གསུང་འབུམ། ཀུན་དགའ་རིན་ཆེན།
པོད ༡༧
མགོན་པོའི་ལུས་དཀྱིལ་རྫོགས་རིམ་བསྒོམ་ཚུལ་གྱི་ཁྲིད་ཡིག་ཁ་གསལ་གཞན་ཕན་རྒྱས་བྱེད།
༄༅། །མགོན་པོའི་ལུས་དཀྱིལ་རྫོགས་རིམ་བསྒོམ་ཚུལ་གྱི་ཁྲིད་ཡིག་ཁ་གསལ་གཞན་ཕན་རྒྱས་བྱེད་བཞུགས་སོ།། ན་མོ་གུ་རུ་ཨཱ་ནནྡཱ་པུཎྱཱ་ཀཱིརྟི་དྷྭ་ཛ་ཤྲཱི་བྷ་དྲ། ཤྲཱི་མ་ཧཱ་ཀཱ་ལ་ཡ། བླ་མ་དང་ནག་པོ་ཆེན་པོ་ལ་ཕྱག་འཚལ་ལོ། ། རྩ་བའི་བླ་མ་ཀུན་དགའི་མཚན་ཅན་མཆོག ། བརྒྱུད་པ་དང་བཅས་དགེས་པ་རྡོ་རྗེ་དང་། ། བསྟན་བསྲུང་གཙོ་བོ་གུར་གྱི་མགོན་པ་ལ། ། སྙིང་ནས་ཐལ་སྦྱར་གུས་པས་རབ་འདུད་དོ། ། རྗེ་བཙུན་མལ་གྱོའི་གདམས་པ་ཟབ་མོའི་གཙོ། ། སྙན་བརྒྱུད་དམ་པ་སྙིང་ནང་ཁྲག་ལྟ་བུ། །
བླ་མ་ཡི་དམ་མཁའ་འགྲོ་སྦགས་སྒྲུབ་འདི། ། གཞན་ལ་བརྩེ་བའི་བསམ་པས་འདིར་བརྗོད་བྱ། ། འདིར་བླ་མ་མལ་ནས་རྗེ་བཙུན་ས་སྐྱ་ཆེན་པོ་ཀུན་དགའ་སྙིང་པོ་ལ་བཀའ་བབས་པ་མལ་ལུགས་ཞེས་པ་ཟབ་པ་དང་རྒྱ་ཆེ་བ་བསམ་གྱིས་མི་ཁྱབ་པ་བཞུགས་པའི་ནང་ནས་མཆོག་ཏུ་གྱུར་པ་སྙིང་ནང་གི་ཁྲག་དང་འདྲ་བའི་གདམས་པ་ཁྱད་པར་ཅན་མགོན་པོའི་ནང་ཁྲིད་ལུས་དཀྱིལ་རྫོགས་རིམ་བསྒོམ་ཚུལ་དང་བཅས་པ་རྗེ་བཙུན་བརྩེ་བ་ཆེན་པོ་སྙིང་པོའི་མཚན་ཅན་ནས་རིམ་པར་བརྒྱུད་དེ། མཁྱེན་རབ་ཀྱི་མངའ་བདག་རྩ་བའི་བླ་མ་ས་ལོ་ཐམས་ཅད་མཁྱེན་པ་དང་། བཀའ་དྲིན་ཅན་གྱི་བླ་མ་མཁས་གྲུབ་ཆེན་པོ་སྦས་པའི་རྣལ་འབྱོར་དཔལ་ལྡན་བཀྲ་ཤིས། ཡོངས་འཛིན་ཆོས་ཀྱི་རྒྱལ་པོ་དཀོན་མཆོག་ལྷུན་གྲུབ་ཀྱི་བར་དུ་བརྒྱུད་པ་བར་མ་ཆད་དུ་བྱོན་པའི་གདམས་པ་ཁྱད་པར་ཅན་སྟོན་པར་བྱེད་པ་ལ། ཐོག་མར་སློབ་མ་དམ་ཚིག་ཤིན་ཏུ་གཙང་བ། ཁྱད་པར་རང་ལ་དམ་ཚིག་གི་སེལ་ཅུང་ཟད་མེད་པ་གཅིག་ནས་ཉེར་ལྔ་སོགས་ལས་མང་བ་མི་ཉན། དེ་ལྟ་བུའི་སློབ་མ་རྣམས་བོས་ལ་ནང་དུ་སླེབས་པ་དང་ཡི་གེ་བརྒྱ་པ་འདོན་པ་སྤྱི་དང་འདྲ་བ་སོང་ནས། སློབ་དཔོན་གྱིས་གཏོར་ཆུང་ཆུས་བྲན་པ་འབྲུ་གསུམ་གྱི་བྱིན་རླབས་བྱས་ལ།
ཆོས་སྐྱོང་ལ་གཏོར་མ་སྔགས་ཙམ་གྱིས་བསྔོས་ལ་ཕུལ། སློབ་མ་རྣམས་ཀྱིས་མཎྜལ་བདུན་མ་ཕུལ་ཚར་བ་དང་། སློབ་དཔོན་གྱིས་འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་ཟབ་པ་ལས་ཀྱང་ཆེས་ཟབ་པ་སློབ་དཔོན་བྲམ་ཟེ་མཆོག་སྲེད་ཀྱི་བཀྲལ་བར་གྱུར་པའི་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་ནང་ཁྲིད་ཟབ་མོ་གསན་ལ་ཐུགས་ཉམས་སུ་བཞེས་སྙམ་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་གསལ་བཏབ་ནས་གསན་པར་ཞུ། དེ་ལ་རང་གཞན་འཁོར་བའི་རྒྱ་མཚོ་ཆེན་པོ་ལས་སྒྲོལ་བར་བྱ་བའི་ཕྱིར་དམ་པའི་ཆོས་ཉམས་སུ་ལེན་དགོས་ཤིང་། ཉམས་སུ་ལེན་པ་ལ་ཡང་ལམ་སྲོལ་མི་འདྲ་བ་བསམ་གྱི་མི་ཁྱབ་པ་ཞིག་གསུངས་པ་ལས། ལམ་གྱི་མཐར་ཐུག་གསང་སྔགས་རྡོ་རྗེ་ཐེག་པའི་ལམ་ཡིན་ལ། ཉེ་ལམ་རྡོ་རྗེ་ཐེག་པ་ལ་བརྟེན་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་ཚེ་འདི་ཉིད་ལ་ཐོབ་པར་བྱེད་པ་ལ། ཕྱི་རོལ་བདུད་ལ་སོགས་པའི་བར་ཆད་སྣ་ཚོགས་ཞིག་འབྱུང་བ། དེ་ཉིད་བཟློག་པའི་ཐབས་ལ་བསྲུང་མ་ཁྱད་པར་ཅན་རེ་བསྟེན་དགོས།
དེ་ལ་ཡང་འཇིག་རྟེན་དང་འཇིག་རྟེན་ལས་འདས་པ་གཉིས་ལས། འཇིག་རྟེན་པའི་བསྲུང་མ་ནི་བསྟེན་ཡང་དགོས་པ་ཆུང་སྟེ། གནས་སྐབས་ཚེ་འདི་ཉིད་དུ་ཕན་ཕྲན་ཚེགས་རེ་རེ་ཙམ་ཐོགས་ཀྱང་། གནས་སྐབས་སུ་འཁོར་བའི་སྡུག་བསྔལ་ལས་སྐྱོབས་ཅིང་། མཐར་ཐུག་རྫོགས་པའི་སངས་རྒྱས་ཀྱི་གོ་འཕང་ཐོབ་པའི་གྲོགས་དན་བྱེད་མི་ནུས་ཏེ། རྒྱལ་སྲས་སེམས་དཔའ་ཆེན་པོས། རང་ཉིད་འཁོར་བའི་བརྩོན་རར་བཅིངས་པ་ཡི། ། འཇིག་རྟེན་ལྷ་ཡི་སུ་ཞིག་སྐྱོབ་པར་ནུས། ། ཞེས་གསུངས་པས་ཆོས་རྣམས་ཀྱི་སྙིང་རྗེའི་མགྲོན་གྱིས་གཏོར་མ་རེ་ཙམ་སྟེར་བ་མ་གཏོགས་བསྟེན་ཅིང་སྒྲུབ་པར་བྱ་བ་མ་ཡིན། དེས་ན་འཇིག་རྟེན་ལས་འདས་པའི་བསྲུང་མའི་དབང་པོ་ཁྱད་པར་ཅན་རེ་བསྟེན་དགོས།
དེའང་། ཡང་དག་པར་རྫོགས་པའི་སངས་རྒྱས་ཀྱིས་གསུངས་པའི་རྒྱུད་སྡེ་རྣམས་ལས་བསྲུང་མའི་རྣམ་གྲངས་བསམ་གྱི་མི་ཁྱབ་པ་ཞིག་གསུངས་ཀྱང་། ཀུན་གྱི་གཙོ་བོར་གྱུར་པ་ནི་ནག་པོ་ཆེན་པོ་འདི་ཉིད་ཡིན་ཏེ། རྒྱུ་མཚན་ཡང་། བསྲུང་མ་གཞན་རྣམས་ནི་ཕྱོགས་རེ་བའི་སྤྲུལ་པ་ཡིན་ལ། རྡོ་རྗེ་ནག་པོ་ཆེན་པོ་འདི་ཉིད་ནི་བཅོམ་ལྡན་འདས་ཉིད་ཀྱིས་སྐུ་གསུང་ཐུགས་དབྱེར་མི་ཕྱེད་པའི་སྤྲུལ་པ་ཡིན་ཏེ། མཁའ་འགྲོ་མ་རྡོ་རྗེ་གུར་ཞེས་བྱ་བའི་རྒྱུད་ཀྱི་རྒྱལ་པོ་ཆེན་པོའི་དཀྱིལ་འཁོར་བསྡུས་པའི་རྟོག་པ་ལེའུ་བཅོ་ལྔ་པ་ལས། བཅོམ་ལྡན་འདས་ཉིད་ཀྱི་སྐུ་དང་གསུང་དང་ཐུགས་ལས་རྡོ་རྗེ་ནག་པོ་ཆེན་པོ་འདི་ཉིད་ཕྱུང་སྟེ། ཧཱུྃ་གི་ཡི་གེ་ལས་སྐྱེས་པ། ། ལག་པ་གཉིས་པ་མགོ་གཅིག་པ། །
ཁ་དོག་ནག་པོ་དྲག་པོ་ཆེ། ། འབར་བའི་གྲི་གུག་ཐོད་པ་འཛིན། ། ཞེས་སོགས་ཀྱི་བསྟན་པ་ལྟར་བསྲུང་མ་མཆོག་འདིའི་རྣམ་པར་གཞག་པ་ཅུང་ཟད་བརྗོད་ན། རྒྱུད་ལས་ཇི་ལྟར་གསུངས་པའི་ཚུལ། གསུངས་པའི་དགོས་པ། མཚན་གྱི་དོན། རྒྱ་གར་དུ་བཀའ་སྲོལ་ཇི་ལྟར་བྱུང་བ། རྗེ་བཙུན་ས་སྐྱ་པའི་ཕྱག་ཏུ་བབས་པའི་ཚུལ་ལོ། ། དང་པོ་རྒྱུད་ལས་གསུང་ཚུལ་ནི། རྡོ་རྗེ་གུར་གྱི་ལེའུ་བཅོ་ལྔ་པ་ལས།
ནག་པོ་ཆེན་པོ་འདི་ཉིད་ཀྱི་མངོན་པར་རྟོགས་པ་དང་། གཏོར་མའི་རྒྱུ། བཟླས་བྱའི་སྔགས་རིང་ཐུང་། ལིངྒ་ལ་བརྟེན་པའི་ལས་སྦྱོར་རྣམས་གསུངས་ཤིང་། དཔལ་ལྡན་ལྷ་མོ་འདི་ནི་གདན་བཞིའི་རྒྱུད་རྒྱས་པ་དང་། ལྷག་མའི་སྐབས་སུ་གསལ་བར་གསུངས་སོ། ། མགོན་པོ་མངོན་པར་འབྱུང་བའི་རྒྱུད་ལས། མགོན་པོ་ཕྱག་གཉིས་པ་ནས་ཕྱག་འབུམ་པའི་བར་གྱི་སྒྲུབ་ཐབས་གསུངས་པ་ལས། ཕྱག་གཉིས་པ་འདི་ཉིད་རྒྱས་པར་བསྟན། དུར་ཁྲོད་ནག་པོའི་རྒྱུད་ལས་ལྷ་ལྔ་མ་དང་།
བཅུ་གཉིས་མ་དང་། བཅུ་བདུན་མ་རྣམས་ཀྱི་དབང་བསྐུར་དང་སྒྲུབ་ཐབས་རྒྱ་ཆེར་བཤད། འོན་ཀྱང་བཅུ་བདུན་མ་བསྟན་པས་གྱི་ལྗང་དབུ་དཀར་བའི་ལུགས་དང་མཐུན་པས་ཐུན་མོང་བ་ཡིན་ནོ། ། ལྷ་མོ་ལ་མཁའ་འགྲོ་མ་མེ་ལྕེ་འབར་བ་དང་། མ་མོ་སྲོག་གི་འཁོར་ལོའི་རྒྱུད་སོགས་འདུག་སྟེ་རྣམ་པར་དག་པ་ཡིན་མིན་དཔྱད་དགོས་པར་ཟད་དོ་ཞེས་ཞལ་སྔ་ནས་བློ་གྲོས་རྒྱན་མཚན་དཔལ་བཟང་པོས་མན་ངག་གི་དཀར་ཆག་ཏུ་གསུངས་སོ། ། གཉིས་པ་གསུངས་པའི་དགོས་པ་ནི། སེམས་ཅན་གྱི་བདེ་སྐྱིད་སངས་རྒྱས་ཀྱི་བསྟན་པ་ལ་རག་ལས་པས་དེ་ཉིད་ཡུན་རིང་དུ་གནས་པར་བྱ་བ་དང་། མན་ངག་ཚུལ་བཞིན་ཉམས་སུ་ལེན་པའི་རྣལ་འབྱོར་པ་རྣམས་ཀྱི་ལམ་གྱི་བར་ཆད་སེལ་ཞིང་ལམ་མཐར་ཕྱིན་པའི་དགོས་པ་དེ་ལྟར་དུ་གསུངས་པ་ཡིན་ནོ། ། གསུམ་པ་མཚན་དོན་ནི། གུར་གྱི་མགོན་པོ་ཞེས་གྲགས་པ་ཡང་སྟོན་པས་རྒྱུད་གསུང་པའི་དུས་རྡོ་རྗེ་གུར་གྱི་བསྲུང་མར་བཀའ་བསྒོ་མཛད་པས་གུར་མགོན་ཞེས་དང་།
རྣལ་འབྱོར་པ་རྣམས་ཀྱི་མགོན་གྲོགས་མཛད་པས་ན་མགོན་པོ་ཞེས་གྲགས་སོ། ། བཞི་པ་བཀའ་སྲོལ་ཇི་ལྟར་བྱུང་ན། རྣལ་འབྱོར་དབང་ཕྱུག་བིརྺ་པ་ནས་ལེགས་པར་བརྒྱུད་པ་ལམ་འབྲས་ལུགས་ཀྱི་མགོན་པོ། རྡོ་རྗེ་གདན་པ་ལས་བརྒྱུད་པ་སྒྲུབ་ཐབས་ཀུན་ལས་བཏུས་ཀྱི་ལུགས། པཎ་ཆེན་ཤཱཀྱ་ཤྲཱི་ལས་བརྒྱུད་པའི་ལུགས། བྲམ་ཟེ་མཆོག་སྲེད་ནས་རིམ་པས་བརྒྱུད་པ་མལ་ལུགས་ཏེ། བཞི་ཀ་རྗེས་གནང་དང་སྒྲུབ་ཐབས་ཟུང་འབྲེལ་དུ་བཞུགས་པ་ཡིན་ལ། གཞན་སློབ་དཔོན་བསོད་སྙོམས་པས་མཛད་པ་སོགས་མང་དུ་ཡོད་ཀྱང་། སྒྲུབ་ཐབས་རྐྱང་པ་ལས་མི་སྣང་བས་ཞིབ་ཏུ་མ་སྨོས་སོ། ། ལྔ་པ་རྗེ་བཙུན་ས་སྐྱ་པ་རྣམས་ཀྱི་ཕྱག་ཏུ་ཇི་ལྟར་བབས་ཚུལ་ནི།
རྗེ་ག་ཡ་དྷ་ར་དང་འབྲོག་མི་ལས་རིམ་པར་བརྒྱུད་དེ། བླ་མ་ཞང་དགོན་པ་ལ་རྗེ་ས་ཆེན་གྱི་གསན་པ་ལམ་འབྲས་ལུགས་འདི་ལ་སྒྲུབ་ཐབས་ཆུང་ངུ་གཅིག་བཞུགས་སོ། ། གཉིས་པ་ཀུན་ལས་བཏུས་པའི་ལུགས་ནི། བ་རི་ལོ་ཙཱ་བ་ལ་ས་ཆེན་གྱི་གསན་ཏེ་བརྒྱུད་ལུགས་ཀྱི་རྗེས་གནང་དང་། སྒྲུབ་ཐབས་ཀྱི་གཞུང་བྲམ་ཟེ་ཆེན་པོས་མཛད་པ་ཡོད་དེ། ལུགས་གསུམ་པ་ནི་ཁ་ཆེ་པཎ་ཆེན་གྱིས། ཆོས་རྗེ་ས་སྐྱ་པཎ་ཆེན་ལ་གནང་བ་ལ་གསང་བསྒྲུབ་སྤུ་གྲི་སྐོར་གསུམ་གྱི་མན་ངག་རྗེས་གནང་དང་བཅས་པ། བཞི་པ་ལོ་ཆེན་རིན་བཟང་ལས་བརྒྱུད་པ། བླ་མ་མལ་ལས་རྗེ་ས་ཆེན་གྱིས་གསན་པ་འདི་ལ་མན་ངག་ཤིན་ཏུ་རྒྱ་ཆེ་བས་བརྗོད་པར་མི་ནུས་མོད། འོན་ཀྱང་ཆ་ཙམ་བརྗོད་ན།
མགོན་ལྷ་བཅུ་གཉིས་མ། ལྷ་བརྒྱད། ལྷ་ལྔ་རྣམས་ཀྱི་དབང་བསྐུར་བ་དང་། ལྕམ་དྲལ། ལྷ་བརྒྱད། བཅུ་གཉིས་མ། འཁོར་རྐྱང་རྣམས་ཀྱི་རྗེས་གནང་། ཕྱི་ནང་གསང་བའི་སྒྲུབ་ཐབས་ལས་ཚོགས་དང་བཅས་པ་ཤིན་ཏུ་རྒྱས་པར་བཞུགས་ཤིང་། བསྒྲུབ་ཚུལ་གྱི་རྣམ་པར་བཞག་པ་རབ་ཏུ་མང་པོ་བཞུགས་ན་ཡང་། དོན་གྱི་སྙིང་པོར་དྲིལ་ན་རྐྱང་པར་བསྒྲུབ་པ་དང་།
སྦགས་ཏེ་བསྒྲུབ་པ་གཉིས། དང་པོ་ཕོ་རྐྱང་དུ་སྒྲུབ་པ། མོ་རྐྱང་དུ་བསྒྲུབ་པ། འཁོར་རྐྱང་དུ་བསྒྲུབ་པའོ། ། ཕོ་རྐྱང་དུ་བསྒྲུབ་པ་ལ། བཀའ་བསྟོད་ལྟར་བསྒྲུབ་པ། གནོད་སྦྱིན་ལྟར་བསྒྲུབ་པ། ཚོགས་བདག་ལྟར་བསྒྲུབ་པ། གཤིན་རྗེ་ལྟར་བསྒྲུབ་པའོ། ། མོ་རྐྱང་དུ་བསྒྲུབ་པ་ལྟར་རྩུབ་ལུགས་སུ་བསྒྲུབ་པ།
ནང་པ་སངས་རྒྱས་པ་ལྟར་འཇམ་ལུགས་སུ་བསྒྲུབ་པའོ། ། འཁོར་རྐྱང་དུ་བསྒྲུབ་པ་ལ། ཐུན་མོང་བ་སྡེ་བརྒྱད་ཀྱི་ཚོགས་བསྒྲུབ་པ། ཐུན་མོང་མ་ཡིན་པ་ཕྱིའི་ལས་མཁན་གཅེར་བུ་ཟངས་གྲི་ཅན། ནང་གི་ལས་མཁན་བེར་ནག་ཟངས་གྲི་ཅན། གསང་བའི་ལས་མཁན་པུ་ཏྲ་ལྕམ་སྲིང་། བྲན་བདུད་གཤིན་རྗེ་ནག་པོ་ལ་སོགས་པའོ། ། སྦགས་ཏེ་བསྒྲུབ་པ་ལ། ལྕམ་དྲལ་སྦགས་ཏེ་བསྒྲུབ་པ། མཁའ་འགྲོ་སྦགས་སྒྲུབ་འདི་ལ།
ལྷ་བརྒྱད་མཁའ་འགྲོ་སྦགས་སྒྲུབ་དང་། བླ་མ་ཡི་དམ་ལྷ་བརྒྱད་ཕྱོགས་གཅིག་ཏུ་བསྒྲུབ་པ་གཉིས་ལས། ད་ལན་ཐུན་མོང་མ་ཡིན་པ་བླ་མ་ཡི་དམ་སོགས་ཕྱོགས་གཅིག་ཏུ་བསྒྲུབ་པའི་ལུགས་ཡིན། དེ་ལ་མཁའ་འགྲོ་འཁུ་ལྡོག་སྤོང་བའི་མན་ངག་ལ། ཕྱི་ལྷ་ཚོགས་ཀྱི་མན་ངག་དྲུག་ནི། གཉེན་པོ་ལྷའི་གནད། གཉེན་པོ་སྔགས་ཀྱི་གནད། ངན་སྔགས་ཀྱི་དུག་མདའ་ཁོངས་སུ་འཕངས་པ། རྫས་ཀྱི་རྡོ་རྗེ་དམ་ལ་བཞག་པ། ལས་མགོན་མྱ་ངན་ལས་འདའ་བ།
དྲག་སྔགས་གོ་བཟློག་གི་གནད་དོ། ། ནང་སྔགས་ཚོགས་ཀྱི་མན་ངག་དྲུག་ནི། ཆོས་སྐྱོང་རང་ལ་ལོག་ན། དགྲ་ལ་རྡུགས་ན། བར་དུ་སྟེང་ན། འཁྱམས་ན། ལས་མ་བཏུབ་ན། སྦོད་ཁ་འདོམས་ན་དེ་དག་སྤོངས་བའི་ཐབས་སོ། ། གསང་བ་ཐུན་མོང་མ་ཡིན་པ་མཁའ་འགྲོའི་འཁུ་ལྡོག་སྤོང་བའི་མན་ངག་ལྔ་ནི། དགྲ་བོའི་ཡུལ་ཁམས་བརླག་པར་བྱེད་པའི་མན་ངག
དགྲ་བོ་རིམས་ནད་ཀྱི་འདེབས་པར་བྱེད་པ་སྤུ་གྲི་སོ་འདེབས་ཀྱི་མན་ངག ཆོས་སྐྱོང་གི་སྲོག་སྙིང་དབང་དུ་བྱ་བའི་གནད། གསང་བ་ཡང་ཐིག་བླང་བའི་མན་ངག མ་མགོན་གྱི་སྲོག་དབང་དུ་བྱ་བ་རྫས་གསང་བ་མལ་འོག་གི་གནད། མགོན་པོ་གཟི་བརྗིད་བསྐྱེད་ཅིང་བཙན་པོའི་མཁར་དུ་འཇུག་པ་ཐོད་པ་ཁ་སྦྱོར་གྱི་མན་ངག་རྣམས་སོ། ། དེ་ལྟར་མན་ངག་བཅུ་བདུན་པོ་འདི་རྣམས་གསེབ་ཚགས་སུ་བཅུག་ནས་ཉམས་སུ་ལེན་པ་ལས་དཀྱུས་གཅིག་ཏུ་བསྒྲིལ་ནས་ཉམས་སུ་ལེན་རྒྱུ་མེད། དེས་ན་དང་པོ་རང་ནས་མཁའ་འགྲོའི་འཁུ་ལྡོག་མི་འབྱུང་བར་བྱེད་པ་གསང་བ་ཐུན་མོང་མ་ཡིན་པའི་མཁའ་འགྲོའི་འཁུ་ལྡོག་སྤོང་བ་མ་མགོན་གྱི་སྲོག་སྙིང་དབང་དུ་བྱ་བ་རྫས་གསང་བ་མལ་འོག་གི་གནད་ཀྱི་བཅའ་ཐབས་ནི་བསྒྲུབ་པ་གང་དུ་བྱ་བའི་ས་ཡུལ་དེར། དོང་གྲུ་གསུམ་ཁྲུ་གང་པ་གཅིག་བྲུས་པའམ་བཟོས་པ་དེར་ཁྱིའམ་སྤྲེའུ་གང་འབྱོར་གྱི་ཡ་ཐོད་མཆེ་བ་མ་ཉམས་པ་གད་ལེགས་པར་བྱས་པའི་ལྟག་ཁུང་ནས་ཡུངས་ཀར་བླུག་པའི་ནང་དུ། པུ་ཏྲའི་བླ་རྡོ་ཕ་ཝཾ་ལོང་བུའམ། རྡོ་ཆོ་ལོང་ཞེས་པ་རང་གྲུབ་ཏུ་ཡོང་བ་དེ་འདྲ་གཅིག་གི་ཡ་ལྡེབ་ལ་ཡཾ།
མ་ལྡེབ་ལ་མཾ་བྲི། ཤོག་བུ་རིང་བ་བླ་རྡོ་དང་ཞེང་ཚད་མཉམ་པ་གཅིག་ལ་མིང་སྲིང་གསུམ་གྱི་བོད་པ་གཉིས། དེ་ནས་རྦད་པ་གཉིས། དེ་ནས་བསད་པ་གཉིས་རྣམས་སྦྲེལ་ནས་བྲི། དེ་ཡང་ཡུམ་སྔོན་ལ་ཡོང་བ་མོས་ཕོ་བསྐུལ་བ་ཡིན། ཡིག་གཞུག་ནས་གཡོན་བསྐོར་དུ་བླ་རྡོའི་ཡ་ལྡེབ་མ་ལྡེབ་བཞག་པའི་ཟུར་བཞི་ནས་གྲིལ་བའི་ཡིག་མགོ་རྣམས་ཡའི་ཕྱོགས་ལ་ཡོང་བར་བྱས་ནས། གོས་བཟང་ཁ་ལ་གྲིལ་ཡཾ་སྟེང་དང་། མཾ་འོག་སའི་ཕྱོགས་ལ་བསྟན་ལ་ཡ་ཐོད་ཀྱི་ཡུངས་ཀར་གསེབ་ཏུ་བཅུག དེར་ཡུངས་ཀར་གྱིས་བར་མཚམས་མེད་པར་བསྐང་། པྲ་ཚིལ་ལམ་འབེར་གྱི་ལྡག་ཁུང་སོགས་སྲུབ་ཡོད་པ་ཐམས་ཅད་བཀག
རླུང་མི་འཆོར་བར་བྱ། རླུང་ཤོར་ན་སེལ་དུ་འགྲོ་གསུང་། ཡ་ཐོད་རེ་བ་ནག་པོས་བསྟུམས་ལ་སྔར་གྱི་དོང་གྲུ་གསུམ་ཟུར་གཅིག་ལྷོར་བསྟན་པ་དེར་བཅུག་ལ། འཚུལ་པ་ཡང་ལྷོར་བསྟན། ཆོས་འབྱུང་གི་ནང་རྣམས་སོལ་ཕྱེས་བསྐང་། འབྱོར་ན་རོ་གཡམ། མ་འབྱོར་ན་གཡམ་པ་གྲུ་གསུམ་གང་འབྱོར་ལ་རོ་སོལ་གྱི་རྡོ་རྗེ་རྒྱ་གྲམ་བྲིས་པས་ཁ་བཅད། དེའི་སྟེང་ཞལ་བ་གཞན་དང་ཁོད་སྙོམ་པར་བྱས། དེར་མལ་བཅའོ། ། མལ་དང་འཚམས་པའི་ཇི་ལྟར་རིགས་པར་རྟེན་མགོན་པོའི་ཐང་སྐུ་དབུས།
ཀྱེ་རྡོར་གཡས། བདེ་མཆོག་གཡོན། སྟེགས་གང་འོས་སུ་དམ་རྫས་གཏོར་མ་གཅིག་ནས་བདུན་གྱི་བར་གང་འབྱོར་བསྐང་གསོ་བྱེད་ན་དེའི་གཏོར་མ་རང་རང་གི་མཐོང་བ་བརྒྱུད་པའི་ཕྱག་ལེན་བཞིན་དང་། མཆོད་པ་ཐུན་མོང་བ་ཆུ་གཉིས་སྔོན་འགྲོའི་ཉེར་སྤྱོད་ལྔ་བཤམས་པ་སྟེ་བཅའ་གཞི་རྣམས་ལེགས་པར་གྲུབ་ནས། ཁྲིད་ཀྱི་རིམ་པ་རྣམས་ཉམས་སུ་ལེན་པ་ལ་སྔོན་འགྲོ། དངོས་གཞི། རྗེས་གསུམ་ལས། དང་པོ་སྔོན་འགྲོ་ནི། སྐྱབས་འགྲོ་སེམས་བསྐྱེད། འགལ་རྐྱེན་སྒྲིབ་པ་སྦྱོང་བ་རྡོ་རྗེ་སེམས་དཔའི་བསྒོམ་བཟླས།
མཐུན་རྐྱེན་ཚོགས་གསོག་པ་མཎྜལ་གྱི་རྣལ་འབྱོར། བྱིན་རླབས་འཇུག་པར་བྱེད་པ་བླ་མའི་རྣལ་འབྱོར། མཁའ་འགྲོ་ཆོས་སྐྱོང་གི་འཁུ་ལྡོག་སྤོང་བའི་ཕྱིར་མཆོད་གཏོར་ཕུལ་ནས་གསོལ་བ་གདབ་པ་དང་ལྔ་ཡོད་པ་ལས། དོ་ནུབ་ཉམས་སུ་ལེན་པར་བྱེད་པ་ལ། དང་པོ་སྐྱབས་འགྲོ་སེམས་བསྐྱེད་ཀྱི་སྔོན་དུ་རང་རང་གི་གནས་ཁང་དུ། བླ་མ་ཡི་དམ་གྱི་རྟེན་དང་མཆོད་པ་ཅི་འབྱོར་པ་བཤམས་པའི་མདུན་དུ་རང་ཉིད་སྲབ་མོའི་སྟན་ལ་འདུག་ནས། ཐོག་མར་སྐྱབས་འགྲོའི་ཡུལ་གསལ་འདེབས་དགོས་པས་དམིགས་པ་འདི་བཞིན་དུ་མཛོད། མདུན་གྱི་ནམ་མཁར་དུར་ཁྲོད་ཆེན་པོ་བརྒྱད་ཀྱི་བསྐོར་བའི་དབུས་སུ་གཞལ་ཡས་ཁང་པ་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་གུར་གྱི་མགོན་པོ་ལྷ་བརྒྱད་འཁོར་དང་བཅས་པ། དེའི་སྟེང་གི་ཆ་ལ་རྩ་བརྒྱུད་ཀྱི་བླ་མ། ཤར་དུ་ཡི་དམ་རྒྱུད་སྡེ་བཞིའི་ལྷ་ཚོགས།
ལྷོར་སངས་རྒྱས་དཀོན་མཆོག ནུབ་ཏུ་ཆོས་དཀོན་མཆོག་གི་ངོ་བོ་པོ་ཏི་བྲག་རི་བརྩེགས་པ་ལྟ་བུ། བྱང་དུ་དགེ་འདུན་དཀོན་མཆོག མཐའ་བསྐོར་དུ་མཁའ་འགྲོ་ཆོས་བསྲུང་གནོད་སྦྱིན་ནོར་ལྷའི་ཚོགས་ཀྱིས་བསྐོར་བ་རྣམས་གསལ་བཏབ་ལ། སྐྱབས་འགྲོ་དྲུག་སྐོར་མ་བྱ་སྟེ། ངག་ཏུ། བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་ད་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་ངོ་བོ་ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག
དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། ཡི་དམ་དཀྱིལ་འཁོར་གྱི་ལྷ་ཚོགས་རྣམས་ལ༞ རྫོགས་པའི་སངས་རྒྱས་བཅོམ་ལྡན་འདས་རྣམས༞ དམ་པའི་ཆོས་རྣམས༞ འཕགས་པའི་དགེ་འདུན་རྣམས༞ མཁའ་འགྲོ་ཆོས་སྐྱོང་བསྲུང་མའི་ཚོགས་ལ་སྐྱབས་སུ་མཆིའོ། ། ཞེས་པ་གང་ནུས་བརྗོད་ནས། སྐྱབས་ཡུལ་རྣམས་མི་བསྡུ་བར་མཎྜལ་འབུལ་བའི་ཡུལ་དུ་བཞག དེ་ནས་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་ལམ་ཟབ་མོ་ཉམས་སུ་བླང་བར་བགྱིའོ། ། ལན་གསུམ་གྱི་སེམས་བསྐྱེད་པ་སྟེ་དང་པོའོ། ། གཉིས་པ་རྡོ་རྗེ་སེམས་དཔའི་བསྒོམ་བཟླས་ནི། སྐྱབས་འགྲོ་སེམས་བསྐྱེད་གོང་དུ་སོང་བས། རང་གི་སྤྱི་བོར་པདྨ་དང་ཟླ་བའི་སྟེང་དུ་སྐད་ཅིག་གིས་རྡོ་རྗེ་སེམས་དཔའ་དཔལ་ཧེ་རུ་ཀ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱི་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ།
རུས་པའི་རྒྱན་དྲུག་གི་བརྒྱན་པ། ཞབས་རྡོ་རྗེ་སྐྱིལ་མོ་ཀྲུང་གི་བཞུགས་པ། རང་འདྲའི་རིགས་བདག་གི་དབུ་རྒྱན་ཅན། དེའི་པང་ན་ཡུམ་རྡོ་རྗེ་སྙེམས་མ་སྐུ་མདོག་དཀར་མོ་གྲི་གུག་དང་ཐོད་པ་འཛིན་པ། ཕྱག་རྒྱ་ལྔས་བརྒྱན་པ་དང་མཉམ་པར་སྦྱོར་བ། ཡབ་ཀྱི་ཐུགས་ཀར་ཟླ་བའི་སྟེང་དུ་ཧཱུྃ་དཀར་པོ་ལས་འོད་འཕྲོས་པས། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ཡེ་ཤེས་ཀྱི་བདུད་རྩི་སྤྱན་དྲངས་ནས་ཧཱུྃ་ལ་ཐིམ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་རྩ་བ་ནས་བྱང་ཞིང་དག་པར་མཛད་དུ་གསོལ། ཞེས་གསོལ་བ་བཏབ་པས་ཧཱུྃ་ལས་བདུད་རྩི་བབས། ཧེ་རུ་ཀའི་སྐུ་གང་།
དབྱིབས་བརྒྱུད། ཡུམ་གྱི་སྐུ་གང་། ཡབ་ཡུམ་གྱི་སྐུ་ཐམས་ཅད་ལས་བདུད་རྩི་བབས། བདག་གི་སྤྱི་གཙུག་ནས་ཞུགས་པས་ནད་གདོན་སྡིག་སྒྲིབ་ཐམས་ཅད་དུད་ཁུའི་རྣག་ཁྲག་གི་རྣམ་པས་བཤང་གཅི་གཉིས་དང་རྐང་མཐིལ་གཉིས་ནས་འཐོན་ནས་ཤུལ་ཐམས་ཅད་བདུད་རྩིས་གང་བར་གྱུར། ཨོཾ་ཤྲཱི་བཛྲ་ཧེ་རུ་ཀ་ས་མ་ཡ། མ་ནུ་པཱ་ལ་ཡ། བཛྲ་ཧེ་རུ་ཀ་ཏྭེ་ནོ་པ་ཏིཥྛ་ཌི་དྡྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ།
སརྦ་སིདྡྷིམྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲཱི་ཡཿཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ་ག་ཝན་བཛྲ་ཧེ་རུ་ཀ མ་མེ་མུཉྩ་བཛྲ་ཧེ་རུ་ཀོ་བྷ་ཝ། མ་ཧཱ་ས་མ་ཡ་སཏྭ་ཨཱཿཧཱུྃ་ཕཊ། ཅེས་པ་བརྒྱ་རྩ་ལ་སོགས་པ་བྱ། དེ་ནས། བདག་ནི་མི་ཤེས་རྨོངས་པ་སྟེ། །
དམ་ཚིག་ལ་ནི་འགལ་ཞིང་ཉམས། ། བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་གཙོ་ལ་བདག་སྐྱབས་མཆི། ། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་པ་དང་སྒྲིབ་པ་ཉེས་པ་དང་ལྟུང་བ་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། རྡོ་རྗེ་སེམས་དཔའི་ཡབ་ཡུམ་འོད་དུ་ཞུ་ནས་སྤྱི་བོ་ནས་རང་ལ་ཐིམ་པས་རང་གི་ལུས་ཤེལ་སྒོང་གཡའ་དག་པ་ལྟ་བུར་གྱུར་ཞེས་བརྗོད་པ་སྟེ་རྡོ་རྗེ་སེམས་དཔའི་བསྒོམ་བཟླས་སོ། ། གསུམ་པ་མཎྜལ་དབུལ་བ་ནི། རང་གི་མདུན་དུ་ནས་གཙང་མ་ས་རྡོ་སྦུ་གསུམ་མེད་པ་ཇི་ལྟར་རིགས་པ་དང་།
ལི་ལ་སོགས་པའི་མཎྜལ་དྲི་བཟང་གི་ཆུ་སོགས་བཤམས་ལ། མཎྜལ་ཚོམ་བུ་བདུན་མ་དབུལ་ཞིང་། ཉི་ཤུ་རྩ་རེ་ཙམ་སོང་བ་དང་འགལ་རྐྱེན་ཞི་ཞིང་མཐུན་རྐྱེན་འགྲུབ་པའི་གསོལ་བ་བློ་ལ་རེ་བ་མེད་པ་གདབས། ཐུན་བསྡུད་རན་པ་དང་། སྐྱབས་ཡུལ་རང་ལ་ཐིམ་ཞེས་བརྗོད་ཅིང་བདེ་བ་དཔག་ཏུ་མེད་པ་སྐྱེས་པར་བསམས་ལ་ཅུང་ཟད་ཅིག་མཉམ་པར་བཞག དེ་ནས་དགེ་བ་བསྔོ་ཞིང་སྨོན་ལམ་བཏབ། དེ་ལྟར་ཐུན་བཞིར་བཅད་ནས་ཉམས་སུ་ལེན་པ་ཡང་། སྲོད་དང་ཐོ་རངས་སྐྱབས་འགྲོ་དང་། རྡོ་རྗེ་སེམས་དཔའི་བསྒོམ་བཟླས་བྱེད། ཉིན་གུང་དང་དགོང་མོ་མཎྜལ་འབུལ་བ་ཡིན་པས་ལུས་སེམས་རྩེ་གཅིག་ཏུ་བསྒྲིམས་ནས་བྱས་པས་སྡིག་པ་དག་པའི་རྟགས་མ་བྱུང་བར་དུ་བྱ་དགོས་སོ། །
དེ་རྣམས་ལ་དོ་ནུབ་ཀྱི་ཐུགས་དམ་མཛད་པར་ཞུ། བསོད་ནམས་འདི་ཡི་སོགས་བརྗོད་ལ་སློབ་མ་རྣམས་རང་གནས་སུ་བཏང་ངོ་།། །། སང་ཉིན་སྐབས་བབ་ལ་སློབ་མ་རྣམས་ཡིག་བརྒྱ་འདོན་པ་སོགས་འདྲ། དེ་ནས་སློབ་དཔོན་གྱིས་གཏོར་ཆུང་ཕུལ། སློབ་མ་རྣམས་ཀྱི་མཎྜལ་བདུན་མ་ཕུལ་ཚར་བ་དང་། སློབ་དཔོན་གྱི་སེམས་བསྐྱེད་གསལ་བཏབ་ནས། བཀའ་བབ་ཚུལ་སོགས་གོང་བཞིན་ཇི་ལྟར་རིགས་པ་སོང་རྗེས་སྔོན་འགྲོ་སོགས་གསུམ་གྱི་སྔོན་འགྲོ་ལ་དོན་ཚན་ལྔ་ཡོད་པའི་དང་པོ་གསུམ་མདང་དགོང་གྱི་གནས་སྐབས་སུ་སོང་ཟིན། དོ་ནུབ་ཀྱི་གནས་སྐབས་སུ། བཞི་པ་བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་ཉམས་སུ་ལེན་པ་ལ་དམིགས་པ་འདི་བཞིན་དུ་མཛོད། རང་གི་སྤྱི་བོར་རྩ་བའི་བླ་མ་དང་དབྱེར་མེད་པའི་ནག་པོ་ཆེན་པོ་དེའི་སྤྱི་བོར་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ།
ཡོངས་འཛིན་དཀོན་མཆོག་ལྷུན་གྲུབ། སྦས་པའི་རྣལ་འབྱོར་དཔལ་ལྡན་བཀྲ་ཤིས་པ་རྣམས་དབྱེར་མེད་པའི་སྐུ་ཅན། དེའི་སྤྱི་བོར་སྤྱན་ཚབ་པ་ཚུལ་ཁྲིམས་བཟང་པོ་དང་། འཇམ་དབྱངས་སངས་རྒྱས་རིན་ཆེན་དབྱེར་མེད་པའི་སྐུ་ཅན། དེའི་སྤྱི་བོར་བླ་མ་དཔལ་ལྡན་རྒྱལ་པོ། དེའི་སྤྱི་བོར་འཇམ་དབྱངས་བློ་གྲོས་རྒྱལ་མཚན། དེའི་སྤྱི་བོར་འཇམ་དབྱངས་ནམ་མཁའ་རྒྱལ་མཚན། དེའི་སྤྱི་བོར་མཁན་ཆེན་བསོད་ནམས་རྒྱལ་མཆོག དེའི་སྤྱི་བོར་ཡར་ཀླུངས་པ་སེངྒེ་རྒྱལ་མཚན། དེའི་སྤྱི་བོར་དཔལ་ལྡན་བླ་མ་དམ་པ་བསོད་ནམས་རྒྱལ་མཚན།
དེའི་སྤྱི་བོར་རིན་པོ་ཆེ་སེངྒེ་བཟང་པོ། དེའི་སྤྱི་བོར་མཁས་པ་ཡོན་ཏན་ཁྲི། དེའི་སྤྱི་བོར་རྒྱལ་ཚ་ལུང་མང་པོ། དེའི་སྤྱི་བོར་འགྲོ་མགོན་ཆོས་རྒྱལ་འཕགས་པ། དེའི་སྤྱི་བོར་བདག་ཉིད་ཆེན་པོ་ས་སྐྱ་པཎྜི་ཏ། དེའི་སྤྱི་བོར་རྗེ་བཙུན་གྲགས་པ་རྒྱལ་མཚན། དེའི་སྤྱི་བོར་སློབ་དཔོན་རིན་པོ་ཆེ་བསོད་ནམས་རྩེ་མོ། དེའི་སྤྱི་བོར་རྣལ་འབྱོར་གྱི་དབང་ཕྱུག་ས་སྐྱ་པ་ཆེན་པོ་ཀུན་དགའ་སྙིང་པོ། དེའི་སྤྱི་བོར་བླ་མ་མལ་ལོ་ཙཱ་བ་བློ་གྲོས་གྲགས། དེའི་སྤྱི་བོར་བྲག་སྟེང་པ་ཡོན་ཏན་ཚུལ་ཁྲིམས།
དེའི་སྤྱི་བོར་ལོ་ཙཱ་བ་རིན་ཆེན་བཟང་པོ། དེའི་སྤྱི་བོར་ཤཱརྡྷ་ཀ་ར་ཝརྨ། དེའི་སྤྱི་བོར་ནོར་བུ་གླིང་པ་བདེ་བའི་རྡོ་རྗེ། དེའི་སྤྱི་བོར་བྲམ་ཟེ་མཆོག་སྲེད། དེའི་སྤྱི་བོར་སངས་རྒྱས་རྡོ་རྗེ་འཆང་རྣམས་མཐོ་བརྩེགས་སུ་བཞུགས་པ་ལ་གུས་འདུད་དྲག་པོ་དུང་པ་ཞིག་བྱས་པས་རྩ་བརྒྱུད་ཀྱི་བླ་མ་དེ་རྣམས་སོ་སོའི་ཐུགས་ཀ་ནས་འོད་ཟེར་འཕྲོས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས་ནས་བླ་མ་སོ་སོ་ལ་ཐིམ་པས་བླ་མ་རྣམས་སངས་རྒྱས་ཀུན་འདུས་ཀྱི་ངོ་བོར་མོས་ལ། རྡོ་རྗེ་འཆང་ལ་སྐྱབས་སུ་མཆི། སོགས་རིགས་འགྲེ་ཐམས་ཅད་ལ་འདྲ་སྟེ། ནག་པོ་ཆེན་པོའི་བར་སྐྱབས་འགྲོ་གསོལ་འདེབས། འོད་དུ་ཞུ་བ། རིམ་པ་བཞིན་བསྟིམ་པ་དང་མཐར་ནག་པོ་ཆེན་པོ་འོད་དུ་ཞུ།
རང་གི་སྤྱི་བོ་ནས་ཐིམ་པས་མི་རྟོག་པའི་ཏིང་ངེ་འཛིན་སྐྱེས་པར་བསམ་ལ་དེའི་ངང་ལ་ཅུང་ཟད་ཅིག་མཉམ་པར་བཞག ལྔ་པ་མཁའ་འགྲོའི་འཁུ་ལྡོག་སྤོང་བ། ཆོས་སྐྱོང་ལ་མཆོད་གཏོར་འབུལ་བ། མཆོད་གཏོར་དགོས་པ་རང་རང་གི་ཕྱག་ལེན་བཞིན་བཤམས་ལ། དཔོན་སློབ་རྣམས་གྲལ་ལ་འཁོད་དེ། གནས་ཡོ་བྱིན་རླབས་མཛད་ནས་ཀྱེ་རྡོར་གྱི་བདག་བསྐྱེད་བསྒོམ། གཏོར་བསྔོ། བསྐང་བ་རྣམས་རང་རང་གི་ཕྱག་ལེན་དང་མཐུན་པ་གྲུབ་མཚམས། ཚོགས་ཀྱི་ཡོ་བྱད་སློབ་མས་ཡོད་ན་དང་། མེད་ན་བླ་མས་ཇི་ལྟར་རིགས་པ་མཛད།
ཆོ་ག་ཀྱེ་རྡོར་རམ། ཕུར་པ་གང་རིགས་བྱའོ། ། དེ་ནས་གཏོར་འབུལ་རྗེས་ཆོག་སོགས་སྤྱི་དང་མཐུན། ཐུན་གཏོར་འོག་ནས་འབུལ། དེ་རྣམས་ཀྱི་སྔོན་འགྲོའི་ཆོས་རྣམས་སོང་ནས། དངོས་གཞི་སང་ཉིན་ཇི་ལྟར་རིགས་པ་ལ་ཡོང་བས་དེ་རིང་ཐུགས་དམ་དེ་ལ་མཛད་པ་ཞུ། བསོད་ནམས་འདི་ཡི་སོགས་འདྲའོ།། །། དངོས་གཞི་ལ་སློབ་མ་རྣམས་མདུན་དུ་འབྱོར་པ་ཡིག་བརྒྱ། གཏོར་ཆུང་འབུལ་བ། མཎྜལ་འབུལ་བ་རྣམས་སོང་ནས།
སློབ་དཔོན་གྱི་སེམས་བསྐྱེད་གསལ་བཏབ་ལ། རྡོ་རྗེ་ནག་པོ་ཆེན་པོ་འདི་ཉིད་ལ་ཆོས་ཀྱི་བཀའ་བབས་བཞི་ནི། ས་སྐྱ་པ་ཆེན་པོ་ལ་ལུགས་གསུམ་དང་། བདག་ཉིད་ཆེན་པོ་ས་སྐྱ་པཎྜི་ཏ་ལ་བཀའ་བབ་པར་གྱུར་པ་དང་། སྐུའི་བཀའ་བབས་ནི་བླ་མ་མལ་གྱི་བསེ་འབག་ནག་པོ་འཕུར་ཤེས་ས་ཆེན་ལ་སྐུའི་རྗེས་གནང་གི་དུས་གནང་། གསུང་གི་རྗེས་གནང་དུས་དར་ནག་ལ་ཤཱ་ན་བྲིས་པ་གནང་། ཐུགས་ཀྱི་རྗེས་གནང་དུས་ལྕགས་ཀྱི་རྡོ་རྗེ་རྩེ་དགུ་པ་གནང་། ཡོན་ཏན་གྱི་རྗེས་གནང་སྐབས་མན་ངག་གི་བེའུ་བུམ་བསེའི་གའུ་འོད་འབར་སོགས་གནང་། བླ་མ་བ་རི་ལོ་ཙཱ་བས་རྡོ་མགོན་རྗེ་ས་ཆེན་ལ་གནང་། པུ་ཧྲང་ལོ་ཙཱ་བས་ཤིང་མགོན་ས་སྐྱ་པ་ཆེན་པོ་ལ་གནང་།
བྲིས་མགོན་འཕགས་པ་རིན་པོ་ཆེའི་ཕྱག་ཏུ་བབ་སྟེ་སྐུའི་བཀའ་བབས་བཞིའོ། ། དེ་ལྟར་གུར་གྱི་མགོན་པོ་བསྒྲུབ་པར་བྱེད་པ་ལ་དངོས་དང་། དེའི་ཡན་ལག་མཁའ་འགྲོ་འཁུ་ལྡོག་སྤོང་བའི་མན་ངག་གཉིས། དང་པོ་ལ་སྤྱིར་རྐྱང་བསྒྲུབ་དང་། སྦགས་བསྒྲུབ་ལས་འདིར་སྦགས་བསྒྲུབ། དེ་ལ་ཡང་ལྕམ་དྲལ་སྦགས་བསྒྲུབ་དང་། མཁའ་འགྲོ་སྦགས་བསྒྲུབ་ལས་འདིར་མཁའ་འགྲོ་སྦགས་བསྒྲུབ། དེ་ལའང་ལྷ་བརྒྱད་སྦགས་བསྒྲུབ་ཐུན་མོང་དུ་གྲགས་པ་དང་། བླ་མ་ཡི་དམ་ལྷ་བརྒྱད་ཕྱོགས་གཅིག་ཏུ་བསྒྲུབ་པ། ཐུན་མོང་མ་ཡིན་པ་གཉིས་ལས་འདི་ཕྱི་མ།
གཉིས་པ་མཁའ་འགྲོའི་འཁུ་ལྡོག་སྤོང་བའི་མན་ངག་ལ། ཕྱི་ལྷ་ཚོགས་ལ་བརྟེན་པའི་མན་ངག་དྲུག་ལ་སོགས་པ་གོང་དུ་བསྟན་པ་བཅུ་བདུན་པོར་འདུས་པ་ལས་ཐོག་མ་རང་ནས་རྫས་གསང་བ་མལ་འོག་གི་གནད་དགོས་པས་གོང་དུ་བསྟན་པ་ལྟར་ཉམས་སུ་བླངས་ཏེ་མལ་སོགས་བཅའོ། ། སྦགས་བསྒྲུབ་ཐུན་མོང་མ་ཡིན་པ་འདི་ལ་འཇམ་པོར་བསྒྲུབ་པ། ཅུང་ཟད་རྩུབ་ཏུ་བཏང་ནས་བསྒྲུབ་པ། ཤིན་ཏུ་རྩུབ་ཏུ་བཏང་ནས་བསྒྲུབ་པ་དང་གསུམ་ཡོད་པ་ལས། དང་པོ་འཇམ་པོར་བསྒྲུབ་པ་ལ་རྟེན་དང་མཆོད་གཏོར་བཤམས་པ་གོང་བཞིན་དང་། ཐུན་མོང་མ་ཡིན་པ་ཁྲག་གི་ཨརྒྷཾ་དབང་པོ་ལྔའི་མེ་ཏོག ཚིལ་ཆེན་གྱི་བདུག་སྤོས། ཞུན་ཆེན་གྱི་སྣང་གསལ། འཁྲིས་པའི་དྲི་ཆབ།
ཤ་རུས་ཀྱི་ཞལ་ཟས་རྣམས་མཐོང་བ་བརྒྱུད་པའི་ཕྱག་ལེན་བཞིན་བཤམས་ནས། བསྒྲུབ་པ་ལ་བསྙེན་བསྒྲུབ་ལས་གསུམ་ལས་བསྙེན་པ་ནི། དོ་ནུབ་རང་གི་གནས་ཁང་དུ་སྲབ་མོའི་གདན་ལ་འདུག་སྟེ་གནས་ཡོ་བྱིན་རླབས་བྱས་ལ་བདག་བསྐྱེད་སྐྱབས་འགྲོ་ནས་དཀྱིལ་འཁོར་བསྡུ་བའི་བར་མངོན་རྟོགས་ཡན་ལག་དྲུག་པ་བཞིན་ནམ། ལམ་དུས་བྱེད་བཞིན་པ་ཡིན་ན་ལམ་དུས་དང་སྦྲེལ་ནས་ཉམས་སུ་བླང་། དཀྱིལ་འཁོར་བསྡུ་བའི་ཚེ་བསྲུང་འཁོར་མི་བསྡུ་བར་བཞག དེ་ནས་གཏོར་མ་དུ་ཡོད་གོང་དུ་སྦྱངས་ཚར་ན་དང་། མ་ཚར་ན་འདིར་ནང་མཆོད་ཆུ་ཆང་གིས་སྦྱངས་ལ་གཏོར་མ་དུ་ཡོད་བྱིན་གྱིས་རླབས་ནས། བཟླས་གཏོར་རྣམས་ཕུལ་ནས་བྲིས་སྐུ་ལ་མགོན་པོ་ལྷ་བརྒྱད་ཀྱི་དམ་ཚིག་པ་བསྐྱེད་གྲུབ་ཚར་མཚམས། རང་ཀྱེ་རྡོ་རྗེར་གསལ་བའི་ལྟེ་བའི་རྩ་འཁོར་གྱི་དབུས་སུ་རྩ་གསུམ་འདུས་པའི་མདུད་པ་ཡོངས་སུ་གྱུར་པ་ལས་ཨེ་ཀ་ཛ་ཏི་སྐུ་མདོག་སྔོན་མོ་ཞལ་གཅིག་ཕྱག་གཉིས་ཀྱི་བདུད་རྩིས་གང་བའི་བུམ་པ་ཐུགས་ཀར་འཛིན་པ། དར་དཀར་གྱི་ན་བཟས་སྟོད་གཡོགས་པ།
སྟག་གི་ལྤགས་པའི་ཤམ་ཐབས་ཅན། རལ་པའི་ལན་བུ་གཅིག་ཏུ་གྱུར་ནས་གཡོན་དུ་འཕྱང་བ། ཁྲོ་མོའི་རྣམ་པ་ཅན། རུས་པའི་རྒྱན་དང་རིན་པོ་ཆེའི་རྒྱན་གྱིས་བརྒྱན་པ། ཞེས་འདིར་ཨེ་ཀ་ཛ་ཏི་བསྐྱེད་ཚད་ལ་འདྲ། དེ་ཞུ་བ་ལས་འོད་ཀྱི་གོང་བུ་ཆ་གསུམ་དུ་གྱུར་པའི་ཆ་གཅིག་དབུ་མ་དང་རོ་གཅིག་འདྲེས་པ་ལས་རྡོ་རྗེ་སྔོན་པོ་རྩེ་ལྔ། དེ་ཡོངས་སུ་གྱུར་པས་དཔལ་ཀྱེ་རྡོ་རྗེ་སྐུ་མདོག་སྔོན་པོ་ནས། གར་དགུའི་རོ་དང་ལྡན་པ་ཉིད། དེའི་པང་ན་ཡུམ་རྡོ་རྗེ་བདག་མེད་མ་ཞེས་པ་ནས་མེ་འབར་བའི་དབུས་ན་བཞུགས་པའི་བར་མངོན་རྟོགས་བཞིན་བསྐྱེད། ཆ་གཅིག་གཡས་རོ་མ་དང་རོ་གཅིག་ཏུ་འདྲེས་པ་ལས་གྲི་གུག་སྔོ་ནག་དེ་ལས་འོད་འཕྲོས་དགྲ་བགེགས་གདུག་པ་ཅན་ཐམས་ཅད་ཚར་བཅད་ཚུར་འདུས་ཡོངས་སུ་གྱུར་པ་ལས་རྡོ་རྗེ་ནག་པོ་ཆེན་པོ་གུར་གྱི་མགོན་པོ་སྐུ་མདོག་མཐིང་ནག་ཆེ་ཞིང་ཆེར་འབར་བ།
ཞལ་གཅིག་ཕྱག་གཉིས་ཀྱི་གཡས་གྲི་གུག གཡོན་ཐོད་པ་ཁྲག་གིས་གང་བ་ཐུགས་ཀར་སྟེང་འོག་ཏུ་འཛིན་པ། ཕྱག་གཉིས་ཀྱི་དབུས་ན་རྣམ་འཕྲུལ་གསེར་གྱི་གཎྜེ་བསྣམས་པ། སྤྱན་གསུམ་དམར་ལ་བཟླུམ་པ། ཞལ་མཆེ་བ་གཙིགས་ཤིང་ལྗགས་འདྲིལ་བ། དབུ་སྐུ་དང་། སྨིན་མ་སྨ་ར་དམར་སེར་གྱེན་དུ་འབར་བ། མི་མགོ་སྐམ་པོ་ལྔའི་དབུ་རྒྱན་དང་། རློན་པ་ཁྲག་འཛག་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་སྦྲུལ་གྱིས་བརྒྱན་པ།
སྟག་གི་ལྤགས་པའི་ཤམ་ཐམས་ཅན། དར་སྣ་ཚོགས་ཀྱི་ཅོད་པཎ་དང་ལྷབ་ལྷུབ་ཀྱིས་ཀླུབས་པ། མིའུ་ཐུང་གེལ་བའི་འདུག་སྟེང་ན་བཞུགས་པ། དེའི་གཡས་ན་བྱ་ནག གཡོན་ན་ཁྱི་ནག རྒྱབ་ན་ཅེ་སྤྱང་། མདུན་ན་མི་ནག སྟེང་ན་ནམ་མཁའ་ལྡིང་གི་སྤྲུལ་པའི་ཕོ་ཉ་འཕྲོ་བ། མི་བསྐྱོད་པའི་ཅོད་པཎ་ཅན། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། །
ཆ་གཅིག་གཡོན་རྐྱང་མ་དང་རོ་གཅིག་ཏུ་འདྲེས་པ་ལས་ཏྲི་ཤུ་ལ་རྩེ་གསུམ་སྔོ་ནག དེ་ལས་དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ་བོང་བུ་གྭ་པ་ལ་ཞོན་པ། སྐུ་མདོག་སྔོ་ནག་ཞལ་གཅིག་ཕྱག་བཞི་མ་གཡས་ཀྱི་དང་པོ་ན་རལ་གྲི། གཉིས་པ་ན་ཐོད་པ་ཁྲག་གི་གང་བ་འཛིན་པ། གཡོན་གྱི་དང་པོ་ན་མདུང་། གཉིས་པ་ན་རྩེ་གསུམ་འཛིན་པ། མི་མགོ་སྐམ་པོ་ལྔའི་དབུ་རྒྱན་དང་། རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་ལྡན་པ། གླང་པོ་ཆེའི་ཀོ་བས་སྟོད་གཡོགས་ཤིང་།
བ་གླང་གི་ཀོ་བས་སྨད་གཡོགས་པ། རེ་ལྡེའི་ཤམ་ཐབས་ཅན། ཀླུའི་དབང་པོའི་སྐེ་རགས་བཅིངས་པ། མི་རོ་རེངས་པ་ཁར་བཅུག་ནས་མཆེ་བ་གཙིགས་པ། སྙན་གཡས་པ་ལ་དུག་སྦྲུལ་གཡོན་པ་ལ་སེང་གེས་བརྒྱན་པ། སྐུ་ལ་ཁྲག་གི་ཐིག་ལེ། ཞལ་གི་ཟོ་རིས། ཐལ་ཆེན་གྱི་ཚོམ་བུ་བཀོད་པ། ཤིན་ཏུ་རིད་པ་ལྟེ་བའི་ཐད་ཀ་ནས་ཉི་ཟླ་འཆར་བ། མ་མོ་མཁའ་འགྲོ་ཤ་ཟ་འབུམ་སྡེའི་དབུས་ན་ཧཱུྃ་དང་བྷྱོའི་སྒྲ་སྒྲོགས་པ།
མགོན་པོའི་ཐུགས་ཀ་ནས་ནག་པོ་གནོད་སྦྱིན་དང་པུ་ཏྲ་བྷ་ཊའི་ངོ་བོ་ཡི་གེ་ཡཾ་ཏྲི་ཏྲི། ལྷ་མོའི་ཐུགས་ཀ་ནས་ནག་མོ་གནོད་སྦྱིན་དང་གསེར་གྱི་སྤུ་གྲི་མའི་ངོ་བོ་མཾ་དང་བྷྱོཿརྣམས་སྤྲོས་ཏེ་གོང་མ་གོང་མ་ལས་འོག་མ་འོག་མ་ཅུང་ཟད་དམའ་བར་གནས་པ། ཕྱི་ནང་གི་ལྷ་ཐམས་ཅད་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། ཀྱེ་རྡོ་རྗེ་དང་མགོན་པའི་ཐུགས་ཀའི་སྟོད་དུ་ཉི་མ་ལ་གནས་པའི་ཧཱུྃ་སྔོན་པོ་རེ་རེ། ལྷ་མོའི་ཐུགས་ཀའི་སྟོད་དུ་ཉི་མ་ལ་གནས་པའི་བྷྱོཿསྔོན་པོ། ཐུགས་ཀ་ནས་འོད་འཕྲོས་པས་བླ་མ་དང་གཉིས་སུ་མེད་པའི་ཀྱེ་རྡོ་རྗེ་མགོན་པོ་འཁོར་དང་བཅས་པ་ཨོཾ་བཛྲ་ས་མཱ་ཛཿ མགོན་པོ་ཀུན་གཤེགས་གདན་ལ་བཞེངས། ། ལྷ་མོ་ཀུན་གཤེགས་གདན་ལ་བཞེངས། །
ལས་མགོན་ཀུན་གཤེགས་གདན་ལ་བཞེངས། ། ད་ལྟ་སྙིགས་མ་ལྔ་ཡི་དུས། ། གཤེགས་ཤིང་བཞུགས་པའི་གནས་ངན་ཡང་། ། ཤཱཀྱའི་བསྟན་པ་བསྲུང་བ་དང་། ། བདག་ཅག་རྣམས་ལ་ཕན་གདགས་ཕྱིར། ། གནས་འདི་ཉིད་དུ་གཤེགས་སུ་གསོལ། ། ཨོཾ་ཨེ་ཧྱེ་ཧི། ཧེ་བཛྲ་ཤྲཱི་མ་ཧཱ་ཀཱ་ལ་ཡ། མཧཱ་ཀཱ་ལི་དེ་ཝཱི་ས་པ་རི་ཝ་ར་བཛྲ་ས་མཱ་ཛཿ ཛཿཧཱུྃ་བཾ་ཧོཿ
གཉིས་སུ་མེད་པར་ཐིམ། པདྨ་ཀ་མ་ལཱ་ཡ་སཏྭཾ། ཨོཾ་ཨརྒྷཾ། པཱ་དྱཾ། པུཥྤཾ། དྷཱུ་པཾ། ཨ་ལོ་ཀཾ གནྡྷཾ། ནཻ་བི་དྱཾ། ཤཔྟ་པྲ་ཏཱིཙྪ་སྭཱཧཱ།
ཐལ་མོ་ཁོང་སྟོང་དུ་སྦྱར་བའི་མཐེ་བོང་གཉིས་ནང་དུ་བཅུག་པ་མགོན་པོའི་དམ་རྒྱ་བཅས་ཏེ། ཨོཾ་ཤྲཱི་མཧཱ་ཀཱ་ལ་ཡ། སོར་མོ་ཕན་ཚུན་ཅུང་ཟད་བསྣོལ་བའི་རྡོ་རྗེ་ཐལ་མོ་ཁ་སྦྱར་བ་ལས་མཛུབ་མོ་གཉིས་གུང་མོའི་རྒྱབ་ཏུ་བཞག་པ་ལྷ་མོའི་དམ་རྒྱ་བཅས་ལ། མ་ཧཱ་ཀ་ལི་དེ་ཝཱི་ཡེ། མགོན་པོའི་དམ་རྒྱ་བཞིན་བཅས་ལ། བཛྲ་ཀཱ་ལ་ཡཀྵ་ཡེ། བཛྲ་ཀཱ་ལི་ཡཀྵི་ཎི། བཛྲ་ཡཀྵ་པུ་ཏྲ་ཡེ། བཛྲ་རུ་ཏྲ་བྷ་ཊ་ཡེ། བཛྲ་རུ་ལུ་རཀྵ་སི་ས་པ་རི་ཝ་ར།
ས་མ་ཡ་སྨ་ར་སི། ས་མ་ཡ་མཱ་ཏི་ཀྲ་མ་ཐ། ས་མ་ཡ་རཀྵནྟུ། དཔལ་རྡོ་རྗེ་ནག་པོ་ཆེན་པོ་ལྕམ་དྲལ་བྲན་གཡོག་བཀའ་སྟོད་འཁོར་དང་བཅས་པ་ཐམས་ཅད་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར་དམ་ཚིག་བསྲུང་། བསྟན་པ་སྐྱོངས། དཀོན་མཆོག་གི་དབུ་འཕང་བསྟོད། ཁྱད་པར་དུ་ཡང་སངས་རྒྱས་ཀྱི་བསྟན་པ་དང་། བསྟན་པ་འཛིན་པ་རྣམས་དང་། རྣལ་འབྱོར་པ་བདག་ཅག་འཁོར་དང་བཅས་པ་རྣམས་ལ་གནོད་ཅིང་འཚེ་བ་དང་། བདག་གི་ལམ་བསྒྲུབ་པ་ལ་བར་དུ་གཅོད་པར་བྱེད་པའི་དགྲ་བགེགས་ལོག་པར་འདྲེན་པའི་ཚོགས་རྣམས་ཀྱི་བསམ་ངན་སྦྱོར་རྩུབ་ཐམས་ཅད་ཞི་བའི་ཐབས་ཀྱི་འདུལ་བར་མཛད་དུ་གསོལ།
གལ་ཏེ་ཞི་བའི་ཐབས་ཀྱིས་འདུལ་དུ་མ་འཚལ་ན། ཐལ་མོ་བརྡབ་ཅིང་། གང་ལ་གང་འཚམས་པའི་ཆད་པས་བཅད་པ་དང་། བསྐྲད་ཅིང་གཟིར་བ་དང་། དབྱེ་བ་དང་། བསྡིགས་ཤིང་དཔའ་བསྐོང་བར་མཛད་དུ་གསོལ། མདོར་ན་ཆོས་བསྒྲུབ་པའི་བར་ཆད་ཐམས་ཅད་ཞི་བ་དང་། བསམ་སྦྱོར་ཆོས་མཐུན་ཡིད་བཞིན་དུ་འགྲུབ་ཅིང་། བསྟན་པ་དང་བསྟན་པ་འཛིན་པ་དང་། འཇིག་རྟེན་པ་ཀུན་དར་ཞིང་རྒྱས་པར་མཛད་དུ་གསོལ།
ཞེས་བརྗོད་ཅིང་དམ་ལ་བཞག རྡོ་རྗེ་ཐལ་མོ་ཁ་ཕྱེ་སྟེ། ཨོཾ་ཤྲཱི་མཧཱ་ཀཱ་ལཱ་ཡ། མཧཱ་ཀཱ་ལི་དེ་ཝཱི་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏེ་བྷྱོཿབི་ཤྭ་མུ་ཁེ་བྷྱེཿ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྣེ་དཾ་བ་ལྱཱ་དི་སྭཱཧཱ། ལན་གསུམ། ཤ་ས་ན། ལྷ་མོའི་རོ་རུ་སོགས་ལན་གསུམ་རེ་ཕུལ། ཨོཾ་ཤྲཱི་མཧཱ་ཀཱ་ལཱ་ཡ། མ་ཧཱ་ཀཱ་ལི་དེ་ཝཱི་ས་པ་རི་ཝཱ་ར་ཨརྒྷཾ་སོགས་ཀྱི་མཆོད།
ཨོཾ་ཤྲཱི་མ་ཧཱ་ཀཱ་ལཱ་ཡ་ཧཱུྃ་ཧཱུྃ་ཕཊ་ཕཊ་སྭཱཧཱ། ཨོཾ་ཨཱཿཧཱུྃ་ཞེས་མགོན་པོ་དང་། ཨོཾ་རོ་རུ་རོ་རུ་སོགས་ཀྱི་མཇུག་ཏུ་གོང་ལྟར་འབྲུ་གསུམ་བརྗོད་པས་ནང་མཆོད་ཕུལ་ཏེ། དཔལ་རྡོ་རྗེ་ནག་པོ་ཆེན་པོ་ལྕམ་དྲལ་གྱི་ཞལ་དུ་མཆོད་པ་དམ་པ་འབུལ་ལོ། ། སངས་རྒྱས་ཀྱི་བསྟན་པ་དར་བ་དང་། འཇིག་རྟེན་དུ་དགེ་ལེགས་རྒྱ་ཆེན་པོ་འབྱུང་བ་དང་། བདག་ཅག་དཔོན་སློབ་འཁོར་དང་བཅས་པ་རྣམས་ཀྱི་འགལ་རྐྱེན་བར་ཆད་ཐམས་ཅད་ཞི་ཞིང་། མཐུན་རྐྱེན་ཐམས་ཅད་ཡིད་བཞིན་དུ་འགྲུབ་པར་མཛད་དུ་གསོལ། ཞེས་འཕྲིན་ལས་བཅོལ། དེ་ནས་གདོང་བཞི་པ།
དུར་ཁྲོད་བདག་པོ། ལས་མགོན། དཀར་བདུད། ཕུར་བསྲུང་། མཁའ་འགྲོ་སྤྱི་གཏོར། གཞི་བདག་གཏོར་མ་སོགས་སྔར་ནས་གཏོར་མ་གང་འབུལ་སོ་སོའི་ཕྱག་ལེན་བཞིན་གཏོར་ཆོག་ལྟར་གང་དགོས་འབུལ་བ། ཕྱིར་བསྐྱེད་པའི་བསྲུང་མ་རྣམས་ལ་ཕུལ་ཚར་བ་དང་། ནང་དུ་བསྐྱེད་པ་དང་། ཕྱིའི་བསྲུང་མ་རྣམས་ལ་ནང་གི་གཏོར་མ་འབུལ་བ་ནི། རང་ཀྱཻ་རྡོར་གསལ་བའི་ཐུགས་ཀ་ནས་འོད་ཟེར་འཕྲོས།
ཕྱི་ནང་གི་དགྲ་བགེགས་གདུག་པ་ཅན་རྣམས་ཚར་བཅད་ཤ་ཁྲག་གི་ཕུང་པོ་ཆེན་པོར་གྱུར། དེའི་འོག་ཏུ་ཡཾ་ལས་རླུང་། རཾ་ལས་མེ། ཨ་ལས་ཐོད་པའི་ནང་དུ་ཤ་ཁྲག་གི་ཕུང་པོ་དེ་ཉིད་ཤ་ལྔ་བདུད་རྩི་ལྔ་ཡོངས་སུ་གྱུར་པ་ལས་གཏོར་མ་ཟག་པ་མེད་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་གྱི་བྱིན་གྱིས་རླབས་ལ། རྡོ་རྗེ་ཐལ་མོ་ཁ་ཕྱེ་སྟེ། ཨོཾ་ཧེ་བཛྲ་ཤྲཱི་མཧཱ་ཀཱ་ལཱ། མཧཱ་ཀཱ་ལི་དེ་ཝཱི་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏེ་སོགས་ལན་གསུམ། གོང་བཞིན་ཕྱི་ནང་གི་མཆོད།
བསྟོད་པ་དང་བསྟབ་པ་རྒྱས་བསྡུས་སྐབས་སུ་གང་བབ་བྱ། ནང་གི་གཏོར་མ་འདི་རས་བྲིས་ལ་བསྐྱེད་པའི་ལྷ་བརྒྱད་སོགས་ཆོས་བསྲུང་རྣམས་ལ་ཡང་འབུལ་བར་བསམ། དེ་ནས་བཟླས་པའི་དམིགས་པ་ནི། བཅོམ་ལྡན་འདས་ཀྱི་ཐུགས་ཀའི་ཧཱུྃ་ལས་འོད་འཕྲོས་ལྷ་བརྒྱད་འཁོར་བཅས་ལ་ཕོག་པས་རང་གི་གང་བསྒོམ་པའི་འཕྲིན་ལས་བཞིའི་ལས་རྣམས་བསྒྲུབ་པར་བསམ་ལ། དེ་ཝ་པི་ཙུ་ཇི་ལྟར་རིགས་པ་བཟླས། ལྕམ་དྲལ་ལ་བཅོམ་ལྡན་འདས་ཀྱི་ཐུགས་ཀའི་ཧཱུྃ་ལས་ངོ་བོ་སྔགས་ལ་རྣམ་པ་གྲི་གུག་གི་རྣམ་པ་ཅན་མང་པོ་བྱུང་། ཤངས་བུག་གཡས་ནས་ཐོན། ལྕམ་དྲལ་གཉིས་ཀྱི་ཤངས་བུག་གཡོན་ནས་ཞུགས། ཐུགས་ཀའི་ཧཱུྃ་དང་བྷྱོའི་ཞབས་ཀྱུ་ཡ་ཏ་རྣམས་མར་མེ་གཅིག་ལས་གཉིས་འཆད་ཀྱི་ཚུལ་དུ་བཅད་ནས་བྱུང་། ཤངས་བུག་གཡས་ནས་འཐོན།
བཅོམ་ལྡན་འདས་ཀྱི་གཡོན་ནས་ཞུགས། ཐུགས་ཀའི་ཧཱུྃ་ལ་ཐིམ་པར་མོས་པ་ཡི་གེ་བཅུ་གཉིས་མ། བདུན་མ་གང་མོས་དང་། ལྷ་མོའི་རོ་རུ་སོགས་བཟླས། ལས་མཁན་རྣམས་ལ་བཅོམ་ལྡན་འདས་ཀྱི་ཐུགས་ཀ་ནས་འོད་ཟེར་འཕྲོས། ལས་མཁན་རྣམས་ལ་ཕོག་པས་རང་གི་གང་བསྒོས་པའི་འཕྲིན་ལས་བཞིའི་ལས་རྣམས་བསྒྲུབ་པར་བསམ་ལ་བོད་པ་གཉིས་བཟླ། མཐར་བཅོམ་ལྡན་འདས་ནག་པོ་ཆེན་པོ་འཁོར་དང་བཅས་པ་རྣམས་ཀྱིས། བདག་གི་ཆོས་བསྒྲུབ་པའི་འགལ་རྐྱེན་ཕྱི་ནང་གི་བར་ཆད་མི་མཐུན་པའི་ཕྱོགས་ཐམས་ཅད་ཉེ་བར་ཞི་བ་དང་། ཕྱི་ནང་གི་དགྲ་བགེགས་གདུག་པ་ཅན་ཐམས་ཅད་ཚར་གཅོད་པའི་ནུས་པ་དང་ལྡན་པར་བྱིན་གྱིས་རླབས་ཏུ་གསོལ། ཞེས་བརྗོད་ནས་འདིའི་མཚམས་སུ་བཤགས་པ་དང་།
སྤྲོ་ན་བསྲུང་མ་རྣམས་ལ་སོ་སོའི་ཕྱག་ལེན་བཞིན་བསྐང་གསོ་དང་བསྟོད་པ་བྱེད། བསྡུ་ན་བསྟོད་པ་ཙམ་བྱས་ཀྱང་ཆོག དེ་ནས་རྡོ་རྗེའི་གླུ་བཀྲ་ཤིས་ཕུན་སུམ་ཚོགས་པ་རིགས་སུ་སྐྱེ་དང་སོགས་ཀྱི་བསྔོ་བ་སྨོན་ལམ་བྱས་ལ་ཡིག་བརྒྱ་ལན་གསུམ། མ་འབྱོར་བ་དང་སོགས་ཀྱི་ནོངས་པ་བཟོད་པར་གསོལ། རས་བྲིས་སོགས་གཏོར་མགྲོན་གྱི་རྟེན་ཡོད་རྣམས་ལ་བརྟན་བཞུགས། མེད་པ་རྣམས་ལ་གཤེགས་གསོལ་སོགས་སྤྱི་དང་འདྲ་ལ། ཁྱད་པར་ནི་ཡཾ་དང་ཏྲི་ཏྲི་གཉིས་མགོན་པོ་ལ་ཐིམ། མཾ་དང་བྷྱོཿགཉིས་ལྷ་མོ་ལ་ཐིམ། ལྕམ་དྲལ་གཉིས་བཅོམ་ལྡན་འདས་ལ་ཐིམ། བཅོམ་ལྡན་འདས་འོད་དུ་ཞུ་ནས་ཐིག་ལེ་སྔོ་སྐྱ་འདྲིལ་བ་བཟླུམ་པ་བརྗིད་པ་འཚེར་བ་སྲན་མ་ཙམ་གཅིག་ཏུ་གྱུར།
དེ་ནས་ལྟེ་འོག་སོར་བཞིའི་གནས་སུ་ཆོས་འབྱུང་སྨུག་ནག་ཟུར་གསུམ་ཟུར་གཅིག་མདུན་དུ་བསྟན་པའི་ནང་དུ། དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ་སྐུ་མདོག་སྨུག་ནག་ཞལ་གཅིག་ཕྱག་བཞི་སོགས་གོང་ལྟར་བསྐྱེད། སྔར་གྱི་ཐིག་ལེ་དེ་ལྷ་མོའི་སྤྱི་བོ་ནས་ཞུགས། དབུ་མའི་ལམ་ནས་བྱོན། ལྷ་མོའི་བྷ་གའི་ནང་དུ་བླ་མ་ཡི་དམ་ཆོས་སྐྱོང་ཀུན་འདུས་ཀྱི་ངོ་བོ་ཧཱུྃ་སྔོན་པོ་གཅིག་ཏུ་གྱུར། ཞེས་བརྗོད་པ་ནི་གསང་རྟེན་ལ་ཕྱི་ནང་གསང་གསུམ་ཡོད་པའི་གསང་བའི་གསང་རྟེན་འཆང་བ། ཡི་དམ་ལྕམ་དྲལ་གསུམ་ལ་ཕྱི་ནང་གསང་གསུམ་ཡོད་པའི་དང་པོ་ནི་ཞལ་ཕྱག་གི་རྣམ་པ་ཅན། གཉིས་པ་ནི་རོ་ཀུན་འདར་མ་གསུམ། གསུམ་པ་ནི་གསལ་བ་མགོན་པོ། སྟོང་པ་ལྷ་མོ།
དབྱེར་མེད་ཡི་དམ། འདིར་ལྟེ་བ་ལུས་ཆགས་པའི་ཐོག་མ་ཡིན་པས་གཞན་ལ་སྟོན་པའི་ཚེ་ལྟེ་བ་ནས་སྟོན་ལ། དེ་ཉིད་ལས་གཞན་དུ་བསྒོམ་དུ་མི་རུང་བ་མ་ཡིན་ཏེ། དེའང་འཇམ་པར་འདོད་ན་འཁོར་ལོ་ལྟེ་བ་དང་། གསང་གནས་སུ་ཕབ་ལ་བསྒོམ། རྩུབ་པར་འདོད་ན་སྙིང་ག་དང་མགྲིན་པ་དང་སྤྱི་བོ་སོགས་སུ་བཏེག་ལ་བསྒོམ། གཏོར་མ་ཡང་འཇམ་པར་འདོད་ན་ལྷག་མ་ལ་བསླབ་ཅེས་པ་འབག་ཏུ་འཇུག་པ་ཡིན། རྩུབ་པར་འདོད་ན་ཕུད་ལ་བསླབ་ཅེས་གཏོར་མ་མ་འབགས་པ་གཙང་སྦྲ་ཆེ་བར་བྱེད་དགོས། དེ་དག་གིས་ནི་བསྙེན་བསྒྲུབ་ལས་གསུམ་ལས་བསྙེན་པ་བསྟན་ཟིན་པས་དོ་ནུབ་ཀྱི་ཐུགས་དམ་དེ་ལ་མཛད་པ་ཞུ། བསོད་ནམས་འདི་ཡི་སོགས་བྱའོ།། །།
སང་ཉིན་སློབ་མ་མདུན་དུ་སླེབས་ནས་ཡིག་བརྒྱ་མཎྜལ་གཏོར་འབུལ་སོགས་འདྲ། དེ་ནས་སློབ་དཔོན་གྱི་སེམས་བསྐྱེད་གསལ་བཏབ། གོང་བཞིན་མན་ངག་གི་བཤད་པ་ཇི་ལྟར་རིགས་པ་བྱས་ལ། བསྒྲུབ་པ་ནི་ཅུང་ཟད་རྩུབ་ཏུ་གཏོང་བ་ཡིན་ཏེ། མགོན་པོ་དང་ནང་གི་ལས་མགོན་བེར་ནག་ཟངས་གྲི་ཅན་དང་བརྗེ་དགོས་ཏེ། འདིའི་རྗེས་གནང་མ་ཐོབ་ན་མ་བརྗེས་ཀྱང་ཆོག་པས་དེ་ལྟར་ཤེས་པར་བྱས་ལ་བྲིས་སྐུ་ལ་མགོན་པོ་ལྷ་བརྒྱད་ཀྱི་དམ་ཚིག་པ་བསྐྱེད་པ་ནས་རྩ་རོ་རྐྱང་གསུམ་ལྷར་བསྐྱེད་པའི་བར་གོང་བཞིན་ལ། མགོན་པོའི་ཐུགས་ཀ་ནས་ཡཾ་དང་ཏྲི་ཏྲི་ལས་ནག་པོ་གནོད་སྦྱིན་སྐུ་མདོག་ནག་པོ་ཞལ་གཅིག་ཕྱག་གཉིས་གཡས་ལྕགས་ཀྱི་གྲི་གུག གཡོན་པར་བ་གདེངས་པའི་མཐིལ་དུ་ཉི་མའི་དཀྱིལ་འཁོར་འཛིན་པ། དར་ནག་གི་ན་བཟའ་དང་མི་ལྤགས་ཀྱི་གཡངས་གཞི་གྱོན་པ། ཏྲི་ལས་ལས་ཀྱི་མགོན་པོ་པུ་ཏྲ་ནག་པོ་ཞལ་གཅིག་ཕྱག་གཉིས་པ་གཡས་པ་ལྕགས་ཀྱི་རལ་གྲི་དང་།
གཡོན་ཐོད་པ་ཁྲག་གི་གང་བ་འཛིན་པ། དར་གྱི་ཨངྒ་རག་དང་། དར་ནག་གི་ན་བཟས་བརྒྱན་པ། ཏྲི་ལས་བྷ་ཊ་ནག་པོ་སྟག་སློག་ཅན་གཡས་གཤེར་ཤིང་གི་དམ་ཤིང་དང་། གཡོན་མིའི་སྙིང་འཛིན་པ། ལྷ་མོའི་ཐུགས་ཀ་ནས་མཾ་དང་བྷྱོཿསྤྲོས་པ་ལས་མཾ་ལས་ནག་པོ་གནོད་སྦྱིན་གཡས་གསེར་གྱི་སྤུ་གྲི་དང་། གཡོན་པར་བ་གདེངས་པའི་མཐིལ་ན་ཟླ་བའི་དཀྱིལ་འཁོར་འཛིན་པ། བྱི་རུའི་ལན་ཚར་ཅན། བྷྱོཿལས་སྲིང་མོ་ཁྲག་མིག་མ་ཁ་ནས་མེ་འབར་བ་ཕྱག་གཡས་སྤུ་གྲི། གཡོན་མིའི་རྒྱུ་མ་འཛིན་ཞིང་ཟ་འོག་ན་ཏྲིའི་གོས་གྱོན་པ་ལྔ་ཀའང་སྐུ་མདོག་མཐིང་ནག་རབ་ཏུ་ཁྲོས་པ་རུས་པའི་རྒྱན་དང་།
མི་མགོ་སྐམ་པོས་དབུ་རྒྱན་དང་། དགྲ་བགེགས་ཀྱི་རྒྱུ་མ་ལ་རྒྱུས་པའི་རློན་པ་ཁྲག་འཛག་པའི་དོ་ཤལ་ཅན། དེ་ཐམས་ཅད་ཀྱི་དཔྲལ་བར་ཨོཾ་སོགས་ནས་དམ་བཞག་བར་དང་། ནང་གི་གཏོར་མ་འབུལ་བ། བསྟོད་པ། བཟླས་པའི་དམིགས་པ་སོགས་ནས་རྡོར་གླུ་ཡན་གོང་བཞིན་བྱ། འོན་ཀྱང་ཤཱ་ས་ན་ལ་མཇུག་གི་མཱ་ར་ཡ་བཅད་པ་དང་། ལས་མགོན་རྣམས་ལ་བོད་རྦད་གཉིས་སྦྲེལ་ལ་བཟླ་བའོ། ། དེ་ནས་བཤགས་པ་སྐང་གསོ་བསྟོད་པ་བྱེད། བསྡུ་ན་བསྟོད་པ་ཙམ་བྱས་ལ་རྡོར་གླུ་སོགས་གོང་བཞིན་བྱ།
མ་འབྱོར་བ་སོགས་ཀྱིས་བཟོད་གསོལ་བརྟན་བཞུགས་བྱས་ནས་གནོད་སྦྱིན་ཡབ་དང་པུ་ཏྲ་བྷ་ཊ་རྣམས་མགོན་པོ་ལ་ཐིམ། གནོད་སྦྱིན་ཡུམ་དང་སྲིང་མོ་གཉིས་ལྷ་མོ་ལ་ཐིམ། ལྕམ་དྲལ་གཉིས་བཅོམ་ལྡན་འདས་ལ་ཐིམ་སོགས་གསང་རྟེན་གྱི་བར་རྫོགས་པར་བསྒོམ་པ་སྟེ་དེ་རྣམས་ཀྱི་དོ་ནུབ་ཀྱི་ཐུགས་དམ་མཛད་པར་ཞུ། བསོད་ནམས་འདི་ཡི་སོགས་བརྗོད་ལ་སློབ་མ་རྣམས་བཏང་།། ༈ །སང་སློབ་མ་རྣམས་ཀྱི་མཎྜལ་འབུལ་བ་ཡིག་བརྒྱ་གཏོར་འབུལ་སོགས་འདྲ། བླ་མས་སེམས་བསྐྱེད་གསལ་འདེབས་པ་སོགས་བྱས་ལ། ལས་སྦྱོར་ལ་ནང་གི་རྣལ་འབྱོར་གྱི་སྤྲོ་བསྡུས་སྤྱིར་ལས་ལ་སྦྱར་བ་དང་། ཕྱི་ནང་གི་རྣལ་འབྱོར་གྱི་ཁྱད་པར་གྱི་ལས་ལ་སྦྱར་བ་གཉིས་ལས། དང་པོ་ནི། ཡི་དམ་གྱིས་མགོན་པོ་བསྐུལ།
མགོན་པོས་ལྷ་མོ་བསྐུལ། ལྷ་མོའི་ཐུགས་ཀ་ནས་གནོད་སྦྱིན་ཡབ་ཡུམ་གཉིས་སྤྲོས། གནོད་སྦྱིན་ཡབ་ཡུམ་གྱི་ཐུགས་ཀ་ནས་མིང་སྲིང་གསུམ་སྤྲོས་ནས་འཇིག་རྟེན་གྱི་ཁམས་ཀྱི་དགྲ་བགེགས་གདུག་པ་ཅན་ཐམས་ཅད་ཚར་བཅད་པར་བསམ་ནས་ཤཱ་ས་ན་ཚང་མ་དང་བོད་རྦད་གཉིས་སྦྲེལ་ལ་བཟླ། གཉིས་པ་ནང་གི་རྣལ་འབྱོར་གྱི་ལས་ལ་སྦྱར་བ་ནི། ལིངྒ་བཅས་ནས་དེ་ལ་དགུག་གཞུག་བྱ་སྟེ། སློབ་དཔོན་གྱི་རྡོ་རྗེ་དྲིལ་བུ་དང་བཅས་པས་ཧཱུྃ་མཛད་ཀྱི་ཕྱག་རྒྱ་བཅས་ལ། ཛཿན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བདེན་པ་དང་། སངས་རྒྱས་ཀྱི༞ ཆོས་ཀྱི༞ དགེ་འདུན་གྱིས༞ བཅོམ་ལྡན་འདས་ཀྱེ་རྡོ་རྗེ་ལ་སོགས་པའི་ཡི་དམ་དཀྱིལ་འཁོར་གྱིས་ལྷ་ཚོགས་རྣམས་ཀྱི༞ དཔལ་རྡོ་རྗེ་ནག་པོ་ཆེན་པོ་ལྕམ་དྲལ་བྲན་གཡོག་བཀའ་བསྟོད་འཁོར་དང་བཅས་པ་རྣམས་དང་། དཔལ་མགོན་ཞལ་བཞི་པ། ཡུམ་ཆེན་སྲིང་མོ་བཞི་སོགས་རྡོ་རྗེའི་ཆོས་སྐྱོང་ཡེ་ཤེས་ཀྱི་སྤྱན་དང་ལྡན་པ་རྣམས་ཀྱི༞ ཆོས་ཉིད་རང་བཞིན་གྱི་རྣམ་པར་དག་ཅིང་།
ཆོས་ཅན་ལས་འབྲས་བསླུ་བ་མེད་པའི་བདེན་པ་དང་། བདེན་པ་ཆེན་པོས་བྱིན་གྱིས་རླབས་ཀྱིས་སངས་རྒྱས་ཀྱི་བསྟན་པ་དང་། བསྟན་པ་འཛིན་པའི་གང་ཟག་རྣམས་དང་། ཁྱད་པར་དུ་རྣལ་འབྱོར་པ་བདག་ཅག་དཔོན་སློབ་ཡོན་མཆོད་འཁོར་དང་བཅས་པ་རྣམས་ལ་གནོད་ཅིང་འཚེ་བ། བསམ་པ་ངན་པ། སྦྱོར་བ་རྩུབ་པ། དོ་བརྡོ་བའི་དགྲ་བགེགས་གང་ཡིན་པ། མིང་དང་རུས་སུ་སྨོས་པ། གཟུགས་དང་ལིངྒར་བཅས་པའི་དགྲ་བགེགས་ལོག་པར་འདྲེན་པའི་ཚོགས་ཐམས་ཅད་སྐད་ཅིག་ཉིད་ལ་གཟུགས་དང་ལིངྒ་འདི་ཉིད་ལ་མཆིས་པར་གྱུར་ཅིག ཨོཾ་ཤྲཱི་མ་ཧཱ་ཀཱ་ལཱ་ཡ།
ཨོཾ་རོ་རུ་རོ་རུ་བི་ཏིཥྛ་བ་ཏོ་སི་ཀ་མ་ལ་རཀྑ་སི། མོའི་རྦད་པ་ནི། ཏྲག་རཀྴ་ཁ་མུནྟྲ་རུ་ལུ་རུ་ལུ། ཏྲག་རཀྴ་སྙིང་ཁྲག་སྙིང་བྷྱོཿ པུ་ཏྲ་པུ་ཏྲ་བྷྱོཿ ཤ་ཤ་ཏྲག་ཤ་ཤ་ཏྲག ཏྲ་མོ་ཏྲ་པ། ཤ་ཏྲུན་མཱ་ར་ཡ། ཕོའི་རྦད་པ་ནི། དྷྲྀཀ་དྷྲྀཀ་ཡ་དུ་པ་ཤ་ནི་སོད།
དུཾ་ཤིག་ཨཱ་གད་ཛཿ ཨ་གད་ཛཿ ཡ་དྣྀར་ཡྀ་དྣར་མོན་བུ་ཛཿ མོན་བུ་ཁྲག་ལ་འཇིབ་ཛཿ སརྦ་ཤ་ཏྲུན་བིགྷྣན་ཨཱ་ཀརྵ་ཡ་ཨཱ་ཀརྵ་ཡ། མཱ་ར་ཡ་ཧཱུྃ་ཛཿཧཱུྃ་བཾ་ཧོཿ ཅེས་པ་ལན་གསུམ། ལྷ་དབྱེ་ནི་གོང་བཞིན་དགུག་གཞུག་གི་འཇུག་ལོག་པར་འདྲེན་པའི་ཚོགས་ཐམས་ཅད་སྐྱོབ་པར་བྱེད་པའི་ལྷ་དང་ཁྲོལ་ཅིག འགོ་བར་བྱེད་པའི་ལྷ་དང་ཁྲོལ་ཅིག བསྲུང་པར་བྱེད་པའི་ལྷ་དང་ཁྲོལ་ཅིག
ཕོ་ལྷ། དགྲ་ལྷ། ཞང་ལྷ། སྲོག་ལྷ། ཡུལ་ལྷ་ལ་སོགས་པའི་བསྲུང་སྐྱོབས་བྱེད་པའི་ལྷ་དང་ཁྲོལ་ཅིག བསྲུང་འཁོར་དང་ཡི་དམ་ཆོས་སྐྱོངས་སོགས་ཀྱི་ནུས་མཐུ་དང་ཁྲོལ་ཅིག ཨོཾ་ཤྲཱི་མཧཱ་ཀཱ་ལཱ་ཡའི་རྗེས་སུ་རོ་རུ་དང་རྦད་པ་གཉིས་གོང་བཞིན་གྱི་མཐར་སརྦ་ཤ་ཏྲུན་བིགྷྣན་སརྦ་དེ་ཝ་རཀྵ་བི་དེ་ཤ་ཡ་ཧཱུྃ་ཕཊ། མཁྱེན་པར་གསོལ་བ་ནི། ཧཱུྃ་བླ་མ་དཀོན་མཆོག་དགོངས་སུ་གསོལ། ། སངས་རྒྱས་དཀོན་མཆོག་དགོངས་སུ་གསོལ། །
དམ་ཆོས་དཀོན་མཆོག་དགོངས་སུ་གསོལ། ། དགེ་འདུན་དཀོན་མཆོག་དགོས་སུ་གསོལ། ། ཆོས་སྐྱོང་བསྲུང་མ་དགོངས་སུ་གསོལ། ། སྟེང་གི་ལྷ་དང་བར་གྱི་གཉན། ། འོག་གི་ཀླུ་དང་ཕྱོགས་སྐྱོང་བཅུ། ། འབྱུང་པོ་མཐུ་ཆེན་དགོས་སུ་གསོལ། ། ཕྱོགས་བཅུའི་དགྲ་བགེགས་སྡིག་པ་ཅན། ། བླ་དང་གཟུགས་སུ་བཟུང་བ་འདི། ། མིང་དང་རུས་སུ་སྨོས་པ་འདི། ། འཛབ་དང་ལིངྒར་བྲིས་པ་འདི། །
བསྒྲལ་བའི་ཡུལ་དུ་བྱས་པ་འདི། ། བསྐལ་པ་དཔག་མེད་སྔོན་རོལ་ནས། ། སངས་རྒྱས་དབུ་འཕངས་སྨོད་པ་དང་། ། དམ་ཆོས་དཀོན་མཆོག་བསྟན་པ་བསྣུབ། ། དགེ་འདུན་བསྟན་པ་འདི་ཡི་བཤིག ། སེམས་ཅན་ཡོངས་ལ་གནོད་འཚེ་བྱས། ། འཚམས་མེད་ལྔ་དང་ཉེ་བ་ལྔ། ། མི་དགེ་བཅུ་ཡི་ལས་རྣམས་སྤྱད། ། མཆོད་འོས་དྲིན་ཅན་ཁྱད་དུ་བསད། ། བསྟན་འཛིན་བླ་མའི་སྐུ་ལ་བརྡོས། །
དེ་འདྲའི་དགྲ་བགེགས་སྡིག་ཅན་འདི། ། དེས་ན་བསྒྲལ་བའི་དུས་ལ་བབ། ། དེས་ན་བསྒྲལ་བའི་གནང་བ་ཞུ། ། དེས་ན་བསྒྲལ་བའི་འཕྲིན་ལས་མཛོད། ། ཅེས་བརྗོད། དེ་ནས་ལས་སྦྱོར་རང་ལ་ཡང་འཇམ་པོར་བསྒྲུབ་པ། ཅུང་ཟད་རྩུབ་ཏུ་བཏང་ནས་བསྒྲུབ་པ། ཤིན་ཏུ་རྩུབ་ཏུ་བཏང་ནས་བསྒྲུབ་པ་གསུམ་པོ་ལ། རང་བསྒྲུབ་པ་པོ་ལ་ནང་དུ་རྩ་དང་འཁོར་ལོ་ལ་ལྷ་བསྒོམ་པ་ལ་སོགས་པ་རྣམས་ལིངྒ་ལའང་བསྒོམ་ནས། འཇམ་པོར་བསྒྲུབ་པ་ནི་རང་ཡི་དམ་དུ་གསལ་བའི་ཐུགས་ཀ་ནས་འོད་ཟེར་འཕྲོས་མགོན་པོ་འཁོར་བཅས་ལ་ཕོག
དེའི་ཐུགས་རྒྱུད་བསྐུལ། དེའི་ཐུགས་ཀ་ནས་འོད་ཟེར་འཕྲོས་གནོད་སྦྱིན་ཡབ་ཡུམ་ལ་ཕོག དེའི་ཐུགས་རྒྱུད་བསྐུལ། དེའི་ཐུགས་ཀ་ནས་འོད་ཟེར་འཕྲོས། པུ་ཏྲ་མི་སྲིང་གསུམ་ལ་ཕོག་པས་དེ་རྣམས་ཀྱི་ཐུགས་རྒྱུད་བསྐུལ་བས་དེ་རྣམས་ལས་སྤྲུལ་པ་ཡང་སྤྲུལ་ཉིང་སྤྲུལ་དཔག་ཏུ་མེད་པ་དང་འོད་ཟེར་འཕྲོས་ནས་བསྒྲུབ་བྱ་ལིངྒའི་ལུས་ནང་གི་ལྷ་རྣམས་ལ་ཕོག་པས་དེ་རྣམས་ཁྲོས་ཏེ་གཡས་ཀྱི་ཕྱག་མཚན་རྣམས་ཀླད་ལ་ཀོར་བས་བསྒྲུབ་བྱའི་ལུས་ནང་གི་རྩ་ལ་སོགས་པ་རྣམས་རྦད་རྦད་བཅད་ནས་ཐུམ་ཧྲིལ་ཧྲིལ་ཚར་བཅད་པར་བསམ། སྤྲུལ་པ་ཡང་སྤྲུལ་ཉིང་སྤྲུལ་རྣམས་ཀྱི་བསྒྲུབ་བྱའི་ལུས་ཀྱི་ཕྱི་ནས་མཚོན་ཆས་དུམ་བུར་བཏུབ་པར་བསམ་ནས་ཤ་ས་ན་དང་བོད་རྦད་བསད་གསུམ་སྦྲེལ་ལ་བཟླས། ཡང་སྔགས་མ་འདས་པར་དམིགས་པ་བསྒོམ་པ་གཅིག་པོས་ཀྱང་ཆོག་པས་ནན་ཏན་བསྐྱེད་ནས་བསྒོམ་པ་གལ་ཆེ་བས་དེ་ལྟར་བསམ་ནས་བྱ་བ་རྣམས་ལ་དོ་ནུབ་ཀྱི་ཐུགས་དམ་དེ་ལ་མཛད་པ་ཞུ། བསོད་ནམས་འདི་ཡི་སོགས་བརྗོད། ལས་སྦྱོར་སོགས་ཀྱི་བར་ལ་གཞན་གྱི་རིགས་སྔགས་དང་རྦོད་སྟོང་བཟློག་དགོས་བྱུང་ན། ས་སྐྱ་པ་ཆེན་པོ་སོགས་ཀྱིས་མཛད་པའི་རྡོ་རྗེའི་བྲག་རྫོང་བསྒོམ་པའམ།
ཡང་ན་ངེད་ཀྱིས་བྱས་པའི་རྡོ་རྗེ་བྲག་རྫོང་མ་བསྒོམ་པས་འཐུས་ཞིང་། དེའི་ཞལ་བཞེས་ཚིགས་བཅད་མ་བཞིན། ཕལ་ཆེར་འཐུས་ཡོད། བསྲུང་འཁོར་བསྒོམ་པ་ཡང་ཐུན་མཚམས་གང་བདེར་བསྒོམ་པས་ཆོག འདིའི་དུས་སམ་གཞན་དུའང་རྨི་ལམ་གྱི་ལྟས་བྱུང་ན། གཏོར་བསྔོས་ཀྱི་བཟླས་པའི་སྐབས་སུ་དམིགས་པ་རྣམས་བསྒོམ། བདག་བསྐྱེད་དང་མ་འབྲེལ་ན། རང་སྐད་ཅིག་གིས་མགོན་པོར་བསམ་ནས་བཟླས་པ་རྣམས་བྱས་པས་ཆོག བསྲུང་འཁོར་གྱི་ཞལ་ཤེས་ཚིགས་བཅད་མ་བཞིན་གྱི། བསྲུང་བྱ་སྦ་བ་ལ་རང་གི་སྙིང་ཁར་པད་ཉིའི་སྟེང་དུ་གྲི་གུག
དེའི་ལྟེ་བར་ཉི་མའི་སྟེང་དུ་རང་གི་སེམས་ཀྱི་ངོ་བོ་ཧཱུྃ་མཐིང་ནག དེའི་ཀླད་ཀོར་གྱི་ནང་དུ་བླ་མ་རྣལ་འབྱོར་རྒྱུད་ནས་བཤད་པའི་མི་བསྐྱོད་པའི་རྣམ་པ་ཅན། དེའི་པད་གདན་གྱི་འོག་ཏུ་མཚན་གྱི་ཡི་གེ་དང་པོ་སྟེ་སྐུ་དང་གསུང་གཉིས། ཧཱུྃ་གི་ཕྱི་མཐའ་ན་ཕར་ཕ་མ་ལ་སོགས་དངོས་སུ་བསམ། ཧཱུྃ་དེའི་ཞབས་ཀྱུའི་ནང་དུ་རང་གི་མིང་ཡིག་དང་པོ། དེའི་གཡས་གཡོན་མདུན་རྒྱབ་རྣམས་སུ་ཕ་མ་སོགས་ཀྱི་མིང་ཡིག་དང་པོ་སྤུ་ཤད་ཀྱི་བྲིས་པ་ཙམ་བསྒོམ་སྟེ་ལུས་ངག་གཉིས། དེ་ནས་ནག་པོ་ཆེན་པོའི་ཐུགས་ཀ་ནས་འོད་ཟེར་དཔག་ཏུ་མེད་པ་འཕྲོས་ནས་བླ་མ་དང་བསྲུང་བྱ་རྣམས་ཀྱི་རྣམ་པར་ཤེས་པ་རང་རང་གི་མིང་ཡིག་དང་པོའི་རྣམ་པར་བཀུག་ནས་ཧཱུྃ་གི་ནང་གི་མཚན་དང་མིང་ཡིག་རྣམས་ལ་བསྟིམ་པས་སྐུ་གསུང་ཐུགས་དང་ལུས་ངག་ཡིད་གསུམ་ཚང་། དེ་ནས་ནག་པོ་ཆེན་པོའི་ཐུགས་ཀ་ནས་རྡོ་རྗེ་ནག་པོ་ནས་འབྲས་ཙམ་དཔག་ཏུ་མེད་པ་འཕྲོས་ནས་བསྲུང་བྱའི་སྐུ་གསུང་ཐུགས་དང་ལུས་ངག་ཡིད་གསུམ་ཐམས་ཅད་ལ་རྡོ་རྗེའི་གོ་བཀོན། བྱད་མ་བསད་པའི་ཞལ་ཤེས་ཚིགས་བཅད་མ་བཞིན་བརྗོད་ན། རང་ལ་གནོད་འཚེ་ཆེ་ཤོས་རང་བྱེད་པའི་དགྲ་སྟེ།
མིའི་འགྲོ་བའམ། བགེགས་ཏེ་མི་མ་ཡིན་པའི་འགྲོ་བ་པ་ལྕེས་བྲང་ཁེབ་པ། ནུ་མ་གཉིས་ཀྱི་བར་གྱི་ལུས་ནང་དུ་རྣམ་ཤེས་ཀྱི་རྟེན་ཁྲག་གི་ཐིག་ལེ་མཐེ་བོང་ཙམ་གཅིག་བསམ། འོག་ཏུ་ཏྲི་ལས་ཁོ་ལས་བསྲུང་སྐྱོབས་བྱེད་མཁན་གྱི་ལྷ་བསྲུང་གང་ཡིན་དེ་བསྒྱེལ། དེའི་སྟེང་དུ་ཏྲི་ལས་གཟུགས་མེད་ཀྱི་བགེགས་དང་། དེའི་སྟེང་དུ་ནྲྀ་ལས་གཟུགས་ཅན་གྱི་དགྲ་རྣམས་སྟེང་ནས་སྟེང་དུ་བརྩེགས་པ་རྣམས་ལུས་ཀྱི་རྣམ་པ་གན་རྐྱལ་དུ་བྱས་སྙིང་ཁར་ལག་པ་བསྣོལ་བ་སྟེ་ལུས་དང་། དེའི་སྟེང་ལྕེས་བྲང་ཁེབ་པ་ངག་དང་། སྙིང་ཁའི་ནང་དུ་ཁྲག་གི་ཐིག་ལེའི་དབུས་སུ་ཧཱུྃ་བསམ་པ་ཡིད་སྟེ་ལུས་ངག་ཡིད་གསུམ་ཚང་། དེ་གན་རྐྱལ་དུ་བསྒྱེལ་བའི་ལྕེ་སྟེང་ན་མར་འཁོར་ལོའི་མར་རྩེ་ཟུག་པ། རྩིབས་བར་གྱི་རླུང་མེའི་སྟེང་དུ་དགྲ་བགེགས་གཞན་རྣམས་བསམ་ནས།
དགྲ་ཡིན་ན་ནྲྀ་དང་། བགེགས་ཡིན་ན་ཏྲི་ལས་གནོད་བྱེད་ལུས་རིད་པ། སྐྲ་འཛིངས་པ། ཁ་ནས་ཁྲག་ཀྱུགས་པ། ལུས་ཐམས་ཅད་ལ་ཤུ་བའི་ཕྲེང་བས་བསྐོར་བ། སྤྱི་བོ་ཚུགས་སུ་གནས་པར་བསམ། འོག་གི་དེ་ལ་རང་ལ་མི་དང་མི་མ་ཡིན་པའི་འགྲོ་བ་ཡིན་ཡང་རུང་སྟེ། ལུས་ཀྱི་སྒོ་ནས་རྫས་ངན་བསགས་པ་དང་། ཕུར་གདབ་བྱེད་པ་སོགས་བཀུག་ནས་འོག་གི་བྱད་མའི་ལུས་ལ་བསྟིམ། ངག་གི་སྒོ་ནས་སྔགས་ཟླ་བ་དང་དམོད་པ་འདོར་བ་སོགས་ཇི་སྙེད་ཡོད་པ་བཀུག་ནས་བྱད་མའི་ངོ་བོ་ལྕེ་ལ་བསྟིམ།
སེམས་ཀྱི་དམིགས་པ་ཇི་སྙེད་བྱེད་པ་ཐམས་ཅད་བཀུག་ནས་བྱད་མའི་སེམས་ཀྱི་ངོ་བོ་ཧཱུྃ་ལ་བསྟིམ། ཡང་ནག་པོ་ཆེན་པོའི་ཐུགས་ཀ་ནས་ཁྲོ་བོ་ལྕགས་ཀྱུ་དང་ཞགས་པ་ཐོགས་པ་དཔག་ཏུ་མེད་པ་སྤྲོས་ནས་དགྲ་བགེགས་ཀྱི་ལུས་ངག་ཡིད་གསུམ་ཀར་བཀུག་ནས་རྩིབས་བར་གྱི་གནོད་བྱེད་ཀྱི་གཟུགས་ཅན་ལ་བསྟིམ། ཡང་ནག་པོ་ཆེན་པོའི་ཐུགས་ཀ་ནས་འོད་ཟེར་འཕྲོས། ཁྲོ་བོ་བཅུ་དང་ཕྱི་རིགས་འཇིག་རྟེན་སྐྱོང་བ་ཐམས་ཅད་ལ་ཕོག་པས་དེ་ཐམས་ཅད་ཀྱི་སྲོག་སྙིང་ཕུལ། དཔེར་ན་གདུགས་ཀྱི་རྩིབ་མ་རྣམས་མགོ་བོའི་ཤིང་གི་འཁོར་དེར་འདུས་པ་ལྟར་སྲོག་སྙིང་རྣམས་འོད་ཟེར་གྱི་རྣམ་པར་མགོན་པོའི་ཐུགས་ཀར་ཐིམ་པས་ཐམས་ཅད་ཀྱང་ཞལ་ཕྱིར་གཟིགས། སྟེང་འོག་གི་ཁྲོ་བོ་རྣམས་ཞབས་གཡས་བརྐྱང་དུ་བསྒྱུར་ནས་སྤྲུལ་པ་ཡང་སྤྲུལ་ཉིང་སྤྲུལ་དཔག་ཏུ་མེད་པ་འཕྲོས་དེ་དགྲ་བགེགས་གདུག་པ་ཅན་ཐམས་ཅད་ཚར་བཅད་ཤ་ལ་ཟོ། ཁྲག་ལ་འཐུང་། ཡང་ལས་དབང་གི་སྐད་ཅིག་གི་ལུས་གྲུབ་པ་དེ་རྣམས་བཀུག་སྟེ་རྩིབ་བར་གྱི་གཟུགས་ཅན་ལ་བསྟིམ་ནས་གཟུགས་ཅན་རྣམས་རྩིབས་ཀྱིས་བཏུབ། མེས་བསྲེགས་པ་དང་། རླུང་གི་གཏོར་བ་དང་།
འཁོར་ལོ་གཡོན་དུ་འཁོར་བར་དམིགས་ནས་ཤཱ་ས་ན་ཇི་ལྟར་རིགས་པ་བཟླས་ལ་རྗེས་སུ་ཤཱ་ས་ནའི་ཨི་དཾ་དུཥྚཾ་ཅེས་པའི་མཇུག་ཏུ་བྱད་མ་ཁ་ཁ། བྱད་མ་ཁཱ་ཧི་ཁཱ་ཧི། བྱད་མ་མ་ར་མ་ར། བྱད་མ་གྲྀཧྣ་གྲྀཧྣ། བྱད་མ་བནྡྷ་བནྡྷ། བྱད་མ་ཧ་ན་ཧ་ན། བྱད་མ་ད་ཧ་ད་ཧ། བྱད་མ་པ་ཙ་པ་ཙ། བྱད་མ་འདི་ན་མེ་ཀེ་ན་མ་ར་ཡ་ཧཱུྃ་ཧཱུྃ་ཕཊ། ཅེས་པ་ཉེར་གཅིག་ལ་སོགས་པ་བཟླས་ལ།
ཐལ་མོ་སྦྱར་ནས། སུ་གང་དག་བདག་ཅག་གི་དཔལ་ལྡན་བླ་མ་དམ་པ་རྣམས་དང་སོགས་བསྲུང་འཁོར་གྱི་ནང་བཞིན་བརྗོད་པའོ། ། བཟླས་པའི་སྐབས་སུ་ཡི་གེ་བཅུ་གཉིས་མ་དང་བདུན་མ་གཉིས་ཇི་ལྟར་རིགས་པ་བཟླས་པའི་རྗེས་སུ། ཤཱ་ས་ན་སྤེལ་ཚིག་ཅན་གཙོ་བོར་བཟླས་པའོ། ། དེའི་དུས་སུ་མིའི་འགྲོ་བ་པས་ཁོའི་བསྲུང་མ་རྣམས་རྦད་ནས་བྱུང་ན། ནག་པོ་ཆེན་པོའི་ཐུགས་ཀ་ནས་སྔགས་ཀྱི་ཕྲེང་བ་བྱུང་། ཞལ་ནས་ཐོན། མདུན་གྱི་ནག་པོ་ཆེན་པོའི་ཞལ་ནས་ཞུགས། ལྟེ་བ་ནས་ཐོན། རང་ནག་པོ་ཆེན་པོར་གསལ་བའི་ལྟེ་བ་ནས་ཞུགས་པའི་འཁོར་སྔགས་ལ་གྲི་གུག་དཔག་ཏུ་མེད་པ་འཕྲོས་ནས་འོག་གྲི་གུག་གི་ས་གཞི།
ཁོར་ཡུག་གྲི་གུག་རྭ་བ། སྟེང་གྲི་གུག་གི་གུར་ཕྱི་རོལ་ཐམས་ཅད་དགྲ་བགེགས་མ་ལུས་པ་བསྲེག་པར་ནུས་པའི་ཡེ་ཤེས་ཀྱི་མེ་འབར་བར་བསམ་ལ་ཤཱ་ས་ན་དང་བོད་རྦད་བསད་གསུམ་བཟླ། ཡང་མི་མ་ཡིན་པའི་དགྲ་བགེགས་ཀྱི་གནོད་པ་ཡོད་ན་འཁོར་སྔགས་དེ་ལས་དུག་དང་མེ་དང་མཚོན་དང་ནད་སྣ་ཚོགས་འཕྲོས་ནས་དགྲ་བགེགས་དེ་ཚར་བཅད་པར་བསམ་ལ་ཤཱ་ས་ན་སོགས་གོང་བཞིན་བཟླ། ཡང་ཕ་རོལ་པའི་འགྲོ་བ་པོ་ཡིན་ནས་ཁོས་ཀྱང་ནག་པོ་ཆེན་པོར་འཁོར་བཅས་རྦད་ཀྱི་རྩར་བྱུང་བས། བསྒྲུབ་པ་པོའི་ནག་པོ་ཆེན་པོ་འཁོར་བཅས་རྣམས། བཀྲག་མདངས་དང་གཟི་བརྗིད་ཕུན་སུམ་ཚོགས་པ་དང་ལྡན་པས་མ་བཟོད་ནས་ལོག་སོང་སྟེ་ཁོ་རང་གི་བསྒྲུབ་པ་པོ་དངོས་ལ་ཚིག་པ་ཟོས་ནས་ཚར་བཅད་པར་བསམ། འདིའི་ནག་པོ་ཆེན་པོ་འཁོར་བཅས་རྣམས་ཀྱང་འཇིག་རྟེན་དྲེགས་པའི་ཚོགས་དཔག་ཏུ་མེད་པས་བསྐོར་ནས་དགྲ་བགེགས་གང་ཡིན་པའི་སར་སོང་ནས་དེ་ཚར་བཅད་པར་བསམ་ལ་སྔགས་ཤཱ་ས་ན་དང་བོད་རྦད་བསད་གསུམ་བཟླ། འདིའི་དུས་སུ་མཁའ་འགྲོའི་འཁུ་ལྡོག་བྱུང་ན་དགྲ་བོའི་ཡུལ་ཁམས་རླག་པར་བྱེད་པའི་མན་ངག་དང་། དགྲ་བོ་རིམས་ནད་ཀྱི་འདེབས་པར་བྱེད་པ་སྤུ་གྲི་སོ་འདེབས་ཀྱི་མན་ངག་གཉིས་ལས། དང་པོ་ནི།
རང་མགོན་པོར་གསལ་བའི་ཐུགས་ཀའི་ཧཱུྃ་ལས་སྔགས་ཀྱི་ཕྲེང་བ་བྱུང་ཞལ་ནས་འཐོན། མདུན་གྱི་མགོན་པོའི་ཞལ་ནས་ཞུགས། ལྟེ་བ་ནས་འཐོན། རང་གི་ལྟེ་བ་ནས་ཞུགས་པའི་འཁོར་སྔགས་དང་། གཉིས་པ་ནི་མདུན་བསྐྱེད་ཀྱི་མགོན་པོའི་བཤང་ལམ་ནས་འཐོན། རང་གི་བཤང་ལམ་དུ་ཞུགས་པ་མ་གཏོགས་འདྲ། དེ་འདྲའི་འཁོར་སྔགས་ལས་ནད་དང་དུག་དང་མེ་དང་མཚོན་སྣ་ཚོགས་དང་ནད་ཀྱི་རྣམ་པ་འོད་ཟེར་དམར་སྨུག་པ་ལྷག་པ་ཆེན་པོ་གཙང་རླུང་ལྟ་བུ་ཡོར་ཡོར་སོང་ནས་ཐོག་མ་ལ་དགྲ་བོའི་ཡུལ་ཁམས་ཚུན་ཆད་རླག་པར་བསམ་པ་ཤཱ་ས་ན་སོགས་བཟླ། གཉིས་པ་ལ་དགྲ་བགེགས་གང་ཡིན་པ་དེའི་ལུས་ལ་ཞག་བདུན་དུ་འཆི་བར་ངེས་པའི་ནད་ཀྱི་ཕོག་པས་མར་ལ་འཁྲུ་བ་དང་། ཡར་ཁ་སྐྱུགས་པ་ལ་སོགས་པ་དང་། དུག་གིས་བརྒྱལ་བ་དང་།
མེས་བསྲེགས། མཚོན་གྱིས་བཏུབ་པ་ལ་སོགས་པའི་དམིགས་པ་བྱས་ལ་ཤཱ་ས་ན་སོགས་བཟླ། འདིའི་སྐབས་སུ་རྨི་ལམ་ངན་པ་དང་། ལྟས་ངན་པ་བྱུང་ན་སྐྱབས་འགྲོ་སེམས་བསྐྱེད་ཚད་མེད་བཞི། ཤཱུ་ནྱ་ཏཱ་བརྗོད་ནས་ཐུན་མོང་བའི་བསྲུང་འཁོར་བསྒོམ་ལ། དེའི་དབུས་སུ་པདྨ་ཉི་མ་དགྲ་བགེགས་གན་རྐྱལ་དུ་བསྒྱེལ་བའི་སྟེང་དུ་ཧཱུྃ་མཐིང་ནག་དེ་ལས་འོད་འཕྲོས། དགྲ་བགེགས་གདུག་པ་ཅན་ཐམས་ཅད་ཚར་བཅད་ཚུར་འདུས་ཡོངས་སུ་གྱུར་པ་ལས་རང་ཉིད་ནག་པོ་ཆེན་པོ་ཆེར་འབར་བ་སོགས་གཏོར་ཆོག་བཞིན་བསྐྱེད། དེའི་ལྟོ་བ་ཡངས་ཤིང་རྒྱ་ཆེ་བའི་དབུས་སུ་གཤིན་རྗེ་དམར་ནག་འཇིགས་སུ་རུང་བ། ཞལ་གཅིག་ཕྱག་གཉིས་གཡས་རལ་གྲི་ནམ་མཁའ་ལ་འཕྱར་བ། གཡོན་སྡིགས་མཛུབ་འཐུར་དུ་བསྟན་པ།
ཞལ་གདེངས་པས་དགྲ་བགེགས་ལོག་འདྲེན་ལ་རྔམས་པ། དེའི་ལྟོ་བ་ཡངས་ཤིང་རྒྱ་ཆེ་བའི་དབུས་སུ་འོག་ཏུ་ཉི་མ་གཡས་སུ་འཁོར་བ་སྟེང་དུ་ཟླ་བ་གཡོན་དུ་འཁོར་བ་གསལ་བཏབ་ནས་ཤཱ་ས་ན་ཉེར་གཅིག་བཟླ། དེ་ནས་མགོན་པོ་གཤིན་རྗེ་ཉི་ཟླ་རྣམས་གསལ་ཅི་ཐེབས་ཐེབས་གཅིག་བྱས་ནས་རང་མགོན་པོར་གསལ་བའི་ཐུགས་ཀ་ནས་འོད་ཟེར་སྣ་ཚོགས་ལྕགས་ཀྱུ་ལྟ་བུ་གཅིག་ཕྱོགས་བཅུར་འཕྲོས་ནས་རྨི་ལམ་ངན་པ་དང་ལྟས་ངན་པ་གང་བྱུང་བ་དེ་འོད་དང་མདངས་ཐམས་ཅད་ཉམས་པའི་རྣམ་པ་ཅིག་རང་གི་མདུན་དུ་བཀུག ཨོཾ་ཤྲཱི་མ་ཧཱ་ཀཱ་ཡ་ཤཱ་ས་ན་ཞེས་པ་ནས་ཨི་དཾ་དུཥྚན་གྱི་བར་བརྗོད། དེ་ནས་མགོན་པོའི་ཤངས་ཀྱི་རྩེ་མོ་ནས་འོད་ཟེར་སྔོན་པོ་ལྕགས་ཀྱུ་ལྟ་བུ་འཕྲོས། སྔགས་ཀྱི་ཉི་ཟླ་གཟས་བཟུང་བ་ལྟ་བུའི་རྣམ་པ་དེ་ཞལ་གྱི་འཁྲིས་སུ་བཀུག དེ་ཞལ་དུ་འཇུག་པའི་སྟེང་ཀ་ལན་གསུམ་བྱས། སྟེང་རླུང་མནན་ཏེ་ཆོམ་ཟ་བའི་རྣམ་པ་བྱས་ནས་ཁ་ཁ་ཁཱ་ཧི་སོགས་སྔགས་ལྷག་མ་ཡིད་ཀྱི་བཟླས་ཟིན་པ་དང་། དཀན་གཅིག་རྟོག་ཏེ་མིད་པའི་སྟེང་ཀ་བྱས་ནས་འོག་རླུང་བསྐུམ་སྟེ་མནན་ནས་ཁ་སྦྱར་བཟུང་། སེམས་ཀྱིས་གཤིན་རྗེའི་ཞལ་དུ་ཆོམ་ཟོས།
ཕྱེ་མར་སོང་བ་དེ་མིད་པས་ལྟོ་བའི་ཉི་མས་བསྲེགས། ཟླ་བས་བཞུ། རོ་མ་སན་སེན་བྱུང་བ་དེ་བཤང་ལམ་ན་ཡར་སོང་བའི་དམིགས་པ་བྱས་ནས་རླུང་བཏང་། དེ་ལྟ་བུའི་རླུང་སྦྱོར་ཉེར་གཅིག་སོང་ནས་སྨོན་ལམ་བཏབ་པ་སྟེ་ཁྲོ་བཅུའི་བསྲུང་འཁོར་བསྒོམ་པ་ནས་འདིའི་བར་གྱི་མན་ངག་རྣམས་ཐུན་མཚམས་གང་འོས་སུ་རྨི་ལམ་སོགས་མཚན་ལྟས་ནམ་བྱུང་གི་དུས་ཉམས་སུ་ལེན་པ་ཡིན་ནོ།། །། དེ་ནས་སློབ་མ་རྣམས་སླེབ་པ་དང་དགྲ་བགེགས་ལ། གཏོར་ཆུང་འབུལ་བ། མཎྜལ་སོགས་གོང་བཞིན་བྱས་ནས། སློབ་དཔོན་གྱིས་སེམས་བསྐྱེད་གསལ་བཏབ་ལ། གཉིས་པ་དེ་ལས་ཅུང་ཟད་དྲག་ཏུ་བཏང་ནས་བསྒྲུབ་པ་ལ་བདག་བསྐྱེད་མགོན་པོ་རང་གི་མཛད་པས་མགོན་པོ་ཁྲོ་བཅུའི་བསྲུང་འཁོར་བསྒོམ་སྟེ། རང་མགོན་པོར་གསལ་བའི་ལྟོ་བ་ཡངས་ཤིང་རྒྱ་ཆེ་བའི་དབུས་སུ་པདྨ་ཉི་མ་བདུད་བཞི་བརྩེགས་པའི་གདན་གྱི་སྟེང་དུ་ཧཱུྃ་མཐིང་ནག་དེ་ལས་འོད་འཕྲོས་སེམས་ཅན་གྱི་དོན་བྱས།
ཚུར་འདུས་ཡོངས་སུ་གྱུར་པ་ལས་རང་ཉིད་བཅོམ་ལྡན་འདས་སྙིང་པོ་ཀྱེ་རྡོ་རྗེ་སྐུ་མདོག་སྔོན་པོས་གཉིས་ཀའང་ཡེ་ཤེས་མེ་འབར་བའི་དབུས་ན་བཞུགས་པའི་བར་གསལ་བཏབ། དེའི་མིག་ཏུ་གཏི་མུག་རྡོ་རྗེ་མ་སོགས་སྐྱེ་མཆེད་སྐུ་གསུང་ཐུགས་བྱིན་གྱིས་རླབས། ཐུགས་ཀའི་ཧཱུྃ་ལས་འོད་འཕྲོས་པས་རང་བཞིན་གྱི་གནས་ནས་བླ་མ་དང་གཉིས་སུ་མེད་པའི་ཀྱཻ་རྡོ་རྗེ་ནག་པོ་ཆེན་པོ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཨོཾ་བཛྲ་ནཱི་རཱི་ཏེ་སོགས་ཆུ་བཞི་སྔོན་དུ་འགྲོ་བའི་ཉེར་སྤྱོད་ལྔ་དང་། དཀར་མོ་རི་དྭགས་སོགས་ཀྱིས་མཆོད་ནས། ཛཿཧཱུྃ་བཾ་ཧོཿ གཉིས་སུ་མེད་པར་ཐིམ་པའི་རྐྱེན་གྱིས་སྐད་ཅིག་གིས་རང་གི་ལུས་ཀྱི་རྩ་གསུམ་འཁོར་ལོ་བཞི་གསང་གནས་ན། རང་བཞིན་གྱིས་གནས་པའི་ཆོས་འབྱུང་རྣམས་བླ་མ་དང་གཉིས་སུ་མེད་པའི་ཀྱེ་རྡོ་རྗེ་མགོན་པོ་འཁོར་དང་བཅས་པའི་རྟེན་དང་བརྟེན་པར་བཅས་པའི་རང་བཞིན་དུ་གྱུར་པ་ནི་སྤྱི་བོ་ནས་གསང་གནས་ཀྱི་བར་དུ་རྩ་དབུ་མ། གཡས་སུ་རོ་མ། གཡོན་དུ་རྐྱང་མ།
རྩ་གསུམ་ལ་བརྟེན་པའི་སྙིང་ག་ཆོས་ཀྱི་འཁོར་ལོ། མགྲིན་པར་ལོངས་སྤྱོད་ཀྱི་འཁོར་ལོ། སྤྱི་བོར་བདེ་ཆེན་གྱི་འཁོར་ལོ། ལྟེ་བ་སྤྲུལ་པའི་འཁོར་ལོ། གསང་གནས་ན་རང་བཞིན་གྱི་གནས་སུ་ཆོས་འབྱུང་སྨུག་ནག་ཟུར་གསུམ། ཟུར་གཅིག་མདུན་དུ་བསྟན་པ་ནི་རྟེན་གྱི་དཀྱིལ་འཁོར་ཡིན་ལ། སྙིང་ཁའི་ཆོས་ཀྱི་འཁོར་ལོའི་དབུས་དབུ་མའི་ནང་གི་ཧཱུྃ་ཉིད་ཨེ་ཀ་ཛ་ཏི་ཞེས་ནས་ཁྲོ་མོའི་རྣམ་པ་ཅན་གྱི་བར་གོང་བཞིན་བསྐྱེད། དེའི་ལྟོ་བ་ཡངས་ཤིང་རྒྱ་ཆེ་བའི་ནང་གི་དབུས་སུ་ནག་པོ་ཆེན་པོ་དང་། དེའི་གཡོན་དུ་འདོད་པ་ཁམས་ཀྱི་དབང་ཕྱུག་མ་སོགས་གོང་བཞིན་བསྐྱེད། མགོན་པོའི་ཐུགས་ཀ་ནས་ཡཾ་དང་ཏྲི་ཏྲི།
ལྷ་མོའི་ཐུགས་ཀ་ནས་མཾ་དང་བྷྱོཿསྤྲོས་ཏེ་ལྕམ་དྲལ་གཉིས་ཀྱི་མདུན་ན་ཕར་གནོད་སྦྱིན་ཡབ་ཡུམ་སོགས་ལྔར་གྱུར་པ་ནི་ཡཾ་ལས་ནག་པོ་གནོད་སྦྱིན། མཾ་ལས་ནག་མོ་གནོད་སྦྱིན། ཏྲི་ལས་པུ་ཏྲ། ཏྲི་ལས་བྷ་ཊ། བྷྱོཿལས་སྲིང་མོ་རྣམས་གོང་བཞིན་བསྐྱེད། ཨེ་ཀ་ཛ་ཏིའི་སྟེང་དབུ་མའི་ནང་དུ་བླ་མ་དང་གཉིས་སུ་མེད་པའི་ཀྱེ་རྡོ་རྗེ་སྐུ་མདོག་ནས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་བར་སྒྲུབ་ཐབས་བཞིན་བསྐྱེད། འདི་རྣམས་ལ་གདན་མི་བྱེད་པ་ནི་དམའ་ཕབ་ནས་ང་རྒྱལ་བཅོག་པ་སྟེ་མི་གཉན་དུ་གཏང་བའི་གནད་དོ། ། དེ་ནས་བཅོམ་ལྡན་འདས་ཀྱི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་གི་མཐའ་བསྐོར་དུ་རྩ་སྔགས་སྙིང་པོ་ཉེ་སྙིང་། ཡུམ་གྱི་ཐུགས་ཀར་ཉི་མའི་སྟེང་དུ་ཕྲེང་སྔགས་དང་སྙིང་པོ། མགོན་པོ་འཁོར་བཅས་ཀྱི་ཐུགས་ཀར་ཡང་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་བྷྱོཿཏྲཾ་ཡཾ་མཾ་ཏྲི་ཏྲི་བྷྱོཿརྣམས་ཀྱི་མཐའ་སྐོར་དུ་མགོན་པོའི་རྩ་སྔགས་ཤཱ་ས་ན་སོགས་སྙིང་པོ་ཉེ་སྙིང་།
ལྷ་མོའི་ཐུགས་ཀར་བྷྱོཿའི་མཐའ་སྐོར་དུ་ཨོཾ་རོ་རུ་སོགས་ཀྱིས་བསྐོར། ཨེ་ཀ་ཛ་ཏིའི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་ཨོཾ་ཨེ་ཀ་ཛ་ཏི་སོགས་ཀྱི་བསྐོར། གནོད་སྦྱིན་ཡབ་ཀྱི་ཐུགས་ཀར་ཉི་མའི་སྟེང་དུ་ཡཾ་གྱི་མཐར་ཨོཾ་བཛྲ་ཀཱ་ལ་ཡཀྵ་ཡེ་དང་བོད་རྦད་བསད་གསུམ་སྦྲེལ་བས་བསྐོར། གནོད་སྦྱིན་ཡུམ་གྱི་ཐུགས་ཀར་མཾ་གྱི་མཐར་ཨོཾ་བཛྲ་ཀཱ་ལི་ཡཀྵི་ཎི་ཅེས་པའི་མཐར་བོད་རྦད་བསད་གསུམ་སྦྲེལ་བས་བསྐོར། པུ་ཏྲའི་ཐུགས་ཀར་ཉི་མའི་སྟེང་དུ་ཏྲིའི་མཐར། ཨོཾ་བཛྲ་ཀཱ་ལ་པུ་ཏྲ་ཡེའི་རྗེས་སུ་བོད་རྦད་བསད་གསུམ་སྦྲེལ་བས་བསྐོར། བྷ་ཊའི་ཐུགས་ཀར་ཉི་མིའི་སྟེང་དུ་ཏྲིའི་མཐར་ཨོཾ་བཛྲ་རུ་དྲ་བྷ་ཊ་ཡེའི་རྗེས་སུ་བོད་རྦད་བསད་གསུམ་སྦྲེལ་བས་བསྐོར། སྲིང་མོའི་ཐུགས་ཀར་ཉི་མའི་སྟེང་དུ་བྷྱོཿའི་མཐར་ཨོཾ་བཛྲ་རུ་ལུ་རཀྑ་སིའི་རྗེས་སུ་བོད་རྦད་བསད་གསུམ་སྦྲེལ་བས་བསྐོར། སྔགས་རིང་ཐུང་རྣམས་ཁ་དོག་ནག་པོ་མགོ་གྱེན་ལ་བསྟན་པ་གཡས་བསྐོར་དུ་འཁོར་བར་གྱུར། ཞེས་བརྗོད།
ལྷ་དེ་རྣམས་ཀྱི་མིག་ཏུ་གཏི་མུག་རྡོ་རྗེ་མ་སོགས་སྐྱེ་མཆེད་སྐུ་གསུང་ཐུགས་བྱིན་གྱིས་རླབས་ནས་ཡེ་ཤེས་པ་སྤྱན་འདྲེན་པ། མཆོད་པ་གཉིས་ཀྱི་མཆོད་པ་བསྟིམས་པ་རྣམས་གོང་བཞིན། སླར་ཡང་ཐུགས་ཀའི་ཧཱུྃ་ལས་འོད་འཕྲོས་པས་དབང་གི་ལྷ་རིགས་ལྔ། ཡུམ་བཞི། བྱང་ཆུབ་སེམས་དཔའ་བརྒྱད། ཁྲོ་བོ་བཅུ། ལྷ་མོ་དྲུག་དང་བཅས་པ་ཨོཾ་པཉྩ་ཀུ་ལ་ས་པ་རི་ཝཱ་ར་ཨོཾ་བཛྲ་ས་མཱ་ཛཿ གོང་བཞིན་མཆོད་པ་གཉིས་ཀྱིས་མཆོད། ཞེ་སྡང་རྡོ་རྗེ་སོགས་ཀྱིས་བསྟོད། བཅོམ་ལྡན་དེ་བཞིན་གཤེགས་པ་ཀུན། །
ནས། ཁྱེད་ཀྱི་བདག་ལ་དབང་བསྐུར་སྩོལ། ། སོགས་དང་། སངས་རྒྱས་རྣམས་ནི་ཐམས་ཅད་ཀྱི། ། སོགས་ཀྱི་མཇུག་ཏུ་ཨོཾ་བཛྲ་བྷཱ་ཝ་ཨ་བྷི་ཥྀཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོར་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་ཕྱི་ནང་གི་ཧེ་རུ་ཀ་གཉིས་ལ་མི་བསྐྱོད་པ། གཞན་ཐམས་ཅད་ཀྱི་སྤྱི་བོར་རྡོ་རྗེ་སྔོན་པོ་རྩེ་ལྔ་པ་རེ་རེས་རྒྱས་བཏབ་པར་གྱུར།
ཞེས་བརྗོད། དམིགས་པ་ལ་བསྐུར་བྱེད་ནམ་མཁའི་ལྷ་དེ་རྣམས་ཀྱིས་རྡོ་རྗེ་སྔོན་པོ་རྩེ་ལྔ་པ་རེ་རེ་ཕྱག་ཏུ་བསྣམས་ཏེ་མགོན་པོ་འཁོར་བཅས་ཀྱི་སྤྱི་བོར་བཞག་ནས་དམ་པ་བཏགས་པའི་མོས་པ་བྱེད་དེ། རྫས་ཀྱི་རྡོ་རྗེས་དམ་ལ་བཏགས་པའི་མན་ངག་ཀྱང་བྱིན་ནོ། ། དེ་ནས་དམ་བཞག་གཏོར་འབུལ་མཆོད་བསྟོད་སོགས་རྒྱས་བསྡུས་སྐབས་དང་སྦྱར་ནས་བྱེད། དེ་ནས་བླ་མ་དང་གཉིས་སུ་མེད་པའི་ཀྱེ་རྡོ་རྗེའི་ཐུགས་ཀ་ནས་འོད་ཟེར་འཕྲོས། མགོན་པོ་འཁོར་བཅས་ལ་ཕོག་པས་མགོན་པོ་འཁོར་བཅས་ཅུང་ཟད་སྐྲག་ནས་འདར་ཕྲིལ་ཕྲིལ་བྱས་ནས་རང་གི་གང་བསྒོ་བའི་ཕྲིན་ལས་རྣམས་བསྒྲུབ་པར་བསམ་ལ། བཅོམ་ལྡན་འདས་ཀྱི་རྩ་སྔགས་སྙིང་པོ་ཉེ་སྙིང་རྣམས་བརྒྱ་རྩ་ཙམ། ཡུམ་གྱི་ཕྲེང་སྔགས་དང་སྙིང་པོ་དེ་ཙམ་ཞིག་བཟླས་པས་གཉའ་མནན་ནས། དེ་ནས་མགོན་པོའི་རྩ་སྔགས་དང་ཤཱ་ས་ན་ལ་མིང་སྲིང་གསུམ་གྱི་བོད་རྦད་བསད་གསུམ་གྱི་བར་ལ་ཏལ་ཏལ་སྦྲེལ་བ་ཚར་གསུམ་བརྗོད་པ་ནི་གཉེན་པོ་སྔགས་ཀྱི་གནད་དོ། ། དེ་ནས་ཡི་དམ་གྱི་དེ་བ་པི་ཙུ་བརྒྱ་རྩ་ཙམ་བཟླས་པས་གཉའ་མནན་ནས་བསྙེན་པ་གང་ལ་བྱེད་པའི་སྔགས་དེ་ལ་གཅིག་གྲིལ་དུ་བྱེད།
སྔགས་གཞན་རྣམས་མཇུག་ཏུ་ཁ་ཚང་ཙམ་རེ་བཟླ། དེ་ཡང་ལྕམ་དྲལ་གྱི་སྙིང་པོ། ཨེ་ཀ་ཛ་ཏིའི་སྔགས་ནི། ཨོཾ་ཨེ་ཀ་ཛ་ཏི་དེ་བ་ཨིནྡྲ་སི་བྷྱོཿཧཱུྃ་ཕཊ་སྭཱཧཱ། ཅེས་དང་། ལས་མཁན་རྣམས་ལ་བོད་པ་གཉིས་གཙོ་བོར་བཟླས་སོ། ། གྲངས་ནི་མགོན་པོ་དང་ལྷ་མོ་གཉིས་ལ་བཞི་འབུམ་སོགས་བཟླ། ལས་མཁན་རྣམས་ལ་མཚན་མ་ནམ་བྱུང་གི་བར་དུ་བཟླའི་གྲངས་མི་བྱེད་གསུངས། དེ་ནས་འདོད་དོན་གསོལ་གདབ་གོང་བཞིན་བྱས་ནས་བཅོམ་ལྡན་འདས་ཀྱིས་ཐུགས་ཀ་ནས་འོད་ཟེར་འཕྲོས་མགོན་པོ་འཁོར་དང་བཅས་པ་ལ་ཕོག་པས་དེ་རྣམས་ཀྱི་ཐུགས་ཀ་ནས་སྤྲུལ་པ་ཡང་སྤྲུལ་ཉིང་སྤྲུལ་དཔག་ཏུ་མེད་པ་འཕྲོས། འཇིག་རྟེན་གྱི་ཁམས་ཀྱི་དགྲ་བགེགས་གདུག་པ་ཅན་ཐམས་ཅད་ཚར་བཅད།
འོད་ཟེར་སྔོན་པོའི་རང་བཞིན་ནམ་མཁའ་ལྟ་བུར་བྱས། ཡང་འོད་ཟེར་དེ་རྣམས་ཚུར་ལ་འདུས་ནས་མགོན་པོ་འཁོར་བཅས་ལ་ཐིམ་པས་མགོན་པོ་འཁོར་བཅས་བཀྲག་མདངས་གཟི་བརྗིད་ཕུན་སུམ་ཚོགས་པ་དང་ལྡན་པར་བསམ་པ་ལན་བདུན་ཙམ་བྱས་ནས་མཐར་བཅོམ་ལྡན་འདས་ཀྱི་ཐུགས་ཀ་ནས་འོད་ཟེར་འཕྲོས། ཕྱོགས་བཅུའི་སངས་རྒྱས་བྱང་སེམས་དཔའ་བོ་དང་རྣལ་འབྱོར་མ་རི་རབ་ཀྱི་རྡུལ་ཕྲ་རབ་དང་མཉམ་པ། སྣོད་བཅུད་ཐམས་ཅད་འོད་དུ་ཞུ་ནས་ཕྱི་རིགས་འཇིག་རྟེན་སྐྱོང་བ་རྣམས་ལ་ཐིམ། དེ་རྣམས་འོད་དུ་ཞུ་ནས་ཁྲོ་བོ་བཅུ་གཅིག་ལ་ཐིམ། དེ་རྣམས་འོད་དུ་ཞུ་ནས་ནང་གི་ལྷ་བརྒྱད་ལ་ཐིམ། གནོད་སྦྱིན་ཡབ་པུ་ཏྲ་བྷ་ཊ་རྣམས་མགོན་པོ་ལ་ཐིམ། གནོད་སྦྱིན་ཡུམ་སྲིང་མོ་ལྷ་མོ་ལ་ཐིམ། ལྷ་མོ་མགོན་པོ་ལ་ཐིམ། བཅོམ་ལྡན་འདས་ཨེ་ཀ་ཛ་ཏི་མགོན་པོ་ལ་ཐིམ།
མགོན་པོ་འོད་དུ་ཞུ་ནས་ཐིག་ལེ་སྔོ་སྐྱ་འགྲིལ་བ་བཟླུམ་པ་བརྗིད་པ་འཚེར་བ་སྲན་མ་ཙམ་དུ་གྱུར། ཞེས་བརྗོད་ནས་དེ་ལ་སེམས་བཟུང་། རླུང་ཁ་སྦྱར་བཟུང་བ་ལན་བདུན་ཙམ་བྱ། དེ་ནས་ཐིག་ལེ་དེ་གཉིས་ཆ་གཉིས་སུ་གྱུར་པའི་བླ་མ་དང་གཉིས་སུ་མེད་པའི་ཀྱེ་རྡོ་རྗེ་སྐུ་མདོག་སྔོན་པོ་ཞལ་བརྒྱད་ཕྱག་བཅུ་དྲུག་པ། ཡུམ་རྡོ་རྗེ་བདག་མེད་མ་དང་མཉམ་པར་སྦྱོར་བའི་སྐུ་ཅན་དུ་གྱུར་པ་སྙིང་ཁ་ཆོས་ཀྱི་འཁོར་ལོའི་སྟེང་དབུ་མའི་ནང་ན་བཞུགས་པ། ཆ་གཅིག་གསང་གནས་ན་རང་བཞིན་གྱིས་གནས་པའི་ཆོས་འབྱུང་སྨུག་ནག་ཟུར་གསུམ་པ་ཟུར་གཅིག་མདུན་དུ་བསྟན་པའི་ནང་དུ་དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ་བོང་བུ་གྭ་པ་ལ་ཞོན་པ་སྐུ་མདོག་སྨུག་ནག་ཅེས་པ་ནས་ཧཱུྃ་དང་བྷྱོཿའི་སྒྲ་སྒྲོགས་པའི་བར་གོང་བཞིན་བསྐྱེད། དེའི་སྤྱི་བོ་ནས་ཞུགས། དབུ་མའི་ལམ་ནས་བྱོན། ལྷ་མོའི་བྷ་གའི་ནང་དུ་བླ་མ་ཡི་དམ་ཆོས་སྐྱོང་ཀུན་འདུས་ཀྱི་ངོ་བོ་ཧཱུྃ་མཐིང་ནག་གཅིག་ཏུ་གྱུར་པའ་ིཧཱུྃ་གི་ཀླད་ཀོར་ནས་བཅོམ་ལྡན་འདས་ཀྱི་ཐུགས་ཀའི་ཧཱུྃ་གི་ཞབས་ཀྱུའི་བར་དུ་འོད་ཀྱི་སྲད་བུ་དམར་པོ་རྟ་རྔ་ཙམ་གཅིག་གི་ཟུང་སྦྲེལ་ནས་རྟེན་འདི་ལ་བརྟན་པར་བཞུགས་ཏེ། ཇི་སྲིད་བླ་མེད་བྱང་ཆུབ་མ་ཐོབ་ཀྱི་བར་དུ་བདག་གི་མགོན་སྐྱབས་དང་།
དཔུང་གཉེན་དམ་པ་དང་། དགྲ་བགེགས་གདུག་པ་ཅན་ཐམས་ཅད་ཚར་བཅད་དུ་གསོལ། ཞེས་བརྗོད། ……ཐིག་ལེ་སྔོན་པོ་ལ་སེམས་བཟུང་བ་འདི་ལ་ཐུན་གཅིག་དང་། ཐིག་ལེ་དམར་པོ། དཀར་པོ། སེར་པོ། ལྗང་ཁུ་འདི་རྣམས་ལ་ཐུན་གཅིག་གཏང་། མཐར་མགོན་པོ་འོད་དུ་ཞུ་ནས་ཐིག་ལེ་དམར་པོ། དཀར་པོ།
སེར་པོ། ལྗང་ཁུ་འདྲིལ་བ་བཟླུམ་པ་ཅེས་པ་ནས་སྤྱི་བོར་ཡིན་ན་དཀར་པོ། མགྲིན་པ་ཡིན་ན་དམར་པོ། སྙིང་ག་ཡིན་ན་དམར་པོ། སྙིང་ག་ཡིན་ན་སྔོན་པོ། ལྟེ་བ་ཡིན་ན་སེར་པོ། གསང་གནས་ཡིན་ན་ལྗང་ཁུ་ཅེས་རིགས་འདྲེ་ཤེས་པར་བྱའོ། ། ཐིག་ལེ་ལ་སེམས་བཟུང་། རླུང་ཁ་སྦྱར་བཟུང་བ་གོང་ཐིག་ལེ་སྔོན་པོའི་སྐབས་ལྟར་བྱ། བླ་མ་དང་གཉིས་སུ་མེད་པའི་ཀྱེ་རྡོ་རྗེའི་མགྲིན་པ་དང་།
སྤྱི་བོར་བསྐྱེད་པ་ཡིན་ན་མར་བྱོན་ནས་སྙིང་ག་ཆོས་ཀྱི་འཁོར་ལོའི་སྟོད་དུ་བཞུགས་ཅེས་དང་། ལྟེ་བ་དང་གསང་གནས་ཡིན་ན་ཡར་བྱོན་ནས་སྙིང་ག་ཆོས་ཀྱི་འཁོར་ལོའི་སྟོད་བཞུགས་ཅེས་སོ། ། དེ་ལྟར་བསྒོམ་པ་ལ་བརྟེན་ནས་གནས་ཁང་ཡིད་དུ་མི་འོང་བ། ཡིད་དུ་འོང་བ་དང་། སྔར་ཐལ་བ་ཆགས་ཡོད་ན་ཕྱིས་སྣུམ་དུ་སོང་བ་དང་། ཁང་སྟེངས་སུ་འོད་དམར་པོ་ཆགས་པ་དང་། བསྒོམ་མི་འདོད་པ་བསྒོམ་སྙིང་འདོད་པ་དང་། དུ་བ་ལ་སོགས་པའི་རྟགས་ལྔ་དང་། རྟགས་ཀྱི་རྟགས་ལྔ་ལ་སོགས་པ་བྱུང་ནས་ས་ལམ་རྣམས་རིམ་གྱིས་བསྒྲོད་དེ་རྡོ་རྗེ་འཆང་ཆེན་པོ་ཐོབ་པར་འགྱུར་རོ། ། དེ་དག་ལ་ནན་ཏན་གྱི་སྒོ་ནས་བསྒོམ་པ་དེ་ལ་དོ་ནུབ་ཀྱི་ཐུགས་དམ་མཛད་པ་ཞུ།
བསོད་ནམས་འདི་ཡི་སོགས་བརྗོད།། །། སང་ཉིན་སློབ་མ་རྣམས་མདུན་ནས་སླེབས་ནས་ཡིག་བརྒྱ། མཎྜལ་གཏོར་འབུལ་སོགས་འདྲ། དེ་ནས་སློབ་དཔོན་གྱི་སེམས་བསྐྱེད་དེ་གསལ་བཏབ། གསུམ་པ་ཤིན་ཏུ་ནས་ཀྱང་དྲག་ཏུ་བཏང་ནས་བསྒྲུབ་པ་ལ་ཆོ་གའི་མགོ་མཇུག་རྣམས་གོང་དུ་བསྟན་པ་བཞིན་ལས་ཁྱད་པར་མེད་ཅིང་ཅུང་ཟད་མི་འདྲ་བའི་དམིགས་བསལ་ཡོད་པ་རྣམས་གཞུང་བཞིན་བྱེད། ཁྲོ་བཅུའི་བསྲུང་འཁོར་རྡོ་རྗེའི་བྲག་རྫོང་མ་སྔོན་དུ་སོང་ནས་ནག་པོ་ཆེན་པོའི་ལྟོ་བ་ཡངས་ཤིང་རྒྱ་ཆེ་བའི་ནང་དུ་པདྨ་ཉི་མ་དགྲ་བགེགས་གདུག་པ་ཅན་རྣམས་གན་རྐྱལ་དུ་བསྒྱེལ་བའི་སྟེང་དུ་ཧཱུྃ་མཐིང་ནག་དེ་ལས་འོད་ཟེར་འཕྲོས་གདུག་པ་ཅན་ཐམས་ཅད་ཚར་བཅད། ཚུར་འདུས་ཡོངས་སུ་གྱུར་པ་ལས་རྡོ་རྗེ་ནག་པོ་ཆེན་པོ་གོང་བཞིན་བསྐྱེད། དེའི་སྐུ་གསུང་ཐུགས་བྱིན་གྱིས་རླབས། རང་གི་སྙིང་ཁའི་ཧཱུྃ་ལས་འོད་ཟེར་འཕྲོས་པས་བླ་མ་དང་གཉིས་སུ་མེད་པའི་ཀྱེ་རྡོ་རྗེ་མགོན་པོ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཆུ་གཉིས་སྔོན་འགྲོའི་ཉེར་སྤྱོད་ལྔས་མཆོད།
ཛཿཧཱུྃ་བཾ་ཧོཿགཉིས་སུ་མེད་པར་ཐིམ་པའི་རྐྱེན་གྱིས་སྐད་ཅིག་གི་རང་གི་ལུས་ཀྱི་རྩ་གསུམ་འཁོར་ལོ་བཞི། གསང་གནས་ན་རང་བཞིན་གྱི་གནས་པའི་ཆོས་འབྱུང་རྣམས་བླ་མ་དང་གཉིས་སུ་མེད་པའི་ཀྱེ་རྡོ་རྗེ་མགོན་པོ་འཁོར་དང་བཅས་པའི་རྟེན་དང་བརྟེན་པར་བཅས་པའི་རང་བཞིན་དུ་གྱུར་པ་ནི། སྤྱི་བོ་ནས་གསང་གནས་ཀྱི་བར་དུ་དབུས་སུ་རྩ་དབུ་མ། གཡས་སུ་རོ་མ། གཡོན་དུ་བརྐྱང་མ་དེ་རྣམས་ཀྱི་ཡས་སྣ་སྣ་བུག་གཉིས་སུ་ཟུག་པ། རྩ་གསུམ་ལ་བརྟེན་པའི་སྙིང་ག་ཆོས་ཀྱི་འཁོར་ལོ། མགྲིན་པ་ལོངས་སྤྱོད་ཀྱི་འཁོར་ལོ། སྤྱི་བོ་བདེ་ཆེན་གྱི་འཁོར་ལོ། ལྟེ་བ་སྤྲུལ་པའི་འཁོར་ལོ། གསང་གནས་ན་རང་བཞིན་གྱི་གནས་པའི་ཆོས་འབྱུང་སྨུག་ནག་ཟུར་གསུམ།
ཟུར་གཅིག་མདུན་དུ་བསྟན་པ་སྟེ་རྟེན་གྱི་དཀྱིལ་འཁོར་ཡིན་ལ། ལྟེ་བ་སྤྲུལ་པའི་འཁོར་ལོའི་དབུས་རྩ་དབུ་མའི་ནང་གི་ཨཾ་ཉིད་ཨེ་ཀ་ཛ་ཏིར་བསྐྱེད།

དེའི་སྟེང་དབུ་མའི་ནང་དུ་པདྨ་དང་ཉི་མ་དགྲ་བགེགས་གན་རྐྱལ་དུ་བསྒྱེལ་བའི་སྟེང་དུ་རྡོ་རྗེ་ནག་པོ་ཆེན་པོ་བསྐྱེད། དེའི་སྟེང་དབུ་མའི་ནང་དུ་པདྨ་ཉི་མ་བདུད་བཞི་བརྩེགས་པའི་གདན་ལ་བླ་མ་དང་གཉིས་སུ་མེད་པའི་ཀྱེ་རྡོ་རྗེ་ནས་གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་བར་བརྗོད། བཅོམ་ལྡན་འདས་ཀྱི་འོག་གཡོན་བརྐྱང་མའི་ནང་དུ་པདྨ་དང་ཉི་མའི་སྟེང་ཁྲག་གི་རྒྱ་མཚོའི་དབུས་སུ་དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ་བསྐྱེད། དེའི་འོག་ཏུ་པདྨ་དང་ཉི་མའི་གདན་ལ་ནག་མོའི་གནོད་སྦྱིན་སྐུ་མདོག་ནག་མོ། གཡས་གསེར་གྱི་སྤུ་གྲི་ནམ་མཁའ་ལ་འཕྱར་བ། གཡོན་པར་བ་གདེངས་པའི་མཐིལ་ན་ཟླ་བའི་དཀྱིལ་འཁོར་འཛིན་པ། དེའི་འོག་ཏུ་པདྨ་དང་ཉི་མའི་གདན་ལ་གསེར་གྱི་སྤུ་གྲི་མ་སྐུ་མདོག་ནག་མོ་གསེར་གྱི་སྤུ་གྲི་ནམ་མཁའ་ལ་འཕྱར་བ། གཡོན་རྒྱུ་མ་དང་བཅས་པའི་པར་བ་གདེངས་པ། བཅོམ་ལྡན་འདས་ཀྱི་འོག་གཡས་རོ་མའི་ནང་དུ་པདྨ་དང་ཉི་མའི་གདན་ལ་ནག་པོ་གནོད་སྦྱིན་སྐུ་མདོག་ནག་པོ་གཡས་ལྕགས་ཀྱི་གྲི་གུག་ནམ་མཁའ་ལ་འཕྱར་བ། གཡོན་པར་བ་གདེངས་པའི་ཟངས་ཀྱི་སེན་མོ་ལྕགས་ཀྱུ་ལྟ་བུས་དགྲ་བོ་ལ་འདེབས་པར་བྱེད་པ། དེའི་འོག་ཏུ་པདྨ་དང་ཉི་མའི་གདན་ལ་པུ་ཏྲ་ནག་པོ་གཡས་གཤེར་ཤིང་གི་དབྱུག་ཐོ་ནམ་མཁའ་ལ་འཕྱར་བ།
གཡོན་པ་པར་བ་གདེངས་པའི་མཐིལ་དུ་ཉི་མའི་དཀྱིལ་འཁོར་འཛིན་ཞིང་ཟངས་ཀྱི་སེན་མོ་ལྕགས་ཀྱུ་ལྟ་བུས་དགྲ་བོ་ལ་འདེབས་པར་བྱེད་པ། དེའི་འོག་ཏུ་པདྨ་དང་ཉི་མའི་གདན་ལ་བྷ་ཊ་ཐལ་སྐྱ་གཡས་ལྕགས་ཀྱི་སྤུ་གྲི་ནམ་མཁའ་ལ་འཕྱར་བ། གཡོན་པར་བ་གདེངས་པའི་ཟངས་ཀྱི་སེན་མོ་ལྕགས་ཀྱུ་ལྟ་བུས་དགྲ་བོ་ལ་འདེབས་པར་བྱེད་པ། ཞེས་དམ་ཚིག་པ་བསྐྱེད། གཉེན་པོ་ལྷའི་གནད་ནི། མགོན་པོའི་སྤྱི་བོར་བཅོམ་ལྡན་འདས། གཞན་ཐམས་ཅད་ཀྱི་སྤྱི་བོར་ནག་པོ་ཆེན་པོ། གཡས་གྲི་གུག་ནམ་མཁར་འཕྱར་བ། གཡོན་ཐོད་ཁྲག་ཐུགས་ཀར་འཛིན་པ། འཁོར་འཇིག་རྟེན་དྲེགས་པས་བསྐོར་བ་རེ་རེས་རྒྱས་བཏབ་པར་གྱུར།
གཉེན་པོའི་སྔགས་ནི་བཅོམ་ལྡན་འདས་ཀྱི་ཐུགས་ཀར་ཉི་མའི་སྟེང་དུ་ཧཱུྃ་མཐིང་ནག དེའི་མཐའ་མར་རྩ་སྔགས། སྙིང་པོ། ཉེ་སྙིང་། གཞན་རྣམས་ཀྱི་ཐུགས་ཀར་ཉི་མའི་སྟེང་དུ་ཧཱུྃ་ཏྲཾ་བྷྱོཿ མཾ་བྷྱོཿ ཡཾ་ཏྲི་ཏྲི་རྣམས་ཀྱི་མཐའ་སྐོར་དུ་ཤཱ་ས་ན་ཡི་གེ་བཅུ་གཉིས་མ། ཡི་གེ་བདུན་མ། གཞན་རྣམས་ལ་རང་རང་གི་སྔགས་རིང་ཐུང་རྣམས་སྔགས་ཁ་དོག་ནག་པོ་མགོ་གྱེན་དུ་བསྟན་པ་གཡས་བསྐོར་དུ་གནས་པར་བསམ་པ་གོང་བཞིན་ནོ། ། བཅོམ་ལྡན་འདས་ཀྱི་རྩ་སྔགས།
སྙིང་པོ། ཉེ་སྙིང་། ཡུམ་གྱི་ཕྲེང་སྔགས་སྙིང་པོ་རྣམས་བརྒྱ་རྩ་བཟླ། དེ་ནས་བཅོམ་ལྡན་འདས་ཀྱི་སྔགས་བཟུང་ནས་བོད་རྦད་བསད་གསུམ་སྔགས་ཐུང་ཡན་ཚར་རེ་ཏལ་ཏལ་སྦྲེལ་ནས་བཟླས་པ་ལན་གསུམ་བྱ། དེ་ནས་རང་གི་ཐུགས་ཀའི་ཧཱུྃ་ལས་འོད་འཕྲོས་པས་དབང་གི་ལྷ་རིགས་ལྔ། ཡུམ་བཞི། བྱང་ཆུབ་སེམས་དཔའ་བརྒྱད། ཁྲོ་བོ་བཅུ། ལྷ་མོ་དྲུག་དང་བཅས་པ་ཨོཾ་བཛྲ་ས་མཱ་ཛཿ ཞེས་སྤྱན་དྲངས།
མཆོད་པ་གཉིས་ཀྱིས་མཆོད་པ། ཞེ་སྡང་རྡོ་རྗེ་སོགས་ཀྱི་བསྟོད་གོང་བཞིན། བཅོམ་ལྡན་དེ་བཞིན་གཤེགས་པ་ཀུན། ། སོགས་དང་། སངས་རྒྱས་རྣམས་ནི་སོགས་ཀྱི་མཇུག་ཏུ། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། བུམ་པའི་ཆུའི་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་ཐམས་ཅད་ཀྱི་སྤྱི་བོར་རྡོ་རྗེ་སྔོན་པོ་རྩེ་ལྔ་པ་རེ་རེས་རྒྱས་བཏབ་པར་གྱུར།
སླར་ཡང་བསྐུར་བྱེད་ནམ་མཁའ་ལྷ་རྣམས་ཀྱི། རྡོ་རྗེ་འདི་ནི་རྡོ་རྗེ་ཆེ། ། སངས་རྒྱས་ཀུན་གྱི་བྱིན་གྱིས་རླབས། ། གལ་ཏེ་དམ་ལས་འདས་གྱུར་ན། ། ཞིག་འགྱུར་འདི་ལ་ཐེ་ཚོམ་མེད། ། མ་ཧཱ་ས་མ་ཡ་ཧ་ན་ཧཱུྃ་ཕཊ། ཞེས་པས་དམ་ལ་བཞག སླར་ཡང་རྡོ་རྗེ་བླང་པའི་མོས་པ་བྱེད། དེ་ནས་ཕྱི་ནང་གི་གཏོར་བསྔོ་སྔར་བཞིན་བྱས་ལ་བཟླས་པའི་གོང་དུ་རླུང་ཁ་སྦྱོར་བདུན་ལ་སོགས་པ་ཇི་ལྟར་རིགས་པ་བྱེད། དེ་ནས་སྲིན་ལག་གཡས་པའི་རྩ་བར་མཐེ་བོང་བཞག
མཐེ་བོང་གི་རྒྱབ་ཏུ་སྲིན་དང་མཐེའུ་ཆུང་གཉིས་བཀུག་པས་མནན། གུང་མཛུབ་བརྐྱང་པའི་རྒྱབ་ཏུ་མཛུབ་མོ་བཞག་པས་སྣ་བུག་གཡས་བཀག་ནས་རླུང་རོ་ལན་གསུམ་འབུད། དེ་ནས་འོག་རླུང་ཅུང་ཟད་བསྐུམ་པས་ལྟེ་བའི་ཨཾ་བསྐུལ། དེ་ལས་མེ་ཅུང་ཟད་འབར་བས་ཨེ་ཀ་ཛ་ཏི་བསྐུལ། དེ་ལས་འོད་ཟེར་འཕྲོས་པས་མགོན་པོ་བསྐུལ། དེ་ལས་འོད་ཟེར་འཕྲོས་པས་ཡི་དམ་བསྐུལ། ཡི་དམ་ལས་འོད་ཟེར་འཕྲོས་པས་དྲེགས་པ་མོ་རྒྱུད་ཀྱི་ལྷ་ཚོགས་རྣམས་ལ་ཕོག་པས་སྤྲུལ་པ་ཡང་སྤྲུལ་ཉིང་སྤྲུལ་དཔག་མེད་འཕྲོས་པས་སྤྱི་གཙུག་ནས་རྐང་མཐིལ་གྱི་བར་གང་། ནང་གི་དགྲ་བགེགས་གདུག་པ་ཅན་ཐམས་ཅད་ཚར་བཅད། དྲེགས་པ་མོ་རྒྱུད་ཀྱི་ལྷ་ཚོགས་སུ་བྱས། བཅད་བྱ་གཅོད་བྱེད་ཀྱི་དྲེགས་པ་མོ་རྒྱུད་ཀྱི་ལྷ་ཚོགས་རྣམས་རླུང་ཕར་འགྲོ་བ་དང་བསྟུན་ནས་སྣ་བུག་གཡོན་ནས་སོང་།
འཇིག་རྟེན་ཁམས་ཀྱི་དགྲ་བགེགས་གདུག་པ་ཅན་ཐམས་ཅད་ཚར་བཅད། དྲེགས་པ་མོ་རྒྱུད་ཀྱི་ལྷ་ཚོགས་སུ་བྱས། དེ་ནས་ཚར་བཅད་བྱ་གཅོད་བྱེད་རང་བཞིན་གྱི་གནས་ནས་བྱོན་པའི་དྲེགས་པ་མོ་རྒྱུད་ཀྱི་ལྷ་ཚོགས་རྣམས་ཚུར་འདུས་སྣ་བུག་གཡོན་ནས་ཞུགས་ནས་ནང་གི་དྲེགས་པ་མོ་རྒྱུད་རྣམས་ལ་ཐིམ་པ་ལན་ཉི་ཤུ་རྩ་གཅིག་ཙམ་བྱས་པས་དབང་དུ་འདུས་པར་བསམ་མོ། ། དེ་ནས་བཅོམ་ལྡན་འདས་ཀྱི་ཐུགས་ཀ་ནས་འོད་ཟེར་འཕྲོས། ཕྱོགས་བཅུའི་སངས་རྒྱས་བྱང་སེམས་དཔའ་བོ་རྣལ་འབྱོར་མ་ཐམས་ཅད་འོད་དུ་ཞུ་སྟེ་འོད་ཟེར་གྱི་རྣམ་པར་བྱོན་ནས་དྲེགས་པ་མོ་རྒྱུད་ཀྱི་ལྷ་ཚོགས་རྣམས་ལ་ཐིམ་པས་བདག་གི་རྒྱུད་བྱིན་གྱི་རླབས་པར་བསམ། དེ་བཞིན་དུ་ཕོ་རྒྱུད། གཉིས་མེད་རྒྱུད་གཉིས་ལའང་འགྲེ། དེ་ནས་བཟླས་པ་ནི་གོང་དུ་བསྟན་པ་དང་ཁྱད་པར་མེད་པས་དེ་བཞིན་བྱའོ། ། བཟླས་པ་ཚར་བའི་རྗེས་སུ་གོ་བཟློག་གནད་ནི། སྔགས་རྣམས་མགོ་མཇུག་ལྡོག་པ་བཞིན་གྱི་ཐོག་མར་མོའི་བསད་པ་དང་།
དེ་ནས་རྦད་པ། དེ་ནས་བོད་པ་བཟླ། དེ་བཞིན་དུ་ཕོའི་བསད་པ། རྦད་པ། བོད་པ་རྣམས་བཟླ། དེ་ནས་ལྷ་མོའི་རོ་རུ་དང་། ཨེ་ཀ་ཛ་ཏིའི་སྔགས། མགོན་པོའི་ཡི་གེ་བདུན་མ། བཅུ་གཉིས་མ། ཤཱ་ས་ན་རྣམས་རེ་རེ་བཞིན་ལན་གསུམ་ཙམ་བཟླ།
མང་ན་མཁའ་འགྲོའི་ནུས་པ་ཉམས་འགྲོ་བས་མི་ལེགས་གསུངས། ལས་སྦྱོར་བྱེད་ན་སྐྱབས་འགྲོ་ནས་བཟླས་པ་བསྡུ་བའི་བར་དང་། གཏོར་མ་འདས་གཏོར་ནས་མཁའ་འགྲོ་སྤྱི་གཏོར་གྱི་བར་བསྔོས་ནས། བཅོམ་ལྡན་འདས་ཀྱི་ཐུགས་ཀ་ནས་འོད་ཟེར་འཕྲོས་ནང་གི་ལྷ་བརྒྱད་དང་ཕྱིའི་ལྷ་བརྒྱད་ལ་ཕོག དེ་ནས་སྤྲུལ་པ་དཔག་ཏུ་མེད་པ་འཕྲོས་ནས་འཇིག་རྟེན་གྱི་ཁམས་ཀྱི་དགྲ་བགེགས་གདུག་པ་ཅན་ཐམས་ཅད་ཚར་བཅད་པར་བསམ་ནས། ཤཱ་ས་ན་དང་བོད་རྦད་བསད་གསུམ་ཡན་ཅི་རིགས་བཟླ། དེ་ནས་བཅོམ་ལྡན་འདས་ཀྱི་ཐུགས་ཀ་ནས་འོད་ཟེར་འཕྲོས་ཕྱིའི་ལྷ་བརྒྱད་ལ་ཕོག་པས་དེ་དག་ལས་སྤྲུལ་པ་དཔག་ཏུ་མེད་པ་སྤྲོས། ཡང་འོད་ཟེར་འཕྲོས་པས་ནང་གི་ལྷ་བརྒྱད་ལ་ཕོག དེ་དག་ལས་སྤྲུལ་པ་དཔག་ཏུ་མེད་པ་སྤྲོས་ནས་འཇིག་རྟེན་གྱི་ཁམས་ཀྱིས་དགྲ་བགེགས་གདུག་པ་ཅན་ཐམས་ཅད་ཚར་བཅད། ཤ་ལ་ཟོས།
ཁྲག་ལ་འཐུང་། ཡང་ལས་ཀྱི་དབང་གི་ལུས་དེ་གྲུབ། ཡང་ཚར་གཅོད་པར་བསམ་ནས། དམིགས་པ་ལ་མི་གནོད་ན་ཤཱ་ས་ན་བཟླ། གནོད་ན་མ་བཟླས་ཀྱང་ཆོག དེ་ནས་གོང་དུ་སྔོན་འགྲོ་དངོས་གཞི་རྗེས་གསུམ་དུ་བྱས་པའི་དང་པོ་གཉིས་སོང་། ……འདི་ཡན་ལ་ཐུན་གཅིག་གནང་ངོ་། རྗེས་ལ་གཉིས། བདག་བསྐྱེད་ཀྱི་རྗེས་དང་། མདུན་བསྐྱེད་ཀྱི་རྗེས་སོ། །
དང་པོ་ནི། ལས་མཁན་མྱ་ངན་ལས་འདའ་བའི་མན་ངག་གི་གནད་དེ། བཅོམ་ལྡན་འདས་ཀྱི་ཐུགས་ཀ་ནས་འོད་ཟེར་འཕྲོས་ནང་གི་ལྷ་བརྒྱད་དང་ཕྱིའི་ལྷ་བརྒྱད་ལ་ཕོག་པས་དེ་དག་ལས་སྤྲུལ་པ་དཔག་ཏུ་མེད་པ་སྤྲོས། འཇིག་རྟེན་གྱི་ཁམས་ཀྱི་དགྲ་བགེགས་གདུག་པ་ཅན་ཐམས་ཅད་ཚར་བཅད་མིང་སྲིང་གསུམ་དུ་བྱས། ཡང་བཅོམ་ལྡན་འདས་ཀྱི་ཐུགས་ཀ་ནས་འོད་ཟེར་འཕྲོས། དེ་རྣམས་ལ་ཕོག་པས་གནོད་སྦྱིན་ཡབ་ཡུམ་གཉིས་སུ་བྱས། ཡང་འོད་ཟེར་འཕྲོས་པས་དེ་རྣམས་ལྕམ་དྲལ་གཉིས་སུ་བྱས། ཡང་འོད་ཟེར་འཕྲོས་པས་དེ་རྣམས་ཨེ་ཀ་ཛ་ཏིར་བྱས། ཡང་འོད་འཕྲོས་པས་དེ་རྣམས་ཀྱེ་རྡོ་རྗེར་བྱས། དེ་རྣམས་ཕྱི་རིགས་འཇིག་རྟེན་སྐྱོང་བ་རྣམས་ལ་ཐིམ།
དེ་རྣམས་ཁྲོ་བོ་བཅུ་གཅིག་ལ་ཐིམ། དེ་རྣམས་ནང་གི་ལྷ་རྣམས་ལ་ཐིམ། ནང་གི་དྲེགས་པ་མོ་རྒྱུད་རྣམས་གཉིས་མེད་རྒྱུད་ལ་ཐིམ། ཕོ་རྒྱུད་ཀྱི་ལྷ་རྣམས་ཀྱང་གཉིས་མེད་རྒྱུད་ཀྱི་ལྷ་རྣམས་ལ་ཐིམ། ཨེ་ཀ་ཛ་ཏི་མགོན་པོ་ལ་ཐིམ། ཀྱེ་རྡོ་རྗེ་ཡང་མགོན་པོ་ལ་ཐིམ། མགོན་པོ་འོད་དུ་ཞུ་ནས་ཐིག་ལེ་སེར་པོ་འདྲིལ་བ། ཟླུམ་པ། བརྗིད་པ། འཚེར་བ་བསྲན་མ་ཙམ་གཅིག་ཏུ་གྱུར་པ་ལྟེ་བར་གནས་ཞེས་བརྗོད།
དེ་ལ་སེམས་བཟུང་རླུང་ཁ་སྦྱར་བཟུང་། དེ་ནས་ཐིག་ལེ་དེ་ཆ་གཉིས་སུ་གྱུར་པའི་ཆ་གཅིག་བླ་མ་དང་གཉིས་སུ་མེད་པའི་ཀྱེ་རྡོ་རྗེ་སྐུ་མདོག་སྔོན་པོ་ཞལ་བརྒྱད་ཕྱག་བཅུ་དྲུག་པ། ཡུམ་རྡོ་རྗེ་བདག་མེད་མ་སྐུ་མདོག་སྔོན་མོ་ཞལ་གཅིག་ཕྱག་གཉིས་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བའི་སྐུར་གྱུར་པ། ཡར་བྱོན་ནས་སྙིང་ག་ཆོས་ཀྱི་འཁོར་ལོའི་སྟེང་དབུ་མའི་ནང་ན་བཞུགས། ཆ་གཅིག་གསང་གནས་ན་རང་བཞིན་གྱིས་གནས་པའི་ཆོས་འབྱུང་སྨུག་ནག་ཟུར་གསུམ། ཟུར་གཅིག་མདུན་དུ་བསྟན་པའི་ནང་དུ་དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ་བོང་བུ་ག་པ་ལ་ཞོན་པ་སྐུ་མདོག་སྨུག་ནག་ཅེས་པ་ནས་མ་མོ་མཁའ་འགྲོ་ཤ་ཟ་འབུམ་སྡེའི་དབུས་ན་ཧཱུྃ་དང་བྷྱོཿའི་སྒྲ་སྒྲོགས་པར་བསྐྱེད། དེའི་སྤྱི་བོ་ན་མར་ཞུགས། དབུ་མའི་ལམ་ནས་བྱོན། བྷ་གའི་ནང་དུ་བླ་མ་ཡི་དམ་ཆོས་སྐྱོང་ཀུན་འདུས་ཀྱི་ངོ་བོ་ཧཱུྃ་སྔོན་པོ་གཅིག་ཏུ་གྱུར་པའི་ཀླད་ཀོར་ནས་བཅོམ་ལྡན་འདས་ཀྱི་ཐུགས་ཀའི་ཧཱུྃ་གི་ཞབས་ཀྱུའི་བར་འོད་ཀྱི་སྲད་བུ་དམར་པོ་རྟ་རྔ་ཙམ་གཅིག་གི་ཟུང་སྦྲེལ་ནས་རྟེན་འདི་ལ་བརྟན་པར་བཞུགས་ཏེ། ཇི་སྲིད་བླ་མེད་བྱང་ཆུབ་མ་ཐོབ་ཀྱི་བར་དུ་བདག་གི་མགོན་སྐྱབས་དང་དཔུང་གཉེན་དམ་པ་མཛད་དུ་གསོལ།
དེ་ནས་གསང་གནས། སྙིང་ག མགྲིན་པ། སྤྱི་བོ་རྣམས་སུ་སྤོས་ལ་རིམ་པ་བཞིན་བསྒོམ་སྟེ། དེ་རང་མགོན་པོ་ཞུ་བའི་ཐིག་ལེ་གསང་གནས་སུ་ལྗང་གུ། སྙིང་གར་སྔོན་པོ། མགྲིན་པར་དམར་པོ། སྤྱི་བོར་ཐིག་ལེ་དཀར་པོ་འདྲིལ་བ་ཟླུམ་པ་བརྗིད་པ་སྲན་མ་ཙམ་གཅིག་ཏུ་གྱུར། ཞེས་བརྗོད་ཅིང་རིགས་འགྲེ་ཤེས་པར་བྱའོ། ། གསང་གནས་ཡིན་ན་ཡར་བྱོན།
སྙིང་ག་དང་མགྲིན་པ་སྤྱི་བོ་ཡིན་ན་མར་བྱོན། ཞེས་པ་ཁྱད་པར་ཙམ་མོ། ། གཉིས་པ་མདུན་བསྐྱེད་ཀྱི་རྗེས་ནི་མགོན་པོ་གཟི་བརྗིད་བསྐྱེད་ཅིང་བཙན་པོའི་མཁར་དུ་འཇུག་པ་ཐོད་པ་ཁ་སྦྱར་གྱི་མན་ངག་ནི་མདུན་བསྐྱེད་མཆོད་པ་དང་བཅས་པའི་འོག་ཏུ། སངས་རྒྱས་ཀྱི་མཚན་བཟང་པོ་སུམ་ཅུ་རྩ་གཉིས་ཀྱི་ངོ་བོ་ཨ་ཨཱཿསོགས་ཚར་གཉིས་བརྗོད་ནས་ཞུ་བ་ལས་བྱུང་བའི་ཐོད་པ་དཀར་པོ་སྲུབ་མེད་པ་ཡངས་ཤིང་རྒྱ་ཆེ་བ། མདུན་བསྐྱེད་མཆོད་པ་དང་བཅས་པའི་སྟེང་དུ་དཔེ་བྱད་བཟང་པོ་བརྒྱད་ཅུའི་ངོ་བོ་ཀ་ཁ་སོགས་ཚར་གཉིས་བརྗོད་ནས། ཞུ་བ་ལས་བྱུང་བའི་ཐོད་པ་དཀར་པོ་སྲུབ་མེད་པ་ཡངས་ཤིང་རྒྱ་ཆེ་བ། སྟེང་གི་ཐོད་པའི་ནང་གི་དབུས་སུ་སྣ་ཚོགས་རྡོ་རྗེ་ཤར་དཀར། ལྷོ་སེར། ནུབ་དམར། བྱང་ལྗང་།
ལྟེ་བ་མཐིང་ནག་ལ་ཧཱུྃ་མཐིང་ནག་མགོ་འཐུར་དུ་འཕྱང་བ། དེའི་འོག་ཏུ་ཨོཾ་ཨཱཿཧཱུྃ་རིམ་པ་བཞིན་མགོ་གྱེན་ལ་བསྟན་པ། སྣ་ཚོགས་རྡོ་རྗེའི་མཐར་གཡོན་བསྐོར་དུ་ཨཱ་ལི་ཀཱ་ལི་དང་ཡེ་དྷརྨཱ་མགོ་ཐུར་དུ་བསྟན་པས་བསྐོར་བར་བསམ་ལ་ཨཱ་ལི་ཀཱ་ལི་དང་ཡེ་དྷར་སྦྲེལ་བ་ཚར་གཅིག་བརྗོད། གཡས་བསྐོར་དུ་ཨཱ་ལི་ཀཱ་ལི་དང་ཡེ་དྷར་མགོ་འཐུར་དུ་བསྟན་པས་བསྐོར་བར་བསམ་ལ་ཨཱ་ལི་སོགས་ཚར་གཅིག་བརྗོད། དེ་ནས་རང་ཡི་དམ་དུ་གསལ་བའི་ཐུགས་ཀར་ཧཱུྃ་ལས་འོད་ཟེར་འཕྲོས་སྣ་ཚོགས་རྡོ་རྗེ་ཧཱུྃ་དང་བཅས་པ་ལ་ཕོག་པས། དེ་དག་ལས་རྡོ་རྗེ་ནས་འབྲས་ཙམ་དཔག་ཏུ་མེད་པ་འཕྲོས་ནས་མགོན་པོ་འཁོར་དང་བཅས་པའི་ལུས་ལ་རྡོ་རྗེའི་གོ་བཀོན་པར་གྱུར། ཞེས་བརྗོད་ནས་མགོན་པོའི་རྩ་སྔགས་སྙིང་པོ་ཉེ་སྙིང་། ལྷ་མོའི་རོ་རུ་ཨེ་ཀ་ཛ་ཏི། ལས་མཁན་གྱི་བོད་རྦད་བསད་གསུམ་རྣམས་ཉེར་གཅིག་རེ། བཛྲ་ཀཱ་ལ་ཡཀྵ་སོགས་སྔགས་འཐུང་ལྔ་པོ་ལན་བདུན་རེ་བཟླ།
ཐོད་པ་ཁ་སྦྱར་ལ་དཀྱུས་སུ་ཨཱ་ལི་ཀཱ་ལི་ཡེ་དྷར་རྣམས་སྦྲེལ་བས་བསྡམས་པར་བསམ་ལ། ཨཱ་ལི་སོགས་ཚར་གཅིག་བརྗོད། དེ་བཞིན་དུ་འཕྲེད་དུ་བསྡམས་པར་བསམ་ལ་ཨཱ་ལི་སོགས་ཚར་གཅིག་བརྗོད། དེ་ནས་འཇུག་ཏུ་ཡེ་དྷར་ལན་གསུམ་བརྗོད་ནས། ཨཱ་ལི་ཀཱ་ལིའི་སྲད་བུ་ནག་པོས་རྒྱ་གྲམ་དུ་བསྡམས་ཏེ་མི་མཐུན་པའི་ཕྱོགས་གང་གིས་ཀྱང་མི་ཆེད་པའི་ནུས་པ་ཅན་དུ་གྱུར། ཞེས་བརྗོད། མགོན་པོའི་གཟི་བརྗིད་བསྐྱེད་པའི་མན་ངག་ཐོད་པ་ཁ་སྤྲོད། སྣ་ཚོགས་རྡོ་རྗེ་དང་བཅས་པ་བསྐྱེད་པ་བཙན་པོའི་མཁར་དུ་འཇུག་པའི་མན་ངག་གོ ། དེ་དག་གི་སྒྲུབ་ཐབས་དངོས་རྫོགས་སོ། ……འདི་ཡན་ལ་ཐུན་གཅིག་གནང་ངོ་། །
མཁའ་འགྲོའི་འཁུ་ལྡོག་སྤོང་བ་ཕྱི་ལྷ་ཚོགས་ཀྱི་མན་ངག་དྲུག་ནི། གཉེན་པོ་ལྷའི་གནད། གཉེན་པོ་སྔགས་ཀྱི་གནད། ངན་སྔགས་ཀྱི་དུག་མདའ་ཁོང་དུ་འཕང་བ། རྫས་ཀྱི་རྡོ་རྗེས་དམ་ལ་བཞག་པ། ལས་མགོན་མྱ་ངན་ལས་འདའ་བ། དྲག་པོ་སྔགས་གོ་ལྡོག་གི་གནད་རྣམས་སོ། ། ནང་སྔགས་ཚོགས་ཀྱི་མན་ངག་དྲུག་ནི། དང་པོ་རང་ལ་ལོག་ན་ཡེ་ཤེས་ཀྱི་མགོན་པོ་གཤེགས་སུ་གསོལ་བར། ཨོཾ་མཧཱ་ཀཱ་ལ་ཀྲོ་དྷ་ཡ་ཧཱུྃ་ཕཊ།
ཅེས་པ་ཡི་གེ་བཅུ་པ་ལ་མགོན་པོའི་བཅུ་གཉིས་མ་བཏགས་ལ་བཟླའོ། ། གཉིས་པ་དགྲ་ལ་སྡུགས་ན་བོད་རྦད་བསད་གསུམ་གྱི་སྔགས་འཆོལ་བར་བཟླས་སོ། ། གསུམ་པ་སྟེང་ན། རང་གོས་ནག་པོ་གྱོན། སྐྲ་ཐོར་ཚུགས་སུ་བཅིངས། བཙུན་པ་ལ་སོགས་པ་སྐྲ་མེད་པ་རྣམས་སྐྲ་ཚབ་ལྟ་བུ་བརྫུས་མའི་སྐྲ་ལ་བྱ། གདོང་ལ་ཁྲག་དྲོན་མོ་བྱུགས་ནས་དགྲ་བོའི་ཡུལ་ལ་ཁ་བསྟན། ཆང་ཕུད་གཏོར་ཞིང་ལས་སྦྱོར་གྱི་སྔགས་དང་དགྲའི་མིང་སྤེལ་མ་བཟླས། བསྐུལ་ཚིག་རྣམས་དྲག་ཏུ་བརྗོད་པའོ། ། བཞི་པ་འཁྱམས་ན་མོན་སྲན་རྔེའུ་སོགས་ཀྱི་ཛམྦུ་ཏི་ཀའི་ཞལ་ཟས་དང་།
མགོན་པོའི་བྲིས་སྐུ་གྲི་གུག་སོགས་དམ་རྫས་རྣམས་བརྡབས་ཤིང་མགོན་པོའི་ཡི་གེ་བཅུ་གཉིས་མ་དྲག་ཏུ་བཟླས་སོ། ། ལྔ་པ་ལས་མ་བཏུབ་ན་དཀྱིལ་འཁོར་གྲུ་བཞི་པ་དབུས་སུ་བཟླུམ་པོར་བསྐོར་ལ་པདྨ་འདབ་མ་བཞི་པ། དེའི་ཕྱི་སྐོར་ལ་སྒོ་སྟོད་ལ་ཚོན་གྱིས་བྲིའོ། ། དེ་ནས་དཀྱིལ་འཁོར་གྱི་དབུས་སུ་མགོན་པོ་བསྐྱེད་ལ། ཡེ་ཤེས་པ་སྤྱན་དྲངས། མཆོད་བསྟོད་ཕུལ་ལ་འདི་སྐད་བསྐུལ་ལོ། ། ཧཱུྃ་ལས་ཀྱི་རིགས་མཆོག་དཔལ་ལྡན་གོས་སྔོན་ཅན། ། མགོན་པོ་འདུལ་ཕྱིར་སྐུ་མདོག་འཇིགས་ཚུལ་སྟོན། ། དྲག་པོའི་རྡོ་རྗེས་མགོན་པོ་འདུལ་མཛད་པ། ། ལས་ཀྱི་རིགས་མཆོག་ཐུགས་དམ་དུས་ལ་བབས། །
ཨོཾ་ནཱི་ལཱ་བ་ར་དྷ་ར་ས་ར་ཏྲ་མ་ཏཱ་ར་སྭཱཧཱ། ཏདྱ་ཐཱ། ཨོཾ་ཧི་ལི་ཧི་ལ། སྟག་གི་ནི་སྟཾ་བྷ་ནི་སྭཱཧཱ། ཕོ་ལྷ་དང་དབྱེ་བའི་སྔགས་འདི། དགྲའི་མིང་གི་མཐའ་བསྐོར། དེ་ནས། འདས་དང་མ་བྱོན་ད་ལྟར་གྱིས། ། ཞེས་པ་ལ་སོགས་པས་བསྐུལ་ལོ། ། དྲུག་པ་སྦོད་ཁ་འདོམས་ན།
ཁྱི་ཐོད་དུ་ཕོ་ལྷ་དང་དབྲལ་ཏེ་དགྲའི་ལིངྒ་ལ་མིང་རུས་བྲིས་ལ་དགུག་གཞུག་བྱ། གུ་གུལ་ནག་པོའི་དུད་པས་ཕོ་ལྷ་ལ་བདུག་ཅིང་སྔགས་འདི་བཟླས། མ་ཤན་ཏིང་ཤ་ར་ཏི་ཀུ་རུ་པ་ན། མ་ཧཱ་ཀཱ་ལཱ་མི་ཏཾ་ཕོ་ལྷ་ཕྱེ། ། གློ་བོ་གློ་འདབ་རྣག་གིས་ཁོང་། ། རུས་པའི་ཁབ་ཀྱི་གློ་སྙིང་རྩ་བར་ཕུག ། ཁྱི་ཐོད་དུའང་ལྷ་དང་དབྲལ་བའི་སྔགས་ལ་དགྲའི་མིང་དང་སྔགས་སྤེལ་གྱིན་བཞུག སྔགས་ནི་ཤཾ་ཡཾ་ནཾ་དེ་བོ་ཀ ལ་པ་ཏྲཱ། མ་ཧཱ་ཀཱ་ལཱ་ཡ།
ས་ཏྲ་གླིབ་པ་ནི་དྲ་ཆ་ལ་བན་ལི་ནི། སྔགས་འདི་ལིངྒའི་མཐའ་ལ་བསྐོར། མི་དང་སྤུན་ཟླར་ཕྱེ། དེ་ཡང་གུ་གུལ་གྱི་དུད་པས་བདུག རའི་ཐོད་པའི་ནང་དུ་ཤོག་བུའི་གཞོགས་གཅིག་ལ་མིང་རུས་བྲི། གཞོགས་གཅིག་ལ་གྲི་གུག་བྲི། ལིངྒའི་མཐའ་མ་བསྙེན་སྔགས་ཀྱི་བསྐོར་ཞིང་། ཨོཾ་མ་ཧཱ་ཀཱ་ལ་ཧྲི་ད་ཡ་ཧཱུྃ་ཕཊ། ཅེས་པའི་ཡི་གེ་བཅུ་པ་བཟླས། འདབ་མ་བཞི་ལ་སྔགས་དང་དབུས་སུ་མགོན་པོའི་ཙཀ་ལི་བྲིས་པ་དང་།
དེའི་མཐར་མིང་སྤེལ་བསྲུང་གཅིག་པ་ཕྱིའི་མུ་ཁྱུད་ལ་སྔགས་རིང་ལ་སོགས་མན་ངག་བཞིན་བྲིས་ལ། སྤྱང་ཐོད་དུའང་ཡུལ་ལྷ་དང་ཕོ་ལྷའི་སྔགས་དྲལ་བ་འདི་གཞུག་སྟེ། ཕོ་ལྷ་དང་ཡུལ་ལྷ་སྦྲེལ་བའི་སྔགས་གང་ཞེས་ན། ཨོཾ་བནྡྷ་བནྡྷ་བ་སུ། རུ་དྷེ། ཨི་ཀ་ཨུད་པ་ས་སུད་ཏྲ་མུ་ཁི་ར་ཙ་ཏྲཾ། ཙིཏྟ་ལ་རྦུད། མཧཱ་ཀཱ་ལཱ་རཀྴ་ལའུ་ས། ན་མཱ་ར་ཡ་རྦད། ཐོད་པ་དར་གྱི་གྲིལ་ལ་སྔགས་བཟླས།
བསྲུང་བ་གདགས། ཉམས་མཁན་ལ་དྲི། ལྷ་འདྲེ་བྱུང་ན་བདེན་པ་བརྡར་ལ་ཕུད་གཏོར། དེས་མ་ཐུབ་ན་སྔགས་འདི་བཟླས། ཨོཾ་སརྦ་དུཥྚན། བཛྲ་སརྦ། གལ་གི་ན། དྣྀར་ཕཊ་ཕཊ། ཧྱ་ཧྱན་བཛྲ་པཱ་ཎི་ཧཱུྃ་ཕཊ། ཨ་མུ་ཀེ་རྦུད་ཏུ་ཏ་རི་ཐུམ་རིལ་གནོད་བྱེད་འདི་ལ་མཱ་ར་ཡ་ཧཱུྃ་ཕཊ།
ཅེས་པ་བཟླས། དེ་ནས་ལམ་རྒྱ་གྲམ་དུ་སོང་སྟེ་དེར་དོང་གྲུ་གསུམ་བྲུས་ལ་དབུས་སུ་རྡོ་རྗེ་གཅིག་བྲིས། དེར་ཐོད་པ་བྱིན་རིམ་པ་བཞིན་དུ་གཞུག དེ་ནས་ལས་སྦྱོར་གྱི་སྔགས་ཟློས་ཤིང་མནན་ནོ། ། གཏོར་མ་ལ་བརྟེན་ཏེ་དགྲ་བསད་པའི་ཞལ་ཤེས་ནི། གཏོར་མ་ཅོག་ཟླུམ་འཐེབ་ཀྱུས་བསྐོར་བ་བཟོས་ནས་སྦྱངས། སྟོང་པའི་ངང་ལས་དབུས་ཀྱི་སྙིང་པོ། དེའི་སྟེང་དུ་ཡི་དམ། དེའི་འོག་ཏུ་མགོན་པོ། དེའི་འོག་ཏུ་ལྷ་མོ།
དེའི་འོག་ཏུ་གནོད་སྦྱིན་ཡབ་ཡུམ། དེའི་འོག་ཏུ་པུ་ཏྲ་མིང་སྲིང་རྣམས་བསྐྱེད། འཐེབ་ཀྱུ་རྣམས་དགྲ་བགེགས་ཀྱི་ཤ་ཁྲག་ཏུ་བསམ་ནས་བདུད་རྩིར་བྱིན་གྱིས་རླབས་ཏེ་མགོན་པོ་འཁོར་དང་བཅས་པ་ལ་དབུལ། དེ་ཡང་མཐེབ་ཀྱུའི་སྟེང་དུ་དོང་གྲུ་གསུམ་བཟོས་ནས་ལིངྒ་སྔགས་ཅན་ཡིན་ན་ཤོག་བུ་ལ་བྲིས་གན་རྐྱལ་ལམ་ཁ་ཕུབ་ཏུ་འཇུག སྔགས་མེན་ཡིན་ན་ཟན་ལ་བཅོས་ཡན་ལག་མགོ་བོ་རྣམས་བཀྱིགས་ནས་འཇུག་གསུངས། ལིངྒ་ལ་དགུག་གཞུག་ལྷ་དབྱེ་སོགས་གོང་དུ་བསྟན་པ་བཞིན་བྱས་ལ་དོང་གྲུ་གསུམ་པའི་ཁ་ཟན་གྱིས་བཅད། དམིགས་པ་གཏོར་མའི་སྙིང་པོའི་རྩེ་མོར་ཉི་མའི་དཀྱིལ་འཁོར་ལ་ཧཱུྃ་མཐིང་ནག་གཅིག་བསམ། དེ་ལས་ལས་མཁན་རྣམས་འཕྲོས་ནས་ལིངྒ་དགྲ་བོར་དངོས་སུ་བསམ་པ་དེ་ཐ་རེ་ཐོ་རེར་བཏུབས་ནས་མགོན་པོ་འཁོར་དང་བཅས་པ་ལའང་དབུལ། ཁོ་རང་རྣམས་ཀྱིའང་ཤ་ལ་ཟོས། ཁྲག་ལ་འཐུང་བར་མོས་པ་བྱེད་པ་ཡིན་ནོ། །
དེ་ལྟར་རིམ་པ་འདི་རྣམས་གཞན་ལ་སྟོན་པ་དང་། རང་གི་ཉམས་སུ་ལེན་པ་ཐམས་ཅད་ལ་རྟོག་བཟོའི་དྲི་མ་སྤངས་ཏེ་བླ་མ་ཡི་དམ་དཔངས་སུ་བཙུགས་ནས་ཟོག་གི་རྣམ་པ་ཙམ་ཡང་མ་ཤོར་བའི་ཐུགས་རྟོག་ཤིན་ཏུ་ཞིབ་པར་མཛད་དགོས་སོ། ། ཕྱིའི་སྒྲུབ་པ་དཀྱིལ་འཁོར་ལ་བརྟེན་པ། ནང་གི་སྒྲུབ་པ་དཀྱིལ་འཁོར་དེའི་དབུས་སུ་ཐོད་པ་སྙིང་སྣས་བཀང་པ་བཞག་སྟེ་སྒྲུབ་པ་ཡིན་ཀྱང་བླ་མ་ལས་མན་ངག་ཟུར་དུ་ཐོབ་དགོས་སོ། ། དེ་རྣམས་ཀྱི་བླ་མ་ཡི་དམ་ལྷ་བརྒྱད་མཁའ་འགྲོ་སྦགས་སྒྲུབ་ལུས་དཀྱིལ་རྫོགས་རིམ་དང་བཅས་པའི་མན་ངག་དང་བཅས་པའི་མན་ངག་དམ་པ། སྙིང་ནང་གི་ཁྲག་ལྟ་བུའི་གདམས་པ་ཟབ་མོ་རྣམས་ནུབ་དོགས་ཤིན་ཏུ་ཞིབ་པར་ཁྱེད་རྣམས་ལ་ཕུལ་བ་ཡིན་པས། བསྟན་པ་དང་སེམས་ཅན་སྙིང་ཁོང་བཅངས་པའི་ཉམས་སུ་ལེན་པ་དང་། གཞན་ལ་སྟོན་པ་སོགས་འགྲོ་ཕན་རྒྱ་ཆེ་བར་མཛོད། བསོད་ནམས་འདི་ཡི་སོགས་བརྗོད་ལ་སློབ་མ་རྣམས་རང་གནས་སུ་གཏང་ངོ་། ། འདི་ལྟ་བུའི་ཁྲིད་ཀྱི་རིམ་པ་གསལ་བར་བཀོད་པ་འདི་ནི་སྙིགས་དུས་ཀྱི་རྒྱལ་བ་གཉིས་པ་མཧཱ་པཎྜི་ཏ་ཆེན་པོ་ས་ལོ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་དང་།
བཀའ་དྲིན་མཆོག་ཏུ་ཆེ་བའི་སྦས་པའི་རྣལ་འབྱོར་མཁས་གྲུབ་དཔལ་ལྡན་བཀྲ་ཤིས་པ། ཡོངས་འཛིན་དམ་པ་འཇམ་དབྱངས་དཀོན་མཆོག་ལྷུན་གྲུབ་རྣམས་ཀྱི་རྗེས་སུ་བཟུང་ཞིང་བཀའ་དྲིན་གྱི་བརྩེ་བ་ཆེན་པོས་བསྐྱངས་ཏེ་བཀའ་སྲོལ་ཁྱད་པར་ཅན། མལ་གྱོ་ལོ་ཙཱ་བ་ནས་རྣལ་འབྱོར་གྱི་དབང་ཕྱུག་ཆེན་པོ་ཀུན་དགའ་སྙིང་པོ་ལས་བརྒྱུད་པ་བར་མ་ཆད་པའི་གུར་གྱི་མགོན་པོའི་རྫོགས་རིམ་ལུས་དཀྱིལ་བསྒོམ་ཚུལ་གྱི་ཁྲིད་ཀྱི་རིམ་པ་གསལ་བར་བསྟན་པ་འདི་ནི་རྩ་བའི་བླ་མ་རྣམ་གསུམ་གྱི་གསུང་རྒྱུན་དྲི་མ་མེད་པ་ཅུང་ཟད་ཟིན་པ་རྣམས་ཀྱིས་ལེགས་པར་བརྒྱན་ནས་བླ་མ་རྣམ་གསུམ་གྱིས་ཞབས་རྡུལ་སྤྱི་བོས་བླངས་པ་ཆོས་མེད་སྙོམས་ལས་མཁན་ཟ་ཉལ་འཆག་གི་རྣལ་འབྱོར་པ་རྒན་པ་སྔགས་འཆང་ངག་གི་དབང་པོ་ཀུན་དགའ་རིན་ཆེན་གྱིས་རིགས་ཀྱི་བུ་སྤུན་དང་འཇམ་དབྱངས་དཀོན་མཆོག་ལྷུན་གྲུབ་ཀྱི་གདུང་དབོན་དཀོན་མཆོག་དཔལ་ལྡན་གྱི་ཀྱང་བསྐུལ་བའི་ངོར་དཔལ་ས་སྐྱའི་ཆོས་གྲྭ་ཆེན་པོ་བཞི་ཐོག་བླ་བྲང་དུ་བླ་མ་ཡི་དམ་མཁའ་འགྲོ་ཆོས་སྐྱོང་བསྲུང་མ་རྣམས་ལ་གསོལ་བ་བཏབ་ནས་སུག་བྲིས་བགྱིས་པ་འདི་ལ་ཉེས་པ་ཅི་མཆིས་པ་ཐམས་ཅད་བླ་མ་དང་མཁའ་འགྲོའི་ཚོགས་ལ་བཟོད་པར་གསོལ། འདིས་ཀྱང་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བའི་འཕྲིན་ལས་དམ་པ་མཛད་དུ་གསོལ། ཨོཾ་ཨེ་ཀ་ཛ་ཊི་དེ་ཝ་ཨིནྡྲ་སི་ཧཱུྃ་བྷྱོཿཧཱུྃ་ཕཊ་སྭཱཧཱ། ཨོཾ་བཛྲ་ཀཱ་ལ་ཡཀྵ་ཧཱུྃ་ཕཊ། ཨོཾ་བཛྲ་ཀཱ་ལི་ཡཀྵི་ཎི་ཧཱུྃ་ཕཊ། ཨོཾ་བཛྲ་ཡཀྵ་པུ་ཏྲ་ཧཱུྃ་ཕཊ། ཨོཾ་བཛྲ་རུ་ཏྲ་བྷ་ཊ་ཧཱུྃ་ཕཊ། ཨོཾ་བཛྲ་རུ་ལུ་རཀྑ་སི་ཧཱུྃ་བྷྱོཿཧཱུྃ་ཕཊ།
མོའི་བོད་པ། ཨོཾ་རོ་རུ་རོ་རུ་ཊི་ཙ་པཱ་ལ་ཨ་ཤུགྨེ་མ་ཧཱུྃ་མ་བྷྱོཿཛཿཛཿ མོའི་རྦད་པ། ཏྲག་རཀྴ་ཁ་མུནྟྲ་རུ་ལུ་རུ་ལུ། ཏྲག་རཀྴ། སྙིང་ཁྲག་སྙིང་བྷྱོཿ པུ་ཏྲ་པུ་ཏྲ་བྷྱོཿ ཤ་ཤ་ཏྲག ཤ་ཤ་ཏྲག ཏྲཀ་མོ་ཏྲ་པ་ཤ་ཏྲུན་མཱ་ར་ཡ།
མོའི་བསད་པ། མཱཧཱ་རཀྴ་ཙིཏྟ་སྲོག་ཏུང་ཏུང་ཀ་མ་ལ་རཀྴ་ཙིཏྟ་ཏུང་ཏུང་། གུ་ཧྱ་རཀྴ་ཙིཏྟ་སྲོག་ཏུང་ཏུང་། ཏྲི་བཾ་རཀྴ་ཙིཏྟ་སྲོག་ཏུང་ཏུང་། སུ་རུ་ཙ་ལུཾ་ཙིཏྟ་སྲོག་ཏུང་ཏུང་། ཤ་ཏྲཱུན་མཱ་ར་ཡ། ཕོའི་བོད་པ། ཨོཾ་ཨ་ལི་ཨ་ལི་མ་ཛཿཛཿ ཤཾ་ཤཾ་ལི་ཤོ་དེད། ཨ་ཤོད་དེད།
མུ་རྨུ་སྤུ་གྲི་ཨ་ལི་མ་ཛཿཛཿ ཕོའི་རྦད་པ། དྷྲྀཀ་དྷྲྀཀ ཡ་དུ་པ་ཤ་ནི་སོད། དུཾ་ཤིག ཨཱ་གཙྪ། ཨཱ་གཙྪ། ཡ་ནྲྀ་ཡ་ནྲྀ། མོན་བུ་ཛཿ མོན་བུ་ཁྲག་ལ་འཇིབས་ཛཿ
ཕོའི་བསད་པ། ནྲྀ་ན་རྦད། དུ་ན་རྦད། ཤི་ན་རྦད། ཤག་ཤིག་རྦད། མོན་བུ་པུ་ཏྲ་ཤཾ་རྦད། ཡཾ་རྨུགས། ལིང་འདུས། ཁ་ཤོད་པ་ཡ་མོ་ཛཿ དགྲ་བོའི་རུས་ལ་ཁྲོལ་ཁྲོལ།
གསེར་གྱི་པུ་གྲི་ཨ་བ་རྦད། གནོད་བྱེད་དགྲ་བགེགས་ཐམས་ཅད་མཱ་ར་ཡ་ཕཊ། སྔགས་འདི་རྣམས་ས་ལོའི་ཕྱག་བྲིས་མ་ལ་ཞལ་བཤུས་པ་ཤིན་ཏུ་དག ཁྲིད་ཡིག་རྩོམ་གདན་སྤྱན་ཚབ་པ་ཚུལ་ཁྲིམས་བཟང་པོས་མཛད་པའི་མགོན་པོའི་ལུས་དཀྱིལ་དང་རྫོགས་རིམ་བསྒོམ་ཚུལ་གྱི་ཟིན་བྲིས་ལ་གཞི་བྱས། གཞན་ཡང་འཇམ་དབྱངས་བློ་གྲོས་རྒྱལ་མཚན་གྱིས་མཛད་པའི་མེ་འབར་མའི་དཀར་ཆག་དང་། མེ་འབར་མའི་ནང་ན་བཞུགས་པའི་མགོན་པོའི་གསང་བའི་མན་ངག ནག་པོ་ཆེན་པོའི་མན་ངག་གི་ཁོག་བསྒྲིགས་སོགས་དང་། མཁས་གྲུབ་དཔལ་ལྡན་བཀྲ་ཤིས་ཀྱི་སྤྱན་ཚབ་པའི་དྲུང་དུ་གསན་པ་བཞིན་ཤིན་ཏུ་ཞིབ་བསེད་དང་བཅས་ཐུགས་དགེས་བཞིན་དུ་གནང་ནས་ཟླ་བ་གཉིས་ཀྱི་བར་ལ་བསྒྲུབ་པ་གང་སྨིན་བྱས་པས་ཡིད་ཆེས་དང་ལྡན་པ་བྱུང་བ་བཞིན་གྱིས་གསུང་རྒྱུན་ཅུང་ཟད་ཟིན་པས་ཀྱང་བརྒྱན་ཏེ་བྲིས་པ་ལགས། གཞན་རྣམས་ཀྱིས་ཀྱང་སྙིང་ནང་གི་ཁྲག་ལྟ་བུའི་གདམས་པ་ཁྱད་པར་ཅན་རྣམས་ཅུང་ཉམས་ལེན་དཀའ་ཙམ་འདུག་ནའང་སྙིང་རུས་བསྐྱེད་ནས་དམིགས་ཐུན་རེ་ལ་ཞག་བརྒྱད་ཙམ་ནན་ཏན་བྱས་བསྒོམ་ན་བྱིན་གྱིས་རླབས་ཀྱི་རྟགས་མཚན་གཞན་ལས་ཆེ་བས་ཡིད་ཆེས་འཕྲལ་དུ་འབྱུང་བ་མྱོང་བས་གྲུབ་པ་ལགས། རྗེ་བཙུན་མལ་གྱོ་བློ་གྲོས་གྲགས་པ་ཡི། །
ཐུགས་ཀྱི་ཉིང་ཁུ་གསང་བའི་མན་ངག་མཆོག ། བརྩེ་ཆེན་ཀུན་དགའ་སྙིང་པོ་ལས་བརྒྱུད་ནས། ། རིམ་གྱིས་བརྒྱུད་པའི་གདམས་པ་ངོ་མཚར་ཅན། ། ས་ལོ་ཆེན་པོ་དཔལ་ལྡན་བཀྲ་ཤིས་མཚན། ། ཡོངས་འཛིན་དཀོན་མཆོག་ལྷུན་གྲུབ་རྣམ་གསུམ་གྱིས། ། ལེགས་པར་སྩལ་བའི་ཉམས་ལེན་ཟབ་མོ་འདི། ། གཞན་ལ་བརྩེ་བས་ངག་གི་དབངཔོས་བྲིས། ། འདི་ལྟར་བྲིས་པའི་རྣམ་དཀར་དགེ་བ་དེས། ། བདག་གཞན་རིགས་དྲུག་ཕ་མ་སེམས་ཅན་གྱིས། ། ཕྱི་ནང་བར་ཆད་གནོད་པའི་ཚོགས་བཅོམ་ནས། །
ཟུང་འཇུག་ཡེ་ཤེས་སྐུ་མཆོག་ཐོབ་པར་ཤོག། །། མངྒ་ལཾ་མསྟུ་སརྦ་ཛ་ག་ཏཾ།། །། PAGE * MERGEFORMAT 32 སྔགས་འཆང་ཀུན་དགའ་རིན་ཆེན། མགོན་པོའི་ལུས་དཀྱིལ་རྫོགས་རིམ་བསྒོམ་ཚུལ། PAGE * MERGEFORMAT 33
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
