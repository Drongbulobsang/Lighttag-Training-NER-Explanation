གསུང་འབུམ། ཀུན་དགའ་རིན་ཆེན།
པོད ༡༩
དཔལ་ས་སྐྱ་པའི་བཀའ་བསྲུང་རྣམས་ཀྱི་གཏོར་ཆོག་རྒྱུན་གྱི་ཉམས་ལེན་ཤིན་ཏུ་གསལ་བའི་ཕྱག་ལེན་མ་འབྲིང་པོ།
༄༅། །དཔལ་ས་སྐྱ་པའི་བཀའ་བསྲུང་རྣམས་ཀྱི་གཏོར་ཆོག་རྒྱུན་གྱི་ཉམས་ལེན་ཤིན་ཏུ་གསལ་བའི་ཕྱག་ལེན་མ་འབྲིང་པོ་བཞུགས་སོ།། ན་མཿཤྲཱི་ཙཀྲ་ནཱ་ཐ་ཨཱ་ནནྡ་པུ་ཎྱ་ཡ། དབང་ཐོབ་ཅིང་དམ་ཚིག་དང་ལྡན་པའི་བསྒྲུབ་པ་པོས་ཡི་དམ་ཆོས་སྐྱོང་ལ་གཏོར་མ་འབུལ་བར་འདོད་པས། གནས་ཁང་ཡིད་དུ་འོང་བར་ཡི་དམ་ཆོས་སྐྱོང་སོགས་ཀྱི་བྲིས་སྐུ་ཡོད་ན་ཞལ་ཤར་རམ་ལྷོར་ཕྱོགས་པར་དགྲམ། དེའི་མདུན་དུ་སྟེགས་བུ་ཇི་ལྟར་རིགས་པར་རས་ལ་སོགས་པས་བཀབ་པའི་སྟེང་དུ། འབྲུ་སྣ་ཚོགས་བཅལ་དུ་བཀྲམ། དེའི་སྟེང་དུ་འཇིག་རྟེན་དང་འཇིག་རྟེན་ལས་འདས་པའི་གཏོར་མ་ཟླུམ་པོ་གཉིས། བཤོས་བུ་གྲུ་བཞི་རྣམས། དམིགས་ཤ་མ་ཡིན་པའི་ཤ་ལ་སོགས་པ་རྒྱན་སྣ་ཚོགས་ཀྱི་བརྒྱན་པ་དང་། མདུན་དུ་ཆུ་གཉིས་སྔོན་འགྲོའི་ཉེར་སྤྱོད་ལྔ་རྣམས་གཙང་ཞིང་བཀོད་པ་མཛེས་པར་བཤམས།
རྣལ་འབྱོར་པའི་མདུན་དུ་རྡོ་རྗེ་དྲིལ་བུ། ནང་མཆོད་ལ་སོགས་པ་ཉེར་བར་མཁོ་བའི་ཡོ་བྱད་རྣམས་ཀྱང་མ་ཚང་བ་མེད་པར་བཀོད། གཏོར་མ་ནང་མཆོད་ཆུ་ཆང་གི་སྦྱངས་ལ་ལྷའི་རྣལ་འབྱོར་སྔོན་དུ་འགྲོ་བས། རྡོ་རྗེའི་རྩེས་ནང་མཆོད་གཏོར་ཏེ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ་སྭཱཧཱ། ཨོཾ་སྭ་བྷཱ་ཝ་ཤུདྡྷ་སརྦཱ་དྷརྨཱ་སྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་སྔོན་པོ་གཞུ་གདུངས་པ་ལྟ་བུ་བ་དན་གྱི་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་འབར་བས་མཚན་པ། དེའི་སྟེང་དུ་ཨཱ་ལས་ཐོད་པ་དཀར་པོ་དུམ་བུ་གསུམ་པ་དཔྲལ་བ་རང་ལ་བསྟན་པའི་སྟེང་དུ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ། གོ་ཀུ་ད་ཧ་ན་ལས་ཤ་ལྔ།
ཤ་དེ་རྣམས་རེ་རེའི་སྟེང་དུ་ཡང་། བྷྲཱུཾ། ཨཾ། ཛྲཱིཾ། ཁཾ། ཧཱུྃ་ལས་བདུད་རྩི་ལྔ། དེ་དག་གི་སྟེང་དུ་ཡེ་ཤེས་ལྔའི་རང་བཞིན་གྱི་རིགས་ལྔའི་ས་བོན་གྱིས་མཚན་པ། ཟླ་བའི་མཐར་གཡོན་བསྐོར་གྱི་ཨ་ཨཱ། ཨི་ཨཱི། ཨུ་ཨཱུ།
རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿ གཡས་བསྐོར་གྱིས། ཀ་ཁ་ག་གྷ་ང་། ཙ་ཚ་ཛ་ཛྷ་ཉ། ཊ་ཋ་ཌ་དྷ་ཎ། ཏ་ཐ་ད་དྷ་ན།
པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵ། དེ་རྣམས་ཀྱི་སྟེང་གི་ནམ་མཁའ་ལ་ཨོཾ་དཀར་པོ་མགོ་འཐུར་དུ་བལྟས་པ། དེའི་སྟེང་དུ་རཾ་ལས་མེའི་དཀྱིལ་འཁོར། དེའི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ལྟེ་བ་ལ་ཧཱུྃ་གི་མཚན་པ། རྡོ་རྗེ་ལྟེ་བའི་ཧཱུྃ་ལས་འོད་ཟེར་འོག་ཏུ་འཕྲོས་པ་རླུང་གི་བ་དན་ལ་ཕོག་པས། རླུང་གཡོས་མེ་སྦར་བས་ཤ་ལྔ་བདུད་རྩི་ལྔ་རྣམས་སྐོལ་ཞིང་འོད་དུ་ཞུ་བའི་རླངས་པ་གྱེན་ལ་སོང་བས། ཨོཾ་དང་རྡོ་རྗེ་ལྟེ་བའི་ཧཱུྃ་ལ་ཕོག་པས་བདུད་རྩིའི་རྒྱུན་འཛགས། ཡང་ཧཱུྃ་ལས་འོད་ཟེར་ཕྱོགས་བཅུར་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡང་དག་པའི་ཡེ་ཤེས་ཀྱི་བདུད་རྩི་རྣམས་ཧེ་རུ་ཀ་ཕྱག་གཉིས་པའི་རྣམ་པར་བྱོན་ཏེ།
རྡོ་རྗེ་ལྟེ་བའི་ཧཱུྃ་ལ་ཐིམ་པས་རྡོ་རྗེ་བརྗིད་དང་ལྡན་པར་གྱུར། རྡོ་རྗེ་ཉི་མ་ཨོཾ་དང་བཅས་པ་ཐོད་པའི་ནང་དུ་ལྷུང་བ་འོད་དུ་ཞུ་ནས་སྔར་གྱི་བདུད་རྩི་རྣམས་དང་གཉིས་སུ་མེད་པར་གྱུར་ཏེ། ཁ་དོག་དྲི་རོ་ནུས་པ་ཕུན་སུམ་ཚོགས་པའི་བདུད་རྩི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་དང་། བྱ་ཁྱུང་གི་ཕྱག་རྒྱ་སོགས་འོག་བཞིན་བསྟན་ལ་བྱིན་རླབས་ནས། གཏོར་མའི་སྟེང་གི་ནམ་མཁར་ཨེ་ཨེ་ཨེ་ལས་ཆོས་ཀྱི་འབྱུང་གནས་གྲུ་གསུམ་གསུམ་བརྩེགས་ཀྱི་ནང་དུ་པཾ་པཾ་པཾ་ལས་པདྨ་འདབ་མ་བརྒྱད་པ་རེ་རེ། སྟེང་གི་ཆོས་འབྱུང་ལ་གནས་པའི་པདྨའི་ལྟེ་བ་དང་འདབ་མ་བརྒྱད་ལ་ཨོཾ་དགུ་ཡོངས་སུ་གྱུར་པ་ལས། དབུས་སུ་སྐུ་རྡོ་རྗེ། ཤར་དུ་དབང་ཕྱུག་ཆེན་པོ།
ལྷོར་ལྷའི་དབང་པོ། ནུབ་ཏུ་ཚངས་པ། བྱང་དུ་ཁྱབ་འཇུག ཤར་ལྷོར་འདོད་པའི་རྒྱལ་པོ། ལྷོ་ནུབ་ཏུ་ཚོགས་ཀྱི་བདག་པོ། ནུབ་བྱང་དུ་བྷྲཱིཾ་གི་རི་ཏི། བྱང་ཤར་དུ་གཞོན་ནུ་ཀིརྟི་ཀ་སྟེ་ཐམས་ཅད་ཀྱང་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱི་རྡོ་རྗེ་དང་དྲིལ་བུ་འཛིན་པས་རང་འདྲའི་རིག་མ་ལ་འཁྱུད་པ། བར་གྱི་ཆོས་འབྱུང་ལ་གནས་པའི་པདྨའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ཨཾ་གཾ་ཙཾ་བཾ་གྷཾ་པཾ་ཤཾ་ལཾ་ཌཾ་ལས་བཅོམ་ལྡན་འདས་སྙིང་པོ་ཀྱེ་རྡོ་རྗེ་ལྷ་དགུའི་དཀྱིལ་འཁོར། འདབ་མ་བརྒྱད་ལ་ཧཱུྃ་བརྒྱད་ཡོངས་སུ་གྱུར་པ་ལས། ཤར་དུ་བརྒྱ་བྱིན།
ལྷོར་གཤིན་རྗེ། ནུབ་ཏུ་ཆུ་ལྷ། བྱང་དུ་གནོད་སྦྱིན། ཤར་ལྷོར་མེ་ལྷ། ལྷོ་ནུབ་ཏུ་སྲིན་པོ། ནུབ་བྱང་དུ་རླུང་ལྷ། བྱང་ཤར་དུ་དབང་ལྡན་ཏེ་ཐམས་ཅད་ཀྱང་སྐུ་མདོག་སྔོན་པོ་ཞལ་གཅིག་ཕྱག་གཉིས་ཀྱི་རྡོ་རྗེ་དང་དྲིལ་བུ་འཛིན་པ་རང་འདྲའི་རིག་མ་ལ་འཁྱུད་པ། འོག་གི་ཆོས་འབྱུང་ལ་གནས་པའི་པདྨའི་ལྟེ་བ་དང་འདབ་མ་བརྒྱད་ལ་ཨཱཿདགུ་ཡོངས་སུ་གྱུར་པ་ལས་དབུས་སུ་གསུང་རྡོ་རྗེ། ཤར་སྟོབས་ཀྱི་རྒྱུ། ལྷོར་དུང་སྐྱོང་།
ནུབ་ཏུ་མཐའ་ཡས། བྱང་དུ་ནོར་རྒྱས། ཤར་ལྷོར་འཇོག་པོ། ལྷོ་ནུབ་ཏུ་རིགས་ལྡན། ནུབ་བྱང་དུ་པདྨ། བྱང་ཤར་དུ་པདྨ་ཆེན་པོ་སྟེ་ཐམས་ཅད་ཀྱང་སྐུ་མདོག་དམར་པོ། ཞལ་གཅིག་ཕྱག་གཉིས་ཀྱི་རྡོ་རྗེ་དང་དྲིལ་བུ་འཛིན་པས་རང་འདྲའི་རིག་མ་ལ་འཁྱུད་པ། འབྱུང་པོ་ཉེར་བཞི་པོ་འདི་དག་ཐམས་ཅད་པདྨ་དང་ཉི་མའི་གདན་ལ་གཡས་བརྐྱང་གི་སྟབས་ཀྱི་བཞུགས་པ། རུས་པའི་རྒྱན་གྱི་བརྒྱན་པ། རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་སྟེང་གི་ལྷ་ཐམས་ཅད་ལྷ་ཆེན་བརྒྱད་ལ་ཐིམ།
ས་སྟེང་ན་གནས་པའི་སེམས་ཅན་ཐམས་ཅད་ཕྱོགས་སྐྱོང་བརྒྱད་ལ་ཐིམ། ས་འོག་ན་གནས་པའི་སེམས་ཅན་ཐམས་ཅད་ཀླུ་ཆེན་བརྒྱད་ལ་ཐིམ། དེ་ཐམས་ཅད་ཀྱི་མི་ཏུ་གཏི་མུག་རྡོ་རྗེ་མ། རྣ་བར་ཞེ་སྡང་རྡོ་རྗེ་མ། སྣ་ལ་སེར་སྣ་རྡོ་རྗེ་མ། ཁ་ལ་འདོད་ཆགས་རྡོ་རྗེ་མ། ལུས་ལ་ཕྲག་དོག་རྡོ་རྗེ་མ། ཡིད་ལ་བདག་མེད་རྣལ་འབྱོར་མ། སྤྱི་བོར་སྐུ་རྡོ་རྗེ་མ། མགྲིན་པར་གསུང་རྡོ་རྗེ་མ།
ཐུགས་ཁར་ཐུགས་རྡོ་རྗེ་མ། རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱེ་རྡོ་རྗེ་ལྷ་དགུ་སྐུ་གསུང་ཐུགས་རྡོ་རྗེའི་ལྷ་ཚོགས་དང་བཅས་པའི་རྣམ་པར་ཨོཾ་བཛྲ་ས་མཱ་ཛཿ ཞེས་དང་། སེ་གོལ་གྱི་སྒྲས་སྤྱན་དྲངས། སོ་སོའི་ཕྱག་རྒྱ་བཅས་ཏེ། ཨོཾ་བཛྲ་གཽ་རཱི་ཨཱ་ཀར་ཥ་ཡ་ཛཿ ཨོཾ་བཛྲ་ཙཽ་རཱི་པྲ་བེ་ཤ་ཡ་ཧཱུྃ། ཨོཾ་བཛྲ་བེཏྟ་ལཱི་བནྡྷ་བཾ། ཨོཾ་བཛྲ་གྷསྨ་རཱི་ཝ་ཤཾ་ཀུ་རུ་ཧོཿ སླར་ཡང་སྙིང་གའི་ཧཱུྃ་ལས་འོད་ཟེར་འཕྲོས་པས།
དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཐལ་མོ་སྦྱར་ཏེ། དཀར་མོ་རི་དྭགས་མཚན་མ་འཛིན། ། ཆོམ་རྐུན་བདུད་ལས་རྒྱལ་བའི་སྣོད། ། རོ་ལང་མ་ནི་ཆུ་ལག་མ། ། སྒསྨ་རཱི་ནི་སྨན་འཛིན་ཞིང་། ། པུཀྐ་སཱི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། ། གདོལ་པ་མོ་ནི་ཅང་ཏེའུ་བརྡུང་། ། འདི་རྣམས་ཀྱིས་ནི་གཙོ་བོ་མཆོད། །
འདོད་ཆགས་ཆེན་པོས་རྗེས་ཆགས་པས། ། གཡུང་མོའི་སྐུ་ལ་འཁྱུད་པ་ཉིད། ། བཅོམ་ལྡན་དེ་བཞིན་གཤེགས་པ་ཀུན། ། བཅོམ་ལྡན་བདག་ཉིད་ཆེན་པོ་རྣམས། ། ཐུགས་རྗེའི་བདག་ཉིད་ཅན་རྣམས་ཀྱི། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱི་ཕྱག་བྱས་པ། ། རྡོ་རྗེའི་དབང་བསྐུར་ཆེན་པོ་སྦྱིན། ། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར།
སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས། སྐུ་རྡོ་རྗེ་ལྷ་ཆེན་བརྒྱད་དང་བཅས་པ་ལ་རྣམ་པར་སྣང་མཛད། གཙོ་བོ་ཡབ་ཡུམ་གཉིས་གཽ་རཱི་དང་པུཀྐ་སཱི་ལ་མི་བསྐྱོད་པ། ཙཽ་རཱི་དང་ཤ་ཝ་རི་ལ་རྣམ་པར་སྣང་མཛད། བཻཏྟ་ལཱི་དང་ཙཎྜ་ལཱི་ལ་རིན་ཆེན་འབྱུང་ལྡན། གྷསྨ་རཱི་དང་ཌོམྦྷི་ནཱི་ལ་འོད་དཔག་མེད། ཕྱོགས་སྐྱོང་བརྒྱད་ལ་མི་བསྐྱོད་པ། གསུང་རྡོ་རྗེ་ཀླུ་ཆེན་བརྒྱད་དང་བཅས་པ་ལ་འོད་དཔག་མེད་པའི་དབུ་བརྒྱན།
ཨོཾ་བྷ་ག་ཝན་མཧཱ་ཀ་རུ་ཎི་ཀ་ཧེ་བཛྲ་ས་པ་རི་ཝ་ར་ཨོཾ་ནི་རཱི་ཧཱུྃ་ཁཾ་སྭཱཧཱ། ཨོཾ་བཛྲ་ནི་ཝི་ཏེ་ཧཱུྃ་ཁཾ་སྭཱཧཱ། ཨོཾ་སརྦ་སཾ་ཤོ་དྷ་ནེ་སྭཱཧཱ། ཨོཾ་ཛཿཧཱུྃ་བཾ་ཧོཿ ཁཾ་རཾ་མ་ཧཱ་ཨརྒྷཾ་པྲ་ཏིཙྪ་སྭཱཧཱ། ཞེས་པ་རྣམས་ཕྱག་རྒྱ་དང་བཅས་པས་ཆུ་བཞི་ཕུལ། ལྷ་རྣམས་ཀྱི་ལྗགས་ཧཱུྃ་ལས་རྡོ་རྗེ་ནས་འབྲས་ཙམ་གྱིས་མཚན་པ་ལས་འོད་ཀྱི་སྦུ་གུ་བྱུང་ནས་གཏོར་མ་དྲངས་ཏེ་གསོལ་བར་བསམ་ཞིང་། པད་སྐོར་སྔོན་དུ་འགྲོ་བས། རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ཨོཾ་བྷ་ག་ཝན་མཧཱ་ཀ་རུ་ཎི་ཀ་ཧེ་བཛྲ་ས་པ་རི་ཝཱ་ར།
ཨོཾ་ཨིནྡ། ཛ་མ། ཛ་ལ། ཛཀྑ་བྷུ་ཏ། བ་ཧིན། བཱ་ཨུ། རཀྑ། ཙནྡ། སུཛྫ། མཱ་ད།
པསྤ་ཏ་ལ། པཱ་ཏ་ལེ། ཨཥྚ། སཔྤ། སྭཱཧཱ། ཨི་དཾ་བ་ལིཾ་བྷུཉྫ། ཛི་གྷ་ཕུལ་ལ། དྷཱུ་པ། མཾ་ས། པི་གྷ།
ཨེམྦྷ། སཔྤ། ཀཱཛྫ། སཱ་དྷཱ། ཁིནྟ། ཁུ་ཎི། ཕེ་ཌ་གཱ་ར། ཨོཾ་ཨ་ཀ་རོ་མུ་ཁཾ་སརྦ་དྷརྨཱ་ཎཾ། ཨདྱ་ནུཏྤནྣཱ་ཏྲད་ཨོཾ་ཨཱཿཧཱུྃ་ཕཊ་སྭཱཧཱ། ཞེས་བརྗོད་ཅིང་སེ་གོལ་གདབ།
དེ་ལྟར་ལན་གསུམ་གྱི་གཏོར་མ་ཕུལ། སོ་སོའི་ཕྱག་རྒྱ་དང་བཅས་ཏེ། ཨོཾ་བཛྲ་པུཥྤེ་ཨཱཿཧཱུྃ། དེ་བཞིན་དུ་ཐོག་མཐའ་འདྲ་བར་སྦྱར་ལ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱཾ། ཤཔྟ་ཞེས་པས་ཕྱི་མཆོད། ཧཱུྃ་ཨཾ་གཾ་ཙཾ་བཾ་གྷཾ་པཾ་ལཾ་ཌཾ་ཨོཾ་ཨཱཿཧཱུྃ།
ཀྱེ་རྡོ་རྗེ་ལྷ་དགུ་སྐུ་གསུང་ཐུགས་རྡོ་རྗེའི་ལྷ་ཚོགས་དང་བཅས་པའི་ཞལ་དུ་མཆོད་པ་དམ་པ་འབུལ་ལོ། ། ཞེས་དང་། མཐེབ་སྲིན་གྱི་གཏོར་མས་ནང་མཆོད་ཕུལ་ལ། རྡོ་རྗེ་དང་བཅས་པའི་ཐལ་མོ་དང་། དྲིལ་བུ་གསུམ་བརྡུངས་བྱ་ཞིང་། དཀར་མོ་རི་དྭགས་སོགས་ནས། འཁྱུད་པ་ཉིད་ཅེས་པའི་བར་དང་། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ། ཁྱོད་ནི་ཉིད་ཀྱི་ཐུགས་ཀྱི་མཆོག་བརྙེས་པ། ། ཁྱོད་ཀྱི་རྒྱུ་དང་མི་རྒྱུའི་འགྲོ་བ་ཀུན་བརྒྱན་ཏེ། །
སྙིང་རྗེའི་ཐུགས་ཀྱིས་སེམས་ཅན་བསད་མཛད་པ། ། སྒྱུ་མའི་སྤྲོས་པ་རྡོ་རྗེ་བསྒྲུབ་པ་ཡི། ། ཧེ་རུ་ཀ་དཔལ་རྡོ་རྗེ་ཡིད་ཀྱི་དགྱེས། ། མི་བསྐྱོད་རྡོ་རྗེ་ཡེ་ཤེས་ཆེ། ། རྡོ་རྗེ་དབྱིངས་ནི་མཁས་ཆེན་པོ། ། རྡོ་རྗེ་གསུམ་མཆོག་དཀྱིལ་འཁོར་གསུམ། ། རྡོ་རྗེ་མཁའ་འགྲོ་ཕྱག་འཚལ་བསྟོད། ། རྣམ་པར་སྣང་མཛད་དག་པ་ཆེ། ། རྡོ་རྗེ་ཞི་བ་དགའ་ཆེན་པོ། ། རང་བཞིན་གྱིས་ནི་འོད་གསལ་མཆོག །
སངས་རྒྱས་མཁའ་འགྲོ་ཕྱག་འཚལ་བསྟོད། ། རིན་ཆེན་རྒྱལ་པོ་རབ་ཏུ་ཟབ། ། རྡོ་རྗེ་ནམ་མཁའ་དྲི་མ་མེད། ། རང་བཞིན་དག་པས་དགོས་པ་མེད། ། རིན་ཆེན་མཁའ་འགྲོ་ཕྱག་འཚལ་བསྟོད། ། རྡོ་རྗེ་དཔག་མེད་རྒྱལ་པོ་ཆེ། ། མི་རྟོག་རྡོ་རྗེ་ནམ་མཁའ་འཛིན། ། འདོད་ཆགས་ཕ་རོལ་ཕྱིན་པ་བརྙེས། ། པདྨ་མཁའ་འགྲོ་ཕྱག་འཚལ་བསྟོད། ། དོན་ཡོད་རྒྱལ་པོ་རྫོགས་སངས་རྒྱས། །
བསམ་པ་ཐམས་ཅད་རྫོགས་མཛད་པ། ། དངོས་ཉིད་དག་པ་ཉིད་ལས་བྱུང་། ། སྣ་ཚོགས་མཁའ་འགྲོ་ཕྱག་འཚལ་བསྟོད། ། ཞེས་པས་བསྟོད། རྡོ་རྗེ་ཐུགས་གར་བཟུང་། དྲིལ་བུ་ཆིག་བརྡུང་བྱ་ཞིང་། ལྷ་ཆེན་བརྒྱད་པོ་འཁོར་དང་བཅས། ། འཇིག་རྟེན་སྐྱོངས་བ་བརྒྱད་པོ་དང་། ། གནོད་སྦྱིན་ཚོགས་རྣམས་མ་ལུས་དང་། ། སྲིན་པོའི་ཚོགས་རྣམས་མ་ལུས་དང་། །
འབྱུང་པོའི༞ ཡི་དྭགས༞ ཤ་ཟའི༞ སྨྱོ་བྱེད༞ བརྗེད་བྱེད༞ མཁའ་འགྲོའི་ཚོགས་རྣམས་མ་ལུས་དང་། ། མ་མོའི་ཚོགས་རྣམས་མ་ལུས་དང་། ། དེ་ལ་སོགས་ཏེ་འབྱུང་པོའི་ཚོགས། ། མ་ལུས་ཇི་སྙེད་ཡོད་པ་རྣམས། ། འདིར་གཤེགས་བདག་ལ་དགོངས་སུ་གསོལ། ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང་། ། དཔལ་དང་གྲགས་དང་སྐལ་བ་བཟང་། ། ལོང་སྤྱོད་རྒྱ་ཆེན་ཀུན་ཐོབ་ཅིང་། །
ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱི་བདག་ལ་བསྲུང་། ། དངོས་གྲུབ་ཀུན་གྱི་སྟོང་གྲོགས་མཛོད། ། དུས་མིན་འཆི་དང་ནད་རྣམས་དང་། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང་། ། འབྲུ་རྣམས་འཕེལ་ཞིང་ཆོས་འཕེལ་དང་། །
དགེ་ལེགས་ཐམས་ཅད་འབྱུང་བ་དང་། ། ཡིད་ལ་འདོད་པ་ཀུན་འགྲུབ་ཤོག ། ཅེས་པས་འཕྲིན་ལས་གཞོལ། དེ་ནས་གཏོར་མ་གཉིས་པ་ལ་བྱིན་རླབས་སྔར་དུས་གཅིག་ལ་གྲུབ་ཟིན་ཡང་། བྱིན་རླབས་དྲན་པའི་ཕྱིར་གཏོར་མ་ལག་པ་གཡོན་པ་བསྟན་ཏེ། ཨོཾ་ཞེས་བརྗོད་པས་སྟོང་པར་བསམ། གཡས་བསྟན་ཏེ་ཨཱཿཞེས་བརྗོད་པས་ཐོད་པ་དཀར་པོ་ཡངས་ཤིང་རྒྱ་ཆེ་བ། དཔྲལ་བ་རང་ལ་བསྟན་པ། གཉིས་ཀ་བསྟན་ཏེ། ཧཱུྃ་ཞེས་བརྗོད་པས་ཤ་ལྔ་བདུད་རྩི་ལྔས་གང་བ།
བྱ་ཁྱུང་གི་ཕྱག་རྒྱ་བསྟན་ཏེ་ཧོཿཞེས་བརྗོད་ཡེ་ཤེས་ཀྱི་བདུད་རྩིར་གྱུར་པར་བསམ་ལ། ཨོཾ་ཨཱཿཧཱུྃ་ལན་གསུམ་བརྗོད། མདུན་གྱི་ནམ་མཁའི་གནས་སུ་པཾ་ལས་པདྨ་དང་། རཾ་ལས་ཉི་མའི་དཀྱིལ་འཁོར་མི་རོ་དམར་སེར་མགོ་བོ་གཡས་སུ་བསྟན་པའི་སྟེང་དུ་རྡོ་རྗེ་གྲི་གུག་སྔོ་ནག་གི་ཡུ་བ་ལ་ཧཱུྃ་མཐིང་ནག་གིས་མཚན་པ། དེ་ལས་འོད་འཕྲོས་དགྲ་བགེགས་གདུག་པ་ཅན་ཐམས་ཅད་ཚར་བཅད། ཚུར་འདུས་ཡོངས་སུ་གྱུར་པ་ལས་རྡོ་རྗེ་ནག་པོ་ཆེན་པོ་ཆེར་འབར་བ་ཞལ་གཅིག་ཕྱག་གཉིས་པ། གཡས་གྲི་གུག་དང་། གཡོན་ཐོད་པ་ཁྲག་གི་གང་བ་ཐུགས་ཀར་སྟེང་འོག་ཏུ་འཛིན་པ། ཕྱག་གཉིས་ཆར་གྱི་དབུས་སུ་རྣམ་འཕྲུལ་གསེར་གྱི་གཎྜེ་བསྣམས་པ། སྤྱན་གསུམ་དང་ལྡན་པ།
ཞལ་མཆེ་བ་བརྩིགས་པ། དབུ་སྐྲ་སེར་པོ་གྱེན་དུ་བརྫེས་པ། མི་མགོ་སྐམ་པོ་ལྔའི་དབུ་རྒྱན་དང་། རློན་པ་ཁྲག་འཛག་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་སྦྲུལ་གྱི་བརྒྱན་པ། སྟག་གི་པགས་པའི་ཤམ་ཐབས་ཅན། དར་སྣ་ཚོགས་ཀྱི་ཅོད་པཎ་དང་ལྷབ་ལྷུབ་ཀྱིས་ཀླུབ་པ། མིའུ་ཐུང་གེལ་བའི་འདུག་སྟངས་ཀྱིས་རོའི་གདན་ལ་བཞུགས་པ། དེའི་གཡས་ན་བྱ་ནག གཡོན་ན་ཁྱི་ནག
རྒྱབ་ན་ཅེ་སྤྱང་། མདུན་ན་མི་ནག སྟེང་ན་ནམ་མཁའ་ལྡིང་གི་སྤྲུལ་པའི་ཕོ་ཉ་འཕྲོ་བ། མི་བསྐྱོད་པའི་ཅོད་པཎ་ཅན་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། དེའི་གཡོན་དུ་ཏྲཾ་ལས་ཨེ་ཀ་ཛ་ཏི་སྐུ་མདོག་སྔོན་མོ་ཞལ་གཅིག་ཕྱག་གཉིས་ཀྱི་བདུད་རྩིའི་གང་བའི་བུམ་པ་ཐུགས་ཀར་འཛིན་པ། དར་དཀར་གྱི་ན་བཟས་སྟོད་གཡོགས་ཤིང་། སྟག་གི་པགས་པའི་ཤམ་ཐབས་ཅན། རལ་པ་ལན་བུ་གཅིག་ཏུ་གྱུར་པ་གཡོན་དུ་འཕྱང་བ་ཁྲོ་མོའི་རྣམ་པ་ཅན། དེའི་ལྟོ་བ་ཡངས་པའི་ནང་དུ། ཏྲཀ་ལས་ཁྲག་གི་རྒྱ་མཚོའི་ནང་དུ།
བྷྱོ་ལས་དཔལ་ལྡན་ལྷོ་མོ་འདོད་པ་ཁམས་ཀྱི་དབང་ཕྱུག་མ། བོང་བུ་གྭ་པ་ལ་ཞོན་པ། སྐུ་མདོག་སྔོ་ནག་ཞལ་གཅིག་ཕྱག་བཞི་མ། གཡས་ཀྱི་དང་པོ་ན་རལ་གྲི། གཉིས་པ་ན་ཐོད་པ་ཁྲག་གི་གང་བ་འཛིན་པ། གཡོན་གྱི་དང་པོ་ན་མདུང་། གཉིས་པ་ན་རྩེ་གསུམ་འཛིན་པ། མི་མགོ་སྐམ་པོ་ལྔས་དབུ་རྒྱན་དང་། རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་ལྡན་པ།
གླང་པོ་ཆེའི་ཀོ་བས་སྟོད་གཡོགས་ཤིང་། བ་གླང་གི་གོ་བས་སྨད་གཡོགས་པ། རེ་ལྡེའི་ཤམ་ཐབས་ཅན། ཀླུའི་དབང་པོའི་སྐེ་རགས་བཅིངས་པ། སྤྱན་གསུམ་དང་ལྡན་ཞིང་། མི་རོ་རེངས་པ་ཁར་བཅུག་ནས་མཆེ་བ་གཙིགས་པ། སྙན་གཡས་པ་ལ་དུག་སྦྲུལ་དང་། གཡོན་པ་ལ་སེངྒེས་བརྒྱན་པ། སྐུ་ལ་ཁྲག་གི་ཐིག་ལེ་དང་། ཞག་གི་ཟོ་རིས་དང་།
ཐལ་ཆེན་གྱི་ཚོམ་བུ་བཀོད་པ། ཤིན་ཏུ་རིད་པ་ལྟེ་བའི་ཐད་ཀ་ནས་ཉི་ཟླ་འཆར་བ། མ་མོ་མཁའ་འགྲོ་ཤ་ཟ་འབུམ་སྡེའི་དབུས་ན་ཧཱུྃ་དང་བྷྱོའི་སྒྲ་སྒྲོགས་པ། མགོན་པོའི་གཡས་སུ་པདྨ་ཉི་མ་མི་རོའི་སྟེང་དུ་རྡོ་རྗེ་གྲི་གུག་སྔོ་ནག་གི་ཡུ་བ་ལ་ཧཱུྃ་གིས་མཚན་པ། དེ་ལས་འོད་འཕྲོས་དགྲ་བགེགས་གདུག་པ་ཅན་ཐམས་ཅད་ཚར་བཅད་ཚུར་འདུས་ཡོངས་སུ་གྱུར་པ་ལས། རྡོ་རྗེ་ནག་པོ་ཆེན་པོ་ཞལ་བཞི་པ། ཕྱག་བཞི་པ། ཞབས་གཉིས་པ། རྩ་བའི་ཞལ་ནག་པོ་རོ་ཟ་བ། སྟེང་ཞལ་དུད་ཁ་མཆེ་བ་རབ་ཏུ་གཙིགས་པ།
གཡས་གཡོན་གཉིས་ལྗང་ནག ཞལ་རེ་རེ་ལ་སྤྱན་གསུམ་གསུམ་དང་ལྡན་པ། ཞལ་མཆེ་བ་གཙིགས་པ། ཕྱག་གཡས་ཀྱི་དང་པོ་ན་གྲི་གུག གཡོན་དང་པོ་ན་ཐོད་པ་ཁྲག་གི་གང་བ་ཐུགས་ཀར་སྟེང་འོག་ཏུ་འཛིན་པ། གཡས་འོག་མ་ལ་གྲི་འཕྱར་ཐབས། གཡོན་འོག་མ་རུས་ཕྲེང་། ཆང་གི་བཀང་བའི་བུམ་པ་མཆན་ཁུང་དུ་འཛིན་པ། ཐོད་པ་སྐམ་པོ་ལྔས་དབུ་རྒྱན་དང་། རློན་པ་ལྔ་བཅུའི་དོ་ཤལ་ཅན།
རུས་པའི་རྒྱན་དྲུག་དང་སྦྲུལ་གྱི་བརྒྱན་པ། ཚངས་པའི་སྐུད་པའི་སེ་རལ་ཁ་དང་། སྟག་གི་པགས་པའི་ཤམ་ཐབས་ཅན། ཞབས་གཡས་བསྐུམ། གཡོན་བསྐྱངས་པས་རོའི་སྟེང་ན་གར་སྟབས་ཀྱི་བཞུགས་པ། དྲག་ལ་རྔམ་པའི་ཆ་ལུགས་ཅན། ངག་ཏུ་ཧཱ་ཧཱ་དང་། ཧཱུྃ་ཧཱུྃ་དང་ཀྵིཾ་ཀྵིཾ་གི་སྒྲ་སྒྲོགས་པ། དེའི་གཡས་སུ་གཡུང་མོ་ནག་མོ། གཡོན་དུ་གཏུམ་མོ་ལྗང་གུ།
མདུན་དུ་སྲིང་མོ་དམར་མོ། རྒྱབ་ཏུ་སིང་ག་ལི་སེར་ནག བཞི་ཀའང་ཞལ་གཅིག་ཕྱག་གཉིས་གྲི་གུག་དང་ཐོད་པ་འཛིན་པ། གཅེར་བུ་རྒྱན་ཆ་མེད་པ་རབ་ཏུ་གྲིམ་ཞིང་ཁྲོས་པའི་ཆ་ལུགས་ཅན། གཡོན་བརྐྱང་གཡས་བསྐུམ་བཞེངས་པའི་ཚུལ་གྱི་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། མགོན་པོའི་ཐུགས་ཀ་ནས་ཡ། ལྷ་མོའི་ཐུགས་ཀ་ནས་མམ་མདུན་དུ་སྤྲོས་པ་ལས་ནག་པོ་གནོད་སྦྱིན་སྐུ་མདོག་ནག་པོ་ཞལ་གཅིག་ཕྱག་གཉིས་གཡས་ལྕགས་ཀྱི་གྲི་གུག གཡོན་པར་བ་གདེངས་པའི་མཐིལ་དུ་ཉི་མའི་དཀྱིལ་འཁོར་འཛིན་པ། དར་ནག་གི་ན་བཟའ་དང་། མི་ལྤགས་ཀྱི་གཡང་གཞི་གྱོན་པ།
མཾ་ལས་ནག་མོ་གནོད་སྦྱིན་གཡས་གསེར་གྱི་སྤུ་གྲི་དང་། གཡོན་པར་བ་གདེངས་པའི་མཐིལ་ན་ཟླ་བའི་དཀྱིལ་འཁོར་འཛིན་པ། བྱི་རུའི་ལན་ཚར་བཅས། ཡབ་ལས་ཏྲིཿཏྲིཿ ཡུམ་ལས་བྷྱོཿསྤྲོས་པ་ལས། པུ་ཏྲ་མིང་སྲིང་གསུམ་དུ་གྱུར་ཏེ། ཏྲིཿལས་ལས་ཀྱི་མགོན་པོ་པུ་ཏྲ་ནག་པོ་ཞལ་གཅིག་ཕྱག་གཉིས་པ། གཡས་ལྕགས་ཀྱི་རལ་གྲི་དང་། གཡོན་ཐོད་པ་ཁྲག་གི་གང་བ་འཛིན་པ། དར་གྱི་ཨངྒ་རཀ་དང་།
དར་ནག་གི་ན་བཟས་བརྒྱན་པ། ཏྲི་ལས་བྷ་ཊ་ནག་པོ་སྟག་ཀློག་ཅན། གཡས་གཤེར་ཤིང་གི་དམ་ཤིང་དང་། གཡོན་མིའི་སྙིང་རློན་པ་འཛིན་པ། བྷྱོཿལས་སྲིང་མོ་ཁྲག་མིག་མ་ཁ་ནས་མེ་འབར་བ་ཕྱག་གཡས་སྤུ་གྲི། གཡོན་མིའི་རྒྱུ་མ་འཛིན་ཞིང་། ཟ་འོག་ན་ཏྲིའི་གོས་གྱོན་པ། ལྔ་ཀའང་སྐུ་མདོག་ནག་པོ་རབ་ཏུ་ཁྲོས་པ། མི་མགོ་སྐམ་པོ་ལྔས་དབུ་རྒྱན་དང་། རྒྱུ་མ་ལ་བརྒྱུས་པའི་རློན་པ་ཁྲག་འཛག་པའི་དོ་ཤལ་ཅན།
གཞན་ཡང་གཡས་ཀྱི་རུ་འདྲེན་པ་སྐྱེས་པ་སྟག་ཆས་བརྒྱན་པ་བརྒྱ། གཡོན་གྱི་རུ་འདྲེན་པ་དགེ་སློང་མཁར་གསིལ་ཐོགས་པ་བརྒྱ། སླད་ཀྱི་རྗེས་འབྲང་སྔགས་ནག་བན་ཕུར་ཐོགས་པ་བརྒྱ། མདུན་གྱི་ཤུགས་ཕྱང་འདྲེན་པ་བུད་མེད་ནག་མོ་པར་བ་གདེངས་པ་བརྒྱ། གཞན་ཡང་དམ་ཉམས་ཀྱི་རྗེས་གཅོད་པའི་བྱ་ནག ཁྱི་ནག ཅེ་སྤྱང་། མི་ནག་ལ་སོགས་པའི་ཕོ་ཉ་བསམ་གྱིས་མི་ཁྱབ་པས་བསྐོར་བ་དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ།
ཐུགས་ཀའི་དབུས་སུ་ཉི་མ་ལ་གནས་པའི་ཧཱུྃ་བྷྱོཿཧཱུྃ་ཡཾ་མཾཿཏྲིཿཏྲིཿབྷྱོཿ ཐུགས་ཀའི་ས་བོན་ལས་འོད་འཕྲོས་འོག་མིན་རྣམ་པར་སྣང་མཛད་ཀྱི་ཐུགས་ཀ་ནས་མགོན་པོ་དང་། སུམ་ཅུ་རྩ་གསུམ་དེ་ཝི་ཀོ་ཏ་སོགས་ནས་ལྷ་མོ། ཏི་སེ། བསིལ་བའི་ཚལ། པོ་ཏཱ་ལ། ཧཱ་ཧཱ་རྒོད་པའི་དུར་ཁྲོད། དར་ལུང་གཉན་གྱི་ཕོ་བྲང་། ཁའུས་བྲག་རྫོང་། དཔལ་ལྡན་ས་སྐྱའི་གཙུག་ལག་ཁང་ནས།
དཔལ་གདོང་བཞི་པ། རང་བཞིན་གྱི་གནས་ནས་ལས་ཀྱི་མགོན་པོ་ཕོ་ཉ་འཁོར་དང་བཅས་པ་ཨོཾ་བཛྲ་ས་མཱ་ཛཿ མགོན་པོ་ཀུན་གཤེགས་གདན་ལ་བཞེངས། ། ད་ལྟ་སྙིགས་མ་ལྔ་ཡི་དུས། ། གཤེགས་ཤིང་བཞུགས་པའི་གནས་ངན་ཡང་། ། ཤཱཀྱའི་བསྟན་པ་བསྲུང་བ་དང་། ། བདག་ཅག་རྣམས་ལ་ཕན་བཏགས་ཕྱིར། ། གནས་འདི་ཉིད་དུ་གཤེགས་སུ་གསོལ། ། ལྷ་མོ་ཀུན་གཤེགས་སོགས་ཡབ་དང་འགྲེ། ཧཱུྃ་སྔོན་ཚེ་རྡོ་རྗེ་འཆང་གི་སྤྱན་སྔ་རུ། །
གཏུམ་པོ་ཁྱོད་ཀྱི་ཇི་ལྟར་ཁས་བླང་ལྟར། ། ཞི་རྒྱས་དབང་དྲག་ལས་ལ་སྤྱན་འདྲེན་གྱིས། ། སངས་རྒྱས་བསྟན་པ་བསྲུང་ཕྱིར་གཤེགས་སུ་གསོལ། ། ལས་མགོན་ཀུན་གཤེགས་གདན་ལས་བཞེངས། ། སོགས་ལྕམ་དྲལ་གཞན་རིགས་འདྲེ། ཨོཾ་ཤྲཱི་མཧཱ་ཀཱ་ལ་ཡ། མཧཱ་ཀཱ་ལི་དེ་ཝི། མཧཱ་ཀཱ་ལ་ཙ་ཏུརྨུ་ཁ་ས་པ་རི་ཝཱ་ར་ཨེ་ཧྱ་ཧེ། བཛྲ་ས་མཱ་ཛཿཧཱུྃ་བཾ་ཧོཿ པདྨ་ཀཱ་མཱ་ལ་ཡ་སཏྭཾ།
ཨོཾ་ཨརྒྷཾ། པཱ་དྱཾ། པུཥྤཾ། དྷཱུ་པཾ། ཨཱ་ལོ་ཀཱཾ གྷནྡྷཾ། ནཻ་ཝི་དྱཾ། ཤཔྡ་པྲ་ཏིཙྪ་སྭཱཧཱ། ཨོཾ་ཤྲཱི་མཧཱ་ཀཱ་ལ་ཡ། མ་ཧཱ་ཀཱ་ལི་དེ་ཝཱི། མཧཱ་ཀཱ་ལ་ཙ་ཏུརྨུ་ཁ་ས་པ་རི་ཝཱ་ར་ས་མ་ཡ་སྨ་ར་སི།
ས་མ་ཡ་མ་ཏི་པྲ་མ། ས་མ་ཡ་རཀྵནྟུ། དཔལ་རྡོ་རྗེ་ནག་པོ་ཆེན་པོ་ལྕམ་དྲལ། རྡོ་རྗེ་ནག་པོ་ཆེན་པོ་ཞལ་བཞི་པ་ཡུམ་ཆེན་སྲིང་མོ་བཞི། ལས་མཁན་པུ་ཏྲ་མི་སྲིང་བྲན་གཡོག་བཀའ་སྟོད་འཁོར་དང་བཅས་པ་ཁྱེད་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར་དམ་ཚིག་བསྲུང་། བསྟན་པ་བསྐྱོང་། དཀོན་མཆོག་གི་དབུ་འཕང་བསྟོད། ཁྱད་པར་དུ་ཡང་སངས་རྒྱས་ཀྱི་བསྟན་པ་དང་བསྟན་པ་འཛིན་པ་རྣམས་དང་། རྣལ་འབྱོར་པ་བདག་ཅག་འཁོར་དང་བཅས་པ་ལ་གནོད་ཅིང་འཚེ་བ་དང་། བདག་གི་ལམ་བསྒྲུབ་པ་ལ་བར་དུ་གཅོད་པར་བྱེད་པའི་དགྲ་བགེགས་ལོག་པར་འདྲེན་པའི་ཚོགས་རྣམས་ཀྱི་བསམ་སྦྱོར་ངན་པ་ཐམས་ཅད་ཞི་བའི་ཐབས་ཀྱི་འདུལ་བར་མཛད་དུ་གསོལ།
གལ་ཏེ་ཞི་བའི་ཐབས་ཀྱི་འདུལ་དུ་མ་འཚལ་ན་གང་ལ་གང་འཚམས་པའི་ཆད་པས་བཅད་པ་དང་། བསྐྲད་ཅིང་གཟིར་བ་དང་། དབྱེ་བ་དང་། བསྡིགས་ཤིང་དཔའ་བསྐོང་བར་མཛད་དུ་གསོལ། མདོར་ན་ཆོས་སྒྲུབ་པའི་བར་ཆད་ཐམས་ཅད་ཞི་བ་དང་། བསམ་སྦྱོར་ཆོས་མཐུན་ཡིད་བཞིན་དུ་འགྲུབ་ཅིང་བསྟན་པ་དང་། བསྟན་པ་འཛིན་པ་དང་འཇིག་རྟེན་པ་ཀུན་དར་ཞིང་རྒྱས་པར་མཛད་དུ་གསོལ། ཞེས་བརྗོད་ཅིང་ཐལ་མོ་གདབ། རྡོ་རྗེ་ཐལ་མོ་ཁ་ཕྱེ་སྟེ། ཨོཾ་ཤྲཱི་མ་ཧཱ་ཀཱ་ལ་ཡ།
མ་ཧཱ་ཀཱ་ལི་དི་ཝི་ཡེ། མཧཱ་ཀཱ་ལ་ཙ་ཏུརྨུ་ཁ་ས་པ་རི་ཝཱ་ར་ན་མཿ སརྦ་ཏ་ཐཱ་ག་ཏ་བྷྱོཿབི་ཤོ་མུ་ཁེ་བྷྱཿ སརྦ་ཐད་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྣེ་དཾ་བ་ལྱཱ་དི་སྭཱཧཱ། ལན་གསུམ། ཨོཾ་ཤྲཱི་མ་ཧཱ་ཀཱ་ལ་ཡ་ཤཱ་ས་ནོ་པ་ཧཱ་རི་ཎི། ཨེ་ཥ་ཨ་པཉྩི་མཱ་ཀཱ་ལོརྡྷ་ཡ་ཨི་དཾ་རཏྣ་ཏྲ་ཡ་ཨ་པ་ཀ་རི་ཎཾ། ཡ་དི་ཏྱཾ་པྲ་ཏིཛྙཱ། སྨ་ར་སི་ཏ་དཱ་ཨི་དཾ་དུཥྚན། ཁ་ཁ།
ཁཱ་ཧི་ཁཱ་ཧི། མ་ར་མ་ར། གྲྀཧྣ་གྲྀཧྣ། བནྡྷ་བནྡྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། དེ་ན་མི་ཀེ་ན་མ་ར་ཡ་ཧཱུྃ་ཧཱུྃ་ཕཊ། ལན་གཅིག ཨོཾ་རོ་རུ་རོ་རུ།
བི་ཏིཥྛ་བ་ཏོ་སི་ཀ་ལ་རཀྵ་སི་ས་པ་རི་ཝཱ་ར་ན་མཱཿ སརྦ་ཏ་ཐཱ་ག་ཏ་སོགས་ལན་གསུམ། ཨོཾ་ཨ་ལི་མ་ཨ་ལི་མ་ཛཿཛཿ ཤཾ་ཤཾ་ལི་ཤི་དེད། ཨ་ཤཱ་དེད། མུ་སྨུགས། སྤུ་གྲི་ཨ་ལི་མ་ཛཿཛཿ ནག་མོ་ཤ་ལ་རུབ་ཛཿཛཿ ཨོཾ་རོ་རུ་རོ་རུ་ཏྲི་ཙ་པ་ལ་ཨ་ཤུག་མེ་མ་ཧཱུྃ་མ་བྷྱོཿཛཿཛཿ ཨི་དཾ་བ་ལིཾ་བྷུཉྫ་ཁ་ཁ།
ཁཱ་ཧི་ཁཱ་ཧི། སརྦ་ཤ་ཏྲུན་བིགྷྣན་མཱ་ར་ཡ་ཧཱུྃ་ཕཊ། ལན་གསུམ། ཨོཾ་ཨརྒྷཾ་སོགས་གོང་ལྟར་མཆོད། ཨོཾ་ཤྲཱི་མཧཱ་ཀཱ་ལ་ཡ། མཧཱ་ཀཱ་ལི་དེ་ཝི་ཡེ། མཧཱ་ཀཱ་ལ་ཙ་ཏུརྨུ་ཁཱ་ས་པ་རི་ཝཱ་ར་ཨོཾ་ཨཱ་ཧཱུྃ། ཞེས་པས་ནང་མཆོད་ཕུལ། དཔལ་རྡོ་རྗེ་ནག་པོ་ཆེན་པོ་ལྕམ་དྲལ། ཞིང་སྐྱོང་དབང་ཕྱུག་ཞལ་བཞི་པ་སོགས་བཀའ་སྟོད་དམ་ཅན་རྒྱ་མཚོ་འཁོར་དང་བཅས་པའི་ཞལ་དུ་མཆོད་པ་དམ་པ་འབུལ་ལོ། །
སངས་རྒྱས་ཀྱི་བསྟན་པ་དར་བ་དང་། འཇིག་རྟེན་དུ་དགེ་ལེགས་རྒྱ་ཆེན་པོ་འབྱུང་བ་དང་། བདག་ཅག་དཔོན་སློབ་འཁོར་དང་བཅས་པ་རྣམས་ཀྱི་འགལ་རྐྱེན་བར་ཆད་ཐམས་ཅད་ཞི་ཞིང་། མཐུན་རྐྱེན་ཐམས་ཅད་ཡིད་བཞིན་དུ་འགྲུབ་པར་མཛད་དུ་གསོལ། ཞེས་བརྗོད། གཏོར་མའི་ཕུད་ཡི་དམ་ཆོས་སྐྱོང་བ་རྣམས་ལ་ཕུལ་བའི་རོ་མ་དེ་དཀར་ཕྱོགས་ལ་མངོན་པར་དགའ་བའི་གཞི་བདག་དབང་ཐོབ་ཅིང་། ནང་གཏོར་ཟ་བར་དབང་བ་རྣམས་ལ་འབུལ་དགོས་པས། དེའི་ཚུལ་ནི། ཧཱུྃ་མཛད་ཀྱི་ཕྱག་རྒྱ་ལས་མཛུབ་མོ་གཉིས་གཡབ་ཅིང་། བྷུ་མི་པ་ཏི་ས་པ་རི་ཝཱ་ར་ཨ་ཀརྵ་ཡ་ཛཿ
ཞེས་པས་སྤྱན་དྲངས། བྷུ་མི་པ་ཏི་ས་པ་རི་ཝཱ་ར་ཨ་ཀ་རོ་མུ་ཁཾ་སརྦ་དྷརྨཱ་ཎ་ཨདྱ་ནུཏྤནྣཱ་ཏྭད་ཨོཾ་ཨཱཿཧཱུྃ། ཞེས་ལན་གསུམ་གྱི་གཏོར་མ་ཕུལ། བྷུ་མི་པ་ཏི་ས་པ་རི་ཝ་ར་ཨོཾ་ཨཱཿཧཱུྃ་གི་ནང་མཆོད་གཏོར་ལ། བོད་ཁམས་སྐྱོང་བར་བྱེད་པའི་བསྟན་མ་བཅུ་གཉིས། གནས་བདག གཞི་བདག ཡུལ་བདག གྲོང་བདག སྐོར་བདག
གཉུག་མར་གནས་པ་རྣམས་ལ་འབུལ་ལོ། ། རྣལ་འབྱོར་པ་བདག་ཅག་འཁོར་དང་བཅས་པའི་ཆོས་སྒྲུབ་པའི་བར་ཆད་ཐམས་ཅད་ཞི་བ་དང་། བསམ་དོན་ཆོས་བཞིན་འགྲུབ་པར་མཛོད། དེ་ནས་ཨོཾ་དེ་ཝ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱཧཱ། ཅེས་དང་། ཨོཾ་མ་ཧཱ་ཀཱ་ལ་ཧཱུྃ་ཕཊ། ཅེས་ཡི་གེ་བདུན་མ་དང་། ཨོཾ་ཤྲཱི་མ་ཧཱ་ཀཱ་ལ་ཡ་ཧཱུྃ་ཧཱུྃ་ཕཊ་ཕཊ་སྭཱཧཱ། ཞེས་པའི་ཡི་གེ་བཅུ་གཉིས་མ་དང་། ཤཱ་ས་ན་གོང་བཞིན་གྱི་རྩ་སྔགས་དང་།
ཨོཾ་རོ་རུ་རོ་རུ་བི་ཏིཥྛ་བ་དྷོ་སི་ཀ་མ་ལ་རཀྑ་སི་ཧཱུྃ་བྷྱོཿཧཱུྃ། ཞེས་ལྷ་མོ་དང་། ཨོཾ་མ་ཧཱ་ཀཱ་ལ་ཀཱ་ལ་བི་ཀཱ་ལ་ར་ཏྲི་ཏ་ཌོམྦྷི་ནཱི། ཙཎྜ་ལི། རཀྑ་སི། སིངྒ་ལི། དེ་ཝི་ཧཱུྃ་བྷྱོཿཧཱུྃ་ཕཊ་སྭཱཧཱ། ཞེས་ཞལ་བཞི་པ་གཙོ་འཁོར་དང་། ཨོཾ་རོ་རུ་རོ་རུ་ཏྲི་ཙ་པ་ལ་ཨ་ཤུག་མེ་མུ་ཧཱུྃ་མ་བྷྱོཿཛཿཛཿཅེས་མོའི་བོད་པ་དང་། ཨོཾ་ཨ་ལི་ཨ་ལི་མ་ཛ་ཛཿ
ཤཾ་ཤཾ་ལི་ཤི་དེད། ཨ་ཤྭ་དེད། མོ་སྨུགས། པུ་ཏྲི་ཨ་ལི་མ་ཛཿཛཿ ནག་མོ་ཤ་ལ་རུབ་ཛཿཛཿ ཅེས་ལས་མགོན་ཕོའི་བོད་པ་སྟེ་སྔགས་རྣམས་ལན་བདུན་ལ་སོགས་པ་ཅི་རིགས་བཟླས་ལ་རྫོགས་པ་དང་། ཨོཾ་མ་ཧཱ་ཀཱ་ལ་ཡ། མ་ཧཱ་ཀཱ་ལི་དེ་ཝི། བཛྲ་ཙ་ཏུརྨུ་ཁ་ས་པ་རི་ཝཱ་ར་གྲྀཧྣེ་དཾ་ཨརྒྷཾ་སོགས་ནས་ཤཔྟའི་བར་གྱི་ཕྱི་མཆོད། ཨོཾ་མཧཱ་ཀཱ་ལ་སོགས་ཀྱི་མཐར་འབྲུ་གསུམ་བཏགས་པས་ནང་མཆོད་ཕུལ་ལ།
དཔལ་རྡོ་རྗེ་ནག་པོ་ཆེན་པོ་སོགས་ནས། མཐུན་རྐྱེན་ཐམས་ཅད་ཡིད་བཞིན་དུ་འགྲུབ་པར་མཛད་དུ་གསོལ། ཅེས་པའི་བར་གྱི་ཕྲིན་བཅོལ་གོང་བཞིན་བྱ། དེ་ནས་བཤགས་པ་བྱ་བ་ནི། དཔལ་རྡོ་རྗེ་ནག་པོ་ཆེན་པོ་ལྕམ་དྲལ་བྲན་གཡོག་བཀའ་སྡོད་འཁོར་དང་བཅས་པ་རྣམས་དང་། མཐུ་སྟོབས་ཀྱི་དབང་ཕྱུག་དཔལ་མགོན་ཞལ་བཞི་པ་ཡུམ་ཆེན་སྲིང་མོ་བཞི་དང་། བསྟན་བསྲུང་རྒྱ་མཚོའི་ཚོགས་འཁོར་དང་བཅས་པ་རྣམས་ལ་ཞུ་ཞིང་གསོལ་བ་ནི། རྣལ་འབྱོར་པ་བདག་ཅག་དཔོན་སློབ་ཡོན་མཆོད་གྲོགས་མཆེད་འཁོར་དང་བཅས་པ་རྣམས་ཀྱི་ལས་དང་ཉོན་མོངས་པ་དང་། མི་ཤེས་པ་དང་། མ་གུས་པ་དང་།
བག་མེད་པ་དང་། སྙོམས་ལས་ཀྱི་དབང་དུ་གྱུར་པས་རང་བཞིན་དང་བཅས་པས་ཁ་ན་མ་ཐོ་བ་བགྱིས་པ་དང་། དམ་ཚིག་མ་དག་པ་དང་། ཚོགས་འདྲེས་པ་དང་། སྤྱོད་ཡུལ་གཅིག་ཏུ་གྱུར་པ་དང་། བསྙེན་པ་དང་བསྒྲུབ་པ་ལ་མ་བརྩོན་པ་དང་། བསྲུང་མ་ཁྱད་པར་ཅན་ཁྱེད་རྣམས་དུས་དུས་སུ་མ་མཆོད་ཅིང་། མ་གསོལ་བའི་དབང་གིས་སྐུ་གསུང་ཐུགས་ཀྱི་དམ་ཚིག་ཉམས་ཆག་ཏུ་གྱུར་པ་དང་། ཁྱེད་རྣམས་ཀྱི་ཐུགས་དང་འགལ་བར་གྱུར་པ་ཅི་མཆིས་པ་ཐམས་ཅད་སྤྲོས་མེད་རྣམ་པར་མི་རྟོག་པའི་ངང་ནས་ཐུགས་རྗེ་དང་མཐུ་སྟོབས་ཀྱི་དབང་ཕྱུག་དཔལ་མགོན་ཁྱད་པར་ཅན་ཁྱེད་རྣམས་ཀྱི་སྤྱན་སྔར་མཐོལ་ལོ་བཤགས་སོ། ། བཟོད་པར་གསོལ།
མཁའ་ལ་སྤྲིན་དངས་པའམ། རྒྱ་མཚོ་ལ་རླབས་ཞི་བ་ལྟར་ནོངས་པ་སྤྱད་པ་དང་། དེའི་འབྲས་བུ་ཐམས་ཅད་མེད་པར་གྱུར་ཅིག ཞི་བར་གྱུར་ཅིག རབ་ཏུ་ཞི་བར་གྱུར་ཅིག སྔགས་དང་། ཕྱག་རྒྱ་དང་། ཏིང་ངེ་འཛིན་གྱི་བྱིན་གྱིས་རླབས་པའི་མཆོད་སྦྱིན་གྱི་གཏོར་མ་དར་སྣ་ཚོགས་ཀྱིས་བརྒྱན་པ་འདི་དང་། རྟ་མཆོག་རྒྱན་གྱི་བརྒྱན་པ་འདི་དང་། ཚོགས་ཀྱི་འཁོར་ལོ་དམ་པ་དང་བཅས་པའི་མཆོད་པ་འདིས།
དཔལ་མགོན་ཁྱད་པར་ཅན་ཁྱེད་རྣམས་ཀྱི་ཐུགས་དམ་བསྐོང་བར་གྱུར་ཅིག རེ་བ་རྫོགས་པར་གྱུར་ཅིག དེ་ལྟར་གྱུར་ནས་ཀྱང་བདག་གི་སྔོན་གྱི་ལས་ལས་གྱུར་པ་དང་། འཕྲལ་གྱི་རྐྱེན་ལས་གྱུར་པའི་ནད་གདོན་དང་རིམས་དང་བར་དུ་གཅོད་པ་ཐམས་ཅད་ཉེ་བར་ཞི་བར་མཛད་དུ་གསོལ། དགྲ་དང་བགེགས་དང་ལོག་པར་འདྲེན་པ་ཐམས་ཅད་བཟློག་ཏུ་གསོལ། ཚེ་དང་དཔལ་དང་འབྱོར་པ་དང་དབང་ཕྱུག་ཕུན་སུམ་ཚོགས་པར་མཛད་དུ་གསོལ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་དུ་གསོལ། ཁྱེད་ཐུགས་གསང་བ་དམ་པའི་མཛོད། ། དགེས་པ་ཆེན་པོའི་སྒོ་ཆེ་ནས། ། དངོས་གྲུབ་ཕྲིན་ལས་བདུད་རྩི་ཡི། །
རྒྱུན་གྱི་བདག་རྒྱུད་བལྟམས་པར་མཛོད། ། དཔལ་རྡོ་རྗེ་ནག་པོ་ཆེན་པོ་ལྕམ་དྲལ་བྲན་གཡོག་བཀའ་བསྟོད་འཁོར་དང་བཅས་པ་རྣམས་དང་། མཐུ་སྟོབ་ཀྱི་དབང་ཕྱུག་དཔལ་མགོན་ཞལ་བཞི་པ་ལ་སོགས་པ་དམ་ཅན་རྒྱ་མཚོ་འཁོར་དང་བཅས་པ་རྣམས་ཀྱི་སྐུའི་དམ་ཚིག་ཉམས་པ་མཐོལ་ལོ་བཤགས། གསུང་གི༞ ཐུགས་ཀྱི༞ སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། དེ་ནས་བསྐང་རྫས་བྱིན་རླབས་ནི། ཨ་མྲི་ཏས་བསངས། ཨོཾ་སྭ་བྷ་ཝ་ཤུདྡྷོ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་གནས་ཁང་དྲག་པོའི་གཞལ་ཡས་ཁང་མི་མགོ་སྐམ་པོའི་རྩིག་པ་དང་། རྒྱུ་མའི་དྲྭ་ཕྱེད་འཕྱང་བ།
བསེ་སྨུག་པོའི་སྒོ་ཅན། སྟེང་དུ་ཞིང་ཆེན་གྱི་བླ་རེ་དང་། མི་རོའི་རྒྱལ་མཚན་འཕྱར་བ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ། ཨ་ལས་བྱུང་བའི་ཐོད་པ་དཀར་པོ་ཡངས་ཤིང་རྒྱ་ཆེ་བར། ཕྱི་ནང་གསང་གསུམ་གྱི་དགྲ་བགེགས་བཀུག་ནས་བསྒྲལ་བའི་ཤ་ཁྲག་རུས་གསུམ་གཏོར་མ་རི་དང་རྒྱ་མཚོ་སྙམ་པ། ཁྲག་གི་མཆོད་ཡོན། དབང་པོ་ལྔའི་མེ་ཏོག ཚིལ་ཆེན་གྱི་བདུག་སྤོས། ཞུན་ཆེན་གྱི་མར་མེ།
འཁྲིས་པའི་དྲི་ཆབ། ཤ་རུས་ཀྱི་ཞལ་ཟས། རྐང་གླིང་ཐོད་རྔ་སོགས་རོལ་མོའི་བྱེ་བྲག གཞན་ཡང་ཧཱུྃ་མཐིང་ནག་རེ་རེ་ལས་བྱུང་བའི། བྱ་ནག རྟ་ནག གཡག་ནག ལུག་ནག ཁྱི་ནག མི་ནག་རྣམས་དབང་པོ་རྫོགས་ཤིང་རྒྱན་གྱི་བརྒྱན་པ།
སྟག་གཟིག གོ་ཁྲབ། གོས་དར་ལ་སོགས་པ་ཕྱི་ནང་གི་དམ་རྫས་དངོས་སུ་འབྱོར་པ་དང་ཡིད་ཀྱིས་སྤྲུལ་ཏེ་རྡོ་རྗེ་ནག་པོ་ཆེན་པོ་ལྕམ་དྲལ་ལ་སོགས་པ་དམ་ཅན་རྒྱ་མཚོ་མཉེས་པར་བྱེད་པའི་མཆོད་པའི་སྤྲིན་ཕུང་ནམ་མཁའི་ཁམས་གང་བར་གྱུར། ཨོཾ་སརྦ་བིད་པཱུ་ར་པཱུ་ར། སུ་ར་སུ་ར། ཨཱ་ཝརྟ་ཡ་ཨཱ་བརྟ་ཡ་ཧོཿ བཛྲ་སྥ་ར་ཎ་ཎ་ཁཾ་སྭཱཧཱ། རོལ་ཆ་དཀྲོལ་བའམ། དྲིལ་བུ་སིལ་ཞིང་བསུར་ཆེན་གྱི་དུད་པ་བཏང་། གཡབ་དར་ནག་པོས་གཡབ་ཅིང་།
གདུང་བའི་དབྱངས་དང་བཅས་པའམ། མེད་ཀྱང་རུང་སྟེ། ཧཱུྃ་རྒྱལ་བའི་ཀུན་གྱི་ཡེ་ཤེས་འཕྲིན་ལས་སྐུ། ། གཅིག་ཏུ་བསྡུས་ནས་མ་རུང་ཚར་གཅོད་ཕྱིར། ། དྲག་པོའི་སྐུར་སྟོན་རྡོ་རྗེ་ནག་པོ་ཆེ། ། དམ་ཚིག་དགོངས་ལ་གནས་འདིར་གཤེགས་སུ་གསོལ། ། གང་གི་རང་བཞིན་མཁའ་ལྟར་ཀུན་ཁྱབ་ཀྱང་། ། དྲག་མོའི་ཚུལ་སྟོན་རྡོ་རྗེ་ནམ་གྲུ་མ། ། སུམ་ཅུ་རྩ་གསུམ་དེ་ཝི་ཀོ་ཊ་དང་། ། ཨུ་རྒྱན་མཁའ་འགྲོའི་གནས་ནས་འདིར་གཤེགས་ཅིག །
བྱང་ཤར་ཧ་ཧ་རྒོད་པའི་དུར་ཁྲོད་དུ། ། ཞིང་སྐྱོང་དབང་ཕྱུག་ཆེན་པོའི་རྣམ་འཕྲུལ་མཆོག ། དྲག་ཤུལ་སྟོབས་ལྡན་དཔལ་མགོན་ཞལ་བཞི་པ། ། ཡུམ་ཆེན་འཁོར་བཅས་གནས་འདིར་གཤེགས་སུ་གསོལ། ། དུར་ཁྲོད་བདག་པོ་ཤ་ཟ་ཡབ་ཡུམ་དང་། ། གནོད་སྦྱིན་ལྕམ་དྲལ་ལས་མཁན་ཡོངས་ཀྱི་གཙོ། ། མོན་བུ་པུ་ཏྲ་བྷ་ཊ་རལ་གཅིག་མ། ། རུ་འདྲེན་སྡེ་བཞི་ལ་སོགས་གནས་འདིར་གཤེགས། ། གཞན་ཡང་ཕྱོགས་སྐྱོང་ཞིང་སྐྱོང་ལྷ་ཀླུ་དང་། ། འཇིགས་བྱེད་གཟའ་ཆེན་རྒྱུ་སྐར་རྒྱལ་ཆེན་བཞི། །
སྣང་སྲིད་ལྷ་སྲིན་དྲེགས་པ་སྡེ་བརྒྱད་རྣམས། ། མཆོད་གཏོར་བཞེས་སླད་གནས་འདིར་གཤེགས་སུ་གསོལ། བྷྱོཿ ཆེ་བའི་ཆེ་མཆོག་སོགས། ཨོཾ་ཤྲཱི་མཧཱ་ཀཱ་ལ་ཡ། མ་ཧཱ་ཀཱ་ལི་དེ་ཝི་ཡེ། བཛྲ་ཙ་ཏུརྨུ་ཁ་ས་པ་རི་ཝཱ་ར་ས་མཱ་ཛཿ ཛཿཧཱུྃ་བཾ་ཧོཿ ཧཱུྃ། མཚན་ཉིད་ལྡན་པའི་གཞལ་ཡས་དམ་པ་འདིར། །
དམ་ཚིག་ཅན་གྱི་རྣལ་འབྱོར་བདག་ཅག་རྣམས། ། དམ་རྫས་མཆོད་གཏོར་འདོད་ཡོན་སྣ་ཚོགས་ཀྱིས། ། ཐུགས་དམ་བསྐང་ཕྱིར་བརྟན་པར་བཞུགས་སུ་གསོལ། ། རོ་བཅུད་བརྒྱད་ལྡན་གསེར་སྐྱེམས་གཙང་མ་དང་། ། དགྲ་བགེགས་བསྒྲལ་བའི་རཀྟའི་མཆོད་ཡོན་འདི། ། དམ་ཅན་རྒྱ་མཚོ་འཁོར་དང་བཅས་རྣམས་ལ། ། བྱོན་སྐྱེམས་དམ་པ་འབུལ་གྱི་དགེས་པར་རོལ། ། ཨོཾ་ཤྲཱི་མ་ཧཱ་ཀཱ་ལ་ཡ། མ་ཧཱ་ཀ་ལི་དེ་ཝི་ཡེ་བཛྲ་ཙ་ཏུརྨུ་ཁ་ས་པ་རི་ཝ་ར་བཛྲ་ཨ་ས་ན་ཏིཥྛནྟུ། པཉྩ་ཨ་མྲྀ་ཏ་མ་ཧཱ་རཀྟ་ཨརྒྷཾ་པྲ་ཏིཙྪ་སྭཱཧཱ།
དེ་ནས་གོང་གི་གཏོར་སྔགས་བསྡུས་པ་ཚར་གསུམ་དང་། ཕྱི་མཆོད་ནང་མཆོད་ཕུལ་ལ། ཕྲིན་བཅོལ་རྒྱས་བསྡུས་རང་གི་བློ་ལ་གང་ཡོད་བྱས་ལ། དྲིལ་བུ་རྒྱུན་ཆགས་སུ་སིལ་ཞིང་། ཧཱུྃ། སྐུ་དང་གསུང་ཐུགས་རྫུ་འཕྲུལ་ནུས་མཐུར་ལྡན། ། བསྟན་པ་རྒྱས་མཛད་ནག་པོ་ཆེན་པོ་དང་། ། ཨེ་ཀ་ཛ་ཏི་འདོད་ཁམས་དབང་ཕྱུག་མ། ། ཞིང་སྐྱོང་གཙོ་འཁོར་དུར་ཁྲོད་བདག་པོ་དང་། ། གནོད་སྦྱིན་ཡབ་ཡུམ་པུ་ཏྲ་ལྕམ་སྲིང་དང་། །
དཀར་མོ་ཉི་ཟླ་བདུད་རྒྱལ་ཕུར་བསྲུང་སོགས། ། ཕྱི་ནང་མཆོད་སྤྲིན་རྒྱ་མཚོའི་ཐུགས་དམ་བསྐང་། ། རྒྱ་ཆེན་གཏོར་མ་ཚོགས་ཀྱི་འཁོར་ལོ་དང་། ། ཐུགས་དམ་ཉེར་དགོངས་ཕྱག་མཚན་དམ་པ་དང་། ། རུས་རྒྱན་དྲུག་གིས་འཁོར་ལོས་ཐུགས་དམ་བསྐང་། ། བདུད་རྩི་སྨན་དང་རཀྟ་གསང་རྟེན་ལྔ། ། ཕྱི་རྟེན་གཡག་རོག་རྟ་དང་བྱ་ཁྱི་ལུག ། དར་ནག་འཕན་དང་དགྲ་བོའི་དོན་ལྔ་ཡིས། ། ནག་པོ་འཁོར་བཅས་ཐུགས་དམ་བསྐོང་གྱུར་ཅིག ། ཁྱད་པར་གྲི་སྙིང་རྒྱལ་མཚན་དག་གི་བསྐངས། །
ཐུགས་དམ་མ་བསྐོང་བསྙེན་སྒྲུབ་མ་འཁྱོལ་དང་། ། མཆོད་གཏོར་མ་འགྲུབ་ཉམས་དང་སྒྲིབ་པ་ཀུན། ། ཉེས་ལྟུང་ཚོགས་རྣམས་ཐུགས་རྗེས་སྦྱང་དུ་གསོལ། ། ཐུགས་དང་འགལ་བའི་ཉེས་པ་ཅི་མཆིས་བཤགས། ། བསྟན་པ་བསྲུང་དང་འགྲོ་ལ་ཕན་གདགས་ཕྱིར། ། ཐུགས་དམ་བསྐང་ངོ་དངོས་གྲུབ་མ་ལུས་སྩོལ། ། བསྟན་པ་བསྲུང་ཅིག་བསྲུང་མ་དམ་པ་རྣམས། ། མགོན་པོ་ཡི་གེ་བཅུ་གཉིས་མ་དང་། ལྷ་མོའི་རོ་རུ། ཞལ་གྱི་སྔགས་ཐུང་རྣམས་བརྗོད་ལ་རྡོ་རྗེ་ཐལ་མོ་དང་།
དྲིལ་བུ་བཅད་བསྟུབས་སུ་དཀྲོལ་ཞིང་། ཧཱུྃ། སངས་རྒྱས་བསྟན་པ་བསྲུང་བ་པོ། ། མགོན་པོ་གྲི་གུག་ཐོད་པ་ཅན། ། ཁ་དོག་ནག་ཅིང་རོ་ལ་ཞོན། ། ནག་པོ་ཆེ་ལ་བདག་ཕྱག་འཚལ། ། བྷྱོཿདཔལ་ལྡན་ལྷ་མོ་རེ་བ་ཏི། ། སྲིད་པ་གསུམ་ལ་དབང་བསྒྱུར་ཞིང་། ། འདོད་ཁམས་མཁའ་འགྲོའི་གཙོ་མོའི་མཆོག ། དུས་མཚན་ནག་མོ་ཁྱོད་ལ་བསྟོད། །
ཧཱུྃ། དཔལ་ལྡན་སྲིད་གསུམ་དབང་བསྒྱུར་བ། ། ནག་པོ་ཆེན་པོ་མི་བཟད་གཙིགས། ། མཆུ་འཕྱང་ཤུགས་ཆེ་བྱིས་པའི་གཟུགས། ། དྲག་པོའི་སྒྲ་སྒྲོགས་ཁྱོད་ལ་བསྟོད། ། ནག་པོ་གནོད་སྦྱིན་ཡབ་ཡུམ་དང་། ། པུ་ཏྲ་བྷ་ཊ་རལ་གཅིག་མ། ། རུ་འདྲེན་སྡེ་བཞི་ལ་སོགས་པའི། ། བསྟན་བསྲུང་འཁོར་དང་བཅས་ལ་བསྟོད། ། དམ་རྫས་མཆོད་གཏོར་འདི་བཞེས་ལས། །
ཐུབ་པའི་བསྟན་པ་དར་བ་དང་། ། བསྟན་འཛིན་སྐུ་ཚེ་རབ་བརྟན་ཞིང་། ། འཇིག་རྟེན་བདེ་ཞིང་སྐྱིད་པར་མཛོད། ། ཁྱད་པར་རྣལ་འབྱོར་བདག་ཅག་གི ། མི་མཐུན་བར་ཆད་ཞི་བ་དང་། ། ཚེ་དང་བསོད་ནམས་རབ་རྒྱས་ཏེ། ། བསམ་པའི་དོན་རྣམས་འགྲུབ་པར་མཛོད། ། ཅེས་བསྟོད་ཅིང་འཕྲིན་ལས་གཞོལ་ལ། གོང་གི་བསྐང་རྫས་བཤོས་བུ་བཞི་པོ། ཆང་ཕུད་དཔལ་འབར་དང་བཅས་སྟེང་དུ་ཕུལ་ལ།
ཧཱུྃ་བྷྱོཿདཔལ་ལྡན་མགོན་པོ་མ་ཧཱ་ཀཱ་ལ་དང་། ། དཔལ་ལྡན་ལྷ་མོ་མི་ཕམ་སྲིད་གསུམ་བདག ། རྡོ་རྗེ་ནག་པོ་ཆེན་པོ་ཞལ་བཞི་པ། ། མ་རུང་ལས་མཛད་ཡུམ་ཆེན་སྲིང་མོ་བཞི། ། ལྕམ་དྲལ་ཁྱེད་ཀྱི་བཀའ་ལས་མི་འདའ་བའི། ། དུར་ཁྲོད་བདག་པོ་ཞིང་སྐྱོང་འཁོར་དང་བཅས། ། སྣང་སྲིད་ལྷ་སྲིན་སྡེ་བརྒྱད་འཁོར་དང་བཅས། ། དྲེགས་པ་ཕོ་རྒྱུད༞ ། མཁའ་ལྡིང་ཅེ་སྤྱང་བྱ་ཁྱི༞ ། པུ་ཏྲ་ལ་སོགས་ལས་མཁན༞ །
ཡེ་ཤེས་མགོན་པོ་དཀར་བདུད༞ ། བསྲུང་མ་དམ་ཅན་རྒྱ་མཚོ་ཚོགས་དང་བཅས། ། འདིར་བཞུགས་གཞི་བདག་གཉན་པོ་འཁོར་དང་བཅས། ། འདིར་གཤེགས་རྒྱན་གྱི་གཏོར་མ་འདི་བཞེས་ཤིག ། ཤ་ཁྲག་དམར་གྱི་གཏོར་མ༞ ། འཛམ་བུ་ཏྲི་ཀའི་ཞལ་ཟས༞ ། སྨན་རཀ་ཕུད་ཀྱི་མཆོད་པ་འདི་བཞེས་ཤིག ། སྔར་བཅོལ་ལེགས་པའི་གཏང་རག་གཉན་པོར་འབུལ། ། ད་བཅོལ་ལེགས་པའི་གསལ་འདེབས་གཉན་པོ་བཞེས། ། དཔོན་སློབ་བསྲུང་ཞིང་རྐྱེན་རྣམས་ཟློག་པ་དང་། །
སྡང་བའི་དགྲ་དང་གནོད་པའི་བགེགས་ལ་སོགས། ། བདུད་དང་བར་དུ་གཅོད་པ་རྣམ་མང་པོ། ། ཐམས་ཅད་ཉེ་བར་ཞི་བར་མཛད་དུ་གསོལ། ། བསྟན་པ་རྒྱས་པའི་ལས་འདི་མྱུར་དུ་བསྒྲུབ། ། བླ་མས་བཅོལ་བའི་འཕྲིན་ལས་གྲུབ་པར་མཛོད། ། ཅེས་བརྗོད་ལ། གཏོར་སྔགས་རྣམས་བཟླས་ཤིང་། ཞི་དྲག་གི་འཕྲིན་ལས་གང་འདོད་པ་བཅོལ། གཏོར་མ་སྟེང་གི་ས་གཙང་སར་ཕུལ་བས་མགྲོན་རྣམས་ཚིམ་སྟེ་དགེས་བཞིན་དུ་རང་གནས་སུ་གཤེགས་པར་བསམ། དེ་ནས།
ཧཱུྃ་སྲིད་ཞི་དཔལ་འབྱོར་མ་ལུས་འབྱུང་བའི་གཞི། ། ཐུབ་པའི་བསྟན་པ་ཡུན་རིང་གནས་པ་དང་། ། དེ་འཛིན་བྱེད་པའི་སྐྱེས་བུ་དམ་པ་རྣམས། ། དཔལ་འབྱོར་གྱིས་རྒྱན་ཡུན་རིང་ཞབས་བརྟན་མཛོད། ། ཁྱད་པར་རྣལ་འབྱོར་བདག་ཅག་དཔོན་སློབ་ལ། ། ཚེ་རིང་ནད་མེད་བདེ་སྐྱིད་ཕུན་སུམ་ཚོགས། ། བསམ་པའི་དོན་རྣམས་ཡིད་བཞིན་འགྲུབ་པ་དང་། ། འགྲོ་བའི་དོན་ལ་མཐུ་དང་ལྡན་པར་མཛོད། ། དཔལ་མགོན་མ་ཧཱ་ཀཱ་ལའི་གཟི་བརྗིད་དང་། ། ལྷ་ཆེན་ནག་པོ་གདོང་བཞིའི་མཐུ་རྩལ་དང་། །
ལས་མགོན་ཕོ་ཉ་རྣམས་ཀྱི་འཕྲིན་ལས་ཀྱི། ། གནས་མཆོག་འདིར་ཡང་བཀྲ་ཤིས་དེང་འདིར་སྩོལ། ། ཞེས་བརྗོད་ལ། ཡི་གེ་བརྒྱ་པ་ཚར་གསུམ་གྱི་ལྷག་ཆད་ཁ་བསྐང་། མ་འབྱོར་བ་དང་ཉམས་པ་དང་། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིས་སྩལ་བར། ། དེ་ཀུན་མགོན་པོས་བཟོད་པར་མཛོད། ། ཅེས་བརྗོད། རྟེན་ཡོད་ན་ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ།
ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་དུ་ཡང་སྐུ་གཟུགས་ཀྱི་རྟེན་འདི་རྣམས་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་འབྱུང་བ་བཞིས་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ཀྱི་མགོན་དང་སྐྱབས་དང་དཔུང་གཉེན་དམ་པ་མཛད་དུ་གསོལ། ཨོཾ་སུ་པྲ་ཏིཥྠ་བཛྲ་ཡེ་སྭཱཧཱ། ཞེས་བརྗོད་ཅིང་རྟེན་ལ་མེ་ཏོག་གཏོར། མགོན་པོ་ལྷ་བརྒྱད་ཀྱི་རྟེན་མེད་ན་གཤེགས་གསོལ་མི་ཉན་པས་མདུན་དུ་བསྐྱེད་པའི་ལྷ་བརྒྱད་རང་གི་སྙིང་གའི་ཧཱུྃ་ལ་ཐིམ་ཞེས་བརྗོད། གཞན་རྟེན་མེད་པ་རྣམས་ལ། ཨོཾ་ཁྱེད་ཀྱི་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང་།
སླར་ཡང་འབྱོན་པར་མཛད་དུ་གསོལ། བཛྲ་མུཿཞེས་དང་། མཐེབ་སྲིན་གྱི་སེ་གོལ་བྱས་ལ། རྟེན་ལ་མ་བརྟེན་པའི་གཏོར་མགྲོན་གྱི་ཡེ་ཤེས་པ་རྣམས་གཤེགས། དམ་ཚིག་པ་རྣམས་རང་ལ་གཉིས་སུ་མེད་པར་ཐིམ། ཛཿཧཱུྃ་བཾ་ཧོཿ རང་གི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཱཀྐ་ཙིཏྟ་བཛྲ་སྭ་བྷཱ་ཝ་ཨཏྨ་ཀོ྅ཧཾ།
ཞེས་པས་བསྲུང་བ་བྱས་ལ། དགེ་བ་འདི་ཡི་ནམ་མཁའི་མཐའ་ཀླས་པའི། ། ལུས་ཅན་ཀུན་གྱི་བསོད་ནམས་ཡེ་ཤེས་ཚོགས། ། མྱུར་དུ་བསྒྲུབ་སྟེ་ཚེ་འདི་ཁོ་ན་ལ། ། རྡོ་རྗེ་འཛིན་པའི་ས་ལ་འགོད་པར་ཤོག ། ཅེས་པས་དགེ་བ་བསྔོ། ཧཱུྃ་འཇིགས་རུང་དུས་མཐའི་སྤྲིན་ལྟར་ནག་པའི་སྐུ། ། ཧཱུྃ་ཕཊ་ང་རོ་འབྲུག་སྟོང་ལྡིར་བའི་གསུང་། ། སྤྲོས་པ་ཉེར་ཞི་མཁའ་དབྱིངས་ཆེན་པོའི་ཐུགས། ། དཔལ་ལྡན་མ་ཧཱ་ཀཱ་ལ་བཀྲ་ཤིས་ཤོག །
གང་གི་མཐུ་ཡི་བརྒྱ་བྱིན་ཝ་ལྟར་ཞུམ། ། མིང་ཙམ་ཐོས་པས་ནད་དོ་ཅོག་ལས་སྐྱོབས། ། མཚན་མོ་ཁམས་གསུམ་མྱུལ་བ་རྫུ་འཕྲུལ་ཅན། ། མ་གཅིག་སྲིད་གསུམ་བདག་མོའི་བཀྲ་ཤིས་ཤོག ། དཔའ་བརྗིད་མི་སྡུག་མཐིང་ནག་རྔམ་པའི་ཞལ། ། རལ་པ་དམར་སེར་དུས་མཐའི་མེ་ལྟར་འབར། ། ལྗགས་ཀྱི་དབང་པོ་གློག་ལྟར་འཁྲུག་པ་ཅན། ། ཞིང་སྐྱོང་གདོང་པ་བཞི་པའི་བཀྲ་ཤིག་ཤོག ། སྤྲུལ་པ་བྱེ་བས་ས་གསུམ་ཁྱབ་པར་འགེངས། ། བདུད་དཔུང་ཚར་གཅོད་བསྒྲུབ་ལ་དངོས་གྲུབ་སྩོལ། །
བསྟན་དང་བསྟན་འཛིན་བུ་བཞིན་སྐྱོང་མཛད་པ། ། ཕོ་ཉ་ལས་མཁན་རྣམས་ཀྱི་བཀྲ་ཤིས་ཤོག ། ཅེས་བཀྲ་ཤིས་རྒྱས་པར་བྱའོ། ། ཞེས་པ་འདི་ནི་ས་སྐྱ་པའི་ཡི་དམ་བཀའ་བསྲུང་རྣམས་ལ་གཏོར་མ་འབུལ་བའི་ཚུལ་ཉུང་ལ་དོན་ཚང་བའི་ས་ལོའི་ཕྱག་ལེན་གྱི་རིམ་པ་ཇི་ལྟ་བ་བཞིན་ལེགས་པར་བཀོད་དེ། ལྷ་རིགས་ཚེ་དབང་རྡོ་རྗེ་ཅན་གྱི་ཐུགས་དམ་བསྐུལ་མར། ས་སྐྱ་པ་སྔགས་འཆང་ངག་གི་དབང་པོ་ཀུན་དགའ་རིན་ཆེན་གྱིས། དབུ་རྩེ་ཕོ་བྲང་དུ་བྲིས་ནས་ཕུལ་བ་ཡིན་པ་ཐུགས་དམ་གྱི་ཉམས་བཞེས་ཆུ་བོའི་རྒྱུན་བཞིན་འཆག་མེད་ཡོད་པ་ཞིག་མཛད་པ་འཚལ་དགེའོ།། །། PAGE * MERGEFORMAT 8 སྔགས་འཆང་ཀུན་དགའ་རིན་ཆེན། ས་སྐྱའི་བཀའ་སྲུང་རྣམས་ཀྱི་གཏོར་ཆོག་རྒྱུན་གྱི་ཉམས་ལེན། PAGE * MERGEFORMAT 9
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
