གསུང་འབུམ། ཀུན་དགའ་རིན་ཆེན།
པོད ༡༦
དཔལ་རྡོ་རྗེ་ནག་པོ་ཆེན་པོའི་བསྙེན་པའི་གསལ་བྱེད་གདམས་པ་རིན་ཆེན་འབར་བ།
༄༅། །དཔལ་རྡོ་རྗེ་ནག་པོ་ཆེན་པོའི་བསྙེན་པའི་གསལ་བྱེད་གདམས་པ་རིན་ཆེན་འབར་བ་བཞུགས་སོ།། ན་མོ་གུ་རུ་ཤྲཱི་མ་ཧཱ་ཀཱ་ལ་ཡ། འདིར་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་བསྙེན་པ་བྱེད་པར་འདོད་པ་ལ། སྦྱོར་བ། དངོས་གཞི། རྗེས་གསུམ། དང་པོ་སྦྱོར་བ་ལ་ཡིད་དང་མཐུན་པའི་གནས་སུ། ཆག་བརྡར་སོགས་གཙང་སྦྲ་དང་ལྡན་པར་མཆོད་སྟེགས་ཇི་ལྟར་རིགས་པ་ལ། ཡི་དམ་ཆོས་སྐྱོང་སོགས་ཀྱི་གཏོར་མ་ལྔའམ་གསུམ་བྱ། ཁྱད་པར་འདི་ཉིད་ཀྱི་གཏོར་མ་ཟླུམ་གཏོར་ཆེ་བ་གཅིག་ཟུར་དུ་བྱས།
མཆོད་པ་ཆུ་གཉིས་སྔོན་འགྲོའི་ཉེར་སྤྱོད་ལྔ་ཐུན་མོང་དུ་བཤམས་པའོ། ། གཉིས་པ་དངོས་གཞི་ལ། ཐུན་གསུམ་དུ་བྱེད་དེ། ཐུན་དང་པོ་ནི་ཐོ་རངས་ཀྱི་ཆའམ། སྔ་དྲོ་ཇི་ལྟར་རིགས་པ་ལ་ལམ་དུས་སོགས་བྱེད་བཞིན་པ་ཡིན་ན། འཆག་མེད་དེ་རྣམས་སོང་ནས་བྱེད། དེ་བཞིན་མིན་ན་ཐོག་མ་ཉིད་ནས་བྱེད་དེ། གང་ལྟར་ཡང་། ས་ལོ་ཙཱ་བས་མཛད་པའི། སྒྲུབ་ཐབས་བདུད་འཇོམས་རྡོ་རྗེ་བཞིན་སྐྱབས་འགྲོ་ནས་བརྩམས་ཏེ།
བཟླས་པའི་བར་ཇི་ལྟར་བ་བཞིན་བྱེད། བཟླས་པའི་སྐབས་སུ་དམིགས་པ་ལ། རང་ཉིད་རྡོ་རྗེ་ནག་པོ་ཆེན་པོར་གསལ་བའི་སྙིང་གར་ཉི་མའི་སྟེང་དུ་རྡོ་རྗེ་གྲི་གུག་སྔོ་ནག དེའི་ཡུ་བའི་དབུས་སུ་ཡང་ཉི་མའི་དཀྱིལ་འཁོར་གྱི་སྟེང་དུ་རང་གི་སེམས་ཉིད་ཀྱི་ངོ་བོ་ཧཱུྃ་མཐིང་ནག དེའི་མཐའ་སྐོར་དུ། དང་པོར་ཡི་གེ་བདུན་མ། དེ་ནས་བཅུ་གཉིས་མ། དེ་ནས་ཤ་ས་ནས་བསྐོར་བར་བསམ། ཧཱུྃ་ཡིག་སྔགས་ཕྲེང་དང་བཅས་པ་ལས་འོད་འཕྲོས། སངས་རྒྱས་ཀྱི་བསྟན་པ་དང་།
བསྟན་པ་འཛིན་པའི་སྐྱེས་བུ། སེམས་ཅན་ཡོངས་ལ་གནོད་པའི་དགྲ་བགེགས་ཐམས་ཅད་ཚར་གཅད། གུར་གྱི་མགོན་པོའི་སྐུར་བྱས། གཞན་ཡང་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས་མགོན་པོའི་སྐུར་གྱུར་ནས། རང་གི་སྔགས་བཟླ་གྲོགས་བྱེད་པར་བསམ། ཁྱད་པར་བླ་མ་ཡི་དམ་སངས་རྒྱས་བྱང་སེམས་མཁའ་འགྲོ་ཆོས་བསྲུང་རྣམས་ལ་ཕོག་པས་ཐུགས་བརྒྱུད་བསྐུལ་བཟླས་པའི་གྲོགས་མཛད་པར་བསམ་ལ། སྔགས་ཀྱི་སྒྲ་འབྲུག་གི་སྒྲ་ལྟ་བུ་འུར་ཆེམ་ཆེམ་བསྒོམ། འོད་ཟེར་ཚུར་འདུས་བླ་མ་ཡི་དམ་སངས་རྒྱས་བྱང་སེམས། མཁའ་འགྲོ་ཆོས་སྐྱོང་བསྲུང་མའི་ཚོགས་དང་བཅས་པའི་མཁྱེན་བརྩེ་ནུས་གསུམ་གྱི་བྱིན་རླབས་ཐམས་ཅད་སྔགས་ཀྱི་རྣམ་པའམ། ཧཱུྃ་ཡིག་དང་འོད་ཟེར་སྔོན་པོའི་རྣམ་པར་བྱུང་ནས་རང་ལ་ཐིམ་པས་བརྒྱུད་བྱིན་གྱི་རླབས་ཅིང་།
གཟི་བརྗིད་ནུས་མཐུ་རྒྱས་པར་བསམ་ལ། དང་པོར་ཡི་གེ་བདུན་མ། ཐུན་བསྡུད་མ་རན་བར་འདྲེན། ཐུན་འཕྲོ་གཅོད་ཁར་ཡི་གེ་བཅུ་གཉིས་མ་དང་། ཤཱ་ས་ན་ཇི་ལྟར་རིགས་པ་བྱས་ལ་བཟླས་འཕྲོ་གཅོད་པ་ན། ཕྲེང་བ་ཐལ་མོའི་བར་དུ་བཟུང་ལ། རང་གི་ཁ་རླངས་ཕོག་པར་བྱས་ནས་བཟླས་པའི་ནུས་པ་ཐམས་ཅད་བསྡུས་ཏེ་སྤྱི་བོར་ཐིམ་ཞིང་སྔགས་ཀྱི་ནུས་པ་རྣམས་བརྟན་པར་བྱས་པའི་མོས་པ་བྱེད་ཅིང་། སྤྱི་བོར་ཕྲེང་བ་བཞག་གོ ། ངག་ཏུ་བཅོམ་ལྡན་འདས་བདག་དང་ཞེས་པ་ནས། བྱིན་གྱིས་རླབས་ཏུ་གསོལ།
ཞེས་པའི་བར་སྒྲུབ་ཐབས་བཞིན་ནོ། ། དེ་རྣམས་ཀྱི་བཟླས་པ་ཐུགས་བརྒྱུད་བསྐུལ་བ་སོང་ནས། ད་མཆོད་གཏོར་གྱི་བརྙེས་ཤིང་ཕྲིན་ལས་ཞུ་བའི་ཕྱིར། མགོན་པོའི་གཏོར་མ་ཟུར་པ་དེ་ནང་མཆོད་ཆུ་ཆང་གིས་སྐབས་འདིར་སྦྱང་བའམ། ཐུན་གྱི་གོང་དུ་སྦྱང་བས་ཀྱང་ཁྱབ། དེ་ནས་གཏོར་མ་དེ་ཨ་མྲྀ་ཏས་བསངས། སྭ་བྷཱ་ཝས་སྦྱངས་པ་ནས་ཧ་ཧོ་ཧྲཱིཿཅེས་པའི་བར་ཀྱེ་རྡོར་བཞིན་བྱིན་གྱིས་རླབས། དེ་ནས་མདུན་གྱི་ནམ་མཁའི་གནས་སུ་པཾ་ལས་པདྨ་རཾ་ལས་ཉི་མ། མི་རོ་དམར་སེར་མགོ་བོ་གཡས་སུ་བསྟན་པའི་སྟེང་དུ་ཧཱུྃ་ལས་རྡོ་རྗེ་གྲི་གུག་སྔོ་ནག་གི་ཡུ་བ་ལ་ཧཱུྃ་གིས་མཚན་པ་ཞེས་པ་ནས་ཧཱུྃ་དང་བྷྱོཿའི་སྒྲ་སྒྲོག་པའི་བར་དང་། མགོན་པོའི་ཐུགས་ཀ་ནས་ཡ།
ལྷ་མོའི་ཐུགས་ཀ་ནས་མཾ་མདུན་དུ་འཕྲོས་པ་ལས་པདྨ་དང་ཉི་མའི་གདན་ལ། ཡ་ལས་ནག་པོ་གནོད་སྦྱིན་ཞེས་པ་ནས་དམ་བཞག་གི་བར་གཏོར་ཆོག་དགྲ་ལས་རྣམ་རྒྱལ་ལམ། བྱུང་ན་ས་ལོ་ཙཱ་བས་མཛད་པ་གོང་ན་ཀྱེ་རྡོ་རྗེའི་གཏོར་བསྔོ་བསྡུས་པ་གཅིག་ཡོད་པའི་ནང་གི་ལྷ་བརྒྱད་བསྐྱེད་ལུགས་ཇི་ལྟ་བ་བཞིན་བྱེད། བཀའ་བསྒོ་དམ་བཞག་ཚར་ནས། ལག་པ་པད་སྐོར་དང་། གཏོར་མ་ཕུལ་བའི་ཕྱག་རྒྱ་བྱ་ཞིང་། ཨོཾ་ཤྲཱི་མ་ཧཱ་ཀཱ་ལ་ཡ་མ་ཧཱ་ཀཱ་ལི་དེ་ཝཱི་ས་པ་རི་ཝཱ་ར་ན་མཱཿསརྦྦ་ཅེས་པ་དང་། ཤ་ས་ན་དང་། ཨོཾ་རོ་རུ་རོ་རུ་བི་ཏིཥྛ་ཅེས་དང་། ཨོཾ་ཨི་ལི་སོགས་གཏོར་སྔགས་ཚང་བ་ཚར་གསུམ་མམ།
ལྔ། བདུན། བཅུ་གཅིག་གང་རུང་གི་ཕུལ། ཨོཾ་ཤྲཱི་མ་ཧཱ་ཀཱ་ལ་ས་པ་རི་ཝཱ་ར་ཨརྒྷཾ་ནས་ཤཔྟའི་བར་གྱི་ཕྱི་མཆོད། ཨོཾ་ཤྲཱི་མ་ཧཱ་ཀཱ་ལ་ཡ། མ་ཧཱ་ཀཱ་ལི་དེ་ཝི་བཛྲ་ཀཱ་ལ་བཛྲ་ཀཱ་ལ་ཡཀྵ། ཀཱ་ལཱི་ཡཀྵི་ཎི། ཡཀྵ་པུ་ཏྲ། རུ་ཏྲ་བྷ་ཊ། རུ་ལུ་རཀྵ་སི་ས་པ་རི་ཝ་ར་ཨོཾ་ཨཱཿཧཱུྃ།
ཅེས་པས་ནང་མཆོད། དེ་ནས་མཆོད་སྦྱིན་གྱི་གཏོར་མ་རྒྱལ་ཆེན་པོ་འདི་བཞེས་ལ། སངས་རྒྱས་ཀྱི་བསྟན་པ་དར་ཞིང་རྒྱས་པ་དང་། བསྟན་འཛིན་གྱི་སྐྱེས་བུ་དམ་པ་རྣམས་ཀྱི་སྐུ་ཚེ་དང་མཛད་པ་འཕྲིན་ལས་ཀྱི་བར་ཆད་ཐམས་ཅད་ཉེ་བར་ཞི་ནས་འཇིག་རྟེན་དུ་བདེ་ལེགས་རྒྱ་ཆེན་པོ་འབྱུང་བ་དང་། རྣལ་འབྱོར་པ་བདག་ཅག་དཔོན་སློབ་ཡོན་མཆོད་འཁོར་དང་བཅས་པ་རྣམས་ཀྱི། གནས་སྐབས་ཀྱི་དམ་པའི་ཆོས་སྒྲུབ་པའི་འགལ་རྐྱེན་བར་ཆད་མི་མཐུན་པའི་ཕྱོགས་ཐམས་ཅད་ཉེ་བར་ཞི་ནས་མཐུན་རྐྱེན་ཚེ་དང་བསོད་ནམས་དཔལ་འབྱོར་ཐམས་ཅད་གོང་ནས་གོང་དུ་འཕེལ་ཞིང་རྒྱས་པ་དང་། བསམ་པའི་དོན་ཐམས་ཅད་ཆོས་དང་མཐུན་པ་ཡིད་བཞིན་དུ་འགྲུབ་པར་མཛད་དུ་གསོལ། ཞེས་པ་ལ་སོགས་པའི་འཕྲིན་བཅོལ་འདོད་དོན་ཞུ་བ། རང་གི་བློ་ལ་གང་ཡོད་རེ་བ་མེད་པའི་ཚུལ་དུ་ཞུ། དེ་ནས་རྡོ་རྗེ་དྲིལ་བུ་འཛིན་པས།
ཧཱུྃ་སངས་རྒྱས་བསྟན་པ་བསྲུང་བ་པོ། ། མགོན་པོ་གྲི་གུག་ཐོད་པ་ཅན། ། ཁ་དོག་ནག་ཅིང་རོ་ལ་ཞོན། ། ནག་པོ་ཆེ་ལ་བདག་ཕྱག་འཚལ་ལོ། ། བྷྱོཿདཔལ་ལྡན་ལྷ་མོ་རེ་མ་ཏི། ། སྲིད་པ་གསུམ་ལ་དབང་བསྒྱུར་ཞིང་། ། འདོད་ཁམས་གཙོ་མོ་མཁའ་འགྲོའི་མཆོག ། དུས་མཚན་ནག་མོ་ཁྱོད་ལ་བསྟོད། ། ནག་པོ་གནོད་སྦྱིན་ཡབ་ཡུམ་དང་། ། པུ་ཏྲ་བྷ་ཊ་རལ་གཅིག་མ། །
རུ་འདྲེན་སྡེ་བཞི་ལ་སོགས་པའི། ། བསྟན་བསྲུང་འཁོར་དང་བཅས་ལ་བསྟོད། ། དམ་རྫས་མཆོད་རྫས་འདི་བཞེས་ལ། ། ཐུབ་པའི་བསྟན་པ་དར་བ་དང་། ། བསྟན་འཛིན་སྐུ་ཚེ་རབ་བརྟན་ཞིང་། ། འཇིག་རྟེན་བདེ་ཞིང་སྐྱིད་པར་མཛོད། ། ཁྱད་པར་རྣལ་འབྱོར་བདག་ཅག་གི། ། མི་མཐུན་བར་ཆད་ཞི་བ་དང་། ། ཚེ་དང་བསོད་ནམས་རབ་རྒྱས་ཏེ། ། བསམ་དོན་ཆོས་བཞིན་འགྲུབ་པར་མཛོད། །
ཅེས་བསྟོད་ལ་འཕྲིན་ལས་བཅོལ་ལོ། ། གསུམ་པ་རྗེས་ཀྱི་བྱ་བ་ལ་ཡི་གེ་བརྒྱ་པས་ལྷག་ཆད་ཁ་བསྐང་། མ་འབྱོར་བ་དང་སོགས་ཤླཽ་ཀ་གཅིག་གི་མཇུག་ཏུ། རས་བྲིས་ཡོད་ན་བརྟན་བཞུགས་བྱ། མེད་ན་ལྷ་བརྒྱད་འཁོར་དང་བཅས་པ་གསང་རྟེན་བྱེད་ཀྱི་ཡོད་ན་དེ་ལ་བསྟིམ། མེད་ན་རང་གི་སྙིང་གར་ཧཱུྃ་ལ་ཐིམ་ཞིང་། དུས་ད་ནས་བྱང་ཆུབ་མ་ཐོབ་ཀྱི་བར་དུ་བརྟན་པར་བཞུགས་ནས་བསྲུང་བ་དང་། སྐྱབས་པ་དང་། སྦ་བ་དང་། བགོ་བ་དང་།
མཉེས་པའི་འཕྲིན་ལས་མཛོད་ཅིག ཨོཾ་སུ་པྲ་ཏིཥྛ་བཛྲ་ཡ་སྭཱཧཱ། དགེ་བ་འདི་ཡིས་ནམ་མཁའི་མཐའ་ཀླས་པའི། ། ལུས་ཅན་ཀུན་གྱི་བསོད་ནམས་ཡེ་ཤེས་ཚོགས། ། མྱུར་དུ་སྒྲུབ་ནས་ཚེ་འདི་ཁོ་ན་ལ། ། རྡོ་རྗེ་འཛིན་པའི་ས་ལ་འགོད་པར་ཤོག ། ཅེས་པས་དགེ་བ་བསྔོ། ཧཱུྃ་སྔོན་ཚེ་རྡོ་རྗེ་འཆང་གི་སྤྱན་སྔ་རུ། ། ཆོས་བཞིན་བསྒྲུབ་པར་བྱེད་པའི་གང་ཟག་ལ། ། བར་ཆད་བསྲུང་ཞིང་སྐྱོང་བར་ཞལ་བཞེས་པའི། །
ཆོས་སྐྱོང་བསྲུངས་མ་རྣམས་ཀྱི་བཀྲ་ཤིས་ཤོག ། ཅེས་པ་བཀྲ་ཤིས་ཏེ་ཐུན་དང་པོའོ། ། འདིའི་བར་དུ་གཏོར་མ་བརྒྱ་རྩ་ལ་སོགས་པ་ངག་འདོན་ཡོད་ན་བྱེད། དེ་ནས་ཐུན་གཉིས་པ་ལ་ཡང་། མགོན་པོའི་གཏོར་མ་ཟུར་པ་དེ་གསོས་ནས་ནང་མཆོད་སོགས་ཀྱི་སྦྱང་ལ་བཞག རང་ཉིད་སྟན་ལ་འདུག་སྟེ་སྒྲུབ་ཐབས་བདུད་འཇོམས་རྡོ་རྗེ་སྐྱབས་འགྲོ་ནས་བརྩམས་ཏེ་བཀྲ་ཤིས་ཀྱི་བར་གོང་དང་ཁྱད་པར་མེད་པ་ཇི་ལྟ་བ་བཞིན་ལ་སྔགས་ཉི་མ་མ་རྒས་ཙམ་གྱི་བར་དུ་འདྲེན་པ་སྟེ་ཐུན་གཉིས་པའོ། ། ཡང་སྔར་བཞིན་ལམ་དུས་ལ་སོགས་འཆག་མེད་གང་ཡོད་རྣམས་འདིའི་སྐབས་སུ་མ་ཆག་ཙམ་མ་གཏོགས་རྒྱས་རྒྱས་མི་བྱ་སྔགས་ཐུན་ལ་གནོད་པས་སོ། ། དེ་ནས་ཐུན་གསུམ་པ་ལ། ཡི་དམ་སོགས་ཀྱི་གཏོར་མ་གང་ཡོད་རྣམས་བསང་སྦྱངས་པ་དང་། བསྐང་གསོ་བྱེད་ན་དགོས་པའི་ཡོ་བྱད་རྣམས་བཤམས།
མཆོད་པ་རྣམས་ཀྱང་ཐུན་གོང་མ་གཉིས་ལ་ཁ་གསོ་བ་ཙམ་བྱས་ལ་འདིར་ཐམས་ཅད་གསར་པ་སྤོ་ཡང་སྐྱབས་འགྲོ་ནས་བརྩམས་ཏེ། བཟླས་པ་བསྡུས་པའི་བར་གོང་དང་ཁྱད་པར་མེད། གཏོར་བསྔོར་སླེབས་པ་དང་། ཕུར་པ། ཀྱེ་རྡོར། བདེ་མཆོག རྣལ་འབྱོར་མ། གཤེད་དམར་སོགས་ཡི་དམ་གང་འབུལ་རྣམས་དང་། དེ་མཐུན་ཆོས་སྐྱོང་ཡང་། ལྷ་མོ་དམག་ཟོར་མ།
དུད་གསོལ་ལྷ་མོ། མགོན་པོ་ཞལ་བཞི་པ། དུར་ཁྲོད་བདག་པོ་སྟེ་འདི་བཞི་ལས་མགོན་གྱི་གོང་དུ་འབུལ། གཞན་ཆོས་སྐྱོང་གང་འབུལ་རྣམས་ལས་མགོན་གྱི་འོག་ཏུ་འབུལ་ལོ། ། འོན་ཀྱང་འདིའི་བསྙེན་པའི་སྐབས་སུ། མགོན་པོ་ཕྱག་བཞི་པ། ཕྱག་དྲུག་པ་རྣམས་ལ་འབུལ་ཡང་མི་ཉན། གཏོར་མ་བསྲེ་རུ་ཡང་མི་རུང་ངོ་། ། འཆག་མེད་འབུལ་བཞིན་པ་ཡིན་ན་ཟུར་དུ་འབུལ་དགོས་ཏེ། ཚུབ་ཆེ་བས་རྟོག་པ་ཞིབ་འཚལ།
འདི་བཞིན་ཕྱག་ལེན་འདི་འདྲ་ལ། ། རྟོག་པ་རྒོད་ཅིང་རྟག་གཟོ་ཡི། ། གདམས་ངག་སྙིང་ཆུའི་གདམས་པ་ཞེས། ། ཡོད་ཅེས་བྱ་བའི་ཡོད་སྙམ་དང་། ། བླ་མའི་ཕྱག་ལེན་བླ་མ་ཡི། ། མཛད་པ་མཐོང་ཞིང་མཛད་ཅེས་པ། ། ཧཾ་ལབ་གཉིས་ཕུང་ཧཾ་ལབ་ཅན། ། ཚོད་ཅིག་རང་སེམས་ཚོད་ཅིག་གཟུང་། ། འདི་བཞིན་རང་བཟོའི་ང་རྒྱལ་ཅན། ། ཕྱག་ལེན་ཡངས་པོར་སྟོང་བྱེད་ཅིང་། །
མི་ཤེས་ཤེས་བྱའི་རྒྱབ་རྟེན་ལ། ། བླ་མ་ཞིང་གཞན་གཤེགས་པ་ཀུན། ། གསུང་ཞེས་བླ་མའི་ཞབས་འདྲེན་བྱེད། ། ཚེ་འདིའི་ཁེ་གྲགས་ཁོ་ནས་ཁྱེར། ། རང་ལས་མཁས་ཤིང་གྲུབ་པ་བརྙེས། ། སངས་རྒྱས་དངོས་སུ་འདུག་གོ་ཞེས། ། ཀུན་གྱི་སྙན་གྲགས་བརྗོད་རེ་ནས། ། ཕྱི་མ་རོལ་མེད་བཏང་བའི་མཐུས། ། ཚེ་འདིར་སྙན་གྲགས་ཅུང་ཟད་མེད། ། སྙན་གྲགས་འདོད་ན་འདི་བཞིན་མཛོད། །
དང་པོར་བླ་མ་མཁས་པ་བསྟེན། ། དེ་ནས་རང་བཟོའི་སྐྱོན་ཅིག་སྤོང་། ། གང་ཟག་ཀུན་ལ་དག་སྣང་སྦྱོང་། ། ཆོས་ལ་དག་སྣང་སྦྱོངས་སྦྱོང་ནས། ། རང་གི་བླ་མའི་གསུང་རྒྱུན་དང་། ། མདོ་རྒྱུད་ཀུན་དང་འགལ་ཉེན་ཡོད། ། དག་སྣང་སྦྱོང་ས་མ་ནོར་བ། ། གཏད་ཡོད་ཆོས་གཅིག་བྱས་གྱུར་ན། ། ཚེ་འདིར་སྙན་གྲགས་རང་ཤུགས་འཕེལ། ། ཕྱི་མ་འབད་མེད་ལྷུན་གྱི་གྲུབ། །
འདི་བཞིན་ཀུན་ལ་ཞུས་པ་ཡིན། ། རེ་རེས་ཁྲོ་ཟུར་སྟོན་མི་དགོས། ། སྙིང་ཆུ་བསྲེ་བའི་གདམས་པ་དང་། ། མཁོན་ནག་ཟས་ཀྱི་གདམས་པ་སོགས། ། ཤིན་ཏུ་མང་བ་ཡོད་མོད་ཀྱི། ། བླ་མ་ལས་ཐོབ་ཕྱག་ལེན་རྣམས། ། སྤོམ་ཡོར་མ་ལུས་རྩ་བརྡར་བཅད། ། ཤིན་ཏུ་དག་པ་དགོས་ཞེས་པའི། ། གསལ་འདེབས་ཙམ་ཞིག་བྱས་པ་ལགས། ། དེ་བཞིན་མིན་པའི་ང་རྒྱལ་དང་། །
ཕྲག་དོག་ཁོ་ནས་བྱས་མིན་པས། ། ཀུན་གྱི་དགོངས་ལ་བཟོད་པ་བཞེས། ། དེ་ནས་གཏོར་མ་རྣམས་ཕུལ་རྗེས་ཡི་གེ་བརྒྱ་པ་ཇི་ལྟར་རིགས་པ་དང་། ཡི་དམ་གྱི་སྔགས་ཀྱི་མགོ་མནན་ནས་ཆོས་སྐྱོང་གི་སྔགས་རྣམས་ཅུང་ཟད་རེ་བཟླ། དེ་སྐབས་ཀྱི་དམིགས་པ་ནི་མང་དུ་ཡོད་ཀྱང་བསྡུ་ན་སྒྲུབ་ཐབས་བདུད་འཇོམས་ཀྱི་མཇུག་ན་ཡོད་པ་བཞིན་རང་མགོན་པོར་གསལ་བའི་སྙིང་གའི་ཧཱུྃ་ལས་འོད་འཕྲོས་མདུན་གྱི་ཆོས་སྐྱོང་རྣམས་ལ་ཕོག་པས་རང་གཞན་གྱི་དམ་ཚིག་ཉམས་ཆགས་ཀྱི་གྲིབ་ཕོག་པ་ཐམས་ཅད་བསངས། དེ་དག་གི་ཐུགས་ཀའི་འོད་ཟེར་ཚུར་རང་ལ་ཕོག་པས་རང་གི་རྒྱུད་བྱིན་གྱི་རླབས་པར་བསམ་པའོ། ། དེ་ནས་ཕྱི་མཆོད་ཅིག་བྱས་ལ་བཤགས་པ་རྒྱས་བསྡུས་གང་རུང་བྱ། བསྐང་གསོ་བྱེད་ན་འདིར་བྱེད། དེ་ནས་བསྟོད་པ་བྱེད་དོ། ། བསྐང་གསོ་མི་བྱེད་ན་བསྟོད་པ་གང་ཤེས་བྱས་པས་ཁྱབ།
རྗེས་ཆོག་གི་སྐབས་སུ་གཞན་ཁྱད་པར་མེད་ཅིང་། རྟེན་ཡོད་ན་བརྟན་བཞུགས། མེད་ན་ལྷ་བརྒྱད་རང་ལ་བསྡུ། གཞན་རྣམས་ཡེ་ཤེས་པ་གཤེགས་དམ་ཚིག་པ་རང་ལ་བསྡུའོ། ། དེ་ནས་བསྔོ་བ་དང་སྨོན་ལམ། བླ་མ་ཡི་དམ་ཆོས་སྐྱོང་སོགས་ཀྱི་བཀྲ་ཤིས་གང་ཤེས་རྒྱས་བསྡུས་བློ་དང་བསྟུན་ནས་བྱེད་པ་སྟེ་ཐུན་གསུམ་པའོ། ། དེ་ལྟར་གཏོར་བསྔོ་རྒྱས་པ་སོགས་བྱེད་པ། སྔགས་ཀྱི་ཁྱད་མངའ་ཡོང་ན་ཐུན་གཉིས་པའི་མཇུག་ཏུ་བྱས་པས་ཀྱང་ཁྱབ། ཐུན་མཚམས་སུ་ལུས་སེམས་ངལ་དུབ་སྤང་བའི་ཕྱིར་ཅི་བདེར་རྒྱུ་སྟེ་ཆོས་དང་མཐུན་ཞིང་བྱམས་སྙིང་རྗེ་བསྒོམ་མོ། ། བསྙེན་ཚད་ནི།
རབ་འབུམ་ཁྲག་བརྒྱའམ། ལྔ་བཅུ། འབྲིང་ཉི་ཤུ་རྩ་གཅིག་གམ། བཅུ་བཞི། ཐ་མ་བདུན་དང་། ཁ་བསྐོང་གཅིག་དང་བརྒྱད་དོ། ། ཨོཾ་ཤྲཱི་མཧཱ་ཀཱ་ལཱ་ཡ་ཧཱུྃ་ཧཱུྃ་ཕཊ་ཕཊ་སྭཱཧཱ། ཨོཾ་མཱ་ཧཱ་ཀཱ་ལ་ཧཱུྃ་ཕཊ། ཨོཾ་ཤྲཱི་མ་ཧཱ་ཀཱ་ལཱ་ཡ། ཤཱ་ས་ནོ་པ་ཧ་རི་ཎི།
ཨེ་ཥ། ཨ་པཉྩི་མ། ཀཱ་ལོརྡྷ་ཡ་ཨི་དཾ། རཏྣ་ཏྲ་ཡ། ཨ་པ་ཀ་རི་ཎཾ། མ་དི་སཏྭཾ། པྲ་ཏི་ཛྙ་སྨ་ར་སི། ཏ་ད། ཨི་དཾ་དུཥྚན། ཁ་ཁ།
ཁཱ་ཧི་ཁཱ་ཧི། མ་ར་མ་ར། གྲྀཧྞ་གྲྀཧྞ། བྷནྡྷ་བྷནྡྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། དེ་ན་མེ་ཀེ་ན་མཱ་ར་ཡ་ཧཱུྃ་ཧཱུྃ་ཕཊ། སྔགས་འདི་རྣམས་ནི་འདྲེན་རྒྱུ་དང་། གཏོར་མ་གཉིས་ཀ་ལ་ཕན་བསམ་ཕྱག་རིས་ངོ་བོ་ལ་ཡིག་འབྲུ་རེ་རེ་ནས་བཤུས་ཏེ་ཞུས་དག་ཡང་དུ་མ་ཞིག་བྱས་པས་དག་ཅིང་ཡིད་ཆེས་ཡོད་དོ།།
༈ །ཀྱེ་མ་སྙིགས་མ་ལྔ་བདོའི་དུས། ། ཆོས་བཞིན་བྱེད་པའི་སྐྱེས་བུ་ནི། ། ཉིན་མོའི་སྐར་མ་ལས་ཀྱང་དཀོན། ། རེ་རེ་ཙམ་ལའང་བར་ཆད་མང་། ། བར་ཆད་དེ་ཉིད་བཟློག་པའི་ཐབས། ། བླ་མ་རྗེ་བཙུན་ས་སྐྱ་པའི། ། གདམས་པ་རྒྱ་མཚོའི་ནང་ནས་ཡང་། ། རྡོ་རྗེ་གུར་ནས་གསུངས་པ་ཡི། ། བསྟན་བསྲུངས་ཀུན་གྱི་གཙོ་བོ་སྟེ། ། མཧཱ་ཀཱ་ལ་འཁོར་བཅས་རྣམས། །
ས་ལམ་བར་ཆད་སེལ་བའི་མཆོག ། ངོ་མཚར་ཅན་འདི་བསྟེན་འཚལ་ལོ། ། བསྙེན་པ་བྱེད་པའི་ཕྱག་ལེན་གྱིས། ། གསལ་བྱེད་ཉུང་ལ་དོན་ཚང་འདི། ། ཆོས་ཀྱི་དཔལ་འབྱོར་བསྐུལ་བའི་ངོར། ། ས་ལོ་ཆེན་པོའི་ཞབས་བསྟེན་པའི། ། འཁོན་གྱི་རིགས་ཅན་ས་སྐྱ་པའི། ། ངག་གི་དབང་པོས་འགྲོ་བ་ཀུན། ། དགའ་ཞིང་རིན་ཆེན་དམ་ཆོས་ལ། ། སྤྱོད་ཅིང་བཀྲ་ཤིས་འབྱུང་བའི་ཕྱིར། །
བདག་གི་དད་པས་སྦྱར་བ་ཡིན། ། འདི་ལྟར་བགྱིས་པའི་ཡི་གེ་པ། ། རྣམ་དཔྱོད་བློ་དང་ལྡན་པའི་མཆོག ། ཟླ་བ་གྲགས་པའི་ལག་སོར་གྱིས། ། ཉེ་བར་བྲི་བའི་སྐྱེན་བྱས་སོ། ། འདི་ལས་བྱུང་བའི་དགེ་བ་ཡིས། ། བདུད་བཞིའི་བར་ཆད་ཉེར་ཞི་ནས། ། རབ་དགའ་ལ་སོགས་མྱུར་བགྲོད་དེ། ། རྡོ་རྗེ་འཛིན་པ་ཐོབ་པར་ཤོག། །། སརྦ་མངྒ་ལཾ།། །།
PAGE * MERGEFORMAT 2 སྔགས་འཆང་ཀུན་དགའ་རིན་ཆེན། དཔལ་རྡོ་རྗེ་ནག་པོ་ཆེན་པོའི་བསྙེན་པའི་གསལ་བྱེད། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
