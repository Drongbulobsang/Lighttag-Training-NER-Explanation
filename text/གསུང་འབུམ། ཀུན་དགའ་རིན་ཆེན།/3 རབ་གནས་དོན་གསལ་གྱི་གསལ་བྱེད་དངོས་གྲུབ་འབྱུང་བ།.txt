གསུང་འབུམ། ཀུན་དགའ་རིན་ཆེན།
པོད ༣
རབ་གནས་དོན་གསལ་གྱི་གསལ་བྱེད་དངོས་གྲུབ་འབྱུང་བ།
༄༅། །རབ་གནས་དོན་གསལ་གྱི་གསལ་བྱེད་དངོས་གྲུབ་འབྱུང་བ་བཞུགས་སོ།། ཨོཾ་སྭསྟི་སིདྡྷཾ། ན་མོ་གུ་རུ་ཨཱ་ནནྡ་པུཎྱཱ་ཡ། བླ་མ་དང་བྱང་ཆུབ་སེམས་དཔའ་ཆེན་པོ་གསུང་གི་མངའ་བདག་འཇམ་དཔལ་ཡེ་ཤེས་སེམས་དཔའ་དབྱེར་མི་ཕྱེད་པ་ལ་ཕྱག་འཚལ་ལོ། ། དོན་དམ་མི་འགྱུར་སྤྲོས་པ་ཀུན་བྲལ་ཡང་། ། ཀུན་རྫོབ་སྒྱུ་མའི་འཁྲུལ་འཁོར་ལེགས་སྤྲུལ་ཏེ། ། ཐབས་མཁས་ཐུགས་རྗེས་སྐུ་དང་གསུང་ཐུགས་ཀྱི། ། སྐུ་བརྙན་བཞེངས་ཚུལ་རྒྱལ་བས་གསུངས་པ་ཡི། ། ཕྱག་ཚད་དང་ལྡན་ཇི་བཞིན་ལེགས་རྫོགས་ནས། ། རབ་ཏུ་གནས་པའི་ཆོ་གས་བསྟན་འགྲོ་ལ། །
དགེ་ལེགས་འཕེལ་ཞིང་མཆོག་དང་ཐུན་མོང་གི ། དངོས་གྲུབ་སྩོལ་ཕྱིར་རབ་གནས་ཆོ་ག་བྲི།། །། འདིར་རབ་ཏུ་གནས་པའི་ཆོ་ག་སྙིགས་དུས་ཀྱི་རྒྱལ་བ་གཉིས་པ་རྡོ་རྗེ་འཆང་དངོས་འཇམ་པའི་དབྱངས་འགྲོ་བའི་དོན་དུ་བསམ་བཞིན་སྐུ་སྐྱེ་བ་བཞེས་པ་སྔགས་འཆང་མཚུངས་མེད་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་མཛད་པའི་རབ་གནས་དོན་གསལ་བཞིན་ལ། ས་ལོ་ཆེན་པོའི་གསུང་རྒྱུན་ཕྱག་ལེན་གྱིས་བརྒྱན་ཏེ། ཀྱེ་རྡོ་རྗེའི་ཆོ་ག་དང་སྦྱར་ནས་བཤད་པར་བྱའོ། ། དེ་ལ་རྟེན་གྱི་བྱ་བ་ཡོངས་རྫོགས་ནས། ། སློབ་དཔོན་མཚན་ཉིད་གནས་དང་དུས། ། ཡོ་བྱད་ཡོངས་སུ་ཚངས་ནས་ནི། ། ཆོ་ག་དག་ལ་འཇུག་པར་བྱ། ། ཞེས་དངོས་བསྟན་དྲུག་ལས་མ་གསུངས་ཀྱང་།
རྗེ་བཙུན་རིན་པོ་ཆེས། དེ་ལྟར་རབ་ཏུ་གནས་པར་བྱས་པའི་དགོས་པ་སྟེ་བདུན་གསུངས་པ་ལྟར། དང་པོ་གང་ལ་རབ་ཏུ་གནས་པར་བྱ་བའི་རྟེན་ཡོངས་སུ་དག་པ་བཟང་པོ་ནི། སྐུ་གསུང་ཐུགས་ཀྱི་རྟེན་ལུགས་མ་དང་། སྨན་སྐུ་དང་། བྲིས་སྐུ་དང་། ཚ་ཚ་དང་། གཙུག་ལག་ཁང་ལ་སོགས་པ་བཟོའི་བྱ་བ་རྣམས་ཚད་དང་མཚན་ཉིད་དང་ལྡན་པ་མཐར་ཕྱིན་པར་རྫོགས་པར་བྱ། རྒྱས་པར་ནི་དོན་གསལ་དུ་བལྟའོ། ། གཉིས་པ་གང་གིས་རབ་ཏུ་གནས་པར་བྱེད་པའི་རྡོ་རྗེ་སློབ་དཔོན་གྱི་མཚན་ཉིད་ནི།
དེ་ཉིད་བཅུ་ཤེས་ཤིང་། བྱང་ཆུབ་ཀྱི་སེམས་དང་ལྡན་པ། བསྙེན་པ་ཡོངས་སུ་རྫོགས་པ། རབ་གནས་ཀྱི་ཆོ་ག་ལ་མཁས་པ། རྙེད་པ་དང་བསྐུར་སྟི་ལ་མི་ལྟ་བ་ལ་སོགས་པའི་མཚན་ཉིད་ཅན་ནོ། ། གསུམ་པ་གང་རབ་ཏུ་གནས་པར་བྱ་བའི་གནས་ནི། བཀྲ་ཤིས་ཤིང་ཉམས་དགའ་བའི་གཙུག་ལག་ཁང་ལ་སོགས་པ་ཤིན་ཏུ་ཡངས་པའི་ས་ཕྱོགས་སུ་བྱ་བའོ། ། བཞི་པ་ནམ་བྱ་བའི་དུས་ནི། རབ་དཔྱིད་ཟླ་འབྲིང་པོ་ནག་པ་ཟླ་བ། སངས་རྒྱས་དབང་བསྐུར་བའི་དུས་དང་།
དགུན་ཟླ་འབྲིང་པོ་རྒྱལ་ཟླ་བ་འཁོར་ལོ་སྒྱུར་རྒྱལ་གྱི་དུས་གསུམ་གྱི་ཡར་ངོའི་གཟའ་ཚེས་འཛོམ་པ། འབྲིང་ཟླ་བ་གང་རུང་གི་ཡར་ངོའི་གཟའ་ཚེས་དང་ལྡན་པ། ཐ་མ་མར་ངོའི་ཉི་ཤུ་བརྒྱད་ཡན་གང་རུང་གི་ཚེས་ལ། གཟའ་དང་སྐར་མ་དུས་སྦྱོར་སོགས་འཛོམ་པའི་དུས་ལ་བྱ་སྟེ། དཀྱིལ་འཁོར་དང་ནི་རབ་གནས་པ། ། ཡར་གྱི་ངོ་ལ་བརྟག་པར་བྱ། ། གཟའ་དང་སྐར་མ་འཛོམ་གྱུར་ན། ། མར་གྱི་ངོ་ལའང་ཉེས་པ་མེད། ། ཅེས་པ་དང་། གནམ་སྟོང་དང་ནི་དེ་བཞིན་དུ། །
ཉི་ཤུ་དགུ་ལ་བྱ་བ་མིན། ། ཞེས་གསུངས། ཚེས་གྲངས་ཤིས་པ་ནི། ཚེས་གཉིས། གསུམ། བརྒྱད། བཅུ་གསུམ། བཅོ་ལྔ་སྟེ་ཡར་ངོའི་ཕྱོགས་དང་། མར་ངོའི་བཅུ་བདུན་སོགས་འགྲེའོ་སྙམ། སྐར་མ་ཤིས་པ་ནི་ཆུ་སྟོད་དམ་བྲ།
ཆུ་སྨད་དམ་བྲེ། སྣར་མའམ་བིརྫི། གྲོ་བཞིན་ནམ་བྱ་སྦོ། དབོའམ་ཁྲ། སྣྲོན་ནམ་ལྡེའུ། སྣྲུབས་སམ་སོག་པ། མགོ ལག རྒྱལ་སྨད། ཁྲུམ་སྨད།
མེ་བཞིའམ་བྱ་མ། ལྷ་འཚམས་སམ་ལག་སོར་ཏེ་འདི་རྣམས་བཟང་། གཟའ་ཤིས་པ་ནི། ཟླ་བ། ལྷག་པ། ཕུར་བུ། པ་སངས་རྣམས་བཟང་། ཚེས་དང་གཟའ་འཛོམ་པ་ནི། ཚེས་གསུམ། དྲུག
བདུན། བཅུ་གཅིག་རྣམས་དང་། གཟའ་ཟླ་བ་ཚེས་གཉིས། བཞི། བརྒྱད། བཅུ། བཅུ་གཅིག་རྣམས་དང་། གཟའ་ལྷག་པ། ཚེས་གཉིས། བདུན།
དགུ། བཅུ་གཅིག་རྣམས་དང་གཟའ་ཕུར་བུ། ཚེས་དྲུག བདུན། བཅུ་རྣམས་མ་གཏོགས་གཞན་གོང་གི་ཚེས་གྲངས་ཚང་མ་ལ་གཟའ་པ་སངས་བཟང་ཞིང་དགེ། དུས་དང་སྦྱོར་བ་ཞི་བ་ལ་ལྷག་པར་གནས་པར་བྱའོ། ། དེའང་ཉི་མ་བྱང་བགྲོད་ཀྱི་དཀར་པོའི་ཚེས་ལ་ལྷག་པར་བཟང་ངོ་། ། ལྔ་པ་ཡོ་བྱད་ནི། འོག་ནས་འབྱུང་བ་རྣམས་ལེགས་པར་བརྟགས་ལ་མ་ཚང་བ་མེད་པའི་ཡོ་བྱད་གྱ་ནོམས་ཤིང་ཁྱད་པར་དུ་འཕགས་པས་བྲེལ་བ་མེད་པར་བསགས་པ་སྟེ་རབ་ཏུ་གནས་པའི་བཀྲ་ཤིས་པའི་ཡན་ལག་ཡིན་པའི་ཕྱིར་རོ། ། དྲུག་པ་ཆོ་ག་ལ་གསུམ།
རྒྱས་པ། འབྲིང་པོ། བསྡུས་པའོ། ། དང་པོ་རྒྱས་པ་ནུབ་གསུམ་པ་དཀྱིལ་འཁོར་དང་འབྲེལ་བའི་ལུགས་དང་། དཀྱིལ་འཁོར་དང་མ་འབྲེལ་བ་ནུབ་གཉིས་མའི་ལུགས་སོ། ། དང་པོ་ལ་སྟ་གོན་དང་། དངོས་གཞི་དང་། རྗེས་སོ། ། དང་པོ་ནི། ལེགས་བཤམ་བདག་བསྐྱེད་བུམ་པ་བཟླས། །
རྟེན་སྦྱངས་བཀྲུ་ཞིང་ཕྱི་བ་དང་། ། རྟེན་བསྐྱེད་ཡེ་ཤེས་སྤྱན་དྲངས་ལ། ། བགེགས་བསྐྲད་མཆོད་དེ་དགུག་ཞུགས་བྱ། ། རྒྱས་གདབ་མཆོད་བསྟོད་གཏོར་མ་བཏང་། ། སྙན་གསན་དབབ་ཅིང་མཆོད་བསྟོད་བྱ། ། བཟོད་པར་གསོལ་ཞིང་གཤེགས་སུ་གསོལ། ། རྟེན་དགབ་བདག་བསྲུང་སྟ་གོན་ནོ། ། ཞེས་དོན་བཅུ་གསུམ་གྱི། སྤྱི་དོན་དང་པོ་ལེགས་པར་བཤམས་པ་ལ་གཉིས། དཀྱིལ་འཁོར་ལ་དགོས་པའི་ཡོ་བྱད།
རབ་གནས་ལ་དགོས་པའོ། ། དང་པོ་ནི། གོང་དུ་བཤད་པའི་གནས་མཚན་ཉིད་དང་ལྡན་པར་ས་ཆོག་དགོས་ན་དབང་གི་ཆུ་བོ་ཆེན་མོ་ལ་སོགས་པ་དཀྱིལ་འཁོར་གྱི་ཆོ་ག་རྒྱས་པའི་གཞུང་རྣམས་དང་། ས་ཆོག་གི་ཕྱག་ལེན་ཟུར་དུ་བཤད་པ་ལྟར་དུ་རྟོགས་པར་བྱའོ། ། དཀྱིལ་འཁོར་ཁང་པ་རྙིང་པའམ། བླ་མ་གོང་མའི་བསྒྲུབ་གནས་སོགས་ཡིད་ཆེས་པའི་ཕྱོགས་སུ་མི་དགོས་པས་གནས་ཁང་གཙང་ཞིང་ཡིད་དུ་འོང་བར། ཕྱག་ཐར་དང་། བླ་བྲེ་དར་གྱི་ལྡ་ལྡི། འཕན་སོགས་ཅི་འབྱོར་པའི་བརྒྱན་པའི་ཇི་ལྟར་རིགས་པར་ཡི་དམ་ཆོས་སྐྱོང་གི་བྲིས་སྐུའམ་ལུགས་མ་སོགས་གང་འབྱོར་བཞུགས་པའི་མདུན། སྟེགས་ཀྱི་སྟེང་དུ་དམ་རྫས་དང་།
བསྐང་གསོ་སོགས་གང་དགོས་མཆོད་པ་དང་བཅས་པ་རང་རང་གི་ཕྱག་མཚན་བཞིན་དང་། རབ་གནས་ཀྱི་རྟེན་དང་བསྟུན་པའི་སྟབས་གང་བདེར་རྡུལ་ཚོན་གྱི་ཕྱོགས་ཡིན་ན་དཀྱིལ་འཁོར་ཡོངས་རྫོགས་ཀྱི་སྐྱ་ཐིག་ལེགས་པར་བཏབ་པ་ལ། ཀྱེ་རྡོར་ལྷ་དགུའི་ཚོམ་བུ་དང་། བྱང་ཤར་དུ་ས་ལྷའི་ཚོམ་བུ་བཀོད་པ་སོ་སོའི་ཕྱག་ལེན་བཞིན་དང་། རས་བྲིས་ཡིན་ན་སྟེགས་ཇི་ལྟར་རིགས་པ་ལ་རས་སོགས་དཀར་པོ་གཙང་མ་བཀབ་ལ། འབྲུ་གང་འབྱོར་གཅལ་དུ་བཀྲམ་པའི་སྟེང་དུ། མཎྜལ་ལ་ལྷ་དགུའི་ཚོམ་བུའི་བཀོད་པ་དབུས་སུ་མཉྫིའི་ཁར་བཞག་པའི་འོག་ཏུ་མཎྜལ་ལ་ས་ལྷའི་ཚོམ་བུ་བཀོད་པ་གཞག གཞན་ཡང་སྤྱི་མཆོད། སྒོས་མཆོད་ལྷ་གྲངས་དང་མཉམ་པ། སྔོན་པོ་གཏོར་མ་སློབ་མ་སྟ་གོན་དགོས་ན་དེའི་ཆས་སོགས་དབང་ཆུ་ལྟར་བཤམ།
དཔོན་སློབ་རྣམས་ཀྱི་མདུན་དུ་སྟེགས་ཇི་ལྟར་རིགས་པར་རྡོ་དྲིལ། ནང་མཆོད། དབུ་བརྒྱན། གོས་ཟུང་རྣམས་དང་། སློབ་དཔོན་གྱི་མདུན་དུ་བུམ་གདན་པདྨ་འདབ་བརྒྱད་གཉིས་ལ་རྣམ་རྒྱལ་དང་། ལས་བུམ། མགུལ་ཆིངས། ཁ་རྒྱན། བུམ་མཚན། ནང་རྫས་སོགས་དབང་ཆུ་བཞིན་དང་།
འཐོར་ནས་སྣོད་དང་བཅས་པ། མཎྜལ་ཕྲུ་དགུ། མཎྜལ་ནས་དང་བཅས་པ། རྔ་ཆ་ལང་དུང་སོགས་སྒྲུབ་མཆོད་ལ་ཇི་ལྟར་དགོས་པའི་ཡོ་བྱད་ཐམས་ཅད་མ་ཚང་བ་མེད་པར་བཤམ། རབ་གནས་ཀྱི་རྟེན་གསར་པ་ཆེ་ཞིང་། གཙུག་ལག་ཁང་ལྟ་བུ་གནས་དེ་ཉིད་དུ་བརྟན་པར་བཞུགས་པ་ཡིན་ན། ཐོག་མ་ནས་ཞལ་ཤར་གཟིགས་སོགས་གནས་ཁང་དང་བསྟུན་པའི་ལྷུས་ཐིངས་པར་བྱེད། གཞན་སྤྱན་དྲངས་དུ་བཏུབ་པ་རྣམས་སྟེགས་མཐོ་བར་དར་ཟབ་ལ་སོགས་པ་གང་འབྱོར་གྱི་སྟན་ལ་བཞུགས་སུ་གསོལ། གསུང་རབ། མཆོད་རྟེན།
ཕྱག་མཚན་སོགས་ཀྱང་དེ་བཞིན་བྱ། བྲིས་སྐུ་ཡིན་ན་དགྲམ། སྐུ་སོགས་ལ་དར་རམ། རས་སེར་པོས་གཡོགས། བྲིས་སྐུ་རྣམས་ཞལ་ཁེབས་བཀབ་ལ། ལས་ཐམས་ཅད་པའི་སྔགས་ཨ་མྲྀ་ཏ་ལན་གསུམ་ཙམ་བཟླས་པས་བསྲུང་བ་ལས་གཞན་ཅི་ཡང་མི་དགོས་སོ། ། དེ་ནས་དཔོན་སློབ་རྣམས་གྲལ་ལ་འཁོད་དེ། སྔོན་འགྲོ་གཏོར་མ། གནས་ཡོ་བྱིན་རླབས། ཚོགས་པ་ཆེ་ཞིང་སློབ་དཔོན་དུ་འོས་པ་དང་།
རྒྱས་པར་བྱེད་སྤྲོ་ན་ཞུ་འབུལ་ཕྱག་བཅོ་བརྒྱད་བྱ། མ་བྱས་ཀྱང་ཉེས་པ་མེད། དེ་ནས་སྐྱབས་འགྲོ་ནས་བརྩམས་ཏེ་མངོན་རྟོགས་ཡན་ལག་དྲུག་པ་ལུས་དཀྱིལ་དང་བཅས་པ་རྫོགས་པར་བསྒོམ་ཞིང་། བཟླས་པ་བསྡུས་ནས་མཆོད་བསྟོད་དཀྱིལ་འཁོར་བསྡུ་བའི་བར་བྱས་ལ། སའི་ལྷ་མོ་སྟ་གོན། ལྷ་སྟ་གོན། བུམ་པ་སྟ་གོན་རྣམས་དབང་ཆུ་བཞིན་བྱེད། དེ་ནས་གཏོར་བསྔོ། བསྐང་བ། ཐུན་གཏོར་འབུལ་བ་སོགས་དགོས་ན་སོ་སོའི་ཕྱག་བཞིན་དང་།
སློབ་མ་ཡོད་ན་སློབ་མ་སྟ་གོན་བྱས་ལ། རྗེས་ཆོག་བཀྲ་ཤིས་ཀྱི་བར་སྒྲུབ་མཆོད་ཇི་ལྟ་བ་བཞིན་བྱེད། རྡུལ་ཚོན་གྱི་ཕྱོགས་ཡིན་ན་ཐིག་ཚོན་བྱིན་རླབས། བྲི་ཞིང་རྒྱན་དགྲམ་པ་རྣམས་བྱ། རས་བྲིས་ཡིན་ན་དཀྱིལ་ཐང་བཀྲམ་པ་སྟེ་ནུབ་དང་པོའི་ཆོས་སོ། ། ནུབ་གཉིས་པ་དཀྱིལ་འཁོར་དངོས་ཀྱི་དང་པོ་རབ་གནས་ཀྱི་སྟ་གོན་སྟེ། དེ་ལ་དཀྱིལ་འཁོར་བྱ་བ་མཆོད་གཏོར་སོགས་སྒྲུབ་མཆོད་ཇི་ལྟ་བ་བཞིན་དང་། སློབ་མ་ཡོད་ན་དེའི་དབང་རྫས་ཀྱང་བཤམ། གཉིས་པ་རབ་གནས་ལ་དགོས་པའི་ཡོ་བྱད་ནི། རྟེན་གསར་པའི་མདུན་དུ་སྟེགས་བང་རིམ་ཅན་ལ་ཆུ་བཞི་སྔོན་འགྲོའི་ཉེར་སྤྱོད་ལྔ་དང་།
གཞན་ཡང་མེ་ཏོག སྤོས། མར་མེ། ཡོན་ཆབ། ཞལ་ཟས་རྣམས་ཇི་ལྟར་འབྱོར་བ་ཕྲེང་ཚར་དུ་བཀོད་པ་མཛེས་པར་བཤམ། འདི་དག་གཙང་ཞིང་རྒྱ་ཆེ་བ་རང་བྱུང་ན་བཟང་སྟེ། རྒྱས་པའི་ལས་དང་། བསོད་ནམས་གསོག་པའི་རྟེན་ཡིན་པའི་ཕྱིར་རོ། ། ལོགས་ཞིག་ཏུ་མཆོད་པ་ཁ་གསོ་བའི་ཡོ་བྱད་ཀྱི་མཆོད་འབུལ། མར་མེ།
ཞལ་ཟས་རྣམས་མཁོ་བ་ཚོད་གཞག རྟེན་གསར་པའི་མདུན་ཇི་ལྟར་རིགས་པར་རས་སེར་པོ་ལ་སོགས་པའི་གཞི་བཟང་པོ་བཏིང་པའི་སྟེང་དུ། རས་སེར་པོ་ལ་ཆུ་ཚོན་གྱི་པདྨ་འདབ་བརྒྱད་བྲིས་པའི་ལྟེ་བར་རིན་པོ་ཆེ་ཆ་དགུ་པ་ཞེས་བྱ་བ་ཟུར་བརྒྱད་ལྟེ་བ་དང་དགུའི་རྣམ་པའོ། ། ཞེས་ཊཱི་ཀ་གུར་རྒྱན་ལས་གསུངས་པ་ལྟར་བྲི། འདབ་མ་རྣམས་ལ་བཀྲ་ཤིས་རྟགས་བརྒྱད་བྲིས་པའི་ཁྲུས་སྟེགས་དགྲམ་པའི་དབུས་སུ་མཉྫི་ལ་སོགས་པའི་ཁར་གསེར། དངུལ། ར་གན་ལ་སོགས་པ་རིན་པོ་ཆེའི་ཁྲུས་གཞོང་བུ་ག་དང་བྲལ་བ་བཞག་པའི་ནང་དུ། རྟེན་རྒྱ་གར་མ་ལ་སོགས་པ་རྙིང་པ་ཆུང་ངུ་རབ་གནས་ཅན་ལི་མ་སོགས་པ་ཆུའི་སྐྱོན་མི་འབྱུང་བའམ། སངས་རྒྱས་ཀྱི་རིང་བསྲེལ་ལམ། རྡོ་རྗེ་ལ་སོགས་པ་གང་རུང་བཞག
དེ་དང་ཉེ་བར་མཎྜལ་ལ་གུར་གུམ་དང་གི་ཧང་བསྲེས་པའི་དྲི་བཟང་གི་ཆུས་ཨོཾ་ཨཱཿཧཱུྃ་སརྦ་བི་དྱཱ་སྭཱཧཱ་ཞེས་དང་། རྟེན་འབྲེལ་སྙིང་པོ་རྣམས་བྲིས་པ་བཞག འདི་འོག་གི་ཁྲུས་ལོང་བྱེད་རྒྱུ་ཡིན། འདབ་མ་བརྒྱད་ལ་ཤར་དུ་དྲིའི་བུམ་པ་སྟེ་པདྨ་རེའི་སྟེང་དུ་གཡས་སྐོར་གྱིས་ཁྲུས་བུམ་བརྒྱད་པོ་ཁ་རྒྱན། མགུལ་ཆིངས། ནང་རྫས་ནི་དྲིའི་བུམ་པར་ཙནྡན་དཀར་དམར། གུར་གུམ་སོགས་དྲི་བཟང་གང་འབྱོར། མངར་གསུམ་ལ་ཀ་ར། བུ་རམ། སྦྲང་རྩི་གང་འབྱོར།
ཞོའི་བུམ་པར་ཞོའི་སྤྲིས་མ་མེད་པ་ཅུང་ཟད། འབྲས་བུའི་བུམ་པར་ཨ་བར་སྐྱུར་གསུམ་སོགས་གང་འབྱོར། འབྲུའི་བུམ་པར་ནས་གྲོ་འབྲས་སྲན་སོགས་འབྲུའི་རིགས། འབྲས་ཡོས་ཀྱི་བུམ་པར་འབྲས་བརྔོས་པའམ། ཕྱག་ལེན་ལ་ལྷོ་ནས་འོང་བའི་འབྲས་ཕལ་སྒྱེ་ཟེར་བའི་འབྲས་ལེབ་མོ་འདི་ལ་མཛད་པར་སྣང་བས་གང་བདེའོ། ། སྨན་གྱི་བུམ་པར་བཟང་དྲུག ཀཎྚ་ཀ་རི། དབང་ལག་སོགས་གང་འབྱོར། རིན་པོ་ཆེའི་བུམ་པར་གསེར། དངུལ།
བྱུ་རུ་སོགས་རིན་པོ་ཆེའི་རིགས་གང་རྙེད་དེ། བུམ་རྫས་དེ་རྣམས་ཞིབ་པར་བཏགས་ལ་དྲི་བཟང་གི་ཆུ་དང་བསྲེས་ནས་བུམ་པ་སོ་སོའི་ནང་དུ་མ་ནོར་བར་སུམ་ཆ་ཙམ་བླུགས་ལ་མཆུ་རྣམས་དབུས་སུ་བསྟན་སྟེ་བཞག ཡང་ཁྲུས་བུམ་བརྒྱད་ཡེ་མ་འབྱོར་ན་བུམ་པ་གཅིག་ཏུ་བུམ་རྫས་བརྒྱད་ཆར་བླུགས་པ། རང་གི་མདུན་ལས་བུམ་གྱི་འཕྲིས་སུ་བུམ་གདན་འདབ་བརྒྱད་ལ་བཞག་པས་ཀྱང་རུང་། ཁྲུས་སྟེགས་ཀྱི་གང་འོས་སུ་ཏིང་ལ་སོགས་པའི་སྣོད་གཙང་མར་སྣུམ་ལ་དྲི་བཟང་ཅུང་ཟད་བཏབ་པ། ཡང་སྣོད་གཅིག་ཏུ་རྒྱ་ནག་ནས་འབྱུང་བའི་སྲན་དཀར་རམ། དེ་མ་འབྱོར་ན་དབུས་སུ་སྐྱེ་བའི་རྒྱ་སྲན་དཀར་པོ་བརྗེན་བཏགས་བྱས་པའི་སྲན་དཀར་གྱི་ཕྱེ་མ་དེ་དང་དྲི་བཟང་གི་ཆུ་འདེ་གུ། དེ་གཉིས་མཎྜལ་ལ་བྱུག་པའི་རས་ལ་སོགས་པ་གཙང་མའི་པིར་རེ་སོ་སོར་བཅུག་པ། སྐུའི་སྲུབ་བྲད་ཕྱིས་བྱེད་པའི་ཚུལ་གྱིས་དུར་བའི་ཆུན་པོ། ག་ཌུ་བ་ལ་སོགས་པར་བཤལ་ཆུའི་ཆུ་གཙང་མ།
རས་སམ། དར་དཀར་པོ་ལ་དྲིའི་ཐིག་ལེ་ལྔའམ། རིགས་ལྔའི་ས་བོན་བྲིས་པའི་སྐུ་ཕྱིས། ཁྲུས་ལོང་ནི་གོང་དུ་བཤམ་ཟིན། བགེགས་ཞི་བས་སྦྱངས་པའི་གཏོར་མ་གསུམ་ནི་ཕྱག་ལེན་ལ་བགེགས་གཏོར་འདྲ་བའི་མཐེབ་ཀྱུ་གསུམ་ལ་དཀར་རྒྱན་རྒྱབ་པ། ཞི་དྲག་ཕྱེད་མས་སྦྱང་བའི་ཏིང་ལོ་དང་ཆང་བུ་བསྒྲགས་པ་གསུམ། དྲག་པོས་སྦྱང་བའི་གུ་གུལ་སོགས། སྡིག་པ་སྦྱང་བའི་ཏིལ་རྣམས་ཕྱག་ལེན་བཞིན་བཤམ་མོ།། །། སྤྱི་དོན་གཉིས་པ་བདག་བསྐྱེད་པ་ནི། སྔོན་འགྲོ་གཏོར་མ།
གནས་ཡོ་བྱིན་རླབས་ནས་བརྩམས་ཏེ། བདག་བསྐྱེད་ཅིང་མདུན་བསྐྱེད་ཀྱི་དཀྱིལ་འཁོར་བསྒྲུབ་པ་དང་། མཆོད་པ་དང་། ཕྱི་རོལ་པའི་གཏོར་མ་བཏང་ཞིང་ནོངས་པ་བཟོད་པར་གསོལ་སྟེ་ལྷག་ཆད་ཁ་བསྐང་བ་དང་། བདག་ཉིད་འཇུག་ཅིང་དབང་བླང་བ། སློབ་མ་ཡོད་ན་དབང་བསྐུར་བ་རྣམས་དབང་ཆུ་ལྟར་སོ་སོའི་ཕྱག་ལེན་བཞིན་བྱས་ལ།། །། སྤྱི་དོན་གསུམ་པ་བུམ་པ་བཟླས་པ་ནི། རྣམ་རྒྱལ་དང་། ལས་བུམ་ནི་མདང་ནུབ་བུམ་པ་སྟ་གོན་གྱི་སྐབས་སུ་བསྒྲུབ་ཟིན་པས་འདིར་མི་དགོས། ཁྲུས་བུམ་བརྒྱད་པོ་ཁྲུས་སྟེགས་ཐག་རིངས་ན་རང་གི་མདུན་དུ་སྟེགས་ཇི་ལྟར་རིགས་པར་ནས་ལ་སོགས་པའི་པད་འདབ་བརྒྱད་ཀྱི་སྟེང་དུ་བཀོད།
དྲིའི་བུམ་པའི་སྟེང་དུ་རྡོ་རྗེ་མེ་ཏོག་དང་བཅས་པ་བཞག གཟུངས་ཐག་གི་ཁྲུས་བུམ་ཐམས་ཅད་ཀྱི་མཆུ་ལ་བསྐོར་ནས་བཞག་པ་ལ། ལས་བུམ་གྱི་ཆུ་ཀུ་ཤས་ཁྲུས་བུམ་རྣམས་ལ་གཏོར་ཏེ། ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ་དང་། ཨ་ལས་ཟླ་བའི་དཀྱིལ་འཁོར་གྱི་སྟེང་དུ་བྷྲཱུཾ་ལས་རིན་པོ་ཆེའི་བུམ་པ་རྣམས་ཡངས་ཤིང་རྒྱ་ཆེ་བ། ཞབས་ཞུམ་པ། ལྟོ་བ་ལྡིར་བ། མགྲིན་པ་ཕྲ་བ།
ཁ་ཡེལ་བ། མཆུ་འཕྱང་བ། ལྷའི་གོས་ཀྱིས་མགུལ་པ་དཀྲིས་པ། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་སོ་སོའི་རྫས་ཀྱིས་ཡོངས་སུ་གང་བར་གྱུར་ཞེས་བརྗོད་ཅིང་སློབ་དཔོན་གྱིས་གཟུངས་ཐག་ནས་བླངས་ཏེ་དྲིའི་བུམ་པ་ལ་ཨོཾ་སརྦ་ཏ་ཐཱ་ག་ཏ་གནྡྷ་སྣཱ་ན་པུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཧཱུྃཿ དེ་བཞིན་དུ་སྔགས་གོང་འོག་འདྲ་བ་ལས་མངར་གསུམ་གྱི་བུམ་པ་ལ་གནྡྷའི་གནས་སུ་ཏྲི་མ་དྷུ་དང་། ཞོའི་བུམ་པ་ལ་མ་ལ་དང་། འབྲས་ཀྱི་བུམ་པ་ལ་ཕ་ལ་དང་། འབྲུའི་བུམ་པ་ལ་བྲུ་ཧི་དང་། འབྲས་ཡོས་ཀྱི་བུམ་པ་ལ་ལརྫ་དང་།
སྨན་གྱི་བུམ་པ་ལ་ཨོ་ཥ་དྷི་དང་། རིན་པོ་ཆེའི་བུམ་པ་ལ་མ་ཎི་རྣམས་འདོན་པ་བསྒྱུར་ཞིང་སྦྱར་བ་ལན་ཉི་ཤུ་རྩ་གཅིག་རེ་བཟླས། ཐུན་མོང་དུ་གཙུག་ཏོར་རྣམ་རྒྱལ་གྱི་གཟུངས་རིང་ཚར་གསུམ། ལས་ཐམས་ཅད་པའི་སྔགས་ཨ་མྲྀ་ཏ་ཅི་ནུས་བཟླས་ཚར་བ་དང་། ནང་རྫས་རྣམས་ཞུ་བ་ལས་བྱུང་བའི་སོ་སོའི་བུམ་པ་རྟེན་གྱི་དྲི་མ་སྦྱོང་བའི་ནུས་པ་དང་ལྡན་པར་གྱུར། ཞེས་བརྗོད་ཅིང་གཟུངས་ཐག་བསྡུའོ།། །། སྤྱི་དོན་བཞི་པ་རྟེན་སྦྱང་བ་ལ་གཉིས། བགེགས་སྦྱང་བ་དང་། སྡིག་པ་སྦྱང་བའོ། ། དང་པོ་ལ་ཞི་བས་སྦྱང་བ།
ཞི་དྲག་ཕྱེད་མས་སྦྱང་བ། དྲག་པོས་སྦྱང་བ་གསུམ་ལས། དང་པོ་ནི་རྟེན་ལ་གཡོགས་པའི་དར་ལ་སོགས་པ་དང་། ཞལ་ཁེབས་རྣམས་བསལ་ལ་དཔོན་སློབ་རྣམས་བཞེངས་ཏེ་གོང་དུ་བཤམས་པའི་གཏོར་མ་གཏོར་ཐེབ་ལ་སོགས་པའི་སྣོད་གསུམ་གྱི་ནང་དུ་བཞག་པ་སྦྱང་སྟེགས་ཀྱི་སྟེང་དུ་བཤམས། དེ་རྣམས་ཀྱི་བསྲག་ཏུ་ཏིང་ལོ་དང་ཆང་བུ་བསྒྲགས་པ་གསུམ་པོ་ཡང་རིམ་པ་བཞིན་ཏིང་ལོ་རྣམས་སྦར་ལ་བཞག གཏོར་མ་གསུམ་ཆུས་བྲན་ལ་མཆོད་གཡོག་པས་གཏོར་མ་གསུམ་རེ་རེ་བཞིན་རྟེན་གསར་པ་རྣམས་ལ་གཡས་ཕྱོགས་སུ་བསྐོར་བའི་ཚུལ་བྱ་ཞིང་། དཔོན་སློབ་ཐམས་ཅད་ཀྱི་ཕྱག་གཡས་སྐྱབས་སྦྱིན་གྱི་ཕྱག་རྒྱ་གཡས་ཕྱོགས་བསྐོར་ཞིང་། མཐར་སེ་གོལ་གཏོགས་ལ་བྱིན་རླབས་མི་དགོས་པས་ཨོཾ་སརྦ་བིགྷྣཱན་ན་མཿསརྦ་ཏ་ཐཱ་ག་ཏེ་བྷྱོཿབི་ཤྭ་མུ་ཁཾ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལྱཱ་དི་སྭཱཧཱ། ལན་གསུམ་བརྗོད། མཆོད་གཡོག་པས་གཏོར་མ་རྣམས་སྣོད་གཅིག་ཏུ་བསགས།
དཔོན་སློབ་རྣམས་ཀྱིས་བདེ་བར་གཤེགས་པའི་རྟེན་རབ་ཏུ་གནས་པར་བྱེད་པ་ལ་བར་དུ་གཅོད་པར་རྩོམ་པའི་གདོན་བགེགས་གང་ཡིན་པ་ཐམས་ཅད་གཏོར་མ་འདིས་ཚིམ་པར་གྱིས་ཤིག ཅེས་བརྗོད། གཉིས་པ་ཞི་དྲག་ཕྱེད་མས་སྦྱང་བ་ནི། ཏིང་ལོ་དང་ཆང་བུ་རྟེན་ལ་མཆོད་གཡོག་པས་གོང་བཞིན་བསྐོར་ཞིང་གཏོར་མའི་འཁྲིས་སུ་བཞག དཔོན་སློབ་རྣམས་ཀྱིས་རྡོ་རྗེ་གསོར་ཞིང་སུམྦྷ་ནི་ཟློས་པ་ལན་གསུམ་བྱས་ལ། མཆོད་གཡོག་པས་གཏོར་མ་དང་ཏིང་ལོ་སོགས་ཕྱི་རོལ་དུ་དོར། དཔོན་སློབ་རྣམས་ཀྱིས། བདེ་བར་གཤེགས་པའི་རྟེན་རབ་ཏུ་གནས་པར་བྱེད་པ་ལ་བར་དུ་གཅོད་པར་རྩོམ་པའི་གདོན་བགེགས་གང་ཡིན་པ་ཐམས་ཅད་གཏོར་མ་ལམ་བརྔན། ཏིང་ལོ་ལམ་སྒྲོན། ཆང་བུ་ལམ་བརྒྱགས་ཀྱི་ཚུལ་དུ་ཁྱེར་ལ་སའི་ཕྱོགས་འདིར་མ་གནས་པར་གཞན་དུ་སོངས་ཤིག
ཅེས་བརྗོད། གསུམ་པ་དྲག་པོས་སྦྱང་བ་ནི། དཔོན་སློབ་རྣམས་ཁྲོ་བོའི་ང་རྒྱལ་དང་ལྡན་པས་རྡོ་རྗེ་དྲིལ་བུ་དང་། སློབ་དཔོན་གྱིས་སྤོས་ཐོགས་ཏེ་རང་གི་སྙིང་ཁ་ནས་འོད་ཟེར་འཕྲོས་པས་ཁྲོ་བོ་མེ་ལྟར་འབར་བ་ལ་ཡེ་ཤེས་ཀྱི་ཁྲོ་བོའི་ཚོགས་དཔག་ཏུ་མེད་པས་བསྐོར་བ་ཨོཾ་བཛྲ་མ་ཧཱ་ཀྲོ་དྷ་རཱ་ཛ་ས་པ་རི་བཱ་ར་བཛྲ་ས་མཱ་ཛཿ ཅེས་བརྗོད་ཅིང་གདངས་དང་བཅས་པས། ཧཱུྃ་ཡེ་ཤེས་བསྐལ་པ་མེད་ལྟར་འབར་བའི་འོད། ། མ་རིག་འདོད་པའི་མུན་ཁམས་ཐམས་ཅད་བསྲེག ། ཞེ་སྡང་གཤིན་རྗེའི་འཇིག་པ་ཐམས་ཅད་འཇོམས། ། དཔའ་བོ་ཆེན་པོ་དཔའ་མཚན་སྟག་ལྤགས་ཅན། ། ལོག་འདྲེན་སྲིན་པོའི་མཐའ་གནོན་དགྲ་འདུལ་བ། །
རིག་པའི་རྒྱལ་པོ་ཁྲོ་བོ་བཞུགས་སུ་འཚལ། ། ལོག་འདྲེན་འདུལ་བའི་སླད་དུ་སྤྱན་འདྲེན་ན། ། འགྲོ་བའི་དོན་དུ་མཆོད་ཀྱི་གཤེགས་སུ་གསོལ། ། ཨོཾ་བཛྲ་མ་ཧཱ་ཀྲོ་དྷ་རཱ་ཛ་ས་པ་རི་ཝཱ་ར་ཨེ་ཧྱེ་ཧི་བཛྲ་ས་མཱ་ཛཿ སྤོས་བཞག ཨོཾ་པདྨ་ཀ་མ་ལཱ་ཡ་སཏྭཾཿ ཨོཾ་མ་ཧཱ་ཀྲོ་དྷ་རཱ་ཛ་ས་པ་རི་ཝཱ་ར་ཨརྒྷཾ། པུཥྤཾ། དྷུ་པཾ། ཨཱ་ལོ་ཀཾ
གནྡྷཾ། ནཻ་ཝི་དྱཾ། ཤཔྟ་ཨཱཿཧཱུྃ། ཅེས་བརྗོད། དྲིལ་སིལ་གདངས་དང་བཅས་པས། ཧཱུྃ་ཆོས་ཉིད་སྟོང་པ་གཉིས་མེད་ངང་ཉིད་ལས། ། འཇིག་རྟེན་སྤྱོད་པའི་ཚུལ་ཡང་མི་སྤོང་ཞིང་། ། ཐབས་ལ་མཁས་པས་འཇིགས་བྱེད་སྐུར་སྟོན་པ། ། ཁྲོ་ཆེན་འབར་བའི་ཚོགས་ལ་ཕྱག་འཚལ་བསྟོད། ། ཡེ་ཤེས་ཞི་བའི་ངང་ལས་མ་གཡོས་ཀྱང་། །
སྐུ་ཡི་ཆ་ལུགས་ཟ་བྱེད་རྔམ་སྟབས་ཅན། ། གསུང་གི་ང་རོ་འབྲུག་སྟོང་ལྡིར་བའི་སྒྲ། ། མ་ལུས་དབང་དུ་སྡུད་ལ་ཕྱག་འཚལ་བསྟོད། ། ལྷག་པའི་ཡེ་ཤེས་རོལ་པ་སྟོན་མཛད་ཅིང་། ། བསྡིགས་འི་མཚོན་ཆ་སྣ་ཚོགས་ཕྱག་ན་བསྣམས། ། ཉོན་མོངས་དུག་ཆེན་རྩད་ནས་འཇོམས་མཛད་པ། ། སྦྲུལ་སྡུག་རྒྱན་གྱིས་བརྒྱན་ལ་ཕྱག་འཚལ་བསྟོད། ། བསྐལ་པ་མེ་ལྟར་འབར་བའི་ཀློང་དཀྱིལ་ན། ། དཔའ་བོ་སྟང་སྟབས་བརྐྱང་བསྐུམ་ཚུལ་དུ་བཞུགས། ། ཉི་ཟླ་འབར་བའི་སྤྱན་གྱི་སྡང་མིག་གིས། །
བགེགས་དཔུང་བསྲེགས་པར་མཛད་ལ་ཕྱག་འཚལ་བསྟོད། ། གཏུམ་ཆེན་དུས་མཐའི་མེ་ལྟར་གཟི་བརྗིད་འབར། ། གློག་སྟོང་འགྱུར་འདྲའི་ཁྲོ་གཉེར་མཆེ་བ་གཙིགས། ། རྔམ་པའི་ང་རོ་འབྲུག་སྒྲ་སྟོང་བཞིན་སྒྲོགས། ། ཁྲོ་རྒྱལ་བགེགས་ཚོགས་འདུལ་ལ་ཕྱག་འཚལ་བསྟོད། ། ཅེས་པ་ཚར་གཅིག་དང་། འཇིགས་པའི་ཧཱུྃ་སྒྲ་ངེས་སྒྲོགས་ཤིང་། ། བགེགས་རྣམས་མ་ལུས་འཇོམས་མཛད་པ། ། དངོས་གྲུབ་མ་ལུས་སྩོལ་བའི་ལྷ། ། བགེགས་ཀྱི་སྒྲ་ལ་ཕྱག་འཚལ་བསྟོད། །
ཅེས་ཤླཽ་ཀ་གཅིག་པོ་ལན་གསུམ་བརྗོད། དེ་ནས་དཔོན་སློབ་རྣམས་ཀྱིས་ཀྱེ་རྡོ་རྗེའི་ང་རྒྱལ་དང་ལྡན་པས་ཧཱུྃ་མཛད་ཀྱི་ཕྱག་རྒྱ་བཅས་ལ། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་། སངས་རྒྱས་ཀྱི་བཀའ་བདེན་པ་དང་། ཆོས་ཀྱི་བཀའ་བདེན་པ་དང་། དགེ་འདུན་གྱི་བཀའ་བདེན་པ་དང་། བཅོམ་ལྡན་འདས་སྙིང་པོ་ཀྱེ་རྡོ་རྗེའི་དཀྱིལ་འཁོར་ལྷ་ཚོགས་རྣམས་ཀྱི་བཀའ་བདེན་པ་དང་། དཔལ་མགོན་ཆོས་སྐྱོང་བསྲུང་མའི་ཚོགས་རྣམས་ཀྱི་བཀའ་བདེན་པ་དང་། བདེན་པ་ཆེན་པོའི་བྱིན་གྱིས་བརླབས་ཀྱིས། དེང་འདིར་བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་རབ་ཏུ་གནས་པར་བྱེད་པ་ལ་བར་དུ་གཅོད་པར་རྩོམ་པའི་འབྱུང་པོ་གདོན་བགེགས་ཀྱི་རིགས་གང་ཡིན་པ་ཐམས་ཅད་ལ་རྒྱུད་སྡེ་དང་མཐུན་པའི་སྦྱང་བ་རྣམ་པར་དག་པ་བྱས་ཟིན་པས་དེས་ཚིམ་པར་གྱིས་ལ།
ཞི་བའི་སེམས་དང་ལྡན་པས་སའི་ཕྱོགས་འདིར་མ་གནས་པར་གཞན་དུ་སོང་ཤིག གལ་ཏེ་མི་འགྲོ་བ་དེ་དག་ཐམས་ཅད་ལ་དུས་གསུམ་གྱི་དེ་བཞིན་གཤེགས་པ་རྣམས་ཀྱི་ཐུགས་གཉིས་སུ་མེད་པའི་ཡེ་ཤེས་ལས་བྱུང་བའི་ཁྲོ་བོའི་རྡོ་རྗེ་ཡེ་ཤེས་ཀྱི་མེ་འབར་ཞིང་རབ་ཏུ་འབར་བ་འདིས། ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་རོ། ། ཞེས་དྲག་ཏུ་བརྗོད་ལ། རྟེན་རྣམས་གུ་གུལ་གྱིས་བདུགས། ཡུངས་ཀར་དང་ནས་བསྲེས་པས་བྲབ། སྣ་ཚོགས་པའི་རོལ་མོ་དྲག་ཏུ་བྱ་ཞིང་། རྩ་སྔགས་ཨཥྚ་དང་། བདུད་རྩི་འཁྱིལ་པའི་སྔགས་ཨ་མྲྀ་ཏ་སོགས་དྲག་སྔགས་གང་ཤེས་མང་དུ་བཟླས། སེམས་ཀྱིས་བགེགས་ཐམས་ཅད་ཕྱི་རོལ་དུ་བྲོས་པར་བསམ་མོ། །
དེ་འདྲ་བ་ལན་གསུམ་བྱ། གཉིས་པ་སྡིག་པ་སྦྱང་བ་ནི། མཆོད་གཡོག་པའི་མདུན་དུ་ཏིལ། གཡས་སུ་མེ། གཡོན་དུ་ཆུ་བཞག ཏིལ་མཆོད་གཡོག་པའི་ལག་མཐིལ་གཉིས་སུ་བླུགས་ལ། རྟེན་གསར་པ་ལ་ཁ་ཕྱོགས་པས་ལག་པ་གཡས་ཀྱིས་གཡས་དང་། གཡོན་གྱིས་གཡོན་དུ་བསྐོར། གཉིས་ཀ་གཤིབས་ལ་གཡས་གཡོན་དུ་བསྐོར་ཞིང་། མཐར་ལག་པ་བསྣོལ་ཏེ་གཡས་ཀྱིས་མེ་དང་།
གཡོན་གྱིས་ཆུ་ལ་སྔགས་དང་བསྟུན་ནས་དོར། དེ་བཞིན་ལན་གསུམ་བྱས་ཏེ། གཡས་ཀྱི་ཡེ་ཤེས་ཀྱི་མེས་བསྲེགས། གཡོན་གྱི་རྒྱ་མཚོས་བཀྲུས་པར་བསམ་ལ་དཔོན་སློབ་རྣམས་ཀྱི་ངག་ཏུ། བདག་དང་ཡོན་བདག་གི་གཙོ་བྱས་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་རྣམས་སྙིང་ཁར་ཡི་གེ་ཀཾ་ནག་པོའི་རྣམ་པར་གནས་པ་སྣ་སྒོར་སྡིག་པ་ར་ཅན་གྱི་རྣམ་པར་ཐོན་ནས་མདུན་གྱི་ཏིལ་ལ་ཐིམ་པ་དེ་ཉིད། གཡས་སུ་ཡེ་ཤེས་ཀྱི་མེས་བསྲེག་ཅིང་གཡོན་དུ་རྒྱ་མཚོའི་ཆུས་བཀྲུས་པར་གྱུར། ཨོཾ་སརྦ་པཱ་པཾ་ད་ཧ་ན་བྷསྨིན་ཀུ་རུ་སྭཱཧཱ། ཞེས་སྔགས་ལན་གསུམ་བརྗོད་ཅིང་མཆོད་གཡོག་པས་ཆུ་དེའི་ཁར་མེ་དེ་ནས་ཅུང་ཟད་བླུགས་ཏེ་རྒྱ་མཚོ་ཆེན་པོར་དོར་བར་བསམས་ལ་ཕྱི་རོལ་ཏུ་གཏོར། དཔོན་སློབ་རྣམས་ཀྱིས་བདག་དང་ཡོན་བདག་གི་གཙོ་བྱས་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཐམས་ཅད་བྱང་ཞིང་དག་པར་གྱུར་ཅིག ཅེས་བརྗོད་ཅིང་བསམ།། །།
སྤྱི་དོན་ལྔ་པ་བཀྲུ་ཞིང་ཕྱི་བ་ནི། རྟེན་གསར་པ་ལ་ཁྲུས་བྱ་བའི་སྔོན་དུ་ཁྲུས་སྟེགས་ཀྱི་སྟེང་གི་རྟེན་སོགས་དང་། མེ་ལོང་གི་ཡིག་འབྲུ་རྣམས་ལས་བུམ་གྱི་ཆུས་མཆོད་གཡོག་པས་བཀྲུ་ཞིང་། སྐུ་ཕྱིས་ཕྲག་པ་གཡོན་པར་བཀལ་ལ། དཔོན་སློབ་རྣམས་ཀྱི་དྲིལ་སིལ་གདངས་དང་བཅས་པས། ཇི་ལྟར་བལྟམས་པ་སོགས་དང་། འདིར་ནི་ཁྲུས་མཆོག་སོགས་དང་། དེ་བཞིན་གཤེགས་པ་རྣམས་དང་དེ་སྲས་ལ། ། རིན་ཆེན་བུམ་པ་མང་པོ་སྤོས་ཀྱི་ཆུ། ། ཡིད་འོང་ལེགས་པར་བཀང་བའི་གླུ་དང་ནི། །
རོལ་མོར་བཅས་པ་དུ་མས་སྐུ་ཁྲུས་གསོལ། ། ཅེས་བརྗོད་ཅིང་སྣ་ཚོགས་རོལ་མོ་བྱ། ཇི་ལྟར་བལྟམས་པ་སོགས་གསུམ་ཀའི་མཇུག་ཏུ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་བརྗོད། མཆོད་གཡོག་པས་བུམ་ཆུས་སྔགས་རྣམས་དག་པར་བཀྲུས་ཤིང་། རྟེན་ནམ་རིང་བསྲེལ་ལམ་རྡོ་རྗེ་གང་ཡིན་ལ་ཁྲུས་ལོང་གི་ཆུ་དེ་འཕོག་པར་བྱའོ། ། དེ་ནས་མཆོད་གཡོག་པས་སྐུ་ཕྱིས་ཕྲག་པ་གཡོན་ནས་ཕབ་སྟེ་མེ་ལོང་ནང་དུ་སྐུ་སོགས་གཟུགས་ཅན་ཤར་བ་དེ་ཕྱིས་པར་བསམ་ལ། དཔོན་སློབ་རྣམས་ཀྱིས། དེ་དག་སྐུ་ལ་མཚུངས་པ་མེད་པའི་གོས། །
གཙང་ལ་དྲི་རབ་བགོས་པས་སྐུ་ཕྱི་འོ། ། ཨོཾ་ཧཱུྃ་ཏྲཱཾཿཧྲཱིཿཨཱཿཀཱ་ཡ་བི་ཤོ་དྷ་ནེ་སྭཱཧཱ། ཞེས་པས་སྐུ་ཕྱིས་པར་བསམ་མོ། ། དེ་ནས་ཁྲུས་སྟེགས་ཀྱི་སྐུའམ་རྡོ་རྗེ་སོགས་སྟེགས་ཇི་ལྟར་རིགས་པར་བཞུགས་སུ་གསོལ། ཁྲུས་ཆུ་དེ་ཁྲུས་བུམ་བརྒྱད་པོར་བགོས་ལ་བླུག དེ་ནས་རྟེན་གསར་པ་སྤྱན་དྲང་དུ་བཏུབ་ཅིང་ཆུའི་སྐྱོན་མི་ཡོང་བ་རྣམས་ཁྲུས་སྟེགས་སུ་བཞག་ནས་དངོས་སུ་བཀྲུ་བར་གསུངས་ཀྱང་། བླ་མ་རྣམས་ཕྱག་ལེན་འཇུག་པ་བདེ་བའི་ཕྱིར་རྟེན་རྣམས་ཁྲུས་ལོང་གི་ངོས་ལ་སྐུའི་གཟུགས་ཅན་རྣམས་ཤར་བར་མོས་པ་བྱས་ལ། མཆོད་གཡོག་པས་ཁྲུས་སྟེགས་ཀྱི་སྟེངས་སུ་རྩོག་པུར་འདུག་ལ། ལག་པ་གཡོན་གྱི་ཁྲུས་ལོང་དང་། གཡས་ཀྱི་རྫས་སྣུམ་སོགས་དང་།
ཁྲུས་ཆུ་རྣམས་ཚིག་དང་བསྟུན་ནས་སྐུ་མཉེ་བྲད་པའི་ཚུལ་དང་། བཀྲུ་ཞིང་བུམ་ཆུ་རྣམས་ཁྲུས་གཞོང་གི་ནང་དུ་འོང་བར་བྱ། སྐུ་ཕྱིས་ཀྱང་གོང་དང་འདྲ། དེ་ནས་མཆོད་གཡོག་པས་སྣུམ་ལ་དྲི་བཟང་བཏབ་པ་ནས་པིར་གྱིས་བླང་། དཔོན་སློབ་རྣམས་ཀྱི་གདངས་དང་བཅས་པས། རྒྱལ་བའི་སྐུ་ལ་ཉོན་མོངས་མི་མངའ་ཡང་། ། འགྲོ་བའི་ལུས་སེམས་སྡུག་བསྔལ་བསལ་སླད་དུ། ། ཆུ་གཙང་སྨན་སྤོས་འདག་ཆལ་འདིས་བཀྲུས་པས། ། བདག་ཅག་དམ་པའི་སྐུ་མཆོག་ཐོབ་པར་ཤོག ། ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སྭཱཧཱ།
ཞེས་སྔགས་ལན་གསུམ་བརྗོད་པའི། དང་པོ་ལ་མཆོད་གཡོག་པས་མེ་ལོང་ནང་གི་སྐུ་གཟུགས་ལ་སྐུ་མཉེ་བྱེད་པར་བསམ་ཞིང་དྲི་བཟང་བཏབ་པའི་སྣུམ་མེ་ལོང་ལ་བྱུགས། སྔགས་གཉིས་པ་ལ་སྲན་དཀར་གྱི་འདག་ཆལ་གྱི་བྱུག་ཅིང་མཉེ་བར་བསམ། སྔགས་གསུམ་པ་ལ་དུར་བའི་ཆུན་པོས་མེ་ལོང་ལ་དྲུད་ཅིང་སྐུའི་སྲུབ་རྣམས་བྲད་པར་བསམ། ག་ཌུ་བའི་ཆུ་གཙང་གིས་མེ་ལོང་གི་འདན་ལ་བཤལ་ཆུས་བཀྲུས་ལ། དེ་ནས་དྲིའི་བུམ་པ་ཐོགས་ལ། དཔོན་སློབ་རྣམས་ཀྱིས་དྲིལ་སིལ་གདངས་དང་བཅས་པས། འདི་ནི་ཁྲུས་མཆོག་དཔལ་དང་ལྡན། ། ཐུགས་རྗེའི་ཆུ་ནི་བླ་ན་མེད། ། བྱིན་རླབས་ཡེ་ཤེས་ཆུ་ཡིན་ཏེ། །
ཅི་འདོད་དངོས་གྲུབ་སྩོལ་བར་མཛད། ། ཨོཾ་སརྦ་ཏ་ཐཱ་ག་ཏ་གནྡྷ་སྣཱ་ན་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཧཱུྃ། སྔགས་ཀྱི་རིངས་ལ་མེ་ལོང་གི་གདན་ལ་སྐུ་ཁྲུས་གསོལ། དྲིའི་བུམ་པ་བཞག་ལ། དེ་དག་སྐུ་ལ་སོགས་སྔགས་བཅས་གོང་བཞིན་གྱི་སྐུ་ཕྱིའོ། ། ཆོ་ག་སོགས་ཀྱི་ཆིངས་ཁྲུས་བུམ་བརྒྱད་ཀ་ལ་འདིས་རིགས་འགྲེའོ། ། འོན་ཀྱང་རྒྱལ་བའི་སྐུ་ལ་སོགས་མི་དགོས། དེ་ནས་ཀཱ་ཡ་བི་ཤོ་དྷ་ནའི་སྔགས་གསུམ་དང་བསྟུན་རྫས་གསུམ་གྱིས་བྱུག ཆུ་གཙང་གིས་བཀྲུ། དེ་ནས་མངར་གསུམ་གྱི་བུམ་པ་ཐོགས་ལ།
ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱི་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡི། ། དེ་བཞིན་བདག་གིས་ཁྲུས་བྱ་འོ། ། སྔགས་གོང་འོག་འདྲ་བ་ལས་གནྡྷ་སྣཱ་ནའི་གནས་སུ་ཏྲི་མ་དྷུ་སྣཱ་ན་སོགས་ཀྱིས་བཀྲུ་ཞིང་། དེ་དག་ཀྱིས་སྐུ་ཕྱིའོ། ། ཡང་སྔགས་དང་བསྟུན་ཏེ་རྫས་གསུམ་གྱིས་བྱུགས་ནས་ཆུ་གཙང་གིས་བཀྲུས་ལ། ཞོའི་བུམ་པ་ཐོགས་ཏེ། འདི་ནི་སྦྱིན་པའི་རང་བཞིན་ཆུ། ། སེར་སྣའི་དྲི་མ་སྦྱོང་མཛད་ཅིང་། །
གཏོང་བ་དྲི་ཡི་ལེགས་བགོས་ཆུ། ། ཁྲུས་ལེགས་མཛད་ལ་སྐུ་ཁྲུས་གསོལ། ། ཏྲི་མ་དྷུ་སྣཱ་ནི་གནས་སུ་མ་ལ་སྣཱ་ན་སོགས་ཀྱིས་བཀྲུ་ཞིང་། དེ་དག་སོགས་ཀྱི་སྐུ་ཕྱི། ཡང་སྔགས་དང་བསྟུན་ཏེ་རྫས་གསུམ་གྱི་བྱུགས་ནས། ཆུ་གཙང་གིས་བཀྲུས་ལ། འབྲུའི་བུམ་པ་ཐོགས་ཏེ། འདི་ནི་ཚུལ་ཁྲིམས་རང་བཞིན་ཆུ། ། ཁྲིམས་འཆལ་དྲི་མ་སྦྱོང་མཛད་ཅིང་། ། ཚུལ་ཁྲིམས་དྲི་ཡི་ལེགས་བགོས་ཆུ། །
ཁྲུས་ལེགས་མཛད་ལ་སྐུ་ཁྲུས་གསོལ། ། མ་ལ་སྣཱ་ནའི་གནས་སུ་ཕ་ལ་སྣཱ་ན་སོགས་ཀྱིས་བཀྲུ་ཞིང་། དེ་དག་སོགས་ཀྱི་སྐུ་ཕྱིའོ། ། ཡང་སྔགས་དང་བསྟུན་ཏེ་རྫས་གསུམ་གྱིས་བྱུག་ཅིང་། ཆུ་གཙང་གིས་བཀྲུས་ལ། འབྲུའི་བུམ་པ་ཐོགས་ཏེ། འདི་ནི་བཟོད་པའི་རང་བཞིན་ཆུ། ། ཁོང་ཁྲོའི་དྲི་མ་སྦྱོང་མཛད་ཅིང་། ། བཟོད་པ་དྲི་ཡིས་ལེགས་བགོས་ཆུ། ། ཁྲུས་ལེགས་མཛད་ལ་སྐུ་ཁྲུས་གསོལ། །
ཕ་ལ་སྣཱ་ནའི་གནས་སུ་བྲུ་ཧི་སྣཱ་ན་སོགས་ཀྱིས་བཀྲུ་ཞིང་། དེ་དག་སོགས་ཀྱིས་སྐུ་ཕྱི། ཡང་སྔགས་དང་བསྟུན་ཏེ་རྫས་གསུམ་གྱིས་བྱུག་ཅིང་ཆུ་གཙང་གིས་བཀྲུས་ལ། འབྲས་ཡོས་ཀྱི་བུམ་པ་ཐོགས་ཏེ། འདི་ནི་བརྩོན་འགྲུས་རང་བཞིན་ཆུ། ། ལེ་ལོའི་དྲི་མ་སྦྱོང་མཛད་ཅིང་། ། བརྩོན་འགྲུས་དྲི་ཡི་ལེགས་བགོས་ཆུ། ། ཁྲུས་ལེགས་མཛད་ལ་སྐུ་ཁྲུས་གསོལ། ། བྲུ་ཧི་སྣཱ་ནའི་གནས་སུ་ལརྫ་སྣཱ་ན་སོགས་ཀྱིས་བཀྲུ་ཞིང་། དེ་དག་སོགས་ཀྱིས་སྐུ་ཕྱི།
ཡང་སྔགས་དང་བསྟུན་ཏེ་རྫས་གསུམ་གྱིས་བྱུག་ཅིང་ཆུ་གཙང་གིས་བཀྲུས་ལ། སྨན་གྱི་བུམ་པ་ཐོགས་ཏེ། འདི་ནི་བསམ་གཏན་རང་བཞིན་ཆུ། ། རྣམ་གཡེང་དྲི་མ་སྦྱོང་མཛད་ཅིང་། ། བསམ་གཏན་དྲི་ཡིས་ལེགས་བགོས་ཆུ། ། ཁྲུས་ལེགས་མཛད་ལ་སྐུ་ཁྲུས་གསོལ། ། ལརྫ་སྣཱ་ནའི་གནས་སུ་ཨོཾ་ཁ་དྷི་སྣཱ་ན་སོགས་ཀྱིས་བཀྲུ་ཞིང་། དེ་དག་སོགས་ཀྱིས་སྐུ་ཕྱི། ཡང་སྔགས་དང་བསྟུན་ཏེ་རྫས་གསུམ་གྱི་བྱུག་ཅིང་ཆུ་གཙང་གིས་བཀྲུས་ལ། རིན་པོ་ཆེའི་བུམ་པ་ཐོགས་ཏེ།
འདི་ནི་ཤེས་རབ་རང་བཞིན་ཆུ། ། ཤེས་འཆལ་དྲི་མ་སྦྱོང་མཛད་ཅིང་། ། ཤེས་རབ་དྲི་ཡི་ལེགས་བགོས་ཆུ། ། ཁྲུས་ལེགས་མཛད་ལ་སྐུ་ཁྲུས་གསོལ། ། ཨོཾ་སརྦ་ཏ་ཐཱ་ག་ཏ་མ་ཎི་སྣཱ་ན་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཧཱུྃ། སོགས་ཀྱིས་བཀྲུ་ཞིང་། དེ་དག་སོགས་ཀྱིས་སྐུ་ཕྱི། དེ་ནས་དྲིའི་བུམ་པ་ཐོགས་ཏེ། ཆུ་བོ་དྲུག་གི་ཁྲུས་བྱས་པས། ། བག་ཆགས་རྣམ་དྲུག་སྦྱངས་ནས་ནི། །
གང་ལ་ཉེས་པ་མི་མངའ་ཞིང་། ། ཁྲུས་ལེགས་མཛད་ལ་ཕྱག་འཚལ་ལོ། ། དྲི་ཆུ་དྲུག་གི་ཁྲུས་བྱས་པས། ། དྲི་མ་རྣམ་དྲུག་སྦྱོང་མཛད་པ། ། རྒྱ་ཆེན་ཡོན་ཏན་དྲུག་ལྡན་པའི། ། ཁྲུས་ལེགས་མཛད་ལ་ཉེས་མི་མངའ། ། དྲི་མ་རྣམ་དྲུག་དག་པ་ཡི། ། ཡོན་ཏན་ཐམས་ཅད་ལྡན་པ་ཡི། ། སངས་རྒྱས་ཐམས་ཅད་མཆོད་དོན་དུ། ། དད་པས་བདག་གིས་ཁྲུས་བགྱི་འོ། །
ཞེས་བརྗོད་ཅིང་ཚིགས་བཅད་རེ་རེའི་མཇུག་ཏུ་བུམ་ཆུ་བླུག དེ་ནས་ཁྲུས་ལོང་བཞག་ལ། བུམ་པ་ལག་པ་གཡོན་པས་བཟུང་། གཡས་པའི་ཀུ་ཤའི་རྩ་བས་ཚིགས་བཅད་རེ་རེ་དང་བསྟུན། རྟེན་རྣམས་ལ་བུམ་ཆུ་འཐོར་ཚུལ་བྱ། དཔོན་སློབ་རྣམས་ཀྱིས་དྲིལ་སིལ་གདངས་དང་བཅས་ཚིགས་བཅད་རེ་རེའི་མཇུག་ཏུ་རྟེན་ལ་ནས་གཏོར་ཞིང་། གང་ལ་སེར་སྣ་རྣམ་ཆགས་པ། ། རྣམ་བཅོམ་དྲི་མ་མེད་མཛད་ཅིང་། ། ཐུགས་ཞི་གནོད་པ་མི་མངའ་དེས། ། ཁྱེད་ལ་བདེ་ལེགས་མཛད་པར་འགྱུར། །
འདྲེན་པ་གང་ཞིག་འགྲོ་བ་རྣམས། ། ཐར་པའི་ལམ་དུ་འཇུག་མཛད་ཅིང་། ། ཆོས་རྣམས་ཐམས་ཅད་སྟོན་པ་དེས། ། ཁྱེད་ལ་བདེ་ལེགས་མཛད་པར་འགྱུར། ། སྟོན་པ་འགྲོ་བ་རྣམས་ཀྱི་རྟེན། ། སེམས་ཅན་ཀུན་གྱི་དོན་གྱི་ཕྱིར། ། གང་ལ་བདེ་བ་མངའ་མཛད་དེས། ། ཁྱེད་ལ་བདེ་ལེགས་མཛད་པར་འགྱུར། ། སྐྱོབ་པ་གང་ཞིག་བྱམས་པ་ཡི། ། ཐུགས་ཀྱི་འགྲོ་བ་འདི་དག་ཀུན། །
བུ་གཅིག་བཞིན་དུ་རྟག་བསྐྱངས་དེས། ། ཁྱེད་ལ་བདེ་ལེགས་མཛད་པར་འགྱུར། ། གང་ཞིག་འཁོར་བར་འགྲོ་བ་ཡི། ། སེམས་ཅན་ཀུན་གྱི་རྟེན་གྱུར་ཅིང་། ། གླིང་དང་དཔུང་གཉེན་གྱུར་པ་དེས། ། ཁྱེད་ལ་བདེ་ལེགས་མཛད་པར་འགྱུར། ། གང་ཞིག་ཆོས་ཀུན་མངོན་སུམ་གྱུར། ། གཙང་ཞིང་བཀྲུ་བ་མི་མངའ་ལ། ། གསུམ་གཙང་གཙང་མར་མཛད་པ་དེས། ། ཁྱེད་ལ་བདེ་ལེགས་མཛད་པར་འགྱུར། །
དཔའ་བོ་ཆེན་པོ་གང་སྐྱེས་པ། ། ཕུན་སུམ་ཚོགས་དོན་གང་འབྱོར་ཞིང་། ། དོན་གྲུབ་ཚོགས་ཀྱང་གྲུབ་པ་དེས། ། ཁྱེད་ལ་བདེ་ལེགས་མཛད་པར་འགྱུར། ། གང་ཞིག་སྐྱེས་པའི་ས་རྣམས་ནི། ། ནགས་ཚལ་བཅས་པ་རབ་གཡོ་ཞིང་། ། སེམས་ཅན་ཐམས་ཅད་རབ་དགའ་དེས། ། ཁྱེད་ལ་བདེ་ལེགས་མཛད་པར་འགྱུར། ། བྱང་ཆུབ་སྙིང་པོར་གཤེགས་པ་ན། ། ས་དག་རྣམ་དྲུག་གཡོས་གྱུར་ཞིང་། །
བདུད་ཡིད་མི་བདེར་གྱུར་པ་དེས། ། ཁྱེད་ལ་བདེ་ལེགས་མཛད་པར་འགྱུར། ། ཆོས་ཀྱི་འཁོར་ལོ་བསྐོར་བ་ན། ། འཕགས་པའི་བདེན་པ་རྣམ་གསུངས་ཤིང་། ། ཐུབ་པའི་སྙན་པ་གང་བྱུང་དེས། ། ཁྱེད་ལ་བདེ་ལེགས་མཛད་པར་འགྱུར། ། ཡིད་འཕྲོག་གང་ཞིག་མུ་སྟེགས་བྱེད། ། ཐམས་ཅད་ཆོས་ཀྱི་ཕམ་མཛད་ཅིང་། ། ཚོགས་ཀུན་དབང་དུ་མཛད་པ་དེས། ། ཁྱེད་ལ་བདེ་ལེགས་མཛད་པར་འགྱུར། །
སངས་རྒྱས་ཁྱེད་ལ་བདེ་ལེགས་མཛད། ། བརྒྱ་བྱིན་ཚངས་པའི་ལྷ་རྣམས་དང་། ། འབྱུང་པོ་ཀུན་གྱི་བདེ་ལེགས་ནི། ། ཁྱེད་ལ་རྟག་ཏུ་སྦྱིན་གྱུར་ཅིག ། སངས་རྒྱས་བསོད་ནམས་མཐུ་དག་དང་། ། ལྷ་རྣམས་ཀུན་གྱི་བསམ་པ་ཡི། ། ཁྱེད་ཀྱི་འདོད་དོན་གང་ཡིན་པ། ། དོན་དེ་དེ་རིང་གྲུབ་གྱུར་ཅིག ། རྐང་གཉིས་ཁྱེད་ཅག་བདེ་ལེགས་ཤོག ། རྐང་བཞི་ཁྱེད་ཅག་བདེ་ལེགས་ཤོག །
ཁྱེད་ཅག་ལམ་དུ་བདེ་ལེགས་ཤོག ། ཕྱིར་འོང་དག་ཀྱང་བདེ་ལེགས་ཤོག ། ཉིན་མོ་བདེ་ལེགས་མཚན་བདེ་ལེགས། ། ཉི་མའི་གུང་ལ་བདེ་ལེགས་ཤིང་། ། ཁྱེད་ཅག་ཀུན་ཏུ་བདེ་ལེགས་གྱུར། ། ཁྱེད་ཅག་སྡིག་པ་མ་གྱུར་ཅིག ། ཅེས་བརྗོད་ཅིང་ཉིན་མོ་བདེ་ལེགས་དང་བསྟུན་སྣ་ཚོགས་རོལ་མོ་མཛད། དེ་ནས་མཆོད་གཡོག་པས་དྲིའི་བུམ་པ་དེ་ཉིད་གཡས་དང་། ཁྲུས་ལོང་གཡོན་དུ་ཁྱེར་ལ་རྟེན་གསར་རྙིང་ཐམས་ཅད་ལ་མེ་ལོང་བསྟན་ཞིང་གོང་བཞིན་ཁྲུས་བྱ། དཔོན་སློབ་རྣམས་ཀྱིས་དྲིལ་སིལ་གདངས་དང་བཅས་པས།
ཇི་ལྟར་བལྟམས་པ་སོགས་དང་། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། དེ་བཞིན་གཤེགས་པ་རྣམས་དང་དེ་སྲས་ལ་སོགས་གོང་བཞིན་བརྗོད་ཅིང་བཀྲུ། རོལ་མོ་བྱ། དེ་དག་སྐུ་ལ་སོགས་སྔགས་དང་བཅས་པས་སྐུ་ཕྱི། དེ་ནས་བུམ་པ། ཁྲུས་ལོང་། སྐུ་ཕྱིས། རྡོ་དྲིལ་སོགས་བཞག་གོ ། ཁྲུས་བུམ་གཅིག་ལས་མེད་ན་རྟེན་གསར་པ་བཀྲུ་བ་མན་ཐམས་ཅད་དེ་ཉིད་ཀྱི་བྱ་བ་ཡིན་ནོ།། །།
སྤྱི་དོན་དྲུག་པ་རྟེན་བསྐྱེད་པ་ནི། རྟེན་རྣམས་ཨ་མྲྀ་ཏས་བསངས། ཤཱུ་ནྱ་ཏཱས་རྟེན་རྣམས་མི་དམིགས་ཏེ་སྟོང་པར་གྱུར། སྟོང་པའི་ངང་ལས་བླ་མའི་སྐུ་གཙོ་བོ་ཡིན་ན། པདྨ་ཉི་མ་བདུད་བཞི་བརྩེགས་པའི་གདན་གྱི་སྟེང་དུ་ཨོཾ་ཨཱཿཧཱུྃ་ལས་རྡོ་རྗེ་ཨོཾ་ཨཱཿཧཱུྃ་གིས་མཚན་པ། དེ་ཡོངས་སུ་གྱུར་པ་ལས་ལྷ་གྲངས་དང་མཉམ་པ་རྡོ་རྗེ་འཆང་ཀྱེ་རྡོ་རྗེ་སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ་ཞབས་བཞི་པ། རྩ་བའི་ཞལ་དཀར་པོ་གཡས་སྔོ། གཡོན་དམར་བ། སྟེང་ཞལ་དུད་ཁ། ཞལ་ལྷག་མ་གཉིས་གཉིས་གནག་པ་ཞལ་རེ་རེ་ལ་སྤྱན་གསུམ་གསུམ་དང་ལྡན་པ།
ཞལ་མཆེ་བ་གཙིགས་ཤིང་དབུ་སྐྲ་སེར་པོ་གྱེན་དུ་བརྫེས་པ། སྤྱི་བོར་སྣ་ཚོགས་རྡོ་རྗེས་མཚན་པ། ཕྱག་བཅུ་དྲུག་གི་གཡས་བརྒྱད་ན་རྡོ་རྗེ། གཡོན་བརྒྱད་ན་དེས་ཡུ་བ་བྱས་པའི་དྲིལ་བུ་འཛིན་པ། དབུ་རེ་རེ་ལ་མི་མགོ་སྐམ་པོ་ལྔ་ལྔས་དབུ་བརྒྱན་ཞིང་། རློན་པ་ལྔ་བཅུས་དོ་ཤལ་ཅན། རུས་པའི་རྒྱན་དྲུག་གིས་བརྒྱན་པ། ཞབས་གཡས་གཉིས་བརྐྱངས་པའི་བརླ་ལ་གཡོན་གཉིས་བསྐུམ་པའི་སོར་མོ་རྣམས་གཏད་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པ། སྒེག་པ་དཔའ་བ་མི་སྡུག་པ། ། རྒོད་ཅིང་དྲག་ཤུལ་འཇིགས་སུ་རུང་། །
སྙིང་རྗེ་ངམ་དང་ཞི་བ་ཡི། ། གར་དགུའི་རོ་དང་ལྡན་པ་ཉིད། ། དེའི་པང་ན་ཡུམ་རྡོ་རྗེ་བདག་མེད་མ་སྐུ་མདོག་སྔོན་མོ་ཞལ་གཅིག་ཕྱག་གཉིས་སྤྱན་གསུམ་མ་གྲི་ཐོད་འཛིན་མ་དང་མཉམ་པར་སྦྱོར་བའི་སྐུ་ཅན་དུ་གྱུར། ཞེས་བརྗོད། དེ་བཞིན་དུ་གཙོ་བོ་གང་ཡིན་པ་དེ་གོང་བཞིན་རྒྱས་པར་བསྐྱེད། མཆོད་རྟེན་ནི་པདྨ་དང་ཉི་མའི་གདན་ལ། ཧཱུྃ་ལས་འཁོར་ལོ་བྷྲཱུཾ་གྱིས་མཚན་པ་དེ་ཡོངས་སུ་གྱུར་པ་ལས་རྣམ་པར་སྣང་མཛད་ཀྱེ་རྡོ་རྗེ་སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ་ཞབས་བཞི་པ། ཕྱག་གཡས་བརྒྱད་ན་འཁོར་ལོ། གཡོན་བརྒྱད་ན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་སངས་རྒྱས་སྤྱན་མ་དཀར་མོ་གྲི་ཐོད་འཛིན་པ་དང་མཉམ་པར་སྦྱོར་བའི་སྐུ་ཅན་དུ་གྱུར་པ་དེ་ཉིད་འོད་དུ་ཞུ་བ་ལས་བྱུང་བའི་རིན་པོ་ཆེའི་མཆོད་རྟེན་སེངྒེ་ཆེན་པོ་བརྒྱད་ཀྱིས་བཏེག་པའི་ཁྲིའི་གདན་ལ།
དང་པོ་པདྨ་སྤུངས་པའི་མཆོད་རྟེན་པདྨ་བརྩེགས་པའི་བང་རིམ་ཟླུམ་པོ་བཞི་དང་ལྡན་པ། གཉིས་པ་བྱང་ཆུབ་ཆེན་པོའི་མཆོད་རྟེན་བང་རིམ་གྲུ་བཞི་པ་རིམ་པ་བཞི་དང་ལྡན་པ། གསུམ་པ་བཀྲ་ཤིས་སྒོ་མང་གི་མཆོད་རྟེན་བང་རིམ་གྲུ་བཞི་པ་རིམ་པ་བཞིའི་བང་རིམ་གློ་འབུར་བཞིས་མཚན་པ་ལ། ཕྱོགས་རེར་སྒོ་བཅུ་དྲུག་རེ་དང་། བུམ་པ་དང་བྲེའི་ཕྱོགས་བཞིར་སྒོ་རེས་མཚན་པ། བཞི་པ་ཆོ་འཕྲུལ་ཆེན་པོའི་མཆོད་རྟེན་ཕྱོགས་བཞིར་འབུར་བཞི་ཡོད་པའི་བང་རིམ་གྲུ་བཞི་པ་བཞི་དང་ལྡན་པ། ལྔ་པ་ལྷ་བབས་ཀྱི་མཆོད་རྟེན་བང་རིམ་གྲུ་བཞི་པ་རིམ་པ་བཞི་དང་ལྡན་པའི་ཕྱོགས་བཞིར་གློ་འབུར་གྱི་སྟེང་དུ་སྐས་གདང་གིས་མཚན་པར་བྱས་པ། དྲུག་པ་དབྱེན་སྡུམས་མཆོད་རྟེན་བང་རིམ་བཞི་གྲུ་བཞི་པའི་ཟུར་ནས་བཅད་པ་ལྟ་བུའི་ཕྱོགས་རེ་ལ་ཟུར་བརྒྱད་ཀྱིས་མཚན་པ། བདུན་པ་སྐུ་ཚེ་བྱིན་གྱི་བརླབས་པའི་མཆོད་རྟེན་བང་རིམ་ཟླུམ་པོ་རིམ་པ་གསུམ་དང་ལྡན་པ། བརྒྱད་པ་མྱ་འདས་མཆོད་རྟེན་བང་རིམ་དང་བྲལ་བ་སྟེ།
དེ་ལྟ་བུའི་མཆོད་རྟེན་རྣམས་མགུར་ཆུ་ཟླ་བའི་དཀྱིལ་འཁོར་སྟེང་དུ་བམ་པ་ཟླུམ་པོ་སྒོ་རེ་དང་བཅས་པ། དེའི་སྟེང་དུ་བྲེ། དེའི་སྟེང་དུ་གདུགས་རིམ་པ་བཅུ་གསུམ་ཆར་ཁེབས་ཏོག་དང་བཅས་པ། མེ་ཏོག་གི་ཕྲེང་བ་དང་། དར་གྱི་ལྡ་ལྡི། དྲིལ་བུ། ཟླ་ཚེས་ལ་སོགས་པས་མཚན་པར་གྱུར། དེ་ཙམ་རྒྱས་པར་བརྗོད་པ་བློས་མི་འདོད་ན་དེ་ཉིད་འོད་དུ་ཞུ་བ་ལས་བྱུང་བའི་བདེ་བར་གཤེགས་པའི་མཆོད་རྟེན་བརྒྱད་ཚད་དང་། མཚན་ཉིད་རྒྱན་ལ་སོགས་པ་ཡོངས་སུ་རྫོགས་པར་གྱུར། ཅེས་བརྗོད་ཀྱང་རུང་།
དེ་ལྟར་ཚ་ཚ། ཁང་བུ་བརྩེགས་པ་སོགས་ཆོས་སྐུའི་མཆོད་རྟེན་གྱི་རིགས་ཐམས་ཅད་བསྡུས་པ་ལྟར་བྱ། དེ་ལྟ་བུའི་མཆོད་རྟེན་གྱི་བུམ་པའི་ནང་དུ་པདྨ་དང་ཉི་མའི་གདན་ལྔའི་དབུས་ཀྱི་གདན་གྱི་སྟེང་དུ་བྷྲཱུཾ་ལས་འཁོར་ལོ་བྷྲཱུཾ་གྱིས་མཚན་པ། དེ་ཉིད་ཡོངས་སུ་གྱུར་པ་ལས་རྣམ་པར་སྣང་མཛད་ཀྱེ་རྡོ་རྗེ་སོགས་གོང་བཞིན་དང་། ཤར་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ཡོངས་སུ་གྱུར་པ་ལས་མི་བསྐྱོད་པ་ཀྱཻ་རྡོ་རྗེ་སྐུ་མདོག་སྔོན་པོ་ཞལ་བརྒྱད་ཕྱག་བཅུ་དྲུག་པ་ཞབས་བཞི་པ། ཕྱག་གཡས་བརྒྱད་རྡོ་རྗེ། གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་མཱ་མ་ཀཱི་སྔོན་མོ་གྲི་ཐོད་འཛིན་པ་དང་མཉམ་པར་སྦྱོར་བ། ལྷོར་ཨཱཾ་ལས་རིན་པོ་ཆེ་ཨཱཾ་གི་མཚན་པ་ཡོངས་སུ་གྱུར་པ་ལས་རིན་ཆེན་འབྱུང་ལྡན་ཀྱེ་རྡོ་རྗེ་སྐུ་མདོག་སེར་པོ་ཞལ་བརྒྱད་ཕྱག་བཅུ་དྲུག་པ་ཞབས་བཞི་པ། ཕྱག་གཡས་བརྒྱད་རིན་པོ་ཆེ།
གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་རིན་ཆེན་སྒྲོལ་མ་སེར་མོ་གྲི་ཐོད་འཛིན་པ་དང་མཉམ་པར་སྦྱོར་བ། ནུབ་ཏུ་ཛྲཱིཾ་ལས་པདྨ་ཛྲཱིཾ་གིས་མཚན་པ་ཡོངས་སུ་གྱུར་པ་ལས་འོད་དཔག་མེད་ཀྱེ་རྡོ་རྗེ་སྐུ་མདོག་དམར་པོ་ཞལ་བརྒྱད་ཕྱག་བཅུ་དྲུག་པ་ཞབས་བཞི་པ། ཕྱག་གཡས་བརྒྱད་པདྨ། གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་གོས་དཀར་མོ་དམར་མོ་གྲི་ཐོད་འཛིན་པ་དང་མཉམ་པར་སྦྱོར་བ། བྱང་དུ་ཁཾ་ལས་རལ་གྲི་ཁཾ་གིས་མཚན་པ་ཡོངས་སུ་གྱུར་པ་ལས་དོན་ཡོད་གྲུབ་པ་ཀྱེ་རྡོ་རྗེ་སྐུ་མདོག་ལྗང་གུ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། ཕྱག་གཡས་བརྒྱད་རལ་གྲི། གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ།
ཡུམ་དམ་ཚིག་སྒྲོལ་མ་ལྗང་གུ་གྲི་ཐོད་འཛིན་པ་དང་མཉམ་པར་སྦྱོར་བ། རིགས་ལྔ་ཐམས་ཅད་རུས་པའི་རྒྱན་གྱིས་བརྒྱན་པའི་སྐུ་ཅན་དུ་གྱུར་པ་ལ་སངས་རྒྱས་དང་བྱང་ཆུབ་སེམས་དཔའ་བསམ་གྱིས་མི་ཁྱབ་པས་བསྐོར་བ། ཆོས་པོ་ཏི་དང་། གཟུངས་ནི་རྨ་བྱས་བཏེག་པའི་རིན་པོ་ཆེའི་ཁྲི་པདྨ་ཉི་མའི་གདན་གྱི་སྟེང་དུ་ཛྲཱིཾ་ལས་པདྨ་ཛྲཱིཾ་གིས་མཚན་པ་ཡོངས་སུ་གྱུར་པ་ལས་འོད་དཔག་མེད་ཀྱེ་རྡོ་རྗེ་གོང་བཞིན་བསྐྱེད། ལྷ་ཁང་། གཙུག་ལག་ཁང་སོགས་པདྨ་དང་ཉི་མའི་གདན་གྱི་སྟེང་དུ་བྷྲཱུཾ་ལས་འཁོར་ལོ་བྷྲཱུཾ་གྱིས་མཚན་པ་ཡོངས་སུ་གྱུར་པ་ལས་རྣམ་པར་སྣང་མཛད་ཀྱེ་རྡོ་རྗེར་གོང་བཞིན་བསྐྱེད། ཞུ་བ་ལས་བྱུང་བའི་ལྷ་ཁང་སོགས་སུ་གྱུར་པའི་ནང་དུ་གདན་ལྔའི་སྟེང་དུ་ཀྱེ་རྡོར་རིགས་ལྔ་བསྐྱེད་པ་མཆོད་རྟེན་བཞིན་བྱ། རྡོ་དྲིལ་སོགས་ཕྱག་མཚན་རྣམས་ནི་པད་ཉིའི་གདན་ལ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་མི་བསྐྱོད་པ་ཀྱེ་རྡོ་རྗེར་གོང་བཞིན་བསྐྱེད། ཁང་བཟང་དང་། རྟ་བབས་དང་།
ལྗོན་ཤིང་དང་། རྡོ་རིང་དང་། ཆུ་མིག་དང་། ཁྲོན་པ་ལ་སོགས་པ་རྣམས་ནི་པདྨ་དང་ཉི་མའི་གདན་ལ་བྷྲཱུཾ་ལས་འཁོར་ལོ་བྷྲཱུཾ་གྱིས་མཚན་པ་ལས་རྣམ་སྣང་ཀྱེ་རྡོ་རྗེ་གོང་བཞིན་བསྐྱེད། ཐུབ་པའི་སྐུ་ཡིན་ན་སེངྒེས་བཏེག་པའི་རིན་པོ་ཆེའི་ཁྲི་པདྨ་དང་ཟླ་བའི་གདན་ལ་ཧཱུྃ་ལས་གསེར་གྱི་རྡོ་རྗེ་རྩེ་ལྔ་པ་ཧཱུྃ་གིས་མཚན་པ་ཡོངས་སུ་གྱུར་པ་ལས་བཅོམ་ལྡན་འདས་ཤཱཀྱའི་རྒྱལ་པོ་སྐུ་མདོག་གསེར་བཙོ་མ་ལྟ་བུ་ཞལ་གཅིག་ཕྱག་གཉིས་པ་ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། ཕྱག་གཡས་ས་གནོན། གཡོན་མཉམ་བཞག་མཛད་པ། ཆོས་གོས་རྣམ་པ་གསུམ་གསོལ་བ། དབུ་གཙུག་ཏོར་དང་བཅས་ཤིང་མཚན་དཔེས་སྤྲས་པ། སྐུ་ལ་འོད་ཟེར་བྱེ་བ་བརྒྱ་སྟོང་འཕྲོ་བའི་སྐུ་ཅན་དུ་གྱུར།
རྡོ་རྗེ་འཆང་ཡིན་ན་ཁྲི་གདན་གོང་བཞིན་ལ་ཨོཾ་ཨཱཿཧཱུྃ་ལས་རྡོ་རྗེ་ཨོཾ་ཨཱཿཧཱུྃ་གིས་མཚན་པ་ཡོངས་སུ་གྱུར་པ་ལས་རྡོ་རྗེ་འཆང་ཆེན་པོ་སྐུ་མདོག་སྔོན་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་ཐུགས་ཁར་བསྣོལ་ནས་འཛིན་པ། དབུ་སྐྲ་རལ་པའི་ཐོར་ཅོག་ཅན་མཚན་དཔེས་བརྒྱན་པ། རིན་པོ་ཆེའི་རྒྱན་བརྒྱད་ཀྱི་སྤྲས་ཤིང་། དར་གྱི་སྟོད་གཡོགས་དང་ཤམ་ཐབས་མཛེས་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། ཡུམ་རྡོ་རྗེ་སྙེམས་མ་སྐུ་མདོག་སྔོན་མོ་གྲི་ཐོད་འཛིན་པ་དང་མཉམ་པར་སྦྱོར་བའི་སྐུ་ཅན་དུ་གྱུར། དེ་བཞིན་དུ་རྡོ་རྗེ་སེམས་དཔའི་སྐུ་ཡིན་ན་གཞན་གོང་འོག་ཐམས་ཅད་གོང་དང་འདྲ་ལ། མཚན་གྱི་སྐབས་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས་པ། གཡས་རྡོ་རྗེ་ཐུགས་ཁ་དང་། གཡོན་དྲིལ་བུ་དཀུར་བསྟེན་པ་སོགས་དང་།
ཡུམ་སྐུ་མདོག་དཀར་མོར་བྱེད་པ་ཙམ་མོ། ། འདི་གསུམ་ཆོ་ག་བསྒྱུར་མི་དགོས། གྲུབ་ཆེན་བརྒྱད་ཅུ་སོགས་བླ་མ་བརྒྱུད་པའི་སྐུ་རྣམས་ནི་གོང་བཞིན་ཀྱེ་རྡོ་རྗེ་འཆང་ཀྱེ་རྡོ་རྗེ་ཡབ་ཡུམ་དུ་བསྐྱེད། གནས་བརྟན་ཆེན་པོ་བཅུ་དྲུག་སོགས་ཀྱང་བླ་མའི་ཁོངས་སུ་བསྡུས་ནས་གོང་བཞིན་རྡོ་རྗེ་འཆང་དུ་བསྐྱེད་པས་ཆོག་པར་སེམས་སོ། ། གཞན་བྲི་སྐུའི་གཙོ་བོ་ཡི་དམ་ལྟ་བུ་ཡིན་ཞིང་། འཁོར་ཉུང་ན་རང་གི་ཕྱག་མཚན་ས་བོན་ལས་སོ་སོའི་རྣམ་པ་ཅན་དུ་བསྐྱེད་པའམ་གོང་བཞིན་གཙོ་འཁོར་ཐམས་ཅད་རྡོ་རྗེ་འཆང་ཀྱེ་རྡོ་རྗེའི་རྣམ་པར་བསྐྱེད། གུར་ཞལ་སོགས་ས་སྐྱ་པའི་ཆོས་བསྲུང་ཐུན་མོང་མ་ཡིན་པ་རྒྱུད་སྡེ་ཟབ་མོ་ནས་གསུངས་པ་རྣམས་སོ་སོའི་གཏོར་ཆོག་བཞིན་བསྐྱེད་པ་ཐུན་མོང་མ་ཡིན་པའམ། ཐུན་མོང་བ་ནི་ཆོས་བསྲུང་ཐམས་ཅད་གོང་བཞིན་མི་བསྐྱོད་པ་ཀྱེ་རྡོ་རྗེ་ཡབ་ཡུམ་དུ་བསྐྱེད། དཀྱིལ་འཁོར་ཡིན་ན་པཾ་ལས་པདྨ། རཾ་ལས་ཉི་མའི་དཀྱིལ་འཁོར་སྟེང་དུ་ཧཱུྃ་ལས་སྣ་ཚོགས་རྡོ་རྗེ་རྭ་ཉི་ཤུ་པ་ཤར་དཀར།
ལྷོ་སེར། ནུབ་དམར། བྱང་ལྗང་། ལྟེ་བ་མཐིང་ནག་ལ་ཧཱུྃ་གིས་མཚན་པ་ཧཱུྃ་ལས་འོད་ཟེར་ཕྱོགས་བཅུར་འཕྲོས་པས་འོག་རྡོ་རྗེའི་ས་གཞི། ཁོར་ཡུག་རྡོ་རྗེའི་རྭ་བ་དང་། དྲྭ་བ། སྟེང་རྡོ་རྗེའི་གུར་དང་བླ་བྲེ། ཡེ་ཤེས་ཀྱི་མེ་རི་རབ་ཏུ་འབར་བའི་སྲུང་བའི་འཁོར་ལོར་གྱུར་པའི་ནང་དུ་བྷྲཱུཾ་ལས་གཞལ་ཡས་ཁང་པ་གྲུ་བཞི་པ་སྒོ་བཞི། རྟ་བབས་བཞིས་མཛེས་པ། རྒྱན་ཐམས་ཅད་ཀྱིས་བརྒྱན་པ།
མཚན་ཉིད་ཐམས་ཅད་ཡོངས་སུ་རྫོགས་པའི་ཕྱི་རོལ་དུ་དུར་ཁྲོད་ཆེན་པོ་བརྒྱད་སྲུང་བའི་འཁོར་ལོ་དང་བཅས་པའི་ནང་དུ་ལྷ་རྣམས་ཀྱི་གདན་གཙོ་འཁོར་གྱི་བསྐྱེད་ཆོག་སོགས་ཤེས་ཤིང་སྤྲོ་ན་སོ་སོའི་དཀྱིལ་ཆོག་བཞིན་བསྐྱེད། དེ་ཙམ་མི་ནུས་ན་པདྨ་དང་ཉི་མའི་གདན་ལ་གཙོ་འཁོར་ཐམས་ཅད་ཨོཾ་ཨཱཿཧཱུྃ་ལས་རྡོ་རྗེ་ཨོཾ་ཨཱཿཧཱུྃ་གིས་མཚན་པ་ལྷ་གྲངས་དང་མཉམ་པ་ཡོངས་སུ་གྱུར་པ་ལས་བཅོམ་ལྡན་འདས་རྡོ་རྗེ་སེམས་དཔའ་ཀྱེ་རྡོ་རྗེ་སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ་ཞབས་བཞི་པ། ཕྱག་གཡས་བརྒྱད་རྡོ་རྗེ། གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་རྡོ་རྗེ་སྙེམས་མ་སྐུ་མདོག་དཀར་མོ་གྲི་གུག་འཛིན་པ་དང་མཉམ་པར་སྦྱོར་བ། རུས་པའི་རྒྱན་གྱིས་བརྒྱན་པའི་སྐུ་ཅན་དུ་གྱུར། ཞེས་པས་བསྐྱེད། ཡང་དཀྱིལ་འཁོར་དུར་ཁྲོད་བརྒྱད་དང་སྲུང་འཁོར་མེད་པ་རྣམས་ལ་ཕྱི་རོལ་དུ་འོད་ཟེར་འཕྲོས་པས་ཡོངས་སུ་བསྐོར་བ་ཅེས་སོགས་སྐབས་ཐོབ་དང་སྦྱར་ནས་ཤེས་པར་བྱའོ། ། འཇིག་རྟེན་པའི་ལྷ་གཞི་བདག་ལ་སོགས་པ་བྲིས་པ་དང་། གོ་ཁྲབ།
རྒྱན་གོས་སོགས་ལ་བགེགས་བསྐྲད། བཀྲ་ཤིས་བརྗོད་པ་ཙམ་གྱིས་གཞི་བདག་སོགས་ཤིང་། སྦྱིན་བདག་ལ་མཐུན་རྐྱེན་བསྒྲུབ་ཅིང་འགལ་རྐྱེན་སེལ་བ་དང་། ཡོ་བྱད་ཀྱི་དངོས་པོ་རྣམས་གཟི་བརྗིད་ཕུན་སུམ་ཚོགས་པར་བསམ་པ་ཙམ་གྱིས་ཆོག་ལ། གཞན་བསྐྱེད་ཆོག་དང་རྟོག་བཟོའི་སྒོ་ནས་ཡོན་བདག་གི་མགོ་སྐོར་གང་ཡང་མི་དགོས། སྲུང་བ་སོགས་འཁོར་ལོ་སྔགས་ཅན་དང་། སྐུ་ཡོད་པ་རྣམས་པད་ཉིའི་གདན་ལ་ཨོཾ་ལས་འཁོར་ལོ་ཨོཾ་གྱིས་མཚན་པ་ལས་རྣམ་སྣང་ཀྱེ་རྡོ་རྗེར་གོང་བཞིན་བསྐྱེད་ནས་ཞུ་བ་ལས་བྱུང་བའི་འཁོར་ལོ་བྲིས་པ་ཇི་ལྟ་བ་བཞིན་དུ་གྱུར་པའི་ནང་དུ་པད་ཉིའི་གདན་ལ་སྔགས་རྣམས་ཛྲཱིཾ་ལས་པདྨ་ཛྲཱིཾ་གིས་མཚན་པ་ལས་འོད་དཔག་མེད་ཀྱེ་རྡོ་རྗེར་གོང་བཞིན་བསྐྱེད། སྐུ་ཡོད་ན་ཨོཾ་ཨཱཿཧཱུྃ་ལས་རྡོ་རྗེ་ཨོཾ་ཨཱཿཧཱུྃ་གིས་མཚན་པ་ལས་རྡོ་རྗེ་འཆང་ཀྱེ་རྡོ་རྗེར་གོང་བཞིན་བསྐྱེད་པ་སོགས་རིགས་འགྲེ་སྐབས་ཐོབ་དང་བསྟུན་ནས་རྣམ་དཔྱོད་ཀྱིས་དཔྱད་པར་བྱའོ། ། དེ་ལྟར་ལྷ་རྣམས་བསྐྱེད་ཚར་བ་དང་། ལྷ་དེ་ཐམས་ཅད་ཀྱི་དཔྲལ་བར་ཟླ་བའི་སྟེང་དུ་ཨོཾ་དཀར་པོ།
མགྲིན་པར་པདྨའི་སྟེང་དུ་ཨཱཿདམར་པོ། ཐུགས་ཁར་ཉི་མའི་སྟེང་དུ་ཧཱུྃ་སྔོན་པོ། ཞེས་བརྗོད་ཅིང་བསམ་ལ་བྱིན་གྱི་རློབས།། །། སྤྱི་དོན་བདུན་པ་ཡེ་ཤེས་པ་སྤྱན་དྲངས་ཤིང་དགུག་གཞུག་བྱ་བ་ལ་གསུམ། སྤྱང་བ་དངོས། བགེགས་བསྐྲད་ཅིང་མཆོད་པ། དགུག་ཞུགས་བྱ་བའོ། ། དང་པོ་ནི། དཔོན་སློབ་རྣམས་ཀྱིས་རྡོ་དྲིལ་དང་། སློབ་དཔོན་གྱིས་སྤོས་བཟུང་།
རང་གི་སྙིང་ཁ་ནས་འོད་ཟེར་འཕྲོས་པས་འོག་མིན་ནས་རང་འདྲའི་ཡེ་ཤེས་ཀྱི་དཀྱིལ་འཁོར་ལས་སངས་རྒྱས་དང་བྱང་ཆུབ་སེམས་དཔའ་བསམ་གྱིས་མི་ཁྱབ་པས་བསྐོར་བ་བཛྲ་ས་མཱ་ཛཿ ཞེས་བརྗོད་ཅིང་རྡོ་རྗེ་བསྡུ་བའི་ཕྱག་རྒྱ་བྱ། དེ་ནས་གདངས་དང་བཅས་པས། མ་ལུས་སེམས་ཅན་ཀུན་གྱི་མགོན་གྱུར་ཅིང་། ། བདུད་སྡེ་དཔུང་བཅས་མི་བཟད་འཇོམས་མཛད་ལྷ། ། དངོས་རྣམས་མ་ལུས་ཇི་བཞིན་མཁྱེན་གྱུར་པའི། ། བཅོམ་ལྡན་འཁོར་བཅས་འདིར་ནི་གཤེགས་སུ་གསོལ། ། བཅོམ་ལྡན་བསྐལ་པ་གྲངས་མེད་དུ་མ་རུ། ། འགྲོ་ལ་བརྩེ་ཕྱིར་ཐུགས་རྗེས་རྣམ་སྦྱངས་ཤིང་། ། སྨོན་ལམ་རྒྱ་ཆེན་དགོངས་པ་ཡོངས་རྫོགས་པའི། །
ཁྱེད་བཞེད་འགྲོ་དོན་མཛད་དུས་འདི་ལགས་ན། ། དེ་ཕྱིར་ཆོས་དབྱིངས་ཕོ་བྲང་ལྷུན་གྲུབ་ནས། ། རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང་། ། མཐའ་ཡས་སེམས་ཅན་ཚོགས་རྣམས་བསྒྲལ་བའི་ཕྱིར། ། ཡང་དག་འཁོར་དང་བཅས་རྣམས་གཤེགས་སུ་གསོལ། ། ཆོས་རྣམས་ཀུན་གྱི་དབང་ཕྱུག་གཙོ། ། བཙོ་མ་གསེར་གྱི་མདོག་འདྲ་ཞིང་། ། ཉི་མ་ལས་ལྷག་གཟི་བརྗིད་ཆེ། ། དད་པས་སྤྱན་ནི་དྲང་བར་བགྱི། ། ཞི་ཞིང་ཐུགས་རྗེ་ཆེ་ལྡན་པ། །
དུལ་ཞིང་བསམ་གཏན་ས་ལ་བཞུགས། ། ཆོས་དང་ཡེ་ཤེས་ཆགས་བྲལ་བ། ། ཀུན་ཏུ་མི་བཟད་ནུས་པར་ལྡན། ། ཚུར་སྤྱོན་ཚུར་སྤྱོན་ཞི་བདག་ལྷ། ། ཐུབ་པའི་སྐྱེས་མཆོག་ཐམས་ཅད་མཁྱེན། ། ཤིན་ཏུ་ལེགས་བྱས་གཟུགས་བརྙན་ནི། ། མཆོད་པས་འདིར་ནི་གཤེགས་སུ་གསོལ། ། འདིར་ནི་གཟུགས་དང་ལྷན་ཅིག་ཏུ། ། འགྲོ་བའི་དོན་དུ་བཞུགས་ནས་ཀྱང་། ། ནད་མེད་ཚེ་དང་དབང་ཕྱུག་དང་། །
མཆོག་རྣམས་ལེགས་པར་སྩལ་དུ་གསོལ། ། ཨོཾ་བྷ་ག་ཝཱན་མ་ཧཱ་ཀ་རུ་ཎི་ཀ་དྲྀ་ཤྱ་ཧོཿས་མ་ཡ་སཏྭཾ། ཞེས་བརྗོད་ལ་སྤྱན་དྲངས་ནས་སྤོས་བཞག གཉིས་པ་བགེགས་བསྐྲད་ཅིང་མཆོད་པ་ནི། ངག་ཏུ་ཡེ་ཤེས་སེམས་དཔའི་ཕྱི་བཞིན་དུ་འབྲངས་ནས། བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་རབ་ཏུ་གནས་པར་བྱེད་པ་ལ་བར་དུ་གཅོད་པར་བྱེད་པའི་གདོན་བགེགས་ཀྱི་ཚོགས་གང་ཡིན་པ་ཐམས་ཅད་འདིར་མ་གནས་པར་གཞན་དུ་དེངས་ཤིག ཅེས་བརྗོད་ལ་ལས་ཐམས་ཅད་པའི་སྔགས་ཨ་མྲྀ་ཏ་བཟླས། ཡུངས་ཀར་གྱིས་བྲབ། གུ་གུལ་གྱིས་བདུག་ཅིང་། དྲིལ་སིལ་རོལ་མོ་དྲག་ཏུ་བྱ།
དེ་ནས་མཆོད་པ་ནི། བཅོམ་ལྡན་འདས་འདིར་ནི་བྱོན་པ་ལེགས། ། བདག་ཅག་བསོད་ནམས་སྐལ་བར་ལྡན། ། བདག་ལ་མཆོད་ཡོན་བཞེས་ནས་ཀྱང་། ། ཐུགས་ལ་དགོངས་ཤིང་གནང་བར་མཛོད། ། བདེ་བར་གཤེགས་སོ་བཅོམ་ལྡན་འདས། ། ཚུར་གཤེགས་འདིར་ནི་བཞུགས་སུ་གསོལ། ། བདག་ལ་མཆོད་ཡོན་བཞེས་ནས་ཀྱང་། ། འདི་ཉིད་དུ་ནི་བཞེས་སུ་གསོལ། ། ཨོཾ་བཛྲ་ག་ག་ན་ས་མ་ཡ་ཧཱུྃ།
ཞེས་པས་མཆོད་ཡོན་དང་། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱི་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡི། ། དེ་བཞིན་བདག་གིས་སྐུ་ཁྲུས་གསོལ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃཿ ཞེས་པས་ཁྲུས་གསོལ། བདག་དང་འགྲོ་ལ་ཐུགས་རྗེའི་ཕྱིར། ། ཉིད་ཀྱི་རྫུ་འཕྲུལ་མཐུ་ཡིས་ནི། ། དེ་སྲིད་མཆོད་པ་བདག་བགྱིས་ན། །
དེ་སྲིད་བཅོམ་ལྡན་བཞུགས་སུ་གསོལ། ། ཨོཾ་པདྨ་ཀ་མ་ལཱ་ཡ་སཏྭཾཿ ཞེས་པས་གདན་ཕུལ། ལྷ་ལ་སོགས་པ་དྲི་ཡི་རྫས། ། ཕྱོགས་རྣམས་ཀུན་ན་གང་ཡོད་པ། ། ཚིམ་བྱེད་ཡིད་འོང་ལྡན་པ་འདི། ། ཐུབ་དབང་སྲས་དང་བཅས་ལ་འབུལ། ། ཨོཾ་བཛྲ་གནྡྷེ་ཨཱཿཧཱུྃ། ཞིང་འདིའམ་རྒྱ་ཆེན་ཞིང་གཞན་ན། ། ལྷ་རྫས་མེ་ཏོག་ཡིད་འོང་ལྡན། །
ཆུ་དང་ཐང་སྐྱེས་ཡིད་བྱུང་འདི། ། ཐུབ་དབང་སྲས་དང་བཅས་ལ་འབུལ། ། ཨོཾ་བཛྲ་པུཥྤེ་ཨཱཿཧཱུྃ། ཕྱོགས་བཅུ་ཀུན་ནས་བདུག་སྤོས་འདི། ། ལྷ་རྫས་སྤོས་ཀྱི་ཤིང་ལ་སོགས། ། དྲི་ཞིམ་ཡིད་འོང་གང་ཡོད་པ། ། ཐུབ་དབང་སྲས་དང་བཅས་ལ་འབུལ། ། ཨོཾ་བཛྲ་དྷཱུ་པེ་ཧཱུྃ། འཇིག་རྟེན་འདི་འམ་ཕྱོགས་རྣམས་ན། ། ལྷ་དང་མི་ལ་སོགས་པའི་ཟས། །
ཡོན་ཏན་ཀུན་ལྡན་གང་ཡིན་དེ། ། ཐུབ་དབང་སྲས་དང་བཅས་ལ་འབུལ། ། ཨོཾ་བཛྲ་ནཻ་ཝི་དྱེ་ཨཱཿཧཱུྃ། འཇིག་རྟེན་འདི་འམ་ཕྱོགས་བཅུ་ཡི། ། རིན་ཆེན་མར་མེ་ལ་སོགས་པ། ། སྣང་བའི་ཁྱད་པར་གང་ཡོད་དེ། ། ཐུབ་དབང་ལ་ནི་དབུལ་བར་བགྱི། ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ། བླ་མེད་རྡོ་རྗེ་ཐེག་པའི་དོན་སྟོན་ཞིང་། ། ཤེས་རབ་མཆོག་གི་རྗེས་འགྲོ་རོལ་མོའི་སྒྲ། །
བདུད་ཀྱི་འཁོར་ལོ་གཞོམ་ཕྱིར་དབུལ་བར་བགྱི། ། དོན་གྱི་དབྱིངས་ལ་མངའ་བརྙེས་འདི་བཞེས་ཤིག ། ཨོཾ་བཛྲ་ཤཔྟ་ཨཱཿཧཱུྃ། ཅེས་བརྗོད་ཅིང་སྣ་ཚོགས་རོལ་མོ་བྱ། ཞེས་པའི་མཆོད་པ་འདི། རྗེ་བཙུན་རིན་པོ་ཆེས་མཆོད་པ་རྣམ་ལྔ་གོ་རིམ་བཞིན་ཡོད་ཀྱང་། དེང་སང་བླ་མ་རྣམས་ཀུན་རིག་བཞིན་འདོན་བྱ་བདེ་བ་ལ་དགོངས་ནས་གོང་བཞིན་མཛད་པས་དེ་ལྟར་དུ་བཀོད་པ་ལ། བླ་མེད་རྡོ་རྗེ་ཐེག་པ་སྟེ་རོལ་མོའི་ཚིགས་བཅད་འདི་དོན་གསལ་བཞིན། གསུམ་པ་དགུག་ཞུགས་བྱ་བ་ལ་གཉིས་ཀྱི་དང་པོ་རང་འདྲའི་ཡེ་ཤེས་པ་དགུག་པ་ནི། ཕྱག་རྒྱ་དང་བཅས་པས།
ཨོཾ་བཛྲ་གཽ་རཱི་ཨཱ་ཀརྵ་ཡ་ཛཿ ཞེས་པས་ཡེ་ཤེས་པ་དམ་ཚིག་པ་དང་ཉེ་བར་དགུག ཨོཾ་བཛྲ་ཙཽ་རཱི་པྲ་བེ་ཤ་ཡ་ཧཱུྃ། ཞེས་པས་དམ་ཚིག་པ་ལ་ཡེ་ཤེས་པ་གཞུག ཨོཾ་བཛྲ་བཻཏྟ་ལཱི་བནྡྷ་བཾ། ཞེས་པས་རོ་གཅིག་ཏུ་འདྲེས། ཨོཾ་བཛྲ་གྷསྨ་རཱི་ཝ་ཤཾ་ཀུ་རུ་ཧོཿ ཞེས་པས་དམ་ཚིག་པ་རྣམས་ཡེ་ཤེས་པའི་ངོ་བོར་གྱུར་པར་བསམ་ལ། ཛཿཧཱུྃ་བཾ་ཧོཿ ཞེས་ཡང་ཡང་བརྗོད་ཅིང་བསྟིམ་མོ། །
གཉིས་པ་ནི། སླར་ཡང་རང་གི་སྙིང་ཁའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའི་ཚོགས་བསམ་གྱིས་མི་ཁྱབ་པ་མདུན་གྱི་ནམ་མཁའ་གང་བ་ཨོཾ་བཛྲ་ས་མཱ་ཛཿ ཞེས་བརྗོད་ཅིང་རྡོ་རྗེ་བསྡུ་བའི་ཕྱག་རྒྱ་བྱ། དེ་ནས་སློབ་དཔོན་གྱིས་སྤོས་དང་། གཞན་དཔོན་སློབ་ཚང་མས་དྲིལ་སིལ་གདངས་དང་བཅས་པས། ཇི་ལྟར་སངས་རྒྱས་ཐམས་ཅད་ན། ། དགའ་ལྡན་དུ་ནི་གནས་པ་ན། ། ལྷ་མོ་སྒྱུ་འཕྲུལ་ལྷུམས་ཞུགས་ལྟར། ། དེ་བཞིན་གཟུགས་ནས་ལྷན་ཅིག་ཏུ། ། འདི་རུ་མགོན་པོ་རྟག་བཞུགས་ནས། །
བྱང་ཆུབ་སེམས་ནི་བསྐྱེད་པ་དང་། ། སྦྱིན་པའི་བདག་པོའི་དོན་སླད་དུ། ། བདག་གི་འབྱོར་པ་ཉིད་ཀྱི་ནི། ། ཅི་འབྱོར་པ་ཡི་མཆོད་པ་རྣམས། ། མེ་ཏོག་ལ་སོགས་འདི་བཞེས་ཤིག ། བདག་དང་སློབ་མར་བཅས་པ་ལ། ། རྗེས་སུ་བརྩེ་བར་དགོངས་སུ་གསོལ། ། ཀུན་གྱིས་འདི་ལ་བྱིན་རླབས་ཤིང་། ། འདི་ཉིད་དུ་ནི་བཞུགས་པར་རིགས། ། ཞེས་ལན་གསུམ་བརྗོད་ལ་གོང་བཞིན་དགུག་བཞུགས་བྱའོ།། །།
སྤྱི་དོན་བརྒྱད་པ་རྒྱས་གདབ་པ་ནི། ལྷ་ཐམས་ཅད་ཀྱི་དཔྲལ་པར་ཨོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ། མགྲིན་པར་ཨཱཿལས་པདྨ་དམར་པོ་ཨཱཿཡིས་མཚན་པ། ཐུགས་ཁར་ཧཱུྃ་ལས་རྡོ་རྗེ་སྔོན་པོ་ཧཱུྃ་གིས་མཚན་པ་ཞེས་བརྗོད་ཅིང་བསམ། སླར་ཡང་རང་གི་ཐུགས་ཁའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་པཉྩ་ཀུ་ལ་ས་པ་རི་ཝཱ་ར་བཛྲ་ས་མཱ་ཛཿ ཨརྒྷཾ་ནས་ཤཔྟའི་བར་གྱི་མཆོད། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས་དབང་གི་ལྷ་རྣམས་ཀྱི་ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་ལྷ་རྣམས་ཀྱི་སྤྱི་བོ་ནས་དབང་བསྐུར། སྐུ་གང་།
དྲི་མ་དག ཆུ་ལྷག་པ་ཡར་ལུད་པ་ལས་རྟེན་ངོ་ཤེས་པ་རྣམས་ལ་རང་རང་གི་རིགས་བདག་དང་། ངོ་མི་ཤེས་པའི་མང་པོ་ཡོད་ན་ཐམས་ཅད་ལ་རྡོ་རྗེ་སེམས་དཔས་དབུར་བརྒྱན་ཞེས་བརྗོད་ཅིང་རྒྱས་གདབ་བོ།། །། སྤྱི་དོན་དགུ་པ་མཆོད་བསྟོད་བྱ་ཞིང་གཏོར་མ་བཏང་བ་ནི། མཆོད་སྟེགས་ཀྱི་མར་མེ་རྣམས་སྦར། མཆོད་པ་རྣམས་བསང་སྦྱངས། སྟོང་པའི་ངང་ལས་ཨཱ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་ཞབས་བསིལ། ཞལ་བསིལ། འཐོར་འཐུང་། མཆོད་ཡོན།
མེ་ཏོག བདུག་སྤོས། མར་མེ། དྲི་མཆོག ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་གང་བར་གྱུར། སོ་སོའི་ཕྱག་རྒྱ་དང་བཅས་ཏེ། ཨོཾ་ནཱི་རི་ཧཱུྃ་ཁཾ་སྭཱཧཱ། ཨོཾ་བཛྲ་ནཻ་ཝི་ཏི་ཧཱུྃ་ཁཾ་སྭཱཧཱ། ཨོཾ་སརྦ་སཾ་ཤོ་དྷ་ནི་སྭཱཧཱ།
ཨོཾ་ཛཿཧཱུྃ་བཾ་ཧོཿཁཾ་རཾ་མ་ཧཱ་ཨརྒྷཾ་སྭཱཧཱ། ཨོཾ་བཛྲ་པུཥྤེ་ཨཱཿཧཱུྃ། དེ་བཞིན་དུ་ཐོག་མཐའ་གཉིས་འོག་མ་རྣམས་ལའང་སྦྱར་ཏེ་དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱཾ། ཤཔྟའི་བར་གྱི་བྱིན་གྱིས་རླབས་ལ། དཀུ་གཡོན་པར་ཁུ་ཚུར་གཉིས་སྟེང་འོག་ཏུ་ཁ་སྦྱར་ཏེ། དྲི་མེད་ཡིད་དུ་འོང་བ་ཡི། ། ལྷ་རྫས་དམ་པའི་ཞབས་བསིལ་འདི། །
བཅོམ་ལྡན་འཁོར་དང་བཅས་ལ་འབུལ། ། བཞེས་ནས་བདག་ལ་དགྱེས་པར་མཛོད། ། ཨོཾ་བྷ་ག་ཝན་མ་ཧཱ་ཀ་རུ་ཎི་ཀ་ཧེ་བཛྲ་ས་པ་རི་ཝ་ར་ཨོཾ་ནཱི་རཱི་ཧཱུྃ་ཁཾ་སྭཱཧཱ། ཞེས་ཕྱག་རྒྱ་དང་བཅས་པས་བརྗོད་ཅིང་མཐར་སེ་གོལ་གཏོག་པ་ནས། ཤཔྟའི་མཐར་རོལ་ཆེན་རྒྱུན་དཀྲོལ། གྷཎྜེ་ར་ཎི་སོགས་དབང་ཆུ་མཛེས་རྒྱན་བཞིན་གདངས་དང་བཅས་པ་དང་། དེ་ནས་དྲིལ་སིལ་དང་བཅས་པས་མི་བསྐྱོད་རྡོ་རྗེ་ཡེ་ཤེས་ཆེ་སོགས་དེ་ཉིད་ལྔ་པ་དང་། ཧཱུྃ། སྣང་སྟོང་རྡོ་རྗེ་ནམ་མཁའི་དབྱིངས། ། ཆོས་དབྱིངས་ཡེ་ཤེས་རྡོ་རྗེའི་སྐུ། །
བྱང་ཆུབ་མཆོག་གི་ཕྱག་རྒྱ་ཅན། ། ཕྱག་འཚལ་རྣམ་པར་དེ་ཉིད་ལ། ། གཟུགས་ཅན་རྡོ་རྗེ་བརྟན་པའི་ས། ། མེ་ལོང་ཡེ་ཤེས་རྡོ་རྗེའི་སྐུ། ། བདུད་འདུལ་ཆེན་པོའི་ཕྱག་རྒྱ་ཅན། ། ཕྱག་འཚལ་མི་བསྐྱོད་རྡོ་རྗེ་ལ། ། རིན་ཆེན་རྡོ་རྗེ་འབར་བའི་མེ། ། མཉམ་ཉིད་ཡེ་ཤེས་རྡོ་རྗེའི་སྐུ། ། མཆོག་སྦྱིན་ཆེན་པོའི་ཕྱག་རྒྱ་ཅན། ། ཕྱག་འཚལ་རིན་ཆེན་འབྱུང་ལྡན་ལ། །
འདོད་ཆགས་རྡོ་རྗེ་ཆོས་ཀྱི་སྐུ། ། ཀུན་རྟོག་ཡེ་ཤེས་རྡོ་རྗེའི་སྐུ། ། ཏིང་འཛིན་ཆེན་པོ་ཕྱག་རྒྱ་ཅན། ། ཕྱག་འཚལ་སྣང་བ་མཐའ་ཡས་ལ། ། ཕྲག་དོག་རྡོ་རྗེ་བསྐྱོད་པའི་རླུང་། ། བྱ་སྒྲུབ་ཡེ་ཤེས་རྡོ་རྗེའི་སྐུ། ། སྐྱབས་སྦྱིན་ཆེན་པོའི་ཕྱག་རྒྱ་ཅན། ། ཕྱག་འཚལ་དོན་ཡོད་གྲུབ་པ་ལའོ། ། ཞེས་དང་། འགྲོ་བ་རྒྱུད་ལྔ་འཁོར་བའི་དཀྱིལ་འཁོར་དུ། །
སྡུག་བསྔལ་འཕྲུལ་འཁོར་གྱིས་གཟིར་འགྲོ་གཟིགས་ནས། ། ཐུགས་རྗེས་སྡུག་བསྔལ་འཕྲུལ་འཁོར་འཇོམས་མཛད་པ། ། ཐུགས་རྗེའི་བདག་ཉིད་ཁྱོད་ལ་ཕྱག་འཚལ་ལོ། ། སེམས་ཅན་སྨིན་ཅིང་གྲོལ་བར་མཛད་པའི་ཕྱིར། ། སེམས་ཅན་ཁམས་ན་བཞུགས་ཤིང་སྤྱོད་གྱུར་ཀྱང་། ། ཆགས་པས་མ་གོས་པདྨ་ལྟར་དག་པ། ། འདོད་ཆགས་དག་པའི་བདག་ཉིད་ཁྱོད་ལ་འདུད། ། སེམས་ཅན་བཀྲེན་པ་ཆོས་ཀྱི་ཕོངས་གྱུར་པ། ། མ་རིག་འཐིབས་པོའི་ནང་དུ་སོང་བ་རྣམས། ། འཕགས་པའི་ནོར་བདུན་དག་གིས་ཚིམ་མཛད་པ། །
ཡེ་ཤེས་སྒྲོན་མེ་ཁྱོད་ལ་ཕྱག་འཚལ་ལོ། ། སེམས་ཅན་འཁོར་བའི་རྒྱ་མཚོར་ནུབ་པ་ལ། ། ཐུགས་རྗེས་ཐབས་དང་ཤེས་རབ་གྲུར་བཞག་ནས། ། ཞི་བ་རིན་ཆེན་མཆོག་གླིང་སྐྱེལ་མཛད་པ། ། ཀུན་གྱི་དེད་དཔོན་ཁྱོད་ལ་ཀུན་ནས་འདུད། ། སེམས་ཅན་ལས་ཀྱི་ཆུ་བོར་གྲུར་ནུབ་རྣམས། ། དམ་ཆོས་བདུད་རྩིའི་ཟམ་པས་སྒྲོལ་མཛད་ཅིང་། ། འཕགས་ལམ་ཡན་ལག་བརྒྱད་ལ་སྦྱོར་མཛད་པ། ། གསུང་གི་མངའ་བདག་ཁྱོད་ལ་ཕྱག་འཚལ་ལོ། ། ཕྱག་བྱར་འོས་པ་ཐམས་ཅད་ལ། །
ཤླཽ་ཀ་གཅིག་སོགས་གདངས་དང་བཅས་པས་བསྟོད་ལ། གཏོར་མ་བཏང་བ་ནི། གཏོར་མ་རྣམས་བསང་སྦྱངས། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་ཞེས་པ་ནས། ཧ་ཧོཿཧྲཱིཿཞེས་པའི་བར་སྒྲུབ་ཐབས་བཞིན་བརྗོད་ལ། མདུན་བསྐྱེད་ཀྱི་དུར་ཁྲོད་བརྒྱད་དུ་ཧཱུྃ་བརྒྱད་ཡོངས་སུ་གྱུར་པ་ལས་ཤར་དུ་བརྒྱ་བྱིན་ཞེས་སོགས་དང་། དབང་ལྡན་གྱི་དུར་ཁྲོད་ཀྱི་སྟེང་གི་ཆར་ཆོས་འབྱུང་ལ་གནས་པའི་པདྨའི་ལྟེ་བ་དང་། འདབ་མ་བརྒྱད་ལ་ཨོཾ་དགུ་ཡོངས་སུ་གྱུར་པ་ལས་དབུས་སུ་སྐུ་རྡོ་རྗེ་ཤར་དུ་དབང་ཕྱུག་ཆེན་པོ་ཞེས་སོགས་དང་། སྲིན་པོའི་དུར་ཁྲོད་ཀྱི་འོག་གི་ཆར་ཆོས་འབྱུང་ལ་གནས་པའི་པདྨའི་ལྟེ་བ་དང་འདབ་མ་བརྒྱད་ལ་ཨཱཿདགུ་ཡོངས་སུ་གྱུར་པ་ལས་དབུས་སུ་གསུང་རྡོ་རྗེ། ཤར་དུ་སྟོབས་ཀྱི་རྒྱུ།
ཞེས་སོགས་ནས་ཐུགས་ཀར་ཐུགས་རྡོ་རྗེ་མ། རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་འབྱུང་པོ་བརྒྱད་གསུམ་ཉི་ཤུ་རྩ་བཞིའི་རྣམ་པར་རྡོ་རྗེ་བསྡུ་བའི་སྔགས་རྒྱས་སྤྱན་དྲངས། དགུག་གཞུག་བྱ། དབང་ལྷ་སྤྱན་དྲངས་ཏེ་མཆོད་ཅིང་གསོལ་བ་བཏབ་པ་དང་། དབང་བསྐུར་བ་རྣམས་གཏོར་ཆོག་ལྟར་བྱས་ལ། ཆུ་ལྷག་མ་ཡར་ལུད་པ་ལས་སྐུ་རྡོ་རྗེ་ལྷ་ཆེན་བརྒྱད་དང་བཅས་པ་ལ་རྣམ་པར་སྣང་མཛད། ཕྱོགས་སྐྱོང་བརྒྱད་ལ་མི་བསྐྱོད་པ། གསུང་རྡོ་རྗེ་ཀླུ་ཆེན་བརྒྱད་དང་བཅས་པ་ལ་འོད་དཔག་མེད་ཀྱི་དབུར་རྒྱན་པར་བསམ་ལ། མཆོད་གཏོར་འབུལ་བ་ནས་མཆོད་བསྟོད་ཕྲིན་ལས་འཆོལ་བའི་བར་གཏོར་ཆོག་ལྟར་བྱ་བ་མདུན་བསྐྱེད་དང་འབྲེལ་བའི་གཏོར་མ་འབུལ་ཚུལ་ལོ། ། འདི་བཞིན་ལྷ་སྟ་གོན་གྱི་སྐབས་སུའང་དགོས།
དེ་ནས་བདེ་མཆོག་སོགས་ཡི་དམ་གཞན་དང་། གུར་ཞལ་སོགས་སྔར་གཏོར་མ་འབུལ་བཞིན་པ་ཐམས་ཅད། བསྐང་བ་བྱེད་པར་སྤྲོ་ནས་རྒྱས་བསྡུས་སྐབས་དང་སྦྱར་ལ་བྱ། དེ་ནས་བསྟོད་པ། རྡོ་རྗེའི་གླུ། བཀྲ་ཤིས། བསྔོ་བ་སྨོན་ལམ་གྱི་བར་སོ་སོའི་ཕྱག་ལེན་བཞིན་བྱ། ཐུན་གཏོར་འབུལ་དགོས་ནའང་ཕུལ་ལ།། །། སྤྱི་དོན་བཅུ་པ་སྙན་གསན་དབབ་ཅིང་མཆོད་བསྟོད་བྱ་བ་ནི། རབ་ཏུ་གནས་བྱའི་རྟེན་ལ་བཅུག་པའི་ཡེ་ཤེས་པ་རྣམས།
ནངས་པར་དངོས་གཞིའི་དུས་སུ་རྟེན་བྱིན་གྱིས་རླབས་པའི་ཕྱིར་འབྱོན་པར་ཞུའོ་ཞེས་སྙན་གསན་འབེབས་པ་སྟེ་རྡོ་དྲིལ་དང་སྤོས་འཛིན་པས་གདངས་དང་བཅས་པའམ་གདངས་མེད་ཀྱང་རུང་སྟེ། འདི་ཞེས་བྱ་བའི་བཅོམ་ལྡན་འདས། ། རིག་སྔགས་རྒྱལ་ལ་ཕྱག་འཚལ་ལོ། ། ཐུགས་རྗེའི་བདག་ཉིད་སྤྱན་དབྱེ་བ། ཀུན་གྱིས་བྱིན་གྱིས་རླབས་པའི་ཕྱིར། ། རིག་པ་འཛིན་པ་བདག་ཅག་གི ། སློབ་མ་རྣམས་ལ་བརྩེ་བ་དང་། ། ཁྱེད་རྣམས་ལ་ཡང་མཆོད་པའི་ཕྱིར། ། ཡོ་བྱད་ཅི་འབྱོར་པ་དག་གིས། ། རབ་གནས་ནངས་པར་བགྱིད་པར་འཚལ། །
ཚོགས་པ་ཐམས་ཅད་རབ་གནས་པ། ། ཀུན་གྱི་བྱིན་གྱིས་རླབས་ཏུ་གསོལ། ། ཞེས་ལན་གསུམ། སྤོས་བཞག དྲིལ་བུ་རྒྱུན་དཀྲོལ་རྡོ་རྗེ་སྙིང་ཁ་དང་། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང་། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་དཀོན་མཆོག་གསུམ་གྱི་རྟེན་རབ་ཏུ་གནས་པར་བགྱིད་པར་འཚལ་ན། བདེ་བར་གཤེགས་པ་ཐུགས་རྗེ་ཆེན་པོ་དང་ལྡན་པ་ཁྱེད་རྣམས་སང་ནངས་པར་བྱོན་ཞིང་རྟེན་བྱིན་གྱི་རླབས་ཏེ་བདག་ལ་དངོས་གྲུབ་ཀྱི་མཆོག་སྩལ་དུ་གསོལ། ཞེས་བརྗོད། འདི་ཞེས་བྱ་བའི་བཅོམ་ལྡན་འདས། །
ཞེས་པ་སྤྱིའི་ཚིག་ཡིན། དོན་ཧེ་རུ་ཀ་དཔལ་བཅོམ་ལྡན་འདས། ། ཞེས་སམ། རྣམ་པར་སྣང་མཛད་བཅོམ་ལྡན་འདས། ། ཞེས་རབ་གནས་ཀྱི་རྟེན་གྱི་གཙོ་བོ་གང་ཡིན་དེའི་མཚན་ནས་བརྗོད་པའོ། ། དེ་ནས་མར་མེ་དང་། ཞལ་ཟས་སོགས་གསར་པ་ཇི་ལྟར་རིགས་པ་ཕུལ་ཞིང་། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཧཱུྃ། དེ་བཞིན་དུ་སྔགས་ཐོག་མཐའ་འདྲ་བ་ལ་པཱ་དྱཾ་ནས། ཤཔྟའི་བར་གྱིས་སྔགས་མཆོད་སྣ་ཚོགས་རོལ་མོ་དང་བཅས་པས་ཕུལ།
དེ་ནས་དྲིལ་སིལ་གདངས་དང་བཅས་པས། མི་བསྐྱོད་རྡོ་རྗེ་སོགས་དེ་ཉིད་ལྔ་པ་དང་། ཕྱག་བྱར་འོས་པ་སོགས་ཤླཽ་ཀ་གཅིག་གིས་བསྟོད།། །། སྤྱི་དོན་བཅུ་གཅིག་པ་བཟོད་པར་གསོལ་ཞིང་གཤེགས་སུ་གསོལ་བ་ནི། ཡི་གེ་བརྒྱ་པ་ལན་གསུམ་གྱི་མཐར། མ་འབྱོར་བ་དང་ཉམས་པ་དང་། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིས་སྩལ་བ། ། དེ་ཀུན་མགོན་པོས་བཟོད་པར་མཛོད། ། ཅེས་དང་།
ཁུ་ཚུར་གཉིས་ཀྱི་མཐེའུ་ཆུང་སྦྲེལ། མཛུབ་མོ་བརྐྱང་སྟེ་རྩེ་སྤྲད་པ་གཙུག་གཏོར་གྱི་ཕྱག་རྒྱ་སྤྱི་བོར་ཟློག་སྟེ། ཧཱུྃ་བཛྲ་ཨུ་ཏིཥྛ། རྟེན་གྱི་ཡེ་ཤེས་པ་ཐམས་ཅད་སང་སྤྱན་མ་དྲངས་ཀྱི་བར་དུ་མདུན་གྱི་ནམ་མཁར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་བརྗོད་ལ་གོང་བཞིན་སྔགས་མཆོད་བསྟོད་པ་རྣམས་བྱའོ། ། ཁ་ཅིག་ཡེ་ཤེས་པ་བརྟན་བཞུགས་ཐམས་ཅད་དེ་ཉིད་ཀྱི། ནམ་མཁར་མི་འདེགས་པ་མན་ངག་ཡིན་ཟེར་བ་ནི་སྙན་གསན་ཕབ་པའི་དགོས་པ་མ་ཤེས་པར་ཟད་དོ་ཞེས་སྙིགས་དུས་ཀྱི་རྒྱལ་བ་གཉིས་པ་ཀུན་དགའ་བཟང་པོའི་གསུང་རབ་རབ་གནས་བཀྲ་ཤིས་རྒྱ་མཚོར་གསུངས་སོ།། །། སྤྱི་དོན་བཅུ་གཉིས་པ་རྟེན་དགབ་པ་ནི། དར་ལ་སོགས་པའི་ན་བཟའ་སེར་པོས་རྟེན་རྣམས་མི་མངོན་པར་དགབ། བྲིས་སྐུའི་ཞལ་ཁེབས་རྣམས་ཀྱང་དགབ་ལ།
ཨོཾ་བཛྲ་ཝསཏྲ་ཡ་ཨཱ་ཧཱུྃ་སྭཱ་ཧཱ། ཞེས་དང་། ལས་ཐམས་ཅད་པའི་སྔགས་ཨ་མྲྀ་ཏ་ལན་གསུམ་བརྗོད་པས་བསྲུངས། དེ་ནི་རྒྱལ་པོ་རྒྱལ་སར་མ་ཐོན་པ་རྒྱལ་སྲིད་ལ་མི་དབང་བ་ལྟར། རབ་གནས་མ་ཟིན་པ་དེ་མཆོད་པའི་འོས་མ་ཡིན་ནོ་ཞེས་བསྟན་པ་ཡིན་ནོ། ། ཞེས་དོན་གསལ་ལས་གསུངས།། །། སྤྱི་དོན་བཅུ་གསུམ་པ་བདག་བསྲུངས་བ་ནི། དེ་ལྟར་རབ་གནས་ཀྱི་སྟ་གོན་ཟིན་པ་དང་། དཀྱིལ་འཁོར་མཇུག་གི་ཆོ་ག་ནི། མཆོད་པ་རྣམས་ཁ་གསོས་ལ་བསང་སྦྱངས་བྱིན་གྱིས་རླབས་ཏེ།
ཕྱི་ནང་ཡིད་བྱུང་བསྟོད་པ་རྣམས་བྱའོ། ། ཡིག་བརྒྱ་ལན་གསུམ་དང་། མ་འབྱོར་བ་སོགས་ཀྱི་ནོངས་པ་བཟོད་པར་གསོལ་ལ། རས་བྲིས་ཡིན་ན་བརྟན་བཞུགས། རྡུལ་ཚོན་ཡིན་ན་གཤེགས་གསོལ་མ་ཚར་གྱི་བར་དུ་བརྟན་པར་བཞུགས་སུ་གསོལ་སོགས་དང་། རྟེན་མེད་པ་ལ་གཤེགས་གསོལ། དམ་ཚིག་རང་ལ་བསྡུ་བ། རང་ཀྱེ་རྡོ་རྗེར་གསལ་བའི་མིག་ཏུ་གཏི་མུག་རྡོ་རྗེ་མ་སོགས་ཀྱིས་བདག་བསྲུང་བ། དགེ་བ་འདི་ཡི་ནམ་མཁའི་མཐའ་ཀླས་པ། ། སོགས་ཀྱིས་བསྔོ་བ་སྨོན་ལམ།
བཀྲ་ཤིས་རྣམས་སྒྲུབ་མཆོད་ལྟར་བྱས་ལ། སྤྱོད་ལམ་དང་ཉལ་བའི་རྣལ་འབྱོར་སོགས་བྱའོ། ། དེ་དག་གིས་ནི་རབ་གནས་ཀྱི་སྟ་གོན་གྱི་ཆོ་ག་ཡོངས་སུ་རྫོགས་པ་བསྟན་ཟིན་ཏོ། ། ནུབ་གསུམ་པ་ནི་དཀྱིལ་འཁོར་དངོས་གཞི་གཉིས་པ་རབ་གནས་ཀྱི་དངོས་གཞི་ལ། དཀྱིལ་འཁོར་མཆོད་པ། གཏོར་མ་སོགས་སྒྲུབ་མཆོད་ལྟར་སོ་སོའི་ཕྱག་ལེན་བཞིན་མ་ཚང་བ་མེད་པར་བཤམ། རབ་གནས་ཀྱི་གཤོམས་ནི་མཆོད་པ་རྣམས་སྟ་གོན་ལས་མི་ཉུང་ཞིང་རྒྱ་ཆེ་བ་དང་། ཁྲུས་སྟེགས་ཀྱི་སྐུ། ཁྲུས་ལོང་གི་ཡི་གེ་བྲི་བ། ཁྲུས་བུམ་བརྒྱད།
རྫས་གསུམ། སྦྱང་ཆས་སོགས་སྟ་གོན་སྐབས་བཞིན་དང་། གཞན་ཡང་ཁྲུས་སྟེགས་ཀྱི་གཡོན་ཕྱོགས་གང་འོས་སུ་མངའ་དབུལ་གྱི་སྟེགས་རས་ལ་སོགས་པ་ལ་རི་རབ་གླིང་བཞི་བྲི་བ་ནི་ཕྱོགས་རེ་རེ་ལ་ཆ་ལྔ་ལྔ་སྟེ་བཅུ་པར་བྱས་ལ། དབུས་ཀྱི་ཆ་གཉིས་ལ་པདྨ་འདབ་བརྒྱད་བྲི། ཕྱི་རོལ་གྱི་ཟུར་ནས་བསྐོར་ལ་ལྕགས་རི་བྱ། ཕྱོགས་བཞི་ནས་བྱང་ཆུབ་མཆོད་རྟེན་གྱི་བང་རིམ་ལྟར་ཇེ་ཆུང་ཇེ་ཆུང་བྱས་པའི་རི་རབ་བང་རིམ་བཞི་པ། ཤར་དཀར། ལྷོ་སྔོ། ནུབ་དམར། བྱང་སེར་པོ།
ཟུར་བཞིའི་རེ་མིག་རྣམས་སྔོན་པོའམ་ནག་པོ། དེའི་ཕྱི་རོལ་ལྕགས་རིའི་ནང་རྒྱ་མཚོ་མཚོན་བྱེད་ཆུ་རིས་བྲིས་པའི་སྟེང་ཤར་དུ་ཟླ་གམ་གསུམ། ལྷོར་སོག་ཁ་གསུམ། ནུབ་ཏུ་ཟླུམ་པོ་གསུམ། བྱང་དུ་གྲུ་བཞི་གསུམ་སྟེ་གླིང་བཞི་གླིང་ཕྲན་བརྒྱད། དེ་དག་གི་ཤར་དུ་དཔལ་ཡེ། འཁོར་ལོ། ལྷོར་པདྨ། རྒྱལ་མཚན། ནུབ་ཏུ་གདུགས་དང་བུམ་པ།
བྱང་དུ་དུང་དང་གསེར་ཉ་སྟེ་བཀྲ་ཤིས་རྟགས་བརྒྱད། ཕྱིའི་ལྕགས་རི་སྔོན་པོ་རྣམས་བྲིའོ། ། དེ་ལྟར་བྲིས་པ་དེ་ཉིད་རས་ལ་སོགས་པ་གཞི་བཟང་པོའི་སྟེང་དུ་བཀྲམ་པའི་དབུས་ཀྱི་པད་འདབ་བརྒྱད་ཀྱི་སྟེང་དུ་གསེར་རམ། དངུལ་གྱི་ཕོར་པ་ལ་སོགས་པའི་རིན་པོ་ཆེའི་སྣོད་ཀྱི་ནང་དུ་འབྲུ་སྣ་ཚོགས་དང་། གསེར་དངུལ། བྱུ་རུ། མུ་ཏིག་སོགས་རིན་པོ་ཆེ་ཅི་འབྱོར་པས་ཕྱུར་མོར་བཀང་བ་བཞག སློབ་དཔོན་གྱི་མདུན་ཇི་ལྟར་རིགས་པར་སྟེགས་ལ། རྟེན་ལ་དབང་བསྐུར་བའི་རྡོ་དྲིལ། དབུ་རྒྱན།
མངའ་དབུལ་གྱི་ཙ་ཀ་ལི་རྒྱབ་ཡིག་ཅན་གང་དགོས། བཀྲ་ཤིས་རྫས་བརྒྱད་དང་། ཆོས་སྐྱོང་བསྒོ་བའི་གཏོར་མ་ཆེ་བ་སྟོད་གྲུ་གསུམ། སྨད་ཟླུམ་པོ་པདྨས་བསྐོར་བ་ལ་ཉི་ཟླ་ནོར་བུ་མེ་རི་སོགས་སོ་སོའི་ཕྱག་ལེན་བཞིན་བཟོས་པ་གོང་དུ་བཤམས་པའི་གཏོར་མ་རྣམས་ཀྱི་འཁྲིས་གང་བདེར་བཞག ཙ་རུའི་བཟའ་བ་ཕྱག་ལེན་བཞིན་བཤམ་པའོ། ། དངོས་གཞིའི་ཆོ་གའི་བསྡོམས་ནི། ཐོ་རངས་བདག་བསྐྱེད་མདུན་བསྐྱེད་མཆོད། ། རྟེན་སྦྱངས་བཀྲུ་ཞིང་ཕྱི་བ་དང་། ། རིང་སྲེལ་གཞུག་ཅིང་གསོལ་བ་གདབ། ། རྟེན་བསྐྱེད་སྤྱན་དྲངས་དགུག་རྒྱས་གདབ། །
དབང་བསྐུར་མཆོད་བསྟོད་སྤྱན་དབྱེ་བྱ། ། གསོལ་བཏབ་མངའ་དབུལ་རྒྱས་པར་བྱ། ། དེ་ཡང་མཆོད་བསྟོད་བྱེ་བྲག་དང་། ། སྦྱིན་སྲེག་སྔགས་ཏེ་དངོས་གཞིའོ། ། ཞེས་པ་ལྟར་དོན་བཅུ་གསུམ་གྱི་སྤྱི་དོན་དང་པོ་བདག་བསྐྱེད་པ་ནི། སང་ཐོ་རངས་ལྡང་བའི་རྣལ་འབྱོར་གྱིས་ལངས་ལ། གོས་སེར་པོ་ལ་སོགས་པ་གསར་པ་གོན། སྟན་བདེ་བ་ལ་འདུག་སྟེ། སྔོན་འགྲོ་གཏོར་མ་ནས་བདག་བསྐྱེད་མདུན་བསྐྱེད་བསྒྲུབ་སྟེ་ལྷག་ཆད་ཁ་བསྐང་བའི་བར་རྫོགས་པར་བྱས་ལ་རྣམ་རྒྱལ་དང་། ལས་བུམ་གཉིས་དྲི་བཟང་གི་ཆུས་ཁ་གསོས་ལ་བུམ་བསྐྱེད་མཛད།
དེ་ནས་ཁྲུས་བུམ་རྣམས་ཀྱང་ཁ་གསོས་ཏེ་ལས་བུམ་གྱི་ཆུ་འཐོར་བ་སོགས་སྔར་བཞིན་དུ་བསྒྲུབ། ཁྲུས་བུམ་གཅིག་ལས་མེད་ན་རྡོ་རྗེ་གཟུངས་ཐག་དེའི་སྟེང་དུ་བཞག་ཅིང་། གཟུངས་ཐག་མཆུ་གཅིག་པོ་ལ་བསྐོར་བ་ཙམ་མ་གཏོགས། གཞན་སྔགས་བཟླ་བ་ཙམ་མ་གཏོགས། གཞན་སྔགས་བཟླ་བ་སོགས་ཆོ་ག་རྣམས་འདྲ། དེ་ནས་བདག་ཉིད་འཇུག་ཅིང་དབང་རྫོགས་པར་བླང་ངོ་།། །། སྤྱི་དོན་གཉིས་པ་རྟེན་སྦྱང་བ་དང་། སྤྱི་དོན་གསུམ་པ་བཀྲུ་ཞིང་ཕྱི་བ་ནི་སྟ་གོན་གྱི་སྐབས་བཞིན་བྱའོ།། །། སྤྱི་དོན་བཞི་པ་རིང་སྲེལ་གཞུག་པ་ནི། སངས་རྒྱས་ཀྱི་རིང་སྲེལ་ལམ།
རིགས་སྔགས་ཆེན་མོ་དང་། རྟེན་འབྲེལ་སྙིང་པོ་དང་། སོ་སོ་ཐར་པ་རྣམས་གུར་གུམ་དང་། གི་ཝང་བསྲེས་པས་བྲིས་ལ། སྐུ་གཟུགས་རྣམས་ཀྱི་དབུའི་རྒྱབ་ཕྱོགས་སུ་བུག་པ་ཡོད་ན་གཞུག བུག་པ་མེད་པའམ། མཆོད་རྟེན་དང་སྐུ་གཟུགས་ལ་སྔར་བཞུགས་ཟིན་ན་རིང་སྲེལ་མི་དགོས་ལ། གཟུངས་དང་སོ་སོ་ཐར་པ་བྲིས་པ་དབུའམ་བྲེ་ལ་གདགས། བྲིས་སྐུ་ལ་སོགས་པའི་དབུའི་རྒྱབ་ཏུ་བྲི་བར་གསུངས་ཀྱང་། དེང་སང་ཕྱག་ལེན་ལ་དཔོན་སློབ་ཐམས་ཅད་བསྒྲིགས་འདོན་མཛད་དེ།
ཨོཾ་སརྦ་བི་དྱཱ་སྭཱ་ཧཱ། ཨོཾ་ཡེ་དྷརྨཱ་ཧེ་ཏུ་པྲ་བྷ་ཝ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་བ་དཏ། ཏེ་ཥཱཉྩ་ཡོ་ནི་རོ་དྷ་ཨེ་བཾ་བཱ་དཱི་མ་ཧཱ་ཤྲ་མ་ཎ། སྡིག་པ་ཅི་ཡང་མི་བྱ་སྟེ། ། དགེ་བ་ཕུན་སུམ་ཚོགས་པར་སྤྱད། ། རང་གི་སེམས་ནི་ཡོངས་སུ་གདུལ། ། འདི་ནི་སངས་རྒྱས་བསྟན་པ་ཡིན། ། ལུས་ཀྱི་སྡོམ་པ་ལེགས་པ་སྟེ། ། ངག་གི་སྡོམ་པ་ལེགས་པ་སྟེ། ། ཡིད་ཀྱི་སྡོམ་པ་ལེགས་པ་སྟེ། །
ཐམས་ཅད་དུ་ཡང་སྡོམ་པ་ལེགས། ། ཞེས་ལན་གཅིག་བརྗོད་པའོ།། །། སྤྱི་དོན་ལྔ་པ་གསོལ་བ་གདབ་པ་ནི། དཔོན་སློབ་རྣམས་སྣམ་སྦྱར་ལ་སོགས་པ་གྱོན་ནས་ལངས་ཏེ། ལག་ཏུ་མེ་ཏོག་དང་རོལ་མོ་ཐོགས་ནས། དེའི་ཡོན་ཏན་རྗེས་སུ་དྲན་པའི་སྒོ་ནས། གང་འདི་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་བསྒྱུར་བ།
བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་ཏེ་རྒྱུ་དང་འབྲས་བུའི་དགོས་པ་ཕུན་སུམ་ཚོགས་པ་དང་ལྡན་པ། ཆོས་ཐམས་ཅད་ཐུགས་སུ་ཆུད་པའི་སངས་རྒྱས་བཅོམ་ལྡན་འདས་འདི་བདག་གི་རབ་ཏུ་གནས་པར་བགྱིའོ། ། ཞེས་བརྗོད་ཅིང་མེ་ཏོག་གི་ཆར་དབབ། སྤོས་ཀྱི་བདུག འོག་ནས་འབྱུང་བའི་སྔགས་སོགས་བརྗོད། གང་འདི་བཅོམ་ལྡན་འདས་ཀྱི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དང་ཡང་དག་པར་ལྡན་པ་སྟོབས་བཅུ་དང་། མི་འཇིགས་པ་བཞི་དང་། མ་འདྲེས་པའི་དྲན་པ་ཉེ་བར་གཞག་པ་གསུམ་དང་།
ཐུགས་རྗེ་ཆེན་པོ་ལ་སོགས་པ་མདོར་ན་སློབ་པ་དང་། མི་སློབ་པའི་སངས་རྒྱས་སུ་བྱེད་པའི་ཆོས་རྣམས་དང་ཡང་དག་པར་ལྡན་པ། དེའི་སྐྱོན་གྱིས་ཉེས་པ་ཐམས་ཅད་དང་བྲལ་ཞིང་། བདེ་བར་གཤེགས་པའི་ཡོན་ཏན་གྱི་ཆོས་ཚད་མེད་པ་དང་ལྡན་པའི་སངས་རྒྱས་བཅོམ་ལྡན་འདས་འདི་བདག་གི་རབ་ཏུ་གནས་པར་བགྱིའོ། ། རོལ་མོ་སོགས་གོང་བཞིན། གང་འདི་བཅོམ་ལྡན་འདས་ཀྱི་བླ་ན་མེད་པའི་ཚུལ་ཁྲིམས་ལ་སོགས་པའི་ཕུང་པོ་ལྔ་དང་ཡང་དག་པར་ལྡན་པ་དང་། ཚུལ་ཁྲིམས་གསུམ་དང་། ཏིང་ངེ་འཛིན་གསུམ་དང་། བསླབ་པ་གསུམ་དང་། ཚངས་པའི་གནས་བཞི་དང་།
བསམ་གཏན་བཞི་དང་། འཕགས་པའི་བདེན་པ་བཞི་དང་ཡང་དག་པར་ལྡན་པས། དེའི་ཡང་དག་པ་ཕྱིན་ཅི་མ་ལོག་པའི་ཡེ་ཤེས་དང་། ཤེས་བྱའི་ཡུལ་ཐམས་ཅད་ལ་མངའ་བརྙེས་པས་ཉོན་མོངས་པ་མ་ལུས་པ་ལ་སོགས་པ་རྣམས་སྤངས་པ་དང་།

བདུད་བཞི་ལས་རབ་ཏུ་རྒྱལ་བའི་སངས་རྒྱས་བཅོམ་ལྡན་འདས་འདི་བདག་གི་རབ་ཏུ་གནས་པར་བགྱིའོ། ། རོལ་མོ་སོགས་གོང་བཞིན། གང་འདི་བཅོམ་ལྡན་འདས་ཀྱི་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པ་དང་། བསོད་ནམས་དང་ཡེ་ཤེས་ཀྱི་ཚོགས་ཡང་དག་པར་བསགས་པ་དང་། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱི་ཡང་དག་པར་བརྒྱན་པ་དང་། དཔེ་བྱད་བཟང་པོ་བརྒྱད་ཅུས་ཡང་དག་པར་མཛེས་པ་དང་། སྐྱེས་བུ་ཆེན་པོའི་སྐུ་ལྟ་བས་ཆོག་མི་ཤེས་པ་དང་། མཐོང་ན་མི་མཐུན་པ་མེད་པ་སྟེ། དེའི་གཟུགས་ཀྱི་སྐུའི་འབྱོར་པ་མཐར་ཐུག་པས་འགྲོ་བ་མ་ལུས་པའི་རྩ་ལག་ཏུ་གྱུར་པའི་སངས་རྒྱས་བཅོམ་ལྡན་འདས་འདི་བདག་གི་རབ་ཏུ་གནས་པར་བགྱིའོ། ། རོལ་མོ་སོགས་གོང་བཞིན་དང་། ཨོཾ་ན་མོ་བྷ་ག་ཝ་ཏེ་ཤཱཀྱ་མུ་ན་ཡེ་ཏ་ཐཱ་ག་ཏ་ཡ་ཨ་ར་ཧ་ཏེ་སམྱཀྶཾ་བུདྡྷཱ་ཡ།
ཏདྱ་ཐཱ། ཨོཾ་མུ་ནི་མུ་ནི་མ་ཧཱ་མུ་ན་ཡེ་སྭཱཧཱ། ཞེས་དང་། རབ་གནས་ཀྱི་ལྷ་གང་ཡིན་པ་ངོ་ཤེས་པ་རྣམས་ཀྱི་སྔགས་དང་། རང་ཡི་དམ་གྱི་ལྷའི་སྔགས་ཀྱང་ཅུང་ཟད་གཅིག་བཟླའོ། ། རྗེས་དྲན་བཞི་པོ་འདི་ལན་གསུམ་མཛད་དེ། སེམས་བསྐྱེད་ཀྱི་ཚིག་ཐམས་ཅད་ལན་གསུམ་རེ་འདོན་པ་གཞུང་དུ་མ་ནས་འབྱུང་བ་ལ། འདི་སེམས་བསྐྱེད་ཀྱི་ཚིག་ཏུ་སློབ་དཔོན་ཞི་བ་སྙིང་པོས་བཤད་ཅེས་རྗེ་རྡོ་རྗེ་འཆང་གི་རབ་གནས་བཀྲ་ཤིས་རྒྱ་མཚོར་གསུངས་སོ། ། དེ་ནས་སྟན་ལ་ཙོག་པུར་འདུག ལག་པའི་མཐིལ་གཉིས་བསྡམས་པའི་བར་དུ་ནས་ཅུང་ཟད་བཟུང་ལ།
བྱམས་པ་དང་སྙིང་རྗེ། ཀུན་རྫོབ་བྱང་ཆུབ་ཀྱི་སེམས་ཅུང་ཟད་བསྒོམ་སྟེ། འདི་སྐད་ཅེས་བརྗོད་པར་བྱའོ། ། ངོ་མཚར་ཆེན་པོ་གྲངས་མེད་པ་བསམ་གྱིས་མི་ཁྱབ་པ་དང་ལྡན་པའི་སངས་རྒྱས་བཅོམ་ལྡན་འདས་ཐམས་ཅད་ལ་ཕྱག་འཚལ་ཞིང་སྐྱབས་སུ་མཆིའོ། ། དེ་དག་ཐམས་ཅད་བདག་ལ་དགོངས་སུ་གསོལ། བདག་གི་སེམས་ཅན་ཐམས་ཅད་ཀྱི་དོན་དུ་དཀོན་མཆོག་གསུམ་གྱི་རྟེན་རབ་ཏུ་གནས་པར་བགྱི་བ་དེའི་ནུས༞ བདག་གི་སེམས་ཅན་ཐམས་ཅད་ཀྱི་དབུགས་དབྱུང་ངོ་། ། འཁོར་བའི་གཅོང་རོང་ཆེན་པོ་ལས་བསྒྲལ་བར་བགྱིའོ། ། ཕས་ཀྱི་རྒོལ་བ་བདུད་དང་ལོག་འདྲེན་ཐམས་ཅད་ཕམ་པར་བགྱིའོ། ། སེམས་ཅན་ཐམས་ཅད་ཀྱི་བག་ཆགས་ཀྱི་མཚམས་སྦྱོར་བའི་ཉོན་མོངས་པའི་ཐམས་ཅད༞ ཐམས་ཅད་བསལ་བར་བགྱིའོ། ། སེམས་ཅན་ཐམས་ཅད་ཀྱི་ང་རྒྱལ་གྱི་རི་བོ་བསྙིལ་བར་བགྱིའོ། །
སེམས་ཅན་ཐམས་ཅད་ཀྱི་སྐྱེ་བའི་ལྗོན་ཤིང་རྩད་ནས་བཅད་དོ། ། འཆི་བདག་གི་ཉི་མ་ཕྱེ་མར་བརླག་གོ ། མ་རིག་པའི་མུན་པ་བསལ་བར་བགྱིའོ། ། མ་དད་པ་དང་ཕྱིར་རྒོལ་བ་དག་དང་། ལྟ་བ་ཕྱིན་ཅི་ལོག་པ་དག་ཡང་དག་པའི་ལྟ་བ་ལ་གཟུད་ཅིང་དད་པར་བསྒྱུར་རོ། ། ལས་ཀྱི་ཆུ་བོ་བཟློག་པར་བགྱིའོ། ། སྲིད་པའི་རྒྱ་མཚོ་སྐམ་པར་བགྱིའོ། ། ཆོས་ཀྱི་སྒྲོན་མེ་སྦར་བར་བགྱིའོ། ། བྱང་ཆུབ་ཀྱི་ལམ་བསྟན་པར་བགྱིའོ། ། བཟོད་པ་དང་དེས་པ་ལ་བཟུད་དོ། །
བསམ་གཏན་གྱི་བདེ་བ་ལ་རྩེར་སྩལ་ཏོ། ། འདོད་ཆགས་ཀྱི་མེ་ཕུང་གཞིལ་བར་བགྱིའོ། ། ཞེ་སྡང་གི་མཚོན་རྩེ་རྣོན་པོ་གཞོམ་པར་བགྱིའོ། ། བདེན་པ་ལ་གཟུད་དོ། ། ཕྲག་དོག་གི་ཚུབ་མ་ཞི་བར་བགྱིའོ། ། སེར་སྣའི་མདུད་པ་དགྲོལ་བར་བགྱིའོ། ། སྡུག་བསྔལ་ཐམས་ཅད་ཞི་བར་བགྱིའོ། ། འཇིགས་པ་མ་མཆིས་པ་དང་། བདེ་བ་ཆེན་པོའི་གྲོང་ཁྱེར་དུ་འཇུག་ཅིང་གནས་པར་བགྱིའོ། ། དེ་བས་ན་བདག་ལ་ལས་ཀྱི་དངོས་གྲུབ་ཀྱི་མཆོག་སྩལ་ཞིང་གནང་བར་མཛད་དུ་གསོལ།
ཞེས་དཔོན་སློབ་ཐམས་ཅད་ཀྱིས་མགྲིན་གཅིག་ཏུ་བརྗོད་ཅིང་ལག་ན་ཡོད་པའི་ནས་རྣམས་གཏོར། རྣམ་སྦྱར་སོགས་བཞག་ནས་གྲལ་ལ་འདུག་གོ། །། སྤྱི་དོན་དྲུག་པ་རྟེན་བསྐྱེད་པ། ། སྤྱི་དོན་བདུན་པ་ཡེ་ཤེས་པ་སྦྱངས་ནས་བགེགས་བསྐྲད་ཅིང་མཆོད་པ། དགུག་ཞུག་བྱ་བ། ། སྤྱི་དོན་བརྒྱད་པ་རྒྱས་གདབ་པ་རྣམས་སྟ་གོན་བཞིན་ནོ། ། འོན་ཀྱང་སྤྱན་དྲངས་པའི་སྐབས་སུ་རང་གི་སྙིང་ཁ་ནས་འོད་ཟེར་འཕྲོས་པས་འོག་མིན་ནས་རང་གི་ཡེ་ཤེས་ཀྱི་དཀྱིལ་འཁོར་དང་། སྟ་གོན་གྱི་རྟེན་གྱི་ཡེ་ཤེས་པ་ནམ་མཁར་བཞུགས་པ་ལ་སངས་རྒྱས་དང་བྱང་ཆུབ་སེམས་དཔའ་བསམ་གྱིས་མི་ཁྱབ་པས་བསྐོར་བ་བཛྲ་ས་མཱ་ཛཿཞེས་དང་། བགེགས་བསྐྲད་ཀྱི་དུས་ཡེ་ཤེས་སེམས་དཔའ་རྣམས་ཀྱི་ཞེས་མང་ཚིག་ཙམ་འཇུག། །། སྤྱི་དོན་དགུ་པ་དབང་བསྐུར་བ་ནི།
རང་གི་སྙིང་ཁའི་ས་བོན་ལས་འོད་འཕྲོས་པས་དབང་གི་ལྷ་དེ་བཞིན་གཤེགས་པ་རིགས་ལྔ། ཡུམ་བཞི། བྱང་ཆུབ་སེམས་དཔའ་བརྒྱད། ལྷ་མོ་དྲུག ཁྲོ་བོ་བཅུ་དང་བཅས་པ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ ཞེས་པས་སྐུར་བྱེད་ནམ་མཁའི་དཀྱིལ་འཁོར་སྤྱན་དྲངས། དཀར་མོ་རི་དྭགས་སོགས་ཀྱིས་མཆོད། ཞེ་སྡང་རྡོ་རྗེ་སོགས་ཀྱིས་བསྟོད། བྱང་ཆུབ་རྡོ་རྗེ་སོགས་ལན་གསུམ་གྱིས་གསོལ་བ་བཏབ། དེ་ནས་རྟེན་དང་།
དབང་རྫས་རྣམ་རྒྱལ་བུམ་པ་ལ་ལས་བུམ་གྱི་ཆུ་ཀུ་ཤས་གཏོར་ཞིང་། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། རྟེན་དང་དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པདྨ་དང་ཉི་མའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་འོད་འཕྲོས་འདུས་ཡོངས་སུ་གྱུར་པ་ལས་གཉིས་ཀའང་མི་བསྐྱོད་པ་ཀྱེ་རྡོ་རྗེ་སྐུ་མདོག་སྔོན་པོ་ཞལ་བརྒྱད་ཕྱག་བཅུ་དྲུག་པ་ཞབས་བཞི་པ། ཕྱག་གཡས་བརྒྱད་རྡོ་རྗེ། གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་མཱ་མ་ཀཱི་སྔོན་མོ་གྲི་ཐོད་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱི་བརྒྱན་པའི་མིག་ཏུ་གཏི་མུག་རྡོ་རྗེ་མ། ཞེས་པ་ནས། ཐུགས་ཀར་ཐུགས་རྡོ་རྗེ་མ།
ཞེས་པའི་བར་བརྗོད། ཐུགས་ཁའི་ས་བོན་ལས་འོད་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་མི་བསྐྱོད་པ་ཀྱེ་རྡོ་རྗེ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཞེས་ཕྱག་རྒྱ་དང་བཅས་པས་སྤྱན་དྲངས། ཛཿཧཱུྃ་བཾ་ཧོཿ ལན་གཅིག་དང་། གཽ་རཱི་ཨཱ་ཀརྵ་ཡ་ཕྱག་རྒྱ་དང་བཅས་པས་རྟེན་དང་དབང་རྫས་ལ་བསྟིམ། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས་དབང་གི་ལྷ་རྣམས་ཀྱིས་ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་དབང་རྫས་ལ་དབང་བསྐུར། སྐུ་གང་།
དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན། དབང་རྫས་ཀྱི་མི་བསྐྱོད་པ་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་རྣམ་རྒྱལ་བུམ་པའི་ཆུར་གྱུར། བཅོམ་ལྡན་དེ་བཞིན་གཤེགས་པ་ཀུན། ། བཅོམ་ལྡན་བདག་ཉིད་ཆེན་པོ་རྣམས། ། ཐུགས་རྗེའི་རང་བཞིན་ཅན་རྣམས་ཀྱི། ། ཁྱེད་ཀྱི་འདི་ལ་དབང་བསྐུར་སྩོལ། ། དེ་ནས་སློབ་དཔོན་གྱིས་རྣམ་རྒྱལ་བུམ་པ་བཏེག་ནས། རྟེན་རྣམས་ལ་ནམ་མཁའི་དཀྱིལ་འཁོར་དང་སློབ་དཔོན་གྱིས་དབང་བསྐུར་བར་བསམ་ཞིང་།
སངས་རྒྱས་རྣམས་ནི་ཐམས་ཅད་ཀྱི། ། ཞེས་སོགས་ནས། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་པའི་བར་བརྗོད་ཅིང་བུམ་ཆུ་ཏིང་ལ་སོགས་པའི་སྣོད་དུ་བླུག དེ་ཉིད་མཆོད་གཡོག་པས་རྟེན་གསར་པའི་དྲུང་དུ་བཞག དེ་ནས་དེ་བཞིན་གཤེགས་པ་རྣམས་ཀྱིས་དབང་བསྐུར། རིག་མ་རྣམས་ཀྱིས་རྡོ་རྗེའི་གླུ་ལེན། བྱང་ཆུབ་སེམས་དཔའ་རྣམས་ཀྱི་བཀྲ་ཤིས་བརྗོད། ཁྲོ་བོ་རྣམས་ཀྱིས་བགེགས་བསྐྲད། ལྷ་མོ་རྣམས་ཀྱིས་མཆོད་པ་དང་བཅས་ཏེ་དབང་བསྐུར་ནས།
དབང་གི་ཆུ་རྒྱུན་དེས་སྨིན་མཚམས་ཡན་ཆད་གང་། བུམ་པའི་དབང་ཐོབ། མགྲིན་པ་ཡན་ཆད་གང་། གསང་བའི་དབང་ཐོབ། སྙིང་ཁ་ཡན་ཆད་གང་། ཤེས་རབ་ཡེ་ཤེས་ཀྱི་དབང་ཐོབ། ལུས་ཐམས་ཅད་གང་། མཆོག་ཏུ་བདེ་བ་ཆེན་པོ་བཞི་པའི་དབང་ཐོབ། ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་ཐམས་ཅད་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན།
ཨོཾ་བཛྲ་པུཥྤེ་ཨཱཿཧཱུྃ། ཞེས་པ་ནས། བཛྲ་ནཻ་ཝི་དྱེ་ཨཱཿཧཱུྃ། ཞེས་པའི་བར་གྱི་མཆོད་པ་ལྔས་མཆོད། རྟེན་དང་དབང་རྫས་དབུ་རྒྱན་ལ་ལས་བུམ་གྱི་ཆུ་གཏོར། སྭ་བྷཱ་ཝ་བརྗོད། རྟེན་དང་དབང་རྫས་དབུ་རྒྱན་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པདྨ་ཉི་མའི་སྟེང་དུ་ཨཱཾ་ལས་རིན་པོ་ཆེ་ཨཱཾ་གིས་མཚན་པ་དེ་ལས་འོད་འཕྲོས་འདུས་ཡོངས་སུ་གྱུར་པ་ལས་གཉིས་ཀའང་རིན་ཆེན་འབྱུང་ལྡན་ཀྱེ་རྡོ་རྗེ་སྐུ་མདོག་སེར་པོ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། ཕྱག་གཡས་བརྒྱད་རིན་པོ་ཆེ།
གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་རིན་ཆེན་སྒྲོལ་མ་སེར་མོ་གྲི་ཐོད་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་སོགས་བརྗོད། ཐུགས་ཀའི་ས་བོན་ལས་འོད་ཟེར་འཕྲོས་པས། ཕྱོགས་བཅུ་དེ་བཞིན་གཤེགས་པ་ཐམས་ཅད་རིན་ཆེན་འབྱུང་ལྡན་ཀྱེ་རྡོ་རྗེ་ཡབ་ཡུམ་གྱི་རྣམ་པར་གོང་ལྟར་སྤྱན་དྲངས་ཏེ་སོ་སོ་ལ་བསྟིམ། དེ་བཞིན་གཤེགས་པ་སོགས་ཀྱིས་གསོལ་བ་བཏབ། བཛྲི་བྷཱ་ཝ་སོགས་དང་། རྣམ་རྒྱལ་བུམ་ཆུ་ཀུ་ཤས་དབང་རྫས་ལ་གཏོར་བ་འདི་མན་ཐམས་ཅད་ལ་འདྲ་བར་བྱས་ཏེ་དབང་རྫས་ལ་དབང་བསྐུར། སྐུ་གང་། དྲི་མ་དག
ཆུ་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱིས་དབུ་བརྒྱན། དབང་རྫས་ཀྱི་རིན་ཆེན་འབྱུང་ལྡན་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་དབུ་རྒྱན་དུ་གྱུར། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱི་ཕྱག་བྱས་པ། ། རིན་ཆེན་དབང་བསྐུར་ཆེན་པོ་སྦྱིན། ། ཨོཾ་བཛྲ་རཏྣ་མུ་ཀུ་ཊ་ཨ་བྷི་ཥིཉྩ་མི་བཛྲ་རཱ་ག་ཏ་བཛྲ་ཤཱ་ལི་ཧོཿ ཞེས་བརྗོད་ཅིང་དབུ་རྒྱན་རྟེན་རྣམས་ལ་འབུལ་ཚུལ་བྱས་ལ།
མཆོད་གཡོག་པ་ལ་གཏད་དེ་རྟེན་གསར་པའི་དྲུང་དུ་བཞག འདི་མན་ལ་རྣམ་རྒྱལ་བུམ་ཆུ་ཀུ་ཤས་རྟེན་རྣམས་ལ་འཐོར་ཚུལ་དང་། ཨོཾ་བཛྲཱི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོར་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱིས་དབུ་བརྒྱན། འདི་ཙམ་གྱིས་ཆོག པུཥྤེ་སོགས་ལྔས་མཆོད། རྟེན་དང་དབང་རྫས་རྡོ་རྗེ་ལ་ལས་བུམ་གྱི་ཆུ་དང་།
སྭ་བྷཱ་ཝ་སོགས་རྟེན་དང་དབང་རྫས་རྡོ་རྗེ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པདྨ་ཉི་མའི་སྟེང་དུ་ཛྲཱིཾ་ལས་པདྨ་ཛྲཱིཾ་གིས་མཚན་པ་དེ་ལས་འོད་འཕྲོས་འདུས་ཡོངས་སུ་གྱུར་པ་ལས་གཉིས་ཀའང་འོད་དཔག་མེད་ཀྱེ་རྡོ་རྗེ་སྐུ་མདོག་དམར་པོ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། ཕྱག་གཡས་བརྒྱད་པདྨ། གཡོན་བརྒྱད་དེ་ཡུ་བ་བྱས་པའི་དྲིལ་བུ་འཛིན་པ། ཡུམ་གོས་དཀར་མོ་དམར་མོ་གྲི་ཐོད་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་སོགས་བརྗོད་ཅིང་། ཐུགས་ཀའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་འོད་དཔག་མེད་ཀྱེ་རྡོ་རྗེ་ཡབ་ཡུམ་གྱི་རྣམ་པར་སྤྱན་དྲངས་ལ་སོ་སོར་བསྟིམ། དེ་བཞིན་གཤེགས་པ་སོགས་ཀྱིས་གསོལ་བ་བཏབ། བཛྲཱི་བྷཱ་ཝ་སོགས་ཀྱིས་དབང་རྫས་ལ་དབང་བསྐུར།
འོད་དཔག་མེད་ཀྱིས་དབུ་བརྒྱན། དབང་རྫས་འོད་དུ་ཞུ་སྟེ་རྡོ་རྗེར་གྱུར་པ་སོགས་གོང་བཞིན། དེ་བཞིན་གཤེགས་པ་སོགས་ཀྱིས་གསོལ་བ་བཏབ། སློབ་དཔོན་གྱིས་རྡོ་རྗེ་ཐོགས་ལ། སངས་རྒྱས་ཀུན་གྱི་རྡོ་རྗེའི་དབང་། ། སོགས་ཤླཽ་ཀ་གཅིག་དང་། ཨོཾ་མ་ཧཱ་བཛྲ་ཧཱུྃ། ཞེས་བརྗོད་ཅིང་རྟེན་རྣམས་ལ་རྡོ་རྗེ་འབུལ་ཚུལ་བྱས་ལ། མཆོད་གཡོག་པ་ལ་གཏད་དེ་རྟེན་གསར་པའི་དྲུང་དུ་བཞག རྣམ་རྒྱལ་བུམ་ཆུ་གཏོར་ཞིང་བཛྲཱི་བྷཱ་ཝ་སོགས་ཀྱི་གོང་བཞིན་དབང་བསྐུར།
འོད་དཔག་མེད་ཀྱིས་དབུ་བརྒྱན། པུཥྤེ་སོགས་ལྔས་མཆོད། རྟེན་དང་དབང་རྫས་དྲིལ་བུ་ལ་ལས་བུམ་གྱི་ཆུ་གཏོར་ཞིང་སྭ་བྷཱ་ཝ་སོགས། རྟེན་དང་དབང་རྫས་དྲིལ་བུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པདྨ་དང་ཉི་མའི་སྟེང་དུ་ཁཾ་ལས་རལ་གྲི་ཁཾ་གིས་མཚན་པ་དེ་ལས་འོད་འཕྲོས་འདུས་ཡོངས་སུ་གྱུར་པ་ལས། གཉིས་ཀའང་དོན་ཡོད་གྲུབ་པ་ཀྱེ་རྡོ་རྗེ་སྐུ་མདོག་ལྗང་གུ་ཞལ་བརྒྱད་ཕྱག་བཅུ་དྲུག་པ་ཞབས་བཞི་པ། ཕྱག་གཡས་བརྒྱད་རལ་གྲི། གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ། གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་དམ་ཚིག་སྒྲོལ་མ་ལྗང་གུ་གྲི་ཐོད་འཛིན་པ་དང་མཉམ་པར་སྦྱོར་བ།
གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་སོགས་བརྗོད། ཐུགས་ཀའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་དོན་ཡོད་གྲུབ་པ་ཀྱེ་རྡོ་རྗེ་ཡབ་ཡུམ་གྱི་རྣམ་པར་སྤྱན་དྲངས་ལ་སོ་སོར་བསྟིམ། དེ་བཞིན་གཤེགས་པ་སོགས་ཀྱིས་གསོལ་བ་བཏབ། བཛྲཱི་བྷཱ་ཝ་སོགས་ཀྱིས་དབང་རྫས་ལ་དབང་བསྐུར། དོན་ཡོད་གྲུབ་པས་དབུར་རྒྱན། དབང་རྫས་འོད་དུ་ཞུ་སྟེ་དྲིལ་བུར་གྱུར་སོགས་གོང་བཞིན། དེ་བཞིན་གཤེགས་པ་སོགས་ཀྱིས་གསོལ་བ་བཏབ། སློབ་དཔོན་གྱིས་དྲིལ་བུ་ཐོགས་ལ། ཨོཾ་བཛྲ་ཨ་དྷི་པ་ཏི་སཏྭཾ་ཨ་བྷི་ཥིཉྩ་མི་ཏིཥྛ་བཛྲ་ས་མ་ཡ་སཏྭཾ། ཞེས་བརྗོད་ཅིང་དྲིལ་བུ་སིལ་ལ་རྟེན་རྣམས་ལ་འབུལ་ཚུལ་བྱས།
མཆོད་གཡོག་པ་ལ་གཏད་དེ་རྟེན་གསར་པའི་དྲུང་དུ་བཞག རྣམ་རྒྱལ་བུམ་ཆུ་གཏོར་ཞིང་། བཛྲཱི་བྷཱ་ཝ་སོགས་ཀྱིས་གོང་བཞིན་དབང་བསྐུར། དོན་ཡོད་གྲུབ་པས་དབུ་བརྒྱན། པུཥྤེ་སོགས་ལྔས་མཆོད། རྟེན་རྣམས་ལ་ལས་བུམ་གྱི་ཆུ་དང་། སྭ་བྷཱ་ཝ་སོགས་རྟེན་རྣམས་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པདྨ་དང་ཉི་མའི་སྟེང་དུ་བྷྲཱུཾ་ལས་འཁོར་ལོ་བྷྲཱུཾ་གྱིས་མཚན་པ་ལས་འོད་འཕྲོས་འདུས་ཡོངས་སུ་གྱུར་པ་ལས་རྣམ་པར་སྣང་མཛད་ཀྱེ་རྡོ་རྗེ་སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ་ཞབས་བཞི་པ། ཕྱག་གཡས་བརྒྱད་འཁོར་ལོ། གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ།
ཡུམ་སངས་རྒྱས་སྤྱན་མ་དཀར་མོ་གྲི་ཐོད་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་སོགས་བརྗོད། ཐུགས་ཀའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རྣམ་པར་སྣང་མཛད་དང་ཀྱེ་རྡོ་རྗེ་ཡབ་ཡུམ་གྱི་རྣམ་པར་སྤྱན་དྲངས་ལ་གཽ་རཱི་ཨཱ་ཀརྵས་རྟེན་རྣམས་ལ་བསྟིམ། དེ་བཞིན་གཤེགས་པ་ཐམས་ཅད་ཀྱིས་གསོལ་བ་བཏབ། སློབ་དཔོན་གྱིས་རང་གི་རྡོ་དྲིལ་གཉིས་ལག་པ་གཡས་པས་ཕྱོགས་གཅིག་དཀྲོལ་ལ། ཨོཾ་བཛྲ་ས་ཏྭ་སཏྭཾ་ཨ་བྷི་ཥིཉྩ་མི་བཛྲ་ན་མ་ཨ་བྷི་ཥེ་ཀ་ཏ། ཀྱཻ་དཔལ་རྡོ་རྗེ་སེམས་དཔའ་ཞེས་བྱ་བའི་དེ་བཞིན་གཤེགས་པའོ། ། ཞེས་བརྗོད་ཅིང་རྟེན་ཐམས་ཅད་ལ་གསང་མཚན་བཏགས་པར་བསམ་ལ་རྡོ་དྲིལ་མདུན་དུ་བཞག རྣམ་རྒྱལ་བུམ་ཆུ་གཏོར་ཞིང་། བཛྲཱི་བྷཱ་ཝ་སོགས་ཀྱིས་གོང་བཞིན་དབང་བསྐུར།
རྣམ་པར་སྣང་མཛད་ཀྱི་དབུར་བརྒྱན། པུཥྤེ་སོགས་ལྔས་མཆོད། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། རྟེན་རྣམས་མི་དམིགས་ཏེ་སྟོང་པ་གྱུར། སྟོང་པའི་ངང་ལས་པདྨ་ཉི་མའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་དེ་ལས་འོད་འཕྲོས་འདུས་ཡོངས་སུ་གྱུར་པ་ལས་རྟེན་རྣམས་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ་ཞབས་བཞི་པ། ཕྱག་གཡས་བརྒྱད་རྡོ་རྗེ། གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་རྡོ་རྗེའི་སྙེམས་མ་དཀར་མོ་གྲི་ཐོད་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་སོགས་བརྗོད། ཐུགས་ཀའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རྡོ་རྗེ་སེམས་དཔའ་ཡབ་ཡུམ་གྱི་རྣམ་པར་སྤྱན་དྲངས་ཏེ་བསྟིམ།
དེ་བཞིན་གཤེགས་པ་སོགས་ཀྱིས་གསོལ་བ་བཏབ། བཛྲཱི་བྷཱ་ཝ་སོགས་ཀྱིས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན། རང་གི་མདུན་གྱི་རྡོ་རྗེ་བླངས་ལ། འདི་དེ་སངས་རྒྱས་ཐམས་ཅད་དེ། ། ཞེས་སོགས་སྔགས་དང་བཅས་པ་བརྗོད་ཅིང་རྡོ་རྗེ་གསོར་ལ་རྟེན་རྣམས་ཀྱི་ཕྱག་གཡས་པར་ཕུལ་པའི་མོས་པ་བྱ་བ་སྟེ་སློབ་མའི་དབང་ངོ་། ། སློབ་དཔོན་གྱི་དབང་ནི། རྡོ་རྗེ་ཆེ་དང་དྲིལ་བུ་ཆེ། །
ཟུངས་ཤིག་རྡོ་རྗེར་བྱིན་གྱི་རླབས། ། དེ་རིང་རྡོ་རྗེ་སློབ་དཔོན་གྱུར། ། སློབ་མའི་ཚོགས་རྣམས་བསྡུ་བར་གྱིས། ། ཞེས་བརྗོད་ཅིང་དབང་བསྐུར་བར་བསམ། ། གསང་དབང་ནི། ནམ་མཁའི་དཀྱིལ་འཁོར་གཙོ་བོ་བྱང་ཆུབ་ཀྱི་སེམས་རྟེན་གྱི་ལྗགས་ཐོག་ཏུ་བཞག་པར་བསམ་སྟེ། སློབ་དཔོན་གྱིས་ནང་མཆོད་ནས་ཐུར་མས་བདུད་རྩི་བླངས་ལ། ཇི་ལྟར་འདས་པའི་སངས་རྒྱས་ཀྱིས། ། བྱང་ཆུབ་སྲས་རྣམས་དབང་བསྐུར་ལྟར། ། བདག་གི་གསང་བའི་དབང་གིས་ནི། །
སེམས་ཀྱི་རྒྱུན་གྱི་དབང་བསྐུར་རོ། ། ཨོཾ་ཨཱཿཧཱུྃ་ཨ་ཧོཿམ་ཧཱ་སུ་ཁ་ཞེས་བརྗོད་ཅིང་རྟེན་ལ་ཕུལ་བར་བསམ་ལ། ཏིང་ལ་སོགས་པར་བླུགས་ཏེ་མཆོད་གཡོག་པས་རྟེན་གསར་པའི་དྲུང་དུ་བཞག ཤེས་རབ་ཡེ་ཤེས་ཀྱི་དབང་ནི། ནམ་མཁའི་དཀྱིལ་འཁོར་གཙོ་བོའི་ཐུགས་ཁ་ནས་ཡེ་ཤེས་ཀྱི་རིག་མ་སྤྲུལ་ཏེ་ཕུལ་བར་བསམ་པ་ཕུལ་བར་བསམ་ལ། དགའ་སྟེར་གནས་སྟེར་ལྷ་མོ་ནི། ། སྣ་ཚོགས་གཟུགས་ཅན་ཡིད་འོང་མ། ། ཁྱེར་ཅིག་ཁྱེར་ཅིག་སེམས་དཔའ་ཆེ། ། ཁྱེར་ལ་མཆོད་པ་དག་ཏུ་གྱིས། ། ཞེས་བརྗོད།
དབང་བཞི་པ་ནི། ཡེ་ཤེས་འདི་ནི་ཆེས་ཕྲ་ཞིང་། ། རྡོ་རྗེ་ནམ་མཁའི་དཀྱིལ་ལྟ་བུ། ། རྡུལ་བྲལ་མཐར་ཕྱིན་ཞི་བ་ཉིད། ། ཁྱོད་རང་ཡང་ནི་དེ་ཡི་ཕ། ། ཞེས་བརྗོད་ཅིང་དབང་དོན་རྣམས་ཐུགས་རྒྱུད་ལ་འཁྲུངས་པར་བསམ་མོ། ། དེ་ལྟར་ན་དབང་བཞི་བསྐུར་བས་དྲི་མ་ཐམས་ཅད་དག ཆུ་ལྷག་མ་ཡར་ལུད་པ་ལས་རིགས་བདག་གིས་དབུར་བརྒྱན་པ་སྟ་གོན་བཞིན་ནོ།། །། སྤྱི་དོན་བཅུ་པ་མཆོད་ཅིང་བསྟོད་པ་ནི། མཆོད་པའི་མར་མེ་མ་སྦར་བ་རྣམས་སྦར།
ཞལ་ཟས་དང་མར་མེ་གསར་པ་ཡོད་ནའང་ཕུལ་ཞིང་། མཆོད་པ་རྣམས་ཁ་གསོས་ལ་མཆོད་པ་བྱིན་གྱིས་རླབས་ནས། ཆུ་བཞི་སྔོན་དུ་འགྲོ་བའི་ཉེར་སྤྱོད་ལྔ་རོལ་མོའི་བར་ཚིགས་བཅད་དང་བཅས་པ། དེ་ཉིད་ལྔ་པ་སོགས་བསྟོད་པ་རྣམས་སྟ་གོན་བཞིན་བྱའོ། ། ཁ་ཅིག་སྤྱན་དབྱེ་མ་བྱས་པར་མཆོད་བསྟོད་ལ་མི་དབང་བས་མཆོད་བསྟོད་མི་བྱེད་པ་མན་ངག་ཡིན་ཟེར་བ་ནི་མུན་སྤྲུལ་དུ་ཟད་དེ། དེ་ལྟ་ན་སྟ་གོན་གྱི་སྐབས་སུ་རྟེན་རྣམས་ལྷ་སོ་སོར་བསྐྱེད་པ་ལ་མཆོད་བསྟོད་རྒྱས་པར་བཤད་པ་དེ་ཡང་མི་འཐད་པར་འགྱུར་ཏེ། དེར་སྤྱན་དབྱེ་མ་བཤད་པའི་ཕྱིར་རོ། ། ཞེས་རྒྱལ་བ་གཉིས་པ་ཀུན་དགའ་བཟང་པོས་གསུངས།། །། སྤྱི་དོན་བཅུ་གཅིག་པ་སྤྱན་དབྱེ་བ་ནི། གསེར་དྲུག་སྣམ་ལས་མི་ཆུང་བའི་ཐུར་མས།
དངུལ་གྱི་གོང་བུར་བཞག་པའི་མར་དང་སྦྲང་རྩི་བླང་བའམ། དཀྱིལ་འཁོར་གྱི་རྡུལ་ཚོན་ཕྲ་མོ་ཞིག་བླངས་ལ་སྤྱན་གྱི་ཐད་ཀར་བྱུག་ཅེས་གསུངས་ཀྱང་། ཕྱག་ལེན་ལ་དེ་དག་མོས་པ་ཙམ་མ་གཏོགས་དངོས་སུ་མི་མཛད། གསེར་གྱི་མིག་ཐུར་མ་འབྱོར་ན་ཐལ་མོ་སྦྱར་བའི་བར་དུ་རྡོ་རྗེ་བཟུང་ལ། སྤྱན་གྱི་ཐད་དཀར་བྱུག་ཚུལ་བྱ་ཞིང་། ཀུན་མཁྱེན་ཡེ་ཤེས་སྤྱན་ལྡན་སྐྱོན་བྲལ་ཡང་། ། གུས་པས་འཕགས་པའི་སྤྱན་གྱི་དབྱེ་བགྱིས་པས། ། ནམ་མཁའི་མཐར་ཐུག་གྱུར་པའི་སེམས་ཅན་རྣམས། ། སངས་རྒྱས་ཡེ་ཤེས་སྤྱན་ནི་ཐོབ་པར་ཤོག ། ཨོཾ་ཙཀྵུ་ཙཀྵུ་ས་མནྟ་ཙཀྵུ་བི་ཤོ་དྷ་ནི་སྭཱཧཱ།
ཡེ་ཤེས་ཀྱིས་སྤྱན་རྣམ་པར་དག་པ་དང་ལྡན་ཞིང་། སེམས་ཅན་གྱི་དོན་ལ་འཇུག་པའི་མཐུ་ཕུན་སུམ་ཚོགས་པ་དང་ལྡན་པ་གྱུར་ཅིག ཅེས་པ་ལན་གསུམ་བརྗོད།། །། སྤྱི་དོན་བཅུ་གཉིས་པ་བརྟན་པར་བཞུགས་སུ་གསོལ་བ་གདབ་པ་ནི། ཆུ་གཉིས་སྔོན་འགྲོའི་ཉེར་སྤྱོད་ལྔ་གོང་བཞིན་སྔགས་མཆོད་དང་། དེ་ཉིད་ལྔ་པས་བསྟོད། དེ་ནས་དཔོན་སློབ་ཐམས་ཅད་བཞེངས་ཏེ་མགྲིན་གཅིག་ཏུ། ཡེ་དྷརྨ་ལན་གསུམ་བརྗོད་པས་བྱིན་གྱི་རླབས་པའི་མེ་ཏོག་བཟུང་ལ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ།
བྱེ་བྲག་ཏུ་སྐུ་གཟུགས་ཀྱི་རྟེན་འདི་དག་ལ་ས་དང་། ཆུ་དང་། མེ་དང་། རླུང་གི་གནོད་པས་མ་ཞིག་གི་བར་དུ་སེམས་ཅན་ཐམས་ཅད་ཀྱི་དོན་དཔག་ཏུ་མེད་པ་མཛད་ཅིང་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སྦྱིན་བདག་འཁོར་དང་བཅས་པས་གཙོ་བྱས་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་བརྗོད་ཅིང་སྣ་ཚོགས་རོལ་མོ་དང་། རྟེན་ལ་མེ་ཏོག་གི་ཆར་དབབ། ཨོཾ་སུ་པྲ་ཏིཥྛ་བཛྲ་ཡ་སྭཱཧཱ། ཡང་ཡང་བརྗོད། རྟེན་འབྲེལ་སྙིང་པོ་བཟླས་སོ། །
དེ་ལྟར་ལན་གསུམ་དུ་བྱས་ལ། དེ་ནས་ཞལ་བསྒྱུར་བ་ནི། བླ་མ་སོགས་རྡོ་རྗེ་འཆང་ཀྱེ་རྡོ་རྗེར་བསྐྱེད་པ་རྣམས་འོད་དུ་ཞུ། བླ་མ་སོ་སོའི་སྐུའི་རྣམ་པ་ཇི་ལྟ་བ་བཞིན་དུ་གྱུར། ཆོས་པོ་ཏི་འོད་དཔག་མེད་ཞུ་བ་ལས་ལུང་རྟོགས་ཀྱི་བདག་ཉིད་ཆོས་དཀོན་མཆོག་དབྱངས་གསལ་གྱི་ཡི་གེ་ཨཱ་ལི་ཀཱ་ལིའི་རྣམ་པ་གླེགས་བམ་གྱི་གཟུགས་ཇི་ལྟ་བ་བཞིན་དུ་གྱུར། ཕྱག་མཚན་རྣམས་ཀྱི་མི་བསྐྱོད་པ་ཞུ་བ་ལས་ཕྱག་མཚན་སོ་སོའི་དབྱིབས་དང་ཁ་དོག་ཇི་ལྟ་བ་བཞིན་དུ་གྱུར། ཁང་བཟང་རྟ་བབས་སོགས་ཀྱི་རྣམ་པར་སྣང་མཛད་དེ་ཞུ་བ་ལས་ལྷ་རྫས་ལས་གྲུབ་པའི་ཁང་བཟང་སོགས་རང་རང་གི་རྣམ་པ་ཇི་ལྟ་བ་བཞིན་དུ་གྱུར། གཞན་བྲིས་སྐུའི་ཡི་དམ་གཙོ་འཁོར་རྡོ་རྗེ་འཆང་དུ་བསྐྱེད་པ་རྣམས་འོད་དུ་ཞུ། ཡི་དམ་སོ་སོའི་སྐུའི་རྣམ་པ་བྲིས་པ་ཇི་ལྟ་བ་བཞིན་དུ་གྱུར། ཆོས་སྲུང་རྣམས་གཏོར་ཆོག་བཞིན་བསྐྱེད་ན་ཞལ་བསྒྱུར་མི་དགོས།
མི་བསྐྱོད་པར་བསྐྱེད་ན་མི་བསྐྱོད་པ་རྣམས་འོད་དུ་ཞུ་བ་ལས་ཆོས་སྲུང་གི་སྐུའི་རྣམ་པ་བྲིས་པ་ཇི་ལྟ་བ་བཞིན་དུ་གྱུར། དཀྱིལ་འཁོར་གྱི་གཙོ་འཁོར་རྡོ་རྗེ་སེམས་དཔར་བསྐྱེད་པ་རྣམས་འོད་དུ་ཞུ་དཀྱིལ་འཁོར་གྱི་ལྷ་ཚོགས་བྲིས་པ་ཇི་ལྟ་བ་བཞིན་དུ་གྱུར། སྲུང་བ་སོགས་ཀྱི་འཁོར་ལོའི་སྔགས་འོད་དཔག་མེད་དུ་བསྐྱེད་པ་འོད་ཞུ་སྟེ་ཡི་གེ་ཨཱ་ལི་ཀཱ་ལིའི་རྣམ་པར་གྱུར། སྲུང་བའི་སྐུ་རྡོ་རྗེ་འཆང་དུ་བསྐྱེད་པ་རྣམས་འོད་དུ་ཞུ་བྲིས་པ་ཇི་ལྟ་བ་བཞིན་དུ་གྱུར། དེ་བཞིན་དུ་བྲིས་འབུར་ཐམས་ཅད་ལ་རིགས་འགྲེ་ཤེས་པར་བྱའོ། ། ཡི་དམ། སངས་རྒྱས། ཆོས་སྲུང་གི་སྐུ་སོགས་སོ་སོའི་མངོན་རྟོགས་བཞིན་བསྐྱེད་པ་རྣམས་ནི་ཞལ་བསྒྱུར་མི་དགོས་སོ།། །། སྤྱི་དོན་བཅུ་གསུམ་པ་མངའ་དབུལ་རྒྱས་པར་བྱ་བ་ལ་བཞི་ལས། དང་པོ་མཆོད་བསྟོད་རྒྱས་པས་མངའ་དབུལ་བ་ནི།
རྟེན་གསར་པའི་མདུན་དུ་མར་མེ་ཞལ་ཟས་ལ་སོགས་པའི་མཆོད་པ་ཅི་འབྱོར་པ་དང་། མཆོད་པ་སྙིང་པ་རྣམས་ཁ་གསོས་ལ། ཨ་མྲྀ་ཏས་བསང་། སྭ་བྷཱ་ཝས་སྦྱངས། སྟོང་པའི་ངང་ལས་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི།
ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་གང་བར་གྱུར། ཨོཾ་ཨརྒྷཾ། པཱ་དྱཾ། པུཥྤཾ། དྷཱུ་པཾ། དཱི་པཾ། གནྡྷཾ། ནི་ཝི་དྱཾ། ཤཔྟ་ཨཱཿཧཱུྃ།
ཞེས་པས་མཆོད་པ་བྱིན་གྱི་རླབས་ལ་གདངས་དང་བཅས་པའམ། མེད་ཀྱང་རུང་སྟེ། སྟོང་གསུམ་འདིའམ་སྟོང་གསུམ་གཞན་དག་ན། ། ལྷ་རྫས་མཆོད་ཡོན་ཇི་སྙེད་ཡོད་པ་ཀུན། ། བླ་མ་རྒྱལ་བ་སྲས་དང་བཅས་ལ་འབུལ། ། ཐུགས་རྗེས་འགྲོ་བའི་དོན་ཕྱིར་བཞེས་སུ་གསོལ། ། ཞེས་དང་། པད་སྐོར་སྔོན་དུ་འགྲོ་བས། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཧཱུྃ། ཞེས་ཕྱག་རྒྱ་དང་བཅས་པས་མཆོད་ཡོན་དབུལ།
དེ་བཞིན་དུ་སྟོང་གསུམ་འདིའམ༞ ལྷ་རྫས་ཞབས་བསིལ་ཇི་སྙེད་ཡོད་པ་རྣམས། བླ་མ༞ ཐུགས་རྗེས༞ སྔགས་གོང་འོག་འདྲ་བ་ལས་ཨརྒྷཾ་གྱི་གནས་སུ་པཱ་དྱཾ༞ སྟོང་གསུམ༞ ལྷ་རྫས་མེ་ཏོག༞ བླ་མ༞ ཐུགས་རྗེས༞ པཱ་དྱཾ་གནས་སུ་པུཥྤཾ༞ སྟོང་གསུམ༞ ལྷ་རྫས་བདུག་སྤོས༞ བླ་མ༞ ཐུགས་རྗེས༞ པུཥྤཾ་གྱིས་གནས་སུ་དྷཱུ་པཾ༞ སྟོང་གསུམ༞ ལྷ་རྫས་སྣང་གསལ༞ བླ་མ༞ ཐུགས་རྗེས༞ དྷུ་པཾ་གྱི་གནས་སུ་དཱི་པཾ༞ སྟོང་གསུམ༞ ལྷ་རྫས་དྲི་མཆོག༞ བླ་མ༞ ཐུགས་རྗེས༞ དཱི་པཾ་གྱི་གནས་སུ་གནྡྷཾ༞ སྟོང་གསུམ༞ ལྷ་རྫས་ཞལ་ཟས༞ བླ་མ༞ ཐུགས་རྗེས༞ གནྡྷཾ་གྱི་གནས་སུ་ནཻ་ཝི་དྱཾ༞ སྟོང་གསུམ༞ ལྷ་རྫས་རོལ་མོ༞ བླ་མ༞ ཐུགས་རྗེས༞ ཨོཾ་སརྦ་ཏ་ཐཱ་ག་ཏ་ཤཔྟ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཧཱུྃ། ཞེས་པ་རྣམས་ཕྱག་རྒྱ་དང་བཅས་པས་དབུལ། དྷརྨ་ར་ཎི་སོགས་བརྗོད་ཅིང་སྣ་ཚོགས་རོལ་མོ་རྒྱ་ཆེར་བྱ། དེ་ནས་ཨོཾ་ལས་རིན་ཆེན་སྣ་བདུན་སྤྲུལ་སྟེ། ཨོཾ་སརྦ་བིད་པཱུ་ར་པཱུ་ར། སུ་ར་སུ་ར། ཨཱ་བརྟ་ཡ་ཝ་བརྟ་ཡ་ཧོཿ ཞེས་བརྗོད་ཅིང་གདངས་དང་བཅས་པས། བདེ་བར་གཤེགས་པ་ཐམས་ཅད་ལ། །
འཁོར་ལོ་རིན་ཆེན་འདི་ཕུལ་བས། ། སྲིད་པའི་འཁོར་ལོ་རྒྱུན་བཅད་དེ། ། ཆོས་ཀྱི་འཁོར་ལོ་བསྐོར་བར་ཤོག ། ཨོཾ་སརྦ་ཏ་ཐཱ་ག་ཏ་ཙཀྲ་རཏྣ་པཱུ་ཛི་ཏེ་ཧཱུྃ། རྒྱལ་བ་སྲས་དང་བཅས་རྣམས་ལ། ། ནོར་བུ་རིན་ཆེན་འདི་ཕུལ་བས། ། བཀྲེན་ཅིང་ཕོངས་པ་རྒྱུན་བཅད་དེ། ། འབྱོར་བ་ཕུན་སུམ་ཚོགས་པར་ཤོག ། སྔགས་གོང་འོག་འདྲ་བ་ལས། ཙཀྲའི་གནས་སུ་མ་ཎི༞ བཙུན་མོ་རིན་ཆེན་འདི་ཕུལ་བས། །
མ་རིག་མུན་པ་རྒྱུན་བཅད་དེ། ། ཤེས་རབ་དབྱིངས་ཀྱི་དོན་རྟོགས་ནས། ། ཐབས་དང་ཤེས་རབ་འབྲེལ་བར་ཤོག ། མ་ཎིའི་གནས་སུ་ཝསྟཱི༞ བློན་པོ་རིན་ཆེན་འདི་ཕུལ་བས། ། ཕྱི་ནང་གསང་གསུམ་ཐེག་གསུམ་ལྡན། ། བསམ་ཡས་བསྟན་པ་རབ་འཛིན་ཅིང་། ། ཡོན་ཏན་ཐམས་ཅད་ལྡན་པར་ཤོག ། ཝསྟཱིའི་གནས་སུ་མ་ཧཱ་ཏ༞ གླང་པོ་རིན་ཆེན་འདི་ཕུལ་བས། ། ལྟ་ངན་རྣམས་ནི་རབ་བསལ་ནས། ། བླ་མེད་ཐེག་པ་རབ་ཞོན་ཏེ། །
ཐམས་ཅད་མཁྱེན་གྲོང་བགྲོད་པར་ཤོག ། མ་ཧཱ་ཏའི་གནས་སུ་ཧསྟི༞ རྟ་མཆོག་རིན་ཆེན་འདི་ཕུལ་བས། ། སྲིད་པའི་གཟེབ་ལས་ངེས་གྲོལ་ཏེ། ། རྫུ་འཕྲུལ་མཆོག་གི་ཤུགས་ཐོབ་ནས། ། སངས་རྒྱས་ཞིང་དུ་འགྲོ་བར་ཤོག ། ཧསྟིའི་གནས་སུ་ཏུ་རཾ་ག༞ དམག་དཔོན་རིན་ཆེན་འདི་ཕུལ་བས། ། ཉོན་མོངས་དགྲ་ལས་རྒྱལ་གྱུར་ནས། ། ཕས་ཀྱི་རྒོལ་བ་ཚར་བཅད་དེ། ། སྙེམས་བྲལ་མཆོག་ནི་ཐོབ་པར་ཤོག ། ཨོཾ་སརྦ་ཏ་ཐཱ་ག་ཏ་ཁངྒ་རཏྣ་པཱུ་ཛི་ཏེ་ཧཱུྃ།
ཞེས་ཕྱག་རྒྱ་དང་བཅས་པས་དབུལ། དེ་ནས་འདོད་ཡོན་ལྔ་ནི་གདངས་དང་བཅས་པས། ཁ་དོག་དབྱིབས་ལེགས་ཡིད་འོང་རྒྱན་ཕྲེང་ལྡན། ། ཕྱོགས་དུས་ཀུན་ནས་གཟུགས་མཆོག་ཅི་མཆིས་པ། ། མོས་བློས་རབ་གནས་ལྷ་ལ་བདག་འབུལ་གྱིས། ། བཞེས་ཤིག་བླ་མེད་གྲུབ་མཆོག་སྩལ་དུ་གསོལ། ། ཨོཾ་སརྦ་ཏ་ཐཱ་ག་རཱུ་པཾ་ཀཱ་མ་གུ་ཎ་པུ་ཛི་ཏེ་ཧཱུྃ། ཕྱོགས་དུས་ཀུན་ནས་ཟིན་དང་མ་ཟིན་པའི། ། ཡོན་ཏན་ཚིག་མཆོག་སྒྲ་སྙན་ཅི་མཆིས་རྣམས། ། མོས་བློས༞ །
བཞེས་ཤིག༞ ། སྔགས་གོང་འོག་འདྲ་བ་ལས། རཱུ་པའི་གནས་སུ་ཤཔྟ་དང་རོལ་ཆེན་བྱ། ཕྱོགས་དུས་ཀུན་ནས་ཙན་དན་སྦྲུལ་སྙིང་དང་། ། ཨ་ཀར་ནག་སོགས་དབང་པོ་ཚིམ་བྱེད་རྣམས། ། མོས་བློས༞ བཞེས་ཤིག༞ ཤཔྟའི་གནས་སུ་གནྡྷ། ཕྱོགས་དུས་ཀུན་ནས་རོ་དང་བཅུད་ལྡན་པའི། ། ལུས་སེམས་བརྟས་བྱེད་རོ་མཆོག་ཅི་མཆིས་རྣམས། ། མོས་བློས༞ བཞེས་ཤིག༞ གནྡྷའི་གནས་སུ་རཱ་ས༞ ཕྱོགས་དུས་ཀུན་ནས་འཇམ་མཉེན་འཁྲིལ་ཆགས་པའི། རེག་བྱའི་ཁྱད་པར་ལུས་སེམས་ཚིམ་བྱེད་རྣམས།
མོས་བློས༞ བཞེས་ཤིག༞ ཨོཾ་སརྦ་ཏ་ཐཱ་ག་ཏ་སྤརྵེ་ཀཱ་མ་གུ་ཎ་པཱུ་ཛི་ཏེ་ཧཱུྃ། ཞེས་དང་། གོས་ཟུངས་ཕུལ་ཏེ། དེ་རྣམས་ཕྱག་རྒྱ་དང་བཅས་པས་དབུལ། དེ་ནས་དྲིལ་སིལ་གདངས་དང་བཅས་པས། སངས་རྒྱས་ཐམས་ཅད་འདུས་པའི་སྐུ། ། རྡོ་རྗེ་འཛིན་པའི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་སྟེ། ། བླ་མ་རྣམས་ལ་ཕྱག་འཚལ་ལོ། ། བླ་མའི་སྐུ་ནི་རྡོ་རྗེའི་སྐུ། །
མཛེས་ཤིང་ལྟ་བས་ཆོག་མི་ཤེས། ། བསམ་གྱི་མི་ཁྱབ་ཡོན་ཏན་ལྡན། ། བླ་མའི་སྐུ་ལ་ཕྱག་འཚལ་ལོ། ། བླ་མའི་གསུང་ནི་ཚངས་པའི་དབྱངས། ། འགག་མེད་སེངྒེའི་སྒྲ་དང་ལྡན། ། མུ་སྟེགས་ལོག་ལྟ་འཇོམས་མཛད་པའི། ། བླ་མའི་གསུང་ལ༞ ། བླ་མའི་ཐུགས་ནི་ནམ་མཁའ་འདྲ། ། བདེ་གསལ་མི་རྟོག་ངང་ཚུལ་ཅན། ། རྣམ་ཐར་གསུམ་ལ་ལེགས་གནས་པའི། །
བླ་མའི་ཐུགས་ལ༞ ། བླ་མ་སངས་རྒྱས་བླ་མ་ཆོས། ། དེ་བཞིན་བླ་མ་དགེ་འདུན་ཏེ། ། ཀུན་གྱི་བྱེད་པོ་བླ་མ་ཡིན། ། བླ་མ་རྣམས་ལ་ཕྱག་འཚལ་ལོ། ། ཞེས་དང་། བླ་མ་ཆེད་དུ་གཏད་པའི་སྐུ་ཡོད་ཅིང་ཤེས་ན་དེའི་སྐུ་བསྟོད་སོགས་སྐབས་ཐོབ་དང་སྦྱར་ནས་བྱེད། གཞན་ཡི་དམ་སོགས་ལྷ་སོ་སོའི་སྒོ་ནས་བསྟོད་ཤེས་ཤིང་བྱེད་པར་སྤྲོ་ནའང་བྱ། དེ་ཙམ་མི་ཤེས་ན། ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང་། །
གཟུགས་སྐུ་འཇའ་མཚོན་བཞིན་དུ་སོ་སོར་གསལ། ། ཐབས་དང་ཤེས་རབ་མཆོག་ལ་མངའ་བརྙེས་པའི། ། རིགས་ལྔ་བདེ་བར་གཤེགས་ལ་ཕྱག་འཚལ་ལོ། ། ཞེས་དང་། ཆོས་པོ་ཏི་སོགས་ལ། དག་པས་འདོད་ཆགས་བྲལ་བའི་རྒྱུ། ། དགེ་བས་ངན་སོང་ལས་གྲོལ་ཞིང་། ། གཅིག་ཏུ་དོན་དམ་མཆོག་གྱུར་པའི། ། ཞི་གྱུར་ཆོས་ལ་ཕྱག་འཚལ་ལོ། ། ཞེས་དང་།
མཆོད་རྟེན་ལ། སྣ་ཚོགས་པདྨ་ཟླ་བའི་གདན་སྟེངས་སུ། ། སྣ་ཚོགས་རིན་ཆེན་ཁམས་ལས་གྲུབ་པ་ཡི། ། སྤྲུལ་པའི་མཆོད་རྟེན་སྣ་ཚོགས་རྒྱན་གྱིས་མཛེས། ། ཆོས་སྐུ་རང་བཞིན་ཅན་ལ་ཕྱག་འཚལ་ལོ། ། སྟེང་དང་འོག་དང་བར་དག་དང་། ། ཕྱོགས་དང་ཕྱོགས་མཚམས་རྣམས་སུ་ཡང་། ། སྐུ་བཅས་སྐུ་ནི་མེད་པ་ཡི། ། མཆོད་རྟེན་རྣམས་ལ་ཕྱག་འཚལ་ལོ། ། ཞེས་དང་།
ཐམས་ཅད་ཀྱི་ཐུན་མོང་དུ་སྣང་སྟོང་རྡོ་རྗེ་དང་། འགྲོ་བ་རྒྱུད་ལྔ་སོགས་སྟ་གོན་བཞིན་དང་། མཉམ་ཉིད་མི་གཡོ་མཉམ་ཉིད་མཆོག་གི་ཐུགས་རྗེ་ཅན། ། ཐུགས་རྗེའི་བདག་ཉིད་འགྲོ་བའི་སྡུག་བསྔལ་སེལ་བར་མཛད། ། ཡོན་ཏན་མཐའ་ཡས་དངོས་གྲུབ་ཐམས་ཅད་སྦྱིན་མཛད་པ། ། དྲི་མེད་མི་གཡོ་མཉམ་ཉིད་དག་པའི་ཆོས་མཆོག་ཅན། ། ཡོན་ཏན་ཤིན་ཏུ་ཕྲ་བའི་ཆ་ལའང་ཚད་མེད་དེ། ། དཔེ་ནི་ནམ་མཁའ་དང་ཡང་བསྐྲུན་དུ་ཡོད་མ་ཡིན། ། དངོས་གྲུབ་མཐའ་ཡས་དཔེ་མེད་དཔེ་དང་བྲལ་བ་རྣམས། ། སེམས་ཅན་ཁམས་ལ་དངོས་གྲུབ་མཆོག་རྣམས་ངེས་པར་སྩོལ། །
རྟག་ཏུ་དྲི་མ་མེད་པ་ཐུགས་རྗེའི་ཤུགས་ལས་བྱུང་། ། སྨོན་ལམ་གྲུབ་པ་འགག་པ་མེད་པའི་ཆོས་ཉིད་ཅན། ། འགྲོ་བའི་དོན་བསྒྲུབ་རབ་ཏུ་བརྩོན་པ་མཐའ་ཡས་པ། ། ཐུགས་རྗེ་ཆེན་པོའི་བདག་ཉིད་རྟག་ཏུ་རྣམ་པར་སྣང་། ། ཚད་མེད་ཚད་དང་བྲལ་བ་ཤིན་ཏུ་རྫོགས་པ་ཡི། ། བདེ་བར་གཤེགས་པའི་གོ་འཕང་དམ་པ་བརྙེས་གྱུར་ཀྱང་། ། ཁམས་གསུམ་རྣམས་ལ་དངོས་གྲུབ་མཆོག་རྣམས་སྩོལ་མཛད་པའི། ། ཐུགས་རྗེའི་སྤྱོད་པ་མི་གཡོ་འགག་པར་ཡོང་མི་འགྱུར། ། ཨེ་མ་ཧོ་ཤིན་ཏུ་བཟང་པོའི་ཆོས་ཉིད་མཆོག་དང་ལྡན། ། མཆོག་སྦྱིན་རྣམས་ཀྱི་ནང་ན་གོ་འཕང་མཆོག་བརྙེས་པ། །
ཁམས་གསུམ་ཀུན་ལ་རྟག་ཏུ་དངོས་གྲུབ་སྩོལ་མཛད་པ། ། མགོན་པོ་དུས་གསུམ་སྒྲིབ་པ་མེད་པར་རབ་མཁྱེན་པས། ། དམ་ཚིག་མཆོག་གསུམ་དངོས་གྲུབ་དམ་པ་བདག་ལ་སྩོལ། ། འདི་ནི་སངས་རྒྱས་ཐམས་ཅད་ཀྱི། ། ཡང་དག་ཡོན་ཏན་རྒྱ་ཆེན་ཏེ། ། ལན་གཅིག་ཙམ་ཞིག་བརྗོད་པས་ཀྱང་། ། སངས་རྒྱས་ཐམས་ཅད་འགྲུབ་པར་འགྱུར། ། ཞེས་པས་བསྟོད་དོ། ། གཉིས་པ་བྱེ་བྲག་ཏུ་ཉེ་བར་མཁོ་བས་མངའ་དབུལ་བ་ལ་གཉིས་ཀྱི། དང་པོ་རྟེན་ཐམས་ཅད་ལ་སྤྱིར་མངའ་དབུལ་བའི་སྡོམས་ནི།
དཀྱིལ་འཁོར་ཁྲུས་དང་ན་བཟའ་རྒྱན། ། རྣམ་ལྔ་རིན་ཆེན་བདུན་དང་བཅུད། ། གདུགས་སོགས་དག་ནི་སྤྱི་ཡི་འོ། ། ཞེས་པ་ལྟར་བརྒྱད་ལས། དང་པོ་དཀྱིལ་འཁོར་ནི། གླིང་བཞི་གླིང་ཕྲན་བརྒྱད་རི་རབ་དང་བཅས་པའི་དཀྱིལ་འཁོར་བྲིས་པ་དེ། རྟེན་རྣམས་ལ་དངོས་སུ་ཕུལ་བར་བསམ་ལ་འབུལ་བའི་ཚུལ་བྱ་ཞིང་། སློབ་དཔོན་གྱིས་རྒྱབ་ཡིག་བཀླགས་ལ་གདངས་བཅས་པས། ས་གཞི་སྤོས་ཀྱི་བྱུགས་ཤིང་མེ་ཏོག་བཀྲམ། ། རི་རབ་གླིང་བཞིས་ལེགས་པར་བརྒྱན་པ་འདི། །
སངས་རྒྱས་ཞིང་དུ་དམིགས་ཏེ་ཕུལ་བ་ཡིས། ། འགྲོ་ཀུན་རྣམ་དག་ཞིང་ལ་སྤྱོད་པར་ཤོག ། ཨོཾ་བཛྲ་སུ་རེ་ཁེ་ཨཱཿཧཱུྃ་སྭཱཧཱ། ཞེས་བརྗོད་ཅིང་མཆོད་གཡོག་པ་ལ་གཏད། མངའ་དབུལ་སྟེགས་ཀྱི་རིན་པོ་ཆེའི་སྣོད་འབྲུ་སོགས་ཀྱིས་བཀངས་པའི་མཐར་རིམ་པ་བཞིན་བཀོད་པ་མཛེས་པར་གཅལ་དུ་བཀྲམ་པར་བྱའོ། ། གཉིས་པ་ཁྲུས་ནི། ཁྲུས་བུམ་བྲིས་པ་དངོས་སུ་ཕུལ་བར་བསམ་ལ་འབུལ་བའི་ཚུལ་བྱ་ཞིང་། སྟོང་གསུམ་ཀུན་ཏུ་དྲི་མཆོག་འབྱུང་འགྱུར་བའི། ། སྤོས་མཆོག་རྣམས་ཀྱི་ཐུབ་དབང་རྣམས་ཀྱི་སྐུ། ། གསེར་སྦྱངས་བཙོ་མ་བྱི་དོར་བྱས་པ་ལྟར། །
འོད་ཆགས་འབར་བ་དེ་དག་བྱུགས་པར་བགྱི། ། ཨོཾ་བཛྲ་གནྡྷེ་ཨཱཿཧཱུྃ། ཞེས་བརྗོད་ཅིང་གོང་བཞིན་གཏད། གསུམ་པ་ན་བཟའ་ནི། སངས་རྒྱས་ལོངས་སྤྱོད་རྫོགས་པའི་སྐུ་དང་། བྱང་སེམས་ཁྱིམ་པའི་ཆ་ལུགས་ཅན་དང་། མཆོད་རྟེན་དང་། གླེགས་བམ་རྣམས་ལ་དར་སྣ་ཚོགས་ཀྱི་ན་བཟའ་བྲིས་པ་དངོས་སུ་དབུལ་བར་བསམ་ཞིང་། ཁ་དོག་བཟང་ཞིང་དྲི་ཞིམ་རེག་ན་བདེ། ། སྲབ་འཇམ་ཡངས་མཛེས་ལྷ་ལས་བྱུང་བ་ཡི། །
ན་བཟའ་མཆོག་འདི་རྡོ་རྗེའི་སྐུ་ལ་འབུལ། ། བགྲེས་པ་མེད་པ་རྡོ་རྗེའི་སྐུ་ཐོབ་ཤོག ། ཨོཾ་བཛྲ་ཝསཏྲ་སྱ་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད། སངས་རྒྱས་སྤྲུལ་པའི་སྐུ་དང་། བྱང་ཆུབ་སེམས་དཔའ། ཉན་ཐོས་སོགས་རྟེན་རབ་ཏུ་བྱུང་བའི་ཆ་ལུགས་ཅན་རྣམས་ལ་ངུར་སྨྲིག་གི་རྒྱལ་མཚན་བྲིས་པ་དངོས་སུ་ཕུལ་བར་བསམ་ཞིང་། དྲི་མེད་མཚན་ལ་སྒྲིབ་གསལ་མི་མངའ་ཡང་། ། དད་པས་ངུར་སྨྲིག་རྒྱལ་མཚན་ཕུལ་བ་ཡིས། ། ནམ་མཁའི་མཐའ་དང་མཉམ་པའི་སེམས་ཅན་རྣམས། །
སངས་རྒྱས་བརྟུལ་ཞུགས་མཆོག་ལ་སྤྱོད་པར་ཤོག ། ཨོཾ་བཛྲ་ཝསཏྲ་ཡེ་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད། བཞི་པ་རྒྱན་ནི། རིན་པོ་ཆེའི་པྲོག་ཞུ་ལ་སོགས་པ་རྒྱན་མང་པོ་བྲིས་པ་ཕུལ་བར་བསམ་ཞིང་། རྒྱལ་བ་མཚན་དཔེའི་རང་བཞིན་རྒྱན་ལྡན་ཕྱིར། ། རྒྱན་གཞན་དག་གིས་བརྒྱན་པར་མི་འཚལ་ཡང་། ། རིན་ཆེན་རྒྱན་མཆོག་ཕུལ་བས་འགྲོ་ཀུན་གྱིས། ། མཚན་དཔེས་བརྒྱན་པའི་སྐུ་ལུས་ཐོབ་པར་ཤོག ། ཨོཾ་བཛྲ་ཨཱ་ལཾ་ཀཱ་ར་ཝ་པུ་ཥ་ཎི་ཨཱཿཧཱུྃ།
ཞེས་བརྗོད་ཅིང་གཏད། ལྔ་པ་འདོད་ཡོན་ལྔ་ནི། འདོད་ཡོན་ལྔའི་གཟུགས་བྲིས་པ་དངོས་སུ་ཕུལ་བར་བསམ་ཞིང་། རྒྱལ་བ་ཟག་མེད་འབྱོར་ལ་མངའ་བསྒྱུར་ཡང་། ། འགྲོ་བའི་དོན་དུ་འདོད་ཡོན་རྣམ་ལྔ་ཡིས། ། མཆོད་པས་མཁའ་མཉམ་སེམས་ཅན་ཐམས་ཅད་ཀྱི། ། བསོད་ནམས་མི་ཟད་གཏེར་ལ་སྤྱོད་པར་ཤོག ། ཨོཾ་བཛྲ་ས་མནྟ་བྷ་དྲ་པཱུ་ཛ་མེ་གྷ་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད། དྲུག་པ་རིན་ཆེན་བདུན་ནི།
རྒྱལ་སྲིད་སྣ་བདུན་བྲིས་པ་དངོས་སུ་ཕུལ་བར་བསམ་ཞིང་། མི་དབང་རིན་ཆེན་སྣ་བདུན་འདི་དག་ནི། ། སངས་རྒྱས་སྲས་དང་བཅས་པ་མ་ལུས་ལ། ། བཤམས་ཤིང་ཡིད་ཀྱིས་སྤྲུལ་སྟེ་ཕུལ་བ་ཡིས། ། འགྲོ་བ་མི་བཟད་གཏེར་ལ་ལོངས་སྤྱོད་ཤོག ། ཨོཾ་བཛྲ་སཔྟ་རཏྣ་པཱུ་ཛ་མེ་གྷ་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད། བདུན་པ་བཅུད་ནི། རིན་པོ་ཆེའི་སྣོད་ལྔར། སྨན་ལྔ།
འབྲུ་ལྔ། དྲི་ལྔ། རིན་པོ་ཆེ་ལྔ། སྙིང་པོ་ལྔ་རྣམས་བླུག་པའམ་གཟུགས་བྲིས་པ་དངོས་སུ་ཕུལ་བར་བསམ་ཞིང་། རྒྱལ་བ་མགོན་པོ་དཔལ་གྱིས་ལྷམ་མེར་བཞུགས། ། བསོད་ནམས་ཡེ་ཤེས་ལྔ་ལྔ་བརྙེས་པ་ལ། ། ལྔ་ཕྲག་ལྔ་ལྡན་སྙིང་པོ་དམ་པ་འབུལ། ། འགྲོ་བས་བདེ་གཤེགས་སྙིང་པོ་ཐོབ་པར་ཤོག ། ཨོཾ་བཛྲ་པཉྩ་པཉྩ་བི་མ་ལ་པཱུ་ཛ་མེ་གྷ་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད།
བརྒྱད་པ་གདུགས་སོགས་ནི། གདུགས་དང་། རྒྱལ་མཚན་དང་། བ་དན་དང་། བླ་བྲེ་དང་། རོལ་མོ་ལ་སོགས་པའི་གཟུགས་བྲིས་པ་དངོས་སུ་ཕུལ་བར་བསམ་ཞིང་། བརྩེ་བའི་ཁོར་ཡུག་སྙན་པའི་བ་དན་དང་། ། ཏིང་འཛིན་བླ་བྲེ་སྤོབས་པའི་འོད་གསལ་བ། ། མཆོག་རྐྱེན་འོས་པའི་ཉེར་མཁོ་འདི་དག་འབུལ། ། སྐྱེ་བོས་རྣམ་དག་ཡེ་ཤེས་ཐོབ་པར་ཤོག །
ཨོཾ་བཛྲ་མ་ཧཱ་པཱུ་ཛ་མེ་གྷ་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད་པ་རྣམས་ནི་རྟེན་སྤྱི་ལ་འབུལ་བའོ། ། གཉིས་པ་བྱེ་བྲག་ཏུ་རྟེན་སོ་སོ་ལ་མངའ་དབུལ་བའི་སྡོམས་ནི། སྤུ་གྲི་འདྲེག་སྤྱོད་སོ་མང་དང་། ། སྨར་གཟེར་ཚེམས་ཤིང་སྤབས་བཞར་རོ། ། ཞེས་པ་ལྟར་དྲུག་ལས། དང་པོ་ནི། རབ་ཏུ་བྱུང་བའི་ཆ་ལུགས་ཅན་རྣམས་ལ་གསེར་གྱི་སྤུ་གྲི་བྲིས་པ་དངོས་སུ་ཕུལ་བར་བསམ་ཞིང་། དབུ་སྐྲ་དང་ཞལ་སྤུ་འདྲེག་པའི་ཚུལ་བྱས་ལ། རྒྱལ་བའི་དབུ་སྐྲ་མཐོན་མཐིང་སྐྱོན་བྲལ་ཡང་། །
གཞན་དོན་བསྒྲུབ་ཕྱིར་ཁྱིམ་པའི་རྟགས་སྤངས་ཕྱིར། ། དད་པས་གསེར་གྱི་འདྲེག་སྤྱད་ཕུལ་བ་ཡིས། ། འགྲོ་ཀུན་སྡུག་བསྔལ་ཀུན་ལས་གྲོལ་བར་ཤོག ། ཨོཾ་བཛྲ་ཀ་ཙ་མུ་ལེ་ཨཱཿཧཱུྃ་སྭཱ་ཧཱ། ཞེས་བརྗོད་ཅིང་གཏད། གཉིས་པ་འདྲེག་སྤྱད་ནི། གསེར་གྱི་འདྲེག་སྤྱད་བྲིས་པ་དངོས་སུ་ཕུལ་བར་བསམ་ལ། སེན་མོ་འདྲེག་པའི་ཚུལ་བྱ་ཞིང་། ཟངས་མདོག་ལྟར་མཛེས་ཡིད་ཡང་སྐྱོན་བྲལ་ཡང་། ། བདག་ཅག་དད་པས་ཕྱག་དང་ཞབས་རྣམས་ཀྱི། །
སེན་མོའི་འདྲེག་སྤྱད་ཕུལ་བས་འགྲོ་ཀུན་གྱིས། ། སངས་རྒྱས་དཔེ་བྱད་བཟང་པོ་ཐོབ་པར་ཤོག ། ཨོཾ་བཛྲ་ནཱ་གཙྪེ་ད་ཛི་ན་ཨཱཿཧཱུྃ། ཞེས་བརྗོད་ཅིང་གཏད། གསུམ་པ་སོ་མང་ནི། རྟེན་སངས་རྒྱས་ལོངས་སྐུའི་ཆ་ལུགས་ཅན་རྣམས་དང་། བྱང་སེམས་ཁྱིམ་པའི་ཚུལ་ཅན་རྣམས་ལ་གསེར་གྱི་སོ་མངས་བྲིས་པ་དངོས་སུ་ཕུལ་བར་བསམ་ལ། དབུ་སྐྲ་ཤད་པའི་ཚུལ་བྱ་ཞིང་། དབུ་སྐྲ་རིན་ཆེན་ལྕང་ལོ་མ་དཀྲུགས་ཤིང་། ། མཛེས་ཤིང་ལྟ་བས་མི་ངོམས་སྐྱོན་བྲལ་ཡང་། །
བདག་བློ་སྦྱངས་ཕྱིར་རྐྱེན་དང་མཚམས་པ་འདི། ། ཕུལ་བས་འགྲོ་ཀུན་དུག་གསུམ་བྲལ་བར་ཤོག ། ཨོཾ་བཛྲ་ཤོ་དྷ་ཡ་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད། བཞི་པ་སྨར་གཟེར་ནི། གསེར་གྱི་སྨྲར་འཇབ་བྲིས་པ་དངོས་སུ་ཕུལ་བར་བསམ་ལ། ཤངས་དང་། ཞལ་སྤུ་འཐོག་པའི་ཚུལ་བྱ་ཞིང་། དྲི་འཛིན་རྣམ་དག་ཚུལ་ཁྲིམས་ལེགས་འཁྲུངས་པ། ། དགེ་བ་བསྒྲུབ་ཕྱིར་སྐྱོན་ལས་ངེས་གྲོལ་ཡང་། །
མོས་པས་འཛིན་སྤྱད་དམ་པ་ཕུལ་བ་ཡིས། ། འགྲོ་བས་བླ་མེད་བྱང་ཆུབ་ཐོབ་པར་ཤོག ། ཨོཾ་བཛྲ་རོ་མ་དྷ་ར་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད། ལྔ་པ་ཚེམས་ཤིང་ནི། གསེར་དངུལ་ལས་བྱས་པའི་ཚེམས་ཤིང་བྲིས་པ་དངོས་སུ་ཕུལ་བར་བསམ་ལ། ཚེམས་ཀྱི་སྲུབ་རྣམས་དྲུད་པའི་ཚུལ་བྱ་ཞིང་། དཀར་ལ་ཐགས་བཟང་བཞི་བཅུ་ཚང་བའི་ཚེམས། ། བརྒྱད་ཁྲི་བཞི་སྟོང་ཆོས་ལ་མངའ་བསྒྱུར་ཡང་། ། བདག་ཅག་དད་པས་ཚེམས་ཤིང་དབུལ་ལགས་ཀྱི། །
འགྲོ་བས་སངས་རྒྱས་གསུང་དབྱངས་ཐོབ་པར་ཤོག ། ཨོཾ་བཛྲ་དནྟ་ཤོ་དྷ་ཡ་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད། དྲུག་པ་སྤབས་བཞར་ནི། སྙན་འདྲུ་བའི་ཐུར་མ་བྲིས་པ་དངོས་སུ་ཕུལ་བར་བསམ་ལ། སྙན་འདྲུ་བའི་ཚུལ་བྱ་ཞིང་། སྙན་བསྲིངས་མི་མངའ་ཀུན་ཏུ་གསལ་བར་ལྡན། ། ཐུབ་པའི་སྒྲ་འཛིན་ངོ་བོས་དག་ན་ཡང་། ། དག་བྱེད་འདི་ནི་བདག་གི་འབུལ་ལགས་ཀྱི། ། སྐྱེ་བོས་རྟག་ཏུ་དམ་ཆོས་ཐོས་པར་ཤོག །
ཨོཾ་བཛྲ་ཀརྞ་ཤོ་དྷ་ཡ་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད། སྤྲུལ་སྐུ་རྣམས་ལ་སོ་མང་དང་། ལོངས་སྐུ་རྣམས་ལ་སྤུ་གྲི་མི་འབུལ་བ་ཙམ་མོ། ། མཆོད་རྟེན་ལ་བྱེ་བྲག་ཏུ་མངའ་དབུལ་ཀྱི་སྡོམས་ནི། སྲོག་ཤིང་འཁོར་ལོ་ཅོད་པཎ་འཕན། ། རྒྱལ་མཚན་གདུགས་དང་ཕྲེང་བ་གདན། ། ཞེས་པ་ལྟར་བརྒྱད་ལས། དང་པོ་སྲོག་ཤིང་ནི། སྲོག་ཤིང་བྲིས་པ་དངོས་སུ་ཕུལ་བར་བསམ་ཞིང་།
ཨོཾ་བཛྲ་ཨཱ་ཡུ་ཥེ་སྭཱཧཱ། སེམས་ཅན་ཐམས་ཅད་ཤེས་པ་བཅུ་དང་ལྡན་པར་གྱུར་ཅིག བདེ་བར་གཤེགས་པའི་བསྟན་པ་དམ་པའི་ཆོས་ཡུན་རིང་དུ་མི་ནུབ་ཅིང་གནས་པར་གྱུར་ཅིག སེམས་ཅན་ཐམས་ཅད་ལྷག་པའི་བསམ་པ་རྣམ་པར་དག་པས་ཀུན་ཏུ་བཟང་པོའི་སྨོན་ལམ་ལ་འཇུག་པར་གྱུར་ཅིག ཞེས་བརྗོད་ཅིང་གཏད། གཉིས་པ་འཁོར་ལོ་ནི། གདུགས་རིམ་པ་བཅུ་གསུམ་ཆར་ཁེབས་ཏོག་དང་བཅས་པ་བྲིས་པ་དངོས་སུ་ཕུལ་བར་བསམ་ཞིང་། ཨོཾ་པྲ་བ་དྷ་ནཱ་ཡ་སྭཱཧཱ། སེམས་ཅན་ཐམས་ཅད་དེ་བཞིན་གཤེགས་པའི་སྟོབས་བཅུ་དང་། མ་འདྲེས་པའི་དྲན་པ་ཉེ་བར་གཞག་པ་གསུམ་ཐོབ་པར་གྱུར་ཅིག
རྣམ་པར་ཐར་པ་བརྒྱད་ཐོབ་པར་གྱུར་ཅིག ཡེ་ཤེས་ལྔ་དང་ལྡན་པར་གྱུར་ཅིག ཞེས་བརྗོད་ཅིང་གཏད། གསུམ་པ་ཅོད་པཎ་ནི། དར་གྱི་ཅོད་པཎ་བྲིས་པ་དངོས་སུ་ཕུལ་བར་བསམ་ཞིང་། ཨོཾ་པ་ཏཾ་ཀ་ལཾ་པ་ཡ་སྭཱཧཱ། སེམས་ཅན་ཐམས་ཅད་དུས་ཐམས་ཅད་དུ་དར་གྱི་ཅོད་པཎ་དང་ལྷབ་ལྷུབ་ལ་སོགས་པ་མཆོད་པ་དང་། བསྙེན་བཀུར་གྱི་རྣམ་པ་མང་པོས་དེ་བཞིན་གཤེགས་པ་འཁོར་དང་བཅས་པ་ཐམས་ཅད་དང་། དེ་དག་གི་མཆོད་རྟེན་དང་། སྐུ་གཟུགས་དང་།
གསུང་རབ་ལ་སོགས་པ་དག་ལ་མཆོད་པ་བྱེད་པར་གྱུར་ཅིག ཅེས་བརྗོད་ཅིང་གཏད། བཞི་པ་འཕན་ནི། དར་འཕན་སྣ་ཚོགས་བྲིས་པ་དངོས་སུ་ཕུལ་བར་བསམ་ཞིང་། ཨོཾ་པ་ཏཾ་ཀེ་སྭཱཧཱ། སེམས་ཅན་ཐམས་ཅད་ཆོས་ཀྱི་གྲགས་པའི་སྙན་པ་བསམ་གྱི་མི་ཁྱབ་པ་ཐོབ་པར་གྱུར་ཅིག ཅེས་བརྗོད་ཅིང་གཏད། ལྔ་པ་རྒྱན་ནི། ཆུ་སྲིན་གྱི་རྒྱལ་མཚན་བྲིས་པ་དངོས་སུ་ཕུལ་བར་བསམ་ཞིང་། ཨོཾ་ཀུམ་བྷི་ར་དྷྭ་ཛཱ་ཡ་སྭཱཧཱ།
སེམས་ཅན་ཐམས་ཅད་འཁོར་བ་མི་འཛིན་མི་གཏོང་བས་བདུད་བཞི་ལས་རྒྱལ་ཞིང་ཆོས་མི་ནུབ་པའི་རྒྱལ་མཚན་དུ་གྱུར་ཅིག ཅེས་བརྗོད་ཅིང་གཏད། དྲུག་པ་གདུགས་ནི། གདུགས་བྲིས་པ་དངོས་སུ་ཕུལ་བར་བསམ་ཞིང་། ཨོཾ་བྷྲ་མ་ཎཱ་ཡ་སྭཱཧཱ། སེམས་ཅན་ཐམས་ཅད་བླ་ན་མེད་པའི་སྐྱབས་དང་ལྡན་ཞིང་ཆོས་ཀྱི་རྒྱལ་པོ་ཆེན་པོར་གྱུར་ཅིག ཅེས་བརྗོད་ཅིང་གཏད། བདུན་པ་ཕྲེང་བ་ནི། མེ་ཏོག་སྣ་ཚོགས་བྲིས་པའི་ཕྲེང་བ་དངོས་སུ་ཕུལ་བར་བསམ་ཞིང་། རཏྣ་མཱ་ལ་ཏྲཾ།
ན་མསཏྲ་ཡ་དྷི། ཨ་ཧུ་ག་ཏ་པྲ་ཏིཥྛི་ཏ་པུཥྤེ་ཀེ་ཏུ་རཱ་ཛཱ་ཡ། ཏ་ཐཱ་ག་ཏ་ཡ། ཨརྷ་ཏེ། སམྱཀྶཾ་བུདྡྷཱ་ཡ། ཏདྱཱ་ཐཱ། ཨོཾ་བཛྲ་པུཥྤེ་ཨཱཿཧཱུྃ་སྭཱཧཱ། སེམས་ཅན་ཐམས་ཅད་མཚན་དང་དཔེ་བྱད་དང་ལྡན་ཏེ། སྐུ་ལྟ་བས་མཆོག་མི་ཤེས་པ་ཐོབ་པར་གྱུར་ཅིག ཅེས་བརྗོད་ཅིང་གཏད།
བརྒྱད་པ་གདན་ནི། རིན་པོ་ཆེ་ལ་སོགས་པ་འོག་གི་ཚིག་རིགས་དང་མཐུན་པའི་གདན་བྲིས་པའི་དངོས་སུ་ཕུལ་བར་བསམ་ཞིང་། ཨོཾ་པུཎྱཱ་དྷ་རི་ཛ་ཡེ་སྭཱཧཱ། སེམས་ཅན་ཐམས་ཅད་ཀྱི་གདན་གྱི་ཁྱད་པར་སྟོབས་བཅུ་དང་ལྡན་པ་གླང་པོ་ཆེའི་གདན་དང་། མི་འཇིགས་པ་བཞི་དང་ལྡན་པ་སེངྒེའི་གདན་དང་། རྫུ་འཕྲུལ་གྱི་རྐང་པ་བཞི་དང་ལྡན་པ་རྟའི་གདན་དང་། དབང་བཅུ་དང་ལྡན་པ་རྨ་བྱའི་གདན་དང་། ཐམས་ཅད་དུ་ཐོགས་པ་མེད་པ་སྟོབས་ཀྱི་ཤུགས་དང་ལྡན་པ་ནམ་མཁའ་ལྡིང་གི་གདན་དང་། འགྲོ་བའི་རེ་འདོད་ཡིད་བཞིན་དུ་སྐོང་བ་ནོར་བུ་རིན་པོ་ཆེའི་གདན་དང་། ཆགས་པའི་སྐྱོན་ཐམས་ཅད་སྤངས་པ་པདྨའི་གདན་དང་།
རང་བཞིན་གྱིས་འོད་གསལ་བ་ཉི་ཟླའི་གདན་ཐོབ་པར་གྱུར་ཅིག ཅེས་བརྗོད་ཅིང་གཏད། གླེགས་བམ་ལ་སོགས་པ་གསུང་རབ་ལ་བྱེ་བྲག་ཏུ་མངའ་དབུལ་བའི་སྡོམས་ནི། བཞུགས་ཁྲི་དང་ནི་ན་བཟའ་དང་། ། གླེགས་ཤིང་དང་ནི་གླེགས་ཐག་གོ ། ཞེས་པ་ལྟར་བཞི་ལས། དང་པོ་བཞུགས་ཁྲི་ནི་ཆོས་ཀྱི་ཁྲི་སེངྒེས་བཏེག་པའི་དར་ཟབ་བཀབ་པ་བྲིས་པ་དངོས་སུ་ཕུལ་བར་བསམ་ཞིང་། རིན་ཆེན་དུ་མ་ལས་གྲུབ་སེངྒེའི་ཁྲི། ། ཡིད་འོང་སྣ་ཚོགས་གོས་ཀྱི་བཀབ་པ་འདི། ། སྤྲོས་བྲལ་གསུང་རབ་མཆོག་ལ་ཕུལ་བ་ཡིས། །
འགྲོ་ཀུན་རྡོ་རྗེའི་གདན་ལ་བཞུགས་པར་ཤོག ། ཨོཾ་བཛྲ་ཨཱ་ས་ནཱ་ཡ་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད། གཉིས་པ་ན་བཟའ་ནི། རྟེན་ཁེབས་བྲིས་པ་དངོས་སུ་ཕུལ་བར་བསམ་ཞིང་། སྣ་ཚོགས་དབང་པོའི་གཞུ་བཞིན་རབ་བཀྲ་ཡང་། ། གང་ལ་རེག་ན་བདེ་བའི་རྒྱུར་གྱུར་པའི། ། གོས་བཟང་རིན་ཆེན་བདག་བློ་སྦྱངས་ཕྱིར་འབུལ། ། བཟོད་པ་དམ་པའི་གོས་ཀྱིས་བརྒྱན་པར་ཤོག ། ཨོཾ་བཛྲ་ཝསཏྲ་ཡེ་ཨཱཿཧཱུྃ་སྭཱཧཱ།
ཞེས་བརྗོད་ཅིང་གཏད། གསུམ་པ་གླེགས་ཤིང་ནི། གླེགས་ཤིང་གཉིས་བྲིས་པ་དངོས་སུ་ཕུལ་བར་བསམ་ཞིང་། ཟུང་འཇུག་དམ་ཆོས་འཛིན་པ་ཀུན་བྲལ་ཡང་། ། ཐབས་དང་ཤེས་རབ་རྗེས་སུ་འབྲེལ་གྱུར་པའི། ། ཉི་ཟླ་ལྟ་བུའི་རྟེན་འབྲེལ་དགབ་བྱ་བ། ། ཕུལ་བས་སྐྱེ་བོས་ཟུང་འཇུག་རྟོགས་པར་ཤོག ། ཨོཾ་བཛྲ་པྲཛྙཱ་ཨུ་པ་ཡ་ཨ་དཱ་ཡ་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད། བཞི་པ་གླེགས་ཐག་ནི།
ཆོས་ཀྱི་སྐུ་རགས་པོད་ལོང་དང་བཅས་བྲིས་པ་དངོས་སུ་ཕུལ་བར་བསམ་ཞིང་། སྤྲོས་པ་དུ་མ་རབ་ཏུ་རྒྱས་གྱུར་ཀྱང་། ། ཡེ་ཤེས་ཆེན་པོར་རོ་གཅིག་གྱུར་པ་ལྟར། ། གླེགས་བམ་གཅིག་གྱུར་ཡོ་བྱད་ཕུལ་བ་ཡིས། ། འགྲོ་བ་ཡེ་ཤེས་ཆེན་པོ་རྟོགས་པར་ཤོག ། ཨོཾ་བཛྲ་པུསྟ་ཀ་བནྡྷ་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད་ལ། མཆོད་གཡོག་པས་མངའ་དབུལ་གྱི་སྟེགས་ཀྱི་སྟེང་དུ་མཛེས་པར་བཀོད། གསུམ་པ་སྦྱིན་སྲེག་གམ་ཙ་རུའི་བཟའ་བས་མངའ་དབུལ་བ་ནི། སྦྱིན་སྲེག་བྱེད་ན་ཀྱེ་རྡོ་རྗེའི་ལས་བཞིའི་སྦྱིན་སྲེག་ནས་བཤད་པའི་རྒྱས་པའི་སྦྱིན་སྲེག་བཞིན་སོ་སོའི་ཕྱག་ལེན་ལྟར་གཙུག་ལག་ཁང་སོགས་གནས་ཁང་ཡངས་ཤིང་དུ་བའི་སྐྱོན་མི་འབྱུང་ན་ཁྱམས་སྨད་ལ་སོགས་པ་གང་འོས་དང་།
ཡང་གནས་དེ་ཉིད་དུ་མི་ཡོད་ན་ཕྱི་རོལ་སྟེང་ལ་སོགས་པ་གང་འོས་སུ་བྱ། འདས་པའི་མེ་ལྷ་མཆོད་པའི་སྐབས་སུ་རབ་གནས་ཀྱི་རྟེན་གྱི་གཙོ་བོ་བླ་མའི་སྐུ་ཡིན་ན་རྡོ་རྗེ་འཆང་ཀྱེ་རྡོ་རྗེ་དང་། མཆོད་རྟེན་དང་། ལྷ་ཁང་ཡིན་ན་རྣམ་སྣང་ཀྱེ་རྡོ་རྗེ་དང་། གསུང་རབ་གླེགས་བམ་ཡིན་ན་འོད་དཔག་མེད་ཀྱེ་རྡོ་རྗེ་སོགས་སྐབས་ཐོབ་དང་བསྟུན་ནས་ཐབ་ཏུ་སྤྱན་དྲངས་ལ། མངར་གསུམ་གྱིས་སྦགས་པའི་འབྲུས་གཙོ་བྱས་པའི་བསྲེག་རྫས་རྣམས་བརྒྱ་རྩ་བརྒྱད་འབུལ། བདག་དང་ཡོན་བདག་གི་ཚེ་དང་བསོད་ནམས་འཕེལ་བའི་ཕྱིར་དུ་དཱུར་བ་སོགས་ཀྱི་སྦྱིན་སྲེག་བྱ་ཞིང་། འོ་ཐུག་བསྒྲུབ་པ་སོགས་བྱེད་པར་སྤྲོ་ན། སྙིགས་དུས་ཀྱི་རྒྱལ་བ་གཉིས་པ་རྡོ་རྗེ་འཆང་ཀུན་དགའ་བཟང་པོ་ཡབ་སྲས་ཀྱི་ཡིག་ཆ་བཀྲ་ཤིས་རྒྱ་མཚོ་དང་། བདེ་ལེགས་རྒྱ་མཚོ་གཉིས་ལ་སོགས་པར་ལྟ་བར་བྱའོ། །
དེང་སང་ཕྱག་ལེན་ལ་སྦྱིན་སྲེག་མི་མཛད་པས་མ་བྱས་ཀྱང་ཆད་པའི་སྐྱོན་ཅུང་ཟད་ཙམ་ཡང་མེད་དེ། རྗེ་བཙུན་རིན་པོ་ཆེས་མ་གྲུབ་ན་སྣོད་བཟང་པོའི་ནང་དུ་ལྷ་བཤོས་ཆེན་པོ་རྒྱན་སྣ་ཚོགས་པས་བརྒྱན་པ་བཞག་ལ་སོགས་གསུངས་པས། དེང་སང་ཕྱག་ལེན་ལ་ཙ་རུའི་བཟའ་བ་ཁོ་ན་མཛད་པས། སྣོད་བཟང་པོའི་ནང་དུ་འབྲང་རྒྱས་ཞོས་བྱུགས་ཤིང་མར་གྱི་ཉི་ཟླ་ནོར་བུ་སོགས་ཀྱིས་བརྒྱན་པ་ལ་དར་སེར་པོ་རྒྱལ་མཚན། དར་ཁ་གང་ཙམ་བཙུགས་པའི་མཐར་བཟའ་བ་དང་། བཅའ་བ་དང་། བཏུང་བ་སྣ་ཚོགས་པ་བཤམ། དེ་ཡང་རབ། རབ་གནས་ཀྱི་ཡོ་ལང་ཐམས་ཅད་དཀར་གསུམ་མངར་གསུམ་ཁོ་ན་ལ་བརྟེན་དགོས་ཏེ། རབ་གནས་བྱས་པའི་ཕན་ཡོན་འཇིག་རྟེན་གྱི་ཁམས་དང་།
ཁྱད་པར་གནས་དེ་ཉིད་དུ་དགེ་ལེགས་རྒྱ་ཆེན་པོ་འབྱུང་ཞིང་ཕུན་སུམ་ཚོགས་པའི་བདེ་སྐྱིད་འབྱུང་བའི་རྒྱུ་སྡིག་པ་སྤངས་ཤིང་དགེ་བ་ཁོ་ན་བསྒྲུབ་དགོས་པའི་ཕྱིར་རོ། ། ཡང་སྦྱིན་བདག་གི་འབྱོར་པ་དང་མི་བསྟུན་ཁ་མེད་ཤར་ན། ཆེད་དུ་གཏད་ནས་དམིགས་ཏེ་བསད་པ་མ་ཡིན་པའི་ཤ་སྐམ་སྨུག་ཇི་ལྟར་རིགས་པ་དང་། བཏུང་བ་ཡང་དགེ་སློང་རབ་ཏུ་བྱུང་བ་རྣམས་ལ་ཞོའམ། ཁྱིམ་པ་རྡོ་རྗེ་འཛིན་པ་རྣམས་ལ་བཀྲས་ཆང་དུ་དམིགས་ཏེ་ཆང་ཕོར་པ་རེ་ཙམ་མ་གཏོགས་གཟི་བར་མི་འཐུང་། སྦྱིན་བདག་བཟོ་བོ་སོགས་ལ་དགོས་པའི་ཤ་ཆང་། གནས་ཁང་ཟུར་པ་ཞིག་ཏུ་བྱེད་པ་མ་གཏོགས་ཙ་རུའི་བཟའ་བའི་སར་མི་བསྒྲིག་གོ ། དེ་ལྟར་ཙ་རུའི་བཟའ་བ་རྣམས་རས་ལ་སོགས་པའི་སྟེང་དུ་བཞག མཆོད་གཡོག་པས་ལས་བུམ་ནས་ཆུ་དེ་དག་ལ་གཏོར། དཔོན་སློབ་ཐམས་ཅད་ཀྱི་ནམ་མཁའ་མཛོད་ཀྱི་ཕྱག་རྒྱ་དང་།
ན་མཿསརྦ་ཏ་ཐཱ་ག་ཏེ་བྷྱོཿབི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱཧཱ། ལན་གསུམ་དང་། རེ་རེའི་མཇུག་ཏུ་སེ་གོལ་གཏོག་གོ ། དེ་ལྟར་འདོད་དགུ་འབྱུང་བའི་རྒྱ་མཚོར་བྱིན་གྱི་རླབས་ནས་རབ་གནས་ཀྱི་རྟེན་ལ་ཕུལ་བར་བསམ་ཞིང་གདངས་དང་བཅས་པས། ཞལ་ཟས་རོ་བརྒྱ་ལྡན་པའི་ཡིད་འཕྲོག་པ། ། ལེགས་སྦྱར་འདི་ནི་རྒྱལ་བ་སྲས་བཅས་ལ། ། དད་པས་ཕུལ་བའི་འགྲོ་བ་འདི་དག་ཀུན། ། འབྱོར་ལྡན་ཏིང་འཛིན་ཟས་ལ་སྤྱོད་པར་ཤོག ། ཚར་གསུམ་གྱི་རྗེས་སུ། ཨོཾ་དི་བྱ་ཨ་ན་ནེ་ས་མཱ་དྷི་དྷྱཱ་ན་པྲ་ཎ་ནེ་སྭཱཧཱ།
ཞེས་བརྗོད། བཟའ་བཅའ་བཏུང་བ་རྣམས་ཀྱི་ཕུད་ནས་མཆོད་གཡོག་པས་སྣོད་གཙང་མར་ཅུང་ཟད་རེ་བསྡུས་ལ་རྟེན་གསར་པའི་དྲུང་དུ་ཕུལ། ལྷག་མ་རྣམས་ཕྱི་རོལ་དུ་ཕྱག་བདེ་བ་རྣམས་ཀྱིས་ལྷག་ཆད་མེད་པའི་མཁོས་དང་། འབྲང་རྒྱས་ཤིང་ངམ་ཐུར་མས་བསྟུབས་པ་མ་གཏོགས་གྲིས་མི་བསྟུབ་བོ། ། བཞི་པ་བཀྲ་ཤིས་དང་རབ་གནས་ཀྱི་སྔགས་ཀྱིས་མངའ་དབུལ་བ་ནི། རྟེན་གྱི་གཙོ་བོ་ལ་གཟུངས་ཐག་བཏགས་པ་དཔོན་སློབ་ཀུན་གྱིས་བཟུང་ལ་རྟེན་ལ་ནས་གཏོར་ཞིང་། ཨོཾ་སུ་པྲ་ཏིཥྛ་བཛྲེ་སྭཱཧཱ། ཨོཾ་ཧཱུྃ་ཧྲཱིཿབྷྲཱུཾ་ཁཾ་བཛྲི་བྷཱ་ཝ་དྲྀ་དྷྲ་ཏིཥྛ་བྷུ་ཁཾ་སྭཱཧཱ། ཅེས་པ་ཉི་ཤུ་རྩ་གཅིག་དང་། དེ་ནས་དཔོན་སློབ་ཐམས་ཅད་ཀྱི་དྲིལ་བུ་རོལ་མོ་སོགས་རྒྱ་ཆེར་བྱ་ཞིང་།
སྔགས་གོང་བཞིན་ཇི་ལྟར་རིགས་པ་བཟླས་སོ། ། ལོགས་བྲིས་ལ་སོགས་པ་རྡོ་རྗེ་གཟུངས་ཐག་འདོགས་མི་བདེ་བའམ་མ་འབྱོར་ན་མེད་ཀྱང་སྐྱོན་མེད་དེ། རྗེ་བཙུན་རིན་པོ་ཆེས། དེ་ལྟར་མ་བྱས་ཀྱང་ཉེས་པ་མེད་དོ། ། ཞེས་གསུངས་པས་སྔགས་བཟླས་ཤིང་མེ་ཏོག་གཏོར་བ་སོགས་བྱས་པས་ཆོག་གོ ། དེ་ནས་དཔོན་སློབ་ཐམས་ཅད་ཀྱིས་དྲིལ་སིལ་གདངས་དང་བཅས་པས། རྒྱལ་མཚན་རྩེ་མོ་དབང་གི་རྒྱལ་པོ་དང་། ། སོགས་བླ་མ་ཡི་དམ་ཆོས་སྲུང་སོགས་ཀྱི་བཀྲ་ཤིས་རང་རང་གི་བློ་དང་བསྟུན་རྒྱས་བསྡུས་ཇི་ལྟར་རིགས་པ་རོལ་མོ་དང་བཅས་པས་མེ་ཏོག་གི་ཆར་དབབ་བོ། ། དེ་ནས་སྔགས་ཙམ་གྱིས་ཆུ་གཉིས་སྔོན་འགྲོའི་ཉེར་སྤྱོད་ལྔ་རོལ་མོ་དང་བཅས་པ་དང་། བསྟོད་པ་དྲིལ་སིལ་གདངས་དང་བཅས་པས།
སྣང་སྟོང་རྡོ་རྗེ་སོགས་ཀྱི་བསྟོད་པར་བྱའོ། ། དེ་ནས་མཇུག་གི་ཆོ་ག་ལ་བསྡོམས་ནི། གཏོར་མ་སྦྱིན་དང་ཆོས་སྐྱོང་བསྔོ། ། དཀྱིལ་འཁོར་མཆོད་དེ་དངོས་གྲུབ་བླངས། ། བཟོད་པར་གསོལ་ཞིང་གཤེགས་སུ་གསོལ། ། ཡོན་བདག་བསྒོ་ཞིང་ཤིས་པ་བརྗོད། ། རྟེན་མཆོད་བསོད་ནམས་ཡོངས་སུ་བསྔོ། ། སློབ་དཔོན་མཆོད་དེ་དགའ་སྟོན་བྱ། ། སླར་ཡང་ཤིས་པ་རྒྱས་པར་བརྗོད། ། རྗེས་བསྡུ་སྦྱིན་སྲེག་མཇུག་སྟོན་ནོ། །
ཞེས་པ་ལྟར་དོན་བཅུ་གསུམ་ལས། སྤྱི་དོན་དང་པོ་གཏོར་མ་སྦྱིན་པ་ནི། ཡི་དམ་ཆོས་སྲུང་སོགས་ལ་རབ་གནས་ཀྱི་སྟ་གོན་གྱི་སྐབས་ལྟར་རྡོ་རྗེའི་གླུ། བཀྲ་ཤིས། བསྔོ་བ་སྨོན་ལམ་གྱི་བར་བྱས་ལ། སྤྱི་དོན་གཉིས་པ་ཆོས་སྐྱོང་བསྒོ་བ་ནི། རབ་ཏུ་གནས་པའི་རྟེན་སོགས་ཆོས་སྐྱོང་གང་ལ་གཏད་པར་འདོད་པ་དེ་ལ་གཏོར་མ་སྦྱིན་ནས་བཀའ་བསྒོ་བ་ཡིན་པས། ཆོས་སྐྱོང་བསྒོ་བའི་གཏོར་མ་དེ་ཉིད་ཡི་དམ་གྱི་གཏོར་བསྔོའི་དུས་གཏོར་མ་ཐམས་ཅད་བྱིན་རླབས་རྒྱས་པ་གྲུབ་ཟིན་ཀྱང་། ཨོཾ་ཨཱཿཧཱུྃ་ཧ་ཧོཿཧྲཱིཿ ཅེས་བྱ་ཁྱུང་གི་ཕྱག་རྒྱ་དང་བཅས་བྱིན་རླབས་བསྡུས་པ་དྲན་པར་བྱས་ལ།
མདུན་གྱི་ནམ་མཁར་སོགས་གུར་ཞལ་གང་རིགས་ཀྱི་གཏོར་ཆོག་ལྟར་བསྐྱེད་ཅིང་གཏོར་མ་ཕུལ་ལ་ཕྲིན་ལས་བཅོལ། དེ་ནས་བདག་གི་རབ་ཏུ་གནས་པ་ལེགས་པར་བྱས་པའི་རྟེན་འདི་ལ། བསྲུང་མའི་དབང་པོ་ཁྱེད་རྣམས་ཀྱིས་བསྲུང་བ་དང་། སྐྱོང་བར་གྱིས་ཤིག ཅེས་བསྒོ། ཆོས་སྐྱོངས་དེ་ནུས་པ་བསྐྱེད་པའི་ཕྱིར་རྡོ་རྗེ་གོ་ཆའི་ཕྱག་རྒྱ་དང་། ཨོཾ་བཛྲ་རཀྵ་ཧཾ། ཞེས་བརྗོད་པས་རྡོ་རྗེའི་གོ་བཀོན་ནས་ནུས་པ་བསམ་གྱིས་མི་ཁྱབ་པ་དང་ལྡན་པར་བྱིན་རླབས་པའི་མོས་པ་བྱ། དེ་ནས་བདག་གི་བཀའ་ལས་མི་འདའ་བར་བྱ་བའི་ཕྱིར་རྡོ་རྗེ་ཐོགས་ལ་མགོ་བོར་བཞག་པའི་ཚུལ་བྱ་ཞིང་དམ་ལ་བཞག་པར་བསམ་ལ། ངག་ཏུ་རྡོ་རྗེ་འདི་ནི་རྡོ་རྗེ་ཆེ། །
སངས་རྒྱས་ཀུན་གྱི་བྱིན་གྱིས་རླབས། ། གལ་ཏེ་དམ་ལས་འདས་གྱུར་ན། ། འཇིགས་འགྱུར་འདི་ལ་ཐེ་ཚོམ་མེད། ། ཨོཾ་མཧཱ་ས་མ་ཡ་ཧ་ན་ཧཱུྃ་ཕཊ། བདག་དང་ཡོན་བདག་འཁོར་དང་བཅས་པ་ལ་བསྲུང་བ་དང་། བསམ་པ་ཐམས་ཅད་འགྲུབ་པ་དང་། རྟེན་འདི་ལ་མཆོད་པ་བསམ་གྱིས་མི་ཁྱབ་པ་རྒྱུན་མི་ཆད་པར་འབྱུང་བའི་ཕྲིན་ལས་མཛོད་ཅིག ཅེས་བཀའ་བསྒོ་ཞིང་དམ་ལ་བཞག་གོ ། ཆོས་སྐྱོང་བསྒོ་བ་རྗེ་བཙུན་རིན་པོ་ཆེས་ནག་པོ་ཆེན་པོ་ལ་ཞེས་གསུངས་པས་ས་སྐྱ་པ་རྣམས་གུར་ཞལ་གང་རིགས་ལ་མཛད་དགོས་སོ། ། གཏོར་མ་སྦྱིན་པའི་སྐབས་སུ་སྦྱིན་བདག་གི་བློ་དང་བསྟུན་བསྐང་གསོ་བྱས་ནས།
བསྒྲུབ་ཁང་གི་སྟེང་དུ་གཏོར་མ་འབུལ་དགོས་ན་འདིའི་མཚམས་སམ་གཏོར་མ་སྦྱིན་པའི་རྗེས་ལ་དཔོན་སློབ་རྣམས་བཞེངས་ཏེ་པུ་ཏྲ་བསྐུལ། སྟེང་དུ་སྤྱི་བཏབ་ཀྱི་གཏོར་མ་ཕུལ། སྲིད་ཞིའི་དཔལ་འབྱོར་མ་སོགས་སོ་སོའི་ཕྱག་ལེན་བཞིན་གྲུབ་ནས་འོག་ཏུ་གྲལ་ལ་འཁོད་པ་དང་། ། སྤྱི་དོན་གསུམ་པ་དཀྱིལ་འཁོར་མཆོད་དེ་དངོས་གྲུབ་བླང་བ་ནི། དཀྱིལ་འཁོར་གྱི་མཆོད་པ་རྣམས་ཁ་གསོས་ལ། རས་བྲིས་ཡིན་ན་བཞུགས་ནས་མཛད། རྡུལ་ཚོན་ཡིན་ན་དཔོན་སློབ་རྣམས་བཞེངས་ཏེ་དཀྱིལ་འཁོར་ལ་བསྐོར་ནས་སློབ་དཔོན་ཤར་དུ་གནས་པས། མཆོད་པ་རྣམས་བསང་སྦྱངས་བྱིན་གྱི་རླབས་ཏེ། མཚན་སྔགས་སྔོན་འགྲོའི་ཆུ་བཞི་ཉེར་སྤྱོད་ལྔ་རོལ་ཆེན་དང་བཅས་པས་ཕྱི་མཆོད། ལྷ་དགུའི་ས་བོན་གྱི་མཐར་འབྲུ་གསུམ་བཏགས་པས་ནང་མཆོད།
དཀར་མོ་རི་དྭགས་དང་། ཁྱོད་ནི་རྣལ་འབྱོར་མ་ཚོགས་སོགས་རོལ་མོ་དང་བཅས་པས་ཡིད་བྱུང་བསྟོད་པ་རྣམས་ཕྱག་ལེན་བཞིན་བྱ་ཞིང་། འདོད་པའི་དོན་ལ་གསོལ་བ་བཏབ་ལ་དངོས་གྲུབ་བླང་ངོ་། ། སྤྱི་དོན་བཞི་པ་བཟོད་པར་གསོལ་ཞིང་གཤེགས་སུ་གསོལ་བ་ནི། དེ་ནས་ཡིག་བརྒྱ་ལན་གསུམ་དང་། མ་འབྱོར་བ་དང་སོགས་ཀྱིས་ནོངས་པ་བཟོད་པར་གསོལ་ལ། རས་བྲིས་ཡིན་ན་ཕྱོགས་བཅུ་ན་བཞུགས་པའི་ཞེས་སོགས་ཀྱི་མཐར། ཁྱད་པར་དུ་ཡང་རས་བྲིས་ཀྱི་དཀྱིལ་འཁོར་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་འབྱུང་བ་ཆེན་པོ་ས་ཆུ་མེ་རླུང་གི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། ཞེས་སོགས་དང་། དེ་ནས་གཏོར་མགྲོན་གྱི་རྟེན་སོགས་མེད་པ་རྣམས་ལ་གཤེགས་གསོལ།
དམ་ཚིག་པ་རང་ལ་བསྡུ་བ་སོགས་བཀྲ་ཤིས་ཀྱི་བར་བྱ། རྡུལ་ཚོན་ཡིན་ན་བུམ་པ་རྣམས་ཁྱམས་ཀྱི་སྟེང་དུ་བཞག གཏོར་མགྲོན་གྱི་རྟེན་ཡོད་པ་རྣམས་ལ་བརྟན་བཞུགས་བྱས་ལ། གཏོར་མགྲོན་གྱིན་རྟེན་མེད་པའི་ཡེ་ཤེས་པ་རྣམས་དང་། རྡུལ་ཚོན་གྱི་ཡེ་ཤེས་པ་དང་། བུམ་ནང་གི་ཡེ་ཤེས་པ་རྣམས་ཞེས་བརྗོད་ཅིང་གདངས་དང་བཅས་པས། ཨོཾ་ཁྱོད་ཀྱི་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང་། ། སླར་ཡང་འབྱོན་པར་མཛད་དུ་གསོལ། །
ཞེས་ལན་གསུམ་བརྗོད་པའི་མཐར། ལག་པ་གཉིས་ཐུགས་ཁར་བསྣོལ། ཐལ་མོ་ཁ་ཕྱིར་བསྟན་པའི་མཐེབ་སྲིན་གྱིས་སེ་གོལ་བྱས་ཏེ། བཛྲ་མུཿཡེ་ཤེས་པ་རྣམས་གཤེགས། དམ་ཚིག་པ་རྣམས་ཛཿཧཱུྃ་བཾ་ཧོ། རང་ལ་གཉིས་སུ་མེད་པར་ཐིམ། ཨོཾ་ཨཱཿཧཱུྃ་ཞེས་བརྗོད། དེ་ནས་རོལ་མོ་དང་བཅས་པས། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཱཾ་ཨཱ་དྱ་ནུཏྤནྣ་ཏོད་ཅེས་དང་། ཨོཾ་གི་ལི་གི་ལི་ཧཱུྃ་ཛཿ
ཞེས་བརྗོད་ཅིང་དེ་ཁོ་ན་ཉིད་དྲན་པས་རྡོ་རྗེ་རྩེས་དབང་ལྡན་གྱི་རྩིག་པ་དང་པོར་གཤེགས། དེ་ན་གཡས་སྐོར་གྱི་ཕྱོགས་བཞི་རིམ་པ་བཞིན་མེ་རི་ནས་དབུས་ཀྱི་ཕུར་ཁུང་བར་རྡོ་རྗེ་རྩེས་རི་མོ་འཐེན་ལ་ཅི་བདེ་བར་གཤེགས་སུ་གསོལ། རྡུལ་ཚོན་རྣམས་མཐའ་ནས་རིམ་པས་བསྡུས་ཏེ་ཟ་མ་ཏོག་ལ་སོགས་པའི་སྣོད་དུ་བླུགས་ལ་བསྐུར་སྟི་དང་བཅས་ཏེ་བཞག ཐིག་རྗེས་རྣམས་བུམ་ཆུས་མཐའ་ནས་རིམ་པ་བཞིན་ཕྱིས་ཏེ་རྗེས་མི་མངོན་པར་བྱས་ལ། རང་ཉིད་ཀྱེ་རྡོ་རྗེར་གསལ་བའི་མིག་ཏུ་གཏི་མུག་རྡོ་རྗེ་མ། ནས། ཐུགས་ཀར་ཐུགས་རྡོ་རྗེ་མའི་བར་དང་། འགྲོ་བ་ཐམས་ཅད་ཀྱེ་རྡོ་རྗེའི་རང་བཞིན་དུ་རྣམ་པར་དག་གོ ། ཅེས་བརྗོད། དེ་ནས་གྲལ་ལ་འཁོད་དེ། །
སྤྱི་དོན་ལྔ་པ་ཡོན་བདག་བསྒོ་བ་ནི། རང་གི་མདུན་ཇི་ལྟར་རིགས་པར་གདན་སེར་པོའི་སྟེང་དུ་ནས་ཅུང་ཟད་བཀྲམ་པ་ལ། སྦྱིན་བདག་རྣམས་བོས་ཏེ་འདུག་དུ་བཅུག་ལ། དཔོན་སློབ་རྣམས་ཀྱིས་བསྒྲིགས་འདོན་བྱས་ཏེ། ཁྱོད་ཀྱི་ང་ལ་གང་གསོལ་བའི། ། སྐུ་གཟུགས་དག་ནི་ཁྱད་པར་དུ། ། ཇི་ལྟར་གསུངས་པ་ཇི་བཞིན་དུ། ། དེ་དག་དོན་ནི་ངས་བྱས་ཏེ། ། དེ་རྣམས་དོན་ནི་བསྒྲུབ་ཟིན་གྱིས། ། ཅི་བདེ་བར་ནི་མཆོད་པར་བྱོས། །
ཞེས་དང་། ཁྱོད་ཀྱིས་ང་ལ་གསོལ་བ་བཏབ་པའི་རབ་ཏུ་གནས་པ་དེ་ལེགས་པར་ཚར་བར་བྱས་ཀྱི། རྟེན་འདི་ལ་ཁྱོད་ཀྱི་ཞག་བདུན་གྱི་བར་ལ་མཆོད་པ་རྒྱ་ཆེན་པོ་གྱིས་ཤིག དེ་ནས་ཀྱང་ཅི་འབྱོར་པའི་མཆོད་པའི་རྒྱུན་མི་ཆད་པར་མཆོད་པ་གྱིས་ཤིག ཅེས་བསྒོའོ། ། སྤྱི་དོན་དྲུག་པ་ཡོན་བདག་ལ་ཤིས་པ་བརྗོད་པ་ནི། ཡོན་བདག་ལ་ལས་ཐམས་ཅད་པའི་བུམ་ཆུ་གཏོར་ཞིང་ཨ་མྲྀ་ཏས་བསང་། སྭ་བྷཱ་ཝས་སྦྱངས། སྟོང་པའི་ངང་ལས་ཁྱེད་རང་རྣམས་སྐད་ཅིག་གིས་ཧེ་རུ་ཀ་ཞལ་གཅིག་ཕྱག་གཉིས་པའི་སྐུ་ཅན་རེ་རེ་གསལ་ལམ་སྟེ་གྱུར་པའི་མོས་པ་མཛོད། ཅེས་བརྗོད།
དེ་ནས་མཆོད་གཡོག་པས་སྦྱིན་བདག་རྣམས་ལ་མེ་ཏོག་ནས་རེ་བཀྱེ། དཔོན་སློབ་རྣམས་ཀྱི་རང་གི་སྙིང་ཁ་ནས་འོད་ཟེར་འཕྲོས་པས་སོགས་ཁྲོ་བོ་སྤྱན་དྲངས། མཆོད་པ། བསྟོད་པ། བདེན་པ་བརྡར་བའི་བདེན་པ་ཆེན་པོའི་བྱིན་གྱི་རླབས་ཀྱིས་ཞེས་པའི་བར་གོང་དྲག་པོའི་སྦྱང་བའི་སྐབས་བཞིན་བྱས་ལ། དེང་འདིར་སྦྱིན་པའི་བདག་པོ་འཁོར་དང་བཅས་པ་ལ་བཀྲ་ཤིས་ཀྱི་མངའ་གསོལ་བ་ལ་བར་དུ་གཅོད་པར་བྱེད་པའི་འབྱུང་པོ་གདོན་བགེགས་ཀྱི་རིགས་གང་ཡིན་པ་ཐམས་ཅད་སའི་ཕྱོགས་འདིར་མ་གནས་པར་གཞན་དུ་སོངས་ཤིག ཅེས་བརྗོད། ཡོན་བདག་གུ་གུལ་གྱིས་བདུགས། ཡུངས་དཀར་སོགས་ཀྱིས་བྲབ། རོལ་མོ་དྲག་ཏུ་བྱ་ཞིང་།
ལས་ཐམས་ཅད་པའི་སྔགས་ཨ་མྲྀ་ཏ་དང་། སུམྦྷ་ནི་བཟླས། དེ་འདྲ་བ་ལན་གསུམ་བྱས་ལ་བགེགས་བསལ་ལོ། ། དེ་ནས་བཀྲ་ཤིས་རྫས་བརྒྱད་ཨ་མྲྀ་ཏས་བསང་། སྭ་བྷཱ་ཝས་སྦྱངས། སྟོང་པའི་ངང་ལས་མཾ་ལས་བྱུང་བའི་བཀྲ་ཤིས་ཀྱི་རྫས་བརྒྱད་རྟེན་དང་། བདག་སོགས་སྦྱིན་བདག་གི་གཙོ་བྱས་སེམས་ཅན་ཐམས་ཅད་ཀྱི་ཚེ་དང་བསོད་ནམས་དང་། དཔལ་དང་འབྱོར་པ་ཐམས་ཅད་རྒྱས་པའི་ནུས་པ་དང་ལྡན་པར་གྱུར། ཞེས་དང་། ཨོཾ་ཨཱཿཧཱུྃ་ལན་གསུམ་བརྗོད་དེ་བྱིན་གྱིས་རླབས་ལ།
སློབ་དཔོན་གྱིས་མེ་ལོང་བཟུང་ནས་རྟེན་ལ་འབུལ་བའི་ཚུལ་བྱ་ཞིང་། དཔོན་སློབ་ཐམས་ཅད་ཀྱིས་གདངས་དང་བཅས་པས། མེ་ལོང་ཡེ་ཤེས་རྒྱ་མཚོ་ཆེན་པོ་ཡི། ། ཡེ་ཤེས་རྒྱ་མཚོ་མཆོག་ཏུ་དག་གྱུར་ཏེ། ། རྣམ་དག་ཆོས་ལ་ཐོགས་མེད་ལོངས་སྤྱོད་པའི། ། བཀྲ་ཤིས་དེས་ཀྱང་སྒྲིབ་པ་དག་གྱུར་ཅིག ། སྔོན་བཅོམ་ལྡན་འདས་ལ་གཟུགས་ཀྱི་ལྷ་མོ་འོད་འཆང་མས་མེ་ལོང་ཕྱག་ཏུ་ཕུལ་བ་ལ་བརྟེན་ནས་བཀྲ་ཤིས་པའི་རྫས་སུ་བྱིན་གྱི་རླབས་པ་དེ་བཞིན་དུ། དེང་འདིར་ཡང་རབ་ཏུ་གནས་པ་ལེགས་པར་བྱས་པའི་རྟེན་འདི་དང་། བདག་སོགས་སྦྱིན་བདག་གི་ཐོག་དྲངས་སེམས་ཅན་ཐམས་ཅད་མེ་ལོང་གི་རྫས་ལ་བརྟེན་ནས་ཤིན་ཏུ་བཀྲ་ཤིས་པར་གྱུར་ཅིག ཅེས་བརྗོད་ཅིང་མེ་ལོང་མཆོད་གཡོག་པ་ལ་གཏད།
མཆོད་གཡོག་པས་དཔོན་སློབ་རྣམས་དང་། སྦྱིན་བདག་གི་ལག་པར་རེག་པ་རེ་བྱས་ཤིང་སྐོར་ནས་རྟེན་གསར་པའི་དྲུང་དུ་གཏད། དེ་བཞིན་འོག་མ་རྣམས་ལའང་རིགས་འགྲེ་ཤེས་པར་བྱའོ། ། དེ་ནས་སློབ་དཔོན་གྱིས་གི་ཧང་འབུལ་ཚུལ་དང་། གི་ཧང་དུག་གསུམ་འཇོམས་པ་ནད་ཀྱི་སྨན། ། སྨན་མཆོག་ཆོས་ཉིད་རབ་ཏུ་རྟོགས་གྱུར་ཏེ། ། ཉོན་མོངས་ཟུག་རྔུ་མེད་པར་གྱུར་པ་ཡིས། ། བཀྲ་ཤིས་དེས་ཀྱང་དུག་གསུམ་ཞི་གྱུར་ཅིག ། སྔོན་བཅོམ་ལྡན་འདས་ལ་གླང་པོ་ཆེ་ནོར་སྐྱོང་གི་སྨན་གི་ཧང་ཕྱག་ཏུ་ཕུལ་བ་ལ་བརྟེན་ནས་ཞེས་སོགས་དང་། གི་ཧང་གི་རྫས་ལ་བརྟེན་ནས་སོགས་གོང་བཞིན་བརྗོད།
གི་ཧང་མཆོད་གཡོག་པ་ལ་གཏད་ཅིང་སྐོར་ནས་རྟེན་གྱི་དྲུང་དུ་བཞག ཡང་སློབ་དཔོན་གྱི་ཞོ་ཐོགས་ལ། ཞོ་ནི་ཀུན་གྱི་སྙིང་པོར་གྱུར་པ་སྟེ། ། སྙིང་པོ་རྣམ་དག་ཡེ་ཤེས་རྣམ་རྟོགས་ནས། ། ཡོན་ཏན་ཀུན་གྱི་དབྱིངས་སུ་གྱུར་པ་ཡི། ། བཀྲ་ཤིས་དེས་ཀྱང་ནད་ཀུན་ཞི་བྱེད་ཤོག ། གོང་འོག་གོང་བཞིན་ལ། ཞིང་པའི་བུ་མོ་ལེགས་སྐྱེས་མས་ཞོ་ཕྱག་ཏུ་ཕུལ་བ་སོགས། ཞོའི་རྫས་ལ་སོགས། ཞོ་གཏད་ཅིང་སྐོར་ནས་རྟེན་གྱི་དྲུང་དུ་བཞག
སློབ་དཔོན་གྱིས་དཱུར་བ་ཐོགས་ལ། དཱུར་བས་ཚེ་ནི་འཕེལ་བར་བྱེད་པ་སྟེ། ། རྡོ་རྗེ་སེམས་དཔའི་ཚེ་ནི་རབ་བསྒྲུབ་ནས། ། ཉོན་མོངས་སྐྱེ་ཤི་རྒྱུན་ཆད་གྱུར་པ་ཡི། ། བཀྲ་ཤིས་དེས་ཀྱང་ཚེ་ནི་འཕེལ་གྱུར་ཅིག ། རྩྭ་འཚོང་བཀྲ་ཤིས་ཀྱི་རྩྭ་དུར་བ་ཕྱག་ཏུ་སོགས། དཱུར་བའི་རྫས་ལ་སོགས། དཱུར་བ་གཏད་ཅིང་བསྐོར་ནས་རྟེན་གྱི་དྲུང་དུ་བཞག སློབ་དཔོན་གྱིས་བིལ་བ་ཐོགས་ལ། བིལ་བ་རྒྱུ་རྐྱེན་འབྲས་བུར་བཅས་པའི་ཆོས། །
འཇིག་རྟེན་འཇིག་རྟེན་འདས་པའི་སྤྱོད་པ་ཀུན། ། བྱང་ཆུབ་སྙིང་པོ་མཆོག་ཏུ་དག་གྱུར་པའི། ། བཀྲ་ཤིས་དེས་ཀྱང་དོན་ཀུན་འགྲུབ་གྱུར་ཅིག ། ལྷ་ཚངས་པས་ཤིང་ཐོག་བིལ་བ་ཕྱག་ཏུ་སོགས། བིལ་བའི་རྫས་ལ་སོགས། བིལ་བ་གཏད་ཅིང་བསྐོར་ནས་རྟེན་གྱི་དྲུང་དུ་བཞག སློབ་དཔོན་གྱིས་དུང་ཐོགས་ལ། དུང་ནི་ཆོས་ཀྱི་སྒྲ་རྣམས་སྒྲོགས་པའི་ཚུལ། ། ཡེ་ཤེས་རྒྱ་མཚོ་ཉིད་དུ་དག་གྱུར་ཏེ། ། ཆོས་རྣམས་མ་ནོར་ཡོངས་སུ་སྟོན་པ་ཡི། །
བཀྲ་ཤིས་དེས་ཀྱང་ཚིག་ལ་དབང་ཐོབ་ཤོག ། ལྷའི་དབང་པོ་བརྒྱ་སྦྱིན་གྱི་དུང་དཀར་པོ་གཡས་སུ་འཁྱིལ་བ་ཕྱག་ཏུ་སོགས། དུང་དཀར་གྱི་རྫས་སོགས། དུང་དཀར་གཏད་ཅིང་སྐོར་ལ་རྟེན་གྱི་དྲུང་དུ་བཞག སློབ་དཔོན་གྱིས་ལི་ཁྲི་ཐོགས་ལ། ལི་ཁྲི་དམར་པོ་དབང་གི་རང་བཞིན་ཏེ། ། ཆོས་རྣམས་མ་ནོར་དབང་དུ་འདུས་ནས་ཀྱང་། ། ཆོས་ཀྱི་རྒྱལ་སྲིད་རབ་ཏུ་བརྟན་གྱུར་པས། ། བཀྲ་ཤིས་དེས་ཀྱང་ཁྱེད་སྲིད་བརྟན་གྱུར་ཅིག ། བྲམ་ཟེ་དཀར་རྒྱལ་གྱི་བུས་ལི་ཁྲི་ཕྱག་ཏུ་སོགས།
ལི་ཁྲིའི་རྫས་སོགས་བརྗོད་ནས། ལི་ཁྲིས་རང་གི་དཔྲལ་བར་ཐིག་ལེ་བྱ། མཆོད་གཡོག་པས་ཐམས་ཅད་ལ་ལི་ཁྲིས་ཐིག་ལེ་བྱས་ནས་རྟེན་གྱི་དྲུང་དུ་བཞག སློབ་དཔོན་གྱིས་ཡུངས་ཀར་ཐོགས་ལ་འབུལ་ཚུལ་བྱ་ཞིང་། ཡུངས་ཀར་རྡོ་རྗེའི་རིགས་ཏེ་ཐམས་ཅད་དུ། བགེགས་རྣམས་མ་ལུས་འཇོམས་པར་བྱེད་པ་སྟེ། ། མཐུ་སྟོབས་ཡོན་ཏན་ཕུན་སུམ་ཚོགས་པ་ཡི། ། བཀྲ་ཤིས་དེས་ཀྱང་བགེགས་ཀུན་ཞི་བྱེད་ཤོག ། སྔོན་བཅོམ་ལྡན་འདས་ལ་གསང་བའི་བདག་པོ་ཕྱག་ན་རྡོ་རྗེས་གྲུབ་པའི་རྫས་ཡུངས་ཀར་ཕྱག་ཏུ་ཕུལ་བ་ལ་བརྟེན་ནས་བཀྲ་ཤིས་པའི་རྫས་སུ་བྱིན་གྱི་རླབས་པ་དེ་བཞིན་དུ། དེང་འདིར་ཡང་རབ་ཏུ་གནས་པ་ལེགས་པར་བྱས་པའི་རྟེན་འདི་དང་།
བདག་སོགས་སྦྱིན་བདག་གི་ཐོག་དྲངས་སེམས་ཅན་ཐམས་ཅད་ཡུངས་ཀར་གྱི་རྫས་ལ་བརྟེན་ནས་ཤིན་ཏུ་བཀྲ་ཤིས་པར་གྱུར་ཅིག ཅེས་བརྗོད་ཅིང་ཡུངས་ཀར་མཆོད་གཡོག་པ་ལ་གཏད། དཔོན་སློབ་དང་ཡོན་བདག་ལ་སྐོར་རྟེན་གྱི་དྲུང་དུ་བཞག ཚིགས་བཅད་འདི་རྣམས་ལ་ས་ལོ་ཐམས་ཅད་མཁྱེན་པའི་གསུང་རྒྱུན་ཇི་ལྟ་བ་བཞིན་ཡིན། ། སྤྱི་དོན་བདུན་པ་རབ་གནས་ཀྱི་རྟེན་ལ་མཆོད་པ་ནི། མཆོད་པ་རྣམས་ཁ་གསོས་བྱིན་རླབས་བསྡུས་པ་བྱས། ཆུ་གཉིས་སྔོན་འགྲོའི་ཉེར་སྤྱོད་ལྔ་རོལ་མོ་དང་བཅས་པས་སྔགས་མཆོད། བསྟོད་པ་རང་གི་བློ་དང་བསྟུན་པའི་རྒྱས་བསྡུས་གང་འོས་བྱ། མཆོད་པ་ལ་ཚིགས་བཅད་བྱེད་པ་སྤྲོ་ནའང་སྐབས་ཐོབ་དང་བསྟུན་ནས་བྱ། དེ་ནས་རྟེན་ལ་ཕྱག་དང་བསྐོར་བ་ཅི་ནུས་སུ་བྱ།
ཞེས་པ་རྡོ་རྗེ་འཆང་ཡབ་སྲས་ཀྱི་གསུངས་པས་བསྐོར་བ་སོགས་བྱེད་པར་སྤྲོ་ན་བྱ། ཡང་སྦྱིན་བདག་གི་འདོད་པ་སོགས་གཙུག་ལག་ཁང་དང་། དགེ་འདུན་གྱི་སྡེ་སོགས་ལ་རབ་གནས་དགོས་ཟེར་ན། དཔོན་སློབ་ཐམས་ཅད་ཀྱིས་མེ་ཏོག་དང་རོལ་མོ་གདུགས་དང་རྒྱལ་མཚན་བ་དན་ལ་སོགས་པ་མཆོད་པའི་བྱེ་བྲག་བསམ་གྱི་མི་ཁྱབ་པ་ཐོགས་ནས། སྡེ་ལ་སོགས་པའི་ཕྱི་ནས་བསྐོར། རོལ་མོ་བྱ་ཞིང་། བཀྲ་ཤིས་ཀྱི་ཚིག་དང་། རྟེན་འབྲེལ་སྙིང་པོ་དང་། སུ་པྲ་ཏིཥྛ་སོགས་འདོན་བཞིན་པར་མེ་ཏོག་གཏོར་ཞིང་བསྐོར་བ་བྱས་ལ། ནང་དུ་སླེབ་ནས་གྲལ་ལ་འཁོད་དེ། །
སྤྱི་དོན་བརྒྱད་པ་བསོད་ནམས་བསྔོ་བ་ནི། དཔོན་སློབ་ཐམས་ཅད་ཀྱི་ཕྱག་ཏུ་མེ་ཏོག་བཟུང་ལ། གྱུར་ཤོག་གི་སྐབས་སུ་རྟེན་དང་ཡོན་བདག་ལ་མེ་ཏོག་གཏོར། དེ་ལ་ཐོག་མར་ཐམས་ཅད་ཀྱི་ཇི་སྙེད་སུ་དག་སོགས་ཡན་ལག་བདུན་པ་བརྗོད། དེ་ནས་སློབ་དཔོན་གྱིས་བསྔོ་བ་རྒྱས་པར་དོན་གསལ་བཞིན་དང་། བསྡུ་ན་རང་གི་གང་ཤེས་བསྡུས་ཙམ་བྱ། ད་ལན་འདིར་རྗེ་བཙུན་རིན་པོ་ཆེའི་དགོངས་པ་དོན་གསལ་ལས་ཅུང་ཟད་བསྡུས་ཏེ་བརྗོད་ན། དགོངས་གསོལ་སྤྱི་དང་མཐུན། སྦྱིན་པའི་བདག་པོས་དཀོན་མཆོག་གི་རྟེན་ལ་རབ་ཏུ་གནས་པ་སོགས་ལེགས་པར་བགྱིས་པའི་དགེ་བའི་རྩ་བ་འདིའི་མཐུ་དང་ནུས་པ་ལ་བརྟེན་ནས་ཕན་བདེའི་འབྱུང་གནས་སངས་རྒྱས་ཀྱི་བསྟན་པ་རིན་པོ་ཆེ་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག བསྟན་འཛིན་གྱི་སྐྱེས་བུ་དམ་པ་གོང་མ་རྡོ་རྗེ་འཆང་དང་དབྱེར་མ་མཆིས་པ་ཆོས་ཀྱི་དབྱིངས་སུ་མཉམ་པར་གཞག་པའི་ཚུལ་བསྟན་པ་རྣམས་ཀྱི་ཐུགས་ཀྱི་དགོངས་པ་ཁྱད་པར་ཅན་རྣམས་གོང་ནས་གོང་དུ་ཡོངས་སུ་རྫོགས་པར༞ བདག་ཅག་རྣམས་དང་སྦྱིན་བདག་རྣམས་ཀྱི་གཙོ་བྱས་སེམས་ཅན་ཐམས་ཅད་ལ་ཡེ་ཤེས་གཟིགས་པའི་བྱིན་རླབས་འཇུག་པར༞ ད་ལྟ་ཞལ་བཞུགས་པའི་བསྟན་འཛིན་གྱི་སྐྱེས་བུ་དམ་པ་སངས་རྒྱས་ཀྱི་བསྟན་པ་བཤད་བསྒྲུབ་ཀྱི་སྒོ་ནས་འཛིན་པར་མཛད་པ་ཐམས་ཅད་སྐུ་ཁམས་བཟང་ཞིང་སྐུ་ཚེ་རིང་བར༞ རྣམ་པར་དཀར་བའི་ཕྲིན་ལས་འགྲོ་དོན་དར་ཞིང་རྒྱས་ལ་ཡུན་རིང་དུ་གནས་པར༞ ཕྱོགས་བཅུའི་དགེ་འདུན་གྱི་སྡེ་འཕེལ་ཞིང་ཆོས་སྤྱོད་བཅུའི་བསྒྲུབ་པ་ཁྱད་པར་ཅན་རྣམས་གོང་ནས་གོང་དུ་འཕེལ་ཞིང་རྒྱས་པར༞ གཞན་ཡང་འདི་ལྟར་དུ་བསྒྲུབ་པའི་དགེ་བའི་རྩ་བ་འདིའི་མཐུ་དང་ནུས་པ་ལ་བརྟེན་ནས་སྦྱིན་པའི་བདག་པོ་འཁོར་དང་བཅས་པས་གཙོ་བྱས་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད།
རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་རྒྱལ་བ་རྡོ་རྗེ་འཆང་གི་གོ་འཕང་མྱུར་དུ་ཐོབ་པར་གྱུར་ཅིག དེ་མ་ཐོབ་ཀྱི་བར་དུ་ཡང་མི་ཁོམ་པ་བརྒྱད་སྤངས་པའི་དལ་འབྱོར་གྱི་མི་ལུས་རིན་པོ་ཆེ་ཐོབ་པར༞ མིའི་ལུས་ཀྱང་རིགས་བཟང་བ་རྣམས་ཀྱི་ནང་ནས་མཆོག་ཏུ་གྱུར་ཅིག ལོངས་སྤྱོད་ཆེ་བ་རྣམས་ཀྱི་ནང་ནས་མཆོག་ཏུ༞ དེ་བཞིན་དུ་ཚེ་རིང་བ་རྣམས་ཀྱི༞ ནད་མེད་པ༞ ཤེས་རབ་ཆེ་བ༞ སྐལ་བ་བཟང་བ༞ དད་པ་ཆེ་བ༞ རིགས་མཐོ་བ༞ དེ་ལྟར་གྱུར་ནས་ཀྱང་དམ་པའི་ཆོས་སྤྱོད་པ་ལ་སྤྲོ་ཞིང་སྐལ་བ་དང་ལྡན་པར༞ ལན་དང་རྣམ་པར་སྨིན་པ་ལ་རེ་བ་མེད་པའི་སྦྱིན་པ་རླབས་པོ་ཆེ་གཏོང་ནུས་པར༞ འཁོར་བར་སྐྱེ་བ་ལ་འདུན་པ་དང་བྲལ་བའི་ཚུལ་ཁྲིམས་རླབས་པོ་ཆེ་བསྲུང་ནུས་པར༞ སེམས་ཅན་ཐམས་ཅད་ལ་ཞེ་འགྲས་པ་མེད་པའི་བཟོད་པ་རླབས་པོ་ཆེ་བསྒོམ་ནུས་པར༞ བདེ་བར་གཤེགས་པའི་གསུང་རབ་མཐའ་དག་སྡུད་པའི་བརྩོན་འགྲུས་རླབས་པོ་ཆེ་བརྩོམ་ནུས་པར༞ གཟུགས་མེད་པའི་ཁམས་རྣམ་པར་གསལ་བར་བྱེད་པའི་ཏིང་ངེ་འཛིན་མུ་མཐའ་མེད་པ་ལ་མཉམ་པར་འཇོག་ནུས་པར༞ ཐབས་སྙིང་རྗེ་ཆེན་པོ་དང་མི་འབྲལ་ཞིང་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་རྟོགས་ནུས་པར༞ ཐེག་པ་ཆེན་པོ་ཟབ་པ་དང་རྒྱ་ཆེ་བ་སྟོན་པའི་དགེ་བའི་བཤེས་གཉེན་དང་མི་འབྲལ་བར༞ དགེ་བའི་བཤེས་གཉེན་དེ་མཉེས་པར་བྱས་ནས་དེས་རྗེས་སུ་འཛིན་པར༞ ཀུན་རྫོབ་དང་དོན་དམ་པའི་བྱང་ཆུབ་སེམས་ཀྱི་རྟོགས་པ་འཕེལ་ཞིང་རྒྱས་པར༞ ལམ་བསྒྲུབ་པའི་བར་དུ་གཅོད་པ་ཐམས་ཅད་ཉེ་བར༞ སེམས་ཅན་ཐམས་ཅད་ལ་ཕན་པ་རྒྱ་ཆེན་པོ་བྱེད་ནུས་པར༞ མཐོང་བའི་ཆོས་ཚེ་འདི་ཉིད་ལའང་དུས་མ་ཡིན་པར་འཆི་བའི་ཉེས་པ་ཐམས་ཅད་ཉེ་བར་ཞི་བར༞ བགེགས་རིགས་སྟོང་ཕྲག་བརྒྱད་བཅུའི་གནོད་པ་ཐམས་ཅད༞ རླུང་མཁྲིས་བད་ཀན་འདུས་པ་ལ་སོགས་པ་ནད་རིགས་བཞི་བརྒྱ་རྩ་བཞིའི་གནོད་པ་ཐམས་ཅད༞ རྒྱལ་པོ་དང་། དགྲ་དང་། ཆོམ་རྐུན་ལ་སོགས་པ་མིའི་གནོད་པ་ཐམས་ཅད༞ སྟག་དང་། སེངྒེ་དང་། གླང་པོ་ཆེ་ལ་སོགས་པའི་གཅན་གཟན་གྱི་གནོད་པ་ཐམས་ཅད༞ ས་གཡོ་བ་དང་། སྐར་མདའ་ལྟུང་བ་དང་། ལྕེ་འབབ་པ་ལ་སོགས་པའི་ཉེས་པ་ཐམས་ཅད༞ ས་ཆུ་མེ་རླུང་ལ་སོགས་པ་འབྱུང་བ་བཞིའི་གནོད་པ་ཐམས་ཅད༞ རྨི་ལམ་ངན་པ། མཚན་མ་ངན་པ།
ལྟས་ངན་པ། བཀྲ་མི་ཤིས་པ་ཐམས་ཅད༞ མདོར་ན་བར་དུ་གཅོད་པ་ཐམས་ཅད་ཞི་ཞིང་། ཚེ་རིང་བ། ནད་མེད་པ། ལོངས་སྤྱོད་ཀྱི་བྲེལ་བ་མེད་པ། བསམ་པ་ཐམས་ཅད་ཆོས་བཞིན་དུ་འགྲུབ་པར༞ མཐར་ཐུག་རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་ཀྱི་གོ་འཕང་མྱུར་དུ་ཐོབ་པར་གྱུར་ཅིག སྐྱེ་བ་ཀུན་ཏུ༞ འགྲོ་བའི་སྡུག་བསྔལ༞ ཕན་བདེ་འབྱུང་བའི༞ བྱང་ཆུབ་སེམས་མཆོག་རིན་པོ་ཆེ། ། གཙུག་ལག་རྣམས་ནི། རྒྱལ་བ་ཀུན་གྱི་སྲས་ཀྱི་ཐུ་བོ་པ། ། འཇམ་དཔལ་དཔའ་བོས་ཇི་ལྟར་མཁྱེན་པ་དང་། །
འཇིག་རྟེན་བདེ་ཞིང༞ ལྷ་ཡང་དུས་སུ༞ སྨན་རྣམས་མཐུ་དང༞ སྦྱིན་བདག་རྣམས་ཀྱི༞ བསོད་ནམས་སྟོབས་ཆེན༞ གཞན་ཡང་སྐྱེ་བ༞ བླ་མེད་བླ་མའི༞ སྟོན་པ་འཇིག་རྟེན་ཁམས་སུ་བྱོན་པ་དང་། ། བསྟན་པ་ཉི་འོད་བཞིན་དུ་གསལ་བ་དང་། ། བསྟན་འཛིན་བུ་སློབ་ཆོས་སྤྱོད་འཕེལ་བ་ཡི། ། བསྟན་པ་ཡུན་རིང་གནས་པའི་བཀྲ་ཤིས་ཤོག ། ཅེས་བརྗོད་པར་བྱའོ། ། གཤིན་པོའི་དོན་དུ་ཡིན་ན་གསོན་བསྔོའི་རྗེས་ལ་རང་རང་གི་བློ་ལ་གཤིན་བསྔོ་གང་ཡོད་རྒྱས་བསྡུས་སྐབས་དང་སྦྱར་ལ་བྱ། ཚིགས་བཅད་ཀྱང་ཇི་ལྟར་རིགས་པ་བརྗོད་དོ། ། སྤྱི་དོན་དགུ་པ་སློབ་དཔོན་མཆོད་པ་ནི། སྦྱིན་བདག་གིས་སློབ་དཔོན་དང་། དགེ་འདུན་ལ་བསྙེན་བསྐུར་དང་།
ཅི་འབྱོར་བའི་ཡོན་སྐབས་འདིར་དབུལ་བར་བྱའོ། ། སྤྱི་དོན་བཅུ་པ་དགའ་སྟོན་བྱ་བ་ནི། རབ་གནས་རྒྱས་པར་བྱ་བའི་དོན་དུ་དཔོན་སློབ་རྣམས་ལ་དགའ་སྟོན་བསྙེན་བསྐུར་རྒྱས་པར་བྱ་ཞིང་། སྔར་གྱི་ཙ་རུའི་བཟའ་བ་ལྷ་ལ་ཕུལ་བའི་ལྷག་མའི་འབྲང་རྒྱས་ཀྱི་ཟན་མཆོད་གཡོག་པས་དཔོན་སློབ་རྣམས་ལ་ཕུལ་ཞིང་། བདེ་གཤེགས་ལྷག་མ་འདི་དག་ནི། ། ཟོ་ཞིག་སྡིག་པ་བྱང་བར་འགྱུར། ། ཞེས་བརྗོད་ཅིང་དྲང་། གཞན་བཟོ་བོ་དང་། གྲོགས་བྱེད་པ་དང་། ཞལ་ལྟ་བ་དང་།
ཉེ་འཁོར་སོགས་གནས་ཁང་དེ་ཉིད་དམ། གཞན་དུ་ཡང་རུང་སྟེ། དགའ་སྟོན་རྒྱ་ཆེ་བར་བྱ་ཞིང་། གླུ་ལེན་པ་དང་། གར་བྱེད་པ་ལ་སོགས་པ་བཀྲ་ཤིས་པའི་ཡན་ལག་ཕུན་སུམ་ཚོགས་པར་བྱ། བཀྲ་མི་ཤིས་པའི་གཏམ་དང་སྤྱོད་པ་སོགས་ཅུང་ཟད་ཙམ་ཡང་མ་བྱུང་བ་བྱ་དགོས་ཏེ། རྟེན་འབྲེལ་གྱི་ཆེ་བ་ཡིན་པའི་ཕྱིར་རོ། ། སྤྱི་དོན་བཅུ་གཅིག་པ་སླར་ཡང་ཤིས་པ་རྒྱས་པར་བརྗོད་པ་ནི། དཀྱིལ་འཁོར་གྱི་མཇུག་དང་འབྲེལ་བ་ཡིན་པས། དགེ་བ་འདི་ཡི་ནམ་མཁའི་མཐའ་ཀླས་པ། །
སོགས་སྨོན་ལམ་དང་། དྲིལ་སིལ་གདངས་དང་བཅས་པས། མཚུངས་མེད་དཔལ་ལྡན་བླ་མ་རྡོ་རྗེ་འཆང་། ། སོགས་ཀྱེ་རྡོར་གྱི་བཀྲ་ཤིས་རྒྱས་པ་དང་། གཞན་ཡང་བླ་མ་ཡི་དམ། ཆོས་སྲུང་། ནོར་ལྷ་སོགས་ཀྱི་བཀྲ་ཤིས་གང་ཤེས་དང་། ཉིན་མོ་བདེ་ལེགས་སོགས་རོལ་མོ་དང་བཅས་པ་བྱ་ཞིང་། བདག་ཅག་དཔོན་སློབ་སྦྱིན་བདག་གིས་ཐོག་དྲངས་སེམས་ཅན་ཐམས་ཅད་ཉི་མ་དང་ཟླ་བ་གཟའ་སྒྲ་གཅན་གྱི་ཁ་ནས་ཐར་བ་བཞིན་དུ་སྤང་བྱ་མི་མཐུན་པའི་ཕྱོགས་ཐམས་ཅད་ལས་རྒྱལ་ནས། བཀྲ་ཤིས་དང་བདེ་ལེགས་ཀྱི་དཔལ་དམ་པ་ཐོབ་པ་གཅིག་ཏུ་གྱུར་ཅིག
ཅེས་བརྗོད་ཅིང་། རྟེན་དང་རྡུལ་ཚོན་ཡིན་ན་དཀྱིལ་འཁོར་གཤེགས་གསོལ་བྱས་པའི་ཤུལ་རྣམས་སུ་མེ་ཏོག་གི་ཆར་དབབ་ཅིང་།

ཡོན་མཆོད་ཐམས་ཅད་བཀྲ་ཤིས་པར་བྱའོ། ། སྤྱི་དོན་བཅུ་གཉིས་པ་ལས་ཀྱི་རྗེས་བསྡུ་བ་ནི། དཔོན་སློབ་རྣམས་ཀྱིས་མངའ་དབུལ་དང་། ཁྲུས་སྟེགས་དང་། དཀྱིལ་འཁོར་མཆོད་པའི་ཡོ་བྱད་དམན་པ་ལ་སོགས་པ་ཐམས་ཅད་བསྡུ་ཞིང་། ལས་ཀྱི་རྗེས་མི་མངོན་པར་བྱ། གཙུག་ལག་ཁང་ལྟ་བུ་རབ་གནས་ཀྱི་རྟེན་གནས་དེ་ཁར་བཞུགས་པ་ཡིན་ན་ཞག་བདུན་གྱི་བར་དུ་མཆོད་པ་རྣམས་ཁ་གསོས་ཤིང་རྒྱས་པར་འབུལ། དཀྱིལ་འཁོར་གྱི་མཆོད་རོ་རྣམས་ཕོངས་པ་དང་། མགོན་མེད་པའི་མིའི་འགྲོ་བ་ལ་སྦྱིན་ཞིང་། ཁྱི་དང་བྱ་རོག་སོགས་ལ་ནི་ལྷག་པར་དཀོར་དུ་འགྱུར་བས་མི་སྦྱིན་པར་བཤད་དོ། ། སྤྱི་དོན་བཅུ་གསུམ་པ་སྦྱིན་སྲེག་བྱ་བ་ནི།
ཆོ་གའི་ལྷག་ཆད་ཁ་བསྐང་བའི་ཕྱིར་མཚན་མོ་ཞི་བའི་སྦྱིན་སྲེག་བྱ་ཞིང་། མ་གྲུབ་ན་ཡི་གེ་བརྒྱ་པ་མང་དུ་བཟླ་བར་གསུངས་ཀྱང་། དེང་སང་ཕྱག་ལེན་ལ་སྦྱིན་སྲེག་མི་མཛད་ཅིང་། ཡིག་བརྒྱ་གསུང་བའང་བདག་རྨོངས་པས་མ་ངེས་ཀྱང་། དཔོན་སློབ་ཐམས་ཅད་ཀྱི་ཡི་གེ་བརྒྱ་པ་ཉི་ཤུ་རྩ་གཅིག་དང་། མ་འབྱོར་བ་དང་ཉམས་པ་སོགས་ལྷག་ཆད་ཁ་བསྐང་བར་བསམ་ལ་བརྗོད་པར་བྱའོ། ། རབ་ཏུ་གནས་པའི་ཆོ་ག་རྒྱས་པ་ནུབ་གསུམ་མའི་དཀྱིལ་འཁོར་དང་འབྲེལ་བའི་ལུགས་ཡོངས་སུ་རྫོགས་པར་བསྟན་ཟིན་ཏོ།། །། རབ་གནས་ཀྱི་སྟ་གོན་དང་། དངོས་གཞི་རྣམས་བདག་འཇུག་བླངས་པའི་རྗེས་སུ་བྱེད་པར་རྗེ་བཙུན་རིན་པོ་ཆེའི་དོན་གསལ་དང་། རྡོ་རྗེ་འཆང་གིས་མཛད་པའི་རབ་གནས་བཀྲ་ཤིས་རྒྱ་མཚོ་ལས་གསལ་བར་གསུངས་ཤིང་།
བཟང་དྲུག་ལས་ཀྱང་འགལ་མེད་དུ་གསུངས་པ་དང་། ཆོ་གའི་ལག་ལེན་ཀྱང་ཅུང་བདེ་བ་ཅིག་ཡོངས་ཀྱི་འདུག་པས་གོང་བཞིན་བཀོད་པ་ལགས། ཡང་ཡོངས་འཛིན་དཀོན་མཆོག་ལྷུན་གྲུབ་ཀྱིས་མཛད་པའི་དབང་ཆུ་མཛེས་རྒྱན་དུ་རབ་གནས་བཟང་དྲུག་གི་དངོས་བསྟན་བཞིན། རབ་གནས་ཀྱི་དངོས་སྟ་གཉིས་ཀ་སྒྲུབ་མཆོད་ཟིན་པ་དང་། བདག་འཇུག་གི་གོང་དུ་མཛད་པར་བཤད་པས། རང་རང་སོ་སོའི་ཕྱག་ལེན་བཞིན་དང་། བློ་ལ་གང་བདེ་བྱས་པས་ཆོག ལྷ་སྟ་གོན་གྱི་ཉིན་རབ་གནས་ཀྱི་སྟ་གོན་མི་བྱེད་པར། དངོས་གཞི་དང་པོའི་ཉིན་རབ་གནས་ཀྱི་སྟ་གོན་བྱེད་པར། གོང་མའི་ཡིག་ཆ་དེ་དག་ཐམས་ཅད་བཤད་པས།
བསྟན་འཛིན་གྱི་སྐྱེས་བུ་རྣམས་ཀྱི་དགོངས་གཞི་ཆུག་པ་རང་ཞིག་མཛད་འཚལ། གཉིས་པ་དཀྱིལ་འཁོར་དང་མ་འབྲེལ་བ་ནུབ་གཉིས་མའི་ལུགས་བཤད་པར་བྱ་སྟེ། དེ་ལ་སྟ་གོན་དུ་གནས་པ་དང་། དངོས་གཞིར་གནས་པའོ། ། སྤྱི་དོན་དང་པོ་སྟ་གོན་ལ་རྟེན་འབྲེལ་གྱི་བྱ་བ་ཡོངས་སུ་རྫོགས་པ་ནས། ཆོ་ག་ལ་འཇུག་པའི་བར་གོང་བཞིན་ཤེས་པར་བྱས་ནས། སྟ་གོན་དངོས་ལ་དོན་བཅུ་གསུམ་ལས། དང་པོ་ལེགས་བཤམས་ནི། གནས་ཁང་གཙང་ཞིང་ཡིད་དུ་འོང་བ་ཕྱག་བརྡར་བྱ་བ་སོགས་ནས། མཆོད་གཏོར་རང་རང་གི་ཕྱག་ལེན་བཞིན་བཤམས་པའི་བར་གོང་བཞིན།
སློབ་དཔོན་མདུན་དུ་སྟེགས་ཇི་ལྟར་རིགས་པར་རྡོ་རྗེ་དྲིལ་བུ། ནང་མཆོད། གོས་ཟུངས། འཐོར་ནས། བུམ་གདན་སྟེང་དུ་རྣམ་རྒྱལ་དང་། ལས་བུམ། ཁྲུས་བུམ་གཅིག བསྒྲུབ་གྲོགས་པ་རྣམས་ལ་རྡོ་དྲིལ། ནང་མཆོད། གོས་ཟུངས།
གཞན་ཡང་རྔ་ཆ་ལངས། དུང་སོགས་དགོས་པའི་ཡོ་བྱད་རྣམས་མ་ཚང་བ་མེད་པར་མཐོང་བ་བརྒྱུད་པའི་ཕྱག་ལེན་བཞིན་བཤམ། རབ་གནས་ལ་དགོས་པའི་ཡོ་བྱད་ནི། རྟེན་གསར་པའི་མདུན་དུ་སྟེགས་བང་རིམ་ཅན་ལ་ཆུ་བཞི་སྔོན་འགྲོའི་ཉེར་སྤྱོད་ལྔ་བཤམས་པ་ནས། སྡིག་པ་སྦྱང་བའི་ཏིལ་རྣམས་ཕྱག་ལེན་བཞིན་བཤམས་པ་ཡན་གོང་དུ་བཤད་པ་ལྟར་བྱས་ལ། རྟེན་གསར་པ་རྣམས་དར་རམ། རས་སེར་པོས་གཡོགས་ཏེ། ལས་ཐམས་ཅད་པའི་སྔགས་ཀྱིས་བསྲུང་བ་སོགས་སྟ་གོན་བཞིན་བྱ། དེ་ནས་སང་ལྡང་བའི་རྣལ་འབྱོར་གྱི་ལངས་ལ། གཉིས་པ་བདག་བསྐྱེད་པ་ནི།
གནས་ཡོ་བྱིན་རླབས་གོང་བཞིན་བྱས་ལ། སྐྱབས་འགྲོ་ནས་བརྩམས་ཏེ་ལམ་དུས་རྒྱས་པ་ལྟར་ཉམས་སུ་བླངས་ལ། དཀྱིལ་འཁོར་བསྡུས་ཏེ་རང་ཉིད་ཧེ་རུ་ཀ་ཞལ་གཅིག་ཕྱག་གཉིས་པར་གྱུར། ཞེས་བརྗོད་ཅིང་ང་རྒྱལ་ལ་གནས་པར་བྱ་བ་རྣམས་བདག་བསྐྱེད་པའོ། ། གསུམ་པ་བུམ་པ་སྟ་གོན་ནི། རྣམ་རྒྱལ་དང་ལས་བུམ་གཉིས་དབང་ཆུ་ལྟར་བསྒྲུབ་ནས། ཁྲུས་བུམ་བསྒྲུབ་པ། བཞི་པ་རྟེན་སྦྱང་བ། ལྔ་པ་བཀྲུ་ཞིང་ཕྱི་བ། དྲུག་པ་རྟེན་བསྐྱེད་པ།
བདུན་པ་ཡེ་ཤེས་པ་སྤྱན་དྲངས་ཤིང་དགུག་གཞུག་བྱ་བ། བརྒྱད་པ་རྒྱས་གདབ་པ། དགུ་པ་མཆོད་བསྟོད་བྱ་ཞིང་གཏོར་མ་བཏང་བ། བཅུ་པ་སྙན་གསན་དབབ་ཅིང་མཆོད་བསྟོད་བྱ་བ། བཅུ་གཅིག་པ་བཟོད་པར་གསོལ་ཞིང་གཤེགས་སུ་གསོལ་བ། བཅུ་གཉིས་པ་རྟེན་དགབ་པའི་བར་ཆོ་ག་ཚིག་རིགས་ཐམས་ཅད་གོང་བཞིན་ནོ། ། བཅུ་གསུམ་པ་བདག་བསྲུང་བ་ནི། དེ་ལྟར་རབ་གནས་ཀྱི་སྟ་གོན་ཟིན་པ་དང་། ཡི་གེ་བརྒྱ་པ་ལན་གསུམ་དང་། མ་འབྱོར་བ་སོགས་ཀྱིས་ནོངས་པ་བཟོད་པར་གསོལ།
གཏོར་མགྲོན་གྱི་རྟེན་ཡོད་པ་རྣམས་ལ་བརྟན་བཞུགས། མེད་པ་རྣམས་ལ། ཨོཾ་ཁྱེད་ཀྱི་སེམས་ཅན་སོགས་ཀྱི་ཡེ་ཤེས་པ་གཤེགས། དམ་ཚིག་པ་རང་ལ་གཉིས་སུ་མེད་པར་ཐིམ། ཛཿཧཱུྃ་བཾ་ཧོ། ཞེས་དང་། རང་ཉིད་ཀྱེ་རྡོ་རྗེར་གསལ་བའི་མིག་ཏུ་གཏི་མུག་རྡོ་རྗེ་མ། ནས། ཐུགས་ཀར་ཐུགས་རྡོ་རྗེ་མའི་བར་གྱི་བདག་བསྲུང་བ། དགེ་བ་འདི་ཡིས་ནམ་མཁའི་མཐའ་ཀླས་པ། །
ཞེས་སོགས་ཀྱིས་བསྔོ་བ་སྨོན་ལམ། མཚུངས་མེད་བླ་མ་དཔལ་ལྡན་སོགས་ཀྱིས་བཀྲ་ཤིས་ཇི་ལྟར་རིགས་པ་སྤྱི་འགྲོ་ལྟར་བྱས་ལ། སྤྱོད་ལམ་དང་། ཉལ་བའི་རྣལ་འབྱོར་སོགས་བྱ་བ་སྟེ་ནུབ་དང་པོ་སྟ་གོན་གྱི་བྱ་བ་བསྟན་ཟིན་ཏོ།། །། སྤྱི་དོན་གཉིས་པ་དངོས་གཞི་ལ། མཆོད་གཏོར་བཤམས་པ་སོགས་གོང་བཞིན། དེ་ནས་སྟེགས་ཇི་ལྟར་རིགས་པ་ལ་རས་སོགས་དཀར་པོ་གཙང་མ་བཀབ་ལ། འབྲུ་གང་འབྱོར་གཅལ་དུ་བཀྲམ་པའི་སྟེང་དུ་མནྜལ་ལ་ལྷ་དགུའི་ཚོམ་བུ་བཀོད་པ་དབུས་སུ་མཉྫི་ཁར་བཞག དེའི་མདུན་དུ་ཆུ་བཞི་སྔོན་དུ་འགྲོ་བའི་ཉེར་སྤྱོད་ལྔ་བཤམས་པ་སོགས་དགོས་པའི་ཡོ་བྱད་རྣམས་མ་ཚང་བ་མེད་པ་དང་། རབ་གནས་ཀྱི་གཤོམ་ནི་མཆོད་པ་རྣམས་སྟ་གོན་ལས་མི་ཉུང་བར་བཤམས་པ་ནས།
ཙ་རུའི་བཟའ་བ་ཕྱག་ལེན་བཞིན་བཤམས་པའི་བར་གོང་བཞིན་ནོ། ། དངོས་གཞིའི་ཆོ་ག་ལ་དོན་བཅུ་གསུམ་གྱིས། དང་པོ་བདག་བསྐྱེད་པ་ནི། ཐོ་རངས་སྔ་བར་ལྡང་བའི་རྣལ་འབྱོར་གྱིས་ལངས་ལ། གོས་སེར་པོ་གྱོན་སྟན་ལ་འདུག་སྟེ། གནས་ཡོ་བྱིན་རླབས་ནས། དཀྱིལ་འཁོར་བསྡུས་ཏེ་ཧེ་རུ་ཀའི་ང་རྒྱལ་ལ་གནས་པའི་བར་སྟ་གོན་བཞིན་བྱས་ལ། མདུན་བསྐྱེད་མཆོད་པ་ནི། མདུན་གྱི་མཎྜལ་གྱི་ཚོམ་བུ་ལ་རྡོ་རྗེའི་རྩེས་ནང་མཆོད་གཏོར་ཏེ། ཨ་མྲྀ་ཏས་བསང་།
སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ་དང་། རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཞེས་པ་ནས། མེ་རི་རབ་ཏུ་འབར་བའི་སྲུང་བའི་འཁོར་ལོར་གྱུར། ཨོཾ་རཀྵ་ཞེས་པའི་བར་སྒྲུབ་ཐབས་བཞིན། དེ་ལྟ་བུའི་སྲུང་བའི་འཁོར་ལོའི་ནང་དུ། ཨེ་ལས་ཆོས་ཀྱི་འབྱུང་གནས་གྲུ་གསུམ་པ་ཕྱི་དཀར་ལ་ནང་དམར་བ། གདེངས་ཀ་ཆེ་བ་གྱེན་དུ་བསྟན་པ། རྩ་བ་ཕྲ་བ་ཐུར་དུ་ཟུག་པ། དེའི་ནང་དུ་ཡཾ་ལས་རླུང་གི་དཀྱིལ་འཁོར།
དེའི་སྟེང་དུ་རཾ་ལས་མེའི་དཀྱིལ་འཁོར། དེའི་སྟེང་དུ་བཾ་ལས་ཆུའི་དཀྱིལ་འཁོར། དེའི་སྟེང་དུ་ལཾ་ལས་སའི་དཀྱིལ་འཁོར། དེའི་སྟེང་དུ་བྷྲཱུཾ་ལས་འཁོར་ལོ་སེར་པོ་རྩིབས་བཅུ་པ་བྷྲཱུཾ་གྱིས་མཚན་པ། དེ་རྣམས་ཀྱི་བར་སྣང་དུ་ཨོཾ་ཨཱཿཧཱུྃ་ཧོཿདམར་པོ་གཉིས་ཀྱི་མཐའ་བརྟེན་པའི་བར་དོའི་རྣམ་པར་ཤེས་པ་དེ་རྣམས་འབྱུང་བཞི་འཁོར་ལོ་དང་བཅས་པ་ལ་ཐིམ་སྟེ་རོ་གཅིག་ཏུ་འདྲེས་པ་ལས་རིན་པོ་ཆེ་སྣ་ཚོགས་ལས་གྲུབ་པའི་ཐར་པ་ཆེན་པོའི་གཞལ་ཡས་ཁང་ཞེས་པ་ནས། རྒྱན་དུ་མས་བརྒྱན་པའི་གཞལ་ཡས་ཁང་དུ་གྱུར། ཞེས་པའི་བར་སྒྲུབ་ཐབས་བཞིན་བརྗོད། དེའི་ཕྱི་རོལ་དུ་དུར་ཁྲོད་ཆེན་པོ་བརྒྱད། དེ་དག་ལ་གནས་པའི་ཤིང་བརྒྱད། ཤིང་གི་རྩ་བ་ལ་གནས་པའི་ཕྱོགས་སྐྱོང་བརྒྱད།
ཤིང་གི་ཡལ་ག་ལ་གནས་པའི་ཞིང་སྐྱོང་བརྒྱད། སྟེང་གི་ནམ་མཁའ་ལ་གནས་པའི་སྤྲིན་བརྒྱད། དེ་དག་ལ་གནས་པའི་ཀླུ་བརྒྱད། གཞན་ཡང་ཆུ་བརྒྱད། མེ་བརྒྱད། མཆོད་རྟེན་བརྒྱད། གྲུབ་པ་ཐོབ་པའི་དཔའ་བོ་དང་། རྣལ་འབྱོར་མ་དང་། འདྲེ་དང་། སྲིན་པོ་དང་།
མཁའ་འགྲོ་དང་། མཁའ་འགྲོ་མ་དང་། རོ་དང་རོ་ལངས་ལ་སོགས་པས་ཡོངས་སུ་གང་བའི་དུར་ཁྲོད་བརྒྱད་ཀྱིས་བསྐོར་བའི་གཞན་ཡང་གི་ལྷ་རྣམས་ཤར་དཀར་ཞེས་པ་ནས། ཐགས་ཟངས་རིས་དུད་ཁ་རྣམས་འགྱེལ་ཞིང་གདོང་གྱེན་དུ་ཕྱོགས་པའི་གདན་དང་བཅས་པར་གྱུར། ཞེས་པའི་བར་སྒྲུབ་ཐབས་བཞིན་བརྗོད། དེ་ནས་ཧཱུྃ་ཤྲཱི་ཧེ་བཛྲ་ན་མཿ དབུས་ཀྱི་གདན་གྱི་སྟེང་དུ་བཅོམ་ལྡན་འདས་སྙིང་པོ་ཀྱེ་རྡོ་རྗེ་སྐུ་མདོག་སྔོན་མོ་ཞེས་པ་ནས། གར་དགུའི་རོ་དང་ལྡན་པ་ཉིད། ། ཞེས་པའི་བར་དང་། ནཾ་ནཻ་རཱཏྨ་ན་མཿ
དེའི་པང་ན་ཡུམ་རྡོ་རྗེ་བདག་མེད་མ་ཞེས་པ་ནས། ཡེ་ཤེས་ཀྱི་མེ་འབར་བའི་དབུས་ན་བཞུགས་པ། གཾ་གཽ་རཱི་ན་མཿ ཤར་དུ་གཽ་རཱི་ནག་མོ་གཡས་གྲི་གུག གཡོན་ཉ་རོ་ཧི་ཏ་འཛིན་པ་ཞེས་དང་། དེ་བཞིན་དུ་ཙཾ་ཙཽ་རཱི་ན་མཿ ལྷོར་ཙཽ་རཱིཿ བཾ་བཻཏྟ་ལི་ན་མཿ ནུབ་ཏུ་བཻཏྟ་ལཱིཿ གྷཾ་གྷསྨ་རཱི་ན་མཿ
བྱང་དུ་གྷསྨ་རཱིཿ པཾ་པུཀྐ་སཱི་ན་མཿ བྱང་ཤར་དུ་པུཀྐ་སཱིཿ ཤཾ་ཤ་བ་རཱི་ན་མཿ ཤར་ལྷོར་རི་ཁྲོད་མ། ལཾ་ཙཎྜ་ལཱི་ན་མཿ ལྷོ་ནུབ་དུ་གདོལ་པ་མོ། ཌཾ་ཌོམྦི་ནཱི་ན་མཿ ནུབ་བྱང་དུ་གཡུང་མོ་ཞེས་སོགས་ནས། ཡེ་ཤེས་ཀྱི་མེ་འབར་བའི་དབུས་ན་བཞུགས་པ།
ཞེས་པའི་བར་སྒྲུབ་ཐབས་བཞིན་བརྗོད། དེ་ཐམས་ཅད་ཀྱི་མིག་ཏུ་གཏི་མུག་རྡོ་རྗེ་མ། ། སོགས་ནས། ཐུགས་ཀར་ཐུགས་རྡོ་རྗེ་མའི་བར་དང་། རང་གི་ཐུགས་ཀའི་ཧཱུྃ་ལས་འོད་འཕྲོས་པས་རང་བཞིན་གྱི་གནས་ནས་ཀྱེ་རྡོ་རྗེའི་ལྷ་དགུའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་དཔག་ཏུ་མེད་པས་བསྐོར་བ་ཨོཾ་བཛྲ་ས་མཱ་ཛཿ ཞེས་བརྗོད་ཅིང་རྡོ་རྗེ་བསྡུ་བའི་ཕྱག་རྒྱས་སྤྱན་དྲངས། ཨོཾ་བྷ་ག་ཝན་མ་ཧཱ་ཀ་རུ་ཎི་ཀ་ཧེ་བཛྲ་ས་པ་རི་ཝཱ་ར་ཞེས་མཚན་སྔགས་ལན་གཅིག་སྦྱར་བའི་ནཱི་རི་ཧཱུྃ་ཁཾ་སྭཱཧཱ། ཞེས་སོགས་ནས་ཤཔྟའི་བར་གྱིས་མཆོད། གཽ་རཱི་ལ་སོགས་པའི་སྔགས་རྒྱས་བསྟིམ། སླར་ཡང་རང་གི་སྙིང་ཁའི་ཧཱུྃ་ལས་འོད་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་རྡོ་རྗེ་བསྡུ་བའི་སྔགས་རྒྱས་སྤྱན་དྲངས།
ཨོཾ་པཉྩ་ཀུ་ལ་ས་པ་རི་ཝཱ་ར་ཨོཾ་ནཱི་རི་སོགས་ནས་ཤཔྟའི་བར་གྱིས་མཆོད། བཅོམ་ལྡན་འདས་དེ་བཞིན་གཤེགས་པ་ཀུན། ། ཞེས་སོགས་ནས། ཁྱེད་ཀྱིས་འདི་ལ་དབང་བསྐུར་སྩོལ། ། ཞེས་གསོལ་བ་བཏབ་པས། དབང་གི་ལྷ་རྣམས་ཀྱིས་ཨོཾ་བཛྲཱི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་པ་ཡར་ལུད་པ་ལས་གཙོ་བོ་ཡབ་ཡུམ་གཉིས་གཽ་རཱི་དང་ཞེས་སོགས་ནས།
གྷསྨ་རཱི་དང་། ཌོམྦི་ནཱི་ལ་འོད་དཔག་ཏུ་མེད་པས་དབུ་བརྒྱན་ཞེས་པའི་བར་སྒྲུབ་ཐབས་བཞིན་བརྗོད། དེ་ནས་མཆོད་པ་བསང་སྦྱངས་བྱིན་གྱི་རླབས་ནས། མདུན་བསྐྱེད་ཀྱི་གཙོ་བོ་དེ་རང་གི་རྩ་བའི་བླ་མ་དང་ཐ་མི་དད་པར་མོས་པ་བྱས་ལ། དྲི་མེད་ཡིད་དུ་འོང་བ་ཡི། ། སོགས། རོལ་མོའི་བར་གྱིས་ཕྱི་མཆོད། གྷཎྜེ་ར་ཎི་རོལ་མོ་དང་བཅས་པ། གོས་ཟུང་བསང་སྦྱངས་ནས་འབུལ་བའི་བར་དང་། མཐེབ་སྲིན་གྱིས་ནང་མཆོད་གཏོར་ལ།
ལྷ་ཐམས་ཅད་ཀྱི་ཕྱག་ཏུ་ཐོད་པ་བདུད་རྩིས་གང་བ་རེ་རེ་བྱུང་བར་བསམ་ཞིང་། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སོགས་ཀྱི་ནང་མཆོད་ཕུལ་ནས། རང་གི་མྱང་བའི་བར་དང་། དྲིལ་བུ་གསུམ་བརྡུང་རོལ་མོ་བྱ་ཞིང་། རང་གི་སྙིང་ཁ་ནས་ལྷ་མོ་བརྒྱད་སྤྲུལ་སྟེ་མཆོད་པར་བསམ་ལ། དཀར་མོ་རི་དྭགས་སོགས་ཀྱིས་ཡིད་མཆོད་དེ་རྣམས་ཀྱིས་བསྟོད་པར་བསམ་སྟེ། ཁྱོད་ནི་རྣལ་འབྱོར་མ་ཚོགས་སོགས་དང་། དེ་ནས་རོལ་མོ་བཞག ཚིགས་བཅད་རེའི་རྗེས་ལ་དྲིལ་བུ་བཅད་བཏུབས་སུ་དཀྲོལ་ལ། གདངས་དང་བཅས་པའམ་མེད་ཀྱང་རུང་སྟེ།
ཐམས་ཅད་དངོས་པོའི་རང་བཞིན་མཆོག ། ཅེས་པ་ནས། དེས་ནི་འཇིག་རྟེན་དེར་མཚུངས་ཤོག ། ཅེས་པའི་བར་གྱིས་བསྟོད་པ་ཉི་ཤུ་པས་བསྟོད་པ་སྟེ། མདུན་བསྐྱེད་བསྒྲུབས་ཏེ་མཆོད་རྟེན་བྱ་བའོ། ། དེ་ནས་ལྷ་བུམ་གཉིས་ནི་བུམ་པ་སྟ་གོན་གྱི་སྐབས་སུ་ཁ་སང་བསྒྲུབ་ཟིན་པས་མི་དགོས་ལ། ཁྲུས་བུམ་རྣམས་དྲི་བཟང་གི་ཆུས་ཁ་གསོས་ལ། སྟ་གོན་ལྟར་བསྒྲུབ་པར་བྱའོ། ། དེ་ན་གཉིས་པ་རྟེན་སྦྱང་བ། གསུམ་པ་བཀྲུ་ཞིང་ཕྱི་བ།
བཞི་པ་རིང་སྲེལ་གཞུག་པ། ལྔ་པ་གསོལ་བ་གདབ་པ། དྲུག་པ་རྟེན་བསྐྱེད་པ། བདུན་པ་ཡེ་ཤེས་པ་སྤྱན་དྲངས་བ་སོགས། བརྒྱད་པ་རྒྱས་གདབ་པ། དགུ་པ་དབང་བསྐུར་བ། བཅུ་པ་མཆོད་བསྟོད། བཅུ་གཅིག་པ་སྤྱན་དྲངས་བྱེད་པ། བཅུ་གཉིས་པ་བརྟན་པར་བཞུགས་སུ་གསོལ་བ་གདབ་ནས་ཞལ་བསྒྱུར་བ། བཅུ་གསུམ་པ་མངའ་དབུལ་རྒྱས་པར་བགྱི་བ་བཞི་སྟེ།
དངོས་གཞིའི་ཆོ་ག་ཐམས་ཅད་གོང་དུ་བཤད་པའི་དངོས་གཞིའི་སྐབས་ལྟར་མ་ཆད་པར་བྱའོ། ། དེ་ནས་མཇུག་གི་ཆོ་ག་ལ་ཡང་དོན་བཅུ་གསུམ་གྱི་དང་པོ་གཏོར་མ་སྦྱིན་པ། གཉིས་པ་ཆོས་སྐྱོང་བསྒོ་བ་གཉིས་གོང་དངོས་གཞི་རྒྱས་པའི་སྐབས་སུ་བཤད་པ་ལྟར་དང་། གསུམ་པ་དཀྱིལ་འཁོར་མཆོད་དེ་དངོས་གྲུབ་བླང་བ་ནི། མདུན་བསྐྱེད་ཀྱི་མཆོད་པ་ཁ་གསོས། བསང་སྦྱངས་བྱིན་གྱིས་རླབས་ཏེ། མཚན་སྔགས་སྔོན་འགྲོའི་ཆུ་བཞི་ཉེར་སྤྱོད་ལྔ་རོལ་ཆེན་དང་བཅས་པས་ཕྱི་མཆོད། གཡོན་པའི་མཐེབ་སྲིན་གྱིས་ནང་མཆོད་གཏོར་ལ། ཧཱུྃ་ཨཾ་གཾ་ཙཾ་བཾ་གྷཾ་པཾ་ཤཾ་ལཾ་ཌཾ་ཨོཾ་ཨཱཿཧཱུྃ་གིས་ནང་མཆོད། དཀར་མོ་རི་དྭགས་དང་།
ཁྱོད་ནི་རྣལ་འབྱོར་མ་ཚོགས་སོགས་རོལ་མོ་དང་བཅས་པའི་མཐར། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་དངོས་གྲུབ་བླང་། བཞི་པ་བཟོད་པར་གསོལ་ཞིང་གཤེགས་སུ་གསོལ་བ་ནི། ཡིག་བརྒྱ་ལན་གསུམ་དང་། མ་འབྱོར་བ་དང་སོགས་ཀྱིས་ནོངས་པ་བཟོད་པར་གསོལ། གཏོར་མགྲོན་གྱི་རྟེན་ཡོད་པ་རྣམས་ལ་བརྟན་བཞུགས། གཏོར་མགྲོན་གྱི་རྟེན་མེད་པའི་ཡེ་ཤེས་པ་རྣམས། མཎྜལ་གྱི་ཚོམ་བུའི་ཡེ་ཤེས་པ་དང་། བུམ་ནང་གི་ཡེ་ཤེས་པ་རྣམས།
ཨོཾ་ཁྱོད་ཀྱི་སེམས་ཅན་དོན་ཀུན་མཛད། ། སོགས་དང་། བཛྲ་མུཿཡེ་ཤེས་པ་རྣམས་གཤེགས། དམ་ཚིག་པ་རྣམས་ཛཿཧཱུྃ་བཾ་ཧོཿརང་ལ་གཉིས་སུ་མེད་པར་ཐིམ། རང་ཉིད་ཀྱེ་རྡོ་རྗེར་གསལ་བའི་མིག་ཏུ་གཏི་མུག་རྡོ་རྗེ་མ། ནས། ཐུགས་ཀར་ཐུགས་རྡོ་རྗེ་མའི་བར་དང་། འགྲོ་བ་ཐམས་ཅད་ཀྱེ་རྡོ་རྗེའི་རང་བཞིན་དུ་རྣམ་པར་དག་གོ ། ཅེས་བརྗོད། ལྔ་པ་ཡོན་བདག་བསྒོ་བ།
དྲུག་པ་ཡོན་བདག་ལ་ཤིས་བརྗོད་པ། བདུན་པ་རབ་གནས་ཀྱི་རྟེན་ལ་མཆོད་པ། བརྒྱད་པ་བསོད་ནམས་ཡོངས་སུ་བསྔོ་བ། དགུ་པ་སློབ་དཔོན་མཆོད་པ། བཅུ་པ་དགའ་སྟོན་བྱ་བ། བཅུ་གཅིག་པ་སླར་ཡང་ཤིས་པ་རྒྱས་པར་བརྗོད་པ། བཅུ་གཉིས་པ་ལས་ཀྱི་རྗེས་བསྡུ་བ། བཅུ་གསུམ་པ་སྦྱིན་སྲེག་བྱ་བ་སྟེ་ཆོ་ག་ཐམས་ཅད་གོང་དངོས་གཞི་རྒྱས་པའི་སྐབས་ལྟར་མ་འཁྲུལ་བར་བྱའོ། ། དེ་ལྟར་ནུབ་གཉིས་མའི་ཆོ་ག་ཡོངས་སུ་རྫོགས་པ་བསྟན་ཟིན་ཏོ།། །། དེང་སང་ནུབ་གཉིས་མའི་ཕྱག་ལེན་འདི་ཅུང་མི་དར་བ་འདུག་པས།
མ་གོ་བའི་གཏམ་མ་སྨྲ་ཞིག དོན་གསལ་ལ་ཞིབ་ཏུ་གཟིགས་ན་བཀྲ་ཤིས་པའི་ཡན་ལག་ཏུ་འགྱུར་ཞིང་། ཕྱག་ལེན་བདེ་བས་ཐམས་ཅད་དགེས་པའི་རྒྱུར་འགྱུར་རོ། ། རབ་གནས་ནུབ་གཉིས་མ་འདི། ནུབ་གསུམ་མའི་ཆོ་ག་དང་བསྲེས་ནས་གསུངས་ཤིང་གོང་མའི་གསུང་རབ་རྡོ་རྗེའི་ཚིག་ཡིན་པས་རང་གི་དད་པ་དང་། བླ་མའི་བྱིན་རླབས་ཀྱི་གོ་བ་མ་གཏོགས་ཀུན་གྱིས་གོ་བར་མ་ངེས་སོ།། །། གཉིས་པ་ཆོ་ག་འབྲིང་དུ་བྱ་བ་ནི། སློབ་དཔོན་གྱི་མཚན་ཉིད་ལ་སོགས་པ་ལྔ་ནི་གོང་དུ་བཤད་པ་ལྟར་རོ། ། ཆོ་ག་དངོས་ལ་ཐོག་མར་ལེགས་བཤམས་ནི། ཡི་དམ་ཆོས་སྐྱོང་གི་བྲིས་སྐུ་སོགས་གང་འབྱོར་གྱི་མདུན་དུ་མཆོད་གཏོར་བཤམས་པ།
རབ་གནས་ཀྱི་རྟེན་གྱི་མདུན་དུ་མཆོད་པ་རྒྱ་ཆེ་ཞིང་བཀོད་པ་མཛེས་པ། མཆོད་པ་ཁ་གསོ་བའི་ཆས། ཁྲུས་སྟེགས། ཁྲུས་གཞོང་སོགས་དང་། རྫས་གསུམ། སྐུ་ཕྱིས། སྦྱང་བའི་ཆས། མངའ་དབུལ་གྱི་སྟེགས། རྟེན་ལ་དབང་བསྐུར་བའི་དབང་རྫས། མངའ་དབུལ་གྱི་ཙ་ཀ་ལི།
བཀྲ་ཤིས་རྫས་བརྒྱད། ཆོས་སྐྱོང་བསྒོ་བའི་གཏོར་མ། ཙ་རུའི་བཟའ་བ། སློབ་དཔོན་གྱི་མདུན་དུ་བུམ་གདན་སྟེང་རྣམ་རྒྱལ་བུམ་པ་དང་། ལས་བུམ་གཉིས། བུམ་རྫས་དཀྱིལ་ཆོག་ནས་བཤད་པ་ལྟར་དང་། ཁྲུས་བུམ་གཅིག་ཏུ་བུམ་རྫས་བརྒྱད་ཀ་མ་ཚང་བ་མེད་པར་བླུག་པ་སྟེ། གསུམ་ཀ་ལ་མགུལ་ཆིངས་ཁ་རྒྱན་དང་བཅས་པ། གཞན་དཔོན་སློབ་ཐམས་ཅད་ཀྱི་མདུན་དུ་རྡོ་དྲིལ། འཐོར་ནས།
རོལ་མོ་སོགས་དགོས་པའི་ཡོ་བྱད་མ་ཚང་བ་མེད་པ་བཤམས། རྟེན་གསར་པ་རྣམས་ལ་དར་སོགས་སེར་པོས་གཡོགས་ཏེ། ལས་ཐམས་ཅད་པའི་སྔགས་ཀྱི་བསྲུང་བ་སོགས་བྱའོ། ། ལེགས་པར་བཤམས་པ་དེ་དག་འབྲིང་པོའི་སྟ་གོན་ཡིན་ནོ། ། དེས་ན་ནང་པར་ཐོ་རངས་སྔ་བར་ལངས་ཏེ། གོས་སེར་པོ་གྱོན་ནས་སྟན་ལ་འདུག་ལ་གནས་ཡོ་བྱིན་རླབས་བྱས། དང་པོ་བདག་བསྐྱེད་པ་ནི། ལམ་དུས་རྒྱས་པ་བྱས་ནས་དཀྱིལ་འཁོར་བསྡུས་ཏེ་ཧེ་རུ་ཀའི་ང་རྒྱལ་གྱིས་གནས་པའི་བར་བྱས། དེ་ནས་བུམ་པ་བསྒྲུབ་པ་ནི་རྣམ་རྒྱལ་དང་། ལས་བུམ་དཀྱིལ་ཆོག་ལྟར་བསྒྲུབ་ནས་ཁྲུས་བུམ་གཅིག་པོའི་སྟེང་དུ་རྡོ་རྗེ་གཟུངས་ཐག་བཞག་ལ་གཟུངས་ཐག་མཆུ་ལ་བསྐོར་ཏེ་སློབ་དཔོན་གྱིས་བཟུང་།
བུམ་པ་བསང་སྦྱངས་ནས། རྟེན་གྱི་དྲི་མ་སྦྱོང་བའི་ནུས་པ་དང་ལྡན་པར་གྱུར། ཞེས་པའི་བར་གོང་གི་ནུབ་གསུམ་མའི་སྟ་གོན་བཞིན་བྱ། གཉིས་པ་རྟེན་སྦྱང་བ་ནས་མངའ་དབུལ་རྒྱས་པའི་བར་གྱི་དངོས་གཞི་དོན་ཚན་བཅུ་གསུམ་ཚང་མ་དང་། མཇུག་གི་ཆོ་ག་ལ། དང་པོ་གཏོར་མ་སྦྱིན་པ། གཉིས་པ་ཆོས་སྐྱོང་བསྒོ་བ་གཉིས་རྣམས་གོང་རྒྱས་པའི་སྐབས་སུ་བཤད་པ་ལྟར་ལྷག་ཆད་མེད་པར་བྱ། གསུམ་པ་བཟོད་པར་གསོལ་ཞིང་གཤེགས་སུ་གསོལ་བ་ནི། ཡི་གེ་བརྒྱ་པ་ལན་གསུམ་དང་། མ་འབྱོར་བ་སོགས་ཀྱིས་ནོངས་པ་བཟོད་པར་གསོལ།
གཏོར་མགྲོན་གྱི་རྟེན་ཡོད་པ་རྣམས་ལ་བརྟན་བཞུགས། མེད་པ་རྣམས་དང་། བུམ་ནང་གི་ཡེ་ཤེས་པ་གཤེགས། དམ་ཚིག་པ་རང་ལ་བསྡུ། མིག་ཏུ་གཏི་མུག་རྡོ་རྗེ་སོགས་ནས། འགྲོ་བ་ཐམས་ཅད་ཀྱི་རྡོ་རྗེའི་རང་བཞིན་དུ་རྣམ་པར་དག་གོ ། ཅེས་བརྗོད། བཞི་པ་ཡོན་བདག་བསྒོ་བ། ལྔ་པ་ཡོན་བདག་ལ་ཤིས་པ་བརྗོད་པ། དྲུག་པ་རབ་གནས་ཀྱི་རྟེན་ལ་མཆོད་པ།
བདུན་པ་བསོད་ནམས་བསྔོ་བ། བརྒྱད་པ་སློབ་དཔོན་མཆོད་པ། དགུ་པ་དགའ་སྟོན་བྱ་བ། བཅུ་པ་སླར་ཡང་ཤིས་པ་རྒྱས་པར་བརྗོད་པ། བཅུ་གཅིག་པ་ལས་ཀྱི་རྗེས་བསྡུ་བ། བཅུ་གཉིས་པ་སྦྱིན་སྲེག་བྱ་བ་རྣམས་རྒྱས་པའི་སྐབས་བཞིན་བྱ་བ་སྟེ་འབྲིང་པོའི་ཆོ་ག་ཡོངས་སུ་རྫོགས་པ་བསྟན་ཟིན་ཏོ།། །། མཇུག་ཆོག་གི་ས་བཅད། དཀྱིལ་འཁོར་མཆོད་དེ་དངོས་གྲུབ་བླང་། ། ཞེས་པའི་ཚིག་རྐང་གཅིག་པོ་དོར་བས་ས་བཅད་གཅིག་གི་ཁྱད་མ་གཏོགས། གཞན་དངོས་གཞི་རྒྱས་པའི་ཆོ་ག་དང་ཁྱད་པར་ཆེར་མེད་དོ།། །།
གསུམ་པ་ཆོ་ག་བསྡུས་པའི་ཕྱག་ལེན་འདི་དེང་སང་དར་སོ་མེད་ཅིང་། ཕྱག་ལེན་ཆེར་མི་མཛད་འདུག་པས་མ་བྲིས་སོ། ། ཡང་བྱེད་པར་སྤྲོ་ན་དོན་གསལ་དང་། བཀྲ་ཤིས་རྒྱ་མཚོར་ལྟ་བར་བྱའོ། ། རྩ་བའི་ས་བཅད་བདུན་པ་རབ་ཏུ་གནས་པར་བྱས་པའི་དགོས་པ་ནི། མ་བྱས་པའི་ཉེས་དམིགས་དང་། བྱས་པའི་ཕན་ཡོན་ནོ། ། དང་པོ་ནི་རྒྱུད་ལས། གང་དུ་སྐུ་གཟུགས་རྫོགས་པ་དང་། ། བྱིན་མ་བརླབས་པར་རིང་གནས་ན། །
དེ་ལ་བཀྲ་མི་ཤིས་པ་འབྱུང་། ། དེ་སྲིད་མཆོད་པར་དེ་མི་འོས། ། དཔེར་ན་སྐྱེས་བུ་ལ་ལ་ཞིག ། རིགས་པའི་མཚན་ཉིད་སྤངས་པ་ན། ། འཇིག་རྟེན་ཀུན་གྱིས་མཆོད་མི་བྱེད། ། དེ་དེ་བཞིན་དུ་གཟུགས་ཅན་དེ། ། རབ་གནས་མ་བྱས་གཟུགས་ཅན་ལ། ། གང་ཞིག་མཆོད་ཅིང་ཕྱག་བྱེད་པ། ། དམ་ཚིག་བྲལ་ཞིང་སྔགས་དམན་པས། ། སྦྱིན་སྲེག་ཐལ་བ་འབྲས་མེད་མཚུངས། །
ཞེས་བྱ་བ་དང་། ཆོ་ག་དང་ཡོ་བྱད་དམན་པ་ལ་ཉེས་པ་ཡོད་དེ། ཆོ་ག་དམན་པ་མི་བྱ་སྟེ། ། རབ་གནས་རྟག་པར་བཀྲ་མི་ཤིས། ། འཇིག་རྟེན་འདིར་ཡང་སྡུག་བསྔལ་ཞིང་། ། འཇིག་རྟེན་ཕ་རོལ་འཇིགས་པ་ཆེ། ། དེ་བས་འབད་པ་ཐམས་ཅད་ཀྱི། ། དངོས་གྲུབ་འདོད་པས་ནན་ཏན་བྱ། ། ཞེས་གསུངས་སོ། ། གཉིས་པ་ལེགས་པར་བྱས་པའི་ཕན་ཡོན་ནི།
ཆོ་ག་བདག་ཉིད་ནུས་པ་ཡི། ། རྟོག་པ་ལས་གསུངས་ཚུལ་ལེགས་པས། ། དེ་བྱས་བསོད་ནམས་ཆེ་བ་ནི། ། མཐོང་དང་མ་མཐོང་འབྲས་བུ་སྐྱེ། ། སྐུ་གཟུགས་ཀྱི་ནི་མཚན་ཉིད་ཀྱི། ། དེ་ལ་བྱིན་རླབས་འཇུག་མི་འགྱུར། ། ཞེས་དང་། དེ་བཞིན་དུ་ཡང་སྔགས་གནས་པས། ། མཆོད་ལྡན་མཆོད་པར་བྱེད་པ་དང་། ། དེ་ཡི་ལས་ཀྱི་རྣམ་སྨིན་གྱིས། །
སྐྱེ་བ་རུ་ནི་མཆོད་པར་འགྱུར། ། ཞེས་གསུངས་སོ། ། དེས་ན་རབ་གནས་ལེགས་པར་བྱས་པས་འཇིག་རྟེན་འདི་དང་། ཕ་རོལ་དང་། སངས་རྒྱས་ཀྱི་འབྲས་བུའི་བར་དུ་ཇི་ལྟར་སྨོན་ལམ་བཏབ་པ་ལྟར་འགྲུབ་པ་ཡིན་ནོ། ། རབ་ཏུ་གནས་པའི་ཕན་ཡོན་བསྟན་ཟིན་ཏོ། ། ཞེས་པ་དོན་གསལ་ལས་གསུངས་པ་ལྟར་བཀོད་པའོ། ། ཇི་ལྟར་གསུང་བ་བཞིན། རྟེན་ལ་གཟུངས་གཞུག་དང་། རབ་གནས་གཙོ་ཆེ་བ་ཡིན་ཀྱང་།
དེང་སང་དབུས་གཙང་ཁམས་གསུམ་ན་ཡོན་བདག་དད་པ་དང་། འབྱོར་པ་ཆེ་ཞིང་། སྐུ་གསུང་ཐུགས་ཀྱི་རྟེན་ཤི་གསོན་ཐམས་ཅད་ཀྱི་ཆེད་དུ་བཞེངས་པ་ཞིག་འདུག་པ་རྗེས་སུ་ཡི་རངས་ཏེ། ངེད་རང་མཆོད་གནས་རྣམས་གལ་ཆུང་ཆོས་ཀྱི་བྱ་བ་ལ་མཛད་པའི་སྟོབས་ཀྱི་གཟུངས་གཞུག་དང་། རག་གནས་ཀྱི་རྣམ་གཞག་སངས་རྒྱས་དང་། བླ་མ་གོང་མའི་གསུང་རབ་ནས་བཤད་པ་དང་མི་མཐུན་ཅིང་། ཆོས་ཀྱི་ཐ་སྙད་མི་ཤེས་པ་རྣམས་ཟོག་ཆོས་ཀྱི་མགོ་བོ་བསྐོར་བ་དང་། བཟོ་རིགས་པ་རྣམས་ཀྱིས་ཀྱང་རྒྱ་ལུགས་ཡིན་ཞེས་སངས་རྒྱས་ཀྱི་གསུངས་པའི་ཕྱག་ཚད་གཡས་སུ་བཞག ཆུ་བྲག་ཤིང་གསུམ་བཟོ་རྩེད་ལ་གང་སྤྲོ་བྱེད་པས་རྒྱས་བཀབ། སངས་རྒྱས་ཀྱི་སྐུ་སོགས་ལ་མིའི་རྣམ་འགྱུར་གྱ་མ་དོ་བྱེད།
ཕྱག་ཚད་དང་ལྡན་པ་རྣམས་ལ་པར་བཀབ་ཀྱི་མིང་འདོགས། དོན་བདུད་ཀྱི་བྱིན་རླབས་ཞུགས་པའི་སྐྱོན་གྱིས་བསྟན་པ་དང་། སེམས་ཅན་ལ་གནོད་ཅིང་། གོང་གི་ཉེས་པ་དེ་དག་འབྱུང་བ་ཡིན་པས། དེ་བས་རྟེན་བཞེངས་བཞག རྟེན་བཞེངས་པའི་རྒྱུ་དངོས་རྣམས་དགེ་འདུན་གྱི་ཚོགས་ལ་བསྙེན་བསྐུར་འབུལ་འགྱེད་བྱས་པ་བསོད་ནམས་དང་ཁྱེ་ཆེ་ཞིང་ཉེས་པ་མི་འབྱུང་བ་ལགས། ཡང་རྟེན་བཞེངས་ཀྱི་ཕན་ཡོན་ལ་དགོངས་བཞེངས་པར་སྤྲོ་ན། ཡོན་མཆོད་ཐམས་ཅད་ཐལ་མོ་སྦྱར་ཏེ་སྙིང་ཐག་པ་ནས་གསོལ་བ་ནི། བཤེས་གཉེན་དམ་པ་བརྟན་ཞིང་དུལ་བ། ཟོལ་ཟོག་ཆུང་ཞིང་གསུང་རབ་མཐའ་དག་དང་།
ཕྱག་ཚད་ལ་ཐུགས་རྟོག་ཆུག་པ། ཁྱད་པར་རབ་གནས་དང་། རྟེན་གྱི་བྱ་བ་ལ་མཁས་པ་ཞིག་གིས། སྦྱིན་བདག་གི་བློ་དང་མཐུན་པར་བཟོ་རིགས་པ་ལ་སྐུའི་རྣམ་གཞག་རྣམས་ཕྱག་ཚད་མ་འཆུགས་པའི་ཞལ་བཀོད་དང་། བྲིས་སྐུ་ཡིན་ན་བར་གཟུངས། རྒྱབ་གཟུངས་རྣམས་ཇི་ལྟར་བཤད་པ་བཞིན་སོ་སོའི་བྲི་རྫས་དང་བཅས་དག་པར་བྲིས། ཡང་མ་བྲིས་ཀྱང་ཉེས་པ་ཆེར་མེད། འབུར་སྐུ་རྣམས་རྟེན་གྱི་བྱ་བ་རྫོགས་ནས་གཟུངས་གཞུག་བྱེད་དུས། གོང་བཞིན་སྦྱང་བ་གསུམ་གྱིས་བགེགས་བསྐྲད། དེ་ནས་རྟེན་གྱི་ནང་ལ་དྲི་བཟང་སྣ་ཚོགས་བསྲེས་པའི་ལྡེ་གུ་ཁྱེ་མ་མ་ལུས་པར་བྱུག
ཡང་སྨན་སྐུ་ཡིན་ན་ཚོད་ལྟ་ཡིན་བྱེད་ཆ་སྐམས་ན་ཞིག་པའི་སྐྱོན་ཡོང་ངོ་། ། གཟུངས་གཞུག་འབུལ་མཁན་ཡང་དགེ་སློང་། དགེ་ཚུལ། དགེ་བསྙེན། ཁྱིམ་པ་རྡོ་རྗེ་འཛིན་པ་སོགས་སྡོམ་བརྩོན་དམ་ཚིག་དང་ལྡན་པས་བྱེད། དེ་དག་ཀྱང་ཁྲུས་བྱས། གོས་བཟང་པོ་གྱོན། བཀྲ་ཤིས་ཀྱི་ཚིགས་བཅད་འདོན་བཞིན་དུ་ལས་བྱེད། དེ་དག་ལ་ཇ་བུར། མར་ཐུད།
ཞོ། འབྲས་དཀར་གསུམ་གྱིས་ཐམས་ཅད་ཚིམ་པར་བྱེད་ཅིང་། ཁར་བུ་རམ་སོགས་ཅུང་ཟད་ཙམ་བཅུག་ལ། ཁ་སྟོང་པར་མི་བྱེད་པ་སོགས་ཕྱིས་ལོངས་སྤྱོད་ཀྱི་རྟེན་འབྲེལ་དུ་དགོངས་ཏེ་ཕྱག་ལེན་ལ་མཛད། ནང་བཞུགས་ལ་མཆོད་རྟེན་གྱི་བྲེ་ཡན་དང་། སྐུའི་གཙུག་གཏོར་ཡོད་ན་གཙུག་གཏོར་དང་། དབུའི་ནང་། ཐུགས་ཀའི་སྟོད་ཡན་ལ་བླ་གཟུངས་རྣམས་གཞུག དེ་ཡང་འབྲུ་གསུམ་དང་སྤེལ་ན། ཨོཾ་ཨཱཿན་མོ་བཛྲ་དྷ་རཱ་ཡ་ཧཱུྃ།
ཞེས་པའམ། ཨོཾ་ཨཱཿན་མོ་མཉྫུ་གྷོ་ཥ་ཨཱ་ནནྟ་པུཎྱ་ཀཱིརྟི་དྷྭ་ཛ་ཤྲཱི་བྷ་ཊཱ་ཡ་ཧཱུྃ། ཞེས་པ་ལྟ་བུ། ཡང་ཕྱག་འཚལ་སྐྱབས་འགྲོ་དང་སྤེལ་ན། རྗེ་བཙུན་སངས་རྒྱས་རྡོ་རྗེ་འཆང་ཆེན་པོ་ལ་ཕྱག་འཚལ་ཞིང་སྐྱབས་སུ་མཆིའོ། ། ཞེས་དང་། རྗེ་བཙུན་རྩ་བའི་བླ་མ་དམ་པ་ས་ལོ་ཙཱ་བ་འཇམ་པའི་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ལ་ཕྱག་འཚལ་ཞིང་སྐྱབས་སུ་མཆིའོ། ། ཞེས་པ་ལྟ་བུ་སྟེ། མདོར་ན་རང་གང་མོས་པའི་བརྒྱུད་པའི་བླ་མ་རྡོ་རྗེ་འཆང་ལྟ་བུ་ཐོག་མར་གང་ཡོད་ནས་རང་རང་གི་རྩ་བའི་བླ་མའི་བར་གྱི་མཚན་བྲིས་པའོ། ། འོན་ཀྱང་འབྲུ་གསུམ་དང་སྤེལ་བའི་སྐབས་བླ་མའི་མཚན་སངས་རྒྱས་འོ་ཧཱུྃ་ཟེར་བ་ལྟ་བུ་བྱུང་ན།
དེ་རང་གི་ཐད་དུ་ཕྱག་འཚལ་དང་སྤེལ་བ་ལེགས་སོ། ། དེ་ནས་ཡི་དམ་རྒྱུད་སྡེ་བཞིའི་ལྷ་ཚོགས་ཀྱི་སྔགས་དང་། མདོ་སྡེ་ནས་འབྱུང་བའི་སྔགས་དང་། གཟུངས་སྔགས་བྱིན་རླབས་ཅན་མཐའ་དག་བྲིས་པ་མཆོད་རྟེན་གྱི་བུམ་པ་དང་། སྐུ་གཟུགས་ཀྱི་ཐུགས་ཁ་ནས་ལྟེ་བ་ཡན་ལ་རྒྱུད་སྡེའི་གོ་རིམ་དང་བསྟུན་ནས་གཞུག ཡང་སྐུ་ཆུང་བ་དང་མ་འབྱོར་ན། བླ་གཟུངས་ཀྱེ་རྡོར་མན་ངག་ལུགས་ལྟ་བུ་གཅིག་དང་། ཡི་དམ་ལ་ཨཥྚ་ལྟ་བུ་ཀྱེ་རྡོར་ལྷ་དགུའི་སྔགས་ཙམ་ཞིག་གི་ཆོག་གོ ། ཨོཾ་བཛྲ་ཨཱ་ཡུ་ཥེ་སྭཱཧཱ་ཞེས་པ་སྲོག་ཤིང་བརྟེན་པའི་སྔགས་ཡིན་ཏེ། མཆོད་རྟེན་ཡིན་ན་སྲོག་ཤིང་གི་ཕྱོགས་བཞི་དང་།
སྐུ་གཟུགས་ཀྱི་ཐུགས་ཀར་གཞུག ཨོཾ་སརྦ་བི་དྱཱ་སྭཱཧཱ། ཞེས་པ་རིག་པ་ཆེན་མོའི་སྔགས་ཡིན་ཏེ་མཆོད་རྟེན་གྱི་བྲེ་དང་། སྐུ་གཟུགས་ཀྱི་དབུར་གཞུག གཙུག་ཏོར་རྣམ་རྒྱལ། གཙུག་ཏོར་དྲི་མེད། གསང་བ་རིང་སྲེལ། བྱང་ཆུབ་རྒྱན་འབུམ། རྟེན་འབྲེལ་སྙིང་པོ་སྟེ་གཟུངས་ཆེན་ལྔ་པོ་འདི་སྐུ་གཟུགས་ཀྱི་པད་གདན་དང་ཁྲི། མཆོད་རྟེན་གྱི་སེང་ཁྲི་མ་གཏོགས།
སྟོད་སྨད་ཐམས་ཅད་ལ་ཁྱབ་པར་བཅུག སྐུའི་པད་གདན་ནམ་ཁྲི། མཆོད་རྟེན་ཀྱི་སེང་ཁྲིའི་དབུས་སུ་གནོད་སྦྱིན་འཁོར་ལོ། རང་རང་གི་ཕྱག་ལེན་བཞིན་མ་འཆུགས་པར་རྟོག་པ་ཞིབ་ལེན་གྱིས་གྲུབ་པ་དང་། ཞག་བདུན་བསྒྲུབ་པ་ཚུལ་བཞིན་བྱས་པའི་གནོད་སྦྱིན་འཁོར་ལོ་སྟེང་འོག ཕྱོགས་མ་ནོར་བར་ཤར་རྟེན་གྱི་མདུན་ཕྱོགས་ལ་འོང་བར་བྱས། གནོད་སྦྱིན་འཁོར་ལོ་དར་རམ་རས་སེར་པོས་གྲིལ། གཞན་གོས་དར་གྱི་སྣ་གང་འཛོམས། རིན་པོ་ཆེའི་རིགས། འབྲུ་སྣ།
ཟས་སྣ་བཟང་པོ་རྣམས་དར་རམ། རས་སེར་པོས་བསྟུམས་ལ་ཚོགས་ཀྱི་བདག་པོ་དང་། ཛམྦྷ་ལ་སོགས་ནོར་ལྷའི་གཟུངས། བཀྲ་ཤིས་ཀྱི་ཚིགས་བཅད་རྣམས་གནོད་སྦྱིན་འཁོར་ལོའི་མཐའ་བསྐོར་དུ་བཅུག སྐུའི་པད་གདན་ནམ་ཁྲི། མཆོད་རྟེན་གྱི་སེང་ཁྲིའི་གཡས་གཡོན་དུ་ཆོས་སྐྱོང་བསྲུང་མའི་སྔགས་དང་། ཕྱོགས་སྐྱོང་དང་། གཟའ་དང་། རྒྱུ་སྐར། རྒྱལ་ཆེན་བཞི་སོགས་དང་།
དཔལ་མགོན་བདུན་བཅུ་རྩ་ལྔའི་གཟུངས་རྣམས་དར་གྱིས་གྲིལ་ནས་དྲི་བཟང་དང་ལྷན་ཅིག་གཞུག པད་གཟུངས་གཞན་མ་འབྱོར་ན་གནོད་སྦྱིན་འཁོར་ལོ་དང་། ཆོས་སྐྱོང་། ནོར་ལྷ་བཀྲ་ཤིས་ཀྱི་ཚིགས་དང་། ཡང་སྐུ་ཆུང་ཞིང་གནོད་སྦྱིན་འཁོར་ལོ་ཡེ་མ་འབྱོར་ན། ཆོས་སྐྱོང་ནོར་ལྷ། བཀྲ་ཤིས་ཙམ་བཅུག་ཀྱང་རུང་། རིག་པ་ཕུག་རོན་གྱི་གཟུངས་གཉིས་གསུམ་གང་འབྱོར་བྱས་བཅུག་ན། སྟོད་སྨད་ཀྱི་གཟུངས་འཁྲུགས་པ་དེས་སེལ་ནུས་པས་ཕན་ཡོན་ཆེ་ཞེས། བདག་གི་བླ་མ་ཡོངས་འཛིན་དཀོན་མཆོག་ལྷུན་གྲུབ་གསུངས།
གཞན་སངས་རྒྱས་ཀྱི་རིང་སྲེལ། བླ་མ་གོང་མའི་རིང་སྲེལ། དབུ་སྐྲ་ཕྱག་སེན་སོགས་བསགས། གདུང་ཚ། ན་བཟའ་ཇི་ལྟར་རིགས་པ་སྐུ་གཟུགས་ཀྱི་སྐུ་དང་། མཆོད་རྟེན་གྱི་བྲེའི་ནང་དུ་གཞུག བདུད་རྩི་རིལ་བུ་བྱུང་ན་སྐུའི་མགྲིན་པ་དང་། མཆོད་རྟེན་གྱི་གང་བདེར་གཞུག བླ་མའི་སྐུ་འདྲ་བྱུང་ན་ཐུགས་ཁ་ཡན་ལ་དར་ཟབ་དྲི་བཟང་དང་བཅས་ཏེ་གཞུག རང་གི་ཡི་དམ་གྱི་ལྷའི་སྐུ་ཡིན་ན་མུ་ཏིག
བྱུ་རུ་སོགས་རིན་པོ་ཆེའི་ཕྲེང་བ་གང་འབྱོར་གྱི་རྒྱན་དྲི་བཟང་དང་ལྷན་ཅིག་ཏུ་ཡི་དམ་གྱི་སྐུ་མདོག་དང་མཐུན་པའི་དར་ཟབ་ཀྱི་གྲིལ། དེའི་ཕྱི་ནས་ཤོག་བུ་སྔོན་པོའམ། གང་འབྱོར་གྱི་གཞི་ལ་གསེར་དངུལ། མཚལ། སྣག་ཚ་གང་རིགས་ཀྱི་ཡི་གེ་དབུ་ཅན་བྲིས་ལ། བཅོམ་ལྡན་འདས་ཆེ་གེ་མོ་འདི་ཞེས་བགྱི་བས་བདག་སྦྱིན་པའི་བདག་པོ་ཆེ་གེ་མོ་འདི་ཞེས་བགྱི་བ་བྱིན་གྱིས་རླབས་ཏུ་གསོལ། ཚེ་རིང་བ། ནད་མེད་པ། ལོངས་སྤྱོད་འཕེལ་བ། མྱུར་དུ་སངས་རྒྱས་ཀྱི་གོ་འཕང་ཐོབ་པར་བྱིན་གྱི་རླབས་ཏུ་གསོལ།
ཞེས་བྲིས་པ་མགོ་མཇུག་མ་ལོག་པར་གཟུངས་ནང་ལ་བསྟན་ནས་དཀྲིས། དེ་གོས་དར་མང་པོས་བསྟུམས་ལ་བཞུགས་སུ་གསོལ། གཞན་ཡི་དམ་སངས་རྒྱས་སོགས་ཀྱི་སྐུ་བྱུང་ན་ཐུགས་ཁ་ནས་ལྟེ་བ་ཡན་གྱི་བར་ལ་གཞུག མཆོད་རྟེན་ཡིན་ན་བླ་མའི་སྐུ་བྲེ་དང་། ཡི་དམ་སོགས་བུམ་པར་གཞུག བླ་མའི་གདུང་ཚྭ་ཤིན་ཏུ་མང་ན་སྐུའི་པད་གདན་ཡན་དང་། མཆོད་རྟེན་གྱི་སེང་ཁྲི་ཡན་ལ་བཅུག་པས་ཆོག ན་བཟའ་དང་། གོས་དར་མང་ན་དྲི་བཟང་དང་ལྷན་དུ་གདུང་ཚྭ་དང་། གཟུངས་ཀྱི་ན་བཟའ་བྱ།
བླ་མའི་ཞལ་བཞུགས་པའི་བྱིན་རླབས་རྟེན་དང་། གཞན་ཞབས་ལྷམ་གྱི་རིགས་གཞུག་ཏུ་མི་རུང་བར་བྱེད་དོ། ། བླ་མ་དང་གང་ཟག་མཆོག་མ་གཏོགས་པའི་རུས་པ་མཆོད་རྟེན་གྱི་ནང་དུ་གཞུག་པར་མི་བྱ་སྟེ། སེམས་ཅན་ལ་གནོད་པར་འགྱུར་རོ། ། ཞེས་འདུལ་བ་ལུང་ལས་འབྱུང་ངོ་། ། ཞེས་ཀྱང་གཞུག་ན་ཡང་། རུས་བུ་ཞིབ་པར་བཏགས་ལ་འཇིམ་པ་དང་བསྲེས་ཏེ། གཟུངས་ཀྱི་རིང་སྲེལ་གྱི་སྙིང་པོ་ཅན་དུ་བྱས་ལ། ཚ་ཚར་བཏབ་སྟེ་བཞུགས་སུ་གཞུག་གོ ། གང་ཟག་མཆོག་རྣམས་ལའང་དེ་ལྟར་བྱས་ན་ལེགས་སོ་སྙམ་དུ་སེམས་སོ། །
ཞེས་སུ་དོན་གསལ་ལས་གསུངས་པ་ལྟར་བྱ། གལ་ཏེ་སྐུ་དང་མཆོད་རྟེན་ཆེ་ཞིང་མ་ཁེངས་ན། སྐུའི་ལྟེ་བ་མན་ཆད་སྐྱིལ་ཀྲུང་ཡན་དང་། མཆོད་རྟེན་གྱི་བུམ་པ་དང་སེང་ཁྲི་ཡན་ལ་རྒྱུད་སྡེ་དང་། སྡེ་སྣོད་ཀྱི་པོ་སྟི་མདོ་ཕྲན་སོགས་གླེགས་ཤིང་མེད་པར་བྱས་ལ། དྲི་བཟང་གི་ཕྱེ་མ་དང་ལྷན་ཅིག་ཏུ་དར་ཟབ། རྟེན་ཁེབས་སོགས་ན་བཟའ་བཟང་པོས་གྲིལ། དབུ་ཤོག་ཡར་བསྟན། ཞབས་ཤོག་མར་བསྟན། སྔ་ལོགས་ཀྱི་གུག་སྐྱེད་སྐུའི་རྒྱབ་ཕྱོགས་དང་།
ཞབས་ཀྱུ་མདུན་ཕྱོགས་ལ་བསྟན་ཏེ་གཞུག དེ་ཡང་། ཆོས་རྣམས་གཟུངས་ཀྱི་འོག་ཏུ་འོང་བར་བྱེད། མཆོད་རྟེན་ཡིན་ན་མདུན་བུམ་པའི་སྒོ་ཕྱོགས་ཤེས་པར་བྱའོ། ། དེ་དག་གི་བར་མཚམས་རྣམས་སྨན་སྣ། འབྲུ་སྣ། དྲི་བཟང་། རིན་པོ་ཆེ་སོགས་གང་འབྱོར་དར་རམ་རས་སེར་པོས་བསྟུམས་ལ་བཅུག མདོར་ན་སྟོད་སྨད་ཚང་མར་ཟིང་དུ་ཁོ་ནས་ཚགས་བྱས་ན་བརྟན་ཞིང་ཁྱད་དུ་འཕགས་པ་མྱོང་བས་གྲུབ་པ་ལགས། མ་འབྱོར་ན་དྲི་བཟང་གང་རྙེད་དང་།
སྤང་སྤོས། ཤུག་པའི་ཕྱེ་མ་སོགས་དར་རམ་རས་སེར་པོའི་ཁུག་མར་བླུགས་ལ་འགེངས། གཟུངས་རྣམས་རྒྱ་ཤོག་སྔོན་པོ་ལ་སོགས་པའི་གཞི་བཟང་པོ་གང་འབྱོར་ལ་པད་གཟུངས་མ་གཏོགས་བླ་མའི་གདུང་རུས་བཏུལ་མས་བྲི། པད་གཟུགས་རྣམས་གསེར་དངུལ་གང་འབྱོར་གྱིས་བྲི། དེ་མ་འབྱོར་ན་ཐམས་ཅད་སྣག་ཚ་ལ་སོགས་པས་དཔེ་ཆ་ལྟར་ཡིག་ཕྲེང་གོང་འོག་གི་ཚུལ་དུ་མི་འདྲི། གཟུངས་རྣམས་གཅིག་གི་རྗེས་ལ་གཅིག་སྟེ་ཕྲེང་གཅིག་ཏུ་བྲི། དེ་བཞིན་མ་བྱས་ན་ལུ་བཏུབ་ཀྱི་སྐྱོན་འབྱུང་ངོ་། ། དེ་ལྟར་བྲིས་ལ་དྲི་བཟང་གི་ཆུས་བྱུག གཟུངས་རྣམས་མགོ་ནས་བསྒྲིལ་ལ། མགོ་མཇུག་དང་སྟོད་སྨད་ཀྱི་གཟུངས་མི་ནོར་བའི་རྟགས་དང་།
ཁ་ཡིག་འབྱར་བ་བྱས། གདུང་ཚྭ་སོགས་གཟུངས་གཞུག་རྣམས་དང་ལྷན་ཅིག་བཞག ནང་དུ་མི་འཇུག་གོང་དུ་ཐམས་ཅད་ལ་རབ་གནས་བསྡུས་པ་བྱས་ཏེ་གཞུག་པར་བྱའོ། ། དེ་ནས་རྟེན་སོགས་ཀྱི་སྡོམ་ར་ཤིང་དང་། འཇིམ་པ། ཟངས་གསེར་ལ་སོགས་པས་ལེགས་པར་བསྡམས། བྲིས་སྐུ་རྣམས་ལ་གོང་གཤམ་ཞལ་ཁེབས་སོགས་མ་ཚང་བ་མེད་པ་སྟེ་རྟེན་གྱི་བྱ་བ་ཡོངས་སུ་རྫོགས་ནས། ཞག་མ་འགྱངས་པར་རབ་ཏུ་གནས་པ་ཚུལ་བཞིན་ལེགས་པར་བྱས་ན་བསྟན་པ་དང་སེམས་ཅན་ལ་ཕན་ཞིང་། ཡོན་བདག་རྣམས་ལ་གོང་དུ་བཤད་པའི་ཕན་ཡོན་དེ་དག་འབྱུང་ངེས་ཡིན་པས་ཐམས་ཅད་ཀྱིས་དེ་ལྟར་ཐུགས་ལ་བཞག་ནས་མཛད་པ་གལ་ཆེ། གཟུངས་གཞུག་དང་།
རབ་གནས་ཀྱི་མཐའ་སྤྱོད་རྒྱས་པ་སོགས། རྡོ་རྗེ་འཆང་དངོས་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་མཛད་པའི་དོན་གསལ་དང་། རྒྱལ་བ་གཉིས་པ་རྡོ་རྗེ་འཆང་ཀུན་དགའ་བཟང་པོས་མཛད་པའི་བཀྲ་ཤིས་རྒྱ་མཚོ། གསེར་སྐུ་རྡོ་རྗེ་འཆང་བཞེངས་ཚུལ་སོགས་སུ་རྟོགས་པར་བྱའོ།། །། ཡང་མགོན་ཁང་ལྟ་བུ་མགོན་པོ་ལྷ་བརྒྱད་ཀྱི་སྐུ་དང་། ཞལ་གྱི་སྐུ་ཡོངས་རྫོགས་སམ། གཉིས་པ་གཟུགས་གཙོ་འཁོར་སོགས་ཀྱི་བྲིས་སྐུ། འབུར་སྐུ། ལོགས་བྲིས་སོགས་གུར་ཞལ་གཙོ་བོར་གྱུར་པའི་རབ་གནས་ཐུན་མོང་མ་ཡིན་པ་བྱ་ཚུལ་ནི། རྟེན་གྱི་བྱ་བ་ཡོངས་སུ་རྫོགས་པ་སོགས་དོན་ཚན་ལྔ་ནི་གོང་དུ་བཤད་པ་ལྟར་རོ། །
ཆོ་ག་དངོས་ལ་ཐོག་མར་ལེགས་པར་བཤམས་པ་ནི་ཟུར་དུ་བྲིས་སྐུ་དགྲམ་ཞིང་མཆོད་གཏོར་བཤམ་པ་སོགས་མི་དགོས། རབ་གནས་ལ་དགོས་པའི་ཁྲུས་སྟེགས། མངའ་དབུལ། སློབ་དཔོན་གྱི་མདུན་དུ་བུམ་པ་གསུམ་སོགས་དགོས་པའི་ཡོ་བྱད་ཐམས་ཅད་གོང་རབ་གནས་འབྲིང་པོ་ལྟར་མ་ཚང་བ་མེད་པར་བཤམ། ཁྱད་པར་གྱི་ཆོས་ནི་གུར་ཞལ་གྱི་རྟེན་གསར་པའི་དྲུང་དུ། སྟེགས་བང་རིམ་ཅན་ལ་དམ་རྫས་གཏོར་མ་བདུན་ཚར་དང་། མངའ་གསོལ་གྱི་གཏོར་མ་ནམ་མཁའ་རྒྱང་བུ་དང་བཅས་པ། དེ་རྣམས་ཀྱི་མདུན་དུ་ཆུ་བཞི་སྔོན་འགྲོའི་ཉེར་སྤྱོད་ལྔ། དེའི་འོག་སྟར་ལ་བསྐང་གསོའི་གཏོར་མ་སོ་སོའི་ཕྱག་ལེན་བཞིན་ཤིན་ཏུ་རྒྱས་པ། དེའི་མདུན་དུ་ཁྲག་གི་མཆོད་ཡོན།
དབང་པོ་ལྔའི་མེ་ཏོག ཚིལ་ཆེན་གྱི་བདུག་སྤོས། ཞུ་ཆེན་གྱི་སྣང་གསལ། འཁྲིས་པའི་དྲི་ཆབ། ཤ་རུས་ཀྱི་ཞལ་ཟས་དང་། སྟེང་དུ་མི་ལྤགས་དངོས་སམ་རས་སོགས་ལ་བཅོས་པའི་གཡང་གཞིའི་བླ་བྲེ། བར་སྣང་ལ་རྒྱུ་རློན་གྱི་ལྡ་ལྡི། གློ་སྙིང་གི་འཕན་ཚར། འདི་རྣམས་ཆེད་དུ་གཏད་ནས་བསད་པ་མ་ཡིན་པའི་དངོས་དང་། ས་གཞི་ལ་ཀེང་རུས་དངོས་བཀྲམ་པའམ་རི་མོར་བྲིས་པ།
གཞན་ཡང་སྟག་གཟིག གོ་ཁྲབ། གོས་དར། རལ་གྲི་སོགས་མཐོང་བ་བརྒྱུད་པའི་ཕྱག་ལེན་བཞིན་དང་། དེ་ནས་བང་རིམ་འོག་མ་རྣམས་ལ་སྤོས། མེ་ཏོག མར་མེ། ཞལ་ཟས། ཡོན་ཆབ་གང་མང་སོགས་གོང་བཞིན་བཤམས་པའོ། ། དང་པོ་བདག་བསྐྱེད་པ་ནི།
ཐོ་རངས་སྔ་བར་ལངས་ཏེ་གོས་སེར་པོ་གྱོན་སྟན་ལ་འདུག་ལ། གནས་ཡོ་བྱིན་རླབས་བྱས། ལམ་དུས་རྒྱས་པ་བྱས་ནས་དཀྱིལ་འཁོར་བསྡུས་ཏེ། ཧེ་རུ་ཀའི་ང་རྒྱལ་གྱིས་གནས་པའི་བར་བྱས། དེ་ནས་བུམ་པ་བསྒྲུབ་པ། གཉིས་པ་རྟེན་སྦྱང་བ། གསུམ་པ་འཁྲུ་ཞིང་ཕྱི་བ། བཞི་པ་རིང་སྲེལ་གཞུག་པ། ལྔ་པ་གསོལ་བ་གདབ་པ་རྣམས་གོང་རྒྱས་པའི་སྐབས་བཞིན་ཚིག་རིགས་རྣམས་བརྗོད། དྲུག་པ་རྟེན་བསྐྱེད་པ་ནི།
གུར་ཞལ་སོགས་སྐུ་གང་ཡོད་རྣམས་ཨ་མྲྀ་ཏས་བསང་། སྭ་བྷ་ཝས་སྦྱངས། ཤཱུ་ནྱ་ཏཱས་རྟེན་རྣམས་མི་དམིགས་ཏེ་སྟོང་པར་གྱུར། སྟོང་པའི་ངང་ལས་དུར་ཁྲོད་ཆེན་པོ་བརྒྱད་ཀྱི་བསྐོར་བའི་དབུས་སུ་པདྨ་ཉི་མ་མི་རོ་དམར་སེར་མགོ་བོ་གཡས་སུ་བསྟན་པའི་སྟེང་དུ་ཧཱུྃ་ལས་རྡོ་རྗེ་གྲི་གུག་སོགས་ནས་ལྕམ་དྲལ་ལྷ་གསུམ་ཧཱུྃ་དང་བྷྱོཿཡིས་སྒྲ་སྒྲོགས་པ་ཞེས་པའི་བར་དང་། ཞལ་ཡོད་ན་མགོན་པོའི་གཡས་སུ་པདྨ་ཉི་མ་རོའི་སྟེང་དུ་ཧཱུྃ་ལས་རྡོ་རྗེ་གྲི་གུག་སྔོ་ནག་གི་ཡུ་བ་ལ་ཧཱུྃ་གིས་མཚན་པ་ནས། ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་བར་གཏོར་ཆོག་བཞིན་དང་། མགོན་པོའི་ཐུགས་ཁ་ནས་ཡ། ལྷ་མོའི་ཐུགས་ཁ་ནས་མཾ་མདུན་དུ་སྤྲོས་པ་ལས་ཡ་ལས་ནག་པོ་གནོད་སྦྱིན་སོགས་ནས། ཕོ་ཉ་བསམ་གྱི་ཁྱབ་པས་བསྐོར་བ་ཅེས་པའི་བར་གཏོར་ཆོག་ལྟར་བསྐྱེད། གཞན་བླ་མ་ཡི་དམ།
མཆོད་རྟེན་པོ་ཏི་ལྟ་བུ་ཡོད་ན་གོང་རྒྱས་པའི་སྟ་གོན་ལྟར་ཀྱེ་རྡོ་རྗེ་རིགས་ལྔ་སོགས་སུ་བསྐྱེད། གཞན་ཡང་དེས་རིང་འགྲེའོ། ། བསྐྱེད་ཚར་བ་དང་། ལྷ་དེ་ཐམས་ཅད་ཀྱི་དཔྲལ་བར་ཟླ་བའི་སྟེང་དུ་ཨོཾ་དཀར་པོ། མགྲིན་པར་པདྨའི་སྟེང་དུ་ཨཱཿདམར་པོ། ཐུགས་ཀར་ཉི་མའི་སྟེང་དུ་ཧཱུྃ་སྔོན་པོ། ཞེས་བརྗོད་ཅིང་བསམ་ལ་བྱིན་གྱིས་རླབས། བདུན་པ་ཡེ་ཤེས་པ་སྤྱན་དྲངས་ཤིང་དགུག་གཞུག་བྱ་བ་ལ། སྤྱན་དྲངས་པ་དངོས། བགེགས་བསྐྲད་ཅིང་མཆོད་པ།
དགུག་གཞུག་བྱ་བའོ། ། སྤྱན་དྲངས་བ་ནི། སློབ་དཔོན་གྱིས་དྲིལ་སིལ། གཞན་རྣམས་ཀྱི་རྔ་ཆ་ལངས། མཆོད་གཡོག་པ་གཉིས་ཀྱིས་རྐང་གླིང་གཡབ་དར། མགོན་པོའི་སྦྱར་སྤོས། གུ་གུལ། ཤ་ཆེན་སོགས་དུད་པ་ཤིན་ཏུ་ཆེ་ཞིང་རྔམ་བརྗིད་དང་ལྡན་པར་བྱས་ལ། ངག་ཏུ། རང་གི་སྙིང་ཁ་དང་།
མདུན་བསྐྱེད་ཆོས་སྐྱོང་འཁོར་བཅས་ཀྱི་ཐུགས་ཁ་ནས་འོད་ཟེར་འཕྲོས་པས་རང་བཞིན་གྱི་གནས་དང་། འོག་མིན་རྣམ་པར་སྣང་མཛད་ཀྱི་ཐུགས་ཁ་སོགས་ནས་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་། ཡི་དམ་དཀྱིལ་འཁོར་ལྷ་ཚོགས། བཀའ་སྲུང་དམ་ཅན་རྒྱ་མཚོའི་ཚོགས་དང་བཅས་པ་ལ་སངས་རྒྱས་བྱང་སེམས་བསམ་གྱིས་མི་ཁྱབ་པས་བསྐོར་བ་བཛྲ་ས་མཱ་ཛཿ ཞེས་བརྗོད་ཅིང་རྡོ་རྗེ་བསྡུ་བའི་ཕྱག་རྒྱ་བྱ། དེ་ནས་རོལ་མོ་རྣམས་གཅམ་ཞིང་། རྔ་བརྡུང་དབྱངས་དང་བཅས་པས། ཧཱུྃ་རྡོ་རྗེ་འཆང་ཆེན་མཁའ་འགྲོ་རྡོ་རྗེ་གུར། ། བྲམ་ཟེ་མཆོག་སྲེད་བདེ་བའི་རྡོ་རྗེ་དང་། ། ཤྲརྡྷ་ཀ་ར་ཝརྨ་རིན་ཆེན་བཟང་། །
ཡོན་ཏན་ཚུལ་ཁྲིམས་ལ་སོགས་གཤེགས་སུ་གསོལ། ། བློ་གྲོས་གྲགས་དང་རྗེ་བཙུན་ས་སྐྱ་པ། ། ཀུན་དགའ་སྙིང་པོ་བསོད་ནམས་རྩེ་མོ་དང་། ། གྲགས་པ་རྒྱལ་མཚན་ས་སྐྱ་པཎྜི་ཏ། ། ཆོས་རྒྱལ་འཕགས་པ་ལ་སོགས་གཤེགས་སུ་གསོལ། ། དམ་པ་ཀུན་གྲགས་བདག་ཉིད་ཆེན་པོ་དང་། ། བསོད་ནམས་རྒྱལ་མཚན་བླ་ཆེན་ཀུན་དགའི་མཚན། ། ནམ་མཁའ་རྒྱལ་མཚན་རྒྱ་གར་ཤེས་བཟང་དང་། ། ཀུན་དགའ་བསོད་ནམས་ལ་སོགས་གཤེགས་སུ་གསོལ། ། རྩ་བརྒྱུད་བླ་མའི་ཚོགས་རྣམས་ཀུན་འདུས་ཤིང་། །
ཡི་དམ་དཀྱིལ་འཁོར་ལྷ་ཚོགས་ངོ་བོ་ཉིད། ། ཆོས་སྐྱོང་ཀུན་གྱི་ཕྲིན་ལས་བསྒྲུབ་མཛད་པའི། ། དེ་འདྲ་གང་ཡིན་བླ་མ་གཤེགས་སུ་གསོལ། ། ཆོས་སྐུ་མཁའ་ཁྱབ་ཕོ་བྲང་ལྷུན་གྲུབ་ནས། ། ཐབས་མཁས་ཐུགས་རྗེས་གང་འདུལ་སྐུར་སྟོན་ཅིང་། ། སྐལ་བཟང་རྨད་དུ་བྱུང་བའི་དཀྱིལ་འཁོར་མཆོག ། མགོན་པོ་ལྷ་མོ་ཀུན་གཤེགས་གདན་ལ་བཞུགས། ། ད་ལྟ་སྙིགས་མ་ལྔ་བདོའི་དུས་ཚོད་འདིར། ། གཤེགས་ཤིང་བཞུགས་པའི་གནས་ནི་ངན་ན་ཡང་། ། ཤཱཀྱའི་རྒྱལ་པོའི་བསྟན་པ་བསྲུང་བ་དང་། །
བདག་ཅག་འཁོར་བཅས་རྣམས་ལ་ཕན་གདགས་ཕྱིར། ། གནས་འདིར་གཤེགས་ནས་དངོས་གྲུབ་མ་ལུས་སྩོལ། ། ན་མོ་གུ་རུ་ས་པ་རི་ཝཱ་རེ་བྷྱཿ ས་མཱ་ཛཿ པདྨ་ཀ་མ་ལཱ་ཡ་སཏྭཾཿ ཨོཾ་བཛྲ་ཤྲཱི་ཧེ་རུ་ཀ་ཧེ་བཛྲ་ས་པ་རི་ཝཱ་ར་བཛྲ་ས་མཱ་ཛཿ པདྨ་ཀ་མ་ལཱ་ཡ་སཏྭཾཿ ཛཿཧཱུྃ་བཾ་ཧོཿ ཨོཾ་ཤྲཱི་མ་ཧཱ་ཀཱ་ལཱ་ཡ། མ་ཧཱ་ཀཱ་ལི་དེ་ཝི།
ཙ་ཏུརྨུ་ཁ། བཛྲ་ཀཱ་ལ་ཡཀྵ། ཀཱ་ལི་ཡཀྵི་ཎི། ཀཱ་ལ་པུ་ཏྲ། རུ་ཏྲ་བྷ་ཊ། རུ་ལུ་རཀྵ་སི་ས་པ་རི་ཝཱ་ར་བཛྲ་ས་མཱ་ཛཿ པདྨ་ཀ་མ་ལཱ་ཡ་སཏྭཾཿ ཛཿཧཱུྃ་བཾ་ཧོཿ ཞེས་བརྗོད་ཅིང་སྔགས་ཀྱི་རིངས་ལ་རོལ་མོ་ཆེམས་བརྡུང་དང་། ཤུག་པའི་སྒྲ་ཆེར་བྱ་ཞིང་།
མཆོད་གཡོག་པ་གཉིས་ཀྱི་གཡབ་དར་གཡབ་ཅིང་རྐང་གླིང་འབུད། ཕྱོགས་ཐམས་ཅད་དུ་བལྟས་ལ་བརྒྱུག དམིགས་པ་ནི་གོང་དུ་སྤྱན་དྲངས་པའི་རྩ་བརྒྱུད་ཀྱི་བླ་མ་སོགས་ན་བུན་འཐིབ་པ་ལྟར་འོད་ཟེར་དཔག་ཏུ་མེད་པ་དང་བཅས་ཐིབ་ཐིབ་བྱོན་ནས། རྟེན་རྣམས་ཀྱི་སྐུ་ལ་ཆར་ཆེན་པོ་བབས་པ་ལྟར་སིབ་སིབ་ཐིམ་པར་བསམ། དེ་ནས་རོལ་མོ་རྣམས་བཞག སློབ་དཔོན་གྱིས་རེང་བུ་བཟུང་། གཞན་རྣམས་ཀྱི་དྲིལ་སིལ་གདངས་དང་བཅས་པས། མ་ལུས་སེམས་ཅན་ཀུན་གྱི་མགོན་གྱུར་ཅིང་། ། ཞེས་པ་ནས། མཆོག་རྣམས་ལེགས་པར་སྩལ་དུ་གསོལ། །
ཞེས་སྔགས་དང་བཅས་པའི་བར་དང་། བགེགས་བསྐྲད་ཅིང་མཆོད་པ། དགུག་གཞུག་བྱ་བ་གཉིས་དང་། བརྒྱད་པ་རྒྱས་གདབ་པ་རྣམས་སྟ་གོན་གྱི་དཀྱིལ་འཁོར་དང་། དགུ་པ་དབང་བསྐུར་བ། བཅུ་པ་མཆོད་ཅིང་བསྟོད་པ། བཅུ་གཅིག་པ་སྤྱན་དབྱེ་བ། བཅུ་གཉིས་པ་བརྟན་པར་བཞུགས་སུ་གསོལ་བ་གདབ་ཅིང་ཞལ་བསྒྱུར་བྱ་བ། བཅུ་གསུམ་པ་མངའ་དབུལ་རྒྱས་པར་བྱ་བ་བཞི་རྣམས་གོང་རྒྱས་པའི་དངོས་གཞི་ལྟར་བྱ་ཞིང་། འོན་ཀྱང་ཁྱད་པར་ནི་རིགས་བདག་གིས་དབུ་བརྒྱན་པའི་སྐབས་སུ་གུར་གྱི་མགོན་པོ་ལྕམ་དྲལ།
ཞལ་བཞི་པ། ལས་མགོན་སོགས་ལ་མི་བསྐྱོད་པས་དབུ་བརྒྱན། གཞན་འདྲ། མཆོད་བསྟོད་རྒྱས་པས་མངའ་དབུལ་བའི་སྐབས་སུ་དྲག་པོའི་མཆོད་པ་རྣམས་བསྐང་རྫས་བྱིན་རླབས་ལྟར་བྱིན་གྱིས་རླབས་ལ། དེ་ནས་འཕགས་པ་རིན་པོ་ཆེའི་མཛད་པའི་བདུད་རྩི་ལྔ་མཆོད་རྒྱས་པ་སོ་སོའི་ཕྱག་རྒྱ་གདངས་དང་བཅས་པ། དྲིལ་བུ་དམ་ཚིག་མ་མན་ལ་རྔ་བརྡུངས་ཌཱ་དྲིལ། རྐང་གླིང་། དབྱངས་སོགས་མཐོང་བ་བརྒྱུད་པའི་ཕྱག་ལེན་བཞིན་རྫོགས་པར་མཛད། རྔ་སིལ་རྣམས་བཞག མཆོད་པ་བྱིན་རླབས།
སྟོང་གསུམ་འདིའམ་སོགས་ཐུན་མོང་བ་རྣམས་གོང་བཞིན་མཛད། བསྟོད་པའི་སྐབས་སུ་བསྟོད་པ་ཐུན་མོང་བ་རྣམས་སོང་བའི་རྗེས། དཔོན་སློབ་ཐམས་ཅད་ཀྱི་རྔ་བརྡུངས་རོལ་མོ་དབྱངས་དང་བཅས་པས། མགོན་པོ་ལ་སྲིན་གཟུགས་མ། ལྷ་མོ་ལ་གང་སྐུ་མ། ཞལ་ལ་དཔལ་ལྡན་དབང་ལྡན་མ། ལས་མགོན་ལྔ་ལ། མགོན་པོའི་བཀའ་མཉན་ནག་པོ་གནོད་སྦྱིན་སོགས་ཚིག་རྒྱས་པའམ་ཤླཽ་ཀ་རེ་མཛད། དེ་ནས་རོལ་མོ་བཞག་ལ། བྱེ་བྲག་ཏུ་ཉེ་བར་མཁོ་བའི་མངའ་དབུལ་བ་མན་མཛད།
མཇུག་གི་ཆོ་ག་དོན་ཚན་བཅུ་གཉིས་པོ་རབ་གནས་འབྲིང་པོ་ལྟར་བྱའོ། ། འོན་ཀྱང་གཏོར་མ་སྦྱིན་པའི་སྐབས་སུ་སོ་སོའི་ཕྱག་ལེན་བཞིན་གཏོར་བསྔོ། བཤགས་པ་ཡན་གྲུབ་མཚམས་ཡི་དམ་ལྷ་གཏོར་མ་གཏོགས། དམ་རྫས་གཏོར་མ། མངའ་གསོལ་གྱི་གཏོར་མ། བསྐང་གསོའི་གཏོར་མ་རྣམས་འགབ་ནས་ཆུ་གཙང་གིས་བྲན་ལ། དེ་ནས་རིམ་པ་བཞིན་བསྒྲུབ་ཁང་གི་སྟེང་དུ་སྟེགས་གཙང་མ་ལ་བཞུགས་སུ་གསོལ་ལ་ནང་མཆོད་ཀྱི་བྲན། དེའི་མདུན་དུ་ཇ་གོས་དར། དངུལ་དམ་ཕོར། ཁྲབ་རྨོག་སོགས་གང་འབྱོར་གྱིས་སྤྱན་གཟིགས་བཤམ།
སློབ་དཔོན་གྱི་མདུན་དུ་རྡོ་དྲིལ་ནང་མཆོད་སོགས་བཞག འཕྱར་དར་སོགས་ཅི་མང་ཕྱར། སྤོས་སྣ་གང་འཛོམས་དང་། བསངས་ཤིང་སྣ་ཚོགས་ཀྱི་བསངས་དུད་སྦྱར། དུང་རྒྱ་གླིང་སོགས་རོལ་མོའི་བྱེ་བྲག་བསམ་གྱིས་མི་ཁྱབ་པ་བྱེད། དེ་ནས་དཔོན་སློབ་རྣམས་སྟེང་དུ་བཞུགས་གདན་ལ་འཁོད། རྡོ་རྗེའི་རྩེས་ནང་མཆོད་གཏོར་ཏེ། བསྐང་རྫས་བྱིན་རླབས་རྣམས་སོ་སོའི་ཕྱག་ལེན་བཞིན་བྱས་ལ། དཔོན་སློབ་རྣམས་དབུ་ཞྭ་ཕུད་བཞེངས་ཏེ། རོལ་མོ་ཐམས་ཅད་འབུད་དཀྲོལ་བྱ་ཞིང་བྱིན་དབབ་ལ།
རྔ་བརྡུངས་དབྱངས་དང་བཅས་པས། ཧཱུྃ་དད་པ་དང་ནི་དམ་ཚིག་གི ། སོགས་དམ་པས་མཛད་པའི་ནག་པོ་མཆོད་རྟེན་མའི་སྤྱན་འདྲེན་དང་། ཆོས་དབྱིངས་སྤྲོས་བྲལ་སོགས་ས་ལོས་མཛད་པའི་ལྷ་མོའི་སྤྱན་འདྲེན་རྒྱས་པ་དང་། ཧཱུྃ་ལྷ་མཆོག་མ་ཧཱ་ཀཱ་ལ་མཐུ་བོ་ཆེ། ། ཕྲིན་ལས་དྲག་པོས་གདུག་པ་ཚར་གཅོད་ཅིང་། ། ཞེས་པ་ཞལ་གྱི་སྤྱན་འདྲེན་རྒྱས་པ་དང་། ཧཱུྃ་དད་པ་དང་ནི་དམ་ཚིག་གི ། ཚུར་གཤེགས་མོན་པ་མིང་སྲིང་གསུམ། ། སོགས་བདག་ཆེན་རྒྱ་གར་བས་མཛད་པའི་པུ་ཏྲའི་སྤྱན་འདྲེན་དང་།
ཆེ་ཞེས་ཆེན་མོ་གསང་བའི་གཟུགས། ། སོགས་དཀར་བདུད་ཀྱི་སྤྱན་འདྲེན་སྔགས་དང་བཅས་པ། བརྟན་བཞུགས། བྱོན་སྐྱེམས་གཉིས་ས་ལོའི་བསྐང་གསོ་གསར་པ་ལྟར་མཛད། དེ་ནས་བཞུགས་ལ། བསྐང་བ་སོགས་སོ་སོའི་གཏོར་སྔགས་ལན་གསུམ་གྱིས་ཕུལ། ཕྲིན་ལས་བཅོལ། སྤྱི་བསྐང་སྐུ་དང་གསུང་ཐུགས་མལ་གྱི་མཛད་པ་ལ། ངེད་རང་གི་ཚིག་གཉིས་ཁ་སྐོང་སུ་སྦྱར་བ་མཛད། དེ་ནས་མངའ་གསོལ་གྱི་ཤོག་རིལ་རྣམས་བཀླགས་ཏེ་འདུར་གདངས་དང་བཅས།
ཧཱུྃ་ཀྱེ་ཡི་རྡོ་རྗེའི་སྤྲུལ་པ་ནི། ། སོགས་དམ་པས་མཛད་པའི་མངའ་གསོལ་དང་། ཧཱུྃ་དཔལ་ཆེན་ཐུགས་ཀྱི་ཕོ་ཉ་མཆོག ། སོགས་བདག་ཆེན་གྲགས་བློ་བས་མཛད་པའི་མངའ་གསོལ་རྣམས་ཚར་གཅིག་བཀླགས་ཚར་བ་དང་། དབུ་ཞྭ་རྣམས་བཞེས་སྔགས་དབྱངས་དང་། བསྟོད་པ་སངས་རྒྱས་བསྟན་བསྲུང་མ་མཛད་ནས། རྡོ་རྗེའི་གླུ། བཀྲ་ཤིས་ཀྱི་ཚིགས་བཅད། བསྔོ་བ་སྨོན་ལམ་གྲུབ་མཚམས། ཚོགས་འཁོར་གྱི་ཡོ་བྱད་ཐམས་ཅད་ནང་མཆོད་ཀྱིས་སྦྱངས།
བྱིན་རླབས་ནས་བཤགས་པའི་བར་ཕུར་པ་ལྟར་རྔ་བརྡུང་དང་བཅས་ནས་མཛད། སྤྱན་འདྲེན། བསྐང་བ། ཚོགས་འཁོར་སོགས་རང་རང་གི་ཕྱག་ལེན་བཞིན་བྱས་པས་ཁྱབ། ཡང་སྦྱིན་བདག་འབྱོར་པ་ཞན་ན་ཚོགས་འཁོར་མཛད་པ། འོག་ཏུ་ཙ་རུའི་བཟའ་བ་ཁོ་ན་ལ་བསྡུས་ཀྱང་འགལ་བ་མེད་དོ། ། དེ་ནས་དཔོན་སློབ་རྣམས་བཞེངས་ཏེ་པུ་ཏྲ་བསྐུལ། སྤྱི་བསྟབ་ཀྱི་གཏོར་མ་ཕུལ། སྲིད་ཞིའི་དཔལ་འབྱོར་ལ་སོགས་སོ་སོའི་ཕྱག་ལེན་ལྟར་མཛད་ནས་འོག་ཏུ་ཕེབས་ཏེ། ཆོས་སྐྱོང་བསྒོ་བ་མན་མཛད་པ་སྟེ།
དེ་དག་གི་ནི་མགོན་པོའི་རབ་གནས་ཐུན་མོང་མ་ཡིན་པ་བསྟན་ཟིན་ཏོ།། །། རབ་གནས་གྲུབ་དང་བསྟུན། རྗེས་གནང་མ་ཐོབ་པ་དང་། དམ་ཚིག་ཉམས་པ་ལ་མི་སྟོན། མགོན་པོ་འདི་ཤིན་ཏུ་རང་གཉན་པའི་གྲགས་པ་དང་བཅས་པས་མངའ་གསོལ་བས། དེ་ལྟར་དུ་འགྱུར་བ་ལེགས་ཏེ། དཔེར་ན་ལྷ་འདྲེ་གྲགས་པ་ཅན་ཆགས་པ་དང་། གཅན་གཟན་གཏུམ་པོ་དང་། མི་ཐུ་མོ་ལ་དེ་ལྟར་བསྒྲགས་པས་ཐམས་ཅད་ཚར་གཅོད་ཅིང་། ཡིད་བཞིན་གྱི་ནོར་བུ་ལ་མངའ་གསོལ་བྱས་པས་དགོས་འདོད་ཐམས་ཅད་འབྱུང་བ་བཞིན་ནོ། །
དེ་ལྟར་མགོན་ཁང་དེ་ལ་མཆོད་གཏོར་རྒྱུན་མ་ཆད་པ་དང་། ཁྱད་པར་ཚིལ་ཆེན་དང་། སྦྱར་སྤོས་སོགས་ཀྱི་དུད་པ་རྒྱུན་མ་ཆད་པར་དབུལ་ཞིང་། དེའི་དྲུང་དུ་བསྒྲུབ་པ་སོགས་བྱས་ན་འགྲུབ་ཐག་ཉེ་ཞིང་། བར་ཆད་སེལ་བའི་མཆོག་ཏུ་འགྱུར་བ་མྱོང་བས་གྲུབ་པ་ལགས། འདི་དག་ནི་ཞར་བྱུང་གི་ཡན་ལག་སྟེ་ཐམས་ཅད་ཡོངས་སུ་རྫོགས་པ་བསྟན་པའོ།། །། དེ་རྣམས་ཀྱི་རབ་གནས་རྒྱས་འབྲིང་སོགས་དོན་གསལ་གྱི་དགོངས་པ་ཅི་ལོང་བྱས། གུར་ཞལ་གྱི་རབ་གནས་དཔལ་ཀྱེ་རྡོ་རྗེའི་རྣལ་འབྱོར་ལ་བརྟེན་པའི་ལུགས་ཀྱི་ཆོ་ག་ཆ་ལག་དང་བཅས་པ་རྫོགས་སོ།། །། དེང་སང་གཤིན་པོའི་དོན་དུ་རུས་པ་བསྲེག་སྦྱོང་བྱས་ཚ་ཚ་བཏབ་ནས། ཀུན་རིག་ལ་བརྟེན་པའི་རབ་གནས་ཉིན་གང་མ་མཛད་པའི་ཕྱག་སྲོལ་བཟང་པོ་ཞིག་འདུག་ནའང་།
ལེགས་པར་བརྟགས་ན་ཆོ་ག་རྒྱས་འབྲིང་བསྡུས་གསུམ་གྱི་རྣམ་གཞག་གང་དང་མི་མཐུན་པ་ཞིག་འདུག་པ་ནས། རང་ཉིད་ཀྱི་མི་ཤེས་རུང་། གཞན་ལ་ཕན་པ་ཞིག་བྱུང་ན་ཅི་མ་རུང་སྙམ་རྗེ་བཙུན་གོང་མ་རྣམས་དང་། ས་ལོ་ཐམས་ཅད་མཁྱེན་པ་ལ་གསོལ་བ་བཏབ་ནས་བྲི་བར་བྱའོ། ། དེ་ལ་རྟེན་གྱི་བྱ་བ་ཡོངས་སུ་རྫོགས་པ་སོགས་ལྔ་ནི་གོང་དུ་བསྟན་པ་བཞིན་དང་། ཆོ་ག་དངོས་ལ་སྡོམས་ནི། ལེགས་བཤམ་བདག་བསྐྱེད་བུམ་པ་བཟླས། ། རྟེན་སྦྱངས་བཀྲུ་ཞིང་ཕྱི་བ་དང་། ། རིང་སྲེལ་གཞུག་ཅིང་གསོལ་བ་གདབ། ། རྟེན་བསྐྱེད་སྤྱན་དྲངས་དགུག་རྒྱས་གདབ། །
དབང་བསྐུར་མཆོད་བསྟོད་སྤྱན་དབྱེ་བྱ། ། དེ་ཡང་མཆོད་བསྟོད་བྱེ་བྲག་དང་། ། སྦྱིན་སྲེག་སྔགས་ཏེ་དངོས་གཞི་འོ། ། ཞེས་ཚིག་རྐང་དང་པོ་འདོན་པ་ཅུང་ཟད་བསྒྱུར་ཏེ། དོན་བཅོ་ལྔ་ལས། དང་པོ་ལེགས་པར་བཤམ་པ་ནི་ཚ་ཚ་ལ་སོགས་པ་རྟེན་གསར་པ་སྟེགས་མཐོ་བར་བཞུགས་པའི་མདུན་དུ་རས་ལ་སོགས་པའི་གཞི་བཟང་པོ་ལ་མཆོད་ཡོན་སྔོན་དུ་འགྲོ་བའི་ཉེར་སྤྱོད་ལྔ་དང་། གཞན་ཡང་སྤོས། མེ་ཏོག མར་མེ། ཞལ་ཟས།
ཡོན་ཆབ་སོགས་གང་མང་འབྱོར་པ་དང་བསྟུན་བཀོད་པ་མཛེས་པར་བཤམ། དེའི་མདུན་དུ་ཁྲུས་སྟེགས་དང་། མངའ་དབུལ་གྱི་སྟེགས་སྦྱང་ཆས། སློབ་དཔོན་གྱི་མདུན་དུ་བུམ་པ་གསུམ་བཀོད་པ་སོགས་དགོས་པའི་ཡོ་བྱད། ནང་མཆོད། ཡི་དམ་ཆོས་བསྲུང་གི་མཆོད་གཏོར་མ་གཏོགས་གཞན་ཐམས་ཅད་གོང་གི་རབ་གནས་འབྲིང་པོའི་སྐབས་ལྟར་མ་ཚང་བ་མེད་པར་བཤམ། རྟེན་ལ་དབང་བསྐུར་བའི་དབུ་རྒྱན། རྡོ་དྲིལ་གོང་བཞིན་ལ། དར་དཔྱངས་དང་རྩ་ཆིངས་དགོས། དཔོན་སློབ་རྣམས་ཀྱི་བདག་འཇུག་གི་ཆས་མི་དགོས།
རྟེན་གྱི་འཁྲིས་སྟེགས་ཞིག་ལ་ཆོས་སྐྱོང་བསྒོ་བའི་གཏོར་མ་གོང་བཞིན་དང་། དེའི་མདུན་དུ་ཆུ་གཉིས་སྔོན་འགྲོའི་ཉེར་སྤྱོད་ལྔ་བཤམ། དེ་བས་སྟེགས་ཅུང་སྨ་བ་ལ་ཆ་གསུམ་གཏོར་མ་རྣམས་བཤམ་པའོ། ། གཉིས་པ་བདག་བསྐྱེད་པ་ནི། ཐོག་མར་མཆོད་པ་བྱིན་གྱི་རླབས་པ་ལ། ཨོཾ་བཛྲ་ཡཀྵ་ཧཱུྃཿ ཅེས་ཕྱག་རྒྱ་དང་བཅས་པས་བགེགས་བསལ། ཨོཾ་བཛྲ་ཛྭཱ་ལ་ཨ་ན་ལ་ཧ་ན་ད་ཧ་པ་ཙ་མ་ཐ་བྷཉྫ་ར་ཎ་ཧཱུྃ་ཕཊ། ཅེས་ཕྱག་རྒྱ་དང་བཅས་པས་གཟི་བྱིན་བསྐྱེད། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱ་སྭ་ཝ་ཤུདྡྷོ྅་ཧཾ།
སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། མེ་ཏོག བདུག་སྤོས། མར་མེ། དྲི་ཆབ། ཞལ་ཟས། གཞན་ཡང་རོལ་མོ་དང་འཕན་གདུགས་ལ་སོགས་པའི་མཆོད་རྫས་བསམ་གྱིས་མི་ཁྱབ་པ་དང་ཞིང་ཐོགས་པ་མེད་པ་ནམ་མཁའི་ཁམས་ཐམས་ཅད་གང་བར་གྱུར། སོ་སོའི་ཕྱག་རྒྱ་དང་བཅས་པས་ཨོཾ་ཨརྒྷཾ། པུཥྤཾ། དྷཱུ་པཾ།
དཱི་པཾ། གནྡྷཾ། ནཻ་ཝི་དྱཾ། ཤཔྟ་ཨཱཿཧཱུྃ་ཅེས་དང་། དྷརྨ་ར་ཎི་ཏ་སོགས་བརྗོད་ཅིང་རོལ་ཆེན་བྱས་ཏེ་མཆོད་པ་བྱིན་གྱི་བརླབས་བོ། ། དེ་ནས་བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་ད་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ༞ དམ་པའི་ཆོས་རྣམས་ལ༞ འཕགས་པའི་དགེ་འདུན་རྣམས་ལ༞ ཞེས་པའི་སྐྱབས་འགྲོ་ཉི་ཤུ་རྩ་གཅིག་ལ་སོགས་པ་བྱས་ནས། ཆོས་ཐམས་ཅད་སྟོང་ཞིང་བདག་མེད་པ་ཡིན་པ་ལ།
དེ་མ་རྟོགས་པའི་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས་ཏེ་སངས་རྒྱས་ཀྱི་ས་ལ་འགོད་པར་བྱ། དེའི་ཆེད་དུ་བཅོམ་ལྡན་འདས་རྡོ་རྗེ་སེམས་དཔའི་བསྒོམ་བཟླས་ཉམས་སུ་བླང་བར་བགྱིའོ། ། ཞེས་ལན་གསུམ་གྱིས་སེམས་བསྐྱེད། ཨོཾ་སྭ་བྷཱ་ཝ་སོགས་ཀྱིས་ཆོས་བདག་མེད་པར་བསྒོམ། སྟོང་པའི་ངང་ལས་རང་སྐད་ཅིག་གིས་རྡོ་རྗེ་སེམས་དཔའ་གསལ་བའི་ལྐོག་མར་ཧྲཱིཿལས་པདྨ་དམར་པོ་འདབ་མ་བརྒྱད་པ། ལྕེའི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ཉལ་སྟབས་སུ་གནས་པར་གྱུར། ཨོཾ་བཛྲ་ཛི་ཧྭ་ཞེས་བརྗོད་པས་ལྕེ་རྡོ་རྗེར་བྱིན་གྱི་རླབས། ལག་པ་གཉིས་ཀྱི་མཐིལ་དུ་ཨ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ། ཧཱུྃ་ཧཱུྃ་ལས་རྡོ་རྗེ་རྩེ་ལྔ་པ་རེ་རེ། དེ་ཞུ་བ་ལག་པ་ཐིམ་པས་ལག་པ་གཉིས་རྡོ་རྗེའི་རང་བཞིན་དང་།
སོར་མོ་རྣམས་རྡོ་རྗེ་རྩེ་གཅིག་པར་གྱུར། ཧཱུྃ་ལས་བདག་ཉིད་ཁྲོ་བོ་མེ་ལྟར་འབར་བ་སྐུ་མདོག་སྔོན་པོ་ཞལ་གཅིག་ཕྱག་གཉིས་པ་གཡས་རྡོ་རྗེ་གསོར་བའི་ཚུལ་དང་། གཡོན་ཁུ་ཚུར་གྱི་དྲིལ་བུ་སྙེམས་པའི་ཚུལ་གྱིས་འཛིན་པ་ཅུང་ཟད་ཁྲོ་བ་སེམས་དཔའི་དཀྱིལ་མོ་དཀྲུང་གིས་བཞུགས་པར་གྱུར། ཨོཾ་གྲྀཧྞ་བཛྲ་ས་མ་ཡ་ཧཱུྃ་བཾ་དང་། ཏེ་རཱིནྟའི་ཕྱག་རྒྱ་ང་རྒྱལ་བཟུང་། ཕྱག་རྒྱ་དེ་ཉིད་སྤྱི་བོ། དཔྲལ་བ། རྣ་བ་གཡས་པ། ལྟག་པ། རྣ་བ་གཡོན་པ་རྣམས་སུ་བཞག་ལ།
ཨོཾ་བཛྲ་ཛྭཱ་ལ་ཨ་ན་ལཱརྐ་ཧཱུྃ་ཨ་བྷི་ཥིཉྩ་མཾ་གིས་གནས་དེ་ལྔར་རྡོ་རྗེ་རྩེ་ལྔ་པ་རེ་རེ་བསམ་ལ་སྔགས་ལན་ལྔ་བརྗོད་པས་དབང་བླང་། ཨོཾ་བྲུཾ་དང་། རྡོ་རྗེ་ཁུ་ཚུར་གཉིས་མདུད་པ་འཆིངས་བཞིན་པའི་ཚུལ་དུ་བྱས་ལ། སྙིང་ཁ་མགྲིན་པ་ལྟག་པ་དང་། ། སྙིང་ཁ་ནུ་མའི་བར་དང་ནི། ། སྙིང་ཁ་མགྲིན་པ་རྒྱབ་དཔྲལ་བ། ། ཅེས་པའི་གནས་རྣམས་སུ་རེག་ལ། དར་དཀར་པོ་ཞེངས་སུ་ཁྲུ་གང་པ། དཀྱུས་སུ་ཁྲུ་ཉི་ཤུ་རྩ་གཅིག་པས་གནས་དགུར་མདུད་པ་བྱ་ཞིང་། དཔྲལ་བར་ཐལ་མོ་རྩེ་སྤྲད་ནས་གཤམ་བརྡབས་ཏེ།
ཨོཾ་བཛྲ་ཏུ་ཥྱ་ཧོཿ ཞེས་པས་རྣ་བ་གཉིས་ཀྱི་སྟེང་དུ་དར་དཔྱངས་ཀྱི་འགུག་ཕྱུང་ནས་ལྷག་མ་ལུས་དང་མཉམ་པར་བསམ་སྟེ་བདག་ཉིད་རིགས་ཀྱི་ཁྲོ་བོར་བསྐྱེད་པའོ། ། དེ་ནས་སྲུང་འཁོར་བསྒོམ་པའི་ཕྱིར། ཨོཾ་བཛྲ་ཛྭཱ་ལ་ཨ་ན་ལཱརྐ་ཧཱུྃ་གིས་བགེགས་ལ་བསྣུན། ཨོཾ་བཛྲ་ཛྭཱ་ལ་ཨ་ན་ལ་ཧ་ན་ད་ཧ་པ་ཙ་མ་ཐ་བྷཉྫ་ར་ཎ་ཧཱུྃ་ཕཊ་ཀྱི་བསྲེགས། ཨོཾ་བཛྲ་ནེ་ཏྲི་བནྡྷ་སརྦ་བིགྷྣན་གྱིས་བགེགས་བཅིངས་ཏེ་སྔར་ཡོད་ཀྱི་བགེགས་བསལ་བའི་ཆོ་གའོ། ། དེ་ནས་ཨོཾ་དྲྀ་དྷོ་མེ་བྷཱ་ཝ་བནྡྷ་རཀྵ་སརྦཱན་སྭཱཧཱས་འོག་བཅིངས། ཨོཾ་ཧུ་ལུ་ཧུ་ལུ་ཧཱུྃ་ཕཊ་ཀྱིས་སྟེང་བཅིངས། ཨོཾ་བཛྲ་ཡཀྵ་ཧཱུྃ་གི་སྔར་གྱི་འོག་བཅིངས། ཨོཾ་དྲུཾ་བནྡྷ་ཧཾ་གིས་ཤར་བཅིངས།
ཨོཾ་ཧཱུྃ་བཛྲ་པཱ་ཤ་ཧྲཱིཿ ཞེས་པས་ཤར་གྱི་ནང་བཅིངས། ཨོཾ་པ་ཏངྐི་པ་ཏངྐི་ནི་རཊ་ཀྱིས་ནུབ་བཅིངས། ཨོཾ་ཧྲཱིཿབཛྲ་ཀཱ་ལི་རུཊ་མཊ་ཀྱིས་བྱང་བཅིངས། ཨོཾ་བཛྲ་ཤི་ཁ་རེ་རུཊ་མཊ་ཀྱིས་ལྷོ་བཅིངས། ཧཱུྃ་བཛྲ་ཀརྨས་དལ་བཅིངས། ཧཱུྃ་ཅེས་པས་ཧཱུྃ་མཛད་ཀྱི་རྭ་བ་བསྒོམ། ཨོཾ་བཛྲ་བནྡྷ་བཾ་གྱིས་ཐམས་ཅད་རྡོ་རྗེའི་རང་བཞིན་དུ་བསྒོམ། དེ་དག་གི་ཕྱག་རྒྱ་ནི་གཞན་ཕན་མཐའ་ཡས་སུ་བལྟ་བར་བྱའོ། ། རང་གི་སྙིང་ཁ་ནས་འོད་ཟེར་འཕྲོས་པས་སོགས་ཁྲོ་བོ་སྤྱན་འདྲེན།
བསྟོད་པ་རྣམས་གོང་གི་སྤྱན་དྲངས་བའི་སྐབས་བཞིན་ལ། འཇིགས་པའི་ཧཱུྃ་སྒྲ་ངེས་སྒྲ༞ དཀྱིལ་འཁོར་ཆེན་པོའི་ས་གཞི་ལ་གནས་པའི། ། སོགས་མི་བརྗོད་དེ། གཞན་ཕན་འོད་ཟེར་ལས་ཁྲོ་བོའི་བསྟོད་པ་ཡང་བྱའོ། ། ཞེས་པ་ཙམ་ལས་བགེགས་ལ་བཀའ་བསྒོ་བ་མ་གསུངས་ཤིང་། བདག་བསྐྱེད་ལ་འབྲེལ་ཡང་མེད་དོ། ། རྡོ་རྗེ་ཧཱུྃ་མཛད་ཀྱི་ཕྱག་རྒྱ་སྙིང་ཁར་རེག་ཅིང་། ཨོཾ་སུམྦྷ་ནི་སུམྦྷ་ཧཱུྃ། དཔྲལ་བར་གྲྀཧྞ་གྲྀཧྞ་ཧཱུྃ། ལྐོག་མར་གྲྀཧྞ་པ་ཡ་གྲྀཧྞ་པ་ཡ་ཧཱུྃ།
སྤྱི་བོར་ཨཱ་ན་ཡ་ཧོ་བྷ་ག་ཝན་བི་དྱཱ་རཱ་ཛ་ཧཱུྃ་ཕཊ། ཅེས་བརྗོད་ལ་བདག་བསྲུང་། སྔགས་དང་ཕྱག་རྒྱ་དེ་ཉིད་ཀྱི་ཤར་ནས་བཟུང་ནས་ཕྱོགས་བཞི་དང་། མེ་ནས་བཟུང་སྟེ་མཚམས་བཞིར་གཡས་བསྐོར་དུ་བྱས་པས་གནས་དང་རྣལ་འབྱོར་བསྲུང་སྟེ་བགེགས་མེད་པར་བྱས། རྡོ་རྗེ་ལས་ཀྱི་ཕྱག་རྒྱ་དང་། ཨོཾ་བཛྲ་ཀརྨ་ཀཾ རྡོ་རྗེ་བསྲུང་བའི་ཕྱག་རྒྱ་དང་། ཨོཾ་བཛྲརཀྵ་ཧཾ། རྡོ་རྗེ་གནོད་སྦྱིན་གྱི་ཕྱག་རྒྱ་དང་། ཨོཾ་བཛྲ་ཡཀྵ་ཧཱུྃ།
རྡོ་རྗེ་ཁུ་ཚུར་གྱི་ཕྱག་རྒྱ་དང་། ཨོཾ་བཛྲ་བནྡྷ་བཾ་རྣམས་ཀྱིས་བདག་བརྟན་པར་བསྲུང་། དེ་དག་གི་ཕྱག་རྒྱ་ནི་གཞན་ཕན་མཐའ་ཡས་སུ་བལྟའོ། ། དྲིལ་བུ་བསིལ། རྡོ་རྗེ་གསོར་ཞིང་རྡོ་རྗེ་སེམས་དཔའི་ཡི་གེ་བརྒྱ་པ་ལན་གསུམ་བརྗོད་ཅིང་བརྟན་པར་བྱའོ། ། བདག་བསྐྱེད་དངོས་ལ་གསུམ། ལྷ་འགྲུབ་པའི་རྒྱུ་བསྒོམ་པ། འབྲས་བུ་ལྷ་བསྐྱེད་པ་དངོས། ཆེད་དུ་གཏད་པའི་བཟླས་པ་བྱ་བའོ། ། དང་པོ་ནི།
རང་གི་ལག་མཐིལ་གཉིས་སུ་ཨ་ཨ་ལས་ཟླ་བའི་དཀྱིལ་འཁོར་རེ་རེ། དེ་དག་གི་དབུས་སུ་ཧཱུྃ་དང་ཨ། ཐལ་མོ་གཉིས་ལ་ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿ
ཚར་གཉིས་བརྗོད་པ་རྣམས་ཀྱི་གང་བ་ལས་འོད་ཟེར་འཕྲོས་པས་གཡས་གཡོན་གྱི་མཐེ་བོང་ལ་ཨོཾ། མཛུབ་མོ་ལ་ཧཱུྃ། གུང་མོ་ལ་ཏྲཱཾ། སྲིན་ལག་ལ་ཧྲཱིཿ མཐེའུ་ཆུང་ལ་ཨཱ། གཡས་ཀྱི་མཐེ་བོང་ལ་རྣམ་པར་སྣང་མཛད། མཛུབ་མོ་ལ་མི་བསྐྱོད་པ། གུང་མོ་ལ་རིན་ཆེན་འབྱུང་ལྡན། སྲིན་ལག་ལ་འོད་དཔག་མེད། མཐེའུ་ཆུང་ལ་དོན་ཡོད་གྲུབ་པ།
གཡོན་གྱི་མཐེ་བོང་ལ་རྡོ་རྗེ་དབྱིངས་ཀྱི་དབང་ཕྱུག་མ། མཛུབ་མོ་ལ་རྡོ་རྗེ་ཐུགས་མ། གུང་མོ་ལ་རྡོ་རྗེ་དབང་བསྐུར་མ། སྲིན་ལག་ལ་རྡོ་རྗེ་མཚོན་ཆ་མ། མཐེའུ་ཆུང་ལ་རྡོ་རྗེ་རྐུན་མ་རྣམས་ཕོ་མོའི་ཁྱད་པར་མ་གཏོགས་ཞལ་ཕྱག་རིགས་ལྔ་དང་འདྲ་བར་གྱུར། མཉམ་པའི་ཐལ་མོ་དང་། ཨོཾ་ཨ་ནྱོ་ནྱ་ཨ་ནུ་ག་ཏཱཿ སརྦ་དྷརྨས་ལྷ་དང་ལྷ་མོ་རྣམས་རེག རྡོ་རྗེ་ཐལ་མོ་དང་། སྥ་ར་སྥ་ར་ཨ་ནུ་པྲ་བིཥྚཿ
སརྦ་དྷརྨ་བཛྲ་ཨཉྫ་ལིས་རྗེས་སུ་ཞུགས། རྡོ་རྗེ་བསྡམས་པ་དང་། ཨ་དྱནྟ་ཨ་ནུ་པྲ་བིཥྚ་སརྦ་དྷརྨ་བཛྲ་བནྡྷས་གཅིག་ཏུ་འདྲེས་པར་བསམ་ཞིང་སེམས་འོད་གསལ་བར་བསམ་ལ། རྡོ་རྗེ་བསྡམས་པའི་ཕྱག་རྒྱ་ལན་གསུམ་དགྲོལ་ཞིང་། བཛྲ་བནྡྷ་ཏྲཊ་ཀྱིས་སྡིག་པ་ཐམས་ཅད་བྲལ། རྡོ་རྗེ་བསྡམས་པའི་མཐེ་བོང་ནང་དུ་བཅུག་ལ། ཨོཾ་བཛྲ་ཨ་བེ་ཤ་ཞེས་དང་། ཨ་བཅུ་ནས་བརྒྱའི་བར་བཟླས་ནས་སྙིང་ཁར་དང་པོའི་རྡོ་རྗེ་ཆར་བཞིན་དུ་དབབ་ཅིང་། ཏིཥྛ་བཛྲ་ཌི་དྷོ་མེ་བྷཱ་ཝ། ཤ་ཤྭ་ཏོ་མེ་བྷཱ་ཝ་ཧྲྀ་ད་ཡ་མེ་ཨ་དྷི་ཏིཥྛ་སརྦ་སིདྡྷིམྨེ་པྲ་ཡཙྪ་ཧཱུྃ་ཧ་ཧ་ཧ་ཧ་ཧོཿ
ཞེས་བརྗོད་ཅིང་ཕྱག་རྒྱ་དགྲོལ། ཡང་ཕྱག་རྒྱ་དེ་ཉིད་བཅའ་ཞིང་བཛྲ་མུཥྚི་བརྗོད། ཨོཾ་བཛྲ་མུཥྚི་བཾ་གིས་ཕྱག་རྒྱ་དགྲོལ་ཞིང་སེ་གོལ་གཏོགས་ཏེ། ཡེ་ཤེས་པ་རྣམས་བརྟན་པར་བསམ་མོ། ། གཞན་ཕན་འོད་ཟེར་གྱི་སྒྲུབ་ཐབས་ལྟར་སྲུང་འཁོར་བསྡུས་པ་ཉིད་ཤིན་ཏུ་འབྲེལ་ཆེ་ཞིང་སྐབས་སུ་བབས་པས་མཁྱེན་པ་རྣམས་ཀྱིས་དེ་ལྟར་བྱའོ། ། གཉིས་པ་འབྲས་བུ་ལྷ་བསྐྱེད་པ་དངོས་ནི། སྭ་བྷཱ་ཝ་སོགས་བརྗོད་ཅིང་སྟོང་པར་བསམ། སྟོང་པའི་ངང་ལས་པཾ་ལས་པདྨ་དང་། ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ཧཱུྃ་གིས་མཚན་པ། དེ་ལས་འོད་ཟེར་འཕྲོས་འདུས་གཅིག་ཏུ་གྱུར་པ་ལས་རང་ཉིད་རྡོ་རྗེ་སེམས་དཔའ་སྐུ་མདོག་དཀར་པོ་རབ་ཏུ་དགེས་པའི་སྤྱན་གདངས་པ།
དར་གྱི་ན་བཟའ་དང་རིན་པོ་ཆེའི་རྒྱན་གྱིས་བརྒྱན་པ། ཕྱག་གཡས་པས་རྡོ་རྗེ་རྩེ་ལྔ་པ་ཐུགས་ཀར་གཏོད་དེ་འཛིན་པ། གཡོན་དྲིལ་བུ་ཁ་དཀུར་བསྟེན་པ། སེམས་དཔའི་དཀྱིལ་མོ་དཀྲུང་གིས་བཞུགས་པར་གྱུར། ཕྱག་འཚལ་བའི་ཐལ་མོ་དཔྲལ་བར་བཞག་ལ། ཨོཾ་བྷྲི་ཏ་བྷྲི་ཏ་སརྦ་ཨཱ་བ་ར་ཎཱ་ནི་ཧཱུྃ་ཕཊ་ཀྱིས་སྐུ་དང་། ཐལ་མོ་སྙིམ་པར་སྦྱར་བ་མགྲིན་པར་བཞག་ལ། ཨོཾ་ཏྲཊ་ཏྲཊ་སརྦ་ཨཱ་བ་ར་ཎཱ་ནི་ཧཱུྃ་ཕཊ་ཀྱི་ཐུགས་བྱིན་གྱི་རླབ་བོ། ། དེ་ནས་དབང་བསྐུར་ཏེ། གསུང་དང་།
རྡོ་རྗེ་བསྡམས་པ་ལས་གུང་མོ་དང་། མཐའ་བཞི་སྦྱར་བའི་ཕྱག་རྒྱ་སྙིང་ཁར་བཞག་ལ། ཨོཾ་ཚིནྡ་ཚིནྡ་སརྦ་ཨཱ་བ་ར་ཎཱ་ནི་ཧཱུྃ་ཕཊ་ཀྱི་ཐུགས་བྱིན་གྱིས་རླབ་བོ། ། དེ་ནས་དབང་བསྐུར་ཏེ། ཨོཾ་བཛྲ་ཨ་བྷི་ཥིཉྩ་ཧཱུྃ། སྤྱི་བོ་དང་། ཨོཾ་བུདྡྷ་ཨ་བྷི་ཥིཉྩ་ཨོཾ། དཔྲལ་བ་དང་། ཨོཾ་རཏྣ་ཨ་བྷི་ཥིཉྩ་ཏྲཱཾ། རྣ་ལྟག་གཡས་དང་།
ཨོཾ་པདྨ་ཨ་བྷི་ཥིཉྩ་ཧྲཱིཿ ལྟག་པ་དང་། ཨོཾ་ཀརྨ་ཨ་བྷི་ཥིཉྩ་ཨཱཿ རྣ་ལྟག་གཡོན་དུ་བཞག ཕྱག་རྒྱ་རྣམས་གཞན་ཕན་མཐའ་ཡས་བཞིན་ནོ། ། མི་བསྐྱོད་པ། རྣམ་པར་སྣང་མཛད། རིན་ཆེན་འབྱུང་ལྡན། འོད་དཔག་མེད། དོན་ཡོད་གྲུབ་པ་རྣམས་ཀྱིས་དབུར་བརྒྱན།
ཞེས་བརྗོད། རང་རྡོ་རྗེ་སེམས་དཔར་གསལ་བའི་སྨིན་མཚམས་ནས་འོད་ཟེར་འཕྲོས། སྤྱིར་སེམས་ཅན་ཐམས་ཅད་དང་། བྱེ་བྲག་ཏུ་ངན་སོང་གསུམ། ཁྱད་པར་ཚེ་འདས་སོགས་དམིགས་ཡུལ་གང་ཡིན་ལ་ཕོག་པས། དེ་དག་གི་སྡིག་པ་དང་། སྡུག་བསྔལ་ཐམས་ཅད་ཞི་བར་བསམ་ལ། འདི་སྐད་ཅེས་བརྗོད་པར་བྱའོ། ། ཚངས་པ་ཆེན་པོ་པདྨའི་གདན་ལ་བཞུགས་ཏེ། ངན་སོང་གི་རྒྱུད་ཐམས་ཅད་ཡོངས་སུ་སྦྱོང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་བཞུགས་ནས།
ངན་སོང་གི་རྒྱུད་ཐམས་ཅད་ལས་གྲོལ་བ་ཞེས་བྱ་བའི་བྱང་ཆུབ་སེམས་དཔའ་སེམས་དཔའ་ཆེན་པོའི་ཏིང་ངེ་འཛིན་གྱི་འོད་ཟེར་འཕྲོ་བ་དང་བསྡུ་པ་མང་པོའི་ཕྲེང་བ་ཉིད་ཀྱི་དཔྲལ་བའི་མཛོད་སྤུ་ནས་ཕྱུང་ནས། དེས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་དག་ཐམས་ཅད་ཀུན་ཏུ་སྣང་བར་བྱས་སོ། ། ཀུན་ཏུ་སྣང་བར་བྱས་པས་སེམས་ཅན་ཐམས་ཅད་ཀྱི་སེམས་ཉོན་མོངས་པའི་འཆིང་བ་ལས་གྲོལ་ཏེ། བདེ་བ་སོ་སོར་ཐོབ་ནས་དགའ་བའི་ཚལ་ཐམས་ཅད་ཀུན་ཏུ་སྣང་བར་བྱས་ཏེ། མཆོད་པའི་སྤྲིན་སྣ་ཚོགས་ཀྱིས་མངོན་པར་མཆོད་དེ། ལན་བརྒྱ་ཕྲག་སྟོང་དུ་བསྐོར་བ་བྱས་ནས། མགོ་བོས་ལན་བརྒྱ་སྟོང་ཕྲག་དུ་མར་ཕྱག་འཚལ་ཏེ། བཅོམ་ལྡན་འདས་ཀྱི་སྤྱན་སྔར་ནོར་བུ་དྲི་མ་མེད་པའི་སྟེང་དུ་འཁོད་དེ་འདི་སྐད་ཅེས་གསོལ་ཏོ། ། ཨེ་མ་ཧོ་སངས་རྒྱས་ཨེ་སངས་རྒྱས། ། ཨེ་མ་སངས་རྒྱས་མཛད་པ་ལེགས། །
གང་ཕྱིར་ངན་སོང་བདག་ཅག་སྦྱངས། ། བྱང་ཆུབ་སྤྱོད་པ་ཉིད་ལ་བཀོད། ། ཅེས་ཆེད་དུ་བརྗོད་ནས་སྡུག་བསྔལ་དང་བྲལ་བའི་འགྲོ་བ་དེ་དག་རྣམས་ཀྱིས་བདག་ལ་མཆོད་པར་བསམ་ལ། བྱིན་གྱི་རླབས་པའི་མཆོད་པ་རྣམས། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་པུ་ཛཱ་མེ་གྷ་ས་མ་དྲ་སྥ་ར་ཎ་ས་མ་ཡེ་ཧཱུྃ། ཞེས་སོགས་ཀྱིས་མཆོད་ཡོན་སྔོན་དུ་འགྲོ་བའི་ཉེར་སྤྱོད་ཤཔྟ་དང་བཅས་པས་མཆོད། རྡོ་རྗེ་ཐལ་མོ་སྙིང་ཁར་གཡས་སུ་བསྐོར་ཞིང་། སངས་རྒྱས་ཀུན་པས་སྔར་སངས་རྒྱས། ། ཞེས་སོགས་འོག་ནས་འབྱུང་བ་ལྟར་བརྗོད་པས་བསྟོད་པར་བསམ་མོ། ། དེ་ནས་གསུམ་པ་ཆེད་དུ་གཏད་པའི་བཟླས་པ་ནི།
རང་གི་སྙིང་ཁར་ཟླ་བའི་སྟེང་དུ་ཨོཾ་ན་མོ་བྷ་ག་ཝ་ཏེ་ནས། བི་ཤུདྡྷ་སྭཱཧཱའི་བར་གྱིས་རྩ་རིག་ལན་གཅིག་བརྗོད་ལ། དེ་ལས་འོད་འཕྲོས་ངན་སོང་ཐམས་ཅད་ཀྱི་སྡུག་བསྔལ་ཞི་བར་བྱས། སླར་འདུས་རང་གི་སྙིང་ཁའི་ཆོས་ཀྱི་ཡི་གེ་ལ་ཐིམ་ཞེས་བརྗོད་ཅིང་བསམ་ལ། ཨོཾ་ན་མོ་བྷ་ག་ཝ་ཏེ་སརྦ་དུརྒ་ཏི་པ་རི་ཤོ་དྷ་ནི་རཱ་ཛ་ཡ། ཏ་ཐཱ་ག་ཏཱ་ཡ། ཨརྷ་ཏེ་སམྱཀྶཾ་བུདྡྷཱ་ཡ། ཏདྱ་ཐཱ་ཨོཾ་ཤོ་དྷ་ནེ་ཤོ་དྷ་ནེ་སརྦ་པཱ་པཾ་བི་ཤོ་དྷ་ནེ། ཤུདྡྷེུ་བི་ཤུདྡྷེ་སརྦ་ཀརྨ་ཨཱ་ཝ་རཏྣ་བི་ཤུདྡྷེ་སྭཱཧཱ། ཞེས་ཅི་ནུས་པ་བཟླས་ལ།
མགོན་པོ་ཐུགས་རྗེ་ཆེན་པོ་དང་ལྡན་པས་བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཐམས་ཅད་བྱང་ཞིང་དག་པར་བྱིན་གྱི་རླབས་ཏུ་གསོལ། ཞེས་གསོལ་བ་བཏབ། ཡི་གེ་བརྒྱ་པ་ལན་གསུམ་བརྗོད་པས་བསྒོམ་བཟླས་ཀྱི་བྱིན་རླབས་བརྟན་པར་བསམ། སླར་བདག་ཉིད་ལ་མཆོད་བསྟོད་བྱ་བའི་ཕྱིར། གོང་བཞིན་མཆོད་པ་བྱིན་རླབས་བྱས་ནས་ཐལ་མོ་སྦྱར་ཏེ། འཇིག་རྟེན་ཁམས་འདི་དཔག་མེད་ན། ། མཆོད་ཡོན་ཇི་སྙེད་ཡོད་པ་རྣམས། ། སངས་རྒྱས་སྲས་དང་བཅས་ལ་འབུལ། ། བཞེས་ནས་འགྲོ་བའི་དོན་ཀུན་མཛོད། ། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ།
དེ་བཞིན་དུ་ཚིགས་བཅད་སྔགས་རྣམས་གོ་རྗེས་ལ། མེ་ཏོག་དང་པུཥྤེ། བདུག་སྤོས་དང་དྷཱུ་པེ། སྣང་གསལ་དང་ཨཱ་ལོ་ཀེ། དྲི་མཆོག་དང་གནྡྷེ། ཞལ་ཟས་དང་ནཻ་ཝི་དྱེ། རོལ་མོ་དང་ཤཔྟ་རྣམས་ཀྱིས་མཆོད་ལ། རོལ་ཆེན་དང་། དྷརྨ་ར་ཎི་བརྗོད། རྡོ་དྲིལ་འཛིན་པས་གདངས་དང་བཅས་ཏེ།
སངས་རྒྱས་ཀུན་པས་སྔར་སངས་རྒྱས། ། མི་ཤེས་དྲི་མ་ཀུན་བཅོམ་པ། ། རྡོ་རྗེ་རྡོ་རྗེ་འཛིན་རྒྱལ་པོ། ། རྡོ་རྗེ་རྡོ་རྗེ་རྡོ་རྗེ་འཛིན། ། རྡོ་རྗེ་སྐུ་སྟེ་སྐུ་ཆེ་བ། ། ཕྱག་ན་རྡོ་རྗེ་ཕྱག་འཚལ་བསྟོད། ། རྡོ་རྗེ་ཡན་ལག་རྡོ་རྗེ་མཆོག ། རྡོ་རྗེ་འབར་བ་ཆེར་འབར་བ། ། རྡོ་རྗེ་ཤུགས་ཏེ་ཤུགས་ཆེ་བ། ། རྡོ་རྗེ་མཚོན་ཆ་རྡོ་རྗེ་ཆེ། །
ཕྱག་ན་རྡོ་རྗེ་ཕྱག་ཆེན་པོ། ། རྡོ་རྗེ་མདའ་སྟེ་རབ་འབིགས་པ། ། རྡོ་རྗེ་རྣོན་པོ་རྣོ་བ་ཆེ། ། མཆོད་པ་ཆེན་པོ་རྒྱ་མཚོ་ཆེ། ། རྡོ་རྗེ་པདྨ་བྱང་ཆུབ་ཆེ། ། བྱང་ཆུབ་སངས་རྒྱས་རང་བྱུང་བ། ། རྡོ་རྗེ་རྒྱ་ཆེན་རྒྱ་ཆེན་སྟེ། ། རྡོ་རྗེ་སྒྱུ་མ་རྣམ་སྦྱོང་བ། ། རྡོ་རྗེ་རྒྱུ་སྟེ་གནོད་སྦྱིན་ཆེ། ། རྡོ་རྗེ་པདྨོ་རྣམ་སྦྱོང་བ། །
རྡོ་རྗེ་ཁྲོ་བོ་མ་རུངས་ཆེ། ། རྡོ་རྗེ་དགྲ་སྡང་འཇོམས་པའི་གཙོ། ། རྡོ་རྗེ་འཇིགས་པ་བསྲུང་བ་ཆེ། ། རྡོ་རྗེ་ལྕགས་ཀྱུ་དོན་ཡོད་བྱེད། ། རྡོ་རྗེ་རོ་ལངས་རོ་ལངས་བྱེད། ། རྡོ་རྗེ་སྲིན་པོ་ཟ་བ་པོ། ། རྡོ་རྗེ་གནོད་སྦྱིན་གནོད་སྦྱིན་ཆེ། ། རྡོ་རྗེ་གདོན་དེ་གདོན་གྱི་མཆོག ། འཇིགས་བྱེད་དགྲ་བྱེད་དྲག་པོ་ཆེ། ། རྡོ་རྗེ་འཇིགས་བྱེད་རྔམ་བྱེད་པ། །
བསྒྲུབ་དཀའི་བསྒྲུབ་པ་ལེགས་པ་སྟེ། ། རྡོ་རྗེ་ལེགས་པ་དགྱེས་མཛད་པ། ། རྡོ་རྗེ་དགའ་བ་དགའ་བ་ཆེ། ། དགའ་བའི་རྡོ་རྗེ་དབང་བྱེད་པ། ། འོད་སྟུག་པས་ནི་སྟུག་པ་ཆེ། ། ནམ་མཁའ་དང་ནི་མཉམ་པ་པོ། ། རེ་བ་ཐམས་ཅད་རྫོགས་མཛད་པ། ། རྡོ་རྗེ་དབང་བསྐུར་རིན་ཆེན་མཆོག ། རྡོ་རྗེ་རྒྱལ་མཚན་ཡོན་ཏན་མཚོ། ། རྡོ་རྗེ་ཡེ་ཤེས་ཡེ་ཤེས་ཆེ། །
རིག་སྔགས་བྱེ་བའི་ཚོགས་ཀྱི་བསྐོར། ། ཧ་ལ་ཧ་ལ་ནག་པོ་ཆེ། ། དགྲ་ཆེན་ཞིང་ནི་འཇོམས་པ་ཅན། ། རྡོ་རྗེ་འདོད་པ་འདོད་པ་ཆེ། ། སྙིགས་མའི་ལུས་ངན་རྣམ་སྦྱོང་བ། ། སྐད་ཅིག་གཡོ་བའི་ཐེ་ཚོམ་གཅོད། ། གློག་བཞིན་ཞལ་གྱི་ལྗགས་ལས་འཕྲོ། ། རྡོ་རྗེ་མེ་སྟེ་མ་རུངས་འདུལ། ། དྲག་པོ་རབ་སྣང་སྣང་མཛད་པ། ། ཉི་མ་སྟོང་གིས་གདུངས་པའི་ཞལ། །
སྤྱན་དམར་འཇིགས་པར་མཛད་པ་པོ། ། ཁྲོ་བོ་དུ་མའི་འོད་བཞིན་འཕྲོ། ། ཕྱག་རྣམས་དུ་མར་མཚོན་ཆ་བརྒྱ། ། དུ་མའི་ཞལ་ཏེ་སྐུ་ཡང་སྟོང་། ། འཁྱིལ་ཞིང་བརྒྱན་ཡང་འཁྱིལ་པ་སྟེ། ། སེམས་ཀྱི་ཆོས་པས་སྐུ་མི་མངའ། ། རྣམ་པར་རྟོག་པ་མ་ལུས་འདུལ། ། མ་རིག་འཇོམས་པའི་ཚངས་པ་སྟེ། ། འདོད་ཆགས་ཞེ་སྡང་སྲིད་མཐར་བྱེད། ། སྒྱུ་མ་ཁྱབ་འཇུག་རྡོ་རྗེ་ཅན། །
རྩེ་གསུམ་རྩེ་གསུམ་འཆང་འཕྲོག་པ། ། འདོད་ཆགས་ཞེ་སྡང་གཏི་མུག་ཆེ། ། སྲིད་དང་སྲིད་མིན་རྣམ་སྦྱོང་བ། ། ཞི་ཞིང་དུལ་ལ་དགའ་བ་སྟེ། ། སངས་རྒྱས་སངས་རྒྱས་རབ་རྟོགས་པ། ། སངས་རྒྱས་བདག་ཉིད་སངས་རྒྱས་སྐུ། ། ཀུན་ཏུ་བཟང་པོ་ཆེར་བཟང་པོ། ། མཚན་རྣམས་དམ་པས་རྣམ་བརྒྱན་པ། ། ཁམས་གསུམ་བདག་ཉིད་ཁྱབ་པ་པོ། ། ཐམས་ཅད་རྡོ་རྗེའི་བདག་ཉིད་གཙང་། །
ཞེས་པས་བསྟོད་དེ་བདག་བསྐྱེད་པའོ། ། གསུམ་པ་བུམ་པ་བཟླས་པ་ནི། རྣམ་རྒྱལ་བུམ་པའི་སྟེང་དུ་དུང་ཆོས་དྲི་བཟང་གི་ཆུས་གང་བ་དང་། རྡོ་རྗེ་མེ་ཏོག་དང་བཅས་པ་བཞག གཟུངས་ཐག་རྣམ་རྒྱལ་དང་ལས་བུམ་གྱི་མཆུ་ལ་བསྐོར། དེ་ནས་བསང་སྦྱངས། སྟོང་པའི་ངང་ལས་པཾ་ལས་པདྨ་དང་། ཨ་ལས་ཟླ་བའི་དཀྱིལ་འཁོར་གཉིས་ཀྱི་སྟེང་དུ། བྷྲཱུཾ་ལས་རིན་པོ་ཆེའི་བུམ་པ་གཉིས་ཡངས་ཤིང་རྒྱ་ཆེ་བ། ཞབས་ཞུམ་པ།
ལྟོ་བ་ལྡིར་བ། མགྲིན་པ་ཕྲ་བ། ཁ་ཡེལ་བ། མཆུ་འཕྱང་བ། ལྷའི་གོས་ཀྱི་མགུལ་པ་བཅིངས་པ། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་བཅུད་སྣ་ཚོགས་ཀྱིས་ཡོངས་སུ་གང་བའི་རྣམ་རྒྱལ་བུམ་པའི་ཆུའི་དབུས་སུ་པཾ་ལས་པདྨ་དང་། ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ཧཱུྃ་གིས་མཚན་པ། དེ་ལས་འོད་འཕྲོས་འདུས་གཅིག་ཏུ་གྱུར་པ་ལས་བཅོམ་ལྡན་འདས་རྡོ་རྗེ་སེམས་དཔའ་སྐུ་མདོག་དཀར་པོ་རབ་ཏུ་དགེས་པའི་སྤྱན་གདངས་པ། དར་གྱི་ན་བཟའ་དང་།
རིན་པོ་ཆེའི་རྒྱན་གྱིས་བརྒྱན་པ། ཕྱག་གཡས་པས་རྡོ་རྗེ་རྩེ་ལྔ་པ་ཐུགས་ཁར་གཏོད་དེ་འཛིན་པ། གཡོན་པ་དྲིལ་བུ་ཁ་དཀུར་བསྟེན་པ། སེམས་དཔའི་དཀྱིལ་མོ་དཀྲུང་གིས་བཞུགས་པ། ལས་ཐམས་ཅད་པའི་བུམ་པར་ཀྵ་ལས་རྡོ་རྗེ་གནོད་སྦྱིན་སྐུ་མདོག་ནག་པོ་རབ་ཏུ་ཁྲོས་པ། ཕྱག་གཉིས་ཀྱི་ཞལ་གཡས་གཡོན་གྱི་ཐད་ཁར་མཆེ་བ་འཛིན་པ། རིན་པོ་ཆེའི་རྒྱན་དང་དར་གྱི་སྟོད་གཡོགས་དང་ཤམ་ཐབས་ཅན། ཞི་བའི་ཉམས་ཅན། པདྨ་དང་ཟླ་བའི་གདན་ལ་སེམས་དཔའི་དཀྱིལ་མོ་དཀྲུང་གིས་བཞུགས་པ། རང་གི་སྙིང་ཁ་ནས་འོད་ཟེར་འཕྲོས་པས་རང་བཞིན་གྱི་གནས་ནས་རྡོ་རྗེ་སེམས་དཔའ་དང་།
རྡོ་རྗེ་གནོད་སྦྱིན་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་བཛྲ་ས་མཱ་ཛཿ ཞེས་བརྗོད། དྲིལ་བུ་སིལ་ཞིང་གདངས་དང་བཅས་པའམ་མེད་ཀྱང་རུང་སྟེ། མ་ལུས་སེམས་ཅན་ཀུན་གྱི་ཞེས་སོགས་ཤླཽ་ཀ་གསུམ་དང་། ཛཿཧཱུྃ་བཾ་ཧོཿ པདྨ་ཀ་མ་ལཱ་ཡ་སཏྭཾ་གྱིས་གདན་དབུལ། ཨོཾ་ཨརྒྷཾ། པུཥྤཾ། དྷཱུ་པཾ། དཱི་པཾ།
གནྡྷཾ། ནཻ་ཝི་དྱཾ། ཤཔྟ་ཨཱཿཧཱུྃ་གིས་མཆོད། ཨོཾ་བཛྲ་ཨཾ་ཀུ་ཤ་ཛཿ སོགས་ཕྱག་རྒྱ་དང་བཅས་པས་དམ་ཚིག་པ་དང་དབྱེར་མེད་དུ་བསྲེས། ཨོཾ་བྷྲི་ཏ་སོགས་སྔགས་དང་ཕྱག་རྒྱས་བྱིན་གྱིས་རླབས། ཨོཾ་བཛྲ་ཨ་བྷི་ཥིཉྩ་ཧཱུྃ་སོགས་སྔགས་དང་ཕྱག་རྒྱས་བདག་བསྐྱེད་ལྟར་དབང་བསྐུར། དེ་ནས་ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཧཱུྃ། དེ་བཞིན་དུ་སྔགས་གོང་འོག་འདྲ་བ་ལས། ཨརྒྷཾ་གྱི་ཚབ་ཏུ་པུཥྤེ་ནས་ཤཔྟའི་བར་གྱིས་རོལ་མོ་ཕྱག་རྒྱ་དང་བཅས་པས་མཆོད།
དེ་ནས་དྲིལ་སིལ་གདངས་དང་བཅས་པས། རྡོ་རྗེ་སེམས་དཔའ་སེམས་དཔའ་ཆེ། ། རྡོ་རྗེ་དེ་བཞིན་གཤེགས་པ་ཀུན། ། རྡོ་རྗེ་དང་པོ་ཀུན་ཏུ་བཟང་། ། ཕྱག་འཚལ་རྡོ་རྗེ་སེམས་དཔའ་ལ། ། རྡོ་རྗེ་གནོད་སྦྱིན་ཐབས་ཆེན་པོ། ། རྡོ་རྗེ་མཆེ་བ་འཇིགས་པ་ཆེ། ། བདུད་འཇོམས་རྡོ་རྗེ་མི་བཟད་པ། ། ཕྱག་འཚལ་རྡོ་རྗེ་དྲག་པོ་ལ། ། ཞེས་པས་བསྟོད།
པད་སྐོར་བྱས་ནས་གཟུངས་ཐག་བླངས་ཏེ། རང་གི་སྙིང་ཁ་ནས་སྔགས་ཀྱི་ཕྲེང་བ་གཟུངས་ཐག་ལ་བརྟེན་ཏེ་སོང་བས་ལྷ་རྣམས་ཀྱི་རྒྱུད་བསྐུལ། བ་སྤུའི་བུ་ག་ནས་བདུད་རྩིའི་རྒྱུན་བྱུང་བས་བུམ་པ་གང་བར་གྱུར། ཞེས་བརྗོད། དེ་ནས་ཨོཾ་བཛྲ་སཏྭ་ཧཱུྃ་ཞེས་པ་དང་། ལས་བུམ་ལ་ཨོཾ་བཛྲ་ཡཀྵ་ཧཱུྃ་དང་། ཁྲུས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་པ་སྔགས་དང་པོ་གཉིས་བརྒྱ་རྩ་ལ་སོགས་པ་གང་མང་དང་། ཉི་ཤུ་རྩ་གཅིག་བཟླས།
སླར་ཡང་གོང་བཞིན་མཆོད་བསྟོད་བྱས་ལ། རྡོ་རྗེ་སེམས་དཔའི་ཡིག་བརྒྱ་ལན་གསུམ་བརྗོད་དེ་གཟུངས་ཐག་བསྡུས་ལ། མ་འབྱོར་བ་དང་སོགས་ཀྱི་མཐར་པད་སྐོར་བྱས་ཏེ་བུམ་པ་གཉིས་སུ་དུང་ཆོས་ཀྱི་ཆུ་བླུགས་ལ་ཨོཾ་ཨཱཿཧཱུྃ། མཆོད་ཡོན་ཕུལ་བའི་རྐྱེན་གྱིས་ཡེ་ཤེས་པ་གཤེགས། དམ་ཚིག་པ་འོད་དུ་ཞུ་བ་ལས་བྱུང་བའི་བུམ་པའི་ཆུ་ནུས་པ་དང་ལྡན་པར་གྱུར། ཞེས་བརྗོད། དེ་ནས་རྡོ་རྗེ་མེ་ཏོག་དང་བཅས་པ་ཁྲུས་བུམ་གྱི་སྟེང་དུ་བཞག གཟུངས་ཐག་མཆུ་ལ་བསྐོར། ལས་བུམ་གྱི་ཆུ་ཀུ་ཤས་ཁྲུས་བུམ་ལ་གཏོར་ཏེ། བསང་སྦྱངས་ནས་རྟེན་གྱི་དྲི་མ་སྦྱོང་བའི་ནུས་པ་དང་ལྡན་པར་གྱུར།
ཞེས་པའི་བར་དང་། བཞི་པ་རྟེན་སྦྱང་བ། ལྔ་པ་ཁྲུས་བྱ་བ་སོགས་གོང་གི་ནུབ་གསུམ་མའི་སྟ་གོན་གྱི་སྐབས་སུ་བཤད་པ་ལྟར་བྱའོ། ། དྲུག་པ་རིང་སྲེལ་གཞུག་པ། བདུན་པ་གསོལ་བ་གདབ་པ་གཉིས་དངོས་གཞི་རྒྱས་པའི་སྐབས་ལྟར་བྱ། བརྒྱད་པ་རྟེན་བསྐྱེད་པ་ནི་ཡཀྵས་བསང་། སྭ་བྷཱ་ཝ་སོགས་ཀྱིས་རྟེན་རྣམས་མི་དམིགས་སྟེ་སྟོང་པར་གྱུར། སྟོང་པའི་ངང་ལས་ཚ་ཚ་ལ་སོགས་པ་གཙོ་བོ་ཡིན་ན་སེང་གེས་བཏེག་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་ཨོཾ་ལས་འཁོར་ལོ་ཨོཾ་གྱིས་མཚན་པ་ལས་རྣམ་པར་སྣང་མཛད་སྐུ་མདོག་དཀར་པོ་བྱང་ཆུབ་མཆོག་གི་ཕྱག་རྒྱ་ཅན། ཞབས་རྡོ་རྗེའི་དཀྱིལ་མོ་དཀྲུང་གིས་བཞུགས་པ། དར་གྱི་ན་བཟའ་དང་རྒྱན་གྱིས་བརྒྱན་པའི་སྐུ་ཅན་དུ་གྱུར།
དེ་འོད་དུ་ཞུ་བ་ལས་བྱུང་བའི་ཆོས་སྐུའི་མཆོད་རྟེན་ཚད་དང་མཚན་ཉིད་རྒྱན་ལ་སོགས་པ་ཡོངས་སུ་རྫོགས་པར་གྱུར་པའི་བུམ་པའི་ནང་གི་དབུས་སུ་སེངྒེའི་ཁྲི། ཤར་དུ་གླང་པོ་ཆེའི་ཁྲི། ལྷོར་རྟའི་ཁྲི། ནུབ་ཏུ་རྨ་བྱའི་ཁྲི། བྱང་དུ་མཁའ་ལྡིང་རྣམས་ཀྱི་བཏེག་པའི་རིན་པོ་ཆེའི་ཁྲིའི་སྟེང་སྣ་ཚོགས་པདྨ་དང་ཟླ་བའི་གདན་ལ། དབུས་སུ་ཨོཾ་ལས་རྣམ་པར་སྣང་མཛད་དཀར་པོ་བྱང་ཆུབ་མཆོག་གི་ཕྱག་རྒྱ་ཅན། ཤར་དུ་ཧཱུྃ་ལས་མི་བསྐྱོད་པ་སྔོན་པོ་གཡས་ས་གནོན། གཡོན་མཉམ་གཞག ལྷོར་ཏྲཾ་ལས་རིན་ཆེན་འབྱུང་ལྡན་སེར་པོ་གཡས་མཆོག་སྦྱིན། གཡོན་མཉམ་གཞག
ནུབ་ཏུ་ཧྲཱིཿལས་འོད་དཔག་མེད་དམར་པོ་མཉམ་གཞག བྱང་དུ་ཨཱ་ལས་དོན་ཡོད་གྲུབ་པ་ལྗང་གུ་གཡས་སྐྱབས་སྦྱིན། གཡོན་མཉམ་གཞག་གི་ཕྱག་རྒྱ་ཅན། ཐམས་ཅད་ཀྱང་དར་གྱི་ན་བཟའ་དང་། རིན་པོ་ཆེའི་རྒྱན་གྱིས་བརྒྱན་པ།

ཞབས་རྡོ་རྗེའི་དཀྱིལ་མོ་དཀྲུང་གིས་བཞུགས་པའི་མཐའ་བསྐོར་དུ་སངས་རྒྱས་དང་བྱང་ཆུབ་སེམས་དཔའ་བསམ་གྱིས་མི་ཁྱབ་པ་བསྐོར་བ་དང་བཅས་པར་གྱུར། ཞེས་དང་། བླ་མའི་སྐུ་ལྟ་བུ་ཡིན་ན་སྟོང་པའི་ངང་ལས་སེངྒེ་ཆེན་པོ་བརྒྱད་ཀྱིས་བཏེག་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བའི་སྟེང་དུ་ཨོཾ་ཨཱཿཧཱུྃ་ལས་རྡོ་རྗེ་སྔོན་པོ་ཨོཾ་ཨཱཿཧ྄ཱུྃ་གིས་མཚན་པ་ཡོངས་སུ་གྱུར་པ་ལས། རྡོ་རྗེ་འཆང་སྐུ་མདོག་སྔོན་པོ་ཞལ་གཅིག་ཕྱག་གཉིས་པ་གཡས་རྡོ་རྗེ་དང་། གཡོན་དྲིལ་བུ་ཐུགས་ཁར་བསྣོལ་ནས་འཛིན་པ། ཞབས་རྡོ་རྗེའི་དཀྱིལ་མོ་དཀྲུང་གིས་བཞུགས་པ། དར་དང་རིན་པོ་ཆེའི་རྒྱན་ཅན། མཚན་དང་དཔེ་བྱད་ཡོངས་སུ་རྫོགས་པ། གཞན་རྟེན་ངོ་མི་ཤེས་པ་དང་། ངོ་ཤེས་ཀྱང་ཧ་ཅང་གྲངས་མང་བ་རྣམས་ཕྱོགས་གཅིག་ཏུ་སེངྒེས་བཏེག་པའི་རིན་པོ་ཆེའི་ཁྲི་པད་ཟླའི་གདན་རེ་རེའི་སྟེང་དུ་ཨོཾ་ཨཱཿཧཱུྃ་ལས་རྡོ་རྗེ་ཨོཾ་ཨཱཿཧཱུྃ་གིས་མཚན་པ་རེ་རེ་ཡོངས་སུ་གྱུར་པ་ལས། གོང་བཞིན་རྡོ་རྗེ་འཆང་ངམ།
རྡོ་རྗེ་སེམས་དཔའ་སྐུ་མདོག་དཀར་པོ་རྡོ་རྗེ་དང་དྲིལ་བུ་འཛིན་པ། དར་གྱི་ན་བཟའ་དང་། རིན་པོ་ཆེའི་རྒྱན་གྱིས་བརྒྱན་པ། ཞབས་རྡོ་རྗེའི་དཀྱིལ་མོ་དཀྲུང་གིས་བཞུགས་པར་བསྐྱེད་པ་གང་བདེའོ། ། ཆོས་པོ་ཏི་ཡིན་ན་ཧྲཱི་ལས་འོད་དཔག་མེད་སྐུ་མདོག་དམར་པོ་ཕྱག་གཉིས་མཉམ་གཞག་གིས་ཕྱག་རྒྱ་ཅན། དར་དང་རིན་པོ་ཆེས་བརྒྱན་པ། ཞབས་རྡོ་རྗེའི་དཀྱིལ་མོ་དཀྲུང་གིས་བཞུགས་པ། ལྷ་ཁང་དང་། གཙུག་ལག་ཁང་སོགས་དང་། ཁང་བཟང་རྟ་བབས་སོགས་རྒྱས་པའི་སྐབས་སུ་བསྟན་པ་ཐམས་ཅད་ལ་སྐུའི་བསྐྱེད་ཆོག་ཐུན་མོང་བའི་བསྐྱེད་ལུགས་གོང་ལྟར་བྱ་ཞིང་རྒྱུད་སྡེ་གོང་འོག་གི་རྣམ་དབྱེ་ཤེས་པར་བྱའོ། །
དགུ་པ་ཡེ་ཤེས་པ་སྤྱན་དྲངས་ཤིང་དགུག་གཞུག་བྱ་བ། བཅུ་པ་རྒྱས་གདབ་པ་རྣམས་སའི་ལྷ་སྟ་གོན་བཞིན་ལ། དགུག་གཞུག་གཉིས་ཀྱི་དུས་གཽ་རཱི་ཨཱ་ཀརྵ་ཡ་ཛཿ ཞེས་སོགས་མི་ཟེར་བ། ཨོཾ་བཛྲ་ཨཾ་ཀུ་ཤ་ཛཿ ཨོཾ་བཛྲ་པཱ་ཤ་ཧཱུྃ། ཨོཾ་བཛྲ་སྥོ་ཊ་བཾ། ཨོཾ་བཛྲ་ཨཱ་བེ་ཤ་ཨཱ། ཞེས་ཀུན་རིག་ནས་འབྱུང་བ་ལྟར་ཕྱག་རྒྱ་དང་བཅས་པ་ཙམ་ཁྱད་པར་རོ། ། རྒྱས་གདབ་འབྲུ་གསུམ་གྱི་བྱེད་པ་ནི།
དོན་གསལ་ལས་བྱ་སྤྱོད་ཡོ་ག་ཐམས་ཅད་ལ་འབྲུ་གསུམ་གྱིས་བྱས་པས་ཆོག་པར་གསུངས་ཤིང་། རྗེ་བཙུན་དཀོན་མཆོག་ལྷུན་གྲུབ་ཀྱིས་མཛད་པའི་ཀུན་རིག་གི་སྦྱིན་སྲེག རོ་སྲེག ཚ་ཚ་གདབ་པའི་རིམ་པའི་ཚ་ཚའི་རབ་གནས་སྐབས་ནས་ཀྱང་གསུངས་སོ། ། བཅུ་གཅིག་པ་དབང་བསྐུར་བ་ནི། དོན་གསལ་ལས། བྱ་སྤྱོད་ཀྱི་ལུགས་དང་མཐུན་པར་བྱེད་ན། ཆུ་དང་ཅོད་པཎ་དང་། ཕྱག་མཚན་གྱིས་དབང་བསྐུར་ལ། རིགས་ཀྱི་བདག་པོས་རྒྱས་གདབ།
འདིར་ནི་རྣལ་འབྱོར་རྒྱུད་གཙོ་བོར་བྱས་པ་ཡིན་པས་རིག་པའི་དབང་ལྔ་དང་། རྡོ་རྗེ་སློབ་དཔོན་གྱི་དབང་བསྐུར་ལ། རིགས་ཀྱི་བདག་པོས་རྒྱས་གདབ། རྣལ་འབྱོར་ཆེན་པོའི་ལུགས་ཡིན་ན་དབང་བཞི་ཀ་བསྐུར་བར་བྱའོ། ། ཞེས་གསུངས་པས་འདིར་རིག་པའི་དབང་ལྔ་དང་། རྡོ་རྗེ་སློབ་དཔོན་གྱི་བསྐུར་བ་ཙམ་བརྗོད་པར་བྱའོ། ། དེ་ལ་ཐོག་མར་སྐུར་བྱེད་ནམ་མཁའི་དཀྱིལ་འཁོར་སྤྱན་དྲངས་པ་ནི། རང་གི་སྙིང་ཁ་ནས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། བྱང་ཆུབ་རྡོ་རྗེ་སངས་རྒྱས་ལ། །
སོགས་ཤླཽ་ཀ་གཅིག་པོ་ལན་གསུམ་གྱིས་གསོལ་བ་གདབ། དེ་ནས་སློབ་དཔོན་གྱིས་རྣམ་རྒྱལ་བུམ་པ་བཏེག་ནས་རྟེན་རྣམས་ལ་ནམ་མཁའི་དཀྱིལ་འཁོར་དང་། སློབ་དཔོན་གྱིས་རྟེན་གྱི་སྤྱི་བོ་ལ་སོགས་པའི་གནས་ལྔར་དབང་བསྐུར་བར་བསམ་ཞིང་། ཨོཾ་བུདྡྷ་ཀ་ལ་ཤ་ཨ་བྷི་ཥིཉྩ་ཨོཾ། ཨོཾ་བཛྲ་ཀ་ལ་ཤ་ཨ་བྷི་ཥིཉྩ་ཧཱུྃ། ཨོཾ་རཏྣ་ཀ་ལ་ཤ་ཨ་བྷི་ཥིཉྩ་ཏྲཱཾ། ཨོཾ་པདྨ་ཀ་ལ་ཤ་ཨ་བྷི་ཥིཉྩ་ཧྲཱིཿ ཨོཾ་ཀརྨ་ཀ་ལ་ཤ་ཨ་ཥིཉྩ་ཨཱཿ ཞེས་བརྗོད་ཅིང་དབང་བསྐུར་ཚུལ་བྱས་ལ། བུམ་ཆུ་ཏིང་ལ་སོགས་པའི་སྣོད་དུ་བླུག
དེ་ཉིད་མཆོད་གཡོག་པས་རྟེན་གསར་པའི་དྲུང་དུ་བཞག དེ་ནི་མི་བསྐྱོད་པ་ཆུའི་དབང་གི་དོད་དོ། ། དེ་ནས་དབུ་རྒྱན་སློབ་དཔོན་གྱིས་རྟེན་ལ་འབུལ་ཚུལ་བྱས་ལ། ཨོཾ་བུདྡྷ་ཨ་བྷི་ཥིཉྩ་ཨོཾ། ཨོཾ་བཛྲ་ཨ་བྷི་ཥིཉྩ་ཧཱུྃ། ཨོཾ་རཏྣ་ཨ་བྷི་ཥིཉྩ་ཏྲཱཾ། ཨོཾ་པདྨ་ཨ་བྷི་ཥིཉྩ་ཧྲཱིཿ ཨོཾ་ཀརྨ་ཨ་བྷི་ཥིཉྩ་ཨཱཿ ཞེས་བརྗོད་ཅིང་དབང་བསྐུར་ཚུལ་བྱས་ལ། མཆོད་གཡོག་པ་ལ་གཏད་རྟེན་གསར་པའི་དྲུང་དུ་བཞག
ཡང་རིན་པོ་ཆེའི་རྩ་ཆིངས་འབུལ་ཚུལ་དང་། ཨོཾ་རཏྣ་མཱ་ལ་ཨ་བྷི་ཥིཉྩ་ཏྲཱཾ་ཏྲཱཾ་ཏྲཱཾ་ཏྲཱཾ་ཏྲཱཾ། ཞེས་བརྗོད། དར་དཔྱངས་ཁ་དོག་སྣ་ལྔ་འབུལ་ཚུལ་དང་། ཨོཾ་བཛྲ་པ་ཊ་ལཾ་པ་ཨ་བྷི་ཥིཉྩ་ཏྲཱཾ། ཞེས་བརྗོད་ཅིང་རྩ་ཆིངས་དང་། དར་དཔྱངས་གཉིས་ཀ་ཕྱོགས་གཅིག་ཏུ་མཆོད་གཡོག་པ་ལ་གཏད། རྟེན་གསར་པའི་དྲུང་དུ་དབུ་རྒྱན་དང་ལྷན་ཅིག་ཏུ་བཞག་པ་རིན་ཆེན་འབྱུང་ལྡན་ཅོད་པཎ་གྱི་དབང་གི་དོད་དོ། ། དེ་ནས་རིགས་ལྔའི་ཕྱག་མཚན་དང་། ཕྱག་མཚན་ལྔས་ཡུ་བ་བྱས་པའི་དྲིལ་བུ་ཕུལ་བར་བསམ་ཞིང་།
དངོས་སུ་རྡོ་རྗེ་དང་དྲིལ་བུ་འབུལ་ཚུལ་བྱས་ལ། ཨོཾ་བུདྡྷ་མུ་དྲ་ཨ་བྷི་ཥིཉྩ་ཨོཾ། ཨོཾ་བཛྲ་མུ་དྲ་ཨ་བྷི་ཥིཉྩ་ཧཱུྃ། ཨོཾ་རཏྣ་མུ་དྲ་ཨ་བྷི་ཥིཉྩ་ཏྲཱཾ། ཨོཾ་པདྨ་མུ་དྲ་ཨ་བྷི་ཥིཉྩ་ཧྲཱིཿ ཨོཾ་ཀརྨ་མུ་དྲ་ཨ་བྷི་ཥིཉྩ་ཨཱཿ ཞེས་བརྗོད་ཅིང་དཀྲོལ་ལ་མཆོད་གཡོག་པ་ལ་གཏད། རྟེན་གསར་པའི་དྲུང་དུ་བཞག་པ་རྡོ་རྗེ་དང་དྲིལ་བུའི་དབང་སྟབས་གཅིག་ཏུ་བསྐུར་བ་འོད་དཔག་མེད་དང་། དོན་ཡོད་གྲུབ་པའི་དབང་གི་དོད་དོ། ། དེ་ནས་སློབ་དཔོན་རང་གི་མདུན་གྱི་རྡོ་དྲིལ་ལྷན་ཅིག་ཏུ་དཀྲོལ་ཞིང་།
རྟེན་ལ་རིགས་ལྔའི་གསང་མཚན་འདོགས་པར་བསམ་ལ། ཨོཾ་བུདྡྷ་ནཱ་མ་ཨ་བྷི་ཥིཉྩ་ཨོཾ། ཨོཾ་བཛྲ་ནཱ་མ་ཨ་བྷི་ཥིཉྩ་ཧཱུྃ། ཨོཾ་རཏྣ་ནཱ་མ་ཨ་བྷི་ཥིཉྩ་ཏྲཱཾ། ཨོཾ་པདྨ་ནཱ་མ་ཨ་བྷི་ཥིཉྩ་ཧྲཱིཿ ཨོཾ་ཀརྨ་ནཱ་མ་ཨ་བྷི་ཥིཉྩ་ཨཱཿ ཞེས་བརྗོད་ཅིང་རྡོ་དྲིལ་བཞག་པ་རྣམ་པར་དེ་མིང་གི་དབང་གི་དོད་དོ། ། དེ་དག་བརྟན་པའི་ཕྱིར་དུ་སྣ་ཚོགས་རྡོ་རྗེ་རྟེན་ལ་ཕུལ་བར་བསམ་ཞིང་། ཨོཾ་བཛྲ་ཀརྨ་ཨ་བྷི་ཥིཉྩ། ཞེས་བརྗོད་དེ་རྡོ་རྗེའི་བརྟུལ་ཞུགས་སོ། །
འདི་ལ་དབང་རྫས་དངོས་སུ་མི་མཛད། ཏིང་ངེ་འཛིན་གྱི་དབང་སྟེ་རིགས་ལྔའི་དབང་ངོ་། ། རྡོ་རྗེ་སློབ་དཔོན་གྱི་དབང་ནི། འཁོར་ལོའི་ཕྱག་རྒྱ་རྟེན་ལ་བཏུགས་པའི་རྐྱེན་གྱིས་སེངྒེའི་ཁྲི་སྣ་ཚོགས་པད་ཟླའི་གདན་གྱི་སྟེང་དུ་རྟེན་རྣམ་སྣང་ཆེན་པོའི་རང་བཞིན་རྡོ་རྗེ་སེམས་དཔར་གྱུར་པར་བསམ་ལ་ཕྱག་རྒྱ་དང་བཅས་ཏེ། ཨོཾ་བཛྲ་ཙཀྲ་ཨ་བྷི་ཥིཉྩ་ཧཱུྃ་བྷྲཱུཾ་ཅེས་བརྗོད། དེ་ལ་དམ་ཚིག་གསུམ་སྦྱིན་པ་ནི། སློབ་དཔོན་མདུན་གྱི་རྡོ་དྲིལ་ལྷན་ཅིག་དཀྲོལ་ཏེ། རྟེན་གྱི་སྤྱི་བོ་ལ་སོགས་པའི་གནས་ལྔར་དགྲོལ་བར་བསམ་ཞིང་། ཨོཾ་བུདྡྷ་ཙཀྲ་ཨ་དི་པ་ཏི་སཏྭཾ་ཨ་བྷི་ཥིཉྩ་ཨོཾ་ཨོཾ་ཨོཾ། ཨོཾ་བཛྲ་ཙཀྲ་ཨ་དྷི་པ་ཏི་སཏྭཾ་ཨ་བྷི་ཥིཉྩ་ཧཱུྃ་ཧཱུྃ་ཧཱུྃ།
ཨོཾ་རཏྣ་ཙཀྲ་ཨ་དྷི་པ་ཏི་སཏྭཾ་ཨ་བྷི་ཥིཉྩ་ཏྲཱཾ་ཏྲཱཾ་ཏྲཱཾ། ཨོཾ་པདྨ་ཙཀྲ་ཨ་དྷི་པ་ཏི་སཏྭཾ་ཨ་བྷི་ཥིཉྩ་ཧྲཱིཿཧྲཱིཿཧྲཱིཿ ཨོཾ་ཀརྨ་ཙཀྲ་ཨ་དྷི་པ་ཏི་སཏྭཾ་ཨ་བྷི་ཥིཉྩ་ཨཱཿཨཱཿཨཱཿ ཞེས་བརྗོད་ཅིང་རྡོ་དྲིལ་བཞག་ལ། སློབ་དཔོན་ནམ་མཁའི་དཀྱིལ་འཁོར་རྟེན་དང་བཅས་པས་ཕྱག་རྒྱ་མཛད་པར་བསམ་སྟེ་རིགས་ལྔའི་ཕྱག་མཚན་བཅས་ལ། ཨོཾ་བུདྡྷ་ཙཀྲ་སོགས་གོང་བཞིན་བརྗོད་པས་རྟེན་དང་རིགས་ལྔ་སྤྲོ་བ་པོ་རྣམ་སྣང་རྡོར་སེམས་སུ་གྱུར་པར་བསམ་པ་སྟེ་ཕྱག་རྒྱ་སྐུའི་དམ་ཚིག་གི་དོད་དོ། དེ་ནས་རྡོ་རྗེ། ཆོས་འབྱུང་། པདྨ། སྤྱན།
ཨུཏྤལ་ཏེ་ཡུམ་ལྔའི་ཕྱག་མཚན། སྤྱི་བོ་ལ་སོགས་པའི་གནས་ལྔ་དང་མཐར་ཕྱག་གཡོན་དུ་ཕུལ་བར་བསམ་ཞིང་། དངོས་སུ་དྲིལ་བུ་རྐྱང་པ་དཀྲོལ་ལ། ཨོཾ་བུདྡྷ་དྷཱ་ར་ཎ་ཨ་བྷི་ཥིཉྩ་ཨོཾ། ཨོཾ་བཛྲ་དྷཱ་ར་ཎ་ཨ་བྷི་ཥིཉྩ་ཧཱུྃ། ཨོཾ་རཏྣ་དྷཱ་ར་ཎ་ཨ་བྷི་ཥིཉྩ་ཏྲཱཾ། ཨོཾ་པདྨ་དྷཱ་ར་ཎ་ཨ་བྷི་ཥིཉྩ་ཧྲཱི། ཨོཾ་ཀརྨ་དྷཱ་ར་ཎ་ཨ་བྷི་ཥིཉྩ་ཨཱཿ ཞེས་བརྗོད་ཅིང་འབུལ་ཚུལ་བྱས་ཏེ། དྲན་པ་ཤེས་རབ་དང་ལྡན་པར་བསམ་པ་གསུང་གི་དམ་ཚིག་གི་དོད་དོ། །
དེ་ནས་རིགས་ལྔའི་ཕྱག་མཚན་རྟེན་གྱི་སྤྱི་བོ་ལ་སོགས་པའི་གནས་ལྔར་བཏུགས་ཏེ་མཐར་ཕྱག་གཡས་སུ་ཕུལ་བར་བསམ་ལ། རྡོ་རྗེ་གསོར་ཞིང་དངོས་སུ་འབུལ་ཚུལ་བྱས་ནས། ཨོཾ་བུདྡྷ་གུ་ཧྱ་ཨ་བྷི་ཥིཉྩ་ཨོཾ། ཨོཾ་བཛྲ་གུ་ཧྱ་ཨ་བྷི་ཥིཉྩ་ཧཱུྃ། ཨོཾ་རཏྣ་གུ་ཧྱ་ཨ་བྷི་ཥིཉྩ་ཏྲཱཾ། ཨོཾ་པདྨ་གུ་ཧྱ་ཨ་བྷི་ཥིཉྩ་ཧྲཱི། ཨོཾ་ཀརྨ་གུ་ཧྱ་ཨ་བྷི་ཥིཉྩ་ཨཱཿ ཞེས་བརྗོད་ཅིང་རྡོ་རྗེ་བཞག ཡེ་ཤེས་ལྔའི་རྟོགས་པ་བསྐྱེད་པར་བསམ་པ་སྟེ་རྡོ་རྗེ་ཐུགས་ཀྱི་དམ་ཚིག་གི་དོད་དོ། ། རྡོ་དྲིལ་ཕྱག་ཏུ་བྱིན་པར་བསམ་ལ།
ཨོཾ་པྲཛྙཱ་ཨུ་པ་ཡོ་ག་ས་མ་ཡ་ཨ་བྷི་ཥིཉྩ་ཧཱུྃ་ཨཿ ཞེས་བརྗོད་དེ། རྡོ་རྗེ་སློབ་དཔོན་གྱི་དབང་ངོ་། ། དེ་ལྟར་དབང་བསྐུར་བས་དྲི་མ་ཐམས་ཅད་དག ཆུ་ལྷག་མ་ཡར་ལུད་པ་ལས་རིགས་བདག་གི་དབུ་བརྒྱན་པ་ནུབ་གསུམ་མའི་སྟ་གོན་བཞིན་ནོ། ། སྔགས་ཀྱི་དབང་བསྐུར་བ་ནི་མི་དགོས་ཏེ། རིགས་ལྔའི་དབང་གི་ནང་དུ་མི་གཏོགས་པའི་ཕྱིར་རོ། ། ཡང་ངེས་པར་བསྐུར་དགོས་ན། མཐའ་བརྟེན་རྒྱལ་སྲིད་སྣ་བདུན་དང་། བཀའི་དབང་བསྐུར་སོགས་ཐམས་ཅད་དགོས་པར་འགྱུར་བས་ཧ་ཅང་ཐལ་ཆེས་སོ། །
བཅུ་གཉིས་པ་མཆོད་བསྟོད་བྱ་བ་ནི། མཆོད་པའི་མར་མེ་རྣམས་སྦར། ཞལ་ཟས་དང་། མར་མེ་གསར་པ་ཡོད་ནའང་ཕུལ་ཞིང་། མཆོད་པ་རྣམས་ཁ་གསོས་ལ། གོང་བཞིན་བྱིན་གྱི་རླབས་ནས། འཇིག་རྟེན་ཁམས་འདི་དཔག་མེད་ན། ། སོགས་ཚིགས་བཅད་གདངས་ཕྱག་རྒྱ་དང་བཅས་པས་རོལ་མོའི་བར་བདག་བསྐྱེད་ལྟར་བྱས། དྲིལ་སིལ་གདངས་དང་བཅས་པས། སྣང་སྟོང་རྡོ་རྗེ་སོགས་ཀྱིས་བསྟོད་དོ། །
བཅུ་གསུམ་པ་སྤྱན་དབྱེ་བ་རྒྱས་པའི་སྐབས་བཞིན་དང་། བཅུ་བཞི་པ་བརྟན་པར་བཞུགས་སུ་གསོལ་ཞིང་ཞལ་བསྒྱུར་བ་ནི་ཕལ་ཆེར་རྒྱས་པ་བཞིན་ལ། མི་འདྲ་བའི་ཁྱད་པར་ནི། མཆོད་པའི་སྐབས་སུ་མཆོད་ཡོན་སྔོན་འགྲོའི་ཉེར་སྤྱོད་ལྔ་དང་། བསྟོད་པའི་སྐབས་སུ་སྣང་སྟོང་རྡོ་རྗེ་སོགས་བརྗོད་པ་ཙམ་མོ། ། བཅོ་ལྔ་པ་མངའ་དབུལ་རྒྱས་པ་བྱ་བ་བཞི་ཡང་ཆོ་ག་རྒྱས་པའི་དངོས་གཞིའི་སྐབས་སུ་བཤད་པ་ལྟར་བྱའོ། ། འོན་ཀྱང་མི་འདྲ་བའི་ཁྱད་པར་མཆོད་བསྟོད་རྒྱས་པས་མངའ་དབུལ་བའི་སྐབས་སུ་མཆོད་པ་ཁ་གསོས་ལ། མཆོད་པ་བྱིན་རླབས་བདག་བསྐྱེད་ཀྱི་གོང་བཞིན་བྱས་ལ། གདངས་ཕྱག་རྒྱ་དང་བཅས་པས། རབ་འབྱམས་རྒྱ་མཚོ་དཔག་མེད་ན། །
མཆོད་ཡོན་ཇི་སྙེད་ཡོད་པ་དང་། ། བདག་གིས་གུས་པས་བཤམས་པ་འདི། ། ཇི་སྙེད་རྒྱལ་བ་སྲས་དང་བཅས། ། དེ་སྙེད་རྣམས་ལ་བདག་འབུལ་ན། ། ཐུགས་རྗེ་མངའ་བ་ཁྱེད་རྣམས་ཀྱི། ། ཅི་བདེ་བར་ནི་བཞེས་ནས་ཀྱང་། ། སེམས་ཅན་དོན་ཀུན་མཛད་དུ་གསོལ། ། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། ཞེས་པས་མཆོད་ཡོན་དང་། དེ་བཞིན་དུ་ཚིགས་བཅད།
སྔགས་གོང་འོག་ཐམས་ཅད་འདྲ་བར་བྱས་ལ། མེ་ཏོག་ཇི་སྙེད་པུཥྤེ། བདུག་སྤོས་དང་དྷཱུ་པེ། སྣང་གསལ་དང་ཨཱ་ལོ་ཀེ། དྲི་ཆབ་དང་གནྡྷེ། ཞལ་ཟས་དང་ནཻ་ཝི་དྱེ། རོལ་མོ་ཇི་སྙེད་ཡོད་པ་དང་། ། ཨོཾ་སརྦ་ཏ་ཐཱ་ག་ཏ་ཤཔྟ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། བཛྲ་གྷཎྚེ་ར་ཎི་སོགས་ཀྱིས་རོལ་མོ་དབུལ། ཚ་ཚ་རྐྱང་པ་ཡིན་ན་སྒོས་བསྟོད་གཞན་རྣམས་བཞག་ལ།
སྣ་ཚོགས་པདྨ་ཟླ་བའི་གདན་སྟེངས་སུ། ། སོགས་མཆོད་རྟེན་གྱི་བསྟོད་པ་མན་རྒྱས་བསྡུས་སྐབས་དང་སྦྱར་ནས་རང་རང་གི་བློ་ལ་གང་ཡོད་བྱ། སྦྱིན་སྲེག་མི་མཛད། ཡང་བྱེད་པར་སྤྲོ་ན་གཞན་ཕན་འོད་ཟེར་ལྟར་རྒྱས་པའི་སྦྱིན་སྲེག་བྱའོ། ། ཙ་རུའི་བཟའ་བ་རྒྱས་བསྡུས་སྐབས་དང་སྦྱར་རང་རང་གི་ཕྱག་ལེན་ལྟར་བྱ། སྔགས་ཀྱི་མངའ་དབུལ་ཞིང་བཀྲ་ཤིས་ཀྱི་རྗེས་ཀྱི་མཆོད་པ་ལ་མཆོད་ཡོན་སྔོན་འགྲོའི་ཉེར་སྤྱོད་ལྔ་རོལ་མོ་དང་བཅས་པ་སྟེ་ཆུ་གཉིས་སྔོན་དུ་མི་མཛད་པ་ཙམ་ཁྱད་པར་རོ། ། ས་བཅད་ནི་ལེགས་བཤམ་དང་། བུམ་བསྐྱེད་གཉིས་བསྣན་པས་བཅོ་ལྔར་སོང་བ་མ་གཏོགས་ཆོ་ག་ལ་ཁྱད་པར་མེད་དོ། ། མཇུག་གི་ཆོ་ག་ལ་སྡོམས་ནི། གཏོར་མ་སྦྱིན་དང་ཆོས་སྐྱོང་བསྒོ། །
བཟོད་པར་གསོལ་ཞིང་གཤེགས་སུ་གསོལ། ། ཡོན་བདག་བསྒོ་ཞིང་ཤེས་པ་བརྗོད། ། རྟེན་མཆོད་བསོད་ནམས་ཡོངས་སུ་བསྔོ། ། སློབ་དཔོན་མཆོད་དེ་དགའ་སྟོན་བྱ། ། སླར་ཡང་ཤིས་པ་རྒྱས་པར་བརྗོད། ། རྗེས་བསྡུ་སྦྱིན་སྲེག་མཇུག་དོན་ནོ། ། ཞེས་པ་ལྟར་དོན་བཅུ་གཉིས་ལས། དང་པོ་གཏོར་མ་སྦྱིན་པ་ནི། ཆ་གསུམ་གཏོར་མ་རྡོ་རྗེ་འཆང་གི་མཛད་པའི་དེང་སང་ཡོངས་གྲགས་ཀྱི་ཆོ་ག་ལྟར་བཏང་བའོ། ། གཉིས་པ་ཆོས་སྐྱོང་བསྒོ་བ་ནི།
ཆང་གིས་སྦྱངས་ལ་གཏོར་ཆོག་ལྟར་བྱིན་གྱི་རླབས། གཞན་གོང་རྒྱས་པའི་སྐབས་ལྟར་རོ། ། གསུམ་པ་བཟོད་པར་གསོལ་ཞིང་གཤེགས་སུ་གསོལ་བ་ནི། ཨོཾ་བཛྲ་ཨ་བྷི་ཥིཉྩ་ཧཱུྃ་སོགས་སྔགས་དང་ཕྱག་རྒྱས་གོང་བདག་བསྐྱེད་བཞིན་རིགས་ལྔས་དབུ་བརྒྱན། ཨོཾ་བྷྲི་ཏ་སོགས་སྔགས་རྒྱས་སྐུ་གསུང་ཐུགས་བྱིན་གྱིས་རླབས། ཨོཾ་བཛྲ་སཏྭ་ཀྲོ་དྷ་སོགས་ཁམས་གསུམ་རྣམ་རྒྱལ་གྱི་སྔགས་རྒྱ་ལན་གསུམ་གྱིས་བདག་དང་། གནས་དང་། རྣལ་འབྱོར་བསྲུང་བའོ། ། བཟོད་པར་གསོལ་བ་ནི། རྡོ་རྗེ་སེམས་དཔའི་ཡིག་བརྒྱ་ལན་གསུམ་བརྗོད།
དེ་ནས་མ་འབྱོར་བ་དང་ཉམས་པ་དང་། ། སོགས་ཤླཽ་ཀ་གཅིག་པོ་བྱས་ཀྱང་བཏུབ། ཡང་སྤྲོ་ན། གང་ཡང་བདག་བློ་གཏི་མུག་པས། ། སོགས་ཤླཽ་ཀ་གཉིས་ཀྱི་མཇུག་ཏུ། གང་ཡང་བདག་ཅག་ལས་དང་པོ་པའི་རྟེན་གྱི་གང་ཟག་ཏུ་གྱུར་པས་ཏིང་ངེ་འཛིན་མི་གསལ་ཞིང་། དབང་མ་ཐོབ་པས་སེམས་བྱིང་བ་དང་། རྒོད་པ་དང་། སྔགས་མ་དག་པ་ལ་སོགས་པས་ཆོ་ག་ཉམས་ཆག་འགལ་འཁྲུལ་ཡོ་བྱད་མ་ཚང་བ་སོགས་ཉེས་པའི་ཚོགས་ཅི་མཆིས་པ་དེ་དག་ཐམས་ཅད། བདག་ཉིད་ཆེན་པོ་ཁྱེད་རྣམས་ཀྱིས་བཟོད་པར་མཛད་དུ་གསོལ།
གཤེགས་སུ་གསོལ་བ་ནི། ཆ་གསུམ་གྱི་གཏོར་མགྲོན་གྱི་སོ་སོར་གཤེགས་ཟིན་པས་འདིར་མི་དགོས་སོ། ། བཞི་པ་ཡོན་བདག་བསྒོ་བ། ལྔ་པ་ཡོན་བདག་ལ་ཤེས་པ་བརྗོད་པ། དྲུག་པ་རབ་གནས་ཀྱི་རྟེན་ལ་མཆོད་པ། བདུན་པ་བསོད་ནམས་བསྔོ་བ། བརྒྱད་པ་སློབ་དཔོན་མཆོད་པ། དགུ་པ་དགའ་སྟོན་བྱ་བ། བཅུ་པ་སླར་ཡང་ཤིས་པ་རྒྱས་པ་བརྗོད་པ། བཅུ་གཅིག་པ་ལས་ཀྱི་རྗེས་བསྡུ་བ།
བཅུ་གཉིས་པ་སྦྱིན་སྲེག་བྱ་བ་རྣམས་རྒྱས་པའི་སྐབས་བཞིན་ནོ། ། འོན་ཀྱང་རྟེན་ལ་མཆོད་པའི་སྐབས་མཆོད་ཡོན་སྔོན་འགྲོ་མ་གཏོགས་ཆུ་གཉིས་མི་མཛད། སྦྱིན་སྲེག་གི་དོད་ཡིག་བརྒྱ་ལ་རྡོ་རྗེ་སེམས་དཔའི་ཡི་གེ་བརྒྱ་པ་ཉི་ཤུ་རྩ་གཅིག་བརྗོད་པ་ཙམ་མོ། ། དེ་དག་གིས་ནི་ཀུན་རིག་གི་ཕྱོགས་ཙམ་ལ་བརྟེན་པའི་རབ་གནས་འབྲིང་པོའི་ཆོ་ག་བླ་མ་གོང་མའི་ཕྱག་ལེན་ལྷག་ཆད་དང་བསྲེ་ལྷད་མེད་པ་ཡོངས་སུ་རྫོགས་པ་བསྟན་ཟིན་ཏོ།། །། ཡང་ཀུན་རིག་གི་བདག་འཇུག་སོགས་ཡོངས་སུ་རྫོགས་ལ་བརྟེན་ནས་སྟ་གོན་གྱི་ཆོ་ག་སོགས་ཉིན་གསུམ་མ་མཛད་དགོས་ན། དེང་སང་ཀུན་རིག་ལ་བརྟེན་ནས་མཛད་པ་པོ་ལ་ཀུན་རིག་གཞན་ཕན་མཐའ་ཡས་བཞིན་བདག་འཇུག་རྣམས་ཡོངས་སུ་རྫོགས་པ་གྲུབ་ཟིན་ནས། རབ་གནས་ཀྱི་ཆོ་ག་ལ་འཇུག་པ་ཞིག་འདུག་སྟེ། འདི་རྒྱས་པའི་ལུགས་ཡིན་ན་ནུབ་དང་པོ་སྟ་གོན་གྱི་ཆོ་ག་མེད། འབྲིང་པོའི་ལུགས་ཡིན་ན་མདུན་བསྐྱེད་བདག་འཇུག་དང་བཅས་པ་མ་གསུངས་པའི་ཕྱིར་ཆོ་ག་གང་དང་མི་མཐུན་ནོ། ། ཡང་གང་ཟག་ལ་ལ་བདག་བསྐྱེད་རྡོ་རྗེ་སེམས་དཔའི་སྒྲུབ་ཐབས་བསྡུས་པ་བྱས་ནས་བུམ་བསྐྱེད་ལ་ཀུན་རིག་གི་དཀྱིལ་འཁོར་ཡོངས་རྫོགས་བསྐྱེད་པ་དང་།
ཁྱད་པར་ལས་བུམ་དང་ཁྲུས་བུམ་མེད་པར་ལྷ་བུམ་དེ་ཉིད་ལ་ཁྲུས་བུམ་བརྒྱད་ཀྱི་སྔགས་བཟླ་བ་གཅིག་འདུག་པ་འདི་ནི་མུན་སྤྲུལ་ཆེན་པོ་ཡིན་ཏེ། རྗེ་བཙུན་རིན་པོ་ཆེའི་དགོངས་པ་དང་འགལ་བའི་ཕྱིར་རོ། ། དེ་གང་ཞེ་ན། དོན་གསལ་ལས། བདག་བསྐྱེད་པ་ནི་རྡོ་རྗེ་འབྱུང་བའམ། རྡོ་རྗེ་སེམས་དཔའི་སྒྲུབ་ཐབས་བསྡུས་པའམ། ངན་སོང་སྦྱོང་བའི་རྒྱུད་ནས་བཤད་པའི་རྡོ་རྗེ་སེམས་དཔའི་སྒྲུབ་ཐབས་བསྡུས་པའང་རུང་སྟེ། བདག་གི་རྣལ་འབྱོར་རྫོགས་པར་བྱ། དེ་ལ་ཅི་འབྱོར་པའི་མཆོད་པས་མཆོད་ནས་བཟླས་པ་ཅུང་ཟད་གཅིག་བྱ། དེ་ནས་དཀྱིལ་འཁོར་རྫོགས་པ་ཡིན་ན་བསྡུས་ཏེ་བདག་དཔའ་བོ་གཅིག་པའི་ང་རྒྱལ་དུ་བསྐྱེད་པ་ནི་བདག་དཔའ་བོ་གཅིག་པའི་ང་རྒྱལ་དུ་བསྐྱེད་པ་ནི་བདག་བསྐྱེད་ཅེས་བྱ་བ་ཡིན་ནོ། །
དེ་ནས་གསུམ་པ་བུམ་པ་སྟ་གོན་ནི་སྔར་མདུན་བསྐྱེད་ཀྱི་དཀྱིལ་འཁོར་མེད་པའི་དབང་དུ་བྱས་ན། བུམ་པ་སྟ་གོན་འདིར་བྱ་དགོས་ཏེ། ལྷའི་བུམ་པ་དུ་ཡོད་པའི་ནང་དུ་བདག་གི་རྣལ་འབྱོར་དང་མཐུན་པའི་ལྷའི་རྣལ་འབྱོར་རྫོགས་པའམ། དཔའ་བོ་གཅིག་པ་ཡན་ལག་བཞི་རྫོགས་སུ་བསྐྱེད་ཅིང་རང་རང་གི་བཟླས་པ་ཨོཾ་བཛྲ་སཏྭ་ཧཱུྃ། ཞེས་པ་ལ་སོགས་པ་བཟླ། དེ་ནས་ལས་ཐམས་ཅད་པའི་བུམ་པར་རྡོ་རྗེ་གནོད་སྦྱིན་སྐུ་མདོག་ནག་པོ་རབ་ཏུ་ཁྲོས་པ་ཕྱག་གཉིས་ཀྱི་མཆེ་བ་འཛིན་པར་བསྐྱེད་ལ། ཨོཾ་བཛྲ་ཡཀྵ་ཧཱུྃ། ཞེས་པ་བརྒྱད་རྩ་བརྒྱད་ལ་སོགས་པ་བཟླས། དྲི་མ་ཁྲུས་ཀྱི་བུམ་པ་བརྒྱད་དུ་ལྷ་བསྐྱེད་ནི་མི་དགོས། རང་རང་གི་སྔགས་བཟླས་སོ། །
ཞེས་སོགས་གསུངས་པས་ཤེས་ལྡན་གཟུར་གནས་རྣམས་ཀྱི་དགོངས། དེས་ན་དེང་སང་རབ་གནས་ཀྱི་ཆོག་དཔོན་མཛད་མཁན་ཀུན་གྱིས་རས་ཁ་དོ་ལ་མ་བརྩེགས་པར་ཁྲུས་སྟེགས་དང་། མངའ་དབུལ་རེ་བྲིས། ལས་བུམ་དང་ཁྲུས་བུམ་སྟེ་བུམ་པ་གསུམ་རེ་ཅིས་ཀྱང་འབྱོར་པ་མཛད་དོ། ། ལས་སླ་དང་། དབང་ཆེ་གཤེ་མོངས་ཆོས་ལ་མི་འགྲོ། སངས་རྒྱས་ཀྱིས་གསུངས་པའི་ལས་རྒྱུ་འབྲས་དྲན་པར་བྱས་ལ། བསྟན་པ་དང་སེམས་ཅན་མི་བསམ་ནའང་། རང་ངན་སོང་དུ་མི་ལྟུང་བའི་ཐབས་རེ་མཛད་དོ། ། རྟེན་གྱི་གཟུངས་གཞུག་དང་།
ཚ་ཚ་དང་། སྐུ་ཕྲན་ཚེགས། ལམ་ལྟ་བུར་གློ་བུར་དུ་རབ་གནས་བྱེད་དགོས་བྱུང་ན། བསྡུས་པ་འདི་བཞིན་བྱ་སྟེ། འཇམ་དབྱངས། ཚེ་དཔག་མེད། འཆི་འཇོམས་སོགས་ལྷ་གང་ཡང་རུང་བའི་སྒྲུབ་ཐབས་བསྡུས་པ་ཉམས་སུ་ལེན་པའམ། རང་ཉིད་ཧེ་རུ་ཀ་ཞལ་གཅིག་ཕྱག་གཉིས་པ་ཐུན་མཚམས་ཀྱི་ལྷག་པའི་ལྷའི་ང་རྒྱལ་དང་ལྡན་བཞིན་པས་རྟེན་ལ་ཡུངས་དཀར་ལ་སོགས་པས་བྲབ། འབྱོར་ན་གུ་གུལ་གྱིས་བདུགས། སུམྦྷ་ནི་སོགས་དྲག་སྔགས་བརྗོད།
རང་གི་སྙིང་ཁ་ནས་ཁྲོ་བོ་ཁྲོ་མོའི་ཚོགས་དཔག་ཏུ་མེད་པ་སྤྲོས་ཏེ་བགེགས་བསྐྲད་པར་བསམ། བུམ་པ་བདུད་རྩིའི་གང་བས་རྟེན་གྱི་དྲི་མ་བཀྲུས་པར་མོས་པ་བྱས་ལ། ཇི་ལྟར་བལྟམས་པ། འདི་ནི་ཁྲུས་མཆོག་སོགས། ཨ་བྷི་ཥེ་ཀ་ཏའི་སྔགས་བཅས་བརྗོད། སྐུ་ཕྱིས་པར་བསམ་ལ། དེ་དག་སྐུ་ལ་སོགས་བརྗོད། དེ་དག་ནི་མོས་པ་ཙམ་བྱས་པས་ཆོག དེ་ནས་ཤཱུ་ནྱ་ཏཱས་རྟེན་རྣམས་སྟོང་པར་སྦྱངས། སྟོང་པའི་ངང་ལས་སེངྒེས་བཏེག་པའི་རིན་པོ་ཆེའི་ཁྲི་པད་ཟླའི་གདན་རེ་རེའི་སྟེང་དུ་བླ་མ་ཡི་དམ།
ཆོས་སྐྱོང་། ནོར་ལྷ། རྟེན་ངོ་མི་ཤེས་པ་དང་། ངོ་ཤེས་ཀྱང་ཧ་ཅང་མང་དྲགས་པ་རྣམས་ཕྱོགས་གཅིག་ཏུ་ཨོཾ་ཨཱ་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་ཨོཾ་ཨཱཿཧཱུྃ་གིས་མཚན་པ་རེ་རེ་ཡོངས་སུ་གྱུར་པ་ལས་ཐམས་ཅད་ཀྱང་རྡོ་རྗེ་འཆང་སྐུ་མདོག་སྔོན་པོ་ཞལ་གཅིག་ཕྱག་གཉིས་གཡས་རྡོ་རྗེ་དང་། གཡོན་དྲིལ་བུ་ཐུགས་ཁར་བསྣོལ་ནས་འཛིན་པ། ཞབས་རྡོ་རྗེའི་དཀྱིལ་མོ་དཀྲུང་གིས་བཞུགས་པ། དར་དང་རིན་པོ་ཆེའི་རྒྱན་ཅན། མཚན་དང་དཔེ་བྱད་ཡོངས་སུ་རྫོགས་པ་ཞེས་བརྗོད། དཀྱིལ་འཁོར་ཡིན་ན་ཧཱུྃ་ལས་འོད་ཟེར་ཕྱོགས་བཅུར་འཕྲོས་པས་འོག་རྡོ་རྗེའི་ས་གཞི། ཁོར་ཡུག་རྡོ་རྗེའི་རྭ་བ།
སྟེང་རྡོ་རྗེའི་གུར་དང་བླ་བྲེ། ཕྱི་རོལ་ཐམས་ཅད་ཡེ་ཤེས་ཀྱི་མེ་རབ་ཏུ་འབར་བའི་སྲུང་བའི་འཁོར་ལོ་གྱུར་པའི་ནང་དུ་བྷྲཱུཾ་ལས་གཞལ་ཡས་ཁང་མཚན་ཉིད་ཐམས་ཅད་ཡོངས་སུ་རྫོགས་པ་ལྷ་གཙོ་འཁོར་ཐམས་ཅད་གོང་བཞིན་རྡོ་རྗེ་འཆང་དུ་བསྐྱེད། མཆོད་རྟེན་དང་། ཚ་ཚ་རྣམས་སེངྒེས་བཏེག་པའི་ཁྲི་པདྨ་དང་ཟླ་བའི་གདན་ལ། ཨོཾ་ལས་འཁོར་ལོ་དཀར་པོ་ཨོཾ་གིས་མཚན་པ་ལས་རྣམ་པར་སྣང་མཛད་སྐུ་མདོག་དཀར་པོ་བྱང་ཆུབ་མཆོག་གི་ཕྱག་རྒྱ་ཅན། ཞབས་རྡོ་རྗེའི་དཀྱིལ་མོ་དཀྲུང་གིས་བཞུགས་པ། དར་དང་རིན་པོ་ཆེའི་རྒྱན་གྱིས་བརྒྱན་པའི་སྐུ་ཅན་དུ་གྱུར་པ་དེ་འོད་དུ་ཞུ་བ་ལས་བྱུང་བའི་ཆོས་སྐུའི་མཆོད་རྟེན་ཚད་དང་མཚན་ཉིད་རྒྱན་ལ་སོགས་པ་ཡོངས་སུ་རྫོགས་པར་གྱུར་པའི་བུམ་པའི་ནང་གི་དབུས་སུ་སེངྒེའི་ཁྲི། ཤར་དུ་གླང་པོ་ཆེའི་ཁྲི། ལྷོར་རྟའི་ཁྲི། ནུབ་ཏུ་རྨ་བྱའི་ཁྲི།
བྱང་དུ་མཁའ་ལྡིང་རྣམས་ཀྱིས་བཏེག་པའི་རིན་པོ་ཆེའི་ཁྲིའི་སྟེང་སྣ་ཚོགས་པདྨ་དང་ཟླ་བའི་གདན་ལ་དབུས་སུ་ཨོཾ་ལས་རྣམ་པར་སྣང་མཛད་དཀར་པོ་བྱང་ཆུབ་མཆོག་གི་ཕྱག་རྒྱ་ཅན། ཤར་དུ་ཧཱུྃ་ལས་མི་བསྐྱོད་པ་སྔོན་པོ་གཡས་ས་གནོན། གཡོན་མཉམ་གཞག ལྷོར་ཏྲཱཾ་ལས་རིན་ཆེན་འབྱུང་ལྡན་སེར་པོ་གཡས་མཆོག་སྦྱིན། གཡོན་མཉམ་གཞག ནུབ་ཏུ་ཧྲཱིཿལས་འོད་དཔག་མེད་དམར་པོ་ཕྱག་གཉིས་མཉམ་གཞག བྱང་དུ་ཨ་ལས་དོན་ཡོད་གྲུབ་པ་ལྗང་གུ་གཡས་སྐྱབས་སྦྱིན། གཡོན་མཉམ་གཞག་གི་ཕྱག་རྒྱ་ཅན། ཐམས་ཅད་ཀྱང་དར་གྱི་ན་བཟའ་དང་རིན་པོ་ཆེའི་རྒྱན་གྱིས་བརྒྱན་པ། ཞབས་རྡོ་རྗེའི་དཀྱིལ་མོ་དཀྲུང་གིས་བཞུགས་པའི་མཐར་བསྐོར་དུ་སངས་རྒྱས་དང་བྱང་ཆུབ་སེམས་དཔའ་བསམ་གྱིས་མི་ཁྱབ་པས་བསྐོར་བ་དང་བཅས་པར་གྱུར།
ཞེས་དང་། གཟུངས་དང་། གསུང་རབ་རྨ་བྱས་བཏེག་པའི་རིན་པོ་ཆེའི་ཁྲི་པདྨ་དང་ཟླ་བའི་གདན་ལ་ཧྲཱིཿལས་པདྨ་ཧྲཱིཿཡིས་མཚན་པ་ལས་འོད་དཔག་མེད་སྐུ་མདོག་དམར་པོ་ཕྱག་གཉིས་མཉམ་གཞག་གི་ཕྱག་རྒྱ་ཅན། དར་དང་རིན་པོ་ཆེས་བརྒྱན་ཅིང་། ཞབས་རྡོ་རྗེའི་དཀྱིལ་མོ་ཀྲུང་གིས་བཞུགས་པ། མན་ཐང་ལྟ་བུ་ཡིན་ནའང་གོང་གསུང་རབ་བཞིན་བསྐྱེད། འོན་ཀྱང་སྐུ་ཡོད་ན་སྐུ་གཞན་དང་འདྲ་བར་བསྐྱེད་དགོས། གཞན་བསྐྱེད་ཆོག་དགོས་པ་བྱུང་ན་གོང་རྣམས་སུ་བཤད་པ་ལྟར་རིགས་འགྲོས་རྣམ་དཔྱོད་ཀྱི་སྤྱད་ནས་བསྡུས་པ་རེ་མཛད། དེ་ནས་ལྷ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ
ཐུགས་ཁར་ཧཱུྃཿ རང་གི་སྙིང་ཁ་ནས་འོད་ཟེར་འཕྲོས་པས་རང་བཞིན་གྱི་གནས་ནས་བླ་མ་ཡི་དམ་སངས་རྒྱས་བྱང་སེམས། དཔའ་བོ་མཁའ་འགྲོ། ཆོས་སྲུང་ནོར་ལྷའི་ཚོགས་དང་བཅས་པ་ཨོཾ་བཛྲ་ས་མཱ་ཛཿ མ་ལུས་སེམས་ཅད་སོགས་ཤླཽ་ཀ་གཅིག་གི་མཐར། ས་མཱ་ཛཿ ཛཿཧཱུྃ་བཾ་ཧོཿ མང་དུ་བརྗོད་དེ་སོ་སོ་ལ་གཉིས་སུ་མེད་པར་ཐིམ། ཞེས་བརྗོད་ཅིང་བསམ། སླར་ཡང་འོད་ཟེར་འཕྲོས་པས་སངས་རྒྱས་དང་བྱང་ཆུབ་སེམས་དཔའི་ཚོགས་བསམ་གྱིས་མི་ཁྱབ་པ་མདུན་གྱི་ནམ་མཁའ་གང་བ་ཨོཾ་བཛྲ་ས་མཱ་ཛཿ
ཇི་ལྟར་སངས་རྒྱས་ཐམས་ཅད་ནི། ། དགའ་ལྡན་དུ་ནི་གནས་པ་ན། ། ལྷ་མོ་སྒྱུར་འཕྲུལ་ལྷུམས་ཞུགས་ལྟར། ། དེ་བཞིན་གཟུགས་ཅན་ལྷན་ཅིག་ཏུ། ། འདི་རུ་མགོན་པོ་རྟག་བཞུགས་ནས། ། བྱང་ཆུབ་སེམས་ནི་བསྐྱེད་པ་དང་། ། སྦྱིན་པའི་བདག་པོའི་དོན་སླད་དུ། ། བདག་གི་འབྱོར་པ་ཉིད་ཀྱིས་ནི། ། ཅི་འབྱོར་པ་ཡི་མཆོད་པ་རྣམས། ། མེ་ཏོག་ལ་སོགས་འདི་བཞེས་ཤིག །
བདག་དང་སློབ་མར་བཅས་པ་ལ། ། རྗེས་སུ་བརྩེ་བར་དགོངས་སུ་གསོལ། ། ཀུན་གྱིས་འདི་ལ་བྱིན་རླབས་ཤིང་། ། འདི་ཉིད་དུ་ནི་བཞུགས་པར་རིགས། ། ཞེས་ལན་གསུམ་བརྗོད་ལ་ཛཿཧཱུྃ་བཾ་ཧོཿ ཡང་ཡང་བརྗོད་དེ་ལྷ་སོ་སོ་ལ་ཐིམ་པར་བསམ། ལྷ་དེ་ཐམས་ཅད་ཀྱི་དཔྲལ་བར་ཨོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ། མགྲིན་པར་ཨཱཿལས་པདྨ་དམར་པོ་ཨཱཿཡིས་མཚན་པ། ཐུགས་ཁར་ཧཱུྃ་ལས་རྡོ་རྗེ་སྔོན་པོ་ཧཱུྃ་གིས་མཚན་པ། ཡང་འོད་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱཿཛཿ
དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས་དབང་གི་ལྷ་རྣམས་ཀྱིས་རིན་པོ་ཆེའི་བུམ་པ་ཡེ་ཤེས་ཀྱི་བདུད་རྩིས་གང་བ་ཐོགས་ནས། ཇི་ལྟར་བལྟམས་པ་སོགས་ཨ་བྷི་ཥེ་ཀ་ཏའི་སྔགས་དང་བཅས་པ་བརྗོད་ཅིང་གསུང་བར་བསམ། དེ་ལྟར་ན་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་ཐམས་ཅད་ལ་རྡོ་རྗེ་སེམས་དཔའ་རེ་རེས་དབུ་བརྒྱན། ཨོཾ་སརྦ་ཏ་ཐཱ་ག་ཏ་ཨརྒྷཾ། པཱ་དྱཾ། པུཥྤཾ།
དྷཱུ་པཾ། དཱི་པཾ། གནྡྷཾ། ནཻ་ཝི་དྱཾ། ཤཔྟ་པྲ་ཏཱིཙྪ་སྭཱཧཱས་མཆོད། བསོད་ནམས་ཡེ་ཤེས་རབ་རྫོགས་ཤིང་། ། སྟོང་པ་དང་ནི་སྙིང་རྗེའི་བདག ། སྲིད་དང་མྱ་ངན་འདས་པའི་དཔལ། ། རྡོ་རྗེ་འཆང་ལ་ཕྱག་འཚལ་ལོ། ། སྟེང་དང་འོག་དང་བར་དག་དང་། །
ཕྱོགས་དང་ཕྱོགས་མཚམས་རྣམས་སུ་ཡང་། ། སྐུ་བཅས་སྐུ་ནི་མེད་པ་ཡི། ། མཆོད་རྟེན་རྣམས་ལ་ཕྱག་འཚལ་ལོ། ། ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང་། ། གཟུགས་སྐུ་འཇའ་ཚོན་བཞིན་དུ་སོ་སོར་གསལ། ། ཐབས་དང་ཤེས་རབ་མཆོག་ལ་མངའ་བརྙེས་པའི། ། རིགས་ལྔ་བདེ་བར་གཤེགས་ལ་ཕྱག་འཚལ་ལོ། ། ཕྱག་བྱར་འོས་པ་སོགས་ཀྱིས་བསྟོད། རྡོ་རྗེ་རྩེ་ལྔ་པའི་ཕྱག་རྒྱས་ལྷ་རྣམས་ཀྱིས་སྤྱན་འབྱེད་པའི་ཚུལ་བྱས་ལ། ཀུན་མཁྱེན་ཡེ་ཤེས་སྤྱན་ལྡན་སྐྱོན་བྲལ་ཡང་། །
གུས་པས་འཕགས་པའི་སྤྱན་ནི་དབྱེ་བགྱིས་པས། ། ནམ་མཁའི་མཐའ་གཏུགས་གྱུར་པའི་སེམས་ཅན་རྣམས། ། སངས་རྒྱས་ཡེ་ཤེས་སྤྱན་ནི་ཐོབ་པར་ཤོག ། ཨོཾ་ཙཀྵུ་ཙཀྵུ་ས་མནྟ་ཙཀྵུ་བི་ཤོ་དྷ་ནེ་སྭཱཧཱ། ཡེ་ཤེས་ཀྱི་སྤྱན་རྣམ་པར་དག་པ་ཐོབ་སྟེ། སེམས་ཅན་གྱི་དོན་ལ་འཇུག་པའི་མཐུ་ཕུན་སུམ་ཚོགས་པ་དང་ལྡན་པར་གྱུར་ཅིག ཅེས་པ་ལན་གསུམ་བརྗོད། ཡེ་དྷརྨས་བྱིན་གྱི་རླབས་པའི་མེ་ཏོག་གཏོར་ཏེ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ།
ཁྱད་པར་དུ་ཡང་རྟེན་འདི་རྣམས་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་ཐམས་ཅད་འབྱུང་བ་བཞིའི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སྦྱིན་བདག་གི་གཙོ་བྱས་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་སྩལ་དུ་གསོལ། ཨོཾ་སུ་པྲ་ཏིཥྛ་བཛྲཱ་ཡེ་སྭཱཧཱ། ཞེས་དང་། ཡེ་དྷརྨ་མང་དུ་བརྗོད་ལ་མེ་ཏོག་གཏོར། རྡོ་རྗེ་འཆང་རྣམས་འོད་དུ་ཞུ་བ་ལས་བྱུང་བའི་བླ་མ་ཡི་དམ་སོགས་གོང་དུ་གང་བསྐྱེད་དགོས་བྱུང་བའི་སྐུའི་རྣམ་པ་ཇི་ལྟར་བ་བཞིན་དུ་གྱུར། འོད་དཔག་མེད་རྣམས་འོད་དུ་ཞུ་བ་ལས་གཟུངས་དང་། གསུང་རབ། མན་ཐང་ལ་སོགས་པ་ཨཱ་ལི་ཀཱ་ལིའི་རང་བཞིན་གྱི་གླེགས་བམ། གཟུངས།
མན་ཐང་ལ་སོགས་པ་རྣམ་པ་ཇི་ལྟར་བ་བཞིན་དུ་གྱུར། གཞན་ཞལ་བསྒྱུར་དགོས་པ་ཡོད་ན་རིགས་འགྲེ་སྦྱར་ཏེ་ཤེས་པར་བྱའོ། ། དེ་ནས་གོང་བཞིན་མཆོད་བསྟོད་བྱས། རྒྱལ་མཚན་རྩེ་མོ་སོགས་དང་། ཕུན་སུམ་ཚོགས་པ་སོགས་ཀྱིས་བཀྲ་ཤིས་ཇི་ལྟར་འོས་པ་བརྗོད། ཉིན་མོ་བདེ་ལེགས་སོགས་ཀྱི་མཇུག་ཏུ་རྟེན་འབྲེལ་སྙིང་པོ་དང་། ཨོཾ་སུ་པྲ་ཏིཥྛ་བཛྲཱ་ཡ་སྭཱཧཱ། ཨོཾ་ཧཱུྃ་ཧྲཱིཿབྷྲུཾ་ཁཾ་བཛྲཱི་བྷཱ་ཝ་དྲྀ་དྡྷ་ཏིཥྛ་བྷཱུ་ཁཾ་སྭཱཧཱ། ཅེས་པ་ཡང་ཡང་བརྗོད་དེ་རྟེན་ཐམས་ཅད་ལ་མེ་ཏོག་ཁྱབ་པར་གཏོར་རོ། ། དེ་དག་གིས་ནི་རབ་གནས་ཉེར་མཁོ་བསྡུས་པ་བསྟན་ཟིན་ཏོ། །
རྟེན་གྱི་གཟུངས་རྫོང་ལ་མེད་ཐབས་མེད་པའི་གནོད་སྦྱིན་འཁོར་ལོ་བསྒྲུབ་ཚུལ་ཁོ་བོས་ལོགས་སུ་བྲིས་པ་ལྟར་ཤེས་པར་བྱའོ། ། རབ་འབྱམས་གཞུང་ལུགས་ཇི་སྙེད་མ་གཏོགས་ཀྱང་། ། རབ་དཀར་ལྷག་བསམ་དག་པས་བསྟན་འགྲོའི་དོན། ། རབ་གནས་དངོས་གྲུབ་འབྱུང་བ་བཤད་པའི་མཐུས། ། རབ་གཏུམ་བདུད་ཀྱི་བར་ཆད་ཞི་བར་ཤོག ། དོན་གསལ་མཆོག་གི་དགོངས་དོན་མ་ལུས་པར། ། བླ་མའི་ཐུགས་རྗེས་བདག་གི་རྟོགས་སམ་སྙམ། ། ས་ལོའི་ཕྱག་ལེན་གསུང་རྒྱུན་གྱིས་བརྒྱན་ནས། ། དད་པས་སྦྱར་བས་བསྟན་པ་དར་བར་ཤོག ། འདི་བྲིས་རྣམ་པར་དཀར་བའི་དགེ་བ་དེས། །
ཤེས་བརྒྱུད་སྒྲིབ་སྦྱངས་སངས་རྒྱས་ས་ཐོབ་ནས། ། མར་གྱུར་འགྲོ་དྲུག་སེམས་ཅན་ཐམས་ཅད་ཀྱང་། ། སྲིད་པའི་རྒྱ་མཚོ་ཆེ་ལས་སྒྲོལ་བར་ཤོག ། དེ་ལྟར་རབ་ཏུ་གནས་པའི་ཆོ་གའི་རྣམ་གཞག་རྒྱས་ཤིང་ཤིན་ཏུ་ཞིབ་པར་བསྟན་པ་འདི་ནི་མདོ་སྔགས་ཀྱི་གཞུང་ལུགས་མཐའ་དག་ལ་མཁས་ཤིང་། བསྟན་པ་རིན་པོ་ཆེའི་བྱ་བ་ལ་ཁུར་གྱིས་མི་ངལ་བའི་བཤེས་གཉེན་དམ་པ་མཁན་ཆེན་སྐྱོག་པོ་དཔལ་ལྡན་བཟང་པོ་བ་དང་། མཁན་ཆེན་དབུ་དཀར་བ་ཀུན་དགའ་བཀྲ་ཤིས་སྐུ་མཆེད་ཀྱི་ཡང་ཡང་བཀས་བསྐུལ་བ་དང་། དད་ལྡན་གྱི་སློབ་མ་ཀ་བཅུ་པ་བློ་གྲོས་སེངྒེ་སོགས་ཀྱིས་ཀྱང་དྲན་བསྐུལ་བྱས་ཤིང་། རང་ཉིད་ཀྱང་ཆུང་ངུ་ཉིད་ནས་རབ་གནས་ཀྱི་ཆོ་ག་འདི། རྗེ་བཙུན་གྱི་གསུང་བཞིན་དག་པར་བྱས་ན། བསྟན་པ་དང་སེམས་ཅན་གྱི་དོན་འདི་བས་ལྷག་པ་མི་འདུག་སྙམ་པའི་དད་པ་དང་སྤྲོ་བ་གཞན་ལས་ལྷག་པ་ཞིག་ཡོད་ཅིང་།
ཆོ་ག་ཐང་རེ་ཚར་བའི་རྗེས་ལ་འཇིག་རྟེན་གྱི་ཁམས་སུ་དགེ་ལེགས་ཕུན་སུམ་ཚོགས་པ་འབྱུང་ངེས་སྙམ་པའི་དགའ་སྤྲོ་ཡིད་བདེ་བ་དང་། རྗེས་སུ་ཡི་རང་སོགས་བཅོས་མིན་རེ་ངེས་པར་སྐྱེ་བ་ཅིག་ཡོད་པ་ནས། བསྟན་བཅོས་འདི་ལྟ་བུ་ཅིག་བྱ་དགོས་སྙམ་ཡང་། ལེ་ལོའི་དབང་གིས་འགྱངས་པ་ལ། གོང་གི་བསྐུལ་བ་པོ་རྣམས་ཀྱི་རྐྱེན་བྱས། རིགས་ཀྱི་བུ་ངག་དབང་བསོད་ནམས་དབང་པོ་གྲགས་པ་རྒྱལ་མཚན་དཔལ་བཟང་པོ་དང་། འཇམ་དབྱངས་བསོད་ནམས་རྒྱལ་མཚན་དཔལ་བཟང་པོ་སྤུན་དང་། རང་དང་སྐལ་བ་མཉམ་པའི་སློབ་མའི་ཚོགས་རྣམས་ལ་ཕན་པའི་བསམ་པ་དང་། བསྟན་པ་རིན་པོ་ཆེ་དར་ཞིང་རྒྱས་པ་དང་། འཇིག་རྟེན་གྱི་ཁམས་སུ་བདེ་ལེགས་ཕུན་སུམ་ཚོགས་པ་འབྱུང་བའི་རྒྱུར་གྱུར་ན་ཅི་མ་རུང་སྙམ་མི་ཤེས་བཞིན་དུ་སྤྱི་བརྟོལ་བསྐྱེད་དེ།
དམིགས་པ་མེད་པའི་ཐུགས་རྗེ་དང་མཁྱེན་རབ་ཀྱི་མངའ་བདག་རྡོ་རྗེ་འཆང་དང་དབྱེར་མ་མཆིས་པ་རྩ་བའི་བླ་མ་དམ་པ་ས་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་ཞབས་རྡུལ་སྤྱི་བོས་བླངས་པ། ཆོས་མེད་སྙོམས་ལས་མཁན་དཔལ་ས་སྐྱ་པ་སྔགས་འཆང་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོས་རབ་མྱོས་ཞེས་པ་ལྕགས་ཕོ་རྟའི་ལོ་ནག་པ་ཟླ་བའི་དུས་ཁྱད་པར་ཅན་ཚེས་བཅོ་ལྔའི་ཉིན་དཔལ་ས་སྐྱའི་ཆོས་གྲྭ་ཆེན་པོར་སྦྱར་བ་འདི་ཡོངས་སུ་རྫོགས་སོ། ། ཉེས་པ་རྣམས་ས་ལོ་ཆེན་པོ་ལ་བཟོད་པར་གསོལ་ཞིང་། འདིས་བསྟན་པ་རིན་པོ་ཆེ་དར་ཞིང་རྒྱས་པ་དང་། བསྟན་འཛིན་གྱི་སྐྱེས་བུ་དམ་པ་རྣམས་སྐུ་ཚེ་བརྟན་ཞིང་ཕྲིན་ལས་རྒྱས་པར་གྱུར་ཅིག ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་རྣམ་པ་ཐམས་ཅད་མཁྱེན་པ་རྫོགས་པ་སངས་རྒྱས་ཀྱི་གོ་འཕང་མྱུར་དུ་ཐོབ་པར་གྱུར་ཅིག དེ་མ་ཐོབ་ཀྱི་བར་དུ་ས་ལམ་གྱི་བར་ཆད་ཐམས་ཅད་ཞི་བ་དང་། བསམ་པ་ཐམས་ཅད་ཆོས་བཞིན་དུ་འགྲུབ་པར་གྱུར་ཅིག ། ཅེས་པའི་སྨོན་ལམ་དང་བཅས་པ་ཡོངས་སུ་རྫོགས་སོ།། །། ཡི་གེ་པ་ནི་རྣམ་དཔྱོད་ལྡན་པ་ངག་དབང་དཔལ་འབྱོར་ག་ཆེན་གྱིས་གུས་པའི་སྒོ་ནས་བགྱིས་སོ།། །།
མངྒ་ལཾ་སརྦ་ཛ་ག་ཏཾ།། །། PAGE * MERGEFORMAT 100 སྔགས་འཆང་ཀུན་དགའ་རིན་ཆེན། རབ་གནས་དོན་གསལ་གྱི་གསལ་བྱེད། PAGE * MERGEFORMAT 99
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
