གསུང་འབུམ། ཀུན་དགའ་རིན་ཆེན།
པོད ༤
དཔལ་ཡང་དག་པ་མར་མེ་དགུ་པའི་སྒྲུབ་ཐབས་རིམ་པ་གསལ་བ།
༄༅། །དཔལ་ཡང་དག་པ་མར་མེ་དགུ་པའི་སྒྲུབ་ཐབས་རིམ་པ་གསལ་བ་བཞུགས་སོ།། ན་མོ་གུ་རུ་ཤྲཱི་ཧེ་རུ་ཀ་ཡ། ཆོས་དབྱིངས་འོད་གསལ་བདེ་ཆེན་ལོངས་སྤྱོད་རྫོགས། ། གྲུབ་པ་མཆོག་གི་འགྲོ་བ་མ་ལུས་པ། ། རྗེས་འཛིན་རྡོ་རྗེ་བཞི་ལྡན་བླ་མ་ལ། ། སྙིང་ནས་ཐལ་སྦྱར་གུས་པས་ཡིད་ཀྱི་འདུད། ། རབ་བརྗིད་དབང་སྔོན་མདོག་མཚུངས་བརྗིད་པའི་སྐུ། ། སྲིད་གསུམ་གྱིས་གནོན་ཁམས་གསུམ་འགེངས་པའི་གཙོ། ། རིགས་དྲུག་དོན་མཛད་ཕྱག་དྲུག་ཡལ་གས་མཛེས། ། བདུད་བཞི་བར་གཅོད་ཞབས་བཞི་ལྡན་ལ་འདུད། །
དེ་མཉེས་བྱེད་པའི་ལམ་རིམ་ཟབ་མོའི་ནང་། ། ཡང་དག་མེ་དགུ་སྒྲུབ་པའི་ཐབས་ཀྱི་མཆོག ། རྗེ་བཙུན་བླ་མའི་གསུང་རབ་ལ་བརྟེན་ནས། ། མངོན་པར་རྟོགས་པའི་རིམ་པ་གསལ་བར་བྲི། ། དེ་ལ་འདིར་ཡང་དག་ཟླ་གམ་དགུ་པའི་ཉམས་ལེན་རིམ་པ་ལ། སྔོན་འགྲོ། དངོས་གཞི། རྗེས་གསུམ་ལས། དང་པོ། གནས་ཁང་ཡིད་དུ་འོང་བའི་ས་ཇི་ལྟར་རིགས་པ་ཅིག་ཏུ།
དཔལ་ཆེན་པོ་ཉིད་ཀྱི་བྲིས་སྐུ་དགྲམ་པའི་མདུན་སྟེགས་ཀྱི་སྟེང་དུ། གཏོར་མ་ཟླུམ་པོ་སྟོད་སུམ་གཉིས་ལ་དབལ་བཏོད་པའི་ཚན་ལྔའམ་གཅིག་གམ། དེའི་མདུན་དུ་ཆུ་གཉིས་སྔོན་འགྲོའི་ཉེར་སྤྱོད་ལྔ་དང་། ཐོད་པ་ལ་སོགས་པའི་སྣོད་གཙང་བ་གཉིས་སུ་སྨན་རཀ་སྟེ། གཏོར་མའི་གཡས་སུ་ཆང་ལ་བདུད་རྩི་རིལ་བུ་བཏབ་པ་སྨན་ཕུད་དང་། གཡོན་དུ་ཁྲག་གཙང་མའམ། ཆང་ལ་ཁྲག་དམར་བཏབ་པའི་རཀྟ། རང་གི་མདུན་དུ་རྡོ་རྗེ་དྲིལ་བུ། ཌཱ་མ་རུ། རྔ་ཆུང་ལ་སོགས་པའི་རོལ་མོའི་བྱེ་བྲག་རྣམས་འདུས་བྱས་ལ།
སྟན་བདེ་བ་ལ་འདུག་སྟེ། ངག་ཏུ། བདག་དང་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ༞ འཕགས་པའི་དགེ་འདུན་རྣམས་ལ༞ ཉི་ཤུ་རྩ་གཅིག
རྡོ་རྗེ་སློབ་དཔོན་སངས་རྒྱས་དཔལ། ། དུས་གསུམ་བཞུགས་ལ་ཕྱག་འཚལ་ལོ། ། མཆོག་གསུམ་བརྟེན་པའི་ཞིང་གྱུར་ལ། ། གཉིས་མེད་ཡིད་ཀྱིས་སྐྱབས་སུ་མཆི། ། དངོས་འབྱོར་ཡིད་ཀྱི་རྣམ་སྤྲུལ་པའི། ། དག་པའི་མཆོད་པ་བཞེས་སུ་གསོལ། ། དངོས་གྲུབ་ཆུ་བོ་གཅོད་པའི་བགེགས། ། ཉེས་བྱས་མ་ལུས་བཤགས་པར་བགྱི། ། ཕྱོགས་བཅུ་འཁོར་གསུམ་དག་པའི་ཆོས། ། མ་ཆགས་སྤྱོད་ལ་རྗེས་ཡི་རང་། །
དག་པའི་མཐའ་བཞི་དྲི་མ་མེད། ། རྫོགས་པའི་བྱང་ཆུབ་སེམས་བསྐྱེད་དོ། ། བདེ་གཤེགས་བྱང་ཆུབ་སེམས་དཔའ་ལ། ། དགོས་པ་གསུམ་གྱི་ལུས་འབུལ་ལོ། ། ཚེ་རབས་བསྒྲངས་པའི་ལས་རྣམས་ཀུན། ། བསྡུས་ཏེ་བྱང་ཆུབ་ཆེན་པོར་བསྔོ། ། སེམས་ཅན་བདེ་དང་ལྡན་གྱུར་ཅིག ། སྡུག་བསྔལ་དག་དང་བྲལ་བར་ཤོག ། བདེ་དང་རྟག་ཏུ་མི་འབྲལ་ཞིང་། ། ཆོས་ཀུན་མཉམ་ཉིད་རྟོགས་པར་ཤོག །
ཨོཾ་མ་ཧཱ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཕྱི་ནང་སྣོད་བཅུད་ཀྱིས་བསྡུས་པའི་ཆོས་ཐམས་ཅད་སྟོང་པ་ཉིད་དུ་གྱུར། སྟོང་པའི་ངང་ལས་རང་སྐད་ཅིག་གིས་དཔལ་ཧེ་རུ་ཀ་ཞལ་གསུམ་ཕྱག་དྲུག་པ། ཡུམ་ཁྲོ་མོ་དབྱིངས་ཀྱི་དབང་ཕྱུག་མ་དང་མཉམ་པར་སྦྱོར་བའི་སྐུ་ཅན་དུ་གྱུར། ས་མ་ས་སཏྭཾ། བཛྲ་ཨཉྫ་ལི་ཧཱུྃ། བཛྲ་བནྡྷ་བཛྲ་ཨཉྫ་ལི་ཛཿ ཡབ་ཡུམ་གྱི་སྦྱོར་མཚམས་ནས་ཁྲོ་བོ་མཚོན་ཆ་ཐོགས་པ་མང་པོ་བྱུང་སྟེ། དགྲ་བགེགས་གདུག་པ་ཅན་ཐམས་ཅད་རྒྱང་རིང་དུ་བསྐྲད། ཕཊ།
གདུག་ཅིང་སྡང་སེམས་ལྡན་པ་རྣམས། ། སོངས་ཤིག་ལྷ་མིན་ལྷ་ཡང་རུང་། ། ང་ལ་བར་ཆད་བྱེད་པའི་བདུད། ། མཐུ་དང་རྫུ་འཕྲུལ་མེད་པར་བྱོས། ། ཨོཾ་བཛྲ་ཀྲོ་དྷ་ཧཱུྃ་ཀ་ར་ཧཱུྃ་གརྫ་གརྫ་ཧཱུྃ་ཕཊ། ཨོཾ་བཛྲ་ཀྲོ་དྷ་བི་ཛ་ཡ་ཧཱུྃ་ཧ་ན་ཧ་ན་ཧཱུྃ་ཕཊ། ཨོཾ་བཛྲ་ཀྲོ་དྷ་ནཱི་ལ་དཎྜ་ཧཱུྃ་ད་ཧ་ད་ཧ་ཧཱུྃ་ཕཊ། ཨོཾ་བཛྲ་ཀྲོ་དྷ་ཡ་མཱནྟ་ཀ་ཧཱུྃ་པ་ཙ་པ་ཙ་ཧཱུྃ་ཕཊ། ཨོཾ་བཛྲ་ཀྲོ་དྷ་ཨཱརྻ་ཨ་ཙ་ལ་ཧཱུྃ་བནྡྷ་བནྡྷ་ཧཱུྃ་ཕཊ། ཨོཾ་བཛྲ་ཀྲོ་དྷ་ཧ་ཡ་གྲྀ་བ་ཧཱུྃ་ཧུ་ལུ་ཧུ་ལུ་ཧཱུྃ་ཕཊ།
ཨོཾ་བཛྲ་ཀྲོ་དྷ་ཨ་པ་རཱ་ཛི་ཏ་ཧཱུྃ་ཏིཥྛ་ཏིཥྛ་ཧཱུྃ་ཕཊ། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཧཱུྃ་ཚིནྡྷ་ཚིནྡྷ་ཧཱུྃ་ཕཊ། ཨོཾ་བཛྲ་ཀྲོ་དྷ་ཏྲེ་ལོ་ཀྱ་བི་ཛཱ་ཡ་ཧཱུྃ་བྷིནྡྷ་བྷིནྡྷ་ཧཱུྃ་ཕཊ། ཨོཾ་བཛྲ་ཀྲོ་དྷ་མ་ཧཱ་བ་ལ་ཧཱུྃ་སྥོ་ཊ་སྥོ་ཊ་ཧཱུྃ་ཕཊ། ཧཱུྃ་ཁྲོ་བོ་རྣམས་རང་གི་ཐུགས་ཁར་ཐིམ། ཡང་རང་གི་ཐུགས་ཁ་ནས་མཚོན་ཆ་རྣམ་པ་སྣ་ཚོགས་བྱུང་སྟེ་སྣ་བུག་ནས་འཐོན། གཡས་ནས་བསྐོར་བས་བགེགས་བསྐྲད་སྟེ་རྭ་བར་གྱུར། ཧཱུྃ་ངའི་དཀྱིལ་འཁོར་བརྟན་བྱའི་ཕྱིར། ། ཁྲོ་རྒྱལ་བྱིན་རླབས་ལས་བྱུང་བའི། ། མཚོན་ཆ་རྣམ་པ་སྣ་ཚོགས་ཀྱིས། །
དཀྱིལ་འཁོར་རིམ་པ་ཚུལ་བཞིན་སྲུང་། ། ཨོཾ་བཛྲ་ཨ་ཡུ་དྷ་རཀྵ་ཧཱུྃ་ཕཊ། ཅེས་དང་། རྡོ་རྗེ་ཁུ་ཚུར་གཉིས་རྒྱབ་སྦྱར་མཐེའུ་ཆུང་གཉིས་སྦྲེལ་གུང་མཛུབ་བསྐྱངས་པའི་ཕྱག་རྒྱ་བཅས། ཡང་གཡོན་ནས་བསྐོར་ཏེ་མཚོན་ཆའི་གུར་དུ་གྱུར་ནས་བགེགས་ཀྱིས་མི་ཚུགས་པར་བསམ་ལ། སྔགས་ཀྱི་ཕྱག་རྒྱ་དང་སྔགས་ལ་ཕཊ་བཞག་བར་གཅོད་དུ་མེད་པའི་སྲུང་བའི་འཁོར་ལོ་ཤིན་ཏུ་བརྟན་ཞིང་གཟི་བརྗིད་དང་ལྡན་པར་གྱུར། རྡོ་རྗེ་ཐལ་མོ་སྦྱར་བ་ལས་མཐེ་མཛུབ་གཉིས་རྩེ་སྤྲད་པ་རིན་པོ་ཆེའི་རྣམ་པར་བྱས་པ་དང་། སྲིད་པའི་རྩེ་མོ་མན་ཆད་ནས། ། དམྱལ་བའི་ས་གཞི་ཡན་ཆད་ཀྱི། ། ལོག་པར་བལྟ་བའི་དགྲ་དང་བགེགས། །
འདི་རུ་མ་འདུག་གཞན་དུ་དེངས། ། ཨོཾ་བཛྲ་ཏེ་ཛ་ཏིཥྛ་ཙཀྲ་རཀྵ་ཧཱུྃ་ཕཊ། ཅེས་དང་། རྭ་བ་དེ་དག་ལས་འཕྲོས་པའི་མེ་འོད་ཀྱིས་བགེགས་ཐམས་ཅད་བསྲེག་པར་བསམས་ཤིང་། ཐལ་མོ་རྒྱབ་སྦྱར་བའི་སོར་མོ་གཞན་རྣམས་བསྣོལ། དེ་མཐེ་བོང་རྩེ་སྤྲད་པ་དང་། ཕྱི་རོལ་ཀུན་ཏུ་འོད་འཕྲོས་པས། ། བདུད་དཔུང་ངེས་པར་བསྲེག་བྱེད་པ། ། ས་དང་མཁའ་ཀུན་ཁྱབ་པ་ཡི། ། འབར་བ་མེ་ཡི་ཕུང་པོར་གྱུར། །
ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐ་བྷཉྫ་ར་ཎ་ཧཱུྃ་ཕཊ། ཅེས་བརྗོད། རང་གི་སྙིང་ཁ་ནས་འོད་འཕྲོས་པས། ཧེ་རུ་ཀའི་དཀྱིལ་འཁོར་བླ་མ་དཔའ་བོ་མཁའ་འགྲོ་དམ་ཅན་བསྲུང་མ་དང་བཅས་པ་སྲུང་འཁོར་གྱི་ནང་མདུན་གྱི་ནམ་མཁའ་བཛྲ་ས་མཱ་ཛཿ ན་མོ་གུ་རུ་བྷྱཿ ན་མཿཤྲཱི་ཧེ་རུ་ཀ་མཎྜ་ལ་ས་པ་རི་ཝཱ་རེ་བྷྱཿ དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང་། ། སངས་རྒྱས་བྱང་ཆུབ་ཡིད་ཀྱིས་གཟུང་། །
སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་བདག་སྐྱབས་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གི་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་པ་ལན་གསུམ་གྱི་རྒྱུན་བཤགས་བྱ། མདུན་གྱི་ཚོགས་ཀྱི་ཞིང་དེ་དག་ཐམས་ཅད་ཛཿཧཱུྃ་བཾ་ཧོཿརང་ལ་གཉིས་སུ་མེད་པར་ཐིམ།
རང་གི་ཐུགས་ཁ་ནས་འོད་འཕྲོས་པས། བདེ་བར་གཤེགས་པ་ཐམས་ཅད་ཀྱི་ཐུགས་རྗེ་དང་བྱིན་རླབས་བསྡུས་ནས་བདག་དང་དཀྱིལ་འཁོར་གྱི་གནས་སུ་ཐིམ་པས་བྱིན་གྱིས་བརླབས་པར་གྱུར། ཨ་ལ་ལ་ཧོཿཧཱུྃ་ཛཿཧཱུྃ་བཾ་ཧོཿ ས་མ་ཡ་ཧོ། ས་མ་ཡ་སཏྭཾ། ཧཱུྃ། འཕགས་…དབྱངས་རྒྱས་པ་བཞིན་མཆོག་ཐུགས་རྗེའི་དུས་ལ་བབ། ། ཁྱད་པར་བསྟན་པའི་དུས་ལ་བབ། ། མཐུ་རྩལ་དབྱུང་བའི་དུས་ལ་བབ། ། བྱིན་གྱིས་རློབ་པའི་དུས་ལ་བབ། །
དབང་ཆེན་བསྐུར་བའི་དུས་ལ་བབ། ། དངོས་གྲུབ་སྩོལ་བའི་དུས་ལ་བབ། ། མཐུ་ཆེན་མཐུ་སྟོབས་བཅོམ་ལྡན་འདས། ། བྱིན་ཆེན་བྱིན་རླབས་བཅོམ་ལྡན་འདས། ། དབང་ཆེན་དབང་བསྐུར་བཅོམ་ལྡན་འདས། ། དངོས་གྲུབ་མཆོག་སྩོལ་བཅོམ་ལྡན་འདས། ། བདག་གི་ལས་འབྲས་མཆིས་པར་མཛོད། ། ལས་ཀྱི་དངོས་གྲུབ་བདག་ལ་ལ་སྩོལ། ། ཅེས་སོགས་རོལ་མོའི་སྒྲ་དང་བཅས་པས་བྱིན་དབབ་བོ། ། རྫས་བྱིན་གྱིས་རླབས་པ་ནི།
ཨོཾ་བཛྲ་ཀྲོ་དྷ་ཨ་མྲྀ་ཏས་བསང་། རང་གི་ཐུགས་ཁ་ནས་རཾ་དམར་པོ་སྤྲོས་པས་མེས་བདུད་རྩི་དང་གཏོར་མའི་སྣོད་ལ་རེག་པས་མི་གཙང་བ་བསྲེགས། ཡཾ་སྤྲོས་པས་རླུང་གིས་གཏོར། ཁཾ་སྤྲོས་པས་ཆུས་བཀྲུས་ཏེ་སྐྱོན་ཐམས་ཅད་དག་པར་བྱས། བྷྲཱུཾ་སྤྲོས་པས་བནྡྷ་འབར་བའི་སྣོད་ཆེན་པོར་གྱུར། ཨོཾ་སྤྲོས་པས་འདོད་པའི་ཡོན་ཏན་བསམ་གྱི་མི་ཁྱབ་པས་གང་བར་གྱུར། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་ཡཾ་ལས་རླུང་། རཾ་ལས་མེ། ཀཾ་ལས་མི་མགོའི་སྒྱེད་བུ་གསུམ་གྱི་སྟེང་དུ།
ཨ་ལས་བྱུང་བའི་ཐོད་པ་ཡངས་པར་ཧཱུྃ་ཨོཾ་ཏྲཱཾ་ཧྲཱིཿཨཱ་ལས་ཤ་ལྔ་བདུད་རྩི་ལྔ་ཡེ་ཤེས་ལྔའི་ངོ་བོར་གྱུར། རླུང་གཡོས་མེ་སྦར། རྫས་རྣམས་འོད་དུ་ཞུ་བའི་རླངས་པ་ཧཱུྃ་ཨོཾ་སྭཱ་ཨཱ་ཧཱ་ལས་ཕྱག་མཚན་ལྔར་གྱུར། ཧཱུྃ་བཛྲ་དྷྲྀཀ ཨོཾ་ཛི་ན་ཛིཀ སྭ་རཏྣ་དྷྲྀཀ ཨ་ཨ་རོ་ལྀཀ ཧཱ་པྲཛྙཱ་དྷྲིཀ ཧེ་རུ་ཀ་ཡབ་ཡུམ་བཅུར་གྱུར། ས་མ་ཡ་ཧོཿ
སྦྱོར་བའི་མེས་འོད་དུ་ཞུ། ཨོཾ་ཨཱཿཧཱུྃ་དུ་གྱུར། དེ་ལས་འོད་འཕྲོས་པས་འཇིག་རྟེན་དང་འཇིག་རྟེན་ལས་འདས་པའི་བདུད་རྩི་བཀུག་ནས་ཐིམ། འོག་གི་བདུད་རྩི་དང་འདྲེས་པས་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཐ། ཞེས་བརྒྱ་རྩ་བརྒྱད་དང་། ཨོཾ་ཨཱཿཧཱུྃ་ཏེ་ཛོ་བ་ལིནྟ་བ་ལ་བཱ་ཏེ་གུ་ཧྱ་སིདྡྷི་ས་མ་ཡ་ཧཱུྃ་ཧྲཱིཿཐ། ཞེས་བདུན་གྱིས་བྱིན་གྱིས་བརླབ། རཀྟའི་སྣོད་ཨཱཿལས་ཐོད་པ་ཡངས་པར་ར་ལས་དགྲ་བགེགས་བསྒྲལ་བའི་ཁྲག་ལས་བྱུང་བའི་བདུད་རྩིའི་རྒྱ་མཚོ་ཆེན་པོར་གྱུར། མ་སུརྻ་མཎྜ་ལ།
ར་སྥ་ར་ཎ་ཕཊ། སཾ་ཧ་ར་ཎ་ཧཱུྃ། ཨོཾ་ཨཱཿཧཱུྃ་མ་ཧཱ་རཀྟ་ཛྭཱ་ལ་མཎྜ་ལ་ཧཱུྃ་ཧྲཱིཿཐ། ཞེས་བདུན་གྱིས་བྱིན་གྱིས་བརླབ། གཉིས་པ་དངོས་གཞི་ནི། དང་པོ་རང་གི་སེམས་མ་བཅོས་པ་སྟོང་པ་ཉིད་སྤྲོས་པ་དང་བྲལ་བ་ཆོས་ཐམས་ཅད་ཀྱི་རང་བཞིན་དེ་བཞིན་ཉིད་ཀྱི་ཏིང་ངེ་འཛིན་དང་། སྟོང་པ་ཉིད་དེས་འཁོར་འདས་ཀྱི་ཆོས་ཐམས་ཅད་ལ་ཁྱབ་ཅིང་། དེ་ལྟར་མ་རྟོགས་པ་རྣམས་ལ་རབ་ཏུ་བརྩེ་བའི་སྙིང་རྗེ་བསྒོམ་པ་ཀུན་ཏུ་སྣང་བའི་ཏིང་ངེ་འཛིན་དང་། ཐབས་ཤེས་རབ་གཉིས་མེད་རང་རིག་གསལ་ལ་མ་འགགས་པ་དེ་ཡི་གེ་ཧཱུྃ་སྔོན་པོ་གཅིག་ཏུ་གྱུར་པ་རྟེན་དང་བརྟེན་པར་བཅས་པའི་དཀྱིལ་འཁོར་བསྐྱེད་པ་རྒྱུའི་ཏིང་ངེ་འཛིན་ཏེ། ཨོཾ་མ་ཧཱ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ།
ཨོཾ་དྷརྨ་དྷཱ་ཏུ་སྭ་བྷཱ་ཝ་ཨཱཏྨ་ཀོ྅ཧཾ། ཧཱུྃ་རཾ་ཡཾ་ཁཾ་སྥ་ར་ཎ་ཕཊ། ཧཱུྃ་ལས་རཾ་ཆད་སྣོད་བཅུད་ཀྱི་འཇིག་རྟེན་བསྲེགས། ཡཾ་སྤྲོས་པས་རླུང་གིས་གཏོར། ཁཾ་སྤྲོས་པས་ཆུས་བཀྲུས། སྐྱོན་ཐམས་ཅད་དག་པར་བྱས། ཨེ་ཡཾ་བཾ་རཾ་ལཾ་རཾ་ཀེཾ་བྷྲཱུཾ་སྥ་ར་ཎ་ཕཊ། ཧཱུྃ་ལས་ཡི་གེ་དེ་དག་སྤྲོས་པས་རྟེན་གྱི་དཀྱིལ་འཁོར་དུ་གྱུར། ཨེ་ལས་…དབྱངས་རྒྱས་པ་བཞིན་མཁའ་དབྱིངས་དག་པ་ནམ་མཁའི་དཀྱིལ། ཡཾ་ལས་རླུང་ཆེན་རྒྱ་གྲམ་སྲ་ཞིང་བརྟན། །
དེ་སྟེང་བཾ་ལས་བྱུང་བའི་ཆུ་དཀྱིལ་དཀར། ། རཾ་ལས་མེ་བྱུང་བསྐྱོད་པ་དེ་ཡིས་ཕྱེད། ། ལཾ་ལས་ས་ཡི་དཀྱིལ་འཁོར་བརྟན་པར་གྱུར། ། དེ་སྟེང་རཀྵའི་རྒྱ་མཚོ་རྦ་རླབས་འཁྲུག ། དབུས་སུ་ཀེང་རུས་རི་རབ་བརྩེགས་པའི་སྟེང་། ། བྷྲཱུཾ་ལས་རིན་ཆེན་སྣ་ལྔའི་རང་བཞིན་ལས། ། ལེགས་གྲུབ་དྭངས་ཤིང་ཐོགས་མེད་གཞལ་ཡས་ཁང་། ། ཕྱོགས་བཞི་ཤེལ་གསེར་བྱུ་རུ་མརྒད་མདོག ། ལྟེ་བ་བཻ་ཌཱུརྻ་ཡི་རང་བཞིན་ཅན། ། སྟེང་ལོགས་རྩིག་པ་ཀ་བ་གདུང་ལ་སོགས། །
ཀུན་ཀྱང་རིན་ཆེན་ལྔ་ལས་ལེགས་གྲུབ་ཅིང་། ། འཁོར་ལོ་རིན་ཆེན་པད་རལ་རྡོ་རྗེས་མཚན། ། རྒྱ་ཕུབས་རྩེ་མོར་རྡོ་རྗེ་ནོར་བུའི་ཏོག ། སྒོ་བཞི་རིན་ཆེན་སྣ་བཞིའི་རང་བཞིན་ལས། རབ་མཛེས་རྟ་བབས་བཞི་ཡི་རྣམ་པར་བརྒྱན། ། སྟེང་གི་ཁ་ཁྱེར་རིན་ཆེན་དུ་མས་སྤྲས། ། བྱ་འདབ་ལས་དཔྱངས་གསེར་གྱི་སྐུད་པས་བརྒྱུས། ། རྔ་ཡབ་ཟླ་བ་རྡོ་རྗེ་ཕྱེད་པ་དང་། ། དར་དཔྱངས་སོགས་ཀྱིས་བརྒྱན་པའི་དོ་ཤལ་དང་། ། དོ་ཤལ་ཕྱེད་པས་ཁོར་ཡུག་ཀུན་ཏུ་སྤྲས། །
སྟེང་དུ་མདའ་ཡབ་པདྨ་ཕྱེད་པའི་དབྱིབས། ། ཐུར་དུ་རིན་ཆེན་ཤར་བུས་རྣམ་པར་མཛེས། ། འོག་གི་སྟེགས་བུར་གཟུགས་མས་མེ་ལོང་ཐོགས། ། སྒྲ་མས་གླིང་བུ་དྲི་མས་དུང་ཆོས་ཐོགས། ། རོ་ཆས་ཞལ་ཟས་རེག་མས་ན་བཟའ་དང་། ། དབྱིངས་མས་ཆོས་འབྱུང་སྒེག་མོས་རྡོ་རྗེ་དང་། ། ཕྲེང་མས་ཕྲེང་བ་གླུ་མས་པི་ཝང་བསྣམས། ། གར་མས་རྡོ་རྗེ་མེ་ཏོག་མེ་ཏོག་སྣོད། ། སྤོས་མས་སྤོས་དང་མར་མེས་སྒྲོན་མེའི་སྣོད། ། རྫ་རྔ་རྫ་རྔ་ཆེན་མོས་རྫ་རྔས་མཆོད། །
གཞལ་ཡས་དབུས་སུ་བདེ་ཆེན་བྱང་ཆུབ་སེམས། ། དཀར་དམར་མདོག་ཅན་ཟླ་གམ་སྒོ་གཅིག་པ། ། དབུས་དང་ཕྱོགས་མཚམས་བརྒྱད་དུ་རེ་རེ་སྟེ། ། ཕྱི་རོལ་དུར་ཁྲོད་ཕྱོགས་སྐྱོང་ཞིང་སྐྱོང་ཀླུ། ། ཤིང་མེ་མཆོད་རྟེན་ཆུ་བོ་གྲུབ་པ་བརྒྱད། ། དཔའ་བོ་མཁའ་འགྲོ་གནོད་སྦྱིན་སྲིན་པོ་དང་། ། ཤ་ཟ་སྨྱོ་བྱེད་བརྗེད་བྱེད་རོ་ལངས་དང་། ། མདུང་དང་གསལ་ཤིང་རྩེ་ཡིས་ཕུག་པའི་རོ། ། རོ་དུམ་ཐོད་ཚལ་ཤ་ཁྲག་རུས་པས་དཀྲིགས། ། ཝ་དང་ཅེ་སྤྱང་ཁྲ་འུག་བྱ་རྒོད་དང་། །
ཀཾ་ཀ་ལ་སོགས་ཕཻཾ་སྒྲ་སྒྲོགས་པས་གང་། ། ཛཿཔ་པདྨ་མཎྜ་ལ། ། མ་སུརྻ་མཎྜ་ལ། ཨ་ཙནྟྲ་མཎྜ་ལ། མ་ཧཱ་དེ་བ་ཛཿ ཨུ་མ་དེ་བཱི་ཛཿ མ་ཏྲཱཾ་ཛཿ པདྨ། ཉི་མ་ཟླ་བ་དྲག་པོ་ཕོ་མོའི་གདན། ཕྱོགས་མཚམས་བརྒྱད་དུ་པདྨ་ཉི་མ་རོའི་གདན་རེ་རེ།
རྒྱུའི་ཏིང་ངེ་འཛིན་གྱི་ཧཱུྃ་སྔོན་པོ་དེ་དབུས་ཀྱི་གདན་གྱི་སྟེང་དུ་བབས་པ་ལས་སྥ་ར་ཎ་ཕཊ། འོད་ཟེར་འཕྲོས་སེམས་ཅན་ཐམས་ཅད་ཧེ་རུ་ཀའི་གོ་འཕངས་ལ་བཀོད། སཾ་ཧ་ར་ཎ་ཧཱུྃ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་དང་བྱིན་རླབས་བསྡུས་ནས་ཧཱུྃ་ལ་ཐིམ་པས་རང་ཉིད་ཧེ་རུ་ཀའི་སྐུར་གྱུར་པ་ནི། ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ། གཙོ་བོའི་སྤྱན་འདྲེན་དབྱངས་གཟུར་པ་བཞིན། ……དབུས་སུ་བདག་ཉིད་ཁྲོ་བོའི་རྒྱལ། ། བཅོམ་ལྡན་རྡོ་རྗེ་ཧེ་རུ་ཀ ། མཐིང་ནག་ཞལ་གསུམ་ཕྱག་དྲུག་པ། ། གཡས་དཀར་གཡོན་དམར་དབུས་མཐིང་ཞལ། །
རྡོ་རྗེ་ཁ་ཊྭཱཾ་རྔ་ཆུང་གཡས། ། དྲིལ་བུ་ཐོད་ཁྲག་རྒྱུ་ཞགས་གཡོན། ། རྡོ་རྗེའི་ཁྱུང་གཤོག་རབ་ཏུ་གདེངས། ། མཆེ་གཙིགས་སྤྱན་གསུམ་ཟླུམ་ཞིང་དམར། ། རལ་པ་ཁམ་པ་གྱེན་དུ་བརྫེས། ། གླང་ལྤགས་ཞིང་ཆེན་གཡང་གཞི་གསོལ། ། སྟག་གི་ལྤགས་པའི་འོག་པགས་ཅན། ། དཀར་དམར་ལྗང་ནག་སྦྲུལ་གྱིས་བརྒྱན། ། དབུ་རྒྱན་སེ་རལ་སྐེད་ཆིངས་དང་། ། ཕྱག་དང་ཞབས་རྣམས་རྣམ་པར་སྤྲས། །
ཐོད་སྐམ་ལྔ་ཡིས་དབུ་ལ་བརྒྱན། ། རློན་པ་ལྔ་བཅུའི་དོ་ཤལ་ཅན། ། རཀྟ་ཞག་དང་ཐལ་ཆེན་གྱི། ། ཐིག་ལེ་ཟོ་རིས་ཚོམ་བུར་བྱས། ། སྣ་ཚོགས་རིན་ཆེན་རྒྱན་གྱིས་སྤྲས། ། ཞབས་བཞི་གཡས་བསྐུམ་གཡོན་བརྐྱངས་ནས། ། དབང་ཕྱུག་ཁ་ཕུབ་མགོ་བོ་དང་། ། དབུ་མའི་ནུ་མ་རབ་བརྫིས་ཤིང་། ། ཡེ་ཤེས་མེ་དཔུང་དབུས་ན་བཞུགས། ། ཨོཾ་བཛྲ་ཀྲོ་དྷཱི་ཤྭ་རཱི་ཧཱུྃ།
ཡུམ་ཆེན་ཁྲོ་མོ་དབང་ཕྱུག་སྔོ། ། ཞལ་གཅིག་ཕྱག་གཉིས་གཡས་རྡོ་རྗེ། ། གཡོན་པས་ཐོད་ཁྲག་ཡབ་ལ་སྟོབ། ། གཟིག་གི་ལྤགས་པའི་ཤམ་ཐབས་ཅན། ། རུས་པའི་རྒྱན་ལྔས་སྐུ་ལ་སྤྲས། ། ཐོད་སྐམ་ལྔ་ཡིས་དབུ་ལ་བརྒྱན། ། སྐམ་པོ་ལྔ་བཅུའི་དོ་ཤལ་བྱས། ། སྦྲུལ་དང་རིན་ཆེན་རྒྱན་གྱིས་བརྒྱན། ། རཀྟ་ཞག་དང་ཐལ་ཆེན་གྱི། ། ཐིག་ལེ་ཟོ་རིས་ཚོམ་བུར་བྱས། །
ཞབས་གཉིས་གཡས་གཡོན་བརྐྱང་བསྐུམ་གྱིས། ། ཡབ་ཀྱི་གཡོན་ནས་འཁྱུད་པས་བཞུགས། ། དཀར་མོ་བའི་སྤྱན་འདྲེན་གྱི་དབྱངས་འཇུག……ཤར་དུ་གཾ་ལས་གཽ་རཱི་སྔོ། ། གཡས་ན་དབྱུག་པ་གཡོན་བནྡྷ། ། ལྷོ་རུ་ཙཾ་ལས་ཙཽ་རཱི་སེར། ། ཕྱག་གཉིས་མདའ་གཞུ་འགེངས་པའི་ཚུལ། ། ནུབ་ཏུ་པྲཾ་ལས་པྲ་མོ་ཧ། ། དམར་མོ་རྒྱལ་མཚན་ཐོད་ཁྲག་འཛིན། ། བྱང་དུ་བཾ་ལས་བེཏྟ་ལཱི། ། ལྗང་ནག་རྡོ་རྗེ་བྱི་རོ་ཟ། །
ཤར་ལྷོར་པཾ་ལས་པུཀྐ་སཱི། ། དམར་སེར་ཕྱག་གཉིས་རྒྱུ་ཞགས་འདྲེན། ། སྲིན་པོར་གྷཾ་ལས་གྷསྨ་རཱི། ། ལྗང་གུ་རྡོ་རྗེ་ཐོད་ཁྲག་འཛིན། ། རླུང་དུ་ཤཾ་ལས་དུར་ཁྲོད་མ། ། མཐིང་ནག་དཔག་བསམ་མི་སྙིང་བསྣམས། ། བྱང་ཤར་ཙཾ་ལས་ཙཎྜ་ལཱི། ། སེར་སྐྱ་རྩེ་གསུམ་རོ་འཛིན་པ། ། ཀུན་ཀྱང་དུར་ཁྲོད་ཆས་ཀྱིས་བརྒྱན། ། གཡོན་བརྐྱངས་མེ་དཔུང་དབུས་ན་བཞུགས། །
རང་ལུས་རྟེན་དང་བརྟེན་པར་བཅས་པའི་དཀྱིལ་འཁོར་དུ་གསལ་བ་ནི། བྱང་ཁོག་ཆོས་ཀྱི་འབྱུང་གནས། ནང་གི་དབུགས་ནི་རླུང་གི་དཀྱིལ་འཁོར། ལུས་ཀྱི་དྲོད་མེ། ཆུ་སེར་དང་ཤ་ལྤགས་ཆུ་དང་ས། རྩ་སྦུབས་ཀྱི་ཁྲག་རཀྟའི་རྒྱ་མཚོ། སྒལ་ཚིགས་ཀེང་རུས་ཀྱི་རི་རབ། ལུས་འདོམ་གང་གྲུ་བཞི། གཞལ་ཡས་ཁང་གྲུ་བཞི། སྙིང་ཁ་ནས་འབྱུང་བ་བཞིའི་རླུང་རྒྱུ་བའི་རྩའི་བུ་ག་བཞི་ནི་སྒོ་བཞི།
ཙིཏྟ་གཞལ་ཡས་ཁང་ཟླ་གམ། སྲོག་པ་རྩ་སྒོ་གཅིག་པ། སྙིང་ཚིལ་དཀར་དམར་ཉི་ཟླའི་གདན། དབང་པོ་ལྔ་མཆོད་པའི་ལྷ་མོ་སྟེ་རྟེན་གྱི་དཀྱིལ་འཁོར་དང་། སྤྱི་གཙུག་ཏུ་བཛྲ་ཧེ་རུ་ཀ་སྔོན་པོ། འཚོགས་མར་བུདྡྷ་ཧེ་རུ་ཀ་དཀར་པོ། རྣ་བ་གཡས་པར་རཏྣ་ཧེ་རུ་ཀ་སེར་པོ། ལྟག་པར་པདྨ་ཧེ་རུ་ཀ་དམར་པོ། རྣ་བ་གཡོན་པར་ཀརྨ་ཧེ་རུ་ཀ་ལྗང་གུ་རྣམས་ཕྱག་གཡས་རྡོ་རྗེ། འཁོར་ལོ་རིན་པོ་ཆེ་པདྨ།
རྡོ་རྗེ་རྒྱ་གྲམ་རྣམས་རིམ་པས་འཛིན་ཅིང་། ཕྱག་གཡོན་པ་རྣམས་རང་རང་གི་ཕྱག་མཚན་གྱི་ཡུ་བ་བྱས་པའི་དྲིལ་བུ་འཛིན་པ་དཔྲལ་བར་སྐུ་རྡོ་རྗེ་དཀར་པོ་འཁོར་ལོ་དང་དྲིལ་བུ་འཛིན་པ། མགྲིན་པར་གསུང་རྡོ་རྗེ་དམར་པོ་པདྨ་དང་དྲིལ་བུ་འཛིན་པ། སྙིང་ཁར་ཐུགས་རྡོ་རྗེ་སྔོན་པོ་རྡོ་རྗེ་དང་དྲིལ་བུ་འཛིན་པ་རྣམས་རང་འོད་ཀྱི་རིག་མ་དང་མཉམ་པར་སྦྱོར་བ་དུར་ཁྲོད་ཀྱི་ཆས་ཀྱིས་བརྒྱན་པ། ཞབས་གཡས་ལ་གཽ་རཱི། གཡོན་པ་ལ་པྲ་མོ་ཧ། ཕྱག་གཡས་དང་པོ་ཙཽ་རཱི། གཡོན་དང་པོ་བེཏྟ་ལཱི། གཡོས་བར་པ་པུཀྐ་སཱི། ཐ་མ་ཤྨ་ཤ་ནཱི།
གཡོན་བར་པ་གྷསྨ་རཱི། ཐ་མ་ཙཎྜ་ལཱི། སྒལ་ཚིགས་དབང་ཕྱུག་མ་ཉི་ཤུ་རྩ་བརྒྱད། སྙིང་ཁའི་དབུས་སུ་ཡེ་ཤེས་སེམས་དཔའ་རང་འདྲ་མཚོན་གང་བའི་ཐུགས་ཁར་རིན་པོ་ཆེ་ཟུར་བརྒྱད་པའི་ལྟེ་བར་རྡོ་རྗེ་ནས་འབྲས་ཙམ་གྱི་ལྟེ་བ་ལ། ཉི་མའི་སྟེང་དུ་ཧཱུྃ་ཡུངས་འབྲུ་ཙམ་གྱི་ཐ་མར་རུ་ལུ་སྐྲ་ཤད་ཀྱིས་བྲིས་ལྟ་བུས་བསྐོར་བ། རང་གི་སྙིང་ཁ་ནས་འོད་ཟེར་འཕྲོས་པས། རང་དང་འདྲ་བའི་ཡེ་ཤེས་ཀྱི་དཀྱིལ་འཁོར་……བཛྲ་ས་མཱ་ཛཿསེ་གོལ་གཏོགས་སྤྱན་དྲངས་པར་བསམ་ལ། ཧཱུྃ་སེམས་ཉིད་ཡེ་ཤེས་སྐུར་གསལ་བ། ། སྤྱན་དྲངས་གཤེགས་པ་མི་མངའ་ཡང་། ། ཡེ་ཤེས་སྒྱུ་མའི་ངང་དུ་གཤེགས། །
གཉིས་མེད་སྒྱུ་མའི་ངང་དུ་ཐིམ། ། ཨོཾ་ཤྲཱི་བཛྲ་ཧེ་རུ་ཀ་ཛྙཱ་ན་གརྦྷ་མ་ཧཱ་སུ་ཁ་སཾ་ཧ་ར་ཎ་ཧཱུྃ། ཞེས་བརྗོད་པས་གཉིས་སུ་མེད་པར་ཐིམ། གསལ་ལ་མི་འགྱུར་ཆོས་ཀྱི་སྐུ། ། བསམ་མེད་ཆོས་དབྱིངས་ནམ་མཁའ་འདྲ། ། བརྗོད་མེད་རྣམ་ཤེས་གཟུགས་དང་བྲལ། ། འདུ་འབྲལ་མེད་པ་མཁའ་ལ་རྫོགས། ། ཨོཾ་ཤྲཱི་ཧེ་རུ་ཀ་དྷརྨཱ་དྷཱ་ཏུ་སྭ་བྷཱ་ཝ་མ་ཧཱ་སུ་ཁ་ཧཱུྃ། ཞེས་བརྗོད་པས་བརྟན་པར་བཞུགས་སུ་གསོལ། ཕྱག་འཚལ་བ་ནི།
རྟོགས་མེད་སྤྲོས་བྲལ་མཁའ་དབྱིངས་དག ། སྐྱེ་མེད་རྡོ་རྗེ་སྐུ་གསུང་ཐུགས། ། རང་བྱུང་བཅོམ་ལྡན་ཐུགས་རྗེའི་ལྷ། ། འདུ་འབྲལ་མེད་ལ་ཕྱག་འཚལ་ལོ། ། ཨ་ཏི་པ་ཧོ། པྲ་ཏི་པ་ཛཿ སྙིང་ཁའི་ཧཱུྃ་ལས་འོད་འཕྲོས་པས། དབང་གི་ལྷ་ཁྲོ་བོ་རིགས་ལྔ་བཛྲ་ས་མཱ་ཛཿ ཐབས་ཀྱི་སྤྱོད་པས་སེམས་ཅན་དོན། ། བྱམས་དང་སྙིང་རྗེས་གང་འདུལ་བ། །
སངས་རྒྱས་ཕྲིན་ལས་རྫོགས་པར་མཛོད། ། དབང་དང་བྱིན་རླབས་འདིར་སྩོལ་ཅིག ། ཅེས་གསོལ་བ་བཏབ་པས་དབང་གི་ལྷ་རྣམས་ཀྱིས། ཡེ་ཤེས་ཀྱི་ཆུས་སྤྱི་བོ་ནས་དབང་བསྐུར་བས་ལུས་ཐམས་ཅད་གང་། དྲི་མ་ཐམས་ཅད་དག ཆུ་ལྷག་མ་ཡར་ལུད་པ་ལས་སྤྱི་བོར་ཧེ་རུ་ཀ་……གསེར་ཐལ་རིགས་ལྔ་ཡབ་ཡུམ་གྱིས་དབུ་བརྒྱན་པར་བསམ་ཞིང་། ཨོཾ་བཛྲ་ཤྲཱི་ཧེ་རུ་ཀ་བཛྲ་ཀྲོ་དྷཱི་ཤྭ་རི་ཧཱུྃ། ཨོཾ་བུདྡྷ་ཤྲཱི་ཧེ་རུ་ཀ་བུདྡྷ་ཀྲོ་དྷཱི་ཤྭ་རི་ཨོཾ། ཨོཾ་རཏྣ་ཤྲཱི་ཧེ་རུ་ཀ་རཏྣ་དྷཱི་ཤྭ་རི་ཏྲཱཾ། ཨོཾ་པད་མ་ཤྲཱི་ཧེ་རུ་ཀ་པད་མ་ཀྲོ་དྷཱ་ཤྭ་རི་ཧྲཱིཿ
ཨོཾ་ཀརྨ་ཤྲཱི་ཧེ་རུ་ཀ་ཀརྨ་ཀྲོ་དྷཱི་ཤྭ་རི་ཨ། ཞེས་བརྗོད། དེ་ནས་རང་གི་སྙིང་ཁ་ནས་འོད་འཕྲོས་པས་བསྒོམ་པ་དང་འདྲ་བའི་དཀྱིལ་འཁོར་མདུན་དུ་སྤྱན་དྲངས་པར་མོས་ལ། ཧཱུྃཿ……མགོན་མཐིང་མའི་དབྱངས་འཇུག བཅོམ་ལྡན་དཔལ་ཆེན་ཁྲོ་རྒྱལ་ཡབ་ཡུམ་དང་། ། སྤྲུལ་པ་ཡང་སྤྲུལ་བཀའ་སྟོད་བསྲུང་མའི་ཚོགས། ། གློག་ལྟར་མྱུར་བའི་ཐུགས་རྗེས་འདིར་གཤེགས་ནས། ། ཡེ་ཤེས་ཐུགས་རྗེས་དངོས་གྲུབ་སྩལ་དུ་གསོལ། ། ཨོཾ་བཛྲ་ཤྲཱི་ཧེ་རུ་ཀ་མཎྜ་ལ་ས་པ་རི་ཝཱ་ར་ས་མཱ་ཛཿ ཞེས་སྤྱན་དྲངས་ནས།
རང་གི་སྙིང་ཁ་ནས་སྤྲུལ་པའི་མཆོད་པའི་ལྷ་མོ་རྣམས་ཀྱིས། བདག་དང་མདུན་གྱི་དཀྱིལ་འཁོར་ལ་མཆོད་པར་བསམ་ཞིང་། སྒེག་ཕྲེང་གླུ་གར་བདུག་པ་མེ་ཏོག་མ། ། མར་མེ་དྲི་ཆབ་ཉེར་སྤྱོད་རོལ་མོའི་སྒྲ། ། ཕྱོགས་བཅུའི་འཇིག་རྟེན་ནམ་མཁའི་ཁམས་བཀང་ནས། ། བླ་མ་དཀྱིལ་འཁོར་དམ་ཅན་བསྲུང་མ་ལ། ། རྣམ་དག་བློ་ཡིས་མ་ལུས་བདག་འབུལ་ན། ། བཞེས་ཤིག་བླ་མེད་སྒྲུབ་མཆོག་སྩལ་དུ་གསོལ། ། ཨོཾ་བཛྲ་ལཱ་སྱ་ཧཱུྃ། ཨོཾ་བཛྲ་མཱ་ལེ་ཏྲཾ།
ཨོཾ་བཛྲ་གཱིརྟི་ཧྲཱིཿ ཨོཾ་བཛྲ་ནཱིརྟི་ཨ། ཨོཾ་བཛྲ་དྷཱུ་པེ་ཧཱུྃ། བཛྲ་པུཥྤེ་ཏྲཾ། བཛྲ་ཨཱ་ལོ་ཀེ་ཧྲཱི། བཛྲ་གེནྡྷ་ཨ། བཛྲ་པུཥྤེ་ཧཱུྃ། བཛྲ་དྷཱུ་པེ་ཧཱུྃ། བཛྲ་ཨཱ་ལོ་ཀེ་ཧཱུྃ། བཛྲ་གནྡྷེ་ཧཱུྃ།
བཛྲ་ནཻ་ཝི་དྱཾ་ཧཱུྃ། བཛྲ་ཤཔྟ་ཧཱུྃ། སྨན་མཆོད་ནི། རང་……གསོར་ཐལ་བྱུང་གདོད་ནས་དག་པ་ཡིས། ། རྩ་བརྒྱད་སྟོང་ལས་སྦྱར་བའི་སྨན། ། བཞེས་ཏེ་ཀུན་ཏུ་དགྱེས་མཛོད་ལ། ། འཕྲུལ་གྱི་དངོས་གྲུབ་སྩལ་དུ་གསོལ། ། ན་མཿསརྦ་ཏ་ཐཱ་ག་ཏ་ཤྲཱི་ཀ་པཱ་ལ་མ་ཧཱ་པཉྩ་ཨ་མྲྀ་ཏ་ཁ་ཁ། ཁཱ་ཧི་ཁཱ་ཧི། ཅེས་མཆོད་ལ།
རང་གི་ལྕེ་རྩེ་སྨིན་མཚམས། མགྲིན་པ། སྙིང་ཁ་རྣམས་སུ་ཐིག་ལེ་བྱས་ཤིང་། བྱང་ཆུབ་མཆོག་ཏུ་ཐུགས་བསྐྱེད་ནས། ། དུས་གསུམ་རྒྱལ་བའི་གདུང་བསོབ་པའི། ། རིགས་འཛིན་བདག་ཅག་འཁོར་བཅས་ལ། ། སྐུ་གསུང་ཐུགས་ཀྱི་དངོས་གྲུབ་སྩོལ། ། ཀཱ་ཡ་སིདྡྷི་ཨོཾ། ཝཱཀ་སིདྡྷི་ཨཱཿ ཙིཏྟ་སིདྡྷི་ཧཱུྃ།
དེ་ཁོ་ན་ཉིད་ཀྱི་མཆོད་པ་ནི། རྟོག་མེད་སྤྲོས་བྲལ་མཁའ་དབྱིངས་དག ། སྐྱེ་མེད་སྐུ་གསུང་ཐུགས་མངའ་བ། ། རང་བྱུང་བཅོམ་ལྡན་ཐུགས་རྗེའི་ལྷ། ། ཞི་ཁྲོ་རབ་འབྱམས་འཁོར་དང་བཅས། ། སྟོང་ཉིད་དབྱིངས་ནས་ཐུགས་དམ་བསྐུལ། ། སྤྲུལ་པའི་དབྱིངས་ནས་གཤེགས་སུ་གསོལ། ། དངོས་པོའི་མཚན་མར་བཟུང་དུ་མེད། ། རྟོག་བྲལ་ཡིད་ཀྱི་མཆོད་པ་འདི། ། དགོངས་པ་ཟབ་མོ་ཐུགས་དམ་བསྐང་། །
ཆོས་སྐུའི་དངོས་གྲུབ་སྩལ་དུ་གསོལ། ། ཨོཾ་ཤྲཱི་ཧེ་རུ་ཀ་ཨ་མྲྀ་ཏ་སརྦ་པཱུ་ཛ་ཁ་ཁ་ཁཱ་ཧི་ཁཱ་ཧི། གཏོར་མའི་མཆོད་པ་ནི། རྨད་དུ་བྱུང་བའི་གཏོར་མ་དང་། ། འདོད་པའི་ཡོན་ཏན་རྣམས་ལྔ་པོ། ། ཆོས་དབྱིངས་སྐྱེ་བ་མེད་པའི་ངང་། ། ཇི་ལྟར་དམིགས་པ་བཞིན་དུ་འབུལ། ། ཨོཾ་ཤྲཱི་བཛྲ་ཧེ་རུ་ཀ་མ་ཧཱ་བ་ལིཾ་ཏ་པཱུ་ཛ་ཁ་ཁ་ཁཱ་ཧི་ཁཱ་ཧི། རཀྟའི་མཆོད་པ་ནི། རཀྟ་དམར་གྱི་ཨརྒྷཾ་འདི། །
དམ་རྫས་ཁྲག་ཆེན་ཆགས་པ་ཡི། ། མ་བཅོས་དབྱིངས་སུ་དག་བྱའི་ཕྱིར། ། དཔལ་ཆེན་ཁྲག་འཐུང་ཞལ་དུ་འབུལ། ། ཨོཾ་ཤྲཱི་ཧེ་རུ་ཀ་ཀྲོ་དྷཱི་ཤྭ་རི་སཏྭཾ། མ་ཧཱ་རཀྟ་པཱུ་ཛ་ཁ་ཁ་ཁཱ་ཧི་ཁཱ་ཧི། ཅེས་པས་དབུལ། དེ་ནས་བསྟོད་པའི་མཆོད་པ་ནི། ཧཱུྃཿ མགོན་པོའི་དད་པའི་འཇུག……བདེ་གཤེགས་མཉམ་ཉིད་ཆོས་ཀྱི་ངང་། ། མ་སྐྱེས་རྡོ་རྗེ་ཀུན་ཏུ་བཟང་། །
ཐབས་མཁས་ཁྲོ་རྒྱལ་སྐུར་སྟོན་པ། ། ཧེ་རུ་ཀ་ལ་ཕྱག་འཚལ་ལོ། བདག་ཉིད་མའི་དབྱངས་འཇུག……། རྣམ་དག་སྐུ་ལ་ཆགས་མི་མངའ། ། དགྱེས་མཛད་དཔལ་ཆེན་སྐུ་ལ་འཁྲིལ། ། ཤེས་རབ་གཉིས་མེད་བདེ་ཆེན་རྫོགས། ། ཁྲོ་མོ་དབང་ཕྱུག་ལ་ཕྱག་འཚལ། དཀྱིལ་འཁོར་གྱི་ཆོ་ག་གསུང་མུས་ཆེན་གྱི་དབྱངས་འཇུག……། མེ་ལོང་མཉམ་ཉིད་སོ་སོར་རྟོག ། བྱ་སྒྲུབ་ཡེ་ཤེས་རང་བཞིན་དང་། །
འབྱུང་བཞི་རྣམ་པར་དག་པ་ཡི། ། ལྷ་མོ་རྣམས་ལ་ཕྱག་འཚལ་ལོ། ། དཔལ་ཆེན་འཁོར་བཅས་དགོངས་སུ་གསོལ། ། ཁམས་གསུམ་ཆོས་ཉིད་དུར་ཁྲོད་ལ། ། ཉོན་མོངས་དུག་གསུམ་ཐམས་ཅད་ནི། ། སྐུ་གསུང་ཐུགས་ཀྱི་དཀྱིལ་འཁོར་ལོ། ། ཙིཏྟ་མཁའ་མཉམ་རྒྱལ་པོ་ནི། ། ཀུན་གཞི་མ་བཅོས་ཐིག་ལེ་ལ། ། རང་བྱུང་ཡེ་ཤེས་སེམས་དཔའ་བཞུགས། ། དབྱིངས་དང་ཡེ་ཤེས་གཉིས་སུ་མེད། །
དེ་ནས་ཟླ་གམ་དགུ་པ་དང་། ། ཡེ་ཤེས་མེ་དགུ་གཅིག་ཏུ་གསལ། ། ཐབས་དང་ཤེས་རབ་གཉིས་མེད་པ། ། འབྲས་བུ་སྐུ་གསུང་ཐུགས་སུ་ཤར། ། དཔལ་ཆེན་ཡེ་ཤེས་སྐུར་གསལ་བ། ། ཐིག་ལེ་ཆེན་པོ་ཡེ་ཤེས་སྐུ། ། སེམས་ཉིད་མ་བཅོས་རང་བྱུང་གི། ། འབྲས་བུ་སངས་རྒྱས་ཐོབ་པར་ཤོག ། ཅེས་པས་བསྟོད་དེ། དེ་ནས་འཛབ་བཟླས་པ་ནི།
སྙིང་ཁའི་ཏིང་ངེ་འཛིན་སེམས་དཔའ་ལས་འོད་འཕྲོས་དོན་གཉིས་བྱས། སངས་རྒྱས་བྱང་སེམས་དཔའ་བོ་མཁའ་འགྲོའི་བྱིན་རླབས་རང་ལ་ཐིམ་པར་བསམ་ཞིང་། ཧཱུྃ་དཔལ་ཆེན་ཐུགས་ཀྱི་དཀྱིལ་འཁོར་ནི། ། ཡེ་ཤེས་མཚོན་གང་རིན་པོ་ཆེ། ། ཐུགས་ཀྱི་སྙིང་པོ་འབྲུ་བརྒྱད་འཕྲོས། ། འོད་ཟེར་གསལ་བར་ཀུན་ལ་ཁྱབ། ། ཨོཾ་ནི་འབར་བའི་སེངྒེ་བརྗིད། ། མ་ཚོགས་སྤྲིན་དང་སྐར་ལྟར་འཕྲོ། ། ཧཱུྃ་ཆེན་ཉི་ཟླའི་ཚོགས་རྒྱུན་འདྲ། ། མ་ནོར་རེ་སྐོང་མཁའ་ལ་འགྲོ། །
ཨོཾ་ནི་ཡེ་ཤེས་ལྔ་དང་ལྡན། ། རུ་ནི་འབར་སྲོག་ཆགས་སྡང་འཇོམས། ། ལུ་ནི་ཀུན་ཏུ་བཟང་བདེ་བའི་ཡུམ། ། ཧཱུྃ་ནི་ཡེ་ཤེས་ཚད་མེད་བཞི། ། བྷྱོ་ནི་གནས་གྱུར་མ་འགགས་པ། ། ཧཱུྃ་གིས་བྱིན་རླབས་སྡུད་པར་བྱེད། ། རུ་ལུ་འདི་ལྟར་ཡ་མཚན་ཆེ། ། རུ་ལུ་རྟོགས་པ་གོང་དུ་འཕེལ། ། རུ་ལུ་དངོས་གྲུབ་མ་ལུས་སྟེར། ། ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ།
ཞེས་ཡབ་ཀྱི་སྙིང་པོ་དང་། ཨོཾ་བཛྲ་ཀྲོ་དྷཱི་ཤྭ་རི་ཧཱུྃ། ཞེས་པས་ཡུམ་གྱི་སྙིང་པོ་དང་། ཨོཾ་བཛྲ་གཽ་རཱི་ཧཱུྃ་ཕཊ། ཨོཾ་བཛྲ་ཙཽ་རཱི་ཧཱུྃ་ཕཊ། ཨོཾ་བཛྲ་པྲ་མོ་ཧ་ཧཱུྃ་ཕཊ། ཨོཾ་བཛྲ་བེཏྟ་ལཱི་ཧཱུྃ་ཕཊ། ཨོཾ་བཛྲ་པུཀྐ་སཱི་ཧཱུྃ་ཕཊ། ཨོཾ་བཛྲ་གྷསྨ་རཱི་ཧཱུྃ་ཕཊ། ཨོཾ་བཛྲ་ཤྨ་ཤ་ནེ་ཧཱུྃ་ཕཊ།
ཨོཾ་བཛྲ་ཙཎྜ་ལཱི་ཧཱུྃ་ཕཊ། ཅེས་པས་ལྷ་མོ་བརྒྱད་ཀྱི་སྙིང་པོ་རྣམས་ཅི་ནུས་བཟླའོ། ། བཟླས་པ་བསྡུ་བ་ན་ཕྲེང་བ་ཐལ་མོའི་བར་དུ་བཅུག་ལ། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་བྱིན་གྱིས་རླབས་ཏུ་གསོལ། ཕྱག་རྒྱ་ཆེན་པོ་མཆོག་གི་དངོས་གྲུབ་བཅོམ་ལྡན་འདས་དཔལ་ཆེན་ཧེ་རུ་ཀའི་གོ་འཕངས་ཚེ་འདི་ཉིད་ལ་ཐོབ་པར་བྱིན་གྱིས་རླབས་ཏུ་གསོལ། བསྙེན་ཚད་ཡབ་ལ་འབུམ་ཕྲག་བཅུ། ཡུབ་ལ་སོགས་པ་རྣམས་ལ་བཅུ་ཆའོ། ། གསུམ་པ་རྗེས་ཀྱི་ཆོ་ག་ནི། ཅི་འབྱོར་པའི་ཚོགས་ཕྱག་ཆེན་བཞིན་བཤམ་ལ་ནང་མཆོད་ཀྱིས་སྦྱངས་ལ། ཨོཾ་དྲ་བྱཾ་བི་ཤྭ་དྷཱ་ནི་རཾ།
ཡཾ། ཁཾ། སྭཱཧཱ། ཨོཾ་ཨཱཿཧཱུྃ་ཞེས་བྱིན་གྱིས་བརླབས་ནས་སྤྱན་དྲངས་པ་ནི། ཧཱུྃ། ཞི་ཁྲོ་རབ་འབྱམས་ལྷ་ཚོགས་དང་། ། མ་མོ་མཁའ་འགྲོའི་ཚོགས་བཅས་རྣམས། ། ཀུན་བཟང་མཆོད་སྤྲིན་ཚོགས་འབུལ་གྱི། ། གནས་འདིར་སྤྱན་འདྲེན་གཤེགས་སུ་གསོལ། ། ཨོཾ་བཛྲ་ས་མཱ་ཡ་ཧཱུྃ་ཛཿ
ཞེས་པས་སྤྱན་དྲངས་ནས། དང་པོ་མཆོད་པ་ནི། བླ་མེད་མཆོག་གི་མཆོད་པ་འདི། ། ཡེ་ཤེས་ལྔ་ཡིས་འོད་ཟེར་འཕྲོ། ། འདོད་པའི་ཡོན་ཏན་ལྔ་ཡིས་བརྒྱན། ། ཐུགས་དམ་བཞིན་དུ་བཞེས་སུ་གསོལ། ། དམ་ཚིག་བསྒྲུབ་པའི་རྫས་མཆོག་འདི། ། བདག་དང་མཉམ་པའི་ཚོགས་ལ་འབུལ། ། ལོངས་སྤྱོད་ལྔ་ལྡན་ཐམས་ཅད་ནི། ། ཆོས་ཉིད་ངང་ལ་ཆོས་ཉིད་རོལ། །
ཨ་ལ་ལ་ཧོ་བཞེས་སུ་གསོལ། ། རོལ་དུ་གསོལ། ག་ཎ་ཙཀྲ་པཱུ་ཛ་ཁཱ་ཧི། ཞེས་བརྗོད་ཅིང་ཚོགས་ཕུད་གཏོར་མ་ལ་ཕུལ། བར་པ་བཤགས་པ་ནི། ལུས་ངག་ཡིད་ཀྱི་སྡིག་པ་རྣམས། ། གཏི་མུག་དབང་གིས་བྱས་པ་དག ། འགྱོད་པའི་སེམས་དང་བཅས་པ་ཡི། ། ལྷ་ཚོགས་ཁྱེད་ལ་མཐོལ་ལོ་བཤགས། ། དེ་ནས་ཐ་མ་བསྒྲལ་བའི་མཆོད་པ་ནི།
རྣལ་འབྱོར་པའི་མདུན་དུ། ལིངྒ་ཕྱག་ལེན་བཞིན་བཤམས་པ་གུ་གུལ་གྱིས་བདུགས་ནས་བཞག དེའི་ཉེ་བར་འདུག་པ་དང་། རལ་གྲི་ཡང་འདུས་བྱས་ཤིང་རང་ཉིད་རྡོ་རྗེ་དྲིལ་བུ་སྙིང་ཁར་འདོད་རྒྱལ་གྱི་ཕྱག་རྒྱས་བཟུང་ལ། ངག་ཏུ། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་། སངས་རྒྱས་ཀྱི༞ ཆོས་ཀྱི༞ དགེ་འདུན་གྱི་བཀའ་བདེན་པ་དང་། འཇམ་དཔལ་སྐུ། པདྨ་གསུང་། ཡང་དག་ཐུགས།
བདུད་རྩི་ཡོན་ཏན། ཕྲིན་ལས་ཕུར་པ། མ་མོ་སྦོད་གཏོང་། དམོད་པ་དྲག་སྔགས། འཇིག་རྟེན་མཆོད་བསྟོད། འདུས་པ་མདོ། སྒྱུ་འཕྲུལ་རྒྱན། འཆི་མེད་ཚེ། ལྷུན་གྲུབ་རིག་འཛིན། སྙིང་པོ་ཕྱག་རྒྱ།
གསང་སྔགས་རིགས་སྔགས་གཟུངས་སྔགས་ཀྱི་ལྷ་ཚོགས་རྣམས་ཀྱི་བཀའ་བདེན་པ་དང་། བཀའ་སྟོད་ཆོས་སྐྱོང་། མ་མོ་མཁའ་འགྲོ། དམ་ཅན་རྒྱ་མཚོ། རིགས་འཛིན་རྣལ་འབྱོར། ཆོས་ཀྱི་དབྱིངས་རྣམ་པར་དག་པའི་བདེན་པ་དང་། བདེན་པ་ཡང་དག་པ་དང་། བདེན་པ་ཆེན་པོས་བྱིན་གྱིས་བརླབས་ཀྱིས། སྤྱིར་བསྟན་པའི་སྤྱི་དགྲ། བླ་མའི་སྐུ་དགྲ།
དམ་ཚིག་ཅན་གྱི་སྡང་དགྲ། སེམས་ཅན་ཡོངས་ལ་གནོད་ཅིང་འཚེ་བར་བྱེད་པ་དང་། ཁྱད་པར་དུ་ཡང་རྣལ་འབྱོར་པ་བདག་ཅག་དཔོན་སློབ་ཡོན་མཆོད་གྲོགས་མཆེད་འཁོར་དང་བཅས་པ་རྣམས་ལ་གནོད་ཅིང་འཚེ་བར་བྱེད་པའི་གཟུགས་ཅན་གྱི་དགྲ། གཟུགས་མེད་ཀྱི་བགེགས་གང་ཡིན་པ་དེ་དག་ཐམས་ཅད་སྐད་ཅིག་ཐེངས་ཅིག་ཡུད་ཙམ་ལ་མཚན་མ་རྫས་ཀྱི་ལིངྒ་འདི་ཉིད་ལ་མཆིས་པར་གྱུར་ཅིག ཨོཾ་རཾ་……རོལ་མོ་ཆེམས་བརྡུངས་དང་ཛྭ་ལ་རཾ་ཧཱུྃ། ཧེ་ཧེ་ཕཊ། ཀྲོ་དྷ་ད་ལ་མཎྜ་ལ་ཕཊ་ཕཊ་ཕཊ། ཧཱུྃ་ཧཱུྃ་ཧཱུྃ། ཛཿཧཱུྃ་བཾ་ཧོཿ ཞེས་བརྗོད་ཅིང་།
དྲིལ་བུ་སིལ། སྒོ་བ་བཞིའི་ཕྱག་རྒྱས་བཀུག་ཅིང་བསྟིམ་པས་ལིངྒ་དེ་དགྲ་བགེགས་དངོས་སུ་བསམ་ལ། དེའི་སྙིང་……དགུག་ཞུགས་མནན་གསུམ་བྱས་པའི་ཐ་མ་ལ་དམར་ནག་གི་མཚམས་སུ་ཕུར་བུས་བཏབ་པས། ཁོའི་རྣམ་ཤེས་མི་བསྐྱོད་པའི་ཞིང་དུ་སྐྱེས་པར་བསྒོམ། ཁོའི་ཚེ་ལྷག་རང་ལ་ཐིམ་པས། རང་ཉིད་ཚེ་ལ་དབང་བའི་རིགས་འཛིན་དུ་གྱུར་པར་བསམ། ལིངྒའི་རྣམ་སྨིན་གྱི་ལུས་རལ་གྲིས་དུམ་བུར་གཏུགས་ཤིང་། ཨོཾ་གྷ་གྷ། གྷཱ་ཏ་ཡ། གྷཱ་ཏ་ཡ།
སརྦ་དུཥྚན། བཛྲ་ཀཱི་ལ་ཡ་ཧཱུྃ་ཕཊ། སརྦ་ཤ་ཏྲཱུན་བི་གྷཱན་མཱ་ར་ཡ་ཧཱུྃ་ཕཊ། ཅེས་བརྗོད་ཅིང་བསྒྲལ་བའི་ལིང་རོ་དེ་འདོད་ཡོན་ལྔར་བསམ་ནས། ལྷ་ཚོགས་འཁོར་དང་བཅས་པའི་ཞལ་དུ་ཕུལ་བའི་མོས་པ་དང་ལྡན་པས། བླ་མ་……ཕྱི་ནང་གསང་བའི་དབྱངས་བསྐུལ་ནས་འཇུག་ལ་ནི་བརྙས་བྱེད་དང་། ། དངོས་གྲུབ་བར་ཆད་བྱེད་པའི་བགེགས། ། དམ་ཚིག་གཉན་པོ་བྲལ་བྱེད་པ། ། གནོད་བྱེད་མ་ལུས་ཞལ་དུ་བཏབ། ། བཛྲ་ཡཀྵ་ཀྲོ་དྷ་ཁཱ་ཧི།
ཞེས་བརྗོད་ལ་ལིང་རོ་གཏོར་མ་ལ་ཕུལ་བས་ལྷ་ཐམས་ཅད་མཉེས་ཏེ། ཧ་ཧ་ཞེས་གཞན། ཧཱུྃ་ཧཱུྃ་ཞེས་བདག་ལ་དངོས་གྲུབ་སྩལ། ཕཊ་ཕཊ་ཀྱིས་དགྲ་བགེགས་ཆོས་ཉིད་དུ་གནས་སྤར་བར་བསམ། དེ་ནས་མཆོད་གཡོག་པས་ཚོགས་ཁྱེར་ལ། ཧོ་བདག་ཅག་རྡོ་རྗེ་སློབ་དཔོན་དང་། ། མཆེད་དང་ལྕམ་དྲལ་མ་ལུས་པ། ། ཞལ་ཟས་ཚོགས་ལ་རོལ་བ་ཡིས། ། མཆོག་དང་ཐུན་མོང་དངོས་གྲུབ་སྩོལ། ། ཨ་ལ་ལ་ཧོ།
ཞེས་བརྗོད་ཅིང་ཚོགས་ལ་རོལ། དེ་ནས་ལྷག་མ་རྣམས་བསྡུས་ལ། ལྷག་མ་ཟ་བའི་བྱེ་བྲག ཕོ་ཉ། ཕྲ་མེན་མ། འབར་བ། དབང་ཕྱུག་མ། མ་བདུན་སྲིང་བཞི་ལ་སོགས་པ་ཕོ་ཉ་སུམ་བརྒྱ་དྲུག་ཅུ་རྣམས་བློས་འགུགས་ལ་མཆོད་པར་བསམ་ཞིང་། ཨོཾ་བཛྲ་ཌཱ་ཀི་ནཱི་པྲ་ཏཱིཙྪ་ཨི་མཾ་བ་ལིཾ་ཧཱུྃ། ཨོཾ་བུདྡྷ་ཌཱ་ཀི་ནཱི་པྲ་ཏཱིཙྪ་ཨི་མཾ་བ་ལིཾ་ཨོཾ།
ཨོཾ་རཏྣ་ཌཱ་ཀི་ནཱི་པྲ་ཏཱིཙྪ་ཨི་མཾ་བ་ལིཾ་ཏྲཾ། ཨོཾ་པདྨ་ཌཱ་ཀི་ནཱི་པྲ་ཏཱིཙྪ་ཨི་མཾ་བ་ལིཾ་ཧྲཱི། ཨོཾ་ཀརྨ་ཌཱ་ཀི་ནཱི་པྲ་ཏཱིཙྪ་ཨི་མཾ་བ་ལིཾ་ཨ། ཅེས་པས་གཙོ་མོ་བརྒྱད་ལ་གཏོར་མ་བྱིན་ལ། ཨོཾ་ཨུ་ཙིཥྚ་བ་ལིཾ་ཏ་བྷཀྵ་སི་སྭཱཧཱ། ཞེས་བརྗོད་ཅིང་ལྷག་མ་ལ་ཆང་གི་ཕྲུ་བཏབ་ནས། སརྦ་ཨཱ་ན་ཡ་ཧཱུྃ་ཕཊ། ཏ་ཐཱ་ཡ་ཏ་ཐཱ་ཡ་ཧཱུྃ་ཕཊ། ཅེས་པས་ལྷག་མ་བཏང་ཞིང་ཕྱི་རོལ་དུ་དོར་རོ། ། དེ་ནས་བསྟན་པ་སྐྱོང་བ་ནི།
སྒྲུབ་ཁང་གི་སྟེང་ངམ། གནས་དེ་ཉིད་དུ། རྡོ་རྗེའི་ཁྱུ་གཤོག་གི་ཕྱག་རྒྱ་བཅས་ལ། ཧོ་བོད་ཁམས་སྐྱོང་བར་བྱེད་པའི་བསྟན་མ་བཅུ་གཉིས། དཔལ་ཆེན་པོའི་ཕཾ་བབས་ལ་མནོས་ཏེ་རྣལ་འབྱོར་པའི་སྟོང་དང་གྲོགས་ལ་ནག་མོ་བཞིན་མི་གདུག་གི་བུ་མོ་བདུན་མོ་ཆེན་མོ་བཞི། དམར་མོ་ཁྲོ་གཉེར་ཅན་གྱི་བུ་མོ་གནོད་སྦྱིན་མ་ཆེན་མོ་བཞི། དཀར་བཤམ་བཞིན་བཟང་གི་བུ་མོ་སྨན་བཙུན་མ་ཆེན་མོ་བཞི་རྣམས་སྔོན་གྱི་ཐུགས་དམ་ལས་མ་འདའ་བར་འདིར་གཤེགས་ཤིག ཛཿཧཱུྃ་བཾ་ཧོཿ ཌཱ་ཀི་ནཱི་ཧཱུྃ་ཛཿ ཨེ་ཨ་ར་ལི་ཧྲིཾ་ཧྲིཾ་ཞེས་བརྗོད་ཅིང་འཇུག་ལ་གོང་དུ་བཅས་པའི་ཕྱག་རྒྱས་སིམ་གྱིས་མནན་ཏེ།
བྷྱོཿབཀའ་ཡི་བྲན་གཡོག་ཚོགས་དང་བཅས་ཉིད་དུ། ། དཔལ་ལྡན་ཁྲག་འཐུང་དེ་བཞིན་ནམ་མཁའི་སྐུ། ། ཚུར་གཤེགས་ཚུར་གཤེགས་བསྟན་མ་སྐྱོང་བ་རྣམས། ། སྔོན་གྱི་ཐུགས་དམ་དམ་ཚིག་རྗེས་དགོངས་ཏེ། ། འདིར་གཤེགས་དམ་དགོངས་མཆོད་སྦྱིན་གཏོར་མ་བཞེས། ། རྣལ་འབྱོར་བཅོལ་བའི་ཕྲིན་ལས་གྲུབ་པར་མཛོད། ། ཅེས་བརྗོད་ནས་སྨན་རཀ་དང་། གཏོར་མ་རྣམས་ཁང་སྟེང་དུ་ཕུལ་ལ། ཡ་ཧི་གཙྪ། ཞེས་པས་བསྟན་མ་གཤེགས་སུ་གསོལ་ལོ། །
དེ་ནས་དངོས་གྲུབ་བླང་བ་ནི། ཡེ་ཤེས་ལྔ་ལྡན་རིགས་ལྔ་བདེ་བར་གཤེགས། ། སྐུ་གསུང་ཐུགས་དང་ཡོན་ཏན་ཕྲིན་ལས་ཀྱི། ། འཁོར་ལོ་རབ་བསྐོར་ཞི་ཁྲོའི་སྐུར་སྟོན་པ། ། ཐུགས་དམ་དབང་གིས་བདག་ལ་བརྩེར་དགོངས་ནས། ། དྲག་པོའི་སྟོབས་ཀྱིས་དགྲ་བགེགས་བསྒྲལ་བ་དང་། ། མཆོད་དང་ཐུན་མོང་དངོས་གྲུབ་སྩལ་དུ་གསོལ། ། ཡི་གེ་བརྒྱ་པ་ལན་གསུམ་གྱིས་ལྷག་ཆད་ཁ་བསྐང་། མ་འབྱོར་བ་དང་སོགས་ཀྱིས་ནོངས་པ་བཟོད་པར་གསོལ་ལ། རྟེན་ཡོད་ན་བརྟན་བཞུགས་དང་།
མེད་ན་གཤེགས་གསོལ་བྱས་ཏེ། བཀའ་བཞིན་བསྒྲུབ་པའི་འབྲས་བུ་ནི། ། ཕྲིན་ལས་རྣམ་བཞིའི་དངོས་གྲུབ་སྩོལ། ། བཅད་གཏུབས་ལུས་ལ་མི་འབྱུང་ཞིང་། ། གཟི་མདངས་ཉི་འོད་བཞིན་དུ་ཤོག ། ཨོཾ་བཛྲ་ཀ་ཝ་ཙེ་ཧཱུྃ། ཅེས་པས་བསྲུངས་ལ། རང་གི་སྙིང་ཁ་ནས་འོད་ཟེར་འཕྲོས་པས། ཁམས་གསུམ་སྣོད་བཅུད་ཐམས་ཅད་འོད་དུ་ཞུ་ནས་སྲུང་བའི་འཁོར་ལོ་ལ་ཐིམ། དེ་དུར་ཁྲོད་བརྒྱད་ལ་ཐིམ།
དེ་གཞལ་ཡས་ཁང་ལ་ཐིམ། དེ་ལྷ་མོ་བརྒྱད་ལ་ཐིམ། དེ་གཙོ་བོ་ཡབ་ཡུམ་ལ་ཐིམ། རང་གཙོ་བོ་ཡབ་ཡུམ་དུ་གསལ་བའི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ། ཀཱ་ཡ་ཝཱཀྐ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། དགེ་བ་འདི་མཐའ་ཡས་སེམས་ཅན་ཀུན། ། བདུད་ལས་རྣམ་རྒྱལ་བར་ཆད་ཀུན་བཅོམ་ནས། ། ཁྲག་འཐུང་རྒྱལ་པོ་ཧེ་རུ་ཀ་དཔལ་གྱི། །
འབྲས་བུ་བྱང་ཆུབ་ངེས་པར་འགྲུབ་གྱུར་ཅིག ། བཅས་པས་བསྔོ་བ་དང་། སྨོན་ལམ་གྱིས་རྒྱས་བཏབ་ལ། ཤིས་པ་བརྗོད་པ་ནི། སྐྱེ་མེད་ཆོས་སྐུའི་རང་བཞིན་རྣམ་དག་ལས། ། ཐུགས་དམ་དབང་གི་གཟུགས་ཀྱི་སྐུར་སྤྲུལ་པ། ། བཅོམ་ལྡན་དཔལ་ཆེན་ཧེ་རུ་ཀ་དཔལ་གྱི། ། སྐྱེ་ཤི་མེད་པ་དོན་གྱི་བཀྲ་ཤིས་ཤོག ། མ་སྐྱེས་མི་དམིགས་ཆོས་ཀྱི་དབྱིངས་ཉིད་ལས། ། ཆོ་འཕྲུལ་དངོས་པོ་ཡུམ་གྱི་སྐུར་སྤྲུལ་པ། །
ཁྲོ་མོ་དབང་ཕྱུག་ལྷ་མོ་བརྒྱད་པོ་ཡི། ། ཡོན་ཏན་འབྱུང་བ་དོན་གྱི་བཀྲ་ཤིས་ཤོག ། གསང་སྔགས་རྣལ་འབྱོར་སྒྲུབ་པའི་ཤེས་རབ་ཅན། ། ལྟ་སྤྱོད་ཡལ་བར་མ་གྱུར་དགོངས་པ་ཡིས། ། དུས་གསུམ་རྒྱལ་བའི་དགོངས་སྤྱོད་གཞུང་བསྒྲུབ་པས། ། དངོས་གྲུབ་རྣམ་གཉིས་འཕེལ་བའི་བཀྲ་ཤིས་ཤོག ། ཉིན་མོ་བདེ་ལེགས་མཚན་བདེ་ལེགས། ། ཉི་མའི་གུང་ལ་བདེ་ལེགས་ཤིང་། ། ཉིན་མཚན་རྟག་ཏུ་བདེ་ལེགས་པ། དཀོན་མཆོག་གསུམ་གྱི་དེང་འདིར་སྩོལ། །
ཅེས་བརྗོད་ལ་མེ་ཏོག་གི་ཆར་དབབ་ཅིང་རོལ་མོའི་སྒྲ་རྒྱ་ཆེར་བྱ་ཤིང་ཤིས་པར་བྱའོ། ། དཔལ་ཡང་དག་པར་སྦྱོར་བའི་སྒྲུབ་ཐབས་རིམ་པ་གསལ་བ་ཞེས་བྱ་བ་འདི་ནི་རྗེ་བཙུན་དམིགས་པ་མེད་པའི་ཐུགས་རྗེ་ཆེན་པོ་དང་ལྡན་ཞིང་། ཤེས་བྱ་ཇི་ལྟ་བ་དང་ཇི་སྙེད་པ་ཐམས་ཅད་ཀྱི་གནས་ཚུལ་གསལ་བར་གཟིགས་པའི་ཡེ་ཤེས་ཀྱི་སྤྱན་དང་ལྡན་པ། སྙིགས་དུས་ཀྱི་འགྲོ་བ་མཐའ་ཡས་པའི་གཙུག་གི་ནོར་བུས་ཉེ་བར་བསྟེན་པའི་གནས། ཕྱི་ནང་གི་རིག་པའི་གནས་རྣམས་ལ་ལེགས་པར་བྱང་བའི་རྣལ་དཔྱོད་འགྲན་ཟླ་མེད་པའི་རྒྱལ་བའི་བཀའ་དང་། བསྟན་བཅོས་ཚད་མར་གྱུར་པ་རྣམས་རིག་པའི་ལམ་གྱིས་རང་དབང་དུ་འགྲེལ་བར་མཛད་པའི་བདག་ཉིད་ཆེན་པོ་ས་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་དེ་ཉིད་ཀྱིས་མཛད་པའི་ཡང་དག་མར་མེ་གཅིག་པའི་སྒྲུབ་ཐབས་གསལ་བྱེད་ནོར་བུའི་ཕྲེང་བ་དང་། ལྷ་མོ་བརྒྱད་ཀྱི་བསྐྱེད་ཆོག་ཕྱག་བྲིས་མ་ལ་གཞི་བྱས། ཚིག་གི་མཚམས་སྦྱོར་སོགས་ཅུང་ཟད་དགོས་པ་རྣམས་བླ་མ་གོང་མའི་ཕྱག་ལེན་གྱིས་བརྒྱན་ཏེ། བཤེས་གཉེན་དམ་པ་དཀྱིལ་མཆོག་བསྐུལ་པ་པོ་རྣམ་གསུམ་གྱིས་བསྐུལ་བའི་ངོར། ས་ལོ་ཆེན་པོ་དེ་ཉིད་ཀྱིས་ཞབས་རྡུལ་སྤྱི་བོས་རེག་པ་དང་།
སྙོམས་ལས་ཅན་གྱི་བཙུན་པ་ས་སྐྱ་པ་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་རྒྱལ་མཚན་དཔལ་བཟང་པོས་ཟིལ་གནོན་ཞེས་པ་མེ་ཕོ་རྟའི་ལོ་ལ་དབེན་གནས་དམ་པ་བྱས་འགྱུར་རྡོ་རྗེའི་བྲག་རྫོང་དུ་བྲིས་པའི་ཡི་གེ་པ་ནི་བསྙེན་སྒྲུབ་མཐར་ཕྱིན་པའི་སྔགས་འཆང་ཨཱ་ནནྡ་དྷརྨ་པཱ་ལའོ། ། འདིས་རང་དང་སྐལ་པ་མཉམ་པའི་བློ་དམན་རྣམས་ལ་ཕན་པ་རྒྱ་ཆེན་འབྱུང་བར་གྱུར་ཅིག འཁྲུལ་མེད་ས་སྐྱའི་རྗེ་བཙུན་བསྟན་གྱུར་པའི། ། ཟབ་ལམ་རྡོ་རྗེ་ཐེག་པའི་རྣལ་འབྱོར་མཆོག ། ཡེ་ཤེས་མེ་དགུའི་ཉམས་ལེན་ལ་བརྟེན་ནས། ། མཐར་ཐུགས་ཧེ་རུ་ཀ་དཔལ་མངོན་གྱུར་ཤོག། །། ཨི་དཱཾ་ཤཱ་ས་ན། ས་ཐཱ་ཧི་ཏོ་བྷ་ཝནྟུ། ……སེམས་ཅན་རྣམས་བདེ་བར་གྱུར་ཅིག མངྒཱ་ལཾ།
……བཀྲ་ཤིས། དྷརྨེ་ཨུ་ད་ཡ་མསྟུ།། ……ཆོས་འདི་དར་བར་གྱུར་ཅིག །། PAGE * MERGEFORMAT 2 སྔགས་འཆང་ཀུན་དགའ་རིན་ཆེན། མར་མེ་དགུ་པའི་སྒྲུབ་ཐབས། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
