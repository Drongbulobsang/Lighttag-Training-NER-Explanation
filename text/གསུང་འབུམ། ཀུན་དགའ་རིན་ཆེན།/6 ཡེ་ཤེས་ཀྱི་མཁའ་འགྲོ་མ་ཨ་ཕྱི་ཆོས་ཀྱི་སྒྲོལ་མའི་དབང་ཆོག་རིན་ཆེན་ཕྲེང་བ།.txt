གསུང་འབུམ། ཀུན་དགའ་རིན་ཆེན།
པོད ༦
ཡེ་ཤེས་ཀྱི་མཁའ་འགྲོ་མ་ཨ་ཕྱི་ཆོས་ཀྱི་སྒྲོལ་མའི་དབང་ཆོག་རིན་ཆེན་ཕྲེང་བ།
༄༅། །ཡེ་ཤེས་ཀྱི་མཁའ་འགྲོ་མ་ཨ་ཕྱི་ཆོས་ཀྱི་སྒྲོལ་མའི་དབང་ཆོག་རིན་ཆེན་ཕྲེང་བ་ཞེས་བྱ་བ་བཞུགས་སོ། མོ་གུ་རུ། སངས་རྒྱས་མཁའ་འགྲོའི་ཚོགས་ལ་ཕྱག་འཚལ་ལོ། ཨ་ཕྱིའི་བྱིན་རླབས་གཏོར་དབང་དང༌། འཁོར་ལོའི་ཞལ་གདམས་འདི་ལ། སྐྱབས་འགྲོ་སེམས་བསྐྱེད་སྤྱི་དང་མཐུན། གཞུང་ནས་བཤད་པ་བཞིན་མཆོད་གཏོར་བཤམས་ལ། ཕྲིན་ལས་ཀྱི་ཆོ་ག་གཞུང་བསྲང༌། སྟ་གོན་ལ་གཏོར་མ་ཨ་ཕྱིར་བསྐྱེད་ལ། དགུག་གཞུག
དབང་བསྐུར་རྒྱས་གདབ་བྱ། ལས་བུམ་གཅིག་ལ་ཤ་ཟ་མཁའ་འགྲོ་བསྐྱེད། བཟླས་པ་བྱས་ལ་བཞག སློབ་མ་རྣམས་ལས་བུམ་ཆུས་ཁྲུས་བྱས། གུ་གུལ་དཀར་ནག་གིས་བདུགས་ལ། གྲལ་དུ་འཁོད། སྡོམ་ནི། བགེགས་སྐྲད་སྲུང་འཁོར་མཎྜལ་དང༌། ། གསོལ་གདབ་སྐྱབས་སེམས་བདུན་དག་བྱ། ། ལྷར་བསྐྱེད་དབང་བཞི་གཏོར་དབང་བསྐུར། །
བཀའ་བསྒོ་སྲུང་སྐུད་དམ་ལ་བཞག ། ཅེས་སོ། ། དེ་ལ་དང་པོ་རང་བདག་བསྐྱེད་གསལ་བའི་ང་རྒྱལ་གྱིས་མེ་ཏོག་བཟུང་ནས། ཞལ་བཞི་པའི་སྔགས་དྲག་སྔགས་བརྗོད་ནས་བགེགས་སྐྲད། རྒྱས་པར་སྤྲོ་ན་རྡོ་རྗེ་རྒྱན་ཅན་ནས་བཤད་པ་ལྟར་སྲུང་འཁོར་བསྒོམ། བསྡུས་པར་བྱེད་ན། རང་དང་སློབ་མ་ཐམས་ཅད་ཀྱི་འོག་ཏུ་རྡོ་རྗེའི་ས་གཞི། སྟེང་དུ་གུར་དང་བླ་རེ། བར་དུ་དྲྭ་བ་དང་དྲྭ་ཕྱེད། སླར་ཡང་རྡོ་རྗེ་ཕྲ་མོས་གཏམས་ཤིང༌།
ཡེ་ཤེས་ཀྱི་མེ་འབར་བས་ཁྱབ་ཅིང་བརྟན་པར་བསྒོམ། དེ་ནས་མཎྜལ་རྒྱས་བསྡུས་གང་ཡང་རུང་བ་ཕུལ་ནས། གསོལ་བ་གདབ་པ་ནི། བླ་མ་རྡོ་རྗེ་འཛིན་པའི་གཙོ། ། བདག་གི་ལུས་ངག་ཡིད་གསུམ་གྱི། ། སྒྲིབ་པ་མ་ལུས་དག་བྱའི་ཕྱིར། ། མ་སྨིན་སྨིན་བྱེད་དབང་བསྐུར་སྩོལ། ། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་མི་དགེ་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང༌། །
སངས་རྒྱས་བྱང་ཆུབ་ཡིད་ཀྱིས་གཟུང༌། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་སྐྱབས་སུ་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གི་མགྲོན་དུ་གཉེར། ། བྱང་ཆུབ་སྤྱོད་པ་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་དང༌།
ཆོས་ཀྱི་འཁོར་ལོ་བསྐོར་དུ་གསོལ། ། མྱ་ངན་མི་འདའ་བཞུགས་སུ་གསོལ། ། དགེ་དེ་བྱང་ཆུབ་ཆེན་པོར་བསྔོ། ། ཞེས་པ་རྣམས་ལན་གསུམ་གྱིས་སྐྱབས་སེམས་དང་བདུན་རྣམ་དག་བྱ། ལྷར་བསྐྱེད་པ་ནི། སློབ་མ་མངོན་རྟོགས་ལྟར་བསྒོམ་དུ་གཞུག དེའི་སྤྱི་བོར་དབང་གི་མཁའ་འགྲོ་སྐུ་ལ་རུས་པའི་རྒྱན་དྲུག་གསོལ་བ། ཕྱག་གཡས་རིན་པོ་ཆེ་དང༌། གཡོན་པ་ལྕགས་ཀྱུ་བསྣམས་པ་ཞིག་བསྒོམས། ཐུགས་ཀར་རྡོ་རྗེ་མཁའ་འགྲོ་སྔོན་མོ་ཞལ་གཅིག་ཕྱག་གཉིས་གྲི་གུག་དང་ཐོད་ཁྲག་བསྣམས་པ།
སྐུ་ལ་རུས་པའི་རྒྱན་དྲུག་གསོལ་བར་བསྒོམ། གསང་གནས་སུ་ཤ་ཟ་མཁའ་འགྲོ་སྐུ་མདོག་སྔོན་མོ་ཞལ་གཅིག་ཕྱག་གཉིས་རལ་གྲི་དང་ཐོད་ཁྲག་འཛིན་པ། དུར་ཁྲོད་ཀྱི་ཆས་བརྒྱད་ཀྱིས་བརྒྱན་པར་བསྒོམ། ཐུགས་ཀར་ཟླ་བའི་སྟེང་དུ་ཧྲཱིཿདང་སྔགས་ཕྲེང་བསམ། དེ་ནས་སྐུ་ཡི་དམ་ཚིག་པ་བསྐྱེད་པ་དང༌། ཡེ་ཤེས་པ་དབབ་པ་དང༌། གསུང་གི་དམ་ཚིག་པ་བསྐྱེད་པ་དང༌། ཡེ་ཤེས་དབབ་པ། ཐུགས་ཀྱི་དམ་ཚིག་བསྐྱེད་པ་དང་ཡེ་ཤེས་དབབ་པ་གསུམ་ལས། དང་པོར།
བདག་མདུན་གྱི་ཐུགས་ཀའི་སྔགས་ཕྲེང་ས་བོན་དང་བཅས་པ་ལས་འོད་འཕྲོས། ཨུ་རྒྱན་གྱི་གནས་དང་རང་བཞིན་དང་འོག་མིན་ནས། རང་བཞིན་གནས་རིགས་ཀྱི་བདག་མདུན་གྱི་གཙོ་འཁོར་ཐམས་ཅད་ཌ་མ་རུ་དང་དྲིལ་བུའི་སྒྲ་འུར་འུར། སིལ་སིལ་སྐད་ཅིག་གིས་སྤྱན་དྲངས། སློབ་མའི་ལུས་ལ་ཐིམ། སུ་པྲ་ཏིཥྛ་བཛྲ་ དང༌། བཅོམ་ལྡན་བདག་ལ་བསྩལ་ལགས་ཀྱི། ། བདག་ལ་འགོ་བར་མཛད་དུ་གསོལ། ། སློབ་མས་བརྗོད། ཡང་བླ་མས།
བཅོམ་ལྡན་འདི་ལ་བསྩལ་ལགས་ཀྱི། འདི་ལ་འགོ་བར་མཛད་དུ་གསོལ། ། ཞེས་བརྗོད། སླར་ཡང༌། བདག་མདུན་གྱི་ཐུགས་ཀ་ནས་འོད་འཕྲོས། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕོག དེ་རྣམས་ཀྱི་བྱིན་རླབས་ཨ་ཕྱིའི་སྐུ་ལ་བསྡུས་ནས་དཔག་ཏུ་མེད་པ་སྤྱན་དྲངས་སློབ་མ་ལ་ཐིམ། བཅོམ་ལྡན་ ཞེས་དང༌། སུ་པྲ་ཏིཥྛ་བཛྲ། ཞེས་བརྗོད།
དེ་ནས། སློབ་མ་ལྷར་གསལ་བའི་ཐུགས་ཀའི་སྔགས་ཕྲེང་དང༌། བདག་མདུན་ལས་འོད་འཕྲོས་རང་བཞིན་གནས་རིགས་ཀྱི་སྲུང་མ་ལ་ཕོག་བྱིན་རླབས་ནུས་པ་མཁྱེན་བརྩེ་ཕྲིན་ལས་ཐམས་ཅད་གཙོ་མོའི་སྔགས་སུ་སྤྱན་དྲངས། སློབ་མའི་ཞལ་དུ་ཞུགས་པར་བསམས་ཏེ། གོང་བཞིན་བརྗོད། སླར་ཡང༌། བདག་མདུན་ཐུགས་ཀའི་སྔགས་ཕྲེང་ས་བོན་ལས་འོད་འཕྲོས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་རྣམས་ལ་ཕོག བྱིན་རླབས་ཐམས་ཅད་ཨ་ཕྱིའི་སྔགས་སུ་གྱུར་ནས་སློབ་མ་ལ་ཐིམ། གོང་ལྟར་བརྗོད།
བདག་བསྐྱེད་ཀྱི་ཐུགས་ཀ་ནས་སྔགས་ཀྱི་ཕྲེང་བ་མར་མེ་གཅིག་ལ་གཉིས་ཆད་ཀྱི་ཚུལ་དུ་ཞལ་ནས་བྱུང༌། མདུན་བསྐྱེད་ཀྱི་ཞལ་དུ་ཞུགས། ས་བོན་སྔགས་ཕྲེང་དང་བཅས་པ་ལས་འོད་ཟེར་འཕྲོས། བདག་བསྐྱེད་ཀྱི་ཐུགས་ཀར་ཐིམ་ཞིང་འཁོར་བ་ལ་དམིགས་ཏེ། སྔགས་རྣམས་བཟླས། བཅོམ་ལྡན་འདི་ལ་དང༌། སུ་པྲ་ བརྗོད། ཐུགས་ཀྱི་དམ་ཚིག་པ་བསྐྱེད་པ་ལ། སློབ་མ་ཨ་ཕྱིར་གསལ་བའི་ཐུགས་ཀར། ས་བོན་དང་སྔགས་ཀྱི་ཐ་མར་དངུལ་དཀར་གྱི་མེ་ལོང༌།
མདའ། ནོར་བུ། ཐོད་པ་བདུད་རྩིས་གང་བ་རྣམས་ཀྱི་བསྐོར་བར་བསམ་ནས། བདག་མདུན་ཐུགས་ཀའི་ས་བོན་སྔགས་ཕྲེང་ཕྱག་མཚན་རྣམས་ལས་འོད་འཕྲོས། རང་བཞིན་གནས་རིགས་ཀྱི་སྲུང་མ་རྣམས་ལ་ཕོག དེ་རྣམས་ཀྱི་ཐུགས་ཀྱི་བྱིན་རླབས་ཐམས་ཅད་སྔགས་ཕྲེང་ས་བོན་ཕྱག་མཚན་དུ་བྱས་ནས། རྡོ་ཚན་ལ་ཁ་བ་བབ་པ་ལྟར། སློབ་མའི་ལུས་ངག་ཡིད་གསུམ་ཕྱག་མཚན་རྣམས་ལ་ཐིམ་པར་བསམས་ནས། སློབ་མས། བཅོམ་ལྡན་བདག་ལ་བསྩལ་ལགས་ཀྱི།
བདག་ལ་འགོ་བར་མཛད་དུ་གསོལ། སློབ་དཔོན་གྱིས། བཅོམ་ལྡན་འདི་ལ་བསྩལ་ལགས་ཀྱི། ། འདི་ལ་འགོ་བར་མཛད་དུ་གསོལ། ། སླར་ཡང་བདག་མདུན་ལས་འོད་འཕྲོས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕོག བྱིན་རླབས་ནུས་མཐུ་ཕྲིན་ལས་དཔག་ཏུ་མེད་པ་སྤྱན་དྲངས། སློབ་མའི་ལུས་ལ་ཐིམ་པས་དྲི་མ་དག བུམ་པའི་དབང་ཐོབ། མགྲིན་པར་ཐིམ།
དྲི་མ་དག གསང་དབང་ཐོབ། སྙིང་ཁར་ཐིམ། དྲི་མ་དག ཤེས་རབ་ཡེ་ཤེས་ཀྱི་དབང་ཐོབ། འོད་ཟེར་ཁ་དོག་སྣ་ཚོགས་འཕྲོས། ལུས་ལ་ཐིམ། སྒོ་གསུམ་གྱི་དྲི་མ་དག ཚིག་དབང་རིན་པོ་ཆེ་ཐོབ་པར་བསམས་ལ། ངོ་སྤྲོད་དོ།
དེ་ནས་གཏོར་མ་ལྷར་བསྐྱེད་པ་དེ་དངོས་སུ་བཞུགས་པར་བསམས་ལ། སློབ་མའི་མགོ་ཐོག་ཏུ་བཞག་ནས། མ་ཧྲཱིཿ སྔོན་གྱི་སྨོན་ལམ་གྱི་དབང་གིས། མ་ཆོས་ཀྱི་དབྱིངས་ནས་སྐུ་བཞེངས་ལ། ཡེ་ཤེས་ཀྱི་དབང་གིས་ཕྲིན་ལས་དཀྱིལ་འཁོར་འདི་ཉིད་དུ་འབྱོན་པར་མཛད་དུ་གསོལ། ཨ་ཕྱི་སྣ་ནམ་བཟའ་དབང་ཕྱུག་ཆོས་ཀྱི་སྒྲོན་མ། ཡེ་ཤེས་ཀྱི་སྒྲོན་མ། དམ་ཚིག་གི་སྒྲོན་མ། དབང་གི་ལྷ་མོ།
ཤ་ཟ་ལས་ཀྱི་མཁའ་འགྲོ་མ། ཇོ་མོ་བཀྲ་ཤིས་ཚེ་རིང་མ། མི་གཡོ་བློ་བཟང་མ། གཏད་དཀར་འགྲོ་བཟང་མ། མཐིང་གི་ཞལ་བཟང་མ། ཅོད་པན་མགྲིན་བཟང་མ། ཕ་མེད་རྒྱུད་ཀྱི་སྲུང་མ། དབེན་གནས་གཉེན་པོ་འདི་ཉིད་ཀྱི་སྲུང་མ་དམ་ཚིག་ཅན་ཁྱེད་རྣམས་ལ། ཡེ་ཤེས་ལ་གསལ་འགྲིབ་མི་མངའ་བ། ཐུགས་རྗེ་ལ་ཕྱི་བཤོལ་མི་མངའ་བ།
བྱིན་རླབས་ལ་རྒྱང་རིང་ཐུང་མི་མངའ་བ། མཐུ་སྟོབས་ལ་ཐོགས་པ་མི་མངའ་བ་ཁྱེད་རྣམས་ཀྱིས་རྡོ་རྗེའི་སློབ་མ་ཀྱཻ་དཔལ་མིང་འདི་ཞེས་བྱ་བ་ལ། སྐུ་ཡི་སྒོ་ནས་བྱིན་གྱིས་བརླབ་ཏུ་གསོལ། གསུང་གི་སྒོ་ནས་བྱིན་གྱིས་བརླབ་ཏུ་གསོལ། ཐུགས་ཀྱི་སྒོ་ནས་བྱིན་གྱིས་བརླབ་ཏུ་གསོལ། ཡོན་ཏན་གྱི་སྒོ་ནས་བྱིན་གྱིས་བརླབ་ཏུ་གསོལ། ཕྲིན་ལས་ཀྱི་སྒོ་ནས་བྱིན་གྱིས་བརླབ་ཏུ་གསོལ། འགལ་རྐྱེན་བདུད་བཞིའི་འཇིགས་པ་ལས་སྐྱེལ་མ་དམ་པ་མཛད་དུ་གསོལ། ཡང་དག་པའི་ལམ་ལ་འཁྲིད་པའི་ཏིང་ངེ་འཛིན་གྱི་སུན་མ་དང་འཕྲད་པར་མཛད་དུ་གསོལ། དེ་ལྟར་བྱང་ཆུབ་མ་ཐོབ་ཀྱི་བར་དུ་ལུས་ངག་ཡིད་གསུམ་ལོག་པའི་ལམ་དུ་མི་ལྟུང་ཞིང༌།
ཐར་པ་བྱང་ཆུབ་ཀྱི་ཕྱོགས་སུ་བློ་འགྲོ་བར་མཛད་དུ་གསོལ། འཇིག་རྟེན་འདིར་ཡང་མི་མཐུན་པའི་ཕྱོགས་ཐམས་ཅད་ལས་རྒྱལ་ནས། བཀྲ་ཤིས་དང་བདེ་ལེགས་ཕུན་སུམ་ཚོགས་པས་ཁྱབ་ཅིང་རྒྱལ་བར་གྱུར་ཅིག ལྷ་འདྲེ་མི་གསུམ་དབང་དུ་འདུ་ཞིང༌། དུས་དང་གནས་སྐབས་ཐམས་ཅད་དུ་ཕྲིན་ལས་ཀྱི་བྱ་བ་ལ་གསོལ་བ་ཇི་ལྟར་བཏབ་པ་བཞིན་དུ་འགྲུབ་པར་གྱུར་ཅིག འགྲོ་བ་ཡོངས་ཀྱི་དཔལ་དང་མགོན་དུ་གྱུར་ནས་མཆོག་དང་ཐུན་མོང་གི་དངོས་གྲུབ་ཐོགས་པ་མེད་པ་བདེ་བླག་ཏུ་སྩོལ་བའི་ཕྲིན་ལས་མཛོད་ཅིག ལོག་པར་ལྟ་བའི་དགྲ་བགེགས་ལ་སོགས་པ་མི་མཐུན་པའི་ཕྱོགས་ཐམས་ཅད་ལས་རྒྱལ་ནས། བཀྲ་ཤིས་དང་བདེ་ལེགས་ཕུན་སུམ་ཚོགས་པས་ཁྱབ་ཅིང་རྒྱལ་བར་གྱུར་ཅིག ཨ་ཕྱི་ཆོས་ཀྱི་སྒྲོན་མ་གཙོ་འཁོར་བྲན་གཡོག་འཁོར་དང་བཅས་པ་རྣམས་ཀྱིས། དཔལ་ལྡན་བླ་མ་དམ་པ་རྡོ་རྗེ་འཆང༌།
རྡོ་རྗེ་རྣལ་འབྱོར་མ། ཨ་ཕྱི་ཆོས་ཀྱི་སྒྲོན་མ། ཨ་མེས་ཚུལ་ཁྲིམས་རྒྱ་མཚོ། གཡུང་དྲུང་རྒྱ་མཚོ། ནམ་མཁའ་དབང་ཕྱུག དཔེ་ཀ་དབང་རྒྱལ། ན་འགག་པ་བསོད་ནམས་དཔལ། ཀ་ཐུང་གྲུ་བཞི། མཁན་པོ་དར་མ། དཀོན་མཆོག་རིན་ཆེན།
བཙུན་པ་འབར། ཡབ་རྣལ་འབྱོར་པ་རྡོ་རྗེ། ཆོས་རྗེ་འཇིག་རྟེན་གསུམ་མགོན། སངས་རྒྱས་དབོན། རྒྱལ་བ་གཅུང༌། རྒྱལ་སྲས་ཐོག་ཁ་བ། སྤྱན་སྔ་མཚམས་བཅད་པ། སངས་རྒྱས་བཅུ་གཉིས་པ། ཆོས་རྗེ་རྡོ་རྗེ་རྒྱལ་པོ། ཆོས་ཀྱི་རྒྱལ་པོ།
དོན་གྲུབ་རྒྱལ་པོ། བདག་པོ་ཝཾ་རིན་པོ་ཆེ། ཆོས་རྒྱལ་རིན་ཆེན་དཔལ་བཟང་པོ། མཉམ་མེད་དབང་རིན་པོ་ཆེ་ཆོས་ཀྱི་རྒྱལ་པོ། རྒྱལ་དབང་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོ་རྣམས་ཀྱི་བཀའ་དང་དམ་ལས་མ་འདའ་བར། རྡོ་རྗེའི་སློབ་མ་འདི་རྣམས་ཀྱི། དུས་ད་ནས་བཟུང་སྟེ་བྱང་ཆུབ་སྙིང་པོ་ལ་མཆིས་ཀྱི་བར་དུ། ལུས་དང་གྲིབ་མ་བཞིན་དུ་འགྲོགས་ལ་བར་ཆད་སོལ། མཐུན་རྐྱེན་སྒྲུབས། ཆོས་བསྒྲུབ་པའི་བར་ཆད་ཐམས་ཅད་ཞི་བའི་སྡོང་གྲོགས་རྒྱ་ཆེན་པོ་མཛད་དུ་གསོལ།
ཞེས་ལན་གསུམ་བརྗོད་ལ། སྲུང་སྐུད་དམར་པོ་ཡུམ་གྱི་སྔགས་ཀྱིས་བཏབ་པ་དཔུང་པ་གཡོན་ལ་བཏགས། དམ་ལ་བཞག་པ་ནི། དེང་ནས་ཁྱོད་ཀྱི་རྡོ་རྗེ་སློབ་དཔོན་ང་ཡིན་པས་བརྙས་པར་མ་བྱེད་ཅིག སྲུང་མ་འདིའི་དམ་ཚིག རིགས་ལྔ་སྤྱི་དང་བྱེ་བྲག་གི་དམ་ཚིག་དང་བཅས་པ་སྲུངས་ཤིག བྱེ་བྲག་ཏུ་སྒྲུབ་པ་དང་མཆོད་པ། གཏོར་མ་སོགས་ལས་བཞིའི་ཕྲིན་ལས་ལ་བརྩོན་པར་གྱིས་ཤིག ཅེས་བསྒོའོ། སློབ་མས།
གཙོ་བོས་ཇི་ལྟར་བཀའ་བསྩལ་པ། ། དེ་དག་ཐམས་ཅད་བདག་གིས་བགྱིད། ། དེང་ནས་བརྩམས་ཏེ་བདག་བྲན་དུ། ཁྱོད་ལ་བདག་ནི་འབུལ་ལགས་ན། ། ཁྱོད་ཀྱིས་སློབ་མར་བཟུང་བ་དང༌། ། ཆ་ཡིས་ཀྱང་ནི་སྤྱད་དུ་གསོལ། ། ཞེས་དང༌། བཀའ་དྲིན་བཏང་རག་ཡོན་དུ། ས་གཞི་སྤོས་ཀྱིས་བྱུགས་ཤིང་མེ་ཏོག་བཀྲམ། ། རི་རབ་གླིང་བཞི་ཉི་ཟླས་བརྒྱན་པ་འདི། །
སངས་རྒྱས་ཞིང་དུ་དམིགས་ཏེ་ཕུལ་བ་ཡིས། ། འགྲོ་ཀུན་རྣམ་དག་ཞིང་ལ་སྤྱོད་པར་ཤོག ། གུ་རུ་རཏྣ་མཎྜལ་པཱུ་ཛ་ཧོ། ། ཨ་ཕྱི་ཆོས་ཀྱི་སྒྲོལ་མའི་དབང་ཆོག་རིན་པོ་ཆེའི་ཕྲེང་བ་འདི་འདན་བླ་མ་རྡོ་རྗེ་རྒྱལ་མཚན་དང༌། ཨཱ་ནནྡ་བཛྲ་སོགས་ཀྱིས་བསྐུལ་བའི་ངོར། ཤཱཀྱའི་དགེ་སློང་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོས་འབྲི་གུང་འོག་མིན་གྱི་གནས་སུ་བཀོད་པའི་དགེ་བས་ཆོས་བདག་མཁའ་འགྲོའི་ཚོགས་རྣམས་མཉེས་གྱུར་ཅིག། ༈ །།དེ་ལྟར་རྒྱལ་དབང་ཀུན་དགའ་རིན་ཆེན་གྱི་གསུང་འབུམ་པོད་དྲུག་གི་ ༄༅། ། གྲངས་ལྡན་འདི་ཉིད། འབྲི་གུང་བཀའ་བརྒྱུད་གསུང་རབ་ཉམས་གསོ་ཁང་ནས་མཐུན་འགྱུར་ཐོག་སྲི་ཞུའི་ལས་བྱེད། བར་རྟ་མགོན་པོ་རྡོ་རྗེ་དང༌།
ཡོ་རེད་བརྩོན་འགྲུས་སེངྒེ། ཡོ་རེད་ཡེ་ཤེས་རྒྱ་མཚོ། སྒ་པ་ཀརྨ་འགྱུར་མེད། ནག་ཆུ་དཀོན་མཆོག་དོན་གྲུབ། གུས་འབྲོང་ངུར་སྐལ་བཟང་ཆོས་འཕེལ་བཅས་ནས་དད་འདུན་ལྷག་བསམ་རྣམ་དག་གི་སྒོ་ནས་པར་སྐྲུན་གྱི་བྱ་བ་རྣམས་ལེགས་པར་བསྒྲུབས་པའི་དགེ་བས་ལུས་ཅན་འགྲོ་བ་མཐའ་དག་རྣམ་པ་ཐམས་ཅད་མཁྱེན་པའི་གོ་འཕང་རིན་པོ་ཆེ་ཐོབ་པའི་རྒྱུ་རུ་གྱུར་ཅིག། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
