གསུང་འབུམ། ཀུན་དགའ་རིན་ཆེན།
པོད ༡༣
དཔལ་རྡོ་རྗེ་ནག་པོ་ཆེན་པོའི་སྐུ་བཞེངས་ཚུལ་ཡིད་བཞིན་ནོར་བུ་མཐོང་བ་རང་གྲོལ།
༄༅། །དཔལ་རྡོ་རྗེ་ནག་པོ་ཆེན་པོའི་སྐུ་བཞེངས་ཚུལ་ཡིད་བཞིན་ནོར་བུ་མཐོང་བ་རང་གྲོལ་བཞུགས་སོ།། ན་མོ་གུ་རུ་ཨ་ནནྡ་པུཎྱཱ། ན་མཿཤྲཱི་མ་ཧཱ་ཀཱ་ལ་ཡ། འདིར་དཔལ་རྡོ་རྗེ་ནག་པོ་ཆེན་པོའི་སྐུ་འབག་བཞེངས་པའི་ཚུལ་ཅུང་ཟད་རང་གི་དྲན་གསོའི་ཚུལ་དུ་བྲི་བར་བྱའོ། ། དེ་ལ་ཐོག་མར་ལྗིན་པ་ལ་སོགས་པའི་རྒྱུ་དང་། སྐུ་ཇི་ཙམ་པ་བཞེངས་པའི་ཚད་ཀྱི་སྲོག་ཤིང་གྲི་ལྕགས་སེང་ལྡེང་ལ་སོགས་པ་གང་འབྱོར་པ་རྣམས་འདུས་བྱས་ལ། མགོན་པོའི་བདག་བསྐྱེད་བཟླས་པ་དང་བཅས་པ་བྱས་ནས་སྲོག་ཤིང་དང་རྒྱུ་དེ་ལ་ཞི་བ། ཞི་དྲག་ཕྱེད་པ། དྲག་པོའི་སྦྱང་བ་རྣམས་རབ་གནས་ལྟར་བྱ། ཚིག་ལྷུག་པ་བརྗོད་དུས།
འདིར་རྡོ་རྗེ་ནག་པོ་ཆེན་པོའི་སྐུ་བཞེངས་སུ་གསོལ་བའི་སྲོག་ཤིང་དང་། རྒྱུ་བྱིན་གྱིས་རློབས་པ་ལ་བར་དུ་གཅོད་པའི་བགེགས་དང་ལོག་པར་འདྲེན་པའི་ཚོགས་ཐམས་ཅད་གཏོར་མ་ལམ་རྔན་ཏིང་ལོ་ལམ་སྒྲོན། ཆང་བུ་ལམ་རྒྱགས་ཀྱི་ཚུལ་དུ་ཁྱེར་ལ་སའི་ཕྱོགས་འདིར་མ་གནས་པར་གཞན་དུ་སོངས་ཤིག ཅེས་བརྗོད་ནས་ཁྲོ་བོ་སྤྱན་འདྲེན་སོགས་བྱེད། དྲག་པོའི་སྐབས་སུའང་འདིས་རིགས་འགྲེ་ཤེས་སོ། ། དྲག་པོའི་དུས་རོལ་མོ་དྲག་ཏུ་བྱེད། གུ་གུལ་དང་མགོན་པོའི་སྦྱར་སྤོས་ཡོད་ན་དེས་སྲོག་ཤིང་དང་རྒྱུ་རྣམས་བདུགས། ཡུངས་ཀར་གྱིས་ཁྲབ། ཤཱ་ས་ན་བཟླས་སོ། ། དེ་ནས་སྲོག་ཤིང་དང་རྒྱུ་དེའི་མཐར་ཅི་འབྱོར་པའི་མཆོད་གཏོར་བཤམས།
ཐུན་མོང་བའི་བསྲུང་འཁོར་བསྒོམ་ལ། སྲོག་ཤིང་དང་རྒྱུ་རྣམས་ཨ་མྲྀ་ཏས་བསངས། སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་པཾ་ལས་པདྨ། རཾ་ལས་ཉི་མའི་དབུས་སུ་དགྲ་བགེགས་ཐམས་ཅད་མནན་པའི་སྟེང་དུ། ཧཱུྃ་ལས་རྡོ་རྗེ་གྲི་གུག་སྔོ་ནག་གི་ཡུ་བ་ཁྲོ་བོའི་རྡོ་རྗེ་ནག་པོ་རྩེ་ལྔ་པ་ཁ་གྱེས་ཤིང་གདེངས་པའི་ལྟེ་བར་ཧཱུྃ་མཐིང་ནག་གིས་མཚན་པ། དེ་ལས་འོད་འཕྲོས་སོགས་དམ་ཚིག་པ་བསྐྱེད་པ། ཡེ་ཤེས་པ་གཞུག་པ། དབང་བསྐུར་མི་བསྐྱོད་པའི་དབུ་བརྒྱན་པ། དམ་བཞག
གཏོར་མ་ཕུལ་ནས་ཕྲིན་ལས་བཅོལ་བ་སོགས་གཏོར་བསྔོས་དཀྲུས་བཞིན་ལས། དབང་བསྐུར་རྒྱས་གདབ་སྒྲུབ་ཐབས་བཞིན་ནོ། ། དེ་ལྟར་ཚར་བ་དང་སྲོག་ཤིང་ལ་སུ་པྲ་ཏིཥྛས་བརྟན་བཞུགས་དང་། རྒྱུའི་དམ་ཚིག་པ་དང་ཡེ་ཤེས་པ་རྣམས་གཉིས་སུ་མེད་པར་ཐིམ་ཞིང་འདྲེས་པས་རིན་པོ་ཆེ་སྣ་ཚོགས་ལས་གྲུབ་པ་ཡེ་ཤེས་ལྔའི་ངོ་བོ་རྒྱུ་ཕུན་སུམ་ཚོགས་པ་ཞིག་ཏུ་གྱུར། ཅེས་བརྗོད་ཅིང་བསམ། ཕུར་པ་ཀྱེ་རྡོར་གང་རིགས་ནས་བཤད་པ་ལྟར་གྱི་ཆོ་གས་ཚོགས་རྒྱས་པར་བྱ། སྲོག་ཤིང་འཛུགས་པ་འདི་དག་ནི་ཉེར་དགུ་ལ་ངེས་པར་ལེགས་སོ། ། བཟོ་བོ་ནི་བླ་མེད་ཀྱི་དཀྱིལ་འཁོར་དུ་དབང་བསྐུར་བ་ཐོབ་ཅིང་དམ་ཚིག་དང་སྡོམ་པར་ལྡན་པའི་གང་ཟག་དེ་རྡོ་རྗེ་རིགས་ཁྲོ་བོ་མགོན་པོ་སོགས་གང་ཡང་རུང་བའམ། བགེགས་མཐར་བྱེད་དུ་སྐད་ཅིག་གིས་བསྐྱེད། གཡོན་ཕྱོགས་སུ་ཡུམ་རེ་བསམ་མོ། །
བཟོ་བོ་དེ་གུར་གྱི་མགོན་པོ་སོགས་ལམ་ཉམས་སུ་ལེན་བཞིན་པ་ཡིན་ན་མ་བསྐྱེད་ཀྱང་རུང་ངོ་། ། དེའི་ཕྱག་གཡས་ཐབས་ཀྱི་ངོ་བོ་རྡོ་རྗེ། གཡོན་ཤེས་རབ་ཀྱི་ངོ་བོ་པདྨ་བསྒོམ་ལ། ཐབས་ཤེས་ཟུང་དུ་འབྲེལ་བའི་སྒོ་ནས་ལས་ཐམས་ཅད་བྱེད་པར་བསམ་ལ་རུས་ཤིང་འཛུགས་པ་སོགས་རིམ་གྱིས་བྱེད་དོ། ། སྐུ་ཆེ་རབ་ཡོད་ན། ཞབས་གཡས་གཡོན་གཉིས་སུ་ཕུར་པ་ཇི་ལྟར་རིགས་པ་རྩེའི་དབལ་ཟུར་གསུམ་ལ་བོད་རྦད་བསད་གསུམ་བྲིས་ནས་རྩེར་མཱ་ར་ཡ་ཕཊ་ཡོད་པ་བྱས་ལ་ཞབས་མཐིལ་གཉིས་ནས་ཕྱིར་འཐོག་པ་ལིངྒའི་སྙིང་ཁར་བཞུགས་པ་ཡིན། གང་ན་སྲོག་ཤིང་དང་ཕུར་བུའི་རྒྱུ་རབ་མི་ཁྱི་རྟ་སོགས་སེམས་ཅན་མང་དུ་བསད་པའི་གྲི་ལྕགས་ལས་བྱེད། དེ་མ་འབྱོར་ན་ཙན་དན་སེང་ལྡེང་སོགས་ནས་བྱེད། དེའང་མ་འབྱོར་ན་ཤིང་ཇི་ལྟར་རིགས་པ་ལ་བྱེད། འོན་ཀྱང་སོམ་དབེན་ཤིང་ཡིན།
གླང་མ་འབྱུང་པོའི་བླ་ཤིང་ཡིན་པས་མི་བྱའོ། ། སྐུ་ཆུང་ངུ་ལ་ཆུར་བ་མི་ཐུབ་པས་ཆད་པའི་སྐྱོན་མེད། སྐུའི་སྐྱར་གསོ་ཚར་བ་དང་གོང་གི་སྲོག་ཤིང་བྱིན་རླབས་ཇི་ལྟ་བ་བཞིན་གྱི་ཆོ་གས་བརྟན་བཞུགས་སོགས་ཀྱི་རབ་གནས་ཚོགས་འཁོར་སོགས་བྱེད། འོན་ཀྱང་སྦྱང་བ་མ་གྲུབ་ཀྱང་འགལ་བ་མེད་དོ། ། དེ་ཚར་བ་དང་གཟུངས་གཞུག་བྱེད་དེ། དེ་ལ་ཐོག་མར་རྒྱུ་བྱིན་རླབས་ཀྱི་སྐབས་སུ། གཟུངས་ཀྱི་བྲི་གཞི་སོགས་ཀྱང་བྱིན་རླབས་བྱེད་པ་གཟུངས་ཀྱི་རྒྱུ་ཡིན་ནོ། ། བྲི་གཞི་ནི་གོས་དར་ནག་པོའམ། མ་འབྱོར་ན་ཤོག་བུ་ནག་པོ་ལ་ཡང་རུང་། བླ་རྡོ་རྡོ་ཆོ་ལོང་གསུམ་བརྩེགས་བརྒྱབ།
བྲི་རྫས་ནི་གསེར་དངུལ་མཚལ་རྣམས་གང་འབྱོར་གྱི་བྲི། དེ་ལ་བླ་མ་གོང་མ་ཡིད་ཆེས་ཀྱི་ཤང་མཚལ་དང་གདུང་རུས་བརྟུལ་མ་ཅུང་ཟད་བསྲེ། མ་འབྱོར་ནའང་ཆད་པའི་སྐྱོན་མེད། ཁྱད་པར་གྱི་རྫས་ཁྱིམ་པའི་ཆོས་ཀྱི་མ་གོས་པའི་བུ་མོ་གཞོན་ནུ་མའི་མངལ་ཁྲག འདི་རང་བྱུང་གི་མེ་ཏོག་ཡང་ཡིན། གུ་གུལ་ནག་པོ། དཔའ་བོ་གཡུལ་དུ་བསད་པའི་གྲི་ཁྲག ཚིལ་ཆེན་རྣམས་ཅུང་ཟད་བསྲེ་བས་ན་ཡི་གེ་བྲི་བའི་ཐུམ། ཁྱད་པར་གྱི་རྫས་དེ་རྣམས་ཡིད་ཆེས་འབྱོར་ན་རབ། རྟོགས་ལྡན་རྫུན་པོ་ཆེ་འདི་འདྲའི་ལག་ནས་བྱུང་བའི་ཡིན་ནམ་སྙམ་པའི་ཡིད་མི་ཆེས་བཞིན་དུ་བསྲེ་བ་ནི།
བསྟན་པ་བསྲུང་བའང་དངོས་འདི་འདྲ་བའི་ནང་རྫས་བྱེད་རྒྱུ་ཡིན་པས་བར་ཆད་དུའང་། སོང་ཉན་ཡོད་པས་མ་བསྲེས་པ་ལེགས་པར་མངོན་ནོ། ། བྲི་ཚུལ་ནི། བྲི་གཞི་ལ་ཐོག་མར་མགོན་པོ་ལྷ་བརྒྱད་ཀྱི་བླ་མ་བརྒྱུད་པའི་མཚན་འབྲུ་གསུམ་དང་སྤེལ་བ་བྲི། དེའི་རྗེས་ལ་ཨཥྚ། དེ་ཝ་པི་ཙུ། ཀརྟ་རི་རྣམས་བྲི། དེ་ནས་ཨོཾ་མུ་ནི་མུ་ནི་མ་ཧཱ་མུ་ནི་ཤཱཀྱ་མུ་ནི་ཡེ་སྭཱཧཱ། ཞེས་དེ་བཞིན་གཤེགས་པའི་མཚན་དང་། ཨོཾ་ཤྲཱི་མ་ཧཱ་ཀཱ་ལཱ་ཡ།
མ་ཧཱ་ཀཱ་ལི་དེ་ཝཱི་ཡེ། བཛྲ་ཀཱ་ལ་ཡཀྵ། བཛྲ་ཀཱ་ལི་ཡཀྵི་ཎི། བཛྲ་ཡཀྵ་པུ་ཏྲ། བཛྲ་རུ་ཏྲ་བྷ་ཊ། བཛྲ་རུ་ལུ་རཀྑ་སི་ས་པ་རི་ཝཱ་ར་ས་མ་ཡ་སྨ་ར་སི། ས་མ་ཡ་མཱ་ཏི་ཀྲ་མ་ཐ། ས་མ་ཡ་རཀྵནྟུ། དཔལ་རྡོ་རྗེ་ནག་པོ་ཆེན་པོ་ལྕམ་བྲལ་བྲན་གཡོག་བཀའ་བསྟོད་འཁོར་དང་བཅས་པ་ཐམས་ཅད་རྟེན་འདི་ལ་བརྟན་པར་བཞུགས་ནས་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར་དམ་ཚིག་བསྲུང་། བསྟན་པ་སྐྱོངས།
དཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་སྐྱོངས། ཁྱད་པར་དུ་སངས་རྒྱས་ཀྱི་བསྟན་པ་དང་། བསྟན་པ་འཛིན་པ་རྣམས་དང་། རྣལ་འབྱོར་པ་བདག་ཅག་དཔོན་སློབ་འཁོར་དང་བཅས་པ་ལ་གནོད་ཅིང་འཚེ་བ་དང་། བདག་གི་ལམ་བསྒྲུབ་པ་ལ་བར་དུ་གཅོད་པར་བྱེད་པའི་དགྲ་བགེགས་དམ་ཉམས་ཕྱི་ནང་གསང་གསུམ་ལ་སོགས་པ་ལོག་པར་འདྲེན་པའི་ཚོགས་རྣམས་ཀྱི་བསམ་ངན་སྦྱོར་རྩུབ་ཐམས་ཅད་ཞི་བའི་ཐབས་ཀྱི་འདུལ་བར་མཛད་དུ་གསོལ། གལ་ཏེ་ཞི་བའི་ཐབས་ཀྱི་འདུལ་དུ་མ་འཚལ་ན་གང་ལ་གང་འཚམས་པའི་ཆད་པས་བཅད་པ་དང་། སྐྲད་ཅིང་གཟིར་བ་དང་། དབྱེ་བ་དང་། བསྡིགས་ཤིང་དཔའ་སྐོང་བར་མཛད་དུ་གསོལ།
མདོར་ན་ཆོས་བསྒྲུབ་པའི་བར་ཆད་ཐམས་ཅད་ཞི་བ་དང་། བསམ་སྦྱོར་ཆོས་མཐུན་ཡིད་བཞིན་དུ་བསྒྲུབ་ཅིང་། བསྟན་པ་དང་། བསྟན་པ་འཛིན་པ་དང་། འཇིག་རྟེན་པ་ཀུན་དར་ཞིང་རྒྱས་པར་མཛོད། ཅེས་དང་། ཨོཾ་སརྦ་ཝི་དྱཱ་སྭཱཧཱ། ཨོཾ་བཛྲ་ཨཱ་ཡུ་ཥེ་སུ་པྲ་ཏིཥྛ་བཛྲ་ཡེ་སྭཱཧཱ། ཅེས་པ་བྲི། ཡང་བྲི་གཞི་གོང་དུ་བཤད་པ་བཞིན་ནམ།
ཤོག་བུ་དཀར་པོ་ལ་སྣག་ཚས་བྲིས་ཀྱང་རུང་། པད་མ་ཡིན་ཡང་འགལ་བ་མེད་དོ། ། བྲི་རྒྱུའི་སྔགས་ནི་ཕྱོགས་སྐྱོང་བཅུ། རྒྱལ་ཆེན་སྡེ་བཞི། ལྷ་ཆེན་བརྒྱད། གནོད་སྦྱིན་བརྒྱད། འཇིགས་བྱེད་དགུ། གཟའ་དང་རྒྱུ་སྐར་རྣམས་ཀྱི་སྙིང་པོ་བྲིས་ལ་མཇུག་ཏུ་ཡེ་དྷརྨ་བྲིའོ། ། གཟུངས་འདི་རྣམས་ལ་གསུང་རབ་སྤྱི་དང་མཐུན་པའི་རབ་གནས་བསྡུས་པ་བཞིན་བྱས་ལ་མགོ་ནས་བསྒྲིལ། ཁྱད་པར་གྱི་གཟུངས་ནི།
གྲི་སྙིང་བཅའ་ཐབས་བཞིན་ཡིན་ཏེ། དེའི་ཚུལ་མན་ངག་ལྟར་བརྗོད་ན། གོང་དུ་ཚགས་བྱས་པའི་བླ་རྡོ་རྡོ་ཆོ་ལོང་ཡང་ཟེར། འདྲེ་ཆོ་ལོང་ཡང་ཟེར། ཕ་ཝང་ལོང་རུས་ཟེར་བའི་རྡོ་གྲུ་བཞི་ངོས་ལེགས་པ་ཡིད་དུ་འོང་བ་ཆེ་ཆུང་གཟུངས་དཀྲིས་ནས་སྙིང་གི་རྩ་ནང་དུ་ཤོང་བ་གསུམ་གྱི་ནང་ལ་དྲེགས་པ་གཉིས་མེད་ཀྱི་ས་བོན་སྟེང་དུ་ཧཱུྃ་དང་། འོག་ཏུ་བྷྱོཿབྲི། གཅིག་ལ་དྲེགས་པ་ཕོ་རྒྱུད་ཀྱི་ས་བོན་སྟེང་དུ་ཧཱུྃ་དང་འོག་ཏུ་ཏྲྀཿབྲི། གཅིག་ལ་དྲེགས་པ་མོ་རྒྱུད་ཀྱི་ས་བོན་སྟེང་དུ་བྷྱོཿདང་འོག་ཏུ་མཾ་བྲི། གོང་གི་དར་ནག་སོགས་ཀྱི་བྲི་གཞི་གཅིག་ལ་བཤད་པ་ལྟར་ཀྱི་བྲི་རྫས་ཀྱི་མགོན་པོའི་ཡི་གེ་བཅུ་གཉིས་མ། བདུན་མ།
ཤ་ས་ན་རྣམས་དང་། ཨོཾ་ཨེ་ཀ་ཛ་ཊི་དེ་བ་ཨིནྡྲ་སི་ཧཱུྃ་བྷྱོཿཧཱུྃ་ཕཊ་སྭཱཧཱ། ཅེས་པ་བྲིས་པའི་མཇུག་ཏུ་གཤམ་བུ་འདི་ཡང་བྲི་དགོས་ཏེ། འདོད་དོན་གྱི་སྐབས་སུ་རང་རང་གི་སྐབས་དང་བསྟུན་ནས་རིགས་འགྲེ་ཤེས་པར་བྱའོ། ། དཔལ་རྡོ་རྗེ་ནག་པོ་ཆེན་པོ། ཡུམ་ཆེན་ཨེ་ཀ་ཛ་ཊི་འཁོར་དང་བཅས་པ་རྟེན་འདི་ལ་བརྟན་པར་བཞུགས་ནས། དབེན་གནས་བྱས་འགྱུར་རྡོ་རྗེའི་བྲག་རྫོང་འདི་ཉིད་ཀྱི་བསྲུང་མ་མཛད་ནས་ས་སྐྱ་པའི་བསྒོམ་ཆེན་འདྲེས་མེད་རྒྱུན་མི་ཆད་པར་འབྱུང་ཞིང་དེ་རྣམས་ཀྱི་ས་ལམ་གྱི་བར་ཆད་མི་མཐུན་པའི་ཕྱོགས་ཐམས་ཅད་ཉེ་བར་ཞི་ནས། ནང་གི་རྟོགས་པའི་ཡོན་ཏན་ཐམས་ཅད་གོང་ནས་གོང་དུ་འཕེལ་ཞིང་རྒྱས་ཏེ་མྱུར་དུ་རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕངས་ཐོབ་པ་དང་། དེ་དག་གིས་ཀྱང་སངས་རྒྱས་ཀྱི་བསྟན་པ་དང་། སེམས་ཅན་གྱི་དོན་རྒྱ་ཆེན་པོ་མཛད་པའི་ཕྲིན་ལས་དམ་པ་མཛོད་ཅིག
སྤྱིར་སངས་རྒྱས་ཀྱི་བསྟན་པ་དང་། བསྟན་འཛིན་གྱི་སྐྱེ་བུ་དམ་པ་རྣམས་ཀྱི་སྐུ་ཚེ་དང་། མཛད་པ་ཕྲིན་ལས་ཀྱི་བར་ཆད་ཐམས་ཅད་ཞི་བ་དང་། རྣམ་པར་དཀར་བའི་ཕྲིན་ལས་འགྲོ་དོན་དར་ཞིང་རྒྱས་ལ་ཡུན་རིང་དུ་གནས་པ་དང་། དགེ་འདུན་གྱི་སྡེ་རྣམས་འཕེལ་ཞིང་རྒྱས་པ་དང་། འཇིག་རྟེན་གྱི་ཁམས་སུ་བདེ་ལེགས་བསམ་གྱི་མི་ཁྱབ་པ་རྒྱ་ཆེན་པོ་འབྱུང་བའི་ཕྲིན་ལས་མཛོད་ཅིག ཁྱད་པར་དུ་ཡང་དཔལ་ལྡན་ས་སྐྱའི་དགོན་གནས་མི་ཉམས་ཤིང་གོང་ནས་གོང་དུ་འཕེལ་བ་དང་། དབེན་གནས་འདི་ཉིད་དང་། གདན་ས་ཆེན་པོ་ས་སྐྱར་གནས་པ་རྣམས་ཀྱང་ཕན་ཚུན་བྱམས་པའི་སེམས་དང་ལྡན་ཞིང་ང་རྒྱལ་འགྲན་སེམས་ཕྲག་དོག དབྱེན་སྐྱོ་བ།
དཀྲུག་བཅོལ་སོགས་མི་དགེ་བའི་ཕྱོགས་ཀུན་ཞི་ནས་བསྟན་པའི་ཡང་སྙིང་རྡོ་རྗེ་ཐེག་པའི་ལམ་གྱི་ཉམས་ལེན་རྗེ་བཙུན་གོང་མའི་གསུང་རབ་ལྷད་མེད་ཕྱིན་ཅི་མ་ལོག་པ་མུ་མཐའ་མེད་པ་ལ་ཐོས་བསམ་བསྒོམ་གསུམ་གྱི་སྒོ་ནས་ཆོས་ཚུལ་བཞིན་དུ་རྣམ་པར་དག་པ་བྱེད་མཁན་འབྱུང་བ་དང་། དེ་རྣམས་ཀྱི་འགལ་རྐྱེན་ཞི་ཞིང་མཐུན་རྐྱེན་ཐམས་ཅད་འབད་མེད་དུ་འབྱུང་བའི་ཕྲིན་ལས་མཛོད། བྱེ་བྲག་ཏུ་ཡང་རྣལ་འབྱོར་པ་ངག་གི་དབང་པོ་ཀུན་དགའ་རིན་ཆེན་འཁོར་དང་བཅས་པའི་བསམ་དོན་ཐམས་ཅད་ཆོས་བཞིན་དུ་འགྲུབ་ཅིང་། ས་སྐྱ་པའི་གདུང་བརྒྱུད་དྲི་མ་མེད་པ་ཆུ་བོའི་རྒྱུན་བཞིན་འབྱུང་བ་དང་། དེ་དག་གིས་ཀྱང་ས་སྐྱ་པའི་བསྟན་པ་འདྲེས་མེད་རྗེ་བཙུན་གོང་མའི་གསུང་རབ་ལ་འཆད་རྩོད་རྩོམ་གསུམ་དང་། ཐོས་བསམ་བསྒོམ་གསུམ་གྱི་སྒོ་ནས་ས་སྐྱ་པའི་བསྟན་པ་རྣལ་མ་ལྷད་མེད་འཕེལ་ཞིང་རྒྱས་པ་དང་། ས་སྐྱའི་དགོན་གནས་འདི་ཉིད་མི་ཉམས་ཤིང་གོང་ནས་གོང་དུ་འཕེལ་ཞིང་རྒྱས་པའི་ཐབས་ཁོ་ན་བྱེད་ཅིང་ནུས་པ་ཕུན་སུམ་ཚོགས་པ་འབྱུང་བའི་ཕྲིན་ལས་མཛོད་ཅིག སྤྱིར་ཡངས་པའི་རྒྱལ་ཁམས་ཐམས་ཅད་དུ་ལོ་ལེགས་ཤིང་སྐྱ་རྒྱལ་བ་མི་ནད་ཕྱུགས་ནད་ཐམས་ཅད་རྒྱུན་ཆད་ཅིང་མི་འབྱུང་བ། དུས་ཀྱི་འཁྲུགས་པ་ཐམས་ཅད་ཉེ་བར་ཞི་བ། ཁྱད་པར་དུ་དཔལ་ལྡན་ས་སྐྱ་འདི་ཉིད་དུ་མི་ལ་ན་ཚ།
ཕྱུགས་ལ་གོད་ཁ། ཞིང་ལ་སད་སེར་བ། འབུ་ཐན་པ། ཁ་བ་ལ་སོགས་པའི་ལོ་དགྲ་ཐམས་ཅད་དེ། མདོར་ན་འགལ་རྐྱེན་མི་མཐུན་པའི་རྐྱེན་ཐམས་ཅད་ལས་བསྲུང་བ་དང་། མཐུན་རྐྱེན་ཚེ་དང་བསོད་ནམས། དཔལ་དང་འབྱོར་པ་སྙན་གྲགས་ཐམས་ཅད་དང་ཆོས་དང་མཐུན་པའི་བསམ་པ་ཆེན་པོ་ལ་སོགས་པ་ལེགས་པའི་ཡོན་ཏན་གྱི་ཕྱོགས་ཐམས་ཅད་འཕེལ་ཞིང་རྒྱས་པའི་ཕྲིན་ལས་མཛོད་ཅིག སྤྱིར་རྒྱལ་བའི་བསྟན་པ་བཤིག་པ། དཀོན་མཆོག་གི་དབུ་འཕངས་སྨོད་པ། དགེ་འདུན་གྱི་སྡེ་དཀྲུག་པ།
སྐྱེ་འགྲོ་ཡོངས་ཀྱི་བདེ་སྐྱེད་འཇོམས་ཤིང་སེམས་ཅན་ཡོངས་ལ་འཚེ་བ། ཁྱད་པར་བདག་ཅག་དཔོན་སློབ་འཁོར་དང་བཅས་པ་རྣམས་དང་གདན་ས་ཆེན་པོ་དཔལ་ལྡན་ས་སྐྱའི་སྡེ་དང་བསྟན་པར་གཏོགས་པ་རྣམས་ལ། བསམ་པ་ངན་པ། སྦྱོར་བ་རྩུབ་པར་བྱེད་པའི་སྒོ་ནས། དོ་བདོ་བ། ཕོད་འཛུགས་པའི་གནོད་བྱེད་དགྲ་བགེགས་འབྱུང་པོ་མི་དང་མི་མ་ཡིན་པའི་དམ་ཉམས་ཕྱི་ནང་གསང་གསུམ་ས་འོག་ས་སྟེང་ས་བླ་གང་ན་གནས་པ་ཐམས་ཅད་མྱུར་དུ་ཚར་བཅད་ནས་རྣམ་ཤེས་ཆོས་ཀྱི་དབྱིངས་སུ་བསྐྱལ་ནས་འཇིག་རྟེན་གྱི་ཁམས་སུ་གནས་པ་ཐམས་ཅད་རྫོགས་ལྡན་གྱི་དུས་བཞིན་བདེ་སྐྱིད་ཕུན་སུམ་ཚོགས་པ་འབྱུང་བའི་ཕྲིན་ལས་མཛོད་ཅིག ས་མ་ཡ་སྨ་ར་སི། ས་མ་ཡ་མཱ་ཏི་ཀྲ་མ་ཐ། ས་མ་ཡ་རཀྵནྟུ། ཨོཾ་བཛྲ་ཨ་ཡུ་ཥེ་སུ་པྲ་ཏིཥྛ་བཛྲ་ཡེ་སྭཱཧཱ།
མངྒ་ལ། ཡསྟུ་སརྦ་ཛ་ག་ཏཾ། ཅེས་པ་རྣམས་བྲིས་པ་གཉིས་མེད་ཀྱི་གཟུངས་དང་། བྲི་གཞི་གཅིག་ལ་གནོད་སྦྱིན་ཡབ། པུ་ཏྲ། བྷ་ཊ་སྟེ་ཕོའི་བོད་རྦད་བསད་གསུམ་བྲིས་པའི་རྗེས་ལ། བདུད་དང་མུ་སྟེགས་མ་ལུས་པ་རྣམས་འཇོམས་ཤིང་གསང་སྔགས་སྐྱོང་བར་མཛད་པའི་གནོད་སྦྱིན་ཡབ། དམ་ཉམས་ཕྱི་ནང་གསང་གསུམ་གྱི་དགྲ་བགེགས་ཐམས་ཅད་མྱུར་དུ་ཚར་གཅོད་པར་བྱེད་ཅིང་། ཁམས་གསུམ་སྲོག་དབུགས་ཀྱི་བདག་པོ་ལས་མཁན་པུ་ཏྲ་ཆེན་པོ། དགྲ་བགེགས་ཀྱི་སྙིང་རྩ་དམར་པོ་སྤར་བས་འདོན་ཅིང་།
དམ་ཉམས་སྒྲོལ་བར་མཛད་པའི་འཇིགས་བྱེད་བྷ་ཊ་ནག་པོ་འཁོར་དང་བཅས་པ་ཞེས་པ་ནས་སརྦ་ཛ་ག་ཏཾ་གྱི་བར་གྱི་གཤམ་བུ་གོང་བཞིན་བྲིས་པ་ཕོ་རྒྱུད་ཀྱི་གཟུངས་དང་། ཡང་བྲི་གཞི་གཅིག་ལ་ལྷ་མོའི་རོ་རུ་དང་། གནོད་སྦྱིན་ཡབ་ཡུམ། སྲིང་མོ་སྟེ་མོའི་བོད་རྦད་བསད་གསུམ་བྲིས་པའི་མཇུག་ཏུ་ཕོའི་བོད་རྦད་བསད་གསུམ་བྲིས་པའི་མཇུག་ཏུ། འདོད་ཁམས་མ་ལུས་པ་ཟིལ་གྱིས་གནོན་ཅིང་འདོད་ཁམས་ཀྱི་བདག་མོ། མཁའ་འགྲོ་ཡོངས་ཀྱི་གཙོ་མོ། སྲིད་པ་གསུམ་ལ་དབང་བསྒྱུར་བའི་དཔལ་ལྡན་ལྷ་མོ་རེ་པ་ཏི། མ་མོ་མཁའ་འགྲོས་ཤ་ཟ་མ་ལུས་པ་དབང་དུ་བསྡུས་ནས་རྣལ་འབྱོར་པ་རྣམས་བུ་སྡུག་བཞིན་དུ་སྐྱོང་ཞིང་། དགྲ་བོའི་སྙིང་ཁྲག་ཞལ་དུ་གསོལ་བའི་དམ་ཅན་གནོད་སྦྱིན་ཡབ་ཡུམ། བསྟན་པའི་དགྲ་བོ་ཐམས་ཅད་བསྲེག་པར་མཛད་ཅིང་།
གདུག་པ་ཅན་རྣམས་རྡུལ་ཕྲན་བཞིན་དུ་བརླག་པར་མཛད་ནས་རྒྱུ་མ་གྲོན་མོ་ཞལ་དུ་གསོལ་བའི་སྲིང་མོ་ཁྲག་མིག་མ་འཁོར་དང་བཅས་པ་ཞེས་པ་ནས་སརྦ་ཛ་ག་ཏཾ་ཞེས་པའི་བར་གྱིས་གོང་བཞིན་གཤམ་བུ་བྲིས་པ་མོ་བརྒྱུད་ཀྱི་གཟུངས་ཏེ། དེ་རྣམས་དང་གོང་གི་བླ་རྡོ་གསུམ་ཟངས་གཞོང་ལ་སོགས་པའི་གཞི་བཟང་པོར་འབྲུ་ནག་སོགས་གཅལ་དུ་བཀྲམ་པའི་སྟེང་དུ་བཞག གཞན་ཡང་བྲི་གཞི་གཉིས་ལ་ལས་མགོན་གྱི་བོད་རྦད་བསད་གསུམ་བྲིས་ལ་འབྱོར་ན་ལྕགས་ཀྱི་ཕུར་བུ་གྲུ་གསུམ་པ་གཉིས་སུ་བཅུག མ་འབྱོར་ནའང་སྐྱོན་མེད་པས་གཟུངས་གཉིས་པོའང་ཟངས་གཞོང་དུ་མ་ནོར་བར་བཞག་གོ ། དེའི་ཇི་ལྟར་རིགས་པར་མཆོད་གཏོར་ཅི་འབྱོར་པ་བཤམ། རང་གི་མདུན་དུ་རྡོ་རྗེ་དྲིལ་བུ། ནང་མཆོད་སོགས་འདུ་བྱའོ། ། དེ་ནས་རང་ཉིད་མགོན་པོའི་བདག་བསྐྱེད་བསྡུས་པ་ཅིག་ཉམས་སུ་བླང་ནས་རྡོ་རྗེའི་རྩེས་ནང་མཆོད་བཟུང་ལ་གཏོར། ཨ་མྲྀ་ཏས་བསངས། སྭ་བྷཱ་ཝས་སྦྱངས།
སྟོང་པའི་ངང་ལས་པཾ་ལས་པདྨ། རཾ་ལས་ཉི་མའི་དཀྱིལ་འཁོར། མི་རོ་དམར་སེར་མགོ་བོ་གཡས་སུ་བསྟན་པའི་སྟེང་དུ་སོགས་གཏོར་ཆོག་བཞིན་ལྷ་བརྒྱད་འཁོར་བཅས་ཡན་ལག་བཞི་རྫོགས་སུ་བསྐྱེད། དབང་བསྐུར་ཚུལ་སྒྲུབ་ཐབས་བཞིན་ལས་གཙོ་བོ་ལ་མི་བསྐྱོད་པ། འཁོར་རྣམས་ལ་གཙོ་བོས་དབུ་བརྒྱན་ནོ། ། དེ་ནས་གཏོར་མ་ཕུལ། མཆོད་བསྟོད་རྒྱས་བསྡུས་གང་རིགས་བྱས་ལ། དེའི་རྗེས་སུ་དཔལ་རྡོ་རྗེ་ནག་པོ་ཆེན་པོ། ཡུམ་ཆེན་ཨེ་ཀ་ཛ་ཏི། དཔལ་འདོད་ཁམས་ཀྱི་བདག་མོ།
དམ་ཅན་གནོད་སྦྱིན་ཡབ་ཡུམ། བཀའ་སྟོད་པུ་ཏྲ་མིང་སྲིང་འཁོར་དང་བཅས་པ་རྣམས་རྟེན་འདི་ལ་སོགས་འབྱུང་བའི་གནོད་པ་མ་བྱུང་གི་བར་དུ་བརྟན་པར་བཞུགས་ནས་སྤྱིར་རྒྱལ་བའི་བསྟན་པ་བཤིག་པ། དཀོན་མཆོག་གི་དབུ་འཕངས་སྨོད་པ། དགེ་འདུན་གྱི་སྡེ་དཀྲུག་པ། སྐྱེ་འགྲོ་ཡོངས་ཀྱི་བདེ་སྐྱིད་འཇོམས་པ། ཁྱད་པར་དུ་བདག་ཅག་དཔོན་སློབ་འཁོར་དང་བཅས་པ་རྣམས་དང་། དཔལ་ལྡན་ས་སྐྱའི་སྡེ་དང་བསྟན་པར་གཏོགས་པ་རྣམས་ལ་བསམ་པ་ངན་པ། སྦྱོར་བ་རྩུབ་པོར་བྱེད་པའི་སྒོ་ནས་དོ་བདོ་བ། ཕོད་འཛུགས་པའི་གནོད་བྱེད་དགྲ་བགེགས་འབྱུང་པོ་མི་དང་མི་མ་ཡིན་པའི་དམ་ཉམས་ཕྱི་ནང་གསང་གསུམ་ཐམས་ཅད་མྱུར་དུ་ཚར་བཅད་ནས་རྣམ་ཤེས་ཆོས་ཀྱི་དབྱིངས་སུ་བསྐྱལ་ནས་འཇིག་རྟེན་གྱི་ཁམས་སུ་བདེ་ལེགས་རྒྱ་ཆེན་པོ་འབྱུང་བའི་ཕྲིན་ལས་མཛད་དུ་གསོལ། ཞེས་དང་།
ཡེ་དྷརྨ་སོགས་དང་། སུ་པྲ་ཏིཥྛ་བརྗོད་ཅིང་མེ་ཏོག་དོར་བ་སོགས་ལན་གསུམ་བྱའོ། ། དེ་ནས་རྟེན་རྣམས་ཞུ་བ་ལས་བྱུང་བའི་གསུང་ཡིག་འབྲུའི་རྣམ་པ་ཇི་ལྟ་བ་བཞིན་དུ་གྱུར། ཞེས་བརྗོད། རྟེན་འདིའི་གོང་འོག་གི་རབ་གནས་བསྡུས་པ་རྣམས་ཞལ་བསྒྱུར་མ་གཏོགས་འདི་བཞིན་བྱས་ན་ཡོང་ངོ་། ། དེ་ནས་གཉིས་མེད་ཀྱི་བླ་རྡོ་ལ་གཉིས་མེད་ཀྱི་གཟུངས་ཀྱི་ཡི་གེ་མགོ་མཇུག་མ་ལོག་པར་ས་བོན་མ་བྲིས་པའི་ལོགས་གཅིག་ནས་འཕྲེད་ལ་དཀྲིས། དར་སྐུད་ལ་སོགས་པའི་སྐུད་པ་སྔོ་དམར་གྱི་རྒྱ་གྲམ་དུ་བཅིངས། དཔའ་བོ་གཡུལ་དུ་བསད་པའི་གྲི་སྙིང་རྩ་གསུམ་དང་བཅས་པའི་ནང་བྱི་བ་ས་བརྒྱ་ས་ལ་མ་རུལ་ཞིང་འབུ་སོགས་ཀྱི་སྐྱོན་ཡེ་མ་བྱུང་བ་ཅིག་གིས་རྩ་མ་རྟོགས་པ་ནང་ཐམས་ཅད་རིན་པོ་ཆེ་སྣ་ལྔ་དར་སྣ་སོགས་ཀྱིས་བསྐངས་ནས་རྩ་དབུས་མའི་ནང་དུ་གཟུངས་ཀྱི་ཡིག་མགོ་གྲི་སྙིང་གི་རྩེ་མོའི་ཕྱོགས་སུ་ཡོང་བ་བྱས་ལ་བཅུག་ནས་སྲུབ་རིན་པོ་ཆེ་དང་དར་སྣ་ཚོགས་ཀྱི་བཀངས་ནས་རླུུང་མི་འཆོར་བའི་ཕྱིར་སྤྲ་ཚིལ་གྱིས་ཁ་བཅད། གཞན་གཉིས་བྱང་བླ་རྡོ་ལ་དཀྲི་བ་སོགས་ནས་སྤྲ་ཚིལ་གྱི་བཅད་པ་སོགས་འདྲ་ལ། རྩ་གཡས་སུ་ཕ་རྒྱུད་ཀྱི་གཟུངས་དར།
གཡོན་དུ་མོ་བརྒྱུད་ཀྱི་གཟུངས་བཅུག་གོ ། ཡང་གྲི་སྙིང་མ་འབྱོར་ན་གྲི་ལྕགས་ལས་སྙིང་གཟུགས་བྱས་པའི་ནང་དུ་དབུས་དང་གཡས་གཡོན་དུ་བཅུག་ལ་རིན་པོ་ཆེ་སོགས་ཀྱིས་བསྐང་ངོ་། ། དེ་ཡང་མ་འབྱོར་ན་སྐུད་པས་དཀྲིས་པ་གསུམ་པོ་དེ་སྐུའི་ནང་དུ་གཞུག་ཏུ་གསོལ་ལོ། ། གཟུངས་གཞུག་འབུལ་ཚུལ་ནི་དབུའི་ནང་དུ་བླ་མ་བརྒྱུད་པ་དང་། ཡི་དམ་ཀྱེ་རྡོ་རྗེའི་སྔགས། དེ་བཞིན་གཤེགས་པའི་མཚན། དམ་བཞག་གི་སྔགས་སྤེལ་ཚིག་དང་བཅས་པའི་གཟུངས་དེ་དང་། སངས་རྒྱས་ཀྱི་རིང་སྲེལ་དང་། བླ་མ་གོང་མའི་བྱིན་རླབས་རྟེན་ཡོད་ན་བཅུག གདུང་ཚྭ་མང་རབ་ཡོད་ན།
ལྟེ་བ་ཡན་ཆད་ལ་ཁྱབ་པར་བཅུག་པས་ཡོང་། གཅིག་ལས་མེད་ན་དབུ་རུ་གཞུག་གོ ། དེ་ནས་ཐུགས་ཀའི་ཐད་དུ། གྲི་སྙིང་སོགས་ཡོད་ན་སྙིང་རྩེ་དབུའི་ཕྱོགས་སུ་བསྟན་ལ་གཡས་གཡོན་སྐུ་དང་བསྟུན་ནས་བཅུག སྙིང་སོགས་མེད་ན་ཐུགས་ཀའི་དབུས་སུ་གཉིས་མེད་ཀྱི་གཟུངས་དང་གཡས་གཡོན་དུ་གོང་བཞིན་ཕོ་བརྒྱུད་སོགས་འཇུག་མཚམས་རྣམས་དར་སྣ་རིན་པོ་ཆེ་སོགས་དང་། སིང་དུ་སྤོས་གང་འབྱོར་གྱི་བསྐང་། ལྟོ་བར་ཕྱོགས་སྐྱོང་སོགས་ཀྱི་གཟུངས་གཞུག ཞབས་གཉིས་སུ་ཕུར་བུ་ཡོད་ན་བོད་རྦད་བསད་གསུམ་བྲིས་པའི་གཟུངས་དེ་ཕུར་བུའི་མགོ་ལ་དཀྲིས། ཕུར་བུ་མེད་ན་གཟུངས་གཉིས་པ་མགོ་ནས་བསྒྲིལ་བ་མགོ་མཇུག་མ་ལོག་པར་ཞབས་གཉིས་སུ་བཅུག་ལ་བར་མཚམས་ཐམས་ཅད་གོང་བཞིན་དར་སྣ་སོགས་ཀྱི་བསྐངས་ནས་མི་འཆུག་པར་བྱ། དེ་ནས་དབུ་དང་སྐུ་རྒྱབ་ཀྱི་བུག་པ་བསུབ་ནས་ཚོན་གསོལ་ཚར་བ་དང་།
སྤྱན་འབྱེད་མ་གྲུབ་གོང་དུ་གཟུངས་ཀྱི་རབ་གནས་བཞིན་ལས་གཙོ་བོ་རྐྱང་པ་བསྐྱེད་པའོ། ། པདྨ་དང་རོའི་གདན་གྱི་སྟེང་དུ་ཤོག་བུའི་ལིངྒ་སྔགས་ཆན་སྔགས་མེད་གང་རུང་ཡང་གན་རྐྱལ་དུ་བཅུག་ལ་འགབ་བསྡོམས་བྱ། སྤྱན་འབྱེད་པྲ་ཚིལ་སོགས་ཚར་ནས་སྐུ་པད་གདན་ལ་བཞུགས་དུས་མཆོད་གཏོར་སོགས་སྐུའི་མདུན་དུ་འདུས་བྱས་ནས། དཔོན་སློབ་རྣམས་གྲལ་ལ་འཁོད་པ་ལ། མགོན་པོའི་བདག་བསྐྱེད་བསྡུས་པ་བྱས། སྐུ་དེ་ཉིད་བསང་སྦྱངས་བྱས་གོང་ལྟར་བསྐྱེད་ལ་རྒྱས་གདབ་མི་བསྐྱོད་པ་སོགས་བྱེད། བསྐྱེད་དུས་གཞན་འདྲ་ལ། མིའུ་ཐུང་གེལ་པའི་འདུག་སྟངས་ཀྱི་བཞུགས་པའི་ཞབས་གཉིས་གནམ་ལྕགས་ལས་གྲུབ་པའི་ཕུར་བུ་སྟོད་རྒྱ་མདུད་སྨད་ཕུར་བུ་དབལ་གྱི་རྣམ་པ་ཅན་དྲག་པོའི་ལྕགས་དང་ཚ་ཚ་རབ་ཏུ་འཕྲོ་བ་མགར་བའི་ཐབ་ནང་ནས་སྟོན་པ་ལྟར་དམར་ཁྲོཾ་ཁྲོཾ་འཕྲོ་ཞིང་ཚ་ལ་རྩུབ་པ་དགྲ་བགེགས་ཀྱི་ལུས་ལ་རེག་པ་ཙམ་གྱིས་འབིགས་པར་བྱེད་པའི་ནུས་པ་དང་ལྡན་ཞིང་རོའི་སྟེང་ན་འགྱིང་ཞིང་བཞུགས་པ་སོགས་ནས་བཛྲ་ས་མཱ་ཛཿ ཞེས་པའི་བར་གཏོར་ཆོག་བཞིན་བྱས། སྤྱན་འདྲེན་གྱི་ཚིགས་བཅད་ནི་འདི་ལྟར་བྱེད།
གུ་གུལ་དང་སྦྱར་སྤོས་ཡོད་ན་བསྲེགས། རོལ་མོའི་སྒྲ་རྔམ་བརྗིད་དང་བཅས་ཤིང་གདུང་བའི་དབྱངས་དང་ལྡན་པའི་འདི་སྐད་བརྗོད་དོ། ། ཧཱུྃ་དད་པ་དང་ནི་དམ་ཚིག་གིས། ། སོགས་ཁ་ཁས་མཛད་པའི་ནག་པོ་མཆོད་རྟེན་གྱི་སྤྱན་འདྲེན་ཤླཽ་ཀ་དྲུག་གི་མཇུག་ཏུ། ཨོཾ་ཤྲཱི་མ་ཧཱ་ཀཱ་ལ་ཡ་ས་པ་རི་ཝཱ་ར་ས་མཱ་ཛཿ ཛཿཧཱུྃ་བཾ་ཧོཿ བཛྲ་ཨཱ་ས་ན་ཏིཥྛནྟུ། ཞེས་བརྗོད་ཅིང་རྐང་གླིང་སོགས་དྲག་ཏུ་འབུད་ཅིང་རོལ་མོ་ཆེམས་བརྡུང་བྱེད། དེ་ནས་པད་གདན་ལིངྒ་དང་བཅས་པ་གུ་གུལ་གྱིས་བདུགས་ལ་དེ་ཉིད་ཨ་མྲྀ་ཏས་བསངས། སྭ་བྷཱ་ཝས་སྦྱངས།
སྟོང་པའི་ངང་ལས་སུཾ་ལས་རྡོ་རྗེའི་བྲག་རྫོང་ཟུར་གསུམ་པ་སྟོང་གསུམ་གྱི་ཚད་དང་མཉམ་པ། དེའི་སྟེང་དུ་ཆོས་འབྱུང་གྲུ་གསུམ་མཐིང་ནག་མེ་རབ་ཏུ་འབར་བ་ཡངས་ཤིང་རྒྱ་ཆེ་བའི་ནང་དུ་ནྲི་ལས་གནོད་བྱེད་དགྲ་བགེགས་ལུས་རིད་པ། སྐྲ་འཛིངས་པ། ཁ་ནས་སྙིང་ཁྲག་དྲོན་མོ་སྐྱུག་ཅིང་གཞན་ཡང་ལུས་ཀྱི་བུ་ག་དགུ་ཐམས་ཅད་ནས་ལུས་ཟུངས་ཀྱི་ཁུ་ཁྲག་འཛག་པ། ལུས་ལ་ཤུ་བའི་ཕྲེང་བས་བསྐོར་བ། བསྒྲལ་བའི་ཞིང་བཅུ་དང་ལྡན་པའི་དགྲ་བགེགས་དངོས་ཀྱི་རྣམ་པ་ཇི་ལྟ་བ་བཞིན་དུ་གྱུར། ཞེས་བརྗོད་ཅིང་དམིགས་ཡུལ་ཡོད་ན། དེའི་བཞིན་ལ་སོགས་པ་གསལ་བར་བསྒོམ་པས་དམིགས་པ་གསལ་ན་དོན་འགྲུབ་པ་ལགས། དེ་ནས་སློབ་དཔོན་གྱི་རྡོ་རྗེ་དྲིལ་བུ་འཛིན་ཅིང་ཧཱུྃ་མཛད་ཀྱིས་ཕྱག་རྒྱ་བཅས་ལ། ངག་ཏུ།
ཛཿན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་། སངས་རྒྱས་ཀྱི༞ ཆོས་ཀྱི༞ དགེ་འདུན་གྱི༞ བཅོམ་ལྡན་འདས་ཀྱེ་རྡོ་རྗེ་ལ་སོགས་པའི་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི༞ ཁྱད་པར་དུ་དཔལ་རྡོ་རྗེ་ནག་པོ་ཆེན་པོ་ལྕམ་དྲལ་བྲན་གཡོག་བཀའ་སྟོད་འཁོར་དང་བཅས་པ་རྣམས་དང་། དཔལ་མགོན་ཞལ་བཞི་པ། ཡུམ་ཆེན་སྲིང་མོ་བཞི་ལ་སོགས་པ་རྡོ་རྗེའི་ཆོས་སྐྱོང་ཡེ་ཤེས་ཀྱི་སྤྱན་དང་ལྡན་པ་རྣམས་ཀྱི༞ ཆོས་ཉིད་རང་བཞིན་གྱི་རྣམ་པར་དག་ཅིང་། ཆོས་ཅན་ལས་འབྲས་བསླུ་བ་མེད་པའི་བདེན་པ་དང་། བདེན་པ་ཆེན་པོའི་བྱིན་གྱི་རླབས་ཀྱིས་སངས་རྒྱས་ཀྱི་བསྟན་པ་དང་། བསྟན་པ་འཛིན་པའི་གང་ཟག་རྣམས་དང་། ཁྱད་པར་དུ་རྣལ་འབྱོར་པ་བདག་ཅག་དཔོན་སློབ་ཡོན་མཆོད་འཁོར་དང་བཅས་པ་རྣམས་ལ་གནོད་ཅིང་འཚེ་བར་བྱེད་པའི་དགྲ་བགེགས་ལོག་པར་འདྲེན་པའི་ཚོགས་ཐམས་ཅད་སྐད་ཅིག་ཉིད་ལ་གཟུགས་དང་ལིངྒ་འདི་ལ་མཆིས་པར་གྱུར་ཅིག ཨོཾ་ཤྲཱི་མ་ཧཱ་ཀཱ་ལ་ཡ་སརྦ་ཤ་ཏྲུན་བིགྷྣཱན་ཨཱ་ཀརྵ་ཡ་ཨཱ་ཀརྵ་ཡ་མཱ་ར་ཡ་ཧཱུྃ། ཅེས་པའི་དགུག་གཞུག་ལན་གསུམ་དང་།
ལོག་པར་འདྲེན་པའི་ཚོགས་ཐམས་ཅད་ཅེས་པ་ཡན་གོང་བཞིན་ལ། སྐྱོབ་པར་བྱེད་པའི་ལྷ་དང་། འགོ་བར་བྱེད་པའི་ལྷ་དང་། བསྲུང་བར་བྱེད་པའི་ལྷ་ཐམས་ཅད་ཕྲོལ་ཅིག ཨོཾ་ཤྲཱི་མ་ཧཱ་ཀཱ་ལ་ཡ་སརྦ་ཤ་ཏྲུན་བིགྷྣཱན། སརྦ་དེ་ཝ་རཱཀྵ་བི་དེ་ཤི་ཡ་ཧཱུྃ་ཕཊ། ཅེས་པས་ལྷ་དབྱེ་བྱས་ནས། རྔ་བརྡེག་བདུན་བརྡུང་གསུམ་དང་། འདས་དང་མ་བྱོན་ད་ལྟར་གྱི། ། བསྟན་པ་བསྲུང་བར་ཞལ་བཞེས་པའི། །
ནག་པོ་ཁྱོད་ནི་ཡིན་པ་སྟེ། ། གདུག་པ་ཚར་གཅོད་འཇིགས་པའི་གཟུགས། ། རལ་པ་ཁམ་པ་གྱེན་དུ་རྫེས། ། སྟེང་གི་ལྷ་ཚོགས་འཇིགས་པར་བྱེད། ། སྤྱན་བགྲད་ལྗགས་འདྲིལ་བར་གདོན་སྡིགས། ། གཡས་པ་གྲི་གུག་དགྲ་སྲོག་གཅོད། ། གཡོན་པས་གདུག་པ་ཁྲག་བསྐང་གསོལ། ། ཞབས་བརྡབས་གནོད་སེམས་ཅན་ལུས་ཉེད། ། གང་ཞིག་དཀོན་མཆོག་གསུམ་གནོད་དང་། བླ་མ་བརྙས་བྱེད་སེམས་ཅན་འཚེ། །
བདག་གི་བསྒོ་བ་ཀུན་ཁུག་ལ། ། ལིངྒ་འདི་ལ་མྱུར་དུ་ཆུག ། འདི་ཡི་ཤ་ཟོ་ཁྲག་ལ་འཐུང་། ། རུས་པ་ཀླད་པ་ནང་ཁྲོལ་ཟོ། ། རིགས་བརྒྱུད་རྩད་ནས་ཆོད་ལས་ཤོག ། མཛའ་བ་ཀུན་དང་ཕྲོལ་ལས་ཤོག ། བདག་གི་བསྒོ་བ་མ་ཉན་ན། ། ནག་པོ་ཁྱོད་ནི་ཉམས་པར་འགྱུར། ། ཅེས་དང་། དཔལ་ལྡན་མགོན་པོ་ནག་པོ་ཁྱོད། །
སོགས་ནས། ད་ལྟ་ཉིད་དུ་གྲུབ་པར་མཛོད། ། ཅེས་པའི་བར་དམ་པའི་བསྐངས་གསོ་ནག་པ་མཆོད་རྟེན་མའི་ནང་བཞིན་བརྗོད་ཅིང་། རོལ་མོ་དྲག་ཏུ་བརྡུངས། ཤཱ་ས་ན་དང་བོད་རྦད་བསད་གསུམ་བརྗོད། མགོན་པོའི་སྐུ་རོ་གདན་སྟེང་དུ་བསྒྲིགས་ནས་བརྟན་པར་བཞུགས་སུ་གསོལ། ། དམིགས་པ་ནི། རང་གི་གང་དམིགས་པའི་དགྲ་བོ་དེའི་སྙིང་ཁར་མགོན་པོའི་ཞབས་ཀྱི་ཕུར་བུས་བཏབ། ལས་མཁན་རྣམས་ཀྱི་མཚོན་ཆ་སྣ་ཚོགས་པས་དགྲ་བགེགས་ཀྱི་ལུས་ཐམས་ཅད་དུམ་བུར་བསྟུབས། རྣམ་ཤེས་ཆོས་དབྱིངས་སུ་བསྐྱལ་བར་བསམ་མོ། །
དེ་ནས་དགྲ་བགེགས་ཀྱི་ཤ་རུས་དང་། གཏོར་ཆུང་དེ་ཨོཾ་ཨཱཿཧཱུྃ་གིས་བྱིན་རླབས་དྲན་པར་བྱས། ཤཱ་ས་ན་ཚར་ལྔ་ལ་སོགས་པའི་གཏོར་སྔགས་ཀྱིས་ཕུལ། ཕྲིན་ལས་བཅོལ་བསྟོད་པ་བསྡུས་པ་ཞིག་བྱས་ལ། དེ་ནས་སང་རབ་གནས་རྒྱས་པ་བྱ་བའི་ཡོ་བྱད་མངའ་དབུལ་གྱི་གདན་ལ་སོགས་པ་དང་། ཆོས་སྐྱོང་བསྒོ་བའི་གཏོར་མ་ཤིན་ཏུ་ཆེ་ཞིང་རྒྱན་དང་ལྡན་པ། མཆོད་གཏོར་སོགས་ཐུན་མོང་བ་རབ་གནས་སྤྱི་དང་མཐུན་པ་རྒྱ་ཆེ་བ་དང་། ཐུན་མོང་མ་ཡིན་པའི་གཏོར་མ་ནག་པོ་མཆོད་རྟེན་ནས་བཤད་པ་བཞིན་དམར་ནག་ཟུར་གསུམ་དུ་བྱས་པ་ལ་རྩེ་མོར་མར་གྱི་མེ་ཏོག་གམ་སྦབ་ལེ། དེའི་སྟེང་དུ་ཐོད་པ་ཁྲག་དང་། དེའི་སྟེང་དུ་གྲི་གུག་ཡུ་བ་ལ་རྡོ་རྗེ་རྩེ་གདེངས་པ།
དེའི་སྟེང་དུ་ནོར་བུ་འབར་བ་ཅི་ལེགས་ཀྱི་གཟུགས་ཀྱིས་བརྒྱན། གཏོར་མའི་མཐའ་ལ་མེ་རིས་མམ་སས་ཡང་བརྒྱན་པ་ལ། སྟེང་དུ་མཁའ་ལྡིང་། གཡས་སུ་བྱ་ནག གཡོན་དུ་ཁྱི་ནག རྒྱབ་ཕྱོགས་སུ་ཅེ་སྤྱང་། མདུན་དུ་མི་ནག་གི་གཟུགས་ཟན་ནག་ལ་བཟོས་ནས། སྨྱུག་གཙང་དང་བཅས་པ་དང་ཤ་གཙང་མ་ཡང་གཟུག་གོ ། གཞན་ཡང་ཞལ་དང་། ལྷ་མོ།
པུ་ཏྲ་སོགས་ལ་བསྐང་གསོ་བྱེད་ནས། སྐྱེ་འགྲོའི་གཟུངས་ཙམ་མ་གཏོགས་གོང་བཞིན་དང་། གཏོར་མ་རྣམས་ཀྱི་མཇུག་ཏུ་ཡང་། ཐོད་པའམ་ཏིང་ལ་སོགས་པའི་ནང་དུ་དམིགས་ནས་བསད་པ་མ་ཡིན་པའི་ཁྲག་ལ་འབྱོར་ན་གྲི་ཁྲག་བཏབ་པའི་མཆོད་ཡོན་དང་། དེ་བཞིན་དུ་དབང་པོ་ལྔའི་མེ་ཏོག་དངོས་སམ་ཟན་ལ་བཅོས་པ། ཚིལ་ཆེན་ལ་སོགས་པའི་བདུག་སྤོས་སམ་ཤ་ཆེན་སྐམ་པོ་ཇི་ལྟར་རིགས་པ་བཞག སྣུམ་ལ་ཞུ་ཆེན་བསྲེས་པའི་མར་མེ། འཁྲིས་ཆེན་གྱི་དྲི་ཆབ། ཤ་ཆེན་བཏབ་པའི་ཞལ་ཟས་བཤོས་བུ་དམར་པོ་སྟེ། དེ་རྣམས་ཀྱི་རྫས་རྣམས་འབྱོར་ན་དཔའ་བོ་གཡུལ་དུ་བསད་པའི་ཤ་ཆེན་སོགས་ཡིན་ནོ། །
མ་འབྱོར་ན་དེ་དང་དེར་མོས་པ་བྱའོ། ། དེ་ནས་དཔོན་སློབ་རྣམས་ཀྱི་མདུན་དུ་རྡོ་རྗེ་དྲིལ་བུ། ཌཱ་མ་རུ། ནང་མཆོད་རྣམས་དང་། གཞན་ཡང་རྔ་སིལ་སྙན། དུང་གུ་གུལ། བྱོན་སྐྱེམས་སོགས་དགོས་པའི་ཡོ་བྱད་རྣམས་མ་ཚང་བ་མེད་པར་འདུས་བྱས་ལ་རྣལ་འབྱོར་པ་རྣམས་གྲལ་ལ་འཁོད་ནས། གཏོར་ཆུང་གཅིག་ལོང་གཅིག་ཏུ་ཆུ་ཆང་གིས་སྦྱངས་ལ། ཨོཾ་ཨཱཿཧཱུྃ་སརྦ་བིགྷྣཱན་ན་མཿསརྦ་ཏ་ཐཱ་ག་ཏེ་བྷྱོཿབི་ཤྭ་མུ་ཁེ་བྷྱཿསརྦ་ཐཱ་ཁཾ། ཨུཏྒ་ཏེ་སྥ་ར་ཎ་ཨི་མ་ཾག་ག་ན་ཁཾ་གྲྀཧྣེ་དཾ་བ་ལྱཱ་དི་སྭཧཱ།
ལན་གསུམ་བརྗོད། རྔ་བརྡུངས་ཤིང་འདས་དང་མ་བྱོན་གྱི་དབྱངས་བཅུག་ལ། གང་གི་འབྱུང་པོ་མཐུ་ཆེན་དང་། ། སེམས་ཅན་ལ་འཚེ་བསྟན་ལ་གནོད། ། བསྒྲུབ་ལ་བར་དུ་གཅོད་པ་ཡི། ། བགེགས་ཀྱི་ཚོགས་རྣམས་ཀུན་ཉོན་ཅིག ། ང་ནི་དཔལ་ལྡན་རྡོ་རྗེ་ཆེ། ། བགེགས་ཀྱི་སྟེང་ན་མཐུ་སྟོབས་མཆོག ། གལ་ཏེ་བཀའ་ལས་འདའ་བྱེད་ན། ། རྡོ་རྗེ་འབར་བས་འཇོམས་པར་བྱེད། །
དེ་བས་སྔོན་གྱི་དམ་ཚིག་བཞིན། ། བྱིན་གྱི་རླབས་པའི་གཏོར་མ་འདི། ། དྭང་བའི་ཚུལ་གྱིས་རབ་ཁྱེར་ལ། ། ཅི་བདེ་བར་ནི་གཞན་དུ་དེངས། ། སརྦ་བིགྷྣཱན་གཙྪ་ཅེས་དང་། ཤཱ་ས་ན་བརྗོད་གཏོར་མ་ཕྱིར་དོར་རོ། ། དེ་ནས་གནས་དང་མདུན་གྱི་མཆོད་པ་རྣམས་ལ་དམིགས་ནས། རྡོ་རྗེའི་རྩེས་ནང་མཆོད་གཏོར། ཨ་མྲྀ་ཏས་བསངས། སྭ་བྷཱ་ཝས་སྦྱངས།
སྟོང་པའི་ངང་ལས་གནས་ཁང་འདི་ཉིད་དྲག་པོའི་གཞལ་ཡས་ཁང་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བར་ཧཱུྃ་ལས་བྱུང་བའི་ཕྱི་ནང་གི་དགྲ་བགེགས་བསྒྲལ་བའི་ཁྲག་གི་མཆོད་ཡོན། དབང་པོ་ལྔའི་མེ་ཏོག ཚིལ་ཆེན་གྱི་བདུག་སྤོས། ཞུ་ཆེན་གྱི་སྒྲོན་མེ། འཁྲིས་པའི་དྲི་ཆབ། ཤ་རུས་ཀྱི་ཞལ་ཟས། དུང་ཆེན་གྱི་གླིང་བུ་སོགས་རོལ་མོའི་བྱེ་བྲག་བསམ་གྱིས་མི་ཁྱབ་པ་ནམ་མཁའི་ཁམས་ཐམས་ཅད་གང་བར་གྱུར། ཨོཾ་བཛྲ་ཨརྒྷཾ་ཨཱཿཧཱུྃ་ནས་ཤཔྟ་ཨཱཿཧཱུྃ་གི་བརབརྗོད་ཅིང་རོལ་མོ་དཀྲོལ། དྷརྨ་ར་ཎི་ལན་གསུམ་བརྗོད། དེ་ནས་སྤྲོ་ན་ཞུ་འབུལ་ཕྱག་བཅོ་བརྒྱད་བྱ།
མི་སྤྲོ་ན་མ་བྱས་ཀྱང་འགལ་བ་མེད། དེ་ནས་སྐྱབས་འགྲོ་ནས་བརྩམས་ཏེ་དཀྱིལ་འཁོར་བསྡུས་ནས་རང་ཧེ་རུ་ཀ་ཞལ་གཅིག་ཕྱག་གཉིས་པའི་སྐུ་ཅན་དུ་གྱུར་པའི་བར་ལམ་དུས་དཀྱུས་བཞིན་བྱས་ནས་བུམ་བཟླས་བྱ་བ། རྟེན་སྦྱངས་བཀྲུ་ཞིང་ཕྱི་བ། རིང་སྲེལ་གཞུག་ཅིང་གསོལ་བ་གདབ་པ་རྣམས་གཞུང་བཞིན། རྟེན་བསྐྱེད་པའི་སྐབས་སུ་ཨ་མྲྀ་ཏས་བསངས། ཤཱུ་ནྱཱ་ཏས་སྦྱངས། སྟོང་པའི་ངང་ལས་པཾ་ལས་པདྨ། རཾ་ལས་ཉི་མ། མི་རོ་དམར་སེར་མགོ་བོ་གཡས་སུ་བསྟན་པའི་སྟེང་དུ་ཧཱུྃ་ལས་རྡོ་རྗེ་གྲི་གུག་ཧཱུྃ་གིས་མཚན་པ་ལས་འོད་འཕྲོས་དགྲ་བགེགས་གདུག་པ་ཅན་ཐམས་ཅད་ཚར་བཅད་ཚུར་འདུས་ཡོངས་སུ་གྱུར་པ་ལས་རྡོ་རྗེ་ནག་པོ་ཆེན་པོ་ཆེར་འབར་བ་ནས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་བར་གཏོར་ཆོག་བཞིན་ལ་མི་བསྐྱོད་པའི་ཅོད་པཎ་ཅན་དོར་རོ། ། ལྷ་མོ་ལ་སོགས་ལྷ་བརྒྱད་ཚང་མ་ཡོད་དམ་སྐུ་དུ་ཡོད་ཀྱང་གཏོར་ཆོག་གམ་རང་གི་གཞུང་བཞིན་བསྐྱེད།
དེ་དག་གི་དཔྲལ་བར་ཟླ་བའི་དཀྱིལ་འཁོར་གྱི་སྟེང་དུ་ཨོཾ་དཀར་པོ། མགྲིན་པར་པདྨའི་སྟེང་དུ་ཨཱཿདམར་པོ། ཐུགས་ཀར་ཉི་མའི་སྟེང་དུ་ཧཱུྃ་སྔོན་པོ་ཞེས་བྱིན་གྱི་རླབས་སོ། ། སྤྱན་འདྲེན་པ་དང་དགུག་པ་གཞུང་བཞིན་གྲུབ་རྗེས། ཁྱད་པར་གྱི་སྤྱན་འདྲེན་ནི། རང་གི་སྙིང་ཁ་ནས་འོད་ཟེར་འཕྲོས་པས་ཕྱོགས་བཅུ་ནས་རྩ་བརྒྱུད་ཀྱི་བླ་མ། ཡི་དམ་དཀྱིལ་འཁོར་གྱི་ལྷ་ཚོགས། ཕྱོགས་བཅུའི་སངས་རྒྱས་བྱང་སེམས། དཔའ་བོ་མཁའ་འགྲོ། བཀའ་བསྲུང་དམ་ཅན་རྒྱ་མཚོའི་ཚོགས་དང་བཅས་པ་དཔག་ཏུ་མེད་པ་སྤྲིན་སྤུངས་འཐིབ་པ་ལྟར་སྤྱན་དྲངས་པར་བསམ་ཞིང་།
གུ་གུལ་ཤ་ཆེན་སོགས་ཀྱི་དུད་པ་ཆེར་བྱ། འབྱོར་ན་ཆོས་སྐྱོང་གི་སྦྱར་སྤོས་ཡང་བསྲེགས། རོལ་མོའི་བྱེ་བྲག་བསམ་གྱིས་མི་ཁྱབ་པ་སློབ་མ་རྣམས་ཀྱི་བྱ། སློབ་དཔོན་གྱི་གཡས་རྡོ་རྗེ་མེ་ཏོག་དང་བཅས། གཡོན་དྲིལ་བུ་སིལ། ལས་ཀྱི་རྡོ་རྗེས་རྐང་གླིང་ཁ་ཕྱོགས་བཞིར་ལྟས་འབུད་ཅིང་གཡབ་དར་ཡང་གཡོབ། དེ་ནས་རྔ་ཚིགས་རྫོགས་པ་དང་། དཔོན་སློབ་རྣམས་ཀྱིས་མགྲིན་གཅིག་ཏུ་གདུང་བའི་དབྱངས་ཀྱིས་འདི་སྐད་བརྗོད། ཧཱུྃ་རྡོ་རྗེ་འཆང་དང་མཁའ་འགྲོ་རྡོ་རྗེ་གུར། ། བྲམ་ཟེ་མཆོག་སྲིད་བདེ་བའི་རྡོ་རྗེ་དང་། །
ཤྲརྡྷ་ཀ་ར་ཝརྨ་རིན་ཆེན་བཟང་། ། ཡོན་ཏན་ཚུལ་ཁྲིམས་ལ་སོགས་གཤེགས་སུ་གསོལ། ། བློ་གྲོས་གྲགས་དང་རྗེ་བཙུན་ས་སྐྱ་པ། ། བསོད་ནམས་རྩེ་མོ་གྲགས་པ་རྒྱལ་མཚན་དང་། ། ས་སྐྱ་པཎ་ཆེན་འཕགས་པ་རིན་པོ་ཆེ། ། དམ་པ་ཀུན་གྲགས་ལ་སོགསྎ ། བདག་ཉིད་ཆེན་པོ་བསོད་ནམས་རྒྱལ་མཚན་པ། ། བླ་ཆེན་ཀུན་རྒྱལ་ནམ་མཁའ་རྒྱལ་མཚན་དང་། ། རྒྱ་གར་ཤེས་བཟང་འཇམ་དབྱངས་ཀུན་དགའི་མཚན། ། རྩ་བརྒྱུད་བླ་མ་འཁོར་བཅསྎ །
ཡང་ན་དམ་པའི་རྗེས་སུ། ཀུན་དགའ་བསོད་ནམས་རིན་ཆེན་རྒྱལ་མཚན་དང་། ། བསོད་ནམས་རྒྱལ་མཚན་དཔལ་ལྡན་ཚུལ་ཁྲིམས་པ། ། ཡེ་ཤེས་རྒྱལ་མཚན་ཀུན་དགའ་བཟང་པོའི་མཚན། ། དཀོན་མཆོག་རྒྱལ་མཚན་ལ་སོགས་གཤེགས་སུ་གསོལ། ། ཀུན་དགའ་དབང་ཕྱུག་བསོད་ནམས་སེངྒེའི་མཚན། ། འདྲེན་མཆོག་དམ་པ་དཀོན་མཆོག་འཕེལ་བའི་ཞབས། ། འཇམ་དབྱངས་ས་ལོ་ཀུན་དགའི་མཚན་ཅན་སོགས། ། རྩ་རྒྱུད་བླ་མ་འཁོར་བཅསྎ ། བརྒྱུད་པ་གཉིས་པོ་གང་རུང་གི་རྗེས་ལ་འདི་བྱ་སྟེ།
བླ་མ་མཆོག་དང་ཡི་དམ་ལྷ་ཚོགས་ཀྱི། ། རྗེས་བཟུང་གདམས་པ་ཟབ་མོས་རབ་བརྒྱན་ཞིང་། ། ཏིང་འཛིན་ནུས་པས་ཆོས་བསྲུང་བྲན་འཁོལ་བའི། ། དེ་འདྲའི་བླ་མ་གང་བཞུགས་གནས་ནས་གཤེགས། ། ཆོས་སྐུ་མཁའ་ཁྱབ་ཕོ་བྲང་ཆེན་པོ་ནས། ། ཐབས་མཁས་ཐུགས་རྗེས་གང་འདུལ་སྐུར་སྟོན་ཅིང་། ། བཀའ་གསང་རྨད་དུ་བྱུང་བའི་དཀྱིལ་འཁོར་མཆོག ། ཡི་དམ་ཀྱེ་རྡོར་ལ་སོགས་གཤེགས་སུ་གསོལ། ། ཞེས་དང་། དམ་པའི་བསྐང་གསོ་ནག་པོ་མཆོད་རྟེན་མའི་སྤྱན་འདྲེན།
ཧཱུྃ་དད་པ་དང་ནི་དམ་ཚིག་གིས། ། ཞེས་སོགས་ཚིགས་བཅད་ཤླཽ་ཀ་གསུམ་བརྗོད། ལྷ་མོ་སོགས་ཡོད་ན་སྐབས་སུ་གང་བབ་ཀྱི་སྤྱན་འདྲེན་གྱི་ཚིག་བརྗོད། དེ་ནས་རོལ་མོ་ཆེམས་བརྡུང་དང་རྐང་གླིང་སོགས་ཀྱི་སྒྲ་ཆེར་བྱེད་ཅིང་། སློབ་དཔོན་གྱི་རྟེན་ལ་ནས་གཏོར། ན་མོ་གུ་རུ་བྷྱཿ ན་མཿཤྲཱི་ཧེ་བཛྲ་ཡ། ཨོཾ་ཤྲཱི་མ་ཧཱ་ཀཱ་ལ་ཡ་ས་པ་རི་ཝཱ་ར་བཛྲ་ས་མཱ་ཛཿ ཛཿཧཱུྃ་བཾ་ཧོཿ ཅེས་པས་སྤྱན་དྲངས་ཤིང་བསྟིམ།
དེ་ནས། ཧཱུྃ། མཚན་ཉིད་ལྡན་པའི་གཞལ་ཡས་དམ་པ་འདིར། ། དམ་ཚིག་ཅན་གྱི་རྣལ་འབྱོར་བདག་ཅག་རྣམས། ། དམ་རྫས་མཆོད་གཏོར་འདོད་ཡོན་སྣ་ཚོགས་ཀྱི། ། ཐུགས་དམ་བསྐང་ཕྱིར་བརྟན་པར་བཞུགས་སུ་གསོལ། ། རོ་བཅུད་བརྒྱ་ལྡན་གསེར་སྐྱེམས་གཙང་མ་དང་། ། དགྲ་བགེགས་བསྒྲལ་བའི་རཀྟའི་མཆོད་ཡོན་འདི། ། དམ་ཅན་རྒྱ་མཚོ་འཁོར་དང་བཅས་རྣམས་ལ། ། བྱོན་སྐྱེམས་དམ་པར་འབུལ་གྱིས་དགེས་པར་རོལ། །
ཨོཾ་ཤྲཱི་མ་ཧཱ་ཀཱ་ལ་ཡ་ས་པ་རི་ཝཱ་ར་བཛྲ་ཨ་ས་ན་ཏིཥྛནྟུ། ས་མ་ཡ་སཏྭཾ། པཉྩ་ཨ་མྲྀ་ཏ་མ་ཧཱ་རཀྟ་ཨརྒྷཾ་པྲ་ཏཱིཙྪ་སྭཱཧཱ། ཅེས་པ་དང་། ཆང་དང་ཁྲག་གཙང་མ་བསྲེས་པའི་ཕུད་གཏོར། དེ་དག་གིས་ནི་བརྟན་བཞུགས་དང་བྱོན་སྐྱེམས་ཕུལ་ལ། རྒྱས་གདབ་པ་ནི། ལྷ་ཐམས་ཅད་ཀྱི་དཔྲལ་བར་ཨོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ། མགྲིན་པར་ཨཱཿལས་པདྨ་དམར་པོ་ཨཱཿཡིས་མཚན་པ། ཐུགས་ཀར་ཧཱུྃ་ལས་རྡོ་རྗེ་སྔོན་པོ་ཧཱུྃ་གིས་མཚན་པ་ཞེས་བརྗོད་ཅིང་བསམ།
དབང་བསྐུར་བ་ནི། སླར་ཡང་རང་གི་སྙིང་ཁའི་ས་བོན་ལས་འོད་འཕྲོས་པས། དབང་གི་ལྷ་རིགས་ལྔ་ཡུམ་བཞི། བྱང་ཆུབ་སེམས་དཔའ་བརྒྱད། ཁྲོ་བོ་བཅུ། ལྷ་མོ་དྲུག་དང་བཅས་པ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། དཀར་མོ་རི་དྭགས་ཀྱིས་མཆོད། ཞེ་སྡང་རྡོ་རྗེས་བསྟོད། བྱང་ཆུབ་རྡོ་རྗེས་དབང་བསྐུར་བར་གསོལ་བ་ལན་གསུམ་བཏབ་ནས་རང་སློབ་དཔོན་གྱི་མདུན་དུ་སྟེགས་ཀྱི་སྟེང་དུ་དབང་རྫས་རྣམ་རྒྱལ་བུམ་པ་དང་ལས་བུམ།
དབུ་རྒྱན། རྡོ་རྗེ་དྲིལ་བུ། ནང་མཆོད་རྣམས་བཞག་གོ ། དེ་ནས་ལས་བུམ་གྱི་ཆུ་གཏོར། ཨོཾ་སྭ་བྷཱ་ཝ་བརྗོད། རྟེན་དང་དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་སོགས་ཀྱི་གཉིས་ཀ་མི་བསྐྱོད་པ་ཀྱེ་རྡོ་རྗེ་ཞལ་བརྒྱད་ཕྱག་བཅུ་དྲུག་པའམ། ཞལ་གཅིག་ཕྱག་གཉིས་པ་ཡུམ་དང་བཅས་པར་བསྐྱེད། སྐྱེ་མཆེད་སྐུ་གསུང་ཐུགས་བྱིན་གྱི་རླབས། ཡེ་ཤེས་པ་གཞུག
ཨོཾ་ཨ་བྷི་ཥིཉྩ་ཏུ་མཾ་སརྦ་ཏ་ཐཱ་ག་ཏ་སོགས་གསོལ་བ་བཏབ་ཅིང་། དབང་རྫས་ལ་དབང་བསྐུར། རྒྱས་གདབ། དབང་རྫས་ཀྱི་ལྷ་ཞུ་བ་ལས་དབང་རྫས་རྣམ་རྒྱལ་བུམ་པའི་ཆུར་གྱུར་ཞེས་བརྗོད་ཅིང་བསམ་ནས། བཅོམ་ལྡན་འདས་དེ་བཞིན་གཤེགས་པ་ཀུན། ། སོགས་ཀྱིས་གསོལ་བ་བཏབ། སློབ་དཔོན་གྱི་རྣམ་རྒྱལ་བུམ་པ་བཏེག་ནས། སངས་རྒྱས་རྣམས་ནི་ཐམས་ཅད་ཀྱི། ། སོགས་བརྗོད་ཅིང་རྟེན་ལ་དབང་བསྐུར་ཚུལ་བྱས། ལས་ཀྱི་སློབ་མས་རྟེན་གྱི་དྲུང་དུ་སྟེགས་ཀྱི་སྟེང་དུ་ཏིང་ལ་སོགས་པའི་སྣོད་དུ་བུམ་ཆུ་ཇི་ལྟར་རིག་པ་བླུག་ནས་སླར་བུམ་པ་སློབ་དཔོན་གྱི་མདུན་དུ་བཞག་གོ །
རིགས་བདག་གི་རྒྱས་གདབ། མཆོད་པ་ལྔས་མཆོད། རྟོགས་བསྐྱེད་དོ། ། དེ་བཞིན་དུ་རིན་འབྱུང་མན་ལའང་ཆོ་གའི་ཆིངས་འདྲ། དབང་བསྐུར་སོགས་སློབ་དཔོན་གྱི་དབང་བསྐུར་ཚུལ་དང་། ལས་ཀྱི་སློབ་མས་སྟེགས་ཀྱི་སྟེང་དུ་བསྒྲིག བརྟུལ་ཞུགས་ལ་སློབ་དཔོན་རང་ཉིད་ཀྱི་མདུན་ན་ཡོད་པའི་རྡོ་རྗེ་བླངས་ནས་འབུལ་ཚུལ་བྱེད། ཡང་སློབ་དཔོན་གྱི་དབང་དོན་དུ་གསོལ་བ་བཏབ་ནི་མི་དགོས། འདི་དེ་སོགས་དང་རྡོ་རྗེའི་བརྟུལ་ཞུགས་ལྟར་རྡོ་རྗེ་འབུལ་ཚུལ་དང་། དེ་བཞིན་དུ་དྲིལ་བུའང་འབུལ་ཚུལ་བྱའོ། །
རིག་པའི་དབང་ལྔ་བརྟུལ་ཞུགས་དང་དྲུག རྡོ་རྗེ་སློབ་དཔོན་གྱི་དབང་རྣམས་ཀྱི་རྟོགས་བསྐྱེད་དོར་བ་མ་གཏོགས་ཚིག་རྣམས་ལམ་དུས་ཀྱི་དབང་བཞིན། འོན་ཀྱང་རྒྱས་པར་བྱེད་ན་རིགས་ལྔ་སོགས་ཞལ་བརྒྱད་ཕྱག་བཅུ་དྲུག་པར་སྐྱེད་པ་ཙམ་ཡིན་ཏེ། ཕྱག་ལེན་ལ་ཞལ་གཅིག་ཕྱག་གཉིས་པ་མཛད་དོ། ། དེ་ནས་དབང་ལྷའི་གཙོ་བོའམ་བྱང་སེམས་རྟེན་གྱི་ལྗགས་ཐོག་ཏུ་བཞག་པར་མོས་ལ། ཇི་ལྟར་འདས་པའི་སོགས་བརྗོད། གསལ་སྟོང་ཟུང་འཇུག་གི་ཡེ་ཤེས་སྐྱེས་པར་བསམ་པ་གསང་དབང་། སློབ་དཔོན་གྱི་ནང་མཆོད་ནས་ཐུར་མས་བླངས་ཏེ་རྟེན་ལ་འབུལ་ཚུལ་དང་། ལས་ཀྱི་རྡོ་རྗེས་རྟེན་གྱི་དྲུང་སྟེགས་ཀྱི་སྟེང་དུ་སྣོད་ཇི་ལྟར་རིགས་པར་བླུག་གོ ། ཡང་དབང་ལྷའི་ཐུགས་ཁ་ནས་ཡེ་ཤེས་ཀྱི་ཕྱག་རྒྱ་སྤྲུལ་ནས་རྟེན་ལ་གཏད་པར་བསམ་ལ།
དགའ་སྟེར་གནས་སྟེར་སོགས་ཤླཽ་ཀ་གཅིག་བརྗོད་བདེ་སྟོང་ཟུང་འཇུག་གི་སྐྱེས་པར་བསམ་པ་ཤེས་རབ་ཡེ་ཤེས་ཀྱི་དབང་། དེ་ནས་ཡེ་ཤེས་འདི་ནི་ཆེས་ཕྲ་ཞིང་། ། སོགས་བརྗོད་པ་དབང་བཞི་པའོ། ། དེ་ལྟར་ན་དབང་བཞི་བསྐུར་བས་སོགས་རིགས་བདག་གི་དབུ་བརྒྱན་པ། ། བཅུ་པ་མཆོད་ཅིང་བསྟོད་པ་མན་རབ་གནས་ཀྱི་གཞུང་བཞིན་ནོ། ། བསྟོད་པའི་སྐབས་སུ་རིགས་ལྔའི་སྤྱི་བསྟོད་ཀྱི་རྗེས་ལ་སྲིན་གཟུགས་མ་སོགས་སྐབས་དང་སྦྱར་རོ། ། མངའ་དབུལ་གྱི་བསྟོད་པའི་སྐབས་སུ་སྲིན་གཟུགས་མ་སོགས་ཆོས་སྐྱོང་གི་བསྟོད་པ་རྣམས་ལ་རྔ་བརྡུངས་དབྱངས་དང་བཅས་པ་མཛད་དོ། ། གཏོར་མ་སྦྱིན་པའི་སྐབས་སུ་གཏོར་བསྔོ་རྣམས་ཚར་བ་དང་། བསྐང་རྫས་བྱིན་རླབས་ནས་བརྩམས་ཏེ་བསྐང་གསོ་དང་བསྟོད་པ་རྣམས་ཕྱག་ལེན་བཞིན་བྱེད། ཚོགས་ཡོད་ན་ཕུད་དབུལ་ཞིང་ལོངས་སྤྱོད།
གཏོར་མ་རྣམས་གཏང་རག་གི་ཚུལ་དུ་སྟེང་དུ་ཕུལ། སྲིད་ཞིའི་དཔལ་འབྱོར་མ་སོགས་མཛད་པས་འོག་ཏུ་སླེབ་པ་དང་ཆོས་སྐྱོང་བསྒོ་བ་སོགས་མཛད་དོ། ། འདིའི་སྐབས་ཀྱི་ཚིག་ཁ་འཕངས་པའི་རབ་གནས་ཀྱི་གཞུང་ནི། སྙིགས་དུས་ཀྱི་རྒྱལ་བ་གཉིས་པ་ཀུན་མཁྱེན་བསོད་ནམས་སེངྒེས་མཛད་པའི་རབ་གནས་ཀྱི་ཆོ་ག་དགེ་ལེགས་རྒྱ་མཚོར་ལྟ་བར་བྱའོ། ། དཔལ་རྡོ་རྗེ་ནག་པོ་ཆེན་པོའི་སྐུ་གཟུགས་བཞེངས་ཚུལ་འདི། བླ་མ་གོང་མ་རྣམས་ཀྱི་གབ་སྦས་ཀྱི་ཚུལ་གྱི་གསལ་བར་མ་བྱུང་ནའང་རང་དང་འདྲ་བའི་བློ་གྲོས་དམན་པ་རྣམས་ཀྱི་ནོར་འཁྲུལ་བྱུང་དོགས། ཆོས་ཀྱི་རྒྱལ་པོ་འཕགས་པ་རིན་པོ་ཆེས་མཛད་པའི་སྐུ་བཞེངས་ཚུལ་དང་། དམ་པ་རིན་པོ་ཆེ་ཀུན་དགའ་གྲགས་ཀྱི་མཛད་པའི་བྲིས་སྐུ་བཞེངས་ཚུལ་གཙོ་བོར་མཛད་པ་རྣམས་ལ་གཞི་བྱས། གཞན་ཡང་བླ་མ་གོང་མའི་མན་ངག་ཡིད་ཆེས་པའི་གནད་དུ་མ་ལ་བརྟེན་ནས་གསལ་བར་བཀོད་པ་འདི་ནི་རྗེ་བཙུན་དམིགས་པ་མེད་པའི་ཐུགས་རྗེ་ཆེན་པོ་དང་ལྡན་ཞིང་མཚན་ཐོས་པ་ཙམ་གྱི་འཁོར་བའི་སྡུག་བསྔལ་ལས་སྐྱོབ་པར་མཛད་པའི་ས་ལོ་ཙཱ་བ་ཆེན་པོ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་དང་། དེ་ཉིད་ཀྱི་ཐུགས་སྲས་དམ་པ་ཡོངས་འཛིན་དཀོན་མཆོག་ལྷུན་གྲུབ་པ་དང་།
གྲུབ་ཆེན་དཔལ་ལྡན་བཀྲ་ཤིས་སོགས་བླ་མ་དམ་པ་རྣམས་ཀྱི་ཞབས་རྡུལ་སྤྱི་བོས་གུས་པར་ལེན་པ་ས་སྐྱ་པ་ངག་གི་དབང་པོ་ཀུན་དགའ་རིན་ཆེན་གྱིས། རྗེ་བཙུན་གོང་མ་རྣམས་ཀྱིས་བྱིན་གྱིས་རླབས་པའི་དབེན་པའི་རི་ཁྲོད་བྱས་འགྱུར་རྡོ་རྗེའི་བྲག་རྫོང་དུ་རྡོ་རྗེ་ནག་པོ་ཆེན་པོའི་སྐུ་བཞེངས་པའི་དུས་ཡིད་ཆེས་པའི་རྟེན་འབྲེལ་དུ་མ་བྱུང་བ་དང་། ཕྱག་ལེན་གྱི་བསྒྲིག་ཆར་འདི་རྣམས་ཀྱང་གསལ་བར་བློ་ལ་ཤར་ནས་སུག་བྲིས་བགྱིས་པ་འདི་ལ་ཉེས་པའི་ཚོགས་མཆིས་ན་བླ་མ་དང་མཁའ་འགྲོས་བཟོད་པར་མཛོད། ལས་འདི་ལ་བརྟེན་ནས་བསྟན་པའི་དགྲ་བོ་ཐམས་ཅད་ཚར་བཅད་ནས། ས་སྐྱ་པའི་བསྟན་པ་རྣལ་མ་མི་ཉམས་ཤིང་གོང་ནས་གོང་དུ་འཕེལ་བའི་རྒྱུར་གྱུར་ཅིག། །། མངྒ་ལཾ་མསྟུ་སརྦ་ཛ་ག་ཏཾ།། །། PAGE * MERGEFORMAT 2 སྔགས་འཆང་ཀུན་དགའ་རིན་ཆེན། དཔལ་རྡོ་རྗེ་ནག་པོ་ཆེན་པོའི་སྐུ་བཞེངས་ཚུལ། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
