གསུང་འབུམ། ཀུན་དགའ་རིན་ཆེན།
པོད ༡
བཀའ་བརྒྱུད་གསེར་འཕྲེང་གདན་རབས་བླ་མ་བརྒྱུད་པའི་རྣམ་པར་ཐར་པ།
༄༅། །བཀའ་བརྒྱུད་གསེར་འཕྲེང་གདན་རབས་བླ་མ་བརྒྱུད་པའི་རྣམ་པར་ཐར་པ་བཞུགས་སོ། ། བཀའ་བབ་བཞི་ཡི་བླ་མ་བརྒྱུད་པའི་རྣམ་ཐར།། ཨོཾ་སྭ་སྟི། རྡོ་རྗེ་འཆང་ནས་མཚུངས་མེད་བླ་མ་མཆོག་གི་བར་དུ་བྱིན་རླབས་བདུད་རྩིའི་མཚོ། ། ཉམས་པ་མེད་པར་བསྟེན་མཁས་དཔའ་བོ་རྣམས་ཀྱིས་རང་བཟོའི་རྙོག་མ་རིང་དུ་དོར། ། དྲི་མེད་བདུད་རྩིའི་རྒྱ་མཚོ་སྲིད་མཐའི་བར་དུ་སྲུང་མཁས་རྣམས་ལ་ཕྱག་འཚལ་ནས། ། རྣམ་ཐར་གསེར་གྱི་ཕྲེང་བ་འདི་ནི་ཡིད་ཆེས་གནས་སུ་མཐོང་སླད་སྤེལ་བར་བྱ། ། དེ་ཡང་རྡོ་རྗེ་འཆང་ཆེན་པོའི་རྣམ་ཐར་ནི། མཉམ་ཉིད་ངང་ལས་མ་གཡོས་བཞིན་དུ་ཐུགས་རྗེའི་རོལ་པས་སྒྱུ་འཕྲུལ་དྲྭ་བའི་སྐུ། ། དབང་ཕྱུག་བརྒྱད་ལྡན་ཉམས་དགུས་སྒེག་ཅིང་ཡན་ལག་བདུན་གྱི་མྱུར་འགྲོས་ལེགས་པར་དྲངས། །
རྒྱལ་བ་ཀུན་གྱི་ཁྱབ་བདག་ཁྱོད་ཀྱིས་གསང་གསུམ་མི་ཟད་རྒྱན་གྱི་འཁོར་ལོ་ཡི། ། འོད་ཟེར་མཐའ་ཡས་འཕྲོ་བས་ས་གསུམ་འགྲོ་བའི་སྙིང་གི་པད་ཚལ་རྒྱས་པར་མཛད། ། དེ་ཉིད་ཕྱིར་ན་ཁྱོད་ལ་ཕྱག་འཚལ་ནས་ནི་ཁྱོད་ཀྱི་རྣམ་ཐར་ནོར་བུའི་ཕྲེང༌། ། བརྗོད་པའི་ཡུལ་ལས་འདས་མོད་ནའང་བརྗོད་འདོད་བདག་ལ་བཀའ་དྲིན་སྩོལ་ཅིག་ཀྱེ། ། རྣམ་ཀུན་མཆོག་ལྡན་སྟོང་ཉིད་ལང་ཚོའི་དཔལ་ཡོན་དུ་མས་མཛེས་པའི་མ་མ་དང༌། ། འགྱུར་མེད་བདེ་བའི་དཔལ་འབྱོར་སྟོབས་ཀྱིས་སྒེག་པའི་ཡབ་རྗེ་བཅོམ་ལྡན་རིགས་ཀྱི་བདག ། གཉིས་མེད་རོལ་པའི་དཔལ་ལས་ལེགས་འཁྲུངས་མགོན་པོ་རྡོ་རྗེ་འཆང་དབང་དེ་ཉིད་ནི། ། རང་རིག་མཛེས་མའི་དཔལ་དང་ཁ་སྦྱོར་བདེ་ལ་རྟག་རོལ་རང་བཞིན་མེད་དང་སྙིང་རྗེ་ཡི། ། སྒྲ་དབྱངས་འགག་པ་མེད་པར་ས་གསུམ་ཀུན་ཏུ་ཁྱབ་པར་སྒྲོག་མཁས་པ། ། སྐལ་ལྡན་རྣམས་ལ་གཞོམ་མེད་སྒྲ་དེས་ཐར་པའི་ལམ་སྟོན་མཆོག་གི་དཔལ་སྟེར་བ། །
སྣང་གྲགས་འདི་རྣམས་གདོད་མའི་མགོན་པོ་གར་དབང་རྒྱལ་པོ་དེ་ཡི་རྣམ་འཕྲུལ་མཆོག ། ཐུགས་བསྐྱེད་ཚུལ་དང་ཚོགས་གཉིས་རྒྱ་མཚོའི་ཕ་མཐར་འབྱོན་མཁས་མཛད་པའི་རྣམ་འཕྲུལ་ནི། ། བཅུ་གཉིས་སྟོན་སོགས་ཐུབ་དབང་རྒྱལ་པོ་དེ་ཡང་རྒྱལ་བ་འདི་ལས་གཞན་མིན་ཞིང༌། ། སེམས་ཅན་མ་ལུས་སྒྲོལ་བའི་སླད་དུ་བརྒྱད་ཁྲི་བཞི་སྟོང་དྲི་མེད་ཆོས་ཀྱི་ནི། ། འཁོར་ལོས་དམན་དང་རྒྱ་ཆེའི་དོན་ལ་མོས་རྣམས་འདུལ་བར་མཛད་པ་གང་ཡིན་དང༌། ། འོག་མིན་ཞིང་དུ་མངོན་བྱང་ལྔ་ལས་མངོན་པར་སངས་རྒྱས་དག་པའི་གདུལ་བྱ་རྣམས། ། འདུལ་མཛད་རྒྱུད་སྡེའི་ཆོས་རྣམས་དབང་པོ་རྣོ་ཞིང་ཟབ་མོའི་དོན་ལ་མོས་རྣམས་ལ། ། འཁོར་ལོས་བསྒྱུར་བའི་གཟུགས་ཀྱིས་གསུངས་པར་མཛད་པའང་ཉིད་ཀྱི་སྒྱུ་འཕྲུལ་མཛད་པའོ། ། འཁོར་འདས་མ་ལུས་རྣམ་པར་སྣང་བར་མཛད་ཅིང་དགོས་འདོད་རིན་ཆེན་འབྱུང་བའི་གནས། ། དྲི་མེད་འོད་ཟེར་དཔག་མེད་དང་ལྡན་མགོན་པོ་དོན་རྣམས་མ་ལུས་གྲུབ་པའི་གཙོ། །
རྡོ་རྗེ་སེམས་སོགས་རྣམ་མང་རིགས་ཀྱི་འཁོར་ལོ་མ་ལུས་རྒྱལ་བ་འདི་ཡི་གར། ། དེ་ཉིད་ཕྱིར་ན་རྒྱལ་བ་འདི་ཡང་རིགས་རྣམས་ཀུན་གྱི་བདག་པོ་ཞེས། ། རྒྱལ་དང་རྒྱལ་སྲས་རྣམས་ཀྱི་སྤྱི་བོར་རོལ་པའི་སྣང་བརྙན་དཀྱིལ་འཁོར་ཀུན་གྱི་གཙོ། ། བཻ་ཌཱུར་དྲི་མ་མེད་པའི་མདོག་ལྟར་སྔོ་སངས་མཚན་དཔེའི་དཔལ་ཡོན་དུ་མས་སྤྲས། ། ཟླ་བའི་ཞལ་ཅན་རྡོ་རྗེ་དྲིལ་བུས་མཛེས་པའི་ཕྱག་གཉིས་ཐུགས་ཁར་བསྣོལ་ཐབས་མཛད། ། སྲིད་ཞིའི་དཔལ་ལ་རོལ་ཡང་སྲིད་ཞིའི་མཐའ་ལ་མི་གནས་དཀྱིལ་ཀྲུང་རྫོགས་པར་བཞུགས། ། རིན་ཆེན་རུས་པའི་རྒྱན་འཆང་རལ་པའི་ཅོད་པན་བཅིངས་པའི་ཟར་བུ་གྲོལ་བ་ཡི། ། རྩེ་མོའི་བསིལ་གཡབ་གཡོ་བའི་ངད་ཀྱིས་འགྲོ་བའི་ཉོན་མོངས་ཚ་གདུང་སེལ་མཁས་ཤིང༌། ། ཡན་ལག་རྒྱ་མཚོའི་གསུང་གི་ཆུ་འཛིན་སྟུག་པོ་ལས་ནི་ངེས་དོན་བདུད་རྩིའི་ཆར། ། ངེས་པ་ལྔ་དང་ལྡན་པར་མཚུངས་མེད་དེས་ནི་སྲིད་མཐའི་བར་དུ་འབེབས་པར་མཛད། །
སྐུ་གསུང་ཐུགས་མཆོག་ནོངས་པ་མི་མངའ་འདོད་པའི་མཆོག་རྣམས་སྐད་ཅིག་ཉིད་ལ་སྟེར་བར་བྱེད། ། དཔལ་ལྡན་ཁྱོད་ཀྱི་རྣམ་ཐར་ཆོས་ཉིད་འབྱོར་བའི་དཔལ་གྱིས་གང་བའི་མཚོ་འགྲམ་དུ། ། དྲི་མེད་ལོངས་སྤྱོད་རྫོགས་དང་སྤྲུལ་པའི་ལྗོན་ཤིང་ཕྲེང་བའི་གར་སྟབས་ལང་ཚོ་ཅན། ། མཚན་དཔེའི་ཤེལ་གྱི་ལྕུག་ཕྲན་གཞོན་ནུས་འཁྲིལ་ཞིང་ཡོན་ཏན་མེ་ཏོག་རྒྱས་པའི་ཚལ། ། རྒྱལ་སྲས་བུང་བའི་ཚོགས་རྣམས་འཕུར་ལྡིང་བྱེད་ཅིང་མྱོས་པའི་ཟློས་གར་ཅི་ཡང་རྩེ། ། ཐེག་མཆོག་བདུད་རྩིའི་ལོངས་སྤྱོད་ངོ་མཚར་རྨད་དུ་བྱུང་བའི་བདག་པོ་ཁྱབ་བདག་རྗེ། ། འགྲོ་བ་ཀུན་གྱི་སྙིང་ལ་གནས་པ་དེ་ཡི་བཞིན་རས་ཀུན་གྱིས་མཐོང་བྱའི་ཕྱིར། ། རྣམ་ཐར་དྲི་མེད་ནོར་བུའི་ཕྲེང་བ་འདི་ལོངས་འདིས་ནི་ཡིད་ཀྱི་རྙོག་མ་སེལ། ། མཐོང་བྱའི་མགོན་པོ་དེ་ཡང་གེགས་མེད་པར་ནི་ཁྱོད་ལ་བསྟན་ཟིན་དེ་ཉིད་ཕྱིར། ། ཡེངས་པ་མེད་པར་ལྷན་ཅིག་འདི་དང་རོལ་ཞིང་དཔྱིད་ཀྱི་དཔལ་འབྱོར་རྒྱས་པར་མཛོད། །
ཀུནྡའི་འོད་དང་གངས་རིའི་ཕྲེང་བ་སྤེལ་ལེགས་རྩེ་མོར་ཉི་མའི་འོད་ལྟར་དཀར་བའི་དགེ་བ་དེས། ། གནས་ལུགས་རྟོགས་པའི་དབང་ཕྱུག་ཉིད་གྱུར་རྒྱུ་འབྲས་མིག་གི་སྣང་བས་འགྲོ་བ་རྣམས། ། རྡོ་རྗེ་འཛིན་པའི་གནས་ཐོབ་ཡན་ལག་བདུན་ལ་རོལ་ཅིང་རྩེ་བ་ཉིད་གྱུར་ཅིག ། ཅེས་པ་ནི་རྡོ་རྗེ་འཆང་ཆེན་པོའི་རྣམ་ཐར་ཟུར་ཙམ་བཀོད་པའོ།། ༈ ཁྱབ་བདག་རྡོ་རྗེ་འཆང་དབང་འདིས་རྗེ་བཙུན་ཏིལླི་པ་ལ་དངོས་སུ་རྒྱུད་སྡེའི་མན་ངག་རྣམས་གསུངས་ཏེ་རྗེས་སུ་བཟུང་བ་ཡིན་ཡང༌། འདིར་བློ་གྲོས་དམན་པ་རྣམས་རྗེས་སུ་བཟུང་བའི་ཕྱིར། མི་ཡི་བླ་མ་ཡོད་པར་བསྟན་པ་ནི། ཀླུ་སྒྲུབ་ཙཱརྻ་ལྭ་བ་པ། ། སྐལ་བ་བཟང་མོ་ང་ཡི་ནི། ། བཀའ་བབ་བཞི་ཡི་བླ་མ་ཡིན། །
ཞེས་གསུངས་པས། དང་པོ་ནི། རྡོ་རྗེ་འཆང༌། ཨིནྡྲ་བྷུ་ཏི། ཀླུའི་རྣལ་འབྱོར་མ། དེས་བཱི་སུ་ཀལྤ། ས་ར་ཧ། ཀླུ་སྒྲུབ། མ་ཏཾ་གི་ལས་ཕ་རྒྱུད་གསང་བ་འདུས་པ། དེའི་རྫོགས་རིམ་རིམ་ལྔ་དམར་ཁྲིད།
གདན་བཞིའི་རྒྱུད་མན་ངག་དང་བཅས་པ། གྲོང་འཇུག་རྣམས་ཏེ་བཀའ་བབ་དང་པོའོ། ། རྡོ་རྗེ་འཆང༌། ཡེ་ཤེས་ཀྱི་མཁའ་འགྲོ་མ། ཙཱརྻ་པ་ལས་སྒྱུ་འཕྲུལ་ཆེན་མོའི་རྫོགས་རིམ་སྒྱུ་མ་སུམ་རྒྱུད་སོགས་སྒྱུ་ལུས་ཀྱི་སྐོར་རྣམས་གསན་ཏེ་བཀའ་བབ་གཉིས་པའོ། ། རྡོ་རྗེ་འཆང༌། ཕྱག་ན་རྡོ་རྗེ། ཌོཾ་བི་པ། བི་ནཱ་བཛྲ། ལྭ་བ་པ་ལས་རྒྱུད་སྡེ་མཐའ་དག་གི་དགོངས་པའི་དོན་འོད་གསལ་གཙོ་བོར་གྱུར་པའི་རྫོགས་རིམ་བསྲེ་བའི་སྐོར་རྣམས་གསན་ཏེ་བཀའ་བབ་གསུམ་པའོ། །
རྡོ་རྗེ་འཆང༌། ཕྱག་ན་རྡོ་རྗེ། སློབ་དཔོན་ཡན་ལག་མེད་པའི་རྡོ་རྗེ། པདྨ་བཛྲ། མཁའ་འགྲོ་མ་སྐལ་བ་བཟང་མོ། དེ་ལས་དཔལ་དགྱེས་པའི་རྡོ་རྗེའི་རྩ་བཤད་ཀྱི་རྒྱུད་རྣམས་དང༌། དེ་ལ་བརྟེན་པའི་གཏུམ་མོ་གཙོར་གྱུར་གྱི་གདམས་པ་ཆོས་དྲུག་ལ་སོགས་གསན་པ་ནི། བཀའ་བབ་བཞིའི་བརྒྱུད་རིམ་མོ། ། དེ་རྣམས་ཀྱི་ལོ་རྒྱུས་ཟུར་ཙམ་བཤད་པར་བྱ་སྟེ།། ༈ །།དང་པོ་ཆོས་རྒྱལ་ཨིནྡྲ་བྷུ་ཏི་ནི།
ཨུ་རྒྱན་ཡུལ་གྱི་གྲོང་ཁྱེར་ཉམས་དགའ་ཞིང་བདེ་བའི་འབྱོར་བ་ཕུན་སུམ་ཚོགས་པ་དང་ལྡན་པའི་ཕོ་བྲང་ཆེན་པོ་ཉམས་དགའ་བ་དེར། འདོད་པའི་ཡོན་ཏན་ལྔ་ལ་རྩེ་དགའ་ཞིང་ཀུན་ཏུ་སྤྱོད་པ་ལས། ཕོ་བྲང་གི་ཡང་ཐོག་ཏུ་སྐྱོ་སངས་ལ་བྱོན་པའི་ཚེ། སངས་རྒྱས་འཁོར་དང་བཅས་པ་ངང་པའི་རྒྱལ་པོ་འདབ་མ་བརྐྱངས་པ་ལྟར་ནམ་མཁའ་ལ་བྱོན་པ་གཟིགས་ནས། དེའི་ལོ་རྒྱུས་དྲིས་པས། བློན་པོའི་མཆོག་གིས་ལན་ཞིབ་ཏུ་བསྙད་པ་ལས། དད་པར་གྱུར་ཏེ་སྤྱན་དྲངས་ནས་བསྙེན་བསྐུར་བྱས་ཏེ། ཆོས་ཉན་པའི་ཕྱིར་ཕྱག་བྱས་ནས་ཞབས་ལ་བཏུད་པའི་ཚེ། བཅོམ་ལྡན་འདས་ཀྱིས་འདོད་ཡོན་སྤོང་བའི་ཆོས་གསུངས་པས། རྒྱལ་པོས་གསོལ་པ།
ལུམྦིའི་ཚལ་ནི་ཉམས་དགའི་གནས། ། ཝ་ནི་སེང་གེར་གྱུར་ཀྱང་སླའི། ། འདོད་ཡོན་སྤངས་པའི་ཐར་པ་ནི། ། གཽ་ཏཾ་ནམ་ཡང་མི་འཚལ་ལོ། ། ཞེས་ཞུས་པས། དེ་ནས་བཅོམ་ལྡན་འདས་ཀྱིས། རྒྱལ་པོ་དེ་རྡོ་རྗེའི་ཐེག་པས་འདུལ་བར་གཟིགས་ནས། དཔལ་གསང་བ་འདུས་པའི་དཀྱིལ་འཁོར་དུ་རྡོ་རྗེ་རིག་མའི་ཚོགས་དང་ལྷན་ཅིག་སྤྱོད་པར་སྤྲུལ་ཏེ། དབང་བསྐུར་བས། དབང་དུས་སུ་གྲོགས་རྣམས་དང་ལྷན་ཅིག་གྲུབ་པ་བརྙེས་ཏེ།
དེ་ནས་རང་གི་རྟོགས་པ་བརྗོད་ནས་མངའ་འབངས་དང་བཅས་པ་ལུས་མ་སྤངས་པར་མཆོག་གི་གནས་སུ་གཤེགས་ཏེ། ཡུལ་དེ་ལན་གཅིག་སྟོངས་པའི་ཤུལ་དུ། མཚོ་ཆེན་པོ་ཀླུའི་དབང་པོ་དུ་མས་གང་བ་ཞིག་ཏུ་གྱུར་ཏོ། ། ཞེས་བྱུང་ཞིང༌། དེ་ནས་ཀླུ་ལས་གྱུར་པའི་རྣལ་འབྱོར་མ་ནི། ཕྱག་ན་རྡོ་རྗེས་ཀླུ་དེ་རྣམས་ལ་ཆོས་བསྟན་པས། རིམ་གྱིས་མིར་གྱུར་ནས་མཚོ་འགྲམ་ཏུ་གྲོང་ཁྱེར་ཆེན་པོར་གྱུར་ཏེ། དེ་རྣམས་ཀྱིས་རྡོ་རྗེ་ཐེག་པའི་ཆོས་ཉམས་སུ་བླངས་པས། དེ་རྣམས་དཔའ་བོ་དང་རྣལ་འབྱོར་མར་གྱུར་པའི་ནང་ནས། མཆོག་ཏུ་གྱུར་པ་ཀླུ་ལས་སྐྱེས་པའི་རྣལ་འབྱོར་མ་ཆེན་མོ་ཡིན་ཞིང༌།
དུས་རེ་ཞིག་གི་ཚེ་མཚོ་དེ་ཡང་སྐམ་པའི་ཤུལ་དུ་རང་བྱུང་གི་ལྷ་ཁང་ཞིག་བྱུང་བ་དེར། དཔའ་བོ་དང་རྣལ་འབྱོར་མ་རྣམས་བཞུགས་པ་ལ། ཕྱག་ན་རྡོ་རྗེས་དྲི་མ་མེད་པའི་རྒྱུད་སྡེ་རྣམས་ཀྱི་བཀའ་གཏད་དེ་སྤྲུལ་པ་བསྡུས་སོ། ། དེའི་ཚེ་རྒྱ་གར་ལྷོ་ཕྱོགས་ཨཽ་ཌི་བེ་ཤ་ནའི་རྒྱལ་པོ་བཱི་སུ་ཀལྤ་ཞེས་བྱ་བ་དེ་རྒྱལ་སྲིད་སྤངས་ཏེ། རབ་ཏུ་བྱུང་ནས་ཡོངས་སུ་རྫོགས་པའི་པཎྜི་ཏར་གྱུར་པ་ལས། ཐུགས་དགོངས་ལ། ཕ་རོལ་ཏུ་ཕྱིན་པའི་ཐེག་པ་འདི། ལས་དང་པོ་པ་རྣམས་ཉོན་མོངས་པ་སྤོང་བ་ལམ་དུ་བྱེད་པ་ལ། འོད་སྲུང་གིས་ཞུས་པའི་མདོ་ལས། ཇི་ལྟར་གྲོང་ཁྱེར་དབུས་ཀྱི་མི་གཙང་ལུད། །
དེ་ནི་བུ་རམ་ཤིང་པའི་ཞིང་ལ་ཕན། ། དེ་བཞིན་བྱང་ཆུབ་སེམས་དཔའི་ཉོན་མོངས་ལུད། ། རྒྱལ་དང་རྒྱལ་བའི་ཆོས་རྣམས་སྐྱེད་ལ་ཕན། ། ཞེས་ཉོན་མོངས་པ་མི་སྤོང་ཞིང་ལམ་དུ་འཁྱེར་བ་མཆོག་གི་ཐེག་པ་ཡོད་པར་རིག་ནས། དེ་ལྟ་བུའི་མཆོག་གི་ཐེག་པ་དེ་དང་མཇལ་བའི་སྨོན་ལམ་བཏབ་པ་ལས། མཁའ་འགྲོ་མས་ལུང་བསྟན་ནས། ཨུ་རྒྱན་གྱི་གནས་ཧེ་རུ་ཀ་རང་བྱུང་གི་ལྷ་ཁང་དུ་བྱོན་ཏེ་ཕྱག་དང་བསྐོར་བ་བྱས་ཤིང༌། མཎྜལ་ཕུལ་ནས་གསོལ་བ་བཏབ་པས། ཀླུ་ལས་སྐྱེས་པའི་རྣལ་འབྱོར་མ་ཆེན་མོས་དབང་བསྐུར་ཞིང༌། གདམས་པ་དང་རྗེས་སུ་གདམས་པ་མཐའ་དག་གནང་ནས།
དེས་ཀྱང་ཉམས་སུ་བླངས་པས་ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས་སོ།། ༈ །།ས་ར་ཧ་ཆེན་པོའི་ལོ་རྒྱུས་ནི། ཡུལ་རཱ་དྷ་ན་ཞེས་བྱ་བར། བྲམ་ཟེ་རིག་བྱེད་དང་ཉེ་བའི་རིག་བྱེད་ཐམས་ཅད་ཀྱི་ཕ་རོལ་ཏུ་སོན་པའི་མཆེད་བཞི་ཡོད་པ་ལས། རྗེ་བཙུན་དམ་པ་འདི་ནི་རིགས་སད་པའི་དཔའ་བོ་ཆེན་པོ་ཡིན་པས། བསྟན་པ་ལ་མངོན་པར་དད་ཏེ། མཁན་པོ་སྒྲ་གཅན་འཛིན་བཟང་པོའི་དྲུང་དུ་རབ་ཏུ་བྱུང་ནས། མཚན་ཡང་མཁན་པོ་ཉིད་དང་མཐུན་པར་གསོལ་ཏེ། སྡེ་སྣོད་ཐམས་ཅད་ལ་མཁས་པའི་ཕ་རོལ་ཏུ་སོན་ཏེ། བི་ཀྲ་མ་ལ་ཤཱི་ལའི་གཙུག་ལག་ཁང་གི་མཁན་པོའི་ཁུར་མཛད་ཅིང་བཞུགས་པའི་ཚེ།
ཡེ་ཤེས་ཀྱི་མཁའ་འགྲོ་མས་བསྐུལ་ནས། སློབ་དཔོན་བཱི་སུ་ཀལྤའི་ཞབས་ལ་གཏུགས་ནས་གསོལ་བ་བཏབ་པས། དེས་ཀྱང་དབང་བསྐུར་ཞིང་གདམས་པ་གནང་བ་ལ། ངེས་པ་ཅུང་ཟད་རྙེད་ནས། མཐར་ཕྱིན་པར་བྱ་བའི་ཕྱིར། རབ་ཏུ་བྱུང་བའི་ཆ་ལུགས་བོར་ཏེ། བྲན་མོ་མཚན་དང་ལྡན་པ་ཞིག་ཕྱག་རྒྱར་ཁྲིད་ནས། ནགས་སུ་ལྷན་ཅིག་སྒྲུབ་པ་མཛད་པའི་ཚེ། ཆུང་མ་ལ། ལ་ཕུག་འཚོད་དུ་བཅུག་ཏེ།
ཆུང་མ་འདྲེན་དུ་ཕྱིན་པས། ཏིང་ངེ་འཛིན་ལ་སྙོམས་པར་བཞུགས་ཏེ། ལོ་བཅུ་གཉིས་ཀྱི་བར་དུ་གནས་སོ། ། དེ་ལས་བཞེངས་པ་དང༌། བྲན་མོས་ཟས་དྲངས་པས། ལ་ཕུག་ཚོད་མ་ག་རེ་ཞེས་གསུངས་པས། བྲན་མོས་ཞིབ་ཏུ་བསྙད་པ་ལས། ད་ནི་གནས་དབེན་པར་སྒྲུབ་པ་ལ་འགྲོ་གསུངས་པས། དེའི་ཚེ་བྲན་མོ་ན་རེ། ལུས་ནི་དབེན་ཀྱང་སེམས་ཀྱི་འཁྲི་བ་མ་ཆོད་ན། །
དབེན་པར་མི་འགྱུར་ལོ་ནི་བཅུ་གཉིས་ཏིང་འཛིན་བཞུགས་གྱུར་ཀྱང༌། ། ལ་ཕུག་ཚོད་མའི་འཁྲི་བ་མ་ཆོད་དེ་འདྲའི་ཏིང་འཛིན་ཨེ་མ་མཚར། ། ཞེས་ཞུས་པས། མོ་བདེན་སྙམ་ནས་མདའ་མཁན་མོ་ཞིག་ཕྱག་རྒྱ་གཉིས་པར་ཁྲིད་ནས་སྤྱོད་པའི་དོན་དུ་གཤེགས་ཏེ། མདའ་ལེགས་པར་བསྲང་ན། གར་འཕངས་འགྲོ་བ་ལ་དཔེ་བྱས་ནས། གཉུག་མ་ལྷན་ཅིག་སྐྱེས་པའི་ཡེ་ཤེས་རྟོགས་ཏེ། མགུར་གསུངས་པ། ཁ་སང་ཕན་ཆད་དགེ་སློང་མིན། ། དེ་རིང་ཕྱིན་ཆད་དགེ་སློང་ཡིན། །
དོན་གྱི་དགེ་སློང་དགེ་སློང་ཆེ། ། ཧེ་རུ་ཀ་དཔལ་དགེ་སློང་མཆོག ། ཅེས་གསུངས་པས་སྐྱེ་བོ་རྣམས་ཀྱིས་འཕྱ་ཞིང་བཞད་གད་ཀྱི་གནས་སུ་བྱས་པ་ལ། རྫུ་འཕྲུལ་གྱིས་མ་དད་པའི་ཚོགས་རྣམས་ཟློག་པར་བྱས་ཏེ། དོ་ཧ་སྐོར་གསུམ་ལ་སོགས་པ་རྟོགས་པ་བརྗོད་པའི་མགུར་གསུངས་ཏེ། དཔལ་གྱི་རི་ལ་བཞུགས་ནས་དག་པའི་གདུལ་བྱ་རྣམས་བཏུལ་ནས། མཁའ་སྤྱོད་ཆེན་པོར་གཤེགས་སོ།། ༈ །།དེའི་སློབ་མ་མཆོག་ཏུ་གྱུར་པ་འཕགས་མཆོག་ཀླུ་སྒྲུབ་ཀྱི་རྣམ་པར་ཐར་པ་ནི། མདོ་རྒྱུད་ཉི་ཤུ་ནས་ལུང་བསྟན་པ་གསལ་བར་ཡོད་ཀྱང༌། རྗེ་བཙུན་འདི་ལ་ཚད་ལྡན་དུ་མི་བྱེད་པ་འགའ་ཡང་མེད་པས།
ཚད་ལྡན་དུ་སྒྲུབ་བྱེད་ཀྱི་ལུང་རྣམས་ནི་འདིར་མ་སྨོས་ཤིང༌། ད་ནི་རྣམ་ཐར་དངོས་ལ་འཇུག་པར་བྱ་སྟེ། དེ་ཡང་རྗེ་བཙུན་འདི། ལྷོ་ཕྱོགས་བྷེ་ཏ་ཞེས་བྱ་བའི་ཡུལ་དུ་བྲམ་ཟེའི་རིགས་ཤིང་ས་ལ་ལྟ་བུ་འབྱོར་པ་དང་ལྡན་པ་ཞིག་ཡོད་པ་ལས། བུ་མེད་པའི་སྡུག་བསྔལ་གྱིས་གཙེས་པར་གྱུར་ཏེ། དེའི་ཚེ་རྨི་ལམ་དུ། བྲམ་ཟེ་བརྒྱ་ལ་ཆོས་སྟོན་དྲངས་ན་བུ་རྙེད་པར་འགྱུར་ཞེས་ལྷས་ལུང་བསྟན་པ་ལྟར་བསྒྲུབས་པས། ཟླ་བ་བདུན་ན་ཁྱེའུ་གཟུགས་བཟང་ཞིང༌། ལྟ་ན་སྡུག་པ་ཞིག་བཙས་པར་གྱུར་ཏེ། མཚན་མཁན་ལ་བསྟན་པས།
སྐྱེས་བུ་ཆེན་པོའི་མཚན་དང་ལྡན་མོད། འོན་ཀྱང་ཞག་བདུན་གྱི་ཚེ་ལས་མེད། བྲམ་ཟེ་བརྒྱ་ལ་བསྙེན་བཀུར་ན་ཟླ་བ་བདུན་དང༌། དགེ་སློང་བརྒྱ་ལ་བསྙེན་བཀུར་ན་ལོ་བདུན་འཚོ་བར་འགྱུར་ཞིང་དེ་ལས་གཞན་པའི་ཐབས་མེད་དོ་ཟེར་ནས། དེ་ལྟར་བྱས་ཤིང་ལོ་བདུན་དུ་ཉེ་བ་ན་ཡབ་ཡུམ་གྱིས་སྲས་གྲོངས་པར་མ་བཟོད་པས། གཡོག་དང་བཅས་པ་འཁྱམ་དུ་བཏང་བས། རིམ་གྱིས་འཁྱམས་པ་ལས་ནཱ་ལེནྡྲའི་སྒོ་དྲུང་དུ་སྙན་ངག་གི་རིག་བྱེད་སྦྲེངས་པས་རྗེ་བཙུན་ས་ར་ཧས་གསན་ཏེ་དྲུང་དུ་ཉེ་བར་སླེབ་པ་ན། སྔར་གྱི་རྒྱུ་མཚན་ཞིབ་པར་ཕུལ་བས། རབ་ཏུ་འབྱུང་བར་ནུས་ན་འཆི་བདག་གི་བདུད་ལས་རྒྱལ་བའི་ཐབས་ཡོད་གསུངས་པ་ལ། དེ་ལྟར་བྱ་ཞུས་པས།
ཚེ་དཔག་མེད་འཆི་བདག་འཇོམས་པའི་དཀྱིལ་འཁོར་དུ་དབང་བསྐུར་ཞིང་ལོ་བདུན་ལོན་གྱི་བར་དུ་དེའི་གཟུངས་འདོན་དུ་བཅུག་པས། འཆི་བདག་གི་བདུད་ལས་ངེས་པར་རྒྱལ་ཏེ། མཁན་པོ་དེའི་རྗེས་སུ་རབ་ཏུ་བྱུང་ནས་རིག་པའི་གནས་ཐམས་ཅད་ལ་སྦྱངས་པའི་པཎྜི་ཏར་གྱུར་ཏེ། མཁན་པོ་དེ་ཉིད་དགེ་འདུན་དང་བཅས་པའི་དབུས་སུ། བསྟན་པ་ལ་ཡོངས་སུ་རྫོགས་པར་མཛད་དེ། མཚན་ཡང་དགེ་སློང་དཔལ་ལྡན་ཞེས་བྱ་བར་ཡོངས་སུ་གྲགས་པའོ། ། དེ་ནས་མཁན་པོ་དེ་ཉིད་ཀྱི་དྲུང་དུ་དཔལ་གསང་བ་འདུས་པའི་དབང་བསྐུར་རྒྱུད་གདམས་པ་དང་བཅས་པ་སོགས་རྒྱུད་སྡེ་བཞིའི་དོན་ལ་ལེགས་པར་སྦྱངས་ཤིང༌། ཡོངས་སུ་རྫོགས་པ་དང་མཁན་པོས་ཡུལ་དེར་མུ་གེ་ཉམ་ང་བ་ཞིག་ལོ་བཅུ་གཉིས་ཡོང་བར་མཁྱེན་ནས། དགེ་འདུན་རྣམས་ཉམ་ཉེས་པར་གྱུར་ན་མི་རུང་སྙམ་དུ་དགོངས་ཏེ། དགེ་སློང་དཔལ་ལྡན་ཞལ་ཏ་བྱེད་པར་བསྐོས་ནས།
མཁན་པོ་དེ་ཉིད་དཔལ་གྱི་རི་ལ་གཤེགས་སོ། ། དེ་ནས་དེའི་འོག་ཏུ་སློབ་དཔོན་འདིས་རྡོ་རྗེ་རྣལ་འབྱོར་མའི་རྣམ་འཕྲུལ་ཆང་འཚོང་མའི་གཟུགས་བཟུང་བ་ཞིག་གི་ནང་དུ་བྱོན་པས། དེའི་ལྕི་བ་གསེར་དུ་འདུག་པ་མཐོང་ནས། དེ་ལ་གསེར་འགྱུར་གྱི་གདམས་པ་ཡོད་པར་མཁྱེན་ནས་ཞུས་ཏེ། གསེར་འགྱུར་མཛད་ནས་ལོ་བཅུ་གཉིས་ཀྱི་བར་དུ་དགེ་འདུན་གྱི་ཞབས་ཏོག་བྱས་ནས་རྗེས་སུ་དེ་དག་གི་རྒྱུ་མཚན་བསྙད་པས་དགེ་འདུན་རྣམས་ཀྱིས་བཀའ་བགྲོས་ནས་སྨྲས་པ། ཁྱོད་ཀྱིས་དགེ་འདུན་ལ་མ་ཞུས་པར་གསེར་འགྱུར་བྱས་ནས་ལོག་འཚོ་ལ་སྦྱར་འདུག་པས་བཤགས་པའི་དོན་དུ་མཆོད་རྟེན་བྱེ་བ་གྱིས། གནས་འདིར་ཡང་མ་འདུག་ཅིག་ཅེས་བསྒོའོ། ། དུས་དེར་བདེ་བྱེད་ཅེས་བྱ་བའི་དགེ་སློང་ཞིག་གིས་རིག་པའི་རྒྱན་ཞེས་བྱ་བའི་གཞུང་ལུགས་འབུམ་ཕྲག་བཅུ་གཉིས་བྱས་ནས། པཎྜི་ཏ་རྣམས་སུན་འབྱིན་པར་བྱེད་པའི་ཚེ། སློབ་དཔོན་འདིས་སྡེ་སྣོད་ཀྱི་དོན་རྣམས་རིགས་པའི་ལམ་ལ་དྲངས་ནས།
ཡོད་པ་དང་མེད་པའི་ཕྱོགས་རྣམས་འཇིག་ཅིང་ཕམ་པར་མཛད་དོ། ། དེའི་ཆོས་གྲྭར་ཀླུའི་རྒྱལ་པོ་འཇོག་པོའི་བུ་གཉིས་ཁྱེའུ་གཞོན་ནུའི་གཟུགས་ཀྱི་འོངས་ཤིང་ལུས་ལ་ཙན་དན་གོ་ཤིརྵའི་ལྡེ་གུས་བྱུགས་ནས་འོང་བ་ལ། སློབ་དཔོན་གྱིས་དྲི་དེ་གསན་ཅིང་སྒྲོལ་མའི་སྐུ་བྱ་བའི་ཕྱིར་ཙནྡན་བསླངས་སོ། ། དེ་གཉིས་ཀྱིས་ཡབ་ལ་ཞུས་ཤིང་སློབ་དཔོན་ཀླུའི་ཡུལ་དུ་སྤྱན་དྲངས་ནས་ལོ་དྲུག་བར་དུ་བཞུགས་ཤིང་ཆོས་གསུངས་ནས། ཙན་དན་གོ་ཤིརྵ། ཡུམ་རྒྱས་པ། ཡི་གེ་ཉུང་ངུ་རྣམས་ཀླུས་ཕུལ་ནས་མི་ཡུལ་དུ་བྱོན། ཀླུ་རྣམས་ཀྱིས་གྲོགས་བྱས་ཤིང་གནོད་སྦྱིན་གྱི་འདམ་བླངས་ནས་མཆོད་རྟེན་བྱེ་བ་ཡང་གྲུབ། དེའི་ཚེ་སློབ་དཔོན་འདིའི་མཚན་ཡང་ཀླུ་སྒྲུབ་ཞེས་གྲགས་པར་མངོན་ནོ། ། དེ་ནས་ཙན་དན་གོ་ཤིརྵ་ལས་སྒྲོལ་མའི་སྐུ་ཡང་གྲུབ་ནས་སེམས་ཅན་རྣམས་ལ་ཕན་པའི་ཕྱིར་སེང་ལྡེང་དྲི་ལྡན་གྱི་ནགས་འདབ་ཏུ་བྲག་དྲིལ་བུ་གསེར་དུ་བསྒྱུར་བར་དགོངས་པའི་ཚེ།
སྒྲོལ་མ་མཆེད་ལྔའི་ཞལ་གཟིགས་ཤིང་དེ་དག་གིས་དཔལ་གྱི་རི་ལ་སྒྲུབ་པ་གྱིས་ཤིག་ཅེས་ལུང་བསྟན་ནས་མི་སྣང་བར་གྱུར་ཏོ། ། དེ་དུས་སྒྲོལ་མའི་སྒྲུབ་ཐབས་མཛད་ནས། རྫུ་འཕྲུལ་གྱིས་སྒྲ་མི་སྙན་དུ་བདུད་རྩི་ལེན་པའི་ཕྱིར་གཤེགས་པའི་ལམ་དུ་ཁྱེའུ་ཛེ་ཏ་ཀའི་ལག་ཡིག་བསྟན་ནས་རྒྱལ་པོར་འགྱུར་བའི་ལུང་བསྟན་མཛད་དེ། སྒྲ་མི་སྙན་དུ་གཤེགས་ཏེ་སྐུ་ཁྲུས་མཛད་པའི་ཚེ་ཆོས་གོས་ཤིང་ལ་བཀལ་བ་གཞན་གྱིས་ཁྱེར་བ་ལ་ངའི་ཡིན་ཞེས་གསུངས་པས། ང་བདག་ཅན་ཞེས་ཟེར་ནས་ངོ་མཚར་དུ་བྱས་སོ། ། དེ་ནས་སློབ་དཔོན་གྱིས་བདུད་རྩི་བསྣམས་ནས། སླར་དཔལ་གྱི་རི་ལ་འབྱོན་པར་དགོངས་པའི་ལམ་དུ་སྔར་ལུང་བསྟན་པའི་བྱིས་པ་དེ་རྒྱལ་པོར་གྱུར་པ་དང་མཇལ་ནས། སློབ་དཔོན་རྟག་པར་རྒྱལ་པོའི་ཁབ་ཏུ་བཞུགས་པར་གསོལ་བ་བཏབ་པས། ཡིད་བཅུག་པའི་དབང་གིས་ལོ་གསུམ་བཞུགས་པར་སྣང་ངོ༌། ། རྒྱལ་པོའི་བཙུན་མོ་མཛེས་པའི་ལང་ཚོས་སྐྱེ་བོ་རྣམས་ཀྱི་ཡིད་འཕྲོག་པར་བྱེད་པ་ཞིག་ཡོད་པ་དེས།
སློབ་དཔོན་ལ་ཆགས་པའི་དབང་གིས་བུད་མེད་ཀྱི་སྒྱུ་རྩལ་དུ་མའི་སྒོ་ནས་འདོད་པའི་མདའ་འཕེན་པར་གཟས་ཀྱང་རྔོ་མ་ཐོགས་པས། བཙུན་མོ་ངོ་ཚ་བའི་དབང་གིས། སློབ་དཔོན་གྱིས་ཁོ་མོ་ལ་སྤྱད་དོ་ཞེས་སྐུར་བ་བཏབ་པས། དེའི་ཚེ་སློབ་དཔོན་འདྲ་བའི་རྒྱལ་བུ་ཞིག་ཀྱང་བཙས་སོ། ། དེར་མི་རྣམས་ཀྱིས་སྐུར་བ་བཏབ་པ་ལ། ཨཱརྻ་དེ་བས་ཤོག་འདག་ལས་བྱས་པའི་མ་ཧེའི་གཟུགས་དཀར་གསལ་མཛེས་པ་ཞིག་མ་ཧེ་འདུ་བའི་གནས་སུ་བཤམས་པས། མ་ཧེ་མོ་རྣམས་དེ་ལ་ཆགས་ཏེ། ཕྱིས་མ་ཧེའི་བུ་རྣམས་དཀར་གསལ་དུ་བྱུང་བས། སློབ་དཔོན་གྱི་སྐུར་བ་སངས་སོ། ། དེ་ནས་སློབ་དཔོན་དཔལ་གྱི་རི་ལ་བྱོན་ནས་བདུད་རྩི་སྒྲུབ་པ་བུམ་པ་གང་བྲམ་ཟེ་ཆེན་པོ་ལ་ཕུལ་བས་དེས་ཀྱང་རྒྱ་མཚོ་ཆེན་པོ་བདུད་རྩིར་བསྒྱུར་བའི་རྫུ་འཕྲུལ་དབང་དུ་མཛད་ནས།
སློབ་དཔོན་གྱིས་ཐུགས་རྒྱལ་བཅག་སྟེ་རྗེས་སུ་གདམས་པ་ཡང་བསྟན་ནས་ཡབ་སྲས་ལྷན་ཅིག་དཔལ་གྱི་རི་ལ་ལོ་བཅུ་གཉིས་སྒྲུབ་པ་མཛད་དེ། སློབ་དཔོན་འདིས་ཕྱི་རོལ་གྱི་རྒོལ་བ་ངན་པ་རྣམས་ནི་ཚར་བཅད། སློབ་དཔོན་འཕགས་པ་ལྷ་དང་ཀླུའི་བྱང་ཆུབ་ལ་སོགས་པའི་བུ་ཆེན་རྣམས་ནི་ཆོས་ཀྱི་རྒྱལ་ཚབ་ཏུ་དབང་བསྐུར། འཁོར་ལོ་དང་པོའི་དགོངས་འགྲེལ་དུ་རིན་ཆེན་ཕྲེང་བ་ལ་སོགས་གཏམ་ཚོགས་རྣམས་མཛད། བར་པའི་དགོངས་འགྲེལ་དུ་རྩ་བ་ཤེས་རབ་ལ་སོགས་རིགས་པའི་ཚོགས། ཐ་མའི་དགོངས་འགྲེལ་དུ་ཆོས་དབྱིངས་བསྟོད་པ་ལ་སོགས་བསྟོད་པའི་ཚོགས་རྣམས་དང༌། གསང་བ་འདུས་པའི་རིམ་ལྔ། མདོར་བྱས་འོད་སྙེ་མདོ་འགྲེལ་ལ་སོགས་པ་རྒྱུད་སྡེའི་ཡིག་སྣ་དཔག་ཏུ་མེད་པ་མཛད་དེ། དཔལ་གྱི་རི་ལ་བཞུགས་པའི་ཚེ། སྔར་གྱི་རྒྱལ་པོའི་སྲས་དེས་རྒྱལ་སྲིད་ཐོབ་པའི་ཕྱིར་དབུ་བསླངས་པ་ལ་དབུ་སྐུ་ཤས་བཅད་དེ་སྦྱིན་པར་མཛད་པའི་རྩ་སྦུབས་ནས་ཚིག་བཅད་གསུམ་བྱུང་བ་ནི།
ང་ནི་བདེ་བ་ཅན་དུ་འགྲོ། ། ཕྱིས་ན་ལུས་འདི་ལའང་འཇུག་པར་འགྱུར། ། ཞེས་གསུངས་ཏེ། སྐུ་ལུས་རྡོ་བར་བྱིན་གྱིས་བརླབས་ནས། ད་ལྟའི་བར་དུ་ཡང་ཡོད་དོ་ཞེས་གྲགས་སོ། ། དེ་ལྟར་རྒྱལ་སྲས་ཀླུ་སྒྲུབ་མགོན་དེ་ཡི། ། རྣམ་ཐར་ཟུར་ཙམ་བཀོད་པའི་དགེ་ཚོགས་དྲི་མེད་དེས། ། ཀླུ་སྒྲུབ་མགོན་དེ་བདག་གི་སྙིང་ལ་གནས་པ་ཉིད་གྱུར་ཅིག ། ཅེས་འདི་ན་སྨྲའོ།། ༈ །།སློབ་དཔོན་མ་ཏཾ་གི་ཞེས་བྱ་བ་ནི།
སློབ་དཔོན་ཀླུ་སྒྲུབ་ཀྱི་གདམས་པ་དང་རྗེས་སུ་གདམས་པ་མཐའ་དག་གནང་ནས། མ་ཏཾ་གི་སྤྱིལ་པོའི་ནང་དུ་སྒྲུབ་པ་མཛད་པ་ལས། མཚན་དུ་གསོལ་བ་ཡིན་ཞིང༌། སློབ་དཔོན་འདི་ཉིད་ཀྱིས་རྗེ་བཙུན་ཏིལླི་པ་རྗེས་སུ་བཟུང་ནས་ལུས་དེ་ཉིད་ཀྱིས་མཁའ་སྤྱོད་དུ་གཤེགས་སོ།། ༈ །།ཨོཾ་སྭ་སྟི། རྡོ་རྗེ་རྣལ་འབྱོར་མས་ནི་རྗེས་བཟུང་དངོས་པོའི་གནས་ལུགས་བརྟག ། སྒྲུབ་པ་མཛད་ཚེ་འཆི་མེད་ཡུལ་ནས་ལྷས་ནི་སྤྱན་འདྲེན་ཞུས། ། རྣམ་དག་རྡོ་རྗེའི་སྐུ་བརྙེས་ཁྱོད་ནི་བདུད་ལས་རྣམ་པར་རྒྱལ། ། བྱེད་པའི་ལས་ལ་མཚན་གསོལ་གྲུབ་ཆེན་དེ་ནི་རྒྱལ་གྱུར་ཅིག ། དེ་ཡང་སློབ་དཔོན་ཀུ་ཀུ་རི་པ་ནི།
རྣལ་འབྱོར་གྱི་སྤྱོད་པས་ཕྱོགས་ཀུན་ཏུ་རྒྱུ་ཞིང་བྱོན་པའི་ལམ་དུ་ཁྱི་གུ་འཆི་ལ་ཁད་ཅིག་འདུག་པ་ལ་སྙིང་རྗེ་སྐྱེས་ཏེ་ཡུལ་ཀ་པ་ལ་ས་ཧུ་ཞེས་བྱ་བའི་བར་དུ་ཁུར་ནས་བྱོན་ཞིང་ཡུལ་ཕྱོགས་དེ་དང་ཉེ་བ་ཞིག་ན། རང་བཞིན་གྱིས་གྲུབ་པའི་ཕུག་ཅིག་འདུག་པ་དེར། ལོ་བཅུ་གཉིས་ཀྱི་བར་དུ་སྒྲུབ་པ་མཛད་པས་མངོན་པར་ཤེས་པ་ལྔ་ལ་སོགས་པ་ཐུན་མོང་གི་དངོས་གྲུབ་རྣམས་བརྙེས་ཏེ། སུམ་ཅུ་རྩ་གསུམ་གྱི་ལྷ་རྣམས་ཀྱིས་སྤྱན་དྲངས་པའི་ཤུལ་དུ། ཁྱི་གུ་ལུས་པས་སློབ་དཔོན་ཁྱི་གུ་ལ་ཐུགས་བརྩེ་བ་སྐྱེས་ཏེ། ལྷ་རྣམས་ཀྱིས་བཞུགས་པར་གསོལ་ཡང་མ་གསན་པར་སྔར་གྱི་ཕུག་ཏུ་བྱོན་པས། ཁྱི་གུ་དེས་ས་བྲུས་པའི་ཤུལ་དུ་ཆུ་མིག་ཅིག་བྱུུང་འདུག་པ་ལ། ཐུགས་ཐེ་ཚོམ་པའི་ཚེ། ཁྱི་གུ་དེ་ཡེ་ཤེས་ཀྱི་མཁའ་འགྲོ་མར་གྱུར་ནས་རིགས་ཀྱི་བུ་ཁྱོད་ལྷ་རྣམས་ཀྱི་དབང་དུ་མ་སོང་བས། སྔར་གྱི་དངོས་གྲུབ་དེ་ལས་ཆེས་ཁྱད་པར་དུ་འཕགས་པའི་དངོས་གྲུབ་ཁོ་མོས་སྦྱིན་པར་བྱའོ། །
ཞེས་གསུངས་ནས་མཁའ་འགྲོ་མ་དེ་དང་ལྷན་ཅིག་ཏུ་སྤྱོད་པ་མཛད་དེ། མཆོག་གི་དངོས་གྲུབ་བརྙེས་པ་ནི་སློབ་དཔོན་ཀུ་ཀུ་རི་བའི་རྣམ་ཐར་རོ།། ༈ །།ད་ནི་སློབ་དཔོན་ཙཱརྻ་པའི་རྣམ་ཐར་བརྗོད་པར་འདོད་ནས་སྨྲས་པ། གང་སྔོན་ཚོགས་གཉིས་ཆུ་གཏེར་ཆེ་ལས་རབ་འཁྲུངས་གསུང་རབ་རིན་ཆེན་མང་པོའི་རྒྱན་འཆང་མཛེས་པའི་དཔལ་ཡོན་ཅན། ། མཁས་ཤིང་གྲུབ་པ་ཀུན་གྱི་སྤྱི་བོའི་རྒྱན་གྱུར་ཡིད་ལ་བདེ་བའི་དཔལ་འབྱོར་སྟེར་མཁས་ཁྱོད་ཀྱི་སྐུ་གསུང་ཐུགས། ། རྙོག་པ་མི་མངའ་རྒྱུད་དོན་དྲི་མ་མེད་པའི་འོད་ཟེར་གཞུང་དྲུག་ཚོགས་རྣམས་གསལ་བར་སྤྲོ་མཁས་གང་ཡིན་ཁྱོད། ། ཨེ་མ་རྒྱལ་བས་ལུང་བསྟན་སྲིད་པ་བར་དོར་མཆོག་གི་དངོས་གྲུབ་བརྙེས་པ་དེ་ཡི་ཞབས་ལ་ཕྱག་འཚལ་ལོ། ། བདག་ཉིད་འདི་ཤར་ཕྱོགས་བྷངྒ་ལའི་བྱེ་བྲག་ཨུ་རུ་བྷི་ཤའི་གྲོང་ཁྱེར་དུ་རྗེ་རིགས་ལས་རབ་ཏུ་བྱུང་ཞིང་སྡེ་སྣོད་ཀྱི་དོན་ལ་མཁས་པར་མཛད་དེ། སློབ་དཔོན་ཛཱ་ལེནྡྷ་ར་པ་དང༌། ཀུ་ཀུ་རི་པ་ལས་དབང་བསྐུར་དང་རྒྱུད་སྡེའི་མན་ངག་རྗེས་སུ་བསྟན་པ་དང་བཅས་པ་མཐའ་དག་མནོས་ཏེ།
སྒྲུབ་པ་མཛད་པས་དྲོད་ཀྱི་ཡོན་ཏན་ཅུང་ཟད་ཐོབ་ནས་སློབ་མ་རྣམས་ལ་སྤྱོད་པ་མཛད་པའི་དུས་བཏབ་ཏེ། སློབ་དཔོན་ཛཱ་ལེནྡྷ་ར་པ་ལ་ཞུས་པས་ཁྱོད་ཀྱིས་ཡོན་ཏན་ཐོབ་བམ་གསུངས་པ་ལ། སྟག་ལ་རིངས་བའི་ལྟ་སྟངས། མ་ཧེ་ལ་དབང་དུ་བྱ་བ། ཀྲིཥྞ་ས་ར་དགུག་པ་དང༌། ཤིང་ཐོག་ལ་ལྷུང་བའི་ལྟ་སྟངས་རིམ་པ་ལྟར་མཛད་པས། ། སློབ་དཔོན་གྱིས་ཁྲོལ་དང་གསུངས་པ་ལ། དེ་རྣམས་འགྲོལ་བར་མ་ནུས། དེ་རྣམས་སློབ་དཔོན་གྱིས་བཀྲོལ་ཏེ། སྤྱོད་པ་བྱེད་པ་ལ་རྣམ་ཤེས་དང་ཡེ་ཤེས་ཀྱི་ལས་ཆ་མཉམ་ཤིང་བསད་པ་གསོ་ནུས་པར་དགོས་པས་མ་འགྲོ་གསུངས་ཀྱང་མ་གསན་པར་འབྱོན་པར་ཆས་པ་ན་སློབ་དཔོན་གྱི་ཟ་མ་ཏོག་ནས།
རྒྱན་དྲུག་དང་ཌཱ་མ་རུ་གནང་ནས་ཅིས་ཀྱང་འགྲོ་ནའང་དེ་ཝཱི་ཀོ་ཊར་མ་འགྲོ་ཞེས་གདམས་སོ། ། དེ་ནས་འཁོར་སུམ་སྟོང་དང་བཅས་པ་སྤྱོད་པ་ལ་གཤེགས་ཏེ་ཞབས་ཁྲུ་གང་ཙམ་ས་ལ་མི་རེག་ཅིང༌། བརྟེན་ས་མེད་པའི་གདུགས་བདུན་ནམ་མཁའ་ལ་རང་འཁྲོལ་བའི་རྫུ་འཕྲུལ་གྱི་བྱོན་ཞིང༌། གངྒཱའི་འགྲམ་དུ་སླེབ་པ་ན། མཛེ་མོ་ཞིག་འདུག་པ་དེས་ཁོ་མོ་སྒྲོལ་ཅིག་ཅེས་སྨྲེ་སྔགས་འདོན་པ་ལ། ཐུགས་དགོངས་བཏང་བས་མཛེ་མོ་འདི་ཁུར་ན་རྒྱན་རྣམས་ཆུད་ཟ་ཞིང་གྲིབ་ཀྱང་འཕོག་པར་འགྱུར་བས་མི་རུང་སྙམ་ནས་ཚམ་ཚོམ་མེད་པར་ཆུ་བོའི་སྟེང་དུ་བྱོན་པས། དཀྱིལ་དུ་སླེབ་པ་ན། བླ་མ་ལ་ཡང་འདི་ལྟ་བུའི་རྫུ་འཕྲུལ་མེད་དགོངས་པས། ཆུ་ནང་དུ་བྱིང་ཞིང་མོས་གུས་བྱས་པས་ཕར་ཁར་ཐོན་ནོ། ། དེའི་ཚེ་མཛེ་མོ་དགེ་ཚུལ་ཚེམ་བུ་པས་ཁུར་བས་ཆུ་བོའི་དབུས་སུ་ཕྱིན་པ་ན་མཛེ་མོ་རྡོ་རྗེ་ཕག་མོ་དང༌།
དགེ་ཚུལ་དེ་ཉིད་ཧེ་རུ་ཀར་གྱུར་ནས་ཁྱོད་ཀྱིས་སྤྱོད་པ་མི་འོང༌། ཅིས་ཀྱང་འགྲོ་ནའང་དེ་ཝཱི་ཀོ་ཊར་མ་འགྲོ་ཞེས་ལུང་བསྟན་ནས་མི་སྣང་བར་གྱུར་ཏོ། ། དེ་ནས་བྱོན་པའི་ལམ་དུ་རྨོས་མཁན་ཞིག་ཆང་ས་འོག་ཏུ་སྦས་ནས་འདུག་པ་བསླངས་པས། སྟེར་དུ་མ་འདོད་ནས་རྡོ་ལ་ཆུ་ཅུང་ཟད་འཛག་པ་ཞིག་འདུག་པ་ལ་འཐུངས་ཟེར་བས། མི་ངོམས་བྱས་པ་ལ། ངོམས་པར་བྱ་ཡི་འཐུངས་ཟེར་བས་བཏུངས་པས་ཟད་པར་མ་གྱུར་ཏོ། ། དེ་ནས་གླང་གཉིས་སྡིགས་མཛུབ་ཀྱིས་བསད་པས་གསོ་བར་མ་ནུས། སྔར་ལྟར་ཟེར་ཞིང་ཁོ་རང་གི་གསོས་སོ། ། དེ་ནས་ཤིང་ཐོག་སྲུང་བའི་བུ་མོ་ཞིག་འདུག་པ་ལ་ཤིང་ཐོག་བསླངས་པ་ལ་ཁྱོད་རྣལ་འབྱོར་པར་འདུག་པས་ཕོབ་ཟེར་བས། ལྟ་སྟངས་ཀྱིས་ཕབ་ཀྱང་སླར་མོས་འབྱར་བར་བྱས་ཏེ།
འབེབས་པར་མ་ནུས་སོ། ། དེ་ནས་ཀློག་མཁན་ཞིག་འདུག་པ་དྲི་བ་བྱས་པས། ཁྱོད་ཀྱིས་ཀློག་ཤེས་སམ་ཟེར་བས་བཀླགས་ཀྱང་ཀློག་པར་མ་ནུས་ཤིང་རིམ་གྱིས་བྷ་ག་ལའི་རྒྱལ་པོ་ཟླ་བ་རོལ་པའི་བློན་པོའི་མཆོག་གི་བསྙེན་བཀུར་བྱས་ཤིང་ཕྱིས་ནས་རྒྱལ་པོ་འཁོར་བཅས་ནང་པ་ལ་བཙུད་ནས་བསྟན་པ་དར་བར་མཛད་ནས་གཞུང་དྲུག་བརྩམས་ཏེ། མཐར་གྱིས་དེ་ཝཱི་ཀོ་ཊར་གཤེགས་ཏེ་བླ་མའི་བཀའ་བཅག་པའི་ཉེས་དམིགས་ཀྱིས་མཁའ་འགྲོའི་བར་ཆད་བྱུང་སྟེ། སྐུ་ལུས་དེ་བོར་ནས་སྲིད་པ་བར་དོར་མཆོག་གི་དངོས་གྲུབ་བརྙེས་སོ།། ༈ །།བཀའ་བབ་གསུམ་པ་ལས། སློབ་དཔོན་ཌོཾ་བྷི་པའི་ལོ་རྒྱུས་ནི། སློབ་དཔོན་འདི་ཡུལ་མ་ག་དྷའི་རྒྱལ་པོའི་རིགས་ཡིན་ཞིང་ཐོག་མར་སློབ་དཔོན་ནག་པོ་སྤྱོད་པ་ལས་དབང་བསྐུར་ཐོབ། དགྱེས་རྡོར་ལ་བརྟེན་པའི་བསྐྱེད་རྫོགས་ཀྱི་རྣལ་འབྱོར་བསྒོམས་ཤིང༌། རྒྱལ་སྲིད་ཆོས་བཞིན་དུ་བསྐྱངས།
ཕྱིས་ནས་གླུ་མཁན་གྱི་བུ་མོ་མཚན་ཉིད་དང་ལྡན་པ་ཞིག་ཕྱག་རྒྱར་ཁྲིད་ནས་རྒྱལ་སྲིད་བོར་ཏེ་ནགས་སུ་ལོ་བཅུ་གཉིས་སྒྲུབ་པ་མཛད་པས་རྡོ་རྗེ་འཆང་གིས་དངོས་སུ་བྱིན་གྱིས་བརླབས་ནས། མཆོག་གི་དངོས་གྲུབ་བརྙེས་སོ། ། དེའི་ཚེ་སྲས་ཀྱིས་རྒྱལ་སྲིད་མ་ཟིན་ནས་ཡབ་འཚོལ་དུ་བཏང་བས། གླུ་མཁན་གྱི་བུ་མོ་ཆུ་ལ་མི་བྱིང་བར་འདོམ་བཅོ་ལྔའི་འོག་ནས་ཆུ་བླངས་ཏེ། སློབ་དཔོན་ལ་འདྲེན་པ་མཐོང་ནས་ངོ་མཚར་དུ་གྱུར་ཏོ། ། དེ་ནས་སྤྱན་དྲངས་པའི་ཚེ་ཡབ་ཡུམ་སྟག་མོ་གྲུས་མ་ལ་བཅིབས་ཏེ་དུག་སྦྲུལ་གྱི་ལྕག་བྱས་ཡུལ་དུ་བྱོན་པ་ལ། རྒྱལ་སྲིད་འཛིན་པའི་གསོལ་བ་བཏབ་པས། རིགས་ངན་གྱི་བུ་མོ་དང་ལྷན་ཅིག་ཏུ་སྤྱད་པས་མེས་དག་པར་གྱིས་ཤིག་ཅེས་བསྒོ་བས་ཙན་དན་གྱི་མེ་དང་ཏིལ་གྱིས་མེའི་ནང་དུ་ཞག་བདུན་གྱི་བར་དུ་བསྲེགས་པས་མ་ཚིག་ཏེ། པདྨའི་ཟེ་འབྲུ་ལ་ཧེ་རུ་ཀ་ཡབ་ཡུམ་དུ་གྱུར་ནས་འདུག་པས། ཡུལ་མི་རྣམས་ཤིན་ཏུ་དད་པར་གྱུར་སྟེ།
ཌོཾ་བྷི་ཧེ་རུ་ཀ་ཞེས་པའི་མཚན་ཡང་དུས་དེར་གསོལ་ཏེ། སློབ་དཔོན་འདིས་མི་ཡུལ་དུ་ལོ་བདུན་བརྒྱ་བཞུགས་ནས། དཔག་ཏུ་མེད་པའི་གདུལ་བྱ་རྣམས་སྨིན་པར་མཛད་དེ། མཐར་གྱིས་ལུས་དེ་ཉིད་དང་བཅས་པ་མཁའ་སྤྱོད་དུ་གཤེགས་སོ།། ༈ །།སློབ་དཔོན་ཆེན་པོ་བཱི་ན་པའི་ལོ་རྒྱུས་ནི། ཡུལ་གྷའུ་རར་རྒྱལ་པོའི་སྲས་གཅིག་པུར་གྱུར་ཏེ། སྐྱོ་བ་སེང་བའི་ཚེ་རོལ་མོའི་ཚོགས་དང་ལྷན་ཅིག་ཏུ་སྤྱོད་པ་ལས་གོམས་པའི་མཐུས། ཏམ་བུ་རའི་སྒྲ་ལ་བརྟེན་ནས། སེམས་རྩེ་གཅིག་པའི་ཏིང་ངེ་འཛིན་ནི་ཐོབ་སྟེ་དུས་རེ་ཤིག་རྒྱལ་པོ་དེ་སྐྱོ་བར་གྱུར་པ་ལ། སློབ་དཔོན་རྟ་མཆོག་གིས་རྒྱལ་པོ་དེ་འདུལ་བའི་དུས་ལ་བབ་པར་གཟིགས་ནས་ཁྱོད་ཆོས་མི་བྱེད་དམ་ཞེས་སྨྲས་པས།
ཏམ་བུ་རའི་སྒྲ་དང་ལྷན་ཅིག་ཏུ་ཆོས་འགྲུབ་ན་རུང་ཞུས་པས་དབང་དང་གདམས་པ་མཐའ་དག་གནང་ནས། ཏམ་བུ་རའི་སྒྲ་ལ་རྟོག་ཏུ་བཅུག་པས། ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས་ཏེ། གྷའུ་རའི་སྐྱེ་བོའི་ཚོགས་ཀྱི་དོན་བྱས་ནས། ལུས་དེ་ཉིད་དང་བཅས་པ་མཁའ་སྤྱོད་དུ་གཤེགས་སོ།། ༈ །།སློབ་དཔོན་ཆེན་པོ་ལྭ་བ་པའི་ལོ་རྒྱུས་ནི། ཨུ་རྒྱན་གྱི་ཡུལ་དང་ཉེ་བར་གྲོང་ཁྱེར་སམ་བྷོ་ལ་ཞེས་བྱ་བའི་ཡུལ་གྱི་གྲོང་ཁྱེར་འབུམ་ཚོ་གསུམ་ལ་དབང་བྱེད་པའི་རྒྱལ་པོར་གྱུར་པའི་ཚེ། རྣལ་འབྱོར་གྱི་དབང་ཕྱུག་བྷི་ན་པས་དབང་བསྐུར་ཞིང་གདམས་པ་གནང་ནས་དེས་ཀྱང༌། རྒྱལ་སྲིད་དང་རིགས་ཀྱི་སྙེམ་པ་སྤངས་ཏེ། དུར་ཁྲོད་དུ་སྐྲའི་ལྭ་བ་དང༌།
ལྕང་ཁམ་གྱིས་འཚོ་ཞིང་དུས་རེ་ཞིག་ན་ཆོས་རྒྱལ་ཨིནྡྲ་བྷུ་ཏིའི་སྒོ་དྲུང་དུ་ལམ་སྲང་ཆེན་པོ་ཡོད་པ་དེར་རྡོ་ལེབ་ཀྱི་སྟེང་དུ་ལོ་བཅུ་གཉིས་ཀྱི་བར་དུ་གཉིད་ལོག་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས་ཏེ། དུར་ཁྲོད་མུན་པ་སྒྲ་སྒྲོག་ཏུ་གསང་སྤྱོད་མཛད་པ་ལ། ཕྱི་པའི་ཌཱ་ཀི་མ་རྣམས་ཀྱིས་བར་ཆད་བརྩམས་ཀྱང་མ་ཚུགས་པར་ཌཱ་ཀི་དེ་རྣམས་རྒྱལ་པོའི་བཙུན་མོར་འདུག་པ་རྣམས་བཏུལ་ཏེ། མགོ་ལ་སློབ་དཔོན་གྱིས་མཆིལ་ལྷམ་དང༌། སྣ་ཕུག་ནས་སྣ་གཅུ་རྒྱུས་པས་ད་ལྟ་ཡང་བུད་མེད་རྣམས་ལ་རྒྱན་གྱི་རྣམ་པ་དེ་ལྟ་བུ་ཡོད་པར་གྲགས་ཤིང་སློབ་དཔོན་འདི་འཁོར་བདུན་བརྒྱ་དང་བཅས་པ་ལུས་དེ་ཉིད་ཀྱིས་མཁའ་སྤྱོད་དུ་གཤེགས་སོ།། ༈ །།གཉིས་མེད་རོལ་པའི་སློབ་དཔོན་ཡན་ལག་མེད་པའི་རྡོ་རྗེའི་རྣམ་ཐར་ནི། དེའང་སློབ་དཔོན་འདིའི་ཡུལ་ཀན་རྩི་ཞེས་བྱ་བ་ཡིན་ལ། ཡབ་གྲོང་ཁྱེར་འབུམ་ཚོ་བརྒྱད་ཅུ་རྩ་བཞི་ལ་དབང་འབྱོར་པའི་རྒྱལ་པོ་ཨིནྡྲ་བྷུ་ཏི་དེ་སྲས་ཀྱིས་དབེན་པར་གྱུར་ཏེ། དཀོན་མཆོག་ལ་གསོལ་བ་བཏབ་པས། བཙུན་མོ་དམ་པ་མངལ་དང་ལྡན་པར་གྱུར་པའི་རྨི་ལམ་དུ།
རི་རབ་ཟ་ཞིང་རྒྱ་མཚོ་འཐུང་དང་ཉི་ཟླ་མིད། ། ཁམས་གསུམ་མ་ལུས་རྐང་པའི་ཁྱོན་གྱིས་རྫིས་པ་སོགས། ། རྨིས་པའི་དོན་རྣམས་རྒྱལ་པོ་ལ་ནི་ལེགས་པར་བསྙད། ། བལྟམས་པའི་ཚེ་ན་གཏེར་རྡོལ་ལ་སོགས་དགེ་མཚན་རྒྱལ་དང་མཚུངས་པ་དེ་ལ་ཕྱག་འཚལ་ལོ། ། དེ་ནས་རྒྱལ་བུ་གཞོན་ནུ་དེ་བསྐྱེད་བསྲིངས་ནས་ཆེར་སྐྱེས་པ་དང༌། རྒྱལ་སྲིད་སྤངས་ནས་རབ་ཏུ་བྱུང་ཞིང་རྫོགས་པའི་པཎྜི་ཏར་གྱུར་ནས་རྒྱལ་པོའི་མཆོད་གནས་མཛད་དེ། ཆོས་གསུངས་པ་ལ། བུད་མེད་མི་སྡུག་པའི་མཚན་དང་ལྡན་པ་ཞིག་གིས་རེས་དགོད་པ་དང༌། རེས་ངུ་བ་སོགས་རྣམ་འགྱུར་མི་མཐུན་པ་བསྟན་པས་པཎྜི་ཏ་ཐེ་ཚོམ་དུ་གྱུར་ཏེ། ཕག་ཏུ་དྲིས་པས་ཁྱོད་ཀྱིས་ཚིག་རྣམས་ཤེས་པས་དགའ་ཞིང་དགོད།
དོན་མི་ཤེས་པས་ཁྲེལ་ཞིང་ངུ་བ་ཡིན་ཟེར་བས་འོ་ན་དོན་སུས་ཤེས་བྱས་པ་ལ། ཨུ་རྒྱན་ན་ངའི་མིང་པོའི་སློབ་མ་ཕག་ཚང་བ་ཞེས་བྱ་བ་རིགས་ངན་གྱི་རྣལ་འབྱོར་པ་ཞིག་ཡོད་པས། དེའི་ཞབས་ལ་གཏུགས་ཤིག་ཅེས་ལུང་བསྟན་པ་བཞིན་ཕག་རྫི་རྒན་རྒོན་གཉིས་བུ་མོ་མཛེས་མ་ཞིག་དང་བཅས་པ་གྲོང་འདབས་སུ་འདུག་པ་ལ་ཆོས་ཞུས་པས་ལན་མ་བྱུང་ཞིང༌། རོལ་ནང་ནས་བུ་མོས་བསྒྲུགས་པའི་འབུ་ཚོད་གསོལ་ཞིང་འདུག་པ་ཁོང་ལ་ཡང་གནང་བས། མ་གསོལ་བར་ཐེ་ཚོམ་གྱིས་གནས་པའི་ཚེ། རྒད་པོ་ན་རེ་ཁྱོད་ནི་རིགས་ཀྱི་དྲེགས་ཤིང་ཡོན་ཏན་གྱིས་སྙེམས་དང་བཅས་པས་སྣོད་དུ་མི་རུང་གསུངས། དེ་ནས་མཎྜལ་ཕུལ་ཞིང་ནན་གྱིས་ཞུས་པ་ལས། སྤྲུལ་པའི་དཀྱིལ་འཁོར་དུ་དབང་བསྐུར་ཞིང༌། རྒྱུད་དང་མན་ངག་མ་ལུས་པ་གནང་ཞིང་བུ་མོ་དེ་དང་ལྷན་ཅིག་ཏུ་དཔལ་གྱི་རི་ལ་སྒྲུབ་པ་མཛད་དེ། དངོས་གྲུབ་བརྙེས་ནས་མུ་གེ་བྱུང་བའི་དུས་སུ་ཡུལ་དུ་ཀླུའི་རྒྱལ་པོ་གཟིར་ནས་འབྲུའི་ཆར་ཕབ་སྟེ།
རང་གི་ཁབ་དུ་ཕྱིན་པས་རྒྱལ་པོས་རིགས་ངན་གྱི་བུ་མོ་དང་ལྷན་ཅིག་རིགས་ཉམས་པར་བྱས་པས་ཙན་དན་གྱི་མེ་ལ་སྲེགས་ཤིག་ཅེས་བགོས་ཏེ་བསྲེགས་པས་ཞག་བདུན་གྱི་བར་དུ་དུ་བའི་སྦྲེང་མ་ཆད་པར་འདུག་པའི་ནང་དུ་ལྟས་པས་ཟིལ་བ་ཁྲོམ་མེར་འདུག་པ་ལ་རྒྱལ་པོ་འཁོར་བཅས་འགྱོད་པའི་མེས་གདུངས་ཤིང་སླར་དད་ནས། གུ་རུ་མཚོ་སྐྱེས་རྡོ་རྗེ་མཚན་ཡང་གསོལ་ཏེ། དེ་རྣམས་རྗེས་སུ་བཟུང་ནས་ལུས་དེ་ཉིད་ཀྱིས་མཁའ་སྤྱོད་དུ་གཤེགས་སོ།། ༈ །།དེའི་སློབ་མ་སྐལ་བ་བཟང་མོའི་ལོ་རྒྱུས་ནི། སུ་མ་ཏི་བློ་གྲོས་བཟང་མོ། དཔལ་གྱི་བློ་གྲོས་མ། ལྕམ་ལེགས་མིན་ཀཱ་ར་རྣམས་མཚན་གྱི་རྣམ་གྲངས་ཡིན་པ་ལས། རྒྱལ་པོ་ཨིནྡྲ་བྷུ་ཏིའི་ལྕམ་ལེགས་མིན་ཀཱ་ར་ཞེས་པ་མཚན་དང་ལྡན་ཞིང་བསྟན་པ་ལ་དད་པ་ཞིག་ཡོད་པ་ལ། སྐུ་མཛེ་བྱུང་བ་འཕགས་པ་སྤྱན་རས་གཟིགས་དབང་ཕྱུག་ལ་གསོལ་བ་བཏབ་པས་སོས་པར་གྱུར་ཏེ། གྲུབ་ཆེན་མཚོ་སྐྱེས་རྡོ་རྗེ་ལ་བཏུད་ཅིང་མོས་གུས་བྱས་པས།
རྡོ་རྗེ་འཆང་སོགས་སངས་རྒྱས་དང་བྱང་སེམས་མང་པོའི་ཞལ་མཐོང་ཞིང་རྗེས་སུ་བསྟན་པ་ཡང་ཐོབ་ནས་སྒྲུབ་པ་བརྙེས་ཏེ། ལངྐ་པུ་རིའི་རྒྱལ་པོའྀི་སྒོ་དྲུང་དུ་བྱོན་ནས། སྨྱོན་མའི་བརྟུལ་ཞུགས་ཀྱི་སྤྱོད་པས་རྒྱུ་ཞིང་བྱོན་པ་ལ་མཐོང་སྣང་སྣ་ཚོགས་པ་དག་བྱུང་སྟེ། ལ་ལས་ལུས་ལ་འོད་ཀྱིས་ཁྱབ་པ་དང༌། ལ་ལས་ལྷའི་བུ་མོ། ལ་ལས་སྨྱོན་མར་མཐོང་བའི་ཚེ། རྒྱལ་པོའི་ཕྱག་དར་བ་ཞིག་ལ་ཆོས་བསྟན་ནས། ཁྲོམ་དུ་རང་གི་དབུ་གྲི་གུག་གིས་བཅད་དེ་ཐོད་པར་བཅུག་ནས། ཕྱག་དར་བ་དང་ཁ་སྦྱར་ནས་མཐར་གྱིས་མཁའ་སྤྱོད་དུ་གཤེགས་སོ། ། བཀའ་བབ་བཞིའི་བརྒྱུད་པའི་བླ་མ་རྣམས་ཀྱི་རྣམ་ཐར་རྫོགས་སོ།། །།
༄། །རྗེ་བཙུན་ཏིལླི་པའི་རྣམ་ཐར་དབང་བཞིའི་ཆུ་རྒྱུན། དཔལ་ལྡན་དགའ་བཞིའི་དོན་ལ་རྟག་རོལ་དབང་བཞིའི་གནས་སུ་འབྱོན་པར་མཛད། ། རྟག་ཏུ་སྒྲིབ་བྲལ་འཆར་ནུབ་བྲལ་ཞིང་ཚ་ཟེར་འོད་ཀྱིས་ཁེངས་པ་འཕྲོག ། མི་ཤེས་མུན་པའི་ཚོགས་རྣམས་འཇོམས་པར་བྱེད་ཅིང་མཁྱེན་གཉིས་འོད་ཀྱིས་ཤེས་བྱའི་གནས་ཀུན་གཟིགས། ། བཀའ་བཞི་བརྒྱུད་པའི་བླ་མ་མཆོག་རྣམས་བདག་གི་སྙིང་ལ་གནས་པར་མཛད་དུ་གསོལ། ། དེ་རྣམས་ཀྱི་གདམས་པ་གཅིག་ཏུ་བསྡུས་པ། རྗེ་བཙུན་ཏིལླི་པའི་རྣམ་ཐར་མདོར་བསྡུས་ཙམ་ཞིག་བྲི་བར་འདོད་ནས་འདིར་སྨྲས་པ། རྒྱལ་བ་མཆོག་གི་གོ་འཕང་བརྙེས་ཀྱང་རྒྱལ་སྲས་གྲུབ་པའི་ཚུལ། ། མཁྱེན་གཉིས་མཆོག་གི་ཕ་མཐར་བྱོན་ཡང་གཞན་ངོར་སློབ་པའི་ཚུལ། ། ཟུང་འཇུག་མཆོག་གི་དོན་ལ་བཞུགས་ཀྱང་བླ་མ་བསྟེན་པའི་ཚུལ། །
གྲུབ་ཆེན་ཤེས་རབ་བཟང་པོའི་རྣམ་ཐར་འགྲོ་ལ་གྲུབ་པར་མཛོད། ། དེ་ཡང་གྲུབ་ཆེན་འདི་འཁྲུངས་པའི་ཡུལ་ཤར་ཕྱོགས་ཟ་ཧོར་གྱི་ཡུལ་རྫ་གོ། ཡབ་བྲམ་ཟེ་གསལ་བ། ཡུམ་བྲམ་ཟེ་གསལ་ལྡན་མ་གཉིས་ལས་སྲས་ཀྱིས་དབེན་པ་ལ། ཕྱི་ནང་གི་ལྷ་རྟེན་རྣམས་ལ་མཆོད་པ་ཕུལ་ཞིང་གསོལ་བ་བཏབ་པས་དུས་རེ་ཞིག་ཡུམ་སེམས་ཅན་དང་ལྡན་པར་གྱུར་པ་ལས་ཟླ་གྲངས་རྫོགས་ནས་སྲས་མཚན་དང་ལྡན་པ་ཞིག་བཙས་པའི་ནུབ་མོ་ཡུལ་ཐམས་ཅད་འོད་ཀྱིས་གང་བར་གྱུར་ཏོ། ། མཚན་མཁན་ལ་བསྟན་པས་འདི་ནི་ལྷ་ཀླུ་གནོད་སྦྱིན་སངས་རྒྱས་གང་ཡིན་མ་འཚལ་བས། སྐྱེས་བུ་མཆོག་གྱུར་འདི་ནི་གཅེས་པར་སྐྱོངས། ། ཞེས་ཟེར་ཞིང༌། མིང་ཡང་གསལ་འོད་དུ་བཏགས་སོ། ། གཅེས་པར་སྐྱོང་བའི་ཚེ།
བུད་མེད་མི་སྡུག་པའི་མཚན་མ་དང་ལྡན་པ་ཞིག་ནམ་མཁའ་ལ་བྱུང་ནས། འདི་སྐད་གསུངས་པར་མངོན་ནོ། ། གཅེས་པར་བསྐྱངས་ཀྱང་མི་འཆི་བ་ནི་ཡོད་མ་ཡིན། ། སྐྱེས་བུ་མཆོག་འདི་རབ་ཏུ་བྱུང་ཞིང་རིག་པ་སློབས། ། ཞེས་གསུངས་སོ། ། དེ་ནས་ཕྱིས་རབ་ཏུ་བྱུང་ཞིང་རིག་པའི་གནས་ལ་མཁས་པའི་པཎྜི་ཏར་གྱུར་ཏེ། མཚན་ཡང་ཤེས་རབ་བཟང་པོ་ཞེས་གྲགས་སོ། ། དེ་ནས་སྔར་གྱི་བུད་མེད་དེས་ལུང་བསྟན་ཅིང་བྱིན་གྱིས་བརླབས་ནས། སོ་མ་པུ་རིའི་གཙུག་ལག་ཁང་དུ་ཞབས་ལ་ལྕགས་སྒྲོག་བཅུག་ནས་ལོ་བཅུ་གཉིས་སུ་བསྒྲུབ་པ་མཛད་པས། ། ཐུན་མོང་གི་དངོས་གྲུབ་བརྙེས་ཏེ། །
མ་དང་མཁན་པོ་ལ་ཉའི་རྣམ་ཤེས་མཁའ་ལ་སྤར་བ་སོགས་རྫུ་འཕྲུལ་རྣམས་བསྟན་ནས་གནང་བ་ཞུས་ཏེ། འཕགས་མཆོག་ཀླུ་སྒྲུབ་འཚོལ་དུ་ཕྱིན་པས་ལྷོ་ཕྱོགས་འཇིགས་བྱེད་བཞད་པའི་དུར་ཁྲོད་དུ་སློབ་དཔོན་སྤྱོད་པའི་རྡོ་རྗེ་མ་ཏཾ་གའི་སྤྱིལ་པོ་ན་བཞུགས་པ་དང་མཇལ་ནས་སློབ་དཔོན་དྲི་ཟའི་ཡུལ་དུ་གཤེགས། ཁོ་བོ་ནི་ཁྱོད་རྗེས་སུ་འཛིན་པ་ལ་བཏང་བ་ཡིན་པས་མཎྜལ་ཕུལ་གསུངས་པ་ལ། བླ་མར་བཟུང་ནས་སྔར་སྨོས་པ་ལྟར་དབང་དང་གདམས་པ་མཐའ་དག་གནང་ནས་སེམས་ཀྱི་དེ་ཁོ་ན་ཉིད་ངོ་སྤྲད་ནས་ལུང་བསྟན་པ། ཟ་ཧོར་གྱི་གྲོང་ཁྱེར་ཧ་རི་ཀ་ཞེས་བྱ་བར་སྤྲུལ་པའི་རྒྱལ་པོ་ཨུད་མ་སྐྱེས་པས་བྱིན་གྱིས་བརླབས་ཤིང་རང་བཞིན་གྱིས་སྒྲུབ་ཐག་ཉེ་བ་དེའི་ཚོང་དུས་སུ་སྨད་འཚོང་མ་དྷ་རི་ཞེས་བྱ་བ་ཡོད་པས། དེའི་གཡོག་གྱིས་ལ་རྟོགས་པ་སྦྱོངས་ཤིག་ཅེས་ལུང་བསྟན་པ་ལྟར་སྨད་འཚོང་མའི་ཐད་དུ་ཕྱིན་ཏེ། གཡོག་ཏུ་ཁས་བླངས་པས། ཏིལ་བརྡུང་དུ་བཅུག་སྟེ། དེས་ཀྱང་ཏིལ་བརྡུངས་ཤིང་ལམ་སྦྱངས་པས། རེ་ཞིག་ཏིལ་ལ་མར་གནས་ཀྱང་བརྡུངས་བཙིར་མ་བྱས་ན་མངོན་དུ་མི་འགྱུར་བ་བཞིན་དུ།
རང་སེམས་སངས་རྒྱས་སུ་གནས་ཀྱང༌། ཉམས་སུ་མ་བླངས་ན་མངོན་དུ་མི་འགྱུར་དགོངས་ནས་ཉམས་སུ་བླངས་པས་དེ་ཁོ་ན་ཉིད་མངོན་དུ་གྱུར་ཏེ། རྡོ་རྗེ་འཆང་ཆེན་པོས་མངོན་སུམ་དུ་དབང་བསྐུར་ཞིང་རྒྱུད་ཀྱི་གདམས་པ་གནང་ནས་གྲོང་ཁྱེར་བ་རྣམས་ལ་མཐོང་སྣང་བྱུང་ཚུལ་ནི། མེ་དཔུང་གཅིག་ལ་མར་མེ་ནི། ། བཅུ་བཞིས་བསྐོར་བ་མཐོང་བ་དང༌། ། འོད་ཕུང་དཀྱིལ་དུ་དགེ་སློང་བསམ་གཏན་བཞུགས། ། ལ་ལས་རྣལ་འབྱོར་དུར་ཁྲོད་རྒྱན་ལྡན་ཞིག ། མཛེས་ལྡན་མང་པོས་བསྐོར་བ་བྱེད་པ་མཐོང༌། ། དྷ་རི་མོ་ལ་བསྙད་ཚེ་རིངས་པར་ནི། ། བལྟ་བར་ཕྱིན་ཚེ་ནམ་མཁའ་འོད་ཕུང་གི། །
དཀྱིལ་ན་རོལ་པའི་སྟབས་ཀྱིས་བཞུགས་ནས་སུ། ། གཏུན་ཤིང་ལྷུང་ཐབས་སྐྱུར་ཞིང་ཏིལ་འབྲུ་མཐོར། ། དྷ་རི་མོ་ནི་འགྱོད་པའི་མེ་ཡིས་གདུངས། ། ཕྱག་བསྐོར་བྱས་ཤིང་མཎྜལ་ཕུལ་ནས་ནི། ། སྟོབས་བཞིའི་སྒོ་ནས་བཤགས་པ་བྱས་པ་ལས། ། རྗེ་བཙུན་དེས་ནི་ཐུགས་རྗེའི་སྤྱན་གྱིས་གཟིགས། ། ང་ཡི་རྒྱུད་ལ་སྐྱེས་པའི་རྟོགས་པ་འདི། ། གཉུག་མ་ལྷན་ཅིག་སྐྱེས་པའི་ཡེ་ཤེས་མཆོག ། ཁྱོད་ཀྱི་སྙིང་ལ་ཡང་དག་གནས་གྱུར་ཅིག ། ཅེས་གསུངས་མེ་ཏོག་མགོ་ལ་བཞག་ཙམ་གྱིས། །
དྷ་རི་མོ་ནི་འཁོར་བཅས་གྲོལ་བ་ལགས། དེའི་ཚེ་སྨད་འཚོང་མ་དྷ་རི་མ་འཁོར་དང་བཅས་པ། རྣལ་འབྱོར་པ་གཅིག་གིས་གྲོལ་བར་བྱས་སོ་ཞེས་རྒྱལ་པོས་ཐོས་ནས་གླང་པོ་ཆེ་མཆོག་ལ་བཞོན་ནས་འཁོར་འབུམ་ཕྲག་དུ་མ་དང་བཅས་ཏེ་ཡུལ་དེར་ལྷགས་པའི་ཚེ། དྷ་རི་མོ་ཤིང་ཏ་ལ་བདུན་སྲིད་ཀྱི་ནམ་མཁའ་ལ་འཕགས་ནས། ཏིལ་མར་གྱི་དཔེས་མཚོན་པའི་ཟབ་མོའི་ཆོས་གསུངས་པ་ལ་རྒྱལ་པོ་འཁོར་བཅས་དད་དེ། ཉམས་སུ་བླངས་པས་ལུས་དེ་ཉིད་ཀྱིས་མཁའ་སྤྱོད་དུ་གཤེགས་ཏེ་རེ་ཞིག་ཟ་ཧོར་གྱི་ཡུལ་དེ་སྟོངས་པར་གྱུར་ཏོ། ། དེའི་ཚེ་ལྷོ་ཕྱོགས་ཀྱི་རྒྱལ་པོ་ཙཎྜ་དཱི་པ་ཞེས་བྱ་བ་མ་ལ་གུས་པ་ཞིག་ཡོད་པ་དེས་མའི་དོན་དུ་ཕྱི་ནང་གི་པཎ་གྲུབ་ཐམས་ཅད་ཚོགས་ཀྱི་འཁོར་ལོ་ལ་ཕྱོགས་གཅིག་ཏུ་བསྡུ་བའི་ཕོ་ཉ་བཏང་བས་ཐམས་ཅད་འདུས་ཏེ། པཎྜི་ཏའི་གྲལ་དབུ་མཁས་པ་དང༌། ཀུ་སཱ་ལིའི་གྲལ་དབུ་གྲུབ་པས་བྱེད་པ་ལ་མ་འཆམ་པའི་ཚེ། བུད་མེད་མི་སྡུག་པའི་མཚན་དང་ལྡན་པ་ཞིག་ན་རེ་ཚོགས་དཔོན་སུས་བྱེད་པ་ཡིན་ཟེར་བ་ལ་རྣལ་འབྱོར་པ་ཞིག་གིས་ད་ལྟ་ཁོ་བོ་འགྲན་ཟླ་དང་བྲལ་བ་ཡིན་ཟེར་བས།
མོ་ན་རེ་ཁྱོད་ཀྱིས་མི་འོང་ངའི་མིང་པོ་སྤྱན་དྲོངས་ཟེར་བ་ལ། རྒྱུ་མཚན་དྲིས་པས་ཛཱ་ལེནྡྷ་ར་ན། ཤིང་ཤ་པའི་ཡལ་ག་ལ་བམ་ཆེན་གྱི་རྐང་པའི་མཐེའུ་ཆུང་གཉིས་ན་རྟ་རྔ་གཅིག་གིས་བཏགས་ཤིང༌། ལག་པའི་མཐེའུ་ཆུང་གིས་རེ་མོས་འཇུས་ནས་ནམ་མཁའ་ལ་གར་བྱེད་པ་ཞིག་ཡོད་པ་དེར་ཞུས་ཟེར་བ་ལ། རྒྱལ་པོས་མི་སྲིད་པའི་གཏམ་གསུམ་བྱུང་བ་ལ་བདེན་རྫུན་ལྟོས་ལ་བདེན་པར་གྱུར་ན་སྤྱན་དྲོངས་ཟེར་བས། དེ་ལྟར་སྤྱན་དྲངས་ནས་ཁྲི་ལ་མཉམ་པོར་བཞུགས་སུ་གསོལ་ཏེ། ཐོག་མར་སྒྲ་ཚད་ལ་བརྩད་པས་ཏིལླི་རྒྱལ། དེ་ནས་རྫུ་འཕྲུལ་གྱིས་ནམ་མཁའ་ལ་དཀྱིལ་འཁོར་བྲི་བ། སེང་གེ་ཞོན་ནས་ནམ་མཁར་འགྲོ་བ། དུར་ཁྲོད་ཀྱི་མི་རོ་འགུག་པ།
དེ་ཉིད་བདུད་རྩིར་བསྒྱུར་བ་སོགས་རྫུ་འཕྲུལ་འགྲན་པས། ཁོང་གི་ཇི་ལྟར་སྤྲུལ་པ་བཞིན། རྗེ་བཙུན་གྱིས་བཤིག རྗེ་བཙུན་གྱིས་སྤྲུལ་པ་རྣམས་ཁོང་གིས་བཤིག་པར་མ་ནུས་པས། སླར་ཡང་རྗེ་བཙུན་འདིས་ཉི་ཟླ་ཐང་ལ་ཕབ་པའི་སྟེང་དུ་རང་གི་ལུས་ཕྱི་བསྒྱུར་ཀློག་ནས་བ་སྤུའི་བུ་ག་རེ་རེ་ནས་དཀྱིལ་འཁོར་གྱི་འཁོར་ལོ་གྲངས་མེད་པ་སྤྲུལ་ཞིང་རེ་རེ་ལ་ཡང་དཀྱིལ་འཁོར་དུ་མ་འཕྲོ་བའི་རྫུ་འཕྲུལ་མངོན་པར་འདུ་མཛད་པས་དེར་འདུས་པ་རྣམས་མངོན་པར་དད་པར་གྱུར་ཏེ། ཞབས་ལ་བཏུད་པའི་ཚེ་མགུར་གསུངས་པ། ངས་ནི་ཞིང་ཁམས་བརྒྱར་ཡང་ཕྱིན། ། སྤྲུལ་པ་བྱེ་བ་ཕྲག་བརྒྱར་འགྱེད། ། ཀླུ་སྒྲུབ་ཨཱརྻ་དེ་བ་དང༌། ། བཅོམ་ལྡན་འདས་དང་ང་གཏམ་བྱས། །
ས་ར་ཧ་ནི་ཆེན་པོས་ཀྱང༌། རྟོགས་པ་ང་ལ་འགྲན་དུ་མེད། ། ཅེས་གསུངས་ཤིང༌། ཕྱི་རོལ་གྱི་རྒོལ་བའི་ཚོགས་རྣམས་ཟིལ་གྱིས་མནན་ནས། ཤར་ཕྱོགས་ཟ་ཧོར་གྱི་འགྲོ་བ་རྣམས་མཁའ་སྤྱོད་ཀྱི་གནས་སུ་དྲངས་ཤིང་ལན་གསུམ་གྱི་བར་དུ་སྟོངས་པར་མཛད་དེ། མཐར་ལུས་དེ་ཉིད་དང་བཅས་པ་མཁའ་སྤྱོད་དུ་གཤེགས་སོ། ། ཡང་ལུགས་གཅིག་ལ་ཡུལ་དང་ཡབ་ཡུམ་རིགས་རུས་དགེ་མཚན་རྣམས་གོང་དང་འདྲ་བ་ལས། ནགས་སུ་མ་ཧེ་སྐྱོང་བཞིན་པ་ལ་མཁའ་འགྲོ་མས་ལུང་བསྟན་ནས། ནུབ་ཕྱོགས་ཨུ་རྒྱན་གྱི་ཡུལ་དུ་རྫས་གསུམ་ཁྱེར་ཞིང་བྱོན་ནས་རྒྱ་རྣམ་པ་གསུམ་བཀྲོལ་ཏེ། འཇིག་རྟེན་ལས་དང་ཡེ་ཤེས་ཏེ་ཟ་བྱེད་ཀྱི་ཌཱ་ཀི་མ་རྣམས་ལྟ་སྟངས་ཀྱིས་གཟིར་ཏེ་གཙོ་མོ་རྡོ་རྗེ་རྣལ་འབྱོར་མ་དང་མངོན་སུམ་དུ་མཇལ་ནས་འཁོར་ལོ་བདེ་མཆོག་གི་རྩ་རྒྱུད་ལེའུ་ལྔ་བཅུ་ང་གཅིག་བཤད།
རྒྱུད་རྣམ་པ་དྲུག་དང་བཅས་ཤིང་ནོར་བུ་སྐོར་གསུམ་གྱི་མན་ངག་ལུས་མེད་མཁའ་འགྲོའི་ཆོས་སྐོར་དགུ་དང་བཅས་པ་བསྣམས་ནས་མཁའ་འགྲོ་རྣམས་ཀྱིས་བཤོལ་ཀྱང་མ་བཞུགས་པར་འདི་སྐད་ཅེས། ང་ནི་མཁའ་ལ་བྱ་བཞིན་དུ། ། ཐོགས་མེད་ཤེས་རབ་བཟང་པོ་འགྲོ། ། ནཱ་རོ་རི་རི་ཀ་སོ་རི། ། བུ་རྣམས་དོན་དུ་རྣལ་འབྱོར་བདག ། གཙུག་གི་ནོར་བུའི་དགོན་པར་འགྲོ། ། ཞེས་གསུངས་ཤིང་མཛད་པའི་རྣམ་འཕྲུལ་མཐའ་ཡས་པ་སོགས་བསྟན་པ་ནི་ཁུངས་རྣམས་སུ་ཤེས་པར་བྱ་ཞིང༌། འགལ་བའི་དོན་ཅན་དུ་ཡང་མི་བཟུང་སྟེ། རྣམ་པར་ཐར་པ་མཐའ་ཡས་པའི་ཕྱིར་རོ།། །། ༄། །ཇོ་བོ་ནཱ་རོའི་རྣམ་པར་ཐར་པ་ཉོན་མོངས་པའི་ཚ་གདུང་སེལ་བྱེད་ཟླ་བའི་འོད་ཟེར།།
ཨོཾ་སྭ་སྟི།། ཤར་རིའི་རྩེ་ནས་འཆར་བའི་ངལ་བ་སངས། ། ནག་པོའི་མཚན་མ་མེད་པའི་དཀྱིལ་འཁོར་ཁྱོད། ། སྒྲིབ་མེད་དུས་རྣམས་ཀུན་ཏུ་གང་བ་ཅན། ། སྨྲ་བའི་ཟླ་བ་ནཱ་རོ་པ་ལ་འདུད། ། དེ་ཡང་བདག་ཉིད་ཆེན་པོ་འདི་འཁྲུངས་པའི་ཡུལ་ཁ་ཆེ། རིགས་ནི་བྲམ་ཟེ་ཡིན་པར་གྲགས་ཞིང༌། ཡབ་ནི་ཞི་བའི་གོ་ཆ། ཡུམ་ནི་དཔལ་གྱི་བློ་གྲོས་མ་ཞེས་བྱ་བའི་སྲས་སུ་འཁྲུངས་པའི་ཚེ། དགེ་མཚན་དུ་མ་དང་ལྡན་པར་གྱུར་ཏེ།
མཚན་ཡང་ཀུན་ཏུ་བཟང་པོ་ཞེས་གསོལ་ཏོ། ། ཁབ་ཏུ་བཞུགས་པའི་ཚེ་སྒྲ་དང་ཚད་མ་ལ་སོགས་པ་རིག་པའི་གནས་རྣམས་ལ་བྱང་བར་མཛད་དེ། ཡིད་སྐྱོ་བའི་དབང་གིས་མཁན་པོ་སངས་རྒྱས་བསྐྱངས་ལས་རབ་ཏུ་བྱུང་ནས། སྙན་གྲགས་བཟང་པོ་ཞེས་བྱ་བའི་མཚན་གསོལ་ཏེ། སྡེ་སྣོད་གསུམ་དང་རྒྱུད་སྡེ་བཞིའི་དོན་ལ་སྦྱངས་ཤིང་ཡོངས་སུ་རྫོགས་པའི་པཎྜི་ཏར་གྱུར་ཏེ། ནཱ་ལེནྡྲའི་བྱང་སྒོ་སྲུང་བའི་སློབ་དཔོན་གྱི་ཁུར་མཛད་ཅིང༌། འཆད་ཉན་གྱིས་བསྟན་པའི་བྱ་བ་སྒྲུབ་པའི་ཚེ། བསམ་པ་ལ། བདག་ནི་ཡོངས་རྫོགས་པཎྜི་ཏར་གྱུར་ཀྱང༌། སེམས་ནི་བ་འཇོ་བའི་ཚད་ཙམ་མི་གནས།
གར་འགྲོའི་གཏོལ་མེད་པ། ད་ནི་སེམས་ལ་དབང་འབྱོར་བའི་བླ་མ་བཙལ་བར་བྱ་སྙམ་དུ་དགོངས་ནས་འཁོར་ལོ་སྡོམ་པའི་ཉེ་སྙིང་ཡི་གེ་བདུན་པ་འབུམ་ཕྲག་བདུན་བཟླས་པས། ས་གཡོ་ཞིང་བུ་ཁྱོད་ཤར་ཕྱོགས་ངོས་སུ་ཏིལླི་པའི་རིགས་ཡིན་ནོ་ཞེས་པའི་ལུང་བསྟན་ཐོབ་ནས། གློ་བུར་དུ་འཆད་ཉན་བཞག་སྟེ། ཤར་ཕྱོགས་ངོས་སུ་བླ་མ་འཚོལ་དུ་ཕྱིན་ནས། ཏིལླི་པ་གར་བཞུགས་དྲིས་པས། ལ་ལ་ན་རེ་རབ་བྱུང་གི་ཆ་ལུགས་ཅན། ལ་ལ་ན་རེ་སྤྱོད་པའི་ཆ་ལུགས་ཅན་ཟེར་ཞིང་འདི་ཡིན་འདིར་བཞུགས་ཀྱི་གཏོལ་མི་འདུག་པས་ནགས་སྟུག་པོ་ཞིག་གི་ནང་དུ་རྔོན་པ་ཞིག་འདུག་པ་ལ་དྲིས་པས། རི་དྭགས་བཤོར་གྲོགས་བགྱིས་དང་བསྟན་གྱི་ཟེར་བ་ལ། མ་ནུས་པས་མི་སྣང་བར་གྱུར་ཏེ།
ལམ་གཏོར་བར་གྱུར་པ་ལ་འཁྱམས་ཤིང་ཕྱིན་པས་མི་གཅིག་གིས་གཅིག་སྒྱེལ་ནས་རྒྱུ་མ་འདྲེན་པ་ཞིག་སྣང་བ་ལ། ཏིལླི་པ་མཐོང་ངམ་དྲིས་པས་འདི་འདྲེན་རོགས་གྱིས་དང་བསྟན་གྱི་ཟེར་བ་ལ་མི་ནུས་བྱས་པས་མི་སྣང་བར་གྱུར་ཏེ། མྱ་ངན་གྱི་ཐང་ཆེན་པོ་ཅི་བྱེད་གཏོལ་མེད་པ་ཞིག་ཏུ་སླེབ་ནས་འདུག་ཏེ་བླ་མའི་སྤྲུལ་པར་ངོ་མ་ཤེས་པས་དཀའ་ཕྲན་བརྒྱད་ཅུའི་སྒོ་ནས་བཙལ་ཡང་བླ་མ་མ་རྙེད་དོ། ། རེ་ཞིག་རིམས་ནད་འཕྲོག་པའི་ལྷ་ཁང་གི་ནང་ན་དགེ་འདུན་རྣམས་གདུགས་ཚོད་གསོལ་བའི་གྲལ་གྱི་ཕྱི་རོལ་མེ་དཔུང་ཡོད་པའི་འགྲམ་ན་མི་སྔོ་བ་རིད་པ་ཉི་ལྷགས་ཀྱིས་གདུངས་ཤིང་འདོམས་དཀྲིས་ཙམ་ལས་མེད་པ་ཞིག་གིས་ཉ་རློན་པ་ཁ་ཅིག་ཁྱེར་ཏེ་བསྲེགས་པ་ལས། ནཱ་རོ་པས་འདི་ལྟར་མ་བྱེད་ཅེས་སྨྲས་པས། ཕུས་བཏབ་ཅིང་ཆུར་བཅུག་པས་སོས་པར་གྱུར་ཏེ། དེར་ནུས་ལྡན་འདི་ཏིལླི་པ་ཡིན་ནམ་སེམས་པ་ལ། ནཱ་རོ་པ་ཡིན་ནོ་ཟེར། སྤྱོད་ལམ་ལ་ཐེ་ཚོམ་སྐྱེས་པའི་ཚེ་ནཱ་རོ་པ་མིན་མིན་གསུངས་པས་མངོན་མཁྱེན་མངའ་བར་ཤེས་ཏེ། ཞབས་སྤྱི་བོར་བླངས་ནས་བདག་རྗེས་སུ་འཛིན་པར་ཞུ་ཞུས་པས།
ཅང་མི་གསུངས་པར་སྙིང་ཁར་རྡོག་པ་བསྣུན་ནས་བཞུད་དོ། ། ཕྱི་བཞིན་འབྲངས་ནས་གཙུག་ལག་ཁང་ནམ་མཁའི་རྩེ་མོ་སྙེག་པ་འདྲ་བ་ཞིག་གི་སྟེང་དུ་བྱོན་ནས་བུ་སྙིང་སྟོབས་དང་ལྡན་པ་ཡོད་ན་འདིར་མཆོངས་གསུངས་པ་ལ། ཚམ་ཚོམ་མེད་པས་མཆོངས་པས་ལུས་དུམ་བུ་བརྒྱ་སྟོང་དུ་སོང་ཞིང༌། ཟུག་གཟེར་གྱིས་འཆི་བ་ལ་ཉེན་པའི་ཚེ། བླ་མ་བྱོན་ནས། ཁྱོད་ནའམ་གསུང༌། ན་ལགས་ཞེས་ཞུས་པས། ངར་འཛིན་ལུས་ཀྱི་རྫ་མ་འདི། ། ཆག་ཀྱང་རུང་གི་ནཱ་རོ་པ། རོ་ཀ་ན་ཧི།
ཕོ་ག་ན་ཧི་ཞེས་གསུངས་པས་སྡུག་བསྔལ་ལས་གྲོལ་ལོ། ། དེ་ནས་གདུག་པ་ཅན་གྱི་སྲིན་བུས་གང་བའི་ཆུ་བོ་ལ་བླ་མའི་ཟམ་པ་བྱས་པས་ཆུ་བོའི་ནང་དུ་བྱིང་ཞིང་ཉམ་ཉེས་པ་ཡང་སྔར་བཞིན་མཛད་པས་གྲོལ་བར་གྱུར་ཏོ། ། ཡང་དགེ་འདུན་ཚང་མང་དུ་ཙན་དན་གྱི་མེ་དཔུང་རབ་ཏུ་འབར་བའི་ནང་དུ་ཚམ་ཚོམ་མེད་པར་བླ་མའི་བཀའ་བཞིན་ཞུགས་པས་རྣམ་ཤེས་མ་འཕོས་ཙམ་ལ། བླ་མའི་དྲིན་གྱིས་གྲོལ་ལོ། ། ཡང་རེ་ཞིག་ན་གསང་གནས་ཀྱི་བུ་གར་ལྕགས་ཀྱི་ཐུར་མ་ཡང་བཅུག་ཅིང་ཡུན་རིང་ཉམ་ཉེས་པ་ཡང་སྔར་ལྟར་སླར་ཡང་སོས་པར་མཛད་པ་ཡིན་ནོ། ། དེ་ནས་དུས་རེ་ཞིག་ན་ཡུལ་དེར་སྐྱེ་བོའི་དགའ་སྟོན་ཆེན་པོ་བྱུང་བའི་ཚོད་མ་ལ་ཉུང་རུང་དྲངས་པའི་ཚེ། རྐན་སྒྲ་མཛད་དེ་མཉེས་མཉེས་ལྟར་འདུག་པས། ནཱ་རོས་ཡང་ཡང་དྲངས་ཤིང་ཕྱིས་ནས་ཟངས་ཀྱང་ཁྱེར་ཞིང་བྲོས་པས་མི་རྣམས་ཀྱིས་དེད་དེ། ལྕགས་ཀྱི་ཁང་བུར་བཅུག་ནས་སོལ་དཀར་གྱི་མེས་བསྲེགས་པའི་སྡུག་བསྔལ་མྱོང་བའི་ཚེ། བླ་མས་སྔར་ལྟར་བྱིན་གྱིས་བརླབས་པས་སྡུག་བསྔལ་ལས་གྲོལ་ལོ། །
ཡང་རེ་ཞིག་ལམ་དུ་གཤེགས་པའི་ཕྱག་ཕྱིར་འབྱོན་པའི་ཚེ། རྒྱལ་པོ་འཁོར་བཅས་འདུག་པའི་ནང་དུ་བཏང་ནས། བཙུན་མོ་ལ་སེན་མོ་འདེབས་པ་དང༌། ནུ་མ་མཉེད་དུ་བཅུག་པས། ཉུག་རུམ་པ་རྣམས་ཀྱིས་ཡན་ལག་རྣམས་སོ་སོར་བྲེགས་ཤིང་སྡུག་བསྔལ་གྱིས་གཟིར་བའི་ཚེ་སྔར་བཞིན་གྲོལ་བར་མཛད་དོ། ། ཡང་དུས་རེ་ཞིག་ན་བློན་པོ་མཆོག་གི་ཆུང་མ་བླངས་ཏེ་བྱུང་བ་ལ། སྐྱེས་བུ་སྙིང་སྟོབས་དང་ལྡན་པ་ཡོད་ན། བློན་པོའི་ཆུང་མ་ལ་འོ་བྱེད་པ་ཡིན་གསུངས་པས་བཀའ་བཞིན་དུ་བགྱིས་པའི་ཚེ། གཉེ་བོ་རྣམས་ཁྲོས་ནས། བརྡུངས་ཤིང་སྡུག་བསྔལ་གྱི་ཚོར་བ་མྱོང་བའི་ཚེ།
བླ་མ་བྱོན་ཏེ་སྔར་བཞིན་སྡུག་བསྔལ་ལས་གྲོལ་བར་མཛད་དོ། ། དེའི་འོག་ཏུ་རྒྱལ་པོའི་བཙུན་མོ་དམ་པ་ཤིང་རྟའི་སྟེང་དུ་བཞག་སྟེ། མཛེས་པའི་ལང་ཚོ་དང་ལྡན་པར་འདུག་པའི་ཚེ། སྐྱེས་བུ་སྙིང་སྟོབས་དང་ལྡན་པ་ཡོད་ན་བཙུན་མོ་འདི་ཤིང་རྟ་ལས་ཕོབ་ཅིག་ཅེས་བསྒོ་བའི་བཀའ་མཉན་ནས་ཚམ་ཚོམ་མེད་པར་ཕབ་པས། བཙུན་མོའི་འཁོར་རྣམས་ཀྱིས་ཏིལ་བཞིན་དུ་བརྡུངས་ཤིང་བཙིར་བའི་ཚེ་སྔར་བཞིན་བླ་མའི་བཀའ་དྲིན་གྱིས་སོས་པར་གྱུར་ཏོ། ། དེ་ནས་རྗེ་བཙུན་ཏིལླི་པས་སྨིག་རྒྱུའི་སྐྱེས་བུ་བླ་མའི་སྐུ་ལ་བསྡོ་བ་ལྟར་སྣང་བ་ཞིག་སྤྲུལ་ནས། ནཱ་རོ་པ་སྐྱེས་བུ་འདི་ངལ་མ་གསོས་པར་དེད་ཅིག་གསུངས་པས། མགྱོགས་པར་དེད་པས་རེ་ཞིག་ཐང་ཆད་པའི་སྟོབས་ཀྱིས་བརྒྱལ་ཞིང་འགྱེལ་བ་ལས་སླར་ཡང་བརྒྱལ་སངས་པར་གྱུར་ཏེ། གད་མེད་གཡང་མེད་ལ་དེད་པས་གཅོང་རོང་ཟབ་མོ་འཇིགས་སུ་རུང་བ་ཞིག་ཏུ་ནཱ་རོ་པ་ལྷུང་ནས་སྡུག་བསྔལ་བར་གྱུར་པའི་ཚེ། སྔར་བཞིན་བླ་མ་བྱོན་ནས་སོས་པར་མཛད་དོ། །
ཡང་དུས་རེ་ཞིག་གི་ཚེ་མིའི་བུ་མོ་གཟུགས་དང་ལང་ཚོ་ཕུན་སུམ་ཚོགས་པ་དང་ལྡན་ཞིང་གང་གིས་མཐོང་བར་གྱུར་ན། ཐུབ་པ་རྣམས་ཀྱང་སེན་མོའི་རྩེ་མོ་འགུལ་བ་ཞིག་གཟིགས་ནས། ནཱ་རོ་པ་འདི་ལ་ལས་ཀྱི་ཕྱག་རྒྱ་གྱིས་ཤིག་གསུངས་པ་ལྟར་བྱས་པས་བུ་མོའི་ཁྱོ་འཁོར་དང་བཅས་པས་ནཱ་རོ་པ་བཟུང་ནས་འདིས་ལན་འདིས་ཉེས་ཞེས་ཟེར་ཞིང་འབྲས་དྲུ་བའི་ཐོ་བས་རྡོ་རྗེ་གཏུན་ཏུ་བཅུག་ནས་བརྡུངས་པའི་ཟུག་རྔུས་ཉེན་པའི་ཚེ། བླ་མས་བྱིན་རླབས་ཀྱིས་སོས་པར་མཛད་དོ། ། དེ་ནས་རེ་ཞིག་བླ་མའི་ཞལ་ནས་བུ་ཁྱོད་གདམས་ངག་འདོད་ན་རྒྱལ་པོའི་བཙུན་མོ་དམ་པ་འདི་ཁུག་ལ་ཕྱག་རྒྱར་ཕུལ་ཞིག་གསུངས་པས། ནཱ་རོ་པ་དགའ་ཆེས་ནས་འགུགས་པར་བརྩམས་པའི་ཚེ། རྒྱལ་པོས་བཟུང་ནས་ཁྲི་སྒྱོགས་ཀྱི་འཁྲུལ་འཁོར་དུ་བཅུག་ནས་འཕངས་པས་ཤ་རུས་དུམ་བུར་གྱུར་ཅིང་ཀུན་བཞི་མ་འཕོས་ཙམ་ལ་བླ་མའི་བྱིན་རླབས་ཀྱིས་སོས་པར་མཛད་དོ། ། དེ་ནས་རྗེ་བཙུན་ཆེན་པོ་མྱ་ངན་གྱི་ཐང་ཆེན་པོ་འཇིགས་སུ་རུང་བ་ཞིག་ལ་གཤེགས་ཤིང༌། གདམས་ངག་འདོད་ན་ཤོག་ཅིག་གསུང་བ་ལ། ནཱ་རོ་པས་བསྙེགས་ཀྱང་མ་སླེབ་པར་དབུགས་ཆད་དེ་འགྱེལ་ལོ། །
དེ་ན་བརྒྱལ་སངས་པ་དང་བླ་མ་མདུན་ན་འདུག་པ་ལ་ཕྱག་དང་བསྐོར་བ་བྱས་ཏེ་གསོལ་བ་བཏབ་ཀྱང་ཅང་མི་གསུང་བར་འདུག་པའི་ཚེ། ནཱ་རོ་པས་གཉིད་དང་ཁ་ཟས་སྤངས་ཏེ་གསོལ་བ་རྩེ་གཅིག་ཏུ་བཏབ་བོ། ། དེ་རྣམས་ཀྱི་བར་དུ་ནཱ་རོ་པས་དཀའ་ཆེན་བཅུ་གཉིས་སྤྱད་པའི་སྒོ་ནས་རྟེན་འབྲེལ་ཡན་ལག་བཅུ་གཉིས་འགགས་པར་མཛད་ཅིང༌། བདེན་དོན་རྣམ་པ་བཅུ་གཉིས་མངོན་དུ་མཛད་པ་ཡིན་ནོ། ། དེ་ནས་ནཱ་རོ་པས་རྩེ་གཅིག་ཏུ་གསོལ་བ་བཏབ་ཅིང་མོས་གུས་བྱས་པས། ཏིལླི་པའི་ཞལ་ནས་བུ་ཁྱོད་ཀྱིས་ཚ་གྲང་གི་སྡུག་བསྔལ་ལ་མ་བསམ་པར་ཡུན་རིང་དུ་དཀའ་བ་སྤྱད་པས། འདོད་པའི་མཆོག་སྨྲོས་ལ། མཎྜལ་ཕུལ་ཞིག་གསུངས་པས་དེར་ཆུ་བཙལ་ཡང་མ་རྙེད་པར་ལུས་ཀྱི་རྩ་ཆེན་བསྟར་བའི་ཁྲག་གི་ཆག་ཆག་དང་སྙན་ཆོག་བཅད་པའི་ཚོམ་བུ་བཀོད་དེ་མཎྜལ་ཕུལ་ནས་ཡང་དག་པའི་ལམ་གྱི་གདམས་ངག་ཞུས་པའི་ཚེ། མཆིལ་ལྷམ་གྱིས་ནཱ་རོ་པའི་གདོང་ལ་བརྒྱབ་པས་བརྒྱལ་ནས། སངས་པའི་ཚེ་ལྷན་ཅིག་སྐྱེས་པའི་ཡེ་ཤེས་ངོ་འཕྲོད་དེ།
དེ་ནས་ལྷོ་ཕྱོགས་ཤྲཱི་པར་པ་ཏ་ཨ་ཁང་ཀ་རིའི་ཡུལ་རི་བོ་བྱ་རྐང་ཅན་དུ་ནཱ་རོ་པ་ལ་སོགས་པའི་སློབ་མ་སྐལ་བ་དང་ལྡན་པ་འགའ་ཞིག་ལ་དཔལ་གསང་བ་འདུས་པའི་དཀྱིལ་འཁོར་དུ་དབང་བསྐུར་ཞིང་གདམས་པ་མ་ལུས་པར་རྫོགས་པར་གནང་བའི་རྗེས་སུ་མགུར་གསུངས་པ། ཀྱེ་ཧོ། འདི་ནི་རང་རིག་ཡེ་ཤེས་ཏེ། ། ངག་གི་ལམ་འདས་ཡིད་ཀྱི་སྤྱོད་ཡུལ་མིན། ། ཏིལླི་ངས་ནི་ཅི་ཡང་བསྟན་དུ་མེད། ། རང་རིག་ཉིད་ལ་མཚོན་ཏེ་ཤེས་པར་བྱོས། ། ཞེས་གསུངས་ཤིང་དམ་ཚིག་ཕོག་པ་ནི། ཁྱོད་ཀྱིས་པཎྜི་ཏའི་ས་མ་འཛིན་པར་སྒྲུབ་པ་གཙོ་བོར་གྱིས་ཤིག དེ་ལྟ་ན་མཆོག་གི་དངོས་གྲུབ་ཚེ་འདི་ཉིད་ལ་ཐོབ་པར་འགྱུར་རོ་ཞེས་དམ་ཚིག་ཕོག་ནས་མི་སྣང་བར་གྱུར་ཏོ། ། དེ་ནས་ནཱ་རོ་པས་མེ་ཏོག་མདངས་འཕྲོག་ཞེས་བྱ་བའི་ལྷ་ཁང་དང་ཉེ་བའི་གྲོང་ཁྱེར་ཞིག་ན།
རྒན་མོ་ཞིག་ལ་སྦྱིན་བདག་བཅོལ་ནས་སྒྲུབ་པ་མཛད་པའི་ཚེ། མུ་སྟེགས་གཅེར་བུ་པ་རྣམས་ལྷགས་ཏེ། པཎྜི་ཏ་རྣམས་དང་རྩོད་པ་བྱས་པས། གཅེར་བུ་པ་རྣམས་རྒྱལ་བར་གྱུར་ཏེ། སངས་རྒྱས་ཀྱི་བསྟན་པ་འཇིག་ཏུ་ཉེ་བ་ན་རྒྱལ་པོས་པཎྜི་ཏ་རྣམས་ལ་རྩོད་པའི་མེ་ཏོག་བྲིམས་ཀྱང་ལེན་པར་མ་ནུས་ནས། རྒྱལ་པོས་སྨྲས་པ། ཁྱེད་རང་རྣམས་གྲོས་གྱིས་ལ། རྩོད་པར་མི་ནུས་ན་གཙུག་ལག་ཁང་གཅེར་བུ་པ་རྣམས་ལ་ཕུལ་ཞེས་དྲིལ་བསྒྲགས་པས། པཎྜི་ཏ་རྣམས་མྱ་ངན་གྱི་ཟུག་རྔུ་དང་ལྡན་པར་གྱུར་པ་ལ། རྒན་མོས་སྨྲས་པ།
ཁོ་མོའི་ཁྱིམ་ན་ནཱ་རོ་ཏི་ཏི་བཞུགས། ། རྩོད་པ་ཕམ་ན་ཁོང་ལ་སྦྲོན་པར་རིགས། ། ཞེས་ཟེར་བས། པཎྜི་ཏ་རྣམས་ཡིད་དགའ་བར་གྱུར་ཏེ། དེར་བྱོན་ནས་མགྲིན་གཅིག་ཏུ་གསོལ་བ་བཏབ་པ། ཐུབ་པའི་བསྟན་པ་འཇིག་ཏུ་ཉེ་བའི་ཚེ། ། སྨྲ་བའི་དབང་ཕྱུག་ཁྱོད་འདྲས་མི་ཟློག་ན། ། བདག་ཅག་རྣམས་ཀྱི་སྐྱབས་སུ་སུ་ཞིག་འགྱུར། ། ཞེས་ཞུས་པས། སྔར་གྱི་བླ་མའི་བཀའ་བསྩལ་བ་བསྙེལ་ཏེ།
རྩོད་པར་ཞལ་གྱིས་བཞེས་སོ། ། དེར་རྒོལ་བའི་དཔང་པོ་གསུམ་གྱི་ཁྲི་བཤམས་ཏེ། བརྩད་པས། ནཱ་རོ་པ་ཅུང་ཟད་ཞན་ཞན་འདྲ་བ་ལ། ཐུགས་དགོངས་བཏང་བས་སྔར་གྱི་བླ་མའི་བཀའ་བཅག་པ་དྲན་ནས། ཡིད་ཀྱིས་བཤགས་པ་བྱས་ཤིང་གསོལ་བ་དྲག་ཏུ་བཏབ་པས། རྣལ་འབྱོར་གྱི་དབང་ཕྱུག་ཏིལླི་པ་མི་ཐོད་བྲེགས་མ་ཐག་ཅིག་ཁྱེར་ནས་ནམ་མཁའ་ལ་བྱོན་པ་ནཱ་རོ་པས་གཟིགས་ནས་གུས་པའི་ཕྱག་ཡང་ཡང་བཙལ་ལོ། ། དེའི་ཚེ་གཅེར་བུ་པ་རྣམས་ན་རེ། སྲིན་བུའི་གཟུགས་ཅན་སངས་རྒྱས་པ་རྣམས་ཕམ་མོ་ཟེར་བ་ལ། ཏིལླི་པས་ཕམ་ཕམ་ཞེས་གསུངས་ཤིང་སྡིགས་མཛུབ་མཛད་པས།
ཁོའི་གཙུག་ལག་ཁང་རྣམས་ཞིག་ནས་ཁོང་རྣམས་ཤིན་ཏུ་སྐྲག་ནས་སློབ་དཔོན་གྱི་ཞབས་ལ་ཕྱག་འཚལ་ཞིང་གཅེར་བུ་པ་ཐམས་ཅད་སངས་རྒྱས་ཀྱི་བསྟན་པ་ལ་བཙུད་དོ། ། དེ་ནས་ཏིལླི་པའི་ཞལ་ནས། ནཱ་རོ་པ་ཁྱོད་ལ་ཚེ་འདིར་མཆོག་གི་དངོས་གྲུབ་མེད་པས་བཤད་སྒྲུབ་ཀྱི་བསྟན་པ་ལ་ཕན་པར་གྱིས་ཤིག ཁྱོད་ཀྱི་སློབ་མ་ལས་ཀྱང་ཡང་སློབ་ཇེ་བཟང་འགྲོ་སྟེ། འགྲོ་བ་ལ་ཕན་པ་རྒྱ་ཆེན་པོ་འབྱུང་ཞིང༌། ཁྱོད་སྲིད་པ་བར་དོར་མཆོག་གི་དངོས་གྲུབ་ཐོབ་པར་འགྱུར་རོ། ། ཞེས་ལུང་བསྟན་ནས་མི་སྣང་བར་གྱུར་ཏོ། ། དེ་ནས་ནཱ་རོ་པས་བཀའ་བཞིན་བསྒྲུབས་ནས་བསྟན་པ་ལ་ཕན་པར་མཛད་དེ། ཕྱིས་ཐུགས་དམ་འཁྲུངས་ནས་འདྲིས་མེད་ཀྱི་ཡུལ་དུ་ཐོད་པ་ཐོགས་ནས་གླང་རྫི་ལ་བཱེ་དུ་བཱེ་དུ་ཞེས་བརྗོད་པས། ཁྱོད་ཀྱིས་འཇུ་ན་འདི་ཟོ་ཟེར་ནས་ཆུ་གྲི་ཕུལ་བ་བཞུ་ནས་གསོལ་བས་ཡ་མཚན་སྐྱེས་ཏེ།
རྒྱལ་པོ་ལ་བསྙད་པའི་ཚེ། བསླུ་བ་མཁན་ཡིན་ནོ་ཞེས་ཆད་པའི་གསོད་ལས་བྱེད་དུ་བྱུང་བ་དཔུང་གི་ཚོགས་རེངས་པར་མཛད་དེ། འཁོར་དང་བཅས་པ་རྗེས་སུ་བཟུང་ངོ༌། ། ཡང་དུས་རེ་ཞིག་ན་ཁ་ཆེའི་ཡུལ་དུ་གླང་པོ་ཆེ་ལ་གྲོང་འཇུག་མཛད་དེ། རྒྱང་གྲགས་སུ་བསྐྱལ་ནས་གྲོང་མི་རྣམས་དབུགས་དབྱུང་བར་མཛད་དོ། ། དེ་ནས་ཚོགས་འཁོར་གྱི་ཚེ། མ་ད་ན་ཤིང་ཐོག་ལ་དགུག་པ་དང༌། སྦྱིན་བསྲེག་གི་ཐབ་ཏུ་ཡི་དམ་ལྷའི་ཞལ་བལྟ་བ་དང༌། མངོན་ཤེས་ལྔ་དང་ལྡན་ཞིང་ཚེ་གཅིག་གི་དངོས་གྲུབ་བརྙེས་པ་འགའ་ཞིག་འདོད་ལ། ལ་ལ་དག་བར་དོར་མཆོག་གི་དངོས་གྲུབ་བརྙེས་ཤིང༌།
སྤུར་སྦྱངས་པའི་ཤུལ་དུ་ངོ་མཚར་བའི་མཆོད་པ་དེང་སང་གི་བར་དུ་ཡོད་དོ་ཞེས་གྲགས་སོ། ། རྗེ་བཙུན་འདི་རང་ལས་ཆེ་བར་གྲགས་པའི་བུ་བདུན་ནི། ཌོཾ་བཱི་པ། ཤཱནྟི་པ། མཻ་ཏྲི་པ། དྷ་རི་པ། ཀུ་སུ་ལུ་པ། ཛྙཱ་ན་ཀ་ར། ཛ་ཡ་ཀ་རོ། ། པཎྜི་ཏ་དྲུག་ནི།
ཞི་བ་བཟང་པོ། ཞི་བའི་གོ་ཆ། ཇོ་བོ་སྨྲྀ་ཏི། ཨ་ཕམ་བཛྲ། པི་རོད་ས། རཏྣ་མི་ཏྲའོ། ཡུན་རིང་བསྟེན་པའི་བུ་བཞི་ནི། པྲ་ཛྙཱ་རཀྵི་ཏ། མ་ཎི་ཀ ཁ་ཆེ་བྱང་ཆུབ་བཟང་པོ། །
ཕམ་མཐིང་པའོ། ། བླ་མ་མཉེས་པའི་བུ་བཞི་ནི། འཇིགས་མེད་གྲགས་པ། དུས་འཁོར་བ། ཐང་ཆུང་པ། རྗེ་མར་པའོ། ། དེ་རྣམས་ནི་རྒྱ་གར་གྱི་གྲུབ་ཆེན་བཀའ་བརྒྱུད་འདི་བཀའ་དྲིན་ཆེ་བ་རྣམས་ཀྱི་རྣམ་ཐར་ཟུར་ཙམ་མོ།། །།
༄། །རྗེ་བཙུན་ལྷོ་བྲག་པའི་རྣམ་ཐར་བདུད་རྩིའི་ཆར་རྒྱུན་བཞུགས་སོ།། ཨོཾ་སྭ་སྟི། ཞལ་གྱི་ཀུན་གསལ་ཚེམས་དཀར་ཆུ་འཛིན་ཅན། །
ལྗགས་ཀྱི་གློག་ཕྲེང་ཆོས་ཀྱི་འབྲུག་སྒྲ་སྒྲོག ། སྙིང་རྗེའི་བློ་གྲོས་བདུད་རྩིའི་ཆར་རྒྱུན་གྱིས། ། གདུལ་བྱའི་ལོ་ཏོག་སྨིན་པར་མཛད་ལ་འདུད། ། ཁྱོད་ཀྱི་རྣམ་ཐར་སྙན་པའི་རྔ་བོ་ཆེ། ། དད་པའི་ཁྱེའུ་མཛེས་པའི་རྣམ་འགྱུར་གྱིས། ། གངས་ཅན་རི་བོའི་རྩེ་མོར་བརྡུང་མཁས་པ། ། ཁམས་གསུམ་མ་ལུས་ཀུན་ཏུ་བསྒྲོག་པར་བྱ། ། དེ་ཡང་རྗེ་བཙུན་འདི་འཁྲུངས་པའི་ཡུལ་ནི་ལྷོ་བྲག་ཆུ་ཁྱེར། རིགས་ལ་མཚན་དུ་གསོལ་བ་མར་པ། ཡབ་ནི་དབང་ཕྱུག་འོད་ཟེར་ཞེས་བྱ་བ་ཡིན་ལ།
ཡུམ་ནི་རྒྱ་ས་འོད་དེ་ཞེས་བྱ་བ་དེ་གཉིས་འབྱོར་པ་དང་ལྡན་པའི་སྲས་སུ་རྗེ་བཙུན་འདི་ཉིད་འཁྲུངས་ཤིང་མཚན་ཆོས་ཀྱི་བློ་གྲོས་ཞེས་བྱ་བ་གསོལ་ཏོ། ། དགུང་ལོ་བཅུ་གསུམ་གྱི་བར་དུ་ཁབ་ཏུ་བཞུགས་པའི་ཚེ། ཁྲོ་གཏུམ་དང་ཆང་དང་རྩོད་པ་ལ་དགའ་བ་ཞིག་བྱུང་ཞིང༌། དེའི་བར་དུ་ཡི་གེ་ཡང་བྱང་བར་མཛད་དེ། བཅུ་གསུམ་ལོན་ནས་ཡབ་ལ་སློབ་གཉེར་དུ་འགྲོ་བར་ཞུས་པས། ཤེད་བྱེ་ཡོང་བར་དགོངས་ཏེ་གནང་བས་ལ་སྟོད་མང་མཁར་མྱུ་གུ་ལུང་དུ་བླ་ཆེན་འབྲོག་མིའི་དྲུང་དུ་ལོ་ཙཱ་བསླབས་ཤིང་ཆོས་ཞུས་པའི་ཚེ། སྒྲུབ་ཐབས་ཕྲན་ཚེགས་རེ་ཞུ་བའི་ཡོན་ལ་ཚོགས་འཁོར་དང་འབྲི་རེ་དགོས་པར་འདུག་པས་ཡོན་ཐང་ཆེ་བར་དགོངས་ཏེ་ང་རང་ལྷོ་བལ་རང་དུ་འགྲོ། ཆོས་ཟབ་མོ་རྣམས་ཀྱང་ཞུ་བར་བྱའོ་སྙམ་དུ་དགོངས་ཏེ། རྟ་ནག་སེང་གེ་སྲབ་མེད་བྱ་བ་དང་སེང་ལྡེང་གི་སྒ། ཟབ་ཆེན་ཡུག་གཅིག་རྣམས་སྟག་རྩེར་ཚོང་དུས་སུ་གསེར་སྲང་བཅོ་བརྒྱད་ལ་བསྒྱུར་ནས།
འབྱོན་པར་བཞེད་པའི་ཚེ། ཀློག་སྐྱ་སྟོན་པ་ཞེས་བྱ་བའི་བླ་མ། སྟག་སྡེ་མི་མང་དུ་སློབ་མ་ཞིག་གི་ཚོགས་འཁོར་ལ་གདན་དྲངས་ནས་འབུལ་བ་དང་བཅས་ཏེ། ཡར་བྱོན་པ་དང་དུས་མཚུངས་པས་ལམ་གྲོགས་བྱས་ནས་གྱེས་ཁར་གསེར་སྲང་ཕྱེད་ཀྱི་རྫོང་བ་ཡང་བཏབ་བོ། ། དེ་ནས་གཉོས་ལོ་ཙཱ་རྒྱ་གར་དུ་འགྲོ་བ་དང་སྡོངས་ནས་ཕྱིན་ཏེ། ཕམ་ཐིང་པ་དགྱེས་རྡོར་གསུང་བ་ལ་ཉན་པས་གཉོས་ཀྱིས་བལ་པོ་བ་རྒད་པོ་ཞིག་ལ་ཆོས་ཉན་པ་བས། རྒྱ་གར་དུ་ཕྱིན་པ་དྲག་ཟེར་ཡང་མ་ཉན་པས་ཁོང་ཁྲོས་ནས་རྒྱ་གར་དུ་བྱོན། མར་པས་ཚད་པ་གོམས་སུ་འཇུག་ཅིང་སྒྲ་སློབ་པའི་ཞོར་ལ་བལ་པོ་སྤྱི་ཐེར་བ་ལ་གདན་བཞིའི་རྒྱུད་འཕོ་བ་གྲོང་འཇུག དུད་སོལ་ལྷ་མོ་རྣམས་ཞུས་ཤིང་ལོ་གསུམ་བཞུགས། དེ་ནས་རྒྱ་གར་དུ་བྱོན་པའི་ཚེ།
ཐོག་མར་པཎྜི་ཏ་ཡེ་ཤེས་སྙིང་པོ། ཀུ་སཱ་ལི་བ། པནྟ་བ་སྐུ་མཆེད་སོགས་ལ། ཕ་རྒྱུད། མ་རྒྱུད། ཀྲི་ཡའི་སྐོར་དང༌། སྒྲུབ་ཡིག་དང་གདམས་ངག་འགའ་རེ་ཐོབ་ནས་ལོ་ལྔ་ན་ཚུར་བྱོན་པས། གསེར་སྐྱེལ་བ་དང་བལ་ཡུལ་དུ་ཕྲད། སླར་ཡང་རྒྱ་གར་དུ་ལོག་ཏེ་བླ་མ་རྣམས་ལ་བསྙེན་བཀུར་བྱས་པས། པནྟ་པའི་ཞལ་ནས།
ཁྱོད་དམ་ཚིག་གཙང་མར་འདུག་པས། མ་རྒྱུད་ཉོན་གསུངས་ནས། ཇོ་བོ་ནཱ་རོ་པའི་དྲུང་དུ་བསྐྱལ་བས་དེའི་ཚེ་ནཱ་རོ་དང་མཻ་ཏྲིས་དབུ་མཛད་པའི་བླ་མ་དགུ་དང་མཇལ་ཏེ། སློབ་གཉེར་གྱི་གཙོ་བོ་མ་རྒྱུད་ལ་མཛད་ཅིང་མཁས་པའི་ཕུལ་དུ་ཕྱིན་ཏེ། བཀའ་དྲིན་གྱིས་མཎྜལ་འབུལ་བའི་གསེར་སྒྲུབ་ཏུ་བོད་ལ་བྱོན་པའི་དུས། སྙིའི་བྲག་རར་གཟིམས་པའི་རྨི་ལམ་དུ་ལ་སྟོད་ཀྱི་བུད་མེད་ཐམས་ཅད་འདུས་ནས་ཕྱག་རྟེན་དཔག་ཏུ་མེད་པ་ཕུལ་བ་ཞིག་རྨིས་ཤིང༌། དེ་ནས་གཙང་གི་དགྱེར་ཕུར་སྔར་གྱི་ལྷན་ཅིག་འགྲོགས་པའི་ཀློག་སྐྱ་སྟོན་པ་དང་མཇལ་ནས་སྣེ་ལེན་བཟང་པོ་བྱས་ཤིང་ཆོས་ཞུས། དེ་ནས་རིམ་གྱིས་འཕན་ཡུལ་དང་རྩམ་ཀླུངས་སུ་བྱོན་པའི་ཚེ། ནམ་རའི་གསེར་ཁ་རྡོལ་བ་དང་ཐུག་ནས་མར་པ་མགོ་ཡག་གིས་གསེར་སྲང་བཅུ་གཉིས་ཀྱིས་ཐོག་དྲངས་འབུལ་བ་བྱུང་བ་རྣམས་སྒྲིལ་བས་གསེར་སྲང་བཞི་བཅུ། སྒྲུབ་ཡིག་འགའ་རེ་གནང་བས་གསེར་དཔག་ཏུ་མེད་པ་རྙེད་དེ།
ལོ་གསུམ་ན་སླར་ཡང་རྒྱ་གར་དུ་བྱོན། རྡོ་རྗེ་གདན་ལ་སོགས་པའི་རྟེན་རྣམས་ལ་མཆོད་པ་རྒྱ་ཆེན་པོ་མཛད་དེ། ད་རེས་བོད་དུ་བྱོན་པའི་ཤུལ་དུ། ནཱ་རོ་པ་མཁའ་སྤྱོད་དུ་གཤེགས་ནས་འདུག་པས། ཆོས་ཀྱི་འབྲེལ་པའི་བླ་མ་རྣམས་ལ་བསྙེན་བཀུར་བྱས་ཏེ། སྨོན་ལམ་བཏབ། བདག་གིས་དཀའ་བ་སྤྱད་པའི་གདམས་པ་རིན་ཆེན་མཆོག ། དྲི་མ་མེད་པའི་བཅུད་དང་ལྡན་པ་འདིས་ནི་འགྲོ་ལ་ཕན་པ་ཉིད་གྱུར་ཅིག ། ཀུན་གྱི་མཚུངས་མེད་ནཱ་རོ་པའི་ཞབས་པད་དྲི་མ་མེད་པ་མཐོང་གྱུར་ཅིག ། ཅེས་གསོལ་བ་བཏབ་སྟེ།
པུཥྤ་ཧ་རིར་བྱོན་པས། ཤེས་རབ་འབྱུང་གནས་ཞེས་བྱ་བའི་དགེ་ཚུལ་དང་མཇལ་ཏེ་བུ་འོངས་པར་གྱུར་ཀྱང་ཕ་སྤྱོད་པ་ལ་གཤེགས། འདི་ཚོ་ཁྱོད་བྱུང་ན་གཏོད་གསུངས་ཟེར་ནས་དགྱེས་རྡོར་གྱི་བྲིས་སྐུ་གཅིག་དང་ཀ་པཱ་ལ། རྡོ་རྗེ་དྲིལ་བུ་རྣམས་གཏད་པ་ལ། ད་དུང་རྗེ་བཙུན་དམ་པ་དང་མཇལ་བའི་སྐབས་ཡོད་དམ་དྲིས་པའི་ཚེ། དམ་ཚིག་དང་ལྡན་པའི་ཚོགས་ཀྱི་འཁོར་ལོའི་དབུས་སུ་དག་པའི་སློབ་མས་གསོལ་བ་བཏབ་ན་འབྱོན། དེ་མིན་མཇལ་བའི་དུས་སྐབས་མེད་དོ་ཟེར། དེ་དུས་ནཱ་རོའི་སློབ་མ་རེ་རེ་བཞིན་ཚོགས་ཀྱི་འཁོར་ལོ་བཤམས་ནས་གསོལ་བ་བཏབ་པས། ཐམས་ཅད་མཐུན་པར་མཇལ་བར་འགྱུར་རོ་གསུངས་ལུང་བསྟན་ཐོབ། དེ་ནས་བི་ཀྲ་མ་ལ་ཤཱི་ལའི་གཙུག་ལག་ཁང་དུ་ལོ་ཙཱ་བ་ཆེན་པོ་རྒྱུད་སྡེ་ལ་གཟིགས་རྟོག་མཛད་ཅིང་བཞུགས་པའི་ཚེ།
རྗེ་བཙུན་ཆེན་པོ་ནཱ་རོ་པ་དྲན་པའི་ཡིད་མདའ་དུག་ཅན་ཕོག་པ་བཞིན་དུ་མི་བདེ་ཞིང་བཟོད་གླགས་མེད་པར་གྱུར་ཏེ། སེམས་འཕྱོ་ཞིང་གདུང་བའི་མིག་གཉིས་འཆི་མས་གང་ཞིང་བླ་མ་འཚོལ་བའི་ཕྱིར་སེང་ལྡེང་གི་ནགས་མཐུག་པོའི་ནང་དུ་བཞུགས་ཤིང་ཕྱོགས་ཀུན་ཏུ་བཙལ་ཡང་མ་རྙེད་པར་ས་འཁོར་ཏེ་རིགས་ངན་གྱི་གྲོང་དུ་སླེབ་པར་མངོན་ནོ། ། དེ་ནས་རྒྱལ་པོ་དྲེགས་པ་ཅན་གྱིས་བཙོན་དུ་བཟུང་བ་ལས་བླ་མའི་བྱིན་རླབས་ཀྱིས་ཐར་བར་གྱུར་ཏེ། ཡང་ཟླ་བ་ཕྱེད་ཀྱི་བར་གོམ་པ་གྱ་ཚོམ་དུ་བོར་ཞིང་ནགས་ཚལ་དང་དུར་ཁྲོད་ཀུན་ཏུ་བཙལ་ཡང་བླ་མ་མ་རྙེད་དོ། ། དེ་ནས་རི་མུན་པ་ཅན་གྱི་ནགས་འདབས་སུ་ཕྱིན་པའི་ཚེ། རྡོ་ལ་ནཱ་རོ་པ་གཤེགས་པའི་ཞབས་རྗེས་དང་ཙན་དན་གྱི་སྡོང་པོ་ལ་ཀྱཻ་རྡོ་རྗེ་ལྷ་དགུའི་དཀྱིལ་འཁོར་འཇའི་གུར་ཕུབ་པ་ལྟ་བུར་བཞུགས་པ་དང༌། ལྷན་ཅིག་སྐྱེས་མའི་ཐུགས་ཁ་ནས་སྔགས་ཀྱི་འཁོར་ལོ་སྐུ་མི་སྒྲིབ་པར་གསལ་བ་སོགས་ངོ་མཚར་བའི་ལྟད་མོ་རྣམས་མཐོང༌། དེར་ཞབས་རྗེས་ཀྱི་རྩར་ཞག་བདུན་གདུང་བའི་ཤུགས་ཀྱི་སྨྲེ་སྔགས་དང་བཅས་པས་གསོལ་བ་བཏབ་པའི་ཚེ། སྐུ་གཟི་མདངས་དང་ལྡན་པ་མདུན་དུ་བྱོན་པ་དང་མཇལ་ཏེ། མཐོང་ལམ་ལྟ་བུའི་དགའ་བ་སྐྱེས་ཤིང་དཀོན་པའི་རིན་ཆེན་གསེར་ཕྱེ་ཕུལ།
ང་དེ་ཀུན་མི་འདོད་གསུངས། ཡང་ཡང་བསྐྱར་ཏེ་ཞུས་པར་བཞེས་ཏེ་བླ་མ་དཀོན་མཆོག་གིས་བཞེས་ཤིག་གསུངས་ནགས་ཀྱི་གསེབ་དུ་གཏོར། ཕངས་སེམས་སྐྱེས་པས། ཁྱོད་རང་འདོད་ན་སླར་ཡང་ཡོད་དོ་གསུངས་ཐལ་སྦྱར་སྙིམ་པ་ཁ་ཕྱེ་བའི་ནང་དུ་མ་གོད་མ་ཉམས་པར་སྔར་བཞིན་བྱུང༌། ཞབས་ཀྱི་མཐེ་བོང་ས་ལ་བརྡབས་ཏེ་ཐམས་ཅད་གསེར་གླིང་ཡིན་ནོ་གསུངས་ཤིང་རྡོ་དང་གསེག་མ་གསེར་དུ་བསྒྱུར། ཉའི་ཁོག་པ་ལ་ཚོགས་ཀྱི་འཁོར་ལོའི་མཆོད་པ་བཤམས་ཚེ་རོ་བརྒྱ་དང་ལྡན་པའི་ཟས་མཆོག་བྱུང༌། དེ་ནས་པུཥྤ་ཧ་རིར་མན་ངག་ལྷག་མ་མ་ལུས་པ་གནང་ནས་བུ་ཁྱོད་འདི་རུ་མ་འདུག་པར་བོད་དུ་སོང་ལ་ཁ་བ་ཅན་གྱི་ལྗོངས་སུ། གདུལ་བྱ་སྣོད་ལྡན་ཡོད་དོ་གསུངས་ཤིང་ལུང་བསྟན་རྗེས་སུ་གནང་བ་ཐོབ། དེ་ལྟར་མཇལ་ནས་དབང་དང་བྱིན་གྱིས་བརླབས་ཏེ་སླར་ཡང་བོད་དུ་བྱོན། ཁ་བ་ཅན་དུ་དྲི་མེད་རྒྱུད་སྡེའི་ཆོས་རྣམས་མ་ལུས་པ་དར་བར་མཛད།
དག་པའི་གདུལ་བྱ་རྣམས་ཀྱང་དཔའ་བོ་རྣལ་འབྱོར་མའི་ས་ལ་བཀོད། ། ཞེས་འདི་ན་སྨྲའོ། ། དེ་ནས་རྗེ་བཙུན་དམ་པ་འདིས་རྒྱ་གར་དུ་ལན་གསུམ་བྱོན་ནས་ནཱ་རོ་མཻ་ཏྲི་ལ་སོགས་པའི་བླ་མ་བརྒྱ་རྩ་བརྒྱད། བརྒྱུད་པ་འཛིན་ངེས་ཀྱི་བླ་མ་ལྔ་བཅུ། སྣང་བ་འགྱུར་ངེས་ཀྱི་བླ་མ་བཅུ་གསུམ། ཁྱད་པར་གྱི་བླ་མ་གྲུབ་ཐོབ་ཞལ་ལྔ། འགྲན་གྱིས་དོ་མེད་ཀྱི་རྗེ་བཙུན་རྣམ་གཉིས་ལ་བསྟེན་ནས་དགྱེས་རྡོར། མ་ཧཱ་མ་ཡ། གདན་བཞི། བདེ་མཆོག་ལ་སོགས་མ་རྒྱུད་རྣམས་དང༌།
ཁྱད་ཆོས་བསྲེ་འཕོ་མཚམས་སྦྱོར་ལ་སོགས་མང་དུ་བསྒྱུར། གསང་བ་འདུས་པ་ལ་སོགས་ཕ་རྒྱུད་ཀྱི་མན་ངག་ཚོགས་བཤད་སློབ་བཤད་རྒྱུད་རྐྱང་བརྟེན་པའི་མན་ངག་ཉམས་སུ་ལེན་ཚུལ་དང་རིམ་ལྔ་དམར་ཁྲིད་ལ་སོགས་སྙན་བརྒྱུད་རྣམས་ཕལ་ཆེར་ཇོ་བོ་ནཱ་རོ་པ་ལས་གསན་ཞེས་གྲགས་སོ། ། གཞན་ཡང་ཕྱག་རྒྱ་ཆེན་པོ་དོ་ཧ་སྐོར་གསུམ་ལ་སོགས་པ་ཡིད་ལ་མི་བྱེད་པའི་ཆོས་བསྐོར་ཉི་ཤུ་རྩ་གཅིག ཀྱཻ་རྡོ་རྗེའི་རྒྱུད་དང༌། བསྟོད་པ་གླུར་བླངས་ཀྱི་རྒྱུད་རྣམས་གསན། ཀུ་སུ་ལུ་པ་ལ་ཡང་གདམས་ངག་མང་དུ་གསན་ནོ། ། མངོན་ཤེས་ཅན་ལས་སངས་རྒྱས་ཐོད་པ། ཕམ་མཐིང་པ་ལས་གདན་བཞི། པནྟ་པ་ལས་རལ་གཅིག་མའི་རྟོགས་པ། ཀ་ན་ཀ་ཤྲཱི་ལ་ངེས་སྦྱོང་དང་རྡོ་རྗེ་བདུད་རྩི་གསན།
ཌཱ་ཀི་མ་མངོན་པར་དགའ་བའི་ཡིད་ཅན་དང༌། བདེ་བའི་མྱུ་གུ་ཅན་ལས་རྡོ་རྗེ་རྣལ་འབྱོར་མའི་སྐོར་རྣམས་གསན་ནོ། ། མཁའ་འགྲོ་མ་སྐལ་བ་བཟང་མོ་ལས་དབང་བཞིའི་ཆུ་བོ་མ་ནུབ་པ། བྱིན་རླབས་ཀྱི་འཕོ་བ་བསྲེ་འཕོ་རྣམས་གསན། རོལ་པའི་རྡོ་རྗེ་ལས་འཇམ་དཔལ་རྡོ་རྗེ་ཡན་ལག་མེད་པའི་སྐོར་རྣམས་གསན་ཅིང༌། ཀ་སོ་རི་པ་དང༌། རི་རི་པ་གཉིས་ལས་ཡང་བདེ་མཆོག་གི་སྐོར་རྣམས་གསན་ནོ། ། ནག་པོ་དམ་ཚིག་རྡོ་རྗེ་ལས་ཡང་གཤིན་རྗེ་གཤེད་དང༌། ཁ་ཆེ་ཛྙཱ་ན་ཨ་ཀ་ར་ལས་རྡོ་རྗེ་བདུད་རྩིའི་སྐོར་དང༌། ཨ་ཀ་ར་སིདྡྷི་ལས་སངས་རྒྱས་མཉམ་སྦྱོར་གྱི་སྐོར་དང༌།
ནུབ་དུ་ལ་ཀྵེ་ཊའི་གྲོང་ཁྱེར་དུ་དཔལ་ཡེ་ཤེས་སྙིང་པོ་ལས་གསང་བ་འདུས་པའི་དབང༌། རྒྱུད་རིམ་ལྔ་ལ་སོགས་པའི་འཕགས་སྐོར་རྣམས་གསན། ཌཱ་ཀི་མ་ཆུ་ཤིང་གི་སྙེ་མ་ཅན་ལས་གདན་བཞིའི་མན་ངག་རྣམས་གསན་ཏེ། དེ་རྣམས་ནི་བླ་མ་བཅུ་གསུམ་དང༌། གྲུབ་ཐོབ་ཞལ་ལྔ་ལས་ཆོས་གསན་ཚུལ་ཟུར་ཙམ་མོ། ། ད་རེས་རྒྱ་གར་དང་བལ་པོར་ལོ་དགུ་བཞུགས་སོ། ། དེ་ནས་བོད་དུ་འབྱོན་ཁར་ཁ་སརྤ་ཎི་རང་བྱུང་གི་ལྷ་ཁང་གཟིགས་ཤིང་འོ་མ་ཅན་གྱི་ཆུ་དུག་སེལ་བ་ལ་འཐུངས་ནས་བྱོན་པའི་ལམ་དུ་གཉོས་ལོ་ཙཱ་དང་མཇལ་ཏེ་དེ་ནུབ་རྩྭའི་སྤྱིལ་པོ་ཞིག་ཏུ་ཆ་རྐྱེན་གྱི་ལྷག་མས་ཟས་སྣ་མང་པོ་ཉོས་ནས་དྲངས་ཤིང་གླེང་བསླང་བྱས་པས། ཁོ་གཤིན་རྗེ་གཤེད་ལ་ཅུང་ཟད་དྲག་པར་འདུག མན་ངག་ལ་ཐོ་རེ་ལས་མི་འདུག་པས། ཁོ་ན་རེ།
ཁྱོད་ཀྱིས་མན་ངག་ཅི་འདྲ་ཐོབ་ཟེར་བ་ལ། ལོ་རྒྱུས་ཐོ་རེ་ཞིག་བཤད་པས་ཁྱོད་ཀྱི་བླ་མ་སུ་ཡིན་ཟེར་བ་ལ། བླ་མ་ཐར་པའི་ལམ་སྟོན་ཡིན། ད་ལྟ་རྒྱ་མཚོའི་གླིང་ན་བཞུགས། ། བླ་མ་བདེ་ཆེན་རོལ་པ་ཡིན། ། དུར་ཁྲོད་བརྒྱད་ན་རེ་མོས་བཞུགས། སྐལ་བ་དང་མི་ལྡན་པ་རྣམས་ཀྱིས་མཐོང་བར་མི་གདའོ་ཞེས་གསུངས་ནས། རིམ་པ་ལྟར་བོད་དུ་བྱོན་པས་མར་པ་མགོ་ཡག་གིས་བསུ་བ་ལ་བྱོན་པས་མང་ཡུལ་དུ་མཇལ་ནས། ལ་སྟོད་ཁར་ཁོངས་དཀར་པོ་ཞེས་བྱ་བར་སྣེ་ལེན་མཛད་ནས་དབང་དང་གདམས་ངག་མང་དུ་གནང་ཞིང༌། དེ་ནས་རིམ་པ་བཞིན་དུ་ལྷོ་བྲག་ཏུ་བྱོན་ཞིང་སྦས་པའི་རྣལ་འབྱོར་གྱི་ཕྱི་ཚུལ་འཇིག་རྟེན་པ་དང་བསྟུན་ནས།
ནང་རིམ་གཉིས་ཀྱི་རྣལ་འབྱོར་ཟབ་མོས་དུས་འདས་ཏེ། དཀྱིལ་འཁོར་ཀྱི་འཁོར་ལོ་དུ་མ་ཞལ་གཟིགས་ཤིང༌། ཕུག་རོན་གྱི་རོ་ལྕགས་ཕུར་ལ་སྟོད་དེ་གྲོང་འཇུག་མཛད་ཅིང་གཞན་ཡང་ལུ་གུ་དང༌། འབྲི་དང་ཤ་བ་ལ་སོགས་པ་ལའང་གྲོང་འཇུག་གི་ཉམས་སད་པར་མཛད་ཅིང༌། བཀོད་པ་ལུས་ཀྱི་རྫུ་འཕྲུལ་སྒྱུ་མའི་སྣང་བརྙན་དཔག་ཏུ་མེད་པ་བསྟན་ནས། གདུལ་བྱའི་དོན་མཛད་ཚུལ་གཞན་རྣམས་ནི་ཡི་གེའི་འདུ་བྱེད་བསྒྱུར་བར་མ་ནུས་སོ། ། དེ་ལྟར་སྤྲུལ་པའི་དཀྱིལ་འཁོར་རང་གི་གནས་སུ་བསྡུ་བར་བཞེད་པའི་ཚེ། གཙུག་གི་ནོར་བུ་ལྟ་བུ་བླ་མ་ནཱ་རོ་པ་བྱོན་པ་ལ་མཆོད་པའི་བྱེ་བྲག་དཔག་ཏུ་མེད་པས་མཆོད་ཅིང༌། བྱའི་ལོ་རྟའི་ཟླ་བའི་ཚེས་བཅུ་བཞིའི་ཉི་མ་ཤར་བའི་ཚེ། བདག་མེད་མ་འོད་ཀྱི་གོང་བུར་མཛད་དེ།
རང་གི་ཐུགས་ཁར་བསྡུས་ནས། དེ་ཁོ་ན་ཉིད་དུ་འཕོ་བའི་རྣམ་པ་མཛད་དེ། སྒྲ་དང་འོད་དང༌། མེ་ཏོག་གི་ཆར་དང༌། ས་གཡོ་བ་ལ་སོགས་པའི་ཆོ་འཕྲུལ་དུ་མ་དང་བཅས་ཏེ། མཁའ་སྤྱོད་དུ་གཤེགས་སོ། ། རྗེ་བཙུན་འདིས་བླ་མ་ལ་རྟོགས་པ་ཕུལ་བའི་མགུར་མ། ཏམ་བུ་རའི་ཁོང་ཡངས་སུ་དྲངས་པའི་ལམ་མགུར་ལ་སོགས་པ་མགུར་མའི་བསྐོར་དཔག་ཏུ་མེད་པ་མཛད་ཅིང༌། དགྱེས་རྡོར་གྱི་འགྲེལ་པ་འབུམ་ཆུང་ཉི་མ། གུར་གྱི་དཀའ་འགྲེལ།
ཆོས་དྲུག་བཀའ་དཔེ། ཨ་ཊའི་སྲུང་འཁོར། མཐུ་ཆུང་ཕྱིར་ཟློག་ལ་སོགས་པའི་བསྟན་བཅོས་མང་དུ་མཛད་ཅིང༌། རྒྱུད་དང་མན་ངག་གི་འགྱུར་ཡང་དཔག་ཏུ་མེད་པ་མཛད་དོ། ། བླ་མ་འདིའི་བུ་སློབ་ཀྱིས། གངས་ཅན་གྱི་ཁྲོད་ཐམས་ཅད་གང་ཞིང་གཏམས་པར་གྱུར་པ་ནི་མར་སྟོན་ཆོས་ཀྱི་བློ་གྲོས་ཀྱི་རྣམ་ཐར་ཟུར་ཙམ་མོ། ། མར་པའི་ཐུགས་ཀྱི་སྲས་བཞི་ནི། གཞུང་གི་རྔོག་སྟོན་ཆོས་རྡོར། དོལ་གྱི་མཚུར་སྟོན་དབང་ངེ༌། གཙང་རོང་གི་མེས་སྟོན་ཚོན་པོ།
འདམ་སྙིང་དྲུང་གི་མར་པ་མགོ་ཡག་དང་བཞིའོ། ། ཐོད་རྒལ་གྱི་བུ་ཅིག་ནི་མི་ལ་རས་པའོ། ། གཞན་ཡང་མོས་གུས་ཅན་གྱི་བུ་བཞི། ཞར་བྱུང་ལ་བསྐྱངས་པའི་བུ་བདུན་ལ་སོགས་པ་ཁུངས་ཉིད་དུ་ཤེས་པར་བྱའོ།། །། ༄། །རྗེ་བཙུན་མི་ལ་རས་པའི་རྣམ་ཐར་མོས་གུས་ཀྱི་སྙེ་མ་ཞེས་བྱ་བ།། ན་མོ་གུ་རུ། བླ་མ་སྤྱི་བོར་བཀུར་བ་ལྷ་ཡི་ལྷ། ། ཅི་གསུང་བཀའ་བཞིན་སྒྲུབ་པ་ཀུན་གྱིས་བཀུར། ། སྙིང་རུས་ཞེ་བཅད་ཆེ་བས་དངོས་གྲུབ་བརྙེས། ། དཔལ་ལྡན་བཞད་པ་རྡོ་རྗེས་བདག་སྐྱོངས་ཤིག །
དེ་ཡང་བདག་ཉིད་ཆེན་པོ་འདི་ཡུལ་གུང་ཐང་གི་བྱེ་བྲག གྲོང་ཁྱེར་རྩ་ཕུ་ཞེས་བྱ་བའི་ཡབ་ཀྱི་མཚན་དུ་སྨོས་པ། མི་ལ་ཤེས་རབ་རྒྱལ་མཚན་དང༌། ཡུམ་མྱང་ཚ་དཀར་རྒྱན་གཉིས་ལ། སྲས་མིང་སྲིང་གཉིས་འཁྲུངས་པའི་བདག་ཉིད་ཆེན་པོ་འདིའི་མཚན་ཐོས་པ་དགའ་ཞེས་གྲགས་ཤིང་སྲིང་མོའི་མིང་པེ་ཏ་མགོན་སྐྱིད་ཟེར་ཞིང་མཛེས་སེ་ཞེས་བྱ་བའི་བུ་མོ་ཞིག་ཀྱང་ཆུང་གཉན་དུ་བླངས་སོ། །

ཁོང་ཆུང་ངུའི་དུས་སུ་ཡབ་འཆི་བདག་གིས་བ་མོས་ནོངས་པའི་ཚེ། ཕ་སྤུན་རྣམས་གྲོས་བྱས་ནས་མ་སྨད་ཀྱི་ཞིང་ཁང་དང་ལོངས་སྤྱོད་ཐམས་ཅད་འཕྲོག་པའི་ཚེ། མས་མིང་སྲིང་འདི་གཉིས་ཁྱེད་རང་གི་རུས་ཡིན་པས། གཡོག་བྱེད་དུ་ཆུག་ལ་མུ་གེས་མ་ཤི་ཙམ་ཞིག་གྱིས་བྱས་པའི་ཚེ། ཧ་ཧ་ཁྱོད་མ་སྨད་མ་བསད་པས་མི་ཆོག་པ་ཨེ་ཡིན་ཟེར་བ་ལ། ཡུམ་འཇིགས་ཤིང་ཡི་མུག་པ་ཞིག་བྱུང་ནས། མི་གཞན་གྱི་ལས་བལ་བཀལ་ཞིང༌། གླས་ལྕམ་སྲིང་གཉིས་གསོས་སོ། ། སྐྱེད་བསྲིངས་པ་དང༌། ཐོས་པ་དགས། སློབ་དཔོན་རྙིང་མ་བ་ཞིག་ལས་ཡི་གེ་བསླབས་ཤིང་རྒྱང་གླུ་དང༌།
སྐྱུར་སྤྲང་གི་དུས་འདའ་བར་བྱེད་དོ། ། དེའི་ཚེ་ཐོས་པ་དགའ་གླུ་ལེན་ཞིང་ཕྱིན་པས། སྲང་མདོར་ཡུམ་དང་མཇལ་བས་བུ་སྙིང་མེད་པོ་ཁྱོད་འདྲ་བ་ཡོང་ང༌། ཕ་ཚན་གྱི་བྱེད་ལུགས་སམ། སྙིང་རྗེ་མེད་པར་ཕ་གཞིས་འཕྲོག འདི་འདྲ་བ་བྱས་སོ་ཟེར་ཞིང་ངུས་པས། ཁོང་ཡང་ཡི་མུག་ཏེ་སྤྱན་ཆབ་མང་པོ་ཤོར་ཞིང༌། འོ་ན་ངས་ཇི་ལྟར་བྱ་ཞེས་སྨྲས་པས། མཚོན་གྱིས་ཁོང་ཐུབ་པའི་མི་རིགས་ཁྱོད་མིན། མཐུ་འདྲ་བ་བསླབ་ན་ཡོང་ངམ་ཟེར་བས།
དེར་མཐུ་སློབ་པར་ཁས་བླངས་ཏེ། ཡུམ་གྱི་ཀ་ཅ་གང་ཡོད་རྣམས་ཀྱིས་རྟ་དང་ཚོས་ལྟང་གཅིག་ཁུག་པ་བསྐུར་ནས། དཔལ་མོ་དཔལ་ཐང་གི་བར་དུ་སྐྱེལ་ཐུང་བྱས་ནས། རྒྱགས་རྣམས་ཨ་མས་མུས་མུས་སྲིང་བ་ཡིན་པས་བུ་ཁྱོད་ཡུལ་དུ་ལྡོག་རྩིས་མ་བྱེད་པར་དགྲ་རྣམས་ཁ་ཕུང་ལ་ཨེ་ཐེང་རེམས་ཤིག་ཟེར་ཞིང༌། འགྲུལ་པ་རྣམས་ལ་ཡང་ངའི་བུ་ཆུང་འདི་ལ་སྐྱོང་གྲོགས་མཛོད་ཅིག་ཅེས་བསྒོས་ནས། འཕྲེང་ཞིང་མིག་མཆི་མས་གང་བཞིན་དུ་གྱེས་ཏེ། ཐོས་པ་དགས་དབུས་སུ་མཐུ་སུ་ཆེ་འདྲི་ཞིང་བྱོན་པས། ཡར་ཀླུངས་ཀྱི་གཡུང་སྟོན་ཁྲོ་རྒྱལ་ཆེའོ་ཞེས་ཐོས་ཏེ། དེར་ཕྱིན་ནས་རྟ་ཁལ་དང་བཅས་པ་ཕྱག་རྟེན་ལ་ཕུལ་ནས། ཕ་སྤུན་རྣམས་དགྲར་ལངས་པས་ཡུལ་དུ་ལོག་ན་ཆ་ས་ཡང་མེད་ཅེས་བཤུམ་ཞིང་མཐུ་དང་སྒྲུབ་རྒྱགས་གཉིས་ཀ་ཞུའོ་ཞེས་ཞུས་པས།
གཡུང་སྟོན་ན་རེ་མཐུ་སློབས་ཟེར་བ་མང་པོ་བྱུང་སྟེ། བུ་ཁྱོད་ལས་སྙིང་རྗེ་བ་མ་བྱུང་བས། ངེས་པར་མཐུ་དགོས་པའི་རིགས་སུ་འདུག་གསུངས་ཤིང༌། རྟ་བཟང་པོ་ཞིག་དང་ཡི་གེ་བསྐུར་ནས། རྟ་ནག་ཏུ་ལྷ་རྗེ་སྣུབས་ཆུང་གི་དྲུང་དུ་བཏང་བས། ཕྱག་འཚལ་ཞིང་སྔར་གྱི་ལོ་རྒྱུས་ཞུས། རྗེ་སྣུབས་ཆུང་སྤྱན་ཆབ་ཤོར་ཏེ། དྲག་སྔགས་གཟའ་གདོང་དམར་ནག་བསླབས་ཏེ། སྒྲུབ་ཏུ་བཅུག་པས་ཟླ་བ་གཅིག་ན་འགྲུབ་ཏེ། སེང་ལྡེང་གི་ཕུར་པ་གཅིག་ཡུམ་ལ་བསྐུར་ནས་ཕ་སྤུན་གྱི་མཁར་ལ་ཚད་ཚད་གྱིས་ལ།
ཕྱིར་བསྐུར་ཞེས་གསུངས་པའི་ཚེ། ཕ་སྤུན་རྣམས་བག་སྟོན་ལ་འཚོགས་པའི་དུས་ཡུམ་སྙིང་ན་བས། མཁར་ལ་ཕུར་བུས་ཚད་ཚད་བྱས་ཤིང་བརྒྱབ་པས། མཁར་འགྱེལ་བའི་རྡིབ་འོག་ཏུ་ཕོ་མོ་སུམ་ཅུ་རྩ་ལྔ་ཤི་ཞིང་ལྷག་མ་ཕལ་ཆེར་སྨྱོ་ནས་ཤིའོ། ། ཡུལ་མི་རྣམས་ཀྱིས་གྲོས་བྱས་ནས། མི་ལ་གསོད་པའི་ཤེད་མ་གཏོང་ངོ་ཟེར་བའི་ཚེ། མས་རྣལ་འབྱོར་པ་ཞིག་ལ་རྒྱགས་དང་ཡི་གེ་བསྐུར་ནས་བུ་སྐྱེས་པའི་དོན་གོ་ཆོད། དགྲ་བོ་བསད། ཡུལ་མི་རྣམས་ཀྱིས་གཤེད་མ་གཏོང་ངོ་ཟེར་འདུག་པས་སྲོག་ཟོན་གྱིས། ད་རུང་ཡུལ་འདིར་སེར་བ་གྱང་རིམ་གསུམ་ཡོད་ཟེར་བ་ཞིག་ཕོབ་དང༌།
དེ་ནས་མ་རྒན་མོའི་བསམ་པ་མཐར་ཕྱིན་ཞེས་ཟེར་བའི་ཡི་གེ་འཕྲོད་ནས་སླར་ཡང་གཡུང་སྟོན་ལ་སེར་བའི་གདམས་ངག་ཞུས་ཤིང་བསྒྲུབས་ཏེ། ཡུལ་དུ་ཕྱིན་ནས་སེར་བ་གྱང་རིམ་གསུམ་ཕབ་སྟེ། ད་དུང་ཕུ་རུ་གཏད་འཇུག མདའ་རུ་སེར་འཇུག ཡུལ་ཁམས་ཐམས་ཅད་བརླག་པར་བྱེད་དོ་ཞེས་པའི་ཡི་གེ་བཞག་ནས་དབུས་སུ་འོང་བའི་ཚེ། ཐམས་ཅད་སྐྲག་ནས་ཁ་ངན་ཡང་ལབ་མི་ནུས་པ་བྱུང་ངོ༌། ། དེ་ནས་བླ་མ་ལ་ཞབས་ཏོག་བྱས་ཤིང་ཆོས་ལ་མོས་པར་གྱུར་ཀྱང་ཞུ་མ་ནུས་པའི་ཚེ། སློབ་དཔོན་སྐྱོ་བ་སྐྱེས་ནས་གཡུང་སྟོན་པ་གཡུང་སྟོན་པ་ཟེར་ཞིང་བཤུམ་ཞིང་འདུག་པ་ལ། ཕུ་མདར་མི་མང་པོ་ཤི་ཟེར། ངས་ང་རང་ལ་སྡིག་པ་ཆེན་པོ་ཡོད་པའི་སྟེང་དུ་ཁྱོད་ལ་ཡང་སྡིག་པ་རྔམ་པོ་ཆེ་བྱེད་དུ་བཅུག
ད་ནི་ཁྱོད་སྙིང་རུས་ཅན་ཡིན་པས་ངེད་རང་གཉིས་ཀའི་དོན་དུ་ཆོས་ཤིག་གྱིས་གསུངས་པས། བཀའ་དྲིན་ཆེ་བའི་ལན་དུ་དེ་ལྟར་བགྱིད་དོ་ཞེས་ཞུས་ནས་རྒྱགས་ཅུང་ཟད་དང་བཅས་ཏེ། རོང་སྟོན་ལྷ་དགའི་དྲུང་དུ་ཕྱིན་ནས་ཆོས་ཞུས་པའི་ཚེ། ཞལ་ནས་ངེད་ཀྱི་དམ་ཆོས་རྫོགས་པ་ཆེན་པོ་འདི་ནངས་ཐོས་ན་ནངས་སངས་རྒྱ། ནུབ་ཐོས་ན་ནུབ་སངས་རྒྱ། ཐེག་པར་རིམ་པ་དགུའི་ཡང་རྩེ། ཨ་ཏི་ཡོ་ག་ཐོས་གྲོལ་ཆེན་མོ་བྱ་བ་ཡིན་གསུངས། ཞལ་ཕོ་མཛད་པ་ལ་ཞུས་ཤིང་བསྒོམས་པ་ལ། བླ་མས་གཟིགས་པས། བླ་མ་འཇིགས་འུབ་སྟེ་སོང་སྟེ།
རྫོགས་པ་ཆེན་པོ་འདི་ལྟ་བ་མཐོ་བ་ནམ་མཁའ་དང་འདྲ་ཡང༌། སྒོམ་པ་ཉམས་མྱོང་གི་རྩིས་མ་ཟིན་ན། སྤྱོད་པ་དུས་དང་བསྟུན་པའི་ཞིབ་ཆ་མེད། འབྲས་བུ་བསྔོ་བའི་རྒྱས་མ་ཐེབས་པ་ཞིག་འདུག སྔར་ཁ་ཕོ་བཏོན་པ་རྣམས་བླ་མའི་གསུང་སྒྲོས་རྐྱང་པ་ཡིན། ང་རང་ཡིད་མ་ཆེས་པས། ཇོ་མོ་ཁྲོ་གཉེར་མའི་བསྙེན་པ་ལ་འབད་ཀྱིན་ཡོད་པ་ཡིན། ཁྱོད་ཆོས་སྙིང་ནས་བྱེད་ན། ལྷོ་ཕུ་ཆུས་ཁྱེར་གྱི་དགོན་པ་ན། མར་པ་ལོ་ཙཱ་བྱ་བ་ལན་གསུམ་རྒྱ་གར་ལ་བྱོན་ནས།
གྲུབ་ཆེན་ནཱ་རོ་པ་དང་མཇལ་ཏེ། རྒྱུད་འགྲེལ་དང་གདམས་པ་དཔག་ཏུ་མེད་པ་ལ་མངའ་བརྙེས། ཁྱད་པར་རྟེན་འབྲེལ་ལུས་ལ་བསྒྲིགས་པས་རྟོགས་པ་སེམས་ལ་འཆར་བ། བསྲེ་འཕོའི་གནད་ལ་མཁས་པ་ཞིག་ཡོད་ཟེར་བ་ཁོ་བོས་ཞིབ་ཏུ་ཐོས་པས། དེར་སོང་ལ་བཀའ་བཞིན་བསྒྲུབས་ནས་བསྟེན་ན་བྱིན་བརླབས་འཇུག་གོ། ། གསུངས་པས་ལྷོ་བྲག་ཏུ་བྱོན་ནས་བྱིས་པ་འགའ་ལ་དྲིས་པས་མི་ཤེས་ཟེར། གཅིག་ན་རེ་ཧ་ཧ་ངེད་ཀྱི་ཨ་ཁུ་བློ་གྲོས་ལ་ཟེར་བར་འདུག ཁོང་ནི་ལུང་པ་འདིའི་ཕུ་ན་ཡོད་ཟེར་བས། དེར་ཕྱིན་པའི་ཚེ། ཕྲུ་སློག་པའི་རྣལ་འབྱོར་པ་ཚོན་པོ་ཞིག་འདུག་པ་ལ།
མར་པ་ལོ་ཙཱ་བྱ་བ་གང་ན་བཞུགས་དྲིས་པས། ཅི་བྱེད་ཟེར་བ་ལ་ཆོས་ཞུ་བ་ཡིན་ཞེས་ཞིབ་ཏུ་ཞུས་པས། ལོ་ཙཱ་བ་ཉེ་ལམ་ཞིག་ན་ཡོད་དེ། ང་མིན་པས་མི་ཤེས་ཟེར་བ་ལ་གྲོགས་མཛད་པར་ཞུ་སྨྲས་པས། ས་རིས་ཤིག་ཐེན་ནས་འདི་ཚར་བ་དང་གྲོགས་བྱ་ཟེར་མྱུར་དུ་བརྐོས་པས་བུ་ཁྱོད་ལས་འོང་བར་འདུག་ཟེར་ནས་ཆང་ཞིག་ཀྱང་བྱིན། དེ་ནས་སྔགས་པ་དེ་ནང་དུ་སོང་བའི་རྗེས་སུ། འབོད་མཁན་བྱུང་བས་ཕྱིན་པའི་ཚེ། ལྷན་ཅིག་འགྲོགས་པའི་སྔགས་པ་དེ་དང་མཇལ་བས། ཚོམ་མེ་ལུས་པའི་ཚེ། ཁྱོད་འདོད་པ་དེ་ང་ཡིན་གསུངས་པས།
ཕྱག་འཚལ་ཞིང་ལུས་ངག་ཡིད་གསུམ་འབུལ་བ་བྱས་པའི་ཚེ། ལ་ཡག་པའི་མི་ངན་འགའ་རེས་ཁོ་བོའི་སློབ་མ་བཅོམ་པས་སེར་བ་ཕོབ་དང༌། གདམས་ངག་སྦྱིན་གྱི་གསུངས་པས། སེར་བ་འཇིགས་སུ་རུང་བ་ཞིག་ཕབ་ནས་གདམས་ངག་ཞུས་པས། ཁྱོད་ཀྱིས་སེར་རྡོག་གསུམ་ཕབ་པ་ལ་ཁོ་བོས་དཀའ་ལས་བྱས་ཤིང་རྒྱ་གར་ནས་བླངས་པའི་དམ་ཆོས་དེ་ཨེ་ཡོང་ངམ་གསུངས་ཤིང་གནང་དུ་མ་འདོད་དོ། ། དེ་ནས་རྗེ་མར་པ་སྐུ་མཁར་རྩིག་པར་བཞེད་ནས། རི་སྣ་ཀུན་ཏུ་མཁར་ཟུར་གསུམ་པ་དང༌། ཟླུམ་པོ་དང་ཟླ་གམ་ལ་སོགས་པ་མི་ལ་ཉིད་ལ་བྱེད་དུ་བཅུག་ཅིང་ཕྱེད་ཙམ་དུ་ལོངས་པ་ན། ས་ས་མལ་རྡོ་རྡོ་མལ་ལ་སྐྱེལ་དུ་བཅུག་པས། མི་ལའི་རོ་སྟོད་ལ་རྒལ་རྨ་བྱུང་བའི་ཚེ།
ཐབས་ཡོད་གསུངས་ནས་སྒལ་ཚགས་བྱས་ཏེ་མཁར་དགུ་ཐོག་གྲུ་བཞི་པ། རྩེ་མོ་གཉྫི་རའི་གཟུགས་སུ་ཡོད་པ་ཞིག་བརྩེགས་པའི་ཚེ། མི་ལའི་སྒལ་པ་ནས་སྣག་ཁྲག་ཆུ་བོའི་རྒྱུན་བཞིན་དུ་བབ་ཅིང༌། སོར་མོ་རྣམས་ཀྱང་ཕལ་ཆེར་ནི་རྨ་དང་ཟླུམ་པོར་སོང་ཞིང་བར་བར་དུ་ཇོ་མོའི་མེ་འབུད། ཐལ་འཕྱག བཞོ་སྟེགས་ཚུན་ལ་སླེབ་པར་མཛད་པས། ཇོ་མོའི་ཐུགས་ཟིན་པར་བྱུང་སྟེ། ཇོ་མོས་རེ་ཞིག་བླ་མ་ལ་ཞུས་པས། མི་ལ་སྒལ་རྨ་བྱུང་བ་ཚོར་མ་མྱོང༌། བུ་འདིའི་རྒྱབ་ཐམས་ཅད་རྨ་ལེབ་ཏུ་སོང་འདུག་པས།
ཞག་འགའ་དལ་དུ་ཆུག གདམས་པ་ཞིག་ཀྱང་གནང་བར་ཞུ་ཞེས་ཞུས་པས། ཁྱོད་མ་ཚོར་བའི་ལས་ལ་འཚམ་པ་མེད། སྒལ་ཚགས་བསྡོམ་ལ་ཞ་ལ་གྱིས་གསུངས་པའི་འཕྲོ་ལ། མགུར་བཞེངས་པ། ། བུ་ཁྱོད་སྤེའུ་ཆུང་ལག་ངར་ཙམ་པ་ཞིག ། བརྩེགས་པའི་ཡུས་ནས་ཆོས་འདོད་མ་ཟེར་དང༌། ། ཁོ་བོའི་བླ་མ་ནཱ་རོ་པཎ་ཆེན་དེས། ། ཆོས་ཀྱི་ཕྱིར་དུ་དཀའ་ཆེན་བཅུ་གཉིས་དང༌། ། དཀའ་ཕྲན་བརྒྱད་ཅུ་ཐམ་པ་སྤྱད་པ་ཡིན། །
ཁོ་བོས་རྒྱ་གར་ཡུལ་དུ་ལན་གསུམ་ཕྱིན། ། དཀའ་བ་སྤྱད་ཚུལ་ཁྱོད་ཀྱི་བློར་མི་ཤོང༌། ། སེམས་ཆུང་མ་བྱེད་རེ་བ་མ་ཆེ་ཞིག ། ཅེས་གསུངས་སོ། ། དེ་ནས་རྔོག་ལ་དགྱེས་རྡོར་དང༌། ཚུར་སྟོན་ལ་བདེ་མཆོག་གི་དབང་བསྐུར་མཛད་པའི་ཚེ། ཇོ་མོས་འབུལ་བ་ལ་གཡུ་གཅིག་གནང་ནས་ཞུས་པས་དབང་བསྐུར་མ་གནང་བར་བཀའ་བཀྱོན་དྲག་པོ་བྱུང་ངོ༌། ། དེ་ནས་ཚེས་བཅུའི་ནུབ་མོ་བླ་མ་བད་ནས་གཟིམས་པའི་ཚེ། ཇོ་མོས་ནཱ་རོ་པའི་རྒྱན་དྲུག པདྨ་རཱ་གའི་ཕྲེང་བ་སོགས་གནང་ནས་རྔོག་གི་དྲུང་དུ་བརྫངས་ཏེ་ཆོས་ཞུས་པས།
མཐུ་ཆེན་ཡོང་བ་ལེགས། དོལ་གྱི་ཡས་ཕོ་ཡས་མོ་བས་ངའི་འབྲོག་རུ་ཁྱེར་བས་སེར་བ་ཕོབ་གསུངས་ནས་ཕབ་པས་ཐམས་ཅད་བརླག་པར་གྱུར་ཏེ། ཤིང་ཕུང་གཅིག་གི་རྩ་བ་ནས་བྱེའུའི་རོ་ཐུ་བ་གང་རྙེད་པ་ཁྱེར་ནས་བླ་མའི་དྲུང་དུ་སྤུངས་ཏེ། ང་ཆོས་ལ་ཡོང་བས་དམྱལ་བར་འགྲོ་བ་གཏིང་ཨེ་ཟབ་བལྟ་བ་འདྲ་བ་ཞིག་བྱུང༌། ཞེས་ཞུས་ཤིང་ངུས་པས། བུ་བླ་མའི་དོན་ཡིན་པས་ཁྱོད་ལ་སྡིག་པ་མི་ཡོང་གསུངས་ནས་སེ་གོལ་གཅིག་གཏོགས་པས། བྱེའུ་རྣམས་ཙི་དི་རེ་འཕུར་ནས་སོང་བས་ཅུང་ཟད་སེམས་ལ་ཕན་པ་ཞིག་བྱུང༌། དེ་ནས་ཀྱཻ་རྡོར་གྱི་དབང་བསྐུར་ཞིང་གདམས་པ་གནང་ནས། བསྒོམས་ཀྱང་སྐྱེད་མ་བྱུང་བས་བླ་མའི་བཀའ་མེད་པས་ལན་པར་མཁྱེན་ནས། རྔོག་མཁར་གྱི་དགའ་སྟོན་ལ་འབྱོན་པ་དང་ལྷན་དུ་བྱོན།
བླ་མ་མར་པ་མཇལ་ནས་རྗེས་སུ་བཟུང་ཞིང་དབང་དང་གདམས་པ་གནང༌། ནང་མཆོད་ཀཱའ་ལི་གང་གནང་ནས་ལྷག་མ་མེད་པར་འཐུངས་ཤིག་གསུངས་ནས། བུ་ཁྱོད་ལས་ཅན་གྱི་སློབ་མ་ཡིན་པ་ལ་ཁོ་བོས་བརྡུངས་ཐག་དང༌། འབར་ཤ དཀའ་སྤྱད་རྣམས་ཁྱོད་ཀྱི་སྒྲིབ་པ་འདག་པའི་ཕྱིར་བགྱིས་པ་ཡིན། བུ་ཁྱོད་ཐེངས་དགུར་ཡི་ཆད་ན་ལུས་མ་སྤངས་པར་མཁའ་སྤྱོད་དུ་འགྲོ་བ་ལ། བུད་མེད་བསམ་བློ་ཆུང་བས་ལན་པ་ཡིན་ཞེས་གསུངས་ཏེ་སྐྲ་གཞར་ཏེ་མཚན་རྡོ་རྗེ་རྒྱལ་མཚན་དུ་བཏགས། འཁོར་ལོ་བདེ་མཆོག་མཆོག་གི་དཀྱིལ་འཁོར་དུ་དབང་སྐུར། གསང་མཚན་དུ་བཞད་པ་རྡོ་རྗེ་བཏགས་པའི་ཚེ། ནམ་མཁའ་ལ་དཀྱིལ་འཁོར་ཞལ་གཟིགས་ཏེ་འདག་སྦྱར་གྱི་ཁོངས་ནས།
གདམས་ངག་མ་ལུས་པ་གནང་ཞིང་ལུས་མེད་མཁའ་འགྲོའི་ཆོས་སྐོར་ལྔ་གནང་ནས་བཞི་ཁྱོད་ཀྱིས་ལོངས་གསུངས་ནས་དེའི་རྗེས་སུ་ནཱ་རོ་པའི་གདམས་ངག་རྣམས་ལ་ལྷག་ཆད་དང་དབྲི་བསྣན་ཡོད་རེ་དབུ་བསྙུང་བཞེས་ནས་གནང༌། ནཱ་རོ་པའི་ལུང་བསྟན། རིགས་རྒྱུད་ནམ་མཁའི་མེ་ཏོག་ཡལ། ། ཆོས་རྒྱུད་ཆུ་བོའི་གཞུང་ལས་རིང༌། ། གསུང་བའི་དོན་རྨི་ལམ་བཀའ་བཞིའི་མགུར་གྱི་བུ་ཆེན་རྣམས་ལུང་བསྟན་ནས་ནངས་པར་མི་ལའི་སྙིང་ཁར་ཕྱག་མཁར་བཙུགས་ཏེ། ཁོ་བོས་རྒྱ་གར་ལན་གསུམ་སྐོར་ཏེ། དཀའ་བ་སྤྱད་པའི་ཆོས་རྣམས་ཁྱོད་ལ་གཏད་དོ། ། གསུངས་ནས་མགུར་བཞེངས་པ། ཟས་ཀྱི་ཕྱིར་དུ་དམ་པའི་ཆོས་མ་འཚོང༌། ། གཙོ་བོར་ནོར་སོགས་ཚེ་འདི་དོན་གཉེར་ལ། །
གདམས་པ་སྣ་རེ་ཙམ་ཡང་མ་སྟོན་ཞིག ། ཁྱོད་ལ་སློབ་མ་སྐལ་ལྡན་འགའ་ཞིག་འོང༌། དེ་དག་དོན་གྱི་བཀའ་བརྒྱུད་བསྟན་པ་བཟུང༌། ། ཞེས་གསུངས། དེ་ནས་ཡབ་སྲས་ལྷན་ཅིག་ཏུ་སྐུ་མཚམས་མཛད་པའི་ཚེ། རྗེ་བཙུན་གྱིས་ཨ་མ་དྲན་ནས་འགྲོ་བར་ཞུས་པའི་ཚེ། ཁྱོད་ཡུལ་དུ་སོང་ཀྱང་མ་དང་མི་འཕྲད། སྒོ་ང་མའི་དྲོད་ལ་ཚར་དགོས་པ་ཡིན་ཡང༌། ཡུན་རིང་ལོན་པས་སྐྱོ་བར་གྱུར་ན་སོང་ལ་ཡུལ་དུ་ཞག་བདུན་ལོངས་པར་མ་སྡོད། དེང་སང་བསྟན་པའི་སྙིགས་མ་ཚེ་ཐུང་ཞིང་བདུད་རིགས་ཁ་རྒྱལ་བས་ཡུན་རིང་གི་ལོང་མེད་གཡའ་ཁྲོད་གངས་ཁྲོད་འགྲིམ་ཞིང་སྒྲུབ་པ་སྙིང་པོར་ལོངས།
རེ་ཤིག་རྩ་རླུང་གི་གེགས་འོང་བས་དེའི་དུས་སུ་འདི་ལྟོས་གསུངས་ནས་བེ་བུམ་ཞིག་གནང་ནས། ཡབ་ཡུམ་འཁོར་དང་བཅས་པས་ཆོས་ལ་ལ་ཁའི་བར་དུ་སྐྱེལ་མ་མཛད་དེ། ཕན་ཚུན་འཕྲེང་བའི་སྐྱོ་ཤས་ཀྱི་མཆི་མས་མིག་གང་ནས། ཕྱི་བལྟས་བྱེད་ཅིང་ཕ་ཡུལ་དུ་འོངས་པའི་ཚེ། ཚང་མང་འགྱེལ་བའི་གྱང་ར་རྣམས་དང༌། ཡུམ་གྱི་རུས་པ་རྣམས་སྐྱ་སེང་ངེ༌། ཡུལ་ཐམས་ཅད་སྟོངས་ནས་དྲི་ཟའི་གྲོང་ཁྱེར་ལྟ་བུར་སོང་ནས་འདུག་པ་ལ་ཐུགས་སྐྱོ་བར་གྱུར་ཏེ། བྲག་དཀར་སྤོ་མཐོ་ལ་སྒྲུབ་པ་མཛད་པའི་ཚེ། འཁྱགས་ཤིང་ལྟོགས་པའི་སྡུག་བསྔལ་གྱིས་ཉེན་ནས། ཨ་ནེའི་དྲུང་དུ་ཕྱིན་པས།
སྤྲང་པོ་བླ་འཚོང་ཟེར་ཞིང་ཁྱི་བཀྱེས། བེར་ཀ་བརྒྱབ་ཅིང་ཀོ་མོག་ཏུ་འགྱེལ་བའི་ཚེ། གཉེན་འདུན་ལ་ཁོ་ཐག་ཆོད་པའི་མགུར་མ་རྣམས་གསུངས་ཏེ། སླར་ཡང་བྲག་དཀར་སྤོ་མཐོ་རུ་བྱོན་ཞིང༌། ཞིམ་མངར་ཟས་ཀྱི་འཁྲི་བ་བཅད་དེ་ཟའི་འཚོ་བ་ལ་བརྟེན་ནས་སྒྲུབ་པ་མཛད་པའི་ཚེ། སྲིང་མོ་དང་མཇལ་ནས་ཟའི་ཚོགས་འཁོར་མཛད་དེ། དེར་སྲིང་མོ་ཡི་མུག་ནས། སྤྲང་ཟས་དང་སྐྱུར་གསུམ་གྱི་ལྷག་མ་དྲངས་པའི་ཚེ། རྗེ་བཙུན་སྐུ་ཁམས་བརྟས་ཏེ་སྒྲུབ་པ་བརྙེས། དེ་ནས་གཉི་ཤང་གི་རི་ལ་སྒྲུབ་པ་མཛད་པའི་དུས་སུ།
ཁྱི་ར་བ་མགོན་པོ་རྡོ་རྗེ་རྗེས་སུ་བཟུང་ཞིང་མགུར་མ་རྣམས་གསུངས་སོ། ། དེའི་རྗེས་སུ་ལ་ཕྱིའི་གངས་ལ་སྒྲུབ་པ་མཛད་དེ། གངས་མགུར་གྱི་སྐོར་རྣམས་གསུངས་སོ། ། དེའི་རྗེས་ལ་སེང་ལྡེང་གི་ནགས་ལ་སྒྲུབ་པ་མཛད་པའི་ཚེ། ཚེ་རིང་མཆེད་ལྔའི་དང་པོའི་སྐོར་རྣམས་གསུངས། མཆོང་ལུང་གི་བྲག་ལ་ཚེ་རིང་མའི་སྐོར་གཉིས་པ་དང༌། ཆུ་དབར་དུ་ཚེ་རིང་མའི་བསྐོར་གསུམ་པ་གསུངས་ཏེ། སྐུ་ཟག་མེད་ཀྱི་ཞི་བདེ་རྒྱས་པའི་གྲོགས་ཀྱང་མཛད། ངལ་གསོའི་བྲག་ཅེས་བྱ་བ་བྲིན་དང་གཉའ་ནང་གི་མཚམས་སུ། རྗེ་བཙུན་རས་ཆུང་པ་རྗེས་སུ་བཟུང་བའི་རྗེས་ལ།
གདུག་པ་ཅན་གྱི་འདྲེ་དམག་རྣམས་བཏུལ་ཏེ། དམ་པ་རྒྱ་གར་དང་མཇལ་ནས་ཐོང་ལའི་སྐོར་རྣམས་གསུངས་སོ། ། དེའི་རྗེས་རྒྱལ་གྱི་རྩིབས་རིར་སྒྲུབ་པ་མཛད་ནས་ལྡོམ་བུ་ལ་བྱོན་པའི་ལམ་དུ་ཆུ་མིག་དངུལ་འབུམ་གྱི་སྐོར་རྣམས་གསུངས་སོ། ། བར་སྐབས་ཤིག་ཏུ་རས་ཆུང་པ་རྒྱ་གར་དུ་བརྫངས་ཏེ། ཚུར་འབྱོན་པ་ལ་བསུ་བར་བྱོན་ནས་གཡག་རུའི་སྐོར་རྣམས་གསུངས་པའི་རྗེས་སུ། དབེན་པའི་གནས་ལ་ཁྲིད་དེ། རྐྱང་མགུར་གྱི་སྐོར་རྣམས་གསུངས། བར་སྐབས་ཞིག་ཏུ་དྭགས་པོ་ལྷ་རྗེ་བྱོན་པ་ལ་སྟོན་པ་སྣེ་ལེན་གྱི་མགུར་མ་རྣམས་གསུངས་ཤིང་གདམས་པ་མཐའ་དག་གནང་ནས་བརྒྱུད་འཛིན་གྱི་སློབ་མར་ལུང་བསྟན་ཏེ་བརྒྱུད་པའི་བཀའ་གཏད་ནས། དགེ་སློང་འཛམ་གླིང་གྲགས་པའི་མཚན་ཡང་གསོལ་ལོ། ། གཞན་ཡང་པཎ་ཆེན་དྷརྨ་བྷོ་དྷི་དང་མཇལ་བ་སོགས་ངོ་མཚར་ཆེ་བའི་རྣམ་ཐར་དཔག་ཏུ་མེད་པ་རྣམས་ནི།
མགུར་འབུམ་རྒྱས་པ་ཉིད་དུ་བལྟ་བར་བྱ་ཞིང༌། འདིར་ནི་ཡི་གེ་མང་བས་འཇིགས་ནས་མ་བྲིས་སོ། ། དེ་ནས་ནམ་ཞིག་བདུད་ཀྱི་ལས་གཡོས་པར་གྱུར་ཏེ། གཉའ་ནང་དུ་དགེ་བཤེས་ཞིག་གིས་མཛེས་མ་ཞིག་ལ་གླ་རྔན་བྱིན་ཏེ་ཞོ་ལ་སྦྱར་དུག་བཏང་སྟེ་ཞུས་པའི་ཚེ། རྗེ་བཙུན་གྱིས་ཁྱོད་ལ་སྡིག་པ་མི་ཡོང་ཁྱོད་ཀྱིས་རྔན་པ་ཐོབ་པའི་ཕྱིར་ཁོ་བོ་འཆི་ཚུལ་སྟོན་པ་ཡིན་གསུངས་ནས། ཡོས་ཀྱི་ལོ་རྟ་ཟླ་བའི་ཚེས་བཅུ་གཅིག དགུང་ལོ་བརྒྱད་ཅུ་གྱ་བརྒྱད་བཞེས་པའི་ཚེ། སྔ་ཐུན་དང་པོ་ལ་ངོ་མཚར་བའི་ཆོ་འཕྲུལ་དུ་མ་དང་བཅས་ཏེ་སྤྲུལ་པའི་དཀྱིལ་འཁོར་དག་པའི་དབྱིངས་སུ་བསྡུས་སོ། ། ཨེ་མ་མཚུངས་མེད་བཞད་པ་རྡོ་རྗེ་ཡི། ། རྣམ་ཐར་ནམ་མཁའི་བུ་མོ་ལང་ཚོ་ཅན། །
སྲེད་ལྡན་སྐྱེ་བོའི་སྤྱོད་ཡུལ་མ་ཡིན་ཡང༌། ། དད་ལྡན་རྣལ་འབྱོར་རྣམས་ཀྱི་ཡིད་ཀྱི་རྒྱན། ། དེ་ཕྱིར་འདི་ནི་ལང་ཚོ་ངོམ་པར་ངེས། ། ཞེས་འདི་ན་སྨྲའོ། ། རྗེ་བཙུན་འདིའི་ཐུགས་ཀྱི་སྲས་བཞི་ནི། སྙན་ཆུང་རས་པ། ངན་རྫོང་རས་པ། འབྲི་སྒོམ་རས་པ། སེ་བན་རས་པའོ། ། ཉེ་བའི་སྲས་བརྒྱད་ནི།
ཞི་བ་འོད། སངས་རྒྱས་སྐྱབས། རྩ་ཕུ་རས་པ། རྡོ་རྗེ་དབང་ཕྱུག གཤེན་སྒོམ་རས་པ། རོང་ཆུང་རས་པ། མཁར་ཆུང་རས་པ། གླན་སྒོམ་རས་པའོ། ། ཕྱིས་ཀྱི་བུ་དྲུག་ནི། ལི་སྐོར་ཕྱ་རུ་བ།
ལོ་སྟོན། སྟོན་པ་ཤཱཀྱ་གུ་ན། རྒྱགས་ཕུ་བ། སེ་བན། འབྲི་བན་ནོ། ། བརྒྱུད་འཛིན་མཉམ་མེད་དྭགས་པོ་ལྷ་རྗེའོ།། །།
༄། །རྗེ་བཙུན་དྭགས་པོ་ལྷ་རྗེའི་རྣམ་ཐར་སྨན་གྱི་འདོད་འཇོ།། ཨོཾ་སྭ་སྟི། བསོད་ནམས་དང་ཡེ་ཤེས་ཀྱི་དཔལ་ཕུན་སུམ་ཚོགས་པ་དང་ལྡན་ཞིང༌། གནས་སྐབས་དང་མཐར་ཐུག་གི་ཡོན་ཏན་རིན་པོ་ཆེ་ཐམས་ཅད་ཀྱི་འབྱུང་གནས།
ལྷ་དང་བཅས་པའི་འཇིག་རྟེན་པ་ཐམས་ཅད་ཀྱི་དུག་གསུམ་གྱི་ནད་འཇོམས་པར་བྱེད་པའི་སྨན་པ། དུས་གསུམ་གྱི་རྒྱལ་བ་ཐམས་ཅད་ཀྱི་ངོ་བོར་གྱུར་པའི་མཚུངས་མེད་འཛམ་གླིང་གྲགས་པ་དེའི་ཞབས་ཀྱི་རྡུལ་དྲི་མ་མེད་པ་ལ། དུས་ཐམས་ཅད་དུ་ཕྱག་འཚལ་ཞིང་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། དེ་ཡང་མཚུངས་མེད་ཆོས་ཀྱི་རྗེ་དྭགས་པོ་ལྷ་རྗེ་འཁྲུངས་པའི་ཡུལ་ནི། རི་བོ་གངས་ཅན་གྱི་དབུས་ཀྱི་ཆ། གཉལ་གྱི་སེ་བ་ལུང་ཞེས་བྱ་བའི་བཀྲ་ཤིས་པའི་དགེ་མཚན་དུ་མ་དང་ལྡན་པའི་གནས་དེར་སྙི་བའི་རིགས་ལས། ཡབ་ནི་སྙི་བ་རྒྱལ་པོ་ཞེས་བྱ་བ་དང༌། ཡུམ་གྱི་རུས་ལ་མཚན་དུ་གསོལ་བ་དལ་བཟའ་ཞེས་བྱ་བ་གཉིས། འབྱོར་པ་དང་ལྡན་པའི་སྲས་སུ་སྐུ་མཆེད་གསུམ་འཁྲུངས་པའི་བདག་ཉིད་ཆེན་པོ་འདི་ཆུང་ལྟག་མ་ཡིན་ཞིང་ལོ་བཅུ་གཉིས་ཀྱི་བར་དུ་ཁྱིམ་ཐབ་མཛད་དེ།
སྲས་མིང་སྲིང་གཉིས་ཀྱང་ཡོད་ཅེས་གྲགས་སོ། ། དུས་རེ་ཞིག་ན། ཡུལ་དེར་ནད་ཡམས་ཆེན་པོ་འཇིགས་སུ་རུང་བ་ཞིག་བྱུང་བས། སྲས་མིང་སྲིང་གཉིས་ཀྱང་མཐར་བྱེད་ཀྱི་ལྟོ་བར་སོང་བར་གྱུར་ཏོ། ། དེའི་ཚེ་ཇོ་མོ་ཡང་སྙུང་ནས་འཆི་ལ་ཐུག་པའི་ཚེ། ཁྱིམ་ཐབ་ལ་ཡིད་ཆགས་པའི་དབང་གིས། ཁོ་མོ་ནི་འཆི་བར་འདུག་ཁྱེད་ཆུང་མ་མཛེས་མ་ཞིག་ལེན་ཨང༌། ཟེར་བའི་ལན་དུ་ཁོ་བོ་རབ་ཏུ་བྱུང་བར་བྱེད་པ་ཡིན་གསུངས་ཤིང་དབུ་བསྙུང་བཞེས་པས། ཇོ་མོ་ཡང་ཚེའི་དུས་བྱས་སོ། ། དེ་ནས་ཐུགས་སྐྱོ་བའི་ཚུལ་བསྟན་ཏེ།
དགེ་བའི་བཤེས་གཉེན་ཤ་བ་གླིང་པའི་དྲུང་དུ་རབ་ཏུ་བྱུང་ཞིང་མཚན་ཡང་བསོད་ནམས་རིན་ཆེན་དུ་གསོལ་ཏེ། བཤེས་གཉེན་དེ་དང་བྱ་འདུལ་བ་འཛིན་པ་ཆེན་པོའི་དྲུང་དུ་བཀའ་གདམས་གཞུང་དྲུག འདུལ་བ་ལ་སོགས་པ་སྡེ་སྣོད་ཀྱི་ཆོས་ལ་བྱང་བར་མཛད་དེ་མང་ཡུལ་བློ་ལྡན་ཤེས་རབ་ལས་འཁོར་ལོ་བདེ་མཆོག་གི་དབང་རྒྱུད་སྒྲུབ་ཡིག་དང་བཅས་པ་གསན། དགེ་བའི་བཤེས་གཉེན་བྱ་ཡུལ་བ་དང༌། ལྕགས་རི་གོང་ཁ་བ་དང་སྙུག་རུམ་པ་རྣམས་ལས་ཇོ་བོའི་གདམས་ངག་གི་སྐོར་མ་ལུས་པ་གསན་པར་མཛད་ཅིང་དེ་ལྟར་བདེ་བར་གཤེགས་པའི་གསུང་རབ་ལ་བློ་གྲོས་ཀྱི་སྣང་བ་ཕྱོགས་མེད་དུ་རྒྱས་པར་མཛད་དེ། ཡབ་མེས་བཟང་པོའི་ཕྱག་རྗེས་ལས་ལེགས་པར་གྲུབ་པའི་གཙུག་ལག་ཁང་རྣམ་པར་རྒྱལ་བའི་ཁང་བཟང་ལ་འགྲན་པར་ནུས་པ་ཞིག་ཡོད་པའི་ནང་དུ་སྒྲུབ་པ་རྩེ་གཅིག་ཏུ་མཛད་ཅིང་བཞུགས་པའི་རྨི་ལམ་དང་མངོན་སུམ་དུ་འཕགས་པ་ས་བཅུ་པ་དང༌། གསེར་འོད་དམ་པའི་མདོ་སྡེ་ལས་བཤད་པའི་ས་བཅུ་ཐོབ་པའི་རྟགས་རྣམས་རིམ་པར་བྱུང་ཞིང༌། དེའི་དཔྱིད་ཀ་ལྕགས་རིའི་སྟེང་དུ་སྐྱོ་བསངས་ལ་བྱོན་པའི་ཚེ། སྤྲང་པོ་གསུམ་གྱི་སྨོན་པའི་གནས་ལ་བརྟེན་ནས། རྗེ་རྣལ་འབྱོར་ཀྱི་དབང་ཕྱུག་མི་ལ་རས་པའི་མཚན་ཐོས་ནས་སྲེད་ལྡན་གྱི་ཁྱེའུས་ལྷའི་དགའ་མའི་ལང་ཚོ་མཐོང་བའམ་དྲི་བཞོན་གྱི་ཚོགས་ཀྱིས་ཀེང་ཤུ་ཀའི་འདབ་མ་རླུང་གིས་བསྐྱོད་པ་བཞིན་དུ་ཡིད་ལོང་ལོང་པོར་གྱུར་ཏེ།
མིག་མཆི་མས་གང་བའི་དད་པའི་ཤུགས་ཆེན་པོ་གཡོས་ཏེ། ཡུན་རིང་འགྲོ་མ་ཤེས་ཤིང་ཅི་བྱེད་དང་འདི་བྱེད་ཀྱི་གཏོལ་ཡང་མ་རྙེད་དེ། དེ་ནས་གོམ་པ་གྱ་ཚོམ་དུ་འདོར་ཞིང་རང་གི་གནས་སུ་ཕྱིན་ནས། ཐུགས་དམ་གྱི་གཙོ་བོ་ཡན་ལག་བདུན་པ་མཛད་པ་ཡང་འཕྲོ་གཏོར་ཞིང་སོང་ནས་བདག་གི་སེམས་འདི་ལྟ་བུའི་འཕྱང་མོ་ཉུག་ཏུ་གྱུར་པ་ཅིས་ལེན་པ་ཡིན་དགོངས་ཤིང་གཟིམ་མལ་དུ་བྱོན་ཞིང་ཟབ་མོའི་རྣལ་འབྱོར་ལ་བཞུགས་པའི་དུས་སུ་སེམས་རྩེ་གཅིག་པའི་ཏིང་ངེ་འཛིན་ཐོབ་སྟེ། ཕྱི་རོལ་ཡུལ་གྱི་སྣང་བ་རྣམས་ཀྱང་སྟོང་པའི་ངོ་བོར་ཤར་ཏེ། སེམས་ཅན་ཐམས་ཅད་ཀྱི་སེམས་རྒྱུད་ཀྱང་ཤེས་པ་སྙམ་དུ་བྱེད་པ་བྱུང༌། དེ་ནས་ཐུགས་དམ་ལས་བཞེངས་ཏེ་སྔར་གྱི་སྤྲང་པོ་གསུམ་པོ་དེ་འཚོལ་དུ་ཕྱིན་པས་མགྲོན་ཁང་ཞིག་ཡོད་པ་དེར་ཉལ་ནས་འདུག་པས་དྲི་བ་བྱས་པ་ནི། ཁྱེད་ཚོ་དེ་རིང་གླེང་བའི་གྲུབ་ཐོབ་དེ་གང་ན་བཞུགས། དེའི་བླ་མ་སུ་ཡིན་ཆོས་ཅི་གསུང༌། ཁོང་ལ་ཡོན་ཏན་གྱི་ཁྱད་པར་ཅི་ཡོད་གསུངས་པས།
རྒན་པ་དེ་ན་རེ། ཁོང་མང་ཡུལ་གུང་ཐང་བྱ་བ་ན་ཡོད་ཟེར། ཁོང་གི་བླ་མ་མར་པ་ལོ་ཙཱ་ཞེས་བྱ་བ་དེ་ནཱ་རོ་པཎ་ཆེན་ལ་ཐུག་སྟེ། དེའི་ཆོས་དྲུག་བྱ་བ་དགྱེས་རྡོར་གྱི་གདམས་ངག་ཡིན་ཟེར་ཞིང༌། མི་ཕལ་ཆེར་མཇལ་དུ་འགྲོ་བ་ཡིན་འདུག་སྟེ་མཐོང་སྣང་ཀྱང་མི་འདྲ་བའི་ཁྱད་པར་དུ་མ་ཞིག་འོང་བར་འདུག་ཟེར། ངེད་ཀྱིས་ནི་མ་མཇལ་ཟེར་བས་དེར་ཟན་ཆེན་པོ་གསུམ་དང་ལོ་ཚོད་མང་པོས་ཁོང་རྣམས་ལ་བསྙེན་བཀུར་བཟང་པོ་བྱས་ཏེ། དེ་ནུབ་རྗེ་བཙུན་ལ་གསོལ་བ་རྩེ་གཅིག་ཏུ་བཏབ་ཅིང་ཉལ་བའི་རྨི་ལམ་དུ་དེང་སང་དབུས་གཙང་ན་འདི་ལས་ཆེ་བའི་རག་དུང་མེད་ཟེར་བ་ཞིག་བུས་པས་སྐད་ཀྱིས་འཛམ་བུའི་གླིང་ཁྱབ་པ་དང༌། རྔ་བོ་ཆེ་བརྡུངས་པ་དང་བུད་མེད་གཅིག་ན་རེ་མི་རྣམས་ལ་རྔ་རྡུངས། འདི་རི་དྭགས་རྣམས་ལ་འདི་བྱིན་ཅིག་ཟེར་ནས་འོ་མ་ཐོད་པ་གང་གཏད་པ་ལ་མི་ཁྱེད་སྙམ་པའི་ཚེ་ཁྱོད་རང་འཐུང་དང་རི་དྭགས་མི་ཚད་འགྲོ་བ་རིགས་དྲུག་གི་སེམས་ཅན་རྣམས་ལའང་ཁྱེད་འོང༌། ང་ནི་ནུབ་ཕྱོགས་སུ་འགྲོ་ཟེར་བ་ཞིག་རྨིས་པས།
ནངས་པར་རྣལ་སད་ནས་འབྱོན་པར་ཐག་བཅད་དེ། ཕ་ཞིང་བཙོངས་པའི་གསེར་སྲང་དོ་དང༌། ཇ་ཟི་ཕོལ་སྲང་གང་ཁུག་པ་བསྣམས་ནས་སྔར་གྱི་བླ་མ་རྣམས་ལ་རིམ་པར་ཕྱི་ཕྱག་ཏུ་ཕྱིན་པས། ཟངས་ངེད་ཀྱིས་བརྡུངས་ནས་ཟངས་སྐད་གཞན་གྱིས་འདོན་པ་ཞིག་འོང་བར་འདུག་སྟེ་ཐབས་མེད། རྨ་ཁ་ལ་ཕན་ན་ཁྱི་ཚིལ་ཡིན་ཡང་ཡིན། ངེད་ཀྱི་ཆ་ལུགས་མ་དོར་བར་ཤོག་ཅིག་གསུངས་པའི་སྣང་བ་ཐོབ་ནས་རིམ་པ་ལྟར་བྱོན་པས། རྗེ་བཙུན་གྱི་བཞུགས་གནས་དང་ཉེ་བའི་གྲོང་བཀྲ་ཤིས་སྒང་བྱ་བ་ཞིག་ཏུ་ཕེབས་པའི་ནུབ་མོ། རྒན་མོ་ཞིག་ལ་བླ་མའི་ལོ་རྒྱུས་རྣམས་དྲིས་པས། མོ་ན་རེ་ཁོ་མོས་ཁ་སང་རྗེ་བཙུན་གྱི་དྲུང་དུ་ཕྱིན་པས་རྗེ་བཙུན་གྱི་ཞལ་ནས་བུ་དབུས་པ་སྟོན་པ་འབྱོན་གྱིན་ཡོད་པས་ཁོ་བོ་དང་འཕྲད་པའི་མཚམས་སྦྱོར་སུས་བྱས་པ་དེ་ངན་སོང་གི་འཇིགས་པ་ལས་སྐྱོབ་པར་ནུས་སོ་གསུངས་པས་ངའི་བུ་མོས་མཇལ་སྣ་བྱེད་པ་ཡིན་ཟེར་བས། ཁོ་བོ་སྣོད་ལྡན་ཞིག་ཡིན་པར་འདུག་སྙམ་པའི་ང་རྒྱལ་སྐྱེས་པ་བླ་མས་མཁྱེན་ནས།
ཟླ་བ་ཕྱེད་ཀྱི་བར་དུ་མཇལ་ཁ་མ་བྱུང་བར་སེ་བན་སྟོན་ཆུང་གི་སྣེ་ལེན་ཅུང་ཟད་བྱས་ཏེ། དེ་ནས་སྤྲོ་བདེ་བཀྲ་ཤིས་སྒང་དུ་མཇལ་ནས་གསེར་དང་ཇའི་འབུལ་བ་བྱས་པས། རྗེ་བཙུན་གྱི་ཞལ་ནས། གསེར་དང་བན་རྒན་ལོ་མི་མཐུན། ། ཇ་ལ་སྐོལ་བའི་ཐབ་ཆས་བདག་ལ་མེད། ། ཁྱེད་རང་སྒྲུབ་པའི་རྒྱགས་མཛོད་ཅིག ། གསུངས་ནས་ཚུར་གནང་ངོ༌། ། དེ་ནས་རྗེ་བཙུན་གྱི་ཁྱོད་ཀྱི་མིང་ཅི་ཡིན་གསུངས་པ་ལ། བསོད་ནམས་རིན་ཆེན་བྱ་བ་ལགས་ཞུས་པས། བསོད་ནམས།
བསོད་ནམས་བྱ་བ་ལན་གསུམ་གསུངས་པའི་རྗེས་སུ། བསོད་ནམས་ཚོགས་ཆེན་བསགས་ལས་བྱུང༌། སེམས་ཅན་ཀུན་གྱི་རིན་པོ་ཆེ། གསུངས་ཤིང་ནང་མཆོད་བཞེས་འཕྲོ་ཀ་པཱ་ལ་གང་གནང་བས། དགེ་སློང་གི་རྟོག་པས་བཅིངས་ནས་ཅུང་ཟད་ཐེ་ཚོམ་པའི་གནས་སུ་གྱུར་པ་ལ། བུ་ཁྱོད་རྣམ་རྟོག་མ་མང་བར་འདི་ལ་རོལ་ཞིག་གསུངས་པས། སོམ་ཉི་སྤངས་ཏེ་ལྷག་མ་མེད་པར་གསོལ་ཏེ། དུས་དེར་བླ་མས་བརྒྱུད་འཛིན་གྱིས་གདམས་པའི་སྣོད་དུ་དགོངས་པར་མངོན་ནོ། ། དེ་ནས་སྟོན་པ་སྣེ་ལེན་གྱི་མགུར་མ་བཞེངས་ཏེ། རིམ་པ་ལྟར་བླ་མའི་ཕྱག་ཕྱི་བྲིན་ནས་སྨན་ལུང་ཆུ་བར་དུ་བྱོན་པའི་ཚེ།
བླ་མའི་ཞལ་ནས་ཁྱོད་ཀྱིས་དབང་བསྐུར་དང་གདམས་པ་འདྲ་ཐོབ་བམ་གསུངས་པས། དབང་བསྐུར་ཐོབ་ལུགས་སོགས་ཞིབ་པར་ཞུས་པས། སྔར་གྱི་དབང་དང་གདམས་པ་རྣམས་ཟབ་མོར་འདུག་ཀྱང་ང་རང་གི་ལུགས་ཀྱི་བྱིན་རླབས་བྱ་གསུངས་ནས། སིནྡྷུ་རའི་དཀྱིལ་འཁོར་ལ་བརྟེན་པའི་ལྷན་སྐྱེས་ཇོ་མོའི་དབང་དང་བྱིན་རླབས་མཛད་པའི་ཚེ། ང་ལ་ཞག་བདུན་ཙམ་མི་འཆོར་བའི་ཏིང་ངེ་འཛིན་ཡོད་ཞུས་པས། ཧ་ཧ་བྱེ་མ་བཙིར་བ་ལ་མར་ཁུ་མི་འབྱུང༌། ཏིལ་བཙིར་ན་མར་ཁུ་འབྱུང་བ་ཡིན། ངའི་གཏུམ་མོ་ཨ་ཐུང་སྒོམས་དང་གསུངས་ཤིང་གཏུམ་མོའི་མན་ངག་རྣམས་གནང་ནས། ཉིན་མེད་མཚན་མེད་དུ་བསྒོམས་པས། དུ་བ་ལྟ་བུ་ལ་སོགས་པའི་རྟགས་བཅུ་རིམ་གྱིས་རྫོགས་པར་གྱུར་ཏེ།
ཡོན་ཏན་བརྒྱད་ལ་དབང་འབྱོར་པའི་རྨི་ལྟས་ཀྱི་མཚན་མ་བྱུང་བ་རྣམས་ཞུ་དོན་མགུར་མའི་ཚུལ་དུ་ཕུལ་བའི་ཚེ། མཐའ་ཡས་པའི་འགྲོ་བའི་དོན་འབྱུང་བ་ལ་སོགས་མ་འོངས་ལུང་བསྟན་གྱི་མགུར་མ་མཛད་པའི་རྗེས་སུ། རྨི་ལམ་དང་མངོན་གསུམ་གྱི་ལྟས་གང་ལ་ཡང་མཆོག་ཏུ་འཛིན་པའི་འཁྲི་བ་ཆོད་ལ། འདི་རྣམས་ཡིད་ལ་ཞོག་ལ་བདེན་རྫུན་ལྟོས་ཤིག མི་རྒན་ང་ལའང་ཚིག་ཙམ་མ་ཡིན་པའི་དད་གུས་དང༌། ཁྱོད་རང་གིས་ཀྱང་སེམས་ཀྱི་ངོ་བོ་གཟོད་མཐོང་ནས་འོང་གི་གསུངས་པས། ཡང་ནན་ཏན་བསྐྱེད་ཅིང་སྒོམ་པའི་ཚེ། སྨན་ལྷ་མཆེད་བདུན་སོགས་སྤྲུལ་པའི་སྐུ་དང༌། ལོངས་སྐུའི་ཞིང་ཁམས་རབ་འབྱམས་གཟིགས་ཤིང༌། ཁྱད་པར་གཟའ་རྟ་རྔ་ཙམ་ཞིག་གིས་ཉི་ཟླ་གཉིས་དུས་ཅིག་ཅར་བཟུང་བར་གཟིགས་པའི་དོན་རྣམས་རིམ་བཞིན་དུ་ཞུས་པས།
ཕོ་རྒོད་རབ་གཅིག་འདུག ད་ནི་ད་ནི་བྱ་བ་ལན་གཉིས་སུ་གསུངས་པའི་རྗེས་སུ་དབུས་སུ་གཤེགས་ནས་སྒྲུབ་པ་མཛད། རེ་ཞིག་མངོན་པར་ཤེས་པའི་འཕྲང་ཡོད་པས་དེ་ལ་གཟབ་པར་མཛོད། ཁྱོད་ཀྱི་སྒྲུབ་གནས་དང་གདུལ་བྱ་སྒམ་པོ་གདར་གྱི་རི་ལ་ཡོད་ཅེས་གསུངས་ཤིང་དེ་ནས་དབུས་སུ་འབྱོན་པ་ལ་དཔོན་སློབ་ཐམས་ཅད་ཀྱིས་སྐྱེལ་ཐུང་མཛད་དོ། ། མགུར་མ་ཡང་གསུངས་ནས། དུས་དེར་དགེ་སློང་འཛམ་གླིང་གྲགས་པའི་མཚན་ཡང་གསོལ་ཏེ། ཞིབ་རྒྱས་ཀྱི་ཞལ་བརྡ། སྙིང་གཏམ་དུ་མ་ཡང་གསུངས། ད་ནི་ཁྱོད་ལ་གདམས་ངག་ཟབ་མོ་ཞིག་ཡོད་གསུངས་ནས། ཕ་བོང་ཞིག་གི་རྩར་ཁྲིད་དེ།
ན་བཟའ་ལྡོག་ནས་སྤྲེའུའི་འཕོངས་ལྟར་ཤ་རོ་ལ་སོང་བའི་འཕོངས་དེ་བསྟན་ནས། འདི་ལྟར་བྱེད་ནས་སྟན་གཅིག་ཏུ་སྡོད་དགོས་པ་ཡིན། མི་གཞན་ལ་གསོངས་ཤིག་གསུངས་པའི་རྗེས་སུ་ཡོས་ལོ་རྟ་ཟླ་བའི་ཚེས་བཅུ་བཞི་ལ། བྲིན་དང་གཉའ་ནང་གི་མཚམས་སུ་ཅིས་ཀྱང་སླེབ་པར་གྱིས་ཤིག་གསུངས་ཤིང་ཡབ་སྲས་སོ་སོར་གྱེས་ཏེ། དབུས་སུ་བྱོན་ནས་འོལ་ཁ་དང་གཉལ་དུ་རྩེ་གཅིག་ཏུ་སྒྲུབ་པ་མཛད་ནས་ལན་གཅིག་ཐུགས་དགོངས་བཏང་བས་བླ་མའི་གསུང་དྲན་ནས་དུས་ཡོལ་བར་དགོངས་ཤིང་བྱོན་པ་ལས། ཡར་ཀླུངས་ཀྱི་མདའ་ན། རྗེ་བཙུན་མཁའ་སྤྱོད་དུ་གཤེགས་པའི་གཏམ་དང༌། ན་བཟའ་ཕྱག་མཁར་དང་བཅས་བསྐུར་བ་ཚོང་པ་རྣམས་ཀྱིས་འཕྲོད་དེ། མྱ་ངན་གྱི་གདུངས་པས་བརྒྱལ་ཞིང་འབོག་པར་གྱུར་པ་ལས་ཅུང་ཟད་སངས་པའི་ཚེ། སྨོན་ལམ་ཞལ་མཇལ་གྱིས་གསོལ་འདེབས་མཛད་ཅིང་གསེར་སྲང་གང་བྲིན་དང་གཉའ་ནང་གི་ཕྱོགས་སུ་གཏོར།
སླར་ཡང་གཉལ་དུ་ལོག་ནས་འབྱོན་པར་མཛད་པའི་ལམ་དུ། སྤྲུལ་པའི་བུ་མོ་གཟུགས་དང་ལང་ཚོ་ཕུན་སུམ་ཚོགས་པ་དང་ལྡན་ཞིང་ལོངས་སྤྱོད་ཀྱི་མངའ་ཐང་རྒྱས་འདུག་པ་ཞིག་གིས་བསྙེན་བཀུར་དང་ཞབས་ཏོག་བྱས་ནས་གཉལ་གྱི་སེ་བ་ལུང་དུ་ལོ་དྲུག་དང༌། འོལ་ཁ་དགེ་ལུང་ཞེས་བྱ་བར་ལོ་བཅུའི་བར་དུ་ཆུ་བོ་རྒྱུན་གྱི་རྣལ་འབྱོར་ལ་བཞུགས་ཤིང༌། གྲུབ་པ་བརྙེས་ཏེ་རྗེ་བཙུན་ཉིད་ཀྱིས་ལུང་བསྟན་པའི་དྭགས་ལྷ་སྒམ་པོའི་རི་ལ་སྒྲུབ་གནས་བཏབ་སྟེ། དབུས་གཙང་ཁམས་གསུམ་གྱི་དད་པ་ལྡན་པའི་དགེ་འདུན་རྣམས་པདྨའི་མཚོ་ལ་ངང་པའི་ཚོགས་པ་བཞིན་དུ་འདུས་པར་གྱུར་ཏེ། ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོས་རང་རང་གི་ཡིད་ཀྱི་རྐང་དྲུག་ཚིམ་པར་མཛད་དེ། སྤྲུལ་བ་དང་སྒྱུར་བ་ལ་སོགས་པའི་སྐུའི་བཀོད་པ་དུ་མ་བསྟན་ནས་གྲོལ་བར་མཛད་དེ། མཚན་ཐོས་པ་ཙམ་གྱིས་སྡིག་པོ་ཆེ་ཡང་བཙན་ཐབས་སུ་གྲོལ་བ་དང༌། གཙང་པོའི་སྟེང་དུ་གདིང་བ་བཏིང་ནས་ཕར་གཤེགས་ཚུར་གཤེགས་མཛད་ཅིང་ལྷུང་ཟད་ནམ་མཁའ་ལ་འཇོག་པ་ལ་སོགས་རྫུ་འཕྲུལ་གྱི་ཆོ་འཕྲུལ་དུ་མ་སྟོན་པར་མཛད་པའི་རྗེས་སུ། ད་ནི་ཁོ་བོས་བསྟན་པ་ལ་བྱ་བ་རླབས་པོ་ཆེ་ནི་བྱས།
མིག་དང་བྲལ་བའི་འགྲོ་བ་རྣམས་ལ་ཤེས་རབ་ཀྱི་སྣང་བ་ནི་ཕྱོགས་མེད་དུ་རྒྱས་པར་བྱས། ལུས་འདིས་དངོས་སུ་འདུལ་བར་བྱ་བའི་གདུལ་བྱ་རྣམས་ནི་ཡོངས་སུ་རྫོགས། ཕྱི་རབས་ཀྱི་གདུལ་བྱ་རྣམས་ཀྱི་དོན་དུ་རང་གཟོ་སྤངས་ཏེ་དོན་དང་ལྡན་པའི་བསྟན་བཅོས་ནི་བྱས། ཁོ་བོ་ལ་ལྟོས་པ་བྱས་པའི་བུ་སློབ་རྣམས་འཁོར་བ་དང༌། ངན་སོང་གི་སྡུག་བསྔལ་ལས་སྐྱོབ་པ་ཁོ་བོ་རང་ཤེས་པ་ཡིན་པས། ཁྱོད་རྣམས་མྱ་ངན་བྱ་མི་དགོས་ཞེས་གསུངས་ཤིང་བཀའ་ཆེམས་བྱོན་ནས། མཉམ་པ་མེད་པའི་བླ་མ་དེ་ཉིད་དུས་ཀྱི་རྒྱལ་པོ་བྱ་ལོ་ཤར་བའི་ཚེ་ཧོར་ཟླ་དྲུག་པའི་ཚེས་བཅོ་ལྔའི་སྔ་ཐུན་དང་པོ་ལ་སྐུའི་དཀྱིལ་འཁོར་སྤྲུལ་པའི་གནས་སུ་བསྡུ་བ་མཛད་པའི་ཚེ་ངོ་མཚར་བའི་ལྟས་དང་ཆོ་འཕྲུལ་གྱི་རིམ་པ་ནི། འཇའི་གུར་དང༌། རོལ་མོའི་སྒྲ། མེ་ཏོག་གི་ཆར་ལ་སོགས་པ་རྣམས་ཀྱིས་སྐྱེ་དགུ་རྣམས་ཀྱི་ཡིད་འཕྲོག་པར་མཛད་ཅིང་ཐུགས་ལྗགས་དང་རིང་བསྲེལ་གྱི་ཚོགས་རྣམས་ཀྱང་མཐའ་ཡས་པའི་སེམས་ཅན་ཚོགས་གཉིས་ཀྱི་ལོངས་སྤྱོད་དཔག་ཏུ་མེད་པ་དང་ལྡན་པར་བྱ་བའི་ཕྱིར་དུ་བྱོན་ཞིང༌།
རིང་བསྲེལ་རྣམས་ནི་དེང་སང་གི་བར་དུ་ཡང་རིམ་པ་བཞིན་དུ་འཕེལ་བར་གྱུར་ཏོ། ། རྗེ་འདིའི་ཐུགས་ཀྱི་སྲས་བཞི་ནི། ཤོ་སྒོམ་འཕགས་པ། གསེར་སྒོམ་ཡེ་ཤེས་སྙིང་པོ། ཟིམ་ཡེ་ཤེས་བྱང་ཆུབ། སྣལ་འབྱོར་ཆོས་གཡུང་ངོ༌། ། བརྒྱུད་འཛིན་གྱི་སློབ་མ་བཞི་ནི། རྗེ་ཕག་མོ་གྲུ་པ། རྗེ་དུས་གསུམ་མཁྱེན་པ། གསལ་སྟོང་ཤོ་སྒོམ།
དབོན་པོ་སྒོམ་ཚུལ་དང་བཞིའོ། ། གཞན་ཡང་རྗེ་འདིའི་སློབ་མ་རྟོགས་ལྡན་དང་དགེ་བཤེས་ཀྱི་འཛམ་བུའི་གླིང་གི་གསུམ་གཉིས་གང་བར་གྱུར་ཏོ། ། དེ་ལྟར་བླ་མའི་རྣམ་ཐར་རྒྱ་མཚོ་ལས། ། སྐྲ་རྩེའི་ཆུ་ཐིགས་ཙམ་ཞིག་འདིར་སྨོས་པའི། ། དགེ་བའི་ཉིན་བྱེད་འོད་ཟེར་བརྒྱ་པ་ཡིས། ། འགྲོ་བའི་སྙིང་གི་མུན་པ་སེལ་བར་ཤོག། །། ༄། །རྗེ་ཕག་མོ་གྲུ་པའི་རྣམ་ཐར་གཉིས་མེད་རྟོག་མེད་རྟོགས་པའི་དགའ་སྟོན།། ཨོཾ་སྭ་སྟི། གང་གིས་མཚན་ཙམ་ཐོས་པར་གྱུར་ན་ཡང༌། ། གཉིས་འཛིན་སྒྲིབ་པའི་བདུད་ལས་རྒྱལ་གྱུར་ཏེ། །
གཉིས་མེད་རྟོགས་པའི་དགའ་སྟོན་ཆེར་སྩོལ་བ། ། མཚུངས་མེད་ཕག་མོ་གྲུ་པའི་ཞབས་ལ་བདུད། དེ་ཡང་སྐྱེས་མཆོག་མིའི་སེང་གེ་འདི་ནི་ཤར་ཕྱོགས་རྨེ་འདོར་ཞེས་བྱ་བའི་ས་ཡི་ཐིག་ལེ་འབྲི་ལུང་རྨེ་ཤོད་ཅེས་བྱ་བ་དེར། རིགས་དང་ཡབ་ལ་མཚན་དུ་གསོལ་བ། སྦས་ཨ་དར་ཞེས་བྱ་བ་བཀྲེས་ཤིང་ཕོངས་ལ་འཚོ་བ་མ་དག་པའི་རིགས་སུ་འཁྲུངས་ཏེ། སྔོན་དུས་སུ་ནགས་ཀྱི་ནང་དུ་སྤྲེའུར་འཁྲུངས་ཏེ། སྦྲུལ་གདུག་པ་བསད་པའི་རྣམ་སྨིན་གྱིས་ད་ལྟ་ཡང་སྐུ་སྟོད་ལ་ཟུག་གཟེར་འབྱུང་བ་སོགས་སྔོན་གྱི་གནས་དུ་མ་ཞིག་རྗེས་སུ་དྲན་ཏེ། དགུང་ལོ་གསུམ་པའི་ཚེ་ཡབ་ཡུམ་གྱིས་རྨེ་ཤ་དྲངས་པས་འགྲིབ་པར་གྱུར་ཏོ། ། དེ་ནས་འཕྲལ་དུ་ཡབ་ཡུམ་ཡང་འཆི་བདག་གི་བ་མོས་ནོངས་པར་གྱུར་པའི་འོག་ཏུ་ལོ་དགུ་ལོན་པའི་ཚེ། མཁན་པོ་ཚུལ་ཁྲིམས་འབར་གྱི་དྲུང་དུ་རབ་ཏུ་བྱུང་བར་མཛད་དེ།
མཚན་ཡང་རྡོ་རྗེ་རྒྱལ་པོ་གསོལ་བར་གྱུར་ནས་རིམ་གྱིས་ཡིག་ཀློག་དང་ལྷ་བྲིས་ལ་སོགས་པ་ལ་བྱང་བར་གྱུར་ནས་སྐུ་ལུས་ཀྱང་ཚན་པོ་ཆེ་དྲི་མ་མེད་པའི་སྟོབས་དང་ལྡན་པར་གྱུར་ཞིང་ཡོངས་འཛིན་བཅུ་དྲུག་གི་ཞབས་སྤྱི་བོར་བླངས་ཏེ་མདོ་རྒྱུད་ཀྱི་དོན་ལ་སྦྱངས་ཤིང་དགུང་ལོ་ཉེར་གཉིས་བཞེས་པའི་ཚེ། སྦས་རྡོ་རྗེ་དང་བསྡོངས་ནས་དབུས་སུ་བྱོན་པའི་ལམ་དུ་རྗེ་བཙུན་མི་གཡོ་བ་ལ་སོགས་པ་ཡི་དམ་དུ་མའི་ཞལ་གཟིགས་ཤིང་རིམ་གྱིས་གསང་ཕུའི་གཙུག་ལག་ཁང་དུ་བྱོན་ནས། དགེ་བའི་བཤེས་གཉེན་སྟོད་ལུང་རྒྱ་དམར་བའི་དྲུང་དུ་གཏན་ལ་ཕབ་ནས་ཕར་ཚད་དང་དབུ་མའི་ཚོགས་ལ་མཁས་པར་མཛད་དེ། ཟུར་ཆོས་པ་རྣམས་ལ་ཡང་གསན་པ་མཛད་དོ། ། རེ་ཞིག་གྲོགས་མཆེད་འགའི་རྐྱེན་ལ་བརྟེན་ནས། འབྲོག་པའི་གཡག་བརྐུས་ཏེ་བཤེས་གཉེན་ཕྱ་བས་རམ་མདའི་དོན་དུ་བྱོན་པ་ལ་སྡིག་པ་ཆེན་པོ་བསགས་པས་ལོ་དུ་མའི་བར་དུ་བཤགས་པ་མཛད་ཅིང༌། ཕྱིས་ནས་དགུང་ལོ་ཉེར་ལྔ་པ་ལ་ཟུར་ཕུའི་གཙུག་ལག་ཁང་དུ་བྱ་འདུལ་བ་འཛིན་པ་ཆེན་པོས་མཁན་པོ་མཛད་ཅིང༌། སྟོད་ལུང་རྒྱ་དམར་བས་སློབ་དཔོན་དང༌། ཨར་གྱིས་གསང་སྟོན་མཛད་དེ། དགེ་འདུན་གྲངས་ཚང་གི་དབུས་སུ་བསྟན་པ་ལ་ཡོངས་སུ་རྫོགས་པར་མཛད་དོ། །
དེའི་རྗེས་སུ་མཁན་སློབ་དེ་རྣམས་ཀྱི་མདུན་དུ་འདུལ་བའི་སྡེ་སྣོད་རྒྱ་མཚོའི་ཕ་རོལ་དུ་སོན་པར་མཛད་དོ། ། མཁས་པའི་གྲགས་པས་ནི་ས་སྟེང་ཐམས་ཅད་ཁྱབ་པར་གྱུར་ཀྱང༌། གསུང་རབ་ཀྱི་དོན་ལ་ངོམས་པ་མེད་པའི་བརྟུལ་ཞུགས་ཀྱི་དགེ་བའི་བཤེས་གཉེན་བྱ་ཡུལ་བ་ལ་སོགས་པ་རྣམས་ལ་བཀའ་གདམས་ཀྱི་གཞུང་དྲུག་གདམས་ངག་དང་བཅས་པ་མ་ལུས་པ་མནོས་སོ། ། དེ་ནས་དམར་ཆོས་ཀྱི་རྒྱལ་པོ་ལ། ཇོ་བོ་ནཱ་རོ་པ་ནས་བརྒྱུད་པའི་བདེ་མཆོག་རྩ་རྒྱུད་མན་ངག་དང་བཅས་པའི་དོན་རྣམས་ཆུབ་པར་མཛད་དེ། དེའི་འོག་ཏུ་དཔལ་ཆེན་པོ་རྒ་ལོའི་དྲུང་དུ་བདེ་མཆོག་ལྷ་ལྔ། ཡེ་ཤེས་ཀྱི་མགོན་པོ་ཕྱག་བཞི་པའི་སྒྲུབ་དཀྱིལ་མན་ངག་དང་བཅས་པ་མ་ལུས་པ་གསན་ཅིང་གཞན་ཡང་དགེ་བའི་བཤེས་གཉེན་ཀུན་དགའ་སྙིང་པོ། དབུ་སྒོམ། ཇོ་མོ་ལྷ་རྗེ་མ་ལ་སོགས་ལས་ལམ་འབྲས་ཀྱི་སྐོར་རྣམས་གསན་ཅིང༌། བྱང་སེམས་ཟླ་བ་རྒྱལ་མཚན།
ཉང་སྒོམ་སངས་རྒྱས། དམྱལ་ཆུང་རྣམས་ལས། གསང་སྔགས་ཀྱི་གནད་དུ་མ་འདུས་པའི་ཐབས་ལམ་གྱི་སྐོར་རྣམས་གསན་པའི་ཚེ། ངམ་ཤོད་རི་ནག་གི་དྲུང་དུ་འགྲོ་དོན་དུ་མ་ཡོད་བའི་ལུང་བསྟན་ཁྱད་པར་ཅན་ཡང་ཐོབ། དེ་ནས་རྒྱལ་བ་ཐམས་ཅད་གཅིག་ཏུ་འདུས་པའི་ངོ་བོ་ལྔ་བརྒྱ་པའི་དུས་ཀྱི་ཐམས་ཅད་མཁྱེན་པ་གཉིས་པ། མཉམ་མེད་དྭགས་པོ་ལྷ་རྗེའི་ཞབས་ཀྱི་རྡུལ་དྲི་མ་མེད་པ་ལ་ཡན་ལག་མཆོག་གི་གཙུག་གིས་ནོར་བུས་བཏུད་དེ་མཎྜལ་ཕུལ་ཞིང་དད་པའི་ཡིད་ཀྱི་ཀླུ་དབང་མཆི་མའི་རྒྱུན་གྱིས་བརྣངས་བཞིན་དུ་དཀྱིལ་འཁོར་ལྔ་པའི་རྩེ་མོ་སྙིང་ཁར་ཟླུམ་སྟེ། གསོལ་བ་ཡང་ཡང་བཏབ་པའི་མཐུས་གཉུག་མ་ལྷན་ཅིག་སྐྱེས་པའི་ཡེ་ཤེས་ངོ་འཕྲོད་དེ། སྔར་གྱི་གདམས་པ་ཐམས་ཅད་ཕྱི་ཤུན་དང་སྦུན་པ་ལྟར་སོང་ནས་མཉམ་མེད་དྭགས་པོ་དང་ཐུགས་ཡིད་གཅིག་ཏུ་འདྲེས་པའི་སྟོབས་ཀྱི་གཟིམ་སྤྱིལ་གཉིས་ཀྱང་འཇའ་འོད་ཀྱིས་སྦྲེལ་ཞིང་སྒྲོ་འདོགས་དང་སྤྲོས་པ་ཐམས་ཅད་དུས་ཅིག་ཅར་དུ་ཆོད་པར་མངོན་ནོ། ། དེ་ནས་བླ་མས་ལུང་བསྟན་ནས་དཔལ་ཀུན་ཏུ་བཟང་པོའི་ནགས་ཁྲོད་དུ་བྱོན་པའི་ཚེ། བྲག་ཁ་བའི་བཙད་པོས་སྣེ་ལེན་ཞབས་ཏོག་དཔག་ཏུ་མེད་པ་མཛད་ནས་མཐའ་རྩའི་ཞོལ་དུ་གཟིམ་སྤྱིལ།
ཐུབ་པ་རྣམས་ཀྱི་བསམ་གཏན་གྱི་གནས་སུ་འོས་པ་ཞིག་གི་ནང་དུ་ཡོངས་ཀྱི་བཤེས་གཉེན་ཆེན་པོ་བཤེན་གྲོང་པ་དང་མཇལ་བའི་དུས་སུ་མཉམ་པ་མེད་པའི་བླ་མ་རིན་པོ་ཆེ་དྭགས་པོ་ལྷ་རྗེ་དང༌། ས་ཆེན་ཞལ་སྤྲོད་མཛད་པའི་དབུས་སུ་དམ་པ་སངས་རྒྱས་ཀྱི་སྐུ་བྲིས་པའི་རས་བྲིས་གཅིག་ཡོད་པ། བཤེན་གྲོང་པས་གཟིགས་ནས་རྒྱུ་མཚན་ཞུས་པས་དམ་པས་ཚེ་རབས་དུ་མ་རྗེས་སུ་བཟུང༌། ཁྱད་པར་དུ་ཉང་སྟོད་རྩིབས་ཀྱི་ལྷ་ཁང་དུ་ཞི་བྱེད་རྨང་ལམ་མ་ལ་སོགས་པའི་གདམས་པ་དུ་མ་གནང་ཞིང༌། རྗེ་སྒམ་པོ་པ་དང༌། ས་ཆེན་གཉིས་ཚེ་རབས་དུ་མའི་བླ་མ་ཡིན་ཞེས་གསུངས་ཤིང༌། གཞན་ཡང་འགྲོ་བའི་མགོན་པོ་འདི་བྲམ་ཟེ་ཆེན་པོ་དང་འཕགས་པ་ཐོགས་མེད་དང༌། ཤཱནྟ་དེ་བ་དང༌། ཟླ་བའི་ཞབས་ལ་སོགས་པའི་གྲུབ་ཆེན་དུ་མ་དང༌། རྗེ་བཙུན་རྡོ་རྗེ་རྣལ་འབྱོར་མ་ལ་སོགས་པའི་ཡི་དམ་དུ་མའི་ཞལ་གཟིགས་ཤིང་གསུང་བྱོན་ནས།
སྐབས་དེར་དད་པ་དང་ལྡན་པའི་སྐྱེ་བོ་རྣམས་ལ་རང་རང་གི་སྣོད་དང་འཚམ་པར་ཐུབ་པའི་དབང་པོ་དང་སྤྱན་རས་གཟིགས་དབང་ཕྱུག་དཔལ་འཁོར་ལོ་སྡོམ་པ་ལ་སོགས་པ་རྫུ་འཕྲུལ་གྱི་བཀོད་པ་དུ་མ་བསྟན་ཏེ། དགུང་ལོ་ཞེ་དགུ་ནས་སྤྲུལ་པའི་གནས་སུ་གཤེགས་ཀྱི་བར་དུ། ཡར་ངོ་ཐམས་ཅད་ཀྱི་སྔ་དྲོའི་དུས་སྐུ་མཚམས་དང༌། ཕྱི་དྲོའི་ཚེ་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོས་གདུལ་བྱ་རྣམས་སྨིན་པར་མཛད་ཅིང༌། མར་ངོའི་དུས་ཐམས་ཅད་དུ་བསླབ་པ་གསུམ་གྱིས་བཅས་པ་ཕྲ་མོ་ཚུན་ཆད་ལ་ནན་ཏན་དུ་མཛད། མཐོ་རིས་དང་ཐར་པའི་ལམ་གྱི་སྲོལ་འབྱེད་པར་མཛད་དོ། ། དེ་ནས་རེ་ཞིག་ན་སྐུ་དེས་དངོས་སུ་འདུལ་བར་བྱ་བའི་གདུལ་བྱ་རྣམས་རྫོགས་པར་མཁྱེན་ནས་སྔོན་གྱི་རྣམ་པར་སྨིན་པ་མི་འདོར་བའི་ཚུལ་སྟོན་པར་བཞེད་དེ། ལུས་མེད་ཀྱི་གནས་ནས་འཕངས་པའི་མེ་ཏོག་གི་མདས་སྙིང་ལ་ཟིན་པའི་མི་ཞིག་གིས། ཞལ་ཟས་ལ་སྦྱར་དུག་བཏབ་ནས་དྲངས་པའི་མཐུས་སྐུ་ཚེའི་འདུ་བྱེད་གཏོང་བའི་དུས་ལ་བབ་པའི་ཚེ་སྐྱོ་བའི་ཤུགས་ཀྱི་ཡིད་བསྐུལ་ཞིང་སྙིང་ཉེ་བའི་ཉེ་གནས་ཀྱིས་ཞུས་པ། དམྱལ་བའི་བུད་ཤིང་དུ་གྱུར་པའི་སྡིག་ཅན་འདི་ལྟ་བུའི་སྐྱབས་སུ་ཞིག་འགྱུར་ཞེས་པའི་ལན་དུ།
འདི་ལྟ་བུའི་སེམས་ཅན་མ་རུངས་པའི་གཉེར་ཁ་ཁོ་བོ་ལ་བབ་པས། དགེ་སློང་གི་དགེ་འདུན་རྣམས་ལ་འདིའི་དོན་དུ་བསྙེན་བསྐུར་ཞིང་ཀཾ་ཀ་ནི་ལ་སོགས་པའི་གཟུངས་སྔགས་ཁྱད་པར་ཅན་རྣམས་ཞུས་ཤིག་གསུངས་ནས། ལམ་གཏོང་གི་ཏིང་ངེ་འཛིན་ལ་མཉམ་པར་བཞག་ཅིང་ལམ་བགྲོད་དེ། རྣལ་འབྱོར་དང་རྗེས་སུ་མཐུན་པའི་རྟགས་རྣམས་རྫོགས་པར་གྱུར་སྟེ། དགུང་ལོ་དྲུག་ཅུ་རེ་གཅིག་པ། ལྕགས་ཕོ་སྟག་གི་ལོ། རྒྱུ་སྐར་གྱི་རྒྱལ་པོ་གདུ་བུ་ཉ་བའི་ཚེས་བཅུ་དྲུག་གི་དགོང་མོ་དད་པ་དང་ལྡན་པའི་ཉེ་གནས་རྣམས་ལ་བཀའ་བསྩལ་པ། ཀྱེ་མ་འདུས་བྱས་ཐམས་ཅད་མི་རྟག་པའི་རང་གི་མཚན་ཉིད་སྟོན་པ་ཡིན་པས། ཁྱེད་རང་རྣམས་ཀྱང་མར་དང་ཤུག་པའི་གྲབས་མཛོད་ལ། ཕུང་ཁྲོལ་གྱི་རྩ་བ་ནོར་ལ་མ་ཆགས་ཤིང་གྲོགས་ངན་འཇིག་རྟེན་པ་རྣམས་དང་བློ་མ་བསྟུན།
བྱམས་སྙིང་རྗེ་བྱང་ཆུབ་ཀྱི་སེམས་དང་མི་འབྲལ་བའི་སྒོ་ནས་གཞན་གྱི་སྐྱོན་ལ་མ་བརྟགས་པར་ལམ་སྦྱོངས། ཁོ་བོའི་རྣམ་ཤེས་ཀྱི་བྱེའུ་ཆུང་འཕུར་བ་ལ་ཐུགས་ཁྲལ་མི་འཚལ་ཏེ། ཁྱེད་རང་དད་པ་ལྡན་པ་རྣམས་ཤར་ཕྱོགས་རྡུལ་དང་བྲལ་བའི་ཞིང་ཁམས་སུ། ཁོ་བོ་ནི་སངས་རྒྱས་མི་བསྐྱོད་རྒྱལ་པོའི་ཞབས་དྲུང་དུ་བྱང་ཆུབ་སེམས་དཔའ་བློ་གྲོས་དྲི་མ་མེད་པ་ཞེས་བྱ་བ་འགྲོ་བ་ཐམས་ཅད་ཀྱི་ཉེར་འཚོའི་གཞི་ཆེན་པོར་འགྱུར་བ་དེ་ལ་གསོལ་བ་ཐོབ་ཅིག ཅེས་སོགས་གསུང་རྣམས་རིམ་པ་ལྟར་དུ་བྱོན་ཞིང༌། ཉེར་ལྔའི་ནངས་པར་ཚོགས་ཀྱི་དཀྱིལ་འཁོར་དུ་བྱོན་ནས་གཙུག་ལག་གཉིས་ཀྱི་སྒོ་ནས་དད་པ་དང་ལྡན་པ་རྣམས་ལ་ཞལ་བཀོད་གནང་ཞིང༌། སྔ་དྲོའི་ཆ་ལ་མཛད་པའི་མཐའ་མ་བསྟན་པར་གྱུར་ཏེ། དེའི་ཚེ་ངོ་མཚར་བའི་ལྟས་དང་ཆོ་འཕྲུལ་བྱུང་བ་ནི། ས་གཡོ་ཞིང་འཇའ་འོད་ཀྱི་གུར་དང༌། སྤོས་ཀྱི་ངད་ལྡང་བ་ལ་སོགས་པ་ངོ་མཚར་བའི་ཆོ་འཕྲུལ་སྐྱེ་དགུ་རྣམས་ཀྱི་ཡིད་འཕྲོག་པར་མཛད་དོ། །
གཞན་ཡང་རིང་བསྲེལ་དང་ཡིག་འབྲུའི་ཚོགས་བསམ་གྱིས་མི་ཁྱབ་པ་བྱོན་ནོ། ། རྗེ་འདིའི་ཐུགས་ཀྱི་སྲས་བཞི་ནི། ཀུན་ལྡན་གྱི་གཙང་པ་རས་ཆུང༌། ཟ་རེའི་སྐལ་ལྡན་ཡེ་ཤེས། མི་ཉག་སྒོམ་རིན། ཉག་བྲེ་སེའོ་དང་བཞིའོ། ། མཐར་ཕྱིན་བཞི་ནི། རྟེན་འབྲེལ་མཐར་ཕྱིན་འབྲི་གུང་རིན་ཆེན་དཔལ། རྣམ་ཐར་མཐར་ཕྱིན་སྟག་ལུང་བཀྲ་ཤིས་དཔལ། རྟོགས་པ་མཐར་ཕྱིན་གླིང་རྗེ་པདྨ་རྡོ་རྗེ།
ཤེས་རབ་མཐར་ཕྱིན་སྤར་ཕུ་བ་བློ་གྲོས་སེང་གེའོ། ། མཆོག་བརྒྱད་ནི། ཆོས་རྗེ་གཏུམ་དང༌། བླ་མ་ལྡུམ། མགོས་ཕུ་བ། སྤྲེའུ་བ། སེང་གེ་རྒྱལ་མཚན། དམར་པ། རས་ཆེན་བསམ་གྲུབ། རས་པ་སྟོན་རིན་ནོ། །
ཉེ་གནས་བརྒྱད་ནི། གཤེན་གྲོང་བ་དང༌། བྱང་ཡེ། དར་བསྒོ། རྒྱ་སྒོམ། སྒོམ་བརྩོན། བསོད་རིན། སེང་སྟོན། ཡོན་ཏན་ནོ། ། དགེ་བའི་བཤེས་ཀྱི་སློབ་མ་ནི།
དགེ་བའི་བཤེས་གཉེན་ཞང་སྟོན་པ་དང༌། ཆོས་ཀྱི་བླ་མ། རྒྱལ་ཚ། ཇོ་འབུམ། སྦས་རྡོ་རྗེ་ཆེན་པོ། ཞང་ཁུ་འཛི་རི་པ། ཀྲེའོ་དགེ་དཔལ། རྩག་དབང་ཕྱུག་སེང་གེ་ལ་སོགས་པའོ། སངས་རྒྱས་སྙན་སྒོམ། ཉག་སྒོམ་ཆེན་པོ།
ཆུ་བོ་རི་པ། གཙང་པ་ཇོ་སྲས། གཡུ་ཐོག་པ། གདིང་ཆེན་པ། རྩི་ལུང་པ། གྭ་ཟི་སྒོམ་ཆེན། དབུ་ཡང་དཀོན་མཆོག་སྐྱབས། དབུ་སྒོམ་པ། བླ་མ་སྟག་སྡེ་བ་ལ་སོགས་པ་སྒོམ་ཆེན་གྱི་ཚོགས་ཀྱང་བསམ་གྱིས་མི་ཁྱབ་བོ།། །།
༄། །འཇིག་རྟེན་མགོན་པོའི་རྣམ་ཐར་ཚོགས་ཀྱི་བང་མཛོད་ཞེས་བྱ་བ་བཞུགས་སོ།།
ན་མོ་གུ་རུ། ཚོགས་གཉིས་རིན་ཆེན་ཁམས་ལས་ལེགས་འཁྲུངས་ཤིང༌། ། སྒྲིབ་མེད་མཁྱེན་པས་ཤེས་བྱ་མངོན་སུམ་གཟིགས། ། ཆགས་མེད་བརྩེ་བས་འགྲོ་བ་ཀུན་གྱི་དཔལ། ། ཐོགས་མེད་དུས་རྣམས་ཀུན་ཏུ་མཛད་པ་ལ། ། ངལ་མེད་སྤྲུལ་པའི་སྐྱེས་མཆོག་རིན་ཆེན་དཔལ། ། དེ་བཞིན་ཉིད་ལས་གཡོ་བ་མེད་བཞིན་དུ། ། མཛད་པའི་རྣམ་འཕྲུལ་ཅིར་ཡང་སྟོན་པར་མཛད། ། དེ་ཕྱིར་ཁྱོད་ནི་འཇིག་རྟེན་མགོན་པོ་ཞེས། ། མ་ལུས་ཀུན་ཏུ་གྲགས་པའི་ཞབས་ལ་འདུད། །
ཁྱོད་ཀྱི་རྣམ་ཐར་ལྷ་ཡི་ཡོངས་འདུ་ལས། ། འདོད་པའི་འབྲས་བུ་ཅུང་ཟད་བླང་བར་བྱ། ། དེ་ཡང་རྒྱལ་བ་ཐམས་ཅད་ཀྱི་མཁྱེན་པ་དང་བརྩེ་བའི་བདག་ཉིད་གཅིག་ཏུ་བསྡུས་ཤིང༌། ལེགས་པར་བཤད་པའི་རིན་པོ་ཆེ་ཐམས་ཅད་ཀྱི་འབྱུང་གནས་སུ་གྱུར་པ། མཚུངས་མེད་ཆོས་ཀྱི་རྗེ་འཇིག་རྟེན་གསུམ་གྱི་མགོན་པོ་འདིའི་འཁྲུངས་པའི་ཡུལ་ནི་འདན་སྟོད་གསེར་གྱི་མཆོད་རྟེན་བྱོན་ལེགས་པ་ལྟར་ཆགས་ཤིང༌། འདན་སྨད་གཡུའི་མཎྜལ་རིན་པོ་ཆེའི་ཕྲ་དུ་མས་མཛེས་པར་བརྒྱན་པ་ལྟར་ཡིད་དུ་འོང་བའི་ས་ཕྱོགས་དེ་གཉིས་ཀྱི་བར་ན། ཀློང་ཐང་ཆོས་ཀྱི་གཙུག་ལག་ཁང་ཞེས་བྱ་བའི་ཉེ་ལོགས་སུ། འབྲི་ཀླུངས་ཙར་སྟོད་གཡོན་ལུང་གི་གྲོང་ཁྱེར་ཆེན་པོ་ཙོ་ངུ་ཞེས་བྱ་བ་དེར། འགྲུ་རྒྱལ་སྐྱུར་རའི་རིགས་ལས། ཡབ་ཀྱི་མཚན་རྣལ་འབྱོར་པ་རྡོ་རྗེ་ཞེས་བྱ་བ་དང༌།
ཡུམ་ནི་ཡེ་ཤེས་ཀྱི་མཁའ་འགྲོ་མ་རག་ཤི་བཙུན་མ་གཉིས་ཀྱི་སྲས་སུ་རྗེ་བཙུན་འདི་ཆུ་མོ་ཕག་གི་ལོ་ལ། བསོད་ནམས་ཀྱི་དཔལ་ཕུན་སུམ་ཚོགས་པ་དུ་མས་བསྐྲུན་པའི་མཚན་དང་དཔེ་བྱད་ཀྱིས། ཀུན་ནས་མཚན་ཞིང་ལྷུན་གྱིས་གྲུབ་པའི་ཁྱེའུའི་གཟུགས་སུ་འཁྲུངས་པར་གྱུར་ཏེ། རིམ་གྱིས་བསྐྱེད་བསྲིངས་པ་ལས། དགུང་ལོ་དྲུག་ཏུ་ཉེ་བ་ན་འབྲི་ཀློག་དང་ཡིག་རྩིས་ཐམས་ཅད་ཀྱི་ཕ་རོལ་དུ་སོན་པར་གྱུར་ཏེ། བསྟོད་པ་གླུར་བླངས་ཀྱི་རྒྱུད་ཀྱང་ཐུགས་ནས་གསུངས་ཤིང༌། དེར་གནས་པའི་སྐྱེ་བོ་རྣམས་ཡིད་འཕྲོག་པར་མཛད་དེ། མཚན་ཡང་རྡོ་རྗེ་དཔལ་ཞེས་བྱ་བར་གྲགས་ཤིང༌། དཔལ་བ་ཐར་ཞེས་པའི་མཚན་གྱི་རྣམ་གྲངས་ཀྱང་གསོལ་ཞེས་གྲགས་སོ། ། དེ་ནས་དགུང་ལོ་དགུ་བཞེས་པར་ཉེ་བ་ན།
གཞན་དོན་བག་རེ་ཡང་མཛད་ཅིང༌། ཉིད་ཀྱི་ཁུ་བོ་དར་མ་ཞེས་བྱ་བ་ཞིག་ཡོད་པ་ལས་ཕུར་པའི་སྐོར་དང༌། ལྷོ་པ་རྡོ་རྗེ་སྙིང་པོ་ཡབ་སྲས་ལས་གསང་འདུས་འཕགས་ལུགས་དང༌། འགོས་ལུགས་ཀྱི་ཡིག་སྣ་འགའ་ཞིག་ཀྱང་གསན་ཅིང༌། ཕྱག་རྒྱ་ཆེན་པོའི་ཐུགས་དམ་འཁྲུངས་ནས། རྣལ་འོད་གསལ་དུ་ཚུད་ནས་བཞུགས་པའི་ཚེ། སངས་རྒྱས་མ་ཆགས་པདྨ་ཅན་གྱི་ཞིང་ཁམས་ཀྱང་གཟིགས་སོ། ། སྐྱེས་མཆོག་དམ་པ་རྭ་སྒྲེང་སྒོམ་ཆེན་ཞེས་བྱ་བ་ལས་བསྟན་རིམ་དང་ལམ་རིམ་ལ་སོགས་པ་བཀའ་གདམས་ཀྱི་གཞུང་དང་གདམས་པ་མང་དུ་ཞུས་ཤིང་ཐུགས་དམ་མཛད་པའི་ཚེ། སྙིང་རྗེའི་ཤུགས་དྲག་པོ་རྡོལ་བར་གྱུར་ཏེ། མཛེ་སྤྲང་ལ་སོགས་མ་ནུས་པའི་སྐྱེ་བོ་དུ་མའི་མགོན་སྐྱབས་དང་དཔུང་གཉེན་ཀྱང་མཛད་དོ། །
དེ་ནས་རིམ་གྱིས་དགུང་ལོ་བཅུ་གཅིག་ཏུ་ཉེ་བ་ན། ཡབ་ཡུམ་གཉིས་ཀ་གྲོངས་པར་གྱུར་ཏེ། དབུལ་ཞིང་ཕོངས་པའི་སྡུག་བསྔལ་གྱིས་ཉམ་ཉེས་པའི་ཚུལ་བསྟན་པ་ལ། སློབ་དཔོན་སྐྱེས་བུ་ཞེས་བྱ་བའི་སྐྱེས་མཆོག་དམ་པ་ཞིག་བཞུགས་པ་དེའི་ཞལ་ནས། ཁྱོད་རང་བསོད་སྙོམ་གྱིས་ལ་ཁོ་བོ་ལ་དྲོངས་ཤིག ཁྱོད་ལ་དགེ་བའི་བཤེས་གཉེན་གླང་རི་ཐང་པ་ལྟ་བུ་འམ། དེ་ལས་ཀྱང་ཆེས་ཁྱད་པར་དུ་འཕགས་པ་ཞིག་འབྱུང་ངོ༌། ། ཞེས་གསུངས་ཤིང་དེའི་བཀའ་བཞིན་དུ་བསྒྲུབས་ཤིང༌། དེ་ནས་མི་གཞན་གཟེར་ཐུང་དྲག་པོས་བཏབ་པ་ལ། ཆང་ལ་བྱིན་རླབས་བྱས་པའམ།
ཕྱག་གི་བྱུག་བྱུག་མཛད་པས་མཛེ་སོས་པ་དང༌། བདེན་པའི་སྟོབས་བརྗོད་པས་ཆར་བབ་པ་ལ་སོགས་པ་ངོ་མཚར་བའི་གྲུབ་རྟགས་དུ་མ་བསྟན་ནས་སྐྱེ་བོའི་ཚོགས་རྣམས་དད་པའི་མྱུ་གུ་གསར་དུ་འཕེལ་བར་མཛད་དོ། ། གཞན་ཡང་དུས་རེ་ཞིག་གི་ཚེ། ཀློག་མཛད་དེ་རང་ཉིད་ཀྱི་འཚོ་བ། བཀྲེས་ནས་མུ་གེས་ཉེན་པའི་སྐྱེ་བོ་དུ་མའི་སྲོག་ཀྱང་འདོན་པར་མཛད་དེ། དེའི་དུས་ལྕམ་སྲིང་མོ་ཞིག་ཁྱིམ་ཐབ་ཀྱི་འབར་བས་ལྕེབས་ཏེ་ཤི་བའི་ཕུང་པོ་སྐྱེལ་བ་ལ་མ་འཆམ་ནས། ཁ་མཆུ་ཆེན་པོ་སྐྱེ་བོ་དུ་མ་འགུམ་ལ་ཐུག་པའི་ཚེ། རྩིས་མཁན་ལ་རྔན་པ་གནང་ནས་འདིའི་ཕུང་པོ་ཕག་ལོ་བ་ཞིག་གིས་འཁུར་དགོས་ཟེར་དུ་བཅུག་ནས། ཉིད་ཀྱིས་ཁུར་བས་རྩོད་པ་ཡང་ཞི་བར་གྱུར་ཏོ། ། དེ་ནས་སློབ་དཔོན་སངས་རྒྱས་ཡེ་ཤེས་ལས་རྗེ་བཙུན་མའི་ཆོས་བསྐོར་ཞུས་ནས།
དགུང་ལོ་བཅུ་གཉིས་པ་ལ་རླུང་མོ་ཆེར་འདག་སྦྱར་མཛད། རིམ་གཉིས་ཆ་ལག་དང་བཅས་པས་དུས་འདའ་བར་མཛད། དེ་ནས་སྐྱུ་ར་ཉ་བཟང་དབུས་ནས་འཁོར་བའི་ཚེ། ཀ་ར་ཞིབ་གང་ཁྱེར་བྱུང་བ་ལ་ཡང་མཇལ་ཁ་མ་གཏང་ཡང་ཕྱིས་དད་པར་གྱུར་ཏེ། ལར་ཆོས་བྱེད་ན་མི་ངོ་མ་བསྲུངས་པ་རང་བཟང་བ་ཡིན་གསུངས། གཞན་ཡང་ཁྱི་སུག་ཞེས་བྱ་བའི་ཇག་པ་ཞིག་གིས་བརྙས་པར་བྱས་པ་ལ་ཁོ་གྲི་ལ་ཤི་ཞིང༌། ཤུལ་མ་ཐམས་ཅད་སྨྱོ་བར་གྱུར་ཏེ། བྱིན་རླབས་དང་ནུས་པ་ཆེ་བའི་གྲགས་པས་ཐམས་ཅད་དུ་ཁྱབ་པར་གྱུར་ཏོ། ། ཁམས་ཀྱི་ཆེ་དགུ་རྣམས་ཀྱིས་ཞབས་ལ་བཏུད་ཅིང་དབང་ཁྲིད་དང་མན་ངག་དུ་མ་ཞུས་སོ། ། དུས་རེ་ཞིག་ན་འགོས་པཎྜི་ཏ་ཞེས་བྱ་བ་དབུས་ནས་བྱོན་བྱུང་བ་ལ།
དེང་སང་དགེ་བའི་བཤེས་གཉེན་གྲགས་ཐོན་པ་ཅི་ལྟ་བུ་དབུས་ན་བཞུགས་ཞེས་གླེང་བསླང་བྱས་པའི་ཚེ། རྗེ་ཕག་མོ་གྲུ་པའི་ལོ་རྒྱུས་ཐོས་པས། རྟ་བཟང་པོ་ལྕག་གིས་བསྐུལ་བའམ་ཤིང་ཀེང་ཤུ་ཀའི་འདབ་མ་རླུང་གིས་བསྐྱོད་པ་བཞིན་དུ་ཐུགས་ལང་ལོང་དུ་གྱུར་ཅིང༌། འབྱོན་པའི་གྲོགས་རྣམས་དང་དུས་བཏབ་པའི་ཚེ། ཡོན་བདག་རྣམས་ཀྱིས་བཤོལ་བཏབ། ཁྱད་པར་དུ་ལྕམ་སྲིང་མ་ཞིག་ཡོད་པ་དེས་དབུ་བསྙུང་ཀྱང་བགགས་ནས་བཤོལ་བའི་ཚེ། རྒོད་མ་གྲོ་མོ་ཞིག་ཡོད་པ་བསྣམས། ཚོང་དཔོན་ཨ་མི་གེ་སེ་བྱ་བ་ཞིག་ལ་ཤ་སྒྲོ་གཉིས་ཡོད་པ་ཁྱེར་ཏེ། བྲོས་ཐབས་སུ་དབུས་ལ་བྱོན་པའི་ལམ་དུ་རྡོ་རྗེ་ལེགས་པས་ལམ་སྣ་བྱེད་པ་དང༌། རི་བོང་ལ་སོགས་པའི་དུད་འགྲོ་དུ་མས་ཆོས་ཞུ་བའང་བྱུང་སྟེ།
དེའི་ཕྱིར་རྗེ་འདི་འགྲོ་བ་མཐའ་དག་གི་སྐད་ལ་དབང་འབྱོར་ཞིང་སྒྲ་སྐད་རྒྱ་མཚོའི་ཕ་རོལ་དུ་སོན་པར་མངོན་ནོ། ། དེ་ནས་རིམ་པ་ལྟར་དབུས་སུ་བྱོན་ཏེ་ར་ས་འཕྲུལ་སྣང་གི་གཙུག་ལག་ཁང་ན་བྱོན་པའི་ཚེ། རྩེ་གཅིག་པའི་ཐུགས་ཀྱིས་དཔལ་ཕག་མོ་གྲུ་པའི་དྲུང་དུ་འབྱོན་པ་འབའ་ཞིག་སེམས་པར་གྱུར་ཏེ། བྱང་ཆུབ་སེམས་དཔའ་རྟག་ཏུ་ངུ་དང་ནོར་བཟང་གི་བླ་མ་འཚོལ་བའི་རྣམ་ཐར་བཞིན་དུ་ཉིན་མེད་མཚན་མེད་དུ་ལམ་ལ་ཞུགས་ཏེ་བྱོན་པས། ངམ་ཤོད་དུ་སླེབ་པ་ན། ཕག་མོ་གྲུ་ནས་བྱོན་པ་ཡིན་ཟེར་བའི་བུད་མེད་ཞིག་དང་མི་སེར་པོ་ཞིག་ལའང་བླ་མའི་སྤྲུལ་པར་འདུ་ཤེས་ཏེ་ཕྱག་འཚལ་ལོ། ། དེ་ནས་རིམ་པ་ལྟར་ནམ་གུང་ལ། དཔལ་གྱི་ཕག་མོ་གྲུའི་དགོན་འདབས་སུ་ཕེབས་ནས། སྐད་ཆེན་པོས་ང་བསུས་ཞེས་བོས་པས། ཁམས་པ་ཞིག་གིས་བསུས་ནས་དེར་སྟན་ཕབ་སྟེ།
ནངས་པར་ནམ་ལངས་པའི་ཚེ། བྱ་ཝང་ཞིག་སྐད་འདོན་ཞིང་འདུག་པ་ལ་གཟིགས་ནས། འདི་ནི་བླ་མའི་རྣམ་སྤྲུལ་ཡིན་ཨང་སྙམ་པ་བྱུང་སྟེ། དེ་རྣམས་ཀྱི་ཚེ་རྗེ་རིན་པོ་ཆེ་འདི་ལ། སྣང་གྲགས་ཐམས་ཅད་བླ་མའི་རོལ་པར་ཤར་བའི་ཐུགས་དམ་འཁྲུངས་པར་མངོན་ནོ། ། དེ་ནས་རིམ་པ་ལྟར་རྗེ་འགྲོ་བའི་མགོན་པོའི་དྲུང་དུ་མཇལ་ཏེ། སྔར་གྱི་རྒོད་མ་དང༌། ཟ་འོག་ཡུག་གཅིག དར་ཡུག་གཅིག ཐུད་རྐྱལ་ཆེན་པོ་གཅིག་ཡོད་པ་རྣམས་ཕུལ་བས།
ཁོ་བོ་རྐང་བཞིའི་འབུལ་བ་མི་ལེན་པ་ཁྱོད་ཀྱིས་མ་ཐོས་སམ་ཞེས་གསུངས་ཤིང་བཀྱོན་པ་ཡང་མཛད་དེ། དེ་ནས་བཤུམ་ཞིང་རྒོད་མ་མི་བཞེས་ན་རྒྱབ་ནས་འཇོག་པ་ཡིན་ཞུས་པས། ཁོ་བོས་ཁྱོད་ལ་ལུགས་གཉིས་ཀྱི་སྒོ་ནས་གཅེས་པར་སྐྱོང་བ་ཡིན། དེས་མ་ཆོག་པ་ཅང་ཡོད་དམ་གསུངས་ཤིང་ཐུད་རྐྱལ་ནི་གྲལ་དེ་ཉིད་དུ་བཞེས་པར་མཛད་པའི་ཚེ། ལྷག་མ་ཅུང་ཟད་ཉེ་གནས་ཀྱིས་ཐེན་པས་ཁོ་བོས་འཁོར་ལོ་བདེ་མཆོག་གི་དཀྱིལ་འཁོར་ལ་ཕུལ་བ་ཡིན། སྒོ་མ་བཞི་ལ་མ་ཁྱེད་པར་ཁྱོད་ཀྱིས་ཐེན་པས་མ་འོངས་པའི་དུས་ན་ཁྱོད་ཀྱི་མི་རྒྱུད་ལ། མིག་འཆུས་ཡོང་བར་འགྱུར་རོ། ། ཞེས་གསུངས་ཤིང་དེ་ནས་ཚོགས་ཆོས་གསུང་གིན་འདུག་པ་ལ་ཉན་དུ་ཕྱིན་པས། དེ་རིང་ནས་ཁོ་བོའི་གྲྭ་པ་རྫོགས་པ་ཡིན་གསུངས་ཤིང༌། མཉེས་པའི་གསུང་མང་པོ་ཡང་བྱོན་ཞིང་དེའི་དོན་གྲོགས་མཆེད་གཅིག་ལ་དྲིས་པས།
ཐེངས་རེ་ནི་ཁྲོམ་ཚོགས་ཀྱང་མི་མ་འཚོགས་པ་ཡིན། ཁོ་བོའི་བརྒྱུད་པ་འདི་དགེ་བསྙེན་ས་བཅུ་པ་ཞིག་གིས་འཛིན་པ་ཡིན་གསུངས་པ་ལ། དེ་རིང་གསུང་དེ་འགྱུར་ནས་འདུག་ཟེར་རོ། ། དེ་ནས་སྔར་བླ་མའི་གསུང་ཚིག་གཅིག་གི་སྟེང་དུ་ས་སྡེ་བཙུགས་ནས་སྒྲུབ་པ་བྱ་སྙམ་པའི་ཚེ། ཞེ་བཅད་དྲག་པོ་ཡོད་པས་དེའི་ཉིན་མོ་སྨོན་འཇུག་གི་སེམས་བསྐྱེད་བསླབ་བྱ་དང་བཅས་པ་དང༌། ཕྱི་ཉིན་ཕྱག་རྒྱ་ཆེན་པོ་བསྔོ་བ་དང་བཅས་པ་གསུངས་པས། ད་ནི་ཆོས་འདིས་ཆོག་སྙམ་དུ་སྒྲུབ་པ་རྩེ་གཅིག་ཏུ་མཛད་པར་དགོངས་པའི་རྨི་ལམ་དུ། གསེར་ལས་གྲུབ་པའི་རྣམ་པར་སྣང་མཛད་ཀུན་ཏུ་ཞལ་རྙེད་པ་དང༌། འགྲོ་བའི་མགོན་པོའི་ཕྱག་ཐུགས་ཁར་བཞག་པས་རང་ཉིད་ཧེ་རུ་ཀར་གྱུར་པ་མཐོང་ནས། མི་བྱ་བ་ཨ་ཕོ་རང་ཡིན་བླ་མ་འདི་འདྲ་དང་མཇལ་སྙམ་དུ་མགུ་བ་སྐྱེས་པས་རྗེའི་ཞལ་ནས།
ཁྱོད་རང་ལ་རེ་བ་ཆེ་བར་འདུག་ཏེ། ཁོ་བོས་ཁྱོད་རྣམས་ཀྱི་དོན་དུ་དཀའ་བ་དཔག་ཏུ་མེད་པ་སྤྱད་པའི་བྱིན་རླབས་ཡིན་གསུངས་ནས། ཕྱག་རྒྱ་ཆེན་པོའི་ཁྲིད་བཏབ་པའི་ཚེ། ཁྱོད་ཀྱིས་སྔར་ཆོས་འདྲ་ཐོབ་བམ་གསུངས་པ་ལ་ཕྱག་རྒྱ་ཆེན་པོའི་ཁྲིད་ཐོབ་ཅེས་ཞུས་པས། ལུགས་གང་ཡིན་གསུངས་པ་ལ་བྲམ་ཟེ་ཆེན་པོའི་ལུགས་ཡིན་ཞུས་པའི་ལན་དུ། སྒོམ་ལུགས་ཇི་ལྟར་བྱེད་གསུངས་པ་ལ་ཤེས་པ་གློད་ཡིན་བསྒོམས་ཞུས་པས། ཞལ་ནས་ཕྱག་རྒྱ་ཆེན་པོ་ལ་གློད་དོན་རང་ཅི་ཡོད་ཁྱོད་རང་གི་ཐུན་འཇོག་ཙམ་ཡིན་མོད། སྒྲིམས་ཀྱང་ཕྱག་རྒྱ་ཆེན་པོ། གློད་ཀྱང་ཕྱག་རྒྱ་ཆེན་པོ་མིན་ནམ་གསུངས་པས། སྒྲོ་འདོགས་ཐམས་ཅད་ཅིག་ཅར་དུ་ཆོད་དོ། །
ནང་འབའ་ཞིག་ཏུ་བཞུགས་ཤིང༌། ཚོགས་ཆོས་ལ་ཡང་མ་ཕྱིན་པས། ལྷོ་སྟོད་ཀྱི་ཁམས་པ་གསུམ་བྱུང་བ་ན་རེ། དང་པོ་ནི་ཧབ་སེ་ཧོབ་སེ་མཚན་ཚུན་ལ་འོང་ཞིང༌། དངོས་སུ་མཇལ་ནས་ཆོས་ཞུར་ཡོད་པའི་དུས་སུ་ནང་ན་སྡོད་པའི་ཁྱོད་ཀྱི་སྤྱོད་པ་འདི་ཅི་ཡིན་ཟེར་བ་ལ། བདེན་པར་འདུག་དགོངས་ནས་ཚོགས་ཆོས་ལ་བྱོན་པའི་ཚེ། རིན་པོ་ཆེ་ཆོས་ཁྲིའི་སྟེང་དུ་མ་བྱོན་གྱི་བར་དུ་ཡན་ལག་བདུན་པ་མང་དུ་མཛད་ཅིང༌། ཆོས་རྣམས་ལ་ལྷག་ཆད་མེད་པར་ཟིན་པར་མཛད་དོ། ། དེ་ནས་ཡོན་ཏན་སྐྱེ་བའི་སྔ་ལྟས་སུ་བར་ཆད་རེ་འབྱུང་བ་རྟེན་འབྲེལ་ཡིན་པས་ཇོ་བཟང་དུ་བྱེད་པའི་བསམ་ཡས་པ་ཞིག་ལ། གལ་ཏ་ཞོ་གང་རི་བ་ཞིག་བཙོངས་པས།
ནས་ངན་བྲེ་ལྔ་ལས་མ་བྱིན་པས་དགེ་འདུན་རྣམས་ལ་མོས་གུས་ཤོར་བས་དྲག་ཤོས་ཀྱང་འདི་འདྲ་ན་གཞན་ཐམས་ཅད་སྐྲང་ང་འབའ་ཞིག་ཡིན་སྙམ་པའི་སྐད་ཅིག་གཉིས་པ་ལ། གཉེན་པོ་སླེབས་ནས་ཐམས་ཅད་ཀྱང་བླ་མར་བསྒོམས་ཏེ། རེ་རེ་ལའང་ཕྱག་གསུམ་གསུམ་དང་ཡན་ལག་བདུན་པ་རེ་གྲུབ་པར་མཛད་དོ། ། དང་པོ་ཚུལ་འཆོས་ཅན་ཟེར་ཞིང་ཕྱིས་ནས་དད་པ་ཅན་དུ་ཡང་གྲགས་སོ། ། དེ་ནས་རེ་ཞིག་རྟོགས་ལྡན་རྣམས་དང་དྲིས་ལན་ལ་བརྟེན་ནས་ཆོས་ཁྲི་ནུབ་མའི་གྲུབ་མཐའ་སྟོང་ཕྱོགས་འབའ་ཞིག་ཏུ་འདུག་པས། ཅུང་ཟད་ཐུགས་ཡིད་མ་འདྲོངས་ཤིང་མོས་གུས་ལ་ལྟེམ་རྐྱང་བྱུང་བས་ཡིད་ཀྱིས་བཤགས་པའི་ཚེ་འཛུམ་པ་མཛད་དེ། དེ་ཕྱིན་ཆད་མོས་གུས་ལ་ལྟེམ་རྐྱང་འཆོར་མ་མྱོང་བ་ཡིན་གསུངས་སོ། ། དེ་ནས་རྗེ་འགྲོ་བའི་མགོན་པོ་དེ་ཉིད་ལྷུན་གྱིས་གྲུབ་པའི་ཆོས་ཁྲི་ཤར་མའི་སྟེང་དུ་ཕེབས། ངེས་པ་དོན་གྱི་གདམས་པ་མ་ལུས་པ་གནད་གཅིག་ཏུ་སྒྲིལ་བ་སྟོང་ཉིད་རྒྱུ་འབྲས་ཀྱི་སེང་གེའི་སྒྲ་ཆེན་པོ་བསྒྲགས་ཏེ། རྒོལ་བ་ངན་པའི་ཝ་ཚོགས་ཐམས་ཅད་སྐྲག་པར་མཛད་པས་འགའ་ཞིག་ན་རེ།
འགྱུར་རོ་འགྱུར་རོ་ཨ་ཁུ་ཁམས་པའི་གྲུབ་མཐའ་འགྱུར་རོ་ཞེས་ཟེར་ཞིང་ཅུང་ཟད་མ་རངས་པར་གྱུར་པའི་ཚེ། ཉིད་ཀྱི་དགོངས་པ་ལ་ཆོས་འདི་ལྟ་བུའི་ངོ་མཚར་ཅན་ང་གཅིག་པུའི་དོན་དུ་གསུངས་པ་ཡིན་དགོངས་པ་བྱུང་སྟེ། དེའི་དུས་སུ་ཚོགས་ཀྱི་དཀྱིལ་འཁོར་ཐམས་ཅད་ལ། ཁྱེད་རྣམས་རང་རང་གི་གནས་སུ་སོང་ཤིག ཁོ་བོས་དགེ་བསྙེན་ལ་ཆོས་ཤིག་བྱེད་པ་ཡིན་གསུངས་ནས་ཆོས་ཁྲིའི་སྟེང་ནས་བཞེངས་ཏེ། དགེ་བསྙེན་གྱི་ལུས་གནད་ལེགས་པར་བཅོས་ཤིང་ཐུགས་ཀར་ཕྱག་མཁར་བཙུགས་ནས། གསུང་ཆེན་པོས་ཨོཾ་ཨཱཿཧཱུྂ་ཞེས་ལན་གསུམ་དུ་གསུངས་པའི་རྗེས་སུ་ཁྱོད་ལ་སྒོམ་ཆེན་བཟང་པོ་ཞིག་ཡོང༌། ཁྱོད་སྒོམ་ཆེན་བཟང་པོ་ཞིག་ཡོང༌། ཁྱོད་ལ་སྒོམ་ཆེན་ཀུན་ལས་བཟང་བ་ཞིག་ཡོང༌། དེ་ཙམ་ན་ཁོ་བོ་དགའ་བ་ཡིན་མོད།
གསུངས་པས་སེམས་དཔའ་ཞིང་ཡིད་ཐེ་ཚོམ་དང་བྲལ་བ་ཞིག་བྱུང་ནས། དེ་ནས་བཟུང་སྟེ་གྱོང་ལྟོ་གོས་ལ་བསྐུར་ནས་སྨྲ་བཅད་དང༌། འདག་སྦྱར་འབའ་ཞིག་གིས་དུས་འདའ་བར་མཛད་དེ། སྐྱུ་ར་སྨྲ་བཅད་པ་ཞེས་བྱ་བའི་མཚན་ཡང་གསོལ་ཏོ། ། དམ་པ་འདིས་ནི་གཞན་གྱིས་བོས་པའི་སར་ཡང་མ་བྱོན་ཞིང༌། རང་གི་སྐྱོ་ཚ་རྡོར་མེད་རེ་སྐོལ་ཞིང་གསོལ་བ་ལས་འཚོ་བའི་རྣམ་གཡེང་སྤངས་ཏེ་སྒྲུབ་པ་མཛད། ཕྱིས་གར་བར་འདོད་པས་ཐལ་བ་འཇམ་པོ་རེ་བཏབ་ཅིང་གསོལ་བས་ཁམས་པ་རྣམས་ན་རེ་ཁྱོད་ཀྱིས་ཇ་མ་སྐོལ་ཁམས་པའི་རྐང་དྲངས་པ་ཡིན་ཟེར་བ་ལ། རྗེ་བཙུན་ཆེན་པོ་ཟེར་རྒྱུ་མི་ལ་བྱས་པ་ཡིན། ང་ཡང་དེ་ཙམ་ཞིག་བྱེད་པས་ཇ་སྐོལ་མི་ཁོམ་བྱས་པ་ལ། ང་རྒྱལ་ཆེའོ་ཟེར་ཞིང་བཞད་གད་བྱས་སོ། །
དུས་དེར་སྣང་སྲིད་ཐམས་ཅད་ཕྱག་རྒྱ་ཆེན་པོར་འདུག་པ་ལ་གཞན་མའི་རྩབ་རྩུབ་དགོས་དོན་མི་འདུག་དགོངས་ནས་འགྲོ་བའི་མགོན་པོ་ལ་ཞུ་བ་འདི་སྐད་ཅེས་ཕུལ་བར་མངོན་ནོ། ། ལྔ་ལྡན་རྟོག་པའི་ཕྲེང་བ་འདི་མི་སྒོམ་པར་ཞུ། ཕྱག་རྒྱ་ཆེན་པོ་འབའ་ཞིག་བསྒོམ་པར་ཞུ་ཞུས་པས། བཀའ་བཀྱོན་ཆེན་པོ་ཞིག་བྱོན་ཏེ་མི་འདིས་ཅི་ཟེར་བ་ཡིན། ཁྱོད་ད་ལྟའི་རྟོགས་པ་འདི་གས་ཆོག་སྙམ་པར་གདའ་སྟེ། ད་དུང་ཕྱི་ཤུན་དང་སྦུན་པར་འགྲོ་རྒྱུ་མང་པོ་ཞིག་ཡོད་པས། སངས་མ་རྒྱས་ཀྱི་བར་དུ་ཆོས་ལྔ་པོ་འདི་དང་མ་བྲལ་བ་གྱིས་ཤིག་ཅེས་གསུངས་ཤིང་བཀའ་རྒྱ་ཡང་མཛད་དོ། ། དེ་ནས་མགྲོན་པོ་རྣམས་ཡོང་བར་ཐོས་ཏེ། ཚོང་འདུས་སུ་བྱོན་པ། ཡོན་བདག་ཉ་བཟང་གི་ཇ་སིག་གཉིས།
གཞན་རྣམས་ཀྱིས་ཅུང་ཟད་བྱུང་བ་རྣམས་ཁྱེར་ནས་ལོག་ནས་བྱོན་པའི་ཚེ། ཐུགས་དམ་འཁོར་ཡུག་གི་རྟོགས་པ་འཁྲུངས་པ་ཡིན་ནོ། ། དེ་ནས་བླ་མའི་དྲུང་དུ་ཟི་བོལ་སྲང་ཉི་ཤུ་རྩ་གཉིས་ཕུལ་ཞིང༌། ཇ་ཆོམ་བརྡུངས་ཤིག་ཞུས་པས་རྡུལ་ཕྱིས་ཤིང་གསོལ་བས་ཐུགས་ཤིན་ཏུ་ཚིམ་པ་ཞིག་བྱུང་ཞིང༌། དུས་དེ་ནས་སྒོ་མེད་མཛད་ཅིང་ཕྱག་རྟེན་མེད་པར་ཡང་འབྱོན་མ་མྱོང་བ་ལགས་སྐད། རེ་ཞིག་ན་ཁྱོད་བསྙེན་རྫོགས་བྱེད་མི་ནུས་པ་ཕྱག་རྒྱ་མོ་ཞིག་ལ་ཆགས་སམ་གསུངས་པ་ལ། བདག་བུད་མེད་དང་ལྷན་ཅིག་མི་ཉལ་བའི་དམ་བཅའ་ཅན་ལགས་ཀྱང༌། བདག་ཚེ་གཅིག་ཏུ་གྲུབ་པ་ཐོབ་པ་ཞིག་བྱེད་པ་ལ། རྣལ་འབྱོར་པ་གང་བྱུང་གིས་འཚོ་བ་ཞིག་བྱེད་པ་ཡིན། རང་བཞིན་བརྒྱད་ཁལ་གྱི་སྟེང་དུ་བཅས་པའི་གོང་ཚ་བཞག་ན་མཛོ་རྒན་རྐེད་པ་བུད་ནས་ཤི་བ་དང་འདྲ་བར།
ཐར་པའི་སྲོག་རྩ་ཆད་ན་མི་རུང་ཞེས་ཞུས་སོ། ། འོ་ན་ཁྱོད་ཐབས་ལམ་སྒོམས་གསུངས་པས་སྡུག་དྲགས་ནས་མ་ནུས་པའི་ཚེ། མི་ནུས་པས་འོ་ན་མཎྜལ་བརྒྱ་རྩ་བརྒྱད། ཡིག་བརྒྱ་བརྒྱ་རྩ་བརྒྱད། བསྐོར་བ་བརྒྱ་རྩ་བརྒྱད། རླུང་ཐུན་བརྒྱ་རྩ་བརྒྱད་རྣམས་ཐུན་དྲུག་ཏུ་སྒོམས་གསུངས་པས། མ་ནུས་ནས་ཐབས་ལམ་རང་བསྒོམ་པར་ཞུ་ཞུས་པས། འོ་དེ་ཙུག་ཡིན་གསུངས་ནས་ཤིན་ཏུ་མཉེས་ཏེ། ཐབས་ལམ་གྱི་ཟབ་གནད་ཀྱང་མང་དུ་གནང་ནས། རེ་ཞིག་རམ་ཉེའི་བཅུད་ལེན་གྱི་རྫས་འཁྱོར་བ་གང་ཙམ་ཕུལ་བས་མཉེས་ཏེ།
དྲུང་དུ་ཇ་སིག་རྩིག་པ་ལ་གཟིགས་ནས། བཅུད་ལེན་འདིའི་བེད་ཙམ་མདུན་གྱི་ཇ་འདི་རྣམས་ལ་ཡང་མི་ཆོད་གསུངས་ཤིང་མཉེས་མཉེས་ལྟར་མཛད་དེ། དེའི་ཚེ་མཚན་ཡང་རིན་ཆེན་དཔལ་ཞེས་བྱ་བར་གསོལ་ཏོ་ཞེས་གྲགས་སོ། ། དེ་ནས་འགྲོ་བའི་མགོན་པོ་སྐུ་གཤེགས་ཁར་དབང་དང་གདམས་པ་མ་ལུས་པར་གནང་བའི་མཐར། འགྲོ་བའི་མགོན་པོའི་ཐུགས་ཁ་ནས་གསེར་གྱི་རྡོ་རྗེ་རྩེ་དགུ་པ་ཞིག་ཐོན་ནས། འཇིག་རྟེན་གསུམ་གྱི་མགོན་པོའི་ཐུགས་ཁར་ཐིམ་པ་ནི་དེར་ཚོགས་པ་ཐམས་ཅད་ཀྱིས་མངོན་སུམ་དུ་གྱུར་ཏོ། ། འགྲོ་བའི་མགོན་པོ་གཤེགས་པའི་དགོངས་རྫོགས་ལ། ཀ་ཅ་གང་ཡོད་དང་ཐ་ན་སྤྱིལ་པོའི་རྡོ་བ་ཚུན་ཆད་མཆོད་རྟེན་གྱི་ཕྱོགས་སུ་བཏང་ཞིང༌། ན་བཟའ་ཅུང་ཟད་ཡོད་པ་རྣམས་སྤོས་ལ་བསྒྱུར་ནས་ཕུལ་ཞིང་སྐུ་ལུས་གཅེར་བུར་བཞུགས་པའི་དུས་སུ། ཐམས་ཅད་ཀྱིས་འབར་ཞིང་བཞད་གད་ཀྱི་གནས་སུ་བྱས་སོ། །
དེ་ནས་ས་ལམ་གྱི་ཡོན་ཏན་འབྱུང་བའི་སྔ་ལྟས་སུ། རྩ་རླུང་གི་གེགས་དྲག་པོ་ཞིག་བྱུང་བ་ལ་རྗེ་རིན་པོ་ཆེ་ནི་མི་བཞུགས་པས་སློབ་དཔོན་ཙི་ལུང་པ་ལ་གཏུགས་པའི་ཚེ། ལམ་འབྲས་ཀྱི་དཔེ་ལ་གཟིགས་ཤིང་བཅོས་པས་མ་ཕན། ཇོ་མོ་ལྷ་རྗེ་མའི་གདམས་ངག་ཅིག་གནང་བས་ཅུང་ཟད་ཕན་པར་བྱུང༌། དེ་ནས་རིམ་གྱིས་ཇོ་སྲས་ཙན་ཏི་དང༌། སློབ་དཔོན་ལུང་མོ་བ་ལ་ཡང་མཇལ་ཞིང༌། དྭགས་པོ་སྒོམ་ཚུལ་ལ་རྣལ་འབྱོར་བཞིའི་མན་ངག་ཀྱང་ཞུས་ཤིང༌། སྒྲུབ་པ་འབའ་ཞིག་ལ་ཐུགས་རྩེ་གཅིག་ཏུ་གཞོལ་བར་དགོངས་ཏེ། བླ་མ་ཡལ་གྱིས་སྤྱན་དྲངས་ཤིང་དབྱེ་ཆུང་རི་ཁྲོད་དུ་བྱོན་ནས། ཡོན་བདག་མོ་ཕུག་པར་མི་འབྱོན་པ་སོགས་དམ་བཅའ་བཞི་བླངས་པས།
ཡོན་བདག་མོ་ན་རེ། བླ་མ་ང་མི་ཡོང་ང་མི་ཡོང་ཟེར་ཞིང༌། སྒྲུབ་རྒྱགས་འབུལ་བའི་དམ་བཅའ་བྱས་པས་ལོ་གསུམ་གྱི་བར་དུ་སྒྲུབ་པ་མཛད་དོ། ། དེར་ཕྱི་ནང་གསང་གསུམ་གྱི་རྟེན་འབྲེལ་རགས་པ་ལ་འཕྲིག་ཚུད་དེ། སླར་ཡང་འཁོར་བར་འཁྱམས་པའི་རྒྱུ་རླུང་དབུ་མར་མ་ཚུད་པས་ལན་པར་གཟིགས་ནས། རླུང་བཅུན་པའི་ཚེ། སྒྲོལ་མ་མཆེད་ལྔ་དང་སངས་རྒྱས་བྱང་སེམས་དཔག་ཏུ་མེད་པའི་ཞལ་གཟིགས་ཤིང༌། རིགས་དྲུག་གི་གནས་སྦྱོངས་རྣམས་ཀྱང་ཤར་ཞིང༌། རྟེན་འབྲེལ་གྱི་དོན་དང་གསང་སྔགས་ཀྱི་གནད་ལ་གོ་བ་ཆེར་སྐྱེས་པའི་ཚེ། བླ་མའི་གསུང་དྲན་ནས་མང་དུ་བཤུམ་ཞིང་ལོ་གསུམ་ཐོན་ནས།
དཔལ་གྱི་ཕག་མོ་གྲུ་ལ་སོགས་པའི་རྟེན་གསུམ་ངོ་མཚར་ཅན་རྣམས་ལ་ཕྱག་དང་མཆོད་པ་མཛད་ནས། སླར་ཡང་དབྱེ་ཆུང་རི་ཁྲོད་དུ་ལོ་གཉིས་ཀྱི་འདག་སྦྱར་བྱས་པའི་དུས་སུ། མཆོག་གི་དངོས་གྲུབ་བརྙེས་ཁར་ལས་ངན་གྱི་བག་ཆགས་ཚན་པོ་ཆེ་འདག་པའི་རྟགས་སུ། སྙུང་མཛེ་དྲག་པོས་བཏབ་པར་གྱུར་ཏེ་ཐུགས་མུག་འདི་ལྟར་བྱུང་བར་མངོན་ནོ། ། ཕག་མོ་གྲུ་པའི་གྲུབ་ཐོབ་འདི་འདྲ་སོང་ཟེར་ནས་མི་ཀུན་གྱིས་ཀྱང་འཕྱ་བར་འགྱུར་བས། བླ་མ་དང་མཆེད་གྲོགས་ཀྱི་ཞབས་འདྲེན་དུ་ཡང་སོང༌། རྟེན་ཁྱད་པར་ཅན་ལྷ་སའི་ཇོ་བོ་ལྟ་བུ་ལ་ཕྱག་འཚལ་དུ་ཡང་མེད། ཐ་ན་ཆུ་གཙང་མ་ཕོར་གང་ཡང་འཐུང་དུ་མེད་པས། ཡོན་བདག་ལ་དག་ཚངས་ཤིག་བྱས་ནས། སུས་ཀྱང་མི་ཚོར་བ་ཞིག་ཏུ་འཆི་བར་བྱའོ་དགོངས་ནས་བྱོན་པས།
ཡོན་བདག་མོ་དང་ཞང་པོ་གཉིས་འདུག་པ་ལ། ང་ལ་དང་པོ་ནས་ནད་འདི་ལྟ་བུ་ཡོད་ནས་ཁྱོད་མགོ་བསྐོར་བ་ནི་མིན། གློ་བུར་དུ་བྱུང་བ་ཡིན་པས་ད་ང་འགྲོ་བ་ཡིན་ནོ། ། ཞེས་གསུངས་པས་ཡོན་བདག་མོ་ནི་ཡི་མུག་ནས་བརྒྱལ། ཞང་པོས་བླ་མ་ཡལ་མ་བྱོན་བར་བཞུགས་ཤིག་ཞུས་པས། ཇོ་བོ་ཕུག་ཏུ་ཅུང་ཟད་བཞུགས་པའི་ཚེ་ཐུགས་མུག་སྐྱེས་ཏེ། ཁམས་མི་བདེ་བ་འདི་ལྟ་བུ་བྱུང་ཞིང༌། འཚོ་བའི་ཐབས་ཅུང་ཟད་མེད་པར་འཆི་བའི་གནས་སུ་འགྲོ་བ་ལ་ས་འདིའི་སྟེང་ན་ང་ལས་སྡུག་པ་མེད་སྙམ་པ་ཞིག་བྱུང༌། སྐད་ཅིག་གཉིས་པ་ལ་འཁོར་བའི་སྡུག་བསྔལ་གྱིས་གཟིར་བའི་སེམས་ཅན་རྣམས་ལ་སྙིང་རྗེ་སྐྱེས་ཏེ། ལམ་གཏོང་མཛད་པའི་ཚེ་སྙུང་གཞི་རྣམས་རྐང་མཐིལ་ནས་ནག་ནུ་རུ་རུ་འགྲོ་བར་གཟིགས་ནས།
རྒྱུན་བསྲིངས་ཏེ་བསྒོམས་པས་ཉི་མ་དེ་ཉིད་ལ་དྭངས་ཏེ་མགུར་གསུངས་པ། ཞག་གསུམ་ཉི་མ་དྲོ་བཞིའི་ནངས་པར་ན། ། མི་བདག་གི་ལས་ངན་རང་སར་དག ། རྒྱུ་འབྲས་ཀྱི་རྟེན་འབྲེལ་ཚན་ཅིག་གོ། ། ཟབ་མོ་གསང་སྔགས་ཀྱི་གཏེར་ཁ་བྱེ། ། ང་རྣལ་འབྱོར་གྱི་དབང་ཕྱུག་ཅིག་ཡིན་ནམ་སྙམ། ། ཞེས་གསུངས་པའི་ཚེ། མདུན་གྱི་ནམ་མཁའ་ལ་ཧེ་རུ་ཀ་སེར་པོ་མདའ་གཞུ་ཐོགས་པ་ཞིག་གིས་ཐུགས་ཀར་མདའ་གཅིག་རྒྱབ་པས། དུས་དེར་ཤེས་བྱའི་དཀྱིལ་འཁོར་མ་ལུས་པ་མ་འདྲེས་ལ་ཡོངས་སུ་རྫོགས་པར་ཐུགས་སུ་ཆུད་དེ། མཐའ་ཡས་པའི་འགྲོ་བའི་དོན་བྱ་བར་དགོངས་པའི་ཚེ།
ཕོར་པ་གཟེར་བཅུ་དགུ་བཏབ་པ་ཞིག་ཡོད་པ་ཆག་ནས། དུས་དེར་འཁོར་འདས་ཀྱི་ཕུན་སུམ་ཚོགས་པ་ཐམས་ཅད་འབྱུང་བའི་དབུ་ཚུགས་ཏེ། བླ་མ་ཡལ་གྱིས་ཚོགས་ཀྱི་གྲལ་དབུ་ལ་སྤྱན་དྲངས་ནས་ཡེ་ཤེས་ཕབ་པའི་ཚེ། བུ་མོ་ནམ་མཁའ་རྒྱན་ཞེས་བྱ་བ་ཞིག་གིས། བྷ་ག་བཙུམ་པ་དང༌། འབྱེད་པ་དང༌། བསྒྲད་པ་སོགས་རྣམ་འགྱུར་མང་དུ་བྱས་པས། འདི་ལྟ་བུ་ཁོ་བོ་རབ་ཏུ་མ་བྱུང་བས་ལན་པ་ཡིན། ད་ནི་ཅིས་ཀྱང་བསྙེན་རྫོགས་ཤིག་བྱེད་དགོས་དགོངས་ནས། ཕག་མོ་གྲུ་ནས་སེར་ཆས་བསྒྲུབས་ཏེ་འོན་ཏུ་བྱོན་ནས།
མཁན་པོ་ཞང་དང་སློབ་དཔོན་ཙི་ལུང་པ་གསང་སྟོན་དམྱལ་བ་འདུལ་འཛིན་གྱིས་མཛད་དེ། དགེ་འདུན་གྲངས་ཚང་གི་དབུས་སུ་བསྟན་པ་ལ་ཡོངས་སུ་རྫོགས་པར་མཛད་དེ། སློབ་དཔོན་ཙི་ལུང་བ་ལ་འདུལ་བ་སོགས་གསན་པར་མཛད་དེ། ཟངས་རིར་བྱོན་ནས་ཆོས་ཀྱི་འཁོར་ལོ་བསྐོར་ཞིང༌། ཁྱད་པར་མཛེ་ཕོ་མང་པོ་ནད་ལས་ཐར་བར་མཛད་པའི་ཚེ། ཙཱ་རི་བ་སོགས་རྩོད་པ་ལ་བྱུང་བ་རྣམས་ཀྱང་དད་པར་མཛད་དེ། དེ་ནས་མཁན་པོའི་གྲྭ་པ་གཅིག་ཀྱང་མཛེ་སོས་པར་མཛད་པས། མཛེ་འུར་འདེད་པར་གྲགས་ཤིང་ཐམས་ཅད་ཀྱིས་རྗེ་ཕག་མོ་གྲུ་པའི་གདན་སར་དབང་བསྐུར་ནས་བཞུགས་པའི་ཚེ། གྲྭ་པ་རྣམས་ཀྱིས་ངེད་མི་ལའི་ཚ་བོ་ཡིན་ཟེར་ཞིང་ཆང་འཐུང་ཐོ་རེ་བ་བྱས་པས། དེའི་ཚེ་བཀའ་བཀྱོན་ཆེན་པོ་ཞིག་ཚོགས་ལ་བྱོན་པས།
ཁོང་རྣམས་ན་རེ། ཁྱོད་བཙུན་པར་གྱིས། བཙུན་ཁྱེར་མཁས་པར་གྱིས། བཙུན་ཡུན་རིང་བ་གྱིས། ཟེར་ཞིང་ཞུ་བ་ཕུལ་བའི་རྐྱེན་གྱིས། དཔོན་སློབ་གསུམ་བྲོས་ནས་བྱོན་པ་ལ་རྗེ་ཕག་མོ་གྲུ་པས་ལུང་བསྟན། ཇོ་བོ་བར་ལྷས་བསུ་བ་བྱས། ས་མོ་ཕག་གི་ལོ་ལ་འབྲི་གུང་དུ་ཕེབས་ནས་གཟིམ་སྤྱིལ་གསེར་ཁང་དང་དངུལ་སྐུ་གཅིག་ཀྱང་བཞེངས་པར་མཛད་ནས། ནམ་རའི་རི་ལ་ཕེབས་ཏེ་བཞུགས་པའི་དུས་སུ་ལྷ་ཚངས་པའི་རྒྱལ་པོས་གསོལ་བ་བཏབ་ཅིང༌། ཕག་མོ་གྲུ་ནས་གདན་འདྲེན་བྱུང་བས་ཕེབས་པའི་ལམ་དུ་འབྲི་གུང་དུ་ལོ་གཉིས་བཞུགས་ནས།
བཀའ་བརྒྱུད་བླ་མའི་ཚོགས་ཞལ་གཟིགས་ཤིང་བདེ་བ་ཅན་གྱི་ཞིང་ཁམས་ཀྱང་གཟིགས་སོ། ། དེ་ནས་གདན་ས་མཐིལ་དུ་ཕེབས་ནས་མཆོད་ཁང་སོགས་ཀྱང་གྲུབ་པར་མཛད་དེ། སླར་ཡང་འབྲི་གུང་མཐིལ་དུ་ཚོགས་པ་སྐྱོང་བར་མཛད་པའི་དུས། ངམ་ཤོང་ལུང་པ་ཐམས་ཅད་འཁྲུགས་པར་གྱུར་པ་ལ་འཁོར་སུམ་བརྒྱ་དང་བཅས་པ་བྱོན་ནས། འཁྲུགས་པ་ཐམས་ཅད་ཞི་བར་མཛད་དོ། ། དེ་གའི་མོད་ལ་བསམ་ཡས་ཀྱི་ཞིག་སོས་ཀྱང་གྲུབ་པར་མཛད་དེ། རིམ་པ་ལྟར་གནས་ཆེན་ཙཱ་རི་ལ་བྱོན་ཏེ། གྲྭ་པ་མང་དུ་ལོངས་ནས་རྒྱ་གར་ལ་འབྱོན་པའི་ཐུགས་བསྐྱེད་ཀྱང་མཛད་པའི་ཚེ། དྭགས་པོ་འདུལ་འཛིན་གྱིས་སྒམ་པོའི་གདན་ས་ཕུལ་ཞིང༌། གྲྭ་པ་ཐམས་ཅད་ཀྱིས་གསོལ་བ་བཏབ་པས་གདན་སར་བཞུགས་ཤིང་སྒམ་པོ་གདར་གྱི་རི་ལ་བྱོན་པས།
སྒོ་མང་གི་བཀོད་པ་རྣམས་དག་པ་ཤེལ་རིར་གཟིགས་ནས་གྲྭ་པ་རྣམས་ཀྱིས་རྒྱ་གར་དུ་མི་བྱོན་པའི་བཤོལ་ཐེབས་ཏེ། དཔལ་ཀུན་ཏུ་བཟང་པོའི་ནགས་ཁྲོད་དུ་བྱོན་ནས་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོས་འགྲོ་བ་དཔག་ཏུ་མེད་པ་སྨིན་གྲོལ་གྱི་ལམ་ལ་བཀོད་ནས། དཔལ་འབྲི་གུང་མཐིལ་དུ་ཕེབས་ནས་སྒོམ་ཆེན་དང༌། རྟོགས་ལྡན་རྣམས་གནས་གསུམ་གྱི་རི་བོའི་ཁྲོད་དུ་བརྫངས་ཤིང༌། རྒྱལ་ས་ཆེན་པོ་བཅུ་གསུམ་ལ་སོགས་པ་ཡང་དབང་དུ་བསྡུས་ཤིང༌། དུས་དེར་རྡོ་རྗེ་གདན་དུ་གར་ལོག་གི་དམག་བྱུང་བ་རྣམས་ཀྱང་རྗེ་འདིའི་སྤྲུལ་པས་ཕམ་པར་བྱས་སོ། ། ཞེས་རྒྱ་གར་ཉིད་ན་གླེང་བར་བྱེད་དོ། ། ཞེས་ཐོས་སོ། ། དེ་དུས་རིན་པོ་ཆེ་སྣ་བདུན་ལས་བྱས་པའི་བཀྲ་ཤིས་སྒོ་མང་ཀྱང་གྲུབ་སྟེ། དེའི་ཚེ་ཆོས་གོས་རྣམ་གསུམ་མ་གཏོགས་པའི་སྤོང་དག་ཀྱང་མཛད།
ཚ་འུག་དཔལ་གྱི་རི་ཁྲོད་དུ་བྱོན་ནས་ལྔ་ཁྲི་ལྔ་སྟོང་ལྔ་བརྒྱ་ཉི་ཤུ་རྩ་ལྔ་བ་ཚན་པ་བཞི་གནས་གསུམ་ལ་སོགས་པའི་རི་ཁྲོད་ལ་བརྫངས་ཤིང༌། དབེན་གནས་ཐམས་ཅད་སྤོང་བ་བས་གང་བར་མཛད་ཅིང༌། སླར་ཡང་འབྲི་གུང་བྱང་ཆུབ་ཀྱི་གླིང་དུ་ཕེབས་ཤིང་དུས་དེར་ཁྲི་ཚོ་བཅོ་བརྒྱད་ཀྱི་ཚོགས་པ་ཡང་བསྐྱངས་ཤིང༌། རྗེ་བཙུན་གཉོས་ཀྱིས་འབུལ་མོ་ཆེ་མཛད་པའི་ཉིན་ཐང་དུ་དགེ་སློང་འབུམ་ཚོ་གཅིག་གིས་ཚུལ་ཤིང་བཞེས་པའི་གྲལ་དབུ་ལ་ཕེབས་ཤིང་རྣམ་གཞག་རྣམས་བཞེས་སོ། ། དེའི་ཚེ་དགྲ་བཅོམ་པ་སིངྒ་གླིང་པས་འབྲི་གུང་བྱང་ཆུབ་ཀྱི་གླིང་དུ་འཕགས་པ་ཀླུ་སྒྲུབ་ཀྱི་རྣམ་པར་འཕྲུལ་པ་ཡོད་པས། དེ་ལ་མེ་ཏོག་འདི་ཕུལ་ཞིག་ཅེས་ལུང་བསྟན་ཅིང་པཎ་ཆེན་ཤཱཀྱ་ཤྲཱི་བྷ་དྲ་ལ་བསྐུར་བ་ནི། པཎ་ཆེན་དེ་ཉིད་གཞུ་མདར་ཕེབས་པའི་དུས་སུ་ཆུ་ལ་ན་གརྫུ་ན་ཞེས་བྱ་བའི་སྒྲ་བྱུང་བ་དང༌། མེ་ཏོག་རྣམས་ཀྱང་དེར་ཁ་བྱེ་བ་མཚུངས་ལྡན་དུ་བྱུང་བས། པཎ་ཆེན་དེ་ཉིད་ཀྱིས་བསྟོད་བཀུར་བསྔགས་པའི་ཕྲེང་བ་དུ་མ་དང་བཅས་པ་རྣམས་ཀྱིས་རྗེ་འདི་མགོན་པོ་ཀླུ་སྒྲུབ་ཀྱི་རྣམ་པར་སྤྲུལ་པར་མངའ་གསོལ་ཏོ། ། དེ་དུས་པཎ་ཆུང་བུདྡྷ་ཤྲཱི་ཞེས་བྱ་བས་ངག་གིས་སྡིག་པ་བསགས་པ་ལ་པཎ་ཆེན་ཤཱཀྱ་ཤྲཱི་ཉིད་ཀྱི་ཞལ་ནས།
ཁྱོད་ཀྱིས་མགོན་པོ་ཀླུ་སྒྲུབ་ཀྱི་རྣམ་སྤྲུལ་ལ་ངག་གིས་སྡིག་པ་བྱས་པས། མགོན་པོ་དེའི་དྲུང་དུ་བཤགས་པར་མ་བྱས་ན་རྣམ་པར་སྨིན་པ་མི་ཟད་པ་དང་ལྡན་པར་འགྱུར་བས་བཤགས་པ་གྱིས་ཤིག ཅེས་ལོ་པཎ་དུ་མ་བརྫངས་ཤིང་ཆོས་སྐྱེས་དང་མེ་ཏོག་རྣམས་ཀྱང་བསྐུར་བ་ཕུལ་ཞིང༌། ཞབས་སྤྱི་བོར་བླངས་པ་ལ་ཟབ་རྒྱས་ཀྱི་ཆོས་ཀྱི་སྨིན་པར་མཛད་དོ། ། དེ་ལྟར་ཚད་ལྡན་གྱི་སྐྱེས་བུ་ཆོས་ཀྱི་སྤྱན་དང་ལྡན་པ་རྣམས་ཀྱིས་སྤྱི་བོའི་ཐོད་བཞིན་དུ་བཀུར་ཞིང༌། མདོ་རྒྱུད་དུ་མ་ནས་ལུང་བསྟན་པའི་སྐྱེས་མཆོག་དམ་པ་མི་ཡི་སེང་གེ་འདིས་ནི། ཐུགས་བསྐྱེད་ཆེན་མོ། ཙིན་ཏ་མ་ཎི་རིན་པོ་ཆེའི་ཕྲེང་བ། འོང་གེ་མ་ལ་སོགས་པའི་ཉེར་མཁོ་དུ་མ་དང༌། བཅུ་ཆོས།
སུམ་ཆོས་ལ་སོགས་པའི་རྒྱུད་སྡེའི་མན་ངག་དུ་མ་དང༌། རི་ཆོས་སྐོར་གསུམ་ལ་སོགས་པའི་གནད་ཆེན་གྱི་མན་ངག་དུ་མ་དང༌། བསྟན་སྙིང༌། དགོངས་གཅིག་ལ་སོགས་པའི་ཁྱད་པར་གྱི་གྲུབ་མཐའ་དུ་མ་དང༌། ཞུས་ལན་ཆོས་ཀྱི་སྒོ་བརྒྱ་པ་ལ་སོགས་པའི་ཞུས་ལེན་ཕྲིན་ཡིག་ཐོར་བུའི་སྐོར་རྣམས་ཏེ། གཏིང་མཐའ་མི་མངོན་པའི་བསྟན་ཆོས་དཔག་ཏུ་མེད་པ་མཛད་ནས། དགུང་ལོ་བརྒྱད་ཅུ་རྩ་གསུམ་བཞེས་པ། ཤིང་མོ་བྱའི་ལོ་མངོན་བྱང་ཟླ་བའི་ཉེར་ལྔའི་སྲོད་ཐུན་ལ་སྐུའི་དཀྱིལ་འཁོར་དག་པའི་དབྱིངས་སུ་ཐིམ་པར་གྱུར་ཏོ། ། དེ་ལྟར་རྒྱལ་བ་དེ་ཉིད་ཀྱི་སྐུ་གདུང་ཞུགས་ལ་ཕུལ་བའི་ཚེ། ཆོ་འཕྲུལ་གྱི་རྣམ་པར་འཕྲུལ་པ་ནི།
འཇའ་ཚོན་གྱི་ཚོགས་རྣམས་ཉིན་མཚན་ཡོལ་བ་མེད་པར་གཞལ་མེད་ཀྱི་ཁང་པ་ལྟ་བུར་བཀྲ་ཞིང༌། ལྷའི་མེ་ཏོག་གི་ཆར་ཡང་པུས་མོ་ནུབ་པ་ཙམ་དུ་བབ་ཅིང༌། དུང་དཀར་པོ་གཡས་སུ་འཁྱིལ་བ་དང༌། གདུང་ཤ་རཱི་རཾ་རམ་དང༌། རིང་བསྲེལ་གྱི་ཚོགས་རྣམས་ཀྱང་དད་པ་དང་ལྡན་པའི་སྐྱེ་བོ་རྣམས་བསོད་ནམས་གསོག་པའི་རྟེན་དུ་བྱོན། འཛམ་བུའི་གླིང་གི་སུམ་གཉིས་སྒོམ་ཆེན་གྱི་གང་བ་རེ་རེ་ལ་ཡང་རིང་བསྲེལ་དང་ཡིག་འབྲུའི་ཚོགས་དུ་མ་བཀྱེས་པ་ཡང་ཟད་པར་མ་གྱུར་ཏོ། ། རྗེ་བཙུན་དམ་པ་འདི་ཡི་བུ་ཆེན་དཔལ་ཆེན་བརྒྱད་དུ་གྲགས་པ་ནི། དཔལ་ཆེན་གུ་ར་བ། དཔལ་ཆེན་ཐག་མ་བ། དཔལ་ཆེན་ཤྲཱི་རི་ཕུག་པ།
དཔལ་ཆེན་ཆོས་ཡེ། དཔལ་ཆེན་རྡོ་རྗེ་ཡེ་ཤེས། དཔལ་ཆེན་ངད་ཕུ་བ། དཔལ་ཆེན་སྡེངས་ཕུ་བ། དཔལ་ཆེན་མཚོ་ཉིན་པ་རྣམས་སོ། ། ཞིག་པོ་ཉི་མ་བྱང་ཆུབ། ཞིག་པོ་ཉི་མ་ཤེས་རབ། ཕ་རྒན་བདུད་རྩི་ཞིག་པོ། ཞིག་པོ་ཉི་མ་སེང་གེ། གར་པ་བྱང་རྡོར།
རས་པ་བཅུ་ནི། ངོར་རྗེ་རས་པ། བྱང་ཐང་རས་པ། གུ་ཤྲཱི་རས་པ། རྨ་རས། རྟོགས་རས། གཉོས་རས། འབུ་ཡང་རས་པ། དྲུག་རྩ་རས་པ། བཅུར་རས་པ་རྣམས་སོ། །
གྲུབ་ཐོབ་སེང་ཡེ། རྡོ་རྗེ་རྒྱལ་མཚན། རྐྱང་སྟོན། ཙཱ་རི་བ། ཟོ་ཡོ་བ། དོམ་གད་པ། བེ་རི་ཤེར་འབྱུང་ལ་སོགས་པའི་མཉམ་མེད་དུ་གྲགས་པ་དུ་མ་དང༌། སྤྱན་སྔ་དྭགས་པོ་བ། སྤྱན་སྔ་ལྷོ་བྲག་པ། སྤྱན་སྔ་བསོད་སྙོམས་པ།
སྤྱན་སྔ་གྲགས་པ་འབྱུང་གནས་ལ་སོགས་པའི་ཐུགས་སྲས་ཀྱི་སྤྱན་སྔ་དུ་མ་དང༌། གཞན་ཡང་སྐྱེ་དགུ་རྣམས་ཀྱི་གཙུག་རྒྱན་དུ་བསྟེན་པའི་བུ་ཆེན་དང༌། སློབ་མ་རྣམས་ནི་རྣམ་ཐར་རྨ་བྱ་སེང་གེ་ལ་སོགས་པ་ལས་གསལ་ཞིང༌། འདིར་ཡི་གེ་མང་བས་འཇིགས་ནས་མ་བཀོད་དོ། ། དེ་ལྟར་ཆོས་རྗེའི་རྣམ་ཐར་རྒྱ་མཚོ་ལས། ། སྐྲ་རྩེ་ཆུ་ཐིགས་ཙམ་ཞིག་བླངས་པ་འདི། ། བན་ལྡོམ་ཀུན་དགའི་མིང་ཅན་བདག་གིས་བགྱིས། ། དེ་ལས་བྱུང་བའི་དགེ་བ་དྲི་མེད་དེས། ། འགྲོ་ཀུན་འཇིག་རྟེན་མགོན་པོའི་གནས་ཐོབ་ཤོག། །། ༄། །མཁན་པོ་རིན་པོའི་རྣམ་ཐར་ཚུལ་ཁྲིམས་ཀྱི་པད་དཀར།།
ཨོཾ་སྭ་སྟི། ཚུལ་ཁྲིམས་རྣམ་དག་འཕགས་པའི་ལྡུམ་ར་ནས། ། ལེགས་པར་འཁྲུངས་པའི་རྡོ་རྗེའི་མེ་ཏོག་གང༌། ། ངེས་དོན་དྲི་བཟང་འབྱིན་ལ་ཟླ་མེད་པ། ། གདུལ་བྱའི་རྐང་དྲུག་ཚིམ་པར་མཛད་ལ་འདུད། ། དེ་ཡང་མཁན་པོ་རིན་པོ་ཆེ་འདི་སེའུ་གངས་དཀར་མོ་ཞེས་བྱ་བར་སུམ་པ་རྡོ་རྗེ་དཔལ་ཞེས་བྱ་བའི་སྲས་སུ་ཤིང་ཕོ་ཁྱིའི་ལོ་ལ་འཁྲུངས་ཤིང༌། ཆེར་སྐྱེས་པ་དང་གྲོ་མཁར་གཙང་སྟོན་ཞེས་བྱ་བའི་འདུལ་འཛིན་ཞིག་ལས་རབ་ཏུ་བྱུང་ཞིང༌། མཚན་ཡང་ཚུལ་ཁྲིམས་རྡོ་རྗེ་ཞེས་གསོལ་ཏེ་ལོ་ཤས་མཁན་པོ་དེ་ཉིད་ཀྱི་དྲུང་དུ་བསླབ་བྱའི་ཕྱག་ལེན་ལ་བསླབས་ཤིང༌། བཙུན་པའི་གྲགས་པ་ཐོབ་པར་བྱུང་ཞིང༌། དེ་ནས་རིམ་པ་ལྟར་སྟོད་ལུང་དུ་བྱོན་ནས་དཔལ་ཆེན་པོ་ཐག་མ་བའི་དྲུང་དུ་བསྙེན་པར་རྫོགས་པར་མཛད་ནས།
མདོ་རྩ་ལ་སོགས་པའི་འདུལ་བའི་བསྟན་བཅོས་རྣམས་ལ་ཡང་བྱང་བར་མཛད་པའི་འོག་ཏུ། ལུང་སྡེ་བཞིའི་ཚིག་དོན་མ་ལུས་པ་ལ་མཁས་པར་གྱུར་ནས་དབུ་སྟོད་གུ་རའི་གནས་གཞི་བཟུང་ནས་མཁན་པོའི་བྱ་བ་མཛད། ལོ་མང་དུ་ཚོགས་པ་བསྐྱངས་ཤིང་བསྟན་པའི་བྱ་བ་རླབས་པོ་ཆེ་སྒྲུབ་པའི་ཚེ། འཇིག་རྟེན་གསུམ་གྱི་མགོན་པོའི་མཚན་ཐོས་ནས་དགུང་ལོ་ཞེ་དྲུག་པ་ལ་འབྲི་གུང་བྱང་ཆུབ་ཀྱི་གླིང་དུ་བྱོན་ནས་བཟོད་གླགས་མེད་པའི་མོས་གུས་འཁྲུངས་པས་ཆོས་རྗེ་ཉིད་དང་འབྲལ་བ་མེད་པར་བཞུགས་ཤིང༌། གདམས་པ་མ་ལུས་པ་གནང་བས་མོས་གུས་ཀྱི་རྩལ་རྫོགས་ཤིང་གྲུབ་པ་བརྙེས་ཏེ་ལོ་མང་དུ་མཁན་པོའི་ཐུགས་ཁུར་བསྣམས་སོ། །

མཐར་གཉིས་སུ་མེད་པའི་དོན་རྟོགས་ཤིང་ཡོན་ཏན་རིན་པོ་ཆེའི་གཏེར་རྡོལ་ནས། འཇིག་རྟེན་མགོན་པོས་དེ་བཞིན་གཤེགས་པ་རིན་ཆེན་འབྱུང་ལྡན་གྱི་རྣམ་འཕྲུལ་དུ་ལུང་བསྟན་པའི་རྗེས་སུ་ཐབས་ལམ་རྩལ་རྫོགས་ནས། ཚོགས་སུ་སྤྲུལ་བསྒྱུར་སྐུ་ཡི་བཀོད་པ་དུ་མ་ཡང་བསྟན། དེ་ནས་དགུང་ལོ་རེ་བཞི་པ་ལ་འཇིག་རྟེན་མགོན་པོའི་བཀའ་གནང་ནས་ལོ་གསུམ་གྱི་བར་དུ་ཚོགས་པ་སྐྱོངས་ལ་དེ་ནས་དབོན་རིན་པོ་ཆེ་ལ་གདན་ས་གཏོད་གསུངས་ནས་མྱ་ངན་ལས་འདས་པའི་འོག་ཏུ། ལོ་བཞིའི་བར་དུ་གདན་སར་བཞུགས་ཤིང་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོས་གདུལ་བྱ་རྣམས་སྨིན་པ་དང་གྲོལ་བར་མཛད་པའི་མཐར། བླ་མའི་བཀའ་བསྩལ་དྲན་ནས་དབོན་རིན་པོ་ཆེ་གདན་སར་མངའ་གསོལ་ཏེ། དེའི་མོད་ལ་ཆོ་འཕྲུལ་དང་བཅས་ཏེ། ཡོངས་སུ་མྱ་ངན་ལས་འདས་སོ། ། འདིའི་བུ་ཆེན་དང་སློབ་མའི་ཚོགས་བསམ་གྱིས་མི་ཁྱབ་པ་བྱུང་བ་རྣམས་ནི་ཡི་གེ་མང་བས་འཇིགས་ནས་འདིར་མ་བྲིས་སོ།། །། ༄། །དབོན་རིན་པོ་ཆེའི་རྣམ་ཐར་དད་པའི་རྒྱན།། ཨོཾ་སྭ་སྟི།
བསོད་ནམས་དཔལ་འབྱོར་དུ་མས་ལྷུན་པོའི་རི་བོ་མཐོ་བའི་རྩེ་མོར་ནི། ། མཚན་དཔེའི་འོད་ཟེར་དྲྭ་བས་ཀུན་ནས་མཛེས་པ་ཉི་མ་སྟོང་གི་གཟི། ། ལེགས་པར་བཤད་པའི་འོད་ཟེར་དྲི་མ་མེད་པར་གྲགས་པའི་ལང་ཚོ་ཅན། ། ཚ་ཟེར་འོད་ཀྱིས་ཁེངས་པ་འཕྲོག་བྱེད་པདྨོའི་གཉེན་དེ་རྒྱལ་གྱུར་ཅིག ། དེ་ཡང་སྐྱོབ་པ་འཇིག་རྟེན་གསུམ་གྱི་མགོན་པོའི་ཆོས་དང་རིགས་ཀྱི་རྒྱལ་ཚབ་དམ་པར་གྱུར་པ། དབོན་རིན་པོ་ཆེའི་རྣམ་པར་ཐར་པ་རྒྱ་མཚོ་ཆེན་པོ་ལྟ་བུ་ལས། རང་གི་འདོད་པའི་ཕྱོགས་ཅུང་ཟད་ཡི་གེའི་རིས་སུ་བྲི་བར་བྱ་སྟེ། དེ་ཡང་འཁྲུངས་པའི་ཡུལ་ནི་མདོ་ཁམས་ས་ཡི་ཐིག་ལེ་སྙིང་འཇམ་འོམ་བུ་ལུང་ཞེས་བྱ་བ་དེར། འཇིག་རྟེན་གསུམ་གྱི་མགོན་པོའི་ཁུ་བོ་དཀོན་མཆོག་རིན་ཆེན་ཞེས་བྱ་བ་དེའི་སྲས་ལ། ཨ་ཉེ་ཨ་གྲགས་ཞེས་བྱ་བ་ཕྱུག་ཅིང་ནོར་མང་ལ་ལོངས་སྤྱོད་ཆེ་བ་རྣམ་ཐོས་ཀྱི་བུ་ཡི་ནོར་ལ་འགྲན་པར་ནུས་པ་ཞིག་ཡོད་པ་དེའི་ཁབ་ཏུ་དབོན་རིན་པོ་ཆེ་སྐུ་མཆེད་གསུམ་འཁྲུངས་པའི་ཆེ་བ་དབོན་རིན་པོ་ཆེ་ཉིད་དང༌།
འབྲིང་པོ་དཔོན་རྒྱུད་པ་རྡོ་རྗེ་སེང་གེ། ཆུང་བ་ནི་འཆད་པར་འགྱུར་པའི་གཅུང་རིན་པོ་ཆེ་རྡོ་རྗེ་གྲགས་པ་ཉིད་ཡིན་ནོ། ། སུམ་རྩེན་ཡུལ་གྱི་རྩེ་མོར་ནི། ། ཚངས་པའི་རྒྱལ་པོ་མཛེས་པ་ལྟར། ། ཡབ་ཡུམ་བདེ་འབྱོར་ཁབ་ཏུ་ནི། ། བདག་ཉིད་ཆེན་པོ་འདི་མཛེས་སོ། ། དེ་རིམ་པ་ལྟར་སྐྱེད་སྲིང་སྟེ་རིང་པོར་མ་ཐོགས་པར་བྱ་བ་ལ་གསལ་ཞིང་ཡིད་གཞུང་པ་དང༌། ཡིག་རྩིས་སོགས་འཇིག་རྟེན་ལུགས་ཀྱི་བསྟན་བཅོས་རྣམས་ལ་བྱང་བར་གྱུར་ཏེ། དགུང་ལོ་བཅུ་གཅིག་ཏུ་ཉེ་བ་ན། འཇིག་རྟེན་གསུམ་གྱི་མགོན་པོ་སྟོན་པ་གཉིས་པར་ཡོངས་སུ་གྲགས་པ་དེའི་ཕྲིན་ལས་ཀྱི་དཔལ་འབར་བའི་བུ་ཆེན་རྣམས་ཀྱི་གདན་ས་དབོན་རྒྱུད་ཀྱིས་འཛིན་པར་གསོལ་བ་བཏབ་ཅིང༌།
ཉིད་ཀྱི་ཐུགས་དམ་གྱི་ལྟས་ལ་ཡང་འབྲི་གདན་གྱི་གདན་ས་རྣམས་དྲི་མ་མེད་པའི་གདུང་རྒྱུད་ཀྱིས་བཟུང་ན་སེམས་ཅན་ལ་ཕན་པ་རྒྱ་ཆེན་པོར་འགྱུར་ཞིང་རྒྱལ་བ་རྣམས་ཀྱིས་ལུང་བསྟན་པ་ཡང་དུས་ལ་བབ་པར་གཟིགས་ནས། དཔལ་ཆེན་ཤྲཱི་རི་ཕུག་པ་ཞེས་བྱ་བ་རྫུ་འཕྲུལ་དང་མངོན་པར་ཤེས་པའི་མཐུ་མངའ་བ་ཞིག་ཡོད་པ་ལ་བཀའ་གནང་ནས། ཁམས་སུ་དབོན་རིན་པོ་ཆེ་སྐུ་མཆེད་གདན་འདྲེན་པའི་ཕྱིར་དུ་མངགས་ནས་རྫུ་འཕྲུལ་གྱིས་བྱོན་ཏེ། ཨ་ཉེ་ཨ་གྲགས་དང་མཇལ་བས་ནང་དུ་སྤྱན་དྲངས་ཤིང༌། ཕན་ཚུན་དྲིས་ལན་གྱིས་གླེང་བསླང་པའི་ཚེ་འཇིག་རྟེན་གསུམ་གྱི་མགོན་པོའི་ལོ་རྒྱུས་རྣམས་བཤད་པས། ཡབ་ཡུམ་འཁོར་དང་བཅས་པ་དད་པའི་མཚོ་ཆེན་པོ་རྡོལ་བར་གྱུར་པའི་ནང་དུ་ཡིད་ཀྱི་ཀླུ་དབང་གཡོས་པར་གྱུར་ནས། མཆི་མ་དང་བཅས་པའི་མིག་གཉིས་དཔལ་ཆེན་པོའི་གདོང་ལ་བལྟ་ཞིང་ནན་གྱིས་དྲིས་པ་ལ། གདན་འདྲེན་ལ་ཡོངས་བའི་རྒྱུ་མཚན་ཞུས་པས། ཐམས་ཅད་ས་དང་པོ་ཐོབ་པའི་དཔལ་གྱིས་ཡིད་དགའ་བ་དང་ལྡན་པར་གྱུར་ཏེ། དབོན་རིན་པོ་ཆེས་ཀྱང་འབྲི་གུང་གི་ཕྱོགས་སུ་ང་འགྲོ།
ཨ་ཁུའི་དྲུང་དུ་ང་རང་འགྲོ་བ་ཡིན་གསུངས་ཤིང་ཡར་རྒྱུག་མར་རྒྱུག་མཛད་ཅིང༌། ཡབ་ཀྱི་ཞལ་ནས་ད་ལོའི་ལོ་ལ་དབོན་པོ་གཏོང་བ་ཡིན། ད་བཟོད་ནས་ཁོ་བོ་ཅག་འཁོར་དང་བཅས་པ་ཞབས་དྲུང་དུ་ཡོང་བ་ཡིན། ཟེར་ཞིང་དབོན་རིན་པོ་ཆེ་འཁོར་དང་བཅས་པ་ཕུལ་ནས། མགྱོགས་འགྲོ་དུ་མ་དང་བཅས་ཤིང་འབྲི་གུང་བྱང་ཆུབ་ཀྱི་གླིང་དུ་ཕེབས་ཏེ། སྐྱོབ་པ་འཇིག་རྟེན་གསུམ་གྱི་མགོན་པོའི་དྲུང་དུ་མཇལ་ཞིང་རབ་ཏུ་བྱུང་བར་མཛད་དེ་མཚན་ཡང་བསོད་ནམས་གྲགས་པ་ཞེས་གསོལ་ཏོ། ། སྐྱོ་བའི་དབང་གིས་ཐུབ་དབང་ནི། ། ངེས་པར་བྱུང་བར་མཛད་པ་ལྟར། ། བསོད་ནམས་མཚན་ཅན་ཁྱོད་ཀྱང་ནི། ། ངེས་པར་འབྱུང་བར་མཛད་པ་ནི། །
འགྲོ་བའི་དཔལ་དུ་གྲགས་པ་ལགས། ། དེ་ནས་ཆོས་རྗེའི་དྲུང་དུ་ཁྲིད་གདམས་པ་དང་བཅས་པ་མ་ལུས་པར་གསན་ཅིང༌། དཔལ་སྟག་ཕུའི་གཙུག་ལག་ཁང་ནས་རབ་འབྱམས་རྒྱུད་སྡེའི་མངའ་བདག གནུབས་བན་ཡོན་ཏན་གྲགས་སྤྱན་དྲངས་ཤིང་དགྱེས་པ་རྡོ་རྗེའི་དབང་རྒྱུད་མན་ངག་དང་བཅས་པ་རྣམས་ལ་བྱང་བར་མཛད་ཅིང༌། དེ་ནས་རིམ་པ་ལྟར་དགུང་ལོ་བཅུ་གསུམ་བཞེས་པ་ན་སྒྲུབ་ཁང་དུ་འདག་སྦྱར་མཛད་དེ། རྡོར་དཀར་དང་གདན་གཅིག་གི་བརྟུལ་ཞུགས་ལ་གནས་ཤིང༌། རིམ་གཉིས་ཟབ་མོའི་རྣལ་འབྱོར་ལ་རྩེ་གཅིག་པའི་དྲན་པས་ལོ་བཅུ་གསུམ་གྱི་བར་དུ་དུས་འདའ་བ་མཛད་དེ། དངོས་གྲུབ་བརྙེས་ནས་འཇིག་རྟེན་གསུམ་གྱི་མགོན་པོའི་དྲུང་དུ་བྱོན་པས། ཆོས་རྗེའི་ཞལ་ནས། འོ་དཀའ་བའི་དོན་ཐམས་ཅད་རང་རེ་གཉིས་ཀྱིས་སྤྱད་པས།
མི་རབས་བཅུ་གསུམ་གྱི་བར་དུ་བསྒྲུབ་པ་མ་དགོས་པར་གྲུབ་པ་ཐོབ་པའི་འབྲེལ་ཚད་དོན་དང་ལྡན་པ་འབའ་ཞིག་འབྱུང་བ་ཡིན། ཁྱོད་ལ་ཡང་སེམས་ཀྱི་ངོ་བོ་ང་རང་གིས་སྤྲད་ཅིང་སྒྲོ་འདོགས་ཐམས་ཅད་སེམས་ཐོག་ནས་ཅིག་ཅར་དུ་བཅད་པ་ཡིན་པས། དེ་ཀས་ཆོག་མོད་འོན་ཀྱང་ཕྱིའི་མི་ཁ་གཅོག་པའི་སློབ་གཉེར་གྱི་རྣམ་པ་ཞིག་སྟག་ཕུར་བྱེད་དགོས་གསུངས་པའི་བཀའ་བསྩལ་ཕེབས་ནས། ཆ་རྐྱེན་དང་བཅས་པ་བརྫངས་ཏེ། ཇོ་བོ་ཡོན་ཏན་གྲགས་ཀྱི་དྲུང་དུ་གསང་བ་འདུས་པའི་རྩ་རྒྱུད་བཤད་རྒྱུད་ཆེན་པོ་བཞི་དང་སྦྱར་ནས་གསན། དེའི་སྒྲུབ་དཀྱིལ་མན་ངག་དང་བཅས་པ་འདུས་པ་འཕགས་ལུགས་ཀྱི་སྐོར་རྣམས་ཡོངས་སུ་རྫོགས་པར་གསན་ཞིང༌། གཞན་ཡང་བདེ་དགྱེས་ལ་སོགས་པ་རྒྱུད་སྡེའི་མན་ངག་དུ་མ་གསན་པར་མཛད་ཅིང༌། སླར་ཡང་འབྲི་གུང་བྱང་ཆུབ་ཀྱི་གླིང་དུ་སྐྱོབ་པ་འཇིག་རྟེན་གསུམ་གྱི་མགོན་པོ་ཉིད་དང༌། བུ་ཆེན་འདུལ་འཛིན་རྣམས་ལ་འདུལ་བའི་ཆོས་རྣམས་གསན་ཞིང༌། འདུལ་བའི་སྡེ་སྣོད་རྒྱ་མཚོའི་ཕ་རོལ་དུ་སོན་པར་མཛད་ཅིང༌།
མཁས་ཤིང་གྲུབ་པའི་གྲགས་པས་ས་སྟེང་ཐམས་ཅད་ཁྱབ་པར་གྱུར་ཅིང༌། སླར་ཡང་ལོ་དྲུག་གི་དམ་བཅའ་མཛད་དེ་འདག་སྦྱར་ལ་བཞུགས། དཀའ་ཐུབ་དགོན་པ་ཡིད་འོད་དུ། ། དྲང་སྲོང་རྣམས་ནི་མཛེས་པ་འམ། ། འཛམ་བུའི་ཤིང་གི་བསིལ་གྲིབ་ཏུ། ། ཐུབ་དབང་རྒྱལ་པོ་མཛེས་པ་བཞིན། ། བསམ་གཏན་ཁང་བུ་བདེ་བ་ཡི། ། བྱང་ཆུབ་ཤིང་དྲུང་བསིལ་གྲིབ་ཏུ། ། བདག་ཉིད་ཆེན་པོ་འདི་མཛེས་སོ། ། དེ་ནས་དགུང་ལོ་སུམ་ཅུ་སོ་གཅིག་བཞེས་པ་ན།
འཇིག་རྟེན་གསུམ་གྱི་མགོན་པོ་དག་པའི་དབྱིངས་སུ་གཤེགས་པའི་གདན་སར། གསོལ་བ་བཏབ་ཀྱང་དམ་བཅའ་མ་ཐོན་གྱི་བར་དུ་མ་གནང་སྟེ། མཁན་པོ་རིན་པོ་ཆེ་གདན་སར་མངའ་གསོལ་ཏེ་ལོ་བཞིའི་བར་དུ་འདག་སྦྱར་ལ་བཞུགས་ཤིང༌། རིམ་གཉིས་ཀྱི་རྣལ་འབྱོར་ཟབ་མོས་དུས་འདའ་བར་མཛད་དོ། ། དེ་ནས་དགུང་ལོ་སོ་ལྔ་པ་ལ་མཁན་པོ་རིན་པོ་ཆེས་ཐོག་དྲངས་འབྲི་གུང་པའི་མི་ཆེ་དགུ་ཐམས་ཅད་ཀྱིས་གསོལ་བ་བཏབ་སྟེ། འཇིག་རྟེན་མགོན་པོའི་རྒྱལ་ཚབ་ཏུ་དབང་བསྐུར་ཞིང་ཆོས་ཀྱི་འཁོར་ལོ་བསྐོར་བར་བསྐུལ་ལོ། ། རྣམ་འདུལ་མཛད་པ་དེ་ཉིད་ལས། ། ཚངས་པ་གཙུག་ཕུད་ཅན་གྱིས་ནི། ། གསེར་གྱི་འཁོར་ལོ་རྩིབས་སྟོང་ཅན། ། ཕུལ་ནས་ཆོས་ཀྱི་འཁོར་ལོ་ནི། །
མ་ལུས་བསྐོར་བའི་གསོལ་བ་བཏབ། ། འཇིག་རྟེན་མཛེས་པར་མཛད་པ་ལྟར། ། བདག་ཉིད་ཆེན་པོ་ཁྱོད་ལ་ནི། ། ལྷར་བཅས་ཀུན་གྱིས་གསོལ་བ་བཏབ། ། གསུང་གི་འོད་ཟེར་དྲྭ་བ་ཡིས། ། འཇིག་རྟེན་མུན་པ་མཐུག་པོ་བསལ། ། འཁོར་རྣམས་མཛེས་པར་མཛད་པ་ལགས། ། དེ་ནས་རིམ་པ་ལྟར་འཇིག་རྟེན་གསུམ་གྱི་མགོན་པོའི་ཆོས་ཀྱི་སེང་གེའི་ཁྲི། འཁོར་འདས་ཀུན་གྱི་དཔལ་ཕུན་སུམ་ཚོགས་པ་དུ་མས་བརྒྱན་ཞིང་ཇེ་མཐོ་ཇེ་མཐོར་གྱུར་པའི་རྩེ་མོ་ཉིད། བསོད་ནམས་ཀྱི་གཟི་འོད་དུ་མ་འབར་ཞིང༌།
བརྗིད་པའི་སྐུ་གསུང་ཐུགས་ཀྱི་གྲགས་པའི་རྔ་བོ་ཆེས་ས་གསུམ་པོ་མ་ལུས་པ་ཐམས་ཅད་དུ་ཁྱབ་ཅིང་མ་ཤོང་བས། ད་ལྟའི་བར་དུ་ཡང་ནམ་མཁའི་གོ་སྐབས་འབྱེད་པར་མངོན་ནོ། ། དེ་ལྟ་བུའི་མཚུངས་མེད་དབོན་རིན་པོ་ཆེ་དེས་ཆོས་ཀྱི་འཁོར་ལོ་ངོ་མཚར་རྨད་དུ་བྱུང་བ་སྐོར་བ་ལས་སྙིང་པོ་ལེན་པའི་སྤོང་བ་པ་རྣམས་ཀྱིས་རྒྱ་དཀར་ནག་དང་གངས་རིའི་ཁྲོད་ཀྱི་བསྟི་གནས་ཐམས་ཅད་དུ། པདྨའི་མཚོ་ཡིད་དུ་འོང་བ་ལ་ངང་པའི་ཚོགས་ཀྱི་གཏམས་པ་བཞིན་དུ་གྱུར་ཅིང༌། འབྲི་གུང་གི་གླིང་རིན་པོ་ཆེ་འདིར་ཡང་ཕུན་སུམ་ཚོགས་པ་ཐམས་ཅད་འགྲོན་དུ་བོས་པ་བཞིན་དུ་འོང་ཞིང༌། དགེ་འདུན་རྣམས་ཀྱང་བསླབ་པ་རིན་པོ་ཆེ་རྣམ་གསུམ་གྱི་ལང་ཚོ་ཕན་ཚུན་གཅིག་ལ་གཅིག་ངོམ་པ་ལྟར་གྱུར་ཅིང༌། ཡིད་བཞིན་གྱི་རྒྱ་མཚོ་ལྟར་རྒྱས་པར་གྱུར་ཏོ། ། དེ་ནས་རིམ་པ་ལྟར་དགུང་ལོ་སོ་དགུ་པ་མཁའ་ལྡིང་རྒྱལ་པོའི་ལོ་ལ། ཆོས་རྗེ་རིན་པོ་ཆེ་འཇིག་རྟེན་གསུམ་གྱི་མགོན་པོའི་ཐུགས་དགོངས་རྫོགས་བྱེད་དུ་རིན་པོ་ཆེ་སྣ་བདུན་ལས་གྲུབ་པའི་བཀྲ་ཤིས་སྒོ་མང་བཞེངས་པའི་ལྷ་གྲངས་དང་མཚན་ཉིད་ནི། རྒྱ་རུ་མཐོ་ནི་དྲུག་ཅུ་ཐམ་པ་དང༌། །
དཔངས་སུ་མཐོ་ནི་བཞི་ཅུ་ཞེ་བརྒྱད་པ། ། ཤར་དུ་ལྷ་ནི་ལྔ་བརྒྱ་བཅུ་གཅིག་དང༌། ། ལྷོ་རུ་ལྔ་བརྒྱ་ཉི་ཤུ་རྩ་བཞི་དང༌། ། ནུབ་ཀྱི་ཕྱོགས་སུ་ལྔ་བརྒྱ་བཅུ་དགུ་དང༌། ། བྱང་གི་ཕྱོགས་སུ་ལྔ་བརྒྱ་དོན་དྲུག་སྟེ། ། བསྡོམས་པས་ལྷ་ནི་ཉིས་སྟོང་བརྒྱད་བརྒྱ་རྣམས། ། རེ་རེ་བཞིན་དུ་ཕྱག་ཚད་ཚང་བ་དང༌། ། ནང་བཞུགས་ལ་སོགས་རྒྱུད་སྡེའི་ལུང་བཞིན་དུ། ། གྲུབ་པར་མཛད་ཅིང་རབ་ཏུ་གནས་པ་ནི། ། ཞེ་གཉིས་བཞེས་པ་བྱི་བའི་ལོ་ལ་མཛད། །
གཞན་ཡང་མཉམ་མེད་བསོད་ནམས་གྲགས་པ་འདི་ཉིད་ཀྱིས་མཛད་པའི་རྣམ་པར་འཕྲུལ་བ་བསམ་གྱིས་མི་ཁྱབ་ཅིང་ཡར་ངོའི་དུས་ཐམས་ཅད་དུ་སྔ་དྲོའི་ཐུན་ལ་སྐུ་མཚམས་མཛད་ཅིང༌། ཕྱི་དྲོའི་དུས་སུ་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོས་སྣོད་དང་ལྡན་པའི་སྐྱེ་བོ་རྣམས་ཚིམ་པར་མཛད་དེ། མར་ངོའི་དུས་ཐམས་ཅད་དུ་སྨྲ་བཅད་དང་འདག་སྦྱར་གྱིས་དུས་འདའ་བར་མཛད་པའི་ཉིན་གཅིག་ཆུ་འཕན་ཀྱི་རི་བོ་འདི་ཉིད་ཐུབ་པའི་དབང་པོར་གཟིགས་ཤིང༌། རྩི་ཤིང་དང་ནགས་ཚལ་ལ་སོགས་པ་སྣང་བའི་ཚོགས་ཐམས་ཅད་སངས་རྒྱས་བྱང་སེམས་ཀྱི་སྐུ་འབའ་ཞིག་དང༌། མེ་སྒྲ་དང་ཆུ་སྒྲ་སེམས་ཅན་གྱི་སྒྲ་ལ་སོགས་པ་སྒྲ་སྐད་ཐམས་ཅད་ཀྱང་སྔགས་འབའ་ཞིག་དང༌། དྲན་རྟོག་ཐམས་ཅད་ཏིང་ངེ་འཛིན་གྱི་རོལ་པ་འབའ་ཞིག་ཏུ་ཤར་ཞིང་དུས་དེ་ནས་ཐ་མལ་གྱི་རྣམ་པར་རྟོག་པ་སྐད་ཅིག་ཀྱང་འཆར་མ་མྱོང་བ་ཡིན་གསུངས་སོ། ། འདིར་སྨྲས་པ། དཀའ་སྤྱད་མཐར་ཕྱིན་ཉམས་རྟོགས་མེ་ཏོག་རྒྱས། ། བསླབ་གསུམ་ཡོན་ཏན་འབྲས་བུའི་ཁུར་གྱིས་ལྕི། ། གཞན་དོན་ཕྲིན་ལས་སྲིད་མཐའི་བར་དུ་མཛད། །
མཚུངས་མེད་བླ་མ་བསོད་ནམས་གྲགས་པའི་ཞབས། ། གཙུག་གི་ནོར་བུར་རྟག་ཏུ་བསྟེན་པར་ཤོག ། དེ་ལྟར་མཚུངས་པ་མེད་པའི་བླ་མ་རིན་པོ་ཆེ་དེས་སྐུའི་མཛད་པ་ཚུལ་ཁྲིམས་རིན་པོ་ཆེ་ནི་མིག་གི་འབྲས་བུ་ལྟར་བསྲུངས། གསུང་གི་མཛད་པ་ཟབ་པ་དང་རྒྱ་ཆེ་བའི་ཆོས་ཀྱིས་མཐའ་ཡས་པའི་འགྲོ་བ་མང་པོ་སྨིན་པར་ནི་མཛད། ཐུགས་ཀྱི་མཛད་པ་ཟུང་འཇུག་ཕྱག་རྒྱ་ཆེན་པོའི་རྩལ་རྫོགས་ནས་དགུང་ལོ་བཞི་བཅུ་ཞེ་དགུ་པ་ལུག་གི་ལོའི་སྨིན་དྲུག་ཟླ་བའི་ཚེས་ཉེར་གཉིས་ཀྱི་སྔ་ཐུན་དང་པོ་ཆོ་འཕྲུལ་དང་བཅས་ཏེ་ཡོངས་སུ་མྱ་ངན་ལས་འདས་སོ། ། འདིའི་དབུ་གཡང་གི་དུམ་བུ་ལ་རྗེ་བཙུན་རྡོ་རྗེ་རྣལ་འབྱོར་མ་བྱོན་པ་ཚེམས་བྱོན་སྒྲོལ་མ་དང་མཉམ་དུ་བཞུགས་ཤིང༌། གཞན་ཡང་ངོ་མཚར་བའི་རྟེན་གསུམ་བྱོན་ཚུལ་རྣམས་ཡི་གེར་བྲིར་མི་ལང་ངོ༌། ། འདིའི་བུ་ཆེན་དང་སློབ་མའི་ཚོགས་རྣམས་རེ་རེའི་མིང་ནས་ཡི་གེའི་འདུ་བྱེད་སྒྱུར་བར་མ་ནུས་སོ།། །། དེ་ལྟར་རྒྱལ་བ་དབོན་རིན་པོ་ཆེའི་རྣམ་པར་ཐར་པ་ཡིད་བཞིན་གྱི་རྒྱ་མཚོ་ལྟར་བྲི་གང་མི་མངོན་པ་ལས་དད་ལྡན་གྱི་སློབ་མ་འགའ་ཞིག་གདུང་བ་སེལ་བའི་དོན་དུ། ཅུང་ཟད་ཙམ་ཞིག་བླངས་པ་འདི་ནི་ཀུན་དགའི་མིང་ཅན་བདག་གིས་སོ།། །།
༄། །སྤྱན་སྔ་རིན་པོ་ཆེ་རྣམ་ཐར་འཁོར་བའི་གཡུལ་ལས་རྣམ་པར་རྒྱལ་བྱེད།། ཨོཾ་སྭ་སྟི། གྲགས་པའི་གཞིར་གྱུར་ཡོན་ཏན་མ་ལུས་འབྱུང་བའི་གནས་གྱུར་པ། ། ཚུལ་ཁྲིམས་རྣམ་པར་དག་ཅིང་ཏིང་འཛིན་མཆོག་གི་རྩེ་མོར་ཕྱིན། ། གནས་ལུགས་རྟོགས་པའི་ཤེས་རབ་མཆོག་བརྙེས་ཕས་རྒོལ་གཡུལ་ལས་རྣམ་པར་རྒྱལ། ། མི་མཆོག་ཆོས་ཀྱི་སྤྱན་མངའ་གྲགས་པ་འབྱུང་གནས་རྒྱལ་གྱུར་ཅིག ། དེ་ཡང་སྤྱན་མངའ་རིན་པོ་ཆེ་འདི་ཉིད་འཁྲུངས་པའི་ཡུལ་ནི་མདོ་ཁམས་ས་ཡི་ཐིག་ལེ་ལྕི་ལུང་རག་ནེ་བྱ་བ་ཡིན་ལ། ཡབ་ཏུ་སྨོས་པ་ལྷ་གཟིགས་ཡོན་སྒོམ། ཡུམ་འབྲོ་ས་ཁྱི་གུ་ལྕམ་གཉིས་ཀྱི་སྲས་སུ་ཤིང་མོ་ལུག་གི་ལོ་ལ་སྐུ་འཁྲུངས་ཤིང་རིམ་གྱིས་ཆེར་བསྐྱེད་པ་དང༌། སྔོན་གྱི་སྨོན་ལམ་གྱི་དབང་གིས་འཇིག་རྟེན་བྱ་བ་ཐམས་ཅད་ལ་ཆུའི་ཆུ་བུར་ལྟར་སྙིང་པོ་མེད་པར་གཟིགས་ཤིང༌།
རྒྱལ་བའི་བསྟན་པ་འབའ་ཞིག་ཐར་པ་འདོད་པ་རྣམས་ཀྱི་འཇུག་ངོགས་སུ་དགོངས་ནས། དེའི་ཕྱིར་རིམ་པ་ལྟར་འཇིག་རྟེན་གསུམ་གྱི་མགོན་པོའི་དྲུང་དུ་ཡང་དག་པ་ཁོ་ན་ལ་དད་པས་རབ་ཏུ་བྱུང་བར་མཛད་དེ། མཚན་ཡང་གྲགས་པ་འབྱུང་གནས་ཞེས་གསོལ་བར་གྱུར་ཏོ། ། དེ་ནས་རིམ་པ་ལྟར་ཆོས་རྗེའི་ཉེ་གནས་ཀྱི་ཁྲོད་དུ་བཞུགས་ཤིང་ལོ་ཉེར་གཅིག་གི་བར་དུ་གཟིམ་གཡོག་གི་བྱ་བ་མཛད་ཅིང༌། དེའི་ཚེ་གདམས་པ་མཐའ་དག་མནོས་པས། བདེ་བར་གཤེགས་པའི་གསུང་རབ་ལ་མི་འཇིགས་པའི་སྤོབས་པ་ཕུན་སུམ་ཚོགས་པ་དང་ལྡན་པར་གྱུར་ཏེ། ཆོས་རྗེ་ཉིད་ཀྱིས་མཁན་པོ་མཛད་ཅིང་དགེ་འདུན་གྲངས་ཚང་གི་དབུས་སུ་བསྙེན་པར་རྫོགས་པའི་དགེ་སློང་གི་དངོས་པོ་ཐོབ་པར་མཛད་དེ། ཆོས་རྗེའི་མཛད་པ་ཐམས་ཅད་ལ་སངས་རྒྱས་ཀྱི་མཛད་པར་བལྟ་ཞིང་ལམ་སྦྱངས་པས། གྲུབ་པ་བརྙེས་ཏེ་རྫུ་འཕྲུལ་དང་མངོན་པར་ཤེས་པ་ལ་ཐོགས་པ་མེད་པར་གྱུར་པས་ཆོས་རྗེའི་ཐུགས་ཀྱི་སྲས་སུ་མཛད་དེ། དགུང་ལོ་བཞི་བཅུ་པ་ཤིང་ཕོ་ཁྱིའི་ལོ་ལ་དཔལ་གྱི་ཕག་མོ་གྲུའི་གདན་སར་མངའ་གསོལ་ཞིང༌།
ཆོས་རྗེའི་ཞལ་ནས་ཁར་སང་ཕན་ཁོ་བོ་བླ་མ་ཡིན། ཁྱོད་སློབ་མ་ཡིན། དེ་རིང་ཚུན་ཆད་ཁོ་བོ་སློབ་མ་ཡིན་གསུངས་ཤིང༌། བཀྲ་ཤིས་པའི་འཁོར་ལོས་མཚན་པའི་ཞབས་གཉིས་རིན་པོ་ཆེའི་ཁྲི་ལ་བཀོད་དེ་དགེ་སློང་ཁྲི་ཕྲག་མང་པོས་མེ་ཏོག་འཐོར་ཞིང༌། འཁོར་སུམ་བརྒྱ་དང་བཅས་པ་དཔལ་གྱི་ཕག་མོ་གྲུའི་གདན་སར་བྱོན་ནས་ལོ་ཉི་ཤུའི་བར་དུ་ཟབ་པ་དང༌། རྒྱ་ཆེ་བའི་ཆོས་ཀྱི་འཁོར་ལོས་གདུལ་བྱ་རྣམས་སྨིན་པ་དང་གྲོལ་བར་མཛད་དེ། དེ་དུས་དཔལ་གྱི་ཕག་མོ་གྲུའི་དགོན་པ་ཡིད་བཞིན་གྱི་རྒྱ་མཚོ་ངང་པའི་ཚོགས་ཀྱིས་གཏམས་པ་བཞིན་དུ་དར་ཞིང་རྒྱས་པར་གྱུར་ཏོ། ། དེའི་ཚེ་འབྲི་གུང་བྱང་ཆུབ་ཀྱི་གླིང་དུ་དབོན་རིན་པོ་ཆེ་སྐུ་ཡི་དཀྱིལ་འཁོར་ཆོས་ཉིད་མཁའ་དབྱིངས་དྲི་མ་མེད་པ་ལ་ཐིམ་པར་གསན་ནས། འཁོར་དུ་མ་དང་བཅས་པ་འབྲི་གུང་དུ་བྱོན་པ་ལ། སྒོམ་པ་ཤཱཀ་རིན་ལ་སོགས་པའི་ཁྲི་ཚོ་བཅོ་བརྒྱད་བློ་མཐུན་གཅིག་ཏུ་བྱས་ནས་འབྲི་གུང་གི་གདན་ས་ཆེན་པོར་མངའ་གསོལ་ཏེ།
ཐམས་ཅད་ཀྱིས་གཙུག་གི་ནོར་བུ་ལྟར་བཀུར་ཞིང་བསྟན་པའི་བདག་པོར་མཛད་དེ། ཚོགས་སུ་སྤྲུལ་བསྒྱུར་སྐུའི་བཀོད་པ་དུ་མ་བསྟན། གདུལ་བྱའི་ཚོགས་རྣམས་དང་བ་འདྲེན་པར་མཛད་ཅིང༌། དེ་ལྟར་འཇིག་རྟེན་མགོན་པོའི་སྤྱི་དང་བྱེ་བྲག་གི་ཆོས་མཛོད་ཆེན་མོ་ཐམས་ཅད་དར་ཞིང་རྒྱས་པར་མཛད་དེ། བཀྲ་ཤིས་སྒོ་མང་ལ་སོགས་པའི་ཕྱི་ནང་གི་རྟེན་གསུམ་དུ་མ། དད་པ་དང་ལྡན་པ་རྣམས་ཀྱི་ཡིད་ཀྱི་རིན་པོ་ཆེའི་འབྱུང་གནས་ཚོགས་གཉིས་ཀྱི་ཆུ་མཚོས་གང་བར་བྱ་བའི་ཕྱིར་དུ་བཞེངས་པར་མཛད་ཅིང༌། དབེན་གནས་ཐམས་ཅད་ཀྱང་སྒོམ་ཆེན་གྱི་ཚོགས་ཀྱིས་གང་མཛད་དེ། དགུང་ལོ་ཉེར་གཅིག་གི་བར་དུ་འབྲི་གུང་དུ་ཚོགས་ཀྱི་དཀྱིལ་འཁོར་བསྐྱངས་ཤིང༌། སྐུ་དེས་འདུལ་བར་བྱ་བ་རྣམས་རྫོགས་ནས། དགུང་ལོ་གྱ་གཅིག་པ་ཤིང་མོ་ཡོས་ཀྱི་ལོའི་རྒྱལ་གྱི་ཟླ་བའི་ཚེས་བརྒྱད་ཀྱི་སྔ་ཐུན་དང་པོ་ལ།
ངོ་མཚར་བའི་ཆོ་འཕྲུལ་དུ་མ་དང་བཅས་ཏེ་ཞི་བ་ཆེན་པོའི་ངང་ལ་སྙོམས་པར་བཞུགས་སོ། ། ཨེ་མ་མཚུངས་མེད་མི་མཆོག་སེང་གེ་ཁྱོད། ། ཡང་དག་དོན་ལ་གཤེགས་བཞུད་མི་མངའ་ཡང༌། ། གདུལ་བྱའི་དབང་གི་ཉི་ཟླའི་འཆར་ནུབ་བཞིན། ། ཞིང་ཁམས་འདི་ནས་ཅུང་ཟད་ནུབ་སྟེ་ཐལ། ། ད་དུང་ཐུགས་རྗེའི་འོད་ཟེར་སྟོང་ལྡན་ཁྱོད། ། ཚོགས་གཉིས་ཤར་རིའི་རྩེ་མོར་འཆར་མཁས་པས། ། བདག་སོགས་བློ་གྲོས་པདྨོའི་ཚལ་བཟང་ནི། ། འབྱེད་ཅིང་ངེས་དོན་དྲི་བཟང་འཕེལ་བ་དང༌། ། གདུལ་བྱའི་རྐང་དྲུག་པ་རྣམས་ཚིམ་ནས་ནི། །
སྙན་པའི་དར་དིར་སྒྲོག་པ་ཉིད་དུ་མཛོད། ། དམ་པ་འདིའི་བུ་ཆེན་རྒྱལ་བ་ཡང་དགོན་པ་ལ་སོགས་པའི་སྐྱེས་བུ་དམ་པ་ནམ་མཁའི་སྐར་ཕྲན་ལྟར་བྱོན་པ་རྣམས་ནི་ཡི་གེའི་འདུ་བྱེད་བསྒྱུར་བར་མ་ནུས་སོ།། །། ༄། །གཅུང་རིན་པོ་ཆེའི་རྣམ་ཐར་དཔག་བསམ་གྱི་ལྗོན་ཤིང༌།། ཨོཾ་སྭ་སྟི། ཡབ་རྗེ་སྙིང་རྗེའི་ཉི་མས་མ་བསྐྱངས་ན། ། སྟོང་པའི་ཡུམ་མཆོག་ཁོ་ནས་བསྐྲུན་མི་ནུས། ། འོན་ཀྱང་སྟོང་ཉིད་རླན་དང་བྲལ་གྱུར་ན། ། སྙིང་རྗེའི་ཉི་མ་གཅིག་པུས་བསྐྲུན་པའང་མིན། ། གཉིས་ཀ་མཉམ་པར་བརྟེན་པའི་དཔག་བསམ་ཁྱོད། ། ཡོན་ཏན་རྩེ་མོ་ངེས་པར་མཁའ་ལ་རེག །
ཕྲིན་ལས་འབྲས་བུའི་དཔལ་གྱི་སྟོང་གསུམ་ཁྱབ། ། གྲགས་པས་འཇིག་རྟེན་གསུམ་ན་ལྷམ་མེ་བ། ། བསྟེན་ན་འདོད་དགུའི་དཔལ་འབྱུང་གྲིབ་བསིལ་འཛིན། ། མཚུངས་མེད་རྡོ་རྗེ་གྲགས་པས་དེང་འདིར་སྐྱོངས། ། དེ་ཡང་བདག་ཅག་གི་བླ་མ་དམ་པ་ལྷ་དང་བཅས་པའི་འཇིག་རྟེན་ཐམས་ཅད་ཀྱི་མིག་གཅིག་ཏུ་གྱུར་པ། རྗེ་བཙུན་ཏིལླི་པ་ཉིད་གངས་རིའི་ཁྲོད་འདིར་གཅུང་རིན་པོ་ཆེ་ཞེས་ཡོངས་སུ་གྲགས་པ་དེའི་རྣམ་ཐར་ནམ་མཁའི་བུ་མོ་རོལ་བར་འདོད་པ་རྣམས་ལ། དཔྱིད་ཀྱི་དཔལ་འབྱོར་ཅུང་ཟད་སྦྱིན་པར་བྱ་སྟེ། འདིའི་ཡབ་ཡུམ་དང་རིགས་རུས་དབོན་རིན་པོ་ཆེའི་རྣམ་ཐར་དུ་བཀོད་པ་ལྟར་རྗེ་བཙུན་འདི་རྟའི་ལོ་ལ་སྐུ་འཁྲུངས་ཤིང༌། དགུང་ལོ་དྲུག་ཏུ་ཉེ་བ་ན་འཇིག་རྟེན་གསུམ་གྱི་མགོན་པོའི་བཀས་བསྐུལ་ནས། དབོན་རིན་པོ་ཆེ་ཉིད་ཀྱིས་འཇིག་རྟེན་གསུམ་གྱི་མགོན་པོའི་དྲུང་དུ་ཕུལ་ཞིང༌།
དགེ་བསྙེན་ཉིད་དུ་ཉེ་བར་སྒྲུབ་པར་མཛད་དེ། མཚན་ཡང་རྡོ་རྗེ་གྲགས་པ་ཞེས་གསོལ་ཏེ། འཇིག་རྟེན་མགོན་པོའི་ཞལ་ནས། བུ་ཆུང་འདི་རྗེ་བཙུན་ཏིལླི་པའི་རྣམ་འཕྲུལ་ཡིན། ངེད་རང་ཐམས་ཅད་ལས་བསྟན་པ་ལ་ཕན་ཞིང་ཕྲིན་ལས་ཆེ་བ་ཞིག་འདི་ལ་འབྱུང་བ་ཡིན་ཞེས་གསུངས་ཤིང༌། དགུང་ལོ་བདུན་བཞེས་པའི་ཚེ། འཇིག་རྟེན་མགོན་པོ་དག་པའི་ཞིང་དུ་གཤེགས་ཏེ། ཉིད་ཀྱི་བདག་རྐྱེན་ཐམས་ཅད་དབོན་རིན་པོ་ཆེས་མཛད་དེ། རིམ་གྱིས་འབྲི་ཀློག་དང་ཡིག་རྩིས་ཐམས་ཅད་ལ་བྱང་བར་མཛད་ནས། དབོན་རིན་པོ་ཆེ་ཉིད་ཀྱི་དྲུང་དུ་འཇིག་རྟེན་གསུམ་གྱི་མགོན་པོའི་ཆོས་མཛོད་རྒྱ་མཚོའི་དོན་རྣམས་བུམ་པ་གང་བྱོའི་ཚུལ་དུ་གསན་པར་མཛད་དེ།
ཟུར་ཆོས་པ་རྣམས་ལ་ཡང་མདོ་རྒྱུད་ཀྱི་བཤད་པ་དཔག་ཏུ་མེད་པ་གསན་ཅིང༌། ཁྱད་པར་བདེ་དགྱེས་གསང་གསུམ་ལ་སོགས་པའི་རྒྱུད་སྡེ་དུ་མའི་ཚིག་དོན་རྣམས། དགེ་འདུན་རྒྱ་མཚོ་ལྟ་བུའི་དབུས་སུ་ཞུམ་པ་མེད་པར་སེང་གེའི་སྒྲ་ཆེན་པོས་གྲྭ་སྐོར་གྱི་ཚུལ་དུ་བསྒྲགས་ཏེ། མཁས་པའི་གྲགས་པས་ས་སྟེང་ཐམས་ཅད་ཁྱབ་པར་མཛད་དོ། ། དེ་ནས་ཐོས་བསམ་གྱི་སྙིང་པོ་སྒྲུབ་པས་ལེན་པར་དགོངས་ནས། དགུང་ལོ་ཉེར་གཅིག་པ་ལ་རྟ་ར་ཡོན་ཏན་སྟེང་ཁ་ཞེས་བྱ་བར། སྨྲ་བཅད་དང་འདག་སྦྱར་གྱིས་དུས་འདའ་བར་མཛད་དེ། རིང་པོར་མ་ཐོགས་པར་ཡི་དམ་གྱི་ལྷ་དུ་མའི་ཞལ་གཟིགས་ཤིང༌། དངོས་གྲུབ་བརྙེས་པའི་མཚན་མ་ཡང་དཔག་ཏུ་མེད་པ་བྱུང་ངོ༌། ། རྨད་བྱུང་ནམ་མཁའི་ནོར་བུ་རྡོ་རྗེ་གྲགས། །
ཁྱོད་ཉིད་འཕགས་པའི་ཡུལ་དུ་ཏིལླི་པ། ། གངས་རིའི་ཁྲོད་འདིར་རྒྱལ་བ་གཅུང་གི་མཚན། ། ངེས་དོན་ཡིད་བཞིན་རྒྱ་མཚོ་སྐྱོང་བ་ལ། ། ཁྱོད་ལས་གཞན་པའི་ནོར་བུ་གཉིས་པ་མེད། ། ཞེས་འདི་ན་སྨྲའོ། ། དེ་ནས་དགུང་ལོ་ཉེར་ལྔ་པ་ལ་དབོན་རིན་པོ་ཆེ་དག་པའི་ཞིང་དུ་གཤེགས་པའི་ཞལ་བཀོད་ཀྱི་ཁྱད་པར་རྣམས་དང༌། ཆོས་ཀྱི་སེང་གེའི་ཁྲི་ལ་བཞུགས་པར་གསོལ་ཡང༌། ཁོ་བོས་ད་དུང་སྒྲུབ་པ་མཐར་མ་ཐོན་པར་ཚོགས་པ་མི་སྐྱོང༌། གདན་ས་ཆེན་པོ་འདི་སྨྲ་བའི་སེང་གེ་སྤྱན་མངའ་བ་ལ་ཕུལ། ཁོ་བོ་ལོ་བཅུ་གསུམ་གྱི་བར་དུ་འདག་སྦྱར་བྱེད་པ་ཡིན་པས།
དེའི་བར་དུ་ཁོ་བོའི་སེམས་མ་གཙེར་གསུངས་ནས། ཁོ་བོ་མཆོག་གི་དངོས་གྲུབ་མ་ཐོབ་ཀྱི་བར་དུ་ཐེམ་པ་འདི་ལས་འདའ་རེ་གསུངས་ནས། དབུ་བསྙུང་མཛད་པ་དང་སྨྲ་བཅད་མཉམ་དུ་མཛད་དེ། ཟབ་མོའི་རྣལ་འབྱོར་ལ་རྩེ་གཅིག་ཏུ་བཞུགས་སོ། ། དེའི་ཚེ་གྲུབ་ཆེན་ཀརྨ་པཀྵི་ལ་རྒྱ་ནག་གི་རྒྱལ་པོ་གོ་བེ་ལས་ཁྲིམས་ཀྱི་རྣམ་གྲངས་དུ་མ་བཅད་པའི་མཐར་ཙན་དན་གྱི་མེ་ལ་ཞག་གསུམ་ཉི་མ་དྲོས་བཞིའི་བར་དུ་བསྲེགས་ཤིང༌། མེ་དང་དུ་བའི་བྲེང་མ་ཆད་པས་སྐུ་ཚེའི་འདུ་བྱེད་གཏོང་བར་བཞེད་པ་ལ། རྗེ་བཙུན་འདི་ཉིད་རྣལ་འབྱོར་པའི་ཆ་བྱད་དུ་མཛད་དེ། སྐུ་ལ་རུས་པའི་རྒྱན་དྲུག་གསོལ་ཞིང་སེང་གེ་ཞིག་ལ་བཅིབས་ཏེ། སྤྱན་རྩ་དམར་ཞིང་སྐུ་ལས་འོད་ཟེར་ཁ་དོག་སྣ་ཚོགས་སྤྲོས་ཏེ། འཇིག་རྟེན་གྱི་ཁམས་ཐམས་ཅད་སྣང་བར་མཛད་ནས།
སླར་ཡི་གེ་འབྲུ་གསུམ་གྱི་རྣམ་པས་གྲུབ་ཆེན་ཀརྨ་པ་ལ་བསྟིམ་ནས། སྐུ་ལུས་རྡོ་རྗེའི་རང་བཞིན་དུ་བྱིན་གྱིས་བརླབས་ཏེ་ཞལ་ནས་ཀརྨ་པ་ཁྱོད་མ་འཇིགས་པར་ཟད་པར་མེའི་ཏིང་ངེ་འཛིན་ལ་མཉམ་པར་ཞོག་ལ། མེའི་གཉེན་པོར་མེ་བསྒོམ་ལ། སྟོང་ཉིད་སྙིང་རྗེའི་དོན་ལ་མཉམ་པར་ཞོག་ཅིག་གསུངས་ནས་ཟབ་པ་དང་རྒྱ་ཆེ་བའི་ཆོས་གནང་བས། དེའི་ཚེ་རྗེ་བཙུན་ཁྱོད་གང་ནས་ཕེབས་གདུལ་བྱ་དང༌། ཞིང་ཁམས་ག་ན་ཡོད་ཞུས་པའི་ལན་དུ། ཁོ་བོ་འབྲི་གུང་གི་ཕྱོགས་སུ་སྤྱན་སྔ་གཅུང་རིན་བྱ་བ་ཡིན། གླིང་བཞི་བྱེ་བ་ཕྲག་བརྒྱ་ན་ཁོ་བོའི་སྤྲུལ་པ་དུ་མ་ཡོད་པས་ད་ལྟ་ཡང་ཁྱོད་ཀྱི་དོན་དུ་འདིར་འོངས་པ་ཡིན། སྔོན་གྱི་དུས་སུ་རྗེ་བཙུན་ཏིལླི་པར་ཡང་གྲགས། གསུངས་ནས་མི་སྣང་བར་གྱུར་ཏོ། །
དེ་ནས་གྲུབ་ཆེན་ཀརྨ་པ་མེ་དཔུང་འབར་བའི་དབུས་ན་མགུར་གསུང་གིན་འདུག་པས། རྒྱལ་པོ་འཁོར་བཅས་དད་ནས་བཤགས་པ་ཕུལ་ཞིང་རྒྱུ་མཚན་ཞུས་པས། ཀརྨ་པཀྵིའི་ཞལ་ནས། ཨོཾ་མ་ཎི་པདྨེ་ཧཱུྂ། འགྱུར་མེད་ཆོས་དབྱིངས་ཡེ་ཤེས་མངའ། ། སྣང་སྟོང་མི་རྟོག་གསལ་བའི་ངང༌། ། རང་འབྱུང་ཡེ་ཤེས་ཐམས་ཅད་མཁྱེན། ། སེང་གེའི་སྒྲ་ཡིས་བྱིན་གྱིས་རློབས། ། སངས་རྒྱས་འདུས་སྐུ་འབྲི་གུང་པ། ། འགྲོ་བའི་དེད་དཔོན་རྡོ་རྗེ་གྲགས། །
ཁོང་སེང་གེ་དཀར་མོའི་སྟེང་དུ་བཅིབས། ། མི་ཁོ་བོའི་མདུན་གྱི་ནམ་མཁར་བྱོན། ། གསུང་ལྷང་ལྷང་བདག་ལ་འདི་སྐད་གསུངས། ། འགྲོ་བའི་མགོན་པོ་ཀརྨ་པ། ། སྦྱངས་པ་མཐར་ཕྱིན་ཐུགས་རྗེ་ཅན། ། ལམ་བྱང་ཆུབ་སེམས་ལ་ནན་ཏན་མཛོད། ། ཁྱོད་སྟོང་ཉིད་ནམ་མཁའི་རྡོ་རྗེ་སྟེ། ། གསུངས་ཤིང་སླར་ཡང་མཁའ་ལ་གཤེགས། ། མི་ཁོ་བོ་འབྱུང་བཞིའི་བདུད་ལས་རྒྱལ། ། ཞེས་པའི་མགུར་ཡང་བཞེངས།
ཕྱིས་ཀརྨ་པཀྵི་འབྲི་གུང་དུ་བྱོན་ནས་ཙོག་སྣ་ཞེས་བྱ་བའི་རི་བོའི་ཞོལ་ནས་འབྲི་གུང་གི་གླིང་རིན་པོ་ཆེ་འདི་རྒྱལ་བ་རྒྱ་མཚོའི་ལྷ་ཚོགས་གར་བྱེད་པ་གཟིགས་ནས། ཕྱག་མང་དུ་མཛད་ཅིང་གཅུང་རིན་པོ་ཆེའི་དྲུང་དུ་ཞབས་ཏོག་དང་འབུལ་བ། དགེ་འདུན་རྣམས་ལ་མང་སྐོལ་དང་འགྱེད་ཆེན་དཔག་ཏུ་མེད་པ་མཛད་དེ། གཅུང་རིན་པོ་ཆེའི་དྲུང་དུ་ཞི་བྱེད་རྨང་ལམ་མ་ལ་སོགས་པའི་ཟབ་ཆོས་དུ་མ་གསན་ནས། མོས་གུས་ཀྱིས་མཉེས་པར་མཛད་དོ་ཞེས་ཐོས་སོ། ། ཨེ་མ་སྤྲུལ་པའི་སྐྱེས་བུས་སྤྲུལ་པའི་འགྲོ་དོན་མཛད། ། སྤྲུལ་པའི་ཞིང་ཁམས་མཛེས་པའི་རྒྱན་གཅིག་པོ། ། སྤྲུལ་སྐུ་དུ་མས་ཁྱོད་ཀྱིས་ཞབས་ལ་གཏུགས། ། རྩོད་མེད་རྡོ་རྗེ་གྲགས་པ་རྒྱལ་གྱུར་ཅིག ། དེ་ནས་རིམ་པ་བཞིན་དུ་དགུང་ལོ་བཞི་བཅུ་ཞེ་དྲུག་གི་བར་དུ་འདག་སྦྱར་གྱི་དུས་འདའ་བར་མཛད་དེ།
ཞེ་དྲུག་པའི་དུས་སུ་སྤྱན་མངའ་རིན་པོ་ཆེས་ཐོག་དྲངས་འབྲི་གུང་པའི་ཆེ་དགུ་ཐམས་ཅད་ཀྱིས་འཇིག་རྟེན་གསུམ་གྱི་མགོན་པོའི་ཆོས་ཀྱི་སེང་གེའི་ཁྲི་ལ་མངའ་གསོལ་ཏེ། ཟབ་པ་རྒྱ་ཆེ་བའི་ཆོས་ཀྱི་འཁོར་ལོས་ནི་སྐྱེ་དགུ་རྣམས་ཀྱིས་ཡིད་འཕྲོག་པར་མཛད་དེ། འཛམ་བུའི་གླིང་གི་མི་ཆེ་དགུ་རིང་དགུ་ཐམས་ཅད་ཀྱིས་ཞབས་ལ་བཏུད་ཅིང༌། འདོད་དགུའི་ལོངས་སྤྱོད་ཐམས་ཅད་ཆར་བཞིན་དུ་བབ་པ་ལ་སྙིང་པོ་ལེན་པའི་ཕྱིར། ཚངས་པའི་གཞལ་མེད་ཁང་གི་གཟི་བརྗིད་འཕྲོག་པར་ནུས་པའི་གཙུག་ལག་ཁང་ཆེན་པོ་ཀ་བ་བརྒྱ་དང་བརྒྱད་ཅུ་རི་མོའི་འདུ་བྱེད་དུ་མ་དང་བཅས་ཤིང༌། འཛམ་བུའི་ཆུ་གསེར་གྱི་ལྡེ་གུས་བྱུགས་ཤིང༌། རི་བོ་ལྟར་ལྷུན་པའི་དེ་བཞིན་གཤེགས་པའི་སྐུ་དུ་མ་དང༌། དེ་དག་གི་སྟེང་དུ་སྒྱུ་འཕྲུལ་བི་ཤྭ་ཀརྨའི་ལག་རྩེའི་འདུ་བྱེད་བསྒྱུར་བ་ལྟ་བུའི་གསེར་ཏོག་དང་གསེར་འཕྲུ། སྒོ་ཁང་དུ་སྲིད་པའི་འཁོར་ལོ་ཆ་ལྔ་པའི་རི་མོ་ཡན་ཆོད་རྣམས། མཐའ་ཡས་པའི་གདུལ་བྱ་རྣམས་ཀྱི་རྣམ་འདྲེན་དུ།
ལོ་གསུམ་དུ་གྲུབ་པ་མཛད་ཅིང༌། ཀུན་ཏུ་བཟང་པོའི་མཆོད་པའི་སྤྲིན་ཕུང་ལྟ་བུའི་མཆོད་རྫས་དུ་མ་དང་བཅས་ཏེ། མཆོད་པའི་བྱེ་བྲག་རྣམས་ཀྱི་ལྟོས་པ་དང་བཅས་པའི་གདུལ་བྱ་རྣམས་དོན་དང་ལྡན་པར་མཛད་དེ། དགེ་འདུན་ཁྲི་ཚོ་བཅུ་གསུམ་གྱིས་མེ་ཏོག་འཐོར་ཞིང༌། བྱིན་རླབས་ཀྱིས་ལྷུན་ཆགས་པར་མཛད་དོ། ། དེའི་ཚེ་ཧོར་གྱི་རྒྱལ་བུ་ཁེས་ཏེ་ཁ་ཞེས་གདུག་པ་ཅན་དམག་དཔུང་དང་བཅས་འདམ་དུ་ལྷགས་ཏེ། དབུས་གཙང་གི་དགེ་བའི་བཤེས་གཉེན་དང༌། མི་དཔོན་ཐམས་ཅད་ཁྲིམས་ལ་གཏུག་པའི་ཕྱིར་བསྡུས་པའི་སར། སྤྱན་མངའ་གཅུང་རིན་པོ་ཆེ་ཡང་གདན་དྲངས་པའི་ཚེ། དྲུང་འཁོར་རྟ་དཀར་ཁོ་ན་ལ་བཞོན་པ་ལྔ་བརྒྱས་ཐོགས་དྲངས་སྤྲུལ་པའི་འཁོར་ཁྲི་ཕྲག་དུ་མ་དང་བཅས་ཏེ།
བྱོན་པའི་གཟི་བརྗིད་ཀྱི་དཔལ་རྒྱལ་པོས་མ་བཟོད་ནས། ཁྲི་མཉམ་དུ་བརྩེགས་ཏེ་བཞུགས་པའི་དུས་སུ། རྒྱལ་པོས་རྗེ་འདི་ཧེ་རུ་ཀ་དངོས་སུ་མཐོང་སྟེ། བློན་པོ་མཆོག་ལ་སྨྲས་པ། དེ་རིང་གི་བླ་མཆོད་དེ་མིག་གསུམ་མཆེ་བ་དང་བཅས་པ་འཇིགས་སུ་རུང་བར་འདུག་ཨང་ཟེར་ཞིང༌། སྟག་ལུང་པའི་སངས་རྒྱས་ཡར་བྱོན་གྲོངས་ལ་ཁད་པ་ཞིག་སྙུང་ཡང་དབང་མེད་ཏུ་འགུག་ཏུ་བྱུང་བའི་ཚེ། རྗེ་འདིས་རྒྱལ་པོ་ལ་སྟག་ལུང་པ་གདན་དྲངས་ན་སྐུ་གཤེགས་པར་འགྱུར་བས། གདན་མ་འདྲེན་ཁོང་གི་དགོས་པ་ཐམས་ཅད་ཁོ་བོས་བསྒྲུབ། ངེད་དྭགས་པོ་བཀའ་བརྒྱུད་པ། ཀརྨ་པ་དང༌།
སངས་རྒྱས་ཡར་བྱོན། ཁོ་བོ་གསུམ་འདྲ་བ་ཡིན་གསུངས་ཤིང་ངོ་ཆེན་མཛད་པའི་ཚེ། སངས་རྒྱས་ཡར་བྱོན་གྱི་རྣལ་ལམ་དུ་རྗེ་འདི་རྗེ་བཙུན་ཏིལླི་པར་ཞལ་གཟིགས་ནས། ཁྱོད་ཧོར་གྱི་རྩ་ན་འགྲོ་མི་དགོས་པ་ཁོ་བོས་བྱས་ནས་ཡོད། ཁོ་བོ་རྒྱ་གར་ན་ཏིལླི་པ་དང༌། བོད་འདིར་འབྲི་གུང་སྤྱན་སྔ་གཅུང་རིན་བྱ་བ་ཡིན་གསུངས་ཤིང་མཉེས་མཉེས་ལྟར་མཛད་པ་ལ། ཐུགས་རྗེས་འཛིན་པར་ཞུ་ཞུས་པས། དེ་ཙམ་མི་དགོས་ཁྱོད་ཀྱང་ཁོ་བོའི་སྤྲུལ་པ་ཞིག་ཡིན་གསུངས་ནས་མི་སྣང་བར་གྱུར་ཏེ། འཁོར་རྣམས་ལ་ཁོ་བོ་འདམ་དུ་འགྲོ་མི་དགོས་པར་འདུག་གསུངས་ནས་ལོ་རྒྱུས་རྣམས་ཞིབ་ཏུ་བྱོན་ཞིང༌། དེའི་ཚེ་གཅུང་རིན་པོ་ཆེ་ལ་བསྟོད་པ་ཉེར་བདུན་མ་ཡང་མཛད།
དེ་ནས་ཧོར་གྱི་རྒྱལ་པོ་འཁོར་དང་བཅས་པས་ཞབས་ལ་བཏུད་ཅིང་བོད་ཁམས་ཐམས་ཅད་འཇིགས་པ་ལས་ཐར་བར་མཛད་དོ། ། དེ་ནས་སླར་ཡང་འབྲི་གུང་བྱང་ཆུབ་གླིང་དུ་ཕེབས་ཏེ། རིན་པོ་ཆེ་སྣ་བདུན་ལས་གྲུབ་པའི་བཀྲ་ཤིས་སྒོ་མང་དང་གསུང་རབ་ཀྱི་ཚོགས་དཔག་ཏུ་མེད་པ་བཞེངས་པར་མཛད་ཅིང༌། དགེ་འདུན་གྱི་ཚོགས་པ་འབུམ་ཕྲག་མང་པོ་ལ་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་བསྐོར་ཏེ། ཐུབ་པའི་བསྟན་ལ་ཐུབ་དབང་གཉིས་པ་ལྟར། ། མི་འཇིགས་སེང་གེའི་ཁྲི་ལ་འགྱིངས་བཞིན་དུ། ། ལྟ་ངན་རི་དྭགས་ཚོགས་རྣམས་ཟིལ་གྱིས་མནན། ། ཡང་དག་ལྟ་བའི་ལམ་བཟང་སྟོན་ལ་འདུད། ། དེ་ནས་བདག་ཉིད་ཆེན་པོ་དེས་འབྲི་གུང་བྱང་ཆུབ་གླིང་དུ་ཚོགས་པ་འབུམ་ཕྲག་དུ་མ་འདུས་པ་རྣམས་ལ། གནད་ཆེན་གྱིས་མན་ངག་དུ་མ་གནང་ནས།
འཕགས་པའི་ལམ་ལ་བཀོད་དེ། ཐར་པའི་ལམ་བཟང་གི་སྲོལ་ནི་ལམ་པོ་ཆེ་བཞིན་དུ་གསལ་བར་མཛད། ངན་འགྲོའི་སྒོ་ནི་བཅད་པ་བཞིན་དུ་གྱུར་ཏེ། ཨེ་མ་མཚུངས་མེད་འགྲོ་བའི་ལམ་མཁན་རྡོ་རྗེ་གྲགས། ། བསྟན་པའི་ལམ་བཟང་གསལ་མཛད་གང་དེ་རྒྱལ་གྱུར་ཅིག དེ་ནས་དབེན་པ་ལ་དགའ་ཞིང་སྦྱངས་པའི་ཡོན་ཏན་ལ་གནས་པ་རྣམས་ནི་གནས་གསུམ་གྱི་རི་བོའི་ཁྲོད་དུ་བརྫངས་ཤིང༌། འབྲི་གུང་བྱང་ཆུབ་གླིང་དུ་སྨྲ་བཅད་དང་འདག་སྦྱར་གནས་པ་རྣམས་ཀྱི་འཕགས་པའི་ལྡུམ་ར་བཞིན་དུ་མཛེས་པར་སྣང་བ་རྣམས་ལ། བཤེས་གཉེན་ཉི་མའི་དཀྱིལ་འཁོར་རྒྱས་པ་ལྟ་བུའི་ཟུར་འཆད་པ་རྣམས་སོ་སོར་བསྐོས་ཤིང༌། འགྲོ་བའི་བླ་མ་དེ་ཉིད་མཐའ་འཁོབ་ཀྱི་སྐྱེ་བོ་རྣམས་ལ་ཐུགས་བརྩེ་བའི་སླད་དུ། དགེ་སློང་གི་དགེ་འདུན་ཁྲི་ཕྲག་དུ་མས་བསྐོར་ཏེ།
བྱར་དྭགས་ཀོང་གསུམ་གྱི་གནས་རྣམས་སུ་རིམ་པ་ལྟར་འབྱོན་པར་མཛད་དེ། བཤེས་གཉེན་དམ་པས་མ་ཟིན་པའི་སྐྱེ་བོ་མ་རིག་པའི་མུན་པ་མཐུག་པོས་ཁེབས་ཤིང༌། བླང་དོར་གྱི་མིག་དང་བྲལ་བ་རྣམས་ཀྱི་མགོན་སྐྱབས་དང་དཔུང་གཉེན་དུ་མཛད་དེ། མཐའ་འཁོབ་ཀྱི་མུན་པ་ཐམས་ཅད་ཀྱང་སྒྲོན་མེ་བལྟམས་པ་བཞིན་དུ་དགེ་བའི་བཤེས་གཉེན་དང༌། དཀོན་མཆོག་གསུམ་རྒྱུན་མི་འཆད་པར་མཛད་དེ། དགོན་པ་དང་དབེན་གནས་དུ་མ་བཏབ་ཅིང༌། སོ་སོར་རྒྱུ་འབྲས་ཀྱི་བླང་དོར་ཚུལ་བཞིན་བྱེད་དུ་བཅུག་པས། འཕགས་པའི་ཡུལ་ཇི་ལྟ་བ་བཞིན་དུ་གྱུར་ཏོ། ། དེ་ནས་རིམ་པ་ལྟར་དཔའ་བོའི་དབང་ཕྱུག་དང༌། རྣལ་འབྱོར་མ་རྣམས་རང་བཞིན་གྱི་འདུ་བའི་གནས།
དཔལ་གྱི་ཙཱ་རི་ཏྲ་ཡེ་ཤེས་ཀྱི་དཀྱིལ་འཁོར་དུ་ཕེབས་ནས་གཟིགས་སྣང་རྣམས་གཏན་ལ་ཕབ་ཅིང༌། དཔའ་བོ་དང་རྣལ་འབྱོར་མ་རྣམས་ལ་ཚོགས་ཀྱི་འཁོར་ལོ་དང༌། དེར་གནས་པའི་སྐྱེ་དགུ་རྣམས་ཆོས་དང་ཟང་ཟིང་གི་ལོངས་སྤྱོད་དུ་མས་ཚིམ་པར་མཛད་དེ། སླར་ཡང་དྭགས་པོའི་ཕྱོགས་སུ་བཞུགས་ཤིང༌། ཆོས་ཀྱི་འཁོར་ལོ་བསྐོར་བར་མཛད་དོ། ། དེའི་དུས་སུ་ཧོར་དམག་གི་འཇིགས་པ་ཆེན་པོས་དབུས་གཙང་ཐམས་ཅད་འཇོམས་ལ་ཐུག་པའི་དུས། དེར་རིན་པོ་ཆེ་ལ་གསོལ་བ་བཏབ་པས་རྟེན་འབྲེལ་མཛད་དེ་ཧོར་དམག་ཟློག་ནས། རྗེ་རིན་པོ་ཆེའི་ཞལ་ནས་ད་ནི་ཁོ་བོ་བརྒྱལ་སངས་པ་ལྟ་བུ་ཞིག་བྱུང་གསུངས་ཤིང༌། དེར་བརྒྱལ་སངས་དགོན་པ་བཏབ་ནས་དགེ་འདུན་ཡང་དཔག་ཏུ་མེད་པ་བྱུང་ངོ༌། ། དེ་ནས་ཕྱི་ནང་གི་རྒན་གསུམ་གྱི་གྲོས་བྱས་ཤིང་དྭགས་པོའི་ལུང་པ་ཐམས་ཅད་ཕུལ་ནས།
ནོར་གླིང་ཁང་གསར་ལ་སོགས་པའི་གཞིས་ཀ་དུ་མ་ཡང་ཕུལ་བ་རྣམས་བཞེས་ཏེ། གདུལ་བྱའི་སྐྱེ་དགུ་དཔག་ཏུ་མེད་པ་སྨིན་པ་དང་གྲོལ་བའི་ལམ་ལ་འགོད་པར་མཛད་དེ། རིམ་པ་ལྟར་ཛམ་དང་གུ་ལིང་བྱ་བའི་དབེན་གནས་རྣམས་སུ་ཁོ་བོ་འགྲོ་གསུངས་ཤིང༌། ཕྱི་རབས་ཀྱི་སྐྱེས་བུ་དབེན་པ་ལ་དགའ་བ་རྣམས་སྤྲོ་བ་བསྐྱེད་པའི་ཕྱིར་དབེན་པའི་གནས་སུ་བཞུགས་ནས་ཟབ་མོའི་རྣལ་འབྱོར་ལྷུར་བླངས་སོ། ། དེ་ནས་གདུལ་བྱ་ལེ་ལོ་ཅན་རྣམས་བརྩོན་འགྲུས་ལ་བསྐུལ་བའི་ཕྱིར། མཛད་པའི་མཐའ་མ་སྟོན་པར་བཞེད་ནས། ཛམ་ཞེས་བྱ་བའི་དབེན་གནས་ཡིད་དུ་འོང་བ། དྲང་སྲོང་རྣམས་ཀྱི་དཀའ་ཐུབ་ཀྱི་གནས་སུ་འོས་པ་ཞིག་ཡོད་པ། དེར་བྱོན་ནས་ལྟོས་བཅས་ཀྱི་བུ་སློབ་རྣམས་ལ་མི་རྟག་པའི་དཔེ་དུ་མ་དང་བཅས་ཏེ་ཞལ་བཀོད་རྣམས་བྱོན་ནས། དགུང་ལོ་དྲུག་ཅུ་རེ་དགུ་ས་ཕོ་སྟག་གི་ལོ་སྟོན་ཟླ་ར་བའི་ཉེར་གཉིས་རྒྱུ་སྐར་གྱི་རྒྱལ་པོ་སྣར་མ་ལ་བབ་པའི་སྔ་ཐུན་དང་པོ་ལ།
ཡོངས་སུ་མྱ་ངན་ལས་འདའ་བའི་ཚུལ་བསྟན་ཏོ། ། འདིའི་ཚེམས་ལ་རྗེ་བཙུན་མ་སྒྲོལ་མའི་སྐུ་བྱོན་པ་ནི། ཚེམས་བྱོན་སྒྲོལ་མ་ཞེས་ཡོངས་སུ་གྲགས་ཤིང༌། ད་ལྟ་ཡང་རྟེན་གྱི་གཙོ་བོར་བཞུགས་ཏེ། དེས་སྣ་དྲངས་པའི་རྟེན་རིང་བསྲེལ་བྱོན་ཚུལ་རྣམས་ཡི་གེ་མང་བས་འཇིགས་ནས་འདིར་མ་བྲིས་སོ། ། ཨེ་མ་མཚུངས་མེད་བླ་མ་རྡོ་རྗེའི་སྐུ་བརྙེས་ནོངས་པ་མི་མངའ་ཡང༌། ། སྐལ་ངན་བདག་ཅག་ལས་ཀྱི་མནར་བས་མཚུངས་མེད་ཁྱོད་ཀྱང་ནོངས་པར་མཐོང༌། ། ད་ནི་ཐུགས་རྗེའི་སྤྱན་གྱིས་མྱུར་དུ་གཟིགས་ལ་ལས་ངན་དག་པར་མཛོད། ། ལས་ངན་མ་དག་པ་རྣམས་སྐྱོབ་པར་མི་ནུས་ན་ནི་ཐུགས་རྗེ་ཅི། ། ལས་ངན་དག་ན་ཐུགས་རྗེའི་སྤྱན་གྱིས་གཟིགས་མི་དགོས་ཕྱིར་ཅི་ཞིག་བྱ། །
དེ་ཕྱིར་ཐུགས་རྗེ་ཅན་ཁྱོད་མཐུ་སྟོབས་ལྡན་པས་བདག་ཅག་སྐྱོབས་ཤིག་ཀྱེ། ། ཞེས་འདི་ན་སྨྲའོ། ། དེ་ལྟར་རྗེ་འདིའི་བུ་ཆེན་སློབ་མའི་ཚོགས་རྣམས་རེ་རེའི་མིང་ནས་སྨོས་པར་མི་ནུས་སོ། ། རྣམ་ཐར་ཐམས་ཅད་སྨོས་པར་སུ་ཡིས་ནུས། ། མདོར་བསྡུས་ཙམ་ཞིག་གཞན་གྱིས་བསྐུལ་བའི་ངོར། ། ཀུན་དགའི་མིང་ཅན་བདག་གིས་བགྱིས་པའོ།།
༄། །ཐོག་ཁ་བ་རིན་ཆེན་སེང་གེའི་རྣམ་ཐར་སེང་གེའི་ངར་སྐད།། ན་མོ་གུ་རུ། ཐུབ་བསྟན་རིན་ཆེན་གངས་རིའི་རྩེར། ། སྨྲ་བའི་སེང་གེ་བསླབ་གསུམ་གྱི། །
ལུས་སྟོབས་རབ་རྒྱས་ལུང་རིགས་དང༌། ། མན་ངག་གཡུ་རལ་སྡེར་སེན་གྱིས། ། རྒོལ་ངན་ཀླད་པ་འགེམས་པ་དང༌། ། ངེས་དོན་ངར་སྐད་སྒྲོག་མཁས་པས། ། ལྟ་ངན་སྐྲག་པར་མཛད་ལ་འདུད། ། དེ་ཡང་བདག་ཅག་གི་གནས་སྐབས་དང་མཐར་ཐུག་གི་ཉེར་འཚོའི་གཞི་ཆེན་པོར་གྱུར་ཅིང༌། སྙན་བརྒྱུད་དྲི་མ་མེད་པའི་ཆུ་གཙང་གི་རྒྱུན་ལུགས་འབབ་པའི་འབྱུང་གནས་སུ་གྱུར་པ། ཐོག་ཁ་བ་རིན་ཆེན་སེང་གེ་ཞེས་ཡོངས་སུ་གྲགས་པ་དེའི། རྣམ་པར་ཐར་པ་ཅུང་ཟད་ཙམ་ཞིག་བྲི་བར་བྱ་སྟེ། ཡུལ་འདན་སྟོད་ཀྱི་གྲོང་ཁྱེར་ཆེན་པོ་ཙུ་ངུ་ཞེས་བྱ་བ་དགེ་མཚན་དུ་མ་དང་ལྡན་པའི་གནས་དེར་འགྲུ་རྒྱལ་སྐྱུ་རའི་རིགས་ལས།
དཔོན་རྒྱུད་པ་རྡོ་རྗེ་སེང་གེ་ཞེས་བྱ་བ་ཤིང་ས་ལ་ལྟར་མཐོ་ཞིང༌། ལོངས་སྤྱོད་ཕུན་སུམ་ཚོགས་པ། སེམས་ཅན་ལ་བརྩེ་བས་དབུལ་ཞིང་ཕོངས་པ་རྣམས་ཀྱི་རྫིང་བུར་གྱུར་པ་དེའི་ཁབ་ཏུ་ཆོས་ཀྱི་རྗེ་རིན་པོ་ཆེ་འདི་ཉིད་སྐུ་མཆེད་བཞི་འཁྲུངས་པའི་ཆེ་ཤོས་ཡིན་ཅིང༌། དེ་ནས་གཅུང་ཨ་ནུ་རྒྱལ་དང༌། ཆུང་ལྟག་མ་རྡོ་རྗེ་སེང་གེ། ཆུང་ཤོས་ནི་འཆད་པར་འགྱུར་བའི་མཚམས་བཅད་པ་གྲགས་པ་བསོད་ནམས་དང་བཞི་ཡིན་པ་ལས། འདིར་འཆད་པ་སྐབས་སུ་བབ་པ་ནི། མེ་ཕོ་ཁྱིའི་ལོ་ལ་ངོ་མཚར་བའི་ལྟས་དུ་མ་དང་བཅས་ནས་འཁྲུངས་ཤིང༌། བཙས་མ་ཐག་ཏུ་འཕགས་པ་སྤྱན་རས་གཟིགས་ཀྱི་སྙིང་པོ་ཡི་གེ་དྲུག་མ་སྙན་པའི་དབྱངས་ཀྱིས་གསུངས་པ་སོགས་སྐྱེ་བོ་དམན་པ་རྣམས་ཀྱི་བློ་ངོར་མི་ཤོང་ཞིང༌། འཇིག་རྟེན་གྱི་ཐ་སྙད་ལས་འདས་པའི་མཛད་པ་རླབས་པོ་ཆེ་དུ་མ་ཡང་བསྟན་ཅིང་བལྟ་ན་སྡུག་པའི་གཟུགས་སུ་ལྡན་པ།
སུམ་རྩེན་ཡུལ་ནས་ད་ལྟ་འོངས་པ་ལྟ་བུ་སྐྱེ་བོ་གང་གིས་མཐོང་ན་ཡིད་ཀྱི་དགའ་སྟོན་དུ་འགྱུར་བ་ཞིག་ཏུ་གྱུར་ཏོ། ། དེ་ནས་རིམ་པ་ལྟར་ཆེར་སྐྱེས་པ་ལས། འབྲི་ཀློག་དང་ཡིག་རྩིས་ལ་སོགས་པ་འཇིག་རྟེན་པ་དང་ཐུན་མོང་དུ་གྱུར་པའི་ཡོན་ཏན་རྣམས་ལ་ཐོགས་པ་མེད་པར་གྱུར་ཞེས་གྲགས་སོ། ། ཨེ་མ་དལ་འབྱོར་སྡོང་པོ་མངོན་མཐོའི་ཡལ་ག་ཅན། ། མཚན་དཔེའི་མེ་ཏོག་ངེས་འབྱུང་འབྲས་བུར་སྨིན། ། མཐོ་རིས་འཛིན་པའི་རྒྱན་གྱུར་ལྗོན་པ་གང༌། ། སྲིད་ཞི་ཀུན་གྱི་དཔལ་དུ་མི་ཆེ་འམ། ། ཞེས་འདི་ན་སྨྲའོ། ། དེ་ནས་དགུང་ལོ་དགུ་ལ་ཕེབས་པའི་དུས་ངེས་འབྱུང་དྲག་པོས་ཀུན་ནས་བླངས་ཏེ། ཡབ་ཡུམ་ལ་ཞུ་བ་འདི་སྐད་ཕུལ་ཞེས་ལོ་རྒྱུས་རྣམས་ལས་ཐོས་པ།
ཨེ་མ་གསོན་དང་ཡབ་ཡུམ་རིགས་ཀྱི་རྗེ། ། དལ་འབྱོར་རིན་ཆེན་རྙེད་པར་དཀའ་བ་དང༌། ། སྟོན་པའི་བསྟན་འདི་རྙེད་པར་དཀའ་ཕྱིར་དང༌། ། དགེ་བའི་བཤེས་གཉེན་མཐོང་བར་དཀའ་བའི་ཕྱིར། ། ཁུ་བོ་སྟོན་པ་གཉིས་པ་འདི་ཡི་དྲུང༌། ། བདག་ནི་མངོན་པར་འབྱུང་བའི་དུས་ལ་བབ། ། ཅེས་ཞུས་པས་ཡབ་ཡུམ་ངོ་མཚར་ཞིང་འབུལ་བ་དུ་མ་དང་ལྷན་ཅིག་གཅུང་རིན་པོ་ཆེའི་དྲུང་དུ་ཕུལ་ཞིང༌། བར་མ་རབ་བྱུང་ཉིད་དུ་ཉེ་བར་བསྒྲུབས་ཏེ། མཚན་ཡང་རིན་ཆེན་སེང་གེ་ཞེས་གསོལ་བར་གྱུར་ཏོ། ། དེ་ནས་རིམ་པ་ལྟར་གཅུང་རིན་པོ་ཆེ་ཉིད་ཀྱི་དྲུང་དུ།
འཇིག་རྟེན་མགོན་པོའི་ཆོས་མཛོད་རྒྱ་མཚོ་ཐམས་ཅད་ལ་ངོམས་པ་མེད་པར་གསོལ་བར་མཛད་པའི་ཚུལ་ནི། ཟབ་མོ་ལྔ་ལྡན་ལ་སོགས་པ་འཁོར་ལོས་སྒྱུར་རྒྱལ་དང་འདྲ་བའི་ཕྱག་རྒྱ་ཆེན་པོའི་བསྐོར་དང༌། དེ་དག་གི་ཁྱད་ཆོས་རྒྱལ་སྲིད་སྣ་བདུན་དང་འདྲ་བའི་ཐབས་ལམ་རིན་པོ་ཆེའི་གནད་དུ་མ་དང༌། བྱེ་བྲག་ཏུ་འདོད་ཆགས་ལ་གནད་དུ་བསྣུན་པ་སུམ་ཆོས་ཀྱི་སྐོར་དང༌། ཞེ་སྡང་ལ་གནད་དུ་བསྣུན་པ་བཅུ་ཆོས་ཀྱི་སྐོར་དང༌། གཏི་མུག་ལ་གནད་དུ་བསྣུན་པ་འོད་གསལ་གྱི་སྐོར་དང༌། ཆ་མཉམ་ལ་གནད་དུ་བསྣུན་པ་བསྲེ་བའི་སྐོར་དང༌། ཐམས་ཅད་ཀྱི་དོན་སྙིང་དུ་གྱུར་པ་མོས་གུས་སྲོག་འཁོར་གྱི་དབང་མན་ངག་དང་བཅས་པ་ལ་སོགས་པའི་ཟབ་ཆོས་མ་ལུས་པ་དང༌། ཕྱི་ནང་གསང་གསུམ་གྱི་རི་ཆོས་མན་ངག་ལག་ལེན་དང་བཅས་པ་སོགས་གནད་ཆེན་གྱི་མན་ངག་མ་ལུས་པ་དང༌། གཙོ་བོ་ལུས་ལྟ་བུའི་བསྟན་བཅོས་བསྟན་སྙིང་འོང་གེ་མ་ལ་སོགས་པ་དང༌།
བདེ་བར་གཤེགས་པའི་གསུང་རབ་མ་ལུས་པ་འབྱེད་པར་བྱེད་པའི་བསྟན་བཅོས་དགོངས་པ་གཅིག་པ་ལ་སོགས་པ་དང༌། གསུང་རབ་ཀྱི་ལང་ཚོ་མཛེས་པར་བྱེད་པའི་རྒྱན་ཙིན་ཏ་མ་ཎི་རིན་པོ་ཆེ་ནོར་བུའི་ཕྲེང་བ་ལ་སོགས་པ་བཀའ་འབུམ་ཞུས་ལན་ཞལ་གདམས་སྐོར་དང་བཅས་པ་མ་ལུས་པའི་དོན་ལ་ཆུབ་པར་མཛད་ཅིང༌། མདོར་ན་དམ་པ་དེའི་དྲུང་དུ་ཚོགས་བཤད་དང་སློབ་བཤད་ལ་སོགས་པ་རྒྱལ་བས་གསུང་རབ་རྒྱ་མཚོའི་དོན་ལ་བློ་གྲོས་ཐོགས་པ་མེད་པར་གྱུར་ཅིང༌། གཞན་ཡང་དགེ་བའི་བཤེས་གཉེན་དུ་མ་ལས། ལུང་སྡེ་བཞི་སོགས་འདུལ་བའི་སྐོར་དང༌། མདོ་མང་རྒྱུད་འབུམ་སོགས་དྲི་མ་མེད་པའི་མདོ་རྒྱུད་དང༌། ཚད་ལྡན་གྱི་བསྟན་བཅོས་མང་པོའི་ལུང་གསན་པར་མཛད་དེ། དེ་ནས་རེ་ཞིག་ཐུགས་དགོངས་ལ་ཡང་དག་པའི་དོན་མ་རྟོགས་ན། ཚིག་ཟིན་གྱི་ན་ཡམས་མང་པོ་སྙིང་པོ་མེད་པར་གཟིགས་ནས། བླ་མའི་གཟིམས་ཁང་ཐོག་ཁ་གསེར་ཁང་དུ་ལོ་བཅུ་བདུན་གྱི་བར་དུ་འདག་སྦྱར་དང་སྨྲ་བཅད་ཀྱིས་དུས་འདའ་བར་མཛད་པའི་ཚེ།
འཕགས་པ་སྤྱན་རས་གཟིགས་དབང་ཕྱུག་ལ་སོགས་པ་ཡི་དམ་གྱི་ལྷ་དུ་མའི་ཞལ་གཟིགས་ཤིང༌། བཀའ་བརྒྱུད་ཀྱི་བླ་མ་མང་པོའི་ཞལ་ཡང་གཟིགས། དུས་དེར་མོས་གུས་ཀྱི་རྩལ་རྫོགས་ནས་གཉུག་མ་ལྷན་ཅིག་སྐྱེས་པའི་ཡེ་ཤེས་མངོན་དུ་གྱུར་ནས། ཆོས་གོས་ཉི་མའི་ཟེར་ལ་འགེལ་བ་དང༌། ལྟ་སྟངས་ཀྱིས་རྦབ་གྱེན་ལ་ཟློག་པ་ལ་སོགས་པའི་གྲུབ་རྟགས་དུ་མ་བསྟན་ཅིང༌། དེའི་དུས་གཅུང་རིན་པོ་ཆེ་ཞིང་ཁམས་སུ་གཤེགས་པའི་གདན་སར་གསོལ་བ་བཏབ་ཀྱང་མ་གནང་བར་དབེན་པའི་གནས་རྣམས་སུ་སྒྲུབ་པ་ལ་རྩེ་གཅིག་བཞུགས། ཐུན་བར་ལ་བཀའ་ཆོས་ཐམས་ཅད་བུག་སྒོ་ནས་འབྱོན་ཞིང་སྒྲུབ་ཚུགས་ཀྱི་སྒོ་ནས་སྐྱེ་དགུ་རྣམས་ཀྱི་མིག་དཔེ་གྱེན་ལ་འདྲེན་པར་མཛད་ཅིང༌། ཐབས་ལམ་གྱི་མན་ངག་རྣམས་ལ་གནད་དུ་བསྣུན་པས་དེ་དག་གི་ཡོན་ཏན་རྫོགས་ཤིང་རྫུ་འཕྲུལ་དུ་མ་བསྟན་པས། གདུལ་བྱ་རྣམས་ལ་དད་པའི་མཚོ་ཆེན་པོ་གསར་དུ་རྡོལ་བར་གྱུར་ཏེ། གསོལ་བ་བཏབ་པས་དགུང་ལོ་ལྔ་བཅུ་ང་གསུམ་པ་ལ་འཇིག་རྟེན་མགོན་པོའི་ཆོས་ཀྱི་སེང་གེའི་ཁྲི་ལ་བཞུགས་ཏེ།
ཚོགས་ཀྱི་དཀྱིལ་འཁོར་དུ་བཤད་སྒྲུབ་ཀྱི་སྒོ་ནས། རྒྱལ་བའི་བསྟན་པ་རིན་པོ་ཆེ་སྤེལ་ཞིང་འཛིན་པ་ལ། ས་གཞི་ལྟར་སྐྱོ་ངལ་དང་བྲལ་བའི་བརྟུལ་ཞུགས་ཀྱིས་གནས་པར་མཛད་པས། འཛམ་བུའི་གླིང་གི་ཆེ་དགུ་ཐམས་ཅད་ཀྱི་གཙུག་གི་ནོར་བུ་ལྟར་བསྟེན་ཅིང༌། ཆོས་དང་ཟང་ཟིང་གི་ལོངས་སྤྱོད་དུ་མས་འབྲི་གུང་གི་ཕྱོགས་ཐམས་ཅད་རིན་པོ་ཆེའི་འབྱུང་གནས་ལྟར་གང་ཞིང་འབྱོར་བར་གྱུར་ནས། དེ་དག་ལ་སྙིང་པོ་ལེན་པའི་ཕྱིར་བཀྲ་ཤིས་སྒོ་མང་ལ་སོགས་པའི་ངོ་མཚར་བའི་རྟེན་དུ་མ་དང༌། གསུང་རབ་ཀྱི་ཚོགས་དཔག་ཏུ་མེད་པ་བཞེངས་ཤིང༌། གནས་གསུམ་རི་བོའི་ཁྲོད་དུ་ཡང་གཅིག་ཏུ་ཟབ་མོའི་དོན་ལ་གཞོལ་བའི་རྣལ་འབྱོར་པ་རྣམས་ལ། ཡོ་བྱད་ཀྱི་མ་འབྲེལ་བ་མེད་པར་མཛད་དེ། ཐར་པའི་ལམ་གྱི་སྲོལ་ཆེན་པོ་གཏོད་དེ།
བསྟན་པའི་སྙིང་པོ་བྱང་ཕྱོགས་ཀྱི་ཁྲོད་འདི་ཉིད་དུ་དར་ཞིང་གསལ་བར་མཛད་དོ། ། འདིར་སྨྲས་པ། ཐུབ་བསྟན་པདྨོའི་ཚལ་བཟང་སྐྱོང་བ་དང༌། ། སྒྲུབ་བརྒྱུད་ནམ་མཁའི་དཀྱིལ་འཁོར་བརྒྱན་པ་ལ། ། ཉམས་རྟོགས་འོད་ཟེར་བྱེ་བ་འཕྲོ་བ་ཡིས། ། ཉི་མ་གཉིས་པ་མེད་དོ་རྒྱན་གྱི་གཏེར། ། དེ་ལྟར་ལོ་བདུན་གྱི་བར་དུ་ཚོགས་ཀྱི་དཀྱིལ་འཁོར་བསྐྱངས་པར་མཛད་དེ། རྒྱལ་བའི་བསྟན་པ་རིན་པོ་ཆེ་ལ་བྱ་བ་རླབས་པོ་ཆེ་ནི་མཛད། སྐུ་དེས་དངོས་སུ་འདུལ་བར་བྱ་བ་རྣམས་ཡོངས་སུ་རྫོགས་ནས། ཞིང་ཁམས་གཞན་དུ་འགྲོ་དོན་ཆེ་བ་འམ།
ལ་ལ་དག་ཆོས་ཐམས་ཅད་ལ་མི་རྟག་པའི་འདུ་ཤེས་ཁོང་དུ་ཆུད་པར་བྱ་བའི་ཕྱིར། དགུང་ལོ་ང་དགུ་པ་ཤིང་ཕོ་སྤྲེའུའི་ལོ་ལ་སྐུའི་དཀྱིལ་འཁོར་དག་པའི་དབྱིངས་སུ་ཐིམ་པར་མཛད་དོ། ། དེ་ལྟར་བླ་མའི་རྣམ་ཐར་ལྷ་ཡི་ལམ། ། ཇི་ལྟར་བཙལ་ཡང་གཏིང་མཐའ་མི་མངོན་མོད། ། དེ་ལྟ་ཡིན་ཡང་རང་བློའི་འདབ་ལྡན་ཕྱིར། ། ཇི་ལྟར་ནུས་བཞིན་བཙལ་བའི་ངལ་བ་འདི། ། དད་པའི་དབང་གིས་ཡིན་གྱི་མཁས་ནས་མིན། ། དེ་ཕྱིར་ཆེ་མཁས་རྣམས་ཀྱི་བཟོད་པར་གསོལ། ། ཞེས་བྱ་བ་འདི་ཡང་ཀུན་དགའི་མིང་ཅན་བདག་གིས་བགྱིས་པའོ།། །། ༄། །སྤྱན་ལྔ་མཚམས་བཅད་པ་གྲགས་པ་བསོད་ནམས་ཀྱི་རྣམ་ཐར་སྙན་གྲགས་ལྷའི་རྔ་ཆེན།།
ཨོཾ་སྭ་སྟི། ཚོགས་གཉིས་སྦྲང་རྩི་འཛིན་པའི་སྐྱེད་མོས་ཚལ། ། གྲགས་པའི་དྲི་བཟང་ཀུན་ཏུ་ཁྱབ་པར་མཛེས། ། ཉམས་རྟོགས་རྐང་དྲུག་འཁྲིགས་པའི་བསོད་ནམས་ཅན། ། རྒྱལ་བའི་རྒྱལ་ཚབ་དམ་པ་མཚམས་བཅད་པ། ། གྲགས་པ་བསོད་ནམས་ཁྱོད་ཀྱི་མཚན་དཔེའི་གཟི། ། མ་བཟོད་ཉི་ཟླ་གཟའ་སྐར་བཅས་པ་རྣམས། ། ནམ་མཁའི་མཐོངས་སུ་བྲོས་ཏེ་རང་རང་གི། ། ཁེངས་པ་བོར་ནས་ཁྱོད་ལ་འདུད་པའི་ཕྱིར། ། ཡང་ཡང་སྐོར་བ་བྱེད་དོ་ཆོས་ཀྱི་རྗེ། །
དེ་ཕྱིར་ཁྱོད་ལ་རྟག་ཏུ་སྐྱབས་སུ་མཆི། ། དེ་ཡང་བདག་ཅག་ལ་སོགས་པ་མཐའ་ཡས་པའི་སེམས་ཅན་ཐམས་ཅད། འཁོར་བའི་རྒྱ་མཚོ་འཇིགས་སུ་རུང་བ་ལས་སྒྲོལ་བར་བྱེད་པའི་དེད་དཔོན་ཆེན་པོར་གྱུར་པ། རྨད་དུ་བྱུང་བའི་ཡོན་ཏན་རིན་པོ་ཆེའི་ཤུགས་དང་ལྡན་ཞིང༌། ཚོགས་གཉིས་ཀྱི་དར་པོ་ཆེ་ཤིན་ཏུ་དཀར་བའི་རླབས་ཀྱིས་ནམ་མཁའི་ཁམས་གང་བར་མཛད་པ་ནི་བདེན་གཉིས་མཐུན་པའི་དྲི་བཞོན་གྱི་ཤུགས་དྲག་པོ་དང་སྦྱར་ཏེ། རིམ་གཉིས་ཀྱིས་སྐྱ་བ་འོད་ཟེར་དུ་མའི་ཕྲ་དང་ལྡན་པ་རྒྱུན་ཆད་མེད་པར་འདེབས་མཁས་པ། འགྲོ་ཀུན་རྣམ་གྲོལ་ཆེན་པོའི་ངོགས་སུ་ཕྱིན་པར་བྱེད་པའི་བདག་ཉིད་ཆེན་པོ་མཚམས་བཅད་གྲགས་པ་དེའི་རྣམ་པར་ཐར་པ་ཅུང་ཟད་བརྗོད་ན། ཡུལ་དང་རིགས་རྒྱུད་ཡབ་ཡུམ་སོགས་སྔར་རྗེ་རིན་པོ་ཆེ་ཐོག་ཁ་བའི་སྐབས་སུ་སྨོས་པ་ཉིད་ལས། བདག་ཉིད་ཆེན་པོ་འདི་ནི་ངོ་མཚར་བའི་ལྟས་དུ་མ་དང་བཅས་ཏེ། ས་ཕོ་ཁྱིའི་ལོ་ལ་འཁྲུངས་ཏེ།
དེ་ཚེ་མེ་ཏོག་ཆར་ཡང་ལྷ་རྣམས་ཀྱིས། ། དྲི་མེད་མཁའ་ལ་སྤྲིན་ཕུང་འཁྲིགས་པ་བཞིན། ། ས་ཆེན་གཡོ་ཞིང་རོལ་མོའི་ཚོགས་རྣམས་ཀྱང༌། ། འཚེ་ལྡན་མ་ཡི་ཁེངས་པ་འཕྲོག་བྱེད་ལྟར། ། བསྲེག་མཁན་མེད་པར་སྤོས་ཀྱི་ངད་ཀྱང་ལངས། ། ལེགས་བྱས་དཔལ་གྱི་མཐོ་བའི་སྐྱེ་དགུ་རྣམས། ། ཕན་ཚུན་འཚེ་བ་མེད་ཅིང་བདེ་བར་གྱུར། ། གཞན་ཡང་ངོ་འཚར་མང་པོའི་ཕྲེང་བ་ནི། ། གསར་དུ་འཕེལ་ཞིང་དད་པའི་རི་དྭགས་མིག ། བརྒྱན་པའི་ཟློས་གར་ཅི་ཡང་བསྒྱུར་ཞེས་ཐོས། །
དེ་ལྟར་བདག་ཉིད་ཆེན་པོ་དེ་སྐྱེད་གྲགས་པར་གྱུར་ཏེ། རིགས་ཀྱི་སྙེམས་པ་སྤངས་ཏེ་ཡི་གེ་སློབ་པའི་གྲར་ཞུགས་ཤིང་བརྩོན་པ་དང་ལྡན་པར་མཛད་པས། རིང་པོར་མ་ཐོགས་པར་ཡི་གེའི་རིགས་གངས་ཅན་འདིར་འགྱུར་བ་རྣམས་ལ་མཁས་པའི་ཕུལ་དུ་ཕྱིན་པར་མཛད་དེ། དགུང་ལོ་བཅུ་གསུམ་དུ་ཉེ་བ་ན། སྐྱེ་རྒ་ན་འཆིའི་སྡུག་བསྔལ་ལས་ངེས་པར་འབྱུང་བའི་ལམ་གཅིག་པུ་པ། རྒྱལ་བའི་བསྟན་པ་ལ་རབ་ཏུ་འབྱུང་བར་བཞེད་དེ། ཉིད་ཀྱི་གཅེན་པོ་རྒྱལ་དབང་གཉིས་པ་ལྟར་མཁྱེན་བརྩེའི་ཕ་མཐར་བྱོན་པ་དེའི་སྤྱན་སྔར་ཕྱིན་ཏེ། རབ་ཏུ་བྱུང་བའི་མཚན་ཡང་གྲགས་པ་བསོད་ནམས་ཞེས་གསོལ་བར་གྱུར་ཏོ། ། དེ་ནས་རྒྱལ་བའི་གསུང་རབ་རྒྱ་མཚོའི་དོན་ལ་དབང་ཕྱུག་དམ་པའི་ཕ་རོལ་དུ་འབྱོན་པར་བཞེད་ནས། རང་གི་གཅེན་པོ་རིན་པོ་ཆེའི་དྲུང་དུ་དྲག་ལ་རྒྱུན་མི་འཆད་པའི་བརྩོན་འགྲུས་ཀྱིས་ཉིན་མཚན་ཡོལ་བ་མེད་པར།
ཟབ་པ་དང་རྒྱ་ཆེ་བའི་ཆོས་མཛོད་མ་ལུས་པ་གསན་ཅིང་ཆུབ་པར་མཛད་དེ། རིང་པོར་མ་ཐོགས་པར་བཞེད་དོན་མཐར་ཕྱིན་ནས། དགུང་ལོ་བཅུ་བདུན་བཞེས་པའི་ཚེ། ཆོས་རྗེ་ཉིད་ལ་ལོ་གསུམ་གྱིས་སྒྲུབ་པའི་མེ་ཏོག་ཕུལ་ཏེ། དབོན་རིན་པོ་ཆེའི་མཚམས་ཁང་དུ་སྒྲུབ་པ་ལ་རྩེ་གཅིག་ཏུ་བཞུགས་སོ། ། གང་གིས་བརྩོན་འགྲུས་འབར་བའི་མེ་ཆེན་གྱིས། ། བློ་བུར་ཉེས་པའི་ཚང་ཚིང་ཀུན་བསྲེགས་ཏེ། ། ཆོས་རྣམས་རབ་ཏུ་རྣམ་འབྱེད་ལང་ཚོ་མ། ། བདེན་གཉིས་རི་བོའི་རྩེ་མོར་འགྱིང་བཞིན་དུ། ། བསམ་གཏན་ཁང་བུའི་ལྟོ་བ་འོད་ཀྱི་འགེངས། །
མ་ལུས་འགྲོ་བའི་སྣང་བྱེད་ཁྱོད་ཀྱི་གཟི། ། མ་བཟོད་མདའ་ལྔ་པ་ནི་བརྒྱལ་བར་གྱུར། ། དེ་ཕྱིར་བདུད་ལས་རྒྱལ་བ་ཁྱོད་ལ་འདུད། ། ཅེས་སོ། ། དེ་ལྟར་ལོ་གསུམ་གྱི་སྒྲུབ་པ་ཐོན་པའི་རྗེས་སུ་ཆོས་རྗེ་ཉིད་ཀྱིས་མཁན་པོའི་ཐུགས་ཁུར་མཛད་དེ། དགེ་འདུན་གྲངས་ཚང་གི་དབུས་སུ་བསྙེན་རྫོགས་མཛད་པའི་དགེ་སློང་གི་དངོས་པོར་གྱུར་ཅིང༌། གདན་གཅིག་དང་རྡོར་དཀར་གྱི་བརྟུལ་ཞུགས་ལ་གནས་པར་མཛད་དེ། སླར་ཡང་ལོ་བཅུ་གསུམ་གྱི་སྒྲུབ་པའི་དམ་བཅའ་བཞེས་ཏེ། ཟབ་མོའི་རྣལ་འབྱོར་ལ་རྩེ་གཅིག་ཏུ་གཞོལ་བར་མཛད་པའི་དུས་སུ། ཉིན་གཅིག་དགོང་ཐུན་ལ་བབ་པ་ན།
ཤིན་ཏུ་འཇིགས་སུ་རུང་བའི་ཆོ་འཕྲུལ་དྲག་པོ་ཞིག་བྱུང་བའི་མུས་ལ་བརྒྱལ་བ་ལྟར་སོང་འདུག་ཅིང་དེ་ཀའི་མོད་ལ། འགྲོ་བ་རིགས་དྲུག་གི་གནས་མ་ལུས་པ་གཟིགས་ཤིང༌། དེ་དག་གི་སྡུག་བསྔལ་ཡང་ཉམས་སུ་མྱོང་སྙམ་པ་ཞིག་བྱུང་བས་རྐྱེན་བྱས་ནས་ཚད་མེད་པའི་སྙིང་རྗེ་ཆེན་པོ་འཁྲུངས་ནས། ཉིན་ཞག་མང་པོའི་བར་དུ་གསོལ་བ་ཡང་མ་དྲན་པར་སྤྱན་ཆབ་ཆུ་བོའི་རྒྱུན་བཞིན་དུ་ཤོར་བའི་ཚེ། སྐད་ཅིག་ཉིད་ལ་སྐྱེས་བུ་ལག་པ་བརྐྱང་བསྐུམ་གྱི་རྣམ་པས་གངས་རིའི་དུམ་བུ་ལྟར་ཤིན་ཏུ་དཀར་བའི་འཕགས་པ་སྤྱན་རས་གཟིགས་དབང་ཕྱུག་གསུང་ལྷང་ལྷང་བྱོན་པའི་སྣང་བ་ཞིག་ལ་བརྟེན་ནས། སླར་ཡང་ཤིང་ཏུ་དད་པའི་དབང་གིས་བརྒྱལ་བར་གྱུར་པའི་ཚེ། ཉེ་གནས་བྲེད་ནས་ཐོག་ཁ་གསེར་ཁང་དུ་ཞུ་བ་བྱོན་པས། ཆོས་རྗེ་རིན་པོ་ཆེས་མཁྱེན་ནས། ཞུ་མ་དགོས་པར་ཁོང་ལ་གནས་སྦྱོང་གི་རྣམ་པ་ཞིག་ཤར་བས་སྣ་དྲང་དག་པའི་སྣང་བ་བན་བུན་རེ་ཡང་ཤར་ཡོད་པར་འདུག ཁྱོད་རང་སྐྲག་མི་དགོས་སྔོན་གྱི་གྲུབ་ཐོབ་གོང་མ་རྣམས་ཀྱིས་དཀའ་བ་སྤྱད་པས་ལས་ངན་ལྷོངས་པའི་རྟགས་དེ་ལྟ་བུ་བྱུང་ཞིང༌།
ཁོ་བོ་ལ་ཡང་མཚམས་བཅད་པའི་དུས་སུ་སྲན་གྱིས་མི་བཟོད་པའི་ན་ཚ་དང༌། ཀླུ་ནད་ཀྱི་རྣམ་པ་ཞིག་ཀྱང་བྱུང་བ་དེ་འཕགས་པ་སྤྱན་རས་གཟིགས་དབང་ཕྱུག་དང་མཇལ་བའི་སྣང་བ་ཞིག་ལ་བརྟེན་ནས་སོས་ཤིང་ཡོན་ཏན་གྱི་རྣམ་པ་ཅུང་ཟད་ཤར་བ་ཡིན། ཁོང་ལ་ཡང་ཡོན་ཏན་ཅུང་ཟད་སྐྱེས་ཡོད་པར་འདུག་པས་མཐར་མ་ཕྱིན་གྱི་བར་དུ་གསང་བ་གཅེས་གསུངས་ཤིང༌། སླར་ཡང་ཉེ་གནས་མཚམས་ཁང་དུ་བྱོན་ནས་བལྟས་པས་གཟིམ་མལ་སྟོང་པར་འདུག་ཏེ། སྨྲེ་ངག་ཤོར་བས་དེ་ཉིད་དུ་སྣང་བར་གྱུར་ནས། ཁྱོད་ཅི་ཉེས་གསུངས་ཤིང་ཞལ་ཏ་དང་མགུར་མ་ཡང་དཔག་ཏུ་མེད་པ་བྱོན་ཞེས་ཐོས་སོ། ། དེ་ནས་སྤྱན་རས་གཟིགས་ཀྱིས་གཙོ་བོ་དེའི་བ་སྤུའི་བུ་ག་ནས་འོད་ཟེར་བྱེ་བ་ཁྲག་ཁྲིག་མང་པོ་འཕྲོས་པས། སྣོད་བཅུད་ཐམས་ཅད་དག་པ་རབ་འབྱམས་འབའ་ཞིག་ཏུ་ཤར་ཞིང༌། ལོ་འགའ་ཡར་གྱི་བར་དུ་དེ་ཀའི་སྣང་བ་འབའ་ཞིག་གིས་དུས་འདའ་བ་བྱུང་ཞིང༌། དེ་ནས་དུས་རེ་ཤིག་ན་དྲི་མ་མེད་པའི་ཐིག་ལེ་འོད་ཟེར་ཁ་དོག་རྣམ་པ་ལྔ་འཕྲོ་བ་མཐེ་བོང་ཙམ་ཞིག་གི་ནང་དུ།
ཆོས་རྗེ་རིན་པོ་ཆེ་གཙོ་བྱས་པའི་བཀའ་བརྒྱུད་བླ་མའི་ཞིང་ཁམས་དུ་མ་དང༌། རྒྱལ་བའི་ཞིང་ཁམས་རབ་འབྱམས་ཐམས་ཅད་གསལ་ལ་མ་འདྲེས་ཤིང་ཡོངས་སུ་རྫོགས་པར་གཟིགས་ཏེ། ཐུགས་དགོངས་ལ་རྡུལ་གཅིག་སྟེང་ན་རྡུལ་སྙེད་སངས་རྒྱས་རྣམས། ། ཞེས་པ་ཡང་འདི་ལྟ་བུ་ཡིན་པར་འདུག་དགོངས་པའི་སྐད་ཅིག་གཉིས་པ་བླ་མ་དང་རང་སེམས་སངས་རྒྱས་གསུམ། དབྱེར་མེད་དུ་རྟོགས་པས་དུས་མཐའི་མོས་གུས་རྩལ་རྫོགས་ཏེ། གཉུག་མ་ལྷན་ཅིག་སྐྱེས་པའི་ཡེ་ཤེས་མངོན་དུ་གྱུར་ནས་མཆོག་གི་དངོས་གྲུབ་བརྙེས་སོ། ། དེ་ནས་བླ་མ་དང་ཡི་དམ་གྱི་ཚོགས་མང་པོས་འགྲོ་དོན་གྱིས་ཤིག་པར་ལུང་བསྟན་ཏེ། ཐུན་བར་ཐམས་ཅད་ལ་བུག་སྒོའི་ནང་ནས་ཞལ་ཡོལ་ཡོད་པའི་སར་བཞུགས་ཏེ་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོས་རིམ་བཞིན་དུ་མཆོག་དམན་གྱི་གདུལ་བྱ་རྣམས་རང་རང་གི་ཡིད་ཀྱི་མཚོ་གང་བར་མཛད་དེ། རིམ་པ་ལྟར་བུ་ཆེན་དང་སློབ་མའི་ཚོགས་ཀྱིས་བསྟི་གནས་ཐམས་ཅད་གང་བར་གྱུར་ཅིང༌། དེ་དག་གིས་སྙན་པའི་དྲི་བཞོན་གྱི་ཕྱོགས་ཐམས་ཅད་ཁྱབ་པར་གྱུར་ཏེ།
འཛམ་བུའི་གླིང་གི་རིགས་སད་པའི་སྐྱེས་བུ་ཐམས་ཅད་པདྨའི་མཚོ་ཡིད་དུ་འོང་བ་ལ། ངང་པའི་ཚོགས་འདུ་བ་བཞིན་དུ་འབྲི་གུང་བྱང་ཆུབ་ཀྱི་གླིང་འདིར་འདུས་པར་གྱུར་ཏེ། ཆོས་དང་ཟང་ཟིང་གི་ལོངས་སྤྱོད་ཕུན་སུམ་ཚོགས་པ་དགའ་ལྡན་གྱི་གནས་བཞིན་དུ་དར་བར་གྱུར་ཏོ། ། དེར་གནས་པའི་སྐྱེ་དགུ་ཐམས་ཅད་ཀྱང་ཕན་ཚུན་རྣམ་པར་འཚེ་བ་ཐམས་ཅད་དང་བྲལ་ཏེ་ཐར་པའི་གླིང་དུ་བདེ་བར་ཕྱིན་པ་འབའ་ཞིག་གོ། ། དགའ་ལྡན་ལྷ་ཡི་ཕོ་བྲང་གི། ། སྐྱེ་དགུ་ཐམས་ཅད་བདེ་བ་ལྟར། ། འབྲི་གུང་བྱང་ཆུབ་གླིང་མཆོག་འདིར། ། བདག་ཉིད་ཆེན་པོ་འདི་ཡི་མཐུས། ། སྐྱེ་དགུ་ཐམས་ཅད་བདེ་ཞིང་སྐྱིད། ། ཨེ་མ་ངོ་མཚར་མི་ཆེ་འམ། །
ཞེས་འདི་ན་སྨྲའོ། ། དེ་ནས་རིམ་པ་ལྟར་ཆོས་ཀྱི་རྗེ་རིན་པོ་ཆེ་ཐོག་ཁ་བ་རིན་ཆེན་སེང་གེ་ཞེས་ཡོངས་སུ་གྲགས་པ་ཉིད་སྤྲུལ་པའི་དཀྱིལ་འཁོར་བསྡུས་པའི་ཐུགས་དགོངས་རྫོགས་བྱེད་རྣམས་ལེགས་པར་གྲུབ་ནས་དགུང་ལོ་བཞི་བཅུ་ཞེ་བདུན་པ། ཤིང་ཕོ་སྤྲེའུའི་ལོ་ལ་འཇིག་རྟེན་གསུམ་གྱི་མགོན་པོའི་ཆོས་ཀྱི་སེང་གེའི་ཁྲི་ལ་བཀོད་དེ། དགེ་འདུན་ཁྲི་ཕྲག་དུ་མས་མེ་ཏོག་འཐོར་བའི་ཚེ། ལྷ་རྣམས་ཀྱིས་ཀྱང་ནམ་མཁའ་ནས་མེ་ཏོག་གི་ཆར་ཆེན་པོ་ཕབ་སྟེ། སིལ་སྙན་གྱི་སྒྲ་དཔག་ཏུ་མེད་པ་དང་བཅས་པའི་གླུ་དབྱངས་དང༌། ག་ཞའི་སྒྲ་ཆེན་པོ་བྱུང་བ་ནི་དེར་གནས་པའི་སྐྱེ་དགུ་ཐམས་ཅད་ཀྱིས་ཐོས་ཤིང༌། ངོ་མཚར་དུ་གྱུར་ཏོ། ། དེ་ནས་ཚོགས་ཀྱི་དཀྱིལ་འཁོར་དུ་སེང་གེའི་སྒྲ་ཆེན་པོས་འཇིག་རྟེན་གསུམ་གྱི་མགོན་པོའི་ཆོས་མཛོད་ཐམས་ཅད་བསྒྲགས་ཏེ། རྒོལ་ངན་གྱི་ཝ་ཚོགས་ཐམས་ཅད་སྐྲག་པར་མཛད་ཅིང༌།
ཡང་དག་པའི་ལམ་ཉམས་སུ་ལེན་པར་བྱེད་པའི་སྒོམ་ཆེན་སེང་གེའི་རྒྱལ་པོ་དང་འདྲ་བ་རྣམས་ཀྱིས། གངས་རིའི་ཁྲོད་འདི་ཐམས་ཅད་གཏམས་པ་བཞིན་དུ་མཛད་དོ། ། དེ་གའི་ལོ་ལ་སྤྲུལ་པའི་བཟོ་བོ་བི་ཤྭ་ཀརྨའི་རིག་བྱེད་ལ་འགོང་བར་ནུས་པའི་རིག་བྱེད་པ་རྣམས་ཀྱིས་རིན་པོ་ཆེ་སྣ་བདུན་ལས་བྱས་པའི་བཀྲ་ཤིས་སྒོ་མང་གསེར་གྱི་ལྷུན་པོ་དང་འདྲ་བ་ལོ་གཅིག་གི་ནང་དུ་གྲུབ་པར་གྱུར་པ་ཡང་རྨད་དུ་བྱུང་བའི་མཛད་པའོ། ། བྱེ་བྲག་ཏུ་གོང་མ་རྣམས་ཀྱི་སྲོལ་བཟང་པོ་གནས་གསུམ་རི་བོའི་ཁྲོད་དུ་སྒོམ་ཆེན་སྟོང་ལས་མི་ཉུང་བ། མཁོ་བའི་ཡོ་བྱད་དུ་མ་དང་ལྡན་པར་བྱས་ཏེ་བརྫངས་ཤིང༌། གླིང་མཆོག་འདི་ཉིད་ཀྱང་བསླབ་པ་གསུམ་གྱི་ནོར་དང་ལྡན་པའི་དགེ་འདུན་ཁྲི་ཕྲག་མང་པོས་མཛེས་པར་མཛད་ཅིང༌། ཕལ་ཆེར་སྨྲ་བཅད་དང་འདག་སྦྱར་གྱི་བརྟུལ་ཞུགས་ཀྱིས་གནས་པ་འབའ་ཞིག་གོ། ། དེ་ལྟར་ལོ་གསུམ་གྱི་བར་དུ་ཚོགས་ཀྱི་དཀྱིལ་འཁོར་བསྐྱངས་ཤིང༌། ཐུབ་པའི་བསྟན་པ་ལ་བྱ་བ་རླབས་པོ་ཆེ་ནི་མཛད། གདུལ་བྱའི་སྐྱེ་བོ་དཔག་ཏུ་མེད་པ་བཤད་སྒྲུབ་ཀྱི་སྒོ་ནས་སྨིན་ཅིང་གྲོལ་བར་མཛད་དེ།
སྐུ་དེས་འདུལ་བར་བྱ་བ་རྣམས་ཡོངས་སུ་རྫོགས་ནས། ལྕགས་ཕོ་ཁྱིའི་ལོ་སྟོན་ཟླ་ར་བའི་ཚེས་བཅུ་བཞི་ལ་ཡོངས་སུ་མྱ་ངན་ལས་འདས་སོ། ། ཨེ་མ་མི་མཆོག་གྲགས་པའི་གཟི་འོད་འབར་བ་ཁྱོད། ། ལེགས་བྱས་སྐྱེ་དགུ་རྣམས་ཀྱི་དཔལ་དུ་ནི། ། ཡུན་རིང་མི་བཞུགས་གཤེགས་པ་འདི་ཅི་ཞིག ། ད་དུང་བསོད་ནམས་ལྡན་པ་ཁྱོད་ཀྱི་སྐུ། ། སྨོན་ལམ་མྱུར་འགྲོ་བདུན་གྱིས་ལེགས་བརྒྱན་ཤིང༌། ། མཁྱེན་དང་བརྩེ་བའི་འོད་ཟེར་སྟོང་གིས་བསྐོར། ། བདག་ཅག་མི་མཇེད་ཞིང་འདིར་ཡུན་རིང་དུ། ། གདུལ་བྱའི་པད་ཚལ་རྒྱས་པར་མཛད་དུ་གསོལ། །
དེ་ལྟར་ཆོས་རྗེ་མཚམས་བཅད་པ་གྲགས་པ་བསོད་ནམས་ཀྱི་རྣམ་པར་ཐར་པ་ཟུར་ཙམ་བཀོད་པ་འདི་ཉིད་དད་པ་དང་ལྡན་པའི་སྐྱེས་བུ་འགའ་ཞིག་ལ་ཕན་པའི་ཕྱིར་ཀུན་དགའི་མིང་ཅན་བདག་གིས་བགྱིས་པའོ།། །། ༄། །བཅུ་གཉིས་རིན་པོ་ཆེའི་རྣམ་ཐར་ཉི་མ་སྟོང་གི་གཟི་འོད།། ཨོཾ་སྭ་སྟི། སྟོང་དང་སྙིང་རྗེ་དབྱེར་མེད་རྡོ་རྗེའི་སྐུ། ། ཚེ་གཅིག་ཉིད་ལ་བརྙེས་པའི་སྐྱེས་བུ་གང༌། ། གང་གིས་བསྟེན་ན་དགོས་འདོད་རིན་ཆེན་མཆོག ། འབད་པ་མེད་པར་སྩོལ་བར་མཛད་པ་ལས། ། འཕགས་པའི་ཡུལ་དུ་གྲུབ་ཆེན་ས་ར་ཧ། ། གངས་རིའི་ཁྲོད་འདིར་རྡོ་རྗེ་རིན་ཆེན་ཞེས། ། ཡོངས་གྲགས་སྐྱེ་དགུའི་མགོན་ཁྱོད་ལ་ཕྱག་འཚལ། །
ཁྱོད་ཀྱི་རྣམ་ཐར་ཉི་མ་སྟོང་གི་གཟི། ། འབར་བའི་གཏིང་མཐའ་འཚོལ་བར་སུ་ཡིས་ནུས། ། དེ་ལྟ་མོད་ནའང་ཚུ་རོལ་མཐོང་ཚུལ་ཙམ། ། དད་པའི་དབང་གིས་བདག་བློ་ཆེར་གཡོས་པས། ། གཞན་ལ་ཕན་ཕྱིར་ཅུང་ཟད་འདིར་བརྗོད་བྱ། ། དེ་ཡང་བདག་ཅག་ལ་སོགས་པའི་སེམས་ཅན་ལེགས་ཉེས་འབྱེད་པའི་བློ་གྲོས་ཞན་ཅིང༌། འཁོར་བའི་འབྲོག་དགོན་པ་འཇིགས་སུ་རུང་བར་འཐོམས་པར་གྱུར་པའི་མགོན་དང་སྐྱབས་དང་དཔུང་གཉེན་གཅིག་པུ་པ། ཆོས་ཀྱི་རྗེ་རིན་པོ་ཆེའི་དུས་ནས་མཚན་དུ་གསོལ་བ། བཅུ་གཉིས་པ་མཚན་དངོས་རྡོ་རྗེ་རིན་ཆེན་ཞེས་གྲགས་པ་དེའི་འཁྲུངས་པའི་ཡུལ་འཇོན་མ་ཞེས་བྱ་བ་བཀྲ་ཤིས་པའི་དགེ་མཚན་དུ་མ་དང་ལྡན་ཞིང་སྐྱེ་བོ་ཕལ་པོ་ཆེའི་མདུན་སར་གྱུར་པ་དེར། གཅུང་ཨ་ནུ་རྒྱལ་ཞེས་བྱ་བ་དེ་ཉིད་ཀྱི་ཕོ་བྲང་བདེ་བའི་ལོངས་སྤྱོད་དུ་མ་དང་ལྡན་པ་དེར།
རིགས་ཀྱི་སྲས་རྣམ་པ་གསུམ་འཁྲུངས་ཏེ། དེ་དག་གི་མཚན་ཡང་རིམ་པ་ལྟར་སྨོས་ན། རྡོ་རྗེ་རྒྱལ་མཚན། བསོད་ནམས་རྡོ་རྗེ། དཀོན་མཆོག་ཚེས་དང་གསུམ་ཡིན་ཞེས་གྲགས་སོ། ། དེ་དག་གི་ནང་ན་མཆོག་ཏུ་གྱུར་པ་འཇིག་རྟེན་ལུགས་ཀྱི་བསྟན་བཅོས་དང་ཁོང་རྩིས་ཐམས་ཅད་ཀྱི་ཕ་རོལ་ཏུ་སོན་ཞིང༌། རང་བཞིན་གྱིས་བྱམས་པ་དང་སྙིང་རྗེའི་ལུས་སྟོབས་རབ་ཏུ་རྒྱས་ཤིང༌། ལོངས་སྤྱོད་དང་གཏོང་ཕོད་ཀྱི་རྒྱན་དང་ལྡན་པ། སྐྱེ་བོ་ཕོངས་པ་གང་གིས་མཐོང་ན། སྐོམ་པའི་ཤུགས་ཀྱི་གདུངས་བའི་སྐྱེས་བུ་དག་གིས་དྭངས་ཤིང་བསིལ་བའི་ཆུ་ཀླུང་མཐོང་བ་བཞིན་དུ།
ཡིད་ཐེ་ཚོམ་མེད་པར་དཔྱིད་ཀྱི་དཔལ་འབྱོར་སྟེར་བར་ནུས་པ། དཔོན་རྒྱུད་པ་རྡོ་རྗེ་རྒྱལ་མཚན་ཞེས་བྱ་བའི་ཁབ་ཏུ་མཚུངས་མེད་ཀྱི་སྐྱེས་བུ་དམ་པ་བཞི་འཁྲུངས་པའི་ཆེ་ཤོས་བདག་ཉིད་ཆེན་པོ་རྡོ་རྗེ་རིན་ཆེན་དང༌། དེ་འོག་ནི་འཆད་པར་འགྱུར་བའི་རྗེ་བཙུན་རྡོ་རྗེ་རྒྱལ་པོ། ཆུང་ལྟག་མ་ནི་སེམས་དཔའ་ཆེན་པོ་རྡོ་རྗེ་དཔལ་བྱ་བ་དང༌། གཅུང་པོ་ནི་བདག་ཉིད་ཆེན་པོ་ཀུན་དགའ་རྒྱལ་མཚན་ཞེས་གྲགས་པ་དང༌། རྣམ་པ་བཞི་ལས། འདིར་སྨོས་པ་སྐབས་སུ་བབ་པའི་བདག་ཉིད་ཆེན་པོ་རྡོ་རྗེ་རིན་ཆེན་ཞེས་ཡོངས་སུ་གྲགས་པ་འདི་ཉིད། ས་ཕོ་སྟག་གི་ལོ་ལ་ངོ་མཚར་བའི་ལྟས་ཀྱི་རྣམ་པ་རྒྱལ་བུ་དོན་ཐམས་ཅད་གྲུབ་པ་དང་མཚུངས་པའི་དགེ་མཚན་དུ་མ་དང་བཅས་སྟེ། ནག་པ་ཟླ་བའི་ཚེས་བཅུ་བཞི་ལ་འཁྲུངས་པར་གྱུར་ཏེ། འཁྲུངས་མ་ཐག་ཏུ་དབྱངས་གསལ་གྱི་ཡི་གེ་རྣམས་གོ་རིམ་མ་འཁྲུགས་པར་གསུངས་ཤིང༌།
ཡུམ་ལ་ཡང་སྐུ་ཁམས་བདེ་འམ། སྙུན་མ་མཆིས་སམ་གསུངས་པ་དང༌། ཡུམ་དང་མཆོད་གནས་ལ་སོགས་པ་ཐམས་ཅད་ཐེ་ཚོམ་དུ་གྱུར་ཅིང༌། ཆོས་རྗེའི་དྲུང་དུ་ཞུ་བར་བཏང་བས། དེ་ནི་སྤྲུལ་པའི་སྐུ་བསམས་བཞིན་དུ་འགྲོ་བའི་དོན་ལ་བྱོན་པ་ཡིན་པས། ཐེ་ཚོམ་མ་བྱེད་པར་གུས་པའི་སྟོབས་ཆེན་པོས་ཞབས་འབྲིང་སྒྲུབས་ཤིག དེ་ལྟ་བས་ན་སྐྱེས་བུ་དམ་པ་འདིས་རང་གཞན་ཐམས་ཅད་ལ་ཕན་པ་དང་བདེ་བ་རྒྱ་ཆེན་པོ་འབྱུང་བར་འགྱུར་རོ། ། ཞེས་གསུངས་ཤིང་མཆོད་པའི་ཡོ་བྱད་དུ་མ་ཞིག་ཀྱང་གནང་བར་གྱུར་ཏོ། ། གངས་ཅན་རི་བོ་དཀར་བའི་རྩེ་མོར་ནི། ། ཁྱོད་སྐུ་བདུད་རྩིའི་འོད་ཅན་འདི་ཤར་བས། །
ནམ་མཁའི་ཁམས་ཀུན་དཀར་པོ་ཉིད་དུ་ནི། ། གྱུར་ཅིང་ལྷག་བསམ་དཀར་པོའི་ཕྲིན་ལས་ཀྱིས། ། འགྲོ་ཀུན་སྡིག་མེད་དཀར་པོའི་འབྲས་བཟང་ནི། ། འགྲུབ་པར་བྱེད་པའང་ཁྱོད་སྐུ་དཀར་བའི་གཟི། ། ཡིན་ཕྱིར་ཁྱོད་ལ་རྟག་ཏུ་སྐྱབས་སུ་མཆི། ། ཞེས་འདི་ན་སྨྲའོ། ། དེ་ནས་རིམ་གྱིས་ཆོས་རྗེ་ཉིད་ཀྱི་བཀས་བསྐུལ་ཞིང་ཕུན་སུམ་ཚོགས་པའི་ཞབས་ཏོག་གི་བསྐྱེད་བསྲིངས་ཏེ། དགུང་ལོ་དྲུག་ཏུ་ཉེ་བ་ན་ཆོས་ཀྱི་རྗེ་རིན་པོ་མཚམས་བཅད་སྤྱན་སྔར་གདན་འདྲེན་མཛད་ནས། འཇིག་རྟེན་གསུམ་གྱི་མགོན་པོའི་ཆོས་མཛོད་ཐམས་ཅད་ལོ་གཉིས་ཀྱི་ནང་དུ་གྲུབ་པར་མཛད་དེ། བྱིན་རླབས་ཀྱི་བཀའ་ཐམས་ཅད་གཏད་ནས།
ཇོ་གནུབས་ཀྱི་དབོན་པོ་རྡོ་རྗེ་ཡེ་ཤེས་ཞེས་བྱ་བ། རྗེ་འདི་ཉིད་ཀྱི་ཞབས་འབྲིང་བ་དང་འབྲི་གུང་བྱང་ཆུབ་གླིང་འདིའི་བསྟན་པའི་བདག་གཉེར་ལ་བསྐོས་ནས། མྱ་ངན་ལས་འདས་པའི་འོག་ཏུ་ཇོ་གནུབས་དབོན་པོས་ལོ་ལྔའི་བར་དུ་གདན་སའི་ཁུར་མཛད་པའི་བོད་ཁམས་ཀྱི་སྐྱེ་བོ་ཁྲེལ་མེད་ཅིང་མདའ་ལྔ་པའི་ལྕགས་ཀྱུས་སྙིང་ལ་ཟིན་པ་འགའ་ཞིག་བློ་མཐུན་གཅིག་ཏུ་བྱས་ཏེ། གོང་མ་སེ་ཆེན་རྒྱལ་པོ་ཞེས་བྱ་བའི་སྙན་དུ་ཕྲ་མ་བཅུག་པ་ལ་བརྟེན་ནས། གོང་མ་དེའི་བཀས་བསྐུལ་བའི་མཐའ་དམག་གི་དཔུང་ཆེན་པོས། འབྲི་གུང་བྱང་ཆུབ་གླིང་དུ་གནས་པའི་དགེ་འདུན་མང་པོ་མཐར་བྱེད་ཀྱི་ལྟོ་བར་བཅུག་ཅིང༌། གླིང་རིན་པོ་ཆེ་ཡང་མེ་ལྷའི་དགའ་སྟོན་དུ་བྱས་ཤིང་སྒོ་མང་བདུན་དང་བཅས་པའི་རྟེན་གསུམ་རྣམས་ཞུགས་ལ་བཞེས་པར་བྱས་སོ། ། དེའི་ཚེ་དགེ་འདུན་ཁྲི་ཕྲག་ལྷག་ཙམ་ངང་པའི་རྒྱལ་པོ་འདབ་མ་བརྐྱང་པ་ལྟར་ཆུ་འཕན་གྱི་རྩེ་མོའི་ངོས་ལ་འཕུར་ཞིང་མཁའ་སྤྱོད་དུ་གཤེགས་སོ། ། དེ་དུས་གནུབས་བན་རྡོ་རྗེ་ཡེ་ཤེས་ཀྱིས་རྗེ་བཙུན་དམ་པ་འདི་ཉིད་སྐུ་མཆེད་དང༌། དེ་བཞིན་གཤེགས་པའི་རིང་བསྲེལ་གྱི་ཚོགས་དང་བཅས་པ་སྤྱན་དྲངས་ཏེ།
ཀོང་པོའི་ཕྱོགས་སུ་བྲོས་སོ། ། ཀྱེ་ཧུད་སྙིགས་དུས་སྐྱེ་བོ་དུག་ལྔ་འབར་བའི་མེས། ། སྒྲུབ་བརྒྱུད་བསྟན་པའི་ལྗོན་ཤིང་སྲེག་པའི་ཚེ། ། ཐུགས་རྗེའི་སྤྲིན་གྱི་ཕྲེང་བ་དང་ལྡན་པའི། ། བཀའ་བརྒྱུད་བླ་མའི་ཚོགས་རྣམས་གང་དུ་གཤེགས། ། ཡི་དམ་ལྷ་རྣམས་ཐུགས་ཐག་རིང་ངམ་ཅི། ། ཆོས་སྐྱོང་རྣམས་ཀྱི་མཐུ་སྟོབས་གང་དུ་ཐལ། ། འདི་འདྲའི་དུས་ན་རྫུ་འཕྲུལ་མི་སྟོན་ན། ། རྫུ་འཕྲུལ་ལྡན་པའི་དགོས་པ་ཅི་ཞིག་ལགས། ། འོན་ཀྱང་བདག་ཅག་སྐལ་པ་མེད་པས་ནོངས། །
ཁྱོད་ཀྱི་རྫུ་འཕྲུལ་གསལ་བའི་ཆུ་རྒྱུན་གྱིས། ། རླན་པའི་སྒྲུབ་བརྒྱུད་དཔག་བསམ་ལྗོན་པ་གང༌། ། སྲིད་མཐའི་བར་དུ་མེ་ཏོག་འབྲས་བུའི་ཁུར། ། སྩོལ་བར་མཛད་པའི་སྐལ་བཟང་འགྲོ་བའི་རྒྱན། ། ཞེས་འདི་ན་སྨྲའོ། ། དེ་ལྟར་རྗེ་རིན་པོ་ཆེ་འདི་དགུང་ལོ་བཅུ་གཅིག་པ་ལ་ཀོང་ཡུལ་དུ་བྱོན་ཞིང་དེ་དུས་དགོན་པ་དབོན་པོ་ཞེས་བྱ་བས། སྟོད་དུ་ཐོན་ནས། ཧོར་གྱི་དམག་མང་པོ་བསྐུལ་ཏེ། རྒྱ་ཧོར་གྱི་འཇམ་ཁ་ཕལ་ཆེར་བཅད་པས། ཏི་ཤྲཱི་གྲགས་པ་འོད་ཟེར་གྱིས་གོང་མ་ལ་ཞུ་བ་ཕུལ་ནས་འཇའ་ས་དང༌།
གནང་སྦྱིན་དཔག་ཏུ་མེད་པ་མཛད་དེ། འབྲི་གུང་གི་ཁྲི་སྐོར་ཐམས་ཅད་ཚགས་ཚུད་མཛད་ཅིང༌། འཇགས་སུ་བཅུག་ནས་རྗེ་རིན་པོ་ཆེ་འདི་ཉིད་སྐུ་མཆེད་ཀྱང༌། ཀོང་པོ་ནས་སྤྱན་དྲངས་ཤིང༌། འབྲི་གུང་གི་གླིང་རིན་པོ་ཆེ་འདི་ཉིད་གསོས་ཤིག་པའི་ཞལ་བཀོད་དང༌། རྗེ་བཙུན་འདི་ཉིད་ཀྱང་དགུང་ལོ་བཅུ་གསུམ་བཞེས་པའི་སྟེང་དུ་རིན་པོ་ཆེའི་མཚན་གསོལ་ཏེ། ལོ་འགའ་ཡར་གྱི་བར་དུ་མཚེའུ་ཁ་བདེ་ལྡན་གྱི་གཙུག་ལག་ཁང་དུ་སྟན་ཕབ་ནས་ཐོས་བསམ་གྱི་སྒྲོ་འདོགས་ཐམས་ཅད་བཅད་ཅིང༌། བདེ་བར་གཤེགས་པའི་གསུང་རབ་ཀྱི་དོན་ལ་བློ་གྲོས་ཀྱི་སྣང་བ་ཕྱོགས་མེད་དུ་རྒྱས་པར་གྱུར་ཏེ། དགུང་ལོ་བཅུ་དགུ་པ་ས་མོ་ལུག་གི་ལོ་འབྲི་གུང་བྱང་ཆུབ་གླིང་གསོ་བར་མཛད་ཅིང༌། ཐོག་མར་སྟོན་པའི་དངུལ་སྐུ་བཀྲ་ཤིས་འོད་འབར་ཞེས་བྱ་བ་སྐྱོབ་པ་འཇིག་རྟེན་གསུམ་གྱི་མགོན་པོ་ཉིད་ཀྱི་ཐུགས་དགོངས་རྫོགས་བྱེད་ལ་དམིགས་ནས་གྲུབ་པར་མཛད་ཅིང༌།
དེའི་རབ་ཏུ་གནས་པ་ལ་དགེ་འདུན་ཚོགས་བསྡུས་པ་ཁྲི་སྐོར་ཙམ་འདུས་པར་གྱུར་ཏེ། ཐུབ་པ་རབ་ཏུ་གནས་པ་ཚར་བའི་རྗེས་སུ་དགེ་འདུན་རྣམས་རང་རང་གི་བསམ་གཏན་ཁང་བུ་བཞེངས་པ་དང༌། མ་འགག་པའི་གདུང་རྒྱུད་སློབ་དཔོན་ཡེ་ཤེས་དཔལ་ཞེས་བྱ་བ་ཁྲི་སྐོར་གྱི་བདག་པོར་བསྐོས། མ་སྡེ་རྣམས་ཀྱི་བླ་མའི་གཟིམ་སྤྱིལ་ཐོག་ཁ་གསེར་ཁང༌། བཀྲ་ཤིས་སྒོ་མང་ལ་སོགས་པའི་གཙུག་ལག་ཁང་རྣམས་ལོ་བདུན་གྱི་ནང་དུ་གྲུབ་པར་མཛད་ཅིང༌། དེ་ནས་རིན་པོ་ཆེ་སྣ་འདུན་ལས་གྲུབ་པའི་བཀྲ་ཤིས་ཀྱི་སྒོ་མང་ལ་སོགས་པའི་ངོ་མཚར་བའི་རྟེན་གསུམ་གསར་བུ་དུ་མ་རྣམས་བཞེངས། གསེར་ཁང་ཆོས་རྗེ་དང་མཆོད་རྟེན་འཛམ་གླིང་རྒྱན་ལ་སོགས་པའི་མེ་རྡུགས་མ་རྣམས་ལ་ཡང་རབ་གནས་གནང་ཞིང༌། གསེར་གྱི་ལྡེ་གུས་བྱུགས་ཏེ་སྐྱེ་དགུ་རྣམས་ཀྱི་ཚོགས་གཉིས་ཀྱི་མངའ་ཐང་ཆེན་པོས་ནམ་མཁའི་ཁམས་ཡོངས་སུ་གང་བར་མཛད་དོ། ། ཨེ་མ་སྐྱོབ་པ་མཚུངས་མེད་ཆོས་ཀྱི་རྗེ། ། འཇིག་རྟེན་གསུམ་གྱི་མགོན་པོ་དེ་ཉིད་ཀྱིས། །
རིང་ལུགས་བསྟན་པའི་བཀའ་སྲོལ་གསོ་བ་ལ། ། སླར་ཡང་འཇིག་རྟེན་མགོན་པོ་གཉིས་པ་ཉིད། ། རྡོ་རྗེའི་མཚན་ཅན་དགོས་འདོད་འབྱུང་བ་ཁྱོད། ། མི་མཇེད་འདི་ན་འགྲན་པའི་ཟླ་བྲལ་བ། ། སྤྲུལ་པའི་སྐྱེས་མཆོག་ཁྱོད་ལ་ཕྱག་འཚལ་ལོ། ། དེ་ལྟར་དམ་པ་འདིས། འབྲི་གུང་བྱང་ཆུབ་ཀྱི་གླིང་འདི་གསོ་བར་མཛད་པའི་དུས་སུ་འཕགས་པ་སྤྱན་རས་གཟིགས་ཀྱི་རྣམ་སྤྲུལ་རྗེ་དུས་གསུམ་མཁྱེན་པ་ནས་བགྲངས་པའི། ཞྭ་ནག་གི་ཅོད་པན་འཛིན་པ་གསུམ་པ་རང་བྱུང་རྡོ་རྗེ་ཞེས་བྱ་བས། རྗེ་རིན་པོ་འདི་ཉིད་བྲམ་ཟེ་ཆེན་པོ་ས་ར་ཧར་དངོས་སུ་གཟིགས་ཤིང་དེ་ཉིད་ལ་འདུད་པ་དང༌། གླིང་རིན་པོ་ཆེ་གསོས་པའི་དགའ་སྟོན་ལ་གསེར་སྲང་བཅུ་གསུམ།
ཟ་འོག་ཡུག་ལྔ་ལ་སོགས་པའི་དངོས་པོའི་འབུལ་བ་དཔག་ཏུ་མེད་པ་དང་བཅས་པའི་ཞུ་ཡིག་ཕུལ་བའི་དོན་ནི། མི་ཁོ་བོ་བདག་གིས་མཐོང་ཚུལ་ལ། ཁྱེད་ས་ར་ཧ་པ་ཡིན་པར་མཐོང༌། ། དེ་ཕྱིར་བྱིན་གྱིས་བརླབས་པ་དང༌། ། ཁྱོད་ལ་རྣམ་ཐར་རྟོགས་པ་ཡི། ། ཁྲི་ལ་བླངས་པའི་གསུང་སྒྲོས་ཤིག ། མི་བདག་ལ་བཀའ་དྲིན་སྐྱོང་བར་ཞུ། ། འབྲི་གུང་རིན་ཆེན་བསྐྱེད་མོས་ཀྱི། ། ཚལ་བཟང་སྐྱོང་བར་བྱེད་པ་ལ། ། ཉིན་མོའི་མགོན་ཁྱོད་སྲིད་མཐའི་བར། །
བཞུགས་ཤིང་བསྟན་པའི་སྒྲོན་མེ་མཛོད། ། ཅེས་ཞུས་པའི་སྐྱེས་ལན་དུ་མགུར་གསུངས་པ། རྗེ་བླ་མ་རྣམས་ལ་ཕྱག་འཚལ་ལོ། ། ཁྱོད་མཁས་པའི་དཔལ་གྱི་མངོན་པར་མཐོ། ། གྲུབ་པའི་རྒྱན་གྱིས་རབ་ཏུ་མཛེས། ། དེ་ཕྱིར་ཁྱོད་ཀྱིས་ཞུས་པའི་ལན། ། ཅུང་ཟད་ཙམ་གཅིག་འདིར་བརྗོད་བྱ། ། དལ་འབྱོར་མི་ལུས་རིན་ཆེན་འདི། ། དོན་མེད་བྱེད་པར་ཕངས་སྙམ་ནས། ། བྱ་བ་བཏང་ནས་ཉམས་སུ་བླངས། །
དུས་དེང་སང་རང་གཞན་དོན་གཉིས་གྲུབ། ། རྟོགས་ལྡན་བླ་མ་ཆོས་ཀྱི་སྐུ། ། དེ་གཡག་འགྲོགས་བྱེད་པར་ཕངས་སྙམ་ནས། ། མོས་གུས་ངང་ནས་གསོལ་བ་བཏབ། ། དུས་དེང་སང་བྱིན་རླབས་ཆར་རྒྱུན་ཕེབས། ། སྒོམ་པ་ཕྱག་རྒྱ་ཆེན་པོ་འདི། ། ཞི་གནས་ཐུན་སྒོམ་ཕངས་སྙམ་ནས། ། ཐ་མལ་ཤེས་པ་གང་བྱུང་བསྐྱངས། ། དུས་དེང་སང་སྤྱོད་ལམ་ཀུན་དང་འདྲེས། ། སྤྱོད་པ་ཤུགས་འབྱུང་འགག་མེད་འདི། །
ཚུལ་ཆོས་བྱ་རུ་ཕངས་སྙམ་ནས། ། ལྷུག་པའི་ངང་ནས་ཉམས་སུ་བླངས། ། དུས་དེང་སང་ཞེན་པ་ཀུན་དང་བྲལ། ། འབྲས་བུ་ཚེ་གཅིག་སངས་རྒྱས་འདི། ། ཉམས་ལེན་ཡེངས་སུ་ཕངས་སྙམ་ནས། ། གཉུག་མའི་ངང་ལ་གཅིག་ཤར་བྱས། ། དུས་དེང་སང་སྣང་སྲིད་ཆོས་སྐུར་ཤར། ། གདམས་ངག་གཅིག་ཤེས་ཀུན་གྲོལ་འདི། ། བརྒྱུད་པ་འཆད་པར་ཕངས་སྙམ་ནས། ། ཉམས་མྱོང་ངང་ནས་སློབ་མ་བསྐྱངས། །
དུས་དེང་སང་རྟོགས་ལྡན་ཚོགས་ཀྱིས་བསྐོར། ། ཕ་ཆོས་རྗེ་རིན་ཆེན་གྱི་བུ་རྒྱུད་འདི། ། བཀའ་བརྒྱུད་བསྟན་པའི་སྲོག་ཤིང་ཡིན། ། སྤྲུལ་པ་འཛམ་གླིང་ཀུན་ན་ཡོད། ། ཁྱོད་ཀྱང་ཁོ་བོའི་སྤྲུལ་པ་ཡིན། ། དོན་དེ་ལྟར་ཉམས་སུ་ལེན་པར་གྱིས། ། ཞེས་སོགས་ཆོས་སྐྱེས་དུ་མ་དང་བཅས་པའི་བཀའ་སྩལ་ཕེབས་ཏེ། སླར་ཡང་རྗེ་རང་བྱུང་རྡོ་རྗེ་ཉིད་མངོན་པར་དད་དེ། གུས་པའི་ཤུགས་ཀྱི་གསོལ་འདེབས་འགྱུར་མེད་བླ་མ་ཞེས་བྱ་བ་དང༌། ཟང་ཟིང་གི་ལོངས་སྤྱོད་དཔག་ཏུ་མེད་པའི་འབུལ་བ་མཛད་དོ། །
དེ་ནས་དགུང་ལོ་ཉེར་གཅིག་པ་ལ་བླ་མའི་གཟིམ་ཁང་ཐོག་ཁ་གསེར་ཁང་དུ་ལོ་བདུན་གྱི་བར་དུ་འདག་སྦྱར་མཛད་པའི་ཐུགས་དམ་བཞེས་ནས། སྔ་དྲོའི་དུས་ཐམས་ཅད་སྨྲ་བཅད་མཛད་ཅིང་ཕྱི་དྲོ་ཀུན་ཏུ་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་བུག་སྒོའི་ནང་ནས་བསྐོར་བར་མཛད་དོ། ། དེ་ནས་དགུང་ལོ་ཉེར་བརྒྱད་བཞེས་པ་ན། གནས་གསུམ་རི་བོའི་ཁྲོད་དུ་དགེ་འདུན་སྟོང་ལས་མི་ཉུང་བ་བརྫངས་ཤིང༌། གངས་རིའི་ཁྲོད་ཀྱི་བསྟི་གནས་ཐམས་ཅད་སྒོམ་ཆེན་གྱིས་གང་བར་མཛད་དེ། རིམ་པ་ལྟར་འཆད་ཉན་གྱི་ལང་ཚོ་ཡོལ་བ་མེད་པས་གླིང་ཉིད་དུ་གནས་པའི་དགེ་འདུན་རྣམས་ཀྱང་ཐོས་བསམ་སྒོམ་གསུམ་གྱིས་ལོངས་སྤྱོད་ཕུན་སུམ་ཚོགས་ཤིང༌། འཕགས་པའི་ནོར་བདུན་གྱི་འབྱོར་བར་གྱུར་ཏོ། ། དེ་ནས་རྒྱལ་བའི་བསྟན་པ་ལ་བཤད་སྒྲུབ་ཀྱི་སྒོ་ནས་ཕན་པ་རྒྱ་ཆེན་པོ་མཛད་པ་ནི། དགུང་ལོ་བཅོ་བརྒྱད་ཀྱི་བར་དུ་ཚོགས་པ་བསྐྱངས། བཤེས་གཉེན་རྡོ་རྗེ་རྒྱལ་པོ་ལ་སོགས་པ་བློ་གསལ་གྱི་ཚོགས་ཆེན་པོ་ལ།
སེང་གེའི་སྒྲ་ཆེན་པོས་ཞུམ་པ་མེད་པ་ཆོས་ཀྱི་སྒྲ་སྒྲོག་པར་ནུས་པའི་སྐྱེས་བུ་དུ་མ་ལ་བསྟན་པའི་བྱ་བ་གཏད་དེ། དགུང་ལོ་སོ་བརྒྱད་པ་ས་ཕོ་སྟག་གི་ལོ་ནག་པ་ཟླ་བའི་ཚེས་བཅུ་གཉིས་ཀྱི་གུང་གི་ཐུན་ལ་བབ་པ་ན། སྐུའི་དཀྱིལ་འཁོར་སྤྲུལ་པའི་གནས་སུ་ཐིམ་མོ། ། ཀྱེ་མ་དྭངས་ཤིང་བསིལ་བའི་རྫིང་བུ་ནི། ། པདྨའི་ཕྲེང་བས་མཛེས་པ་ཡི། ། དཀར་བའི་ངང་མོ་ཁྲི་ཕྲག་ནི། ། མགུལ་ནས་བཟུང་སྟེ་བཀུག་པ་བཞིན། ། དགའ་བའི་ཕྱིར་དུ་ལོངས་སྤྱོད་ཀྱི། ། རྫིང་དུ་འོངས་ཚེ་པདྨའི་ཕྲེང༌། ། མེད་པར་གྱུར་པ་འདི་ཅི་ཞིག །
འབྲི་གུང་དྭངས་པའི་མཚོ་ཡི་ངོས། ། ཁྱོད་སྐུ་པདྨས་མཛེས་པར་བྱས། ། གདུལ་བྱའི་ངང་པ་ཁྲི་ཕྲག་རྣམས། ། འོངས་པར་གྱུར་ཚེ་ཁྱོད་སྐུ་ནི། ། དཀར་བའི་པདྨ་གང་དུ་གཤེགས། ། ད་དུང་ཐུགས་རྗེའི་བརྩེ་བས་བཟུང་བ་ཡི། ། སྤྲུལ་པའི་མེ་ཏོག་གསར་པའི་ཕྲེང་བ་ཡིས། ། མཚོ་ཆེན་འདི་ཡང་མཛེས་པར་བརྒྱན་པ་དང༌། ། གདུལ་བྱའི་ཚོགས་རྣམས་ཚིམ་པར་མཛད་དུ་གསོལ། ། དེ་ལྟ་ན་ནི་ཞལ་དཀར་མགྲིན་རིང་རྣམས། །
གསུང་རབ་བུང་བ་གཞོན་ནུའི་གླུ་དབྱངས་ནི། ། མགྲིན་པའི་ངང་མོས་ལེན་ཅིང་ཁོར་ཡུག་གི། ། རི་བོའི་བར་དུ་སྒྲོག་པར་བྱེད་དོ་ཀྱེ། ། ཞེས་བཅུ་གཉིས་རིན་པོ་ཆེའི་རྣམ་པར་ཐར་པ་གཞོན་ནུའི་མགུལ་རྒྱན་ཞེས་བྱ་བ་འདི་ཡང་ཀུན་དགའི་མིང་ཅན་བདག་གིས་བགྱིས་པའོ།། །། ཆོས་རྗེ་རྡོ་རྗེ་རྒྱལ་པོའི་རྣམ་ཐར་རིམ་གཉིས་དཀར་བའི་བ་དན།། ན་མོ་གུ་རུ། སྐྱོབ་པ་མཚུངས་མེད་རྡོ་རྗེ་ཐོད་ཕྲེང་རྩལ། ། པདྨའི་སྦུབས་ལས་འཁྲུངས་ཤིང་རིག་འཛིན་གྱིས། ། འཁོར་ལོས་སྒྱུར་བའི་རྒྱལ་པོ་པདྨ་འབྱུང༌། ། དེང་སང་འདི་ན་རྡོ་རྗེ་རྒྱལ་པོ་ཞེས། །
གྲགས་པའི་བ་དན་ས་གསུམ་ཀུན་ཏུ་གཡོ། ། སྐུ་གསུང་ཐུགས་ཀྱི་མཛད་པ་རྨད་བྱུང་བ། ། སྲིད་མཐའི་བར་དུ་གང་གིས་བརྗོད་པར་ནུས། ། དེ་ཕྱིར་མཚུངས་མེད་མགོན་པོ་ཁྱོད་ལ་ནི། ། དུས་ཀུན་ཏུ་ནི་ཕྱག་འཚལ་སྐྱབས་སུ་མཆི། ། རྣམ་ཐར་ཐམས་ཅད་བརྗོད་པར་མི་ནུས་ཀྱང༌། ། ཅུང་ཟད་བརྗོད་ལ་བཀག་པ་མེད་པས་ན། ། དེ་ཕྱིར་ཚུ་རོལ་མཐོང་ཚུལ་ཅུང་ཟད་ཙམ། ། ཕྱི་རབས་འགའ་ལ་ཕན་ཕྱིར་བྲི་བར་བྱ། ། དེ་ཡང་བདག་ཉིད་ཆེན་པོ་བསོད་ནམས་དང་ཡེ་ཤེས་ཀྱི་གྲུ་རྫིངས་ཆེན་པོ་གཞོམ་པར་མི་ནུས་པའི་ཡོན་ཏན་གྱི་གཟི་འོད་དུ་མ་འབར་བས།
འགྲོ་ཀུན་སྲིད་ཞིའི་ཕ་རོལ་ཏུ་སྒྲོལ་བར་མཛད་པའི་སྐྱེས་མཆོག་དམ་པ་རྡོ་རྗེ་རྒྱལ་པོ་ཞེས་ཡོངས་སུ་གྲགས་པ་དེ་ཉིད། འཁྲུངས་པའི་ཡུལ་དང་ཡབ་ཡུམ་སོགས། བཅུ་གཉིས་རིན་པོ་ཆེའི་སྐབས་སུ་སྨོས་པ་ཉིད་ལས་བྱེ་བྲག་ཏུ་ཤིང་ཕོ་སྤྲེའུ་ཡི་ལོ་ཧོར་ཟླ་དྲུག་པའི་ཚེས་བཅུའི་ཉིན་འཁྲུངས་པ་ཡིན་ཞིང་རྗེ་ཉིད་ཡུམ་གྱི་ལྷུམས་སུ་ཞུགས་པའི་དུས་སུ། སྐུ་ལུས་ཡང་ཞིང་བདེ་ལ་ཟོ་མདོག་ཀྱང་སྔར་ལས་འབུམ་འགྱུར་གྱིས་བཟང་ཞིང༌། རྨི་ལམ་དུ་སློབ་དཔོན་པདྨའི་གཞལ་མེད་ཁང་ཡིན་ཟེར་བའི་གཞལ་མེད་ཁང་ཞིག་གི་ནང་དུ། ཁྱེའུ་མཚན་དང་དཔེ་བྱད་ཀྱི་དཔལ་ཕུན་སུམ་ཚོགས་པ་དང་ལྡན་པ་ཞིག ཡུམ་གྱི་ལུས་ལ་ཐིམ་ཞིང༌། བུད་མེད་ཆས་བཟང་པོ་དང་ལྡན་པ་འབུམ་ཕྲག་དུ་མས་གུ་རུའི་འཛབ་བགྲངས་ཤིང་ཕྱག་དང་བསྐོར་བ་བྱེད་པ་སོགས་ངོ་མཚར་བའི་ལྟས་དང༌། ཆོ་འཕྲུལ་དུ་མ་བྱུང་ཞིང༌། བལྟམས་པའི་ཚེ་ཡང་ནམ་མཁའ་ནས་མེ་ཏོག་གི་ཆར་དང༌།
ཧ་ཅང་ཆེ་བ་མ་ཡིན་པའི་རོལ་མོའི་སྒྲ་དུ་མ་རྒྱུན་ཆད་མེད་པར་འབྱུང་བ་དང༌། མཚན་མོ་ཡང་འོད་ཀྱིས་ཕོ་བྲང་གི་ནང་ཐམས་ཅད་གང་སྟེ་ཉིན་མཚན་བྱེ་བྲག་མེད་པར་གྱུར་ཅིང༌། དེ་ལ་སོགས་པའི་ཡ་མཚན་དུ་མ་དང༌། ཡུལ་ཕྱོགས་ཐམས་ཅད་ཀྱང་བདེ་ཞིང་ཕུན་སུམ་ཚོགས་པའི་དཔལ་ཐམས་ཅད་འདུ་བའི་རྫིང་བུ་ལྟ་བུར་གྱུར་ཅིང༌། དེ་ལྟར་རིམ་པ་ལྟར་སྐྱེད་བསྲིངས་ཤིང་ཡིག་རྩིས་ཐམས་ཅད་ལ་སྦྱོང་བའི་ཚུལ་བསྟན་ཏེ་རིང་པོར་མ་ཐོགས་ཤིང༌། སྐབས་སྐབས་དག་ཏུ་ཡི་གེ་དང༌། གྲངས་འདིའི་མིང་ལ་འདི་སྐད་ཟེར་བ་ཡིན། ཁོ་བོ་རྒྱ་གར་ཡུལ་དུ་མཻ་ཏྲི་པ། ། ཨུ་རྒྱན་ཡུལ་དུ་པདྨ་འབྱུང་གནས་དང༌། ། གཙང་གི་ཕྱོགས་སུ་དགེ་ལེགས་རྒྱལ་མཚན་ཡིན། །
དེང་སང་འདི་ན་གདུལ་བྱའི་ལྷག་མ་རྣམས། ། འདུལ་བར་བྱ་ཕྱིར་སྐྱེ་ཚུལ་བསྟན་པ་ཡིན། ། ཞེས་པའི་ཚིགས་སུ་བཅད་པ་དུ་མ་ཡང་བྱོན་པར་མངོན་ནོ། ། དེ་ནས་འབྲི་གུང་པའི་སྒོམ་ཆེན་རྣམས་ཀྱི་རིམ་པ་ལྟར་སྤྱན་དྲངས་ཤིང༌། དགེ་བསྙེན་ཉིད་དུ་ཉེ་བར་བསྒྲུབས་པའི་མཚན་ཡང་རྡོ་རྗེ་རྒྱལ་པོ་ཞེས་གསོལ་ཏོ། ། དེ་ནས་དགུང་ལོ་དྲུག་པ་ལ་འབྲི་གུང་གི་གླིང་རིན་པོ་ཆེ་གང་སྟོངས་བྱུང་བའི་ཤུགས་ཀྱི་ཀོང་པོའི་ཕྱོགས་སུ་ཇོ་གནུབས་དང༌། གྲུབ་ཐོབ་ཨར་རྩེ་ལ་སོགས་པ་རྣམས་ཀྱིས་ཀོང་པོར་གདན་དྲངས་པའི་ཚེ།

སློབ་དཔོན་པདྨ་ལ་སོགས་པའི་བླ་མ་རྣམས་དང༌། ཞི་ཁྲོ་རབ་འབྱམས་ཀྱི་དཀྱིལ་འཁོར་དཔག་ཏུ་མེད་པ་ཞལ་གཟིགས་ཤིང༌། དེ་དག་གི་ཚུལ་རྣམས་ཀྱང་ཕྱག་ཕྱིར་ཡོད་པ་རྣམས་ལ་རྒྱ་ཆེར་བསྙད་པས། སྐྱེས་བུ་དམ་པའི་བྱུང་ཚུལ་མཐའ་ཡས་པས། འདི་འདྲ་བའི་ཚུལ་ནི། སློབ་དཔོན་པདྨ་ཉིད་མངོན་སུམ་ཡིན་པར་ཐེ་ཚོམ་མེད་དོ་ཞེས་གླེང་ཞིང༌། དེར་གནས་པའི་སྐྱེ་བོ་ཐམས་ཅད་ཀྱིས་གཙུག་གི་ནོར་བུ་ལྟར་བཀུར་ཞིང༌། དགུང་ལོ་དྲུག་པས་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་བསྐོར་ནས། གདུལ་བྱ་དཔག་ཏུ་མེད་པ་རྣམས་སྨིན་གྲོལ་མཛད་ཅིང༌། དེ་ནས་གྲུབ་ཐོབ་ཨར་རྩེ་ཉིད་ལ། འཇིག་རྟེན་གསུམ་གྱི་མགོན་པོའི་ཟབ་པ་དང་རྒྱ་ཆེ་བའི་ཆོས་དོན་མ་ལུས་པར་མནོས་ཤིང་རེ་རེ་བཞིན་དུ་ཡང་ནན་ཏན་ཆེན་པོས་ཉམས་སུ་ལེན་པར་མཛད་པས།
དེའི་ཚེ་ངོ་མཚར་བའི་དཔལ་གྱིས་ལང་ཚོ་ངོམ་པ་བཞིན་དུ་གྱུར་ཅིང༌། ས་སྟེང་ཐམས་ཅད་དུ་ཉིད་ཀྱི་གྲགས་པའི་ཕྲེང་བ་བཀྲམ་པ་བཞིན་དུ་གྱུར་ཏེ། སྤྲུལ་པའི་སྐུ་ཉིད་དུ་ཐེ་ཚོམ་མེད་ཅིང་འགྲན་ཟླ་དང་བྲལ་ཏོ། ། དེ་ནས་དགུང་ལོ་བཅུ་བཞི་པ་ལ་གཅེན་པོ་རིན་པོ་ཆེས་གླིང་གསོ་བར་མཛད་པའི་ཕྱག་ཕྱིར་བཞུགས་ཤིང༌། འཇིག་རྟེན་མགོན་པོའི་ཆོས་མཛོད་ཐམས་ཅད་ལ་ངོམས་པ་མེད་པར་ཞུས། མན་ངག་ལག་ལེན་དང་བཅས་པ་རྣམས་ལ་བྱང་བར་མཛད་དོ། ། གཞན་ཡང་གྲུབ་ཐོབ་ཨར་རྩེ་ལ་སོགས་པ་དགེ་བའི་བཤེས་གཉེན་དུ་མའི་ཞབས་ལ་གཏུགས་ཤིང༌། བདེ་བར་གཤེགས་པའི་གསུང་རབ་རྒྱ་མཚོའི་དོན་ལ་ཐོས་བསམ་གྱི་གྲུ་བོ་ཆེ་བཙུགས་ཏེ། རིམ་གཉིས་ཀྱི་ནོར་བུ་རིན་པོ་ཆེ་དབང་གི་རྒྱལ་པོ་བསླབ་གསུམ་རྣམ་པར་དག་པའི་རྒྱལ་མཚན་གྱི་རྩེ་མོར་བཏགས་ཏེ། ནན་ཏན་གྱིས་སྒྲུབ་པ་ཚུལ་བཞིན་དུ་མཛད་པའི་བྱི་དོར་གྱིས་དོན་གཉིས་ལྷུན་གྱིས་གྲུབ་པའི་དགོས་འདོད་ཀྱི་ཆར་ཆེན་པོས་དག་པའི་ཞིང་རབ་འབྱམས་གང་བར་མཛད་དེ།
སྐུ་གསུམ་གྱི་འབྲས་བུའི་དཔལ་གྱི་ཆེད་དུ་བྱ་བའི་གདུལ་བྱ་རྣམས་དགའ་ཞིང་རྩེ་བའི་རོལ་པས་འོག་མིན་མཐར་ཐུག་བར་འགྱིང་ཞིང་འཁོར་བའི་དུ་ཁཿལས་གྲོལ་ལོ། ། དེ་ནས་རིམ་པ་བཞིན་དུ་ཏི་སྒྲོ་བྲག་དཀར་ལ་སོགས་པའི་དབེན་གནས་རྣམས་སུ། ཟབ་མོའི་རྣལ་འབྱོར་ལ་གཞོལ་བར་མཛད་ཅིང་སྡེངས་རྒྱལ་ཞེས་བྱ་བའི་དབེན་གནས་ཀྱང་འདེབས་པར་མཛད་དོ། ། དེ་ནས་དགུང་ལོ་སོ་གཉིས་པ་ཡོས་བུའི་ལོ་ལ་བབ་པ་ན། བཅུ་གཉིས་རིན་པོ་ཆེ་གཤེགས་པའི་གདན་སར་མངའ་གསོལ་ཏེ། པཎ་ཆེན་ཤཱཀྱ་ཤྲཱིའི་རིང་ལུགས་འཛིན་པའི་དགེ་སློང་གི་དགེ་འདུན་གྲངས་ཚང་གི་དབུས་སུ། བསྟན་པ་ལ་ཡོངས་སུ་རྫོགས་པར་མཛད་ཅིང་འདུལ་བའི་ཚོགས་ལ་སླར་ཡང་བྱང་བར་མཛད་ནས། དགེ་འདུན་དེ་དག་གིས་ཀྱང་སྤྲུལ་པའི་སྐུ་མཆོག་འདིའི་ཞབས་སྤྱི་བོར་བླངས་ཏེ། ཟབ་ཆོས་དུ་མས་ཡིད་ཀྱི་ཤིང་རྟ་གང་བར་མཛད་ཅིང༌། དེ་ནས་བཟུང་སྟེ་ཆོས་ལུང་པའི་ཚོགས་པ་རྣམས་འབྲེལ་ཡང་ཆགས་སོ་ཞེས་གྲགས་སོ། །
དེ་ལྟར་རྗེ་བཙུན་དམ་པ་འདིས་མཐུ་སྟོབས་ཀྱི་དཔལ་ཕུན་སུམ་ཚོགས་པས། འཇིག་རྟེན་མགོན་པོའི་ཆོས་ཀྱི་སེང་གེའི་ཁྲི་མངོན་པར་མཐོ་བའི་སྟེང་ནས་མཁྱེན་པ་དང་བརྩེ་བའི་ཆོས་ཀྱི་སྤྲིན་ཆར་སྙོམས་པས། སྐལ་པ་དང་ལྡན་པའི་གདུལ་བྱ་རྣམས་དར་བར་མཛད་དེ། འཛམ་བུའི་གླིང་གི་ཕུན་སུམ་ཚོགས་པའི་སྙིང་པོ་ཐམས་ཅད་འབྲི་གུང་གི་ཕྱོགས་འདིར་འདུས་ཏེ། དེ་དག་ལ་སྙིང་པོ་ལེན་པའི་ཕྱིར་ནཱ་ལེནྡྲའི་གཙུག་ལག་ཁང་གི་གཟི་ཡང་འཕྲོག་པར་ནུས་པའི་ལྷ་ཁང་ཆེན་མོ་འདེགས་བྱེད་ཀྱི་ཀ་བ་བརྒྱ་དང་བརྒྱད་ཅུས་བཏེག་ཅིང་གཙུག་ལག་ཁང་གི་འབྱོར་པ་མ་ལུས་པ་དང་ལྡན་པར་མཛད་དེ། ནང་བཞུགས་རྟེན་གསུམ་དང་བཅས་པ་སྤྲུལ་པའི་སྐུའི་མཛད་པ་རླབས་པོ་ཆེས་ལོ་གསུམ་གྱི་ནང་དུ་གྲུབ་པར་མཛད་དོ། ། དེ་དག་གི་རབ་གནས་ཀྱང་དགེ་སློང་གི་དགེ་འདུན་སྣམ་སྦྱར་གྱི་རྒྱལ་མཚན་ཐོགས་པ་ལྔ་སྟོང་གིས་མེ་ཏོག་འཐོར་ཏེ་བྱིན་རླབས་ཀྱི་ལྷུན་ཆགས་པར་མཛད་དོ། ། ཨེ་མ་མཚུངས་མེད་ཁྱོད་ཀྱི་རྣམ་ཐར་ནི། ། ལང་ཚོ་རྒྱས་པའི་ཁྱེའུས་འདི་མཐོང་བས། ། དཔྱིད་དུས་མཛེས་པའི་སྤུ་ལོང་གཡོས་པ་བཞིན། །
དབྱར་དུས་ཁྱོད་ཀྱི་གྲགས་པ་སྒྲོག་པའི་ཕྱིར། ། ནམ་མཁའི་ཐོངས་སུ་འབྲུག་འདི་སོང་བར་ངེས། ། སྟོན་དུས་ཁྱོད་ཀྱི་དཔལ་རྣམས་མཚོན་པའི་ཕྱིར། ། ཕུན་སུམ་ཚོགས་པའི་འབྲས་བུ་སྨིན་པར་ངེས། ། ཁྱོད་ཀྱི་གཟི་བརྗིད་མ་བཟོད་ཆུ་རྣམས་ནི། ། རང་རང་གནས་སུ་དགུན་དུས་ཡིབ་པར་ངེས། ། གང་གིས་མཐོང་ན་མཆོག་གི་དཔལ་སྟེར་བའི། ། ཡོན་ཏན་འཛིན་པ་ཁྱོད་ལ་ཕྱག་འཚལ་ལོ། ། དེ་ནས་དམ་པ་འདི་ཉིད་ཆོས་ཀྱི་འཁོར་ལོ་བསྐོར་ཞིང་བཞུགས་པའི་ཚེ། གདུག་པ་ཅན་གྱིས་ལྷ་འདྲེ་དཔག་ཏུ་མེད་པས་བར་ཆད་ཀྱི་རྣམ་པ་མང་པོ་ཞིག་བརྩམས་པ་རྣམས།
བྱམས་པ་ཆེན་པོའི་ཏིང་ངེ་འཛིན་གྱིས་བཏུལ་ཏེ། འཁོར་དུ་འདུས་པའི་སྟོབས་ཀྱིས་རྗེ་ཉིད་གར་བཞུགས་པའི་གནས་ཐམས་ཅད་དུ་མུ་གེ་དང་འཁྲུག་པ་ལ་སོགས་མེད་ཅིང༌། བཀྲ་ཤིས་པའི་དགེ་མཚན་ཐམས་ཅད་རྫོགས་ལྡན་གྱི་སྤྲིན་བཞིན་དུ། རེས་འཇོག་དང་བྲལ་ཞིང་འདུས་པས། འབྲི་གུང་བྱང་ཆུབ་ཀྱི་གླིང་འདིར་དགེ་འདུན་གྱི་ཚོགས་པ་ཁྲི་ཕྲག་དུ་ལོངས་པ་འདུས་ཤིང༌། དེ་དག་ཐམས་ཅད་ཀྱང་ཆོས་ཀྱི་མིག་དང་ལྡན་པ་ཤ་སྟག་གོ། ། དེ་ལྟར་རྗེ་བཙུན་དམ་པ་འདིས་སྣང་གྲགས་ཐམས་ཅད་ཆོས་ཉིད་ཀྱི་རོལ་པ་འབའ་ཞིག་ལས་གཡོ་བ་མེད་པར་ཐུགས་དམ་གྱིས་རྣམ་རོལ། སྐུ་ལུས་ཀྱི་བཀོད་པ་དུ་མ་ཡང་སྟོན། ཞི་ཁྲོ་རབ་འབྱམས་ཀྱི་དཀྱིལ་འཁོར་ནམ་མཁའི་ཁམས་གང་བར་སྤྲུལ་ནས། སློབ་མ་རྣམས་ལ་དབང་བསྐུར་བ་ལ་སོགས་པའི་ཆོ་འཕྲུལ་དུ་མ་བསྟན་ཅིང༌།
མཐིང་ཤོག་བཻ་ཌཱུརྻ་དྲི་མ་མེད་པའི་མདོག་ལྟ་བུའི་ངོས་ལ། འཛམ་བུའི་ཆུ་གསེར་གྱི་འདུལ་བ་ལུང་ལ་སོགས་པ་བདེ་བར་གཤེགས་པའི་གསུང་རབ་མང་པོ་དང༌། མདོ་སྡེ་བསྐལ་པ་བཟང་པོ་མཐིང་ཤོག་ལ་གསེར་གྱི་བྲིས་ཤིང༌། གླེགས་ཤིང་ཨ་ཀ་རུ་འབའ་ཞིག་དང༌། གསེར་དངུལ་གྱི་སྤར་ཁབ་རིན་པོ་དུ་མའི་ཕྲ་སྤུད་ཀྱིས་མཛེས་པར་བྱས་པ། པོ་ཏི་ཟུང་གླེགས་ཐག་ཟི་ཏ་ཧུ་ལས་གྲུབ་པ། གཞན་ཡང་བཀའ་བརྒྱུད་བླ་མའི་ཚོགས་ཀྱི་རྣམ་ཐར་བཀའ་འབུམ་དང་བཅས་པ་སོགས་བསྟན་པ་ལ་ཕན་པའི་གསུང་རབ་བཞེངས་ཤིང༌། དགུང་ལོ་ལྔ་བཅུར་ཉེ་བ་ན། བཀྲ་ཤིས་ལྗོངས་ལ་སོགས་པའི་གཙུག་ལག་ཁང་རྟེན་གསུམ་དུ་མ་དང་བཅས་པ་བཞེངས་ཤིང༌། ངོ་མཚར་བའི་མཛད་པ་དཔག་ཏུ་མེད་པ་བསྟན་ཏེ།
དེ་ནས་བཟུང་སྟེ་ཕལ་ཆེར་སྨྲ་བཅད་དང་འདག་སྦྱར་གྱིས་དུས་འདའ་བར་མཛད་ནས། སྔ་ཐུན་དང་པོ་ལ་མི་རྟག་པའི་འདུ་ཤེས་ཀྱི་དྲངས་པའི་ལམ་རིམ་ཚང་ལ་མ་ནོར་བ་ལྔ་ལྡན་གྱིས་ཁོངས་ནས་དྲངས་བའི་རྣལ་འབྱོར་ཟབ་མོས་དུས་འདའ་བར་མཛད་ཅིང༌། ཐུན་བར་རྣམས་སུ་གཏོར་མའི་རྣལ་འབྱོར། སྲོད་ལ་ཡི་དམ་གྱི་བསྙེན་པ་སོགས་ཐུགས་དམ་གྱི་རིམ་པ་རྣམས་དཔག་པར་མི་ནུས་སོ། ། དེ་ནས་བཅུ་གཉིས་རིན་པོ་ཆེས་གླིང་གསོས་པའི་ཞིབ་ཚགས་དང༌། དར་རྒྱས་ཐམས་ཅད་ནི་རྗེ་བཙུན་འདི་ཉིད་ཀྱིས་མཛད་ཅིང༌། གནས་གསུམ་རི་བོའི་ཁྲོད་དུ་སོ་སོའི་རྡོ་རྗེ་འཛིན་པ་རྣམས་ཀྱིས་ཐོག་དྲངས། དགེ་འདུན་སྟོང་ལས་མི་ཉུང་བའི་རི་ཐེམས་ལན་བདུན་གྱི་བར་དུ་རྫོང་བར་མཛད་ཅིང༌། ཟབ་ཁྲིད་དང༌། རི་ཆོས་སྐྱོང་བའི་རྣལ་འབྱོར་པས་གངས་ཅན་གྱི་བསྟི་གནས་བསམ་གཏན་ལ་རྩལ་སྦྱོང་བའི་གནས་སུ་འོས་པའི་ལོགས་ཐམས་ཅད་གཏམས་པར་མཛད་དོ། །
སྐུ་ཚེའི་སྨད་ཐམས་ཅད་དུ། དབྱར་ཁྲིད་དང༌། དགུན་ཁྲིད་ལ་སོགས་པ་གལ་ཆེ་བའི་ཆོས་ཐམས་ཅད་བུག་སྒོར་འབྱོན་པ་མ་གཏོགས་ཕལ་ཆེར་སྨྲ་བཅད་དང་འདག་སྦྱར་འབའ་ཞིག་གི་དུས་འདའ་བར་མཛད་དེ། འཇིག་རྟེན་གྱི་གལ་ཆེ་བའི་ས་སྐྱོང་རྣམས་བྱོན་པའི་དུས་སུ་ཡང༌། རས་ཡོལ་ཙམ་ལ་བརྟེན་པའི་མཇལ་ལུགས་གནང་བ་མ་གཏོགས་དངོས་སུ་འཇིག་རྟེན་ཐ་མལ་གྱི་གསུང་གླེང་ཙམ་ཡང་མི་འབྱོན་ཞིང་ཞལ་ཏ་ཕལ་ཆེར་ཟབ་པ་དང༌། རྒྱ་ཆེ་བའི་ཆོས། སྐྱེས་བུ་དམ་པ་རྣམས་ཀྱི་ཚིག་གཟུང་བར་འོས་པ་མཐོ་རིས་དང་ཐར་པའི་ཐེམ་སྐས་དོན་དང་ལྡན་པ་ཤ་སྟག་གོ། ། དེ་ལྟར་ལོ་སུམ་ཅུ་རྩ་ལྔའི་བར་དུ་གདན་ས་བསྐྱངས་ཤིང༌། དགུང་ལོ་དྲུག་ཅུ་རེ་བདུན་པ་སྟག་གི་ལོ་དབྱར་ཟླ་ར་བའི་ཉེར་བརྒྱད་ལ། ཆོ་འཕྲུལ་དང་བཅས་ཏེ།
ཡོངས་སུ་མྱ་ངན་ལས་འདས་པའི་སྐུ་གདུང་ཕལ་ཆེར་གདུང་ཤ་རཱི་རཾ་དང་རིང་བསྲེལ་རྣམས་ཀྱང་བྲེ་ལ་འཇལ་བ་ཙམ་དང༌། ཡིག་འབྲུའི་ཚོགས་རྣམས་ཀྱང་བསམ་གྱིས་མི་ཁྱབ་བོ། ། ཀྱེ་ཧུད། སྐྱེ་དགུའི་མགོན་པོ་རྡོ་རྗེའི་མཚན། ། སྤྲུལ་པའི་སྐྱེས་མཆོག་ཁྱོད་ཀྱི་གསུང་གི་ནི། ། འོད་ཟེར་དྲྭ་བ་དཔག་མེད་དང་ལྡན་པ། ། གངས་ཅན་ལྷ་ཡི་ལམ་དུ་འཆར་མཁས་པས། ། གདུལ་བྱའི་བློ་གྲོས་པདྨོའི་ཚལ་བཟང་ན། ། རྒྱས་པར་མཛད་ཅིང་མཐུ་ལྡན་ཁྱོད་ཀྱི་གང༌། ། སླར་ཡང་ལྷ་ཡི་ལམ་ལ་ཐིམ་པ་ནི། །
བསྐལ་མེད་བདག་ཅག་རྣམས་ལ་བྱོལ་ལམ་ཅི། ། གལ་ཏེ་བྱོལ་ན་ཐུགས་བསྐྱེད་མ་ཉམས་སམ། ། ཁྱོད་ཀྱི་འོད་ཟེར་མ་འགྲིབ་སྐལ་མེད་བདག ། བློ་གྲོས་ཞན་པའི་སྣང་ངོར་འགྲིབ་ན་ནི། ། བློ་གྲོས་སྤོབས་པའི་སྣང་བ་ད་སྐྱེད་ཅིག། །། ཅེས་པ་འདི་ཡང་འགྲོ་བ་འགའ་ཞིག་ལ་ཕན་པའི་ཕྱིར་ཀུན་དགའ་མིང་ཅན་བདག་གིས་བགྱིས་པའོ།། །། ༄། །ཆོས་རྗེ་ཉེར་གཉིས་རིན་པོ་ཆེའི་རྣམ་ཐར་དངོས་གྲུབ་ཀྱི་འདོད་འཇོ།། ན་མོ་གུ་རུ། དྷརྨཱ་རཱ་ཛ་ཡ། གང་སྔོན་ཚོགས་གཉིས་རྒྱ་མཚོའི་གླིང་ལས་འོངས། །
བཤེས་གཉེན་མཁས་གྲུབ་དེད་དཔོན་མང་པོ་ཡིས། ། བརྟགས་ཤིང་བྱི་དོར་བྱས་པའི་རིན་ཆེན་གང༌། ། དེང་སང་སྲིད་ཞིའི་རྒྱལ་མཚན་རྩེ་མོར་བཏགས། ། དད་གུས་གདུང་བའི་གསོལ་བ་ཆེར་བཏབ་པས། ། ཚིག་དོན་གསལ་བའི་ཆོས་ཀྱི་དགའ་སྟོན་ནི། ། སྲིད་མཐའི་བར་དུ་སྩོལ་བའི་རིན་ཆེན་མཆོག ། དབང་གི་རྒྱལ་པོ་གང་དེས་དེང་འདིར་སྐྱོངས། ། ཆོས་རྗེའི་རྣམ་ཐར་ནམ་མཁའི་འདོད་འཇོ་ལ། ། གང་གིས་འཇོས་ན་མཆོག་གི་དཔལ་སྟེར་ཞེས། ། ཐོས་པས་བདག་ཀྱང་མཆོག་གི་འོ་མའི་མཚོ། །
སྤྱོད་ཅིང་སྲིད་མཐའི་བར་དུ་འཇོ་བ་ལ། ། ངལ་བ་མེད་པའི་སྤྲོ་བ་འཁྲུངས་པར་གྱུར། ། དེ་ཕྱིར་དད་པའི་རིན་ཆེན་གསེར་སྣོད་དུ། ། བྱང་སེམས་ལང་ཚོ་རྒྱས་པའི་རི་དྭགས་མིག ། གཞན་ཕན་རྒྱན་གྱིས་མཛེས་པའི་སྨིན་ལེགས་མ། ། དྲི་མེད་དབང་པོའི་གཞུ་མཛེས་ལྟར་བཀྲ་ཞིང༌། ། ཡེ་ཤེས་ལྔ་ཡི་སོར་མོ་སྐུ་གསུམ་གྱི། ། ཚིགས་ལྡན་ཤུགས་དང་ལྡན་པས་སྲིད་མཐའི་བར། ། རྣམ་ཐར་ནམ་མཁའི་འདོད་འཇོ་རྒྱུན་དུ་ནི། ། འཐེན་མཁས་དཀར་བའི་ཡིད་ཅན་འདི་ཡི་མཐུས། །
འགྲོ་ཀུན་ཚིམ་པར་བྱ་ཕྱིར་འདིར་སྤེལ་བྱ། ། དེ་ཡང་མཚུངས་པ་མེད་པའི་བླ་མ། ཁམས་གསུམ་ཆོས་ཀྱི་རྒྱལ་པོ་ཉེར་གཉིས་པ་ཞེས་ཡོངས་སུ་གྲགས་པ་འདི་ཉིད་འཁྲུངས་པའི་ཡུལ་གཞུ་རོང་གི་གྲོང་ཁྱེར་ཆེན་པོ། འཇོན་མ་ཞེས་བྱ་བ། བཀྲ་ཤིས་པའི་དགེ་མཚན་དུ་མ་དང་ལྡན་པའི་གནས་དེར་རྒྱལ་རིགས་ཤིང་ས་ལ་ལྟ་བུ་ལས། འགྲུ་རྒྱལ་ཀུན་དགའ་རྒྱལ་མཚན་དཔལ་བཟང་པོ་ཞེས་བྱ་བའི་ཁབ་ཏུ། དབུར་བཟའ་དར་འཇམ་ཞེས་བྱ་བའི་ཡེ་ཤེས་ཀྱི་མཁའ་འགྲོ་མ་རང་བཞིན་གྱི་སྤྱོད་ལམ་མཛེས་ཤིང་གཟུགས་དང་ལང་ཚོ་ཕུན་སུམ་ཚོགས་པ་ཞིག་བཞེས་པ་དེའི་སྲས་སུ་ཤིང་མོ་ཕག་གི་ལོའི་སྨིན་དྲུག་ཟླ་བའི་ཡར་ཚེས་བརྒྱད་ཀྱི་སྔ་ཐུན་དང་པོ་ལ། རྒྱུ་སྐར་གྱི་རྒྱལ་པོ་ཚེས་ཀྱི་དཔལ་འབྱོར་ཐོབ་པ་བཞིན་དུ། འཁོར་འདས་ཀྱི་ཡོན་ཏན་དུ་མས་གང་བའི་ཁྱེའུའི་གཟུགས་སུ་སྐུ་བལྟམས་པར་གྱུར་ཏེ། དེའི་ཚེ་དགེ་མཚན་གྱི་རྣམ་པ་བྱུང་བ་ནི།
ས་གཡོ་བ་དང༌། འཇའ་ཚོན་གྱི་གུར་ཕུབ་པ་སོགས་དང༌། ཕག་མོ་གྲུ་རུ་འགྲོ་བའི་མགོན་པོའི་སྐུ་ལྡེར་དེ་ལས་འོད་ཟེར་འཕྲོས་ཏེ། འཇོན་མའི་བར་དུ་གསལ་བ་དང༌། འཁྲུངས་མ་ཐག་ཏུ་དབྱངས་གསལ་གྱི་ཡི་གེ་རྣམས་གོ་རིམ་མ་ནོར་བར་གསུངས་པ་སོགས། བསམ་གྱིས་མི་ཁྱབ་པའི་ལྟས་བཟང་གིས་སྐྱེ་དགུ་རྣམས་ཀྱི་ཡིད་འཕྲོག་པར་མཛད་དོ། ། དེ་ནས་རིམ་པ་ལྟར་སྐྱེད་བསྲིངས་ཏེ། དགུང་ལོ་གསུམ་དུ་ཉེ་བ་ན་སྒྲོལ་མ་མཆེད་བདུན་ལ་སོགས་ཡི་དམ་དུ་མའི་ཞལ་ཡང་གཟིགས་ཤིང༌། རིང་པོར་མ་ཐོགས་པར་འབྲི་ཀློག་དང་ཡིག་རྩིས་ཐམས་ཅད་ཀྱི་ཕ་རོལ་ཏུ་སོན་པར་གྱུར་ཏེ། ལོ་བརྒྱད་བཞེས་པ་ན་ཆོས་རྗེའི་དྲུང་དུ་དགེ་བསྙེན་དུ་ཉེ་བར་སྒྲུབ་པར་མཛད་དེ།
རིམ་པ་ལྟར་གནུབས་སྟོན་གཞོན་ནུ་དཔལ་ཞེས་བྱ་བའི་དྲུང་དུ་འཁོར་ལོ་བདེ་མཆོག་གི་དབང་བསྐུར་གསན་ཅིང༌། དེ་ནས་རིམ་པ་ལྟར་བདེ་མཆོག་གི་སྒྲུབ་དཀྱིལ་དང༌། མན་ངག་རྣམས་ལ་བྱང་བར་གྱུར་ནས། སླར་ཡང་དུས་ཀྱི་འཁོར་ལོ་དང༌། གསང་བ་འདུས་པ་འཕགས་བསྐོར་སོགས་ཀྱང་གསན་ཅིང༌། དགུང་ལོ་དགུ་པ་ལུག་གི་ལོ་ལ་ལྷ་ཁང་ཆེན་མོར་ཆོས་རྗེ་ཉིད་ཀྱི་མཁན་པོ་དང༌། འདུལ་བ་འཛིན་པ་རིན་ཆེན་རྒྱལ་མཚན་ལ་སོགས་པ་གྲངས་ཚང་གི་དབུས་སུ་དགེ་ཚུལ་ཉིད་དུ་ཉེ་བར་སྒྲུབ་པར་མཛད་པའི་མཚན་ཡང་ཆོས་ཀྱི་རྒྱལ་པོ་ཞེས་གསོལ་བར་གྱུར་ཏེ། སླར་ཡང་སྟག་ཕུའི་གཙུག་ལག་ཁང་དུ་བྱོན་ནས་དགྱེས་པ་རྡོ་རྗེའི་རྩ་བཤད་ཀྱི་རྒྱུད་རྣམས་ལ་བྱང་བར་མཛད་ཅིང༌། ཆོས་རྗེ་སྟག་ཆེན་པ་ཞེས་བྱ་བའི་དྲུང་དུ་ཕྲེང་བ་སྐོར་གསུམ་གྱི་མན་ངག་རྣམས་དང་རྒྱུད་འགྲེལ་དུ་མའི་གསན་སྦྱོང་མཐར་ཕྱིན་ནས། བློ་གསལ་གྱི་འདུས་པ་རྒྱ་མཚོ་ལྟ་བུའི་དབུས་སུ།
ཞུམ་པ་མེད་པའི་སྤོབས་པས་དགྱེས་རྡོར་སོགས་རྒྱུད་འགྲེལ་དུ་མའི་ཚིག་དོན་རྣམས་ལུང་རིགས་མན་ངག་གི་སྒྲུབ་བྱེད་དང་བཅས་པ་སེང་གེའི་སྒྲ་ཆེན་པོས་གྲྭ་སྐོར་གྱི་ཚུལ་དུ་བསྒྲགས་ཏེ། དེར་གནས་པའི་སྐྱེ་དགུ་རྣམས་ཀྱི་ཡིད་འཕྲོག་པར་མཛད་དོ། ། དེ་ནས་དགུང་ལོ་བཅུ་གཅིག་པ་ལ་འབྲི་གུང་བྱང་ཆུབ་ཀྱི་གླིང་དུ་ཆོས་ཀྱི་རྗེ་རྡོ་རྗེ་རྒྱལ་པོ་ཉིད་ཀྱི་དྲུང་དུ་ཟབ་མོ་ལྔ་ལྡན་སོགས་ཕྱག་རྒྱ་ཆེན་པོའི་སྐོར་རྣམས་གསན་ཅིང་ནན་ཏན་དུ་མཛད་དེ། མྱོང་བ་ཐོན་པ་དང་བོགས་འདོན་རྟོགས་པ་སྐྱེས་པའི་དུས་སུ་ངོ་སྤྲོད་རྣམས་གནད་དང་བཅས་པར་མཛད་དེ། དེ་དག་གི་ཕྱག་ལེན་དང་རྩལ་སྦྱོང་གི་སྐབས་སུ། ཟབ་ལམ་ནཱ་རོའི་ཆོས་དྲུག བཅུ་ཆོས། སུམ་ཆོས། བསྲེ་བ་སྐོར་གསུམ། ལ་དོར།
ལམ་གཏོང་གི་གནད་དང་བཅས་པ་སོགས་གསང་སྔགས་ཀྱི་གནད་མ་ལུས་པ་ཕྱག་ལེན་དང་བཅས་པའི་དོན་ལ་ཆུབ་པར་མཛད་ཅིང༌། དེ་ཐམས་ཅད་ལ་དགོས་པ། མོས་གུས་སྲོག་གི་འཁོར་ལོའི་ཕྱི་ནང་གསང་གསུམ་དེ་ཁོ་ན་ཉིད་ཀྱི་བླ་མའི་སྒྲུབ་ཐབས་དབང་བཀའ་མན་ངག་དང་བཅས་ཤིང༌། གཞན་ཡང་སེམས་གསུམ་རིན་པོ་ཆེའི་ལྗོན་ཤིང་ལ་བརྟེན་ནས། དོན་གཉིས་འགྲུབ་ཚུལ་གྱི་ཁྲིད་དང༌། རྟེན་འབྲེལ་ལག་ལེན་དང་བཅས་པ། ཐེག་པ་མཐའ་དག་གི་དགོངས་པ་བསྡུས་པ་སྡོམ་གསུམ་གནད་གཅིག་གི་སྐོར་མན་ངག་ཕྱག་ལེན་དང་བཅས་པ་སོགས་ཟབ་ཆོས་ཀྱི་སྐོར་དང༌། ཐེག་ཆེན་བསྟན་པའི་སྙིང་པོ། རྒྱལ་བ་ཐམས་ཅད་ཀྱི་དགོངས་པ་གཅིག་པ་སོགས་གྲུབ་མཐའི་སྐོར་ཕྱི་ནང་གསང་གསུམ་གྱི་རི་ཆོས་ལ་སོགས་ཏེ། འཇིག་རྟེན་མགོན་པོའི་ཆོས་མཛོད་མ་ལུས་པའི་དོན་ལ་བློ་གྲོས་ཀྱི་སྣང་བ་རྒྱས་པར་མཛད་དོ། །
དེ་ནས་རིམ་པ་ལྟར་ལྕགས་མོ་ཡོས་ཀྱི་ལོ་སྨལ་པོ་ཟླ་བའི་ཉེར་བརྒྱད་ལ། ཆོས་ཀྱི་རྗེ་རིན་པོ་ཆེ་རྡོ་རྗེ་རྒྱལ་པོ་དེ་ཉིད་སྐུའི་དཀྱིལ་འཁོར་དག་པའི་དབྱིངས་སུ་ཐིམ་པའི་དགོངས་རྫོགས་རྣམས་ལེགས་པར་གྲུབ་པའི་རྗེས་སུ། མཁན་ཆེན་རིན་པོ་ཆེ་བློ་གྲོས་པ་དང༌། སྒོམ་པ་ཀུན་དགའ་རིན་ཆེན་སོགས། འབྲི་གུང་པའི་ཁྲི་སྐོར་ཐམས་ཅད་བློ་མཐུན་གཅིག་ཏུ་བྱས་ཏེ། ཆོས་ཀྱི་རྒྱལ་པོ་འདི་ཉིད་འཇིག་རྟེན་མགོན་པོའི་ཆོས་ཀྱི་སེང་གེའི་ཁྲི་ལ་མངའ་གསོལ་ཏེ། འབྲི་གུང་བྱང་ཆུབ་གླིང་ཉིད་དུ་འཆད་ཉན་གྱི་བྱ་བ་ལྷུར་བླངས་པའི་འཕྲིན་ལས་ཀྱི་དཔལ་འབར་ཏེ། ཉེར་བརྒྱད་ཆོས་རྗེའི་དགོངས་རྫོགས་རིན་པོ་ཆེ་དུ་མ་ལས་གྲུབ་པའི་ཕྱི་ནང་གསང་གསུམ་གྱི་རྟེན་མཆོག་བཀྲ་ཤིས་སྒོ་མང་སོགས། ལྷ་དང་འཇིག་རྟེན་ན་མངོན་པར་མཐོ་བའི་དགོངས་རྫོགས་རྣམས་ལོ་བདུན་གྱི་ནང་དུ་གྲུབ་པར་མཛད་ཅིང༌། དེ་ལྟར་གྲུབ་པའི་ལོ།
དབུས་གཙང་གི་རྒྱལ་ཁམས་སུ་སྐྱེ་བོ་ཕལ་པོ་ཆེ་མངོན་མཐོ་དང་ངེས་ལེགས་ལ་འགོད་པའི་སླད་དུ་ས་སྐྱའི་དགོན་པ་སོགས་སུ་ཆོས་ཀྱི་འཁོར་ལོ་བསྐོར་ཞིང༌། སླར་ཡང་མཚེའུ་ཁ་བདེ་ལྡན་གྱི་གཙུག་ལག་ཁང་དུ་ཕེབས་ཤིང༌། རྒྱལ་བའི་བསྟན་པ་ལ་ཡོངས་སུ་རྫོགས་པར་བཞེད་ནས། སྟན་གཅིག་གི་བརྟུལ་ཞུགས་དང་ལྡན་པ་ཆོས་ལུང་པའི་ཚོགས་པས་སྤྱན་དྲངས་ཤིང༌། མཁན་པོ་དགྲ་བཅོམ་པ་རིན་ཆེན་རྒྱལ་མཚན་དཔལ་བཟང་པོ་དང༌། སློབ་དཔོན་སྡེ་སྣོད་འཛིན་པ་ཆོས་ཀྱི་རྒྱལ་མཚན་དང༌། གསང་སྟོན་བདེ་ལེགས་བཟང་པོ་ཞེས་བྱ་བས་མཛད་དེ། དགེ་འདུན་གྲངས་ཚང་གི་དབུས་སུ་བསྙེན་པར་རྫོགས་པར་མཛད་དོ། ། ཡབ་བདག་ཉིད་ཆེན་པོ་ཀུན་དགའ་རྒྱལ་མཚན་དཔལ་བཟང་པོ་པ། རྗེ་ཉིད་ཀྱིས་མཁན་པོ་མཛད་ཅིང༌།
དགེ་འདུན་གྲངས་ཚང་གི་དབུས་སུ་རབ་ཏུ་བྱུང་བ་ཡང་མཛད། དེ་ཀའི་མོད་ལ་འདུལ་བའི་སྡེ་སྣོད་རྒྱ་མཚོའི་དོན་ལ་ཐོས་བསམ་གྱི་གྲུ་རྫིངས་བཅས་ཏེ། བསླབ་གསུམ་གྱི་ནོར་བུ་ལ་དབང་འབྱོར་བར་མཛད་དོ། ། གཞན་ཡང་དེའི་རེས་གསན་པ་མཛད་ཚུལ་ནི། ཕར་ཕྱིན་ལ་སོགས་པའི་བྱམས་ཆོས་སྡེ་ལྔ། འཕགས་པ་ཐོགས་མེད་ཀྱིས་མཛད་པའི་བྱང་ས་ཉན་ས་སོགས་ས་སྡེ་ལྔ། སྡོམ་རྣམ་པ་གཉིས་དང༌། གཞན་ཡང་བྱང་ཆུབ་སེམས་དཔའི་སྤྱོད་པ་ལ་འཇུག་པ་སོགས། སྡེ་སྣོད་ཀྱི་ཆོས་སྐོར་མང་དུ་གསན་པར་མཛད་ཅིང༌། གཞན་ཡང་རྗེ་བཙུན་དམ་པ་འདི་ཉིད་ཀྱི་བདེ་བར་གཤེགས་པའི་གསུང་རབ་ལ་ངོམས་པ་མེད་པའི་བརྟུལ་ཞུགས་ཀྱིས་ཐོས་བསམ་གྱི་སྒྲོ་འདོགས་གཅོད་པའི་བཤེས་གཉེན་བསྟེན་ཚུལ་ནི།
མཁན་ཆེན་རིན་ཆེན་རྒྱལ་མཚན་ཞེས་བྱ་བའི་དྲུང་དུ། འཇིག་རྟེན་མགོན་པོའི་བཀའ་འབུམ་ཆ་ལག་དང་བཅས་ཤིང༌། རྒྱ་ནམ་མཁའ་དབང་ཕྱུག་ནས་བརྒྱུད་པའི་འཁོར་ལོ་བདེ་མཆོག བདེ་མཆོག་ལུ་ནག་དྲིལ་གསུམ་གྱི་དབང་བཀའ། བཤད་བཀའ། མན་ངག་གི་བཀའ་དང་བཅས་པ་སོགས། མདོ་རྒྱུད་ཀྱི་ཡིག་སྣ་དུ་མ་གསན་ཅིང༌། མཁས་གྲུབ་གྲགས་སེང་ཞེས་བྱ་བའི་དྲུང་དུ། ཨུ་རྒྱན་བསྙེན་སྒྲུབ་མན་ངག་དང་བཅས་ཤིང་གེགས་སེལ་བོགས་འདོན་གྱི་ཕྱག་ལེན་རབ་ཟབ་མུ་དྲའི་སྦྱོར་ཆོས་དང་བཅས་པ་ལ་ཉམས་ཁྲིད་མཛད་ཅིང༌། གཞན་ཡང་མན་ངག་ཐོར་བུའི་སྐོར་རྣམས་མང་དུ་གསན་པར་མཛད་དོ། །
མཚུངས་མེད་གཡག་སྡེ་པཎ་ཆེན་ཞེས་བྱ་བའི་དྲུང་དུ། རས་ཆུང་སྙན་བརྒྱུད་ཆ་ལག་དང་བཅས་ཤིང་ཚེ་དབང་ཚེ་ཁྲིད་སོགས་གྲུབ་རྒྱལ་མའི་མན་ངག་དང༌། དུས་ཀྱི་འཁོར་ལོའི་ཆོས་སྐོར་ཡང་མང་དུ་གསན་པ་མཛད་དོ། ། བརྩེ་ཅན་པ་དོན་གྲུབ་དཔལ་བཟང་པོའི་དྲུང་དུ། འཁོར་ལོ་བདེ་མཆོག་མཁའ་འགྲོ་རྒྱ་མཚོའི་སྐོར་རྣམས་དང༌། ཡང་ཅོག་ལུགས་ཀྱི་ལུ་ཧི་པའི་སྐོར། དྲིལ་བུ་རིམ་ལྔ། རིམ་བཞི་ལམ་སློངས། རབ་ཏུ་ཟབ་པ་ཕོ་ཉའི་མན་ངག རྣལ་འབྱོར་མའི་ཀུན་སྤྱོད་སོགས་རྒྱུད་དང་རྒྱ་གཞུང༌།
སྒྲུབ་ཡིག་དང་མན་ངག་མང་དུ་གསན་པར་མཛད། ལོ་ཆེན་ཚུལ་ཁྲིམས་མགོན་པོའི་དྲུང་དུ་ཕྱག་རྡོར་གཏུམ་ཁྱུང་སོགས་ཕྱག་ན་རྡོ་རྗེའི་སྐོར་མ་ལུས་པ་གསན་ཅིང༌། འཇམ་དཔལ་དབྱངས་ཀྱི་རྣམ་པར་འཕྲུལ་པ། དཔལ་ལྡན་བླ་མ་བསོད་ནམས་རྒྱལ་མཚན་པའི་དྲུང་དུ་ལམ་འབྲས་ཀྱི་རྒྱུད་གསུམ་མན་ངག་དང་བཅས་པའི་དོན་ལ་བྱང་བར་མཛད་ཅིང༌། མདོར་ན་བཤེས་གཉེན་དུ་མའི་ཞབས་ལ་གཏུགས་ནས་རྒྱལ་བའི་གསུང་རབ་རྒྱ་མཚོའི་དོན་ལ་མི་མཁྱེན་པའམ། མངོན་སུམ་དུ་རྟོགས་པར་མ་མཛད་པ་གང་ཡང་མེད་པས། ཆོས་ཀྱི་རྒྱལ་པོའི་མཚན་དོན་དང་མཐུན་པར་གྱུར་ཅིང་རྨད་དུ་བྱུང་བའོ། ། འདིར་སྨྲས་པ། ཨེ་མ་མཚུངས་མེད་ཆོས་ཀྱི་སྤྱན་ལྡན་རྒྱལ་ལྟར་དྲི་མེད་པ། ། ཁམས་གསུམ་མ་ལུས་ཀུན་ཏུ་ཆོས་ཀྱི་མཐོ་བའི་མགོན་པོ་ཁྱོད། །
ཆོས་རྣམས་ཐམས་ཅད་ཁྱོད་ཀྱི་རྗེས་སུ་འབྲང་བཞིན་དུ་ནི་ཁྱོད། ། ཆོས་ཀྱི་རྒྱལ་པོ་མ་ནོར་གསལ་བར་གྲགས་པ་ཁྱོད་ལ་འདུད། ། དེ་ལྟར་གསན་སྦྱོང་གི་བྱ་བ་ཡོངས་སུ་རྫོགས་ནས། བཀྲ་ཤིས་ལྗོངས་སུ་ཆེན་པོ་ར་རྡོར་སེང་ཞེས་བྱ་བ་དུས་མཆོད་འཛིན་པར་བསྐོས་ཏེ་ཟང་ཟིང་སྤངས་ནས། ཆོས་ཀྱི་མངོན་པར་མཐོ་བའི་ཐོག་ཁ་གསེར་ཁང་དུ་གསུང་རབ་ཀྱི་དོན་ལ་རྩེ་གཅིག་ཏུ་གཞོལ་བའི་འཆད་ཉན་གྱི་བསྟན་པ་འཛིན་པར་དགོངས་ཏེ། ཉིན་མཚན་ཡོལ་བ་མེད་པར་ཆོས་ཀྱི་ལོངས་སྤྱོད་ཀྱི་ཆར་ཆེན་པོས་སྐལ་བ་དང་ལྡན་པའི་གདུལ་བྱ་རྣམས་སྨིན་པར་མཛད་ཅིང༌། འབྲི་གུང་བྱང་ཆུབ་ཀྱི་གླིང་འདི་འཕགས་པའི་མེ་ཏོག་འཁྲུངས་པའི་ལྡུམ་ར་ལྟ་བུར་གྱུར་ཅིང༌། དེ་རྣམས་ཀྱི་ནང་ནས་རྟོགས་པ་དང་ལྡན་པའི་སྐྱེས་བུ་དམ་པ་རྣམས། གནས་གསུམ་རི་བོའི་ཁྲོད་དུ་སྒྲུབ་པ་ལ་རྫོང་བར་མཛད་དེ། འཇིག་རྟེན་གསུམ་གྱི་མགོན་པོའི་རིང་ལུགས་རྣམས་གསོས་ཤིང་གངས་རིའི་ཁྲོད་ཀྱི་བསྟི་གནས་ཐམས་ཅད་མཁས་ཤིང་གྲུབ་པ་བརྙེས་པའི་སྐྱེས་བུ་དམ་པས་གང་བར་མཛད་ཅིང་ཐར་པའི་ལམ་ནི་གསལ་བ་བཞིན་དུ་གྱུར་པས།
འགྲོ་བ་ཐམས་ཅད་ཡིད་ལ་མྱ་ངན་གྱི་ཟུག་རྔུའི་འཚེ་བ་མེད་དོ། ། དུས་ཚོད་སྒྲིག་ཚུར་གྱི་འཆད་ཉན་མཛད་ཚུལ་ནི། དབྱར་གྱི་དུས་ཐམས་ཅད་དུ། ལྔ་ལྡན་ནོར་བུའི་ཕྲེང་བ་སོགས། ཕྱག་ཆེན་གྱི་ཟབ་ཁྲིད་ཞལ་ཤེས་དང་བཅས་པ་གནང་བའི་རྒྱབ་ཆོས་འདུལ་བའི་སྐོར་རྣམས་བྱོན་ཞིང༌། སྟོན་དུས་མོས་གུས་སྲོག་འཁོར་སོགས་ཟབ་ཆོས་སྐོར་དང༌། དགུན་གྱི་དུས་ཐམས་ཅད་དུ་ཟབ་ལམ་ནཱ་རོ་ཆོས་དྲུག་ལ་བརྟེན་ནས། དྲོད་ཀྱི་ལང་ཚོ་ངོམ་པའི་རས་པ་སུམ་བརྒྱ་ལས་མི་ཉུང་བས། བླ་གཡེལ་ཆེན་མོར་རས་ཕུད་མཛད་ཅིང་རྒྱབ་ཆོས་ཕལ་ཆེར་བརྟག་གཉིས་སོགས་རྒྱུད་སྡེའི་བཤད་པ་མཛད་དོ། ། དཔྱིད་ཀྱི་དུས་ཐམས་ཅད་དུ།
ཐེག་ཆེན་བསྟན་པའི་སྙིང་པོ་དང༌། དགོངས་གཅིག་ལ་སོགས་པའི་བཤད་ཉན་ལ་བརྟེན་ནས། བློ་གསལ་ཀྱི་ཚོགས་རྣམས་ལ། རང་བཞིན་གྱིས་གྲུབ་མཐའི་ཚོགས་རྣམས་དཔེ་མཁྱུད་མེད་པར་བསྟན་ནས། རྒྱལ་བའི་བསྟན་པ་ལ་བྱ་བ་རླབས་པོ་ཆེན་པོ་ར་རྡོར་སེང་ཞེས་བྱ་བ་དུས་མཆོད་འཛིན་པར་བསྐོས་ཏེ་ཟང་ཟིང་སྤངས་ནས། ཆོས་ཀྱི་མངོན་པར་མཐོ་བའི་ཐོག་ཁ་གསེར་ཁང་དུ་གསུང་རབ་ཀྱི་དོན་ལ་རྩེ་གཅིག་ཏུ་གཞོལ་བའི་འཆད་ཉན་གྱི་བསྟན་པ་འཛིན་པར་དགོངས་ཏེ། ཉིན་མཚན་ཡོལ་བ་མེད་པར་ཆོས་ཀྱི་ལོངས་སྤྱོད་ཀྱི་ཆར་ཆེན་པོས་སྐལ་བ་དང་ལྡན་པའི་གདུལ་བྱ་རྣམས་སྨིན་པར་མཛད་ཅིང༌། འབྲི་གུང་
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
