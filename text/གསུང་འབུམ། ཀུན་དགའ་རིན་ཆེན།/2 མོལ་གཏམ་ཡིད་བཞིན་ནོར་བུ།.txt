གསུང་འབུམ། ཀུན་དགའ་རིན་ཆེན།
པོད ༢
མོལ་གཏམ་ཡིད་བཞིན་ནོར་བུ།
༄༅། །མོལ་གཏམ་ཡིད་བཞིན་ནོར་བུ་བཞུགས་སོ།། སྭསྟི། བླ་མ་དམ་པ་ས་ལོ་ཆེན་པོ་ཀུན་དགའི་མཚན་ཅན་གྱི་ཞབས་ལ་གུས་པས་ཕྱག་འཚལ་ལོ། ། ཚོགས་ཆེན་གྱི་དབུས་སུ་མོལ་གཏམ་བྱ་ཚུལ་ཅུང་ཟད་བརྗོད་ན། གང་ཞིག་ལ་ལ་གུས་པས་བརྟེན་ཅིང་སྐྱབས་སུ་སོང་ན། ངན་འགྲོ་དང་སྲིད་ཞིའི་རྒུད་པ་མཐའ་དག་ལས་སྐྱོབ་ཅིང་། ཐར་པ་དང་ཐམས་ཅད་མཁྱེན་པའི་གོ་འཕང་མཆོག་ལ་སྦྱོར་བར་མཛད་པའི་བདག་ཉིད་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་། སྐྱབས་གནས་དཀོན་མཆོག་རིན་པོ་ཆེ་རྣམ་པ་གསུམ། ལྷར་བཅས་འགྲོ་བ་མཐའ་དག་གི་འདྲེན་པ་དམ་པར་བཞུགས་པ་ལགས། ། དེ་དག་གི་རྟེན་ཡང་སྤྱིར་རྒྱལ་བའི་ཞིང་ཁམས་རབ་འབྱམས་ཚད་མེད་པ་རྣམས་ན་བསམ་གྱིས་མི་ཁྱབ་པའི་ཚུལ་གྱི་བཞུགས་ཤིང་།
བྱེ་བྲག་ཏུ་འཛམ་བུའི་གླིང་འདི་ཉིད་ན་ཡང་བདེ་བར་གཤེགས་པ་རྒྱ་མཚོའི་རྡུལ་གྱིས་རེག་པས་མངོན་པར་མཛེས་པ་བྱང་ཆུབ་ཀྱི་སྙིང་པོ་རྡོ་རྗེ་གདན་དང་། ཉི་མའི་དཀྱིལ་འཁོར་གཟའ་ལས་ཐར་བ་ལྟར་རྡུལ་དང་བྲལ་བས་དད་པའི་འཇུག་ངོགས་དང་ལྡན་པ་སྐྱེ་དགུ་མ་ལུས་པའི་སྒྲོན་མེར་གྱུར་པ་ཤར་ཕྱོགས་རི་བོ་རྩེ་ལྔ་དང་། ཡོངས་སུ་རྫོགས་པའི་ཟླ་བ་དྲི་མ་མེད་པ་དང་། ཀུནྡའི་ཕུང་པོ་ལྟར་ཐུགས་རྗེའི་བསིལ་བྱེད་ཀྱིས་ཉེ་བར་བརྒྱན་པའི་འཇིག་རྟེན་དབང་ཕྱུག་གི་གནས་རི་བོ་པོ་ཏཱ་ལ་དང་། ལྷ་རྫས་ཀྱི་ནོར་བུ་ཉེ་བར་འབར་བ་འཁྲིགས་པའི་ཕུང་པོ་ལྟར་འགྲོ་བ་མ་ལུས་པའི་རེ་བ་ཡོངས་སུ་རྫོགས་པར་བྱེད་པའི་རིན་པོ་ཆེ་དུ་མའི་འབྱུང་ཁུངས་སུ་གྱུར་པ་དཔལ་གྱི་ཕོ་བྲང་དང་། སའི་ཆ་གླང་པོ་ཆེའི་སྤྱི་གཙུག་ལྟར་མཐོ་ལ་གངས་རི་དཔལ་དང་ལྡན་པས་ཉེ་བར་བརྒྱན་པའི་བྱང་ཕྱོགས་ཤམྦྷ་ལའི་ཕོ་བྲང་ཆེན་པོ་དང་། དཔའ་བོ་དང་མཁའ་འགྲོ་དུ་མ་འདུ་ཞིང་། སྙིགས་དུས་ཀྱི་འགྲོ་བའི་རེ་འདོད་ཐམས་ཅད་བདེ་བླག་ཏུ་སྩོལ་བ་ནུབ་ཕྱོགས་ཨུ་རྒྱན་ལ་སོགས་པ་གྲུབ་པའི་གནས་ཁྱད་པར་ཅན་དུ་མ་ན་ངོ་མཚར་བའི་བཀོད་པ་བསམ་གྱིས་མི་ཁྱབ་པས་ཁྱད་པར་དུ་བྱས་པའི་ཕུལ་དུ་བྱུང་བའི་སྐུ་གསུང་ཐུགས་ཀྱི་རྟེན་རྣམས་བཞུགས་པ་ལགས། བདེ་བར་གཤེགས་པ་ཉིད་ཀྱི་བྱང་ཕྱོགས་ནས་བྱང་ཕྱོགས་སུ་དམ་པའི་ཆོས་ཀྱི་བསྟན་པ་རྒྱས་པར་འགྱུར་རོ་ཞེས་ལུང་བསྟན་པའི་བོད་ཁ་བ་ཅན་གྱི་ལྗོངས། རྒྱལ་བ་ཐམས་ཅད་ཀྱི་སྲས་ཀྱི་ཐུ་བོ་འཕགས་པ་འཇིག་རྟེན་དབང་ཕྱུག་ཐུགས་རྗེ་ཆེན་པོས་བྱིན་གྱིས་བརླབས་པའི་གནས།
འཕགས་པའི་ཡུལ་དང་དབྱེར་མ་མཆིས་པའི་ས་ཕྱོགས་མཐའ་དག་ན་དཀོན་མཆོག་གསུམ་གྱི་རྟེན་ཁྱད་པར་དུ་འཕགས་པ་རྒྱ་མཚོའི་རྡུལ་དང་མཉམ་པ་བསམ་གྱིས་མི་ཁྱབ་པ་བཞུགས་པ་ལགས། ཁྱད་པར་དུ་ཡོན་ཏན་རྨད་དུ་བྱུང་བ་དུ་མ་དང་ལྡན་པས་ཡིད་འཕྲོག་པའི་ཆ་བྱད་ཅན། དད་པའི་ཡིད་ཀྱིས་བསྟོད་ཚིག་རྣམ་པར་གཡོ་བའི་དར་དིར་གྱིས་སྒྲ་སྒྲོགས་པའི་བུང་བའི་ཚོགས་ཀྱིས་ཀུན་ནས་དཀྲིས་པ། བསོད་ནམས་དྲི་མ་མེད་པའི་ཆུ་ཀླུང་ལས་བྱུང་བའི་སྙིང་པོ་རྣམ་པར་རྒྱས་པ་ལྟར་རབ་ཏུ་དྲེགས་པའི་ལྷའི་དབང་པོ་རྣམས་ཀྱི་རྒྱུན་མི་ཆད་པར་བཏུད་པའི་འོག་མིན་རྣམ་པར་སྣང་མཛད་ཀྱི་ཕོ་བྲང་ཆེན་པོ་དང་ཚུལ་མཚུངས་པ། གདན་ས་ཆེན་པོ་དཔལ་ས་སྐྱའི་ཆོས་གྲྭ་ཆེན་པོ་འདི་ཉིད་ན་ཡང་། ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པའི་འཕེལ་གདུང་ཡིད་བཞིན་ནོར་བུ། འཕགས་པ་སྤྱན་རས་གཟིགས་བསམ་བཞིན་འགྲོ་བའི་དོན་དུ་སྐུ་སྐྱེ་བ་བཞེས་པའི་ཚུལ་བསྟན་པ་རྣལ་འབྱོར་གྱི་དབང་ཕྱུག་རྗེ་བཙུན་ས་སྐྱ་པ་ཆེན་པོ་ཀུན་དགའ་སྙིང་པོ་དེ་ཉིད་ཀྱི་ནང་རྟེན་བཀྲ་ཤིས་སྒོ་མངས། གཅེན་ཀུན་དགའ་འབར་ནས། ཆོས་ཀྱི་རྒྱལ་པོ་འཕགས་པ་ཡན་གྱི་འཇམ་དབྱངས་བདུན་བརྒྱུད་དང་། བྱང་ཆུབ་སེམས་དཔའ་ཕྱག་ན་རྡོ་རྗེའི་རྣམ་འཕྲུལ་འགྲོ་མགོན་ཕྱག་ན་སོགས་ཀྱི་ཕྱི་རྟེན།
ནང་རྟེན། དེ་རྣམས་ཀྱི་ནང་ནས་ཁྱད་པར་གསང་སྔགས་རྒྱ་མཚོའི་ཕ་རོལ་དུ་སོན་ཅིང་། རིག་པའི་གནས་ལྔ་ལ་མཁས་པ་གྲུབ་པའི་དབང་ཕྱུག་ཆེན་པོ་སྔགས་འཆང་མཚུངས་མེད་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་ནང་རྟེན། འཇམ་པའི་དབྱངས་ཉིད་མིའི་གཟུགས་ཀྱི་ཚུལ་འཛིན་པ་ས་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོ་དེ་ཉིད་ཀྱིས་ཕྱག་བཟོ་དང་། རབ་ཏུ་གནས་པ་ལེགས་པར་མཛད་པའི་འཇམ་པའི་དབྱངས་ཀྱི་སྐུ་བྱིན་རླབས་ཀྱི་གཟི་འོད་འབར་བ། བླ་མ་བ་རི་ལོ་ཙཱ་བ་དེ་ཉིད་ཀྱིས་བྱང་ཤམྦྷ་ལ་ལ་སོགས་པའི་རྒྱ་བོད་ཀྱི་གནས་ཆེན་ཁྱད་པར་ཅན་ཐམས་ཅད་ཀྱི་བྱིན་རླབས་རྟེན་དང་། ས་སྣ་བསྡུས་ནས་བཞེངས་པའི་རྣལ་རྒྱལ་སྐུ་འབུམ་གྱི་ནང་ན། རྒྱལ་བ་འོད་སྲུང་གི་རིང་བསྲེལ་ཕམ་གང་ལ་སོགས་པ་བྱིན་རླབས་ཀྱི་རྟེན་དུ་མ་བཞུགས་ཤིང་། དེང་སང་གི་བར་དུ་རིང་བསྲེལ་རྒྱུན་མི་ཆད་པ་འབྱུང་བ་དང་། བླ་མ་དེ་ཉིད་ཀྱི་ཐུགས་དམ་སྒྲོལ་མ་གསུང་འབྱོན་གཡུ་མཁར་མོ།
སྒོ་རུམ་ཡེ་ཤེས་མགོན་པོ་སྐུའི་རྣམ་འགྱུར་དུ་མ་འཕྲལ་དུ་སྟོན་པར་མཛད་པའི་བསེ་འབག་ནག་པོ་འཕུར་ཤེས་ལ་སོགས་པ་ངོ་མཚར་བའི་རྟེན་བཞིས་གཙོ་མཛད། བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་མཆོག་ཐུན་མོང་གི་དངོས་སྒྲུབ་བདེ་བླག་ཏུ་སྩོལ་བར་མཛད་པ་རབ་མཛེས་ལྷུན་པོའི་དྲུང་ན། སྣ་ཚོགས་མདངས་བཀྲ་མཆོད་རྫས་ཀྱི་རི་བདུན་གྱིས་ཉེ་བར་བསྐོར་ཏེ། བསྟན་པ་རིན་པོ་ཆེ་གཅེས་པར་བསྲུང་བའི་དཔལ་མགོན་དམ་པ་ཆོས་སྐྱོང་བསྲུང་མའི་ལྷ་ཚོགས་འཁོར་དང་བཅས་པ་གཞན་ལས་ཆེས་ཁྱད་པར་དུ་འཕགས་པ་མངོན་སུམ་དུ་བཞུགས་པ་ལགས།། ༈ །སྐྱབས་གསུམ་དེ་དག་གི་ཕྲིན་ལས་གཅིག་ཏུ་བསྡུས་པའི་ངོ་བོ་ཐུབ་པ་ཆེན་པོའི་རྒྱལ་ཚབ་དམ་པ་ཆོས་ཀྱི་མངའ་བདག དགེ་འདུན་འདུས་པ་རྒྱ་མཚོའི་གཙོ་བོ་གངས་ཅན་གྱི་ཁྲོད་ན་འགྲན་པའི་ཟླ་ཐམས་ཅད་དང་བྲལ་བ། འདི་ཞེས་…ཚོགས་དཔོན་སུ་ཡིན་གྱི་མཚན་བརྗོད་བྱ་བའི་ཞལ་སྔ་ནས་ལྷ་དང་བཅས་པའི་འདྲེན་པ་དམ་པར་བཞུགས་པ་ལགས། གཞན་ཡང་བསོད་ནམས་བསགས་པའི་ཞིང་མཆོག་ཏུ་གྱུར་པ། ཚུལ་ཁྲིམས་ཀྱི་གེ་སར་ངུར་སྨྲིག་གི་འདབ་མས་མཛེས་པ་མདོ་སྔགས་ཀྱི་ཆ་འཛིན་པའི་ལུང་རིགས་ཀྱི་དབང་ཕྱུག་དུ་མས་བརྒྱན་པ། འཕགས་པ་དགེ་སློང་གི་དགེ་འདུན་རྣམས་ཀྱིས་གྲལ་གྱི་གཞི་བཟུང་།
དད་པའི་སྟོབས་ཀྱིས་དཀོན་མཆོག་མཆོད་ཅིང་། སྙིང་རྗེའི་སྟོབས་ཀྱིས་འཁོར་འབངས་ལེགས་པར་སྐྱོང་བ་བསོད་ནམས་ཆེན་པོའི་དཔལ་གྱི་མངོན་པར་མཐོ་བའི་མི་ཆེ་བ་རྣམས་ཀྱིས་གྲལ་གྱི་གུང་མནན། དལ་འབྱོར་གྱི་ལྗོན་ཤིང་། ཡོན་ཏན་གྱི་འབྲས་བུས་ལྕི་བར་གྱུར་པའི་མཁྱེན་པ་ཅན་རྣམས་ཀྱིས་གྲལ་གྱི་ཟུར་ནས་མཛེས་པར་བརྒྱན་ཅིང་། དད་གུས་ཀྱི་སྐྱེས་བུ་དྲན་ཤེས་བཞིན་གྱི་སྤྱན་རས་གསལ་བའི་བྱ་བ་བྱེད་པ་ཕྱག་བདེ་བ་དང་བཅས་པ་རྣམས་ཀྱིས་གྲལ་གྱི་མཐའ་བརྟེན། འདི་ལྟར་ཚོགས་པ་རྒྱ་ཆེ་ཞིང་། དཔལ་གྱིས་བརྗིད་པར་བཞུགས་པ་རྣམས་ཀྱང་རྣམ་པར་དཀར་བའི་སྨོན་ལམ་བཟང་པོས་བསྐྲུན་པའི་དལ་འབྱོར་རིན་པོ་ཆེའི་ཕྲེང་བ། ཆོས་དང་དགེ་ལེགས་ཀྱི་སྦྲེལ་བས་ན་འབྲེལ་པ་ཟབ། དཀར་པོ་དགེ་བའི་ལས་ཁྱད་པར་ཅན་ལ་ཚོགས་པས་ན་ཚོགས་པ་ཡང་བཟང་། ལོ་རྒྱུས་ཀྱི་དབང་དུ་བགྱིས་ན་ཁམས་གསུམ་གྱི་སེམས་ཅན་དུག་གསུམ་གྱི་ནད་ཀྱིས་གཟིར་བ་རྣམས་ལ་དུས་གསུམ་གྱི་རྒྱལ་བ་སྲས་དང་སློབ་མར་བཅས་པ་རྣམས་བཀའ་དྲིན་ཆེ།
མི་མཇེད་ཀྱི་ཞིང་ཁམས་པ་རྣམས་ལ་སྟོན་པ་ཐུབ་པའི་དབང་པོ་མཉམ་མེད་ཟས་གཙང་གི་སྲས་ཤཱཀྱའི་རྒྱལ་པོ་དེ་ཉིད་བཀའ་དྲིན་ཆེ་བ་ལགས།། །། འཛམ་བུ་གླིང་པའི་འགྲོ་བ་པ་རྣམས་ལ་ཇི་སྙེད་ཤེས་བྱའི་རབ་དབྱེ་གསལ་བར་སྟོན་པ་ཐོགས་མེད་སྐུ་མཆེད། ཟབ་མོ་ལྟ་བའི་དེ་ཉིད་སྟོན་པ་ཀླུ་སྒྲུབ་ཡབ་སྲས། རྣམ་དག་རིགས་ཚུལ་སྟོན་པ་ཕྱོགས་གླང་ཆོས་གྲགས་ཏེ་མཁས་པ་རྒྱུན་དྲུག་དང་། བསླབ་བྱའི་གནས་འགག་སྟོན་པ་སློབ་དཔོན་དཔལ་ལྡན་ཆོས་སྐྱོང་དང་ཡོན་ཏན་འོད་སྟེ་མཆོག་གཉིས་སུ་གྲགས་པ་རྣམས་བཀའ་དྲིན་ཆེ་བ་ལགས། བོད་ཁ་བ་ཅན་གྱི་ཡུལ་འདིར་ཐུགས་རྗེ་ཆེན་པོའི་རྣམ་འཕྲུལ་གྱི་སྐྱེས་བུ་ཡོན་ཏན་བདུན་གྱིས་ཉེ་བར་མཛེས་པ་དལ་འབྱོར་གྱི་གྲུ་ཆེན་དུ་ཞུགས་ནས། འཕགས་ཡུལ་རྒྱ་མཚོའི་གླིང་ནས་དམ་ཆོས་ཡིད་བཞིན་གྱི་ནོར་བུ་བླངས་ཏེ། ཕན་བདེའི་དཔལ་འབྱོར་ཕུན་སུམ་ཚོགས་པས་སྐྱེ་དགུ་རྣམས་སྨིན་གྲོལ་ལ་འགོད་པར་མཛད་པའི་བདག་ཉིད། སྔོན་གྱི་རྒྱལ་བློན་བྱང་ཆུབ་སེམས་དཔའ་རྣམས་དང་། ལོ་པཎ་སྐྱེས་མཆོག་ཁྱད་པར་ཅན་མཁས་གྲུབ་བཟང་རིམ་པར་བྱོན་པ་རྣམས་བཀའ་དྲིན་ཆེ།། །།
སྙིགས་དུས་ཀྱི་འགྲོ་བ་ཕལ་མོ་ཆེ་རྣམས་ལ། རྗེ་བཙུན་འཇམ་པའི་དབྱངས་ཉིད་གངས་ཅན་གྱི་ཁྲོད་དུ་སྤྲུལ་པའི་གཟུགས་ཀྱིས་རྣམ་པར་དག་པའི་གདུང་བརྒྱུད་དྲི་མ་མེད་པའི་ཚུལ་བཟུང་ནས་མཐའ་ཡས་པའི་སེམས་ཅན་ཐམས་ཅད་ཕན་བདེ་ལ་སྦྱོར་བར་མཛད་པ། དཔལ་ལྡན་ས་སྐྱ་པའི་རྗེ་བཙུན་གོང་མ་བརྒྱུད་པ་དང་བཅས་པ་རྣམས་བཀའ་དྲིན་ཆེ་བ་ལགས། སྒོས་རང་རང་སོ་སོ་ལ་ལུས་སེམས་བསྐྱེད་པའི་ཕ་དང་མ། ཐར་ལམ་སྟོན་པའི་མཁན་པོ་དང་སློབ་དཔོན་བཟང་རིམ་པར་བྱོན་པ་རྣམས་བཀའ་དྲིན་ཆེ། མཆོད་ཡུལ་དུ་ཞབས་ཡངས་པར་བྱོན་པ་རྣམས་སྦྱིན་པའི་བདག་པོ་ཕྱག་བདེ་བ་དང་བཅས་པ་ལ་བཀའ་དྲིན་ཆེ་བ་ལགས། དགོས་པ་སྐབས་དོན་གྱི་དབང་དུ་བགྱིས་ན། རང་རེ་གདན་ས་ཆེན་པོ་དཔལ་ལྡན་ས་སྐྱ་འདི་ཉིད་འཁོན་དཀོན་མཆོག་རྒྱལ་པོས་འགྲམ་བཏབ། རྗེ་བཙུན་ས་སྐྱ་པ་ཆེན་པོས་སྡེ་བསྟན་པ་དང་བཅས་པ་ཉིན་མོ་ལྟར་དར་ཞིང་རྒྱས་པར་མཛད་པའི་སྐབས་སུ། བདུད་སྤྲུལ་སྔགས་ནག་བླ་ཆེན་སྟག་ཚ་དང་།
བོན་ནག་རེ་པ་ཇོ་གུར་ལ་སོགས་པས་བར་ཆད་བརྩམས་པ་བཟློག་པར་མཛད་པའི་ཕྱིར། བསྟན་བསྲུང་རྒྱ་མཚོའི་ཚོགས་བྲན་དུ་བཀོལ་སྟེ་དྲག་པོ་མངོན་སྤྱོད་ཀྱི་ལས་མཛད་པས། ལོ་དང་ཟླ་བ་མ་འགྱངས་པར་བསྟན་པའི་དགྲ་བོ་གཉིས་ཀ་ཚར་བཅད་དེ། རྣམ་སྨིན་གྱི་ཕུང་པོ་ཡོངས་རྫོགས། གདན་ས་འདི་ཉིད་དུ་འབྱོར་ཏེ། སྒོ་རུམ་ཡེ་ཤེས་མགོན་པོའི་དྲུང་དང་སའི་གནད་ཁྱད་པར་ཅན་དུ་མནན་པ་ལ་སོགས་པའི་ལས་ཚོགས་མཐར་ཕྱིན་པར་མཛད་པས། སྤྱིར་སངས་རྒྱས་ཀྱི་བསྟན་པ། ཁྱད་པར་དཔལ་ལྡན་ས་སྐྱ་པའི་བསྟན་པ་དར་ཞིང་རྒྱས་ཏེ། དེང་སང་གི་བར་དུ་རྒྱུན་མི་ཆད་པར་འབྱུང་བའི་ཕན་ཡོན་ཕུན་སུམ་ཚོགས་ཤིང་། བཀྲ་ཤིས་དང་དགེ་ལེགས་དཔག་ཏུ་མེད་པ་འདི་བཞིན་བྱུང་བ་ལགས།
འདི་ལྟ་བུའི་ཕྱག་ལེན་མི་ཉམས་ཤིང་། བསྟན་པ་སྤྱི་སྒོས་ཀྱི་བསྟན་དགྲ་འདུལ་བ་དང་། གདན་ས་ཆེན་པོ་འདི་ཉིད་ཀྱི་ཐོག་གྲངས། བསྟན་པ་སྟོབས་ཀྱིས་འཛིན་པའི་སྡེ་དཔོན་རིགས། དཀར་པོ་དགེ་བའི་ལས་ཀྱི་འབྲེལ་བ་འཇོག་པའི་སྦྱིན་བདག་སོ་སོ་རྣམས་ཀྱི་དུས་ཀྱི་རིམ་གྲོ་ལ་དམིགས་ཏེ། ལོ་ལྟར་གྱིས་བསྟན་བསྲུང་རྒྱ་མཚོའི་ཚོགས་མཆོད་ཅིང་དྲག་པོའི་ལས་ལ་བསྐུལ་བའི་སྐབས་འདིར། རྡོ་རྗེ་སློབ་དཔོན། སྔགས་འཆང་རྡོ་རྗེ་འཛིན་པ་འདུས་པ་རྒྱ་མཚོའི་ཚོགས་དང་བཅས་པ་ཡི་དམ་ཀྱཻ་རྡོ་རྗེའི་བདག་བསྐྱེད། མདུན་བསྐྱེད་མཎྜལ་མཆོད་ཆོག ཡི་དམ་ཆོས་བསྲུང་རྣམས་ལ་གཏོར་འབུལ།
བསྐང་བ། བསྟོད་པ་སོགས་ཕྱག་ལེན་རྣམ་པར་དག་པ་མཛད་པའི་སྐབས་སུ་སྦྱིན་བདག་རྣམས་ཀྱིས། བླ་མ་དང་དཀོན་མཆོག་གི་སྤྱན་སྔར་མཆོད་པ། མཁའ་འགྲོ་ཆོས་བསྲུང་དམ་ཅན་རྒྱ་མཚོ་རྣམས་ལ་ཤ་ཁྲག་དམར་གྱི་མཆོད་གཏོར། འདི་ལྟར་ཞལ་མངོན་དུ་གྱུར་པ་རྣམས་ལ་མང་ཇ་བསྙེན་བསྐུར། བསྔོ་བ་ཞུ་བའི་རྟེན། གཞན་ཡང་གང་ལ་གང་དགོས་ཀྱི་འབུལ་བ་རྣམ་གཞག་དང་བཅས་ཏེ། དད་གུས་ཀྱི་རྫིང་བུ་ལས་འཁྲུངས་པའི་མཆོད་རྫས་ཀྱི་མེ་ཏོག་གི་དངོས་པོ་ཕུལ་དུ་བྱུང་བ་འདི་ཉིད། སྤྱིར་གྱི་ཕན་བདེའི་འབྱུང་གནས་སངས་རྒྱས་ཀྱི་བསྟན་པ་རིན་པོ་ཆེ་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་བྱ་བའི་ཕྱིར་དང་། བླ་མ་གོང་མ་རྡོ་རྗེ་འཆང་དང་དབྱེར་མ་མཆིས་པ་སྐུ་གསུམ་གྱི་གོ་འཕང་མངོན་དུ་མཛད་ཟིན་པ་རྣམས་ཀྱི་ཐུགས་དགོངས་རྫོགས་པ་དང་།
ད་ལྟ་ཞལ་བཞུགས་པའི་བསྟན་འཛིན་གྱི་སྐྱེས་བུ་དམ་པ་རྣམས་ཀྱི་སྐུའི་རིམ་གྲོ་ལའང་དམིགས་ཤིང་། ཁྱད་པར་གདན་ས་ཆེན་པོ་དཔལ་ལྡན་ས་སྐྱ་འདི་ཉིད་དར་ཞིང་རྒྱས་པའི་སྐུ་རིམ་དུ། བླ་བྲང་ནང་ནས་ཕྱག་སྐྱོང་མཛད་ནས་བསྒྲུབ་པར་གདའ་ཞིང་། ཕྱག་བདེ་བ་རྣམས་ཀྱི་བཀའ་བཞིན་ཕྱག་ལེན་ལ་ཐེབས་པར་བགྱིས་ཏེ། དགེ་བ་བསྒྲུབ་པ་ངོ་མཚར་ཆེ་ཞིང་། རྗེས་སུ་ཡི་རང་བ་ལགས། སླན་ཆད་ཀྱང་དགེ་ཞིང་བཀྲ་ཤིས་ཀྱི་དཔལ་དང་ལྡན་པར་བྱ་བའི་ཕྱིར། གོང་ནས་ལྷག་མའི་གཏོར་མ། རྡོ་རྗེའི་གླུ། བསྔོ་བ་སྨོན་ལམ།
བཀྲ་ཤིས་ཀྱི་ཚིགས་བཅད་སོགས་མཇུག་གི་ཆོ་ག་རྣམས་རིམ་པ་བཞིན་བཀས་གནང་བ་ཞུ་ལགས།། ཡང་སྤྱི་ས་ནས་བསྒྲུབ་པ་ཡིན་ན། གདན་ས་ཆེན་པོ་དཔལ་ལྡན་ས་སྐྱ་འདི་ཉིད་དར་ཞིང་རྒྱས་པའི་སྐུ་རིམ་དུ། གདན་ས་མཛོད་ཆེན་གྱི་བསྒྲུབ་པར་གདའ་ཞིང་སོགས་མན་གོང་བཞིན་བྱེད། སྡེ་སྲིད་ནས་ཡིན་ན། གཞིས་ཁ་རིན་སྤུངས་ནས་ས་སྐྱོང་ཆེན་པོ་མིའི་དབང་པོ་ངག་དབང་འཇིག་རྟེན་དབང་ཕྱུག་པའི་བཀའ་བཞིན་བསྒྲུབ་པར་གདའ་ཞིང་། ས་སྐྱོང་ཆེན་པོའི་སྐུ་ཚེ་བརྟན་པ་དང་། ཆབ་སྲིད་མི་ཉམས་ཤིང་རྒྱས་པར་བྱ་བའི་ཕྱིར། གཉེར་ཁ་སོ་སོ་ནས་ཕྱག་ལེན་ལ་ཐེབས་པར་མཛད་དེ། དགེ་བ་བསྒྲུབ་པ་ངོ་མཚར་ཆེ་ཞིང་།
རྗེས་སུ་ཡི་རང་བ་ལགས་མན་གོང་བཞིན། དེ་བཞིན་དུ་ཤར་རྒྱལ་མཁར་རྩེ་ནས། ས་སྐྱོང་ཆེན་པོ་མིའི་དབང་པོ་བསོད་ནམས་ལྷུན་གྱིས་གྲུབ་པའི་བཀའ་བཞིན་སོགས། གཡས་རུ་བྱང་ནས་ས་སྐྱོང་ཆེན་པོ་མིའི་དབང་པོ་ཀུན་དགའ་རིན་ཆེན་གྱི་བཀའ་བཞིན་སོགས་འདོན་པ་བསྒྱུར་ལ་བྱ། ཡང་གོང་གི་མཚན་རྣམས་འཕོས་ན་མཚན་གང་ཡིན་དེ་ནས་བརྗོད་པ་རིགས་བསྒྲེ། གཞན་དཔོན་རིགས་རྣམས་ལ། གདོང་དགའ་ནས་ནང་སོའི་སྐུ་རིམས་སུ་བསྒྲུབ་པར་གདའ་ཞིང་སོགས་མན་གོང་བཞིན། དཔོན་རིགས་སོ་སོ་ལ་སྦྱར་བར་བྱའོ། ། འདི་ནི་གདན་ས་ཆེན་པོའི་དུས་མདོས་ཐོག་ཏུ་དགོས་པའི་མོལ་གཏམ།། །། ཡང་ངེད་རང་ས་སྐྱ་པའི་ཞལ་ངོ་ཆེ་འདོན་མཛད་པའི་སྐབས་སུ་ཁྲི་ཆེན་མོའི་སྟེང་ནས་མོལ་གཏམ་བྱེད་དགོས་བྱུང་ན།
བཀའ་དྲིན་ཆེ་ཚུལ་གོང་བཞིན་ལ། དགོས་པ་སྐབས་དོན་གྱི་དབང་དུ་བགྱིས་ན་དྲི་མ་མེད་པའི་འོད་གསལ་འཆི་མེད་ཀྱི་གདུང་ལས་ཉེ་བར་འཁྲུངས་པའི་འཁོན་དཔལ་པོ་ཆེས། ཆོས་སྐྱོང་བའི་རྒྱལ་པོ་རྗེ་བཙུན་རྡོ་རྗེ་རྣོན་པོའི་སྤྲུལ་པ་ཁྲི་སྲོང་ལྡེའུ་བཙན་གྱི་ནང་བློན་མཛད་ཅིང་། ལོ་ཙཱ་བ་སད་མི་མི་བདུན་གྱི་ནང་ནས་མཁྱེན་རབ་ཀྱི་དབང་པོ་མཆོག་ཏུ་ཡངས་པ་འཁོན་ཀླུའི་དབང་པོ་བསྲུང་བ་དང་། རིགས་སྔགས་ཀྱི་ནུས་པ་མཐར་ཕྱིན་པས་ལོག་པར་འདྲེན་པའི་དཔུང་ཚོགས་ཕྱི་མར་མཛད་པའི་སྔགས་འཆང་རྡོ་རྗེ་རིན་ཆེན་སོགས་གྲུབ་པའི་དབང་ཕྱུག་འཁོན་སྟོན་རིམ་པར་བརྒྱུད་དེ། བྱང་ཆུབ་སེམས་དཔའ་ཕྱག་ན་པདྨོའི་རྣམ་འཕྲུལ་དཔལ་ས་སྐྱ་པ་ཆེན་པོ་ཀུན་དགའ་སྙིང་པོ། དེའི་དབོན་སྲས་གཅེན་ཀུན་དགའ་འབར་ལ་སོགས་པ་འཇམ་པའི་དབྱངས་བདུན་བརྒྱུད་དང་། བྱང་ཆུབ་སེམས་དཔའ་རྡོ་རྗེ་སྙིང་པོའི་སྤྲུལ་པ་འགྲོ་བའི་མགོན་པོ་ཕྱག་ན་རྡོ་རྗེ་ལ་སོགས་པ་མཁས་ཤིང་གྲུབ་པ་མཉེས་པའི་བླ་མ་དམ་པ་དུ་མའི་རིགས་ཀྱི་སྲས་གཅིག་ནས་གཅིག་ཏུ་བརྒྱུད་པ། ཤར་ཕྱོགས་ནོར་འཛིན་སྐྱོང་བའི་ཆོས་ཀྱི་རྒྱལ་པོ་ཆེན་པོ་གོ་པེ་ལ་དང་། ཏ་མིང་ཡུན་ལོ་ལ་སོགས་པ་ཧོར་དང་རྒྱའི་རྒྱལ་རབས་དུ་མས་གཙོ་མཛད།
སྐྱེ་དགུ་མང་པོ་སྨིན་གྲོལ་ལ་འགོད་པར་མཛད་ཅིང་། བོད་ཁ་བ་ཅན་གྱི་ལྗོངས་འདིར། ཆོས་དང་འཇིག་རྟེན་གྱི་རྣམ་གཞག་རྨད་དུ་བྱུང་བའི་སྒོ་ནས་རྒྱལ་བའི་བསྟན་པ་ཉིན་མོར་བྱེད་པའི་དཔལ་ལ་འདྲེན་པར་མཛད་པ་མུ་ཏིག་གི་ཕྲེང་བ་ལྟར་སྤེལ་ལེགས་སུ་བྱོན་པ་ལགས། དེ་རྣམས་ཀྱི་རིགས་ཀྱི་ཐིག་ལེ་ལས་བསམ་བཞིན་དུ་འགྲོ་བའི་དོན་དུ་སྐུ་སྐྱེ་བ་བཞེས་པ་ཆོས་ཀྱི་རྗེ་སོགས་ཆེ་འདོན་གང་མཛད་པའི་ཡབ་ཀྱི་མཚན་ནས་བརྗོད་ལ། དེ་ཉིད་ཀྱི་ལུགས་གཉིས་ཀྱི་མཛད་པ་ཆེས་ཆེར་ངོ་མཚར་དུ་མས་སྙིགས་དུས་ཀྱི་འགྲོ་བ་དཔག་ཏུ་མེད་པ་རྣམ་པར་གྲོལ་བའི་ལམ་དུ་འཇུག་པར་མཛད་པ་ལགས། དེ་རྣམས་ཐམས་ཅད་ཀྱི་ཕྲིན་ལས་གཅིག་ཏུ་སྤུངས་པའི་བསོད་ནམས་ཀྱི་ལྷུན་པོ་ཚད་མེད་རིན་ཆེན་སྣ་བཞིའི་བང་རིམ་ཀུན་ནས་མཛེས་ཤིང་། མཁྱེན་རབས་དང་ཐུགས་རྗེས་ཕྱོགས་ཀྱི་མུ་འཁྱུད་རབ་ཏུ་གསལ་བར་མཛད་པའི་ཕྲིན་ལས་རྟ་བདུན་ཅན་དང་། རི་བོང་འཛིན་པའི་འོད་ཟེར་རྒྱ་མཚོའི་གོས་ཅན་གྱི་མཐའ་ཀླས་པའི་དཔལ་ཀུན་ཏུ་བཟང་པོའི་རིང་ལུགས་ཁ་བའི་ལྗོངས་སུ་ཆེས་ཆེར་རྒྱས་པའི་ཕྲིན་ལས་ཀྱི་མངའ་བདག ཆོས་ཀྱི་རྗེ་འཇམ་པའི་དབྱངས་སོགས་ཆེ་འདོན་མཛད་མཁན་གྱི་མཚན་ནས་བརྗོད་པའི་རྗེས་སུ། འདི་ཉིད་བསྟན་པའི་རྣམ་གཞག་མཛད་པའི་སྐབས་འདིར།
དལ་འབྱོར་གྱི་གྲུ་ཆེན་རིན་པོ་ཆེ་ཐོབ་པའི་དུས་སུ། བཤེས་གཉེན་དད་པའི་དེད་དཔོན་ལ་བརྟེན་ནས། རྣམ་གྲོལ་ཡིད་བཞིན་གྱི་ནོར་བུ་རིན་པོ་ཆེ་བླང་དགོས་སོ། ། ཞེས་སྐྱེས་བུ་དམ་པ་རྣམས་ཀྱི་གསུང་ལས་འབྱུང་ཞིང་། དེ་ཉིད་ཐུགས་ལ་བཞག་ནས་གསུང་རབ་རྒྱ་མཚོ་བསླབ་པའི་ལྷུན་པོ། ལེགས་བཤད་འོད་སྟོང་འཕྲོ་བའི་ཉིན་བྱེད། སྨྲ་ངག་མུན་པ་སེལ་བའི་ཟླ་བ། བློ་གྲོས་དབང་པོ་རྒྱས་པའི་བདུད་རྩི། རྗེ་བཙུན་མི་ཕམ་མགོན་པོའི་ཞལ་གྱི་ལུང་། མཁྱེན་རབ་ཀྱི་དབང་ཕྱུག་དཔལ་ལྡན་ས་སྐྱ་པཎྜི་ཏ་ཆེན་པོས།
ལེགས་པར་ཕྱེ་བའི་རྒྱལ་སྲས་བྱང་ཆུབ་སེམས་དཔའ་ལམ་བཟང་ཞེས་ཡོངས་སུ་གྲགས་པའི་གཞུང་ལུགས་ཀྱི་ཚིག་དོན་ལེགས་པར་ཕྱེ་སྟེ་གསུང་བ་རྣམས། ད་ལོ་ལེགས་པར་གསུང་བ་འདི་བཞིན་ལགས། དེ་དག་གི་སྐབས་སུ་སྔོན་དམ་པའི་ཆོས་ཀྱི་ཆེ་བ་དབྱུང་བའམ། གོང་མ་རྣམས་ཀྱི་བཀའ་སྲོལ་བཟང་པོ་མི་ཉམས་པར་མཛད་པའི་ཕྱིར། བླ་མ་དང་དཀོན་མཆོག་གི་སྤྱན་སྔར་མཆོད་པ། འདི་ལྟར་ཞལ་མངོན་དུ་གྱུར་པ་རྣམས་ལ་མང་ཇ། བསྙེན་བསྐུར། འབུལ་འགྱེད་ཀྱི་རྣམ་གཞག བསྔོ་བ་ཞུ་བའི་རྟེན་དང་བཅས་ཏེ། དད་གུས་ཀྱི་རྫིང་བུ་ལས་འཁྲུངས་པའི་མཆོད་རྫས་ཀྱི་མེ་ཏོག་གི་དངོས་པོ་ཕུལ་དུ་བྱུང་བ་སྐབས་གསུམ་དབང་པོའི་དཔལ་འབྱོར་ཟིལ་གྱི་གནོན་པར་མཛད་པའི་བཀྲ་ཤིས་དགའ་སྟོན་རྒྱ་ཆེན་པོ་བསྒྲུབ་པར་གནང་བ་འདི་ཉིད།
སྤྱིར་གྱིས་ཕན་བདེའི་འབྱུང་གནས་སོགས་ནས། སྐུའི་རིམ་གྲོ་ལའང་དམིགས་ཤིང་། ཞེས་པའི་བར་གོང་བཞིན། ཁྱད་པར་དཔལ་ལྡན་ས་སྐྱ་པའི་བསྟན་པ་དར་ཞིང་རྒྱས་པར་བྱ་བའི་ཕྱིར་དུ་བསྟན་པའི་རྣམ་གཞག་ལ་དམིགས་ནས་གནང་བར་གདའ་ཞིང་། ཕྱག་བདེ་བ་རྣམས་ཀྱི་བཀའ་བཞིན་ཕྱག་ལེན་ལ་ཐེབས་པར་བགྱིས་ཏེ། དགེ་བ་བསྒྲུབ་པ་ངོ་མཚར་ཆེ་ཞིང་། རྗེས་སུ་ཡི་རང་བ་ལགས། སླན་ཆད་ཀྱང་དགེ་ཞིང་བཀྲ་ཤིས་ཀྱི་དཔལ་དང་ལྡན་པར་བྱ་བའི་ཕྱིར། གོང་ནས་དགེ་བའི་རྩ་བ་རྣམ་པར་དག་པའི་བསྔོ་བ་དང་། སྨོན་ལམ་གྱི་རྒྱས་འདེབས་ཐུགས་རྗེས་འཛིན་པ་ཞུ་ལགས།
འདི་ངེད་རང་དུས་མཆོད་པ་དང་། ལྷ་ཁང་བླ་བྲང་པའི་ཞལ་ངོ་ཆེ་འདོན་གྱི་མོལ་གཏམ།། ༈ །ཡང་བླ་བྲང་ཤར་པ་ཆེ་འདོན་སྐབས་དགོས་པ་བྱུང་ན། དགོས་པ་སྐབས་དོན་གྱི་དབང་དུ་བགྱིས་ན། དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོ། རྗེ་བཙུན་ཐུགས་རྗེ་ཆེན་པོ་འཕགས་པ་སྤྱན་རས་གཟིགས་ཉིད་གངས་ཅན་གྱི་ཁྲོད་དུ་གདུལ་བྱ་སྐལ་བ་དང་ལྡན་པ་རྣམས་ལ་མིའི་གཟུགས་སུ་ཉེ་བར་བསྟན་ནས། མཐོ་རིས་དང་ཐར་པའི་དཔལ་གྱིས་མཐའ་ཡས་པའི་སྐྱེ་དགུའི་ཚོགས་རྣམས་ཕན་བདེ་ལ་འགོད་པར་མཛད་པ་ནི། དཔལ་བརྩེ་བ་ཆེན་པོ་ཀུན་དགའ་སྙིང་པོའི་ཞབས་དེ་ཉིད་ལགས། དེའི་སྐུ་ཞང་གི་རིགས་སུ་འཁྲུངས་ཤིང་ཞི་བ་དང་། དུལ་བའི་ཡོན་ཏན་གྱིས་འབྱོར་པ།
བཟོ་དང་། གསོ་བའི་གནས་ལ་མཁས་པ། ཁྱད་པར་དུ་ཡང་རྒྱ་ནག་པོའི་རིམ་པ་ལས་འོང་བའི་རྩིས་ཀྱི་གཞུང་ལུགས་ལ་ཐུགས་ཤིན་ཏུ་བྱང་བར་གྱུར་པ་ནི། བླ་མ་ཆེན་པོ་ཇོ་འབུམ་ཞེས་གྲགས་སོ། ། དེའི་སྲས་ལྕམ་སྲིང་ལྔ་བྱུང་བའི་མཆོག་ཏུ་གྱུར་པ་ནི། གཅེན་བླ་མ་ཤར་པ་ཆེན་པོ་ཤེས་རབ་འབྱུང་གནས་ཀྱི། ཆོས་ཀྱི་རྒྱལ་པོ་རྗེ་དཔལ་ལྡན་ས་སྐྱ་པཎྜི་ཏ་ཆེན་པོའི་ཞབས་རྡུལ་གུས་པའི་སྒོ་ནས་བླངས་ཏེ། མདོ་རྒྱུད་མན་ངག་མཐའ་དག་ལ་རབ་ཀྱི་མཐར་སོན་པ། རྗེ་བཙུན་ས་སྐྱ་པཎྜི་ཏའི་སྲས་ཀྱི་ཐུ་བོར་གྱུར་པ་ཞིག་གོ ། དེའི་གཅུང་རྡོ་རྗེ་འོད་ཟེར་ནས་རིགས་ཀྱི་སྲས་གཅིག་ཏུ་བརྒྱུད་པ།
ཤར་ཕྱོགས་ནོར་འཛིན་སྐྱོང་བའི་རྒྱ་ནག་གི་རྒྱལ་པོའི་ལུང་གིས་ཏི་ཤྲིའི་མཚན་གསོལ་བ་ཤར་པ་དུས་འཁོར་བ་ཡེ་ཤེས་རིན་ཆེན་ལ་སོགས་པ་མཁས་གྲུབ་དུ་མ་བྱུང་ཞིང་། ཁྱད་པར་ཅེས་པའི་རྗེས་ལ་ཆེ་འདོན་མཛད་པ་པོའི་ཡབ་ཀྱི་མཚན་ནས་བརྗོད། དེའི་རྒྱལ་ཚབ་དམ་པར་ཆེ་འདོན་མཛད་མཁན་གྱི་མཚན་ནས་བརྗོད་པའི་རྗེས་སུ་འདི་ཉིད་བསྟན་པའི་རྣམ་གཞག་སོགས་བཀོད་བཞག་མཛད་པའི་དགའ་སྟོན་དུ། བླ་མ་དང་དཀོན་མཆོག་གི་སྤྱན་སྔར་མཆོད་པ་སོགས་མན་གོང་བཞིན། ཡང་དགོངས་རྫོགས་དང་ཐུན་མོང་དུ་བཀོད་བཞག་གནང་བ་ཤར་ན། ཡབ་ལྟ་བུ་གཤེགས་པའི་མཚན་ནས་བརྗོད། ཞིང་ཁམས་འདིའི་གདུལ་བྱ་རེ་ཞིག་རྫོགས་ནས། བདེ་བ་ཅན་ལ་སོགས་པའི་དམ་པའི་ཞིང་ཁམས་སུ་གཤེགས་པའི་དགོངས་པ་རྫོགས་པ་དང་། དེའི་རྒྱལ་ཚབ་ཏུ་འདི་ཞེས་བྱ་བ་བཀོད་གཞག་གནང་བའི་དགའ་སྟོན་ཐུན་མོང་དུ་སོགས་རིགས་བསྒྲེས་ཏེ་ཤེས་པར་བྱའོ། ། བླ་བྲང་ཤར་པའི་འདི་དང་།
སྡེ་སྲིད་ཆེན་པོའི་དྲོ་འགྱད་ཀྱི་དུས་ཁྲི་ཆུང་བྱང་མའི་སྟེང་ནས་མོལ་གཏམ་བྱེད། སྡེ་སྲིད་ཆེན་པོ་རྣམས་ཀྱི་དུས་ཀྱི་དགོས་པ་སྐབས་དོན་ཀྱང་གོང་བཞིན་དེ་དང་དེའི་གདུང་རབས་ཤེས་ཤིང་བྱེད་པར་སྤྲོ་ན་བྱེད། མི་ཤེས་ན་ས་སྐྱོང་ཆེན་པོ་འདི་ཞེས་བྱ་བའི་དགོངས་པ་རྫོགས་ཕྱིར། སྡེ་སྲིད་འདི་འདྲ་ཞིག་ནས་བསྒྲུབ་པར་གདའ་ཞིང་སོགས་རིགས་འགྲེ། གང་ཟག་ཕལ་པའི་དྲོ་བར་ལྟ་བུ་ལ་ཁྲི་ཆུང་ལྷོ་མའི་སྟེང་ནས་གཏོང་བའི་དགོས་པ་སྐབས་དོན་གྱི་དབང་དུ་བགྱིས་ན་སྦྱིན་པའི་བདག་པོ་འབྲེལ་པ་ཤུལ་ན་མཆིས་པ་རྣམས་ཀྱི་ཚེ་ལས་འདས་པ་འདི་ཞེས་བྱ་བའི་སྡིག་སྒྲིབ་སྦྱངས་ཏེ། སངས་རྒྱས་ཀྱི་གོ་འཕང་ཐོབ་པར་བྱ་བའི་ཕྱིར་དུ་བླ་མ་དང་དཀོན་མཆོག་སྤྱན་སྔར་མཆོད་པ། འདི་ལྟར་ཞལ་མངོན་དུ་གྱུར་པ་རྣམས་ལ་མང་ཇ། བསྙེན་བསྐུར། འབུལ་བ། བསྔོ་བ་ཞུ་བའི་རྟེན་དང་བཅས་ཏེ་བསྒྲུབ་པ་དེ་ཉིད།
སྤྱིར་ཕན་བདེའི་འབྱུང་གནས་སོགས་དང་། ཁྱད་པར་ཚེ་འདས་འདི་ཞེས་བྱ་བའི་དོན་དུ། བསམ་སྦྱོར་དད་གུས་དང་བཅས་པའི་སྒོ་ནས་བསྒྲུབ་པར་གདའ་ཞིང་སོགས་མན་གོང་བཞིན་བརྗོད་པར་བྱའོ། ། ཅུང་ཟད་ཚིག་བསྡུས་པ་ལ་དགའ་ན་གོང་གི་སྦྲུལ་ཤད་ནས་སྦྲུལ་ཤད་ཀྱི་བར། གཡུང་དྲུང་རིས་ནས་གཡུ་དྲུང་རིས་ཀྱི་བར། མིག་བྲིས་པ་ནས། མིག་བྲིས་པའི་བར་རྣམས་དོར་ལ་ཉམས་སུ་བླང་ངོ་། ། ཞེས་པའི་མོལ་གཏམ་གྱི་རིམ་པ་འདི་རྣམས། ས་ལོ་ཆེན་པོ་ལ་སོགས་པའི་བླ་མ་དམ་པ་ཆོས་ཀྱི་སྤྱན་དང་ལྡན་པ་རྣམས་ཀྱི་གསུང་རྩོམ་རྣམས་ལ་གཞི་བྱས། རང་གི་བློ་གྲོས་ཀྱིས་ཀྱང་ཅུང་ཟད་དཔྱད་དེ་སྦྱར་བ་འདི་ནི།
དབུ་མཛད་དགེ་སློང་རྡོ་རྗེ་འཛིན་པ་བསྟན་པ་བཀྲ་ཤིས་ཀྱི་ཡང་ཡང་བསྐུལ་བའི་ངོར། ས་ལོ་ཐམས་ཅད་མཁྱེན་པ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་ཞབས་རྡུལ་སྤྱི་བོས་ལེན་པ། ཆོས་མེད་སྙོམས་ལས་མཁན་ས་སྐྱ་པ་སྔགས་འཆང་ངག་གི་དབང་པོ་ཀུན་དགའ་རིན་ཆེན་གྱིས་བཞི་ཐོག་བླ་བྲང་གི་ཡང་སྟེངས་སུ་བྲིས་པའོ། ། ཡི་གེ་པ་ནི་ངག་དབང་དཔལ་འབྱོར་ཡིན། འདིས་བློ་གསར་རྣམས་ལ་ཕན་ཐོགས་ཤིང་དགེ་ལེགས་དང་བཀྲ་ཤིས་འཕེལ་བར་གྱུར་ཅིག། །། དགེ་ཞིང་བཀྲ་ཤིས།། །། PAGE * MERGEFORMAT 10 སྔགས་འཆང་ཀུན་དགའ་རིན་ཆེན། མོལ་གཏམ་ཡིད་བཞིན་ནོར་བུ། PAGE * MERGEFORMAT 7
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
