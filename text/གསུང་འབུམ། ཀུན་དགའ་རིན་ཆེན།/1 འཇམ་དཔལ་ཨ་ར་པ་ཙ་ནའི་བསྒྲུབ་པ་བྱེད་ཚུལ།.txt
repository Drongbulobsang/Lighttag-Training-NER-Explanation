གསུང་འབུམ། ཀུན་དགའ་རིན་ཆེན།
པོད ༡
འཇམ་དཔལ་ཨ་ར་པ་ཙ་ནའི་བསྒྲུབ་པ་བྱེད་ཚུལ།
༄༅། །འཇམ་དཔལ་ཨ་ར་པ་ཙ་ནའི་བསྒྲུབ་པ་བྱེད་ཚུལ་བཞུགས་སོ།། ཨོཾ་སྭསྟི་ཤྲཱི་ཛ་ཡནྟུ། ན་མོ་གུ་རུ་མཉྫུ་ནཱ་ཐཱ་ཡ། བླ་མ་དང་མགོན་པོ་འཇམ་པའི་དབྱངས་ལ་ཕྱག་འཚལ་ལོ། ། བདག་གི་སྤྱི་བོ་འོག་མིན་བདེ་ཆེན་དབུས། ། ཨུཏྤལ་ནགས་ཚལ་ཉམས་དགའ་བསིལ་ཟེར་སྟེང་། ། བླ་མ་འཇམ་དབྱངས་ཡེ་ཤེས་ཉི་མ་ཤར། ། དྲི་མེད་གསུང་གི་བདུད་རྩིའི་དགའ་སྟོན་གྱིས། ། མཁའ་མཉམ་སེམས་ཅན་བདག་སོགས་འགྲོ་བ་ཀུན། ། གཏི་མུག་མུན་སེལ་ཤེས་རྒྱུད་སྒྲིབ་སྦྱངས་ནས། །
བློ་གྲོས་སྤོབས་པའི་གནང་བ་སྩོལ་མཛད་གང་། ། རྗེ་བཙུན་ས་ལོ་འཇམ་པའི་དབྱངས་ལ་འདུད། ། དེ་མཉེས་བྱེད་པའི་བསྙེན་བསྒྲུབ་རིམ་པ་ཡི། ། ཕྱག་ལེན་ཉམས་སུ་བླང་ཚུལ་གོ་བདེའི་ཕྱིར། ། གུས་པས་ཕྱག་འཚལ་རྗེ་བཙུན་གོང་མའི་གསུང་། ། ལེགས་པར་བཏུས་ཏེ་ཅུང་ཟད་བྲི་བར་བྱ།། །། འདིར་རྗེ་བཙུན་ས་སྐྱ་པའི་ཤེས་རབ་འཕེལ་བའི་གདམས་པ་ཟབ་མོ་འཇམ་དཔལ་རྣོན་པོར་གྲགས་པ་འདི་ཉིད་བསྒྲུབ་པ་ལ། ཡིད་ཆེས་ཤིང་ཁུངས་བཙུན་པའི་ཕྱིར་ལོ་རྒྱུས་ཅུང་ཟད་བརྗོད་ན། སྔོན་གྱི་དུས་རྒྱ་གར་ཤར་ཕྱོགས་ན་རྡོ་རྗེ་སློབ་དཔོན་པཎྜི་ཏ་ཆེན་པོ་གྲུབ་པའི་དབང་ཕྱུག་ཞིག་བཞུགས་པ་ལ་སྲས་གཅིག་བྱུང་བ་དེ། བློ་སྦྱོང་གི་གྲྭ་སར་བཏང་བས།
དེ་དག་ན་རེ། ཁྱོད་ཀྱི་ཕ་ཚོགས་འཁོར་བྱེད་ཟེར་ཤ་ཆང་ལ་ལོངས་སྤྱོད་པའི་རིགས་ངན་ཡིན་པས་འདིར་མ་འདུག་པར་སོང་གླེང་བ་དང་། ཕའི་གམ་དུ་ལོག་སྟེ་ལོ་རྒྱུས་བརྗོད་པས་མི་ལྟོ་ཡིས། འདིའི་བསྒྲུབ་པ་གྱིས་ཤིག་གསུང་ནས། འཇམ་དཔལ་ཨ་ར་པ་ཙ་ནའི་རྗེས་གནང་དང་སྒྲུབ་ཐབས་ཀྱི་ལུང་གནང་སྟེ་བསྒྲུབ་པས་ཟླ་བ་དྲུག་ནས་འགྲུབ་པའི་རྟགས་ལྗགས་སྤྱིལ་ལ་མེ་འབར་བ། དེའི་ཉེ་ལོགས་ན་མ་ཡོད་པས་བློས་མ་གཟོད་པར་ཆུ་གཏོར་ནས་མེ་བསད་པས། ཕ་ན་རེ་བར་ཆད་བྱས་པས་ཚེ་འདིར་མ་ཐོབ་སྟེ། བར་དོར་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་རོ། ། གསུང་ཞིང་ལུང་བསྟན་བརྙེས་པའི་སྲས་དེ་ནི་སློབ་དཔོན་ཛེ་ཏཱ་རི་དགྲ་ལས་རྣམ་པར་རྒྱལ་བ་ཡིན་ཏེ། བྱང་ཆུབ་སེམས་དཔའ་འཕགས་པ་འཇམ་དཔལ་གཞོན་ནུར་གྱུར་པ་ཨ་ར་པ་ཙ་ན་དང་དངོས་སུ་མཇལ་ནས་གདམས་པ་མནོས་སོ། །
ཛེ་ཏཱ་རི་ལ་རྡོ་རྗེ་གདན་པ་ཆེན་པོ། དེ་ལ་རྡོ་རྗེ་གདན་པ་ཆུང་བ། དེ་ལ་བ་རི་ལོ་ཙཱ་བ། དེ་ལ་བླ་མ་ས་སྐྱ་པ་ཆེན་པོ་ཀུན་དགའ་སྙིང་པོ། དེ་ལ་སློབ་དཔོན་རིན་པོ་ཆེ་བསོད་ནམས་རྩེ་མོ། དེ་ལ་རྗེ་བཙུན་རིན་པོ་ཆེ་གྲགས་པ་རྒྱལ་མཚན། དེ་ལ་ས་སྐྱ་པཎྜི་ཏ་ཀུན་དགའ་རྒྱལ་མཚན་གྱིས་གསན་ཏེ། དེ་དག་ཐམས་ཅད་ཀྱི་འཇམ་དཔལ་ཞལ་གཟིགས་པ་ཡིན་ཏེ། ཡིད་ཆེས་པའི་གཏན་ཚིགས་དུ་མ་སྣང་ཞིང་། ཁྱད་པར་རྣལ་འབྱོར་གྱི་དབང་ཕྱུག་ས་སྐྱ་པ་ཆེན་པོ་དགུང་ལོ་བཅུ་གཉིས་བཞེས་པའི་དུས་སུ།
བྱང་ཆུབ་སེམས་དཔའ་ཆེན་པོ་བ་རི་ལོ་ཙཱ་བ་ལ་ཆོས་གསན་པས། བ་རི་བའི་ཞལ་ནས་ཁྱོད་ས་སྐྱ་པའི་ཇོ་སྲས་ཡིན་པས་སློབ་གཉེར་བྱེད་དགོས་ཤིང་། དེ་ལ་ཤེས་རབ་དགོས་པས། རྗེ་བཙུན་འཇམ་དཔལ་གྱི་བསྒྲུབ་པ་གྱིས་ཤིག་གསུངས་ནས་འཇམ་དབྱངས་ཨ་ར་པ་ཙ་ནའི་རྗེས་གནང་དང་སྒྲུབ་ཐབས་སོགས་ཀྱིས་ལུང་གནང་། བླ་མ་ཉིད་ཀྱིས་ཀྱང་བསྒྲུབ་པའི་གྲོགས་མཛད་ནས་ས་སྐྱའི་གཟིམ་ཁང་རྙིང་པ་ཤར་ནུབ་གཉིས་ཀྱི་བླ་བྲང་ཤར་གྱི་རྡོ་རྗེ་ཕུག་པར་བསྒྲུབ་པ་མཛད་པས་བར་ཆད་ཀྱི་ཆོ་འཕྲུལ་ཅུང་ཟད་བྱུང་བ་ལ། མི་གཡོ་བ་སྔོན་པོའི་བསྒོམ་བཟླས་དང་སྔགས་བཟླས་པས་བར་ཆད་ཞི་སྟེ། ཟླ་བ་དྲུག་ནས་མདུན་གྱི་ནམ་མཁར་འཕགས་པ་འཇམ་དཔལ་རིན་པོ་ཆེའི་ཁྲི་པདྨ་དང་ཟླ་བའི་གདན་ལ་བཟང་པོའི་འདུག་སྟངས་ཀྱིས་བཞུགས་པ། འཁོར་བྱང་སེམས་གཉིས་དང་བཅས་པ་ཞལ་གཟིགས་ཏེ། མགོན་པོ་འཇམ་དབྱངས་ཀྱི་ཞལ་ནས། ཚེ་འདི་ལ་ཞེན་ན་ཆོས་པ་མིན། །
འཁོར་བ་ལ་ཞེན་ན་ངེས་འབྱུང་མིན། ། བདག་དོན་ལ་ཞེན་ན་བྱང་སེམས་མིན། ། འཛིན་པ་བྱུང་ན་ལྟ་བ་མིན། ། ཞེས་ཞེན་པ་བཞི་བྲལ་གྱི་གདམས་པ་གནང་བའོ། ། དེ་ལྟར་རིམ་པས་བརྒྱུད་དེ་ས་ལོ་ཆེན་པོ་ཀུན་དགའི་མཚན་ཅན་གྱི་བར་དུ་བྱིན་རླབས་ཀྱི་བརྒྱུད་པ་མ་ཉམས་པར་བྱོན་པའི་ཡིད་ཆེས་དང་བྱིན་རླབས་གཉིས་ཀ་ལྡན་པའི་རྗེ་བཙུན་འཇམ་པའི་དབྱངས་བསྒྲུབ་པར་འདོད་པས། དབེན་ཞིང་ཡིད་དུ་འོང་བའི་གནས་སུ་བྱང་ཆུབ་སེམས་དཔའི་ཚུལ་ཁྲིམས་རྣམ་པ་གསུམ་ལ་གནས་ཤིང་། རིག་པ་འཛིན་པའི་གང་ཟག་གིས། ཤ་ཆང་བུད་མེད་སོགས་མི་གཙང་བ་དང་། འབགས་པ་མ་ལུས་པ་སྤངས་ནས་ཁྲུས་དང་གཙང་སྦྲ་ཕུན་སུམ་ཚོགས་པ་བྱས་ཏེ། སྲབ་མོའི་སྟན་ནང་ཚངས་ཅན་ལ་རྡོ་རྗེའི་སྐྱིལ་ཀྲུང་ངམ།
སེམས་དཔའི་སྐྱིལ་ཀྲུང་གིས་འདུག་ལ། ཁྲུས་མ་གྲུབ་ན་ཁ་བཤལ་ནས། སྐྱབས་འགྲོ་སྤྱི་དང་མཐུན་པ་ཇི་ལྟར་རིགས་པ་བྱས་ལ། བདག་གི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་འཕགས་པ་འཇམ་དཔལ་གྱི་བསྒོམ་བཟླས་ཟབ་མོ་ཉམས་སུ་བླང་བར་བགྱིའོ། ། ལན་གསུམ་གྱིས་བྱང་ཆུབ་ཀྱི་སེམས་བསྒོམ། རང་གི་སྙིང་སྒོ་ང་ལྟ་བུའི་ནང་དུ་པཾ་ལས་པདྨ། ཨ་ལས་ཟླ་བའི་སྟེང་དུ་དྷཱིཿཡིག་དམར་སེར་དེ་ལས་འོད་འཕྲོས། རང་བཞིན་གྱི་གནས་ནས་བླ་མ་དང་གཉིས་སུ་མེད་པའི་རྗེ་བཙུན་འཇམ་པའི་དབྱངས་ལ་སངས་རྒྱས་བྱང་སེམས་ཀྱི་བསྐོར་བ་བཛྲ་ས་མཱ་ཛཿ ན་མོ་གུ་རུ་བྷྱཿ
ན་མོ་མཉྫུ་གྷོ་ཥཱ་ཡ་བྷྱཿ ཨོཾ་ཨརྒྷཾ། པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱེ། ཤཔྟ་ཨཱཿཧཱུྃ། དཀོན་མཆོག་གསུམ་ལ་བདག་སྐྱབས་མཆིས་སོགས་རྒྱུན་བཤགས་ལན་གསུམ།
སེམས་ཅན་ཐམས་ཅད་བདེ་བ་དང་སོགས་ཚད་མེད་བཞི་བསྒོམ། རང་གི་སྙིང་སྒོ་ང་སྟོང་པ་ལྟ་བུའི་ནང་གི་དྷཱིཿཡིག་ལས་འོད་འཕྲོས། ལུས་ཀྱི་ནང་གང་བས་ཐོག་མ་མེད་པ་ནས་བསགས་པའི་སྡིག་སྒྲིབ་དང་མི་ཤེས་པའི་མུན་པ་ཐམས་ཅད་བཅོམ། ཐ་མལ་གྱི་ལུས་བསྲེགས་སྦྱངས། དྲི་མ་མེད་པ་ཤེལ་གོང་གཡའ་དག་པ་ལྟ་བུར་གྱུར། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། སྟོང་པ་ཉིད་དུ་གྱུར། སྟོང་པའི་ངང་ལས་པཾ་ལས་པདྨ། ཨ་ལས་ཟླ་བའི་དཀྱིལ་གྱི་དབུས་སུ་དྷཱིཿཡིག་གསེར་བཙོ་མའི་མདོག་ཅན་དེ་ལས་འོད་འཕྲོས། སེམས་ཅན་ཐམས་ཅད་ཀྱི་མི་ཤེས་པའི་མུན་པ་བསལ་ནས།
ཡང་དག་པའི་ཡེ་ཤེས་ཀྱི་སྣང་བ་ལ་བཀོད། བླ་མ་ཡི་དམ་སངས་རྒྱས་བྱང་སེམས་ཐམས་ཅད་ཀྱི་མཁྱེན་བརྩེ་ནུས་གསུམ་གྱི་བྱིན་བརླབས་ཐམས་ཅད་བསྡུས་ནས་རང་གི་སེམས་དྷཱིཿཡིག་ལ་ཐིམ། དེ་ཡོངས་སུ་གྱུར་པ་ལས་རང་ཉིད་འཕགས་པ་འཇམ་དཔལ་སྐུ་མདོག་དམར་སེར་གུར་གུམ་གཞོན་ནུའི་མདོག་ཅན་ཞལ་གཅིག་ཕྱག་གཉིས་པ་གཡས་པས་མི་ཤེས་པ་གཅོད་པར་བྱེད་པའི་ཤེས་རབ་ཀྱི་རལ་གྲི་ཕྱར་ཞིང་། གཡོན་པས་ཨུཏྤ་ལའི་ཡུ་བ་བཟུང་ནས་སྙན་གྱི་ཐད་སོར་ཁ་བྱེ་བའི་སྟེང་ན་ཤེས་རབ་ཀྱི་ཕ་རོལ་ཏུ་ཕྱིན་པའི་གླེགས་བམ་འཛིན་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། རིན་པོ་ཆེའི་རྒྱན་དང་། དར་གྱི་སྟོད་གཡོགས་དང་ཤམ་ཐབ་ཅན། དབུ་སྐྲ་རལ་པའི་ཅོད་པཎ་སྤྱི་བོར་བཅིངས་ཤིང་། ཟུར་ཕུད་ལྔ་གཡོན་དུ་འཕྱང་བ། སྙན་གོང་ཨུཏྤལ་དར་དཔྱངས་ཀྱི་བརྒྱན་པ།
གཞོན་ནུ་ལོ་བཅུ་དྲུག་ལོན་པ་ལྟ་བུ། ཟླ་བའི་རྒྱབ་ཡོལ་ཅན། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ། ཐུགས་ཀའི་དབུས་སུ་ཟླ་བའི་སྟེང་དུ་ཤེས་རབ་ཀྱི་འཁོར་ལོ་སེར་པོ་རྩིབས་བཞི་པའི་ལྟེ་བར་དབུས་སུ་དྷཱིཿ གཡས་སུ་ཨོཾ། གཡོན་དུ་ཨ། རྩིབས་བཞི་ལ་མདུན་ནས་བརྩམས་ཏེ་གཡས་བསྐོར་དུ་ར་པ་ཙ་ན་ཞེས་གནས་པའི་དྷཱིཿལས་འོད་འཕྲོས་རང་བཞིན་གྱི་གནས་ནས་རྗེ་བཙུན་འཇམ་དབྱངས་ལ་སངས་རྒྱས་བྱང་སེམས་ཀྱིས་བསྐོར་བ་བཛྲ་ས་མཱ་ཛཿ ཛཿཧཱུྃ་བཾ་ཧོཿགཉིས་སུ་མེད་པར་ཐིམ།
སླར་ཡང་འོད་འཕྲོས་དབང་གི་ལྷ་རིགས་ལྔ་འཁོར་བཅས་བཛྲ་ས་མཱ་ཛཿ ཨ་བྷི་ཥིཉྩ་ཏུ་མཾ་ཞེས་གསོལ་བ་བཏབ་པས་དབང་གི་ལྷ་རྣམས་ཀྱིས་ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན། རང་གི་སྙིང་ཁའི་ཤེས་རབ་ཀྱི་འཁོར་ལོ་སྔགས་ཕྲེང་དང་བཅས་པ་རིན་ཆེན་སྒྲོན་མེ་ལྟར་རབ་ཏུ་འོད་འབར་བར་བསམ་ལ་དེ་ལས་འོད་འཕྲོས། སེམས་ཅན་ཐམས་ཅད་ཀྱི་སྡིག་སྒྲིབ་ལས་ངན་གཏི་མུག་གི་དྲི་མ་སྦྱངས་ཏེ་འཇམ་དཔལ་གྱི་སྐུར་གྱུར། འོད་ཟེར་གྱི་སྣེ་ལ་མཆོད་པ་བསམ་གྱིས་མི་ཁྱབ་པ་སྤྲོས། བླ་མ་ཡི་དམ་སངས་རྒྱས་བྱང་སེམས་ཐམས་ཅད་ལ་མཆོད་པ་ཕུལ་བས་མཉེས་ཏེ་འོད་ཟེར་ཚུར་འདུས་པའི་ཚེ།
དེ་དག་གི་མཁྱེན་བརྩེ་ནུས་གསུམ་བྱིན་རླབས་ཐམས་ཅད་སྔགས་ཕྲེང་དང་འོད་ཟེར་སེར་པོའི་རྣམ་པར་བྱུང་ནས་ཤེས་རབ་ཀྱི་འཁོར་ལོའི་ཡིག་འབྲུ་རྣམས་ལ་ཐིམ་པས་ཤེས་རྒྱུད་ཀྱི་སྡིག་སྒྲིབ་དག བདག་མེད་རྟོགས་པའི་ཤེས་རབ་ཁྱད་པར་ཅན་རྒྱུད་ལ་སྐྱེ་བར་བྱིན་གྱིས་རླབས་པར་བསམ་ལ་ཡིད་རྩེ་གཅིག་པས་མ་ཡེངས་པར་གོང་གི་དམིགས་པ་གསལ་གང་ཐེབས་ཀྱི་ངང་ནས། ཨོཾ་ཨ་ར་པ་ཙ་ན་དྷཱིཿ ཅེས་པ་གྲངས་བཟུང་ལ་བཟླ། ཐུན་བསྡུ་བ་དང་རང་གི་ལྕེའི་སྟེང་དུ་དྷཱིཿདམར་སེར་མགོ་གྲེ་ཕུགས་སུ་བསྟན་ནས་ཉལ་སྟབས་སུ་གནས་པ་ལས་དྷཱིཿཡིག་དང་འོད་ཟེར་དཔག་ཏུ་མེད་པ་འཕྲོས། ལུས་ཀྱི་ནང་གང་བས་མི་ཤེས་པའི་མུན་པ་ཐམས་ཅད་བསལ་ནས། བདག་མེད་རྟོགས་པའི་ཤེས་རབ་ཁྱད་པར་ཅན་རྒྱུད་ལ་སྐྱེས་པར་བསམ་ལ་དབུགས་ཐང་གཅིག་ལ་དྷཱིཿབརྒྱ་རྩ་བརྒྱད་བཟླ། དེ་ལྟར་མ་ཐོན་ནའང་ངག་བཅད་དེ་བཟླས་པས་རང་གི་ལུས་དྷཱིཿཡིག་འོད་འབར་ཞིང་གཟི་བརྗིད་དང་ལྡན་པར་གྱུར་པའི་མོས་པ་བྱས་ལ། ཕྲེང་བ་ཐལ་མོའི་བར་དུ་བཟུང་ནས། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་མི་ཤེས་པའི་མུན་པ་བསལ་ཏེ་བདག་མེད་རྟོགས་པའི་ཤེས་རབ་ཁྱད་པར་ཅན་རྒྱུད་ལ་སྐྱེ་བར་བྱིན་གྱིས་རླབས་ཏུ་གསོལ།
ཞེས་དང་། ཕྲེང་བ་ལ་ཁ་རླངས་ཕོག་པར་བྱས་རང་གི་སྤྱི་བོར་བཞག་པས་སྔགས་ཀྱི་ནུས་པ་ཐིམ་པར་བསམ། དེ་ནས་ཨོཾ་ཨཱརྻ་མཉྫུ་ཤྲཱི་ས་པ་རི་བཱ་ར་ཨརྒྷཾ། པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱེ། ཤཔྟ་ཨཱ་ཧཱུྃ།
གང་གི་བློ་གྲོས་སྒྲིབ་གཉིས་སྤྲིན་བྲལ་ཉི་ལྟར་རྣམ་དག་རབ་གསལ་བ། ། ཇི་སྙེད་དོན་ཀུན་ཇི་བཞིན་གཟིགས་ཕྱིར་ཉིད་ཀྱི་ཐུགས་ཁར་གླེགས་བམ་འཛིན། ། གང་དག་སྲིད་པའི་བཙོན་རར་མ་རིག་མུན་འཐོམས་སྡུག་བསྔལ་གྱིས་གཟིར་བའི། ། འགྲོ་ཚོགས་ཀུན་ལ་བུ་གཅིག་ལྟར་བརྩེ་ཡན་ལག་དྲུག་ཅུའི་དབྱངས་ལྡན་གསུང་། ། འབྲུག་ལྟར་ཆེས་སྒྲོག་ཉོན་མོངས་གཉིད་སློང་ལས་ཀྱི་ལྕགས་སྒྲོག་འགྲོལ་མཛད་ཅིང་། ། མ་རིག་མུན་སེལ་སྡུག་བསྔལ་མྱུ་གུ་ཇི་སྙེད་གཅོད་མཛད་རལ་གྲི་བསྣམས། ། གདོད་ནས་དག་ཅིང་ས་བཅུའི་མཐར་སོན་ཡོན་ཏན་ལུས་རྫོགས་རྒྱལ་སྲས་ཐུ་བོའི་སྐུ། ། བཅུ་ཕྲག་བཅུ་དང་བཅུ་གཉིས་རྒྱན་སྤྲས་བདག་བློའི་མུན་སེལ་འཇམ་པའི་དབྱངས་ལ་འདུད། ། གང་ཚེ་ལྟ་བར་འདོད་པའམ། ། ཅུང་ཟད་བྲི་བར་འདོད་ན་ཡང་། །
མགོན་པོ་འཇམ་དབྱངས་དེ་ཉིད་ནི། ། གེགས་མེད་པར་ནི་མཐོང་བར་ཤོག ། བརྩེ་ལྡན་ཁྱོད་ཀྱི་མཁྱེན་པའི་འོད་ཟེར་གྱིས། ། བདག་བློའི་གཏི་མུག་མུན་པ་རབ་བསལ་ནས། ། བཀའ་དང་བསྟན་བཅོས་གཞུང་ལུགས་རྟོགས་པ་ཡི། ། བློ་གྲོས་སྤོབས་པའི་སྣང་བ་སྩལ་དུ་གསོལ། ། ཤེས་པས་སྲིད་ལ་མི་གནས་ཤིང་། ། སྙིང་རྗེ་ཞི་ལ་མི་གནས་པ། ། འཁོར་བ་མྱང་འདས་གཉིས་མེད་པའི། ། འཇམ་དབྱངས་ཐུགས་ལ་གསོལ་བ་འདེབས། །
དུས་འདི་ནས་ནི་བཟུང་ནས་སུ། ། ཕྱི་མ་བྱང་ཆུབ་མ་ཐོབ་བར། ། བཅོམ་ལྡན་འཇམ་དབྱངས་ཁྱེད་ཉིད་ཀྱི། ། བདག་གི་བླ་མ་མཛད་དུ་གསོལ། ། གང་གི་མཁྱེན་རབ་ཉི་མ་སྟོང་བས་ཀྱང་། ། ཆེས་ཆེར་གསལ་བས་འགྲོ་བའི་མ་རིག་པ། ། དྲུང་ནས་འབྱིན་མཛད་ལྷ་མཆོག་འཇམ་པའི་དབྱངས། ། བདག་གི་སྙིང་ལ་རྒྱུན་དུ་འཇུག་གྱུར་ཅིག ། གདོང་བཞི་གདོང་གི་པད་ཚལ་གྱི། ། ངང་པའི་བུ་མོ་ཐམས་ཅད་དཀར། །
དབྱངས་ཅན་མ་དེའང་ཁོ་བོ་ཡི། ། ཡིད་ལ་རིང་དུ་རོལ་བར་མཛོད། ། དགེ་བ་འདི་ཡིས་མྱུར་དུ་བདག ། རྗེ་བཙུན་འཇམ་དབྱངས་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡིས་ས་ལ་འགོད་པར་ཤོག ། ཅེས་མཆོད་ཅིང་བསྟོད་དེ་དགེ་བ་བསྔོ་བའོ། ། དེ་ལྟར་གཡེངས་པས་མི་འགྲུབ། མདོར་ན་སེམས་རྩེ་གཅིག་ཏུ་ཐུན་བཞིའི་ངེས་པས་སྔགས་ངག་བཅད་ནས་ཤིན་ཏུ་དག་པར་བཟླའོ། ། དུས་ཟླ་བ་དྲུག་གམ་འབུམ་ཕྲག་བརྒྱད་བཟླས་པས་ཐོག་མར་འཛིན་བློ་སྐྱེ་བར་འགྱུར།
དེ་ནས་འགྲན་ཟླ་མེད་པའི་སྙན་མངགས་མཁན་དང་། རྡོ་རྗེའི་ངག་དང་། ཕྱིན་ཅི་མ་ལོག་པ། དོན་ཕུན་སུམ་ཚོགས་པ་སྐྱེས་ནས་དེའི་མོད་ལ་ཚིག་བཅད་བརྒྱ་བྱེད་ཅིང་སྨྲ་བར་འགྱུར་རོ། ། གྲུབ་པའི་ལྟས་ནི་རྨི་ལམ་དུ་རལ་གྲི་དང་། ཨུཏྤལ་འཛིན་པ་དང་། དགེ་སློང་སྔོན་པོ་དང་ཕྲད་པ། མི་ཤ་དང་དཀར་གསུམ་ཟ་བ། སྤྱིལ་པོ་ལ་མེ་འབར་བའམ་མེ་ཕུང་ཆེན་པོ་མཐོང་བ། ནམ་མཁའ་ལ་འཕུར་བ་སོགས་རྨི་བའམ།
དངོས་སུ་བྱུང་ན་གྲུབ་ཉེ་བའི་རྟགས་སུ་ཤེས་པར་བྱའོ། ། བར་ཆད་ཀྱི་ལས་ནི་ཐོག་སེར་འབབ་པ། སྟག་དང་སེངྒེ་ལ་སོགས་པ་གཅན་གཟན་གདུག་པ་ཅན་གྱིས་ཟོས་པ། རླུང་གིས་ཁྱེར་བའམ་ཚུབས་མ་ཆེན་པོ་མཐོང་བ། བུད་མེད་ནག་མོ་ཁྲོས་པས་བརྡེག་པ་དང་། ཆུས་ཁྱེར་བ་སོགས་རྨི་ན་བར་ཆད་ཀྱི་བལྟས་ཡིན་པས་ཁྲོ་བོའི་རྒྱལ་པོ་མི་གཡོ་བ་བསྒོམ་ནས་སྔགས་བརྒྱ་རྩ་བཟླས་པས་བསྲུང་བར་བྱའོ། ། དེའི་རྗེས་གནང་ནི་སྒྲུབ་ཐབས་རྒྱ་མཚོ་བཞིན་སྐུ་གསུང་ཐུགས་ཀྱི་ཆིངས་དང་ལྡན་པ་ཐོབ་ནས། བསྒོམ་བཟླས་ནི། ས་ལོ་ཉིད་ཀྱིས་མཛད་པ་འདི་ཉམས་སུ་བླང་ངོ་། ། དེ་བརྗོད་ན།
ན་མཿཨཱརྻཱ་ཙ་ལཱ་ཡ། འཕགས་པ་མི་གཡོ་བ་བསྒོམ་པར་འདོད་པས་སྟན་བདེ་བ་ལ་སྐྱིལ་ཀྲུང་བཅས་ནས་སྐྱབས་འགྲོ་སེམས་བསྐྱེད་སྤྱི་དང་མཐུན་པར་བྱས་ཏེ། རང་སྐད་ཅིག་གིས་འཕགས་པ་མི་གཡོ་བར་གསལ་བའི་སྙིང་ཁར་ཉི་མ་ལ་གནས་པའི་ཧཱུྃ་སྔོན་པོ་དེ་ལས་འོད་ཟེར་འཕྲོས་པས་རང་བཞིན་གྱི་གནས་ནས་འཕགས་པ་མི་གཡོ་བ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་བཛྲ་ས་མཱ་ཛཿ ན་མོ་གུ་རུ་བྷྱཿ ན་མཿཨཱརྻཱ་ཙ་ལ་ས་པ་རི་ཝཱ་ར་བྷྱཿ ཨོཾ་ཨཱརྻཱ་ཙ་ལ་ས་པ་རི་ཝཱ་ར་ཨརྒྷཾ། པཱ་དྱཾ། པུཥྤཾ། དྷཱུ་པཾ། དི་པཾ།
གནྡྷཾ། ནཻ་ཝི་དྱཾ། ཤཔྟ་པྲ་ཏཱིཙྪ་སྭཱ་ཧཱ། དཀོན་མཆོག་གསུམ་ལ་བདག་སྐྱབས་མཆི་སོགས་ཡན་ལག་བདུན་པ་ཚར་གསུམ་བྱ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག ། སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག ། སྡུག་བསྔལ་མེད་པའི་བདེ་བ་དང་མི་བྲལ་བར་གྱུར་ཅིག ། ཉེ་རིང་ཆགས་སྡང་དང་བྲལ་བའི་བཏང་སྙོམས་ལ་གནས་པར་གྱུར་ཅིག ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾཿ སྟོང་པའི་ངང་ལས་པདྨ་དང་རཾ་ལས་ཉི་མའི་སྟེང་དུ་རང་གི་སེམས་ཧཱུྃ་སྔོན་པོ་གཅིག་ཏུ་གྱུར།
དེ་ལས་འོད་འཕྲོས་སེམས་ཅན་ཐམས་ཅད་ཀྱི་སྡིག་སྒྲིབ་བགེགས་དང་བར་དུ་གཅོད་པ་ཐམས་ཅད་ཉེ་བར་ཞི་བར་བྱས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་བྱིན་རླབས་ནུས་མཐུ་བསྡུས་ནས་ཧཱུྃ་ལ་ཐིམ། དེ་ཡོངས་སུ་གྱུར་པ་ལས་རང་ཉིད་སྐད་ཅིག་གིས་རྗེ་བཙུན་མི་གཡོ་བ་སྐུ་མདོག་སྔོན་པོ་ཞལ་གཅིག་ཕྱག་གཉིས་ཀྱི་གཡས་པས་ཡེ་ཤེས་ཀྱི་རལ་གྲི་མེ་འབར་བ་ནམ་མཁའ་ལ་ཕྱར་བ། གཡོན་པས་ཐུགས་ཁར་སྡིགས་མཛུབ་མཛད་པ་ལ་རྡོ་རྗེ་ཞགས་པ་དཀྲིས་པའི་སྣེ་མོ་ལྕག་གོང་དུ་འཕྱར་བ། ཞལ་མཆེ་བ་གཙིགས་པའི་ཡ་སོས་མ་མཆུ་མནན་པ། སྤྱན་གསུམ་དང་ལྡན་པའི་གཡས་པ་སྟེང་དུ་གཟིགས་པས་ལྷའི་བུའི་བདུད་ཚར་གཅོད་ཅིང་། གཡོན་པ་འོག་ཏུ་གཟིགས་པས་ཀླུ་དང་ས་བདག་འཇོམས་པ། དབུས་མ་ཐད་ཀར་གཟིགས་པས་དགྲ་བགེགས་ཕྲ་མོ་ཚར་གཅོད་པ། ཀླུ་གཉན་ས་བདག་དབང་དུ་འདུས་པའི་བརྡར། སྦྲུལ་དཀར་པོས་སེ་རལ་ཁར་བྱས་པ།
རིན་པོ་ཆེའི་རྒྱན་གྱིས་བརྒྱན་ཞིང་། དར་སྣ་ཚོགས་པའི་ཤམ་ཐབ་ཅན། དབུ་སྐྲ་ནག་པོ་རལ་པའི་ཐོར་ཚུགས་སྤྱི་བོར་བཅིངས་པ། ཞབས་གཡོན་པའི་པུས་མོ་གདན་ལ་བཙུགས་ཤིང་། གཡས་པ་བཞེངས་སྟབས་སུ་མཛད་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པ། དེའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། ཐུགས་ཀའི་དབུས་སུ་ཡེ་ཤེས་སེམས་དཔའ་རང་འདྲ་མཚོན་གང་བའི་ཐུགས་ཁར་ཉི་མ་ལ་ཏིང་ངེ་འཛིན་སེམས་དཔའ་ཧཱུྃ་སྔོན་པོ་ནས་འབྲུ་ཙམ་དེ་ལས་འོད་འཕྲོས་པས་རང་བཞིན་གྱི་གནས་ནས་སངས་རྒྱས་བྱང་སེམས་ཐམས་ཅད་ཁྲོ་བོ་མི་གཡོ་བའི་རྣམ་པར་བཛྲ་ས་མཱ་ཛཿ
ཛཿཧཱུྃ་བཾ་ཧོཿགཉིས་སུ་མེད་པར་ཐིམ། ཡང་འོད་འཕྲོས་པས་དབང་གི་ལྷ་རིགས་ལྔ་འཁོར་བཅས་བཛྲ་ས་མཱ་ཛཿ ཨོཾ་ཨ་བྷི་ཥིཉྩ་ཏུ་མཱཾཿ ཞེས་གསོལ་བ་བཏབ་པས་དབང་གི་ལྷ་རྣམས་ཀྱིས་ཨོཾ་བཛྲཱི་བྷཱ་ཝ་ཨ་བྷི་ཥིཉྩ་ཧཱུྃཿ ཞེས་གསུང་ཤིང་དབང་བསྐུར་སྐུ་གང་དྲི་མ་དག་ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན། རང་གི་སྙིང་ཁའི་ཏིང་ངེ་འཛིན་སེམས་དཔའི་མཐའ་མར་སྔགས་ཀྱི་བསྐོར་བ་ལས་འོད་འཕྲོས་སེམས་ཅན་རྣམས་ཀྱིས་སྡིག་སྒྲིབ་ནད་གདོན་ཐམས་ཅད་སྦྱངས། བླ་མ་ཡི་དམ་གྱི་ཐུགས་རྗེའི་བྱིན་རླབས་ནུས་མཐུ་རང་ལ་ཐིམ་པར་བསམ་ནས། ཨོཾ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ། ཅེས་ཅི་ནུས་བཟླས་པའི་མཐར། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་བདུད་བཞིའི་བར་ཆད་ཐམས་ཅད་ཉེ་བར་ཞི་བ་དང་།
མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། དགེ་བ་འདི་ཡི་མྱུར་དུ་བདག ། མི་གཡོ་མགོན་པོ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། ཅེས་པ་འདི་ནི་དོན་གཉེར་དག་གིས་བསྐུལ་བའི་ངོར། དཔལ་ས་སྐྱ་པ་ཤཱཀྱའི་དགེ་སློང་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་དཔལ་ས་སྐྱར་སྦྱར་བའི་ཡི་གེ་པ་ནི་ཟླ་བ་གྲགས་པའོ། ། ཞེས་པ་འདི་བཞིན་ཉམས་སུ་བླང་སྟེ་བར་ཆད་ཀྱི་རྨི་ལམ་ངན་པ་བཟློག་པར་བྱའོ། ། རྗེ་བཙུན་འཇམ་དབྱངས་ཀྱི་བསྒྲུབ་པ་བྱེད་ཚུལ་འདི་ནི་རིགས་དང་ཆོས་ཀྱི་བུ་རྣམས་ལ་ཕན་པར་བསམ་སྟེ། སློབ་དཔོན་རིན་པོ་ཆེ་བསོད་ནམས་རྩེ་མོས་མཛད་པའི་སྒྲུབ་ཐབས་ཚིགས་བཅད་མ་དང་།
ས་པཎ་དང་ས་ལོ་ཆེན་པོས་མཛད་པའི་སྒྲུབ་ཐབས་བཞིན་ལས་ཅུང་ཟད་གསུང་སྒྲོས་ཀྱི་བརྒྱན་ཏེ། མཁྱེན་བརྩེའི་མངའ་བདག་ས་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་ཞབས་རྡུལ་སྤྱི་བོས་བླངས་པ་ཆོས་མེད་སྙོམས་ལས་མཁན་རི་ཁྲིད་པ་སྔགས་འཆང་ངག་གི་དབང་པོ་ཀུན་དགའ་རིན་ཆེན་གྱིས་དབེན་གནས་བྱས་འགྱུར་རྡོ་རྗེའི་བྲག་རྫོང་དུ་སུག་བྲིས་བགྱིས་པ་འདི་ལ་ཉེས་པ་མཆིས་ན། ས་ལོ་ཆེན་པོའི་དྲུང་དུ་བཟོད་པར་གསོལ་ལོ། ། བརྩེ་བ་ཆེན་པོས་རྗེས་སུ་བཟུང་དུ་གསོལ། འདི་བྲིས་དགེ་བས་བདག་སོགས་སེམས་ཅན་རྣམས། ། བླ་མ་རྗེ་བཙུན་འཇམ་དབྱངས་ཐུགས་རྗེ་ཡིས། ། མི་ཤེས་མུན་བསལ་བདག་མེད་རྟོགས་པ་ཡི། ། དངོས་གྲུབ་སྩལ་ཞིང་མྱུར་དུ་སངས་རྒྱས་ཤོག། །། མངྒ་ལཾ།། །། PAGE * MERGEFORMAT 4 སྔགས་འཆང་ཀུན་དགའ་རིན་ཆེན།
འཇམ་དཔལ་ཨ་ར་པ་ཙ་ནའི་སྒྲུབ་པ་བྱེད་ཚུལ། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
