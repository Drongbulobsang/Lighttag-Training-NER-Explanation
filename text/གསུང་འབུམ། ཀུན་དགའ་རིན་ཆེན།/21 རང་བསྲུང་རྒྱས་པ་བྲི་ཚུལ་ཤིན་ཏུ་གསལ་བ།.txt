གསུང་འབུམ། ཀུན་དགའ་རིན་ཆེན།
པོད ༢༡
རང་བསྲུང་རྒྱས་པ་བྲི་ཚུལ་ཤིན་ཏུ་གསལ་བ།
༄༅། །རང་བསྲུང་རྒྱས་པ་བྲི་ཚུལ་ཤིན་ཏུ་གསལ་བ་བཞུགས།། ན་མོ་མ་ཧཱ་ཀཱ་ལཱ་ཡ། མལ་གྱོ་ལོ་ཆེན་ས་སྐྱའི་བླ་ཆེན་མཆོག ཀུན་དགའ་སྙིང་པོ་སྙིགས་དུས་གངས་ཅན་དཔལ། ས་ལོ་ཀུན་དགའི་མཚན་ཅན་འཇམ་པའི་དབྱངས། ། བརྒྱུད་པར་བཅས་ལ་གུས་པས་ཕྱག་བགྱིས་ནས། ། ས་སྐྱ་པ་ཡི་ཆོས་བསྲུང་ཀུན་གྱི་གཙོ། ། ནག་པོ་ཆེན་པོའི་མན་ངག་སྙིང་པོ་ཡི། ། བསྲུང་འཁོར་ཟབ་མོ་ཐུན་མོང་མ་ཡིན་པའི། ། བྲི་ཐབས་མ་གབ་བདག་གི་གསལ་བར་བྲི། །
དེ་ལ་རང་བསྲུང་འཁོར་ལོ་རྒྱས་པ་བྲི་བའི་ཐབས་བླ་མའི་གསུང་བཞིན་ཅུང་ཟད་བརྗོད་ན། དབང་རྗེས་གནང་མན་ངག་སོགས་ཐོབ་ཅིང་། དམ་ཚིག་དང་སྡོམ་པར་ལྡན་པ། ཡི་དམ་ཆོས་བསྲུང་གི་བསྙེན་པ་སྔོན་དུ་སོང་བའི་རྣལ་འབྱོར་པས། དུས་ཁྱད་པར་ཅན་བརྒྱད་གཉིས་སམ་དགུ་གཉིས་གང་རུང་གཟའ་སྐར་བཟང་བ་ལ་མཆོད་གཏོར་ཕུལ་ཏེ། བྲི་གཞི་གྲོ་ག གོས་དར་ནག་པོ་མགོན་པོའི་སྙན་དར་ལྟ་བུ། དུར་ཁྲོད་ཀྱི་རས་ཞེས་པ་རོ་རས་ཡིན་ཡང་། བོད་ན་སྲོལ་ཆེན་པོ་མེད་པས། དཔའ་བོ་གཡུལ་དུ་བསད་པའི་རོ་ལ་རས་གཡོགས་པ་ཙམ་ལ་བྱེད།
ཤོག་བུ་ལའང་རུས་པས་སྲ་ཤིང་ཡི་གེ་སྐུ་སོགས་བྲི་གང་བདེ་ལ། ཆག་མ་ཡོང་ཙམ་གྱིས་འདུལ་ལུགས་ལེགས་པར་བྱས་ནས། བྲི་རྫས་ཞུན་ཆེན་ལ་མར་ནག་བསྲེས་ནས་སྦར་བའི་དུད་པ་བསགས་པ་ལས་བྱས་པའི་སྣག་ཚ་ལ། གུ་གུལ། གུར་གུམ། ག་པུར། རྒྱ་སྐྱེགས་ཀྱི་ཁནྡྷ། འབྱོར་ན་རང་བྱུང་གི་མེ་ཏོག མཚལ་རྣམས་བསྲེས་ཏེ་སྦྱར་བས་བྲིའོ། ། དེ་ལ་དང་པོར་ནང་དུ་ཟླུམ་པོ་ལྟེ་བ་སྟེ།
སྐུ་བཤོམ་པའི་ཕྱིར་ཟླུམ་བསྐོར་ཅུང་ཆེ་བ། དེའི་མཐར་གསུམ་རིམ་བསྐོར་བའི་ཕྱི་མ་འཁོར་ལོའི་ས་སྐུ་བཤོམ་པའི་ཕྱིར་ཆེ་བ་བསྐོར། དེའི་ཕྱི་ནས་ཟླུམ་བསྐོར་བདུན་བསྐོར་བའི་ལྔ་པར་ཆོས་སྐྱོང་གི་སྐུ་བྲི་དགོས་པའི་ཕྱིར་ཅུང་ཆེ་བ་སྟེ་བསྐོར་ཐིག་ཡོངས་གྲིལ་བཅུ་གཅིག་གི་ཕྱི་རོལ་དུ་མེ་རི་འབར་བས་བསྐོར་བ་བྲི། དེའི་དབུས་ཀྱི་ལྟེ་བར་ནག་པོ་ཆེན་པོ་མིའུ་ཐུང་གྲི་ཐོད་གཎྜི་བསྣམས་པ། སྤྲུལ་པའི་ཁྱུང་ཆེན་ཤོང་ཙམ་བྱུང་ན་ལྔ། མི་ཤོང་ན་གཅིག་སྟེང་དུ། གཡས་གཡོན་རྒྱབ་མདུན་དུ་བྱ་ནག ཁྱི་ནག ཅེ་སྤྱང་། མི་ནག་རྣམས་མེ་རི་འབར་བའི་དབུས་ན་བཞུགས་པ་མཚན་ཉིད་ཐམས་ཅད་ཚང་བ།
དེང་སང་ཡོངས་སུ་གྲགས་པ་ལྟར་བྲི། སྐེ་རགས་ཀྱི་སྦྲུལ་མ་ཆད་པ་གལ་ཆེ་སྟེ་ཀླུ་བརྒྱད་ཚང་དགོས་སོ། ། དེ་དག་གང་བྲི་ཡང་བླ་མའི་མན་ངག་བཞིན་ས་བོན་གསུམ་དང་སྙིང་པོ་སྤེལ་བ་བྲི་གསུང་བ་བར་གཟུངས་ལྟ་བུ་ཡིན་པས། མགོན་པོའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་བྲིས་པས་དཔྲལ་པའི་ཨོཾ་གྱི་མཐར་ནག་པོ་ཆེན་པོའི་སྐུ་ཡི་འཆང་བ་པ་ལ་བསྲུང་དུ་གསོལ། ཅེས་པ་ཨོཾ་གྱི་འོག་ནས་བསྐོར་ལ་ཡིག་མགོ་ཕྱི་བསྟན་བྲི། ཐུགས་ཀའི་ཧཱུྃ་གི་མཐར་ས་བོན་གསུམ་དང་སྙིང་པོ་སྤེལ་བ་ཡིན་པས། ཧཱུྃ་གི་འོག་ནས་བསྐོར་ལ། ཨོཾ་ཨཱཿཨོཾ་མ་ཧཱ་ཀཱ་ལ་ཧཱུྃ་ཕཊ་ཧཱུྃ།
ཅེས་པ་ཡིག་མགོ་ཕྱིར་བསྟན་ཧཱུྃ་ལ་བསྐོར་ཏེ་བྲི། དེའི་ཕྱིའི་བསྐོར་ཐིག་དང་པོའི་ལྟེ་བའི་མུ་ཁྱུད་ལ། ཨོཾ་ཨཱཿཨོཾ་ཤྲཱི་མ་ཧཱ་ཀཱ་ལ་ཡ་ཧཱུྃ་ཧཱུྃ་ཕཊ་སྭཱཧཱ་ཧཱུྃ། དཔལ་རྡོ་རྗེ་ནག་པོ་ཆེན་པོས་འཆང་བ་པ་ལ་གཞན་གྱི་བྱད་ཁ་སྦོད་གཏོང་མནན་གཏད་གཟེར་གསུམ། ནད་གདོན་བར་ཆད་མི་མཐུན་ཕྱོགས་ཐམས་ཅད་བསྲུང་ཤིག རཀྵ། ཅེས་པས་མུ་ཁྱུད་ཁེངས་པར་བྲི། མ་ཁེང་ན་བསྐྱར་ནས་བྲི། མི་ཤོང་ན་རཀྵ་མང་པོ་བྲིས་ལ་ཁེངས་པར་བྱའོ། ། བར་སྟོང་མ་ལས་པ་གལ་ཆེ།
དེའི་ཕྱིའི་མུ་ཁྱུད་གཉིས་པ་ལ་ཕྱོགས་བཞིར་གྲི་གུག་སོ་ཕྱིར་བསྟན་པ་རེ། མཚམས་བཞིར་ཐོད་པ་ཁྲག་བཀང་ཁ་ཕྱིར་བསྟན་པ་རེ་བྲི། དེའི་ཕྱིའི་བསྐོར་ཐིག་གསུམ་པའི་མུ་ཁྱུད་ཆེ་བ་ལ་འཁོར་ལོ་རྩིབས་དྲུག་བྲིས་པའི་མགོན་པོའི་མདུན་གྱི་རྩིབས་དང་པོ་ལ་ཨེ་ཀ་ཛ་ཊི་སྐུ་མདོག་སྔོན་མོ་ཞལ་གཅིག་ཕྱག་གཉིས་ཀྱི་བདུད་རྩིས་གང་བའི་བུམ་པ་ཐུགས་ཀར་འཛིན་པ། དར་དཀར་གྱི་སྟོད་གཡོགས་དང་སྟག་ལྤགས་ཀྱི་ཤམ་ཐབས་ཅན། རལ་པའི་ལན་བུ་གཅིག་ཏུ་གྱུར་ནས་གཡོན་དུ་འཕྱང་བ། ཞབས་རོལ་པའི་འདུག་སྟེང་ཁྲོ་མོའི་རྣམ་པ་ཅན། དེའི་ལྟོ་བ་ཡངས་པའི་ནང་དུ་ཁྲག་གི་རྒྱ་མཚོའི་དབུས་དཔལ་ལྡན་ལྷ་མོ་འདོད་ཁམས་མ་བོང་བུ་གྭ་པ་ལ་ཞོན་པ། སྐུ་མདོག་སྔོ་ནག་ཞལ་གཅིག་ཕྱག་བཞིའི་གཡས་དང་པོ་རལ་གྲི། གཉིས་པ་ཐོད་ཁྲག གཡོན་དང་པོ་མདུང་།
གཉིས་པ་རྩེ་གསུམ། མི་མགོ་སྐམ་པོ་ལྔའི་དབུ་རྒྱན། རློན་པ་ཁྲག་འཛག་པ་ལྔ་བཅུའི་དོ་ཤལ། རུས་པའི་རྒྱན་དྲུག གླང་པོ་ཆེའི་ཀོ་བས་སྟོད་གཡོགས། བ་གླང་གི་ཀོ་བས་སྨད་གཡོགས། རེ་ལྡེའི་ཤམ་ཐབས། སྦྲུལ་གྱི་སྐེ་རགས། སྤྱན་གསུམ་པ། མི་རོ་ཁར་བཅུག་ནས་མཆེ་བ་གཙིགས་པ།
སྙན་གཡས་པ་ལ་དུག་སྦྲུལ། གཡོན་པ་ལ་སེངྒེ་དཀར་པོ་རལ་པ་དམར་སེར་ཡོད་པ། སྐུ་ལ་ཁྲག་ཞག་ཐལ་ཆེན་རྣམས་མཚོན་བྱེད་ཙམ། ཤིན་ཏུ་རིད་པ་ལྟེ་བའི་ཐད་དུ་ཉི་ཟླ་རྣམས་བྲི། རྩིབས་གཉིས་པ་ལ་ནག་པོ་གནོད་སྦྱིན་ཞལ་གཅིག་ཕྱག་གཉིས་གཡས་གསེར་གྱི་གྲི་གུག གཡོན་ཐོད་ཁྲག དར་ནག་གི་ན་བཟའ། མི་ལྤགས་ཀྱི་གཡང་གཞི་གྱོན་པ། གསེར་གྱི་རྣ་ཆ་ཅན། རྩིབས་གསུམ་པ་ལ་ནག་མོ་གནོད་སྦྱིན་གཡས་གསེར་གྱི་སྤུ་གྲི།
གཡོན་ཐོད་ཁྲག བྱུ་རུའི་ལན་ཚར་དང་། དར་ནག་གི་ན་བཟའ་ཅན། རྩིབས་བཞི་པ་ལ་དམ་ཅན་པུ་ཏྲ་ཞལ་གཅིག་ཕྱག་གཉིས་གཡས་རལ་གྲི། གཡོན་ཐོད་ཁྲག དར་གྱི་ཨངྒ་རག་དཀར་པོ། དར་ནག་གི་ན་བཟའ། དར་མེན་དམར་པོའི་ག་ཞ་བྱས་པ། རྩིབས་ལྔ་པ་ལ་བྷ་ཊ་སྟག་སློག་གྱོན་པ་ཞལ་གཅིག་ཕྱག་གཉིས་གཡས་གསང་བའི་དམ་ཤིིང་ཕུར་བུ་ཞལ་གསུམ་ཡོད་པ། གཡོན་མིའི་སྙིང་འཛིན་པ།
རྩིབས་དྲུག་པ་ལ་སྲིང་མོ་ཁྲག་མིག་མ་ཁ་ནས་མེ་འབར་བ། ཞལ་གཅིག་ཕྱག་གཉིས་གཡས་གསེར་གྱི་སྤུ་གྲི། གཡོན་མིའི་རྒྱུ་མ་འཛིན་ཞིང་ཟ་འོག་ན་ཏྲིའི་གོས་གྱོན་པ། ལྔ་ཀའང་སྐུ་མདོག་མཐིང་ནག་རབ་ཏུ་ཁྲོས་པ། རུས་པའི་རྒྱན་དང་མི་མགོ་སྐམ་པོ་ལྔ་ལྔས་དབུ་རྒྱན་དང་། རློན་པའི་དོ་ཤལ་རྒྱུ་མ་ལ་རྒྱུས་པ་ཁྲག་འཛག་པ་བྲི། ལྷ་མོ་ཕྲལ་ནས་འབྲི་མི་ཉན་པས་རྩིབས་དྲུག་ཁོ་ན་ཡིན་ནོ། ། ཡི་གེ་གསུམ་གསུམ་ཀྱང་དགོད། མིང་སྤེལ་བ་མི་བྱ། བྱས་ན་གནོད་པར་འགྱུར་གསུང་བ་གོང་འོག་དཀྲུགས་ཏེ་ཅུང་ཟད་གབ་ནས་མཛད་པ་ཡང་སློབ་དཔོན་མེད་པར་དཔེ་ཙམ་ལ་བརྟེན་ནས་མན་ངག་ཟབ་མོ་ཉམས་ཀྱི་དོགས་པ་ཡིན།
དོན་ཨེ་ཀ་ཛ་ཊི་སོགས་འཁོར་གྱི་ལྷ་བདུན་པོའི་གནས་གསུམ་དུ་ཨོཾ་ཨཱཿཧཱུྃ་སྟེ་འབྲུ་གསུམ་པོ་བཀོད་པའོ། ། རྩིབས་བར་གྱི་རྩ་བར་རྡོ་རྗེ་སྔོན་པོ་ལངས་པ་རེ་བྲི། རྡོ་རྗེའི་སྟེང་གི་རྩིབས་བར་ལ་ཡི་དམ་གྱི་སྔགས་ཐུང་། ཨོཾ་དེ་བ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱཧཱ་ཅེས་དང་། མགོན་པོའི་སྔགས་ཐུང་། ཨོཾ་མཧཱ་ཀཱ་ལ་ཧཱུྃ་ཕཊ། ཅེས་པའི་མཇུག་ཏུ། ཨེ་ཀ་ཛ་ཊིས་འཆང་བ་པ་ལ་ཨེ་ཀ་ཛ་ཊི་རང་གི་འཁུ་ལྡོག་གི་གནོད་པ་དང་། མི་མཐུན་པའི་ཕྱོགས་ཐམས་ཅད་བསྲུང་ཅིག་རཀྵ། དཔལ་ལྡན་ལྷ་མོ་འདོད་ཁམས་མས་འཆང་བ་པ་ལ་འདོད་ཁམས་ལྷ་མོ་རང་གི་འཁུ་ལྡོག་གི་གནོད་པ་དང་།
མི་མཐུན་པའི་ཕྱོགས་ཐམས་ཅད་བསྲུང་ཅིག་རཀྵ། ཅེས་པ་ཨེ་ཀ་ཛ་ཊིའི་གཡོན་གྱི་རྩིབས་བར་དུ་བྲི། དེ་བཞིན་དུ་གནོད་སྦྱིན་ཡབ་ནས་སྲིང་མོའི་བར་གྱི་རྩིབས་བར་གཡོན་དུ་རིམ་པ་བཞིན་གོང་ལྟར་རྩིབས་བར་གཉིས་པ་ལ་ཡི་དམ་ཆོས་སྐྱོང་གི་སྔགས་ཐུང་གཉིས་ཀྱི་མཇུག་ཏུ་ནག་པོ་གནོད་སྦྱིན་གྱི་འཆང་བ་པ་ལ་ནག་པོ་གནོད་སྦྱིན་རང་གི་འཁུ་ལྡོག་དང་། མི་མཐུན་པ་སོགས་འདྲ། རྩིབས་བར་གསུམ་པ་ལ་གོང་བཞིན་སྔགས་ཐུང་གཉིས་དང་། ནག་མོ་གནོད་སྦྱིན་གྱིས་འཆང་བ་པ་ལ་ནག་མོ་གནོད་སྦྱིན་རང་གི་འཁུ་ལྡོག་དང་། མི་མཐུན་པ་སོགས་འདྲ། རྩིབས་བར་བཞི་པ་ལ་སྔགས་ཐུང་གཉིས་དང་། ལས་མཁན་པུ་ཏྲས་འཆང་བ་པ་ལ་ལས་མཁན་པུ་ཏྲ་རང་གི་འཁུ་ལྡོག་དང་། མི་མཐུན་པ་སོགས་འདྲ།
རྩིབས་བར་ལྔ་པ་ལ་སྔགས་ཐུང་གཉིས་དང་། དམ་ཅན་བྷ་ཊས་འཆང་བ་པ་ལ་བྷ་ཊ་རང་གི་འཁུ་ལྡོག་དང་། མི་མཐུན་པ་སོགས་འདྲ། རྩིབས་བར་དྲུག་པ་ལ་སྔགས་ཐུང་གཉིས་དང་། སྲིང་མོ་ཁ་འབར་མས་འཆང་བ་པ་ལ་སྲིང་མོ་ཁ་འབར་མ་རང་གི་འཁུ་ལྡོག་དང་། མི་མཐུན་པའི་ཕྱོགས་ཐམས་ཅད་བསྲུང་ཅིག་རཀྵ་ཅེས་པ་བྲི། འདིས་ཨེ་ཀ་ཛ་ཊི་ལ་སོགས་པ་འཁོར་གྱི་ལྷ་བདུན་རང་ལ་མི་བཟློག་པ་ཡིན། འདི་ལ་སྔགས་མི་དགོས་གསུངས་པ་ཨེ་ཀ་ཛ་ཊི་སོགས་འཁོར་རང་གི་སྔགས་མི་བྲི་བ་ཡིན་ནོ། ། དེའི་ཕྱིའི་བསྐོར་ཐིག་བཞི་པའི་མུ་ཁྱུད་ལ། འཁོར་ལོའི་རྩིབས་ཀྱི་རྩེ་མོ་རེའི་ཐད་དུ་རེའུ་མིག་རེ་བྱས་པའི་ནང་དུ།
ཨེ་ཀ་ཛ་ཊི་དང་ལྷ་མོའི་ཐད་དུ་ཕྱག་མཚན་བུམ་པ། རལ་གྲི། ཐོད་ཁྲག་གསུམ་བྲི། གནོད་སྦྱིན་ཡབ་ཀྱི་ཐད་དུ་གསེར་གྱི་གྲི་གུག ཡུམ་གྱི་ཐད་དུ་གསེར་གྱི་སྤུ་གྲི། པུ་ཏྲའི་ཐད་དུ་རལ་གྲི། བྷ་ཊའི་ཐད་དུ་དམ་ཤིང་ཕུར་བུ་ཞལ་གསུམ་ཡོད་པ། སྲིང་མོའི་ཐད་དུའང་གསེར་གྱི་སྤུ་གྲི་རྣམས་བྲི། ལྷ་དེ་དག་གི་ཕྱག་མཚན་གཡས་པ་ཁོ་ན་བྲི། གཉིས་ཀ་མི་བྲི་གསུངས་པས་གཞན་མི་བྲིའོ། །
ཁ་ཅིག་གི་ལྷ་མོའི་ཕྱག་མཚན་བཞི་ཀ་བྲིས་པ་དང་བུམ་པ་རྐྱང་པ་བྲིས་པ་ཡང་ཡོང་གིན་འདུག་སྟེ་མ་དག་པའོ། ། ཕྱག་མཚན་རྣམས་ཀྱི་སྲག ཨེ་ཀ་ཛ་ཊི་དང་ལྷ་མོའི་ཕྱག་མཚན་གྱི་གཡོན་དུ་ཨོཾ་ཨཱཿ ཨོཾ་ཨེ་ཀ་ཛ་ཊི་དེ་བ་ཨིནྡྲ་སི་ཧཱུྃ་བྷྱོཿཧཱུྃ་ཕཊ་སྭཱཧཱ་ཧཱུྃ། འཆང་བ་པ་ལ་ཨེ་ཀ་ཛ་ཊིས་མི་མཐུན་པའི་ཕྱོགས་ཐམས་ཅད་བསྲུང་ཅིག་རཀྵ། ཨོཾ་ཨཱཿཨོཾ་རོ་རུ་རོ་རུ་བི་ཏིཥྛ་བ་དྷོ་སི་ཀ་མ་ལ་རཀྑ་སི་ཧཱུྃ་བྷྱོཿཧཱུྃ་ཧཱུྃ། དཔལ་ལྡན་ལྷ་མོ་འདོད་ཁམས་མས་འཆང་བ་པ་ལ་མི་མཐུན་པའི་སོགས་འདྲ། གནོད་སྦྱིན་ཡབ་ཀྱི་ཕྱག་མཚན་གྱི་གཡོན་དུ། ཨོཾ་ཨཱཿ ཨོཾ་བཛྲ་ཀཱ་ལ་ཡཀྵ་ཧཱུྃ་ཕཊ་ཧཱུྃ།
ནག་པོ་གནོད་སྦྱིན་གྱིས་འཆང་བ་པ་ལ་མི་མཐུན་པའི་སོགས་འདྲ། གནོད་སྦྱིན་ཡུམ་གྱི་ཕྱག་མཚན་གྱི་གཡོན་དུ། ཨོཾ་ཨཱཿ ཨོཾ་བཛྲ་ཀཱ་ལི་ཡཀྵི་ཎི་ཧཱུྃ་ཕཊ་ཧཱུྃ། ནག་མོ་གནོད་སྦྱིན་གྱིས་འཆང་བ་པ་ལ་མི་མཐུན་པའི་སོགས་འདྲ། པུ་ཏྲའི་ཕྱག་མཚན་གྱི་གཡོན་དུ་ཨོཾ་ཨཱཿ ཨོཾ་བཛྲ་ཡཀྵ་པུ་ཏྲ་ཧཱུྃ་ཕཊ་ཧཱུྃ། ལས་མཁན་པུ་ཏྲས་འཆང་བ་པ་ལ་མི་མཐུན་པའི་སོགས་འདྲ། བྷ་ཊའི་ཕྱག་མཚན་གྱི་གཡོན་དུ་ཨོཾ་ཨཱཿ ཨོཾ་བཛྲ་རུ་དྲ་བྷ་ཊ་ཧཱུྃ་ཕཊ་ཧཱུྃ།
དམ་ཅན་བྷ་ཊས་འཆང་བ་པ་ལ་མི་མཐུན་པའི་སོགས་འདྲ། སྲིང་མོའི་ཕྱག་མཚན་གྱི་གཡོན་དུ་ཨོཾ་ཨཱཿ ཨོཾ་བཛྲ་རུ་ལུ་རཀྑ་སི་ཧཱུྃ་བྷྱོཿཧཱུྃ་ཕཊ་ཧཱུྃ། སྲིང་མོ་ཁ་འབར་མས་འཆང་བ་པ་ལ་མི་མཐུན་པའི་ཕྱོགས་ཐམས་ཅད་བསྲུང་ཅིག་རཀྵ། ཅེས་པ་ཐམས་ཅད་ལ་འདྲ་བར་ཕྱག་མཚན་སྲག་གི་མུ་ཁྱུད་ལ་བྲི། འདིས་སྔགས་མི་བཟློག་གོ ། འདི་བཞིན་བྲི་བ་ཡང་། འཁོར་བདུན་གྱི་སྔགས་དང་སྤེལ་བ་བྲིས་ལ་སྦྱར་བ་སོ་སོའི་སྐབས་མ་ནོར་བར་བྱ་བ་ཡིན་ནོ། ། ཞེས་གོང་དུ་གསུངས་པ་ལྟར་བླ་མའི་མན་ངག་གིས་བརྒྱན་པ་ཡིན་ནོ། ། དེའི་ཕྱིར་བསྐོར་ཐིག་ལྔ་པའི་མུ་ཁྱུད་ལ།
ལས་མགོན་ཕོ་མོའི་བོད་རྦད་གཉིས་བྲི་གསུངས་པས། མོས་ཕོ་བསྐུལ་བའི་ཚུལ་གྱིས། མོའི་བོད་པ་ནི། ཨོཾ་རོ་རུ་རོ་རུ་ཏྲི་ཙ་པཱ་ལ་ཨ་ཤུགྨེ་མ་ཧཱུྃ་མ་བྷྱོཿཛཿཛཿ མོའི་རྦད་པ་ནི། ཏྲཀ་རཀྴ་ཁ་མུནྟྲ་རུ་ལུ་རུ་ལུ། ཏྲཀ་རཀྴ་སྙིང་ཁྲག་སྙིང་བྷྱོཿ པུ་ཏྲ་པུ་ཏྲ་བྷྱོཿ ཤ་ཤ་ཏྲཀ ཤ་ཤ་ཏྲཀ
ཏྲཀ་མོ་ཏྲ་པ་ཤ་ཏྲུན་མཱ་ར་ཡ། ཕོའི་བོད་པ་ནི། ཨོཾ་ཨ་ལི་ཨ་ལི་མ་ཛཿཛཿ ཤཾ་ཤཾ ལི་ཤོད་དེད། ཨ་ཤོད་དེད། མུ་རྨུགས་སྤུ་གྲི་ཨ་ལི་མ་ཛཿཛཿ ནག་མོ་ཤ་ལ་རུབ་ཛཿཛཿ ཕོའི་རྦད་པ་ནི། དྷྲྀཀ་དྷྲྀཀ
ཡ་དུ་པ་ཤ་ནི་སོད། དུམ་ཤིག ཨཱ་གཙྪ། ཨཱ་གཙྪ། ཡ་ནྲྀ་ཡ་ནྲྀ། མོན་བུ་ཛཿ མོན་བུ་ཁྲག་ལ་འཇིབས་ཛཿ འཆང་བ་པ་ལ་ཕ་རོལ་གྱི་བྱད་ཁ་རྦོད་གཏོང་མནན་གཏད་གཟེར་གསུམ། ནད་རིགས་བཞི་བརྒྱ་རྩ་བཞི། བགེགས་རིགས་སྟོང་ཕྲག་བརྒྱད་ཅུ།
གདོན་རིགས་སུམ་བརྒྱ་དྲུག་ཅུ་ལ་སོགས་པ་མི་མཐུན་པའི་ཕྱོགས་ཐམས་ཅད་བསྲུང་ཅིག་རཀྵ། ཅེས་པ་གོང་བཞིན་མུ་ཁྱུད་ཁེངས་པ་བྲི། མ་ཁེངས་ན་རཀྵ་མང་དུ་བྲིས་ལ་ཁེངས་པ་བྱེད། དེའི་ཕྱིའི་བསྐོར་ཐིག་དྲུག་པའི་མུ་ཁྱུད་ལ། ཨོཾ་ཤྲཱི་མཧཱ་ཀཱ་ལཱ་ཡ། ཤཱ་ས་ནོ་པ་ཧི་ཎེ། ཨེ་ཥ། ཨ་པཤྩི་མ། ཀཱ་ལོ་ཡ་མི་དཾ། རཏྣ་ཏྲ་ཡ།
ཨ་པ་ཀ་རི་ཎེ། ཡ་དི་ཏྭཾ། པྲ་ཏིཛྙ། སྨ་ར་སི། ཏ་དཱ། ཨི་དཾ། དུཥྚན། ཁ་ཁ། ཁཱ་ཧི་ཁཱ་ཧི། མ་ར་མ་ར།
གྲྀཧྣ་གྲྀཧྣ། བནྡྷ་བནྡྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། དི་ན་མེ་ཀེ་ན་མཱ་ར་ཡ་ཧཱུྃ་ཧཱུྃ་ཕཊ། འཆང་བ་པ་ལ་སྡེ་བརྒྱད་ཀྱི་གནོད་པ་ཐམས་ཅད་དང་། ནད་གདོན་ཕྱི་ནང་གསང་གསུམ་གྱི་བར་ཆད། བྱད་ཁ་རྦོད་གཏོང་མནན་གཏད་གཟེར་གསུམ་སོགས་མི་མཐུན་པའི་ཕྱོགས་ཐམས་ཅད་བསྲུང་ཅིག་རཀྵ། ཅེས་པ་གོང་བཞིན་མུ་ཁྱུད་ཁེངས་པར་བྲི།
འདི་ཡན་གྱི་སྔགས་རྣམས་མགོ་ཕྱིར་བསྟན་ཡིན། དེའི་ཕྱིའི་བསྐོར་ཐིག་བདུན་པའི་མུ་ཁྱུད་ལ་ཕྱོགས་མཚམས་མི་འཁྲུལ་བའི་ཕྱིར་པདྨ་འདབ་བརྒྱད་ཀྱི་རྣམ་པ་ཙམ་བྲིས་པ་ལ། ཕྱོགས་སྐྱོང་གི་སྤེལ་ཚིག་དང་བཅས་པ་ཡིག་མགོ་ནང་བསྟན་དུ་བྲིས་ཏེ། པད་འདབ་ཤར་ལ་འཆང་བ་པ་ལ་བརྒྱ་བྱིན་དང་། ཚངས་པའི་གདོན་གྱི་གནོད་པ་ཐམས་ཅད་རཀྵ་རཀྵ། ཁ་ཁ་དུས་མ་ཡིན་པའི་སྦྱོར་བ་ཐམས་ཅད་ཧཱུྃ་ཕཊ། པད་འདབ་ལྷོར། འཆང་བ་པ་ལ་གཤིན་རྗེའི་གདོན་གྱི་གནོད་པ་ཐམས་ཅད་རཀྵ་རཀྵ། པ་ཙ་པ་ཙ། དུས་མ་ཡིན་པ་འཆི་བ་ཐམས་ཅད་ཧཱུྃ་ཕཊ།
པད་འདབ་ནུབ་ལ། འཆང་བ་པ་ལ་ཆུ་ལྷ་དང་ས་ལྷའི་གདོན་གྱི་གནོད་པ་ཐམས་ཅད་རཀྵ་རཀྵ། བནྡྷ་བནྡྷ་བྱད་ཁ་ཐམས་ཅད་ཧཱུྃ་ཕཊ། པད་འདབ་བྱང་ལ་འཆང་བ་པ་ལ་གནོད་སྦྱིན་གྱི་གདོན་གྱི་གནོད་པ་ཐམས་ཅད་རཀྵ་རཀྵ། མ་ར་མ་ར་ལོངས་སྤྱོད་ལ་གནོད་པ་ཐམས་ཅད་ཧཱུྃ་ཕཊ། ཤར་ལྷོའི་པད་འདབ་ལ། འཆང་བ་ལ་མེ་ལྷའི་གདོན་གྱི་གནོད་པ་ཐམས་ཅད་རཀྵ་རཀྵ། དི་ན་མེ་ཀེ་ན་རིམས་ནད་ཀྱི་འཆི་བ་ཐམས་ཅད་ཧཱུྃ་ཕཊ། ལྷོ་ནུབ་ཀྱི་པད་འདབ་ལ། འཆང་བ་པ་ལ་སྲིན་པོའི་གདོན་གྱི་གནོད་པ་ཐམས་ཅད་རཀྵ་རཀྵ།
ད་ཧ་ད་ཧ་བྱད་སྟེམས་ཀྱི་གནོད་པ་ཐམས་ཅད་ཧཱུྃ་ཕཊ། ནུབ་བྱང་གི་པད་འདབ་ལ། འཆང་བ་པ་ལ་རླུང་ལྷའི་གདོན་གྱི་གནོད་པ་ཐམས་ཅད་རཀྵ་རཀྵ། གྲྀཧྣ་གྲྀཧྣ་འཁོར་དང་ཚེ་ལ་གནོད་པ་ཐམས་ཅད་ཧཱུྃ་ཕཊ། བྱང་ཤར་གྱི་པད་འདབ་ལ། འཆང་བ་པ་ལ་དབང་ལྡན་གྱི་གདོན་གྱི་གནོད་པ་ཐམས་ཅད་རཀྵ་རཀྵ། ཁཱ་ཧི་ཁཱ་ཧི་དུས་མ་ཡིན་པའི་གནོད་པ་ཐམས་ཅད་ཧཱུྃ་ཕཊ། ཅེས་པ་མུ་ཁྱུད་ཁེངས་པ་གོང་བཞིན་བྲི། དེའི་ཕྱིའི་བསྐོར་ཐིག་བརྒྱད་པའི་མུ་ཁྱུད་ལ་ཕྱོགས་སྐྱོང་གི་སྐུ་བྲི་དགོས་པས། བསྐོར་ཐག་ཆེ་བ་ལ་པད་འདབ་ཆེ་བ་བརྒྱད་བྲིས་པའི།
ཤར་གྱི་པད་འདབ་ལ། གཡས་སུ་བརྒྱ་བྱིན་སེར་པོ་གླང་པོ་ཆེ་ལ་ཞོན་པ་གཡས་རྡོ་རྗེ། གཡོན་ཐོད་པ་འཛིན་པ། གཡོན་དུ་ཚངས་པ་སེར་པོ་ངང་པ་ལ་ཞོན་པ་གདོང་པ་བཞི་པ་ཕྱག་གཉིས་ཐལ་མོ་སྦྱར་བས་འཁོར་ལོ་འཛིན་པ། ལྷོའི་པད་འདབ་ལ་གཤིན་རྗེ་སྔོན་པོ་མ་ཧེ་ལ་ཞོན་པ་ཞལ་གཅིག་ཕྱག་གཉིས་ཀྱི་གཡས་དབྱུག་པ་རྩེ་དང་རྩ་བ་ལ་ནོར་བུ་མིག་གཅིག་པས་…… དབུ་ཅན་གྱི་ཀླད་ཀོར་འདྲ་བ་མཚན་པ། གཡོན་ཐོད་པ་འཛིན་པ། ནུབ་ཀྱི་པད་འདབ་ལ་གཡས་སུ་ཆུ་ལྷ་དཀར་པོ་ཆུ་སྲིན་ལ་ཞོན་པ། ཞལ་གཅིག་ཕྱག་གཉིས་ཀྱི་གཡས་རྡོ་རྗེ་རྩེ་གཉིས་སུ་མཚན་པའི་ཞགས་པ། གཡོན་ཐོད་པ་འཛིན་པ། གཡོན་དུ་སའི་ལྷ་མོ་སེར་མོ་ཞལ་གཅིག་ཕྱག་གཉིས་མ་ཕག་ལ་ཞོན་པ།
གཡོན་གསེར་གྱི་བུམ་པ་ཐུགས་ཀར་འཛིན་ཅིང་། གཡས་དམ་བཅའ་ཁས་ལེན་པའི་ཚུལ་གྱིས་ཐུགས་ཀའི་སྟོད་དུ་ཐལ་མོ་བསྒྲེང་བ། བྱང་གི་པད་འདབ་ལ་གནོད་སྦྱིན་སེར་པོ་ཞལ་གཅིག་ཕྱག་གཉིས་པ་རྟ་ལ་ཞོན་པ། གཡས་དབྱུག་པ་གོང་བཞིན། གཡོན་ཐོད་པ་འཛིན་པ། ཤར་ལྷོའི་པད་འདབ་ལ་མེ་ལྷ་དམར་པོ་ར་སྐྱེས་ལ་ཞོན་པ་ཞལ་གཅིག་ཕྱག་བཞིའི་གཡས་གཉིས་ན་དབྱུག་གུ་དང་སྤྱི་བླུགས། གཡོན་གཉིས་ན་ཐོད་པ་དང་ཕྲེང་བ་འཛིན་པ། ལྷོ་ནུབ་ཀྱི་པད་འདབ་ལ་སྲིན་པོ་ནག་པོ་རོ་ལངས་ལ་ཞོན་པ་ཞལ་གཅིག་ཕྱག་གཉིས་ཀྱི་གཡས་རལ་གྲི། གཡོན་ཐོད་པ་འཛིན་པ། ནུབ་བྱང་གི་པད་འདབ་ལ།
རླུང་ལྷ་ལྗང་ཁུ་རི་དྭགས་ལ་ཞོན་པ་ཞལ་གཅིག་ཕྱག་གཉིས་གཡས་བ་དན། གཡོན་ཐོད་པ་འཛིན་པ། བྱང་ཤར་གྱི་པད་འདབ་ལ། དབང་ལྡན་དཀར་པོ་གླང་ལ་ཞོན་པ་ཞལ་གཅིག་ཕྱག་གཉིས་ཀྱི་གཡས་མདུང་། གཡོན་ཐོད་པ་འཛིན་པ་རྣམས་ལས་མགོན་བཞིན་ཞལ་ནང་གཟིགས་བྲིས་པའི་བརྒྱ་བྱིན་གྱི་སྐུའི་གཡས་གཡོན་ལ་ཡིག་མགོ་ཕྱིར་བསྟན་ནས། ཨོཾ་ཨིནྡྲ་ཡེ་སྭཱཧཱ། འཆང་བ་པ་ལ་མི་མཐུན་པའི་ཕྱོགས་ཐམས་ཅད་བསྲུང་ཅིག ཚངས་པའི་གཡས་གཡོན་དུ། ཨོཾ་བྲཧྨ་ཎ་ཡེ་སྭཱཧཱ། འཆང་བ་པ་ལ་མི་མཐུན་པའི་སོགས་འདྲ།
གཤིན་རྗེའི་གཡས་གཡོན་དུ་ཨོཾ་ཡ་མ་ཡེ་སྭཱཧཱ། འཆང་བ་པ་ལ་སོགས་འདྲ། ཆུ་ལྷའི་གཡས་གཡོན་དུ། ཨོཾ་ཝ་རུ་ཎ་ཡེ་སྭཱཧཱ། འཆང་བ་པ་ལ་སོགས་འདྲ། ས་ལྷའི་གཡས་གཡོན་དུ། ཨོཾ་པྲྀ་ཐི་ཝི་དེ་ཝི་སྭཱཧཱ། འཆང་བ་ལ་སོགས་འདྲ། གནོད་སྦྱིན་གྱི་གཡས་གཡོན་དུ། ཨོཾ་ཀུ་བེ་ར་ཡེ་སྭཱཧཱ།
འཆང་བ་པ་ལ་སོགས་འདྲ། མེ་ལྷའི་གཡས་གཡོན་དུ། ཨོཾ་ཨགྣ་ཡེ་སྭཱཧཱ། འཆང་བ་པ་ལ་སོགས་འདྲ། སྲིན་པོའི་གཡས་གཡོན་དུ། ཨོཾ་ནེ་རི་ཏ་ཡེ་སྭཱཧཱ། འཆང་བ་པ་ལ་སོགས་འདྲ། རླུང་ལྷའི་གཡས་གཡོན་དུ། ཨོཾ་ཝ་ཡ་བེ་སྭཱཧཱ། འཆང་བ་པ་ལ་སོགས་འདྲ།
དབང་ལྡན་གྱི་གཡས་གཡོན་དུ། ཨོཾ་ཨི་ཤྭ་ན་ཡེ་སྭཱཧཱ། འཆང་བ་པ་ལ་མི་མཐུན་པའི་ཕྱོགས་ཐམས་ཅད་བསྲུང་ཅིག ཅེས་པ་རྣམས་བྲིའོ། ། བསྐོར་ཐིག་དགུ་པའི་མུ་ཁྱུད་ལ་ཐོད་སྐམ་གྱི་རྭ་བ་བར་མཚམས་མེད་པ་འཕྲེད་བསྟན་དུ་བྲི་བསྐོར་ཐིག་བཅུ་པའི་མུ་ཁྱུད་ལ་རྡོ་རྗེ་སྔོན་པོའི་རྭ་བ་བར་མཚམས་མེད་པ་བྲི། དེའི་ཕྱི་རོལ་དུ་མེ་རི་འབར་བས་ཡོངས་སུ་འཁོར་བ་བྲི། པད་རྭ་ཉིས་རིམ་དང་། ཕྱོགས་སྐྱོང་གི་སྐུའི་གཡས་གཡོན་གྱི་སྔགས་ཡིག་མགོ་ཕྱིར་བསྟན་ཡིན་པ་པདྨའི་རྭ་བ་ནང་མའི་ཡི་གེ་མགོ་ནང་དུ་བསྟན་པ་བྲི་གསུངས་པས་ཐོན་ནོ། ། ཕྱག་ལེན་དུ་མའི་ནང་ནས་ས་ལོའི་ཕྱག་ལེན། དཔེ་བྲིས་སུ་མ་མཐོང་ནའང་སྔགས་འཆང་རྒྱ་གར་ཤེས་བཟང་གི་ཕྱག་བྲིས་མཐའ་བཙན་པར་བྱས་སོ། །
དེ་དག་གིས་ནི་བྲི་བ་ཡོངས་སུ་རྫོགས་པ་བསྟན་ཟིན་ཏོ།། །། ད་ནི་རབ་ཏུ་གནས་པར་བྱེད་པ་ལ། ཐོག་མར་བྲི་བའི་དུས་རྟོག་པ་ཞིབ་ཅིང་ཕྱག་ལེན་མ་ཉམས་པར་ཞུས་དག་བྱས་བློར་མ་སོང་བ་རང་ཡིད་ཆེས། ངེས་ཤེས་འགྲོང་པ་གྲུབ་པ་རྣམས། འབྱུང་པོའི་ཉི་མ་གཟའ་སྐར་བཟང་པོ་ལ་བསྐང་གསོ་སོགས་མཆོད་གཏོར་དང་ཚོགས་ཀྱི་ཡོ་བྱད་འབྱོར་པ་དང་བསྟུན་རྒྱ་ཆེ་བ་སོ་སོའི་ཕྱག་ལེན་བཞིན་རྟེན་ལ་སོགས་པའི་མདུན་དུ་བཤམ། དེའི་ཉེ་ལོགས་ཞིག་ཏུ་སྟེགས་ཇི་ལྟར་རིགས་པའི་སྟེང་དུ། ཟངས་གཞོང་ལ་སོགས་པའི་སྣོད་བཟང་ཞིང་གཙང་བ་གང་འབྱོར་ནས་འབྲས་སོགས་འབྲུ་གཙང་མས་བཀང་བའི་སྟེང་དུ། བསྲུང་བ་མང་པོ་ཡོད་ན་བརྩེགས་ལ་མགོན་པོའི་ཞབས་རང་ལ་བསྟན་པ་མང་ཉུང་གང་ཡོད་ཀྱང་བཞུགས་ཚུལ་འདྲ་བར་བཞུགས་སུ་གསོལ། དེའི་མདུན་དུ་ཡང་མཆོད་པ་ཆུ་གཉིས་སྔོན་འགྲོའི་ཉེར་སྤྱོད་ལྔ་དང་། གཏོར་ཆུང་གཅིག་རང་གི་མདུན་དུ་རྡོ་དྲིལ་ནང་མཆོད།
འཐོར་ནས། སྦྱང་ཆས་སྤྱི་འགྲོ་རྣམས་བཤམས། དེ་ནས་རང་སྟན་ལ་འདུག་སྟེ། ཡི་དམ་གང་བྱེད་ཀྱི་བདག་བསྐྱེད་དམ། ལམ་དུས་བྱུང་ན་འབྲེལ་ཆེ་ཞིང་ལེགས། ཡང་མྱུར་བར་དགོས་ན། མགོན་པོའི་བསྲུང་འཁོར་རྒྱས་བསྡུས་གང་རུང་བསྒོམ་ལ་རང་ངམ། ལས་སློབས་ཀྱི་བསྲུང་བ་རྣམས་གུ་གུལ་གྱི་བདུག སྦྱང་བ་རྣམས་སྦྱང་སྟན་གྱི་སྟེང་དུ་བསྲུང་བ་ལ་ཁ་བསྟན་ནས་བཞག གཏོར་མ་ཆུས་སྦྱངས།
ཏིང་ལོ་སྦར་ལ། གཏོར་མ་སོགས་བསྲུང་བ་རྣམས་ལ་བསྐོར་ཞིང་། ན་མཿསརྦ་སོགས་ཀྱི་ཞི་བ། ཏིང་ལོ་དང་ཆང་བུ་བསྒྲགས་པས་བསྐོར་ཞིང་སུམྦྷ་ནི་བརྗོད་པ་སོགས་ཞི་དྲག་ཕྱེད་མ། ཁྲོ་བོ་སྤྱན་འདྲེན། བསྟོད་པ་སོགས་བྱས་ནས། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་སོགས་རབ་གནས་སྤྱི་དང་འདྲ་བ་ལས། ཁྱད་པར། འདིར་རྡོ་རྗེ་ནག་པོ་ཆེན་པོའི་རང་བསྲུང་ཟབ་མོ་རབ་ཏུ་གནས་པ་ལ་བར་དུ་གཅོད་པར་བྱེད་པའི་འབྱུང་པོ་གདོན་བགེགས་ཀྱི་རིགས་ཐམས་ཅད་ལ་རྒྱུད་སྡེ་དང་མཐུན་པའི་སྦྱང་བ་རྣམ་པར་དག་པ་བྱས་ཟིན་པས་སོགས་སྤྱི་དང་འདྲ། གུ་གུལ་གྱིས་བདུག
ཡུང་དཀར་གྱི་བྲབས། སུམྦྷ་ནི་སོགས་དྲག་སྔགས་བརྗོད། རོལ་མོའི་སྒྲ་ཆེར་བྱས་པ་དྲག་པོའི་སྦྱང་བའོ། ། དེ་ནས་རྡོ་རྗེས་ནང་མཆོད་ནས་བསྲུང་བ་རྣམས་ལ་འཐོར་ཚུལ་བྱས་ལ། ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་པདྨ་དང་ཉི་མའི་སྟེང་དུ་ཧཱུྃ་ལས་སྣ་ཚོགས་རྡོ་རྗེའི་ལྟེ་བ་ལ་ཧཱུྃ་གིས་མཚན་པ་དེ་ལས་འོད་ཟེར་ཕྱོགས་བཅུར་འཕྲོས་པས་འོག་རྡོ་རྗེའི་ས་གཞི། ཁོར་ཡུག་རྡོ་རྗེའི་རྭ་བ་དང་དྲྭ་བ། སྟེང་རྡོ་རྗེའི་གུར་དང་བླ་བྲེ། ཕྱི་རོལ་ཐམས་ཅད་ཡེ་ཤེས་ཀྱི་མེ་རབ་ཏུ་འབར་བའི་འཁོར་ལོའི་ནང་དུ་ཐོད་པ་མཁར་གྱི་གཞལ་ཡས་ཁང་མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ་གནམ་ལྕགས་ལས་གྲུབ་པའི་འཁོར་ལོ་རྩིབས་དྲུག་པའི་ལྟེ་བར་པདྨ་ཉི་མ་མི་རོ་དམར་སེར་མགོ་བོ་གཡས་སུ་བསྟན་པའི་སྟེང་དུ།
ཧཱུྃ་རྡོ་རྗེ་གྲི་གུག་སྔོ་ནག་གི་ཡུ་བ་ལ་ཧཱུྃ་མཐིང་ནག་གི་མཚན་པ་ལས་འོད་འཕྲོས། དགྲ་བགེགས་བདུག་པ་ཅན་ཐམས་ཅད་ཚར་བཅད་ཚུར་འདུས་ཡོངས་སུ་གྱུར་པ་ལས་རྡོ་རྗེ་ནག་པོ་ཆེན་པོ་སོགས་ནས། ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་བར་དང་། རྩིབས་དང་པོར་ཏྲཾ་ལས་ཨེ་ཀ་ཛ་ཊི་ཅེས་པ་ནས་ཧཱུྃ་དང་བྷྱོའི་སྒྲ་སྒྲོགས་པའི་བར་ལྷ་མོ་སོགས་བསྐྱེད། རྩིབས་གཉིས་པར་ཡ་ལས་ནག་པོ་གནོད་སྦྱིན། རྩིབས་གསུམ་པར་མཾ་ལས་ནག་མོ་གནོད་སྦྱིན། རྩིབས་བཞི་པར་ཏྲི་ལས་པུ་ཏྲ། རྩིབས་ལྔ་པར་ཏྲི་ལས་བྷ་ཊ། རྩིབས་དྲུག་པར་བྷྱོཿལས་སྲིང་མོ་སོགས་དང་། གཞན་ཡང་གཡས་ཀྱི་རུ་འདྲེན་པ་སྐྱེས་པ་སྟག་ཆས་བརྒྱན་པ་བརྒྱ་ནས།
ཕོ་ཉ་བསམ་གྱི་མི་ཁྱབ་པས་བསྐོར་བ། ཅེས་པའི་བར་གཏོར་བསྔོ་ལྟར་རྒྱས་པར་བསྐྱེད། གསུང་ཡིག་འབྲུའི་སྔགས་དང་། ཐུགས་ཕྱག་མཚན་རྣམས་ཨ་མྲྀ་ཏས་བསངས། སྭ་བྷཱ་ཝས་སྟོང་པར་སྦྱང་། སྟོང་པའི་ངང་ལས་གསུང་ཡིག་འབྲུའི་སྔགས་རྣམས་པད་ཉིའི་སྟེང་དུ་ཨཱཿལས་པདྨ་ཨཱཿཡིས་མཚན་པ་ལས་གསུང་རྡོ་རྗེ་འོད་དཔག་མེད་སྐུ་མདོག་དམར་པོ་ཞལ་གཅིག་ཕྱག་གཉིས་གཡས་པདྨ། གཡོན་དེས་ཡུ་བ་བྱས་པའི་དྲིལ་བུ་འཛིན་པ། དར་དང་རིན་པོ་ཆེ་སྣ་ཚོགས་ཀྱིས་བརྒྱན་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། ཕྱག་མཚན་རྣམས་སྟོང་པའི་ངང་ལས་པད་ཉིའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་ཐུགས་རྡོ་རྗེ་མི་བསྐྱོད་པ་སྐུ་མདོག་སྔོན་པོ་ཞལ་གཅིག་ཕྱག་གཉིས།
གཡས་རྡོ་རྗེ། གཡོན་དེས་ཡུ་བ་བྱས་པའི་དྲིལ་བུ་འཛིན་པ། དར་དང་རིན་པོ་ཆེ་སྣ་ཚོགས་ཀྱིས་བརྒྱན་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། ཕྱི་རོལ་དུ་སྣ་ཚོགས་པདྨ་འདབ་མ་བརྒྱད་ལ། ཕྱོགས་སྐྱོངས་བཅུ་པོ་སོ་སོའི་སྐུ་མདོག་ཕྱག་མཚན་རྒྱན་ཆ་ལུགས་དང་ལྡན་པ་ཕྱོགས་མཚམས་བརྒྱད་དུ་བཞུགས་པར་གྱུར། ནང་གི་སྐུ་གསུང་ཐུགས་ཀྱི་ལྷ་རྣམས་ཀྱི་དཔྲལ་བར་ཟླ་བའི་སྟེང་དུ་ཨོཾ་དཀར་པོ། མགྲིན་པར་པདྨའི་སྟེང་དང་ཨཱཿདམར་པོ། ཐུགས་ཁར་ཉི་མའི་སྟེང་དུ་ཧཱུྃ་སྔོན་པོ། རང་གི་སྙིང་ག་ནས་འོད་འཕྲོས་པས་འོག་མིན་རྣམ་པར་སྣང་མཛད་ཀྱི་ཐུགས་ཀ་ནས་མགོན་པོ།
རང་བཞིན་གྱི་གནས་ནས་ལྷ་མོ། ལས་ཀྱི་མགོན་པོ་ལ་བཀའ་བསྟོད་ཕོ་ཉའི་ཚོགས་ཀྱིས་བསྐོར་བ། འོད་དཔག་མེད། མི་བསྐྱོད་པ་དང་བཅས་པ་ཨོཾ་བཛྲ་ས་མཱ་ཛཿ མགོན་པོ་ཀུན་གཤེགསྎ ལྷ་མོ་ཀུན་གཤེགསྎ ལས་མགོན་ཀུན་གཤེགས་སོགས་སྔགས་དང་བཅས་པས་གཏོར་བསྔོ་སྔགས་དང་བཅས་པ་གཏོར་བསྔོ་བཞིན་དང་། མ་ལུས་སེམས་ཅན་ཀུན་གྱི་ཤླཽ་ཀ་གཅིག་བརྗོད། ཨོཾ་ཤྲཱི་མཧཱ་ཀཱ་ལ་ཡ། མ་ཧཱ་ཀཱ་ལི་དེ་ཝི་ས་པ་རི་ཝཱ་ར་བཛྲ་ས་མཱ་ཛཿས་སྤྱན་དྲངས། ཨརྒྷཾ་ནས་ཤཔྟའི་བར་གྱི་མཆོད། ཛཿཧཱུྃ་བཾ་ཧོཿ
མང་དུ་བརྗོད་ལ་བསྟིམ། ལྷ་དེ་ཐམས་ཅད་ཀྱི་དཔྲལ་བར་ཨོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ། མགྲིན་པར་ཨཱཿལས་པདྨ་དམར་པོ་ཨཱཿས་མཚན་པ། ཐུགས་ཁར་ཧཱུྃ་ལས་རྡོ་རྗེ་སྔོན་པོ་ཧཱུྃ་གིས་མཚན་པ། སླར་ཡང་རང་གི་སྙིང་ག་ནས་འོད་འཕྲོས་ཕྱོགས་བཅུའི་སངས་རྒྱས་ནམ་མཁའ་གང་བ་བཛྲ་ས་མཱ་ཛཿ ཇི་ལྟར་སངས་རྒྱས་ཐམས་ཅད་ནི། ། སོགས་སྤྱི་ལྟར་ལན་གསུམ་བརྗོད་ལ་ཛཿཧཱུྃ་བཾ་ཧོཿབསྟིམ་པ་གོང་བཞིན། ཡང་རང་གི་སྙིང་ག་ནས་འོད་འཕྲོས། དབང་གི་ལྷ་རིགས་ལྔ་འཁོར་བཅས་བཛྲ་ས་མཱ་ཛཿ ཨ་བྷི་ཥིཉྩ་ཏུ་མཾ།
སརྦ་ཏ་ཐཱ་ག་ཏ། ཨོཾ་བཛྲཱི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་ཐམས་ཅད་ལ་རྡོ་རྗེ་སེམས་དཔའི་དབུ་བརྒྱན། ཨོཾ་ཤྲཱི་མ་ཧཱ་ཀཱ་ལ་ཡ། མ་ཧཱ་ཀཱ་ལི་དེ་ཝི་ཡེ་ས་པ་རི་ཝཱ་ར་ཨརྒྷཾ་ནས་ཤཔྟའི་བར་གྱི་མཆོད། གང་གི་འཕྲུལ་དང་མངོན་པར་ཤེས་པའི་དཔལ། ། སོགས་ཤླཽ་ཀ་གཅིག་དང་།
ཕྱག་བྱར་འོས་པ་སོགས་ཀྱིས་བསྟོད། སྤྱན་དབྱེ་ནི། ལག་པ་ཐལ་མོ་སྦྱར་བའི་བར་དུ་རྡོ་རྗེ་བཟུང་ལ། སྤྱན་དབྱེ་བའི་ཚུལ་བྱ་ཞིང་། ཀུན་མཁྱེན་ཡེ་ཤེས་སྤྱན་ལྡན་སོགས་སྔགས་བཅས་ཀྱི་མཇུག་ཏུ། ཡེ་ཤེས་ཀྱི་སྤྱན་རྣམ་པར་དག་པ་དང་ལྡན་ཞིང་སེམས་ཅན་གྱི་དོན་དང་། ཁྱད་པར་དུ་ཡང་འཆང་བ་པ་ལ་ཕྱི་ནང་གསང་གསུམ་གྱི་བར་ཆད་མི་མཐུན་པའི་ཕྱོགས་ཐམས་ཅད་བསྲུང་བའི་མཐུ་ཕུན་སུམ་ཚོགས་པ་དང་ལྡན་པར་གྱུར་གཅིག ཅེས་ལན་གསུམ་བརྗོད། བརྟན་བཞུགས་ནི། གོང་བཞིན་མཆོད་བསྟོད་བསྡུས་པ་ཅིག་བྱས་ལ།
ཡེ་དྷརྨ་ལན་གསུམ་བརྗོད་པས་འཐོར་ནས་བྱིན་གྱིས་བརླབ་པར་བསམ་པའི་མེ་ཏོག་ནས་ལག་ཏུ་བཟུང་ནས། ཕྱོགས་བཅུ་ན་བཞུགས་པའི་སོགས་འདྲ་བ་ལ་བརྟན་པར་བཞུགས་ནས་འཆང་བ་པ་ལ་ཕྱི་ནང་གསང་གསུམ་གྱི་བར་ཆད་ཐམས་ཅད་བསྲུང་ཞིང་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཨོཾ་སུ་པྲ་ཏིཥྛ་བཛྲཱ་ཡེ་སྭཧཱ། ཡང་ཡང་བརྗོད་ཅིང་མེ་ཏོག་གི་ཆར་དབབ་བོ། ། དེ་ལྟར་ལན་གསུམ་བྱས་ལ། གཏོར་ཆུང་སྦྱངས་ནས་ཨོཾ་ཨཱཿཧཱུྃ་ཧ་ཧོཿཧྲཱིཿབྱིན་རླབས་བསྡུས་པ་བྱས་ཏེ། མགོན་པོ་ཀུན་གཤེགས་སོགས་ཀྱི་སྤྱན་དྲང་ནས་སྔགས་བསྔོས་ཙམ་བྱས་ལ། ཨོཾ་ཤྲཱི་མ་ཧཱ་ཀཱ་ལ་ཡ། མ་ཧཱ་ཀ་ལི་དེ་ཝི་ཡེ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཧཱུྃ། དེ་བཞིན་དུ་ཐོག་མཐའ་འདྲ་བ་ལ།
པཱ་དྱཾ་ནས་ཤཔྡའི་བར་གྱིས་ཕྱི་མཆོད། ཨཱོཾ་ཤྲཱི་མ་ཧཱ་སོགས་གོང་བཞིན་མཚན་སྔགས་ལ་ཨོཾ་ཨཱཿཧཱུྃ་བཏགས་པས་ནང་མཆོད་ཕུལ་ལ། སྲིན་གཟུགས་མ་སོགས་མགོན་པོ་ལྕམ་དྲལ་འཁོར་བཅས་ཀྱི་བསྟོད་པ་རྒྱས་བསྡུས་གང་ཤེས་དང་། རྡོ་རྗེའི་གསུང་ནི་དཔག་མེད་པ། ། དེ་བཞིན་གཤེགས་པའི་གསུང་མཆོག་དཔལ། ། རྡོ་རྗེའི་གསུང་ནི་ཀུན་འབྱུང་བ། ། རྡོ་རྗེའི་གསུང་ལ་ཕྱག་འཚལ་ལོ། ། མི་བསྐྱོད་རྡོ་རྗེ་ཡེ་ཤེས་ཆེ། ། རྡོ་རྗེའི་ཐུགས་ནི་བླ་ན་མེད། ། སྐྱེ་མེད་སྤྲོས་བྲལ་ངོ་བོ་ཉིད། །
མི་བསྐྱོད་པ་ལ་ཕྱག་འཚལ་བསྟོད། ། ཕྱག་བྱར་འོས་པ་ཐམས་ཅད་ལ། ། སོགས་ཀྱིས་བསྟོད་ལ། དེ་བ་པི་ཙུ་ཉེར་གཅིག མགོན་པོའི་ཡི་གེ་བདུན་མ་བརྒྱ་རྩ། བཅུ་གཉིས་མ། ཤ་ས་ན། ཨེ་ཀ་ཛ་ཊའི། ཨོཾ་ཨེ་ཀ་ཛ་ཊི་དེ་བ་ཨིནྡྲ་སི་ཧཱུྃ་བྷྱོཿཧཱུྃ་ཕཊ་སྭཱཧཱ། ཅེས་དང་།
ལྷ་མོ་ལ་རོ་རུ། ལས་མགོན་གྱི་བོད་རྦད་གཉིས་རྣམས་ཉེར་གཅིག་རེ་བཟླས་ལ། གོང་བཞིན་ཕྱི་ནང་གི་མཆོད་ནས། ས་སྐྱའི་བཀའ་བསྲུང་མཐུ་རྩལ་ཅན་ཁྱེད་རྣམས་ཀྱིས་སངས་རྒྱས་ཀྱི་བསྟན་པ་བསྲུང་། དཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་སྐྱོང་། ཁྱད་པར་དུ་ཡང་འཆང་བ་པ་ལ་ཕྱི་ནང་གསང་གསུམ་གྱི་བར་ཆད་མི་འབྱུང་བའི་འཕྲིན་ལས་དང་སྟོང་གྲོགས་མཛོད་ཅིག ཅེས་བརྗོད། ཞལ་བསྒྱུར་ནི། ལྷ་བརྒྱད་དང་ཕྱོགས་སྐྱོང་རྣམས་མི་བསྒྱུར།
འོད་དཔག་མེད་ཞུ་བ་ལས་ཨཱ་ལི་ཀཱ་ལིའི་རང་བཞིན་གསུང་ཡིག་འབྲུའི་རྣམ་པ་ཇི་ལྟ་བ་བཞིན་དུ་གྱུར། མི་བསྐྱོད་པ་ཞུ་བ་ལས་ཐུགས་ཕྱག་མཚན་སོ་སོའི་རྣམ་པ་ཇི་ལྟ་བ་བཞིན་དུ་གྱུར། ཞེས་བརྗོད་ནས་རྟེན་འབྲེལ་སྙིང་པོ་གསུམ་བཟླས་ལ། བླ་མ་ཡི་དམ་ཆོས་བསྲུང་ནོར་ལྷའི་བཀྲ་ཤིས་གང་ཤེས་བརྗོད། ཉིན་མོ་བདེ་ལེགས་ཀྱི་མཇུག་ཏུ། སུ་པྲ་ཏིཥྛ་དང་། ཨོཾ་ཧཱུཾ་ཧྲཱིཿབྷྲཱུཾ་ཁཾ་བཛྲཱི་བྷཱ་ཝ་དྲི་དྷ་ཏིཥྛ་བྷུ་ཁཾ་སྭཱཧཱ། ཅེས་མང་དུ་བརྗོད། རོལ་མོ་བྱ། ནས་སོགས་གཏོར།
ལོང་ཡོད་ཅིང་ཤེས་ཤིང་སྤྲོ་ན་གོང་དུ་བཤད་པ་ལྟར་བསྐང་གསོ་ཇི་ལྟར་རིགས་པ་གཏོར་བསྔོ་རྒྱས་པ་དང་བཅས་པ། ཚོགས་འཁོར་སོ་སོའི་ཕྱག་ལེན་བཞིན་འདིའི་སྐབས་སུ་བྱེད། ཡང་རྒྱུ་མ་འཛོམས་པ་དང་། བྱེད་པར་མི་སྤྲོ་ན་མ་བྱས་ཀྱང་ཆད་པས་སྐྱོན་མེད་དོ། ། དེ་ནས་བསྲུང་བ་རྣམས་ལྟབ། མགོ་གཤམ་མ་ལོག་པ་དབུ་ཕྱོགས་དང་རྒྱབ་མདུན་ལ་རྟགས་རྒྱབ། སྲད་བུ་ནག་པོས་རྒྱ་གྲམ་དུ་གང་ཤོང་དཀྲི་བའམ། དཀྲིས་ཤེས་ན་ནག་པོ་གཙོ་ཆེ་བའི་སྣ་ལྔ་དར་སྐུད་སོགས་གང་འབྱོར་གྱིས་ལེགས་པར་ལག་ལེན་གྱི་ཐོན་པ་བྱས་ལ། གྲི་སྙིང་གི་རྩ་དབུ་མར་བཅུག་གསུངས་ཀྱང་མི་ཐུབ། གྲི་སྙིང་གི་ཀོ་ལྤགས་མཉེས་པས་གྲིལ།
མགོ་མཇུག་མི་ལོག་པའི་རྟགས་བྱས་ལ་མི་ལྤགས་ཀྱི་ཁུག་མར་བཅུག་ནས་གྲི་ལྕགས་ཀྱི་གའུ་འམ། ཤིང་གི་གའུ་གྲུ་བཞི་རན་པར་བཟོས་ལ་རྔུལ་གྱི་སྐྱོན་མི་ཡོང་བར་བྱས་ཏེ། ལུས་དང་མ་བྲལ་བར་གདགས། དམ་ཚིག་དང་མི་ལྡན་པས་མཐོང་ཐོས་མ་བྱུང་བ་གལ་ཆེའོ། ། དེ་ལྟར་བྱས་པས་ཕན་ཡོན་བར་ཆད་ཐམས་ཅད་བཟློག་ཅིང་། ཁྱད་པར་ཆོས་སྐྱོང་རང་དང་འབྲལ་མེད་བཞུགས་ནས་འཁུ་ལྡོག་མི་འབྱུང་ཞིང་གནོད་འཚེ་ཀུན་བསྲུང་བའི་མཆོག་ཡིན་ནོ། ། གྲི་སྙིང་མ་འབྱོར་ན་ཞིང་ཆེན་གྱི་ཁུག་མ། དེ་ཡང་མ་འབྱོར་ན་དར་ནག་ལ་ཤ་ས་ན་བྲིས་པས་གྲིལ་བས་ཆོག དམ་ཚིག་བླ་མ་དང་། ནག་པོ་ཆེན་པོ་ལ་མོས་པ།
གསང་དམ་པ། གཏོར་མ་ཆག་ཙམ་འབུལ་ཐུབ་ན་བཟང་། མི་ཤེས་ན་བཟོད། ལྷ་བརྒྱད་ཀྱི་རྗེས་གནང་མ་ཐོབ་པ་ལ་མི་གདགས། རྗེས་གནང་ཐོབ་ཕྱིན་བསྲུང་འཁོར་རྒྱས་པའི་བསྲུང་བ་འདི་འབྲལ་མེད་འདོགས་པ་གནད་དུ་ཆེ། གོང་གི་བསྲུང་བའི་སྤེལ་ཚིག་ལ་འཆང་བ་པ་ལ་ཟེར་བ་ཕོ་མོ་གང་ལ་བཏགས་ཀྱང་ཡོང་བའི་ཕྱེད་དང་། བསྲུང་བ་མང་པོ་ཡོད་ན་མིང་ནོར་དོགས་ཡིན། གཅིག་ལྟ་བུ་ཡིན་ན། འཆང་བ་པ་འདི་ཞེས་མིང་བཅུག་པས་ཡོང་། ཚོན་གཏོང་དུས་སྐུ་རྣམས་ཀྱི་གནས་གསུམ་གྱི་ཡིག་འབྲུ་གསུམ་དང་།
ཁྱད་པར་གཙོ་བོའི་སྐུ་གསུང་ཐུགས་ཀྱི་ཡིག་འབྲུ་རྣམས་ལ་ཚོན་བྱུག་གསུང་ནའང་། སྐུ་བྱིན་ལ་ཚོན་ཐོབ་གང་ཡོད་བྱས། ཡི་གེའི་ཐད་དུ་མདང་ལྟ་བུའི་ཡིག་འབྲུ་མངོན་ཙམ་བྱའོ།། །། དཔལ་རྡོ་རྗེ་ནག་པོ་ཆེན་པོའི་རང་བསྲུང་རྒྱས་པའི་མན་ངག་བྲམ་ཟེ་མཆོག་སྲེད་ནས་བརྒྱུད་པ། འདིའི་ལུང་མན་ངག་རྣམས་རྗེ་བརྩེ་བ་ཆེན་པོ་ས་སྐྱ་པ་རྣལ་འབྱོར་གྱི་དབང་ཕྱུག་ཀུན་དགའ་སྙིང་པོ་ནས་རིམ་གྱིས་བརྒྱུད་དེ། འཁོན་སྟོན་རྒྱ་གར་ཤེས་བཟང་ལས་ས་ལོ་ཆེན་པོས་གསན། དེའི་ཞབས་ལ་གུས་པས་བཏུགས་ཤིང་། གཞན་ཡང་སྦས་པའི་རྣལ་འབྱོར་གྲུབ་ཆེན་དཔལ་ལྡན་བཀྲ་ཤིས། མཁས་པའི་དབང་པོ་ངོར་ཆེན་དཀོན་མཆོག་ལྷུན་གྲུབ། སེམས་དཔའ་ཆེན་པོ་སྤྱན་སྔ་ངག་དབང་ཆོས་ཀྱི་གྲགས་པ་རྣམས་ལ་ཞུས་ཤིང་དགེས་བཞིན་དུ་གནང་སྟེ་ཀུན་དང་ཐུན་མོང་མ་ཡིན་པའི་མན་ངག་ཟབ་མོ་ཁོང་ནང་གི་ཁྲག་ལྟ་བུ་གབ་འཁྲུགས་ཅུང་ཟད་ཙམ་མེད་པ་བྲི་བའི་སྐབས་མ་ཡིན་མོད།
འོན་ཀྱང་སྙིགས་དུས་ཀྱིས་སེམས་ཅན་སྐལ་བ་དམན་པས་འདི་ཕྱིའི་མི་བསམ་པའི་བདུད་སྤྲུལ་ཟོག་ཆོས་མཁན་རྣམས་ཀྱི་དོན་གང་ཡང་མི་ཤེས། མན་ངག་མ་ཐོབ་ཀྱང་ཧམ་པ་ཁོ་ནས་སྐྱེ་བོ་རྣམས་བསླུས་ཏེ་རང་གི་རྙེད་པ་ཚོལ་ཕྱིར་ཕན་མེད་གཉིས་ཕུང་བྱ་ཕྱིར། བསྲུང་བ་མ་དག་པ་བྲི་ཞིང་འདོགས་པ་དང་། བྲིས་པ་རྙིང་པ་མང་པོ་མཐོང་བས་རྐྱེན་བྱས་སྙིང་ནས་མ་བཟོད། དཔེ་གསལ་བ་འདི་དང་འཕྲད་ན། བླ་མ་ལ་བཏུགས་པ་སོགས་ཀྱི་རྣམ་དབྱེ་གོ་སྟེ། ནོར་འཁྲུལ་མེད་པའི་སྒོ་ནས་སེམས་ཅན་ལ་ཕན་དུ་རེ་བ་ཁོ་ནས་ས་ལོ་ཆེན་པོའི་ཕྱག་ལེན་མཐོང་བ་བཞིན་ཅུང་ཟད་ཀྱང་མ་སྦས་པར་གསལ་བར་བཀོད་པ་འདི་ནི། སྙིགས་དུས་ཀྱི་རྒྱལ་བ་གཉིས་པ་ས་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་ཞབས་རྡུལ་སྤྱི་བོས་བླངས་པ་ཟ་ཉལ་འཆག་གི་རྣལ་འབྱོར་པ་ངག་གི་དབང་པོ་ཀུན་དགའ་རིན་ཆེན་གྱིས་མེ་འབར་མ་སོགས་ཡིག་རྙིང་དང་། བསྲུང་དཔེ་རྒྱ་གར་ཤེར་བཟང་གི་ཕྱག་བྲིས་མ་ལ་ཞིབ་ཏུ་བཏུགས་ཤིང་། ས་ལོ་སོགས་ཀྱི་ཕྱག་ལེན་གྱི་བརྒྱན་ནས།
བླ་མ་དང་བཀའ་བསྲུང་ལ་གསོལ་བ་བཏབ་སྟེ། དབེན་གནས་བྱས་འགྱུར་རྡོ་རྗེའི་བྲག་རྫོང་དུ་རིགས་ཀྱི་བུ་སྤུན་དང་། བསྟན་འགྲོ་ལ་བསམ་ནས་སུག་བྲིས་བགྱིས་པ་ལ་མ་རིག་པའི་དབང་གིས་ཉེས་པ་མཆིས་པ་རྣམས། བླ་མ་ས་ལོ་ཆེན་པོ་དང་མ་ཧཱ་ཀཱ་ལ་འཁོར་བཅས་ཀྱིས་བཟོད་པར་མཛད་དུ་གསོལ།། །། རྡོ་རྗེ་འཆང་མཚུངས་རྗེ་བཙུན་གོང་མ་ཡིས། ། ཤིན་ཏུ་གསང་བའི་མན་ངག་ཟབ་དོན་རྣམས། ། ཧམ་ཅན་རང་དགར་འཇུག་པ་སྤངས་པའི་ཕྱིར། ། གབ་ཅིང་ཐོ་ཙམ་མཛད་པས་གོ་དཀའ་ཡང་། ། སྙིགས་མའི་དུས་འདིར་དིང་སང་བདུད་སྤྲུལ་གྱིས། ། མ་གོ་བཞིན་དུ་རང་གཞན་མགོ་བསྐོར་ནས། །
ཟོག་ཆོས་བསྲེ་ལྷད་དུ་མས་སྐྱེ་བོ་བསླུ། ། ཚེ་འདིར་བར་ཆད་རྐྱེན་གྱི་ལུས་སེམས་མནར། ། ཕྱི་མ་ངན་སོང་བསྒྲུབ་པའི་ལས་བྱེད་ལ། ། སྙིང་རྗེ་སྐྱེས་ཏེ་ཅུང་ཟད་ཕན་རེ་ནས། ། བླ་མའི་གདམས་པ་སྙིང་ནང་ཁྲག་ལྟ་བུ། ། ཡི་གེར་བྲིས་པ་ས་ལོས་བཟོད་པར་མཛོད། ། མན་ངག་མ་ཐོབ་ལག་ལེན་མ་བསླབ་པ། ། གཉིས་ཕུང་མ་བསྒྲུབ་བསམ་མནོ་ལེགས་པར་ཐོངས། ། ཕྱི་རབ་བསྲུང་འཁོར་བྲི་བའི་བློ་ཡོད་རྣམས། ། དམ་པ་བསྟེན་ལས་ཟབ་དོན་ལུང་སོགས་ནོས། །
འཆོལ་པར་སྤྱོད་པའི་མི་དགེའི་བཤེས་གཉེན་སྤོངས། ། བསླུ་བ་མེད་པའི་མན་ངག་ཡང་ཐིག་ཟུང་། ། ཤེས་ཚེ་ལག་ལེན་རྟོག་ཞིབ་བྱས་གྱུར་ན། ། མཆོག་དང་ཐུན་མོང་དངོས་གྲུབ་མྱུར་ཐོབ་འགྱུར། ། འདི་བྲིས་དགེ་བས་ཕྱི་ནང་བདུད་སྡེ་ལས། ། རྣམ་པར་རྒྱལ་ཏེ་བར་ཆད་ཀུན་བསལ་ནས། ། བདག་སོགས་འགྲོ་དྲུག་སེམས་ཅན་ཐམས་ཅད་ཀྱང་། ། རྗེ་བཙུན་ས་ལོའི་ཞབས་དྲུང་སྐྱེ་བར་ཤོག། །། སརྦ་མངྒ་ལཾ།། །། PAGE * MERGEFORMAT 14 སྔགས་འཆང་ཀུན་དགའ་རིན་ཆེན།
རང་སྲུང་རྒྱས་པ་འབྲི་ཚུལ་ཤིན་ཏུ་གསལ་བ། PAGE * MERGEFORMAT 13
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
