གསུང་འབུམ། ཀུན་དགའ་རིན་ཆེན།
པོད ༡༥
གུར་གྱི་མགོན་པོའི་ཁྲོ་བཅུའི་སྲུང་འཁོར་རྡོ་རྗེའི་བྲག་རྫོང་མ་བར་ཆད་ཀུན་སེལ།
༄༅། །གུར་གྱི་མགོན་པོའི་ཁྲོ་བཅུའི་སྲུང་འཁོར་རྡོ་རྗེའི་བྲག་རྫོང་མ་བར་ཆད་ཀུན་སེལ་བཞུགས།། ན་མོ་གུ་རུ་ཤྲཱི་མ་ཧཱ་ཀཱ་ལ་ཡ། སངས་རྒྱས་ཀུན་དངོས་རྗེ་བཙུན་བླ་མ་མཆོག ། ཀུན་དགའི་མཚན་ཅན་སྦས་པའི་རྣལ་འབྱོར་གང་། ། དཔལ་ལྡན་བཀྲ་ཤིས་ལ་སོགས་རྩ་བརྒྱུད་ཀྱི། ། བླ་མ་རྣམས་ལ་བདག་ཡིད་གུས་བཏུད་ནས། ། བསྟན་བསྲུང་གཙོ་བོ་ནག་པོ་ཆེན་པོ་ཡི། ། གདམས་པ་ཟབ་མོ་སྙན་བརྒྱུད་ཁྱད་པར་ཅན། ། རྡོ་རྗེའི་བྲག་རྫོང་སྲུང་འཁོར་ཞལ་ཤེས་བཅས། ། བར་ཆད་ཀུན་སེལ་གཞན་ལ་བརྩེ་བས་བྲི། །
དཔལ་རྡོ་རྗེ་ནག་པོ་ཆེན་པོའི་སྲུང་འཁོར་བསྒོམ་པར་འདོད་པས། ཐོག་མར་སྐྱབས་འགྲོ་སྤྱི་དང་མཐུན་པ་ཉེར་གཅིག་ལ་སོགས་པ་ཇི་ལྟར་རིགས་པ་སོང་རྗེས། བླ་མ་རིན་པོ་ཆེ་དང་དཀོན་མཆོག་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ལན་གཅིག སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་དཔལ་རྡོ་རྗེ་ནག་པོ་ཆེན་པོའི་སྲུང་འཁོར་བསྒོམ་པར་བགྱིའོ། ། ཚར་གསུམ། རང་སྐད་ཅིག་གི་དཔལ་རྡོ་རྗེ་ནག་པོ་ཆེན་པོར་གསལ་བའི་སྙིང་ཁར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་མཐིང་ནག་དེ་ལས་འོད་འཕྲོས་པས་རང་བཞིན་གྱི་གནས་ནས་བླ་མ་མི་བསྐྱོད་པའི་རྣམ་པ་དབུའི་ཆ་ལ་བཞུགས་པའི་རྡོ་རྗེ་ནག་པོ་ཆེན་པོ་ལ་སངས་རྒྱས་བྱང་སེམས། དཔའ་བོ་མཁའ་འགྲོའི་ཚོགས་ཀྱིས་བསྐོར་བ་མདུན་གྱི་ནམ་མཁར་བཛྲ་ས་མཱ་ཛཿ
ན་མོ་གུ་རུ་བྷྱཿ ན་མཿཤྲཱི་མ་ཧཱ་ཀཱ་ལ་མཎྜ་ལ་ས་པ་རི་ཝཱ་བྷྱཿ ཨོཾ་ཤྲཱི་མ་ཧཱ་ཀཱ་ལ་ས་པ་རི་ཝཱ་ར་ཨརྒྷཾ། པཱ་དྱཾ། པུཥྤཾ། དྷུ་པཾ། དཱི་པཾ། གནྡྷཾ། ནཻ་ཝི་དྱཾ། ཤཔྟ་པྲ་ཏཱིཙྪ་སྭཱཧཱ།
དཀོན་མཆོག་གསུམ་ལ་བདག་སྐྱབས་མཆི་སོགས་རྒྱུན་བཤགས་ལན་གསུམ། སེམས་ཅན་ཐམས་ཅད་བདེ་བ་དང་སོགས་ཚད་མེད་བཞི་བསྒོམ། ཨོཾ་ཤུ་ནྱཱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། སྟོང་པ་ཉིད་དུ་གྱུར། སྟོང་པའི་ངང་ལས་སུཾ་ལས་རྡོ་རྗེའི་བྲག་རྫོང་ཟུར་གསུམ་པ་སྟོང་གསུམ་གྱི་ཚད་དང་མཉམ་པའི་སྟེང་དུ། ཨེ་ལས་ཆོས་ཀྱི་འབྱུང་གནས་གྲུ་གསུམ་མཐིང་ནག་ཁ་ཁྱེར་ལ་རྡོ་རྗེ་དང་མེ་རི་འབར་བས་བསྐོར་བའི་ནང་དུ་པཾ་ལས་པདྨ། རཾ་ལས་ཉི་མའི་དཀྱིལ་འཁོར་གྱི་དབུས་སུ། ཧཱུྃ་ལས་སྣ་ཚོགས་རྡོ་རྗེ་ཤར་དཀར། ལྷོ་སེར། ནུབ་དམར།
བྱང་ལྗང་། ལྟེ་བ་མཐིང་ནག་ལ་ཧཱུྃ་གིས་མཚན་པ། དེ་ལས་འོད་ཟེར་ཕྱོགས་བཅུར་འཕྲོས་པས་འོག་རྡོ་རྗེའི་ས་གཞི། ཁོར་ཡུག་རྡོ་རྗེའི་རྭ་བ། སྟེང་རྡོ་རྗེའི་གུར་དང་བླ་བྲེ། ཕྱི་རོལ་ཐམས་ཅད་ཡེ་ཤེས་ཀྱི་མེ་འབར་བའི་སྲུང་བའི་འཁོར་ལོར་གྱུར། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱཧཱ། ལན་གསུམ། དེ་ལྟ་བུའི་སྲུང་འཁོར་གྱི་ནང་སྣ་ཚོགས་རྡོ་རྗེའི་ལྟེ་བར་པདྨ་ཉི་མའི་སྟེང་དུ་བྷྲཱུཾ་མཐིང་ནག་ལས། གནམ་ལྕགས་ལས་གྲུབ་པའི་མཚོན་ཆའི་འཁོར་ལོ་རྩིབས་བཅུ་པ།
རྩེ་མོ་རྣོ་བ། ཁོག་པ་སྟོང་པ། ཡངས་ཞིང་རྒྱ་ཆེ་བར་གྱུར། ཨོཾ་བཛྲ་ཙཀྲ་རཀྵ་ཧཱུྃ་བྷྲཱུཾ་ཧཱུྃ། ལན་གསུམ། ཁ་དོག་དམར་ནག་གོ་སྐབས་མེད་པར་འཁོར་བའི་དབུས་དང་ཕྱོགས་བཅུར་པདྨ་ཉི་མ་རོའི་གདན་རེ་རེའི་སྟེང་དུ་ཧཱུྃ་ལས་རྡོ་རྗེ་གྲི་གུག་སྔོ་ནག་གི་ཡུ་བ་ལ་ཧཱུྃ་གིས་མཚན་པ་རེ་རེ། དེ་རྣམས་ལས་འོད་འཕྲོས་དགྲ་བགེགས་གདུག་པ་ཅན་ཐམས་ཅད་ཚར་བཅད་ཚུར་འདུས་ཡོངས་སུ་གྱུར་པ་ལས་དབུས་སུ་རང་ཉིད་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་སྐུ་མདོག་མཐིང་ནག་ཆེ་ཞིང་ཆེར་འབར་བ་ཞལ་གཅིག་ཕྱག་གཉིས་པ། གཡས་རྡོ་རྗེ་གྲི་གུག གཡོན་ཐོད་པ་ཁྲག་གིས་གང་བ་ཐུགས་ཁར་སྟེང་འོག་ཏུ་འཛིན་པ། ཕྱག་གཉིས་ཀྱི་དབུས་ན་རྣམ་འཕྲུལ་གསེར་གྱི་གཎྜི་བསྣམས་པ།
དམར་ལ་ཟླུམ་པའི་སྤྱན་གསུམ་དང་ལྡན་པ། ཞལ་མཆེ་བ་གཙིགས་ཤིང་ལྗགས་འདྲིལ་བ། དབུ་སྐྲ་དང་སྨིན་མ་སྨ་ར་དམར་སེར་གྱེན་དུ་འབར་བ། མི་མགོ་སྐམ་པོ་ལྔའི་དབུ་རྒྱན་དང་། རློན་པ་ཁྲག་འཛག་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་སྦྲུལ་གྱིས་བརྒྱན་པ། སྟག་གི་ལྤགས་པའི་ཤམ་ཐབས་ཅན། དར་སྣ་ཚོགས་ཀྱི་ཅོད་པཎ་དང་། ལྷབ་ལྷུབ་ཀྱི་ཀླུབས་པ། མིའི་ཐུང་གེལ་བའི་འདུག་སྟངས་ཀྱི་རོའི་སྟེང་ན་འགྱིང་ཞིང་བཞུགས་པ།
ཕྱོགས་བཅུའི་མགོན་པོ་ཐམས་ཅད་སྐུ་མདོག་མཐིང་ནག་རབ་ཏུ་ཁྲོས་པ། ཞལ་གཅིག་ཕྱག་གཉིས་པ་གཡས་གནམ་ལྕགས་ཀྱི་གྲི་གུག་ནམ་མཁར་འཕྱར་ཞིང་། གཡོན་ཐོད་ཁྲག་ཐུགས་ཁར་འཛིན་པ། དམར་ལ་ཟླུམ་པའི་སྤྱན་གསུམ་དང་ལྡན་པ། ཞལ་མཆེ་བ་གཙིགས་ཤིང་ལྗགས་འདྲིལ་བ། དབུ་སྐྲ་དང་སྨིན་མ་སྨ་ར་དམར་སེར་གྱེན་དུ་འབར་བ། མི་མགོ་སྐམ་པོ་ལྔའི་དབུ་རྒྱན་དང་། རློན་པ་ཁྲག་འཛག་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་སྦྲུལ་གྱིས་བརྒྱན་པ། སྟག་གི་ལྤགས་པའི་ཤམ་ཐབས་ཅན།
དར་སྣ་ཚོགས་ཀྱིས་ཅོད་པཎ་དང་། ལྷབ་ལྷུབ་ཀྱིས་ཀླུབས་པ། ཞབས་གཡས་བསྐུམ་གཡོན་བརྐྱང་བའི་སྟབས་ཀྱི་བཞུགས་པ། གཙོ་བོའི་སྟེང་གི་ཆར་རིགས་ལྔའི་ཁྱུང་ཆེན་ནམ་མཁར་ལྡིང་བ། གཡས་སུ་བྱ་ནག་གཤོག་སྐོར་བྱེད་པ། གཡོན་དུ་ཁྱི་ནག་འཁང་ཞིང་ཟུག་པ། རྒྱབ་ཏུ་ཅེ་སྤྱང་འབྲོས་འདེད་བྱེད་པ། མདུན་དུ་མི་ནག་འོ་དོད་འབོད་པ། གཙོ་འཁོར་ཐམས་ཅད་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། འཁོར་ཁྲོ་བོ་བཅུ་ལ་གཎྜཱི་མི་དགོས།
ཐུན་མོང་མ་ཡིན་པའི་སྲུང་འཁོར་གྱི་ཕྱི་རོལ་དུ། དུར་ཁྲོད་ཆེན་པོ་བརྒྱད། དེ་དག་ལ་གནས་པའི་ཤིང་བརྒྱད། ཤིང་གི་རྩ་བ་ལ་གནས་པའི་ཕྱོགས་སྐྱོང་བརྒྱད། ཤིང་གི་ཡལ་ག་ལ་གནས་པའི་ཞིང་སྐྱོང་བརྒྱད། སྟེང་གི་ནམ་མཁའ་ལ་གནས་པའི་སྤྲིན་བརྒྱད། དེ་དག་ལ་གནས་པའི་ཀླུ་ཆེན་པོ་བརྒྱད། རྒྱལ་པོ་ཆེན་པོ་སྡེ་བཞི། ལྷ་ཆེན་པོ་བརྒྱད། གཟའ་ཆེན་པོ་བརྒྱད།
འཇིགས་བྱེད་ཆེན་པོ་དགུ། གནོད་སྦྱིན་གྱི་སྡེ་དཔོན་ཆེན་པོ་བཅུ་གཉིས། རྒྱུ་སྐར་ཉི་ཤུ་རྩ་བརྒྱད། དཔལ་མགོན་བདུན་ཅུ་རྩ་གཉིས། གཞན་ཡང་ཆུ་བརྒྱད། མེ་བརྒྱད། མཆོད་རྟེན་བརྒྱད། གྲུབ་པ་ཐོབ་པའི་དཔའ་བོ་དང་། རྣལ་འབྱོར་མ་དང་། མཁའ་འགྲོ་དང་མཁའ་འགྲོ་མ་དང་།
རོ་དང་རོ་ལངས་དང་། འདྲེ་དང་སྲིན་པོ་དང་། ཤ་ཟ་དང་ཅེ་སྤྱང་གི་ཚོགས་དཔག་ཏུ་མེད་པས་བསྐོར་བ། དྲག་པོའི་དུར་ཁྲོད་ཤིན་ཏུ་འཇིགས་ཤིང་སྐྱི་གཡའ་བ་དང་བཅས་པར་གྱུར། ནང་གི་ལྷ་རྣམས་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཁར་ཧཱུྃ་སྔོན་པོ། གཙོ་བོའི་ཐུགས་ཀའི་སྟོད་དུ་པདྨ་ཉི་མའི་སྟེང་དུ་རྡོ་རྗེ་གྲི་གུག་སྔོ་ནག་གི་ཡུ་བར་ཉི་མའི་སྟེང་དུ་ཧཱུྃ་གིས་མཚན་པ། དེ་ལས་འོད་འཕྲོས་པས་རང་བཞིན་གྱི་གནས་ནས་གུར་གྱི་མགོན་པོ་ཁྲོ་བོ་བཅུ་གཅིག་བསྲུང་བའི་འཁོར་ལོ་དང་བཅས་པ་ཨོཾ་བཛྲ་ས་མཱ་ཛཿ ཨོཾ་ཨརྒྷཾ༞ པཱ་དྱཾ༞ པུཥྤཾ༞ དྷཱུ་པཾ༞ དཱི་པཾ༞ གནྡྷཾ༞ ནཻ་ཝི་དྱཾ༞ ཤཔྟ་པྲ་ཏཱིཙྪ་སྭཱཧཱ།
ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། སླར་ཡང་འོད་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་བཛྲ་ས་མཱ་ཛཿ ཨརྒྷཾ་སོགས་ཀྱིས་གོང་བཞིན་མཆོད། དེ་བཞིན་གཤེགས་པ་ཐམས་ཅད་ཀྱི་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། དབང་གི་ལྷ་རྣམས་ཀྱིས་ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མཱ་ཡ་ཤྲཱི་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག
ཆུ་ལྷག་མ་ཡར་ལུད་པ་ལས་གཙོ་འཁོར་ཐམས་ཅད་ལ་མི་བསྐྱོད་པ་རེ་རེས་དབུ་བརྒྱན། དེ་ནས་བསྲུང་ཟློག་བསད་གསུམ་གྱི་དམིགས་པ་ལས། ཐོག་མར་བསྲུང་བ་འདི་རྒྱུན་གྱི་ཉམས་ལེན་སོགས་ལ་གལ་ཆེ་བས། དེ་ལ་རང་གི་སྙིང་ཁའི་གྲི་གུག་གི་ཡུ་བའི་ནང་ཉི་མའི་སྟེང་ན་རང་གི་སེམས་ཉིད་ཀྱི་ངོ་བོ་ཧཱུྃ་མཐིང་ནག་གི་རྣམ་པར་བསྟོད་པ། དེའི་ཀླད་ཀོར་གྱི་ནང་དུ་རང་གི་རྩ་བའི་བླ་མ་མི་བསྐྱོད་པ་ལོངས་སྐུ་ཡུམ་མེད་ཞབས་རྡོ་རྗེའི་སྐྱིལ་ཀྲུང་གིས་བཞུགས་པ་དེ་ཉིད། རང་གི་ཆོས་འབྲེལ་ཐོབ་པའི་བླ་མ་ཞལ་བཞུགས་ཐམས་ཅད་འདུས་པར་བསམ། དེའི་པད་གདན་འོག་ཏུ་བླ་མ་རྣམས་ཀྱི་མཚན་ཡིག་དང་པོ་བསམ་པས་སྐུ་དང་གསུང་། ཧཱུྃ་གི་མདུན་དུ་ཕ་མ་དང་འཇིག་རྟེན་པའི་དཔོན་པོ་བསྲུང་དགོས་ཡོད་ན་དེ་དང་། གཡས་སུ་བུ་དང་ཆུང་མ། གཡོན་དུ་སྤུན་ཟླ།
རྒྱབ་ཏུ་འཁོར་གཡོག་སློབ་མ། འོག་ཏུ་ནོར་རྫས་ཁང་ཞིང་སོགས་ཡོད་པར་བསམ། ཧཱུྃ་གི་ཞབས་ཀྱུའི་ནང་དུ་རང་གི་མིང་ཡིག་དང་པོ། དེའི་གཡས་གཡོན་མདུན་རྒྱབ་རྣམས་སུ་གོང་བཞིན་ཕ་མ་སོགས་ཀྱི་མིང་ཡིག་དང་པོ་སྤུ་ཤད་ཀྱི་བྲིས་པ་ཙམ་བསྒོམ་པ་སྟེ་ལུས་ངག་གཉིས། དེ་ནས་རང་ཉིད་ནག་པོ་ཆེན་པོར་གསལ་བའི་ཐུགས་ཁ་ནས་འོད་འཕྲོས། བླ་མ་དང་བསྲུང་བྱ་རྣམས་ཀྱི་ཐུགས་དང་རྣམ་ཤེས་རང་རང་གི་མཚན་དང་མིང་ཡིག་དང་པོའི་རྣམ་པར་བཀུག་ནས། ཧཱུྃ་གི་ནང་གི་མཚན་དང་མིང་ཡིག་དང་པོ་རྣམས་ལ་ཐིམ་པས་སྐུ་གསུང་ཐུགས་དང་ལུས་ངག་ཡིད་གསུམ་ཚང་། ཧཱུྃ་དང་བསྲུང་བྱ་རྣམས་ཀྱི་མཐར་ཡི་གེ་བཅུ་གཉིས་པ། བདུན་པ། རྩ་སྔགས་རྣམས་ཀྱིས་བསྐོར་བར་བསམ་པའི་སྔགས་ཕྲེང་རྣམས་དང་།
སྙིང་ཁའི་ཧཱུྃ་ལས་འོད་འཕྲོས་པས་རང་དང་བསྲུང་བྱ་རྣམས་ཀྱི་ལུས་ཀྱི་ནང་གང་བས། ནད་གདོན་སྡིག་སྒྲིབ་ཐམས་ཅད་ཕྱིར་བཏོན། བ་སྤུའི་བུ་ག་ཐམས་ཅད་རྡོ་རྗེ་སྔོན་པོ་ནས་འབྲས་ཙམ་གྱིས་གཏམས་པར་བསམ་པ་ལུས་བསྲུང་བ། རང་དང་བསྲུང་བྱ་རྣམས་ཀྱི་ལྕེ་རྡོ་རྗེ་སྔོན་པོ་རྩེ་ལྔ་པ་དེའི་བར་མཚམས་ཐམས་ཅད་རྡོ་རྗེ་ནས་འབྲས་ཙམ་གྱི་གཏམས་པར་བསམས་པ་ངག་བསྲུང་བ། རང་གི་སེམས་དང་བླ་མའི་ཐུགས། བསྲུང་བྱ་རྣམས་ཀྱི་སེམས་དབྱེར་མེད་པ། དེ་ཁོ་ན་ཉིད་རྒྱ་མཚོའི་དོན་དང་མ་བྲལ་བའི་ངང་དུ་བཞག་པ་སེམས་བསྲུང་བའི་མཆོག་སྟེ་ལུས་ངག་ཡིད་གསུམ་བསྲུང་བའོ། ། ཡང་སྙིང་ཁའི་ཧཱུྃ་ལས་འོད་འཕྲོས་འཁོར་ལོ་ལ་ཕོག་པས་འཁོར་ལོ་གཡས་སུ་འཁོར་བས་དགྲ་བགེགས་ཕྱེ་མར་བཏང་བར་བསམ། ཁྲོ་བོ་རྣམས་བར་སྣང་དུ་བཞུགས་པས་མི་འཁོར་བའོ། ། ཡང་ཧཱུྃ་ལས་འོད་འཕྲོས་ཕྱི་རིགས་འཇིག་རྟེན་སྐྱོང་བ་རྣམས་ལ་ཕོག་པས་རང་རང་གི་སྲོག་སྙིང་ཕུལ་ནས་ཕྲིན་ལས་རང་དབང་མེད་པར་བསྒྲུབ་པར་བསམ།
ཡང་ཧཱུྃ་ལས་འོད་འཕྲོས་ཁྲོ་བོ་བཅུ་ཕྱི་རིགས་སྐྱོང་བ་སྲུང་འཁོར་དང་བཅས་པ་ལ་ཕོག་པས། དེ་ཐམས་ཅད་ལས། ལས་མཁན་མཚོན་ཆ་ཐོགས་པ་དང་། བསྐལ་པ་འཇིགས་པའི་དུས་ཀྱི་མེ་ལྟ་བུའི་འོད་ཟེར་དཔག་ཏུ་མེད་པ་འཕྲོས། སྟོང་གསུམ་གྱི་ཁམས་ཐམས་ཅད་ཁྱབ། སངས་རྒྱས་ཀྱི་བསྟན་པ་དང་། བསྟན་པ་འཛིན་པའི་སྐྱེས་བུ། སེམས་ཅན་ཡོངས་དང་། རྣལ་འབྱོར་པ་ལ་གནོད་པར་བྱེད་པའི་དགྲ་བགེགས་གདུག་པ་ཅན་ཐམས་ཅད་མེས་བསྲེགས། མཚོན་ཆས་བཏུབ།
ཤ་ཁྲག་སྤྲུལ་པའི་ལས་མཁན་རྣམས་ཀྱི་ཟོས། རྣམ་ཤེས་ཆོས་དབྱིངས་སུ་ཡལ། རང་ལ་བྱད་ཁ་རྦོད་གཏོང་། མནན་གཏད་བྱས་པ་ཐམས་ཅད་མེས་བསྲེག་ཅིང་། རླུང་གིས་གཏོར་བར་ཡང་ཡང་བསམས་ལ། ཡི་གེ་བཅུ་གཉིས་པ། ཡི་གེ་བདུན་པ། ཤཱ་ས་ན་ལ་དི་ན་མེ་ཀེ་ན་མཱ་ར་ཡ་བཞག་པའི་པ་ཙ་པ་ཙ་ཧཱུྃ་ཕཊ་ཧཱུྃ་ཅེས་པ་རྣམས་གཙོ་བོར་རང་གང་མོས་དང་། གཞན་རྣམས་ཀྱང་ཅི་རིགས་སུ་བཟླ། བཟླས་པ་སྡུད་པ་དང་།
ཕྲེང་བ་རྡོ་རྗེ་ཐལ་མོའི་བར་དུ་བཅུག་སྟེ་ཕྲེང་བ་ལ་ཁ་རླངས་འཕོག་པར་བྱས་ལ། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་བྱིན་གྱིས་བརླབ་ཏུ་གསོལ། ཕྱག་རྒྱ་ཆེན་པོ་མཆོག་གི་དངོས་གྲུབ་རྡོ་རྗེ་ཆེན་པོའི་གོ་འཕངས་ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ། ཞེས་བརྗོད་ཅིང་ཕྲེང་བ་མགོ་ཐོག་ཏུ་བཞག དེ་ནས་རྡོ་རྗེ་འཛིན་པ་རྒྱལ་པོ་ཡིས། ། གཉིས་མེད་ཡེ་ཤེས་ལས་བྱུང་བའི། ། བསྲུང་བའི་དམ་ཚིག་སྦྱོར་བ་ཡི། ། རྣལ་འབྱོར་ལུས་ངག་ཡིད་གསུམ་བསྲུང་། ། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱཧཱ། རང་གི་སྙིང་ཁའི་ཧཱུྃ་ལས་འོད་ཟེར་འཕྲོས་པས།
ཁམས་གསུམ་སྣོད་བཅུད་ཐམས་ཅད་འོད་དུ་ཞུ་ནས་བསྲུང་བའི་འཁོར་ལོ་ལ་ཐིམ། ཕྱི་རིགས་འཇིག་རྟེན་སྐྱོང་བ་རྣམས་ཁྲོ་བོ་བཅུ་ལ་ཐིམ། ཁྲོ་བོ་བཅུ་རང་ལ་ཐིམ། རང་མགོན་པོའི་ང་རྒྱལ་གྱིས་སྲུང་འཁོར་ཡངས་པའི་ནང་དུ་སྤྱོད་ལམ་བྱེད་པར་བསམས་ལ། དགེ་བ་འདི་ཡིས་མྱུར་དུ་བདག ། གུར་གྱི་མགོན་པོ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡིས་ས་ལ་འགོད་པར་ཤོག ། བགེགས་དང་ལོག་པར་འདྲེན་པ་རྣམས། ། གདུལ་དཀའ་འདུལ་ཕྱིར་ཁྲོ་བོ་ཡི། །
ཤིན་ཏུ་གཏུམ་པའི་ཁྲོ་གཟུགས་ཀྱི། ། མ་རུངས་པ་རྣམས་ཚར་གཅོད་ཤོག ། ཅེས་བརྗོད། ཡང་སྲུང་འཁོར་འདི་ཁོ་ནས་ཉིན་མཚན་དུས་འདའ་བའི་ཉམས་ལེན་བྱེད་ན། སྤྱོད་ལམ་གྱི་རྣལ་འབྱོར་ཐམས་ཅད་འོག་ཏུ་བཤད་པ་བཞིན་བྱའོ། ། ཡང་དྲུག་ཅུ་པ་སོགས་ལས་སྦྱོར་བྱེད་པ་དང་། རང་ལ་བྱད་ཁའི་ལྟས་བྱུང་བའི་དུས་སུ། བཟློག་པ་དང་བསད་པའི་དམིགས་པ་བསྒོམ་དགོས་པས་དེའི་དམིགས་པ་ནི་ཐུན་མོང་དུ་འབྱུང་བས། དེ་ལ་བསྒོམ་ཚུལ་ནི། དགྲ་དེ་ནྲྀ་ལས་མིའི་འགྲོ་བའམ།
བགེགས་སྟེ་ཏྲི་ལས་མི་མ་ཡིན་པའི་འགྲོ་བ་ཡིན་ཏེ། སངས་རྒྱས་ཀྱི་བསྟན་པ་བསྟན་འཛིན་དང་། སེམས་ཅན་ལ་འཚེ་བ། ཁྱད་པར་རང་ལ་གནོད་པ་ཆེ་ཤོས་རང་གི་དགྲ་ནྲྀ་ལས་གང་ཡིན་པ་དེར་གསལ་བ་གན་རྐྱལ་དུ་བྱས་པའི་སྙིང་ཁར་ལག་པ་བསྣོལ་བ་སྟེ་ལུས་དང་། དེའི་སྟེང་ལྕེས་བྲང་ཁེབས་པ་ངག་དང་། སྙིང་ཁའི་ནང་ཁྲག་གི་ཐིག་ལེའི་དབུས་སུ་ཧཱུྃ་བསམ་པ་ཡིད་སྟེ་ལུས་ངག་ཡིད་གསུམ་ཚང་། དེའི་ལྕེའི་སྟེང་ནས་འཁོར་ལོའི་མར་རྩེ་ཟུག་པ། རྩིབས་བར་རྣམས་སུ་ཡཾ་ལས་རླུང་རཾ་ལས་མེའི་སྟེང་དུ་ནྲྀ་དང་ཏྲི་ལས་དགྲ་བགེགས་ལུས་རིད་པ། སྐྲ་འཛིངས་པ། ཁ་ནས་ཁྲག་སྐྱུགས་པ་ལུས་དང་ཡན་ལག་ཤུ་བའི་ཕྲེང་བས་བསྐོར་བ་མགོན་སྐྱབས་དང་བྲལ་བ།
གོས་མེད་ཅིང་འདར་བ། ཡི་མུག་དང་དཀའ་ཐུབ་ཀྱི་ཉམས་ཅན། བུ་ག་དགུ་ནས་ཁུ་ཁྲག་འཛག་པ་སྤྱི་བོ་ཚུགས་སུ་འདུག་པ་སྟེ། སྤྱི་གཙུག་རླུང་མེའི་སྟེང་དུ་རེག་པ། རྐང་པ་གཉིས་ཀྱི་རྩེ་མོ་རྩིབས་བར་དུ་ཉུག་གེ་ཡོད་པར་བསམ། འོག་གི་དེ་རང་ལ་མི་དང་མི་མ་ཡིན་པའི་འགྲོ་བ་གང་ཡིན་ཡང་རུང་སྟེ། ལུས་ཀྱི་སྒོ་ནས་རྫས་ངན་བསགས་པ། མནན་གཏད་བྱས་པ་སོགས་རང་གི་སྙིང་ཁའི་འོད་ཀྱིས་བཀུག་ནས་ལུས་ལ་བསྟིམ། ངག་གི་སྒོ་ནས་ངན་སྔགས་བཟླས་པ། དམོད་པ་འདོར་བ་སོགས་ཇི་སྙེད་ཡོད་པ་རྣམས་བཀུག་ནས་ངག་གི་ངོ་བོ་ལྕེ་ལ་བསྟིམ།
སེམས་ཀྱི་དམིགས་པ་ཇི་སྙེད་བྱས་པ་སོགས་ཐམས་ཅད་བཀུག་ནས་སེམས་ཀྱི་ངོ་བོའི་ཁྲག་གི་ཐིག་ལེའི་དབུས་ཀྱི་ཧཱུྃ་ལ་བསྟིམ། ཡང་ཐུགས་ཁ་ནས་འོད་འཕྲོས། ཁྲོ་བོ་བཅུ་དང་ཕྱི་རིགས་སྐྱོང་བ་རྣམས་ལ་ཕོག་པས། དེ་ཐམས་ཅད་ཀྱི་སྲོག་སྙིང་ཕུལ་ཞིང་སྲོག་སྙིང་རྣམས་འོད་ཟེར་གྱི་རྣམ་པས་རང་གི་ཐུགས་ཁར་ཐིམ་པར་བསམ། ཕྱོགས་མཚམས་ཀྱི་ཁྲོ་བོ་རྣམས་ཞལ་ཕྱིར་གཟིགས། སྟེང་འོག་གི་ཁྲོ་བོ་རྣམས་ཞབས་གཡས་བརྐྱང་དུ་བསྒྱུར། རང་གི་ཐུགས་ཁ་དང་། ཁྲོ་བོ་བཅུ་ཕྱི་རིགས་སྐྱོང་བ་དང་བཅས་པ་ལས་སྤྲུལ་པ་ཡང་སྤྲུལ་ཉིང་སྤྲུལ་གྱི་ཁྲོ་བོ། ལྕགས་ཀྱུ་དང་ཞགས་པ་ཐོགས་པ་དཔག་མེད་སྤྲོས་ནས། སངས་རྒྱས་ཀྱི་བསྟན་པ་བཤིག་པ།
དཀོན་མཆོག་གི་དབུ་འཕང་སྨོད་པ། འཇིག་རྟེན་ཕུང་དུ་འཇུག་པ། རྣལ་འབྱོར་པ་ལ་གནོད་པར་བྱེད་པ་རྣམས་ས་ཕྱོགས་གང་ན་གནས་པ་དེ་ནས་རང་དབང་མེད་པར་བཀུག་ནས་རྩིབས་བར་སོགས་ཀྱི་བྱད་མ་རྣམས་ལ་བསྟིམ། བསད་པ་གཙོ་བོར་བྱེད་ན་འཁོར་ལོ་གཡས་སུ་བཟློག་པ་གཙོ་བོར་བྱེད་ན་གཡོན་དུ་དྲག་ཏུ་འཁོར་རླུང་མེས་རྩིབས་བར་གྱི་བྱད་མ་རྣམས་རིམ་གྱིས་ཕུལ། འཁོར་ལོའི་རྩིབས་ཀྱི་རིམ་པས་དུམ་བུར་ཉལ་ཉིལ་དུ་བཏུབ། མེས་བསྲེགས། རླུང་གིས་གཏོར། སྡིག་སྒྲིབ་སྦྱངས། ཤ་ཁྲག་ལྷག་མ་རྣམས་ཕོ་ཉ་ལས་མཁན་གྱིས་ཟོས། ལྕེའི་སྟེང་ནས་བཙུགས་པའི་འཁོར་ལོའི་རྩེས་སྲོག་རྩ་དོན་སྙིང་རྣམས་བཅད།
རྣམ་ཤེས་ཆོས་ཀྱི་དབྱིངས་སུ་བསྒྲལ་བར་བསམ་པ་ནི་གཙོ་བོར་བསད་པའི་དམིགས་པའོ། ། ཡང་ཕ་རོལ་ནས་གཞན་གྱི་ནག་པོ་ཆེན་པོ་འཁོར་བཅས་སོགས་བསྲུང་མ་རྦད་བྱུང་ན། རང་གི་ནག་པོ་ཆེན་པོ་འཁོར་བཅས་ཀྱི་རྩར་བྱུང་བས། རང་གི་ནག་པོ་ཆེན་པོ་འཁོར་བཅས་རྣམས་བཀྲག་མདངས་དང་གཟི་བརྗིད་ཕུན་སུམ་ཚོགས་པ་དང་ལྡན་པས་མ་བཟོད་པར་ཕྱིར་ལོག་སྟེ། ཁོ་རང་གི་སྒྲུབ་པ་པོ་དངོས་ལ་ཚིག་པ་ཟོས་ནས་ཚར་བཅད་པར་བསམ། རང་གི་ནག་པོ་ཆེན་པོ་འཁོར་བཅས་རྣམས་ཀྱང་འཇིག་རྟེན་དྲེགས་པའི་ཚོགས་དཔག་ཏུ་མེད་པས་བསྐོར་ནས་དགྲ་བགེགས་གང་ཡིན་པའི་སར་སོང་ནས་དེ་ཚར་བཅད་པར་བསམ། ཡང་ཡུལ་གྱི་རྒྱལ་པོའི་གནོད་པ་བཟློག་ན། འཁོར་ལོའི་རྩིབས་བར་སོགས་སུ་ནྲི་ལས་རྒྱལ་པོ་དང་། བློན་པོ་གྲོས་དབང་གང་ཡིན་གོང་བཞིན་བསྐྱེད་ལ། ཡང་ཡང་བསྟིམ་ཞིང་ཚར་བཅད་པར་བསམ།
ཡང་དམག་ཟློག་ནའང་རྩིབས་བར་སོགས་སུ་དམག་དཔོན། དམག་ལས་གཙོ་གང་ཆེ་རྣམས་ནྲི་ལས་བསྐྱེད་པ། བསྟིམ་པ། ཚར་བཅས་པ་སོགས་གོང་བཞིན་དང་། སླར་ཡང་ཕོ་ཉ་ལས་མཁན་སྡེ་བརྒྱད་ཀྱི་དམག་དཔུང་དང་བཅས་པ་དཔག་ཏུ་མེད་པ་ཕར་འཕྲོས། དམག་ཇག་ཚུར་འོང་བ་རྣམས་ཀྱི་ལག་ཆ་ཕྲོགས། མཚོན་ཆས་བསྣུན་ཏེ་སྟོབས་གཤེད་ཉམས་པར་བྱས་ཚུར་ཁྲིད་ནས་མདུན་དུ་ལྕགས་ཀྱི་ཧོམ་ཁུང་གྲུ་གསུམ་པ་གཏིང་ཟབས་པའི་ནང་དུ་བཅུག་སྟེ། འཁོར་ལོ་ལས་རི་རབ་ཟུར་དྲུག་པ་དཔག་ཏུ་མེད་པ་འཕྲོས་ནས་མནན། ཕོ་ཉ་སྡེ་བརྒྱད་རྣམས་ཀྱིས་དེའི་སྟེང་དུ་སྒར་བརྒྱབ་ནས་བསྐལ་པའི་བར་དུ་མི་ཐར་བར་བསམས་ལ་ཤཱ་ས་ནའི་མཇུག་ཏུ་དམག་ཇག་གི་གནོད་པ་དཱི་ན་མེ་ཀེ་ན་མཱ་ར་ཡ་ཕཊཿསྟཾ་བྷ་ཡ་ནནཿབྷྱོཿབཟློག ཅེས་པ་ཇི་ལྟར་རིགས་པ་བཟླས་ཤིང་དམིགས་པ་གསལ་པོ་བྱུང་ན་གནོད་པ་རང་ཞི་ལ་འགྲོ་ངེས་སོ། །
བཟློག་པའི་དམིགས་པ་འདི་རྣམས་བྱེད་དུས་འཁོར་ལོ་གཡོན་དུ་འཁོར་བ་ཁོ་ནའོ། ། བཟློག་པ་དང་བསད་པའི་དམིགས་པ་བྱེད་དུས། དམིགས་གསལ་མེད་པ་རྣམས་ལ་ཤཱ་ས་ན་ལ་པ་ཙ་པ་ཙའི་རྗེས་ལ་དཱི་ན་མེ་ཀེ་ན་མཱ་ར་ཡ་ཧཱུྃ་ཧཱུྃ་ཕཊ་ཅེས་བཏགས་པ་ལྔ་བརྒྱ་ལ་སོགས་བཟླས་པའི་རྗེས་ལ། ཤཱ་ས་ནའི་ཨི་དཾ་དུཥྚཾ་ཅེས་པའི་མཇུག་ཏུ་བྱད་མ་ཁ་ཁཿ བྱད་མ་ཁཱ་ཧི་ཁཱ་ཧིཿ བྱད་མ་མ་ར་མ་རཿ བྱད་མ་གྲྀཧྣ་གྲྀཧྣཿ བྱད་མ་བནྡྷ་བནྡྷཿ བྱད་མ་ཧ་ན་ཧ་ནཿ བྱད་མ་ད་ཧ་ད་ཧཿ
བྱད་མ་པ་ཙ་པ་ཙཿ བྱད་མ་དཱི་ན་མེ་ཀེ་ན་མཱ་ར་ཡ་ཧཱུྃ་ཧཱུྃ་ཕཊ། ཅེས་བརྒྱ་རྩ་ལ་སོགས་པ་དང་། བྷཱ་ཡ་ན་ཚར་གསུམ་བཟླས་ལ། ཐལ་མོ་སྦྱར་ནས་སུ་གང་དག་བདག་ཅག་གི་དཔལ་ལྡན་བླ་མ་དམ་པ་རྣམས་དང་། བདག་ཅག་འཁོར་དང་བཅས་པ་རྣམས་ལ་སྡང་བའི་སེམས་དང་ལྡན་པ་རྣམས་དང་། གདུག་པའི་སེམས་དང་ལྡན་པ་རྣམས་དང་། དྲག་ཤུགས་གྱི་སེམས་དང་ལྡན་པ་རྣམས་དང་། བསམ་པ་དང་སྦྱོར་བ་ངན་པར་བྱེད་པའི་དགྲ་བགེགས་ལོག་པར་འདྲེན་པའི་ཚོགས་ཐམས་ཅད་ཀྱི་བསམ་སྦྱོར་ངན་པ་ཐམས་ཅད་ཞི་བར་གྱུར་ཅིག གལ་ཏེ་ཞི་བར་མ་གྱུར་ན་དེའི་ཚེ།
དེ་དག་ཐམས་ཅད་ཀྱི་ལུས་བཅིང་བར་བགྱིའོ། ། ངག་བཅིང་བར་བགྱིའོ། ། ཡིད་བཅིང་བར་བགྱིའོ། ། མཐུ་བརླག་པར་གྱུར་ཅིག རྫུ་འཕྲུལ་བརླག་པར་གྱུར་ཅིག སྟོབས་བརླག་པར་གྱུར་ཅིག དེས་བཟླས་པའི་སྔགས་ཀྱི་དེ་ཉིད་བརླག་པར་གྱུར་ཅིག དེས་བསྒྲུབ་པའི་ལྷ་འདྲེ་དེ་ཉིད་ཀྱིས་དེའི་ཤ་ལ་ཟ་བར་གྱུར་ཅིག མ་ཧཱ་ཀཱ་ལའི་ཚོགས་རྣམས་ཀྱིས། ། དགྲ་བགེགས་རྣམས་ནི་ཐམས་ཅད་ཀྱི། །
ལུས་ངག་ཐལ་བ་རྡུལ་དུ་རློག ། རྣམ་ཤེས་ཆོས་ཀྱི་དབྱིངས་སུ་སྒྲོལ། ། རྡོ་རྗེ་འཛིན་པ་རྒྱལ་པོ་ཡི། ། སོགས་མན་གོང་བཞིན་བྱའོ། ། བསད་ཟློག་གི་དམིགས་པ་གང་བྱེད་ནའང་བསྲུང་བའི་དམིགས་པ་རྣམས་རྫོགས་རྗེས་བསྒོམ་པ་ཡིན་ཞིང་། སྔགས་ཐུང་གཉིས་ཇི་ལྟར་རིགས་པའི་རྗེས་སུ། ཤཱ་ས་ན་མཱ་རའི་མཐའ་ཅན་དང་སྤེལ་ཚིག་ཅན་གཙོ་བོར་བཟླའོ། ། སྤྱོད་ལམ་གྱི་རྣལ་འབྱོར་ནི། སྤྱོད་ལམ་ཐམས་ཅད་དུ་ཕྱི་སྣོད་ཀྱི་འཇིག་རྟེན་སྲུང་བའི་འཁོར་ལོ་དང་། ནང་བཅུད་ཀྱི་སེམས་ཅན་མགོན་པོ་བཅུ་གཅིག
སྒྲ་ཐམས་ཅད་ཡི་གེ་བདུན་པ། བཅུ་གཉིས་མ། ཤཱ་ས་ན་སོགས་ཀྱི་སྒྲ། སེམས་ཀྱི་ཆོ་འཕྲུལ་ཐམས་ཅད་ཡེ་ཤེས་ཀྱི་རང་བཞིན་དུ་ཤེས་པའི་ངང་ནས་འཁོར་ལོའི་ནང་དུ་སྤྱོད་ལམ་བྱེད་པར་བསམ་པའོ། ། ཉལ་བ་གཉིད་ཀྱི་རྣལ་འབྱོར་ནི། རང་གི་སྙིང་ཁའི་ཧཱུྃ་ལས་འོད་འཕྲོས་པ་ནས་ཁྲོ་བོ་བཅུ་རང་ལ་ཐིམ་པའི་བར་གོང་བཞིན་ལ། རང་ཉིད་གདན་དང་བཅས་པ་སྙིང་ཁའི་གྲི་གུག་ཧཱུྃ་དང་བཅས་པ་ལ་ཐིམ། གྲི་གུག་པད་ཉི་དང་བཅས་པ་ཉི་གདན་དང་ཧཱུྃ་ལ་ཐིམ། ཉི་མ་ཞབས་ཀྱུ་ལ་ཐིམ། ཞབས་ཀྱུ་ཁོག་པ་ལ་ཐིམ།
ཁོག་པ་མགོ་བོ་ལ་ཐིམ། མགོ་བོ་ཟླ་ཚེས་ལ་ཐིམ། ཟླ་ཚེ་ཐིག་ལེ་ལ་ཐིམ། ཐིག་ལེ་ནཱ་ད་ལ་ཐིམ། ནཱ་ད་ཡང་ཇེ་ཕྲ་ཇེ་ཕྲར་སོང་ནས་ནམ་མཁའ་ལ་འཇའ་ཡལ་བ་བཞིན་མི་དམིགས་པ་སྟོང་པ་ཉིད་ཀྱི་ངང་དུ་ཉལ་བར་བྱའོ། ། ནང་པར་ལྡང་བའི་རྣལ་འབྱོར་ནི། གཉིད་སད་མ་ཐག་ཧཱུྃ་ཞེས་བརྗོད་པས་རང་སྐད་ཅིག་གིས་ནག་པོ་ཆེན་པོར་བསམ། ཡང་ཧཱུྃ་ཞེས་བརྗོད་པས་ཁྲོ་བོ་བཅུ་ཕྱི་རིགས་སྐྱོང་བ་རྣམས་གསལ་ལམ་བྱུང་བར་བསམ་ཞིང་། སྲུང་འཁོར་གྱི་ནང་དུ་སྤྱོད་ལམ་བྱེད་པར་བསྒོམ། ཁྲུས་ཀྱི་རྣལ་འབྱོར་ནི།
རང་གི་སྙིང་ཁའི་ཧཱུྃ་ལས་འོད་འཕྲོས་པས་དབང་གི་ལྷ་རིགས་ལྔ་འཁོར་བཅས་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ ཨོཾ་ཨརྒྷཾ་སོགས་ཀྱིས་མཆོད། དེ་བཞིན་གཤེགས་པ་ཐམས་ཅད་ཀྱིས་བདག་གི་སྡིག་སྒྲིབ་སྦྱང་དུ་གསོལ། ཞེས་གསོལ་བ་བཏབ་པས་དབང་གི་ལྷ་རྣམས་ཀྱི་རིན་པོ་ཆེའི་བུམ་པ་བདུད་རྩིས་གང་བ་ཐོགས་ནས་རང་གི་སྤྱི་བོ་ནས་བདུད་རྩི་བླུགས་པར་བསམ་ཞིང་། ངག་ཏུ་ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་བརྗོད་ཅིང་གསུང་བར་མོས་ལ་བུམ་ཆུའམ་ཆུ་གཙང་གི་ཁྲུས་དངོས་སུ་བྱས་པས་སྡིག་སྒྲིབ་དག་པར་བསམ། ཁ་ཟས་ཀྱི་རྣལ་འབྱོར་ནི་རང་མགོན་པོར་གསལ་བའི་སྙིང་ཁ་དང་། ལྟེ་བར་མེ་འབར་བའི་ཁྲོད་དུ་སྙིང་ཁར་གུར་གྱི་མགོན་པོ་ཁྲོ་བོ་བཅུ་གཅིག་གི་གཙོ་བོའི་དབུའི་སྟེང་དུ་བླ་མ་མི་བསྐྱོད་པའི་རྣམ་པར་བཞུགས་པ་རྣམས་བསམ། ལྟེ་བར་ཕྱི་རིགས་སྐྱོང་བ་ཐམས་ཅད་བསམས་ལ། ཁ་ཟས་རྣམས་དགྲ་བགེགས་ཀྱི་ཤ་ཁྲག་ཏུ་མོས་ལ།
ཨོཾ་ཨཱཿཧཱུྃ་ལན་གསུམ་བརྗོད་པས་བྱིན་གྱིས་བརླབས་ནས། ལག་པ་གཡས་དགང་གཟར། གཡོན་བླུག་གཟར་དུ་བསམ། ཁ་ཐབ་ཁུང་མེ་འབར་བའི་ཁྲོད་དུ་ཤ་ཁྲག་བདུད་རྩིར་བསམ་པའི་ཁ་ཟས་ཐོག་མར་གང་ཟ་བ་དེ་ལག་པ་གཡས་པས་གཡོན་པར་གཏད། གཡོན་པས་ཁར་ཕུལ་བས། སྙིང་ཁ་དང་ལྟེ་བ་ན་བཞུགས་པ་རྣམས་ཀྱི་ཐུགས་བརྒྱུད་ཚིམ་ཞིང་མཉེས་པར་བསམས་ལ་ལོངས་སྤྱོད། ཟས་པའི་ལྷག་མ་ལ་མཆིལ་མས་བཏབ་སྟེ། ཨོཾ་ཨུ་ཙྪིཥྚ་བ་ལིང་ཏ་བྷཀྵ་སི་སྭཱཧཱ། ལྷག་མ་ལ་དབང་བའི་འབྱུང་པོ་རྣམས་ལ་སྦྱིན་ནོ། ། ཞེས་པའི་ལྷག་མ་བཏང་།
གཏོར་མའི་རྣལ་འབྱོར་ནི། གཏོར་མ་བྱད་མའི་ཤ་ཁྲག་ཏུ་བསམས་ལ་གཏོར་ཆོག་བཞིན་ཕུལ། ཐུན་གཏོར་སྒྲུབ་ཁང་གི་སྟེང་ངམ། དགྲ་ཕྱོགས་སུ་བསྐྱལ་ནས་ལྷ་བསྲུང་ཐམས་ཅད་ཀྱི་དམག་དྲངས་ནས་བསད་བཅད་ཀྱི་ལས་མཛད་པར་བསམ། སླར་ལྷ་བསྲུང་རྣམས་རང་ལ་བསྡུའོ། ། རྫོགས་རིམ་བསྒོམ་ན་ཉལ་བའི་རྣལ་འབྱོར་བཞིན་རིམ་བཞིན་བསྡུས་ལ། ནཱ་ད་མི་དམིགས་པ་སྟོང་པ་ཉིད་ཀྱི་ངང་དུ་མཉམ་པར་གཞག་ལ། རྟོག་པའི་སྦུན་ལང་ན་ཆུ་ལས་ཉ་འཕར་གྱི་ཚུལ་དུ་རང་སྐད་ཅིག་གིས་ནག་པོ་ཆེན་པོར་ལངས་ལ། རྗེས་དགེ་བ་ལ་བསྔོ་བར་བྱ་བ་ཡིན་ནོ། ། དེ་ལྟ་བུའི་སྒོ་ནས་སྲུང་འཁོར་འདི་ཉིད་ཐུན་བཞི་ལ་སོགས་པར་སྙིང་རྗེ་དང་ལྡན་ཞིང་བརྩོན་འགྲུས་ཆེན་པོས་བསྒྲུབས་ན།
རབ་ཀྱི་ནག་པོ་དངོས་སུ་མཐོང་། ། འབྲིང་གིས་མི་ནག་བྱ་ནག་མཐོང་། ། སྒྲ་དང་འོད་དང་ཨ་ཙ་ར། ། གཏོར་མ་མེ་འབར་དངོས་སུ་མཐོང་། ། ཐ་མ་ནག་པོ་ཆེན་པོ་དང་། ། བླ་མ་དགེ་བཤེས་མི་དཔོན་དང་། ། གཙོ་བོ་བུད་མེད་རྒྱན་ལྡན་དང་། ། མི་ནག་བྱ་ནག་ཁྱི་ནག་དང་། ། ཧོར་སོགས་བནྡྷེ་ཨ་ཙ་ར། ། རྨི་ལམ་བྱུང་ན་ཉེ་བའི་རྟགས། །
གཞན་ཡང་དར་འཕྱར་དུང་འབུད་དང་། ། ཉི་ཟླ་འཆར་བ་འགྲུབ་པའི་རྟགས། ། མཁར་དང་རྫོང་ནང་འདུག་པ་དང་། ། གོ་མཚོན་ཐོགས་པ་བསྲུང་བའི་རྟགས། ། གཡག་སོགས་སྲོག་ཆགས་བསད་པ་དང་། ། ཧོར་པས་བརྡབ་ཆགས་འདེད་པ་དང་། ། ཅེ་སྤྱང་རི་དྭགས་གསོད་པ་དང་། ། ཤིང་གཅོད་བྲག་བཤིག་གསོད་པའི་རྟགས། ། ཅེ་སྤྱང་མ་རུང་བསད་པ་དང་། ། བདག་གི་དམག་དཔོན་བསྐོས་པ་ནི། །
ཕ་རོལ་དམག་དཔུང་བཟློག་པའི་རྟགས། ། བླ་མ་མི་མཉེས་དྲག་པོ་དང་། ། དཔོན་གཡོག་ནང་འཐབ་ཨ་ཙ་ར། ། བདག་ལ་ཁྲོས་པ་བཟློག་པའི་རྟགས། ། དེ་དུས་སྲུང་འཁོར་གནད་དུ་ཆེ། ། བུད་མེད་ངུ་ཞིང་རྒྱན་ཆ་ངན། ། ལྷ་ཆ་སྐད་མེད་མཚོན་ཆ་བརྟུལ། ། བྱ་རོག་རོད་ངན་མཛེ་ཕོ་ནི། ། ཉམ་ཆགས་རྟགས་ཡིན་བཤགས་པ་བྱ། ། ཞེས་འཕགས་པས་གསུངས་པ་ལྟར་གྱི་རྟགས་རྣམས་འབྱུང་བས་འདི་རྣམས་ལན་གསུམ་རེ་བསྐྱར་ནས་བྱུང་ན་ངེས་པའི་རྟགས་ཡིན་ནོ། །
དཔལ་རྡོ་རྗེ་ནག་པོ་ཆེན་པོ་འདི་ཉིད་ཀྱི་སྲུང་འཁོར་རྡོ་རྗེའི་བྲག་རྫོང་གི་མན་ངག་ཟབ་མོ་སྙིང་ནང་གི་ཁྲག་ལྟ་བུ་འདི། ཤིན་ཏུ་ཟབ་ཅིང་ཆེས་ཁྱད་པར་དུ་འཕགས་པས། དམ་ཚིག་དང་མི་ལྡན་པ་སོགས་སྣོད་མིན་རྣམས་ལ་གསང་བའི་ཕྱིར་དང་། གསང་སྔགས་ཟབ་མོ་བླ་མ་ལ་མ་བརྟེན་པར་རང་དགར་སྤྱད་དོགས། བླ་མ་གོང་མ་རྣམས་ཀྱི་གབ་འཁྲུགས་སུ་བཞུགས་པ་སྣང་མོད་ཀྱང་། དེང་སང་སྙིགས་མ་ལྔ་བདོའི་དུས་འདིར་མན་ངག་བླ་མ་ལ་ཞུས་ཤིང་གཏུགས་པ་ལྟ་སྨོས་ཀྱང་ཅི་འཚལ། མིང་ཙམ་ཡང་མི་ཤེས་ཤིང་། ཅུང་ཟད་རེ་ཤེས་པར་རློམ་པ་རྣམས་ཀྱང་རང་བཟོ་ཧམ་པ་སུ་ཆེའི་ཉམས་ལེན་མ་གཏོགས་ཕན་ཡོན་ཡོད་པ་མ་མཐོང་བ་དང་། མན་ངག་ཟབ་མོ་ནུབ་དོགས་བླ་མ་དང་། བཀའ་བསྲུང་ཁྱད་པར་ཅན་རྣམས་ལ་མཆོད་གཏོར་ཕུལ་ཞིང་གསོལ་བ་བཏབ་ནས།
བསྟན་པ་དང་སེམས་ཅན་ལ་ཕན་པའི་བསམ་པ་ཁོ་ན་དང་། རང་དང་ཉེ་བར་གནས་པའི་དགེ་སློང་རྡོ་རྗེ་འཛིན་པ་ཆེན་པོ་གྲོགས་མཆོག་དམ་པ་རིན་ཆེན་རྣམ་གྲོལ་གྱི་གཙོ་མཛད་བཤེས་གཉེན་དམ་པ་དུ་མས་བསྐུལ་ཞིང་། རིགས་དང་ཆོས་ཀྱི་བུ་ལ་བསམ་ནས་ཤིན་ཏུ་གསང་བའི་མན་ངག་ཟབ་མོ་རྡོ་རྗེའི་བྲག་རྫོང་མའི་ཉམས་ལེན་རྣམས་ཅུང་ཟད་ཀྱང་མ་སྦས་པར། དཀར་ཤཱཀྱ་གྲགས་ཀྱི་མཛད་པའི་མགོན་པོའི་ཁྲོ་བཅུ་སྲུང་འཁོར་དང་། ཆོས་ཀྱི་རྒྱལ་པོ་འཕགས་པ་རིན་པོ་ཆེས་མཛད་པའི་ནག་པོ་ཆེན་པོའི་བསྲུང་བཟློག་བསད་གསུམ་སོགས་ཀྱི་མན་ངག་ཚིགས་བཅད་མ་དམ་པ་ཀུན་དགའ་གྲགས་ལ་གནང་བ། བླ་ཆེན་བསོད་བློས་མཛད་པའི་སྲུང་འཁོར་སོགས་ཀྱི་ཞལ་ཤེས་ཟབ་བསྡུས་ཀྱི་མན་ངག་ཚིགས་བཅད་མ། ས་ལོ་ཐམས་ཅད་མཁྱེན་པས་མཛད་པའི་སྲུང་འཁོར་རྡོ་རྗེའི་བྲག་རྫོང་རྣམས་ལ་བརྟེན་ཞིང་། གཞན་ཡང་བླ་མ་དམ་པ་རྣམས་ཀྱི་གསུང་རྒྱུན་ཕྱག་ལེན་གྱི་བརྒྱན་སྟེ། དམིགས་པ་མེད་པའི་ཐུགས་རྗེ་དང་ལྡན་པ་རྩ་བའི་བླ་མ་བཀའ་དྲིན་ཅན་ས་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་དང་། འཇམ་དབྱངས་ནམ་མཁའ་སངས་རྒྱས།
ཡོངས་འཛིན་དཀོན་མཆོག་ལྷུན་གྲུབ། གྲུབ་ཆེན་དཔལ་ལྡན་བཀྲ་ཤིས། སྤྱན་སྔ་ངག་དབང་ཆོས་ཀྱི་གྲགས་པ་སོགས་ཡོངས་འཛིན་བསླུ་མེད་དམ་པ་དུ་མའི་ཞབས་རྡུལ་སྤྱི་བོས་ལེན་ཞིང་རྗེས་སུ་བཟུང་བ་ས་སྐྱ་པ་སྔགས་འཆང་ངག་གི་དབང་པོ་ཀུན་དགའ་རིན་ཆེན་གྱི་ཤིང་མོ་གླང་ལོ་རྒྱལ་ཟླ་བའི་མཁའ་འགྲོ་འདུ་བའི་དུས་ཁྱད་པར་ཅན་ཉེར་དགུའི་ཉིན་མཆོད་གཏོར་རྒྱས་པ་དང་བཅས་ཏེ། ལྷ་ཁང་ཆེན་མོའི་ཡངས་སྟེང་པོ་ཏཱ་ལ་སྨོན་གནས་ཡིད་འོང་ཚལ་དུ་སྦྱར་བའོ། ། འདི་ལ་ཉེས་པའི་ཚོགས་མཆིས་པ་རྣམས་བླ་མ་དང་བསྲུང་མའི་ཚོགས་ལ་བཟོད་པར་གསོལ་ནས། བསྟན་འགྲོ་ལ་ཕན་པར་གྱུར་ཅིག། །། འདི་བྲིས་དགེ་བ་གངྒཱའི་ཆུ་རྒྱུན་གྱིས། ། རྡོ་རྗེ་ཐེག་པའི་གདམས་པ་ཟབ་མོ་ཡི། ། ཉམས་ལེན་འབད་སྩོལ་བགྱིད་པའི་རྣལ་འབྱོར་ལ། ། བར་ཆད་ཞི་ཞིང་དངོས་གྲུབ་མ་ལུས་སྩོལ། །
མངྒ་ལ་མསྟུ་སརྦ་ཛ་ག་ཏཾ།། །། PAGE * MERGEFORMAT 6 སྔགས་འཆང་ཀུན་དགའ་རིན་ཆེན། གུར་མགོན་ཁྲོ་བཅུའི་སྲུང་འཁོར་སོགས། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
