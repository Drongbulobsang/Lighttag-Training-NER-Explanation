གསུང་འབུམ། ཀུན་དགའ་རིན་ཆེན།
པོད ༥
ཡང་དག་མེ་དགུའི་དཀྱིལ་འཁོར་གྱི་ཆོ་ག་བློ་དམན་དགའ་བ་སྐྱེད་བྱེད།
༄༅། །ཡང་དག་མེ་དགུའི་དཀྱིལ་འཁོར་གྱི་ཆོ་ག་བློ་དམན་དགའ་བ་སྐྱེད་བྱེད་བཞུགས་སོ།། ན་མོ་བུདྡྷཱ་ཡ་མཉྫུ་བཛྲ་ཡ། ། དཔལ་ཡང་དག་པར་སྦྱོར་བ་ཟླ་གམ་དགུ་པའི་དཀྱིལ་འཁོར་གྱི་ཆོ་ག་བློ་དམན་དགའ་བ་སྐྱེད་བྱེད་ཅེས་བྱ་བ། བླ་མ་དང་དཔལ་ཧེ་རུ་ཀ་ལ་ཕྱག་འཚལ་ལོ། ། འཇམ་དབྱངས་ངོ་བོ་རབ་མཛེས་སྤྲུལ་པའི་སྐུ། ། ཀུན་དགའི་ལེགས་བཤད་ཟབ་དོན་སྒྲོག་པའི་གསུང་། ། བསོད་ནམས་འགྱུར་མེད་བདེ་བ་ཆེན་པོའི་ཐུགས། ། གྲགས་པས་ས་གསུམ་ཁྱབ་པའི་ཡོན་ཏན་ཅན། ། རྒྱལ་མཚན་རྩེར་མཆོད་ནོར་བུ་ལྟར་མཚུངས་པའི། ། དཔལ་ལྡན་བླ་མའི་འཕྲིན་ལས་ཆུ་བོའི་རྒྱུན། །
བཟང་པོའི་དབང་བཞིས་གདུལ་བྱ་སྨིན་མཛད་ལ། ། ལྷག་པར་མོས་པས་རྟག་ཏུ་ཕྱག་འཚལ་ལོ། ། ཆར་སྤྲིན་ལྟར་གནག་རབ་བརྗིད་ཁྲོ་བོའི་སྐུ། ། གད་རྒྱངས་དྲག་པོས་གདུག་པ་འདུལ་མཛད་གསུང་། ། ཆོས་དབྱིངས་མི་འགྱུར་གསལ་སྟོང་ཟུང་འཇུག་ཐུགས། ། ཡོན་ཏན་རྣམ་བཞིས་ཕྲིན་ལས་མཛད་ལ་འདུད། ། རྡོ་རྗེ་ཐེག་པའི་རིམ་གཉིས་ལམ་གྱི་གཞི། ། སྨིན་བྱེད་དབང་གི་ཆོ་གའི་རིམ་པ་ནི། ། རྗེ་བཙུན་དམ་པའི་གསུང་རྩོམ་ཐོར་བུ་རྣམས། ། བདག་གིས་དད་པའི་སྒོ་ནས་ལྷན་ཅིག་བསྒྲིགས། །
དེ་ལ་འདིར་ཡང་དག་མེ་དགུའི་རས་བྲིས་ཀྱི་དཀྱིལ་འཁོར་གྱི་ཆོ་གས་སློབ་མ་སྨིན་པར་བྱེད་པ་ལ། དོན་གསུམ་སྟེ། སྔོན་འགྲོ། དངོས་གཞི། རྗེས་གསུམ་མོ། ། དང་པོ་ལ་བཞི། སའི་ལྷ་མོ་སྟ་གོན། ལྷ་སྟ་གོན། བུམ་པ་སྟ་གོན། སློབ་མ་སྟ་གོན་ནོ། །
དང་པོ་ནི་ས་ཕྱོགས་དབེན་ཞིང་ཡིད་དུ་འོང་བར་ཕྱགས་དར་ལ་སོགས་པ་བྱས་ལ། བླ་བྲེ་དང་ཡོལ་བ་ལ་སོགས་པས་དགྲམ། བྲིས་སྐུའམ་ལུགས་མ་ལ་སོགས་པའི་ཡི་དམ་ཆོས་སྐྱོང་གི་རྟེན་རྣམས་ཇི་ལྟར་བདེ་བར་བཞུགས་སུ་གསོལ་བའི་མདུན་དུ། དེ་དག་གི་གཏོར་མ། སྨན་རཀ་དང་མཆོད་པ། ཆུ་གཉིས་སྔོན་འགྲོའི་ཉེར་སྤྱོད་ལྔ་སོགས་ཕྱག་ལེན་བཞིན་དང་། གང་དུ་དཀྱིལ་འཁོར་དགྲམ་པའི་གཞི་རས་ལ་སོགས་པ་གཙང་མའི་སྟེང་དུ་མཎྜལ་ཇི་ལྟར་རིགས་པའི་དབུས་སུ་སའི་ལྷ་མོའི་ཚོམ་བུ་བཀོད་པའི་མཐར། བྱང་ཤར་དུ་མཚམས་འཛིན་གྱི་མེ་ཏོག་དང་། ཆུ་གཉིས་སྔོན་འགྲོའི་ཉེར་སྤྱོད་ལྔ་འཁོར་མར་བཤམ། དེ་དག་གི་ནང་དུ་སྤོས།
མར་མེ། ལྷ་བཤོས་རྣམས་སྒོས་མཆོད་ལྷ་གྲངས་དང་མཉམ་པ་སྟེ། དེ་ཡང་ཤར་ནུབ་ཏུ་ཉིས་སྦྲག གཞན་ཕྱོགས་རྣམས་སུ་རེ་རེ་སྟེ་བཅུ་ཚན། བྱང་ཤར་གྱི་མཆོད་པའི་ནང་དུ། ས་ལྷའི་གཏོར་མ་གཅིག དེའི་མདུན་དུ་སྒོས་མཆོད་གསུམ་གོང་བཞིན་དང་། སློབ་དཔོན་གྱི་མདུན་དུ་སྟེགས་གང་འོས་ལ། རྡོ་རྗེ་དྲིལ་བུ། ནང་མཆོད།
བུམ་པ་མཚན་ཉིད་དང་ལྡན་པ་གཉིས་ལ་མགུལ་ཆིངས་ཁ་རྒྱན། རྣམ་རྒྱལ་བུམ་པའི་སྟེང་དུ། དུང་ཆོས་དྲི་བཟང་གི་ཆུ་བླུགས་པ། དེའི་སྟེང་དུ་རྡོ་རྗེ་གཟུངས་ཐག་ཡང་བཞག བུམ་པ་གཉིས་སུ་བུམ་རྫས་རྣམས་ཀྱང་བཏབ། རྔ་རོལ་ཆ་ལང་དུང་སོགས་དགོས་པའི་ཡོ་བྱད་ཐམས་ཅད་མ་ཚང་བ་མེད་པར་འདུས་བྱས་ལ། གཞན་ཡང་། སློབ་མ་སྟ་གོན་གྱི་ཕྱིར། ཏིང་ལ་སོགས་པའི་ནང་དུ་དྲི་བཟང་པོ་བཏབ་པའི་ཆུ། མེ་ཏོག་ལ་སོགས་པའི་མཆོད་པ་ལྔ་ཚར་གཅིག་དང་།
སོ་ཤིང་། སྲུང་སྐུད། ཀུ་ཤ་ཆེ་ཆུང་གཉིས་རྣམས་སློབ་མ་དུ་ཡོད་ཀྱི་གྲངས་དང་མཉམ་པ། དུས་ཆོས་སུ་ཁྱོར་ཆུ་རྣམས་ཕྱག་ལེན་བཞིན་བཤམ་མོ། ། ལོགས་ཤིག་ཏུ་མཎྜལ་དྲི་བཟང་གི་ཆུས་བྱུགས་པའི་སྟེང་དུ་ལྷ་གྲངས་དང་མཐུན་པའི་ཚོམ་བུ་དགུ། གཙོ་བོའི་མདུན་དུ་ཕུལ་ལ་གཅིག་སྟེ་བཅུ་བཀོད་པའང་བཞག དེ་ནས་དཔོན་སློབ་རྣམས་གྲལ་ལ་འཁོད་པའི་མདུན་དུ་གཏོར་མ་གཅིག་ཆུས་སྦྱངས། མཆོད་གཡོག་པས་ཕྱག་གསུམ་བཙལ་ནས། དཀྱིལ་འཁོར་ཆེན་པོ་སྔོན་དུ་འགྲོ་བའི་གཏོར་མ་བསང་སྦྱངས་བྱིན་རླབས་མཛད་དེ་འབུལ་བར་ཞུ། ཞེས་དང་།
སློབ་དཔོན་གྱིས་རྡོ་རྗེའི་རྩེས་ནང་མཆོད་གཏོར་ནས། ཨོཾ་བཛྲ་ཀྲོ་དྷ་ཨ་མྲི་ཏ་ཀུཎྜ་ལི་ཧཱུྃ། ཚིནྡྷ་ཚིནྡྷ་ཧཱུྃ་ཕཊ། རཾ་ཡཾ་ཁཾ། རཏྣ་བྷཉྫ་ཨོཾ་ཨཱཿཧཱུྃ། རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ། གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར་ཞེས་བྱིན་གྱིས་རླབས། འདོད་རྒྱལ་གྱི་ཕྱག་རྒྱ་བཅས་ལ། བྷུ་མི་པ་ཏི་ས་པ་རི་ཝ་ར་ཨཱ་ཀརྵ་ཡ་ཛཿ སྤྱན་དྲངས།
བྷུ་མི་པ་ཏི་ས་པ་རི་ཝཱ་ར་ཨ་ཀཱ་རོ་མུ་ཁཾ་སརྦ་དྷརྨཱ་ཎཾ་ཨ་དྱ་ནུདཔནྣ་ཏྭཏ། ཨོཾ་ཨཱཿཧཱུྃ་ཕཊ་སྭཱ་ཧཱ། ཞེས་པ་ལན་གསུམ་གྱིས་ཕུལ་ནས། རྡོ་རྗེ་དྲིལ་བུ་འཛིན་པས། ཧཱུྃ་ས་ཕྱོགས་འདི་ན་གནས་པ་ཡི། ། ས་བདག་ལྷ་ཀླུ་འཁོར་དང་བཅས། ། གཏོར་མ་དམ་པ་འདི་བཞེས་ལ། ། བདག་གི་སྒྲུབ་པ་མ་ཐོན་བར། ། ཁྱེད་ལ་གནས་འདི་བདག་གཡར་གྱི། ། ཅི་བདེ་བར་ནི་གཞན་དུ་སོང་། །
དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང་། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱ་བའི་ཕྱིར་དུ། སའི་ཕྱོགས་འདིར་བཅོམ་ལྡན་འདས་དཔལ་ཧེ་རུ་ཀའི་དཀྱིལ་འཁོར་ཆེན་པོ་སྒྲུབ་ཅིང་མཆོད་པ་དང་། བདག་ཉིད་འཇུག་ཅིང་དབང་བླང་བ་དང་། སློབ་མ་ཡོད་ན། སློབ་མ་འཇུག་ཅིང་དབང་བསྐུར་བར་འཚལ་ན། དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་གྱི་བར་ཏུ་བར་ཆད་ཐམས་ཅད་ཞི་བ་དང་། དངོས་གྲུབ་སྒྲུབ་པའི་སྟོང་གྲོགས་མཛོད། གང་དག་ནག་པོའི་ཕྱོགས་ལ་མངོན་པར་དགའ་བའི་འབྱུང་པོ་དེ་དག་འདིར་མ་གནས་པར་གཞན་དུ་སོངས་ཤིག སརྦ་བིགྷྣཱན་གཙྪ།
ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ། ཞེས་བརྗོད་ཅིང་དྲིལ་བུ་དྲག་ཏུ་དཀྲོལ། གཏོར་མ་ཕྱིར་དོར། ཡང་མཆོད་གཡོག་པས་ཕྱག་གསུམ་བཙལ་ནས། གནས་དང་མཆོད་པའི་ཡོ་བྱད་ལ་བྱིན་རླབས་གནང་བ་ཞུ། ཞེས་དང་། སློབ་དཔོན་གྱིས་ཀྱང་མཆོད་པ་རྣམས་ལ་རྡོ་རྗེའི་རྩེས་ནང་མཆོད་གཏོར་ཏེ། གོང་བཞིན་ཨ་མྲྀ་ཏས་བསངས། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ་གིས་སྦྱངས། སྟོང་པའི་ངང་ལས་གནས་ཁང་བྷྲཱུཾ་ལས་ཐར་པ་ཆེན་པོའི་གཞལ་ཡས་ཁང་པ་གྲུ་བཞི་སྒོ་བཞི་རྟ་བབས་བཞིས་མཛེས་པ་རྒྱན་ཐམས་ཅད་ཀྱིས་བརྒྱན་ཞིང་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ།
ཨཱ་ལས་བནྡྷ་འབར་བའི་སྣོད་ཡངས་ཤིང་རྒྱ་ཆེ་བར་ཧཱུྃ་ལས་བྱུང་བའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི། ཞལ་ཟས། རོལ་མོ་དང་འཕན་གདུགས་ལ་སོགས་པ་མཆོད་རྫས་བསམ་གྱི་མི་ཁྱབ་པ། དཔལ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་ཕུང་ལྟ་བུ་ཞིག བླ་མ་དང་ཡི་དམ་དཀྱིལ་འཁོར།
རྒྱལ་བ་སྲས་དང་བཅས་པའི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག ཨོཾ་བཛྲ་ཨཱ་ཧཱ་ར་ལི་ཨཱཿཧཱུྃ། ཨོཾ་བཛྲ་པུཥྤེ་ཨཱུཿཧཱུྃ། ཨོཾ་བཛྲ་དྷཱུ་པེ་ཨཱ་ཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ། ཨོཾ་བཛྲ་གནྡྷེ་ཨཱཿཧཱུྃ། ཨོཾ་བཛྲ་ནཻ་ཝི་དྱ་ཨཱཿཧཱུྃ། ཨོཾ་བཛྲ་ཤཔྟ་ཨཱ་ཧཱུྃ། ཨོཾ་བཛྲ་ཨུ་ད་ཕ་ལ་ཡེ་ཧཱུྃ་ཕཊ། ཨོཾ་བཛྲ་བིསྤུ་ར་ཡེ་ཧཱུྃ་ཕཊ།
ཅེས་བརྗོད། རྔ་བྱིན་དབབ་རྒྱས་བསྡུས་སྐབས་དང་སྦྱར་ལ། སྐྱབས་འགྲོ་ནས་བརྩམས་ཏེ། བདག་བསྐྱེད་བཟླས་པ་བསྡུ་པའི་བར་བྱས་ལ། དེ་ནས་རང་གི་སྙིང་ཁ་ནས་འོད་ཟེར་འཕྲོས་པས་སོགས་ནས། དེ་གཙོ་བོ་ཡབ་ཡུམ་ལ་ཐིམ་ཞེས་པའི་བར་གྱི་དཀྱིལ་འཁོར་རང་ལ་བསྡུས་ནས། སྔར་གྱི་མཎྜལ་གྱི་ཚོམ་བུ་ལ་དམིགས་ཏེ་པ་པདྨ་མཎྜ་ལ་ཞེས་བརྗོད་པས། པདྨའི་གདན་དུ་གྱུར། བདག་གི་ཐུགས་ཁའི་ཧཱུྃ་ལས་འོད་འཕྲོས་པས། ས་འོག་ནས་སའི་ལྷ་མོ་འཁོར་དང་བཅས་པ་བཛྲ་ས་མཱ་ཛཿཞེས་དང་།
རྡོ་རྗེ་དྲིལ་བུ་འཛིན་པས། སྐྱོབ་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་དང་ཁྱད་པར་གྱི། ། ས་དང་ཕ་རོལ་ཕྱིན་པ་ལ། ། ལྷ་མོ་ཁྱོད་ནི་དཔང་གྱུར་གཤེགས། ། ཞེས་ལན་གསུམ་བརྗོད་ཅིང་། ཐལ་མོ་གཡས་རྡོ་རྗེ་དང་བཅས་པ་ལན་གསུམ་ས་ལ་རེག ངག་ཏུ། ས་འོག་ནས་སའི་ལྷ་མོ་འཐོན་ཏེ། པདྨའི་གདན་ལ་བཞུགས་པ།
སྐུ་མདོག་སེར་མོ་རྒྱན་གྱིས་བརྒྱན་པ། ཕྱག་ན་རིན་པོ་ཆེའི་བུམ་པ་བསྣམས་པ། རྣལ་འབྱོར་བཀའ་སྩལ་ཇི་ལྟར་བགྱི་ཞེས་སྨྲ་བར་གྱུར། ཨོཾ་བཛྲ་ཨཱ་ཧཱ་ར་ལི་ཧཱུྃ་ནས། བཛྲ་བིསྤུ་ར་ཡེ་ཧཱུྃ་གི་བར་དང་། གཏོར་མ་ཆུས་སྦྱངས་ལ། འབྲུ་གསུམ་གྱིས་བྱིན་གྱིས་རླབས། ཨོཾ་པྲྀ་ཐི་ཝི་དེ་ཝཱི་ས་པ་རི་ཝཱ་ར་ཨ་ཀཱ་རོ་བཏགས་པ་ལན་གསུམ་གྱིས་ཕུལ། འབྲུ་གསུམ་གྱིས་ནང་མཆོད་ཕུལ་ལ། རྡོ་རྗེ་དྲིལ་བུ་འཛིན་པ།
ཤཱཀྱ་སེངྒེ་སྐྱོབ་པ་ཡིས། ། ཇི་ལྟར་བདུད་ཀྱི་སྡེ་བཅོམ་ལྟར། ། དེ་བཞིན་བདག་གི་བདུད་སྡེ་ལས། ། རྒྱལ་བར་བྱ་ཕྱིར་དཀྱིལ་འཁོར་བྲི། ། དེ་ཕྱིར་དཔང་གྱུར་ལྷ་མོས་ཀྱང་། ། ས་གཞི་བྱིན་གྱིས་བརླབ་ཏུ་གསོལ། ། ལན་གསུམ། དཔལ་ལྡན་བླ་མ་དམ་པ་རྣམས་ཀྱི་ནས། སློབ་མ་འཇུག་ཅིང་དབང་བསྐུར་བར་འཚལ་ན། ། ཞེས་པའི་བར་གོང་བཞིན་ལ།
དེ་ནས་སའི་ཕྱོགས་འདི་བདག་ལ་གནང་ཞིང་ལས་ཀྱི་དངོས་གྲུབ་ཀྱང་སྩལ་དུ་གསོལ། ཞེས་བརྗོད་པས། ལྷ་མོ་དགྱེས་པའི་མདངས་བྱུང་སྟེ། ཁྱོད་ནི་སློབ་དཔོན་དམ་པ་ཡིན། ། སེམས་ཅན་དོན་ཕྱིར་དཀྱིལ་འཁོར་བྲིས། ། ཞེས་གནང་བ་བྱིན་པར་མོས་ནས། སེ་གོལ་དང་བཅས་པས། ཨོཾ་པྲྀ་ཐི་ཝི་དེ་ཝཱི་བཛྲ་མུཿ ལྷ་མོ་ས་དེ་ཉིད་དུ་ཐིམ་པས། གསེར་གྱི་ས་གཞིར་གྱུར།
ཞེས་བརྗོད་ལ། ས་ལྷའི་མཎྜལ་དང་། མཆོད་གཏོར་རྣམས་བསལ་ལོ། ། གཉིས་པ་ལྷ་སྟ་གོན་ནི། ལྷ་གྲངས་དང་མཐུན་པའི་ཚོམ་བུ་བཀོད་པའི་མཎྜལ་དེ་དབུས་སུ་བཞག་ལ་མཎྜལ་དེ་ལ་དམིགས་ནས། ཨ་མྲྀ་ཏས་བསངས། ཨོཾ་མ་ཧཱ་ཤུ་ནྱ་ཏཱས་སྦྱངས། ཨོཾ་དྷརྨ་དྷཱ་ཏུ་སོགས་ནས། གདན་བསྐྱེད་པའི་བར་བདག་བསྐྱེད་ལྟར་བྱས་ལ། གདན་དེ་རྣམས་ཀྱི་སྟེང་དུ་དབུས་སུ་ཧཱུྃ་ཕྱོགས་མཚམས་བརྒྱད་དུ་གཾ་ཙཾ་པྲཾ་བཾ་པཾ་གྷཾ་ཤཾ་ཙཾ།
ས་བོན་རྣམས་ལས་འོད་འཕྲོས་འདུས་དོན་གཉིས་བྱས། ཡོངས་སུ་གྱུར་པ་ལས། དབུས་སུ་དཔལ་ཆེན་ཁྲོ་བོའི་རྒྱལ། ། ཞེས་པ་ནས། ཡེ་ཤེས་མེ་དཔུང་དབུས་ན་བཞུགས། ། ཞེས་པའི་མ་དང་། ཡུམ་ཆེན་ཁྲོ་མོ་དབང་ཕྱུག་སྔོ། ། ནས། ཡབ་ཀྱི་གཡོན་ནས་འཁྱུད་པས་བཞུགས། ། ཞེས་པའི་བར་གྱི་གཙོ་བོ་ཡབ་ཡུམ་བསྐྱེད།
ཤར་དུ་ལྷ་མོ་གཽ་རཱི་སྔོ། ། ཞེས་པ་ནས་གཡོན་བརྐྱང་མེ་དཔུང་དབུས་ན་བཞུགས། ཞེས་པའི་བར་གྱི་འཁོར་རྣམས་བདག་བསྐྱེད་ལྟར་བསྐྱེད། འོན་ཀྱང་ས་བོན་རྣམས་དོར་ལ། ལྷ་མོ་ཞེས་ཀུན་ལ་སྦྱར་རོ། ། དེ་ནས་ལྷ་དེ་ཐམས་ཅད་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱ་དམར་པོ། ཐུགས་ཁར་ཧཱུྃ་སྔོན་པོ། རང་གི་སྙིང་ཁ་ནས་འོད་འཕྲོས་པས་ཧེ་རུ་ཀ་ལྷ་དགུའི་དཀྱིལ་འཁོར་བཛྲ་ས་མཱ་ཛཿ ཛཿཧཱུྃ་བཾ་ཧོཿགཉིས་སུ་མེད་པར་ཐིམ།
ཡང་འོད་འཕྲོས། དབང་གི་ལྷ་ཁྲོ་བོ་རིགས་ལྔ་བཛྲ་ས་མཱ་ཛཿ ཐབས་ཀྱི་སྤྱོད་པ་སོགས་སྔགས་དང་བཅས་པས་དབང་བསྐུར། གཙོ་འཁོར་ཐམས་ཅད་ལ་ཁྲོ་བོ་རིགས་ལྔ་རེ་རེས་དབུ་བརྒྱན། དེ་ནས་མཆོད་པ་རྣམས་བསང་སྦྱངས། སྟོང་པའི་ངང་ལས་ཨཱ་ལས་བནྡྷ་འབར་བའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ལས་བྱུང་བའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ།
དྲི། ཞལ་ཟས། རོལ་མོ་རྣམས་དྭངས་ཤིང་ཐོག་པ་མེད་པ་ནམ་མཁའི་ཁམས་གང་བར་གྱུར། ཨོཾ་བཛྲ་ཨཱ་ཧཱ་ར་ལི་ཨཱཿཧཱུྃ་ནས། ཨོཾ་བཛྲ་བིསྤུ་ར་ཡེ་ཧཱུྃ་གི་བར་གྱིས་བྱིན་གྱིས་བརླབས་ནས། སྒེག་ཕྲེང་སོགས་ཀྱི་ཕྱི་མཆོད། རང་བྱུང་གདོད་ནས་དག་པ་ཡི་ནས་ཁཱ་ཧི་ཅེས་པའི་བར་གྱིས་ནང་མཆོད། རྟོགས་མེད་སྤྲོས་བྲལ་སོགས་སྔགས་དང་བཅས་པས་དེ་ཁོ་ན་ཉིད་ཀྱི་མཆོད་པ། ཧཱུྃ་བདེ་གཤེགས་མཉམ་ཉིད་སོགས་བསྟོད་པས་བསྟོད་པ་རྣམས་བདག་བསྐྱེད་ལྟར་བྱས་ནས། ལག་པ་གཡས་རྡོ་རྗེ་དང་བཅས་པས་སྤོས་བཟུང་།
གཡོན་དྲིལ་བུ་གསིལ་ཤིང་། ངག་ཏུ། ཧཱུྃ་ཧེ་རུ་ཀ་དཔལ་དཔའ་བོ་ཆེ། ། རིག་པའི་རྒྱལ་པོ་ཕྱག་འཚལ་བསྟོད། ། དཀྱིལ་འཁོར་ཐུགས་རྗེའི་བདག་ཉིད་ཅན། ། མགོན་པོ་བདག་ནི་བྲི་བར་འཚལ། ། སློབ་མ་རྣམས་ལ་བརྩེ་བ་དང་། ། ཁྱེད་རྣམས་ལ་ཡང་མཆོད་པའི་ཕྱིར། ། བཅོམ་ལྡན་བདག་ནི་གུས་པ་ལགས། ། དེ་བས་བཀའ་དྲིན་མཛད་པར་འོས། །
འགྲོ་བ་འཁོར་ལོའི་དོན་མཛད་པའི། ། སངས་རྒྱས་བདག་ལ་དགོངས་སུ་གསོལ། ། འབྲས་ནས་བྱང་ཆུབ་སེམས་དཔའ་དང་། ། སྔགས་ཀྱི་ལྷ་གཞན་གང་ལགས་དང་། ། འཇིག་རྟེན་སྐྱོང་བའི་ལྷ་རྣམས་དང་། ། གང་ཡང་འབྱུང་པོ་མཐུ་ཆེན་དང་། ། སེམས་ཅན་བསྟན་ལ་དགའ་བ་དང་། ། གང་སུ་རྡོ་རྗེ་འཛིན་པ་རྣམས། ། བདག་ལ་དགོངས་པར་མཛད་དུ་གསོལ། ། རིག་པ་འཛིན་པ་བདག་ཅག་གི་……བདག་མིང་འདི་ཞེས་བགྱི་བ་ཡི། །
ཧེ་རུ་ཀ་ཡི་དཀྱིལ་འཁོར་འདི། ། ཡོ་བྱད་ཅི་འབྱོར་པ་དག་གི ། འགྲོ་བ་དག་ཕྱིར་བདག་འབྲི་བས། ། བདག་དང་སློབ་མར་བཅས་པ་ལ། ། ཐུགས་རྗེས་ཐུགས་དཔག་མཛད་ནས་སུ། ། དཀྱིལ་འཁོར་པར་བཅས་ཐམས་ཅད་ཀྱིས། ། ཐུགས་རྗེས་དགོངས་ནས་གནང་བར་མཛོད། ། ཅེས་ལན་གསུམ་བརྗོད། དཔལ་ལྡན་བླ་མ་དམ་པ་རྣམས་ཀྱི་སོགས་ནས། ལས་ཀྱི་དངོས་གྲུབ་ཀྱང་སྩལ་དུ་གསོལ་ཞེས་པའི་བར་ས་ལྷ་བཞིན་བརྗོད་པས།
དཀྱིལ་འཁོར་གྱི་ལྷ་ཚོགས་དགྱེས་ནས། རིག་པ་འཛིན་པ་ཁྱོད་གཞན་དོན་རྒྱ་ཆེ་བར་གྱིས་ཤིག ཅེས་བརྗོད་ཅིང་ལྷས་གནང་བ་བྱིན་པར་བསམ་མོ། ། གསུམ་པ་བུམ་པ་སྟ་གོན་ནི། བུམ་པ་རྣམས་འཁྱིལ་པས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ་དང་། ཨཱ་ལས་ཟླ་བའི་དཀྱིལ་འཁོར་གཉིས་ཀྱི་སྟེང་དུ་བྷྲཱུཾ་ལས་རིན་པོ་ཆེའི་བུམ་པ་གཉིས་ཡངས་ཤིང་རྒྱ་ཆེ་བ། ལྟོ་བ་ལྡིར་བ། ཞབས་ཞུམ་པ།
མགྲིན་པ་ཕྲ་བ། ཁ་གཡེལ་བ། མཆུ་འཕྱང་བ། ལྷའི་གོས་ཀྱིས་མགུལ་པ་བཅིངས་པ། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་བཅུད་སྣ་ཚོགས་ཀྱི་ཡོངས་སུ་གང་བའི་རྣམ་རྒྱལ་བུམ་པའི་དབུས་སུ་པདྨ་འདབ་མ་བརྒྱད་པའི་ལྟེ་བར་ཉི་མ། ཟླ་བ། དྲག་པོ་ཕོ་མོའི་གདན། འདབ་མ་བརྒྱད་ལ་ཉི་མ་དང་རོའི་གདན་རེ་རེ། ལས་ཀྱི་བུམ་པར་པདྨ་ཉི་མའི་གདན།
གདན་དེ་རྣམས་ཀྱི་སྟེང་དུ་དབུས་སུ་ཧཱུྃ། ཕྱོག་མཚམས་བརྒྱད་དུ་གཾ་ཙཾ་པྲཾ་བཾ་པཾ་གྷཾ་ཤཾ་ཙཾ། ལས་ཀྱི་བུམ་པར། ཧཱུྃ་ལྗང་སྔོན་རྣམས་ཡོངས་སུ་གྱུར་པ་ལས། རྣམ་རྒྱལ་བུམ་པའི་དབུས་སུ་དཔལ་ཆེན་ཁྲོ་བོའི་རྒྱལ་ནས་ཡེ་ཤེས་མེ་དཔུང་དབུས་ན་བཞུགས། ཞེས་པའི་བར་དང་། དེའི་པང་ན། ཡུམ་ཆེན་ཁྲོ་མོ་དབང་ཕྱུག་སྔོ་ནས། ཡབ་ཀྱི་གཡོན་ནས་འཁྱུད་པས་བཞུགས་ཀྱི་བར་དང་། ཤར་དུ་ལྷ་མོ་ནས་གཡོན་བརྐྱང་མེ་དཔུང་དབུས་ན་བཞུགས་ཞེས་པའི་བར་རྣམས་ལྷ་སྟ་གོན་བཞིན་དང་།
ལས་ཀྱི་བུམ་པར། འཁྱིལ་པ་དཀར་དམར་དབུས་ལྗང་ཞལ། ། རྩ་ཕྱག་རྡོ་རྗེ་ཐོད་ཁྲག་དང་། ། བར་པས་རྒྱ་གྲམ་བེ་ཅོན་བསྣམས། ། ཐ་མས་ཕུར་སྒྲིལ་ཡུམ་ལ་འཁྱུད། ། ལྷ་མོ་རྡོ་རྗེ་སྒྲ་མཛད་ལྗང་། ། ཞལ་གཅིག་ཕྱག་གཡས་དྲིལ་བུ་བསྣམ། ། གཡོན་པས་ཐོད་ཁྲག་ཡབ་ལ་སྟོབ། ། བརྐྱང་བསྐུམ་གར་གྱི་གཉིས་མེད་སྦྱོར། ། མེ་དཔུང་འབར་བའི་དབུས་ན་བཞུགས། །
ལྷ་དེ་ཐམས་ཅད་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཁར་ཧཱུྃ་སྔོན་པོ་ཞེས་པས་གནས་གསུམ་བྱིན་བརླབ། རང་གི་སྙིང་ཁའི་ཧཱུྃ་ལས་འོད་འཕྲོས་པས་ཧེ་རུ་ཀ་ལྷ་དགུའི་དཀྱིལ་འཁོར་བདུད་རྩི་འཁྱིལ་པ་དང་བཅས་པ་བཛྲ་ས་མཱ་ཛཿ ཛཿཧཱུྃ་བཾ་ཧོཿཞེས་པས་ཡེ་ཤེས་པ་བཅུག ཐབས་ཀྱི་སྤྱོད་པ་སོགས་ཀྱིས་དབང་བསྐུར་ཏེ། རིགས་བདག་གི་རྒྱས་འདེབས་དང་། སྒེག་ཕྲེང་སོགས་ཀྱི་ཕྱི་མཆོད་ནང་མཆོད་རྣམས་ལྷ་སྟ་གོན་བཞིན་བྱས་ལ། རྡོ་རྗེ་དྲིལ་བུ་འཛིན་པས། ཧཱུྃ་བདེ་གཤེགས་མཉམ་ཉིད་ནས།
ལྷ་མོ་རྣམས་ལ་ཕྱག་འཚལ་བསྟོད། ། ཅེས་པའི་བར་དང་། འཁོར་བའི་ཉོན་མོངས་དུག་དང་འདྲ་བ་ལ། ། ཡེ་ཤེས་བདུད་རྩི་སྨན་གྱི་རྩི་གཏོང་ཞིང་། ། ཐུགས་རྗེས་ཀུན་ལ་ཁྱབ་པའི་དབྱིངས་སུ་འཁྱིལ། ། ཁྲོ་རྒྱལ་བདུད་རྩི་འཁྱིལ་ལ་ཕྱག་འཚལ་བསྟོད། ། ཅེས་བསྟོད་ལ། པད་སྐོར་གྱི་གཟུངས་ཐག་བླང་ནས། རང་གི་སྙིང་ཁ་ནས་སྔགས་ཀྱི་ཕྲེང་བ་གཟུངས་ཐག་ལ་བརྟེན་ཏེ་སོང་བས། ལྷ་རྣམས་ཀྱི་རྒྱུད་བསྐུལ།
སྐུ་ལུས་ལས་བདུད་རྩིའི་རྒྱུན་བབས་པས། བུམ་པ་གང་བར་གྱུར་ཞེས་བརྗོད་ཅིང་བསམ་ལ། རུ་ལུ་དང་། ཀྲོ་དྷི་ཤྭ་རི་སོགས་ལྷ་དགུའི་སྔགས་ཅི་རིགས་པ་དང་། ཨོཾ་བཛྲ་ཀྲོ་དྷ་ཨ་མྲྀ་ཏ་སོགས་འཁྱིལ་པའི་སྔགས་ཇི་ལྟར་རིགས་པ་བཟླས་ཏེ་གོང་བཞིན་མཆོད་བསྟོད་བྱས་ནས། ཡི་གེ་བརྒྱ་པ་ལན་གསུམ་དང་། མ་འབྱོར་བ་དང་སོགས་ཀྱི་ལྷག་ཆད་ཁ་བསྐང་ལ། དེ་ནས་དུང་ཆོས་ཀྱི་ཆུ་བུམ་ནང་དུ་བླུག་ཅིང་། ཨོཾ་ཨཱཿཧཱུྃཿ མཆོད་ཡོན་ཕུལ་བའི་རྐྱེན་གྱིས་བུམ་ནང་གི་ལྷ་རྣམས་རྗེས་སུ་ཆགས་པའི་མེས་འོད་དུ་ཞུ་ནས།
བུམ་པའི་ཆུ་བདུད་རྩིའི་རང་བཞིན་ཅན་དུ་གྱུར། ཞེས་བརྗོད་ཅིང་བསམ་ལ། དེ་ནས་བསྲུང་མའི་གཏོར་མ་འབུལ་དགོས་རྣམས་འདིར་ཕུལ་ལ། བཞི་པ་སློབ་མ་སྟ་གོན་ནི། སློབ་མ་གཅིག་ནས་ཉི་ཤུ་རྩ་ལྔའི་བར་ཟུང་དུ་མ་གྱུར་པའི་སློབ་མ་རྣམས་ཁྲུས་བྱས་གྲལ་དུ་འཁོད་པ་ལ། ལས་ཀྱི་རྡོ་རྗེས་མེ་ཏོག་བཀྲམ་བསྡུ་ཚར་བ་དང་། སློབ་དཔོན་གྱིས། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་དབང་བསྐུར་བ་ཟབ་མོ་གསན་སྙམ་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་གསལ་བཏབ་ནས་གསན་པར་ཞུ། དེ་ལ་འདིར་ཡང་དག་པར་རྫོགས་པའི་སངས་རྒྱས་རྣམས་ཀྱིས་སེམས་ཅན་སོ་སོའི་བསམ་པ་དང་མཐུན་པར།
ཆོས་ཀྱི་ཚུལ་བསམ་གྱིས་མི་ཁྱབ་པ་གསུངས་པ་ཐམས་ཅད་ཀྱང་། རིགས་སུ་བསྡུ་ན། རྒྱུ་ཕ་རོལ་ཏུ་ཕྱིན་པའི་ཐེག་པ་དང་། འབྲས་བུ་སྔགས་ཀྱི་ཐེག་པ་གཉིས་སུ་འདུས་ཤིང་། དེ་ཡང་ཕ་རོལ་ཏུ་ཕྱིན་པ་ལས་གསང་སྔགས་ཀྱི་ཐེག་པ་ཁྱད་ཆོས་རྣམ་པ་བཞིས་ཁྱད་པར་དུ་འཕགས་པར་ཚུལ་གསུམ་སྒྲོན་མ་ལས་གསུང་ལ། སློབ་དཔོན་ཡེ་ཤེས་སྙིང་པོས་ཁྱད་ཆོས་བདུན་གྱིས་ཟབ་པར་བཤད་པའི་སྔགས་ཀྱི་ཐེག་པ་ལ་གསང་སྔགས་རྙིང་མ་དང་། གསར་མར་གྲགས་པ་གཉིས་ནི། གཙོ་བོར་འགྱུར་སྔ་ཕྱིའི་སྒོ་ནས་བཞག་ཅིང་། ཞིབ་ཏུ་ཕྱེ་ན་ཆོ་གའི་རྣམ་གཞག་དང་། ལྷའི་བསྐྱེད་ཆོག་སོགས་མི་འདྲ་བའི་ཁྱད་པར་དུ་མ་སྣང་ན་ཡང་།
དེང་སང་རྙིང་མའི་རྒྱུད་གཞུང་གི་བཤད་པ་དང་། རྣམ་པར་དག་པའི་ཆོ་གའི་ལག་ལེན་ཕལ་ཆེར་ནུབ་ནས། དབང་བསྐུར་བ་དང་། དཀྱིལ་འཁོར་གྱི་ཆོ་གའི་རྣམ་གཞག་ཀྱང་མེད་པར། བསྙེན་སྒྲུབ་སྦྲགས་པའི་ཕྲིན་གཞུང་རེ་ཙམ་གྱིས། ལྷ་འདྲེ་དང་སྐྱེ་བོ་ཆོས་ཀྱི་ཐ་སྙད་མི་ཤེས་པ་རྣམས་ཀྱི་མགོ་བོ་སྐོར་བ་མ་གཏོགས། རྟོག་དཔྱོད་དང་ལྡན་པའི་གང་ཟག་གིས་དཔྱད་པར་བྱ་བ་མང་དུ་གདའ། དེ་ནས་གསང་སྔགས་གསར་རྙིང་གང་ལྟར་ན་ཡང་། རྒྱུད་སྡེའི་དབྱེ་བ་བཞིར་བཤད་པ། ལྔར་བཤད་པ།
དྲུག་ཏུ་བཤད་པ། བདུན་དུ་བཤད་པ་སོགས་རབ་ཏུ་མང་ནའང་། རྙིང་མའི་སྐབས་འདིར་ཀྲྀ་ཡ། ཨུ་པ། ཡོ་ག་སྟེ་བྱ་སྤྱོད་རྣལ་འབྱོར་རྒྱུད་གསུམ་ལ་ཕྱིའི་རྒྱུད་སྡེ་དང་། མ་ཧཱ་ཡོ་ག ཨ་ནུ་ཡོ་ག ཨ་ཏི་ཡོ་ག་སྟེ་རྣལ་འབྱོར་ཆེན་པོ་དང་། རྗེས་སུ་རྣལ་འབྱོར་དང་། ཤིན་ཏུ་རྣལ་འབྱོར་གསུམ་ལ་ཐབས་དང་།
ཤེས་རབ་དང་། གཉིས་སུ་མེད་པའི་རྒྱུད་དུ་གྲགས་པ་ལ་ནང་གི་རྒྱུད་སྡེ་ཞེས་ཐ་སྙད་འདོགས་ལ། ཕ་རྒྱུད་ལ་མདོའི་སྐོར་དང་། མ་རྒྱུད་ལ་སྒྱུ་འཕྲུལ་དང་། གཉིས་མེད་རྒྱུད་ལ་སེམས་ཕྱོགས་ཞེས་ཀྱང་གྲགས། ལུང་ཨ་ནུ་ཡོ་ག་ཤེས་རབ་ཀྱི་རྒྱུད་ལ། ཏནྟྲ་ཆེན་པོ་སྡེ་བཅོ་བརྒྱད་དུ་གྲགས་ཀྱང་རྒྱུད་རྣམ་པར་དག་པ་ནི། ཟླ་གསང་ཐིག་ལེ་སྐུ་ཡི་རྒྱུད། སངས་རྒྱས་མཉམ་སྦྱོར་གསུང་གི་རྒྱུད། གསང་བ་འདུས་པ་ཐུགས་ཀྱི་རྒྱུད།
བདུད་རྩི་ཆེ་མཆོག་ཡོན་ཏན་གྱི་རྒྱུད། ཀརྨ་མཱ་ལ་ཕྲིན་ལས་ཀྱི་རྒྱུད་ལྔ་ལས། སངས་རྒྱས་མཉམ་སྦྱོར་གྱི་རྒྱུད་འདིར། རིགས་ལྔ་ཕྱོགས་གཅིག་ཏུ་སྒྲུབ་པ་རིགས་བསྡུས་ཀྱི་དཀྱིལ་འཁོར་ཟླ་གམ་ལྔ་བཅུ་རྩ་བརྒྱད་པ་དང་། རིགས་སོ་སོར་སྒྲུབ་པ་ལ་རིགས་དྲུག་གི་དཀྱིལ་འཁོར་འབྱུང་ཡང་། ད་ལྟ་ཡོངས་སུ་གྲགས་པ་མི་བསྐྱོད་པའི་རིགས་གཙོ་བོར་གྱུར་པ། ཡང་དག་ཟླ་གམ་དགུ་པ་དང་། དེ་ལས་ཀྱང་བསྐྱེད་པའི་རིམ་པ་ཆ་དབྲི་ནས་རྫོགས་པ་ཆེན་པོའི་མན་ངག་ཉམས་སུ་ལེན་པའི་ཕྱིར་ཡང་དག་མར་མེ་གཅིག་པའི་དཀྱིལ་འཁོར་རྣམས་གསུངས་པ་ལས། ད་ལན་དཔལ་ཧེ་རུ་ཀ་ལྷ་དགུའི་དཀྱིལ་འཁོར་དུ་དབང་བསྐུར་བ་སྒྲུབ་པར་བྱེད་པ་ལགས། འདི་ལ་སློབ་དཔོན་ཆེན་པོ་ཧཱུྃ་ཀ་རས་མཛད་པའི་སྒྲུབ་ཐབས་དང་།
དཀྱིལ་ཆོག མཉམ་སྦྱོར་གྱི་རྒྱུད་ཀྱི་འགྲེལ་པ་རྣམས་བོད་དུ་འགྱུར་ཞིང་། བརྒྱུད་པའི་བཀའ་བབས་ཀྱང་སོ་ཟུར་སྣུབས་གསུམ་ལ་སོགས་པ་མང་དུ་བྱུང་ན་ཡང་། སློབ་དཔོན་ཆེན་པོ་པདྨ་འབྱུང་གནས་ཀྱི་དངོས་སློབ་འཁོན་ཀླུའི་དབང་པོ་དང་། འཁོན་རྡོ་རྗེ་རིན་ཆེན་གཉིས་ནས་བརྒྱུད་དེ་འཁོན་རོག་ཤེས་རབ་ཚུལ་ཁྲིམས་ཡན་ལ་ཡང་དག་དང་ཕུར་པ་ལ་ཐུགས་དམ་གྱི་མཐིལ་མཛད། དེ་ནས་འཁོན་དཀོན་མཆོག་རྒྱལ་པོ་དང་། རྗེ་བཙུན་ས་སྐྱ་པ་ཆེན་པོ་ནས་རིམ་པས་བརྒྱུད་པའི་ཡང་དག་ས་ལུགས་ཞེས་གྲགས་པ་ལ། བླ་མ་ས་ཆེན་གྱིས་མཛད་པའི་ཡང་དག་དང་ཕུར་པ་ཕྱོགས་གཅིག་པའི་སྒོམ་ཁོག་དང་། རྗེ་བཙུན་གྲགས་པས་མཛད་པའི་ཕུར་པའི་སྒྲུབ་ཐབས་ཀྱི་ཐོ་ཡིག གན་པ་རིན་ཆེན་རྒྱལ་མཚན་གྱིས་མཛད་པའི་སངས་རྒྱས་མཉམ་སྦྱོར་རིགས་བསྡུས་ཀྱི་དཀྱིལ་ཆོག་གི་ལྷན་ཐབས་དང་།
ཡང་དག་མེ་དགུ་དང་། མེ་གཅིག་གི་སྒྲུབ་ཐབས་རྣམས་སྐབས་འདིའི་རྟེན་སོའི་གཞུང་ཡིན་ཀྱང་། རྒྱ་བོད་ཀྱི་བསྟན་བཅོས་དེ་དག་ཆེས་གསལ་བར་མི་བཞུགས་པས། བླ་མ་རྣམས་ཀྱི་གསུང་བགྲོས་ཕྱག་བཞེས་ཀྱིས་ལེགས་པར་བརྒྱན་ནས་སྒྲུབ་པར་བྱེད་པ་ལ། སྟ་གོན་དང་། དངོས་གཞི་གཉིས། སྟ་གོན་ལ་བཞི་ལས། དང་པོ་སའི་ལྷ་མོ་སྟ་གོན། ལྷ་སྟ་གོན། བུམ་པ་སྟ་གོན་རྣམས་སློབ་དཔོན་ཁོ་ནས་བསྒྲུབས་པས་ཆོག་པས་སྔོན་དུ་སོང་ནས།
ད་སློབ་མ་སྟ་གོན་ལ་དོན་བཅུ་བཞིའི་དང་པོ། ལུས་ཀྱི་བྱ་བ་ཁྲུས་བྱས་གོས་གསར་པ་གྱོན་སྙིམ་པ་མེ་ཏོག་དང་བཅས་ནས་གྲལ་ལ་འདུག་པ་ཙམ་གྱི་ཁྱབ་ཅིང་། གཉིས་པ་མྱ་ངན་ལས་འདས་པའི་བསམ་པ་བརྟན་པོ་བསྐྱེད་དུ་གཞུག་པ་འདི་ལ་གསན་པས་ཁྱབ་པར་གདའ། སྔགས་ཀྱི་དངོས་གྲུབ་དོན་གཉེར་གང་། ། དཀྱིལ་འཁོར་འདིར་ནི་གཞུག་པར་བྱ། ། བསོད་ནམས་འདོད་པས་དེ་ལས་གཞན། ། གཞན་དག་འཇིག་རྟེན་ཕ་རོལ་གཉེར། ། དད་པ་ཆེན་པོ་ལྡན་པ་དག ། འཇིག་རྟེན་ཕ་རོལ་ལ་དམིགས་ན། ། བློ་ལྡན་དཀྱིལ་འཁོར་གཞུག་བྱ་སྟེ། །
འདི་ཡི་འབྲས་བུ་གཉེར་མི་བྱ། ། གལ་ཏེ་འདི་འབྲས་དོན་གཉེར་ན། ། འཇིག་རྟེན་ཕ་རོལ་འགྲུབ་མི་འགྱུར། ། འཇིག་རྟེན་ཕ་རོལ་ལ་དམིགས་ན། ། འབད་པ་མེད་པར་འདི་འབྲས་འགྲུབ། ། ཅེས་བརྗོད་ལ། དེའི་དོན་ནི་འདི་ཡིན་ཏེ། སྔགས་ཀྱི་དངོས་གྲུབ་ཅེས་བྱ་བ་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་དོན་དུ་གཉེར་བ་རྣམས་དཀྱིལ་འཁོར་ཆེན་པོ་འདི་ཉིད་དུ་འཇུག་པར་བྱ་བ་ཡིན་གྱི། དེས་ན་འཇིག་རྟེན་འདིའི་དོན་བསོད་ནམས་ཐོབ་པ་དང་། ཚེ་འདིར་ནད་ཞི།
གདོན་ཞི། སྐྱེ་བ་ཕྱི་མ་ལྷ་མིའི་གོ་འཕང་ཐོབ་པ་དོན་དུ་གཉེར་བ་ན། དཀྱིལ་འཁོར་ཆེན་པོ་འདིར་གཞུག་པའི་སྐལ་བ་ཡང་མེད། གཞུག་ཀྱང་མི་དགོས་ཏེ། དེ་རྣམས་ནི་ཐབས་གཞན་གྱི་སྒོ་ནས་བསྒྲུབ་ཏུ་ཡོད། དེས་ན་འཇིག་རྟེན་ཕ་རོལ་ལ་དམིགས་པའི་འབྲས་བུ་སྟེ། གཞན་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་བཅུ་གསུམ་རྡོ་རྗེ་འཛིན་པའི་ས་དོན་དུ་གཉེར་བ་ཡིན་ན། ཚེ་འདིའི་ནད་ཞི། གདོན་ཞི། ཕྱི་མ་ལྷ་མིའི་གོ་འཕངས་ཙམ་དུ་ཟད།
ཉན་ཐོས་དང་། རང་སངས་རྒྱས་ཀྱི་རྣམ་པར་གྲོལ་བ་ཡང་འབད་མེད་འགྲུབ་པར་འགྱུར་བ་ཡིན་ཏེ། དཔེར་ན་འབྲས་མཁར་མ་ལོ་ལེགས་ན། རྩྭ་དང་ཕུབ་མ་ལ་སོགས་པ་ཞར་ལ་འབྱུང་བ་དང་འདྲ་བས། ཁྱེད་རང་རྣམས་བསམ་པ་འདི་བཞིན་བསྐྱེད་མཛོད། ཁམས་གསུམ་འཁོར་བ་གང་དུ་གནས་ཀྱང་། སྡུག་བསྔལ་དང་སྐྱོན་གྱི་རང་བཞིན་ལས་མ་འདས། དེ་ཡང་རང་ཉིད་རྐྱང་པ་འཁོར་བ་ལས་ཐར་བས་མི་ཆོག སེམས་ཅན་འདི་དག་ཐམས་ཅད་སྐྱེ་བ་སྔ་མ་རྣམས་ནས་རང་ལ་ཕན་བཏགས་པའི་ཕ་མ་དྲིན་ཅན་ཤ་སྟག་ཡིན་པས་འདི་ཐམས་ཅད་འཁོར་བའི་སྡུག་བསྔལ་ལས་བསྒྲལ་ཏེ་བླ་ན་མེད་པའི་བྱང་ཆུབ་ལ་འགོད་པར་བྱ། དེའི་ཕྱིར་དུ་དཀྱིལ་འཁོར་ཆེན་པོ་འདི་ལྟ་བུར་ཞུགས་ལ་དབང་བླང་ཞིང་ལམ་ཉམས་སུ་བླང་བར་བགྱིའོ་སྙམ་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་དུང་པ་རེ་དྲན་པར་མཛོད།
དེ་མྱ་ངན་ལས་འདའ་བའི་བསམ་པ་བརྟན་པོ་བསྐྱེད་དུ་གཞུག་པ་ཡིན། གསུམ་པ་ནང་གི་དབང་བསྐུར་བའི་དོན་དུ་དམིགས་པ་འདི་བཞིན་དུ་མཛོད། སློབ་དཔོན་ལ་ཧེ་རུ་ཀ་དངོས་ཡིན་སྙམ་པའི་གུས་འདུད་དྲག་པོ་བྱས་པས། སློབ་དཔོན་གྱི་སྙིང་ཁ་ནས་འོད་འཕྲོས་ཁྱེད་རང་རྣམས་ཀྱི་ལུས་ལ་ཕོག་པས་སྡིག་པ་དང་སྒྲིབ་པ་སྦྱངས། ལུས་འོད་ཀྱི་གོང་བུ་གཅིག་ཏུ་གྱུར་པ་དེ་ཉིད་སློབ་དཔོན་གྱི་ཧཱུྃ་ཞེས་བརྗོད་པས་ཞལ་དུ་དྲངས། ཐུགས་ཁར་རྗེས་ཆགས་ཀྱི་མེས་འོད་དུ་ཞུ། སྐུའི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་མཁའ་ནང་དུ་བབ་པ་ལས། སྐད་ཅིག་གི་ཁྱེད་རང་རྣམས་ཧེ་རུ་ཀ་སྔོན་པོ་ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་འཛིན་པའི་སྐུ་ཅན་རེ་རེར་གྱུར་པའི་མོས་པ་མཛོད། སློབ་དཔོན་ཧེ་རུ་ཀ་ཡབ་ཡུམ་མཉམ་པར་སྦྱར་བའི་དགའ་བའི་སྒྲས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་སྤྱན་དྲངས།
སློབ་དཔོན་གྱི་ཞལ་དུ་ཞུགས། ཐུགས་ཁར་རྗེས་ཆགས་ཀྱི་མེས་འོད་དུ་ཞུ། སྐུའི་དབྱིབས་བརྒྱུད་རྡོ་རྗེའི་ལམ་ནས་མཁའ་ནང་དུ་ཁྱེད་རང་རྣམས་ཀྱི་སྤྱི་བོ་ནས་ཐིམ་པས། དབང་བསྐུར་བ་དང་ཡེ་ཤེས་པ་འདྲེས་པ་རོ་གཅིག་ཏུ་གྱུར་པར་མོས་པ་མཛོད། ཛཿཧཱུྃ་བཾ་ཧོཿ ཡང་སློབ་དཔོན་གྱིས་ཧཱུྃ་ཞེས་བརྗོད་པས་ཁྱེད་རང་རྣམས་ཕྱིར་འཐོན་སོ་སོའི་གྲལ་ལ་འཁོད་པར་མོས་པ་མཛོད། བཞི་པ་ཁྱད་པར་ཅན་གྱི་དོན་ཞུ་བའི་ཕྱིར། བླ་མ་དང་ཧེ་རུ་ཀ་གཉིས་སུ་མེད་པ་ལ་སློབ་མ་སྟ་གོན་གྱི་ཆོས་རྣམས་ཞུ་བའི་ཆེད་དུ་མཎྜལ་ཞིག་འབུལ་བར་ཞུ། དེ་ལྟར་མཎྜལ་ཕུལ་ནས་གསོལ་བ་གདབ་པ་འདིའི་རྗེས་ཟློས་ལན་གསུམ་གྱི་བར་དུ་མཛོད། དགའ་ཆེན་ཁྱོད་བདག་སྟོན་པ་སྟེ། །
སློབ་དཔོན་ཁྱོད་ནི་དགོས་སུ་གསོལ། ། བྱང་ཆུབ་ཆེན་པོའི་ཚུལ་བསྟན་པ། ། མགོན་པོ་ཆེན་པོ་བདག་འཚལ་ལོ། ། དམ་ཚིག་དེ་ཉིད་བདག་ལ་སྩོལ། ། བྱང་ཆུབ་སེམས་ཀྱང་བདག་ལ་སྩོལ། ། སངས་རྒྱས་ཆོས་དང་དགེ་འདུན་ཏེ། ། སྐྱབས་གསུམ་བདག་ཀྱང་བདག་ལ་སྩོལ། ། ཐར་པ་ཆེན་པོའི་གྲོང་མཆོག་ཏུ། ། མགོན་པོས་བདག་ནི་གཞུག་ཏུ་གསོལ། ། དེ་ལྟར་གསོལ་བ་བཏབ་ནས།
ལྔ་པ་གསང་སྔགས་ལ་སྤྲོ་བ་བསྐྱེད་པ་ནི། བུ་ཚུར་ཐེག་པ་ཆེན་པོ་ཡིས། ། ཁྱོད་ནི་ཚུལ་ཆེན་སྣོད་ཡིན་ཏེ། ། གསང་སྔགས་སྤྱོད་ཚུལ་ཆོ་ག་ནི། ། ཁྱོད་ལ་ཡང་དག་བསྟན་པར་བྱ། ། རྫོགས་པའི་སངས་རྒྱས་གང་འདས་དང་། ། དེ་བཞིན་གང་ཡང་མ་བྱོན་དང་། ། ད་ལྟར་བྱུང་བའི་རྫོགས་སངས་རྒྱས། ། འགྲོ་ལ་ཕན་ཕྱིར་བཞུགས་པ་ཀུན། ། དེ་དག་ཀུན་གྱི་གསང་སྔགས་ཀྱི། །
ཆོ་ག་བཟང་པོ་འདི་མཁྱེན་ཏེ། ། དཔའ་བོས་བྱང་ཆུབ་ཤིང་དྲུང་དུ། ། ཐམས་ཅད་མཁྱེན་པ་ཚད་མེད་བརྙེས། ། གསང་སྔགས་སྦྱོར་བ་མཉམ་མེད་དེ། ། ཤཱཀྱ་སེངྒེ་སྐྱོབ་པ་ཡིས། ། དྲག་པོ་ཆེན་པོ་བདུད་ཀྱི་སྡེ། ། སྟོབས་ཆེན་དག་ཀྱང་དེས་བཅོམ་སྟེ། ། འཇིག་རྟེན་མཐུན་པར་གཤེགས་ནས་ནི། ། འཁོར་ལོ་བསྐོར་ནས་མྱ་ངན་འདས། ། དེ་བས་ཀུན་མཁྱེན་ཐོབ་བྱའི་ཕྱིར། །
བུ་ཡིས་བློ་གྲོས་འདི་གྱིས་ཤིག ། ཅེས་བརྗོད་ལ། དེའི་དོན་ནི་འདི་ཡིན་ཏེ། ཁྱེད་རྣམས་ལ་བུ་ཞེས་ཉེ་བའི་ཚིག་གི་བོས་ནས། ཁྱེད་རྣམས་ནི་ཚུལ་ཆེན་པོ་སྟེ། དེ་ལ་ཕ་རོལ་ཏུ་ཕྱིན་པ་དང་། སྔགས་ཀྱི་ཐེག་པ་གཉིས་ལས། སྔགས་ཀྱི་ཐེག་པའི་སྣོད་དུ་རུང་བ་ཡིན་ཏེ། བྱམས་པ་དང་སྙིང་རྗེ་བྱང་ཆུབ་ཀྱི་སེམས་དང་ལྡན་པས་གསང་སྔགས་ཀྱི་ཐབས་ལ་བརྟེན་ནས་མྱུར་དུ་སངས་རྒྱས་ཐོབ་པར་འདོད་པ་ཡིན་པའི་ཕྱིར། དེས་ན་ལམ་འདི་ཡང་དུས་གསུམ་གྱི་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ་ཡིན་པས།
ལམ་འདིར་འཇུག་པ་ནི་སྐལ་བ་བཟང་བས། བློ་འདི་ལས་གཞན་དུ་མ་འགྱུར་བར་དགའ་བ་རྒྱ་ཆེན་པོ་བསྒོམ་པར་གྱིས་ཤིག དེ་ལྟར་སྤྲོ་བ་བསྐྱེད་ནས། དྲུག་པ་སྡོམ་པ་བཟུང་བའི་དོན་དུ་དམིགས་པ་འདི་བཞིན་དུ་མཛོད། ཁྱེད་རང་རྣམས་ཀྱི་མདུན་གྱི་ནམ་མཁར་དཔལ་ཧེ་རུ་ཀ་ལྷ་དགུའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བའི་སྤྱན་སྔར་ཐུན་མོང་གི་སྡོམ་པ་རྣམས་བཟུང་བར་ཁས་བླང་སྙམ་པས་འདིའི་རྗེས་ཟློས་ལན་གསུམ་གྱི་བར་དུ་མཛོད། སངས་རྒྱས་ཆོས་དང་དགེ་འདུན་ལ། ། རྟག་པར་བདག་ནི་སྐྱབས་སུ་མཆི། ། རྣལ་འབྱོར་སྔགས་བདག་ཧེ་རུ་ཀ ། འཁོར་ལོ་བཞུགས་པའི་བདག་ཉིད་ཅན། ། དེ་རྣམས་ལ་ཡང་སྐྱབས་སུ་མཆི། །
དཀྱིལ་འཁོར་བདག་པོར་གྱུར་པ་ཡི། ། བྱང་ཆུབ་སེམས་ཀྱི་དངོས་པོ་ནི། ། ཁྱད་པར་དུ་ཡང་སློབ་དཔོན་ལ། ། རྟག་ཏུ་བདག་ནི་སྐྱབས་སུ་མཆི། ། དཀྱིལ་དང་འཁོར་དུ་བཅས་པ་རྣམས། ། གཙོ་བོ་འཁོར་དང་བཅས་པ་ཡི། ། རྣལ་འབྱོར་འཁོར་བཅས་ཐམས་ཅད་དང་། ། བྱང་ཆུབ་སེམས་དཔའ་ཐམས་ཅད་ནི། ། དེ་དག་བདག་ལ་དགོངས་སུ་གསོལ། ། བདག་ནི་དུས་འདི་ནས་བཟུང་སྟེ། །
ཇི་སྲིད་བྱང་ཆུབ་མ་ཐོབ་བར། ། བདག་གིས་སྡོམ་པ་མ་ལུས་བཟུང་། ། བདག་གིས་སྡིག་པ་བགྱིས་པ་ཀུན། ། བདེ་གཤེགས་སྤྱན་སྔར་མཆིས་ནས་སུ། ། དུས་གསུམ་སྡིག་པ་བགྱིས་པ་རྣམས། ། ཁྱེད་ལ་མ་ལུས་སོ་སོར་བཤགས། ། སངས་རྒྱས་ཆོས་དང་བྱང་ཆུབ་སེམས། ། རང་རྒྱལ་དགྲ་བཅོམ་ཉན་ཐོས་སོགས། ། འགྲོ་བ་ཀུན་གྱི་བསོད་ནམས་ལ། ། དེ་ལ་རྗེས་སུ་ཡི་རང་བགྱི། །
སེམས་ཅན་མ་ལུས་སྲིད་པར་ལྟུང་། ། འགྲོ་རྣམས་ཀུན་ལ་ཕན་བྱའི་ཕྱིར། ། བདག་གི་དུས་འདི་ཉིད་དུ་ནི། ། བྱང་ཆུབ་སེམས་ནི་བསྐྱེད་པར་བགྱི། ། དེ་ལྟར་ཐུན་མོང་གི་སྡོམ་པ་བཟུང་ནས། ཐུན་མོང་མ་ཡིན་པ་རིགས་ལྔ་སྤྱི་དང་བྱེ་བྲག་གི་བསྡུས་པའི་དམ་ཚིག་དང་སྡོམ་པ་རྣམས་ཀྱང་བཟུང་བར་བགྱིའོ་སྙམ་པས། འདིའི་རྗེས་ཟློས་ཀྱང་ལན་གསུམ་གྱི་བར་དུ་མཛོད། བདེ་གཤེགས་རྒྱལ་བ་འཁོར་དང་བཅས། ། མ་ལུས་བདག་ལ་དགོངས་སུ་གསོལ། ། སངས་རྒྱས་ཆོས་དང་དགེ་འདུན་ཏེ། །
བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་སྡོམ་པ་ནི། ། ཡང་དག་ཉིད་དུ་བཟུང་བར་བགྱི། ། རྡོ་རྗེ་རིགས་མཆོག་སྡོམ་པ་ནི། ། རྡོ་རྗེ་དྲིལ་བུ་ཕྱག་རྒྱ་ཡང་། ། ཡང་དག་ཉིད་དུ་བཟུང་བར་བགྱི། ། སློབ་དཔོན་དག་ཀྱང་བཟུང་བར་བགྱི། ། རིན་ཆེན་རིགས་མཆོག་སྡོམ་པ་ནི། ། དམ་ཚིག་ཡིད་དུ་འོང་བ་ལ། ། ཉིན་རེ་བཞིན་ནི་དུས་དྲུག་ཏུ། །
སྦྱིན་པ་རྣམ་བཞི་རྟག་ཏུ་སྦྱིན། ། བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་མཆོག་སྡོམ་པ་ནི། ། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་བཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། ། ཚུལ་ཁྲིམས་ཀྱི་ནི་བསླབ་པ་དང་། ། དགེ་བའི་ཆོས་ནི་སྡུད་པ་དང་། ། སེམས་ཅན་དོན་བྱེད་ཚུལ་ཁྲིམས་གསུམ། ། དེ་བཞིན་བརྟན་པོར་བཟུང་བར་བགྱི། །
སེམས་ཅན་ཀུན་གྱི་དོན་གྱི་ཕྱིར། ། སངས་རྒྱས་ཉིད་དུ་བསྒྲུབས་ནས་ཀྱང་། ། སེམས་ཅན་འཁོར་བར་བྱིང་བ་རྣམས། ། བྱང་ཆུབ་གནས་སུ་བསྒྲལ་བར་གྱི། ། དེ་ལྟར་དམ་ཚིག་དང་སྡོམ་པ་རྣམས་བཟུང་ནས། བདུན་པ་བྱིན་གྱིས་བརླབ་པའི་དོན་དུ་དམིགས་པ་འདི་བཞིན་དུ་མཛོད། ཁྱེད་རང་རྣམས་ཧེ་རུ་ཀར་གསལ་བའི་སྤྱི་གཙུག་ཏུ་བཛྲ་ཧེ་རུ་ཀ་སྔོན་པོ་རྡོ་རྗེ་དང་དྲིལ་བུ་འཛིན་པ། ལག་པ་གཡས་པའི་མཐིལ་དུ་བུདྡྷ་ཧེ་རུ་ཀ་དཀར་པོ་འཁོར་ལོ་དང་དྲིལ་བུ༞ རྐང་པ་གཡས་པའི་མཐིལ་དུ་རཏྣ་ཧེ་རུ་ཀ་སེར་པོ་རིན་པོ་ཆེ་དང་དྲིལ་བུ༞ རྐང་པ་གཡོན་པའི་མཐིལ་དུ་པདྨ་ཧེ་རུ་ཀ་དམར་པོ་པདྨ་དང་དྲིལ་བུ༞ ལག་པ་གཡོན་པའི་མཐིལ་དུ་ཀརྨ་ཧེ་རུ་ཀ་ལྗང་གུ་རལ་གྲི་དང་དྲིལ་བུ༞ དཔྲལ་བར་སྐུའི་དབང་ཕྱུག་དཀར་པོ་རྩེ་གསུམ་དང་ཐོད་པ༞ མགྲིན་པར་གསུང་གི་རྒྱལ་པོ་དམར་པོ་དབྱུག་པ་དང་ཞགས་པ༞ སྙིང་ཁར་ཁྱབ་འཇུག་ནག་པོ་འཁོར་ལོ་དང་ཐོད་པ་འཛིན་པ་རྣམས་གནས་དེ་དག་ཏུ་འཁོད་པའི་མོས་པ་མཛོད། དེ་རྣམས་ལས་འོད་ཟེར་ཕྱོགས་བཅུར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དེ་དག་གི་རྣམ་པར་སྤྱན་དྲངས་ནས། སོ་སོ་ལ་ཐིམ་པས་དེ་བཞིན་གཤེགས་པ་རྣམས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོར་གྱུར་པའི་མོས་པ་མཛོད།
དེ་ནས་སློབ་དཔོན་གྱི་དྲིའི་ཆུ་རྡོ་རྗེ་དང་བཅས་པས་ཁྱེད་རང་རྣམས་ཀྱི་དཔྲལ་བ། མགྲིན་པ། སྙིང་ཁ་རྣམས་སུ་ཡས་མར་རེག་པ་ལ་བརྟེན་ནས་སྐུ་གསུང་ཐུགས་ཀྱི་ལྷ་ཚོགས་གསལ་བཏབ་པའི་མོས་པ་མཛོད། ཨོཾ་ཨཱཿཧཱུྃ་ཞེས་དང་དྲིའི་ཐིག་ལེ་བྱ། ཡང་། ཧཱུྃ་ཨཱཿཨོཾ་ཞེས་བརྗོད་ཅིང་མས་ཡར་རེག སླར་ཡས་མར་རེག་ལ་ཨོཾ་ཨཱཿཧཱུྃ་ཞེས་བརྗོད་པས་སླར་སྐུ་གསུང་ཐུགས་ཀྱི་ལྷ་ཚོགས་གསལ་བཏབ་ཅིང་བརྟན་པར་བྱས་པའི་མོས་པ་མཛོད། དེ་ལྟར་བྱིན་གྱིས་བརླབས་ནས། བརྒྱད་པ་མཆོད་པ་ནི། ཁྱེད་རྣམས་ལྷར་བསྐྱེད་ཅིང་བྱིན་གྱིས་བརླབས་པ་དེ་ཉིད་མཆོད་པའི་ཡུལ་དུ་བཟང་བ་ཡིན་པས་ཐོག་མར་མེ་ཏོག་དབུ་ལ་ཕུལ་བའི་མོས་པ་མཛོད།
ཨོཾ་བཛྲ་པུཥྤེ་ཨཱཿཧཱུྃ། ཞེས་དང་སློབ་མ་རེ་རེའི་མགོར་འབྲས་ལ་སོགས་པའི་འབྲུ་གཏོར། དེ་བཞིན་དུ་བདུག་སྤོས་ཤངས་ལ། མར་མེ་སྤྱན་ལམ་དུ། དྲིའི་ཆུ་ཐུགས་ཁར། སོསྟི་ཀ་ལ་སོགས་པའི་ཞལ་ཟས་ལྗགས་ལ་ཕུལ་བའི་མོས་པ་མཛོད། ཞེས་སོ་སོའི་སྔགས་བརྗོད་ཅིང་རྫས་རྣམས་དབུལ་ལོ། ། དེ་ལྟར་མཆོད་པ་རྣམས་ཀྱི་རྒྱས་པར་མཆོད་ནས། དགུ་པ་དངོས་གྲུབ་ཀྱི་ལྟས་བརྟག་པའི་ཕྱིར་སོ་ཤིང་སྦྱིན་པ་ནི། ཨོཾ་བཛྲ་ཀྲོ་དྷ་ཨ་མྲྀ་ཏ་དང་ལས་བུམ་གྱི་ཆུས་བསངས།
སྭ་བྷཱ་ཝས་སྦྱངས། སྟོང་པའི་ངང་ལས་ཧཱུྃ་ལས་སོ་ཤིང་སོར་བཅུ་གཉིས་པ་རྩེ་མོ་མེ་ཏོག་གིས་བརྒྱན་པ་རྡོ་རྗེའི་སློབ་མ་རྣམས་ཀྱི་དངོས་གྲུབ་ཀྱི་ལྟས་བརྟག་པའི་ནུས་པ་དང་ལྡན་པར་གྱུར། རུ་ལུ་དང་། ཨོཾ་བཛྲ་ཛི་ཧྭ་སཾ་ཝརྡ་ནི་སྭཱཧཱ། སྔགས་གཉིས་ལན་གསུམ་རེ་བཟླས་རྗེས། ཞེས་མངོན་པར་བསྔགས་པའི་སོ་ཤིང་དེ་ཉིད་ཁྱེད་རང་རྣམས་ཀྱི་ཕྱག་ཐལ་མོ་སྦྱར་བའི་བར་དུ་སྦྱིན་པར་མོས་པ་མཛོད། ཅེས་དང་སྔགས་རྗེས་མས་སློབ་མ་རྣམས་ལ་སྦྱིན་ཚར་བ་དང་། སོ་ཤིང་དེ་ཉིད་རྒྱུ་རིན་པོ་ཆེ་གསེར་རམ་དངུལ་ལས་གྲུབ་པར་མོས་ལ། དེའི་རྩེ་མོ་སོས་ནེམ་གྱི་དྲུད་པ་ལ་བརྟེན་ནས། ཁྱེད་རང་རྣམས་ཀྱི་ཚེ་འཁོར་བ་ཐོག་མེད་ནས་བསགས་པའི་སྡིག་སྒྲིབ་ཐམས་ཅད་སྨན་པ་མཁས་པས་སྐྱུགས་སྨན་བཏང་བ་བཞིན་དུ་སྐྱུགས་པར་མོས་ལ་གྲལ་གྱི་རིམ་པ་བཞིན་བཞེངས་ཏེ།
སློན་དཔོན་ལ་ཞལ་ཕྱོགས་པའི་ཚུལ་གྱི་ཚོམ་བུ་དབུས་མ་འདིའི་སྟེང་དུ། ཨོཾ་བཛྲ་ཧཱ་ས་ཧཿཞེས་གསུང་ཞིང་འདོར་བར་ཞུ་ཞེས་དང་། དོར་བ་དང་བསྟུན་འོག་ནས་འབྱུང་བ་བཞིན་ཕྱོགས་མཚམས་སོགས་རྩེ་མོ་གང་ལ་བསྟན་པ་བཞིན་རིམ་གྱིས་ངོ་སྤྲད། ཐམས་ཅད་ཀྱི་དོར་ཚར་བ་དང་། དེ་ལྟར་སོ་ཤིང་གི་རྩེ་མོ་དེ་ཉིད་རང་དང་བླ་མ་ལ་བསྟན་ན་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་ལ། སྟེང་དུ་བསྟན་ན་མཁའ་སྤྱོད། འོག་ཏུ་བསྟན་ན་ས་འོག་གི་དངོས་གྲུབ། ཤར་དུ་ཞི་བ། ལྷོར་མངོན་སྤྱོད། ནུབ་ཏུ་དབང་།
བྱང་དུ་རྒྱས་པ། མཚམས་རྣམས་སུ་བསྟན་ན་བུམ་པ་བཟང་པོ་ལ་སོགས་པའི་དངོས་གྲུབ་ཅི་རིགས་པ་འགྲུབ་པར་འགྱུར་རོ་ཞེས་བརྗོད། སློབ་དཔོན་གྱིས་སོ་ཤིང་བྱིན་རླབས་དང་སློབ་མ་ལ་སྤྲོད་པའི་རིང་ལ། མཆོད་གཡོག་པས་སློབ་དཔོན་འདུག་པའི་མདུན་དུ་དྲི་བཟང་གི་ཆུས་ཁྲུ་གྲུ་བཞི་ཙམ་བྱུགས་པའི་དབུས་དང་ཕྱོགས་མཚམས་སུ་ནས་ཀྱི་ཚོམ་བུ་རེ་བཀོད་པ་སོ་ཤིང་དོར་བའོ། ། དེ་ནས་བཅུ་པ་ཁ་དག་ཅིང་རྨི་ལམ་གསལ་པོ་འབྱུང་པའི་ཕྱིར་ཁྱོར་ཆུ་སྦྱིན་དགོས་པས། རུ་ལུ་དང་། ཨོཾ་ཧྲཱིཿབི་ཤུདྡྷེ་སརྦ་དྷརྨཿསརྦ་པཱ་པཾ་ནི་ཙཱ་སྱ། སཾ་ཤོ་དྷ་ཡ་སརྦ་བི་ཀལྤཱན་ཨ་པ་ན་ཡ་ཧཱུྃ། ཞེས་མངོན་པར་བསྔགས་པའི་དྲིའི་ཆུ་དེ་ཉིད་ཁྱེད་རང་རྣམས་ཀྱི་ཁྱོར་བ་གཡས་པར་ལན་གསུམ་སྦྱིན་པ་ལ་བརྟེན་ནས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་སྦྱངས་པའི་མོས་པ་མཛོད། ཅེས་དང་།
སྔགས་རྗེས་མས་ཁྱོར་བ་གཡས་པར་ལན་གསུམ་དུ་སྦྱིན་ནོ། ། དེ་ནས་བཅུ་གཅིག་པ་སྲུང་སྐུད་སྦྱིན་པ་ནི། སྲུང་སྐུད་འཁྱིལ་སྔགས་དང་ལས་བུམ་གྱི་ཆུས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སྐུད་པ་དམར་པོ་སློབ་མའི་ལུས་ཚད་དང་མཉམ་པ་གསུམ་བསྒྲིལ་དུ་བྱས་པ་ལ། རྡོ་རྗེའི་མདུད་པ་གསུམ་བཏབ་པ། སློབ་དཔོན་གྱི་སྙིང་ཁ་ནས་འོད་ཟེར་འཕྲོས་པས། སྟ་གོན་གྱི་……མདུན་བསྐྱེད་ཀྱི་ལྷ་ཚོགས་འཁོར་དང་བཅས་པའི་ཐུགས་ཁ་ནས་ཡེ་ཤེས་ཀྱི་སྲད་བུའི་ཚོགས་དཔག་ཏུ་མེད་པ་སྤྱན་དྲངས་ཏེ། དམ་ཚིག་གི་སྲད་བུ་ལ་ཛཿཧཱུྃ་བཾ་ཧོཿགཉིས་སུ་མེད་པར་ཐིམ། རུ་ལུ་བརྗོད།
ཞེས་མངོན་པར་བསྔགས་པའི་སྐུད་པ་དེ་ཉིད་སྐྱེས་པ་རྣམས་ཀྱི་དཔུང་པ་གཡོན་དང་། བུད་མེད་རྣམས་ཀྱི་གཡས་ལ་བཏགས་པ་ལ་བརྟེན་ནས་ལུས་ངག་ཡིད་གསུམ་གྱི་བར་ཆད་ཐམས་ཅད་ལས་བསྲུང་བའི་མོས་པ་མཛོད། ཅེས་དང་འཆིང་དུས་རུ་ལུ་དང་འཁྱིལ་སྔགས་བརྗོད། མདུད་པ་བཏབ་ཚར་བ་དང་མཆོད་གཡོག་པས་ལས་བུམ་གྱི་ཆུ་གཏོར། སློབ་དཔོན་གྱིས་མདུད་པའི་སྟེང་དུ་རྡོ་རྗེ་བཞག་ལ། སརྦ་བུདྡྷ་མཻ་ཏྲི་རཀྵ་ཀུ་རུ་སྭཱཧཱ། ཞེས་བརྗོད། དེ་ལྟར་རྨི་ལམ་དང་དངོས་གྲུབ་ཀྱི་བར་ཆད་ཐམས་ཅད་ལས་བསྲུངས་ནས། བཅུ་གཉིས་པ་རྨི་ལམ་མི་འཁྲུག་ཅིང་གསལ་པོ་འབྱུང་བའི་ཕྱིར་ཀུ་ཤ་སྦྱིན་པ་ནི། ཀུ་ཤ་ཆེ་ཆུང་གཉིས།
ལས་བུམ་གྱི་ཆུ་དང་། འཁྱིལ་སྔགས་ཀྱིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩ་བ་དང་རྩེ་མོ་མ་ཉམས་པ། རྡོ་རྗེ་སློབ་མ་རྣམས་ཀྱི་རྨི་ལམ་མི་འཁྲུག་ཅིང་གསལ་པོ་འབྱུང་བའི་ནུས་པ་དང་ལྡན་པར་གྱུར། ཨོཾ་ཨཱཿཧཱུྃ་དྷཱི་ཧ་ལན་གསུམ་ཙམ་བཟླས་ནས། ཞེས་མངོན་པར་བསྔགས་པའི་ཀུ་ཤ་ཆུང་བ་དེ་སྔས་ཀྱི་དོན་དུ་ཕྱག་གཡས་དང་། ཆེ་བ་སྟན་གྱི་དོན་དུ་ཕྱག་གཡོན་དུ་སྦྱིན་པའི་མོས་པ་མཛོད། ཅེས་དང་། ཀུ་ཤ་གཡས་སུ་སྦྱིན་དུས་དྷཱི་དང་།
གཡོན་དུ་ཧ་ཞེས་བརྗོད། བཅུ་གསུམ་པ་ཟམ་མོའི་ཆོས་བཤད་པ་འདི་ལ་གསན་པས་ཁྱབ་པར་གདའ། འཇིག་རྟེན་དུ་ནི་ཀུན་མཁྱེན་དག ། ཨུ་དུམ་ཝ་རའི་མེ་ཏོག་བཞིན། ། བརྒྱ་ལམ་ན་ནི་རེས་འགའ་ཞིག ། འབྱུང་འགྱུར་ཡང་ནི་མི་འབྱུང་ངོ་། ། གསང་སྔགས་སྤྱོད་པའི་ཚུལ་འབྱུང་བ། ། དེ་བས་ཀྱང་ནི་དཀོན་པ་སྟེ། ། གང་གི་སེམས་ཅན་མཉམ་མེད་དོན། ། བླ་མེད་བྱེད་པ་ནུས་པ་ཡིན། །
བསྐལ་བ་བྱེ་བ་དུ་མར་ནི། ། སྔོན་ཆད་སྡིག་པ་བྱས་པ་གང་། ། དཀྱིལ་འཁོར་འདི་འདྲ་མཐོང་མ་ཐག ། དེ་དག་ཟད་པར་འགྱུར་ཡིན་ན། ། གྲགས་པ་མཐའ་ཡས་སྔགས་སྤྱོད་པའི། ། ཚུལ་ལ་གནས་ན་སྨོས་ཅི་དགོས། ། སྐྱོབ་པའི་གསང་སྔགས་བཟླས་ན་ནི། ། གོ་འཕང་བླ་ན་མེད་པར་འགྱུར། ། གང་གི་སྤྱོད་པ་མཆོག་འདི་ལ། ། བློ་གྲོས་ཤིན་ཏུ་མི་གཡོ་ན། །
སྡུག་བསྔལ་ཐམས་ཅད་འབྱུང་བ་ཡི། ། ངན་འགྲོ་དེ་ཡི་གཅོད་པར་འགྱུར། ། བདག་ཉིད་ཆེན་པོ་ཁྱེད་རྣམས་ཀྱིས། ། རྙེད་པ་མཉམ་མེད་དེ་རིང་རྙེད། ། གང་ཕྱིར་རྒྱལ་བ་སྲས་བཅས་ལ། ། བདག་ཉིད་ཆེན་པོ་ཀུན་གྱི་ནི། ། བསྟན་པ་འདི་ལ་ཁྱེད་རྣམས་ཀུན། ། ཡོངས་སུ་བཟུང་སྟེ་སྐྱེ་བཞིན་པར། ། དེ་ཕྱིར་ཁྱེད་རྣམས་ཐེག་ཆེན་དུ། ། སང་ནི་རབ་ཏུ་སྐྱེ་བར་འགྱུར། །
ཐེག་པ་ཆེན་པོ་ཆེར་འབྱུང་བའི། ། ལམ་མཆོག་འདི་ནི་དཔལ་དང་ལྡན། ། ཁྱེད་རྣམས་འདིར་ནི་དོང་བས་ན། ། རང་བྱུང་སྐལ་བ་ཆེན་པོ་པ། ། འཇིག་རྟེན་ཐམས་ཅད་མཁྱེན་པ་ཡི། ། དེ་བཞིན་གཤེགས་པ་ཉིད་དུ་འགྱུར། ། ཞེས་བརྗོད་ལ། དེའི་དོན་ནི་འདི་ཡིན་ཏེ། འཇིག་རྟེན་དུ་གང་དཀོན་ན་སངས་རྒྱས་འབྱུང་བ་དཀོན། བྱོན་ནས་ཀྱང་ཆོས་གསུང་བ་དཀོན།
ཆོས་ཀྱི་ནང་ནས་ཀྱང་ཐེག་པ་ཆེན་པོ་གསུང་བ་དཀོན། ཐེག་ཆེན་གྱི་ནང་ནས་ཀྱང་གསང་སྔགས་རྡོ་རྗེ་ཐེག་པའི་ཆོས་གསུང་བ་ཤིན་ཏུ་དཀོན་ཏེ། དཔེ་གང་དང་འདྲ་ན་ཨུ་དུམ་ཝ་རའི་མེ་ཏོག་དང་འདྲ་སྟེ། དེ་ཡང་སངས་རྒྱས་འཇིག་རྟེན་དུ་གཅིག་འབྱོན་པ་ན་དེ་དང་ཁད་ཉེ་བའི་ས་ཕྱོགས་ཞིག་ཏུ་ཨུ་དུམ་ཝ་རའི་མེ་ཏོག་གཅིག་འབྱུང་། སངས་རྒྱས་དེ་ཡང་རྒྱལ་རིགས་ལས་འབྱོན་ན་དཀར་པོ། བྲམ་ཟེའི་རིགས་ལས་འབྱུང་ན་སེར་པོ་འབྱུང་ལ། སངས་རྒྱས་དེ་ལྷུམས་སུ་ཞུགས་པ་ན་མེ་ཏོག་ཁ་འབུ། བལྟམས་པ་ན་ཁ་བྱེ། གཞོན་ནུ་རོལ་རྩེད་མཛད་པ་ན་རྒྱས། དཀའ་ཐུབ་མཛད་པ་ན་ཅུང་ཟད་རྙིང་།
སངས་རྒྱ་བའི་ཚུལ་སྟོན་པ་རྒྱས། ཆོས་ཀྱི་འཁོར་བསྐོར་བ་ན་ཤིན་ཏུ་རྒྱས། མྱ་ངན་ལས་འདའ་བའི་ཚུལ་སྟོན་པ་ན་མེ་ཏོག་དེ་ཡང་བསྐམས་ནས་འགྲོ་བ་དེ་དང་ཆོས་མཚུངས་པ་ཡིན་ནོ། ། རྡོ་རྗེ་ཐེག་པའི་ཆོས་ནི་སངས་རྒྱས་འབྱོན་པ་ལས་ཀྱང་དཀོན་ཏེ། གསང་བ་འདུས་པའི་རྒྱུད་ཕྱི་མ་ལས། འདས་པའི་ཐུབ་པ་ཆེན་པོ་སངས་རྒྱས་མར་མེ་མཛད་ནས་འོད་སྲུངས་ཀྱི་བར་གྱིས་ཀྱང་གསང་སྔགས་མ་གསུངས་པར་བཤད་པའི་ཤུགས་ལས། མ་བྱོན་པའི་སངས་རྒྱས་བྱམས་པ་ནས་མོས་པའི་བར་གྱིས་ཀྱང་མི་གསུང་། དེས་ན་ད་ལྟར་གྱི་སྟོན་པ་མཉམ་མེད་ཤཱཀྱའི་རྒྱལ་པོ་འདི་ཉིད་ཁོ་ནས་སྔོན་གྱི་སྨོན་ལམ་གྱི་དབང་གིས་གསུངས་པས་ཤིན་ཏུ་དཀོན། འོ་ན་དཀོན་པས་ཅི་ཕན། རི་བོང་གི་རྭ་དང་ནམ་མཁའི་མེ་ཏོག་ཀྱང་དཀོན་ནོ་སྙམ་ན་དེ་ལྟ་བུའི་དཀོན་ལ་ཕན་ཡོན་མེད་པ་དེ་དང་མི་འདྲ་སྟེ།
རྡོ་རྗེ་ཐེག་པའི་ལམ་འདི་ནི་དཀོན་ལ་ཕན་ཡོན་ཆེན་པོ་དང་ལྡན་པ་ཡིན་ཏེ། དཔེར་ན་བྲག་ཕུག་ཁ་བྱང་བལྟས་མུན་པ་མུན་ནག་ཆེན་པོ། སྔར་སྣང་བའི་ཁྱད་པར་འོང་མ་མྱོང་བ་ཞིག་ཏུ། མར་མེ་ཆུང་ངུ་ཅིག་བཏེགས་པ་ན། དེ་མ་ཐག་མུན་པ་དེ་མེད་པར་འགྱུར་བ་ཆོས་ཉིད་ཡིན་པ་བཞིན་དུ་ཁྱེད་རང་རྣམས་ཀྱིས་སང་ཉིན་དཀྱིལ་འཁོར་གྱི་ཚོན་ཅི་ཙམ་མཐོང་བའི་མོད་ལ་ཡང་། བསྐལ་པ་བྱེ་བ་དཔག་ཏུ་མེད་པ་ནས་བསགས་པའི་སྡིག་སྒྲིབ་ཐམས་ཅད་འདག་པར་འགྱུར་ན་དཀྱིལ་འཁོར་ཆེན་པོར་ཞུགས་ལ། དབང་བཞི་ཡོངས་སུ་རྫོགས་པར་ཐོབ་ནས་དམ་ཚིག་དང་སྡོམ་པ་ལ་ནན་ཏན་དུ་བྱས་ཏེ་སྔགས་ཀྱི་ལམ་བསྒོམ་པ་ལ་བརྟེན་ནས། ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་བས་ན་དགའ་བ་རྒྱ་ཆེན་པོ་བསྐྱེད་ལ། ལམ་ལ་འདུན་པ་དང་བརྩོན་འགྲུས་བྱེད་དགོས་སོ། ། དེ་ལྟར་ཟབ་མོའི་ཆོས་བཤད་ནས།
བཅུ་བཞི་པ་རྨི་ལམ་བརྟག་ཅིང་ངན་ན་བསྲུང་བ་བྱ་བ་ནི། གསང་བ་སྤྱི་རྒྱུད་ལས། བུ་ཀྱེ་སང་ནི་དཀྱིལ་འཁོར་དག ། མཐོང་བར་འགྱུར་རོ་ཉོལ་ཞིག་དང་། ། རྨི་ལམ་མཐོང་བ་གང་ཡིན་པ། ། དེ་ཀུན་ང་ལ་དྲང་པོར་སྨྲོས། ། ཞེས་གསུངས་པས། དཀྱིལ་འཁོར་གྱི་ཁང་པའམ། ཡང་ན་རང་གི་གནས་ཁང་ཡིད་དུ་འོང་བ་ལ་སོགས་པར་བདེ་བའི་མལ་ཞིག་བཅས་ནས་ཉལ་བར་བྱ་སྟེ། སྤྱི་རྒྱུད་ལས།
ཀུ་ཤ་བཏིངས་པའི་ས་གཞི་ལ། ། ཤར་ཕྱོགས་མགོ་བལྟས་ཉལ་དུ་གཞུག ། ཅེས་གསུངས་པ་ལྟར་སློབ་དཔོན་གྱི་བྱིན་པའི་ཀུ་ཤ་ཆུང་བ་སྔས་སུ་འཕྲེད་དང་། ཆེ་བ་སྟན་དུ་དཀྱུས་ལ་བཏིངས་ལ། གོས་དྲི་མ་མེད་པ་གྱོན་ནས་མགོ་ཤར་རམ་བླ་མའི་ཕྱོགས་སུ་སྟན་ལ་ཉལ་བར་བྱ་སྟེ། མགོན་པོ་མྱ་ངན་འདས་གཟིམས་ལྟར། ། འདོད་པའི་ཕྱོགས་སུ་ཉལ་བར་བྱ། ། ཤེས་བཞིན་མྱུར་དུ་ལྡང་སེམས་ལ། ། ཐོག་མ་ཉིད་དུ་ངེས་པར་སྦྱར། ། ཞེས་གསུངས་པ་ལྟར།
རང་གི་གློ་གཡས་པ་འོག་ཏུ་ཕབ་ལ་སེངྒེའི་ཉལ་སྟབས་ཀྱིས་ཉལ་ཏེ། སེམས་ལ་འདོད་ཆགས་ལ་སོགས་པ་དུག་གསུམ་གྱི་རྣམ་རྟོག་རྒྱང་རིང་དུ་དོར་ལ། ལྷ་དང་བླ་མ་ཡིད་ལ་དྲན་བཞིན་པས། སང་ཉིན་ཡི་དམ་ལྷའི་དཀྱིལ་འཁོར་ཆེན་པོ་ཇི་ལྟ་བུ་ཞིག་མཐོང་བར་འགྱུར་སྙམ་པའི་དགའ་སྤྲོ་དུང་ངེ་བའི་སྒོ་ནས་དྲན་ཤེས་བཞིན་དང་ལྡན་པར་ཉལ་ན། དཔའ་བོ་དང་མཁའ་འགྲོ་མ་རྣམས་ཀྱིས་ལུང་སྟོན་པར་འགྱུར་བས། དེ་ཡང་ཐོ་རངས་ཀྱི་ཆའི་རྨི་ལམ་བརྟག་དགོས་པས། དེ་ལ་རྨི་ལམ་བཟང་པོའི་ལྟས་ནི། རང་གི་སེམས་ལ་དབང་ཐོབ་དང་། ། སྣ་ཚོགས་སྤྲུལ་པ་ལྟ་བུ་དང་། ། འགྲོ་གང་དབང་དུ་འདུས་པ་དང་། །
རྫུ་འཕྲུལ་དག་གིས་འགྲོ་བ་དང་། ། ས་ལ་མི་ཐོགས་ཆུར་མི་བྱིང་། ། ནམ་མཁའ་དག་ལ་བྱ་བཞིན་འཕུར། ། སེམས་ཅན་མང་པོ་བསྒྲལ་བ་དང་། ། གཡུལ་ངོ་དག་ལས་རབ་རྒྱལ་བ། ། ཅེས་དང་། སྤྱི་རྒྱུད་ལས་ཀྱང་། རྨི་ལམ་སངས་རྒྱས་མཐོང་ན་ནི། ། ཡོན་ཏན་རྒྱ་མཚོ་མངོན་སུམ་བཞིན། ། མཆོད་རྟེན་དང་ནི་སྐུ་གཟུགས་མཐོང་། །
དེ་ལ་མཆོད་པ་རྩོམ་པ་དང་། ། དགེ་སློང་དག་ལ་ཆོས་ཉན་ནམ། ། ཡང་ན་མ་ཉན་ན་ཡང་རུང་། ། ཆོས་ནི་རྣམ་པར་སྤྱོད་པ་དང་། ། དེ་བཞིན་མདོ་སྡེ་རྣམ་པར་སྤྱོད། ། ཅེས་སོགས་མང་དུ་གསུངས་པས་ན་རྨི་ལམ་དུ་རང་གི་སེམས་ལ་དབང་ཐོབ་ནས་རྫུ་འཕྲུལ་གྱིས་སྤྲུལ་པ་སྣ་ཚོགས་སྟོན་པ། ནམ་མཁའ་ལ་འཕུར་བ། རི་དང་ས་གཞི་སོགས་ལ་ཐོགས་མེད་འགྲོ་བ། ཆུར་མི་ནུབ་ཅིང་སེམས་ཅན་མང་པོ་དབང་དུ་བསྡུ་བ་སོགས་དང་། གཞན་ཡང་སངས་རྒྱས་ཀྱི་སྐུ་གཟུགས་དང་།
མཆོད་རྟེན་མཐོང་ཞིང་། དེ་ལ་མཆོད་པ་བྱེད་པ། ཁྱེད་པར་རང་གི་བླ་མ་དང་མཇལ་ནས་ཆོས་ཀྱི་བཀའ་དྲིན་ནོད་པ། མང་པོའི་དཔོན་དུ་བཀུར་བ། ཉི་ཟླ་ཤར་བ། བྲག་ཕུག་ཏུ་ཉི་མ་ལྡེ་བ། ལུས་ལ་ངན་སྐྱུགས་དང་། སྲོག་ཆགས་ལ་སོགས་པ་འཐོན་ཞིང་གོས་དཀར་པོ་དྲི་མ་མེད་པ་གྱོན་པ་སོགས་རྨི་ན། རྨི་ལམ་བཟང་པོ་ཡིན་པས་སྔགས་ཀྱི་དངོས་གྲུབ་རབ་འབྲིང་འགྲུབ་པའི་ལྟས་ཙམ་དུ་ཤེས་པར་བྱས་ནས། ཞེན་ཆགས་མེད་པའི་དགའ་བ་སྒོམ་པར་བྱེད།
གལ་ཏེ་ངན་པ་ཡང་འབྱུང་སྲིད་པས། དེའི་ལྟས་ནི་རྒྱ་སྐྱེགས་ཀྱི་རི་ལ་འཛེག་པ། ཀ་ར་ཝི་རའི་མེ་ཏོག་རྒྱས་པ་འཐུ་བ། བྱེ་མའམ་ཐལ་ཕུང་ལ་འཛེག་པ། སྤྲེའུ་དང་བོང་བུ་ལ་ཞོན་ནས་ཁ་ཕྱིར་ཕྱོགས་ནས་འགྲོ་བ། ཕག་དང་། རྔ་མོ། མ་ཧེ་སོགས་ལ་ཞོན་པ། བུད་མེད་ནག་མོ་གོས་ནག་ཅན་ལ་འདོད་ལོག་སྤྱོད་པ། གཡང་ས་དང་།
གཅོང་རོང་དུ་ལྷུང་བ། ཁྱི་དང་ཁྭ་ཏ། སྲིན་པོ་སོགས་ཀྱི་ཟོས་པ། མི་ནག་པོ་ལྕགས་ཀྱི་དབྱུག་པ་ཅན་གྱིས་བསྡིགས་པ། ཉི་ཟླ་གཟས་བཟུང་བ། སྐྲ་བྲེགས་པ། ཆུས་ཁྱེར་བ། ལུས་ལ་ཏིར་མར་གྱིས་བྱུགས་པ། ཕྲེང་བ་དང་རྒྱན་དམར་པོས་ཐོད་བཅིངས་ཤིང་ལུས་ལ་བཏགས་པ་སོགས་རྨི་ན་ཅུང་ཟད་ངན་པ་ཡིན་པས་གཉིད་སད་མ་ཐག་ཆོས་ཐམས་ཅད་རྨི་ལམ་གྱི་སྣང་བ་དང་ཁྱད་པར་མེད་དེ་ཡུམ་ལས། མྱ་ངན་ལས་འདས་པ་ཡང་རྨི་ལམ་ལྟ་བུ།
སྒྱུ་མ་ལྟ་བུ། མྱ་ངན་ལས་འདས་པ་ལས་གཞན་པའི་ཆོས་ཞིག་ཡོད་ནའང་རྨི་ལམ་ལྟ་བུ་སྒྱུ་མ་ལྟ་བུ་ཞེས་གསུངས་པས། འཁོར་འདས་ཀྱི་ཆོས་གང་ཡང་དོན་ལ་གྲུབ་པ་ཅུང་ཟད་ཙམ་ཀྱང་མེད་སྙམ་དུ་བདེན་མེད་ཀྱི་སྦྱང་བས་རྒྱས་འདེབས་པ་དང་། བཅོམ་ལྡན་འདས་ཀྱི་སྙིང་པོ་བརྒྱ་རྩ་བརྒྱད་ལ་སོགས་པ་བཟླས་ནས་བསྲུང་བ་དང་། སངས་རྒྱས་སྤྱན་གྱི་རྣལ་འབྱོར་བླ་མ་བརྒྱུད་པའི་མན་ངག་ལས་འབྱུང་བ་བཞིན་གྱི་ལུང་བླངས་ཏེ་ཉམས་སུ་ལེན་པ་དང་། གཞན་ཡང་སྤྱི་རྒྱུད་ལས། མི་དགེ་བ་ལ་ཞི་བ་ཡི། ། སྦྱིན་སྲེག་ཞི་བའི་གསང་སྔགས་ཀྱིས། ། ཞེས་གསུངས་པས། ཞི་བའི་སྦྱིན་སྲེག་བརྒྱ་རྩ་ལ་སོགས་པའི་སྒོ་ནས།
རྨི་ལམ་ངན་པ་ཟློག་པའི་ཐབས་ལ་བརྩོན་པར་བྱ་དགོས་པ་ཡིན་ནོ། ། དེ་རྣམས་ཀྱིས་སློབ་མ་སྟ་གོན་གྱི་ཆོས་འཁོར་དང་བཅས་པ་ལེགས་པར་གྲུབ་ཟིན་ནས་དངོས་གཞི་སང་ཉིན་སྐབས་སུ་ཇི་ལྟར་བབ་པ་ལ་འབྱུང་བས། དེ་ལ་མཛད་པར་ཞུ། བསོད་ནམས་འདི་ཡིས་སོགས་བརྗོད་ནས། སློབ་མ་རྣམས་རང་གནས་སུ་བཏང་། དཔོན་སློབ་རྣམས་ཀྱི་ཚོགས་བྱིན་གྱིས་རླབས་ལ། ཕུད་དབུལ་ནས་ལོངས་སྤྱད། ཚོགས་ཐ་མ་དང་། ལྷག་མ་བསྟན་མ་སྐྱོང་བ་རྣམས་ནུབ་ཐ་མ་ཁོ་ནའི་ཆོ་གའོ། ། ཚོགས་ལྷག་རྣམས་བསྡུས་པ་ལོགས་ཤིག་ཏུ་བསགས།
དེ་ནས། དཀྱིལ་འཁོར་གྱི་མཆོད་པ་རྣམས་ཁ་གསོས་ལ། བྱིན་རླབས་བསྡུས་པ་གོང་བཞིན་དང་། སྒེག་ཕྲེང་སོགས་ཀྱིས་ཕྱི་མཆོད། རང་བྱུང་སོགས་ཀྱིས་ནང་མཆོད། ཧཱུྃ་བདེ་གཤེགས་མཉམ་ཉིད་སོགས་ཀྱིས་བསྟོད་པའི་མཆོད་པ་རྣམས་སྒྲུབ་ཐབས་ལྟར་བྱས་ནས། ཡེ་ཤེས་ལྔ་ལྡན་གྱིས་དངོས་གྲུབ་བླངས། ཡི་གེ་བརྒྱ་པས་ལྷག་ཆད་ཁ་བསྐང་། མ་འབྱོར་བ་དང་སོགས་ཀྱིས་ནོངས་པ་བཟོད་པར་གསོལ་ལ། རྡོ་རྗེ་གཙུག་ཏོར་གྱི་ཕྱག་རྒྱ་དང་།
ཧཱུྃ་བཛྲོཏྟིཥྛ་སྟ་གོན་གྱི་དཀྱིལ་འཁོར་པ་རྣམས་སང་སྤྱན་མ་དྲངས་ཀྱི་བར་ལ། ནམ་མཁར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། སྒེག་ཕྲེང་སོགས་གོང་བཞིན། མཆོད་བསྟོད་བྱས་ནས་མདུན་གྱི་གཏོར་མགྲོན་རྣམས་གཤེགས་གསོལ་དང་བརྟན་བཞུགས་སྐབས་ཐོབ་དང་བསྟུན་པར་བྱ། དེ་ནས་བཀའ་བཞིན་བསྒྲུབ་པའི་སོགས་སྔགས་དང་བཅས་པས་ལུས་བསྲུང་། རང་གཙོ་བོ་ཡབ་ཡུམ་དུ་སོགས་བརྗོད་གནས་གསུམ་བསྲུང་ལ། བསྔོ་བ་སྨོན་ལམ་བཀྲ་ཤིས་སོགས་བྱའོ།། །། གཉིས་པ་དངོས་གཞི་ལ་དཀྱིལ་འཁོར་བསྒྲུབ་པ་དང་། དབང་བསྐུར་བ་གཉིས་ཀྱིས། དང་པོ་ནི།
སྟ་གོན་གྱི་མཎྜལ་བསལ་བའི་སར། འདིའི་བྲིས་སྐུ་རབ་གནས་ཅན་ཞལ་གང་དུ་ཕྱོགས་པའམ་གནས་ཁང་གི་སྐབས་ཐོབ་དང་བསྟུན་ནས་དགྲམ། དེའི་མཐར་སྤྱི་མཆོད། སྒོས་མཆོད་རྣམས་སྟ་གོན་ལས་མི་ཉུང་བ་སྒོར་མཆོད། ཡི་དམ་ཆོས་སྐྱོང་སོགས་ཀྱི་མཆོད་གཏོར། སྔོན་འགྲོ་གཏོར་མ་རྣམས་སྟ་གོན་བཞིན་དང་། ཕྱི་རོལ་པའི་མཆོད་གཏོར། སློབ་མཉམ་ལ་བསྐུར་བའི་ཕྱིར། གདོང་གཡོག མེ་ཏོག་ཕྲེང་བ།
དབུ་རྒྱན། རྡོ་རྗེ་དྲིལ་བུ་རྣམས་སློབ་མ་དུ་ཡོད་ཀྱི་གྲངས་དང་མཉམ་པ། ཐུན་མོང་དུ། དུང་ཆོས་སུ་རྣམ་རྒྱལ་བུམ་པའི་ཆུ་དང་། ནང་མཆོད་ནས་བདུད་རྩི་ཅུང་ཟད་བསྲེས་ནས་བླུག་པའི་མནའ་ཆུ། གུ་གུལ་ནག་པོ། ཡུངས་དཀར། སྟེགས་ཇི་ལྟར་རུང་བའི་སྟེང་དུ། རིགས་ལྔ་སོགས་ལ་དགོས་པའི་མཆོད་པ་ལྔའི་ལྷ་བཤོས་རྒྱབ་དང་། དཀར་མེ་མདུན་དུ་དྲུག་ཚར་རེ།
དེ་གཉིས་ཀྱི་བར་དུ་མེ་ཏོག བདུག་སྤོས། དྲི་ཆབ་གསུམ་བཤམས་ལ། མཆོད་པ་རེ་ཚར་བ་དང་མེ་ཏོག་སོགས་ཀྱི་ཁ་གསོས་མཛད། གསེར་ལ་སོགས་པའི་མིག་ཐུར། མེ་ལོང་། མདའ་གཞུ། འབུད་དུང་། རྒྱུད་ཀྱི་པོ་ཏི་འཁོར་ལོ་གསང་དབང་གི་རྫས་ནང་མཆོད་ནས་ཡིན། སྣམ་སྦྱར་རྣམས་ཕྱག་ལེན་བཞིན་བཤམས་ལ།
སློབ་དཔོན་གྲོགས་དང་བཅས་པ་གྲལ་ལ་འཁོད་ནས། སྔོན་འགྲོ་གཏོར་མ་དང་། མཆོད་པ་བྱིན་རླབས། རྔ་བྱིན་དབབ་རྣམས་གོང་བཞིན་བྱ། དེ་ནས་སྐྱབས་འགྲོ་ནས་བཟུང་སྟེ། ལྷ་བསྐྱེད་པའི་ཚེ། རྒྱུའི་ཏིང་ངེ་འཛིན་གྱི་ཧཱུྃ་སྔོན་པོ་དེ་དཀྱིལ་འཁོར་གྱི་དབུས་ཀྱི་གདན་གྱི་སྟེང་དུ་བབས་པ་ལས་སྥ་ར་ཎ་ཕཊ་སོགས་ནས། རུ་ལུ་བརྗོད་པའི་བར་བྱས་ལ། དབུས་སུ་བདག་ཉིད་ཁྲོ་བོའི་རྒྱལ། སོགས་ཀྱིས་བདག་མདུན་ཐ་མི་དད་ཆེན་པོའི་ཚུལ་གྱིས་བཟླས་ལ་བསྡུ་བའི་བར་སྒྲུབ་ཐབས་བཞིན་ཉམས་སུ་བླངས་ལ།
རང་ཉིད་དཀྱིལ་འཁོར་གྱི་གཙོ་བོ་ལས་བྱེ་བའི་གཙོ་བོ་གཉིས་པར་གྱུར། ཞེས་བརྗོད་ཅིང་བསམ། དེ་ནས་བསྒྲུབ་ཁང་གི་ཕྱི་རོལ་དུ་སྟེགས་ཇི་ལྟར་རིགས་པ་ལ། དབུས་སུ་ཟླུམ་གཏོར་གཅིག དེའི་མཐར་ཆུ་གཉིས་སྔོན་འགྲོའི་ཉེར་སྤྱོད་ལྔ་སྒོར་མཆོད་སོགས་དགོས་པའི་ཡོ་བྱད་རྣམས་ཕྱག་ལེན་བཞིན་བཤམས་ལ་གཏོར་མ་ཆུས་སྦྱངས། འཁྱིལ་པས་བསངས། སྭ་བྷཱ་ཝས་སྦྱངས་ཏེ། སྟོང་པའི་ངང་ལས་མཆོད་པ་དང་གཏོར་མ་རྣམས་ཟག་པ་མེད་པའི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ལན་གསུམ་བརྗོད་ལ། རྡོ་རྗེ་དྲིལ་བུ་འཛིན་པས།
ངག་ཏུ། རང་གི་སྙིང་ཁ་ནས་འོད་ཟེར་འཕྲོས་པས་ཕྱོགས་སྐྱོང་འཁོར་དང་བཅས་པ་བཛྲ་ས་མཱ་ཛཿ ཕྱོགས་སྐྱོང་འཇིག་རྟེན་སྐྱོང་བ་དབང་དང་ལྡན། ། སྙིང་རྗེ་ཐབས་མཁས་ཐུགས་དམ་དཀྱིལ་པོ་ཆེ། ། ལྷ་དང་དྲང་སྲོང་ཡི་དྭགས་སྲིན་པོ་ཀླུ། ། རིག་འཛིན་རྒྱལ་པོ་དང་ནི་གནོད་སྦྱིན་དག ། དེ་དག་སོ་སོའི་དབང་པོའི་སྐུར་སྟོན་ཅིང་། ། ཕྱོགས་སྐྱོང་འཇིག་རྟེན་སྐྱོང་བ་བཞུགས་སུ་གསོལ། ། བསྟན་པ་རྒྱས་པའི་སླད་དུ་སྤྱན་འདྲེན་གྱི། ། འགྲོ་བའི་དོན་དུ་མཆོད་ཀྱི་གཤེགས་སུ་གསོལ། །
ཨོཾ་ད་ཤ་དིཀ་ལོ་ཀ་པཱ་ལ་ས་པ་རི་ཝཱ་ར་ཨེ་ཧྱེ་ཧི་ས་མཱ་ཛཿཞེས་པས་སྤྱན་དྲངས། པདྨ་ཀ་མ་ལ་ཡ་སཏྭཾ་གྱིས་གདན་དབུལ། ཨོཾ་ཨིནྡྲ་ཞེས་པ་ནས་ས་པ་རི་ཝཱ་རའི་བར་འོག་ནས་འབྱུང་བ་བཞིན་གྱི་མཇུག་ལས་ས་མ་ཡ་སཏྭཾ་དང་རྡོ་རྗེ་རྩེ་ལྔ་པའི་ཕྱག་རྒྱས་དམ་ལ་བཞག ཡང་ཨིནྡྲ་སོགས་ཀྱི་རྗེས་ལ་སོ་སོའི་ཕྱག་རྒྱ་དང་བཅས་པས། ཨརྒྷཾ། པཱ་དྱཾ། པུཥྤཾ། དྷུ་པཾ། ཨཱ་ལོ་ཀཾ གནྡྷཾ་སྭཱ་ཧཱ་ཞེས་པས་མཆོད་ལ།
ཚིགས་བཅད་རེ་རེའི་མཇུག་ཏུ་དྲིལ་བུ་གསིལ་ཞིང་། དབང་པོ་རྡོ་རྗེ་འཆང་བའི་ལྷ། ། ལྷ་ཡི་རྒྱལ་པོ་གདོན་གྱི་བདག ། ཤར་ཕྱོགས་གདོན་གྱི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། མེ་དེ་བསྲེག་བྱ་ཟ་བའི་ལྷ། ། དྲང་སྲོང་རྒྱལ་པོ༞ ཤར་ལྷོ་མེ་ལྷའི་ཚོགས༞ མཆོད་ཅིང༞ གཤིན་རྗེ་བེ་ཅོན་འཆང་བའི་ལྷ། ། མ་མོའི་རྒྱལ་པོ༞ ལྷོ་ཕྱོགས༞ མཆོད་ཅིང༞ བདེན་དང་བྲལ་བ་ལེགས་ལྡན་ལྷ། ། སྲིན་པོའི་རྒྱལ་པོ༞ ལྷོ་ནུབ༞ མཆོད་ཅིང༞ ཞགས་པ་ཐོགས་པ་ཆུ་ཡི་ལྷ། ། ཀླུ་ཡི་རྒྱལ་པོ༞ ནུབ་ཕྱོགས༞ མཆོད་ཅིང༞ རླུང་དེ་སྲོག་ཀྱང་འཛིན་པའི་ལྷ། །
རིགས་འཛིན་རྒྱལ་པོ༞ ནུབ་བྱང༞ མཆོད་ཅིང༞ གནོད་སྦྱིན་ལག་ན་དབྱུག་ཐོ་ཐོགས། ། ནོར་སྐྱོང་རྒྱལ་པོ༞ བྱང་ཕྱོགས༞ མཆོད་ཅིང༞ དབང་དང་ལྡན་པ་འདྲེན་པའི་ལྷ། ། འབྱུང་པོའི་རྒྱལ་པོ༞ བྱང་ཤར༞ མཆོད་ཅིང༞ སྟེང་གི་ཚངས་པ་ཆེན་པོ་དང་། ། ཉི་མ་ཟླ་བ་གཟའ་ཆེན་པོ། ། གཟའ་དང་རྒྱུ་སྐར་བཅས་པ་ལ། ། མཆོད་ཅིང༞ འོག་གི་ཀླུ་དེ་ས་ཡི་བདག ། ས་འཛིན་ལག་པ་ཆེན་པོ་དང་། ། དམ་ཚིག་ཤེས་པའི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། ཞེས་པས་བསྟོད་ལ།
ལག་གཉིས་ནམ་མཁའ་མཛོད་ཀྱི་ཕྱག་རྒྱ་དང་། ཨོཾ་ཨིནྡྲ་ཡ། ཨགྣ་ཡེ། ཡ་མཱ་ཡ། ནཻ་རི་ཏ་ཡེ། ཝ་རུ་ཎཱ་ཡ། བཱ་ཡ་ཝེ། ཀུ་བྷེ་རཱ་ཡ། ཨཱི་ཤྭ་རཱ་ཡ། ཨུདྡྷཾ་བྲཧྨཱ་ཡ།
སཱུརྻ་གྲ་ཧ། ཨ་དྷི་པ་ཏ་ཡེ། ཙནྡྲ་ནཀྵ་ཏྲ། ཨ་དྷི་པ་ཏ་ཡེ། ཨ་དྷྭ་པྲྀ་ཐི་ཝཱི་བྷྱཿ ཨ་སུ་རེ་བྷྱཿ ནཱ་གེ་བྷྱཿས་པ་རི་ཝཱ་ར་ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལྱཱ་དི་སྭཱཧཱ། ལན་གསུམ་གྱི་དབུལ་ལ། གཡས་རྡོ་རྗེ་སྙིང་ཁ་དང་།
གཡོན་དྲིལ་བུ་གསིལ་ཞིང་། ཤར་ཕྱོགས་རྡོ་རྗེ་ཅན་གྱི་ལྷ་ཚོགས་འཁོར་དང་བཅས། ། གཏོར་མ་ཕུལ་བ་འདི་དག་བཞེས་སུ་གསོལ། ། མེ་དང་གཤིན་རྗེ་བདེན་བྲལ་སྲིན་པོ་དང་། ། ཆུ་བདག་རླུང་བདག་ནོར་གྱི་བདག་པོ་དང་། ། དབང་ལྡན་ལྷ་སྟེ་འབྱུང་པོའི་བདག་པོ་དང་། ། སྟེང་གི་ཉི་ཟླ་ཚངས་པ་ཆེན་པོ་དང་། ། ལྷ་རྣམས་ཀུན་དང་གང་དག་ས་སྟེང་ཀླུ། ། རི་ཡི་ལྷ་དང་གཙང་མའི་ཚོགས་བཅས་ལ། ། སྭ་སྭ་སོ་སོར་གཏོར་མ་ཕུལ་བ་འདི། །
རབ་ཏུ་དགེས་ཤིང་ཡིད་ཀྱིས་བཞེས་ནས་སུ། ། རང་རང་ཕྱོགས་སུ་ལེགས་པར་བསྣམས་ནས་ཀྱང་། ། རང་གི་བུ་སྨད་མཛའ་བཤེས་གཉེན་འདུན་བཅས། ། ནང་མི་དམག་དང་དཔུང་བཅས་ཐབས་གཅིག་ཏུ། ། ཕྲེང་བ་མེ་ཏོག་དྲི་དང་བདུག་པར་བཅས། ། བསྟོད་དང་གཏོར་མ་མར་མེ་གུས་འབུལ་གྱི། ། འདི་དག་གསོལ་ཞིང་ལེགས་པར་བསྣམས་ནས་ཀྱང་། ། བདག་གི་ལས་ཀྱི་འབྲས་བུ་མཆིས་པར་མཛོད། ། ཆོས་རྣམས་ཐམས་ཅད་རྒྱུ་ལས་བྱུང་། ། རྒྱུ་དེ་དེ་བཞིན་གཤེགས་པས་གསུངས། །
དེ་ལ་འགོག་པ་གང་ཡིན་པ། ། དགེ་སྦྱོང་ཆེན་པོས་འདི་སྐད་གསུངས། ། སྡིག་པ་ཅི་ཡང་མི་བྱ་ཞིང་། ། དགེ་བ་ཕུན་སུམ་ཚོགས་པར་སྤྱད། ། རང་གི་སེམས་ནི་ཡོངས་སུ་འདུལ། ། འདི་ནི་སངས་རྒྱས་བསྟན་པ་ཡིན། ། ལུས་ཀྱི་སྡོམ་པ་ལེགས་པ་སྟེ། ། ངག་གི་སྡོམ་པ་ལེགས་པ་ཡིན། ། ཡིད་ཀྱི་སྡོམ་པ་ལེགས་པ་སྟེ། ། ཐམས་ཅད་དུ་ནི་སྡོམ་པ་ལེགས། །
ཐམས་ཅད་བསྲུང་བའི་དགེ་སློང་དག ། སྡུག་བསྔལ་ཀུན་ལས་དེ་གྲོལ་ལོ། ། ཆོས་རྣམས་གཟུགས་བརྙན་ལྟ་བུ་སྟེ། ། གསལ་ཞིང་དག་ལ་རྙོག་པ་མེད། ། བཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་འབྱུང་། ། ངོ་བོ་ཉིད་མེད་གནས་མེད་པ། ། དེ་ལྟར་ཆོས་རྣམས་ཤེས་གྱིས་ལ། ། སེམས་ཅན་དོན་ནི་མཉམ་མེད་བྱོས། ། འོན་ཀྱང་སྐྱོབ་པའི་སྲས་སུ་སྐྱེ། །
མཆོད་སྦྱིན་གཏོར་མ་འདི་བསྣོམས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང་། ། དཔལ་དང་གྲགས་དང་སྐལ་བ་བཟང་། ། ལོངས་སྤྱོད་རྒྱ་ཆེན་ཀུན་ཐོབ་ཅིང་། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་བསྲུངས། ། དངོས་གྲུབ་ཀུན་གྱི་སྟོང་གྲོགས་མཛོད། ། དུས་མིན་འཆི་དང་ནད་རྣམས་དང་། །
གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང་། ། འབྲུ་རྣམས་འཕེལ་ཞིང་ཆོས་འཕེལ་བ། ། དགེ་ལེགས་ཐམས་ཅད་འབྱུང་བ་དང་། ། ཡིད་ལ་འདོད་པ་ཀུན་འགྲུབ་ཤོག ། ཅེས་དང་། དཔལ་ལྡན་བླ་མ་སོགས་ནས་དངོས་གྲུབ་སྒྲུབ་པའི་སྟོང་གྲོགས་མཛོད་ཀྱི་བར་སྔོན་འགྲོ་གཏོར་མ་བཞིན་བརྗོད་ཅིང་ཕྲིན་ལས་བཅོལ། དེའི་བར་ལ་སྒྲུབ་གཡོག་པས་ཞལ་ཟས་ནས་རིམ་པ་བཞིན་བསྡུས་ཏེ་གཏོར་མར་བླུག
མཆོད་ཡོན་གཏོར་མ་ལ་བསྐོར་ནས་གང་དུ་བསྐྱལ་བའི་ས་ཕྱོགས་ལ་གཏོར། ཡི་གེ་བརྒྱ་པ་ལན་གསུམ་དང་། མ་འབྱོར་བ་སོགས་ཀྱིས་ནོངས་པ་བཟོད་པར་གསོལ། བཛྲ་མུཿ ཕྱོགས་སྐྱོང་བ་ཁྱེད་རྣམས་སྒྲུབ་ཁང་གི་ཕྱོགས་བཅུར་འཁོད་ནས་བར་ཆད་ཐམས་ཅད་བསྲུང་བའི་ལས་མཛད། ཨོཾ་ཨཱཿཧཱུྃ་བརྗོད་ཅིང་བདུད་རྩིས་དཔོན་སློབ་གཉིས་ཀའི་གནས་གསུམ་དུ་རེག་ཅིང་བསྲུང་། སརྦ་བི་གྷྣཱན་གཙྪ་ཞེས་དང་། སློབ་དཔོན་གྱི་རྡོ་རྗེ་གསོར་དྲིལ་བུ་དྲག་མྱུར་དཀྲོལ། རུ་ལུ་བརྗོད། གཞན་རྣམས་ཀྱིས་རོལ་མོའི་སྒྲ་དང་བཅས་པས་བགེགས་བསྐྲད།
གཏོར་མ་ས་གཙང་སར་བསྐྱལ། ནང་དུ་སླེབ་པ་དང་། སློབ་དཔོན་གྱིས་ཡིག་བརྒྱ་བརྗོད་ཅིང་གཡས་རྡོ་རྗེ་ཐུགས་ཁ་དང་། གཡོན་དྲིལ་བུ་བཅད་གཏུབ་དུ་དཀྲོལ་ཞིང་། དཀྱིལ་འཁོར་ལ་ལན་གསུམ་བསྐོར་ནས་ཤར་ཕྱོགས་སུ་འགྲེང་སྟེ། མ་འབྱོར་བ་དང་སོགས་ནས་ལྷག་ཆད་ཁ་བསྐང་བར་མཛད་དུ་གསོལ། ཞེས་པའི་བར་གྱི་དང་འདྲའོ། ། གཉིས་པ་དབང་བསྐུར་བ་ལ་ཡང་། སློབ་དཔོན་བདག་ཉིད་འཇུག་ཅིང་དབང་བླང་བ་དང་། སློབ་མ་འཇུག་ཅིང་དབང་བསྐུར་བ་གཉིས་ཀྱི།
དང་པོ་ནི། སློབ་དཔོན་གྱི་མདུན་དུ་མཎྜལ་སོགས་དགོས་པའི་ཡོ་བྱད་འདུས་བྱས་ལ། དཀྱིལ་འཁོར་གྱི་གཙོ་བོ་རང་གིས་དབང་བསྐུར་པའི་སློབ་དཔོན་དུ་མོས་ལ། ལས་ཀྱི་བུམ་པའི་ཆུ་འཐུང་ཞིང་། ཇི་ལྟར་བལྟམས་པ་སོགས་ཀྱི་ཁྲུས་བྱས་ནས། འཇུག་པའི་ཡོན་དུ་མཎྜལ་ཕུལ་ཞིང་གསོལ་བ་བཏབ་པ་སོགས་ཕལ་ཆེར་འོག་ནས་འབྱུང་བ་བཞིན་ཐམས་ཅད་རྫོགས་པར་བྱ་ཞིང་། ཅུང་ཟད་མི་འདྲ་བའི་ཁྱད་པར་ནི། ལས་ཀྱི་བྱ་བ་ཐམས་ཅད་གཙོ་བོའི་ཐུགས་ཁ་ནས་སྤྲུལ་པའི་ཧེ་རུ་ཀ་ཞལ་གཅིག་ཕྱག་གཉིས་པ་ཞིག་གིས་མཛད་པར་བསྒོམ། མཎྜལ་འབུལ་དུས། དང་པོ་དང་།
ཐ་མ་ལ་ཚིག་རྒྱས་པ་བརྗོད་ཅིང་། གཞན་རྣམས་ལ་མཎྜལ་གླིང་བཞི་རི་རབ་ཉི་ཟླ་ཟུང་གཅིག་ལྷ་མིའི་དཔལ་འབྱོར་སོགས་ཀྱིས་དབུལ། དབང་རྫས་རྡོར་དྲིལ། དབུ་རྒྱན། བུམ་པ་ཙམ་མ་གཏོགས། གཞན་རྣམས་རང་ཚིག་གི་དོན་དགོས་པ་ཡིད་ཀྱིས་བསམས་པར་བྱའོ། ། དེ་ནས་བསྲུང་བའི་གཏོར་མ་འབུལ་དགོས་རྣམས་རང་རང་གི་ཕྱག་ལེན་བཞིན་སྐབས་འདིར་འབུལ་ལོ། ། གཉིས་པ་སློབ་མ་གཞུག་ཅིང་དབང་བསྐུར་བ་ལ། འཇུག་པ་དང་། དབང་དངོས།
དང་པོ་ལ་ཕྱི་ནང་གཉིས་ཀྱི་དང་པོ་ནི། སློབ་མ་རྣམས་ཁྲུས་བྱས་ཕྱག་རྒྱ་དང་ཡོན་ཕུལ་ནས། སྟ་གོན་གྱི་གྲལ་རིམ་ནང་འཁོད་པས། ལས་ཀྱི་རྡོ་རྗེས་མེ་ཏོག་བཀྲམ་བསྡུ་ཚར་བ་དང་། སློབ་དཔོན་གྱིས་འདི་སྐད་ཅེས་བརྗོད་དེ། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པ་རྫོགས་པའི་སངས་རྒྱས་རྡོ་རྗེ་འཆང་ཆེན་པོའི་གོ་འཕང་ཐོབ་པར་བྱ། དེའི་ཆེད་དུ་ཟབ་པ་ལས་ཀྱང་ཆེས་ཤིན་ཏུ་ཟབ་པའི་དབང་བསྐུར་བ་གསན་ལ་དོན་ཚུལ་བཞིན་དུ་ཉམས་སུ་བླང་བར་བགྱིའོ་སྙམ་པའི་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་དང་། ཆོས་གསན་པའི་ཀུན་ཏུ་སྤྱོད་པ་ཡང་། སྐྱེ་རབས་ལས། རབ་ཏུ་དམའ་བའི་སྟན་ལ་འདུག །
དུལ་བའི་དཔལ་ནི་ཉེ་བར་བཞག ། དགའ་དང་ལྡན་པའི་མིག་གིས་བལྟ། ། ཚིག་གི་བདུད་རྩིའི་འཐུང་བ་བཞིན། ། རིམ་གྲོ་བསྐྱེད་དེ་ཆོས་ཉོན་ཅིག ། ཅེས་བྱ་བ་ལ་སོགས་པ། ཐེག་པ་ཆེན་པོའི་གཞུང་ལུགས་དྲི་མ་མེད་པ་རྣམས་ནས་ཇི་ལྟར་འབྱུང་བ་བཞིན་གསལ་བཏབ་ནས་གསན་པར་ཞུ། དེ་ལ་ཡང་དག་པར་རྫོགས་པའི་སངས་རྒྱས་རྣམས་ཀྱི་གསུངས་པའི་ལམ་རྣམས་ཀྱི་ནང་ནས་ཤིན་ཏུ་ཟབ་པ་གསང་སྔགས་རྡོ་རྗེ་ཐེག་པའི་ལམ་ཡིན་ཞིང་། དེ་ལ་གསང་སྔགས་སྔ་འགྱུར་དང་། ཕྱི་འགྱུར་ཙམ་གྱི་དབང་དུ་བྱས་ན་འདི་སྔ་འགྱུར་རྙིང་མའི་ལུགས་ཡིན་ལ། རྙིང་མ་འདི་ཉིད་ལ་ལམ་སྲོལ་བགྲང་བ་ལས་འདས་པ་ཞིག་ཡོད་ནའང་།
ད་ལན་སྐབས་སུ་བབ་པ། དཔལ་ཆེན་ཁྲག་འཐུང་གི་རྒྱལ་པོ་ཧེ་རུ་ཀ་ལྷ་དགུའི་དཀྱིལ་འཁོར་དུ་དབང་བསྐུར་བ་ཡིན་ཞིང་། སྤྱིར་གྱིས་གསང་སྔགས་རྡོ་རྗེ་ཐེག་པའི་ལམ་ཐམས་ཅད་སྨིན་གྲོལ་གཉིས་སུ་འདུས་ཏེ། རྡོ་རྗེ་རྩེ་མོ་ལས། སྨིན་པ་དང་ནི་གྲོལ་བའི་ལམ། ། སངས་རྒྱས་བྱང་ཆུབ་བསྟན་པའི་མཆོག ། ཅེས་དང་། ཆོས་རྗེ་ས་སྐྱ་པཎྜི་ཏས་ཀྱང་། རྡོ་རྗེ་ཐེག་པའི་སྒོར་ཞུགས་ནས། ། མྱུར་དུ་སངས་རྒྱས་ཐོབ་འདོད་ན། །
སྨིན་གྲོལ་གཉིས་ལ་འབད་པར་བྱ། ། ཞེས་གསུངས་པས་སྨིན་གྲོལ་གཉིས་སུ་འདུས་ཤིང་། དེ་ལ་ཐོག་མར་སྨིན་བྱེད་ཀྱི་དབང་བསྐུར་བ་སྔོན་དུ་འགྲོ་དགོས། དེ་ལ་ཡང་རྒྱུད་སྡེ་བཞི་པོ་རེ་རེ་ནས་དབང་གི་བབས་མི་འདྲ་བ་རེ་གསུངས་པ་ལས། རྣལ་འབྱོར་བླ་ན་མེད་པའི་སྐབས་སུ་སྨིན་བྱེད་དབང་བཞི་དང་། གྲོལ་བྱེད་ཀྱི་ལམ་རིམ་པ་གཉིས་གཙོ་བོར་གྱུར་པ་ལ་དགོངས་ནས། ཆོས་རྗེ་ས་སྐྱ་པཎྜི་ཏས། དབང་བཞི་དང་ནི་རིམ་པ་གཉིས། ། རྣལ་འབྱོར་ཆེན་པོའི་ཁྱད་ཆོས་ཡིན། ། ཞེས་གསུངས་ཤིང་།
སྤྱིར་དབང་བསྐུར་བའི་ཕན་ཡོན་ནི། འགྲེལ་ཆེན་སྒྲོན་གསལ་ལས། དངོས་གྲུབ་ཐམས་ཅད་ནི་དཀྱིལ་འཁོར་དུ་དབང་བསྐུར་བ་ཉིད་ལས་འབྱུང་བར་འགྱུར་རོ། ། ཞེས་གསུང་ཞིང་། ཆོས་རྗེ་ས་པཎ་གྱིས་ཀྱང་། དེས་ནས་གང་ཟག་དབང་པོ་རབ། ། དབང་བསྐུར་ཉིད་ཀྱིས་གྲོལ་བར་གསུངས། ། དབང་གིས་གྲོལ་བར་མ་ནུས་པའི། ། གང་ཟག་གཞན་ལ་བསྒོམ་དགོས་སོ། ། ཞེས་གསུངས་པས།
གང་ཟག་དབང་པོ་ཡང་རབ་ཨིནྡྲ་བྷུ་ཏི་ལྟ་བུ་རྣམས། དབང་རྗེས་དེ་མ་ཐག་པར་གྲོལ་བར་འགྱུར་བ་དང་། ཕྱག་ཆེན་ཐིག་ལེ་ལས། དང་པོར་རེ་ཤིག་སློབ་མ་ལ། ། དབང་རྣམས་ལན་གཅིག་བསྐུར་བ་ཡིས། ། དེ་ཚེ་གསང་ཆེན་བཤད་པ་ཡི། ། ངེས་པར་སྣོད་དུ་འགྱུར་བ་འོ། ། ཞེས་དབང་གི་གྲོལ་བར་མ་ནུས་པའི་གང་ཟག་རྣམས་ལ་གྲོལ་བྱེད་ཀྱི་ལམ་བསྒོམ་པའི་སྣོད་དུ་རུང་བར་བྱེད་པའི་ཐབས་ཀྱང་དབང་ཉིད་ཡིན་པར་གསུངས་པས་ན་དབང་ཉིད་རྡོ་རྗེ་ཐེག་པའི་ལམ་གྱི་རྩ་བར་གྲུབ་པའི་ཕྱིར་དང་། གཞན་ཡང་ཕྱག་ཆེན་ཐེག་ལེ་ལས། ཇི་ལྟར་དུག་ལ་རབ་སྔགས་ཀྱིས། །
དག་པར་བྱས་ན་བདུད་རྩིར་འགྱུར། ། དེ་བཞིན་སློབ་མ་དབང་སོགས་ཀྱིས། ། ལུས་ནི་དྲི་མ་མེད་པར་འགྱུར། ། ཞེས་དབང་བསྐུར་བས་སྡིག་སྒྲིབ་ཐམས་ཅད་འདག་པར་བཤད་ཅིང་། ཡེ་ཤེས་ཐིག་ལེ་ལས། དབང་བསྐུར་གྱིས་ནི་འཁོར་ལོ་སྒྱུར། ། ཐེ་ཚོམ་མེད་པ་བྱེད་པར་འགྱུར། ། ཞེས་གནས་སྐབས་ཀྱི་འབྲས་བུ་རིག་པ་འཛིན་པ་དང་། འཁོར་ལོ་སྒྱུར་བ་ལ་སོགས་པ་དམན་པ་དང་། འབྲིང་གི་དངོས་གྲུབ་ཐམས་ཅད་ཀྱང་དབང་ཉིད་ལས་འགྲུབ་པས་ན།
ཡོན་ཏན་ཐམས་ཅད་ཀྱི་འབྱུང་ཁུངས་སུ་གྱུར་པ་དབང་ཉིད་ཡིན་ནོ། ། དེས་ན་དེང་སང་གང་ཟག་རབ་འབྲིང་ཐམས་ཅད་སྨིན་བྱེད་ཀྱི་དཀྱིལ་འཁོར་ནི་རྒྱུད་སྡེ་རྣམ་པར་དག་པ་ནས་གསུངས་པའི་རྡུལ་ཚོན་ནམ་རས་བྲིས་ཉིད་ཡིན་ཏེ། ཆོས་རྗེ་ས་པཎ་གྱིས། དེང་སང་གང་ཟག་རབ་འབྲིང་ཀུན། ། རྡུལ་ཚོན་གྱི་ནི་དཀྱིལ་འཁོར་དུ། ། དབང་བསྐུར་བྱ་བར་གསུངས་མོད་ཀྱིས། ། གཞན་གྱི་སྨིན་བྱེད་རྒྱུད་ལས་བཀག ། ཅེས་གསུངས་པས། རྡུལ་ཚོན་དངོས་སུ་བསྟན་ཞིང་། ཞར་ལ་རྒྱུད་སྡེ་ནས་གསུངས་པའི་རས་བྲིས་མཚན་ཉིད་དང་ལྡན་པའི་དཀྱིལ་འཁོར་དུ་དབང་བཞི་ཡོངས་སུ་རྫོགས་པ་བསྐུར་དགོས་པ་ཡིན་གྱི།
དེ་མ་ཡིན་པའི་རྡོ་རྗེ་ཕག་མོའི་བྱིན་རླབས་ལ་སོགས་པས་སྨིན་བྱེད་ཀྱི་གོ་མི་ཆོད་དེ། ས་སྐྱ་པཎྜི་ཏས། གང་ཟག་རབ་འབྲིང་གསུམ་ཀ་ལ། ། ཕག་མོའི་བྱིན་རླབས་སྨིན་བྱེད་དུ། ། རྒྱུད་སྡེ་ཀུན་ལས་གསུངས་པ་མེད། ། ཅེས་དང་། རྗེ་བཙུན་རིན་པོ་ཆེས་ཀྱང་། བླ་མ་བརྒྱུད་པ་དང་ལྡན་རྒྱུད་དོན་རིག ། དམ་ཚིག་མཆོག་བསྲུང་མན་ངག་དུ་མས་བརྒྱན། ། སྙིང་རྗེས་རྒྱུད་བརླན་བསྟན་བཅོས་དུ་མ་ཤེས། །
དེ་ཡི་ཞབས་བསྟེན་གསོལ་བ་ལན་མང་བཏབ། ། དེ་ཡིས་གནང་ནས་དཀྱིལ་འཁོར་ཆེན་པོ་རུ། ། ཞུགས་ནས་དབང་བཞི་པོ་རྣམས་རྫོགས་པར་བླང་། ། བྱིན་རླབས་ཕྲ་མོ་ཙམ་གྱི་མ་ཡིན་ཏེ། ། སྔགས་ཀྱི་རྩ་བ་དབང་བསྐུར་ཡིན་པས་སོ། ། ཞེས་གསུང་། ཡང་ཆོས་རྗེ་ས་པཎ་གྱིས། སྨིན་པར་བྱེད་པའི་དབང་བསྐུར་ཡང་། ། བླ་མ་བརྒྱུད་པ་མ་ཉམས་ཤིང་། ། ཆོ་ག་འཁྲུགས་པར་མ་གྱུར་པ། །
ཕྱི་ནང་རྟེན་འབྲེལ་བསྒྲིག་མཁྱེན་ཅིང་། ། སྐུ་བཞིའི་ས་བོན་ཐེབས་ནུས་པ། ། སངས་རྒྱས་གསུང་བཞིན་མཛད་པ་ཡི། ། བླ་མ་བཙལ་ལ་དབང་བཞི་བླངས། ། དེ་ཡིས་སྡོམ་པ་གསུམ་ལྡན་འགྱུར། ། ཞེས་དང་། དེས་ན་སྙིང་གཏམ་འདི་ལྟར་ཡིན། དབང་བསྐུར་ཆོས་སྒོ་ཙམ་མ་ཡིན། ། གསང་སྔགས་རྟེན་འབྲེལ་ལམ་བྱེད་པས། ། རྟེན་འབྲེལ་བསྒྲིག་པའི་གདམས་ངག་ཡིན། །
ཕུང་པོ་ཁམས་དང་སྐྱེ་མཆེད་ལ། ། སངས་རྒྱས་ས་བོན་བཏབ་ནས་ནི། ། ཚེ་འདིར་སངས་རྒྱས་བྱེད་པ་ཡི། ། ཐབས་ལ་དབང་བསྐུར་ཞེས་སུ་བཏགས། ། ཞེས་དང་། རྡོ་རྗེ་ཐེག་པའི་སྒོར་ཞུགས་ནས། ། དབང་བསྐུར་ལས་གཞན་ཆོས་མེད་དོ། ། དེས་ན་ཐུབ་པས་རྒྱུད་སྡེ་ལས། ། དབང་བསྐུར་ཁོ་ན་བསྔགས་པ་དང་། ། མཁས་རྣམས་ཅི་ནས་དབང་བསྐུར་ལ།
གུས་པའི་རྒྱུ་མཚན་དེ་ལྟར་ཡིན། ། ཞེས་སོགས་སྨིན་བྱེད་ཀྱི་དབང་ཉིད་ཤིན་ཏུ་གལ་ཆེ་བར་གསུངས་པས་ན། དེ་ལྟ་བུའི་དབང་ལ་ནན་ཏན་དུ་བྱེད་དགོས་ཏེ། དབང་མ་ཐོབ་པར་གསང་སྔགས་ཟབ་མོའི་ལམ་རྣམས་ཉམས་སུ་བླང་ཀྱང་། ཕན་ཡོན་མེད་པའི་ཁར་ཉེས་དམིགས་ཆེན་པོ་སྐྱེད་པར་བྱེད་དེ། དུས་འཁོར་རྩ་རྒྱུད་ལས། དབང་བསྐུར་མེད་པར་རྒྱུད་འཆད་དང་། ། ཟབ་མོའི་དེ་ཉིད་སྒོམ་བྱེད་པ། ། དེ་དོན་ལེགས་པར་ཤེས་ན་ཡང་། ། དམྱལ་བར་འགྱུར་གྱིས་གྲོལ་བ་མིན། །
ཞེས་དང་། ཆོས་རྗེ་ས་པཎ་གྱིས། དབང་བསྐུར་མེད་ཀྱང་ལམ་ཟབ་མོ། ། བསྒོམ་ནས་སངས་རྒྱས་འགྲུབ་སྙམ་ན། ། དབང་བསྐུར་མེད་པར་ལམ་ཟབ་མོ། ། བསྒོམ་ན་ངན་འགྲོའི་རྒྱུ་རུ་གསུངས། ། ཞེས་དང་། ཕྱག་རྒྱ་ཆེན་པོ་ཐིག་ལེ་ལས། དབང་མ་བསྐུར་ལ་དངོས་གྲུབ་མེད། ། བྱེ་མ་བཙིར་ཡང་མར་མེད་བཞིན། །
གང་ཞིག་རྒྱུད་ལུང་ང་རྒྱལ་གྱིས། ། དབང་བསྐུར་མེད་པར་འཆད་བྱེད་པ། ། སློབ་དཔོན་སློབ་མ་ཤི་མ་ཐག ། དངོས་གྲུབ་ཐོབ་ཀྱང་དམྱལ་བར་སྐྱེ། ། དེ་བས་འབད་པ་ཐམས་ཅད་ཀྱིས། ། བླ་མ་ལ་ནི་དབང་ནོད་ཞུ། ། ཞེས་གསུངས་པས། དབང་གི་རྒྱུད་ཡོངས་སུ་སྨིན་པར། རྒྱུད་འཆད་པ་དང་། བསྐྱེད་རྫོགས་ཀྱི་ལམ་ཟབ་མོའི་དོན་རྣམས་བསྒོམས་ཀྱང་།
དངོས་གྲུབ་ཐོབ་པར་མི་འགྱུར་ཞིང་། བརྒྱ་ནང་ན་འཇིག་རྟེན་པའི་དངོས་གྲུབ་ཕྲ་མོ་རེ་ཙམ་ཐོབ་སྲིད་ནའང་། ཕྱི་མ་ངན་སོང་དུ་དཔོན་སློབ་གཉིས་ཀ་འགྲོ་བར་གསུངས་པ་དང་། ཡང་སྡོམ་གསུམ་ལས། དེ་བཞིན་དབང་བསྐུར་མ་ཐོབ་པ། ། དེ་ལ་རིག་འཛིན་སྡོམ་པ་མེད། ། སྡོམ་མེད་དེ་ཡིས་དགེ་སྤྱད་ཀྱང་། ། བར་མ་ཡིན་གྱི་གསང་སྔགས་ཀྱི། ། སྡོམ་པ་ལས་བྱུང་དགེ་བ་མིན། ། སྡོམ་པའི་དགེ་བ་མ་ཡིན་ན། །
གསང་སྔགས་ཐབས་ལམ་རབ་ཟབ་ཀྱང་། ། འཚང་མི་རྒྱ་བར་ཐུབ་པས་གསུངས། ། ཞེས་པ་ལ་སོགས་པ་བསམ་གྱིས་མི་ཁྱབ་པར་གསུངས་པས་ན། དབང་ལ་འབད་དགོས་ཏེ། ས་པཎ་གྱིས། དེས་ན་ཆོ་ག་གཞན་དག་ལ། ། འབད་པ་ཆེན་པོ་བྱེད་བཞིན་དུ། ། དབང་བསྐུར་ཆོ་ག་འདོར་བྱེད་པ། ། ཐབས་ལ་བསླུ་བའི་བདུད་ཡོད་ཅེས། ། གསུང་པ་འདིར་ཡང་དྲན་པར་བྱ། །
ཞེས་གསུངས་པས་ན། བློ་གྲོས་དང་ལྡན་པ་དག་དབང་ལ་ཤིན་ཏུ་གུས་པའི་སྒོ་ནས་འབད་རྩོལ་དྲག་པོ་བྱ་དགོས་སོ། ། འོ་ན་དབང་བསྐུར་ཐོབ་པའི་ཕན་ཡོན་ཇི་ལྟ་བུ་ཞིག་ཡོད་སྙམ་ན། གསང་བའི་མཛོད་ལས། དབང་བསྐུར་ཡང་དག་སྦྱིན་ལྡན་ན། ། སྐྱེ་ཞིང་སྐྱེ་བར་དབང་བསྐུར་འགྱུར། ། དེ་ཡིས་སྐྱེ་བ་བདུན་ན་ནི། ། མ་བསྒོམས་པར་ཡང་དངོས་གྲུབ་ཐོབ། ། ཅེས་གང་ཟག་མཆོག་མ་ཡིན་ཀྱང་། དབང་ཉིད་རྟག་ཏུ་གོམས་པར་བྱས་ན།
ལམ་གཞན་ལ་མ་ལྟོས་པར་སྐྱེ་བ་བདུན་ནས་མཆོག་གི་དངོས་གྲུབ་ཐོབ་པར་གསུངས་པ་དང་། སློབ་དཔོན་པདྨས་དམ་ཚིག་ལྔ་པ་ལས། གལ་ཏེ་ལྟུང་བ་མེད་གྱུར་ན། ། སྐྱེ་བ་བཅུ་དྲུག་དག་ན་འགྲུབ། ། ཅེས་དབང་ཐོབ་ནས་རྩ་ལྟུང་གིས་མ་གོས་ན་སྐྱེ་བ་བཅུ་དྲུག་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་འགྲུབ་པར་གསུངས་ཤིང་། ས་སྐྱ་པཎྜི་ཏ་ཆེན་པོས། དེས་ན་དབང་བསྐུར་ཐོབ་པ་དེ། ། བསྲུང་ཞིང་འཕེལ་བར་བྱེད་པ་ལ། ། བསྒོམ་པ་ཞེས་སུ་བཏགས་པ་ཡིན། ། ཞེས་གྲོལ་བྱེད་ཀྱི་ལམ་ཡང་།
དབང་དུས་སུ་ཐོབ་པའི་རྒྱུན་དེ་གོམས་པར་བྱེད་པའི་ཐབས་ཡིན་པར་གསུངས་པས་ན། དབང་བསྐུར་པ་ཉིད་སངས་རྒྱས་བསྒྲུབ་པའི་ལམ་གྱི་རྩ་བ་ཡིན་པས། རང་གཞན་གཉིས་ཀའི་དོན་ཐམས་ཅད་བདེ་བླག་ཏུ་བསྒྲུབ་པའི་ཐབས་ཟབ་མོ་མངོན་པར་དབང་བསྐུར་བ་སྒྲུབ་པར་བྱེད་པ་ལ། སྟ་གོན་དུ་གནས་པ་དང་། དངོས་གཞིར་གནས་པ་གཉིས་ལས། སྟ་གོན་གྱི་ཆོས་དགོས་པ་འཁོར་དང་བཅས་པ་ཁ་སང་གི་གནས་སྐབས་སུ་ལེགས་པར་གྲུབ་ཟིན། དངོས་གཞི་ལ་སློབ་དཔོན་གྱི་བྱ་བ་དང་། སློབ་མ་ལ་བྱ་བ་གཉིས་ལས། དང་པོ་སློབ་དཔོན་གྱི་བྱ་བ་ལ་དཀྱིལ་འཁོར་འདི་ཉིད་བདག་མདུན་ཐ་མི་དད་དུ་བསྐྱེད་ནས་སྒྲུབ་པའི་དཀྱིལ་འཁོར་སྤྱན་དྲངས་ཏེ། ཕྱི་ནང་གསང་གསུམ་དང་བསྟོད་པ།
འཛབ་རྣམས་ཀྱི་མཆོད་པས་མཆོད་ནས། རང་དཀྱིལ་འཁོར་གྱི་གཙོ་བོ་ལས་གཙོ་བོ་གཉིས་པར་བྱེ་ནས་ཕྱི་རོལ་དུ་འབྱུང་པོའི་ཚོགས་གཏོར་མས་ཚིམ་པརབྱས་ཏེ། སློབ་དཔོན་གྱིས་ནང་དུ་ལོག་ནས་སློབ་མ་ལ་དབང་ཇི་ཙམ་བསྐུར་བ་བདག་འཇུག་གི་ཚུལ་དུ་རྫོགས་པར་བླང་དགོས་པ་སོགས་སྔོན་དུ་སོང་ནས། ད་སློབ་མ་ལ་བྱ་བ་འཇུག་པ་དང་། དབང་དངོས་གཉིས་ལས། དང་པོ་འཇུག་པ་ལ་ཕྱི་ནང་གཉིས་ཀྱི་དང་པོ་ནི། སློབ་དཔོན་ལ་དཀྱིལ་འཁོར་གྱི་གཙོ་བོ་ཧེ་རུ་ཀ་དང་གཉིས་སུ་མེད་པར་མོས་ནས་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་ཞིག་འབུལ་བར་ཞུ། ཞེས་བརྗོད་ལ་འབུལ་དུ་གཞུག དེ་ལྟར་མཎྜལ་ཕུལ་ནས་གསོལ་བ་བཏབ་པ་འདིའི་རྗེས་ཟློས་ལན་གསུམ་གྱི་བར་དུ་མཛད་པར་ཞུ། སངས་རྒྱས་ཀུན་དངོས་བདེ་བའི་མཆོག །
མཁའ་འགྲོ་སྒྱུ་མའི་གར་མཛད་པ། ། བྱང་ཆུབ་སེམས་ཀྱི་རང་བཞིན་སྐུ། ། སློབ་དཔོན་ལ་ནི་ཕྱག་འཚལ་ལོ། ། སྐལ་བཟང་ལྷ་མོའི་ཚོགས་བཅས་པའི། ། དཀྱིལ་འཁོར་ལྷ་ཚོགས་རྣམས་ལ་འདུད། ། ཐར་པ་ཆེན་པོའི་གྲོང་མཆོག་ཏུ། ། མགོན་པོ་བདག་ནི་གཞུག་ཏུ་གསོལ། ། དེ་ལྟར་གསོལ་བ་བཏབ་ནས། རྒྱུད་དག་པར་བྱ་བའི་ཆེད་དུ་དམིགས་པ་འདི་བཞིན་དུ་མཛོད་སོགས་ཀྱི་དམིགས་པ་རྣམས་དང་། སངས་རྒྱས་ཆོས་དང་དགེ་འདུན་ལ། །
སོགས་དང་། བདེ་གཤེགས་རྒྱལ་བ་འཁོར་དང་བཅས། ། སོགས་ལན་གསུམ་རེ་སྟ་གོན་བཞིན་བརྗོད་དུ་གཞུག དེ་ལྟར་དམ་ཚིག་དང་སྡོམ་པ་རྣམས་བཟུང་བར་ཁས་བླངས་ནས། ཁྱེད་རང་རྣམས་སྔོན་ཆད་དཔལ་ཧེ་རུ་ཀ་ལྷ་དགུའི་དཀྱིལ་འཁོར་མ་མཐོང་བའམ། མཐོང་ཀྱང་བསྐྱར་ནས་འཇུག་པའི་མཚོན་བྱེད་དུ་རས་ཡུག་དམར་པོ་རེས་གདོང་བཅིངས་པའི་མོས་པ་མཛོད། ཨོཾ་ཙཀྵུ་བནྡྷ་ཝ་རཱ་མ་ན་ཡ་ཧཱུྃ་གིས་གདོང་བཅིང་། དཀྱིལ་འཁོར་གྱི་ལྷ་དང་མཇལ་བ་དེའི་ཚེ་ཕྱག་སྟོང་པར་མཇལ་དུ་མི་རུང་བས་ན་ཨུ་དུམ་ཝ་ར་ལ་སོགས་པའི་མེ་ཏོག་གི་ཕྲེང་བ་རེ་ཡང་བྱིན་པའི་མོས་པ་མཛོད།

ཨཱ་ཁཾ་བཱི་ར་ཧཱུྃ་གིས་མེ་ཏོག་ཕྲེང་བ་གཏད། དེ་ནས་སློབ་དཔོན་གྱི་ཐུགས་ཁ་ནས་ཁྲོ་བོ་བདུད་རྩི་འཁྱིལ་པའི་ཚོགས་དཔག་ཏུ་མེད་པ་སྤྲོས། ཁྱེད་རྣམས་ལ་དབང་བསྐུར་བ་ལ་བར་དུ་གཅོད་པར་བྱེད་པའི་བགེགས་དང་ལོག་པར་འདྲེན་པ་ཐམས་ཅད་རྒྱང་རིང་དུ་བསྐྲད་པའི་མོས་པ་མཛོད། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཧཱུྃ་ཚིནྡྷ་ཚིནྡྷ་ཧཱུྃ་ཕཊ། ཅེས་དང་། ལས་བུམ་གྱི་ཆུ་ཀུ་ཤས་གཏོར་ལ་བགེགས་བསྐྲད། དེ་ནས་ཁྱེད་རྣམས་ལ་འདོད་པ་དྲི་བ་ཡིན་ཏེ། བུ་ཁྱོད་སུ་ཡིན་ཅི་ལ་དགའ། ། ཞེས་དྲིས་པའི་ལན་བཏབ་པར་མོས་པ་མཛད་ནས་འདིའི་རྗེས་ཟློས་མཛོད། སྐལ་བཟང་བདག་བདེ་བ་ཆེན་པོ་ལའོ། ། འདུན་པ་ངེས་པར་བྱ་བའི་སླད་དུ།
དེ་ཡིས་བུ་ལ་ཅི་ཞིག་བྱ། ། ཞེས་དྲིས་པའི་ལན་དུ། འདིའི་རྗེས་ཟློས་མཛོད། སངས་རྒྱས་མཆོག་གི་དམ་ཚིག་གོ ། ཞེས་ལན་བཏབ་ལ། དེ་ནས་བདེན་གཉིས་དབྱེར་མེད་དུ་སེམས་བསྐྱེད་པའི་དོན་དུ་དམིགས་པ་འདི་བཞིན་དུ་མཛོད། ཁྱེད་རང་རྣམས་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱའོ་སྙམ་པའི་ཀུན་རྫོབ་བྱང་ཆུབ་ཀྱི་སེམས་དུངས་པ་རེ་བསྒོམ་མཛོད། དེ་ལས་ལངས་པའི་སེམས་དེ་ཉིད་སྙིང་ཁར་ཟླ་བའི་དཀྱིལ་འཁོར་ཆ་ཤས་ཡོངས་སུ་རྫོགས་པ་ཉ་གང་བ་ལྟ་བུ་རེ་གསལ་ལམ་བྱུང་བའི་མོས་པ་མཛོད། ཆོས་ཐམས་ཅད་ཀྱི་གནས་ལུགས་སྤྲོས་པའི་མཐའ་ཐམས་ཅད་དང་བྲལ་བ་བདེ་སྟོང་ནམ་མཁའ་ལྟ་བུའོ་སྙམ་དུ་མོས་པ་མཛོད། དེ་ཉིད་གཟུགས་ཀྱི་རྣམ་པར་ལངས་པ་ལས་བྱུང་བའི་ཟླ་བའི་སྟེང་དུ་རྡོ་རྗེ་དཀར་པོ་རྩེ་ལྔ་པ་འོད་ཟེར་རབ་ཏུ་འཕྲོ་བ་དང་བཅས་པ་སྟེ།
ཟླ་བ་ནི་ཀུན་རྫོབ་བྱང་ཆུབ་ཀྱི་སེམས་རྡོ་རྗེ་ནི་དོན་དམ་བྱང་ཆུབ་ཀྱི་སེམས་ཏེ་བདེན་པ་གཉིས་དབྱེར་མེད་དུ་སེམས་བསྐྱེད་སྙམ་པས་འདིའི་རྗེས་ཟློས་མཛོད། ཨོཾ་སརྦ་ཡོ་ག་ཙིཏྟ་ཨུཏྤ་ཏ་ཡཱ་མི། དེ་ཉིད་སློབ་དཔོན་གྱི་སྙིང་ཁར་རྡོ་རྗེ་བཞག་པའི་སྒོ་ནས་བརྟན་པར་བྱས་པའི་མོས་པ་མཛོད། སུ་ར་ཏི་ས་མ་ཡ་སཏྭཾ། ཧོ་སིདྡྷི་བཛྲ་ཡ་ཐཱ་སུ་ཁཾ། དེ་ལྟར་སེམས་བསྐྱེད་པ་དེ་དང་། གཞན་ཡང་འོག་ནས་འབྱུང་བའི་གསང་སྔགས་ཀྱི་ཀུན་ཏུ་སྤྱོད་པ་རྣམས་སྣོད་དང་མི་ལྡན་པ་རྣམས་ཀྱི་མདུན་དུ་མ་སྨྲ་ཞིག་ཅེས་གསང་བར་གདམས་པ་ཡིན་ཏེ། དེང་ཁྱོད་དེ་བཞིན་གཤེགས་པ་ཐམས་ཅད་དང་དཔའ་བོ་དང་རྣལ་འབྱོར་མ་ཐམས་ཅད་ཀྱི་རིགས་སུ་ཞུགས་ཀྱི། དེ་བཞིན་གཤེགས་པ་ཐམས་ཅད་ཀྱི་གསང་ཆེན་དམ་པ་འདི། དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་དུ་མ་ཞུགས་པ་རྣམས་ཀྱི་མདུན་དུ་སྨྲ་བར་མི་བྱ་སྟེ།
མ་དད་པ་རྣམས་ལ་ཡང་མ་ཡིན་ནོ། ། ཞེས་བརྗོད་ཅིང་རྡོ་རྗེ་སྤྱི་བོར་བཞག དེ་ནས་ཁྱེད་རང་རྣམས་སློབ་དཔོན་གྱི་ལག་གི་རྡོ་རྗེ་ལ་འཇུས་ཏེ་དཀྱིལ་འཁོར་གྱི་ཤར་སྒོ་ནས་ཞུགས་པའི་མོས་པ་བྱས་ནས། དཀྱིལ་འཁོར་གྱི་ཕྱོགས་ལ་དབུ་དུད་པ་དང་བཅས་པས་འདིའི་རྗེས་ཟློས་མཛོད། ཧཱུྃ་ཛཿཧཱུྃ་ཞེས་པས་དཀྱིལ་འཁོར་གྱི་ནང་དུ་ཁྲིད་པའི་མོས་པ་མཛོད། དེ་རྣམས་ཀྱི་སྒོ་ནས་ཕྱིའི་འཇུག་པ་སོང་ནས། གཉིས་པ་ནང་དུ་འཇུག་པ་ལ་སྔོན་དུ་འགྲོ་བ་དམ་ལ་བཞག་པ་བཞི་དང་། དངོས་གཞི་ཡེ་ཤེས་དབབ་བ་གཉིས་ལས། དང་པོ་ཕན་ཡོན་གྱི་སྒོ་ནས་དམ་ལ་བཞག་པ་ནི། སྤྱི་བོར་རྡོ་རྗེ་བཞག་ལ།
སངས་རྒྱས་ཀུན་གྱི་དཀྱིལ་འཁོར་མཆོག དངོས་གྲུབ་ཀུན་གྱི་འབྱུང་གནས་འདིར། ། མ་ཞུགས་དད་པ་མེད་རྣམས་ལ། ། ནམ་ཡང་སྨྲ་བར་མ་བྱེད་ཅིག ། གལ་ཏེ་སྨྲས་པར་གྱུར་ན་ནི། ། དངོས་གྲུབ་ཉམས་པར་འགྱུར་བ་ཡིན། ། ཞེས་དང་། གཉིས་པ་ཉེས་དམིགས་ཀྱི་སྒོ་ནས་དམ་ལ་བཞག་པ་ནི། སྙིང་ཁར་རྡོ་རྗེ་བཞག་ལ། རྒྱལ་བ་ཀུན་དང་མཉམ་སྦྱོར་བའི། །
དམ་ཚིག་འདི་ལས་གང་འདས་པ། ། ཁྲག་འཐུང་འབར་བའི་ཚོགས་བཅས་ཀྱི། ། ཁྲོས་ནས་སྙིང་ཁྲག་ཐོད་པར་འཐུང་། ། ཞེས་དང་། གསུམ་པ་གཉིས་ཀའི་སྒོ་ནས་དམ་ལ་བཞག་པའམ། མནའ་ཆུ་སྦྱིན་པའི་སྒོ་ནས་དམ་ལ་བཞག་པ་ནི། གོང་དུ་བཤམ་པའི་དུང་ཆོས་ཀྱི་མནའ་ཆུ་སྦྱིན་ལ། འདི་ཁྱོད་རྡོ་རྗེའི་དམ་ཚིག་ཡིན། ། མ་སྲུང་དམྱལ་བར་སྲེག་བྱེད་ཅིང་། ། བསྲུང་ན་དངོས་གྲུབ་ཐོབ་འགྱུར་བའི། །
བདུད་རྩི་ལྔ་ཡི་ཆུ་འཐུངས་ཤིག ། པཉྩ་ཨ་མྲྀ་ཏ་ཨུ་ད་ཀ་ཋཿཋཿཋཿ བཞི་པ་བླ་མའི་བཀའ་ཉན་པའི་སྒོ་ནས་དམ་ལ་བཞག་པ་ནི། སྤྱི་བོར་རྡོ་རྗེ་བཞག་ལ། དེང་ཕྱིན་ཆད་བུ་ཁྱོད་ཀྱི་དཔལ་ཧེ་རུ་ཀ་ང་ཡིན་གྱིས་ངས་འདི་བྱོས་ཤིག་ཅེས་བྱ་བ་དེ་ཁྱོད་ཀྱིས་བྱ་དགོས་སོ། ། ང་ལ་ཡང་བརྙས་པར་མ་བྱེད་ཅིག བྱས་ན་ཡ་ང་བ་མ་སྤངས་པར་འཆི་བའི་དུས་བྱས་ནས་སེམས་ཅན་དམྱལ་བ་ཆེན་པོར་ལྟུང་བར་གྱུར་ཏ་རེ་ཞེས་བརྗོད། དེ་ལྟར་དམ་ལ་བཞག་ནས། གཉིས་པ་དངོས་གཞི་ཡེ་ཤེས་དབབ་པ་ཞུ་བའི་ཡོན་ཏུ་མཎྜལ་ཞིག་འབུལ་བར་ཞུ། དེ་ལྟར་མཎྜལ་ཕུལ་ནས་གསོལ་བ་བཏབ་པ་འདིའི་རྗེས་ཟློས་མཛོད།
དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབས་ཤོག དཔལ་ཧེ་རུ་ཀ་བདག་ལ་དབབ་པར་མཛད་དུ་གསོལ། ཞེས་ལན་གསུམ་གྱིས་གསོལ་བ་བཏབ། དེ་ལྟར་གསོལ་བ་བཏབ་ནས་ཁྱེད་རང་རྣམས་དངོས་པོ་དང་མཚན་མ་གང་ལ་ཡང་མ་ཞེན་པར། ལུས་ཀྱི་སྤྱོད་ལམ་ཙོག་པུའི་ཚུལ་གྱིས་ཕན་ཚུན་གཅིག་ལ་གཅིག་མ་རེག་པར་འདུག་ཅིང་། སེམས་ཀྱི་སྟོང་པའི་ངང་ལས་ཁྱེད་རང་རྣམས་སྐད་ཅིག་གི་ཧེ་རུ་ཀ་ཞལ་གཅིག་ཕྱག་གཉིས་པའི་སྐུ་ཅན་དུ་གསལ་ལམ་གྱིས་མོས་ནས་ཡོད་པའི་རྐང་པ་གཉིས་བགྲད་པའི་འོག་ཏུ་ཡཾ་ལས་རླུང་གི་དཀྱིལ་འཁོར་སྔོན་པོ་གཞུ་བདུངས་པ་ལྟ་བུ་ཡཾ་དང་བ་དན་གྱིས་མཚན་པ། རྐང་མཐིལ་གཉིས་སུ་ཡི་གེ་ཛྷཻཾཿལྗང་གུ་རེ་རེ། སུམ་མདོར་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་རཾ་དང་མེ་འབར་བས་མཚན་པ། སྙིང་ཁར་ལཾ་ལས་སའི་དཀྱིལ་འཁོར་གྲུ་བཞི་སེར་པོ་ཟུར་བཞིར་རྡོ་རྗེ་རྩེ་གསུམ་པ་དང་ལྟེ་བར་ཧཱུྃ་གིས་མཚན་པ། མགྲིན་པར་བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པ་དང་ཨཱཿས་མཚན་པ།
སྤྱི་བོར་ཡཾ་ལས་རླུང་གི་དཀྱིལ་འཁོར་དུ་བ་འཁྲིགས་པ་ལྟ་བུའི་དབུས་སུ་ཧས་མཚན་པ་སྟེ་འབྱུང་བཞིའི་དཀྱིལ་འཁོར་གསལ་བཏབ། སློབ་དཔོན་ལ་དཔལ་ཆེན་ཧེ་རུ་ཀ་དངོས་ཡིན་སྙམ་དུ་གུས་འདུད་དྲག་པོ་དུང་པ་ཅིག་བྱས་པས། སློབ་དཔོན་གྱི་ཐུགས་ཁ་ནས་འོད་ཟེར་འཕྲོས། ཁྱེད་རང་རྣམས་ཀྱི་རྐང་འོག་གི་རླུང་ལ་ཕོག་པས། དེ་གཡོས། རྐང་མཐིལ་གཉིས་ཀྱི་ཛྷཻཾཿམེར་འབར་ཏེ། ལོང་བུའི་རྩ་ནང་ནས་ཞུགས། བརླའི་རྩ་བོ་ཆེ་ན་ཡར་དམར་ཁྱུག་ཁྱུག་སོང་བས་སུམ་མདོའི་མེ་དང་ཁྲུག་ཆིལ་གྱིས་འདྲེས་ནས། ཆེར་འབར་བའི་སྟོབས་ཀྱིས། སྙིང་ཁའི་སའི་དཀྱིལ་འཁོར་ཚ་ལམ་ལམ་བསྲོས།
དེའི་སྟོབས་ཀྱི་མགྲིན་པའི་ཆུའི་དཀྱིལ་འཁོར་སྐྱ་ཐི་ལི་ལི་བཀོལ་བའི་རླངས་པ་གྱེན་དུ་སོང་བས། སྤྱི་བོའི་རླུང་གཡོས་ཐུར་དུ་བུས་པས་མགྲིན་པའི་ཆུའི་ཟེགས་མ་སྙིང་ཁའི་ས་ལ་ཐིམ་པས། བདེ་བ་དང་ལྟེ་བའི་མེ་འབར་བས་དྲོད་སྐྱེས་ཏེ། སྙིང་ཁར་བདེ་དྲོད་འཛོམ་པ་ལ་བརྟེན་ནས། ལྷན་ཅིག་སྐྱེས་པའི་ཡེ་ཤེས་མངོན་དུ་བྱས་པ་ཡིན་སྙམ་དུ་མོས་པ་མཛོད། དེའི་དུས་སུ་རྐང་འོག་གི་རླུང་གིས་གྱེན་ལ་བཏེག ཧ་ཅང་ནམ་མཁའ་ལ་འགྲོ་ན། སྤྱི་བོའི་རླུང་གི་ཐུར་དུ་མནན་ཏེ། ལུས་བར་སྣང་ལ་འདར་ཡེད་ཡེད་གནས་པ་ལ། སློབ་དཔོན་དང་དཀྱིལ་འཁོར་གྱི་ལྷ་ཚོགས་རྣམས་ཀྱི་ཐུགས་ཁ་ནས་འོད་ཟེར་འཕྲོས་པས།
ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའི་ཐམས་ཅད་ཀྱི་ཐུགས་རྒྱུད་བསྐུལ། དེ་དག་གི་ཐུགས་ཁ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོ། བཅོམ་ལྡན་འདས་དཔལ་ཆེན་ཧེ་རུ་ཀ་ལྷ་དགུའི་དཀྱིལ་འཁོར་གྱི་རྣམ་པ་ཅན། ཆེ་བ་རི་རབ་ཙམ། ཆུང་བ་རྡུལ་ཕྲན་ཙམ་གྱི་ཚོགས་བསམ་གྱིས་མི་ཁྱབ་པ་བྱོན་ནས་ཁྱེད་རང་རྣམས་ཀྱི་སྤྱི་བོ་དང་བ་སྤུའི་བུ་ག་ནས། ཁ་བ་ཆེན་པོ་འབབ་པ་བཞིན་དུ་སིབ་སིབ་སིབ་ཐིམ་པ་ལ་བརྟེན་ནས། དབང་གི་ཡེ་ཤེས་ཁྱད་པར་ཅན་རྒྱུད་ལ་སྐྱེས་པའི་མོས་པ་མཛོད་བྱས་ལ། གུ་གུལ་གྱིས་བདུག་ཅིང་རོལ་མོའི་སྒྲ་དྲག་ཏུ་བྱས་ཏེ། ཧཱུྃ་ཨཱཿཧ་ཛྷཻཾཿལན་གསུམ་གྱི་མཇུག་ཏུ། ཏིཥྛ་མ་ཧཱ་ཀྲོ་དྷ་ཨཱ་བེ་ཤ་ཡ།
ཨཱ་བེ་ཤ་ཡ། སྟཾ་བྷ་ཡ། སྟཾ་བྷ་ཡ། ར་ར་ར་ར། ཙཱ་ལ་ཡ། ཙཱ་ལ་ཡ། ཧཱུྃ་ཨཱཿཧ་ཛྷཻཾཿཞེས་པ་ལན་མང་དུ་བརྗོད། དེ་ལྟ་བུའི་ཡེ་ཤེས་པ་དེ་ཉིད། སྐུ་བབས་ན་འཕར་གཡོ། གསུང་ཕེབས་ན་རྒོད་པ་དང་ངག་སཾ་སྐྲྀ་ཏའི་སྐད་སྨྲ་བ།
ཐུགས་བབས་ན་དུས་གསུམ་ཤེས་པ་ལ་སོགས་པ་འབྱུང་བར་འགྱུར་བས། ངོ་ཤེས་པར་གྱིས་ལ་ལམ་དུ་སྲོལ་བར་གྱིས་ཤིག དེ་ལྟ་བུའི་ཡེ་ཤེས་པ་དེ་ཉིད་སློབ་དཔོན་གྱི་སྤྱི་བོར་རྡོ་རྗེ་རྒྱ་གྲམ་དུ་བཞག་པའི་སྒོ་ནས་བརྟན་པར་བྱས་པའི་མོས་པ་མཛོད་བྱས་ལ་སྤྱི་བོར་རྡོ་རྗེ་རྒྱ་གྲམ་དུ་བཞག་ནས། ཏིཥྛ་བཛྲ་བརྗོད་ཅིང་བརྟན་པར་བྱའོ། ། དེ་ནས་དངོས་གྲུབ་ཀྱི་ལྟས་བརྟག་པའི་སླད་དུ་ཁྱེད་རང་རྣམས་མིག་མིག་རས་དང་བཅས་བཞིན་པས། དཀྱིལ་འཁོར་གྱི་སྟེང་གི་བར་སྣང་ལ་ལྟས་པས། མིག་ལམ་དུ་ཁ་དོག་གང་མཐོང་བ་དེ་ངེད་ལ་སྨྲ་དགོས་པས། ཀྱེ་ཁྱེད་ཀྱི་མིག་ལམ་དུ་ཁ་དོག་ཅི་སྣང་ཞེས་དྲིས་ལ། དཀར་པོ་མཐོང་ན་ཞི་བའི་ལས་འགྲུབ། དེ་བཞིན་དུ་སེར་པོ་རྒྱས་པ།
དམར་པོ་དབང་། སྔོན་པོའམ་ནག་པོ་མངོན་སྤྱོད་དམ་དྲག་པོ། ལྗང་གུའམ། སྣ་ཚོགས་ཁྲ་བོར་མཐོང་ན་ལས་སྣ་ཚོགས་འགྲུབ་པར་འགྱུར་རོ། ། ཞེས་ལུང་བསྟན་ཏེ། སྟ་གོན་གྱི་སོ་ཤིང་གི་སྐབས་སུ་ལུང་བསྟན་པ་དང་མཐུན་ན། ཤིན་ཏུ་འགྲུབ་ཉེ་བའི་ལྟས་ཡིན་གསུང་། དེ་ནས་ཁྱེད་རང་རྣམས་ཀྱི་ཕྱག་ན་ཡོད་པའི་མེ་ཏོག་གི་ཕྲེང་བ་རྣམས་ཐོགས་ཏེ། གྲལ་རིམ་བཞིན་བཞེངས་ནས། འདི་ན་བཅོམ་ལྡན་འདས་དཔལ་ཆེན་པོ་ཧེ་རུ་ཀ་ལྷ་དགུའི་དཀྱིལ་འཁོར་བཞུགས་པ་ཡིན་ཏེ།
དེ་ཡང་ཡང་དག་པར་རྫོགས་པའི་སངས་རྒྱས་ཀྱི་ཡེ་ཤེས་ཡོངས་སུ་དག་པ་གཅིག་ཉིད། གདུལ་བྱ་འདུལ་བའི་ཆེད་དུ། གཙོ་བོ་དང་འཁོར་གྱི་ལྷའི་རྣམ་པ་ཅན་དུ་བསྟན་པ་ཙམ་མ་གཏོགས། ངོ་བོ་ལ་བཟང་ངན་ཅི་ཡང་མེད་མོད། འོན་ཀྱང་རང་གི་ཚེ་རབས་སྔ་མ་ནས་ལས་འབྲེལ་བསགས་པའི་ལྷ་གཅིག་ལ་འབབ་པར་ཤོག་སྙམ་པའི་དད་པ་སྔོན་དུ་འགྲོ་བས། ཨོཾ་པྲ་ཏཱིཙྪ་བཛྲ་ཧོཿ ཞེས་གསུང་ཞིང་། འབུལ་བའི་སྟངས་ཀ་རེ་མཛོད་ཅིག ཅེས་བསྒོས་ལ་ཕུལ་ཏེ། སླར་མེ་ཏོག་དེ་ཉིད་སློབ་དཔོན་གྱིས་བླངས་ཏེ།
སློབ་མའི་སྤྱི་བོ་ལ་བཞག་ལ། ཨོཾ་པྲ་ཏི་གྲྀཧྞ་སཏྭཾ་ཨི་མཾ་ས་ཏྭ་མ་ཧཱ་བ་ལ། ཞེས་པས་མེ་ཏོག་ཕྲེང་བས་དབང་བསྐུར་ལ། དེ་ནས་སློབ་དཔོན་གྱིས་སློབ་མའི་མིག་རས་བསལ་ཏེ། ཧེ་རུ་ཀ་དཔལ་དེང་ཁྱོད་ཀྱི། ། མིག་འབྱེད་པར་ནི་བརྩོན་པར་མཛད། ། ཕྱེ་བས་ཐམས་ཅད་མཐོང་འགྱུར་ཏེ། ། རྡོ་རྗེའི་མིག་ནི་བླ་ན་མེད། ། ཧེ་བཛྲ་པ་ཤྱ། ཞེས་པ་ནི།
ཀྱེ་ཞེས་སློབ་མ་ལ་བོས་ནས། རྡོ་རྗེ་ལྟོས་ཤིག་ཅེས་བསྐུལ་བ་ཡིན་པས། དཀྱིལ་འཁོར་ལ་ལེགས་པར་གཟིགས་ཤིག་ཅེས་བསྒོས་ཚར་བ་དང་། དེ་ལྟར་ན་ཁྱོད་རང་རྣམས་ཀྱིས་པྲ་ཏཱིཙྪ་སོགས་ཀྱིས་དཀྱིལ་འཁོར་གྱི་ལྷ་ལ་མེ་ཏོག་ཕུལ། སློབ་དཔོན་གྱིས་པྲ་ཏི་གྲྀཧྞ་སོགས་ཀྱིས་མེ་ཏོག་སྤྱི་བོར་བཅིངས་ནས་དབང་དང་པོ་མེ་ཏོག་ཕྲེང་བའི་དབང་བསྐུར། ཧེ་རུ་ཀ་དཔལ་སོགས་ཀྱི་མིག་རས་ཕྱེ་སྟེ། མི་ཤེས་པའི་མིག་གི་རབ་རིབ་བསལ་ནས། ཐར་པ་ཆེན་པོའི་དཀྱིལ་འཁོར་མངོན་སུམ་དུ་གཟིགས་པའི་མོས་པ་མཛོད། སླར་ཡང་དཀྱིལ་འཁོར་བལྟ་བར་བསྐུལ་བ་ནི། དཀྱིལ་འཁོར་བཟང་པོ་འདི་ལ་ལྟོས། །
ཤེས་རབ་རྣམ་གསུམ་རབ་ཏུ་བསྐྱེད། ། ཁྱེད་ནི་ཐུགས་ཀྱི་རིགས་སུ་སྐྱེས། ། བདེ་བར་གཤེགས་པས་བྱིན་གྱིས་བརླབས། ། དངོས་གྲུབ་ཐམས་ཅད་མངོན་དུ་འགྱུར། ། འགྲོ་བ་རིགས་དྲུག་ཐམས་ཅད་ལ། ། བྱ་བཞིན་སྙིང་རྗེ་ཀུན་ལ་བསྐྱེད། ། གསང་བའི་ཆོས་ལ་དད་པར་གྱིས། ། ཞེས་དཀྱིལ་འཁོར་བལྟ་བར་བསྐུལ་ཏེ། གང་ལ་བལྟ་བའི་དཀྱིལ་འཁོར་ནི། དཔལ་ཆེན་ཁྲག་འཐུང་གི་རྒྱལ་པོ་ཧེ་རུ་ཀ་ལྷ་དགུའི་དཀྱིལ་འཁོར་ཡིན་ཏེ།
དེ་ཡང་ཕྱི་རོལ་དུ་རྡོ་རྗེའི་ས་གཞི། རྭ་བ། དྲྭ་བ། གུར། བླ་བྲེ། ཡེ་ཤེས་ཀྱི་མེ་འབར་བ་དང་བཅས་པའི་སྲུང་བའི་འཁོར་ལོའི་ནང་དུ་དུར་ཁྲོད་ཆེན་པོ་བརྒྱད་ཀྱིས་བསྐོར་བའི་དབུས་སུ། སྣ་ཚོགས་རྡོ་རྗེའི་སྟེགས་བུ་ལ་གནས་པའི་ཐར་པ་ཆེན་པོའི་གཞལ་ཡས་ཁང་པ་གྲུ་བཞི། སྒོ་བཞི། རྟ་བབས་བཞི་དང་བཅས་པ་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་བདེ་བ་ཆེན་པོའི་བྱང་ཆུབ་སེམས་ཀྱི་རང་བཞིན་དཀར་དམར་འདྲེས་པའི་མདོག་ཅན་ཟླ་གམ་སྒོ་གཅིག་པ། དབུས་དང་ཕྱོགས་མཚམས་བརྒྱད་དུ་རེ་རེ་གནས་པའི་དབུས་སུ་པདྨ།
ཉི་མ། ཟླ་བ། དྲག་པོ་ཕོ་མོ་བསྣོལ་བའི་གདན། ཕྱོགས་མཚམས་བརྒྱད་དུ་པདྨ་ཉི་མ་རོའི་གདན་རེ་རེ་སྟེ། རྟེན་གཞལ་ཡས་ཁང་པ་དང་། བརྟེན་པ་ལྷ་ནི་དབུས་ཀྱི་གདན་གྱི་སྟེང་དུ་བཅོམ་ལྡན་འདས་དཔལ་ཆེན་ཧེ་རུ་ཀ་སྐུ་མདོག་མཐིང་ནག་ཞལ་གསུམ་ཕྱག་དྲུག་པ། ཞལ་གཡས་དཀར། གཡོན་དམར། དབུས་མཐིང་ཁ། ཕྱག་དྲུག་གི་དང་པོ་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ།
གཡས་འོག་མ་གཉིས་ཀྱིས་ཁ་ཊྭཱཾ་ག་དང་། རྔ་ཆུང་། གཡོན་འོག་མ་གཉིས་ཀྱིས་ཐོད་ཁྲག་དང་། རྒྱུ་ཞགས་རྣམས་འཛིན་ཞིང་། ཡུམ་ཁྲོ་མོ་དབང་ཕྱུག་མ་དང་མཉམ་པར་སྦྱོར་བ། ཕྱོགས་མཚམས་བརྒྱད་ཀྱི་གདན་གྱི་སྟེང་དུ། ཤར་དུ་གཽ་རཱི་སྔོན་མོ་གཡས་དབྱུག་པ། གཡོན་བནྡྷ། ལྷོར་ཙཽ་རཱི་སེར་མོ་ཕྱག་གཉིས་མདའ་གཞུ་འགེངས་ཚུལ་མཛད་པ། ནུབ་ཏུ་པྲ་མོ་ཧ་དམར་མོ་གཡས་རྒྱལ་མཚན།
གཡོན་ཐོད་ཁྲག་འཛིན་པ། བྱང་དུ་བེཏྟ་ལཱི་ལྗང་ནག་གཡས་རྡོ་རྗེ། གཡོན་བྱི་རོ་འཛིན་པ། ཤར་ལྷོར་པུཀྐ་སཱི་དམར་སེར་ཕྱག་གཉིས་ཀྱི་རྒྱུ་ཞགས་འདྲེན་པ། ལྷོ་ནུབ་ཏུ་གྷསྨ་རཱི་ལྗང་གུ་གཡས་རྡོ་རྗེ། གཡོན་ཐོད་ཁྲག་འཛིན་པ། ནུབ་བྱང་དུ་དུར་ཁྲོད་མ་མཐིང་ནག་གཡས་དཔག་བསམ་གྱི་ཤིང་། གཡོན་མི་སྙིང་འཛིན་པ། བྱང་ཤར་དུ་ཙཎྜ་ལཱི་སེར་སྐྱ་གཡས་རྩེ་གསུམ། གཡོན་མི་རོ་འཛིན་པ།
ཐམས་ཅད་ཀྱང་དུར་ཁྲོད་ཀྱི་ཆས་བརྒྱད་ཀྱིས་བརྒྱན་པ་སྟེ། མདོར་ན་ཧེ་རུ་ཀ་ལྷ་དགུའི་རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་མངོན་སུམ་བཞིན་དུ་གཟིགས་པ་ཡིན་སྙམ་དུ་མོས་པ་མཛོད། དེ་རྣམས་ཀྱི་དཀྱིལ་འཁོར་དུ་འཇུག་པའི་ཆོས་རྣམས་སོང་ནས། གཉིས་པ་ཞུགས་ནས་མངོན་པར་དབང་བསྐུར་བ་དངོས་ལ། བུམ་དབང་། གསང་དབང་། ཤེས་རབ་ཡེ་ཤེས། བཞི་པའི་དབང་རྣམས་ལས། དང་པོ་ལ་སློབ་མའི་དབང་དང་། སློབ་དཔོན་གྱི་དབང་གཉིས་ཀྱི་དང་པོ།
རིག་པའི་དབང་ལྔ། བརྟུལ་ཞུགས་དང་དྲུག་ལས། ཐམས་ཅད་ཀྱི་སྔོན་དུ་འགྲོ་བ་མཎྜལ་དབུལ་ཞིང་གསོལ་བ་བཏབ་པ། བགེགས་བསྐྲད་སྟེ་ཤིས་པ་བརྗོད་པ་རྣམས་ལས། དང་པོ་རྡོ་རྗེ་སློབ་མའི་དབང་ཞུ་བའི་ཕྱིར་དུ་མཎྜལ་ཞིག་འབུལ་བ་ཞུ། དེ་ལྟར་མཎྜལ་ཕུལ་ནས་གསོལ་བ་གདབ་པ་འདིའི་རྗེས་ཟློས་ལན་གསུམ་གྱི་བར་དུ་མཛོད། ཁྱོད་ནི་ཧེ་རུ་ཀ་དཔལ་ཏེ། ། བདེ་གཤེགས་རྣམས་ཀྱི་བདེ་སྩོལ་མཛད། ། བྱང་ཆུབ་སེམས་དཔའ་ཆེ་རྣམས་ཀྱི། ། ཡང་དག་དོན་མཆོག་རྣམ་དག་པ། །
ཇི་ལྟར་དེ་ཉིད་བདུད་རྩི་ཡིས། ། དབང་གི་མཆོག་ནི་བསྐུར་བ་བཞིན། ། དེ་བཞིན་བདག་ལ་འཁོར་བ་ཡི། ། སྡུག་བསྔལ་རྣམས་ནི་སེལ་བར་མཛོད། ། རྣལ་འབྱོར་བདུད་རྩི་དྲི་མ་མེད། ། མ་རིག་པ་ཡི་རབ་རིབ་འཇོམས། ། གང་གི་བྱང་ཆུབ་བླ་ན་མེད། ། དེ་རིང་བདག་གིས་ཐོབ་པར་མཛོད། ། དེ་ལྟར་གསོལ་བ་བཏབ་ནས། ཁྱེད་རང་རྣམས་སློབ་དཔོན་ལ་ཧེ་རུ་ཀ་དངོས་ཡིན་སྙམ་དུ་གུས་འདུད་དྲག་པོ་དུང་པ་རེ་བྱས་པས།
སློབ་དཔོན་གྱི་སྙིང་ཁ་ནས་འོད་འཕྲོས། ཁྱེད་རང་རྣམས་ཀྱི་ལུས་ལ་ཕོག་པས། ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་ཐམས་ཅད་བསྲེགས་ཤིང་སྦྱང་ནས། ལུས་འོད་ཀྱི་གོང་བུ་གཅིག་ཏུ་གྱུར་པའི་མོས་པ་མཛོད། དེ་ཉིད་སློབ་དཔོན་གྱི་ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཤུདྡྷོ་ཧཾ། ཞེས་བརྗོད་པའི་རྐྱེན་གྱིས་སྟོང་པར་སྦྱངས། སྟོང་པའི་ངང་ལས་པདྨ་ཉི་མའི་སྟེང་དུ། ཁྱེད་རང་རྣམས་ཀྱི་སེམས་ཉིད་ཧཱུྃ་མཐིང་ནག་དེ་ལས་འོད་འཕྲོས་འདུས་ཡོངས་སུ་གྱུར་པ་ལས། ཁྱེད་རང་རྣམས་སྐད་ཅིག་གིས་ཧེ་རུ་ཀ་སྐུ་མདོག་མཐིང་ནག་ཞལ་གསུམ་ཕྱག་དྲུག་པ། ཞལ་གཡས་དཀར།
གཡོན་དམར། དབུས་མཐིང་ནག ཕྱག་དྲུག་གི་དང་པོ་གཉིས་ཀྱི་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། གཡས་འོག་མ་གཉིས་ཀྱིས་ཁ་ཊྭཱཾ་ག་དང་། རྔ་ཆུང་། གཡོན་འོག་མ་གཉིས་ཀྱིས་ཐོད་ཁྲག་དང་། རྒྱུ་ཞགས་རྣམས་འཛིན་ཞིང་། ཡུམ་ཁྲོ་མོ་དབང་ཕྱུག་མ་དང་མཉམ་པར་སྦྱོར་བའི་སྐུ་ཅན་དུ་གྱུར་པའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ་ཐུགས་ཁར་ཧཱུྃ་སྔོན་པོ་རེ་གསལ་ལམ་སྟེ་ཡོད་པའི་མོས་པ་མཛོད། སླར་ཡང་སློབ་དཔོན་གྱི་ཐུགས་ཁ་ནས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་ཧེ་རུ་ཀ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ
ཛཿཧཱུྃ་བཾ་ཧོཿ ཁྱེད་རང་རྣམས་ལ་གཉིས་སུ་མེད་པར་ཐིམ། ཡང་ཁྱེད་རང་རྣམས་སློབ་དཔོན་དང་དཀྱིལ་འཁོར་གྱི་ལྷ་ཚོགས་ལ་གུས་འདུད་བྱས་པས། དེ་དག་གི་ཐུགས་ཁ་ནས་ཁྲོ་བོ་དང་ཁྲོ་མོ་དཔག་ཏུ་མེད་པ་སྤྲོས། དབང་བསྐུར་བ་ལ་བར་དུ་གཅོད་པ་ཐམས་ཅད་རྒྱང་རིང་དུ་བསྐྲད་པར་མོས་མཛོད་བྱས་ལ། གུ་གུལ་གྱིས་བདུག ཡུངས་དཀར་གྱིས་བྲབ། རོལ་མོ་དྲག་ཏུ་བྱ་ཞིང་། ཨ་མྲྀ་ཏ་བརྗོད། དེ་ནས་ལས་ཀྱི་རྡོ་རྗེས་རྣམ་རྒྱལ་བུམ་པ་བཏེག་ལ་སློབ་མའི་ཕྱོགས་སུ་གཡོ་བ་དང་བཅས་པས་བཟུང་།
སློབ་དཔོན་གྱི་དྲིལ་བུ་བསིལ་ཞིང་མེ་ཏོག་དོར་ལ། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། ། འཇིག་རྟེན་གསུམ་གྱི་མགོན་པོ་དྲི་མ་གསུམ་སྤངས་པ། ། སངས་རྒྱས་པདྨ་རྒྱས་པ་འདབ་འདྲའི་སྤྱན་མངའ་བ། ། འདི་ནི་འཇིག་རྟེན་དགེ་བའི་བཀྲ་ཤིས་དང་པོའོ། ། དེ་ཡིས་ཉེ་བར་བསྟན་པའི་མཆོག་རབ་མི་གཡོ་བ། ། འཇིག་རྟེན་གསུམ་ན་གྲགས་ཤིང་ལྷ་དང་མིས་མཆོད་པ། ། ཆོས་ཀྱི་དམ་པ་སྐྱེ་དགུ་རྣམས་པ་ཞི་བྱེད་པ། ། འདི་ནི་འཇིག་རྟེན་དགེ་བའི་བཀྲ་ཤིས་གཉིས་པ་ཡིན། ། དགེ་འདུན་དམ་པ་ཆོས་ལྡན་ཐོས་པའི་བཀྲ་ཤིས་ཕྱུག །
ལྷ་དང་མི་དང་ལྷ་མ་ཡིན་གྱིས་མཆོད་པའི་གནས། ། ཚོགས་ཀྱི་མཆོག་རབ་ངོ་ཚ་ཤེས་དང་དཔལ་གྱི་གཞི། ། འདི་ནི་འཇིག་རྟེན་དགེ་བའི་བཀྲ་ཤིས་གསུམ་པ་ཡིན། ། དེ་རྣམས་ཀྱིས་སྔོན་དུ་འགྲོ་བ་སོང་ནས། དངོས་གཞི་དབང་དངོས་ལ། དང་པོ་ཆུའི་དབང་གི་དོན་དུ་དམིགས་པ་འདི་བཞིན་དུ་མཛོད། ཀྲོ་དྷ་ཨ་མྲྀ་ཏ་དང་ལས་བུམ་གྱི་ཆུ་ཀུ་ཤས་སློབ་མ་དང་དབང་རྫས་ལ་གཏོར་ནས་བསང་བ་འོག་མ་རྣམས་ལའང་འགྲེ། སྭ་བྷཱ་ཝས་སྦྱངས། ཁྱེད་རྣམས་ཀྱི་རྣམ་ཤེས་ཀྱི་ཕུང་པོ་དང་། དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སྟོང་པར་གྱུར།
སྟོང་པའི་ངང་ལས་པཾ་ལས་པདྨ། རཾ་ལས་ཉི་མའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་ཁྱེད་རང་རྣམས་དང་། དབང་རྫས་རྣམ་རྒྱལ་བུམ་པའི་ཆུ་གཉིས་ཀ་བཛྲ་ཧེ་རུ་ཀ་སྔོན་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པ། ཡུམ་རྡོ་རྗེ་མཁའ་འགྲོ་མ་སྔོན་མོ་གྲི་ཐོད་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃཿ སློབ་དཔོན་གྱི་ཐུགས་ཁ་ནས་འོད་འཕྲོས་པས། དེ་བཞིན་གཤེགས་པ་ཐམས་ཅད་ཧེ་རུ་ཀ་ཡབ་ཡུམ་གྱི་རྣམ་པར་བཛྲ་ས་མཱ་ཛཿ
ཛཿཧཱུྃ་བཾ་ཧོཿ ཁྱེད་རང་རྣམས་དང་། དབང་རྫས་ལྷར་བསྐྱེད་པ་ལ་ཐིམ། སློབ་དཔོན་གྱི་སྙིང་ཁ་ནས་འོད་ཟེར་འཕྲོས་པས་དབང་གི་ལྷ་ཁྲོ་བོ་རིགས་ལྔ་ཡབ་ཡུམ་འཁོར་བཅས་བཛྲ་མ་མཱ་ཛཿ ཞེས་པས་སྐུར་བྱེད་ནམ་མཁའི་དཀྱིལ་འཁོར་སྤྱན་དྲངས་ལ། ཨོཾ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས། དབང་གི་ལྷ་རྣམས་ཀྱིས། སློབ་དཔོན་གྱིས་ཀུ་ཤས་རྣམ་རྒྱལ་བུམ་པ་དང་ལས་བུམ་གྱི་ཆུ་དེ་ཉིད་ནས་ཅུང་ཟད་གཏོར། དེ་བཞིན་དུ་དབང་འོག་མ་རྣམས་ལའང་དབང་རྫས་དེ་ལ་རྣམ་རྒྱལ་བུམ་པའི་ཆུ་ནས་ཐོར་པ་རེ་མཛད་དོ། །
……ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃཿཞེས་གསུང་ཞིང་དབང་རྫས་ལ་དབང་བསྐུར། སྐུ་གང་། དྲི་མ་དག་ཆུ་ལྷག་མ་ཡར་ལུད་པ་ལས་བཛྲ་ཧེ་རུ་ཀ་ཡབ་ཡུམ་གྱིས་དབུ་བརྒྱན། དམ་རྫས་ཀྱི་བཛྲ་ཧེ་རུ་ཀ་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་རྣམ་རྒྱལ་བུམ་པའི་ཆུར་གྱུར། དབང་གི་ལྷ་ལ་གསོལ་བ་བཏབ་པ་འདིའི་རྗེས་ཟློས་མཛོད། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས་དབང་གི་ལྷ་རྣམས་དང་སློབ་དཔོན་གྱིས་རིན་པོ་ཆེའི་བུམ་པ་བདུད་རྩིས་གང་བ་ཐོགས་ནས། ཁྱེད་རང་རྣམས་ལ་དབང་བསྐུར་བའི་མོས་པ་མཛོད། དཔོན་སློབ་རྣམས་ཀྱིས་དབྱངས་དང་བཅས་པས།
……སངས་རྒྱས་ཀུན་གྱི་བུམ་པའི་དབང་། ། དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་སྒྲུབ་ཕྱིར། ། བུམ་པའི་བདུད་རྩིས་དབང་བསྐུར་རོ། ། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར་ཞེས་པ་ནས། དབུ་བརྒྱན་ཞེས་པའི་བར་གོང་བཞིན་བརྗོད། རྣམ་རྒྱལ་བུམ་པ་སློབ་མའི་སྤྱི་བོར་བཞག་ཅིང་། བུམ་ཆུ་འཐུང་དུ་གཞུག པུཥྤེ་སོགས་མཆོད་པ་ལྔས་མཆོད།
དེ་ལྟར་ན་བཛྲ་ཧེ་རུ་ཀའི་སྒོ་ནས་ཆུའི་མངོན་པར་དབང་བསྐུར་བ་ཐོབ། ཞེ་སྡང་དག རྣམ་པར་ཤེས་པའི་ཕུང་པོ་གནས་གྱུར། མེ་ལོང་ལྟ་བུའི་ཡེ་ཤེས་མངོན་དུ་བྱས། བཛྲ་ཧེ་རུ་ཀའི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། ཞེས་རྟོགས་པ་བསྐྱེད། ཅོད་པཎ་གྱི་དབང་ལ། ཨ་མྲྀ་ཏ་སོགས་ཀྱིས་བསངས། སྭ་བྷཱ་ཝས་སྦྱངས། ཁྱེད་རྣམས་ཀྱི་ཚོར་བའི་ཕུང་པོ་དང་དབང་རྫས་དབུ་རྒྱན་མི་དམིགས་ཏེ་སྟོང་པར་གྱུར།
སྟོང་པའི་ངང་ལས་པད་ཉིའི་སྟེང་དུ་ཨཱཾ་ལས་རིན་པོ་ཆེ་ཨཱཾ་གིས་མཚན་པ་དེ་ལས་འོད་འཕྲོས་སོགས་ཀུན་ལ་འགྲེ། རཏྣ་ཧེ་རུ་ཀ་སེར་པོ། རིན་པོ་ཆེ་དང་དྲིལ་བུ་འཛིན་པ། ཡུམ་རིན་ཆེན་མཁའ་འགྲོ་མ་སེར་མོ་གྲི་ཐོད་འཛིན་པ་སོགས་དང་། གནས་གསུམ་བྱིན་རླབས། ཡེ་ཤེས་པ་གཞུག་པ། དབང་གི་ལྷ་ལ་གསོལ་བ་བཏབ་པ་སོགས་དང་། དབང་ལྷ་ཞུ་སྟེ། དབང་རྫས་དབུ་རྒྱན་དུ་གྱུར་པ། དབང་གི་དོན་དུ་གསོལ་བ་བཏབ་པ་རྣམས་གོང་བཞིན་བྱས་ལ།
སངས་རྒྱས་ཀུན་གྱི་ཅོད་པཎ་དབང་། ། དེ་རིང༞ སངས་རྒྱས༞ རིན་ཆེན་ཅོད་པཎ་དབང་བསྐུར་རོ། ། ཨོཾ་རཏྣ་མུ་ཀ་ཊ་ཨ་བྷི་ཥིཉྩ་ཧཱུྃ། ཞེས་བརྗོད་ལ། དབུ་རྒྱན་སློབ་མ་རྣམས་ཀྱི་སྤྱི་བོར་བཅིངས། སླར་ཡང་དབང་དེ་བརྟེན་པའི་དོན་དུ་བུམ་པའི་ཆུས་ཀྱང་སྤྱི་བོ་ནས་དབང་བསྐུར་བའི་མོས་པ་མཛོད། ཞེས་དང་ཀུ་ཤའི་རྩ་བས་རྣམ་རྒྱལ་བུམ་ཆུ་སློབ་མ་རྣམས་ཀྱི་སྤྱི་བོར་གཏོར་ཞིང་། ཨོཾ་བཛྲི་བྷཱ་ཝ་སོགས་ནས། རཏྣ་ཧེ་རུ་ཀས་དབུ་བརྒྱན། ཞེས་པའི་བར་དང་།
མཆོད་པ་ལྔས་མཆོད་པ་གོང་བཞིན། དེ་ལྟར་ན་རཏྣ་ཧེ་རུ་ཀའི་སྒོ་ནས་ཅོད་པཎ་གྱི་དབང་ཐོབ། ང་རྒྱལ་དང་སེར་སྣའི་དྲི་མ་དག ཚོར་བའི་ཕུང་པོ་གནས་གྱུར། མཉམ་པ་ཉིད་ཀྱི་ཡེ་ཤེས་མངོན་དུ་བྱས། རཏྣ་ཧེ་རུ་ཀའི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ་ཞེས་རྟོགས་པ་བསྐྱེད། རྡོ་རྗེའི་དབང་ལ་བསང་སྦྱངས། ཁྱེད་རྣམས་ཀྱི་འདུ་ཤེས་ཀྱི་ཕུང་པོ་དང་། དབང་རྫས་རྡོ་རྗེ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པད་ཉིའི་སྟེང་དུ།
ཛྲཱིཾ་ལས་པདྨ་ཛྲཱིཾ་གིས་མཚན་པ་སོགས་པདྨ་ཧེ་རུ་ཀ་དམར་པོ་པདྨ་དྲིལ་བུ་འཛིན་པ། ཡུམ་པད་མ་མཁའ་འགྲོ་དམར་མོ་གྲི་ཐོད་འཛིན་པ་སོགས་དང་། གནས་གསུམ་བྱིན་བརླབ། ཡེ་ཤེས་པ་གཞུག་པ། དབང་གི་ལྷ་ལ་གསོལ་བ་བཏབ་པ། དབང་ལྷ་ཞུ་ནས་དབང་རྫས་རྡོ་རྗེར་གྱུར་པ། དབང་གི་དོན་དུ་གསོལ་བ་བཏབ་པ་རྣམས་གོང་བཞིན། སངས་རྒྱས་ཀུན་གྱི་རྡོ་རྗེའི་དབང་། ། དེ་རིང༞ སངས་རྒྱས༞ རྡོ་རྗེའི་དབང་བསྐུར་སྦྱིན་པར་བྱ། ། ཨོཾ་བཛྲ་ཨ་བྷི་ཥིཉྩ་ཧཱུྃ་ཞེས་བརྗོད་ལ།
རྡོ་རྗེ་གསོལ་ཞིང་སློབ་མའི་ལག་པ་གཡས་པར་གཏད། གོང་བཞིན། བུམ་ཆུས་དབང་བསྐུར་ཏེ། པདྨ་ཧེ་རུ་ཀས་དབུ་བརྒྱན་པ་དང་། མཆོད་པས་མཆོད་པ་སོགས་བྱེད། དེ་ལྟར་ན་པདྨ་ཧེ་རུ་ཀའི་སྒོ་ནས་རྡོ་རྗེའི་མངོན་པར་དབང་བསྐུར་བ་ཐོབ། འདོད་ཆགས་དག འདུ་ཤེས་ཀྱི་ཕུང་པོ་གནས་གྱུར། སོ་སོར་རྟོག་པའི་ཡེ་ཤེས་མངོན་དུ་བྱས། པདྨ་ཧེ་རུ་ཀའི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ་ཞེས་རྟོགས་པ་བསྐྱེད།
དྲིལ་བུའི་དབང་ལ་བསང་སྦྱངས། ཁྱེད་རྣམས་ཀྱི་འདུ་བྱེད་ཀྱི་ཕུང་པོ་དང་། དབང་རྫས་དྲིལ་བུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པད་ཉིའི་སྟེང་དུ་ཁཾ་ལས་རལ་གྲི་ཁཾ་གིས་མཚན་པ་སོགས། ཀརྨ་ཧེ་རུ་ཀ་ལྗང་གུ། རལ་གྲི་དྲིལ་བུ་འཛིན་པ། ཡུམ་ལས་ཀྱི་མཁའ་འགྲོ་ལྗང་གུ། གྲི་ཐོད་འཛིན་པ་སོགས་དང་། གནས་གསུམ་བྱིན་རླབས། ཡེ་ཤེས་པ་གཞུག་པ།
དབང་གི་ལྷ་ལ་གསོལ་བ་བཏབ་པ། དབང་ལྷ་ཞུ་ནས་དབང་རྫས་དྲིལ་བུར་གྱུར་པ། དབང་གི་དོན་དུ་གསོལ་བ་བཏབ་པ་རྣམས་གོང་བཞིན། སངས་རྒྱས་ཀུན་གྱི་དྲིལ་བུའི་དབང་། ། དེ་རིང༞ སངས་རྒྱས༞ དྲིལ་བུའི་དབང་ནི་སྦྱིན་པར་བྱ། ། ཨོཾ་བཛྲ་གྷཎྚེ་ཨ་བྷི་ཥིཉྩ་ཧཱུྃ། ཞེས་བརྗོད་ལ་དྲིལ་བུ་དཀྲོལ་ཞིང་སློབ་མའི་ལག་པ་གཡོན་པར་གཏད། གོང་བཞིན་བུམ་པའི་ཆུས་དབང་བསྐུར་ཏེ། ཀརྨ་ཧེ་རུ་ཀས་དབུ་བརྒྱན་པ་དང་། མཆོད་པས་མཆོད་པ་སོགས་བྱེད།
དེ་ལྟར་ན་ཀརྨ་ཧེ་རུ་ཀའི་སྒོ་ནས་དྲིལ་བུའི་མངོན་པར་དབང་བསྐུར་བ་ཐོབ། ཕྲག་དོག་དག འདུ་བྱེད་ཀྱི་ཕུང་པོ་གནས་གྱུར། བྱ་བ་གྲུབ་པའི་ཡེ་ཤེས་མངོན་དུ་བྱས། ཀརྨ་ཧེ་རུ་ཀའི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ་ཞེས་རྟོགས་པ་བསྐྱེད། མིང་གི་དབང་ལ། བསང་སྦྱངས། ཁྱེད་རྣམས་ཀྱི་གཟུགས་ཀྱི་ཕུང་པོ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པད་ཉིའི་སྟེང་དུ་བྷྲཱུཾ་ལས་འཁོར་ལོ་བྷྲཱུཾ་གིས་མཚན་པ་སོགས། བུདྡྷ་ཧེ་རུ་ཀ་དཀར་པོ་འཁོར་ལོ་དྲིལ་བུ་འཛིན་པ།
ཡུམ་སངས་རྒྱས་མཁའ་འགྲོ་དཀར་མོ་གྲི་ཐོད་འཛིན་པ་སོགས་དང་། གནས་གསུམ་བྱིན་རླབས། ཡེ་ཤེས་པ་གཞུག་པ། དབང་གི་དོན་དུ་གསོལ་བ་བཏབ་པ་གོང་བཞིན། སངས་རྒྱས་ཀུན་གྱི་མིང་གི་དབང་། ། དེ་རིང༞ སངས་རྒྱས༞ རྡོ་རྗེའི་མིང་གི་དབང་བསྐུར་རོ། ། ཨོཾ་བཛྲ་ནཱ་མ་ཨ་བྷི་ཥེ་ཀ་ཏ། ཀྱེ་ཞེས་སློབ་མ་རྣམས་ལ་གསང་མཚན་དྲིས་ལ་དཔལ་ཆེ་གེ་མོ་རྡོ་རྗེ་ཞེས་བྱ་བའི་དེ་བཞིན་གཤེགས་པའོ། ། ཞེས་བརྗོད་ཆེ་གེ་མོའི་ཚབ་ཏུ་སྔར་ནས་གསང་མཚན་ཡོད་ན་དང་། མེད་ན་རྡོ་རྗེའི་མིང་གུར་ནས་འབྱུང་བ་བཞིན་གདགས་པར་བྱའོ། །
དེ་ནས་སྔ་མ་བཞིན་བུམ་ཆུས་དབང་བསྐུར་ཏེ་བུདྡྷ་ཧེ་རུ་ཀས་དབུ་བརྒྱན་པ་དང་མཆོད་པས་མཆོད་པ་སོགས་བྱེད། དེ་ལྟར་ན་བུདྡྷ་ཧེ་རུ་ཀའི་སྒོ་ནས་མིང་གི་མངོན་པར་དབང་བསྐུར་བ་ཐོབ། གཏི་མུག་དག གཟུགས་ཀྱི་ཕུང་པོ་གནས་གྱུར། ཆོས་ཀྱི་དབྱིངས་ཀྱི་ཡེ་ཤེས་མངོན་དུ་བྱས། བུདྡྷ་ཧེ་རུ་ཀའི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ་ཞེས་རྟོགས་པ་བསྐྱེད། བརྟུལ་ཞུགས་ལ། སློབ་མ་བསང་སྦྱངས། སྟོང་པའི་ངང་ལས་པད་ཉིའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས། ཁྱེད་རང་རྣམས་རྡོ་རྗེ་སེམས་དཔའ་དཀར་པོ་རྡོ་རྗེ་དང་དྲིལ་བུ་འཛིན་པ།
ཡུམ་རྡོ་རྗེ་སྙེམས་མ་དཀར་མོ་གྲི་ཐོད་འཛིན་པ་སོགས་དང་། གནས་གསུམ་བྱིན་རླབས། ཡེ་ཤེས་པ་བཅུག་པ་རྣམས་གོང་བཞིན་བྱས་ལ། ཁྱེད་རྣམས་རྡོ་རྗེ་སེམས་དཔའི་རང་བཞིན་དུ་གནས་པ་ལ། སློབ་དཔོན་གྱི་ཧཱུྃ་དང་གསེར་སོགས་ལས་གྲུབ་པའི་རྡོ་རྗེ་ལྷ་ཉི་ཤུ་རྩ་བརྒྱད་ཀྱི་རང་བཞིན། ཚད་དང་མཚན་ཉིད་དང་ལྡན་པ་རེ་ཁྱེད་རང་རྣམས་ལ་སྦྱིན་པའི་མོས་པ་མཛོད། འདི་དེ་སངས་རྒྱས་ཐམས་ཅད་ཀྱི། ། རྡོ་རྗེ་སེམས་དཔའི་ཕྱག་ན་གནས། ། ཁྱོད་ཀྱིས་ཀྱང་ནི་རྟག་ཏུ་གཟུང་། ། ཕྱག་ན་རྡོ་རྗེའི་བརྟུལ་ཞུགས་བརྟན། །
ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་ཨེ་ཥ་སཏྭཾ་དྷ་ར་ཡཱ་མི། བཛྲ་ས་ཏྭ་ཧི་ཧི་ཧི་ཧཱིཿཧཱུྃ་ཞེས་བརྗོད་ནས། ལག་པ་གཡས་སུ་གཏད་ཅིང་། སྙིང་ཁར་འཛིན་དུ་བཅུག་ལ། དེ་ལྟར་རྡོ་རྗེ་སྙིང་ཁར་རེག་པའི་རྐྱེན་གྱིས། ཁྱེད་རང་རྣམས་ཀྱི་སྙིང་ཁའི་ནང་དུ་ཡང་རྡོ་རྗེ་སེམས་དཔའ་རང་འདྲ་བ་མཚོན་གང་པ་ཞིག་གི་རྒྱས་བཏབ་པའི་མོས་པ་མཛོད། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ་སོགས་དང་། བུམ་ཆུ་འཐོར་ཚུལ་ཙམ་གྱིས་དབང་བསྐུར་ཏེ། མི་བསྐྱོད་པས་དབུ་བརྒྱན་ཞེས་སོགས་བརྗོད། དེ་རྣམས་ནི་རྡོ་རྗེ་སློབ་མར་དབང་བསྐུར་བའོ། །
གཉིས་པ་སློབ་དཔོན་གྱི་དབང་ཞུ་བའི་ཆེད་དུ་མཎྜལ་ཞིག་འབུལ་བ་ཞུ། དེ་ལྟར་མཎྜལ་ཕུལ་ནས་གསོལ་བ་བཏབ་པ་འདིའི་རྗེས་ཟློས་ལན་གསུམ་དུ་མཛོད། ཕྱིར་མི་ལྡོག་པའི་དབང་བསྐུར་བ། ། སེམས་ཅན་ཀུན་གྱི་དོན་གྱི་ཕྱིར། ། སློབ་དཔོན་གོ་འཕང་རབ་བསྒྲུབ་པའི། ། དབང་བསྐུར་ཆེན་པོ་བདག་ལ་སྩོལ། ། དེ་ལྟར་གསོལ་བ་བཏབ་ནས། ཁྱེད་རང་རྣམས་དབང་སྟེགས་སེངྒེས་བཏེགས་པའི་རིན་པོ་ཆེའི་ཁྲིའི་སྟེང་དུ་ཧེ་རུ་ཀའི་ང་རྒྱལ་གྱིས་གནས་པའི་ཕྱག་གཡས་པར། ཧཱུྃ་ལས་བྱུང་བའི་རྡོ་རྗེ་རེ་ཐུགས་ཀྱི་དམ་ཚིག་སླད་དུ་བྱིན་པའི་མོས་པ་མཛོད། འདི་དེ་སོགས་བརྗོད་ཅིང་གཏད།
རྡོ་རྗེ་དེ་ཉིད་གསོར་ཏེ་ཐུགས་ཁར་འགྱིང་བ་དང་བཅས་པས་བཟུང་ནས་རྡོ་རྗེའི་དེ་ཁོ་ན་ཉིད་ལ་ཐུགས་གཏད་པར་ཞུ། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། རྡོ་རྗེ་སྙེམས་མའི་བདག་པོའི་བདག ། བཅོམ་ལྡན་འདས་དཔལ་མཆོག་དང་པོའི་སྐྱེས་བུ་ལའོ། ། ཨོཾ་མ་ཧཱ་བཛྲ་ཧཱུྃ། རྡོ་རྗེ་འདི་ནི་ཆོས་ཀྱི་དབྱིངས་སྟོང་པ་ཉིད་ཀྱི་རང་བཞིན་ཡིན་ལ། རང་གི་སེམས་ཀྱང་སྟོང་པ་ཉིད་སྤྲོད་པའི་མཐའ་ཐམས་ཅད་དང་བྲལ་བ་རིག་སྟོང་དབྱེར་མེད་དུ་ཤེས་པར་གྱིས་ཤིག ཨ་དང་མཁར་བ་སོགས་ལས་གྲུབ་པའི་དྲིལ་བུ་ལྷ་ཉི་ཤུ་རྩ་གསུམ་གྱི་རང་བཞིན་དུ་གྱུར་པ་རེ་ཁྱེད་རང་རྣམས་ཀྱི་ཕྱག་གཡོན་དུ་གསུང་གི་དམ་ཚིག་གི་སླད་དུ་བྱིན་པའི་མོས་པ་མཛོད།
འདི་ནི་རྣལ་འབྱོར་མ་ཀུན་གྱི། ། ཤེས་རབ་དབྱངས་ཀྱི་རྗེས་འགྲོར་བཤད། ། ཁྱོད་ཀྱིས་ཀྱང་ནི་རྟག་ཏུ་ཟུང་། ། བྱང་ཆུབ་མཆོག་ཏུ་རྒྱལ་བས་བཞེད། ། ཅེས་བརྗོད་ནས་དྲིལ་བུ་དཀྲོལ་ཞིང་གཏད། དྲིལ་བུ་དེ་ཉིད་དཀུ་གཡོན་པར་ཁ་གྱེན་དུ་བསྟན་ནས་བཟུང་སྟེ། དྲིལ་བུའི་དེ་ཁོ་ན་ཉིད་ལ་ཐུགས་གཏད་པར་ཞུ། ཨཱཿསྲིད་པ་ངོ་བོ་ཉིད་ཀྱི་དག ། ངོ་བོ་ཉིད་ཀྱི་སྲིད་བྲལ་བྱས། ། རང་བཞིན་དག་པའི་སེམས་ལྡན་པ། །
སྲིད་པ་དམ་པ་བྱེད་པར་འགྱུར། ། ཨོཾ་བཛྲ་གྷཎྚེ་ཨ། དྲིལ་བུ་འདི་ནི་སྲིད་པ་ཐམས་ཅད་རང་བཞིན་གྱིས་རྣམ་པར་དག་པ་སྟོན་པ། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གི་ངོ་བོ་ཡིན་ལ། རང་གི་ངག་རྣམ་པར་དག་པ་ཡང་དེ་ལྟ་བུར་ཤེས་པར་གྱིས་ཤིག ཅེས་བརྗོད། དེ་ནས་སློབ་མ་རྣམས་བསང་སྦྱངས། སྟོང་པའི་ངང་ལས། དབང་སྟེགས་ཀྱི་སྟེང་དུ་ཧཱུྃ་ལས་ཁྱེད་རང་རྣམས་དཀྱིལ་འཁོར་གྱི་གཙོ་བོ་ཧེ་རུ་ཀ་སྔོན་པོ་ཞལ་གསུམ་ཕྱག་དྲུག་པ་སོགས་ཡུམ་དང་བཅས་པར་གོང་བཞིན་བསྐྱེད། གནས་གསུམ་བྱིན་གྱིས་བརླབ།
ཡེ་ཤེས་པ་བཅུག ཁྱེད་རང་རྣམས་ཀྱི་ལུས་ལྷ་སྐུ་སྣང་ལ་མ་འགགས་པ་མེ་ལོང་ནང་གི་གཟུགས་བརྙན་ལྟ་བུ་ལ་སེམས་གཏད་ནས། ཕྱག་གཉིས་ཐུགས་ཁར་འཁྱུད་པའི་སྟང་ཀ་རེ་མཛད་ཅིང་། ཕྱག་རྒྱའི་དེ་ཁོ་ན་ཉིད་བརྗོད་པ་འདི་ལ་གསན་པས་ཁྱབ་པར་གདའ། ཤེས་རབ་བཅུ་དྲུག་ལོན་པ་ལ། ། ལག་པ་དག་གི་ཡང་དག་འཁྱུད། ། རྡོ་རྗེ་དྲིལ་བུ་མཉམ་སྦྱོར་བ། ། སློབ་དཔོན་གྱི་ནི་དབང་དུ་བརྗོད། ། རྡོ་རྗེ་ཆེ་དང་དྲིལ་བུ་ཆེ། ། ཟུང་ཅིག་རྡོ་རྗེར་བྱིན་གྱིས་བརླབས། །
དེ་རིང་རྡོ་རྗེ་སློབ་དཔོན་གྱུར། ། སློབ་མའི་ཚོགས་རྣམས་བསྡུ་བར་གྱིས། ། ཞེས་བརྗོད། དབང་དེ་རྣམས་བརྟན་པའི་ཡན་ལག་ཏུ་བུམ་པའི་ཆུས་ཀྱང་དབང་བསྐུར་བའི་མོས་པ་མཛོད། དབང་བསྐུར་རྡོ་རྗེ་ཆེན་པོ་ལ། ། ཁམས་གསུམ་པ་ཡི་ཕྱག་བྱས་པ། ། སངས་རྒྱས་ཀུན་གྱི་གསང་གསུམ་གྱི། ། གནས་ལས་བྱུང་བ་སྦྱིན་པར་བྱ། ། ཨོཾ་བཛྲི་བྷཱ་ཝ་སོགས་སྔར་བཞིན། རྣམ་རྒྱལ་བུམ་ཆུ་ནས་ཀུ་ཤས་སློབ་མ་རྣམས་ཀྱི་སྤྱི་བོར་འཐོར་བ་སོགས་བྱ།
ཆུ་ལྷག་མ་ཡར་ལུད་པ་ལས་ཁྲོ་བོ་རིགས་ལྔ་རེས་དབུ་བརྒྱན། དབང་གི་ལྷ་རྣམས་ཛཿཧཱུྃ་བཾ་ཧོཿ ཁྱེད་རང་རྣམས་ལ་གཉིས་སུ་མེད་པར་ཐིམ་པ་དེ་ཉིད་སློབ་དཔོན་གྱིས་རབ་ཏུ་གནས་པས་བརྟན་པར་བྱས་པའི་མོས་པ་མཛོད། ཨོཾ་སུ་པྲ་ཏིཥྛ་བཛྲཱ་ཡ་སྭ་ཧཱ། ཞེས་བརྗོད་ཅིང་སློབ་མ་རེ་རེའི་མགོར་མེ་ཏོག་གཏོར། པུཥྤེ་ལ་སོགས་པ་ལྔས་མཆོད་པར་བྱའོ། ། དེ་ལྟར་ཁྱོད་ལ་རྡོ་རྗེ་འཆང་ཆེན་པོའི་དབང་བསྐུར་བ་འདིས། ཁྱོད་ཀྱི་ཕུང་པོ་དང་ཁམས་དང་སྐྱེ་མཆེད་ཀྱི་དྲི་མ་དག་པར་བྱས་པས་དེ་ཐམས་ཅད་རང་གི་སེམས་ཉིད་དུ་འདུས་ལ། རང་གི་སེམས་རྣམ་པར་དག་པ་ཉིད་རྟེན་གྱི་དཀྱིལ་འཁོར་ཡིན་ཏེ། དཀྱིལ་འཁོར་ཞེས་ནི་གང་བཤད་པ། །
ཡིད་ཀྱི་དཀྱིལ་འཁོར་དམ་པ་ཉིད། ། གཞལ་མེད་ཁང་ཞེས་བཤད་པ་ནི། ། སེམས་ནི་གཞལ་མེད་ཁང་བརྩེགས་ཉིད། ། དེ་ཡི་ཕྱི་རོལ་གྲུ་བཞི་ནི། ། མཉམ་པ་ཉིད་ཀྱི་རང་བཞིན་ནོ། ། གང་ཞིག་བྱམས་པ་ལ་སོགས་སེམས། ། ཐིག་སྐུད་བཞིར་ནི་བརྗོད་པའོ། ། རྡོ་རྗེ་ཐིག་ཏུ་གང་བཤད་པ། ། ཆོས་ནི་རྗེས་སུ་དྲན་པའོ། ། ལྟ་བ་ཀུན་ལས་རྣམ་གྲོལ་བ། །
ཡེ་ཤེས་ཐིག་ཏུ་བརྗོད་པ་ཡིན། ། རྒྱན་གང་ཡང་དག་བཤད་པ་ནི། ། ཚུལ་ཁྲིམས་སོགས་ཀྱི་སྡོམ་པའོ། ། དབང་པོ་ལྔ་ཡི་སེམས་གང་ཡིན། ། རྭ་བ་ལྔ་ནི་འབྱུང་བ་ཉིད། ། གང་ཞིག་སྒོ་བཞིར་བཤད་པ་ནི། ། རྣམ་པར་ཐར་པ་རྣམ་པ་བཞི། ། རྟ་བབས་ཀ་བ་བཞི་པོ་ནི། ། ཡང་དག་སྤོང་བ་བཞི་ཞེས་བརྗོད། ། དྲན་པ་ཉེར་གཞག་བཞི་པོ་ནི། །
ཁ་ཁྱེར་བཞིར་ནི་བརྗོད་པ་ཉིད། ། སྒོ་ཁྱུད་བཞི་ནི་གང་ཡིན་པ། ། རྫུ་འཕྲུལ་རྐང་པ་རྣམ་པ་བཞི། ། དེ་བཞིན་མེ་ཏོག་ཕྲེང་རྒྱན་པ། ། བྱང་ཆུབ་ཡན་ལག་བདུན་པོ་ཡིན། ། འཕགས་ལམ་ཡན་ལག་བརྒྱད་པོ་ནི། ། ཀ་བ་བརྒྱད་པོ་ཞེས་བརྗོད་དོ། ། ལམ་གྱི་ཡེ་ཤེས་ཁྱད་པར་ནི། ། རྔ་ཡབ་ཏུ་ནི་རབ་ཏུ་གྲགས། ། གང་ཞིག་དོ་ཤལ་བཤད་པ་ནི། །
ཉོན་མོངས་ཐམས་ཅད་གཅོད་པ་སྟེ། ། ཀུན་ཏུ་གཅོད་པའི་ངོ་བོ་ཡིས། ། ཉོན་མོངས་འཕྲོག་པའི་དྲྭ་བ་ཉིད། ། ཚོགས་གཉིས་ཀྱི་ནི་སྦྱོར་བ་ཡི། ། འཁོར་ལོ་བསྐོར་བ་གང་ཡིན་པ། ། ཉོན་མོངས་ཕྱེད་ནི་གཅོད་པས་ན། ། དོ་ཤལ་ཕྱེད་པ་ཉིད་དུ་བརྗོད། ། དེ་དག་ནི་དཀྱིལ་འཁོར་གྱི་དེ་ཁོ་ན་ཉིད་བརྗོད་པ་ཡིན་ལ། ལྷའི་དེ་ཁོ་ན་ཉིད་བརྗོད་པ་ནི། དབུས་ཀྱི་ཧེ་རུ་ཀ་ཡབ་ཡུམ་ནི་ཆོས་ཀྱི་དབྱིངས་ཀྱི་ཡེ་ཤེས།
གཽ་རཱི་ནི་མེ་ལོང་ལྟ་བུའི་ཡེ་ཤེས། ཙཽ་རཱི་ནི་མཉམ་པ་ཉིད་ཀྱི་ཡེ་ཤེས། པྲ་མོ་ཧ་ནི་སོ་སོར་རྟོག་པའི་ཡེ་ཤེས། བེཏྟ་ལཱི་ནི་བྱ་བ་གྲུབ་པའི་ཡེ་ཤེས། པུཀྐ་སཱི་ནི་ས་རྣམ་པར་དག་པ། གྷསྨ་རཱི་ནི་ཆུ་རྣམ་པར་དག་པ། ཤྨ་ཤ་ན་ནི་མེ་རྣམ་པར་དག་པ། ཙཎྜ་ལཱི་ནི་རླུང་རྣམ་པར་དག་པ། དུར་ཁྲོད་བརྒྱད་ནི་རྣམ་པར་ཤེས་པའི་ཚོགས་བརྒྱད་དག་པ། སྲུང་བའི་འཁོར་ལོ་ནི་བདུད་བཞི་ཟིལ་གྱིས་གནོན་པའོ། །
དེ་ལྟར་དེ་ཁོ་ན་ཉིད་ཀྱི་རྣམ་དག་རྟོགས་པའི་སློབ་མ་ལ་རྗེས་སུ་གནང་བ་སྦྱིན་དགོས་པས། དེ་ལ་ཐོག་མར་ལྷ་མཆོད་པའི་རྗེས་སུ་གནང་བའི་ཕྱིར། སྒེག་སོགས་བརྒྱད་ཀྱི་ཕྱག་རྒྱ་འདི་རྣམས་མཛད་པར་ཞུ་ཞེས་དང་། དཔོན་སློབ་གཉིས་ཀས་ཕྱག་རྒྱ་བྱ་ཞིང་། བླ་མས། དེང་ནས་བརྩམས་ཏེ་རྫོགས་སངས་རྒྱས། ། སྲས་དང་བཅས་ལ་རྣམ་རོལ་ཞིང་། ། རྡོ་རྗེ་སྙེམས་མའི་རྣལ་འབྱོར་གྱིས། ། དགའ་སྟོན་བདེ་བའི་མཆོད་པ་གྱིས། ། ཨཿ
སྒེག་དང་བཅས་པས་ཕྲེང་བ་འཕང་། ། སངས་རྒྱས་ཐམས་ཅད་མཆོད་པར་བྱ། ། དེས་ནི་བཅོམ་ལྡན་འབྲལ་མི་འགྱུར། ། ཕྲེང་བ་དེ་ཡི་རྒྱན་ཡིན་ནོ། ། ཨོཾ། ལུས་ཅན་ཀུན་ལ་དམ་ཆོས་ཀྱི། ། གླུ་ནི་ཁྱོད་ཀྱིས་བླང་བར་བྱ། ། དེ་ཡིས་བདེ་གཤེགས་དངོས་གྲུབ་ནི། ། མྱུར་དུ་བདེ་བ་མྱོང་བར་འགྱུར། ། གཱིཿ
དེ་ཉིད་ཐལ་མོའི་གར་གྱིས་ནི། ། སངས་རྒྱས་ཐམས་ཅད་མཆོད་པར་བྱ། ། སངས་རྒྱས་འདུ་བའི་ཕྲིན་ལས་ཀྱི། ། གར་མཁན་ཚུལ་དུ་སྒྱུར་བར་གྱིས། ། ཧོཿ རྫོགས་སངས་རྒྱས་ལ་སྤོས་ཕུལ་བས། ། བརྟུལ་ཞུགས་བཟང་པོས་ལེགས་ཚིམ་གྱིས། ། ལུས་ཅན་བདེ་གཤེགས་ཆ་ལུགས་སུ། ། ཡེ་ཤེས་ཀྱི་ནི་ཚིམ་པར་གྱིས། ། ཧཱུྃ།
སངས་རྒྱས་རྣམས་ལ་མེ་ཏོག་གཏོར། ། བྱང་ཆུབ་ཡན་ལག་ཚོགས་གྱུར་པའི། ། མཚན་དང་དཔེ་བྱད་ལྡན་པ་ཡི། ། བདེ་གཤེགས་སྐུ་ནི་ཐོབ་པར་འགྱུར། ། བྷྲཱུྃ། ཆོས་ཀྱི་མེ་ནི་ལེགས་སྦར་བས། ། རྡོ་རྗེ་ཆོས་དང་འདྲ་བ་རུ། ། སེམས་ཅན་མ་རིག་བདོ་བ་ལ། ། ཡེ་ཤེས་སྒྲོན་མེས་གསལ་བར་གྱིས། ། པྲ།
རྒྱལ་བ་རྣམས་ལ་དྲི་ཕུལ་བས། ། ཚུལ་ཁྲིམས་ཤེས་རབ་ཏིང་འཛིན་དང་། ། རྣམ་གྲོལ་ཡེ་ཤེས་མཐོང་བ་ཡི། ། བྱང་ཆུབ་ལུས་ཅན་རྣམས་ལ་བགོས། ། གྷཿ དེང་ཕྱིན་ཆད་ཁྱེད་རྣམས་ལུས་ཀྱི་སྒོ་ནས་སྒེག་པ་དང་། ངག་གི་སྒོ་ནས་གླུ་ལེན་པ་སོགས་སྤྱོད་ལམ་ཅི་བྱེད་པ་ཐམས་ཅད། མི་དགེ་བ་དང་། ལུང་མ་བསྟན་མ་ཡིན་པར། ལྷ་མཆོད་པའི་བསམ་པས་ཟིན་པར་གྱིས་ཤིག་ཅེས་བརྗོད།
སེམས་ཅན་གྱིས་དོན་བྱེད་པའི་རྗེས་སུ་གནང་བ་ནི། པྲཾ་ལས་བྱུང་བའི་ཤེས་རབ་ཀྱི་ཕ་རོལ་ཏུ་ཕྱིན་པའི་རང་བཞིན་གྱི་གསེར་དྲུག་ནམ་ལས་བྱས་པའི་ཐུར་མས་མིག་གི་ཐད་ཀར་བྱུགས་པ་ལ་བརྟེན་ནས། མ་རིག་པའི་ལིང་ཐོག་བསལ་ནས་སེམས་ཅན་གྱི་དོན་ལ་འཇུག་པའི་མཐུ་དང་ལྡན་པར་བྱས་པའི་མོས་པ་མཛོད། ཇི་ལྟར་མིག་མཁན་རྒྱལ་པོ་ཡིས། ། འཇིག་རྟེན་ལིང་ཐོག་བསལ་བ་ལྟར། ། བུ་ཁྱོད་ཀྱིས་ནི་མི་ཤེས་པའི། ། ལིང་ཐོག་རྒྱལ་བ་རྣམས་ཀྱིས་བསལ། ། ཨོཾ་བཛྲ་ནཻ་ཏྲ་ཨ་པ་ཧ་ར་པ་ཏྲ་ལཾ་པ་ཧྲཱིཿ ཏྲཾ། དེ་ལྟར་མ་རིག་པའི་ལིང་ཐོག་བསལ་ནས།
ཆོས་ཀྱི་སྣང་བ་ཐམས་ཅད་མེ་ལོང་གི་གཟུགས་བརྙན་ལྟར་སྣང་ལ་རང་བཞིན་མེད་པར་ཤེས་པའི་སྒོ་ནས་སེམས་ཅན་གྱི་དོན་གྱིས་ཤིག་ཅེས་ཤེས་པའི་ཆེད་དུ། ཨ་ལས་སྐྱེས་པའི་མེ་ལོང་བསྟན་ལ། ཆོས་རྣམས་གཟུགས་བརྙན་ལྟ་བུ་སྟེ། ། གསལ་ཞིང་དག་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་བྱུང་། ། ངོ་བོ་ཉིད་མེད་གནས་མེད་པ། ། དེ་ལྟར་ཆོས་རྣམས་ཤེས་གྱིས་ལ། ། སེམས་ཅན་དོན་ནི་མཉམ་མེད་བྱོས། ། འོན་ཀྱང་སྐྱོབ་པའི་སྲས་སུ་སྐྱེ། །
ཞེས་བརྗོད། དེ་ལྟར་ཆོས་ཐམས་ཅད་སྣང་ལ་རང་བཞིན་མེད་པ་མེ་ལོང་གི་གཟུགས་བརྙན་ལྟར་ཤེས་པར་མ་ཟད། སྒྲ་ཐམས་ཅད་གྲག་སྟོང་དྲིལ་བུའི་སྒྲ་ལྟར་ཤེས་དགོས་སོ་ཞེས་ཤེས་པའི་ཆེད་དུ། དྲིལ་བུ་དཀྲོལ་ཞིང་། ཨཿ ཐམས་ཅད་ནམ་མཁའི་མཚན་ཉིད་དེ། ། ནམ་མཁའ་ལ་ནི་མཚན་ཉིད་མེད། ། ནམ་མཁའ་དང་ནི་མཉམ་སྦྱོར་བས། ། ཀུན་མཆོག་མཉམ་པ་ཉིད་དུ་གསལ། ། ཞེས་བརྗོད།
དེ་ལྟར་ཤེས་པར་བྱས་ནས་སེམས་ཅན་གྱི་དོན་བྱེད་པ་ལ་གནས་ལུགས་རྟོགས་པའི་ཤེས་རབ་དང་ལྡན་ཡང་། ཐབས་མཁས་ཀྱི་ཁྱད་པར་དང་བྲལ་ན། ཉན་རང་གི་སར་ལྟུང་བར་འགྱུར་བས། རང་དོན་ཡིད་ལ་བྱེད་པའི་བསམ་པ་བཅོམ་དགོས་སོ་ཞེས་ཤེས་པའི་ཆེད་དུ། ཧོཿལས་བྱུང་བའི་ཐབས་ཀྱི་གཞུ་དང་བཅས་པས་ཤེས་རབ་ཀྱི་མདའ་དྲུག་ཕྱོགས་བཞི་སྟེང་འོག་གཉིས་དང་དྲུག་ཏུ་འཕེན་ཚུལ་བྱས་པ་ལ་བརྟེན་ནས། རང་དོན་ཡིད་བྱེད་པའི་བསམ་པ་ཐམས་ཅད་བཅོམ་པའི་མོས་པ་མཛོད་བྱས་ལ། མདའ་གཞུ་ལག་ཏུ་གཏད་ཅིང་འཕེན་ཚུལ་བྱེད་བཅུག་ལ། ཧོཿ དེ་བཞིན་གཤེགས་པ་ཐམས་ཅད་དང་རྗེས་སུ་ཆགས་པར་བྱོས་ཤིག ཅེས་བརྗོད་པ་དང་།
སློབ་མ་རྣམས་ཀྱིས་དེ་བཞིན་གཤེགས་པ་ཐམས་ཅད་དང་རྗེས་སུ་ཆགས་པར་བྱའོ་ཟེར། དེ་ལྟར་ན་ཁྱེད་རྣམས་ཀྱིས་ཆོས་ཐམས་ཅད་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟར་ཤེས་ཤིང་། སྒྲ་ཐམས་ཅད་གྲག་སྟོང་དྲིལ་བུའི་སྒྲ་ལྟ་བུར་ཤེས་ནས་སེམས་ཅན་གྱི་དོན་བྱེད་ནུས་པ་དེ་ཡང་། དབང་གི་ཡེ་ཤེས་རྡོ་རྗེ་སེམས་དཔའ་རང་བཞིན་མེད་པའི་ཚུལ་གྱི་ཁྱེད་རང་རྣམས་ཀྱི་སྙིང་དཀྱིལ་ན་བཞུགས་པ་དེའི་མཐུ་ཡིན་ནོ་ཞེས་ཤེས་པའི་ཆེད་དང་། མེ་ལོང་རྡོ་རྗེ་དང་བཅས་པ་བསྟན་ལ། ཨ་བཛྲ་སཏྭ། རྡོ་རྗེ་སེམས་དཔའ་མེ་ལོང་ལྟར། ། གསལ་ཤིང་དག་ལ་རྙོག་པ་མེད། ། བུ་ཁྱོད་ཀྱི་ནི་སྙིང་ལ་ཞུགས། ། རྡོ་རྗེ་སེམས་དཔའི་རང་བཞིན་གཙོ། །
གང་ཡང་སངས་རྒྱས་ཐམས་ཅད་ཀྱི་བདག་པོ་བྱང་ཆུབ་ཀྱི་སེམས་འདི་ཡིན་པར་ཤེས་པར་གྱིས་ཤིག ཅེས་བརྗོད། ཆོས་རྣམས་ཀྱི་གནས་ལུགས་རྟོགས་ཤིང་། རང་དོན་ཡིད་བྱེད་ཀྱི་བསམ་པ་དང་བྲལ་བ་དེ། རྡོ་རྗེ་སློབ་དཔོན་གྱི་ཁུར་བསྐྱེད་དེ་གདུལ་བྱ་རྣམས་ཀྱི་བློ་དང་འཚམས་པར་ཆོས་བཤད་པའི་སྒོ་ནས་སེམས་ཅན་གྱི་དོན་བྱེད་དགོས་སོ་ཞེས་ཤེས་པའི་ཆེད་དུ། ཆོས་བཤད་པའི་རྗེས་སུ་གནང་བ་ནི། ཨོཾ་བཛྲ་ཧེ་ཏུ་མཾ། ཞེས་བརྗོད་ཅིང་ཁྱེད་རང་རྣམས་ཀྱི་རྐང་འོག་ཏུ་འཁོར་ལོ་དང་། ཨོཾ་བཛྲ་བྷ་ག་རཾ་ཞེས་བརྗོད་ཅིང་ལག་པ་གཡས་སུ་དུང་དང་། ཨོཾ་བཛྲ་གྷཎྚེ་ཨཱཿཞེས་པས་གཡོན་པར་དྲིལ་བུ།
ཨ་ཞེས་ལག་པ་གཉིས་ཀྱི་སྟེང་དུ་རྒྱུད་ཀྱི་པོ་ཏི་ཡང་སྦྱིན་པའི་མོས་པ་མཛོད། ཅེས་བརྗོད་ཅིང་སྦྱིན་ཚར་བ་དང་། དེའི་དོན་ནི་བཛྲ་ཧེ་ཏུ་ཞེས་པ་རྡོ་རྗེ་རྒྱུ་སྟེ། གཞན་དོན་སྒྲུབ་པའི་རྒྱུ་བྱང་ཆུབ་ཀྱི་སེམས་དྲན་པར་བྱས་ནས། སེམས་ཅན་འཁོར་བ་ལས་དྲོངས་ཤིག་པའི་དོན་ཡིན། འདྲེན་ལུགས་ཇི་ལྟར་བྱེད་ན། བཛྲ་བྷ་ག་རཾ་ནི་རྡོ་རྗེ་སྨྲ་བ་སྟེ། རྒྱུ་དེས་ཀུན་ནས་བླང་སྟེ། འཁོར་འདས་ཀྱིས་བསྡུས་པའི་ཆོས་ཐམས་ཅད་སྨྲ་བར་གྱིས་ཤིག་པའི་དོན་ཡིན། ཚུལ་ཇི་ལྟར་སྨྲ་ན།
གྷཎྚེ་ནི་དྲིལ་བུ་སྟེ་ཤེས་རབ་སྟོང་པ་ཉིད་ཀྱི་སྒྲ་སྒྲོག་པས་ཟབ་མོའི་དེ་ཁོ་ན་ཉིད་སྟོན་པའི་དོན་ཡིན། ཆོས་གང་གིས་ན། ཨ་ཞེས་པས་རྒྱུད་ཀྱི་གླེགས་བམ་བྱིན་པས་ཆོས་འདིའི་སྒྲ་སྒྲོག་པར་གྱིས་ཤིག ཅེས་གོ་བར་བྱ་དགོས་སོ། ། ཞེས་དང་། དེང་ནས་བརྩམས་ཏེ་སེམས་བསྐྱེད་པ། ། ཙམ་གྱིས་ཆོས་ཀྱི་འཁོར་ལོ་བསྐོར། ། ཁྱོད་ཀྱི་ཐེ་ཚོམ་དོགས་མེད་པར། ། ཡིད་གཉིས་མེད་པའི་སེམས་ཀྱིས་སུ། ། ཆོས་ཀྱི་དུང་ནི་བླ་མེད་པ། །
དྲི་མེད་ཀུན་ཏུ་གང་བར་གྱིས། ། སྔགས་སྤྱོད་ཚུལ་གྱི་ཆོ་ག་ཡིས། ། སྐྱེ་བོ་རྣམས་ལ་རྟག་ཏུ་ཤོད། ། དེ་ལྟར་བྱས་ན་སངས་རྒྱས་ལ། ། ཕན་འདོགས་དྲིན་དུ་བཟོ་ཞེས་བྱ། ། རྡོ་རྗེ་འཛིན་པ་དེ་ཀུན་ཡང་། ། ཁྱོད་ལ་རྟག་ཏུ་སྲུང་བར་མཛད། ། ཅེས་བརྗོད། དེ་ལྟར་ཆོས་བཤད་པ་དེ་ཡང་གནས་སྐབས་སུ་གདུལ་བྱ་སོ་སོའི་བསམ་པ་དང་མཐུན་པར། ཐེག་པ་གསུམ་པོ་གང་ལ་གང་འདུལ་གྱི་སྒོ་ནས་སྟོན་དགོས་ཀྱང་།
མཐར་ཐུག་དེ་བཞིན་གཤེགས་པ་རིགས་ལྔ་དང་འབྲེལ་བའི་རྡོ་རྗེ་ཐེག་པའི་ཆོས་སྟོན་དགོས་ཤིང་། ཆོས་སྟོན་པ་དེ་རྣམས་ཀྱང་ལྷའི་ང་རྒྱལ་དང་མ་བྲལ་བར་བྱ་དགོས་སོ་ཞེས་ཤེས་པའི་ཆེད་དུ། རིགས་ལྔའི་སྤྲུལ་བཤད་ཀྱི་རྗེས་སུ་གནང་བ་ནི། ཁྱེད་རང་རྣམས་ཀྱང་རིགས་ལྔ་སོ་སོའི་ང་རྒྱལ་དང་ལྡན་པས་ཕྱག་རྒྱ་འདི་རྣམས་ཀྱང་མཛད་པར་ཞུ། ཞེས་དང་། དཔོན་སློབ་གཉིས་ཀས་ཕྱག་རྒྱ་བྱ་ཞིང་། བླ་མས། སེམས་ཅན་ཀུན་ལ་ཐམས་ཅད་དུ། ། སེམས་ཅན་ཀུན་ལ་ཕན་པའི་ཕྱིར། ། ཇི་ལྟར་སྣ་ཚོགས་འདུལ་འགྱུར་བའི། །
ཆོས་ཀྱི་འཁོར་ལོ་རབ་ཏུ་བསྐོར། ། ཞེས་བརྗོད་ལ། དེ་བཞིན་དུ། ཚིག་རྐང་སྔ་མ་གསུམ་འདྲ་བར་བྱས་ལ། རྡོ་རྗེའི་འཁོར་ལོ། རིན་ཆེན་འཁོར་ལོ། པདྨའི་འཁོར་ལོ། སྣ་ཚོགས་འཁོར་ལོ་རབ་ཏུ་བསྐོར། སོགས་རྫོགས་པ་དང་། དེ་ལྟར་ན་ཁྱོད་ཀྱི་སེམས་ཅན་ཐམས་ཅད་ལ།
ཆོས་ཀྱི་འཁོར་ལོ། རྡོ་རྗེའི་འཁོར་ལོ། རིན་ཆེན་འཁོར་ལོ། པདྨའི་འཁོར་ལོ། སྣ་ཚོགས་འཁོར་ལོ་བསྐོར་ལ་ཆོས་ཀྱི་དུང་བུས། སྒྲ་སྒྲོགས། བཤད་པ་གྱིས་ཤིག དེ་ལྟར་ན་ཁྱོད་ཀྱིས་བསྐྱེད་པ་རས་བྲིས་ཀྱི་དཀྱིལ་འཁོར་དུ་ཞུགས་ཏེ་མཐོང་། བུམ་པའི་དབང་ཐོབ། གཙོ་བོར་ལུས་ཀྱི་དྲི་མ་དག
དམ་ཚིག་རྩ་བ་དང་ཡན་ལག་གི་དམ་ཚིག་བསྲུང་བ་དང་། ལམ་བསྐྱེད་པའི་རིམ་པ་བསྒོམ་པ་ལ་དབང་། འབྲས་བུ་སྤྲུལ་པའི་སྐུའི་བག་ཆགས་དང་ས་བོན་རྒྱུད་ལ་བཞག་པ་ཡིན་ནོ། ། དེ་ནས་གཉིས་པ་གསང་དབང་ཞུ་བའི་ཡོན་དུ་མཎྜལ་འབུལ་བ་ཞུ། དེ་ལྟར་མཎྜལ་ཕུལ་ནས་གསོལ་བ་བཏབ་པ་འདིའི་རྗེས་ཟློས་ལན་གསུམ་གྱི་བར་དུ་མཛོད། སློབ་དཔོན་དམ་པ་བདེ་གཤེགས་གཙོ། ། རྒྱལ་བ་འཁོར་དང་བཅས་པ་ལ། ། ལུས་ངག་ཡིད་ཀྱིས་ཕྱག་འཚལ་ལོ། ། གསང་གསུམ་དག་པའི་དབང་མཆོག་འདི། ། དེ་རིང་བདག་ལ་གནང་བར་མཛོད། །
དེ་ལྟར་གསོལ་བ་བཏབ་ནས། ཁྱེད་རང་རྣམས་ཀྱི་སློབ་དཔོན་ལ། རིག་མ་མཚན་ཉིད་དང་ལྡན་པ་རེ་ཕྱག་རྒྱར་ཕུལ་བའི་མོས་པ་མཛད་ནས་འདིའི་རྗེས་ཟློས་མཛོད། ཁྱོད་ཞབས་པདྨོའི་བཀའ་དྲིན་གྱིས། ། སངས་རྒྱས་ཀུན་གྱི་བྱང་ཆུབ་སེམས། ། དོན་ཆེན་ཟབ་མོས་ཉོན་མོངས་འཇོམས། ། དེ་རིང་བདག་ལ་དབབ་པར་ཞུ། ། ལན་གཅིག དེ་ནས་ཁྱེད་རང་རྣམས་སྔོན་ཆད་རྫས་གསང་བ་བྱང་ཆུབ་ཀྱི་སེམས་ཀྱི་དཀྱིལ་འཁོར་མ་མཐོང་བའི་བརྡར། ཨོཾ་ཨཱཿཧཱུྃ་ཞེས་གསུང་ཞིང་མིག་རས་རྣམས་འཆིང་བར་ཞུ།
སློབ་དཔོན་ཧེ་རུ་ཀ་ཡབ་ཡུམ་དུ་གསལ་བའི་ཡབ་ཀྱི་གསང་གནས་ཧཱུྃ་ལས་རྡོ་རྗེ་ཧཱུྃ་གིས་མཚན་པ། ནོར་བུར་ཨོཾ། རྩེ་མོར་ཕཊ་དང་བཅས་པ། ཡུམ་གྱི་མཁའ་ཨཱཿལས་པདྨ་ཨཱཿས་མཚན་པ་ཡབ་ཡུམ་སྙོམས་པར་ཞུགས་པའི་དགའ་བའི་སྒྲས་ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས། ཡབ་ཀྱི་ཞལ་དུ་ཞུགས་ཐུགས་ཁར་རྗེས་སུ་ཆགས་པའི་མེས་འོད་དུ་ཞུ་ནས་སྐུའི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་མཁར་བབས་པའི་ཐིག་ལེ་དུང་དང་ཀུནྡ་ལྟར་དཀར་བ་དེ་ཉིད་ཁྱེད་རང་རྣམས་ཀྱི་ལྕེ་ཐོག་ཏུ་བཞག་པའི་མོས་པ་མཛོད་བྱས་ལ། བདུད་རྩི་རིལ་བུ་བསྲེས་པའི་ནང་མཆོད་ནས་སྦྱིན་ཞིང་། བྱང་ཆུབ་སེམས་ཀྱི་རྡོ་རྗེ་འདི། ། སེམས་ཀྱི་སྡུག་བསྔལ་རྣམ་འཇོམས་ཏེ། ། གསང་བའི་གནས་ནི་དམ་པ་ན། །
དེ་རིང་ཁྱོད་ལ་དབབ་པར་བྱ། ། ཨོཾ་ཨཱཿཧཱུྃ་ཨ་ཧོ་མ་ཧཱ་སུ་ཁ་ཞེས་གསུང་ཞིང་མྱངས་པ་ལ་བརྟེན་ནས་མགྲིན་པ་ན་གཞིར་གནས་ཀྱི་རྩ་ཡ་ར་ལ་ཝ་ཞེས་ཡི་གེ་འབྲུ་བཞི་བྱང་ཆུབ་ཀྱི་སེམས་ཀྱིས་གང་བ་དམ་ཚིག་པའི་ཚུལ་དུ་གནས་པ་ལ། ཡས་བྱོན་པའི་བྱང་ཆུབ་ཀྱི་སེམས་དེ་ཉིད་ཡེ་ཤེས་པའི་ཚུལ་དུ་འདྲེས་ཏེ། དེ་ནས་རིམ་གྱིས་བརྒྱུད་ལུས་ཀྱི་རྩ་གནས་ཐམས་ཅད་ལ་ཁྱབ་པས། འདོད་ཆགས་ལས་གྱུར་པའི་རྟོག་པ་སུམ་ཅུ་རྩ་གསུམ། ཞེ་སྡང་ལས་གྱུར་པའི་རྟོག་པ་བཞི་བཅུ། གཏི་མུག་ལས་གྱུར་པའི་རྟོག་པ་བདུན་ཏེ། རང་བཞིན་བརྒྱད་ཅུའི་རྟོག་པ་ཐམས་ཅད་འགགས་ནས་གསལ་སྟོང་བདེ་བས་བརྒྱན་པའི་ཏིང་ངེ་འཛིན་ཁྱད་པར་ཅན་རྒྱུད་ལ་སྐྱེས་པ་ཡིན་སྙམ་དུ་མོས་ནས། ཅུང་ཟད་ཅིག་མཉམ་པར་འཇོག་པ་ཞུ། དེ་ནས་ང་རྒྱལ་གཟུང་བ་འདིའི་རྗེས་ཟློས་མཛོད།
ང་ནི་སངས་རྒྱས་ཀུན་དང་མཉམ། ། བདག་ནི་བསོད་ནམས་སྐལ་བ་ཆེ། ། ཡོན་ཏན་ཀུན་གྱིས་བདག་བརྒྱན་ཏེ། ། ཧེ་རུ་ཀ་དཔལ་བདག་ཉིད་དོ། ། ལན་གཅིག་བརྗོད། དེ་ནས་དབང་དེ་ཐོབ་པའི་བརྡར་ཨོཾ་ཨཱཿཧཱུྃ་ཞེས་གསུང་ཞིང་མིག་རས་འགྲོལ་བར་ཞུ། དེ་ལྟར་ན་ཡུམ་གྱི་བྷ་ག་ནས་གསང་བའི་དབང་ཐོབ། གཙོ་བོར་ངག་གི་དྲི་མ་དག དམ་ཚིག་ཤ་ལྔ་དང་བདུད་རྩི་ལྔའི་རིལ་བུ་བསྟེན་པ་དང་། ལམ་ཙཎྜ་ལཱི་བསྒོམ་པ་ལ་དབང་།
འབྲས་བུ་ལོངས་སྤྱོད་རྫོགས་པའི་སྐུའི་བག་ཆགས་དང་ས་བོན་རྒྱུད་ལ་བཞག་པ་ཡིན་ནོ། ། དབང་དེའི་མཐའ་རྟེན་དུ་ལུང་བསྟན་པ་ནི། ལུང་བསྟན་ཕལ་ཆེར་སྤྲུལ་སྐུས་སྟོན་པས། སྐབས་འདིར་ཡང་སློབ་དཔོན་གྱིས་ཤཱཀྱ་ཐུབ་པའི་ང་རྒྱལ་དུ་བསྒྱུར་ནས། དེའི་ཆ་ལུགས་དབུ་རག ཞབས་བརྗེན་ལ་སོགས་པ་དང་། ཆོས་གོས་ཀྱི་གྲྭ་གཉིས་སེངྒེའི་རྣ་བ་ལྟ་བུར་བྱས་ཤིང་། རྡོ་རྗེ་དྲིལ་བུ་དང་བཅས་པས། ཁྱེད་རྣམས་མ་འོངས་པ་ན་རང་གི་གསང་མཚན་དང་མཐུན་པའི་དེ་བཞིན་གཤེགས་པར་འགྱུར་རོ་ཞེས་སློབ་དཔོན་དཀྱིལ་འཁོར་གྱི་ལྷ་ཚོགས་དང་བཅས་པས་མགྲིན་གཅིག་ཏུ་ལུང་བསྟན་པར་མོས་པ་མཛོད། འདི་ལྟར་ང་ཡིས་ལུང་བསྟན་ཏེ། །
བཅོམ་ལྡན་ཧེ་རུ་ཀ་དཔལ་དང་། ། དུས་གསུམ་སངས་རྒྱས་ཐམས་ཅད་ཀྱིས། ། སྲིད་པའི་ངན་འགྲོ་རྣམས་ལས་བཏོན། ། ཞེས་དང་། སློབ་མ་རྣམས་ལ་ཀྱེ་ཞེས་གསང་མཚན་དྲིས་ལ། དཔལ་ཆེ་གེ་མོ་རྡོ་རྗེ་ཞེས་བྱ་བའི་དེ་བཞིན་གཤེགས་པ་རྣམས། ས་འོག ས་སྟེང་། ས་བླ་རྣམས་སུ་ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་སཏྭཾ་བྷུར་བྷུ་བཿསྭ། འདི་ལྟར་ངས་ལུང་བསྟན་པ་ལྟར།
དཀྱིལ་འཁོར་གྱི་ལྷ་ཚོགས་སངས་རྒྱས་བྱང་ཆུབ་སེམས་དཔའི་ཚོགས་དང་བཅས་པ་ཐམས་ཅད་ཀྱིས་མགྲིན་གཅིག་ཏུ་ལུང་སྟོན་པར་མཛད་པ་འདི་ནི་སྔགས་འདི་དང་ཕྱག་རྒྱ་འདི་མཐུ་ཡིན་ནོ། ། དབུགས་དབྱུང་བ་ནི། དུས་གསུམ་སངས་རྒྱས་ཐམས་ཅད་ཀྱིས། ། ངོ་བོ་ཉིད་དུ་ཁྱོད་གྱུར་ཏོ། ། ཁམས་གསུམ་བདག་པོར་ཁྱོད་གྱུར་ཏོ། ། བྱང་ཆུབ་སེམས་དཔར་ཁྱོད་གྱུར་ཏོ། ། བདུད་དང་མུ་སྟེགས་ཐམས་ཅད་ལས། རྒྱལ་བར་གྱུར་པ་ཁྱོད་ཉིད་དོ། ། གྲོང་ཁྱེར་ལ་ཡང་གྲོང་ཁྱེར་ཏེ། ། མྱ་ངན་འདས་པའི་གྲོང་ཁྱེར་དུ། །
རྣལ་འབྱོར་སྣོད་ལྡན་ཁྱོད་ཞུགས་སོ། ། སངས་རྒྱས་གྲུབ་པའི་རྒྱུ་འདི་ཡིན། ། འདི་ལ་ཐེ་ཚོམ་མ་བྱེད་ཅིག ། ཅེས་དབུགས་དབྱུང་ནས། ད་ཁྱེད་རྣམས་སྲིད་པའི་སྡུག་བསྔལ་གྱི་འཇིགས་པ་དང་བྲལ་ཏེ་མྱུར་དུ་སངས་རྒྱ་བར་འགྱུར་བས། རང་ལ་དམན་པའི་བློ་ཡོངས་སུ་སྤོང་ལ་དགའ་བ་རྒྱ་ཆེན་པོ་བསྒོམ་པར་གྱིས་ཤིག དེ་ལྟར་གཟེངས་བསྟོད་པ་རྣམས་ཀྱི་གསང་བའི་དབང་བསྐུར་བ་སོང་ནས། གསུམ་པ་ཤེས་རབ་ཡེ་ཤེས་ཀྱི་དབང་བསྐུར་བ་ཞུ་བའི་ཕྱིར་མཎྜལ་འབུལ་བ་ཞུ། དེ་ལྟར་མཎྜལ་ཕུལ་ནས་གསོལ་བ་བཏབ་པ་འདིའི་རྗེས་ཟློས་ལན་གསུམ་དུ་མཛོད། སྔོན་གྱི་སངས་རྒྱས་ཐམས་ཅད་ཀྱི། །
ཇི་ལྟར་མཁྱེན་ཅིང་ཐུགས་ཆུད་པས། ། དེ་ལྟར་རྗེས་སུ་བདག་དད་ན། ། དེ་རིང་བདག་ལ་དབང་བསྐུར་སྩོལ། ། དེ་ལྟར་གསོལ་བ་བཏབ་ནས་དབང་དེ་མ་ཐོབ་པའི་བརྡར། ཨོཾ་ཨཱཿཧཱུྃ་ཞེས་གསུང་ཞིང་མིག་རས་རྣམས་འཆིང་བར་ཞུ། དེ་ནས་སློབ་དཔོན་གྱི་རིག་མ་མཚན་ཉིད་དང་ལྡན་པ་ལོ་བཅུ་དྲུག་ལོན་པ་རེ་ཁྱེད་རང་རྣམས་ཀྱི་ཕྱག་རྒྱར་ཡོངས་སུ་གཏད་པའི་མོས་པ་མཛོད། སྔོན་གྱི་རྒྱལ་བ་རྣམས་ཀྱིས་ཀྱང་། ། ཤེས་རབ་འདི་ལ་བརྟེན་པས་འགྲུབ། ། རིགས་ཀྱི་བུ་མཆོག་ཁྱོད་ཀྱིས་ཀྱང་། ། ཤེས་རབ་སྤང་དུ་མི་རུང་སྟེ། །
ཡེ་ཤེས་སྐྱེ་བའི་གཞི་ཡིན་པས། ། ཁྱོད་ཀྱི་འདོད་ཆགས་མ་སྤང་ཅིག ། ཅེས་གཏད་པ་ལ་བརྟེན་ནས། རིག་མ་དེས་ཀྱང་། ཁྱེད་རང་རྣམས་སྣོད་དང་ལྡན་མི་ལྡན་བརྟག་པའི་ཕྱིར། དྲི་བ་མཛད་པ་འདི་ལ་གསན་པས་ཁྱབ་པར་གདའ་སྟེ། བུ་ཁྱོད་ཚུར་ཤོག་རྡོ་རྗེ་ཅན། ། དྲི་ཆེན་དྲི་ཆུ་ཟ་ནུས་སམ། ། རཀྟ་ག་པུར་བསྟེན་ནུས་སམ། ། བུད་མེད་དང་བས་བསྟེན་ནུས་སམ། །
པདྨོར་འོ་བྱེད་མི་རྟོག་གམ། ། སྨྲོས་ཤིག་སྣོད་ལྡན་ངང་ཚུལ་ཅན། ། ཞེས་དྲིས་པའི་ལན་དུ་ཅིས་ཀྱང་སྤྲོའི་ཞེས་ལན་བཏབ་པར་མོས་པ་མཛད་ནས་འདིའི་རྗེས་ཟློས་མཛོད། ཤེས་རབ་དད་པས་བདག་བསྟེན་ཏོ། ། དྲི་ཆེན་ལ་སོགས་བདུད་རྩི་ལྔ། ། རྟག་ཏུ་དད་པས་བསྟེན་པར་བགྱི། ། པདྨོར་བདག་ནི་འོ་བགྱིད་དོ། ། ཞེས་ལན་བཏབ་པ་ལ་བརྟེན་ནས་ལྷ་མོ་དེ་ཉིད་དགེས་ཏེ། ལུས་ནམ་མཁའི་གོས་ཅན་དུ་བྱས། ཆུ་སྐྱེས་རྩ་མཛེས་པའི་བྷ་ག་བསྟན་ནས་པདྨའི་ཆེ་བ་བརྗོད་པ་འདི་ལ་གསན་པས་ཁྱབ་པར་གདའ་སྟེ།
རྨད་བྱུང་ང་ཡི་པདྨ་འདི། ། བདེ་བ་ཐམས་ཅད་འདི་ལས་རྙེད། ། བདེ་བར་གཤེགས་པ་ཐམས་ཅད་ཀུན། ། རྟག་ཏུ་འདི་དང་མི་འབྲལ་ལོ། ། པདྨ་འདི་ནི་ཆོས་དབྱིངས་ཡིན། ། སངས་རྒྱས་ཐམས་ཅད་འདི་ལས་འབྱུང་། ། སེམས་ཅན་ཐམས་ཅད་འདི་རུ་གྲོལ། ། ནང་གི་རྩ་ཡི་འཁོར་ལོ་ལ། ། པདྨ་ཞེས་ནི་རབ་ཏུ་བརྗོད། ། པདྨའི་ནང་གི་ནམ་མཁའ་ཞེས། །
འབྱུང་བ་ལྔ་ཡི་རང་བཞིན་གནས། ། ལྟེ་བ་དང་ནི་གེ་སར་བཅས། ། འདབ་མ་བརྒྱད་ཀྱིས་རྣམ་པར་བརྒྱན། ། ཟེའུ་འབྲུ་དབུས་ནས་འབྱུང་བ་ཡིན། ། དེ་ཉིད་བདུད་རྩི་དམ་པ་ཡིན། ། སངས་རྒྱས་ཀུན་གྱི་སྙིང་པོའོ། ། ཞེས་བརྗོད། དེ་ནས་སློབ་དཔོན་གྱིས་རིག་མའི་ལག་པ་གཡོན་པ། ཁྱེད་རང་རྣམས་ཀྱི་ལག་པ་གཡས་པར་གཏད་པ་ལ་བརྟེན་ནས་རིག་མའི་བརྟུལ་ཞུགས་སྦྱིན་པའི་མོས་པ་མཛོད། ཤེས་རབ་དམ་པ་འདི་ཡིས་ནི། །
ཁྱོད་ཀྱི་ཡེ་ཤེས་སྐྱེད་བྱེད་པ། ། འདི་དང་ཁྱོད་ཉིད་རྟག་ཏུ་ཡང་། ། དད་པས་རྟག་ཏུ་འགྲོགས་པར་གྱིས། ། འདི་ལ་རྟག་ཏུ་རོལ་བར་གྱིས། ། དེ་ལྟར་ཤེས་རབ་ཕྱག་རྒྱ་གཏད་པའི་དབང་དེ་བསྒོམ་ལམ་ས་དགུའི་རྟོགས་པ་སྐྱེད་པའི་མཐུ་དང་ལྡན་པར་བྱས་པ་ཡིན་ནོ། ། དེ་ནས་ཉམས་མྱོང་དགའ་བ་བཞི་སྐྱེད་པའི་དོན་དུ་དམིགས་པ་འདི་བཞིན་དུ་མཛོད། ཁྱེད་རང་རྣམས་ཧེ་རུ་ཀ་དང་རིག་མ་ཁྲོ་མོ་དབང་ཕྱུག་མར་གསལ་བའི་ཡབ་ཀྱི་གསང་གནས་ཧཱུྃ་ལས་རྡོ་རྗེ་ཧཱུྃ་གིས་མཚན་པའི་ནོར་བུར་ཨོཾ། རྩེ་མོར་ཕཊ་དང་བཅས་པ། ཡུམ་གྱི་མཁའ་ཨ་ལས་པདྨ་ཨས་མཚན་པ། ཡབ་ཀྱི་རྡོ་རྗེ་ནོར་བུའི་རྩ་བར་རྩ་གསུམ་འདུས་པའི་རྩ་གཡས་ལ་ཨོཾ་དཀར་པོ།
རྩ་གཡོན་ལ་ཨཱཿདམར་པོ། དབུས་སུ་ཧཱུྃ་མཐིང་ཁ། རྩེ་མོར་ཕཊ་ཡིག་སེར་པོ་རྣམས་གསལ་ལམ་གྱིས་ཡོད་པར་མོས་ནས། ཡབ་ཡུམ་འཁྱུད་པ་དང་ཙུམ་པ་དང་། གསང་གནས་སྦྱར་བས་འདོད་ཆགས་ཆེན་པོའི་མེས་དྲོད་སྐྱེས་ཏེ། ཐིག་ལེ་དངས་མ་རྣམས་ཞུ། སྤྱི་བོ་ལ་སོགས་པའི་འཁོར་ལོ་བཞིར་རིམ་གྱིས་བརྒྱུད་དེ། རྡོ་རྗེ་ནོར་བུའི་རྩ་བར་བྱོན་པས་དགའ་བ། དབུས་སུ་བྱོན་པས་མཆོག་དགའ། རྩ་གསུམ་འཇོམས་པའི་དབུས་སུ་བྱོན་པས་ཁྱད་པར་གྱི་དགའ་བ།
རྡོ་རྗེ་ནོར་བུའི་རྩེ་མོར་བྱོན་ནས་ཐིག་ལེ་དཀར་དམར་གཉིས་སྙོམས་འཇུག་བྱས་པས། ལྷན་ཅིག་སྐྱེས་པའི་ཡེ་ཤེས་མངོན་དུ་བྱས་པ་ཡིན་སྙམ་པའི་མོས་པ་མཛོད། དེ་ནས་ཐིག་ལེ་ཕྱིར་བ་ཐག་པ་ཙམ་ཡང་མ་འཛགས་པར་རླུང་འཕོ་བ་མེད་པའི་སྟོབས་ཀྱིས་ཧཱུྃ་དྲག་ལ་རིང་བ་དང་བཅས་པས་ཡར་དྲངས། ལྟེ་བར་བྱོན་པས་དགའ་བ། སྙིང་ཁར་བྱོན་པས་མཆོག་དགའ། མགྲིན་པར་བྱོན་པས་ཁྱད་པར་གྱི་དགའ་བ། སྤྱི་བོར་བྱོན་པས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས་པ་ཡིན་སྙམ་དུ་མོས་ནས། ལུས་ཀྱི་འཁྲུལ་འཁོར་དང་། རླུང་ལ་སོགས་པའི་སྒོ་ནས་ལུས་ཐམས་ཅད་ལ་ཁྱབ་པར་དགྲམ་པས་ལུས་ཐམས་ཅད་ལ་རྩས་ཁྱབ། རྩ་ཐམས་ཅད་ལ་བྱང་ཆུབ་སེམས་ཀྱིས་ཁྱབ།
དེ་ཐམས་ཅད་ལ་གསལ་སྟོང་ཟུང་འཇུག་གམ་བདེ་སྟོང་ཟུང་འཇུག་གིས་ཁྱབ་པར་མོས་ནས། དེའི་ངང་ལ་ཅུང་ཟད་ཙམ་མཉམ་པར་འཇོག་པ་ཞུ། དེ་དབང་གི་དངོས་གཞི་ཡིན། དབང་དེ་ཐོབ་པའི་བརྡར་ཨོཾ་ཨཱཿཧཱུྃ་ཞེས་གསུང་ཞིང་མིག་རས་རྣམས་འགྲོལ་བར་ཞུ། དེ་ལྟར་ན་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ། གཙོ་བོར་སེམས་ཀྱི་དྲི་མ་དག དམ་ཚིག་བུད་མེད་ལ་མི་སྨོད་པ་དང་། ལམ་ཕོ་ཉའི་ལམ་བསྒོམ་པ་ལ་དབང་། འབྲས་བུ་ཆོས་ཀྱི་སྐུའི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། དེ་དག་གིས་ཤེས་རབ་ཡེ་ཤེས་ཀྱི་དབང་སོང་ནས།
དབང་བཞི་པ་ཞུ་བའི་ཡོན་དུ་མཎྜལ་ཞིག་འབུལ་བ་ཞུ། དེ་ལྟར་མཎྜལ་ཕུལ་ནས་གསོལ་བ་བཏབ་པ་འདིའི་རྗེས་ཟློས་ལན་གསུམ་གྱི་བར་དུ་མཛོད། ཁྱོད་ཞབས་པདྨོའི་བཀའ་དྲིན་གྱིས། ། གཙོ་བོའི་དབང་བསྐུར་རྣམ་གསུམ་ཐོབ། ། དེ་རིང་རིན་ཆེན་བཞི་པ་ཡང་། ། གཙོ་བོས་བདག་ལ་བཀའ་དྲིན་སྐྱོབས། ། དེ་ལྟར་གསོལ་བ་བཏབ་ནས་དབང་དེ་མ་ཐོབ་པའི་བརྡར་ཨོཾ་ཨཱཿཧཱུྃ་ཞེས་གསུང་ཞིང་གདོང་རས་རྣམས་འཆིང་བར་ཞུ། དེ་ལྟར་དབང་བཞི་པ་འདི་ལ། ཚིག་གི་བཞི་པ། དོན་གྱི་བཞི་པ།
ལམ་དུ་བྱེད་པའི་བཞི་པ། འབྲས་བུའི་བཞི་པ། བཞི་པ་རྟེན་ཅན་རྣམས་སུ་ཡོད་པ་ལས། འདི་ཚིག་གི་བཞི་པ་ཡིན་ཞིང་། དེ་ཡང་དབང་གསུམ་པའི་དུས་ཀྱི་ཡེ་ཤེས་དེ་ཉིད། དབང་བཞི་པའི་དུས་ཚིག་གི་སྒོ་ནས་ངོ་སྤྲོད་པ་ཡིན་ཏེ། ཡེ་ཤེས་འདི་ནི་ཆེས་ཕྲ་ཞིང་། ། རྡོ་རྗེ་ནམ་མཁའི་དཀྱིལ་ལྟ་བུ། ། རྡུལ་བྲལ་མཐར་ཕྱིན་ཞི་བ་ཉིད། ། ཁྱོད་རང་ཡང་ནི་དེ་ཡི་ཕ། །
དེའི་དོན་ནི་འདི་ཡིན་ཏེ། དབང་གསུམ་པའི་དུས་ཀྱི་ཕྱག་རྒྱ་དང་མཉམ་པར་སྦྱར་བ་ལས་བྱུང་བའི་བདེ་སྟོང་གི་ཡེ་ཤེས་འདི་ནི། དཔེ་དང་གཏན་ཚིགས་ལ་སོགས་པས་རྟོགས་པར་མི་ནུས་པས་ཆེས་ཕྲ། མཚན་མ་དང་རྟོག་པས་མི་ཕྱེད་པས་རྡོ་རྗེ། མཐའ་དབུས་དང་བྲལ་བས་ནམ་མཁའི་དཀྱིལ་ལྟ་བུ་ཉོན་མོངས་པའི་རྡུལ་དང་བྲལ་ཞིང་སྲིད་པ་ཟད་པ་རྡོ་རྗེ་འཆང་གི་གོ་འཕང་སྦྱིན་པར་བྱེད་པས་མཐར་སྦྱིན། ཆོས་སྐུ་ཞི་བ་ཡང་འདི་ལས་ལོགས་སུ་བཙལ་དུ་མེད་ལ་ཉམས་མྱོང་འདི་རང་རྒྱུད་ལ་རང་གིས་སྐྱེད་པར་བྱ་དགོས་ཀྱི། ཐབས་གཞན་གྱི་སྒྲུབ་ཏུ་མེད་པས། འཇིག་རྟེན་ན་རིགས་ཀྱི་བུ་རང་གི་བསྐྱེད་དགོས་པ་བཞིན་ཡིན་པས། རང་གི་ལུས་ལྷ་སྐུ་སྣང་ལ་མ་འགགས་པ། སེམས་རྒྱུད་ཟག་མེད་ཀྱི་བདེ་བ།
ཡུལ་སྣང་འཁོར་འདས་ཀྱི་བསྡུས་པའི་ཆོས་ཐམས་ཅད་སྟོང་པ་ཉིད་སྤྲོས་པའི་མཐའ་དང་བྲལ་བ། ཐམས་ཅད་རོ་གཅིག་པའི་ངོ་བོ་ལ་ཅུང་ཟད་ཙམ་མཉམ་པར་འཇོག་པ་ཞུ། དབང་དེ་ཐོབ་པའི་བརྡར་ཨོཾ་ཨཱཿཧཱུྃ་ཞེས་གསུང་ཞིང་གདོང་རས་རྣམས་འགྲོལ་བར་ཞུ། དེ་ལྟར་ན་ཁྱོད་ཀྱིས་དོན་དམ་པ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བཞི་པ་ཚིག་ཙམ་གྱི་སྒོ་ནས་ཐོབ། ལུས་ངག་ཡིད་གསུམ་ཅར་གྱི་དྲི་མ་དག དམ་ཚིག་དགོངས་ཏེ་གསུངས་པའི་དམ་ཚིག་བསྲུང་བ་དང་། ལམ་རྡོ་རྗེའི་རྦ་རླབས་བསྒོམ་པ་ལ་དབང་། འབྲས་བུ་ངོ་བོ་ཉིད་ཀྱི་སྐུའི་བག་ཆགས་དང་ས་བོན་རྒྱུད་ལ་བཞག་པ་ཡིན་ནོ། ། དེ་རྣམས་ཀྱི་སྒོ་ནས་དབང་བཞི་ཡོངས་སུ་རྫོགས་པར་ཐོབ་པས་དེ་དག་གི་གནས་སྐབས་སུ་ཁས་བླངས་པའི་དམ་ཚིག་དང་སྡོམ་པ་རྣམས་ལ་བསྲུང་སྡོམ་ཚུལ་བཞིན་དུ་བགྱིད་སྙམ་པའི་སྒོ་ནས་འདིའི་རྗེས་ཟློས་མཛོད། གཙོ་བོས་ཇི་ལྟར་བཀའ་སྩལ་པ། །
དེ་དག་ཐམས་ཅད་བདག་གིས་བགྱིད། ། ལན་གསུམ། དབང་བཞི་ཡོངས་སུ་རྫོགས་པར་ཐོབ་པའི་གཏང་རག་གི་ཡོན་དུ་མཎྜལ་འབུལ་བ་ཞུ། དེ་ལྟར་མཎྜལ་ཕུལ་ནས་ལུས་ལོངས་སྤྱོད་ལ་སོགས་པ་ཐམས་ཅད་ཀྱང་ཡོན་དུ་འབུལ་ཞིང་ཆ་ཤས་ཀྱིས་ཀྱང་ལོངས་སྤྱོད་དུ་གསོལ་སྙམ་པའི་སྒོ་ནས་འདིའི་རྗེས་ཟློས་མཛོད། དེང་ནས་བརྩམས་ཏེ་བདག་བྲན་དུ། ། ཁྱེད་ལ་བདག་ནི་འབུལ་ལགས་ན། ། ཁྱོད་ཀྱིས་སློབ་མར་བཟུང་བ་དང་། ། ཆ་ཡིས་ཀྱང་ནི་སྤྱད་དུ་གསོལ། ། ལན་གསུམ། དེ་རྣམས་ཀྱི་སྒོ་ནས་དཔལ་ཡང་དག་ལྷ་དགུའི་དཀྱིལ་འཁོར་དུ་དབང་བཞི་ཡོངས་སུ་རྫོགས་པར་གསན་པས་རང་གཞན་གྱི་དོན་རྒྱ་ཆེ་བར་མཛོད།
བསོད་ནམས་འདི་ཡི་སོགས་བརྗོད་ནས། སློབ་མ་རྣམས་རང་གནས་སུ་བཏང་། དེ་ནས་དཔོན་སློབ་རྣམས་ཀྱིས། སྒྲུབ་མཆོད་ཞག་སྦྲེལ་མར་བྱེད་ན་ཚོགས་འབུལ་བ་སོགས་སྟ་གོན་བཞིན་བྱེད། ནུབ་ཐ་མ་ལ། ཚོགས་ཐ་མ་བསྒྲལ་བའི་མཆོད་པ་དང་། ལྷག་མ་བསྟན་མ་སྐྱོང་བ་རྣམས་འདིའི་སྐབས་སུ་བྱའོ། ། གསུམ་པ་རྗེས་ཀྱི་ཆོ་ག་ནི། མཆོད་པ་རྣམས་ཁ་གསོས་ལ། བྱིན་གྱིས་བརླབས་ནས་ཕྱི་མཆོད།
ནང་མཆོད། བསྟོད་པ། དངོས་གྲུབ་བླང་བ། བཟོད་པར་གསོལ་བ་རྣམས་སྟ་གོན་བཞིན་བྱས་པའི་རྗེས་ལ། རས་བྲིས་ཀྱི་དཀྱིལ་འཁོར་དང་། གཏོར་མགྲོན་གྱི་རྟེན་ཡོད་པ་རྣམས་ལ་བརྟན་བཞུགས། མེད་པ་རྣམས་ལ་གཤེགས་གསོལ། བཀའ་བཞིན་སྒྲུབ་པའི་སོགས་ནས། བཀྲ་ཤིས་ཀྱི་བར་སྟ་གོན་བཞིན་རྒྱས་བསྡུས་སྐབས་དང་སྦྱར་ནས་ཤེས་པར་བྱའོ། ། བཅོམ་ལྡན་འདས་ཁྲག་འཐུང་གི་རྒྱལ་པོ་དཔལ་ཡང་དག་མེ་དགུའི་དཀྱིལ་འཁོར་གྱི་ཆོ་ག་སློབ་མ་དགའ་བ་སྐྱེད་བྱེད་ཅེས་བྱ་བ་འདི་ནི།
རྗེ་བཙུན་ས་ལོའི་དངོས་ཀྱི་སློབ་མ་བགྲང་བ་ལ་འདས་པའི་ནང་ནས། ས་སྐྱ་པའི་ཕ་ཆོས་ཡང་ཕུར་གྱི་ཕྱོགས་ལ་ཐུགས་མོས་པའི་ཡོངས་ཀྱི་དགེ་བའི་བཤེས་གཉེན་ཆེན་པོ་ཕྱི་ནང་གི་རིག་པའི་གནས་ལྔ་ལ་མཁས་ཤིང་། རྣམ་དག་ཚུལ་ཁྲིམས་ཀྱིས་ལེགས་པར་བརྒྱན་པའི་སྒྲ་ཚད་པ་དཀོན་མཆོག་རྒྱ་མཚོ་བ་དང་། གུང་པ་སྐྱོ་སྟོན་དྲི་མེད་ཀྱི་ཆོས་བརྒྱུད་འཛིན་པ། དད་བརྩོན་ཤེས་རབ་ཀྱི་མཆོག་དང་ལྡན་ཞིང་གསང་སྔགས་རྡོ་རྗེ་ཐེག་པའི་ལམ་དུ་མ་ལ་མཁས་པའི་ཀུན་སྤངས་མགོན་པོ་རྒྱལ་མཚན་པ་དང་། ཀུན་དགའི་མཚན་ཅན་དེ་ཉིད་ཀྱི་ཐུགས་སྲས་དམ་པ། སྡེ་སྣོད་གསུམ་དང་རྒྱུད་སྡེ་བཞི་སོགས་ལ་ལེགས་པར་སྦྱངས་ཤིང་། ཐོས་བསམ་བསྒོམ་གསུམ་གྱི་ནོར་གྱིས་ཕྱུག་པའི་རྡོ་རྗེ་འཛིན་པ་མདོ་སྔགས་རབ་འབྱམས་པ་ཀུན་དགའ་ཚེ་བརྟན་པ་ལ་སོགས་པས་ཡང་ཡང་བསྐུལ་བ་ལ་བརྟེན་ནས། དུས་གསུམ་སངས་རྒྱས་ཐམས་ཅད་འདུས་པའི་ངོ་བོ། ཁྱབ་བདག་རྡོ་རྗེ་འཆང་ཆེན་པོ་དང་དབྱེར་མ་མཆིས་ཤིང་།
ཚད་མེད་པའི་ཐུགས་རྗེ་ཆེན་པོ་དང་ལྡན་པ། ཆོས་ཀྱི་རྗེ་ས་སྐྱ་པཎྜི་ཏ་ཆེན་པོའི་སྐུའི་སྐྱེ་བ་ལ་གདོན་མི་ཟ་བའི་རྗེ་བཙུན་ས་ལོ་ཙཱ་བ་ཆེན་པོ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་དང་། འདྲེན་མཆོག་དམ་པར་གྱུར་པ་ཡོངས་འཛིན་དཀོན་མཆོག་ལྷུན་གྲུབ་ཀྱི་ཞལ་སྔ་ནས་དང་། གྲུབ་པའི་དབང་ཕྱུག་ཆེན་པོ་རྒྱལ་སྲས་དཔལ་ལྡན་བཀྲ་ཤིས་པ་ལ་སོགས་པ་ཡོངས་འཛིན་དམ་པ་སྤྲུལ་པའི་སྐུ་དུ་མའི་ཞབས་རྡུལ་སྤྱི་བོས་ལེན་ཅིང་། ཆོས་ཚུལ་འདི་ལ་དད་པའི་བློ་གྲོས་ཅུང་ཟད་དང་ལྡན་པའི་སྙོམས་ལས་ཅན་གྱི་རྣལ་འབྱོར་བ་ངག་གི་དབང་པོ་ཀུན་དགའ་རིན་ཆེན་གྱིས། ཐམས་ཅད་མཁྱེན་པ་ས་ལོ་ཆེན་པོའི་གསུང་རྩོམ་ཐོར་བུར་བཞུགས་པ་རྣམས་ཕྱོགས་གཅིག་ཏུ་བསྡེབས་ཤིང་། གོང་འོག་གི་ཆིངས་དང་མཚམས་སྦྱོར་མི་གསལ་བ་རྣམས་བླངས། དམ་པ་དེ་དག་གི་གསུང་སྒྲོས་ཁྱད་པར་ཅན་རྣམས་ཀྱིས་བརྒྱན་ཏེ། ཟིལ་གནོན་ཞེས་བྱ་མེ་ཕོ་རྟའི་ལོ་ལ། དབེན་པའི་རི་ཁྲོད་བྱས་འགྱུར་རྡོ་རྗེའི་བྲག་རྫོང་དུ་བྲིས་པའི་ཡི་གེ་པ་ནི་བློ་གྲོས་མཆོག་ཏུ་གྱུར་པ།
ཀ་བཅུ་པ་ཀུན་དགའ་སེངྒེས་བགྱིས་སོ། ། དཔལ་ཡང་དག་གི་སྒྲུབ་དཀྱིལ་འདི་དག་སྔ་མོ་ཞིག་ནས་བསྒྲིག་པའི་བློ་ཡོད་ཀྱང་། ཅུང་ཞིག་སྤོབས་པ་ཞན་པའི་དབང་དུ་ལུས་ཤིང་། ཁྱད་པར་དབེན་གནས་འདི་ཉིད་དུ་རྩོམ་པར་དམ་བཅས་ཚེ། ངེད་རང་གིས་བསམ་མནོ་ཞིག་ལ་རྗེ་བཙུན་དམ་པ་དེ་ཉིད་ཀྱི་གསུང་རྩོམ་ཚིག་རེས་ཀྱང་སེམས་ཅན་མང་པོ་ལ་ཕན་པ་རྒྱ་ཆེན་པོ་འབྱུང་བ་ཡིན་པས། ངེད་རང་ལྟ་བུ་སོ་སོ་སྐྱེ་བོའི་ཚིག་མ་གསལ་བ་ཞིག་གི་གསེབ་ཏུ་བསྒྲིགས་རུང་། ཕན་ཡོན་མི་འབྱུང་བའི་ཁར་ཉེས་དམིགས་ཆེན་པོ་ཞིག་འབྱུང་བ་འདྲ་སྙམ། བློས་སྐྱུངས་ནས་རྩོམ་པ་འཕྲོར་བཤོལ་པའི་ཚེ། དུས་མི་རིང་བ་ཞིག་ས་ག་ཟླ་བའི་ཚེས་བཞིའི་ནུབ་རྨི་ལམ་དུ། རྗེ་བཙུན་དམ་པ་ས་ལོ་དེ་ཉིད་ཞལ་བཞུགས་འདུག་པ་ཉིན་སྐུ་ལ་ཉེ་བར་རབ་འབྱམས་པ་ཀུན་དགའ་ཚེ་བརྟན་ལ་སོགས་པ་དང་།
གཞན་ཡང་སྐལ་ལྡན་གྱི་གདུལ་བྱ་མཐའ་ཡས་པ་ཞིག་ལ་ཆོས་ཀྱི་འཁོར་ལོ་རྒྱ་ཆེན་པོ་བསྐོར་ཞིང་གདུལ་བྱ་རྣམས་སྨིན་གྲོལ་ལ་འགོད་བཞིན་པའི་ངང་དུ་བཞུགས་པའི་མཚམས་ཤིག་ལ། ངེད་རང་ལ་དགེས་པའི་མདངས་བསམ་གྱིས་མི་ཁྱབ་པ་ཅིག་མཛད་ཀྱི་འདུག་ལ་མཐོང་ནས། དད་པའི་སྤུ་ལོང་ཆེར་གཡོས་ཏེ། ཕྱག་དང་བསྐོར་བ་ལ་སོགས་པ་བསམ་གྱིས་མི་ཁྱབ་པ་ཅིག་བྱས་ལ། རང་རེའི་སེམས་སྟེང་ན་ཡོད་པའི་དོན་ཆེ་བ་ཞིག་ཡོད་པ་དེ་གསོལ་བ་བཏབ་པས་རྗེས་སུ་གནང་། སེམས་བདེ་ཞིང་ལུས་ལ་བདེ་ཆེན་གྱིས་ཡེ་ཤེས་ལྟ་བུ་དགའ་བ་དང་བདེ་བ་ཚད་མེད་པ་སྐྱེས། དེ་སྐབས་ཤིག་ལ། ཡང་དག་གི་གསུང་རྩོམ་འཐོར་བུ་འདི་རྣམས་སྔར་ཕན་བདག་གིས་བསྒྲིགས་མ་ནུས་ཚུལ་ཞིབ་པར་ཞུས། ད་ཇི་ལྟ་བུ་ཞིག་བགྱིད་ལགས་ཞེས་གསོལ་བ་བཏབ་པས། ཞལ་འཛུམ་པ་དང་བཅས་ངེད་རང་གི་རྩོམ་ཐོར་བུ་དེ་རྣམས་ལྷན་ཅིག་བསྡེབས་ཤིང་གོང་འོག་གི་མཚམས་སྦྱོར་སོགས་ཁྱོད་རང་གི་བློ་ལ་འདུག་པ་བཞིན་བགྱིས་པས་ཡོང་བ་འདུག་ཕེབས་པ་ལ་བརྟེན་ནས།
མི་འཇིགས་པའི་སྤོབས་པའི་གདེངས་ཅུང་ཟད་ཐོབ་ནས་བྲིས་པ་ཡིན་པས། འདི་ལ་བྱིན་རླབས་དང་ཡིད་ཆེས་གཉིས་ཀ་ཡོད་དོ།། །། དཔལ་ལྡན་བླ་མའི་བྱིན་རླབས་ཆུ་བོའི་རྒྱུན། ། མི་ཉམས་གོང་དུ་འཕེལ་བའི་ཐབས་ཀྱི་མཆོག ། འཁྲུལ་མེད་དབང་གི་ཆོ་གའི་ཕྱག་ལེན་འདི། ། དམ་པ་གསུམ་གྱིས་རྗེས་བཟུང་ས་སྐྱ་པ། ། ངག་གི་དབང་པོ་ཀུན་དགའ་རིན་ཆེན་གྱིས། ། དད་པའི་སྤུ་ལོང་ཆེས་ཆེར་རབ་གཡོས་ནས། ། ཡིད་ཀྱི་པད་མཚོ་གསར་པ་ལས་འཁྲུངས་སོ། ། དཔྱོད་ལྡན་ཀུན་ལ་ཕན་པའི་རྒྱུན་ཐོབ་ཤོག །
འདིར་འབད་དགེ་བ་རྣམ་དཀར་འབྲས་བུ་དེས། ། ཚོགས་གཉིས་རྫོགས་ནས་དཔལ་ཆེན་ཁྲག་འཐུང་མཆོག ། ཧེ་ར་ུཀ་དང་གོ་འཕང་མངོན་འགྱུར་ཏེ། ། འགྲོ་དྲུག་སངས་རྒྱས་ས་ལ་འགོད་པར་ཤོག། །། ཨི་དཾ་ཤཱ་ས་ན་བ། ས་སྭཱ་ཧི་ཏོ་བྷ་བནྟུ།། །། དྷརྨེ་ཨུ་ད་ཡ་མསྟུ།། །། དབང་འདིའི་བརྒྱུད་པ་ནི། ཆོས་སྐུ་ཀུན་ཏུ་བཟང་པོ། ལོངས་སྐུ་རྡོ་རྗེ་སེམས་དཔའ།
སྤྲུལ་སྐུ་དགའ་རབ་རྡོ་རྗེ། འཇམ་དཔལ་བཤེས་གཉེན། རོ་ལངས་བདེ་བའི་དངོས་གྲུབ། སློབ་དཔོན་སངས་རྒྱས་གསང་བ། སློབ་དཔོན་ཆེན་པོ་ཧཱུྃ་ཀ་ར། སློབ་དཔོན་པདྨ་འབྱུང་གནས། པཎ་ཆེན་བི་མ་ལ་མི་ཏྲ། ལམ་བུ་ཤཱི་ལ་མཉྫུ། རྣ་ནམ་རྡོ་རྗེ་འདུད་འཇོམས། སྙགས་ཛྙ་ན་ཀུ་མ་ར།
འཁོན་རྡོ་རྗ་རིན་ཆེན་ནས་རིམ་པ་བཞིན་བརྒྱུད་ལ། ཉེ་བརྒྱུད་ནི། དཔལ་ཧེ་རུ་ཀ སློབ་དཔོན་ཆེན་པོ་ཧཱུྃ་ཀ་ར། སློབ་དཔོནཔདྨ་འབྱུང་གནས། འཁོན་ཀླུའི་དབང་པོ་བསྲུང་བ། རྡོ་རྗེ་རིན་ཆེན། ཤེས་རབ་ཡོན་ཏན། ཚུལ་ཁྲིམས་རྒྱ་མཚོ། ཚུལ་ཁྲིམས་ཤེས་རབ།
དགེ་སྐྱབས། དགེ་མཐོང་། ཉག་འབུམ་པ་ཤཱཀྱ་བློ་གྲོས། ཤེས་རབ་ཚུལ་ཁྲིམས། འཁོན་དཀོན་མཆོག་རྒྱལ་པོ། ས་སྐྱ་པ་ཆེན་པོ། རྗེ་བཙུན་སེམས་དཔའ་ཆེན་པོ། རྗེ་བཙུན་གྲགས་པ། ས་སྐྱ་པཎྜི་ཏ། འཕགས་པ་རིན་པོ་ཆེ།
ཁའུ་པ་འོད་ལྡན་དམ་པ། ཁུ་ལུང་པ་ཀུན་དགའ་རྡོ་རྗེ། ལོ་ཙཱ་བ་མཆོག་ལྡན། དགའ་ལྡན་པ་ཀུན་བསོད། གན་པ་རིན་རྒྱལ། བླ་མ་དམ་པ་བསོད་ནམས་རྒྱལ་མཚན། མཁན་ཆེན་ཤེས་རབ་རྡོ་རྗེ། ཆོས་སྒོ་བ་བསོད་ནམས་ཤེས་རབ། ཡར་ལུང་པ་སེངྒེ་རྒྱལ་མཚན། མཁན་ཆེན་བསོད་ནམས་དར།
དམར་སྟོན་བསོད་ནམས་འོད་ཟེར། མཚུངས་མེད་ནམ་མཁའ་བློ་གྲོས། ཆག་ལོ་རིན་ཆེན་ཆོས་རྒྱལ། དྲིན་ཅན་རྩ་བའི་བླ་མ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ། སྦས་བའི་རྣལ་འབྱོར་ཆེན་པོ་གྲུབ་ཆེན། དཔལ་ལྡན་བཀྲ་ཤིས། ཡང་ན། ས་ཆེན་ཀུན་དགའ་སྙིང་པོ་ནས། གན་པ་སྟོན་དར། གན་པ་ཤེས་རབ་བློ་གྲོས།
གན་པ་ཆོས་རྒྱལ། གན་པ་རིན་རྒྱལ། བླ་མ་དམ་པ་བསོད་ནམས་རྒྱལ་མཚན། འཁོན་སྟོན་ཤེས་རབ་རྡོ་རྗེ་ཡན་འདྲ།། །། PAGE * MERGEFORMAT 52 སྔགས་འཆང་ཀུན་དགའ་རིན་ཆེན། ཡང་དག་མེ་དགུའི་དཀྱིལ་འཁོར་གྱི་ཆོ་ག PAGE * MERGEFORMAT 53
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
