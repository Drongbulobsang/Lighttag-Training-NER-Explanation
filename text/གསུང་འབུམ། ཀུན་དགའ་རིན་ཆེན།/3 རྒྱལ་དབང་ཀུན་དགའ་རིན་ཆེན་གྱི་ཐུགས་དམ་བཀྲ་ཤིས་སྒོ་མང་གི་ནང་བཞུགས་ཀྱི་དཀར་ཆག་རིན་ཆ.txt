གསུང་འབུམ། ཀུན་དགའ་རིན་ཆེན།
པོད ༣
རྒྱལ་དབང་ཀུན་དགའ་རིན་ཆེན་གྱི་ཐུགས་དམ་བཀྲ་ཤིས་སྒོ་མང་གི་ནང་བཞུགས་ཀྱི་དཀར་ཆག་རིན་ཆེན་བང་མཛོད།
། །རྒྱལ་དབང་ཀུན་དགའ་རིན་ཆེན་གྱི་ཐུགས་དམ་བཀྲ་ཤིས་སྒོ་མང་གི་ནང་བཞུགས་ཀྱི་དཀར་ཆག་རིན་ཆེན་བང་མཛོད་ཅེས་བྱ་བ་བཞུགས་སོ།། ། ཨོཾ་སྭ་སྟི་སིདྡྷི། དུས་གསུམ་རྒྱལ་བའི་རྣམ་སྤྲུལ་རྡོ་རྗེ་འཛིན། ། བཀའ་བརྒྱུད་བླ་མ་རྣམས་དང་ཡི་དམ་ལྷ། ། བསླུ་མེད་དཀོན་མཆོག་གསུམ་དང་ཆོས་སྲུང་ལ། ། སྒོ་གསུམ་གུས་པས་རྟག་ཏུ་ཕྱག་འཚལ་ལོ། ། གངས་ཅན་སྒྲུབ་བརྒྱུད་བསྟན་འཛིན་ཀུན་གྱི་མཆོག ། འབྲི་གུང་སྐྱུ་ར་འཇིག་རྟེན་གསུམ་མགོན་ཞེས། ། ཀླུ་སྒྲུབ་སྤྲུལ་པར་འཛམ་གླིང་ཡོངས་སུ་གྲགས། ། རྒྱལ་དང་རྒྱལ་བའི་སྲས་ཀྱིས་ལུང་བསྟན་པ། །
གང་དེའི་རིགས་འཁྲུངས་ཐུགས་ཀྱི་སྤྲུལ་པར་ཡང༌། ། སྐྱོབ་པའི་ལུང་བསྟན་ཀུན་དགའ་རིན་ཆེན་གྱིས། ། ཐུགས་དམ་བཀྲ་ཤིས་སྒོ་མང་སླར་ཡང་བཞེངས། ། ནང་བཞུགས་དཀར་ཆག་རིན་ཆེན་བང་མཛོད་བྲི། ། ཀུན་ཁྱབ་གཞི་ཡི་ཕྱག་རྒྱ་ཆེན་པོ། ། སྲིད་དང་མྱང་འདས་ཀུན་གྱི་གནས་ལུགས། ། ཛམྦུའི་ཆུ་བོའི་གསེར་གྱི་མདངས་འཕྲོག ། རྣམ་མང་རིགས་ཀྱི་བྱེ་བྲག་མཚོན་ནུས། ། རྡོ་རྗེ་ཕ་ལམ་ཨིནྡྲ་ནཱི་ལ། ། ཀེ་ཀེ་རུ་དང་པདྨ་རཱ་ག །
མ་ར་ཀ་ཏ་ཆུ་ཤེལ་ལས་བསྐྲུན། ། སྟོང་ཉིད་མི་འགྱུར་རྡོ་རྗེའི་ར་བར། ། བྱང་སེམས་པདྨའི་ཟླུམ་རྫིང་འཁོར་ཡུག ། མདོ་དང་སྔགས་ཀྱི་བང་རིམ་དྲུག་བརྩེགས། ། རྒྱལ་བའི་ཞིང་ཁམས་བཀྲ་ཤིས་སྒོ་མང༌། ། དངོས་གྲུབ་བདུད་རྩིས་ཀུན་ནས་གང་བའི། ། མོས་གུས་སྲོག་འཁོར་བུམ་པའི་སྟེང་ན། ། ས་ཆེན་བཅུ་གསུམ་གདུགས་ཀྱི་རྩེ་ལ། ། འཁོར་བའི་གདུངས་སྐྱོབ་ཕྲིན་ལས་ཆར་ཁེབས། ། སྨོན་ལམ་ཡིད་བཞིན་ཏོག་གིས་རབ་བརྗིད། །
གཟུང་དང་འཛིན་པའི་སྣང་བ་ཇི་སྙེད། ། བསམ་པ་སྐད་ཅིག་རང་གཟུགས་ཟིལ་གྱིས། ། གནོན་པར་ནུས་པའི་ཟླ་བ་ཉི་མ། ། ལྷམ་མེར་གསལ་བའི་མཆོད་རྟེན་ཆེན་པོ། ། ཡིད་བཞིན་ནོར་བུ་རང་སེམས་ངོ་མཚར། ། ཀུན་གསལ་ལམ་གྱི་ཕྱག་རྒྱ་ཆེན་པོ། ། ཆོས་ཕུང་བརྒྱད་ཁྲི་བཞི་སྟོང་དགོངས་གཅིག ། ཟངས་དམར་བརྡུངས་དང་འཕྲུལ་དང་ལུགས་གྲུབ། ། མི་རྟག་འཆི་བ་སྐྱོ་ཤས་མཚོན་ནུས། ། བ་གམ་ངོས་ལ་མུ་ཏིག་དམར་པོ། །
བཻ་ཌཱུརྻ་དངུལ་མན་ཤེལ་བྱི་རུ། ། འཁོར་བའི་ཉེས་དམིགས་གསལ་བར་བརྡ་སྤྲོད། ། བར་བར་དག་ན་མེ་ཤེལ་དུང་དང༌། ། ངེས་འབྱུང་ལྷག་བསམ་ཨིནྡྲ་རྙིལ་སྤུག ། བྱམས་པའི་གཡུ་དང་རྡོ་རྙིང་གིས་སྤྲས། ། ཐེག་ཆེན་སེམས་བསྐྱེད་གླང་ཆེན་སྣོལ་མ། ། གཞན་དོན་མྱུར་འགྲོ་རྟ་མཆོག་ཟུང་དང༌། ། འདོད་ཡོན་དུག་ལེན་རྨ་བྱས་མཛེས་པ། ། དོན་དམ་བྱང་སེམས་ཤང་ཤང་སྒྲ་སྒྲོག ། མ་དག་ཞིང་སྦྱོང་པདྨོའི་ཟླུམ་ཚིགས། །
དག་པ་ལྷ་སྐུའི་ཕོ་བྲང་དྲུག་འདེགས། ། སེམས་བསྐྱེད་དམིགས་ཡུལ་མི་ཟད་བརྒྱད་ཅུ། ། ཀ་བ་བརྒྱད་ཅུ་སྨོན་པའི་སེམས་བསྐྱེད། ། མཆོད་ལྷ་བརྒྱད་ཅུ་འཇུག་པའི་སེམས་བསྐྱེད། ། ངོས་ལོགས་ཟུར་ལྡན་ལྷ་ཡི་ཕོ་བྲང༌། ། དབང་གི་རྒྱལ་པོའི་གནས་ལུགས་འདི་ཡ་མཚན། ། ཀུན་མཁྱེན་འབྲས་བུའི་ཕྱག་རྒྱ་ཆེན་པོ། ། ལྷན་ཅིག་སྐྱེས་སྐུ་སྐྱོབ་པ་ཉག་གཅིག ། དངུལ་དཀར་གར་བུའི་རང་གཟུགས་ལ་བྱོན། ། རྩ་ཁམས་སུམ་ཅུ་རྩ་གཉིས་དག་པའི། །
བདེ་མཆོག་བཞི་དང་མཁའ་འགྲོ་བཅུ་དྲུག ། རྡོ་རྗེ་ཕག་མོ་བཅུ་གཉིས་སྐུར་སྟོན། ། ཟེ་རོག་རྩེ་འཁོར་རྣམས་ལ་བཞུགས་སོ། ། བཀའ་བརྒྱུད་བླ་མའི་བང་རིམ་ངོས་ལ། ། རྡོ་རྗེ་འཆང་བཞི་མཁའ་འགྲོ་བཅུ་དྲུག ། གྲུབ་ཆེན་བརྒྱད་དང་ཏིལླི་ནཱ་རོ། ། མར་པ་མི་ལ་སྒམ་པོ་མཐའ་རྩ། ། སྐྱོབ་པ་དབོན་དང་གཅུང་དང་ཐོག་ཁ། ། མཚམས་བཅད་བཅུ་གཉིས་ཉེར་བརྒྱད་ཉེར་གཉིས། ། དོན་གྲུབ་ཝཾ་དང་ཆོས་རྒྱལ་རིན་ཆེན་ཆོས་རྒྱལ་དབང་གི་མཚན་ལྡན། །
རྒྱལ་དབང་ཀུན་དགའ་རིན་ཆེན་ལ་སོགས། ། བཅུ་ཕྲག་བཞི་དང་གཡས་གཡོན་ལོགས་ལ། ། གྲུབ་ཆེན་བརྒྱད་ཅུ་བང་རིམ་འོག་མར། ། རྒྱུད་སྡེ་བཞི་པོའི་ལྷ་རྣམས་ཀུན་ཚང༌། ། ཆོས་སྐྱོང་སྲུང་མའི་བང་རིམ་དང་བཅས། ། སྐུ་བཞི་རྒྱལ་བའི་ཞིང་འདི་ལྟད་མོ་ཆེ། ། ཨེ་ཡི་སྟོང་ཉིད་ཆོས་ཀྱི་འབྱུང་གནས། ། རྡོ་རྗེའི་ས་དང་པདྨའི་རྫིང་བུ། ། འདབ་མ་ཉིས་བརྒྱ་ལྔ་བཅུ་རྩ་དྲུག ། བང་རིམ་དྲུག་ལྡན་ཁང་བརྩེགས་ཡིད་འོང༌། །
ངོས་དང་ལོགས་དང་ཟུར་གྱིས་རབ་མཛེས། ། ལྷ་ཕྲུག་ནམ་མཁའ་ལྡིང་གིས་རབ་བརྒྱན། ། རིན་ཆེན་མང་པོའི་བརྒྱན་གྱིས་རྣམ་བཀྲ། ། རྣམ་པ་ཀུན་གྱི་མཆོག་དང་ལྡན་པའི། ། ཀ་བས་བཏེག་པའི་ཐོག་ཕིབས་གཞལ་མེད། ། རྡོ་རྗེ་ལུས་ཀྱི་རྩ་རྣམས་མཚོན་ནུས། ། ཝཾ་ཡིག་བདེ་ཆེན་འོད་གསལ་ལྷ་སྐུ། ། ཉིས་སྟོང་བརྒྱད་བརྒྱ་ལྷག་པར་བཞུགས་པའི། ། ཆོས་སྐྱོང་བང་རིམ་ལྷ་ཚོགས་ཉིས་བརྒྱ། ། བརྒྱད་ཅུ་རྩ་གཉིས་ལྷག་དང་བཅས་པ། །
བྱ་རྒྱུད་བརྒྱ་དང་བདུན་ཅུ་རྩ་བཞི། ། སྤྱོད་རྒྱུད་སྟོང་དང་ཉིས་བརྒྱ་དང་དགུ། ། རྣལ་འབྱོར་ལྷ་ཚོགས་སུམ་བརྒྱ་རྩ་བཞི། ། བླ་མེད་ལྷ་གྲངས་ལྔ་བརྒྱ་ལྔ་བཅུ། ། གྲུབ་ཆེན་བང་རིམ་བརྒྱ་དང་བརྒྱད་ཅུ། ། སྐྱོབ་པའི་སྐུ་ཡིས་ཀུན་ལ་ཁྱབ་སྟེ། ། ཨེ་ཝཾ་ཟུང་འཇུག་རྟེན་མཆོག་ཨེ་མ་མཚར། ། དེ་འདྲའི་བཀྲ་ཤིས་སྒོ་མང་གི། ། མཆོད་རྟེན་ཡིད་འོང་ངོ་མཚར་ཅན། ། བསྐྲུན་མཁས་བཟོ་བོ་འཇིགས་མེད་པ། །
སྲིད་པ་གསུམ་ན་ཤིན་ཏུ་དཀོན། ། འོན་ཀྱང་མཚེའུ་ཁ་བདེ་ལྡན་གྱི། ། ལྷ་ཡུལ་ཁང་བཟང་ཉམས་དགའ་བར། ། དངོས་པོའི་རང་གཟུགས་རིག་པ་དེ། ། ལུགས་དང་བརྡུངས་དང་འཕྲུལ་རྩེད་དུ། ། སྟོན་མཛད་སྤྲུལ་པའི་གཙོ་བོ་ནི། ། སྐྱོབ་པ་ཀུན་དགའ་རིན་ཆེན་ཞེས། ། འཛམ་གླིང་གྲགས་པ་དེ་ཡིན་ནོ། ། དེ་ལྟར་མཆོད་པར་བརྗོད་ནས། འདིར་དུས་གསུམ་སངས་རྒྱས་ཐམས་ཅད་ཀྱི་ཐུགས་རྗེ་ལས།
རྡོ་རྗེ་འཆང་མིའི་གཟུགས་སུ་བྱོན་ཏེ་སྙིགས་མའི་འགྲོ་བ་མགོན་སྐྱབས་དང་བྲལ་བ་རྣམས་ཀྱི་གཉེན་གཅིག་པོར་གྱུར་པ། འབྲི་གུང་འཇིག་རྟེན་གསུམ་གྱི་མགོན་པོ་ཞེས་ཡོངས་སུ་གྲགས་པ་དེ་ཉིད་སླར་ཡང་མཐིལ་གྱི་ཁྲི་ཐོག་བཅུ་གསུམ་པའི་དུས་འབྱོན་པར་ཞལ་གྱིས་བཞེས་ཤིང༌། གྲུབ་ཆེན་ཨུ་རྒྱན་པདྨ་འབྱུང་གནས་ཀྱིས་ཀྱང་ཤིན་ཏུ་གསལ་བར་ལུང་བསྟན་པས། སྐྱོབ་པ་ཉིད་ཀྱི་ཐུགས་ཀྱི་སྤྲུལ་པར་གདོན་མི་ཟ་བའི་སྤྱན་སྔ་རིན་པོ་ཆེ་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོའི་ཞལ་མངའ་ནས། འདི་ཉིད་ཀྱིས་སྔོན་འཇིག་རྟེན་མགོན་པོའི་མཛད་པ་ཇི་ལྟ་བ་བཞིན་དུ། ལྷ་མིའི་མཆོད་པའི་ཞིང༌། རྟེན་མཆོག་བཀྲ་ཤིས་སྒོ་མང་སྔ་མ་རྣམས་ལས་ཀྱང༌། རྒྱ་དཔངས་ལྷ་གྲངས་ཆེས་ལྷག་པ་ཞིག མ་ནམ་མཁའ་དང་མཉམ་པའི་སེམས་ཅན་མཐའ་དག་མྱུར་དུ་སྡུག་བསྔལ་ལས་གྲོལ། བདེ་བ་དང་ལྡན།
བླ་ན་མེད་པའི་བྱང་ཆུབ་ཐོབ་པའི་ཕྱིར་དུ། བསྟན་པ་ཡང་ཡུན་རིང་དུ་གནས་པའི་རྟེན་འབྲེལ་དུ་ཡང་བྱིན་གྱིས་བརླབས་ཤིང་དགོངས་པ་སྔོན་དུ་བཏང་ནས་བསྐྲུན་པར་མཛད་པ་ནི། རྣམ་ཐར་ཆེན་མོ་དང༌། དཀར་ཆག་ཆེན་མོ་ལྟར་ཡིན་པ་ལས། དེ་དག་གི་ནང་བཞུགས། ཆོས་ཀྱི་སྐུའི་རིང་བསྲེལ་དང༌། སྐུ་གདུང་ཡུངས་འབྲུ་ལྟ་བུ་དང༌། སྐུ་གདུང་ཤ་རི་རཾ་དང༌། རིང་བསྲེལ་ཕལ་ལ་སོགས་པ་ཇི་ལྟར་བཞུགས་པ། རིན་པོ་ཆེའི་བཀའ་ཁྱབ།
ཕྱག་གཡོག་པ་རྣམས་ཀྱིས་ཕྱག་ལེན་དུ་ཐེབས་པའི་ཟིན་བྲིས་ལྟར། ཕྱི་མའི་གང་ཟག་གཞན་གྱི་དོན་དུ་བྲི་བར་བྱ་སྟེ། ཐོག་མར་མཉམ་མེད་སྒམ་པོ་པའི་སྐུ་འདྲ་རྒྱ་མཐོ་གང་པ་ལུགས་ཕུད་དུ་བྱོན་པའི་ཚེ། ངོ་མཚར་བའི་ལྟས་ནི་དཀར་ཆག་རྒྱས་པ་ལྟར་ཡིན་ལ། དེའྀ་དབུ་གཙུག་ན་དེ་བཞིན་གཤེགས་པའི་རིང་བསྲེལ། འཇིག་རྟེན་མགོན་པོའི་དབུ་ཞྭ། ཏིལླི་པ་ནས་ཕག་མོ་གྲུ་པ་ཡན་གྱི་གདུང་རུས་རིང་བསྲེལ། ཇོ་བོའི་གདུང་རུས་དབུ་ལོ། ། སྐྱོབ་པ་ནས་དབང་རིན་པོ་ཆེའི་བར་རང་རེའི་བརྒྱུད་པའི་རིང་བསྲེལ་མང་བ། ཕག་མོ་གྲུ་པའི་དབུ་ལོ་དང་ན་བཟའ།
ཐམས་ཅད་མཁྱེན་པ་ཀརྨ་པ་བདུན་རྒྱུད་ཀྱི་གདུང་རུས། རྒྱལ་བ་ཡང་དགོན་པའི་འཕེལ་གདུང༌། འཁོར་ལོ་སྡོམ་པ་ཡབ་ཡུམ་གྱི་བྱང་སེམས། ཕག་མོ་གྲུ་པའི་འཇག་སྤྱིལ་གྱི་རྩ། རྒྱ་ནག་རི་བོ་རྩེ་ལྔར་རྡོ་ལས་གྲུབ་པའི་འཇམ་དབྱངས་རིགས་ལྔའི་སྐུ་ཤ། རི་བོ་རྩེ་ལྔའི་མཆོད་རྟེན་རང་བྱོན། བལ་པོའི་མཆོད་རྟེན་བྱ་རུང་ཁ་ཤོར་གྱི་ས། འཕགས་པ་ཝ་ཏིའི་ཤིང་ལོ། བདེ་གཤེགས་ཕག་གྲུའི་དབུ་ལོ་དང་ན་བཟའ། ཐམས་ཅད་མཁྱེན་པ་ཀརྨ་པ་བདུན་བརྒྱུད་ཀྱི་གདུང་རུས་ན་བཟའ།
ཇོ་བཽ་རྗེའི་གདུང་རུས། གླིང་རས་ཀྱི་གདུང་རུས། གྲུབ་ཆེན་ཨུ་རྒྱན་པའི་ན་བཟའ། ཡང་དུས་གསུམ་མཁྱེན་པའི་ན་བཟའ། མར་པ་དབུ་ཡག་གི་སྐུ་ཤ གྲུབ་ཆེན་མི་དྲ་ཛོ་ཀིའི་སྒོམ་ཐག་དུམ་བུ། པཎ་ཆེན་ཤཱཀྱ་ཤྲཱིའི་དབུ་སྐྲ། གུ་རུ་ཆོས་དབང་གི་སྐུ་ཤ ཡེ་ཤེས་མཚོ་རྒྱལ་གྱི་སྐུ་རགས། རྗེ་བཙུན་མི་ལའི་ན་བཟའ།
ཡང་ཕག་མོ་གྲུ་པའི་ཞལ་ཆས། བྱང་ཆུབ་ཀྱི་ཤིང༌། བསིལ་བའི་ཚལ་གྱི་ཤིང་རྣམས་བཞུགས། མ་ཅིག་ལབ་སྒྲོན། ཡུམ་བདག་མེད་མ། ཡེ་ཤེས་མཁའ་འགྲོ་བསོད་ནམས་དཔལ་འདྲེན་གསུམ་གྱི་དབུ་སྐྲ། ཇོ་བོ་རྗེའི་དབུ་སྐྲ། གདུང་རུས་གདུང་སོལ། བྲམ་ཟེ་སྐྱེ་བ་བདུན་པའི་ཤ། རྒྱ་ནག་རི་བོ་རྩེ་ལྔའི་འཇམ་དབྱངས་རིགས་ལྔའི་སྐུ་ཤའི་རྡོ།
རྒྱ་ནག་གི་སིནྡྷུ་ར་དང་ཡང་སིནྡྷུ་ར་དཀར་པོ་ཏི་སེ་ནས་བྱུང་བ། ཏིལླིའི་ཕྱག་མཛུབ། བྲམ་ཟེ་སྐྱེ་བ་བདུན་པའི་ཤ ཡང་གཏེར་སྟོན་པདྨ་གླིང་པས་བསམ་ཡས་མཆིམས་ཕུའི་མཆོད་རྟེན་དབུས་མའི་འོག་ནས་བཏོན་པའི་བྲམ་ཟེ་སྐྱེ་བདུན་གྱི་རིལ་བུ། གཟུངས་སྔགས་ཀྱི་རིམ་པ་བཀའ་བརྒྱུད་བླ་མའི་མཚན་འབུམ། གྲུབ་ཆེན་བརྒྱད་སོགས་ཀྱི་མཚན། བདེ་དགྱེས་སོགས་གསང་སྔགས་ཀྱི་ལྷ་ཐམས་ཅད་ཀྱི་མཚན་སྙིང་པོ་རྩ་སྔགས་ཇི་སྙེད་པ་གཟུངས་ཆེན་སྡེ་ལྔ་སོགས། ནོར་རྒྱུན་མ་སོགས་ལྷ་མོའི་གཟུངས་ཀུན། མགོན་པོ་ནོར་ལྷའི་གཟུངས་སོགས་གོ་རིམ་མ་འཆོལ་བར་བཞུགས། འཁོར་པད་ལ་གནོད་སྦྱིན་འཁོར་ལོ།
རིན་པོ་ཆེ་དང་སྨན་དང༌། འབྲུ་དང་ཟས་སྣ་སོགས་རྩི་བཅུད་མཐའ་དག་ཚང་སྟེ། སྒོ་མང་དངོས་གཞིའི་ནང་བཞུགས་ཐམས་ཅད་ཀྱི་སྣ་ཡོངས་སུ་ཚང་བར་བཞུགས་པའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
