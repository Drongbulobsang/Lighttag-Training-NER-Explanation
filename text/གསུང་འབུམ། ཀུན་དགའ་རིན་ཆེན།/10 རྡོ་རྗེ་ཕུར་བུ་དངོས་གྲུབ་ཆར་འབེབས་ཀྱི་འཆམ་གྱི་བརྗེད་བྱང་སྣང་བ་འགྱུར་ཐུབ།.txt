གསུང་འབུམ། ཀུན་དགའ་རིན་ཆེན།
པོད ༡༠
རྡོ་རྗེ་ཕུར་བུ་དངོས་གྲུབ་ཆར་འབེབས་ཀྱི་འཆམ་གྱི་བརྗེད་བྱང་སྣང་བ་འགྱུར་ཐུབ།
༄༅། །རྡོ་རྗེ་ཕུར་བུ་དངོས་གྲུབ་ཆར་འབེབས་ཀྱི་འཆམ་གྱི་བརྗེད་བྱང་སྣང་བ་འགྱུར་ཐུབ་བཞུགས་སོ།། ན་མོ་གུ་རུ་བྷྱཿན་མ་བཛྲ་ཀཱི་ལ་ཡ། བླ་མའི་མཆོག་གྱུར་རྗེ་བཙུན་ས་ལོ་དང་། ། ཡི་དམ་མཆོག་གྱུར་རྡོ་རྗེ་གཞོན་ནུ་དཔལ། ། ཆོས་སྲུང་མཆོག་གྱུར་དཀར་བདུད་ལྕམ་དྲལ་ལ། ། སྒོ་གསུམ་མཆོག་གི་དྭང་བས་ཕྱག་འཚལ་ལོ། ། དཔལ་ལྡན་ཕུར་པ་མཆོད་པའི་ཆོ་ག་གང་། ། རྒྱས་པའི་ཡན་ལག་ས་ཆོག་ཕྱག་ལེན་གྱི། ། བསྐྱེད་རིམ་ཕྱག་རྒྱའི་གར་འཆམ་རིམ་པ་ནི། ། སྣང་བ་འགྱུར་ཐུབ་ས་ལོའི་གསུང་བཞིན་བྲི། །
དེ་ལ་འདིར་རྡོ་རྗེ་ཕུར་བུ་དངོས་གྲུབ་ཆར་འབེབས་ཀྱི་ཕྱག་རྒྱའི་གར་འཆམ་སྟོན་པ་ལ་དོན་གསུམ་སྟེ། སྔོན་འགྲོ། དངོས་གཞི། རྗེས་སོ། ། དང་པོ་སྔོན་འགྲོ་ལ་དོན་ཚན་བཅོ་ལྔ། དེའི་དང་པོ་བར་ཆད་ཀྱིས་མི་ཚུགས་པར་བྱ་བའི་ཕྱིར་ཆས་གོས་གྱོན་ཞིང་ཕྱག་མཚན་བཟུང་བ་ནི་བློས་བཟུང་བ་ཡན་གྱི་ཆོ་ག་ཕྱག་ལེན་བཞིན་སོང་ནས། རྣལ་འབྱོར་པ་ཏིང་ངེ་འཛིན་ལས་སུ་རུང་ཞིང་བསྙེན་སྒྲུབ་ཚད་དུ་འཁྱོལ་བའི་གང་ཟག་ཡི་དམ་ལྷའི་ང་རྒྱལ་བརྟན་པོ་དང་ལྡན་པ་རྣམས་ཕོད་ཁ། རྡོ་རྗེ་གོང་པ། རུས་པའི་མགུལ་རྒྱན། སེ་རལ་ཁ།
དགོས་པ་རྣམས་ལ་སྐྲ་ཚབ། ཞྭ་ཐེབས་ཞྭ་དར་དང་བཅས་པ། འབྱོར་ན་མེ་ལོང་། གཟུངས་མོ་ཆུ་ཐུར། རྨ་བྱའི་སྒྲོ་མདོངས་སོགས་ཀྱིས་བརྒྱན། བླ་མའི་པུར་སོལ་ལམ། མ་འབྱོར་ན་རོ་སོལ་མར་དང་བསྲེས་པའི་སྣ་ཞུར་འཐེན་པ་སོགས་མཐོང་བ་བརྒྱུད་པའི་ཕྱག་ལེན་བཞིན་བཀོད་པ་མཛེས་པ་བཤད་ཚོད་དང་མཐུན་པ་ཆོས་དང་མ་འགལ་བའི་ཆས་གོས་ལུས་ལ་གྱོན་ཞིང་བན་ཕུར་ལག་ཏུ་ཐོགས། གཞན་སྣང་ཤས་མུ་ཅོར་གྱི་ཆས་སྣང་བ་ལ་གང་དྲན་བྱས་པ་དང་། སྣང་ཤས་ཉོན་མོངས་ཀྱིས་ཁོག་པ་ཁེངས་ཀྱང་སྒྱིད་སྙོམ་ལེ་ལོ་དང་། ཕངས་སེམས་དབང་གིས་སྣང་ཤས་མེད་མདོག་གིས་རྒྱན་ལ་ཆས་བོར་བྱས་ན།
བླ་མ་ཆོས་སྲུང་གི་བཀའ་ཆད་འཕྲལ་དུ་ཡོང་ངེས་ཡིན་པས། སྣང་ཤས་དང་ལྷ་མཆོད་པའི་བསམ་པ་མ་ནོར་བ་རང་གལ་ཆེ་བས་གཟབ་འཚལ། སྟངས་སྟབས་ཀྱིས་བཟུང་བ་ལ། གསོལ་བ་གདབ་པ། བགེགས་བསྐྲད་པའི་བྱིན་གྱིས་བརླབ་པ། བཀའ་བསྒོ་བ་རྣམས་ཁོ་བོས་བྱས་པའི་དཀྱིལ་ཆོག་ཡིད་འོང་བློ་གྲོས་ཁ་འབྱེད་བཞིན་བྱས་ལ། སྟངས་སྟབས་དངོས་ལ་རོལ་མོ་དང་བཅས་པས་གནས་དེའམ་འཆམ་རྭ་གཞན་དུའང་རུང་སྟེ། དོན་སྣོད་བཅུད་ཐམས་ཅད་རྟེན་དང་བརྟེན་པའི་རང་བཞིན་དུ་བསམས་ནས་བྱེད་པ་ཡིན་པས་སོ། ། གཉིས་པ་ལྷ་སྲིན་སྡེ་བརྒྱད་ཟེར་མི་ལྡང་བར་བྱ་བའི་ཕྱིར་གསེར་སྐྱེམས་གཏོར་ཞིང་ཕུར་ཁ་བསྒྱུར་བ་ནི། རོལ་མོ་གཅམས་ལ།
འཆམ་མཁས་ཤིང་ལྷུན་ཆགས་པ་ཕོད་ཁ་དཀར་པོ་གྱོན་པ་གཅིག་གིས་སྣ་དྲངས་ལ། རོལ་མོ་ཆེ་བ་རེ་དང་ཆུང་བ་རེ་སྤེལ་བའི་འཐེང་རྡུང་དང་བསྟུན་ཆེ་བ་རེ་ལ་རྐང་གཡས་བཏེགས། ལག་གཡས་ཕུར་པ་བནྡྷ་ལ་པད་སྐོར་ཚུལ་དུ་སྐོར་ནས་དཔུང་གཡོན་སྟེང་དུ་ཕུར་དར་བཀལ། རྐང་གཡས་འགྲོ་ཕྱོགས་ཆུང་བ་རེ་ལ་ཕབ། ཁ་ཕྱིར་བལྟ། ཡང་ཆེ་བ་གཅིག་ལ་ལག་གཉིས་དཔུང་སྟེང་གཉིས་སུ་ཕྱར་ཞིང་གསིག ཆུང་བ་ལ་རྐང་གཡོན་འགྲོ་ཕྱོགས་ཕབ། ཁ་ནང་ལ་བལྟ་སྟེ་པད་འགྲོས་ཞེས་སོ། ། ཚུལ་དེས་སྟེང་ངམ་གང་རིགས་སུ་སླེབ་པ་དང་། མཆོད་གཡོག་པས་ཕུད་ཆང་བཟུང་།
དཔོན་སློབ་རྣམས་ཀྱིས་བདུད་རྩི་བྱིན་རླབས་སྒྲུབ་ཐབས་ནས་འབྱུང་བ་བཞིན་ཨོཾ་ཨཱཿཧཱུྃ་གི་བར་བརྗོད། དེ་ནས་རོལ་མོ་འཆམ་དང་བཅས་པས། རྒྱལ་བ་དགོངས་པའི་བརྒྱུད་པ་དང་། ། སོགས་གསེར་སྐྱེམས་རྒྱས་པ་དང་། བྱང་ཆུབ་མཆོག་ཏུ་ཐུགས་བསྐྱེད་ནས། ། སོགས་སྒྲུབ་ཐབས་བཀླགས་པ་དོན་གྲུབ་ནས་འབྱུང་བ་ལྟར་དེའི་ཁ་སྐོང་དུ། འཁོན་སྟོན་ཀླུ་དབང་སྲུང་བ་ཡིས། ། ལྷ་ས་ཡེར་པའི་བྲག་ཕུག་ཏུ། ། ཇི་ལྟར༞ ༞ གཅུང་སྟོན་རྡོ་རྗེ་རིན་ཆེན་གྱིས། ། དྲག་པོའི་དབང་བསྐུར་མཛད་པའི་ཚེ། །
ཇི་ལྟར༞ ༞ འཁོན་སྟོན་བལ་པོ་ཞེས་བྱ་ཡིས། ། ཚ་མོ་རོང་གི་བྲག་ཕུག་ཏུ། ། ཇི་ལྟར༞ ༞ སྔགས་འཆང་རྒྱ་གར་ཤེར་བཟང་གིས། ། གྲུམ་ཚ་མཐོན་པོ་བྱ་བ་རུ། ། ཇི་ལྟར༞ ༞ འཇམ་དབྱངས་ཀུན་དགའ་བསོད་ནམས་ཀྱིས། ། འབབ་རོང་བྲག་གི་གནས་མཆོག་ཏུ། ། ཇི་ལྟར༞ ༞ རིག་འཛིན་རྣམས་ཀྱི་དུས་ལ་བབ། ། མཐུ་རྩལ་དབྱུང་བའི་དུས་ལ་བབ། ། བྱིན་གྱིས་བརླབ་པའི་དུས་ལ་བབ། ། དགྲ་བགེགས་བསྒྲལ་བའི་དུས་ལ་བབ། །
ཞེས་པའི་རིག་འཛིན་བསྐུལ། དོ་ནུབ་ཀྱི་ཕུར་ཁ་གཉན་པོ་འདི། ། སོགས་ནས། རྨི་ལམ་ངན་སྡིགས་བྱེད་ལ་སྟོན། ། གྱི་བར་བརྗོད་ཅིང་རོལ་མོ་བཟློག་པ་བཞིན་དྲག་བརྡུང་དང་། མཇུག་ཏུ་རོལ་མོ་ཆེམ་བརྡུང་དང་ཀཱི་ལ་ཡ་བརྗོད། ཐམས་ཅད་ཀྱིས་ཕུར་བུ་ཕྱིར་བསྒྲིལ་ལོ། ། དེ་ནས་རོལ་མོ་གསུམ་བརྡེག་ལན་ཅན་གྲུབ་མཚམས་སྔར་བཞིན་པད་འགྲོས་ཀྱིས་འཆམ་གང་མཛད་སར་ཕེབས་པ་དང་སྐོར་བ་གཅིག་སོང་ནས། སློབ་དཔོན་ཁྲིའུ་ཆུང་ལ་ཁྱེལ་མཛད་དེ། ས་ལོས་མཛད་པའི་འཆམ་བཤད།
བླ་མ་རིག་འཛིན་བརྒྱུད་པའི་ཚོགས་རྣམས་དང་། ། ཞེས་པ་ནས། ཧ་ཅང་དལ་བ་དང་བྲེལ་བའི་སྐྱོན་སྤངས་ཏེ་ཕྱག་རྒྱའི་རྣམ་འགྱུར་བདེ་ཞིང་འགྲིགས་པ་གལ་ཆེ་བ་ལགས་སོ། ། ཞེས་པའི་བར་བརྗོད། གཞན་རྣམས་ཀྱིས་མ་གཡེངས་པའི་ངང་ནས་ཉན་པར་བྱའོ། ། འཆམ་བཤད་རྫོགས་པ་དང་རོལ་མོ་འཆམས་ལ་འོག་ནས་འབྱུང་བ་ལྟར་ཡངས་པའི་པད་སྐོར་ཇི་ལྟར་རིགས་པ་ཚར་བ་དང་། རོལ་འགྲོས་སྐོར་གཅིག་བྱ། དེ་ནས་དོན་ཚན་གསུམ་པ་ནས་བརྩམས་ཏེ་ས་བཅད་རྣམས་འཆམ་སྐད་བརྡ་སྤྲོད་ཀྱི་ཚུལ་དུ་འཆམ་དཔོན་གྱིས་བརྗོད་དོ།། ༈ །དེ་ལ་གསུམ་པ་ས་གཞི་འཁོད་སྙོམས་པར་བྱ་བའི་ཕྱིར་འཆམ་སྐོར་ལན་གསུམ་གྱིས་གཏན་ལ་དབབ་པར་བྱ་ཞེས་བརྗོད། དེ་ནས་པད་སྐོར་རྣམས་ཀྱི་བར་ལ་རོལ་མོ་ཆུང་ངུའི་ངང་ནས་གཞི་པད་བྱ་སྟེ།
ཆུང་གསུམ་ལ་པད་སྐོར་རྫོགས་པར་བྱ། གཞི་པད་ནི་ལུས་ཀྱི་དབུས། གཡས་ཕྱོགས། ཡང་དབུས། གཡོན་ཕྱོགས། སླར་དབུས་དང་ལྔར་བྱེད་པའོ། ། གནས་དེ་རྣམས་སུ་པད་སྐོར་བྱས་པའི་རྟིང་མ་རྫོགས་པ་དང་། ལུས་ཀྱི་སྒྱིད་པ་ཅུང་ཟད་ནེམ་ལ་རྐང་གཡས་བཏེགས། ལག་པ་གཉིས་མཐོ་བར་རོལ་པའི་ཚུལ་དུ་བྱེད། རོལ་མོ་ཆེ་བ་བཞིའི་གསུམ་ལ་རྐང་གཡས།
མདུན། གཡས། རྒྱབ་རྣམས་སུ་རྐང་གཡས་བཞག་ཅིང་། སྒྱིད་ལྡེམ་ཆེ་བ་དང་། རྐང་གཡོན་གྱི་རྟིང་པ། རྐང་གཡས་ཀྱི་རྒྱབ་ཏུ་བཏེགས་ཙམ་རེ་བྱ་ཞིང་གཡས་ཕྱོགས་སུ་བསྐོར། ཆེ་བ་གཅིག་ལ་རྐང་གཡོན་བགྲད་ནས་གཡོན་ངོས་བཞག་ལ་ཁ་རྒྱབ་ཕྱོགས་སུ་བལྟ། ཡང་ཆུང་གསུམ་ལ་པད་སྐོར་གཅིག་བྱས། ཆེ་བཞི་ལ་རྐང་གཡོན་བཏེགས། རྒྱབ།
གཡོན། མདུན་རྣམས་རྐང་གཡོན་བཞག་ལ་སྔར་ཤུལ་དུ་ལོག རྐང་གཡས་བགྲད་ལ་གཡས་ངོས་བཞག་པ། རོལ་མོའི་གྲངས། ལུས་ཀྱི་རྣམ་འགྱུར་སོགས་གོང་དང་འདྲ། ཁ་མདུན་དུ་བལྟ། ཡང་པད་སྐོར་གཅིག་བྱས་ལུས་གོང་བཞིན་ནེམ་ནས་རོལ་འགྲོས་སྐོར་གཅིག་བྱེད་པ་སོགས་འཆམ་སྐོར་དང་པོའོ། ། རོལ་མོ་དེ་གའི་ངང་ནས་ཁ་ནང་དུ་བལྟས་ལ་ཆུང་གསུམ་ལ་པད་སྐོར་གཅིག་བྱ། ལུས་ནེམ་ལ་རྐང་གཡོན་བཏེགས། ཆེ་གསུམ་ལ་མདུན།
གཡོན། རྒྱབ་རྣམས་སུ་རྐང་གཡོན་བཞག གཡོན་ཕྱོགས་སུ་བསྐོར། ཆེ་བ་གཅིག་ལ་རྐང་གཡས་བགྲད་ནས་གཡས་ངོས་བཞག་ལ། ཁ་རྒྱབ་ཕྱོགས་སུ་བལྟ། ཡང་པད་སྐོར་གཅིག་བྱས། ཆེ་བཞི་ལ་རྐང་གཡས་བཏེགས། རྒྱབ། གཡས། མདུན་རྣམས་སུ་རྐང་གཡས་བཞག་ལ།
སྔར་ཤུལ་དུ་ལོག རྐང་གཡོན་བགྲད་པ། ཁ་མདུན་དུ་བལྟ་བ། པད་སྐོར། རོལ་འགྲོས་སོགས་གོང་དང་འདྲ་བ་སྟེ་འཆམ་སྐོར་གཉིས་པའོ། ། འཆམ་སྐོར་གསུམ་པ་ནི་འཆམ་སྐོར་དང་པོ་བསྐྱར་ནས་བྱ་བ་ཡིན་ནོ། ། འཆམ་གྱི་དུས་ཀྱི་པད་སྐོར་རྣམས་ཡངས་པའི་པད་སྐོར་ཡིན་པས། དེ་ཡང་རོལ་མོ་ཆུང་བ་གཅིག་ལ་ཕུར་པ་བནྡྷ་ལ་བསྐོར། ཆུང་བ་གཅིག་ལ་ཕུར་པ་ནམ་མཁའ་ལ་ཕྱར། ཆུང་བ་གཅིག་ལ་ཕུར་རྩེ་བན་ནང་དུ་འཇུག་པ་སྟེ།
ཆུང་གསུམ་ལ་པད་སྐོར་བྱེད་ལུགས་སོ།། ༈ །བཞི་པ་ཆོས་དབྱིངས་བསྐྱེད་པ་ནི། ཆོས་ཀྱི་དབྱིངས་བསྐྱེད་པར་བྱ་བའི་ཕྱིར་སྐོར་བ་ལན་གསུམ་བྱ་ཞེས་བརྗོད། དེ་ལ་རོལ་མོ་ཆེ་བ་གསུམ་ལ་རོལ་པ་བྱ་བ་ནི། ལག་གཉིས་བརྐྱངས་ལ་རོལ་མོ་རེ་དང་བསྟུན་ལུས་གཡས་གཡོན་དུ་གཅུ་བའོ། ། རོལ་པ་དང་རོལ་འགྲོས་རྣམས་ཀྱི་ལག་སྟབས་ཐམས་ཅད་འདྲ་སྟེ། མཐོ་དམན་མེད་པར་བརྒྱངས་ལ་རྒོད་ནམ་མཁར་ལྡིང་བ་ལྟ་བུའི་ལག་གཉིས་ཀྱི་རྩེ་མོ་གཤོག་པའི་རྩེ་མོ་ལྟར་ཟླུམ་པོའི་རྣམ་པ་ལེགས་ཤིང་མཛེས་པ་ཁོ་ན་མ་གཏོགས། ལག་པ་ཞ་བ་ལྟ་བུ་བྱུང་ན་མི་ཡོང་བས་ལག་གཉིས་མཐོ་བ་ཞེས་གཅིག་ཏུ་བྱའོ། ། རོལ་པ་ཚར་བ་དང་། གོང་བཞིན་གཞི་པད་བྱས་ལ་ལག་པ་གཉིས་བརྒྱངས།
རྐང་གཡས་གཡས་ཟུར་དུ་བགྲད་ལ་ཆུང་གསུམ་ལ་ལག་གཉིས་དང་། རྐང་གཡས་བསྡུ་བའི་ཚུལ་དུ་བྱས་ནས། ལག་གཉིས་ཐུགས་ཀར་མཉམ། རྐང་གཡས་རྐང་གཡོན་ཐད་དུ་སླེབ་པ་དང་། རོལ་མོ་ཆེ་བ་གཅིག་ལ་བན་ཕུར་ནམ་མཁའ་ལ་བསིགས་ཤིང་། རྐང་གཡས་བཏེགས་ལ་འགྱིང་། དེ་ནས་རོལ་མོ་ཆེ་བ་བཞི་ལ་ལག་པ་རོལ་པའི་ཚུལ་དང་། རྐང་པ་གཡས། མདུན། གཡས་ཟུར།
རྒྱབ། གཡོན་ཟུར་རྣམས་སུ་བཞག ཆེ་བ་གཅིག་ལ་རྐང་གཡོན་གཡོན་ཐད་དུ་བགྲད་ལ་ཁ་མདུན་དུ་བལྟ་བ་སྟེ་ཆེ་ལྔ་ལ་གཡས་སྐོར་བྱ། ཡང་ཆུང་གསུམ་ལ་པད་སྐོར་གཅིག་བྱས། ལག་གཉིས་བརྒྱངས། རྐང་གཡོན་གཡོན་ཟུར་དུ་བགྲད། ཆུང་གསུམ་ལ་ལག་གཉིས་དང་རྐང་གཡོན་བསྡུ་ཚུལ་བྱས། ལག་གཉིས་ཐུགས་ཀར་མཉམ། རྐང་གཡོན་རྐང་གཡས་ཐད་དུ་སླེབ་པ་དང་། ལག་གཉིས་ནམ་མཁའ་ལ་གཟིངས།
རྐང་གཡོན་བཏེགས་ནས་རོལ་མོ་ཆེ་བ་གཅིག་ལ་འགྱིང་། དེ་ནས་རོལ་མོ་ཆེ་བ་བཞི་ལ་ལག་པ་རོལ་པའི་ཚུལ་དང་། རྐང་པ་གཡོན། མདུན། གཡོན་ཟུར། རྒྱབ། གཡས་ཟུར་རྣམས་སུ་བཞག ཆེ་བ་གཅིག་ལ་རྐང་གཡས་གཡས་ཟུར་དུ་བགྲད་ལ་ཁ་མདུན་དུ་བལྟ་བ་སྟེ་ཆེ་ལྔ་ལ་གཡོན་བསྐོར་བྱ། ཡང་ཆུང་གསུམ་ལ་པད་སྐོར་བྱེད་པ་ནས་ཁ་མདུན་དུ་བལྟ་བའི་བར་གོང་གི་གཡས་སྐོར་བཞིན་བསྐྱར་ནས་བྱས་པ་སྟེ་སྐོར་བ་གསུམ་མོ། ། དེ་ནས་འཕྱོང་པད།
འཕྱོང་རྗེས་བྱ་སྟེ། དེའི་ཚུལ་ནི་ཡངས་པའི་པད་སྐོར་ལ་ལུས་ཀྱི་དབུས། གཡོན། ཡང་དབུས། གཡས་རྣམས་སུ་བྱེད་པ་སྟེ་པད་སྐོར་བཞི། འཕྱོང་པད། གཞི་པད་ལ་པད་སྐོར་ལྔ་སྟེ་གྲངས་འདི་ནི་འོག་ཏུ་གཞི་པད། འཕྱོང་པད་བྱུང་ཚད་ལ་འགྲེའོ། ། དེ་ནས་གཡས་ཕྱོགས་ཀྱི་བརླ་སྟེང་དུ་བན་ཕུར་བརྐྱངས་ཏེ། རྐང་གཡོན་གྱི་རྟིང་པ་ས་ལ་བཙུགས།
རྐང་མགོ་འགྲོ་ཕྱོགས་ལ་བཏེགས་ནས་འགྱིང་དང་བཅས་པས་ཆུང་གསུམ་ལ་ལག་མགོ་གཉིས་ཅུང་ཟད་བསྐྱོད་པའི་ཛམ་བྱས། ཆུང་གསུམ་ཀ་ལ་ལུས་ནེམ་པ་གཅིག་བྱས་ལ། རྔ་སྐད་ཆེ་བ་གཅིག་ལ་རྐང་གཡོན་ཟུར་དུ་འཕྱོང་བའི་གསིག་ཤིན་ཏུ་ཆེ་བ་དང་བཅས་པས་འཕྱོང་ཞིང་། ལག་གཉིས་ཐུགས་ཀར་བསྣོལ། རྐང་པ་གཡས་པའི་སྒྱིད་ཁུང་དུ་གཡོན་པའི་པུས་མོ་བཅུག་ལ་སྒྱིད་པ་ལྡེམ་དང་བཅས་པས་རྔ་སྐད་གཅིག་ཙམ་གྱི་རིང་ལ་རོལ་མོའི་སྒྲ་བཅག་ནས་འགྱིང་བ་ནི་འཕྱོང་རྗེས་སོ། ། འོག་ཏུ་འཕྱོང་པད། འཕྱོང་རྗེས་ཞེས་པ་ཐམས་ཅད་འདིས་རིགས་འགྲེའོ། ། དེ་ནས་རྔ་སྐད་ཆེ་བ་གཅིག་ལ་རྐང་གཡོན་བཏེགས། ལག་གཉིས་རོལ་པ་ལྟར་བརྒྱངས། རྐང་པ་གཡོན་བཏེགས་པ་དེ་གའི་ངང་ནས་རྔ་སྐད་ཆེ་བ་གཅིག་ལ་ལུས་གཡོན་པ་ནང་ལ་གཅུས་ཏེ།
ལག་གཡོན་མཐོ་བར་བནྡྷ་བཟུང་བའི་མཁྲིག་མ་ནང་ལ་གུག་པ་དང་། ལག་གཡས་རྐང་གཡས་ཕྱོགས་སུ་ཐུར་ལ་བརྐྱངས། ཕུར་པ་དང་བཅས་མཁྲིག་མ་ཕྱི་ལ་བཀྱེད་པ་སྟེ་དེ་བཞིན་དུ་ཡང་གཡས་མཐོ་བ་དང་། གཡོན་ཐུར་ལ་བརྐྱངས་པ་རེ་མོས་ཀྱིས་ཚུལ་བྱ་ཞིང་འགྲོས་བྱེད་པ་ལ་སྐྱོད་འགྲོས་ཞེས་བྱའོ། ། འོག་ཏུ་སྐྱོད་འགྲོས་དགོས་པ་རྣམས་འདིས་རིགས་འགྲེའོ།། ༈ །ལྔ་པ་སྣང་སྲིད་དབང་དུ་བསྡུ་བ་ནི། སྣང་སྲིད་དབང་དུ་བསྡུ་བར་བྱ་བའི་ཕྱིར་གཡབ་མོ་ལན་གསུམ་བྱ་ཞེས་བརྗོད། རྔ་སྐད་ཆེ་བ་གསུམ་ལ་རོལ་པ། དེ་ནས་འཕྱོང་པད་བྱ་སྟེ་དབུས་ཀྱི་པད་སྐོར་རྟིང་མའི་དུས་སུ་བན་ཕུར་གོ་བརྗེས། དེ་ནས་གཡས་ཀྱི་པད་སྐོར་ཚར་བ་དང་།
ལུས་ཀྱི་རྣམ་འགྱུར་སོགས་གོང་དུ་བསྟན་པའི་འཕྱོང་རྗེས་ལྟར་དང་། ཆུང་གསུམ་ལ་གཡས་ཕྱོགས་སུ་ཛམ་བྱས་ལ་ཆེ་བ་གཅིག་ལ་ལག་གཡོན་ཕུར་པ་དཀུ་ལ་བརྟེན། གཡས་བནྡྷ་དང་བཅས་པ་གཡབ་པའི་ཚུལ་བྱེད་པ་དང་། རྐང་གཡས་གཡོན་པའི་མདུན་དུ་བཞག གཡས་པའི་སྒྱིད་ཁུང་དུ་གཡོན་པའི་པུས་མོ་བཙུགས། བནྡྷ་གཡས་ཀྱི་པུས་མོའི་སྟེང་དུ་ཁ་ཕུབ་ཏུ་བཟུང་། ཁ་ནང་དུ་བལྟ་བའི་ཚུལ་གྱིས་ལུས་གཅུས་ཏེ་འཛུམ་ཞིང་ལྡེམ་པ་དང་བཅས་པས་རྔ་སྐད་གཉིས་ཙམ་གྱི་ཡུན་སྒྲ་བཅག་ནས་མགོ་དང་རོ་སྟོད་འགྱེད། སྐེད་པ་བསྲངས་ནས་འགྱིང་། དེ་ནས་ཆུང་བ་གཅིག་ལ་ལུས་འཕར་ཞིང་བསྲང་། ལག་གཡས་དཀུ་ལ་བརྟེན།
ཡང་ཆེ་བ་གཅིག་ལ་གཡོན་ཕུར་པས་གཡབ་པ་དང་རྐང་གཡོན་གཡས་པའི་མདུན་དུ་བཞག ཕུར་པ་གཡོན་པའི་པུས་སྟེང་ལག་གཡོན་ཁ་ཕུབ་ཏུ་བཟུང་བ་མ་གཏོགས་ལུས་པོའི་རྣམ་འགྱུར་གོང་བཞིན་བྱེད། དེ་བཞིན་དུ་ལུས་བསྲངས་ཏེ་ཡང་གཡས་གཡབ་པ་གོང་བཞིན་བསྐྱར་ནས་བྱེད་པ་སྟེ་གཡབ་མོ་ལན་གསུམ་མོ། ། འདིའི་དུས་སུ་སྒྱིད་པ་རེངས་པ་དང་། སྐེད་པ་ཆག་ཅིང་མགོ་གུག་པ། རོ་སྟོད་སྒུར་བ་སོགས་འཆམ་གྱི་སྐྱོན་ཆེ་བ་ལགས་པས་མ་བྱུང་བ་གལ་ཆེའོ། ། དེ་ནས་འཕྱོང་པད། འཕྱོང་རྗེས། སྐྱོད་འགྲོས་སྐོར་གཅིག་བྱའོ།། ༈ །དྲུག་པ་མཁའ་འགྲོའི་དཔའ་བསྐྱེད་པ་ནི།
མཁའ་འགྲོའི་དཔའ་བསྐྱེད་པར་བྱ་བའི་ཕྱིར་སིག་སིག་ལན་གསུམ་བྱ་ཞེས་བརྗོད། རྔ་སྐད་ཆེ་བ་གསུམ་ལ་རོལ་པ། དེ་ནས་གཞི་པད་ཀྱི་པད་སྐོར་གསུམ་པ་ལ་བན་ཕུར་བརྗེས། གཞི་པད་རྫོགས་པ་དང་། ཆུང་གསུམ་ལ་ལག་གཉིས་རོལ་པ་ལྟར་བརྒྱངས། རྐང་གཡས་གཡས་ཟུར་མདུན་ངོས་སུ་རྟིང་པ་ས་ལ་བཙུགས། རྐང་མགོ་བཏེགས་ནས་བགྲད། ལག་གཉིས་དང་རྐང་གཡས་བསྡུས་ལ་ལག་གཉིས་ཐུགས་ཀར་མཉམ། རྐང་གཡས་གཡོན་འཁྲིས་སུ་སླེབ་པ་དང་། རྐང་གཡས་བཏེགས།
ལུས་ཅུང་ཟད་འཕར། རྐང་གཡས་གཡས་ཐད་དུ་རྟིང་པ་བཙུགས་ལ་བཞག བན་ཕུར་ཐུགས་ཀར་བན་ནང་དུ་ཕུར་རྩེ་བཅུག་ལ་མཉམ་པའི་ངང་ནས་ལུས་གཡས་ཕྱོགས་སུ་རོལ་མོ་ཆེ་བ་བཞིའི་བར་ལ་གྲུ་མོ་གཉིས་ཐད་ཀར་བརྒྱངས། རོ་སྟོད་རྒྱབ་ནས་ཅུང་ཟད་གཅུ་ཞིང་གསིག རྐང་གཡོན་གྱི་རྟིང་པ་དེ་མཐུན་བསྐོར། སྒྱིད་པ་གཉིས་ལྡེམ། རོལ་མོ་རྫོགས་པ་དང་གཡས་ཕྱོགས་སུ་འགྱིང་ལ། ཡང་ཆུང་གསུམ་ལ་ལག་གཉིས་བརྒྱངས་ནས་རྐང་གཡོན་གཡོན་ཟུར་མདུན་ངོས་སུ་རྟིང་པ་ས་ལ་བཙུགས། རྐང་མགོ་བཏེགས་ནས་བགྲད། ལག་གཉིས་དང་རྐང་གཡོན་བསྡུས་ལ་ལག་གཉིས་ཐུགས་ཀར་མཉམ།
རྐང་གཡོན་གཡས་འཁྲིས་སུ་སླེབ་པ་དང་། རྐང་གཡོན་བཏེགས། ལུས་ཅུང་ཟད་འཕར། རྐང་གཡོན་གཡོན་ཐད་དུ་རྟིང་པ་བཙུགས་ལ་བཞག བན་ཕུར་ཐུགས་ཀར་གོང་བཞིན་མཉམ་པའི་ངང་ནས་གཡོན་ཕྱོགས་སུ་རོལ་མོ་ཆེ་བཞིའི་བར་ལ་རྐང་གཡས་ཀྱི་རྟིང་པ་བསྐོར་བ་མ་གཏོགས་གསིག་པ་སོགས་ལུས་ཀྱི་རྣམ་འགྱུར་གོང་བཞིན་བྱས་ལ། གཡོན་ཕྱོགས་སུ་འགྱིང་ནས། ཡང་ཆུང་གསུམ་ལ་ལག་གཉིས་དང་། རྐང་གཡས་བསྡུ་བ་གོང་དང་འདྲ། གསིག་པའི་དུས་གཡས་གཡོན་གྱི་རྟིང་སྐོར་དང་རོ་སྟོད་མདུན་རྒྱབ་ཏུ་གཅུ་བ་སོགས་ཐོག་མར་གཡས། དེ་ནས་གཡོན་ཏེ་གཡས་གཡོན་རེ་མོས་སུ་ཆེ་བཞི་ལ་བསིགས་ལ་ཚར་བ་དང་ལུས་ཅུང་ཟད་གཡོན་ཕྱོགས་འགྱིང་ཞིང་ནེམ་ནས་ཆུང་གསུམ་གྱི་རིང་ལ་རྐང་གཡས་བཏེགས།
མདུན་ནས་བསྐོར་ཞིང་འགྲོ་ཕྱོགས་སུ་བཞག་ལ་ཁ་ཕྱིར་བལྟ། དེ་མཐུན་ལག་གཡས་གཡས་ཕྱོགས་ནས་ཅུང་ཟད་གཡབ་པའི་ཚུལ་གྱིས་རྐང་གཡས་ཀྱི་པུས་མོའི་སྟེང་དུ་ཁ་ཕུབ་སྟེ་བཞག ཡང་ཆུང་གསུམ་ལ་རྐང་གཡོན་བཏེགས། རྒྱབ་ཕྱོགས་བསྐོར་ཞིང་འགྲོ་ཕྱོགས་བཞག དེ་མཐུན་ལག་གཡོན་གཡོན་ནས་གཡབ་ཅིང་པད་སྐོར་ལྟར་བསྐོར་ནས་མཐར་པུས་མོ་གཡོན་གྱི་སྟེང་གན་རྐྱལ་དུ་བཞག ལག་གཡས་ཕུར་རྩེ་ནམ་མཁའ་ལ་ཕྱར་བ་སྟེ། དེ་ལ་འཇོལ་སྟབས་ཞེས་བྱ་སྟེ། འོག་ཏུ་འཇོལ་སྟབས་ཞེས་པ་རྣམས་འདིས་རིགས་འགྲེ་ཤེས་པར་བྱའོ། ། དེ་ནས་འཕྱོང་པད། འཕྱོང་རྗེས།
སྐྱོད་འགྲོས་སྐོར་གཅིག་གོ། ༈ །བདུན་པ་དམ་ཉམས་ཀྱི་བླ་དགུག་པ་ནི། དམ་ཉམས་ཀྱི་བླ་དགུག་པར་བྱ་བའི་ཕྱིར་མགོ་གུག་ལན་གསུམ་བྱ་ཞེས་བརྗོད་ནས་རོལ་མོ་ཆེ་བ་གསུམ་ལ་རོལ་པ་བྱས་ལ། གཞི་པད་ནས་རྐང་ལག་བསྡུ་བའི་བར་གོང་བཞིན་ལ་བན་ཕུར་བརྗེ་མི་དགོས། ལག་གཉིས་མཉམ་ནས་གསིག་པའི་དུས། ལག་གཉིས་སྐེད་གཟེར་དང་། མགོ་བོ་གཡས་ཕྱོགས་སུ་རོལ་མོ་དང་བསྟུན་གུག་གུག་བྱེད། དེ་བཞིན་གཡོན་གྱི་དུས་གཡོན་དང་། གཡས་གཡོན་གཉིས་ཀ་ལ་གསིག དུས་རེ་མོས་ཀྱིས་མགོ་གུག་བྱེད་པ་དང་ལག་གཉིས་སྐེད་གཟེར་བྱེད་པ་ཙམ་མ་གཏོགས།
གཞན་འཇོལ་སྟབས་འཕྱོང་པད། འཕྱོང་རྗེས། སྐྱོད་འགྲོས་སོགས་གོང་བཞིན་བྱ་བའོ།། ༈ །བརྒྱད་པ་སྲུང་མ་རྣམས་འབོད་པ་ནི། སྲུང་མ་རྣམས་འབོད་པར་བྱ་བའི་ཕྱིར་བཅུག་པ་ལན་གསུམ་འདོན་པར་བྱ་ཞེས་བརྗོད་ནས་ཆེ་གསུམ་ལ་རོལ་པ་བྱས་ལ། དངོས་གཞིའི་སྐབས་སུ་ལག་གཉིས་སྐེད་གཟེར་གྱི་ཚབ་ཐུགས་ཀར་མཉམ་ནས་བནྡྷའི་རྒྱབ་ཏུ་ཕུར་རྩེ་ཕྱིར་བསྟན་དུ་བཟུང་། གཡོན་པའི་མཐེབ་མཛུབ་ཁའི་ཐད་དུ་བཅུག་པ་འདེབས་ཚུལ་ཏེ་ལག་གཉིས་ཁའི་སྒོར་བསྣོལ་བ་ཙམ་མ་གཏོགས། རྐང་ལག་བསྡུ་བ། ལུས་ཀྱི་འགྱིང་དང་གསིག་པ། འཇོལ་སྟབས།
འཕྱོང་རྗེས། སྐྱོད་འགྲོས་སོགས་ཚུལ་གཞན་ཐམས་ཅད་གོང་དང་ཁྱད་པར་ཅུང་ཟད་ཀྱང་མེད་པའོ། བདུན་པ་དང་བརྒྱད་པ་ཕྱག་ལེན་ལ་གོང་འོག་སྤོ་བ་མཛད།། ༈ །དགུ་པ་ཆོས་སྐྱོང་ལ་དཔང་འཛུགས་པར་བྱ་བའི་ཕྱིར་འོ་དོད་ལན་གསུམ་འབོད་པ་འདི་ཕྱག་ལེན་ལ་མི་མཛད་པས་བཞག་གོ། ༈ །བཅུ་པ་སྟེང་བྱིན་གྱིས་བརླབ་པ་ནི། སྟེང་བྱིན་གྱིས་བརླབ་པར་བྱ་བའི་ཕྱིར་གནམ་འཁོར་ལོ་རྩིབས་བརྒྱད་དུ་བྲི་བར་བྱ་ཞེས་བརྗོད་ནས། རོལ་མོ་ཆེ་གསུམ་ལ་རོལ་པ་བྱས་ལ། དེ་ནས་གཞི་བཅའ་ཕྱེད་མ་བྱ་ཚུལ་ནི། གཞི་པད་ཀྱི་པད་སྐོར་བཞི་པ་གཡོན་གྱི་དུས་སུ་རྔ་སྐད་ཅུང་ཆེ་བ་གཅིག་དང་བསྟུན་རྐང་གཡས་བཏེགས་ནས་རྒྱབ་ཏུ་བསྐྱལ། ལུས་གཡས་ཕྱོགས་སུ་ཅུང་ཟད་འཕར་ཞིང་གཅུ།
ཡང་པད་སྐོར་ལྔ་པ་དབུས་ཀྱི་པད་སྐོར་དུས་རྔ་སྐད་ཅུང་ཆེ་བ་དང་རྐང་གཡོན་གཡོན་ཕྱོགས་ཀྱི་རྒྱབ་ཏུ་བསྐྱལ། ལུས་གཡོན་ཕྱོགས་སུ་ཅུང་ཟད་འཕར་ཞིང་གཅུ། དེ་ནས་ལུས་ཀྱི་གཡས་ཟུར་ནང་དུ་བསྟན་པའི་ངང་ནས་བན་ཕུར་རྐང་གཡས་ཀྱི་པུས་སྟེང་དུ་བརྐྱངས་ཏེ་ཆུང་གསུམ་ལ་ཛམ་བྱ། གསུམ་པ་ལ་སྒྱིད་ལྡེམ་དང་བཅས་ལག་གཡོན་སྐེད་པ་ལ་བརྟེན། གཡས་པས་ཕུར་རྩེ་ནམ་མཁའ་ལ་བསྟན། རྐང་གཡས་བཏེགས་ནས་རོལ་མོ་ཆེ་བ་གཅིག་ལ་འགྱིང་། དེ་རྗེས་ཆེ་མྱུར་བརྒྱད་ཀྱི་བར་ལ་རྐང་སྟབས་ལག་སྟབས་དེ་གའི་ངང་ནས་ཕྱོགས་བཞི་མཚམས་བཞི་སྟེ་བརྒྱད་དུ་ཕུར་རྩེ་ནམ་མཁར་བསྟན། དེ་ནས་འཇོལ་སྟབས། འཕྱོང་པད། འཕྱོང་རྗེས།
སྐྱོད་འགྲོས་སོགས་གོང་བཞིན་བྱ་བའོ།། ༈ །བཅུ་གཅིག་པ་བར་བྱིན་གྱིས་བརླབ་པ་ནི། བར་བྱིན་གྱིས་བརླབ་པར་བྱ་བའི་ཕྱིར་ལོགས་བཀྲ་ཤིས་རྟགས་བརྒྱད་དུ་བྲི་བར་བྱ་ཞེས་བརྗོད་ལ། གཞན་འཆམ་ཚུལ་ཚང་མ་གོང་དང་འདྲ་བ་ལས་རོལ་མོ་ཆེ་མྱུར་བརྒྱད་ཀྱི་རིང་ལ་ཕུར་རྩེ་ནམ་མཁའ་ལ་སྟོན་པའི་ཚབ་བར་གྱི་ལོགས་བརྒྱད་ལ་སྟོན་པ་ཁྱད་པར་རོ།། ༈ །བཅུ་གཉིས་པ་འོག་བྱིན་གྱིས་བརླབ་པ་ནི། འོག་བྱིན་གྱིས་བརླབ་པར་བྱ་བའི་ཕྱིར་ས་པདྨ་འདབ་བརྒྱད་དུ་བྲི་བར་བྱ་ཞེས་བརྗོད་ལ་རོལ་མོ་དྲག་མྱུར་བརྒྱད་ལ་ཕུར་རྩེ་ས་འོག་ལ་སྟོན་པ་ཙམ་མ་གཏོགས། སྐྱོད་འགྲོས་བར་འཆམ་ཚུལ་ཚང་མ་གོང་དང་ཁྱད་པར་མེད་དོ།། ༈ །བཅུ་གསུམ་པ་རྡོ་རྗེ་ཕྱེད་འགྲོས་ནི། རྡོ་རྗེ་ཕྱེད་འགྲོས་ཀྱིས་ས་བཙལ་བར་བྱ་ཞེས་བརྗོད་ནས་རོལ་མོ་ཆེ་བ་གསུམ་ལ་རོལ་པ། དེ་ནས་རྔ་བཞི་རྡུང་བྱ་ཞིང་།
བཞི་བརྡུང་ཆུང་སྙོམས་གཉིས་གཉིས་ལ་པད་སྐོར་གོང་བཞིན་རྫོགས་པའི་འཕྱོང་པད་བྱ། པད་སྐོར་རྟིང་མ་གཡས་ཀྱི་དུས་བཞི་བརྡུང་རྟིང་མའི་གསུམ་དང་། བཞི་པའི་རྔ་སྐད་ཆེ་བར་བྱས། ལུས་གསིག་ཤིན་ཏུ་ཆེ་ཞིང་རྔ་བཞི་བརྡེག་ཆེ་བ་གཅིག་ལ་རྐང་གཡས་ལག་གཡས་བཏེགས། མདུན་ནས་བསྐོར་ཞིང་གཡོན་གྱི་རྒྱབ་ཟུར་དུ་ཕབ་ནས་ལག་གཡོན་བརྐྱངས་པའི་བན་ནང་དུ་ཕུར་རྩེ་བཅུག་ལ་རྡོ་རྗེའི་གཡོན་གྱི་ར་བྲི། ཡང་བཞི་བརྡུང་ཆེ་བ་གཅིག་ལ་རྐང་གཡས་མདུན་གྱི་གཡོན་ཟུར་དུ་བཞག བནྡྷ་ལ་ཕུར་པ་བསྐོར་ཞིང་པད་སྐོར་ཚུལ་དུ་བྱས་ལ་གཡས་ར་བྲི། ཡང་བཞི་བརྡུང་ཆེ་བ་གཅིག་ལ་རྐང་གཡས་ར་གཉིས་ཀྱི་བར་འགྲོ་ལམ་དུ་བཞག་ལག་གཉིས་ཐུགས་ཀར་བསྣོལ་ཏེ་དབུས་ར་འབྲི་ཚུལ་བྱ། ར་རྣམས་འབྲི་དུས་རྐང་གཡོན་གཡས་པའི་རྒྱབ་ཏུ་བཏེགས་ཙམ་རེ་བྱ། ལུས་རོལ་མོ་དང་བསྟུན་གསིག་བཞི་རེ་བྱ།
དེ་ནས་བཞི་རྡེག་ཆུང་བ་གཅིག་ལ་ལག་གཉིས་སྐེད་པར་བརྟེན། རྐང་གཡས་མདུན་ནས་བསྐོར་ལ་ལྟེ་བ་འབྲི་ཚུལ་བྱ་ཞིང་གཡས་ཟུར་དུ་བཞག རྐང་གཡོན་གྱི་རྟིང་པ་ས་ལ་བཙུགས་རྐང་མགོ་བཏེགས་ལ་འགྱིང་། དེ་ནས་རྔ་ཆེ་བ་གཅིག་ལ་རྐང་གཡས་བཏེགས་ལ་འགྲོ་ཕྱོགས་འཕྱོང་ཞིང་གཡས་ཕབ། ལག་གཉིས་ཐུགས་ཀར་བསྣོལ། ཆེ་བ་གཅིག་ལ་གཡོན་བཏེགས། ལག་གཉིས་དཔུང་སྟེང་གཉིས་སུ་གཟིང་། དེ་གའི་ངང་ནས་བཞི་རྡེག་ཆེ་བ་གཅིག་ལ་རྐང་གཡོན་གཡས་ཀྱི་མདུན་ཟུར་དུ་ཕབ། བན་ནང་དུ་ཕུར་རྩེ་བཅུག་པ་གཡས་ར་དང་། ཡང་བཞི་རྡེག་ཆེ་བ་གཅིག་ལ་རྐང་གཡོན་རྒྱབ་ཀྱི་གཡོན་ཟུར་དུ་བཞག
བནྡྷ་ལ་ཕུར་པ་བསྐོར་བ་གོང་བཞིན་གྱིས་གཡོན་ར་བྲི། ཡང་བཞི་རྡེག་ཆེ་བ་གཅིག་ལ་ར་གཉིས་ཀྱི་དབུས་སུ་རྐང་གཡོན་བཞག ལག་གཉིས་ཐུགས་ཀར་བསྣོལ་ནས་དབུས་ར་འབྲི་ཚུལ་གོང་བཞིན་བྱས་ནས་བཞི་རྡེག་ཆུང་བ་གཅིག་ལ་ལག་གཉིས་སྐེད་པར་བརྟེན། རྐང་གཡོན་རྒྱབ་ནས་བསྐོར་ལ་ལྟེ་བ་འབྲི་ཚུལ་བྱ་ཞིང་། ཁ་ཕྱིར་བསྟན་གྱི་གཡོན་ཟུར་དུ་རྐང་གཡོན་ཕབ། རྐང་གཡས་ཀྱི་རྟིང་པ་ས་ལ་བཙུགས། རྐང་མགོ་བཏེགས་ལ་འགྱིང་། འཕྱོང་དུས་རྐང་གཡོན་སྔོན་ལ་གདེག་པ་མ་གཏོགས་གཞན་ཁྱད་པར་མེད་དོ། ། རྡོ་རྗེའི་ར་འབྲི་སྐབས་རྐང་གཡོན་ས་ལ་འཇོག་དུས། རྐང་གཡས་བཏེགས་ཙམ་རེ་བྱེད་པ་གཡས་གཡོན་གྱི་ཁྱད་པར་མ་གཏོགས་གོང་དང་འདྲ།
དེ་བཞིན་གཡས་གཡོན་རེ་མོས་ཀྱིས་ཚུལ་དུ་ལན་ལྔ་དྲུག་སྐབས་སུ་གང་བབ་བྲིས་ཚར་བ་དང་། རྟིང་མའི་སྐེད་གཟེར་གྲུབ་ནས་མི་འཕྱོང་བར་ལག་སྟབས་དང་རྔ་སྐད་ཆུང་བ་དེ་གའི་ངང་ནས་བསྐོར་བ་ཇི་ལྟར་རིགས་པ་བྱེད་པ་སྟེ་ལྡེམ་འགྲོས་སོ། ། འོག་ཏུ་ལྡེམ་འགྲོས་ཞེས་པ་འདིས་ཤེས་པར་བྱའོ།། ༈ །བཅུ་བཞི་པ་རྡོ་རྗེ་རྐྱང་འགྲོས་ནི་རྡོ་རྗེ་རྐྱང་འགྲོས་ཀྱིས་ས་གདུལ་བར་བྱ་ཞེས་བརྗོད། དེ་ནས་རྔ་བཞི་རྡེག་ཆེ་བ་གཉིས་ལ་གཡས་གཅུས་གཡོན་གཅུས་ཀྱིས་རོལ་པ་གཉིས་བྱ། གཡས་གཅུས་ལ་རྐང་པ་གཡོན་གྱི་རྟིང་སྐོར། གཡོན་གཅུས་ལ་གཡས་ཀྱི་རྟིང་སྐོར་བྱེད་པ་སྟེ་རོལ་པ་ཐམས་ཅད་ལ་རིགས་འགྲེ། དེ་ནས་བཞི་རྡེག་ཆུང་བ་གཉིས་རེ་ལ་པད་སྐོར་རེ་རྫོགས་པའི་གཞི་པད་ཀྱི་པད་སྐོར་གསུམ་པའི་རྔ་སྐད་ཅུང་ཆེ་བ་དང་བཅས། རྐང་གཡས་རྒྱབ་ཏུ་བསྐྱལ། ཁ་གཡས་ཕྱོགས་སུ་བལྟ་ཞིང་དབུས་ཀྱི་པད་སྐོར་བྱ།
ཡང་རྔ་སྐད་ཅུང་ཆེ་བ་དང་བཅས་རྐང་གཡོན་རྒྱབ་ཏུ་བསྐྱལ། ཁ་གཡས་ཕྱོགས་སུ་བལྟ། པད་སྐོར་བཞི་པ་གཡོན་གྱི་པད་སྐོར་བྱ། ཡང་རྐང་གཡས་རྒྱབ་ཏུ་བསྐྱལ། ཁ་གཡས་ཕྱོགས་སུ་བལྟ། པད་སྐོར་ལྔ་པ་དབུས་ཀྱི་པད་སྐོར་བྱེད་པ་སྟེ་གཞི་པད་གཞི་བཅའ་ཚང་མ་དང་བཅས་པའོ། ། པད་སྐོར་རྫོགས་པ་དང་། བཞི་རྡུང་རྟིང་མའི་གསུམ་དང་བཞི་པའི་རྔ་སྐད་ཆེ་བར་བྱ། ལུས་གསིག་ཤིན་ཏུ་ཆེ་ཞིང་རྔ་བཞི་རྡེག་ཆེ་བ་གཅིག་ལ་གཡས་ཕྱོགས་ལ་བལྟས་པ་དེ་གའི་ངང་ནས་རྐང་གཡས་ལག་གཡས་བཏེགས། རྒྱབ་ཕྱོགས་ནས་བསྐོར་ཞིང་གཡས་མདུན་ངོས་སུ་བཞག
བན་ནང་དུ་ཕུར་རྩེ་བཅུག་སྟེ་གཡས་ར་བྲི། དེ་བཞིན་དུ་བཞི་རྡེག་ཆེ་བ་གཅིག་ལ་རྐང་གཡས་བཏེགས། བནྡྷ་ལ་ཕུར་པ་བསྐོར་བ་སོགས། གཡོན་ར་བྲི། ཡང་བཞི་རྡེག་ཆེ་བ་གཅིག་ལ་རྐང་གཡས་ར་གཉིས་ཀྱི་བར་དུ་བཞག དབུས་ར་འབྲི་ཚུལ་དང་ལག་གཉིས་ཐུགས་ཀར་བསྣོལ། རྔ་སྐད་ཆེ་བ་གཅིག་ལ་རྐང་གཡས་བཏེགས། རྒྱབ་ནས་བསྐོར་ཏེ་འགྲོ་ཕྱོགས་ཕབ། ཡང་རྔ་སྐད་ཆེ་བ་གཅིག་ལ་རྐང་གཡོན་བཏེགས། ལག་གཉིས་དཔུང་སྟེང་གཉིས་སུ་གཟིང་།
ཁ་འགྲོ་ཕྱོགས་ལ་བལྟ། རྐང་གཡོན་གཡས་མདུན་དུ་བཞག་ནས་གཡས་ར་བྲི། ཡང་རྐང་གཡོན་བཏེགས་ལ་རྒྱབ་ཟུར་བཞག་ནས་གཡོན་ར་བྲི། ཡང་རྐང་གཡོན་བཏེགས་ནས་ར་གཉིས་ཀྱི་དབུས་སུ་བཞག་ལ་དབུས་ར་བྲི། ལག་སྟབས་གོང་དང་འདྲ། དེ་ནས་ལག་གཉིས་སྐེད་གཟེར་བྱས། རྐང་གཡོན་རྒྱབ་ནས་བསྐོར་ལ་ལྟེ་བ་འབྲི་ཚུལ་བྱ་ཞིང་། ཁ་ཕྱིར་བསྟན་གྱི་གཡོན་ཟུར་དུ་རྐང་གཡོན་ཕབ། རྐང་གཡས་ཀྱི་རྟིང་པ་ས་ལ་བཙུགས། རྐང་མགོ་བཏེགས་ལ་ཅུང་ཟད་འགྱིངས།
ཡང་རྔ་སྐད་ཆེ་བ་གཅིག་ལ་རྐང་གཡོན་བཏེགས། རྒྱབ་ནས་བསྐོར་ལག་གཉིས་ཐུགས་ཀར་བསྣོལ་ཞིང་འཕྱོང་ལ། སྔར་བཞིན་ཁ་གཡས་ཕྱོགས་བལྟས་ལ་རྐང་གཡོན་ཕབ། ཡང་ཆེ་བ་གཅིག་ལ་རྐང་གཡས་བཏེགས། ལག་གཉིས་དཔུང་སྟེང་གཉིས་སུ་གཟིངས། རྐང་གཡས་གཡས་མདུན་ངོས་སུ་བཞག་སྟེ་གཡས་ར་སྟེ་ར་གསུམ་འབྲི་བ་འགྲོ་ཕྱོགས་འཕྱོང་ཞིང་རྐང་གཡོན་གྱི་ར་གསུམ་འབྲི་བ། སྐེད་གཟེར་བྱ་ཞིང་འགྱིང་བ་སོགས་གོང་བཞིན་དང་འདྲ། དེ་ལྟ་བུའི་རྡོ་རྗེ་རྐྱང་པ་གཉིས་གསུམ་གང་རིགས་བྲིས་ཚར་བ་དང་། རྐང་གཡོན་རྒྱབ་ལ་བསྐོར། ལྟེ་བ་འབྲི་ཚུལ་གྱི་སྐེད་གཟེར་དེ་གའི་ངང་ལ་གོང་བཞིན་ལྡེམ་འགྲོས་བཞི་རྡེག་བྱེད་དོ།།
༈ །བཅོ་ལྔ་པ་རྡོ་རྗེ་རྒྱ་གྲམ་ནི། རྡོ་རྗེ་རྒྱ་གྲམ་སྦལ་འགྲོས་རིགས་ཀྱིས་ས་གཞི་བྱིན་གྱིས་བརླབ་པའོ་ཞེས་བརྗོད་ཅིང་བཞི་རྡེག་ཆེ་བ་གཉིས་ལ་གོང་བཞིན་རོལ་པ་བྱ། དེ་ནས་རྡོ་རྗེ་ཕྱེད་འགྲོས་བཞིན་འཕྱོང་པད་རྫོགས་པ་དང་ལུས་བསིགས་ཤིང་བཞི་རྡེག་ཆེ་བ་གཅིག་ལ་རྐང་གཡས་བཏེགས། མདུན་གྱི་གཡོན་ཟུར། ཡང་གཡས་བཏེགས་མདུན་གྱི་གཡས་ཟུར། ཡང་རྐང་གཡས་བཏེགས། དེ་གཉིས་ཀྱི་བར་དུ་བཞག་སྟེ་གཡས་གཡོན་དབུས་གསུམ་གྱི་ར་འབྲི་ཚུལ་བྱེད། དེ་ནས་རྔ་སྐད་ཆེ་བ་གཅིག་ལ་ལག་གཉིས་ཐུགས་ཀར་བསྣོལ་བ་དེ་གའི་ངང་ལ་རྐང་གཡས་བཏེགས། གཡས་ཕྱོགས་སུ་བསྐོར་ནས་ཁ་རྒྱབ་ཏུ་བལྟ་ཞིང་རྒྱབ་ཕྱོགས་སུ་ཕབ། ཡང་རྔ་སྐད་ཆེ་བ་གཅིག་ལ་རྐང་གཡོན་བཏེགས།
ལག་གཉིས་དཔུང་སྟེང་གཉིས་སུ་གཟིངས། བཞི་རྡེག་ཆེ་བ་གཅིག་ལ་རྒྱབ་ཀྱི་གཡས་ཟུར་དུ་ཕབ་ལ་གཡས་ར་དང་། དེ་བཞིན་དུ་ར་གཞན་གཉིས་གོང་བཞིན་བྲི། ཡང་རྔ་སྐད་ཆེ་བ་གཅིག་ལ་རྐང་གཡོན་བཏེགས། རྒྱབ་ནས་བསྐོར། འགྲོ་ཕྱོགས་ལ་རྒྱབ་བསྟན་ནས་རྐང་གཡས་ཀྱི་རྡོ་རྗེའི་ར་གསུམ་གོང་བཞིན་བྲི། ཡང་རྐང་གཡས་བཏེགས། རྒྱབ་ནས་བསྐོར་ལ་འགྲོ་ཕྱོགས་ཀྱི་ར་གསུམ་རྐང་གཡོན་གྱིས་བྲི་བ་སྟེ་རྡོ་རྗེ་རྒྱ་གྲམ་མོ། ། བྲིས་ཚར་བ་དང་ལག་གཉིས་སྐེད་གཟེར་བྱས། རྐང་གཡོན་རྒྱབ་ནས་བསྐོར་ལ་ལྟེ་བ་འབྲི་ཚུལ་ཅུང་ཟད་འགྱིང་བ་སོགས་གོང་བཞིན།
ཡང་རྔ་སྐད་ཆེ་བ་གཅིག་ལ་རྐང་གཡོན་བཏེགས། རྒྱབ་ནས་བསྐོར། ལག་གཉིས་ཐུགས་ཀར་བསྣོལ་ཞིང་འཕྱོང་ལ་ཁ་མདུན་ལ་བལྟས་ནས་རྐང་གཡོན་ཕབ། ཡང་ཆེ་བ་གཅིག་ལ་རྐང་གཡས་བཏེགས། ལག་གཉིས་དཔུང་སྟེང་གཉིས་སུ་གཟིངས། རྐང་གཡས་ཀྱིས་མདུན་གྱི་ར་གསུམ་བྲི། ཡང་འཕྱོང་ཞིང་རྒྱབ་ཀྱི་ར་བྲི་བ་སོགས་གོང་བཞིན་རྡོ་རྗེ་རྒྱ་གྲམ་གྱི་ཚུལ་དུ་བྲི་བ་ལན་གསུམ་ལ་སོགས་པ་སྐབས་སུ་གང་བབ་བྲིས་ཚར་བ་དང་། ལག་གཉིས་སྐེད་གཟེར་བྱ་ཞིང་མདུན་ཕྱོགས་ལ་འཕྱོང་ཚར་བ་དང་ར་མི་འབྲི་བར་བཞི་རྡེག་ཆུང་བའི་ངང་ནས་འཕྱོང་པད། འཕྱོང་རྗེས། སྐྱོད་འགྲོས་སྐོར་གཅིག་གོང་བཞིན།
ཛམ་གྱི་དུས་བཞི་རྡེག་ཆུང་བ་གཉིས་ལ་རྫོགས་པར་བྱེད། སྐྱོད་འགྲོས་བྱུང་ཚད་ཆིག་རྡུང་ཡིན། རྡོ་རྗེ་དང་། མེ་རི་འགྲོས་སོགས་ར་འབྲི་ཚད་ཀྱི་དུས་རྐང་པ་གཡས་ཀྱིས་འབྲི་དུས་གཡོན་དང་། གཡོན་གྱིས་འབྲི་དུས་གཡས་བཏེགས་ཙམ་རེ་བྱེད་པ། ར་འབྲི་བ། ལྡེམ་འགྲོས་སོགས་ཀྱི་བཞི་རྡེག་དུས་ལུས་གསིག་ཅིང་མགོ་གུག་ཡོད་ཙམ་བྱ་དགོས་སོ། ། དེ་རྣམས་ཀྱིས་སྔོན་འགྲོ་དོན་ཚན་བཅོ་ལྔའི་རིམ་པ་བསྟན་ཟིན་ཏོ།། ༈ །སྤྱི་དོན་གཉིས་པ་དངོས་གཞི་ལ་རྟེན་གཞལ་ཡས་ཁང་བསྐྱེད་པ་དང་། བརྟེན་པ་ལྷ་བསྐྱེད་པའོ། །
དང་པོ་ཆོས་འབྱུང་རླུང་ཆུ་མེ། ། ས་དང་རཀྟ་ཀེང་རུས་དང་། ། གཞལ་ཡས་ཁང་བསྐྱེད་རྣམ་བརྒྱད་དོ། ། ཞེས་པ་ལྟར་དོན་ཚན་བརྒྱད་ལས། དང་པོ་ཆོས་འབྱུང་བསྐྱེད་པ་ནི། ཨེ་ལས་མཁའ་དབྱིངས་དག་པ་ནམ་མཁའི་དཀྱིལ། ། ཞེས་བརྗོད། དེ་ནས་གོང་བཞིན་རྔ་ཆེ་བ་གསུམ་ལ་རོལ་པ་བྱས་ནས་རྔ་བཞི་རྡེག་གོང་རྡོ་རྗེ་འབྲི་སྐབས་བཞིན་ལ། ཅུང་མི་འདྲ་བ་ནི་པད་སྐོར་གྱི་ཆུང་བ་དང་། དངོས་གཞིའི་ཆེ་བ་གཉིས་ཀ་ལ་བཞི་རྡེག་གི་དང་པོ་ཆེ་བ།
གཉིས་པ། གསུམ་པ། བཞི་པ་གསུམ་ཆུང་བ་སྟེ་ཆེ་སྐད་ཆུང་སྐད་དོད་པ་བྱ། བཞི་རྡེག་ཆུང་བ་གཉིས་གཉིས་ལ་པད་སྐོར་བྱེད་པ་འདྲ། དེ་བཞིན་གྱི་གཞི་པད་བྱས། པད་སྐོར་རྟིང་མ་ལྔ་པ་དབུས་ཀྱི་པད་སྐོར་ཚར་བ་དང་། ལག་གཉིས་མཐེབ་མཛུབ་གཤིབས་ནས་ལུས་ཀྱི་དབུས་སུ་སྦྱར་ནས་གཡོན་ཕྱོགས་བརྐྱངས་ཤིང་མདུན་ནས་བསྐོར་ཏེ་གཡས་ཀྱི་ནུ་ཁ་བརྒྱུད་དབུས་སུ་སླེབ་པའི་ཚུལ་གྱིས་བཞི་རྡེག་ཆུང་བ་རེ་ལ། དེ་ལྟར་བྱས་པའི་ཛམ་ལན་གཉིས་ཚར་བ་དང་། ལུས་གསིག་ཅིང་སྒྱིད་ལྡེམ་ཆེ་བ་གཅིག་བྱས། རྔ་སྐད་ཆེ་བ་གཅིག་ལ་རྐང་གཡས་བཏེགས།
ལུས་འཕར་ཞིང་མདུན་ངོས་གང་སླེབ་ཏུ་བཞག དེ་བཞིན་ལག་གཡས་ཐུགས་ཁ་ནས་ཕར་བརྒྱངས། ཕུར་དར་དཀྲུགས་ཤིང་རྐང་གཡས་གར་འགྲོའི་སར་ཕྱར་ཏེ་ཆོས་འབྱུང་གི་མདུན་གྱི་ཟུར་དང་། ཡང་རྔ་སྐད་ཆེ་བ་གཅིག་ལ་ལུས་འཕར་བ་དང་བཅས་རྐང་གཡོན་བཏེགས་འགྲོ་ཕྱོགས་གཡོན་ཟུར་དུ་བཞག ལག་གཡོན་བནྡྷ་ཕྱར་ཚུལ་གྱིས་རྐང་གཡོན་བར་བརྒྱངས་ལ་ཆོས་འབྱུང་གི་གཡོན་ཟུར་དང་། རྐང་གཉིས་བགྲད། ལག་གཉིས་བརྒྱངས་པ་དེ་གའི་ངང་ནས་བཞི་རྡེག་ཆེ་བ་གཅིག་ལ་གཡས་ཕྱོགས་སུ་ལུས་གསིག་ཤིན་ཏུ་ཆེ་ཞིང་། སྐེད་པ་མཉེན་ཞིང་། ལག་པ་གཡས་ས་ལ་རེག་ལ་ཁད་བྱ་ཞིང་འགྱིངས། ཡང་བཞི་རྡེག་ཆེ་བ་གཅིག་ལ་གཡོན་ཕྱོགས་སུ་གོང་བཞིན་གསིག
ལག་གཡོན་དང་སྐེད་པ་སོགས་གོང་བཞིན་ངོས། གཡོན་འགྱིང་ཆེ་བ་བྱེད། དེ་ནས་ལག་གཡོན་དཀུ་ལ་བརྟེན། གཡས་ཕུར་རྩེས་ཆོས་འབྱུང་འབྲི་ཚུལ་དང་། རྐང་གཡས་བརྐྱངས་ས་ལ་རི་མོ་འབྲི་བའི་ཚུལ་གྱིས་བསྡུས། རྐང་གཡོན་ཐད་དུ་སླེབ་པ་དང་། ཡང་རྔ་སྐད་ཆེ་བ་གཅིག་ལ་ལུས་བསིགས་ཤིང་འཕར་བ་དང་བཅས་རྐང་གཡས་མདུན་ནས་གཡས་ཕྱོགས་ལ་བསྐོར་ཞིང་གཡས་ཟུར་དུ་བཞག ལག་གཡས་བརྒྱངས་པ་སོགས་གོང་དང་འདྲ་བས་ཆོས་འབྱུང་གི་གཡས་ཟུར་དང་། ཡང་རྔ་སྐད་ཆེ་བ་གཅིག་ལ་རྐང་གཡོན་ལག་གཡོན་བཏེགས། སྔར་གྱི་རྐང་གཡས་ཀྱི་ཤུལ་ཆོས་འབྱུང་གི་མདུན་ཟུར་དུ་བཞག་ལ།
བཞི་རྡེག་ཆེ་བ་གཉིས་ལ་ལག་གཉིས་བརྒྱང་། གཡས་གཡོན་དུ་གསིག་ཅིང་འགྱིང་ལུགས་ལག་གཡོན་དཀུ་ལ་བརྟེན། གཡས་ཀྱི་ཕུར་རྩེས་ས་ལ་འབྲི་ཚུལ་རྐང་སྟབས་སོགས་གོང་དང་འདྲ་བ་ཚར་ནས། ཡང་རྐང་གཡས་བཏེགས་ལུས་གསིག་པ་དང་བཅས་པས་རྔ་སྐད་ཆེ་བ་གཅིག་ལ་ཆོས་འབྱུང་གི་གཡོན་ཟུར་སྔར་གྱི་རྐང་གཡོན་གྱི་ཤུལ་དུ་བཞག ཡང་རྔ་སྐད་ཆེ་བ་གཅིག་ལ་རྐང་གཡོན་བཏེགས། ཆོས་འབྱུང་གི་གཡས་ཟུར་རྐང་གཡས་ཤུལ་དུ་བཞག་ནས། ཁ་རྒྱབ་ལ་བལྟས་ཏེ་ལག་གཉིས་བརྒྱངས་གཡས་གཡོན་དུ་གསིག་ཅིང་འགྱིང་བ། ཕུར་རྩེས་བྲི་ཞིང་རྐང་པ་བསྡུས་པ་རོལ་མོ་སོགས་གོང་དང་འདྲ་སྟེ་ཆོས་འབྱུང་རྩེ་ནང་བསྟན་ནོ། ། བསྡུས་ཚར་བ་དང་། ཁ་རྒྱབ་ལ་བསྟན་པ་དེ་གའི་ངང་ནས་བཞི་རྡེག་ཆུང་བ་གཉིས་ཀྱི་རིང་ལ་རྐང་གཡས་བཏེགས།
ལག་གཡས་གཡས་ཕྱོགས་ནས་ཅུང་ཟད་གཡབ་པའི་ཚུལ་གྱིས་རྐང་གཡས་ཀྱི་པུས་མོའི་སྟེང་ཁ་ཕུབ་སྟེ་བཞག ཡང་བཞི་རྡེག་ཆུང་བ་གཉིས་ལ་རྐང་གཡོན་དྲུད་ནས་རྒྱབ་ཕྱོགས་བསྐོར་ཞིང་འགྲོ་ཕྱོགས་བཞག དེ་མཐུན་ལག་གཡོན་གཡོན་ནས་གཡབ་ཅིང་པད་སྐོར་ལྟར་བསྐོར་ནས་མཐར་པུས་མོ་གཡོན་གྱི་སྟེང་གན་རྐྱལ་དུ་བཞག ལག་གཡས་ཕུར་དར་དང་ཕུར་རྩེ་ནམ་མཁའ་ལ་ཕྱར། ཁ་མདུན་དུ་བལྟ། དེ་ནས་བཞི་རྡེག་ཆུང་བ་གཉིས་ལ་པད་སྐོར་གཅིག་བྱས་ལ་ཛམ་ནས་བརྩམས་ཏེ་ཁ་མདུན་དུ་ལྟ་བའི་བར་གོང་བཞིན་ཆོས་འབྱུང་བྲི་བ་ལན་གསུམ་ལ་སོགས་པ་སྐབས་སུ་གང་བབ་ཚར་བ་དང་། རྡོ་རྗེའི་སྐབས་བཞིན་བཞི་རྡུང་གི་འཕྱོང་པད། འཕྱོང་རྗེས། ལྡེམ་འགྲོས་ནི་གཅིག་རྡེག་སྐོར་གཅིག་གོ། ༈ །གཉིས་པ་རླུང་གི་དཀྱིལ་འཁོར་བསྐྱེད་པ་ནི།
ཡཾ་ལས་རླུང་ཆེན་རྒྱ་གྲམ་སྲ་ཞིང་བརྟན། ། ཞེས་བརྗོད་ནས་གོང་བཞིན་རོལ་པ་གསུམ་བྱ། དེ་ནས་རྔ་ལྔ་རྡེག་ཏུ་བསྒྱུར་ལ། རྔ་ལྔ་རྡེག་ཆུང་བ་གཉིས་ལ་པད་སྐོར་རེ་རྫོགས་པའི་གཞི་པད་བྱ། རྫོགས་པ་དང་གོང་བཞིན་ལག་གཉིས་སྙིང་གར་མཐེབ་མཛུབ་སྦྱར་ནས་ཛམ་བྱ་བ་ནི། སྙིང་ག་ནས་ལག་གཉིས་མ་བྲལ་བར་རྔ་སྐད་ཆུང་བ་ལྔ་ལ་གཡོན་ཕྱོགས་ནས་མདུན་ལ་བསྐོར། གཡས་ཕྱོགས་སུ་སླེབ་པ་དང་ལྔ་ཞེས་པའི་དུས་རོལ་མོ་ཅུང་ཆེ་བ་དང་བཅས་ལག་གཉིས་གཡས་ཟུར་དུ་གཤིབས་ནས་བརྒྱང་། ཡང་ལྔ་རྡེག་ཆུང་བ་ལྔ་ལ་མདུན་ནས་བསྐོར་བ་གོང་བཞིན་བྱས་ལ་གཡས་ཕྱོགས་སུ་སླེབ་པ་དང་། གོང་བཞིན་རོལ་མོ་ལྔ་ཞེས་པ་ཅུང་ཆེ་བ་གཅིག་བྱ། ལག་གཉིས་ཤེད་བསྐྱེད་པའི་ཚུལ་གྱིས་གཡས་ཀྱི་རྒྱབ་ཕྱོགས་སུ་བརྒྱང་།
ལུས་པོ་ཡང་རྒྱབ་ཕྱོགས་སུ་གཅུ་ཙམ་དང་། སྒྱིད་ལྡེམ་ཆེ་བ་གཅིག་བྱས་ལ། ལག་གཡོན་སྐེད་གཟེར་བྱས། ལག་གཡས་ནམ་མཁའ་ལ་བརྒྱངས་ཏེ་རྔ་སྐད་ཆེ་བ་ལྔའི་བར་ལ་མདུན་ལ་བསྐོར་ཞིང་། རྐང་གཡས་ཀྱིས་ས་ལ་འོད་གཞུའི་ཚུལ་ཟླ་གམ་དུ་བྲི་ཞིང་ཁ་རྒྱབ་ཕྱོགས་ལ་བལྟ། ཡང་ཆུང་བ་ལྔའི་བར་ལག་གཡས་ཐུར་ལ་བརྐྱང་། གཡོན་པ་སྐེད་གཟེར་དེ་གའི་ངང་ནས་རྐང་གཡོན་རྒྱབ་ནས་བསྐོར་ཞིང་དྲང་པོར་འཐེན་ལ་གཞུ་རྒྱུད་འབྲི་བའི་ཚུལ་གྱིས་ཁ་མདུན་ལ་བལྟ། ཡང་ལྔ་ཞེས་པ་ཆེ་བ་གཅིག་དང་བསྟུན་ལུས་ནེམ་པ་དང་བཅས་པས་རྔ་སྐད་ཆེ་བ་ལྔ་ལ་ལག་གཡོན་སྐེད་གཟེར་འཆམ་ཚུལ་མ་རྫོགས་བར་དེ་གའི་ངང་ནས་ཡིན་ཞིང་། ལག་གཡས་གཞུ་འབྲི་དུས་ནམ་མཁར་བརྒྱང་། རྒྱུད་འབྲི་དུས་ཐུར་ལ་བརྐྱང་པ་ཡིན་པས་ནམ་མཁར་བརྒྱངས་ཏེ་ཕྱིར་རྒྱབ་ཕྱོགས་སུ་བསྐོར།
རྐང་གཡས་ཀྱིས་རྒྱབ་ཕྱོགས་སུ་གོང་བཞིན་གཞུ་བྲི། ཡང་ཆུང་བ་ལྔའི་བར་ལ་རྐང་གཡོན་མདུན་ནས་དྲང་པོར་འཐེན་ལ་གཞུ་རྒྱུད་བྲི། ཚུལ་དེ་བཞིན་གསུམ་མམ་ལྔའམ་བདུན་ལ་སོགས་པ་བསྐྱར་ནས་བྱས་ཚར་བ་དང་། འཕྱོང་པད། འཕྱོང་རྗེས། ལྡེམ་འགྲོས་གཅིག་རྡེག་སྐོར་གཅིག་བྱ་བ་ནི་རླུང་གི་དཀྱིལ་འཁོར་གཞུ་བདུངས་པ་ལྟ་བུ་ཞེས་པའོ།། ༈ །གསུམ་པ་ཆུའི་དཀྱིལ་འཁོར་ནི། དེ་སྟེང་བཾ་ལས་བྱུང་བའི་ཆུ་དཀྱིལ་དཀར། ། ཞེས་བརྗོད་ནས་གོང་བཞིན་རོལ་པ་གསུམ་དང་། དེ་ནས་རྔ་ལྔ་རྡེག་གི་གཞི་པད་དང་།
ཛམ་གྱི་བཅའ་ཐབས་གོང་དང་འདྲ་བ་ལས། གཡས་ཕྱོགས་སུ་མི་འཇོག་པར་བསྐོར་ལ་ལྔ་ཞེས་པའི་དུས་རོལ་མོ་ཅུང་ཆེ་བ་དང་བཅས་ལག་གཉིས་གཡོན་ཟུར་དུ་གཤིབས་ནས་བརྒྱང་། ཡང་ལྔ་རྡེག་ཆུང་བ་ལ་ལྔ་ལ་མདུན་ནས་བསྐོར་བ་གོང་བཞིན་བྱས་ལ་གཡོན་ཕྱོགས་སུ་སླེབ་པ་དང་། གོང་བཞིན་རོལ་མོ་ལྔ་ཞེས་པ་ཅུང་ཆེ་བ་གཅིག་བྱས། ལག་གཉིས་ཤེད་བསྐྱེད་པའི་ཚུལ་གྱིས་གཡོན་གྱི་རྒྱབ་ཕྱོགས་སུ་བརྒྱང་། ལུས་པོ་ཡང་རྒྱབ་ཕྱོགས་སུ་གཅུས་ཙམ་དང་། སྒྱིད་ལྡེམ་ཆེ་བ་གཅིག་བྱས་ལ། ལག་གཡོན་སྐེད་གཟེར་བྱས་ལ། ལག་གཡས་ནམ་མཁའ་ལ་བརྒྱངས་ཏེ་རྔ་སྐད་ཆེ་བ་ལྔའི་བར་ལ་མདུན་ནས་རྒྱབ་ཕྱོགས་གཡས་སྐོར་དུ་བསྐོར་ནས་འགྲོ་ཕྱོགས་ལ་ཁ་བལྟ་ཞིང་རྐང་གཡས་ཀྱིས་ས་ལ་ཟླུམ་པོའི་ཚུལ་གྱིས་བྲི། ཡང་ཆུང་བ་ལྔའི་བར་ལ་ལག་གཉིས་སྐེད་གཟེར་བྱས་རྐང་གཡོན་ས་ལ་ཟླུམ་པོ་འབྲི་བའི་ཚུལ་གྱིས་གོང་གི་སྐོར་བ་ཕྱིར་ལོག་ལན་གྱིས་ཚུལ་དུ་བསྐོར།
གཡོན་ཟུར་དུ་རྐང་གཡོན་སླེབ་པ་དང་ལྔ་ཞེས་པའི་དུས་རོལ་མོ་ཅུང་ཆེ་བ་དང་བཅས་ལུས་ཅུང་ཟད་ནེམ་ལ་རྔ་སྐད་ཆེ་བ་གཉིས་ལ་ལག་གཉིས་ཐུགས་ཀར་བསྣོལ་ཞིང་འགྲོ་ཕྱོགས་འཕྱོང་བ་དང་། ལག་གཉིས་དཔུང་སྟེང་དུ་གཟིང་བ་སོགས་གོང་རྡོ་རྗེ་འབྲི་བའི་སྐབས་བཞིན་བྱས་ལ། ཡང་རྔ་སྐད་ཆུང་བ་ལ་པད་སྐོར་དང་ཛམ་ནས་བརྩམས་ཏེ་འཕྱོང་བའི་བར་གོང་བཞིན་བསྐྱར་ནས་གསུམ་མམ་བཞི་ལ་སོགས་པ་སྐབས་དང་སྦྱར་ནས་བྱ། དེ་ནས་འཕྱོང་པད། འཕྱོང་རྗེས། ལྡེམ་འགྲོས་གཅིག་རྡེག་གོང་བཞིན་ཇི་ལྟར་རིགས་པར་བྱ་བ་ནི། ཆུའི་དཀྱིལ་འཁོར་དཀར་པོ་ཟླུམ་པོ་ཞེས་པའོ།། ༈ །བཞི་པ་མེའི་དཀྱིལ་འཁོར་ནི། རཾ་ལས་མེ་བྱུང་བསྐྱོད་པ་དེ་ཡི་ཕྱེད། ། ཞེས་བརྗོད་ནས་གོང་བཞིན་རོལ་པ་གསུམ་བྱ།
དེ་ནས་རྔ་སྐད་རྡོ་རྗེ་འགྲོས་བཞིན་བཞི་རྡུང་ངོས། འཕྱོང་པད་བྱས་ལ་རྫོགས་པའི་བཞི་རྡུང་རྟིང་མའི་གསུམ་དང་བཞི་པའི་རྔ་སྐད་ཆེ་བར་བྱས་ལུས་གསིག་ཤིན་ཏུ་ཆེ་ཞིང་རྔ་བཞི་རྡེག་ཆེ་བ་གཅིག་ལ་རྐང་གཡས་ལག་གཡས་བཏེགས། གཡས་ཀྱི་མདུན་ཟུར་དུ་རྐང་གཡས་བཞག ལག་གཉིས་པད་སྐོར་བྱ། དེ་བཞིན་དུ་ཡང་བཞི་རྡེག་ཆེ་བ་གཅིག་ལ་རྐང་གཡོན་བཏེགས་འགྲོ་ཕྱོགས་གཡོན་ཟུར་དུ་ཕབ། པད་སྐོར་བྱ། ཡང་བཞི་རྡེག་ཆེ་བ་གཅིག་ལ་རྐང་གཡས་བཏེགས། གཡས་ཀྱི་རྒྱབ་ཟུར་དུ་བཞག ལག་གཉིས་སྐེད་གཟེར་བྱ་བ་སྟེ་གྲུ་གསུམ་ལྟར་འགྲོ་ཕྱོགས་སུ་རྩེ་བསྟན་པ་ཡིན། དེ་ནས་རྡོ་རྗེ་ལྟར་འཕྱོང་ཞིང་ཡང་བཞི་རྡེག་ཆེ་བ་གཅིག་ལ་རྐང་གཡོན་བཏེགས།
འགྲོ་ཕྱོགས་བཞག ལག་གཉིས་པད་སྐོར་བྱ། ཡང་བཞི་རྡེག་ཆེ་བ་གཅིག་ལ་རྐང་གཡས་བཏེགས། གཡས་ཀྱི་མདུན་ཟུར་དུ་ཕབ། པད་སྐོར་བྱ། ཡང་བཞི་རྡེག་ཆེ་བ་གཅིག་ལ་རྐང་གཡོན་བཏེགས། གཡས་ཀྱི་རྒྱབ་ཟུར་དུ་བཞག ལག་གཉིས་སྐེད་གཟེར་བྱ། ཁ་ཕྱིར་བསྟན། ཡང་གོང་བཞིན་འཕྱོང་བ་སྟེ་དེ་ལྟ་བུ་གཡས་གཡོན་རེ་མོས་ཀྱིས་བསྐྱར་ནས་ལྔ་དྲུག་གང་རིགས་བྱ་ཞིང་རྫོགས་པ་དང་།
འཕྱོང་པད། འཕྱོང་རྗེས། ལྡེམ་འགྲོས་བཞི་རྡེག་བྱ་བ་སྟེ་མེའི་དཀྱིལ་འཁོར་དམར་པོ་གྲུ་གསུམ་གྱི་ཚུལ་ལོ།། ༈ །ལྔ་པ་སའི་དཀྱིལ་འཁོར་ནི། ལཾ་ལས་ས་ཡི་དཀྱིལ་འཁོར་བརྟན་པར་གྱུར། ། ཞེས་བརྗོད་ནས་བཞི་རྡེག་ཆེ་བ་གཉིས་ལ་རྡོ་རྗེ་རྐྱང་འགྲོས་བཞིན་རོལ་པ་བྱ། གོང་མེ་བཞིན་འཕྱོང་པད་བྱས་ལ་རྡོ་རྗེ་བཞིན་བཞི་རྡེག་ཆེ་བ་གཅིག་ལ་རྐང་གཡས་བཏེགས་གཡོན་གྱི་རྒྱབ་ཟུར་དུ་བཞག བན་ནང་དུ་ཕུར་རྩེ་བཅུག ཡང་བཞི་རྡེག་ཆེ་བ་གཅིག་ལ་རྐང་གཡས་བཏེགས། གཡོན་གྱི་མདུན་ཟུར་དུ་བཞག
པད་སྐོར་བྱ། དེ་ནས་བཞི་རྡེག་ཆེ་བ་གཅིག་ལ་རྐང་གཡས་རྐང་གཡོན་འཁྲིས་སུ་བསྡུ་ཞིང་ནམ་མཁར་འཕར་ལ་རྐང་གཉིས་འགྲོ་ལམ་གྱི་དབུས་སུ་མཉམ། ལག་གཉིས་ཕྲག་གོང་དུ་ཕྱར། ཡང་བཞི་རྡེག་ཆུང་བ་གཅིག་ལ་རྐང་གཡོན་བཏེགས་ལ་རྒྱབ་ནས་བསྐོར། ལུས་གཅུས་ཏེ་གཡས་ཀྱི་རྒྱབ་ཟུར་ངོས་སུ་རྩེ་མོ་བཙུགས། གཡས་ཀྱི་སྟ་ཟུར་སྟེང་དུ་ཕུར་རྩེ་བན་ནང་དུ་བཅུག ཡང་བཞི་རྡེག་ཆུང་བ་གཅིག་ལ་རྐང་གཡོན་བཏེགས། གཡས་ཀྱི་རྒྱབ་གཡོན་ཟུར་དུ་བཞག ལུས་ཀྱི་གཡོན་ཟུར་དུ་པད་སྐོར་བྱ། དེ་ནས་བཞི་རྡེག་ཆེ་བ་གཅིག་ལ་རྐང་གཡོན་རྐང་གཡས་འཁྲིས་སུ་བསྡུ་ཞིང་ནམ་མཁར་འཕར་ལ་རྐང་གཉིས་འགྲོ་ལམ་གྱི་དབུས་སུ་མཉམ།
ལག་གཉིས་གཡབ་ཅིང་སྐེད་གཟེར་བྱ། དེ་ནས་རྡོ་རྗེ་བཞིན་འཕྱོང་ལ། ཡང་བཞི་རྡེག་ཆེ་བ་གཅིག་ལ་རྐང་གཡོན་བཏེགས། གཡོན་གྱི་མདུན་ཟུར་དུ་ཕབ་ཅིང་བན་ནང་དུ་ཕུར་རྩེ་བཅུག ཡང་རྐང་གཡོན་བཏེགས་བཞི་རྡེག་ཆེ་བ་གཅིག་ལ་གཡོན་གྱི་རྒྱབ་ཟུར་དུ་བཞག པད་སྐོར་བྱ། དེ་ནས་རྐང་གཡོན་བསྡུས་རྐང་གཉིས་དཀྱིལ་དུ་མཉམ་པ་ལག་གཉིས་ཕྱར་ཞིང་གཟིང་བ་གོང་བཞིན། ཡང་བཞི་རྡེག་ཆུང་བ་གཅིག་ལ་རྐང་གཡས་བཏེགས། གཡས་ཀྱི་རྒྱབ་ཟུར་དུ་རྩེ་མོ་བཙུགས། ལུས་ཅུང་ཟད་གཅུས།
སྟ་ཟུར་གཡོན་གྱི་སྟེང་དུ་བན་ནང་དུ་ཕུར་རྩེ་བཅུག ཡང་བཞི་རྡེག་ཆུང་བ་གཅིག་ལ་རྐང་གཡས་བཏེགས། གཡས་ཀྱི་མདུན་ཟུར་དུ་བཞག ལག་གཉིས་ལུས་ཀྱི་གཡས་ཟུར་དུ་པད་སྐོར་བྱ། རྐང་གཡས་བསྡུ། དབུས་སུ་རྐང་གཉིས་མཉམ་པ་ལག་གཉིས་གཡབ་ཅིང་སྐེད་གཟེར་བྱས་ནས་གོང་བཞིན་འཕྱོང་། ཡང་གཡས་ཀྱིས་འབྲི་བ་སོགས་གཡས་གཡོན་རེ་མོས་ཀྱིས་ལན་གསུམ་མམ་བཞི་ལ་སོགས་པ་བསྐྱར་ནས་བྱ། འདིའི་སྐབས་ཀྱི་གཡས་ཟུར་མདུན་རྒྱབ་གཡོན་ཟུར་མདུན་རྒྱབ་ཅེས་པ་ཁ་དོ་རའི་མདུན་ལ་བལྟས་པ་གཞིར་བཞག་གིས་ལུས་ཀྱི་གཡས་གཡོན་ལ་ཆ་བཞག་པ་ཡིན། གྲུ་བཞི་ཟུར་བཞི་ནི་འགྲོ་ཕྱོགས་སུ་གཡས་ཀྱི་གཉིས་དང་། དེའི་ལན་གཡོན་གྱི་རྒྱབ་ཏུ་གཉིས་བྲི་བ་དེ་བཞི་ཡིན།
དེ་ནས་འཕྱོང་པད། འཕྱོང་རྗེས། ལྡེམ་འགྲོས་བཞི་རྡེག་སྟེ་སའི་དཀྱིལ་འཁོར་སེར་པོ་གྲུ་བཞིའི་ཚུལ་ལོ།། ༈ །དྲུག་པ་རཀྟ་ནི། དེ་སྟེང་རཀྟའི་རྒྱ་མཚོ་རྦ་ཀློང་འཁྲུག ། ཅེས་བརྗོད་ནས་རོལ་པ་གཉིས་དང་འཕྱོང་པད་གོང་བཞིན་བྱས་ལ་རྫོགས་ཞེས་བཞི་རྡེག་རྟིང་མའི་གསུམ་བཞི་གཉིས་རྔ་སྐད་ཆེ་བར་བྱས་ལུས་ནེམ་ཞིང་གཡས་སུ་གཅུ། དེ་མཐུན་ལག་གཉིས་གཡས་སུ་བརྐྱང་། བཞི་རྡེག་ཆེ་བ་གཅིག་ལ་རྐང་གཡས་མདུན་ནས་བསྐོར་ཞིང་རྐང་གཡོན་གྱི་པུས་སྟེང་ཙམ་དུ་བཏེགས། ལུས་དཀྲུག་བརྡབས་ཀྱིས་གཡོན་ཕྱོགས་སུ་གཅུས། ལག་གཉིས་གན་རྐྱལ་དུ་བརྐྱངས་པ་རཀྟའི་རྦ་ཀློང་གཡོ་པའི་ཚུལ་གྱིས་ལུས་སྒུར་ནས་ལག་གཉིས་རྩེ་མོ་ས་ལ་རེག་ལ་ཁད་ཅིག་གཡོན་ནས་རྣ་བ་གཡོན་པའི་ཐད་དུ་ཕྱར་ཞིང་ལུས་བསྲང་།
ཡང་བཞི་རྡེག་ཆུང་བ་གཅིག་ལ་རྐང་གཡས་དང་ལག་གཉིས་རིམ་པས་ཕབ་སྟེ་འགྲོ་ཕྱོགས་སུ་བཞག ཡང་ཆེ་བ་བཞི་ལ་རྐང་གཡོན་མདུན་ནས་བསྐོར་ཞིང་གཡས་པའི་པུས་སྟེང་ཙམ་དུ་བཏེགས། ལུས་དཀྲུག་བརྡབས་ཀྱིས་གཡས་ཕྱོགས་སུ་གཅུས། ལག་གཉིས་གན་རྐྱལ་དུ་བརྐྱངས་པ་རཀྟའི་རྦ་ཀློང་གཡོ་པའི་ཚུལ་གྱིས་ལུས་སྒུར་ནས་ལག་གཉིས་རྩེ་མོ་ས་ལ་རེག་ལ་ཁད་ཅིག་གཡོ་ནས་རྣ་བ་གཡས་པའི་ཐད་དུ་ཕྱར་ཞིང་ལུས་བསྲང་། ཡང་བཞི་རྡེག་ཆུང་བ་གཅིག་ལ་རྐང་གཡོན་དང་ལག་གཉིས་རིམ་པས་ཕབ་སྟེ་འགྲོ་ཕྱོགས་སུ་བཞག ཡང་བཞི་རྡེག་ཆེ་བ་གཅིག་ལ་ཁ་འགྲོ་ཕྱོགས་ལྟ་བཞིན་པས་རྐང་གཡས་གཡོན་གྱི་པུས་སྟེང་ཙམ་དུ་མདུན་དུ་བཏེགས། ལག་གཉིས་གན་རྐྱལ་དུ་བརྐྱངས་པ་རཀྟའི་རྦ་ཀློང་གཡོ་པའི་ཚུལ་གྱིས་ལུས་མདུན་དུ་སྒུར་ནས་ལག་གཉིས་རྩེ་མོ་ས་ལ་རེག་ལ་ཁད་ཅིག་གཡོན་ནས་སྨིན་མཚམས་ཀྱི་ཐད་དུ་ཕྱར་ཞིང་ལུས་བསྲང་། ཡང་བཞི་རྡེག་ཆུང་བ་གཅིག་ལ་རྐང་གཡས་དང་ལག་གཉིས་རིམ་པས་ཕབ་སྟེ་འགྲོ་ཕྱོགས་བཞག ཡང་བཞི་རྡེག་ཆེ་བ་གཅིག་ལ་རྐང་གཡོན་དང་ལག་གཉིས་གཡས་ཕྱོགས་གཡོ་པ་སོགས་གོང་བཞིན་གཡས་གཡོན་རེ་མོས་ཀྱིས་ཚུལ་དུ་གཡས་གཡོན་དབུས་གསུམ་ཀ་ཚང་བ་ནི་རཀྟའི་རྦ་ཀློང་འཁྲུག་པ་སྟེ་ཚུལ་དེ་བཞིན་ལན་ལྔའམ་བདུན་ལ་སོགས་པ་བྱ། དེ་ལྟར་རྫོགས་པ་དང་།
འཕྱོང་པད། འཕྱོང་རྗེས། ལྡེམ་འགྲོས་བཞི་རྡེག་བྱ་བའོ།། ༈ །བདུན་པ་ཀེང་རུས་ནི། དབུས་སུ་ཀེང་རུས་རི་རབ་བརྩིགས་པའི་སྟེང་། ། ཞེས་བརྗོད་ནས་རོལ་པ་གཉིས་དང་འཕྱོང་པད་གོང་བཞིན་བྱས་ལ། བཞི་རྡུང་ཆེ་བ་གཅིག་ལ་རཀྟ་བཞིན་ལུས་དཀྲུགས་ཤིང་འགྲོ་ཕྱོགས་སུ་གཅུ་བ་འདྲ། རྐང་གཡས་བཏེགས། ལག་གཡོན་སྐེད་གཟེར། ལག་གཡས་གཡབ་ཅིང་པུས་མོའི་སྟེང་དུ་ཁ་ཕུབ་ལ་རྐང་གཡས་ས་ལ་བཞག
ཡང་བཞི་རྡེག་ཆེ་བ་གཅིག་ལ་རྐང་གཡོན་བཏེགས། རྒྱབ་ལ་བསྐོར་ལག་གཉིས་གར་སྟབས་ཀྱིས་དཔུང་གཡོན་སྟེང་དུ་གཡོན་མཐོ་ཞིང་ཕྱར། གཡས་གཡོན་པའི་གྲེ་མོའི་ཐད་དུ་བཙུགས་ལ་ཁ་ཕྱིར་བལྟ། ཡང་བཞི་རྡེག་ཆེ་བ་གཅིག་ལ་རྐང་གཡོན་བཏེགས་པ་དེ་གའི་ངང་ནས་སྔར་ཤུལ་དུ་ལོག་ལ་འགྲོ་ཕྱོགས་བཞག ལག་གཉིས་བསྐོར་ལ་གཡོན་གྱི་པུས་སྟེང་གན་རྐྱལ་དུ་བཞག ཡང་བཞི་རྡེག་ཆེ་བ་གཅིག་ལ་རྐང་གཡས་གཡས་ངོས་ལ་བཏེགས་ཁ་མདུན་ལ་བལྟས། ལག་གཉིས་གར་སྟབས་ཀྱིས་གཡས་དཔུང་གཡས་སྟེང་དུ་ཕྱར། གཡོན་གཡས་ཀྱི་གྲུ་མོ་ལ་བཙུགས། ཡང་བཞི་རྡེག་ཆེ་བ་གཅིག་ལ་རྐང་གཡས་བཏེགས་པ་དེ་གའི་ངང་ལ་སྔར་ཤུལ་དུ་ལོག་ལ་འགྲོ་ཕྱོགས་ཕབ། གོང་བཞིན་ལག་གཡོན་སྐེད་གཟེར་གཡས་པུས་སྟེང་བཀབ།
ཡང་བཞི་རྡེག་ཆེ་བ་གཅིག་ལ་རྐང་གཡོན་བཏེགས། རྒྱབ་ལ་བསྐོར་ཞིང་ལག་གཉིས་གར་སྟབས་སོགས་གོང་བཞིན་བྱས་ལ་བཞི་རྡེག་ཆུང་བ་གཅིག་ལ་རྐང་གཡོན་སྔར་བཞིན་འགྲོ་ཕྱོགས་ཕབ། ལག་གཉིས་དཔྲལ་བར་ཐལ་མོ་སྦྱར་ལ་ཁ་མདུན་དུ་བལྟ། ཡང་བཞི་རྡེག་ཆུང་བ་གཅིག་ལ་ལག་གཉིས་དཔྲལ་བ་ནས་ལྟེ་བ་ཙམ་རིམ་པས་ཕབ་པ་སྟེ་ཀེང་རུས་གར་བྱེད་ཀྱི་ཚུལ་ལོ། ། དེ་ལྟ་བུ་བསྐྱར་ནས་ལན་བཅུ་གཅིག་སོགས་རོལ་མོ་བཞི་རྡེག་དྲག་ཅིང་མྱུར་བ་ལ་འཆམ་གྱི་ལྷུ་མ་ཤོར་བའི་བདེ་ཉམས་ཤིན་ཏུ་ཆེ་བ་བྱ་ཞིང་རྫོགས་པ་དང་། བཞི་རྡེག་དེ་གའི་ངང་ནས་འཕྱོང་པད། འཕྱོང་རྗེས། སྐྱོད་འགྲོས་གཅིག་རྡེག་སྐོར་གཅིག་གོ། ༈ །བརྒྱད་པ་གཞལ་ཡས་ཁང་བསྐྱེད་པ་ནི། རིན་ཆེན་ལྔ་ལས་གྲུབ་པའི་གཞལ་མེད་ཁང་། །
ཞེས་བརྗོད། གོང་བཞིན་རོལ་པ་གསུམ། དེ་ནས་རྔ་སྐད་ཆེ་ཆུང་སྤེལ་བའི་འཐེང་རྐང་དུ་བསྒྱུར་ལ་འཐེང་རྐང་གསུམ་གསུམ་ལ་པད་སྐོར་རྫོགས་པའི་འཕྱོང་པད་བྱས་ཏེ་རྟིང་མའི་འཐེང་རྐང་གསུམ་པ་ལ་རོལ་མོ་ཅུང་ཆེ་བར་བྱ། ལུས་གཡས་སུ་ནེམ་ཞིང་ལག་གཡོན་བན་ནང་དུ་རྡུལ་ཚོན་འཁྱེར་བའི་ཚུལ་གྱིས་ཁ་གྱེན་དུ་བསྟན་ལ་སྐེད་པ་གཡོན་ལ་བརྟེན། གཡས་ཀྱི་རྡུལ་ཚོན་ས་གཞི་ཐམས་ཅད་ལ་འགྲེམས་པའི་ཚུལ་གྱིས་རྡུལ་ཚོན་གཡོན་གྱི་བན་ནང་ནས་བླངས། གཡས་ཕྱོགས་ལ་འཐོར་བའི་རྣམ་པས་ཕུར་དར་གཡོན་དང་གཡས་ལ་དཀྲུག་པ་དང་། ཐོག་མར་རྐང་གཡས་བཏེགས་པའི་གཡས་གཡོན་རེ་མོས་ཀྱིས་འགྲོ་ཕྱོགས་ལ་རྒྱབ་མདུན་དུ་འཕྱོང་ཞིང་གྲལ་གྱི་ཕྲེང་བ་བར་ཐག་སྙོམས་ལ་མ་ཆད་པ། སྐེད་པ་གཡས་གཡོན་དུ་ལྡེམ་ཤིན་ཏུ་ཆེ་ཞིང་དོད་པའི་ངང་ལ་སྐོར་བ་ཚང་མ་གཅིག་བྱ། དེ་ནས་ཁ་དོ་རའི་མདུན་ལ་བལྟ་ཞིང་གོང་བཞིན་འཕྱོང་པད་བྱས་ལ། ལག་གཡོན་དཔྲལ་བར་བནྡྷ་ཁ་ཕྱིར་བསྟན་དུ་བཟུང་ལ་རྡུལ་ཚོན་བཀྲམ་པ་རྣམས་སྙོམས་མི་སྙོམས་བྱ་ར་བལྟ་བའི་ཚུལ་དང་།
གཡས་དང་རྐང་སྟབས་གོང་བཞིན་གྱིས་འཕྱོང་ལ་འཆམ་དཔོན་ཕྱོགས་ཤར་གྱི་དབུས་སུ་ཕེབས་པ་དང་། དཔོན་སློབ་ཚང་མ་ཞལ་ཕྱིར་བསྟན་གྱི་ཤར་སྒོ་འབྲི་ཚུལ་བྱ་སྟེ། དེ་ཡང་ལག་གཉིས་མཐེབ་མཛུབ་སྦྱར་ནས་དཔུང་པ་གཉིས་ཀྱི་ཐད་ཙམ་ནས་མདུན་ལ་བརྐྱངས་ཏེ་རོལ་མོ་འཐེང་རྐང་གཅིག་ལ་སྒོ་འགྲམ། དེ་ནས་གཡས་གཡོན་དུ་ཕྱིར་ཁྲུ་གང་ཙམ་རེ་འཐེན་ལ། འཐེང་རྐང་གཅིག་བྱ་སྟེ་སྒོ་འཁྱོག དེ་ནས་འཐེང་རྐང་གཅིག་ལ་ལག་གཉིས་དེ་གའི་ངང་ནས་གྱེན་ལ་ཁྲུ་རེ་ཙམ་བཏེགས་པ་སྒོ་ལོགས། དེ་ནས་འཐེང་རྐང་གཅིག་ལ་ལག་གཉིས་བསྡུ་བའི་ཚུལ་གྱིས་སྨིན་མཚམས་ཀྱི་ཐད་ཙམ་དུ་སོར་མོའི་རྩེ་སྤྲད་པ་སྒོའི་ཡ་ཕུབས་སོ། ། དེ་ནས་འཐེང་རྐང་གསུམ་ལ་རྐང་གཡས་བཏེགས། མདུན་ནས་བསྐོར་ཞིང་འགྲོ་ཕྱོགས་སུ་བཞག དེ་མཐུན་ལག་གཡས་ཅུང་ཟད་གཡབ་པའི་ཚུལ་གྱིས་གཡས་ཀྱི་པུས་སྟེང་ཁ་ཕུབ་བཞག
ཡང་འཐེང་རྐང་གསུམ་ལ་རྐང་གཡོན་བཏེགས། རྒྱབ་ཕྱོགས་བསྐོར་ཞིང་འགྲོ་ཕྱོགས་བཞག ལག་གཡོན་གཡབ་ཅིང་པད་སྐོར་ལྟར་བསྐོར་ནས་པུས་མོ་གཡོན་སྟེང་གན་རྐྱལ་དུ་བཞག་པ་འཇོལ་སྟབས་ཏེ་སྒོ་འབྲི་ཚུལ་ནས་འདིའི་བར་གྱི་རོལ་མོ་འཐེང་རྡུང་རྣམས་ཤིན་ཏུ་ཆུང་ཞིང་འཐེང་རྐང་རྗེས་མ་ལ་ཆེ་བ་གཅིག་རྡེག སྒྱིད་ལྡེམ་དང་། སྐེད་པ་གཡོན་ཕྱོགས་ལྡེམ་ཤིན་ཏུ་ཆེ་ཞིང་ལག་གཡས་དཔུང་གཡས་སྟེང་དུ་ཕྱར་ལ། ཡང་འཐེང་རྐང་དྲག་ཅིང་མྱུར་བ་དང་བསྟུན་ལག་སྟབས་རྐང་སྟབས་གོང་བཞིན་བྱས་ལ་འཕྱོང་ཞིང་ཤར་ལྷོའི་གྲུ་བཞིའི་ཟུར་ལ་བལྟ་བའི་ཚུལ་གྱིས་བསྐོར་ལ་ལྷོ་ཕྱོགས་ཀྱི་དབུས་སུ་སླེབ་པ་དང་། ཞལ་ཕྱིར་བསྟན་གྱིས་ལྷོ་སྒོ་འབྲི་ཚུལ། འཇོལ་སྟབས་གྲུབ་རྗེས་འཕྱོང་བ་རྣམས་གོང་དང་འདྲ་བར་བྱས་ལ་ལྷོ་ནུབ་ཀྱི་ཟུར་ལ་བལྟ་བའི་ཚུལ་གྱིས་བསྐོར་ཏེ་ནུབ་ཀྱི་དབུས་སུ་ཕེབས་པ་དང་། ནུབ་སྒོ་འབྲི་ཚུལ་སོགས་གོང་དང་འདྲ་ཞིང་། འཕྱོང་ནས་ནུབ་བྱང་གི་ཟུར་བསྐོར།
བྱང་གི་དབུས་སུ་ཕེབས་པ་དང་བྱང་སྒོ་འབྲི་ཚུལ་སོགས་འདྲ་ཞིང་བྱང་ཤར་གྱི་ཟུར་ཐོག་མའི་འཕྲོ་ཅུང་ཟད་ཡོད་པ། ཐོག་མ་སྐོར་མཚམས་སུ་མ་ཕེབས་བར་འཕྱོང་ཚར་བ་དང་། དཔོན་སློབ་ཚང་མ་ཞལ་དོ་རའི་ནང་ལ་གཟིགས་ནས་འཕྱོང་པད། འཕྱོང་རྗེས། སྐྱོད་འགྲོས་གཅིག་རྡེག་སྐོར་གཅིག་སྟེ་རྟེན་གཞལ་ཡས་ཁང་བསྐྱེད་པའོ།། ༈ །དོན་གཉིས་པ་བརྟེན་པ་རྩ་བའི་ལྷ་ལྔ་བཅུ་རྩ་གཅིག་བསྐྱེད་པ་ལས། གཙོ་བོ་ཡབ་ཡུམ་བསྐྱེད་པ་ནི། དཔལ་ཆེན་པོའི་འགྱིང་ཆེན་འགྱིང་ཆུང་། དབུ་གསུམ་རྫོགས་ཚུལ་དུ་བསྐྱེད་པ། ཕྱག་དྲུག་བསྐྱེད་པ།
ཞབས་བཞི་བསྐྱེད་པ། དཔལ་གྱི་ཆས་བརྒྱད་བསྐྱེད་པ། རྡོ་རྗེའི་ཁྱུང་གཤོག་བསྐྱེད་པ། འཁྲིལ་སྦྱོར་ཡུམ་གྱི་ཕྱག་རྒྱ་སྟེ་དོན་ཚན་བརྒྱད་ལས། དང་པོ་འགྱིང་ཆེན་ནི། དཔལ་ཆེན་པོའི་འགྱིང་ཆེ་ཞེས་བརྗོད་ལ་རོལ་མོ་གཅིག་རྡུང་གི་རོལ་པ་གསུམ། གཞི་པད་སོགས་འཆམ་ཚུལ་ཚང་མ་སྔོན་འགྲོའི་མཁའ་འགྲོ་དཔལ་བསྐྱེད་པ་དང་འདྲ་བ་ལས། གཡས་གསིག་བཞི་སོང་མཚམས་རྔ་སྐད་ཆུང་གསུམ་ལ་རྐང་གཡས་བཏེགས་མདུན་ནས་བསྐོར་ཞིང་འགྲོ་ཕྱོགས་སུ་བཞག་ལ་ཁ་ཕྱིར་བལྟས། ལག་པ་གཡས་གཡབ་ཅིང་པད་སྐོར་ཚུལ་དུ་བསྐོར་ལ་པུས་མོ་གཡས་པའི་སྟེང་དུ་གན་རྐྱལ་དུ་བཞག ཡང་ཆུང་གསུམ་ལ་རྐང་གཡོན་བཏེགས་ཤིང་ལག་གཡོན་པད་སྐོར་ལྟར་བསྐོར་བ་སོགས་འཇོལ་སྟབས་བཞིན་བྱེད་པ་སྟེ་གྲོལ་བསྡུ་ཞེས་བྱ་བ་སྟེ་འོག་ཏུ་གྲོལ་བསྡུ་ཞེས་པ་འདིས་རིགས་འགྲེ་ཤེས་པར་བྱའོ། །
ཡང་ཆུང་གསུམ་ལ་པད་སྐོར་གཅིག་བྱས། རྐང་གཡོན་བསྡུས་ཏེ་གཡོན་གསིག་བཞིའི་རྗེས་ལ་ལག་གཡོན་བསྐོར་བ་དང་རྐང་གཡོན་བཏེགས་ཏེ་འགྲོ་ཕྱོགས་བཞག་པ། ཡང་རྐང་གཡས་བཏེགས་ཤིང་ལག་གཡས་བསྐོར་ཞིང་པུས་མོ་གཡས་པའི་སྟེང་བཞག རྐང་གཡས་རོལ་མོ་གཉིས་པའི་དུས་འགྲོ་ཕྱོགས་བཞག་ཅིང་། རོལ་མོ་རྗེས་མའི་གསུམ་པའི་དུས་རྐང་གཡོན་འགྲོ་ཕྱོགས་བཞག་ལ་ཁ་ནང་དུ་བལྟ། ཡང་གོང་བཞིན་པད་སྐོར་གཅིག་བྱས་ལ་རྐང་གཡས་བསྡུས་ཏེ་གཡས་གཡོན་གཉིས་ཀ་ལ་གསིག་པའི་རྗེས་སུ་གྲོལ་བསྡུ་བྱས་ལ་འཕྱོང་པད། འཕྱོང་རྗེས། ལྡེམ་འགྲོས་གཅིག་རྡེག འདིའི་རོལ་མོ་དང་འཆམ་ཚུལ་ཤིན་ཏུ་དལ་བར་བྱའོ།། ༈ །གཉིས་པ་འགྱིང་ཆུང་ནི།
དཔལ་ཆེན་པོའི་འགྱིང་ཆུང་ཞེས་བརྗོད། རོལ་པ་ནས་ལྡེམ་འགྲོས་བར་གྱི་འཆམ་ཚུལ་ཐམས་ཅད་གོང་དང་འདྲ་བ་ལས་ལག་གཉིས་ཐུགས་ཀར་མི་བསྣོལ་བར་སྐེད་གཟེར་རོལ་མོ་དང་འཆམ་ཚུལ་གོང་ལས་ཅུང་ཟད་མྱུར་བར་བྱེད་པ་ཁྱད་པར་རོ།། ༈ །གསུམ་པ་དབུ་གསུམ་བསྐྱེད་པ་ནི། གཡས་དཀར་གཡོན་དམར་དབུས་མཐིང་ཞལ། ། ཞེས་བརྗོད། རོལ་པ་གསུམ་དང་གཞི་པད་བྱས་ལ། ཆུང་གསུམ་ལ་གོང་བཞིན་རྐང་གཡས་སོགས་བསྡུས། ཐུགས་ཀར་མཉམ་པ་དང་བན་ཕུར་གཤིབས་ནས་ལག་གཡས་ཀྱིས་བནྡྷའི་མཐའ་ནས་བཟུང་ལ་རྣ་བ་གཡས་ཀྱི་ཐད་དུ་ཅུང་ཟད་དྲུད་ཅིང་གཡས་གསིག་པ་བཞི་བྱེད་པ་གཡས་ཞལ་དཀར་པོ་དང་། ཡང་གྲོལ་བསྡུ་དང་པད་སྐོར་གྲུབ་ནས་རྐང་གཡས་སོགས་བསྡུས། ཐུགས་ཀར་མཉམ་པ་དང་བན་ཕུར་རྣ་བ་གཡོན་གྱི་ཐད་དུ་གོང་བཞིན་གཡོན་གསིག་བཞི་བྱེད་པ་གཡོན་ཞལ་དམར་པོ།
ཡང་གཡོན་གྱི་གྲོལ་བསྡུ་དང་པད་སྐོར་ཚར་ནས་རྐང་གཡས་སོགས་བསྡུས་ལ་བན་ཕུར་སྨིན་མཚམས་ཀྱི་ཐད་ནས་སྣ་རྩེར་ཅུང་ཟད་འདྲུད་པའི་ཚུལ་གྱིས་གཡས་གཡོན་དུ་གསིག་པ་བཞི་སྟེ་དབུས་ཞལ་མཐིང་ཁ་སྟེ་ཞལ་གསུམ་བསྐྱེད་ནས་གྲོལ་བསྡུ་དང་། འཕྱོང་པད། འཕྱོང་རྗེས། ལྡེམ་འགྲོས་སྐོར་གཅིག་གོ། ༈ །བཞི་པ་ཕྱག་དྲུག་བསྐྱེད་པ་ནི། རྡོ་རྗེ་རྩེ་དགུ་རྩེ་ལྔ་དང་། ། མེ་ཕུང་འབར་བ་རྩེ་གསུམ་རྣམས། ། གཡས་གཡོན་གཉིས་གཉིས་ཕྱག་གིས་བསྣམས། ། མཐའ་གཉིས་ཕུར་བསྒྲིལ་སྐུ་ཆེ་རགས། ། ཞེས་བརྗོད།
གོང་བཞིན་རོལ་པ་དང་གཞི་པད་བྱས་ལ། ཆུང་གསུམ་ལ་རྐང་གཡས་དང་ལག་གཉིས་བསྡུ་ཚུལ་གོང་བཞིན་ཐུགས་ཀར་མཉམ་པ་དང་། ལག་གཡོན་སྐེད་གཟེར། ལག་གཡས་རྡོ་རྗེ་རྩེ་དགུ་ཕྱར་སྟབས་ཀྱིས་མཐོ་བར་དཔུང་གཡས་ཀྱི་ནམ་མཁར་བཏེགས་ལ། གཡས་གསིག་བཞི་དང་གྲོལ་བསྡུ་གོང་བཞིན་བྱ། ཕྱག་གཞན་རྣམས་ལ་ཡང་པད་སྐོར་གྲོལ་བསྡུ་སོགས་འདྲ་བ་ལས་གཡས་གཉིས་པ་བསྡུས་ཚར་བ་དང་། ལག་གཡོན་སྐེད་གཟེར་དང་། ལག་གཡས་རྡོ་རྗེ་རྩེ་ལྔ་འཛིན་པའི་ཚུལ་གྱིས་སྟ་ཟུར་གཡས་པའི་འོག་ཙམ་དུ་བརྐྱངས་ལ་གསིག་པ་བཞི་སོགས་བྱ། ཡང་པད་སྐོར་དང་། གཡོན་བསྡུས་ཚར་ནས།
ལག་གཡས་སྐེད་གཟེར་དང་། གཡོན་གྱི་དཔུང་སྟེང་ལག་གཡོན་མཐོ་བར་ཕྱར་ནས་མེ་ཕུང་འཛིན་ཚུལ་དང་གཡོན་གསིག་བཞི་སོགས་བྱ། ཡང་པད་སྐོར་དང་གཡོན་གཉིས་པ་བསྡུས་ཏེ་ལག་གཡོན་སྟ་ཟུར་གཡོན་པའི་འོག་ཙམ་དུ་བརྐྱངས་ལ་རྩེ་གསུམ་འཛིན་ཚུལ་དང་། གཡས་སྐེད་གཟེར་དང་གསིག་པ་བཞི་སོགས་བྱ། ཡང་པད་སྐོར་དང་རྐང་གཡས་བསྡུས་ཏེ་བནྡྷ་ཕྱང་ཕྲུལ་ལ་བཞག ལག་གཉིས་ཕུར་པ་བསྒྲིལ་ཞིང་གཡས་གསིག་གཡོན་གསིག་བཞི་ཚར་བ་དང་། གྲོལ་བསྡུ། འཕྱོང་པད། འཕྱོང་རྗེས། ལྡེམ་འགྲོས་སྐོར་གཅིག་བྱ་བའོ།།
༈ །ལྔ་པ་ཞབས་བཞི་བསྐྱེད་པ་ནི། ཞབས་བཞི་གཡས་བསྐུམས་གཡོན་བརྐྱངས་ནས། ། དབང་ཕྱུག་ཁ་ཕུབ་མགོ་བོ་དང་། ། ཨུ་མའི་ནུ་མ་རབ་ཏུ་བརྫིས། ། ཞེས་བརྗོད། རོལ་པ་དང་གཞི་པད་གོང་བཞིན་བྱས་ལ། ཆུང་གསུམ་ལ་རྐང་གཡས་དང་ལག་གཉིས་བསྡུས་ཐུགས་ཀར་མཉམ་པ་དང་། ཆེ་བཞི་ལ་ལག་གཉིས་པུས་མོ་གཡས་དང་གཡོན་གྱི་སྟེང་དུ་རེ་མོས་ཀྱིས་བརྐྱངས། ལུས་ཀྱང་གཡས་གཅུས་གཡོན་གཅུས་ཀྱིས་བསིགས་ཤིང་འགྱིང་ཚར་བ་དང་། གྲོལ་བསྡུ།
འཕྱོང་པད། འཕྱོང་རྗེས། ལྡེམ་འགྲོས་སྐོར་གཅིག་གོ། ༈ །དྲུག་པ་དཔལ་གྱི་ཆས་བརྒྱད་བསྐྱེད་པ་ལ་གསུམ་གྱིས། དང་པོ་གདགས་པའི་རྒྱན་གཉིས་ཀྱིས། དང་པོ་ལ་ཐོད་པ་སྐམ་རློན་གཉིས་ཐོད་པ་རིགས་འགྲེའི་ཚུལ་གྱིས་གྲངས་གཅིག་ཏུ་བཟུང་བ་ཡིན། དོན་འཆམ་ཚུལ་གཉིས་ཏེ། དང་པོ་ཐོད་སྐམ་ལྔ་ཡིས་དབུ་ལ་བརྒྱན། ། ཞེས་བརྗོད། རོལ་པ་གསུམ་དང་གཞི་པད་བྱས་ནས་ཆུང་གསུམ་ལ་རྐང་གཡས་དང་ལག་གཉིས་བསྡུས་ཐུགས་ཀར་མཉམ་པ་དང་།
བན་ཕུར་གཤིབས་ནས་ལག་གཡས་ཀྱིས་བནྡྷའི་མཐའ་ནས་བཟུང་ལ་ཆེ་བ་ལྔ་ལ་རྣ་ལྟག་གཡས་དང་། དེའི་འཁྲིས་ཀྱི་གཡོན་དུ་རེག་ཅིང་ཅུང་ཟད་དྲུད། ཁ་གཡོན་ལ་བལྟ་ཞིང་གཡས་ཕྱོགས་གསིག་པ་གཉིས། དེ་བཞིན་དུ་གཡོན་གྱི་རྣ་ལྟག་དང་། དེའི་གཡས་འཁྲིས་སུ་གོང་བཞིན་དྲུད། ཁ་གཡས་ལ་བལྟ་ཞིང་གཡོན་གསིག་གཉིས་དང་། དཔྲལ་བར་དྲུད་ཅིང་དབུས་སུ་གསིག་པ་སྟེ་ལྔའོ། ། དེ་ནས་གྲོལ་བསྡུ། འཕྱོང་པད། འཕྱོང་རྗེས།
ལྡེམ་འགྲོས་སྐོར་གཅིག་གོ། ༈ །གཉིས་པ་ནི། ཐོད་རློན་ལྔ་བཅུས་དོ་ཤལ་བྱས། ། ཞེས་བརྗོད། རོལ་པ་དང་གཞི་པད་གོང་བཞིན། ཆུང་གསུམ་ལ་ལག་གཉིས་བནྡྷའི་སྐྲ་ནས་བཟུང་སྟེ་རྣ་བ་གཡོན་གྱི་ཐད་དུ་ལག་གཡོན་མཐོ་ཞིང་གཡས་དམའ་བས་ཛམ་གསུམ་བྱས་ལ། ཆེ་བ་དྲུག་ལ་དེ་ནས་དལ་བུས་ཕོ་བའི་མཐའ་ནས་བསྐོར་ཞིང་ལུས་གསིག་ཅིང་གཡས་ཀྱི་རྣ་བའི་ཐད་དུ་སླེབ་པ་དང་། ཆུང་གསུམ་ལ་ལག་གཡས་མཐོ་བ། གཡོན་པ་དམའ་བས་བཟུང་སྟེ་ཛམ་གསུམ་བྱ། ཆེ་བ་དྲུག་ལ་གསིག་ཅིང་སྔར་ཤུལ་དུ་ལོག་ནས་གཡོན་དུ་སླེབ་པ་དང་།
གྲོལ་བསྡུ། འཕྱོང་པད། འཕྱོང་རྗེས། ལྡེམ་འགྲོས་སྐོར་གཅིག་གོ། ༈ །གདགས་པའི་རྒྱན་གསུམ་པ་སྦྲུལ་རྒྱན་ནི། དཀར་དམར་ལྗང་ནག་སྦྲུལ་གྱིས་བརྒྱན། ། ཞེས་བརྗོད། རོལ་པ་དང་གཞི་པད་གོང་བཞིན་བྱས་ལ། ཆུང་གསུམ་ལ་ལག་གཉིས་བན་ཕུར་དཔུང་པ་གཡས་གཡོན་གྱི་ཐད་དུ་ཅུང་ཟད་ཐུར་དུ་འཕྱང་བའི་ཚུལ་གྱིས་བཟུང་ནས་ཛམ་བྱ། དེ་ནས་ལུས་གཡས་དང་གཡོན་དུ་ཅུང་ཟད་བསྒྱུར་ཞིང་ཆེ་བ་ལྔ་ལ་ལག་གཉིས་རིམ་པས་ནུ་མ་གཉིས།
སྐེད་པ། ཕོ་བ་སོགས་ཀྱི་མཐའ་ནས་བསྐོར་ཏེ་སྒྱིང་ལྡེམ་དང་བཅས་པས་ལུས་ཆེ་བར་གསིག རོལ་མོ་ལྔ་པ་ལ་ལག་གཉིས་ལྟེ་བའི་འོག་ཏུ་བསྣོལ་ཞིང་བསྐོར་བ་སྦྲུལ་མདུད་ཀྱི་ཚུལ་དུ་བྱས་ལ་ལག་གཉིས་དཀྲོལ་ཏེ་ལུས་བསྲངས་ནས་གྲོལ་བསྡུ། འཕྱོང་པད། འཕྱོང་རྗེས། ལྡེམ་འགྲོས་སྐོར་གཅིག་གོ། ༈ །དོན་ཚན་གཉིས་པ་བྱུག་པའི་རྫས་གསུམ་ནི། རཀྟ་ཞག་དང་ཐལ་ཆེན་གྱིས། ། ཐིག་ལེ་ཟོ་རིས་ཚོམ་བུར་བྲིས། ། ཞེས་བརྗོད།
རོལ་པ་དང་གཞི་པད་གོང་བཞིན་བྱས་ལ། ཆུང་གསུམ་ལ་ལག་གཡོན་བན་ནང་དུ་རཀྟ་ཐུགས་ཀར་འཛིན་ཚུལ་དང་། གཡས་ཀྱི་མཐེ་བོས་མཐེའུ་ཆུང་མནན། སོར་མོ་གཞན་གསུམ་པོ་བསྒྲེངས་ལ་བནྡྷའི་མཐའ་བསྐོར་ཞིང་། རོལ་མོ་གསུམ་པ་ཅུང་ཆེ་བ་ལ་ལུས་སྒྱིད་ལྡེམ་ཆེ་ཞིང་གསིག སོར་མོ་གསུམ་གྱིས་བན་ནང་ནས་རཀྟ་ལེན་ཚུལ་བྱས་ལ་ལུས་གཡས་གཅུས་གཡོན་གཅུས་ངོས་བསིགས་ཤིང་རྔ་སྐད་ཆེ་བ་ལྔ་ལ་གུང་མོའི་རྩེ་མོ་སྨིན་མཚམས་དང་། མཛུབ་མོ་མཁུར་ཚོས་གཡས། སྲིན་མཛུབ་གཡོན། ཡང་གུང་མཛུབ་མ་ལེ། གསུམ་ཀས་སྣ་རྩེར་རེག་ཅིང་བསིགས་ཚར་བ་དང་།
ཡང་ཆུང་གསུམ་ལ་གྲོལ་བསྡུ་བྱ་སྟེ་བྱུག་པའི་རྫས་གསུམ་གྱི་གྲོལ་བསྡུ་ནི་གཞན་འདྲ་བ་ལས་ལག་གཡས་བསྐོར་དུས་ཕུར་པའི་རྩེ་ཕྱིར་བསྟན་ཁོ་ན་མ་གཏོགས་རང་གི་ལུས་ཕྱོགས་ལ་རྩེ་ཅུང་ཟད་མ་བྱུང་བ་བྱེད་པ་ཕུར་སྐོར་ཞེས་བྱ་སྟེ་ཁྱད་པར་དེ་ཙམ་མོ། ། ཡང་པད་སྐོར་གཅིག་དང་ཆུང་གསུམ་ལ་ལག་གཡོན་གོང་བཞིན་བན་ནང་དུ་ཞག་འཛིན་ཚུལ་དང་། གཡས་ཀྱི་མཐེ་བོས་མཐེའུ་ཆུང་དང་མཛུབ་མོ་མནན། གུང་མོ་དང་སྲིན་མཛུབ་བསྒྲེངས་ལ་བནྡྷའི་མཐའ་བསྐོར་ཞིང་རོལ་མོ་གསུམ་པ་ཅུང་ཆེ་བ་ལ་གོང་བཞིན་བསིགས་ཤིང་བན་ནང་ནས་ཞག་ལེན་ཚུལ་བྱས་ལ་ལུས་གཡས་གཅུས་གཡོན་གཅུས་ངོས། ། རྔ་སྐད་ཆེ་བ་བཞི་ལ་མཛུབ་མོ་དང་སྲིན་མཛུབ་གཉིས་གཡས་ཀྱི་ནུ་མའི་སྟེང་ནས་གཡོན་གྱི་ནུ་མའི་བར་ཐད་ཀར་འཐེན་ལ་གཡོན་ཟུར་ནས་གཡས་ཀྱི་ནུ་མའི་ཟུར་གྱི་བར་ཟླ་གམ་གྱི་ཚུལ་དུ་ཞག་འབྱུག་པའི་ཚུལ་བྱ། དེ་ནས་ཕུར་སྐོར་གྱི་གྲོལ་བསྡུ་གོང་བཞིན། ཡང་པད་སྐོར་དང་ཆུང་གསུམ་ལ་ལག་གཡོན་བན་ནང་དུ་ཐལ་ཆེན་འཛིན་ཚུལ་དང་། གོང་རཀྟ་བཞིན་སོར་མོ་གསུམ་གྱིས་ཐལ་ཆེན་ལེན་ཚུལ་བྱས་ལ། ལུས་གཅུ་ཞིང་གསིག་པ་གོང་བཞིན་ལ་རྔ་སྐད་ཆེ་བ་བཞི་ལ་གུང་མཛུབ་དཔྲལ་བའི་དབུས་སྐྲ་མཚམས་སུ་ཐིག་ལེ་དང་། མཛུབ་མོ་སྨིན་མ་གཡས་སྲིན་མཛུབ་གཡོན་གྱི་སྟེང་དུ་དབུ་ཆེན་གྱི་ན་རོ་ལྟར་རི་མོ་འཐེན་ཚུལ་དང་གསུམ་ཀས་སྨིན་མཚམས་སུ་ཚོམ་བུ་བྱ་ཞིང་བསིགས་ལ་ཕུར་སྐོར་གྱི་གྲོལ་བསྡུ།
འཕྱོང་པད། འཕྱོང་རྗེས། ལྡེམ་འགྲོས་སྐོར་གཅིག་གོ། ༈ །དོན་ཚན་བརྒྱད་དུ་བྱས་པའི་གསུམ་པ་བགོ་བའི་གོས་གསུམ་ནི། གླང་ལྤགས་ཞིང་ཆེན་གཡང་གཞི་གསོལ། ། སྟག་གི་ལྤགས་པའི་འོག་ལྤགས་ཅན། ། ཞེས་བརྗོད། དེ་ནས་རོལ་པ་དང་གཞི་པད་སོང་ནས། དང་པོ་གླང་ལྤགས་ནི་ཆུང་གསུམ་ལ་ལག་གཡས་ཀྱིས་བནྡྷའི་སྐྲ་ནས་བཟུང་སྟེ་དཔུང་གཡས་སྟེང་དུ་ལག་གཡས་ཅུང་མཐོ་ཞིང་གཡོན་དམའ་བར་བྱས་ལ་ཛམ་བྱ་ཞིང་རོལ་མོ་གསུམ་པ་ཅུང་ཆེ་བ་ལ་རྐང་གཡས་བཏེགས་ལ་གཡས་ཕྱོགས་འཕྱོང་ཞིང་ས་ལ་བཞག གཡོན་གྱིས་རྟིང་སྐོར་ངོས་གཡས་ཕྱོགས་གསིག་པ་བཞི་བྱ།
ཡང་ལག་གཉིས་བརྒྱངས་པ་དེ་ཀའི་ངང་ནས་ཆུང་གསུམ་ལ་རྐང་གཡོན་བསྡུ་ཞིང་རྐང་གཡས་འཁྲིས་སུ་སླེབ་པ་དང་། རྐང་གཡོན་བཏེགས་ནས་འཕར་ཞིང་གཡོན་འགྲོ་ཕྱོགས་བཞག གཡས་རྟིང་སྐོར་ངོས། གཡོན་ཕྱོགས་གསིག་པ་བཞི་བྱ། ཡང་ལག་གཉིས་དེ་གའི་ངང་ནས་ཆུང་གསུམ་ལ་རྐང་གཡས་བསྡུས་གཡོན་འཁྲིས་སུ་སླེབ་པ་དང་། གཡས་ཕྱོགས་འཕྱོང་ཞིང་བཞག གཡས་གཡོན་རྟིང་སྐོར་རེ་མོས་ངོས་ཆེ་བཞི་ལ་གཡས་གསིག་གཡོན་གསིག་བྱས་ལ་གྲོལ་བསྡུ་བྱ། གཉིས་པ་ཞིང་ལྤགས་ནི། ཡང་པད་སྐོར་གཅིག་དང་ཆུང་གསུམ་ལ་ལག་གཉིས་བནྡྷའི་སྐྲ་ཤིན་ཏུ་རིང་བ་གཉིས་ནས་བཟུང་སྟེ་དཔུང་གཡས་སྟེང་དུ་ལག་པ་མཐོ་དམའ་གོང་བཞིན་གྱིས་ཛམ་བྱ་ཞིང་རོལ་མོ་གསུམ་པ་ཅུང་ཆེ་བ་ལ་རྐང་གཡས་བཏེགས་ལ་གཡོན་ཟུར་འགྲོ་ཕྱོགས་སུ་འཕྱོང་ཞིང་བཞག བནྡྷ་ཞྭ་ཐེབས་སོགས་ལ་མ་ཐོགས་པར་རྒྱབ་ལ་བསྐྱུར་ཞིང་།
ཁ་ཕྱིར་བསྟན་ངོས་ལག་གཉིས་ལྤགས་མོ་བརྒྱངས་པའི་ཚུལ་གྱིས་བན་སྐྲ་ནམ་མཁའ་ལ་ཕྱར་ཞིང་གཡོན་གྱི་རྟིང་སྐོར་དང་བསྟུན་ཆེ་བཞི་ལ་གཡས་གསིག་ཆེ་བར་བྱ། ཡང་ལག་སྟབས་དེ་གའི་ངང་ནས་ཆུང་གསུམ་ལ་རྐང་གཡས་ཀྱི་རྩེ་མོ་ས་ལ་དྲུད་ནས་སྔར་ཤུལ་དུ་ལོག་ཅིང་གཡས་ཕྱོགས་སླེབ་པ་དང་ཁ་ནང་བལྟས་ཀྱིས་ཆེ་བཞི་ལ་རྐང་གཡོན་རྟིང་སྐོར་དང་བསྟུན། ཡང་གཡས་ཕྱོགས་གསིག ཡང་ལག་གཉིས་སྔར་བཞིན་དང་རྐང་གཡོན་བསྡུས་ཚར་བ་དང་། བཏེགས་ནས་གཡོན་དུ་འགྲོ་ཕྱོགས་འཕྱོང་ཞིང་བཞག ཆེ་བཞི་ལ་རྟིང་སྐོར་རེ་མོས་ངོས་གཡས་གཡོན་དུ་བསིགས་ནས་གྲོལ་བསྡུ་བྱ། གསུམ་པ་སྟག་ལྤགས་ནི། པད་སྐོར་གཅིག་བྱས་ལ་ཆུང་གསུམ་ལ་ལག་གཡས་བན་སྐྲ་ནས་བཟུང་། སྟ་ཟུར་གཡས་སུ་ལག་པ་གཡས་གཡོན་མཐོ་དམའ་གོང་བཞིན་གྱིས་ཛམ་བྱ། ཆེ་བཞི་ལ་ལུས་གཡས་གཡོན་ཅུང་ཟད་གཅུ་ཞིང་སྟག་ལྤགས་ཀྱི་སྨད་ཤམ་གྱོན་པའི་ཚུལ་གྱིས་སྐེད་པ་མན་ལ་བསྐོར་ཞིང་གཡོན་གྱི་སྟ་ཟུར་དུ་སླེབ་པ་དང་གྲོལ་བསྡུ།
འཕྱོང་པད། འཕྱོང་རྗེས། ལྡེམ་འགྲོས་སྐོར་གཅིག་གོ ། དེ་དག་ནི་དཔལ་གྱི་ཆས་བརྒྱད་བསྐྱེད་པའོ།། ༈ །བདུན་པ་ནི། རྡོ་རྗེའི་ཁྱུང་གཤོག ། ཅེས་བརྗོད། རོལ་པ་དང་གཞི་པད་གོང་བཞིན་དང་། ཆུང་གསུམ་ལ་རྐང་གཡས་གཡས་ཟུར་མདུན་དུ་བརྐྱངས། རྟིང་པ་ས་ལ་བཙུགས།
ལག་གཉིས་བརྒྱངས་ཏེ་རྐང་གཡས་དང་། ལག་གཉིས་རིམ་གྱིས་བསྡུ། རྐང་གཡས་གཡོན་ཐད་དུ་སླེབ་ཤིང་། ལག་གཉིས་ཐུགས་ཀར་མཉམ་པ་དང་། རྐང་གཡས་བཏེགས་གཡས་སུ་འཕྱོང་ཞིང་ལག་གཉིས་ཁྱུང་གཤོག་ལྟར་མཐོ་དམའ་མེད་པར་བརྒྱངས། རྟིང་སྐོར་གཡས་གཡོན་རེ་མོས་ཀྱིས་གཡས་གཡོན་དུ་གསིག་ཅིང་གཡོན་རྫོགས་པ་དང་ལུས་ནེམ་ཞིང་འགྱིང་ལ་གྲོལ་བསྡུ། འཕྱོང་པད། འཕྱོང་རྗེས། སྐྱོད་འགྲོས་སྐོར་གཅིག་གོ། ༈ །བརྒྱད་པ་འཁྲིལ་སྦྱོར་ཡུམ་གྱི་ཕྱག་རྒྱ་ནི།
ཡུམ་ཆེན་འཁོར་ལོ་རྒྱས་འདེབས་སྔོ། ། ཞལ་གཅིག་ཕྱག་གཉིས་གཡས་འཁོར་ལོ། ། གཡོན་པས་ཐོད་ཁྲག་ཡབ་ལ་སྟོབས། ། ཞེས་བརྗོད། རོལ་པ་དང་གཞི་པད་སོང་ནས་ཆུང་གསུམ་ལ་གོང་བཞིན་རྐང་གཡས་དང་ལག་གཉིས་བསྡུས་ལ་མཉམ་པ་དང་། བན་ཕུར་གཤིབས་གཡས་ཀྱི་བནྡྷ་ནས་བཟུང་། གོང་གི་དབུས་ཞལ་འབྲི་བ་ལྟར་ཆེ་བཞི་ལ་གཡས་གསིག་གཡོན་གསིག་དང་། གྲོལ་བསྡུ་བྱ། ཡང་པད་སྐོར་གཅིག་བྱས། ཆུང་གསུམ་ལ་ལག་གཉིས་རྐང་གཡས་བསྡུས་གོང་བཞིན་མཉམ་པ་དང་།
རྐང་གཡས་བཏེགས་ནས་གཡས་ཟུར་དུ་བཞག ལག་གཡོན་སྐེད་གཟེར་དང་། གཡས་འཁྱུད་པའི་ཚུལ་གྱིས་གཡས་ནས་བསྐོར་དཔུང་པ་གཡོན་གྱི་སྟེང་དུ་སླེབ་ཤིང་གསིག་པ། རྐང་གཡོན་རྟིང་སྐོར་སོགས་ཆེ་བཞི་ལ་བྱས་ནས་གཡས་ཕྱོགས་འགྱིངས། ཡང་གྲོལ་བསྡུ་དང་པད་སྐོར་བྱས་ནས་ཆུང་གསུམ་ལ་རྐང་གཡོན་བསྡུ་ཞིང་རྐང་གཡས་འཁྲིས་སུ་སླེབ་པ་དང་། རྐང་གཡོན་བཏེགས་ལུས་འཕར་ཞིང་གཡོན་ཕྱོགས་བཞག ལག་གཡས་སྐེད་གཟེར་དང་། ལག་གཡོན་གོང་བཞིན་གཡོན་ནས་བསྐོར་ཏེ་དཔུང་གཡས་སྟེང་དུ་ཐོད་ཁྲག་ཡབ་ཀྱི་ཞལ་དུ་སྟོབས་པའི་ཚུལ་དང་། གཡས་ཀྱི་རྟིང་སྐོར་དང་བསྟུན་ཆེ་བཞི་ལ་གཡོན་གསིག་བྱས་ལ་འགྱིང་ཞིང་གྲོལ་བསྡུ། འཕྱོང་པད།
འཕྱོང་རྗེས། སྐྱོད་འགྲོས་སྐོར་གཅིག་གོ ། འགྱིང་ཆེན་ནས་འདིའི་བར་གྱི་འཆམ་ཚུལ་འདི་ཅུང་སྐུ་ཁམས་ཉོག་པས་གཞི་པད་ཅེས་པ་རྣམས་ལ་པད་སྐོར་རེ་རེ་གནང་ཞིང་རོལ་མོ་རྣམས་མྱུར་ཙམ་མཛད། དེ་དག་གིས་གཙོ་བོ་ཡབ་ཡུམ་བསྐྱེད་པའོ། ། སྲས་མཆོག་ཁྲོ་བོ་རིགས་ལྔ་བསྐྱེད་པ་ནི་འཆམ་ཚུལ་ཚང་མ་གཙོ་བོ་ཡབ་དང་འདྲ་བས་དེའི་ཁོངས་སུ་བསྡུས་ནས་ཕྱག་ལེན་ལ་མི་མཛད། ཁྲོ་བོ་བཅུའི་སྟངས་སྟབས་ནི་དཀྱིལ་འཁོར་གང་འབྲི་བའི་དབུས་སུ་ཆོ་ག་དང་བསྟུན་ནས་མཛད་དེ། ཁྲོ་མོ་བཅུའི་གཤོན་འཆམ་ཡང་དེའི་ཁོངས་རྒྱལ་དུ་འདུའོ།། ༈ །ཕྱག་བརྙན་བཅུའི་བརྗིད་འཆམ་གྱི་དང་པོ་དང་གཉིས་པ་ནི། སྟེང་དང་ཤར་གྱི་ཕྱག་བརྙན་ནི། ། རྡོ་རྗེ་དང་ནི་ལྕགས་ཀྱུ་འཛིན། །
ཞེས་བརྗོད། རྔ་སྐད་ཆེ་བ་གསུམ་ལ་གོང་བཞིན་རོལ་པ། དེ་ནས་རྔ་སྐད་ཆེ་བ་བཞི་དང་ཆུང་བ་གཅིག་སྟེ་ལྔ་རྡེག་ཏུ་བསྒྱུར་ཏེ་པད་སྐོར་རྣམས་ལ་གོང་བཞིན་རྔ་སྐད་ཆུང་བ་བྱ་སྟེ་གཞི་པད་ཚར་ནས་ལག་གཡས་དཔུང་པ་གཡས་སྟེང་དུ་རྡོ་རྗེ་འཛིན་ཚུལ་གྱིས་མཐོ་བར་ཕྱར། གཡོན་སྡིགས་མཛུབ་ལྟ་བུའི་བནྡྷ་སྙིང་ཁར་བཟུང་ནས་རྔ་སྐད་ཆུང་བ་ལྔ་ལ་ཕྱག་རྒྱའི་བཅའ་གཞི་ཙམ་གྱིས་ལུས་ཅུང་ཟད་འགུལ་ཞིང་འཆམ། ཡང་དེ་བས་རྔ་སྐད་ཅུང་ཟད་ཆེ་བ་ལྔ་ལ་ལུས་རྒྱབ་མདུན་དུ་གཅུ་ཞིང་གསིག་ཡོད་ཙམ་གྱིས་འཕྱོང་གྲབ་དང་། ཆེ་བ་བཞི་ལ་ཁ་མདུན་བལྟས་དེ་གའི་ངང་ནས་གཡས་ཕྱོགས་འཕྱོང་ཞིང་འཕར་ལ་རྐང་གཉིས་ཤུད་འགྲོས་ཀྱིས་འགྲོ། རྔ་སྐད་ཆུང་བ་གཅིག་ལ་ལུས་གཡས་སུ་ནེམ་ཞིང་འགྱིངས། དོན་རྔ་སྐད་ཆེ་བ་བཞི་དང་ཆུང་བ་གཅིག་སྟེ་ལྔའོ། ། ཡང་ཆུང་བ་ལྔ་ལ་ལག་གཡོན་གོང་བཞིན་གཡས་མདུན་དུ་བརྐྱངས། ཁུ་ཚུར་ཁ་གྱེན་བསྟན་ལས་མཛུབ་མོ་ལྕགས་ཀྱུའི་ཚུལ་དུ་བྱ།
རྐང་གཡས་རྒྱབ་ཕྱོགས་ལ་བསྐོར་ཞིང་ཁ་ཕྱིར་བསྟན། རྔ་ཆེ་བ་བཞི་ལ་གཡས་འགྲོ་ཕྱོགས་སུ་འཕྱོང་ཞིང་ཆུང་བ་གཅིག་ལ་འགྱིང་བ། རྐང་གཉིས་ཤུད་འགྲོས་སོགས་གོང་བཞིན། དེ་ནས་ཆུང་ལྔ་ལ་གཡས་དང་། ཡང་ཆུང་ལྔ་ལ་གཡོན་གྱིས་བྱ་བ་སོགས་གྲོལ་བསྡུ་གོང་བཞིན་ནོ། ། རྔ་སྐད་དེ་གའི་འཕྱོང་པད། འཕྱོང་རྗེས། ལྡེམ་འགྲོས་གཅིག་རྡེག་སྐོར་གཅིག་གོ ། གསུམ་པ་དང་། བཞི་པ་ནི།
མེ་དང་ལྷོའི་ཕྱག་བརྙན་ནི། ། དབྱུག་ཏོ་དང་ནི་དབྱུག་པ་འཛིན། ། ཞེས་བརྗོད་ལ། འདི་མན་གྱི་རོལ་པ་ནས་འགྲོས་ཀྱི་བར་གོང་དང་ལག་སྟབས་མ་གཏོགས་ཁྱད་པར་ཅུང་ཟད་མེད་པར་ཤེས་པར་བྱའོ། ། ཁ་ནང་བསྟན་གྱི་ལག་སྟབས་ནི། ལག་གཡས་མདུན་དུ་བརྐྱངས་ཏེ་དབྱུག་ཏོ་འཛིན་ཚུལ་དང་། གཡོན་བརླ་གཡོན་སྟེང་བརྐྱང་། ཁ་ཕྱིར་བསྟན་གྱི་ལག་སྟབས་ནི། ལག་གཡས་དཔུང་སྟེང་གཡས་སུ་དབྱུག་པ་འཛིན་ཚུལ་གྱིས་མཐོ་བར་བརྒྱང་། གཡོན་གོང་བཞིན།།
༈ །ལྔ་པ་དང་། དྲུག་པ་ནི། བདེན་བྲལ་ནུབ་ཀྱི་ཕྱག་བརྙན་ནི། ། རལ་གྲི་དང་ནི་པདྨ་འཛིན། ། ཞེས་བརྗོད་ལ་འཆམ་ཚུལ་གོང་བཞིན་ལས་ལག་སྟབས་དང་པོ་ནི། གཡས་ཀྱི་མཐེའུ་ཆུང་དང་སྲིན་མཛུབ་མཐེ་བོང་གིས་མནན། གུང་མཛུབ་གཉིས་རལ་གྲིའི་ཚུལ་དུ་བརྐྱངས་ཏེ། མདུན་གཡོན་ཟུར་ནས་ལག་གཡོན་འོག་ནས་གཡས་ཟུར་བར་གཅོད་པའི་ཚུལ་དང་། གཡོན་སྙིང་གར་ཅུང་ཟད་བརྒྱང་། ལག་སྟབས་གཉིས་པ་གཡས་དཔུང་གཡས་སྟེང་ཐལ་མོ་ཁ་གྱེན་བསྟན་དུ་པདྨ་འཛིན་ཚུལ་གྱིས་ཅུང་དམའ་བར་བྱ།
གཡོན་གོང་བཞིན་ནོ། ། བདུན་པ་དང་བརྒྱད་པ་ནི། ། རླུང་དང་བྱང་གི་ཕྱག་བརྙན་ནི། ། རྡོ་རྗེ་དང་ནི་རྒྱ་གྲམ་འཛིན། ། ཞེས་བརྗོད་ལ་འཆམ་ཚུལ་རྣམས་གོང་བཞིན་ལས། ལག་སྟབས་དང་པོ་ནི། ལག་གཉིས་དཔུང་པ་གཡོན་སྟེང་སོར་མོ་བསྣོལ་ལ་ཐལ་མོ་སྦྱར། གཉིས་པ་གཡོན་དེ་ཉིད་ལས་ལག་གཡས་ཕྲལ་ཏེ་མཛུབ་མོ་བརྐྱངས་ནས་མདུན་ཕྱོགས་སུ་རྒྱ་གྲམ་འབྲི་ཚུལ་བྱ་བའོ། ། དགུ་པ་དང་བཅུ་པ་ནི། དབང་ལྡན་འོག་གི་ཕྱག་བརྙན་ནི། །
རྡོ་རྗེ་དང་ནི་ཐོ་བ་འཛིན། ། ཞེས་བརྗོད་ལ་འཆམ་ཚུལ་འགྲོས་མ་གཏོགས་གོང་བཞིན་ཏེ། ལག་སྟབས་དང་པོ་ནི། ལག་གཉིས་དཔུང་པ་གཉིས་ཀྱི་སྟེང་དུ་བརྐྱངས་ལ་གཡས་རྡོ་རྗེ་འཛིན་ཚུལ་བྱ། གཉིས་པ་གཡོན་དེ་ཉིད་ལས་ལག་གཡས་གཡོན་པའི་ཕྲག་གོང་བཞག་ལ་ཐོ་བ་འགེལ་ཚུལ་བྱེད་པའོ། ། འགྲོས་ནི་སྐྱོད་འགྲོས་གཅིག་རྡེག་སྟེ་ཕྱག་བརྙན་བཅུའོ། ། ཕྲ་མེན་བཅུའི་གཤོན་འཆམ་ནི་འཆམ་ཚུལ་ཐམས་ཅད་གོང་དང་འདྲ་བ་ལས། རྔ་ཆེ་བ་གསུམ་དང་ཆུང་བ་གཅིག་སྟེ་བཞི་རྡེག་དང་། ལག་སྟབས་མི་འདྲ་བ་ཙམ་མོ། ། དེ་ལ་དང་པོ་དང་གཉིས་པ་ནི།
སྟེང་དང་ཤར་གྱི་ཕྲ་མེན་ནི། ། དྲིལ་བུ་དང་ནི་རྔ་གཡབ་འཛིན། ། ཞེས་བརྗོད། ལག་སྟབས་དང་པོ་ནི། ལག་གཉིས་དཔུང་པ་གཉིས་ཀྱི་སྟེང་དུ་ཁ་ཐུར་བསྟན་འབྱར་ལ་ཁད་དུ་དྲིལ་བུ་འཛིན་ཚུལ་ལོ ། གཉིས་པ་ནི། གཡོན་དེ་ཉིད་ལས་གཡས་མདུན་དུ་རྔ་ཡབ་གཡོབ་ཚུལ་ལོ། ། གསུམ་པ་དང་བཞི་པ་ནི། མེ་དང་ལྷོའི་ཕྲ་མེན་ནི། ། མེ་དབལ་དང་ནི་དགྲ་སྟ་འཛིན། །
ཞེས་བརྗོད་ལ། ལག་སྟབས་དང་པོ་ནི། གཡས་ཁུ་ཚུར་དཔུང་པ་གཡས་པའི་སྟེང་དུ་ཅུང་ཟད་བརྒྱངས་པ་མེ་ཐབ་འཛིན་ཚུལ་དང་། གཡོན་ཐུགས་ཀར་སྡིགས་མཛུབ་བྱ། གཉིས་པ་གཡོན་དེ་ཉིད་ལས་ལག་གཡས་ཀྱི་སོར་མོ་བཞི་སྒྲེངས། མདུན་དུ་དགྲ་སྟ་འདེབས་ཚུལ་བྱེད་པའོ། ། ལྔ་པ་དང་དྲུག་པ་ནི། བདེན་བྲལ་ནུབ་ཀྱི་ཕྲ་མེན་ནི། ། ཞགས་པ་དང་ནི་སྦྲུལ་ཞགས་འཛིན། ། ཞེས་བརྗོད།
ལག་སྟབས་དང་པོ་ནི། ལག་གཉིས་མདུན་དུ་ལག་མགོ་གཉིས་རྒྱབ་སྤྲོད་དུ་བསྣོལ་ནས་བརྐྱངས་ཏེ་ཞགས་མིག་གི་ཚུལ་དུ་བྱ། གཉིས་པ་གཡོན་དེ་ཉིད་ལས་གཡས་ཕྲལ་ནས་མདུན་དུ་སྦྲུལ་ཞགས་འཁྱུག་པའི་ཚུལ་བྱ་བའོ། ། བདུན་པ་དང་བརྒྱད་པ་ནི། ། རླུང་དང་བྱང་གི་ཕྲ་མེན་ནི། ། འཁོར་ལོ་དང་ནི་བེ་ཅོན་འཛིན། ། ཞེས་བརྗོད། ལག་སྟབས་དང་པོ་ནི། གཡོན་པ་ཐུགས་ཀར་བནྡྷ་ཁ་གྱེན་བསྟན་དུ་བཟུང་། གཡས་པའི་གྲུ་མོ་དེ་ནང་དུ་བཅུག
གཡས་ཁུ་ཚུར་ལས་མཛུབ་མོ་བརྐྱངས་ཏེ་འཁོར་ལོ་སྐོར་ཚུལ་དུ་བྱ། གཉིས་པ་ནི། དེ་ཉིད་ལས་གཡས་ཀྱི་མཛུབ་མོ་བསྐུམས་མཁྲིག་མ་ནང་དུ་གུག་པ་བེ་ཅོན་འཛིན་ཚུལ་དུ་བྱེད་བའོ། ། དགུ་པ་དང་བཅུ་པ་ནི། དབང་ལྡན་འོག་གི་ཕྲ་མེན་ནི། ། རྩེ་གསུམ་དང་ནི་གཏུན་ཤིང་འཛིན། ། ཞེས་བརྗོད། ལག་སྟབས་དང་པོ་ནི། གཡས་པའི་མཐེ་བོས་མཐེའུ་ཆུང་མནན། སོར་མོ་གཞན་གསུམ་ལྕགས་ཀྱུ་ལྟར་གུག་པ་དཔུང་པ་གཡས་སྟེང་མཐོ་བར་ཕྱར་ཞིང་ལག་གཡོན་བརླ་སྟེང་གཡོན་པར་བརྐྱང་།
གཉིས་པ་ལག་གཡོན་དེ་ཉིད་ལས་གཡས་པ་གསང་གནས་ཀྱི་ཐད་མ་རེག་ཙམ་དུ་གྲུ་མོ་ཅུང་ཟད་གུག་ཅིང་། ལག་མགོ་ཁ་ཕྱིར་བསྟན་གྱིས་གཏུན་ཤིང་འཛིན་ཚུལ་བྱ་ཞིང་། གོང་བཞིན་སྐྱོད་འགྲོས་བྱེད་པ་སྟེ་ཕྲ་མེན་བཅུའོ། ། སྒོ་མ་བཞིའི་རྔམ་འཆམ་སྟེ། དང་པོ་ཤར་སྒོའི་གནོད་སྦྱིན་མོ་ནི། གནོད་སྦྱིན་དཀར་མོ་ལྕགས་ཀྱུ་འཛིན། ། ཞེས་བརྗོད་ཅིང་། སློབ་དཔོན་ཞལ་ཤར་ཕྱོགས་དང་། གཞན་རྣམས་རང་རང་གང་བསྡད་སར་ཁ་ཕྱིར་བལྟས་ལ་རྔ་ཆེ་བ་གསུམ་ལ་རོལ་པ་གོང་བཞིན་བྱ། དེ་ནས་རྔ་སྐད་རྡོ་རྗེ་ལྟར་བཞི་རྡེག་ཏུ་བསྒྱུར་ལ་བཞི་རྡེག་ཆུང་བ་གཉིས་གཉིས་ལ་པད་སྐོར་རྫོགས་པའི་འཕྱོང་པད་དང་།
བཞི་རྡེག་ཆུང་བ་གཉིས་ལ་ལག་གཡོན་བནྡྷ་ནུ་མ་གཉིས་ཀྱི་ཐད་ཙམ་དུ་ཁ་གྱེན་བསྟན་དུ་བཟུང་། གཡས་ཀྱི་གྲུ་མོ་བན་ནང་དུ་བཅུག ཁུ་ཚུར་ཁ་ཕྱིར་བསྟན་གྱིས་མཛུབ་མོ་ལྕགས་ཀྱུ་ལྟར་གུག་པ་དང་ཛམ་བྱ་ཞིང་ལུས་ཅུང་ཟད་རྒྱབ་མདུན་དུ་གཅུ་ཞིང་ཛམ་བཅའ་གཞི་ཙམ་གྱི་ངོས། ། བཞི་རྡེག་ཆུང་བ་རྟིང་མའི་གསུམ་དང་བཞི་ཅུང་ཆེ་བར་བྱས་ལ། ལུས་རྒྱབ་མདུན་གཅུ་ཞིང་འཕྱོང་ཚུལ་དང་། རོལ་མོ་ཆེ་བ་གཉིས་དང་བཞི་རྡེག་གཅིག་གི་དང་པོ་ཆེ་བ་གཅིག་སྟེ་གསུམ་ལ་རྐང་པ་རྦད་འཕྱོང་ཁ་ཕྱིར་བསྟན་གྱི་གསུམ་དང་། བཞི་རྡུང་དེའི་གཉིས་གསུམ་བཞི་རྣམས་ལ་རྐང་གཡོན་བཏེགས། གཡོན་ཕྱོགས་སུ་བསྐོར་ཞིང་ཁ་ནང་ལ་ཅུང་ཟད་བལྟས་ལ་རྐང་གཡོན་བཏེགས་པ་དེ་གའི་ངང་ནས་སྔར་ཤུལ་དུ་ལོག་སྟེ་མདུན་ཕྱོགས་སུ་བཞག ཡང་བཞི་རྡེག་ཆུང་བ་གཅིག་ལ་རྐང་གཡས་བཏེགས། གཡས་ཀྱི་ཕྱོགས་བསྐོར་ཞིང་ཁ་ནང་ལ་བལྟ།
རྐང་གཡས་ནང་དུ་ཕབ། ཡང་ཆུང་བཞི་ལ་རྐང་གཡོན་བཏེགས། གཡོན་ཕྱོགས་བསྐོར་ཞིང་ཁ་ནང་ལ་བལྟ། རྐང་གཡོན་ནང་དུ་ཕབ། ཡང་བཞི་རྡེག་ཆུང་བ་གཅིག་ལ་རྐང་གཡས་བསྐོར་ཞིང་ནང་དུ་ཕབ་པ་སོགས་གོང་བཞིན་ལས། གསུམ་དང་བཞི་ཅུང་ཆེ་ཞིང་ལུས་གཡས་ལ་གཅུ་འཕྱོང་ཚུལ་ཆེ་བའི་ངོས། ཤར་དུ་རྦད་འཕྱོང་གསུམ་བྱེད་པ་སོགས་གོང་བཞིན་བསྐྱར་ནས་ལན་གཉིས་ཏེ་ཐེངས་གསུམ་གྱིས་རྟིང་མའི་ཁ་གཡས་བསྒྱུར་གཡོན་བསྒྱུར་གཡས་བསྒྱུར་གསུམ་སོང་བའི་གཡས་ཀྱི་རྟིང་མ་རྫོགས་མཚམས་འཕྱོང་ཚུལ་མི་བྱ་བ་བཞི་རྡེག་ཆུང་བ་གཉིས་གཉིས་ལ་གོང་བཞིན་གཡས་གཡོན་གྱིས་གྲོལ་བསྡུ་བྱས་ལ། འཕྱོང་པད། འཕྱོང་རྗེས། ལྡེམ་འགྲོས་བཞི་རྡེག་སྐོར་གཅིག་གོ །
གཉིས་པ་ལྷོ་སྒོའི་འཇིགས་བྱེད་མོ་ནི། འཇིགས་བྱེད་སེར་མོ་ཞགས་པ་འཛིན། །

ཞེས་བརྗོད་ལ་ཁ་ལྷོ་ཕྱོགས་ཕྱིར་བལྟ། བཞི་རྡེག་གཉིས་ལ་རོལ་པ་དང་། འཕྱོང་པད་ནས་འགྲོས་ཀྱི་བར་འཆམ་ཚུལ་ཚང་མ་ཕལ་ཆེར་གོང་དང་འདྲ། ཁྱད་པར་ལག་སྟབས་ལྕགས་ཀྱུའི་ཚབ་ལག་གཉིས་དཔུང་སྟེང་མཐོ་བར་བརྐྱངས་ལ་ཞགས་པ་འཛིན་ཚུལ་ལོ། ། གྲོལ་བསྡུ་ནས་ལྡེམ་འགྲོས་བར་འདྲ། གསུམ་པ་ནུབ་སྒོའི་བདུད་རྩི་མོ་ནི། བདུད་རྩི་དམར་མོ་ལྕགས་སྒྲོག་འཛིན། ། ཞེས་བརྗོད། ཁ་ནུབ་ཕྱོགས་ཕྱིར་བལྟ། གཞན་འགྲོས་ཀྱི་བར་གོང་དང་འདྲ། ལག་སྟབས་ནི་གཡས་དཔུང་གཡས་སྟེང་དུ་ཕྱར་ཞིང་།
གཡོན་དཔུང་གཡོན་སྟེང་སྦྱར་ལ་ཞགས་པའི་ཚབ་ལྕགས་སྒྲོག་མཐོ་དམའི་འཛིན་ཚུལ་ལོ། ། གྲོལ་བསྡུ་ནས་ལྡེམ་འགྲོས་བར་འདྲ། བཞི་པ་གསོད་བྱེད་མ་ནི། གསོད་བྱེད་ལྗང་གུ་དྲིལ་བུ་འཁྲོལ། ། ཞེས་བརྗོད། ཁ་བྱང་ཕྱོགས་ཕྱིར་བལྟ། རོལ་པ་སོགས་གོང་དང་འདྲ་བ་ལས། ལག་སྟབས་ནི་ལག་མགོ་གཉིས་དཔུང་སྟེང་གཉིས་སུ་འབྱར་ལ་ཁད་ཀྱིས་ལྕགས་སྒྲོག་ཚབ་དྲིལ་བུ་འཛིན་ཚུལ་ངོས་འཕྱོང་བ་དང་། རྫོགས་ནས་གྲོལ་བསྡུ། འཕྱོང་པད།
འཕྱོང་རྗེས་གོང་དང་འདྲ་ཞིང་། འགྲོས་སྐྱོད་འགྲོས་སྐོར་གཅིག་གོ ། དེ་དག་གིས་ནི་རྩ་བའི་ལྷ་ལྔ་བཅུ་རྩ་གཅིག་གི་གར་འཆམ་རྫོགས་སོ།། ༈ །དེ་ནས་དམ་ཅན་གྱི་འཆམ་ནི། དམ་ཅན་སྤྱིའི་བསྐུལ་འཆམ། ཞེས་བརྗོད། རྔ་འཐེང་རྡུང་དུ་བསྒྱུར་ལ་འཕྱོང་པད་བྱས་ཤིང་། ལག་གཉིས་རོལ་པ་ལྟར་བརྒྱངས་ཏེ་གཡས་གཡོན་རེ་མོས་ཀྱིས་རྐང་པ་དང་བསྟུན་མཐོ་དམའ་བྱ་ཞིང་། འཐེང་རྐང་ཆེ་མྱུར་ལ་འཕྱོང་ཞིང་སྐོར་བ་གཅིག་བྱས་ལ་འཁོར་མཚམས་སུ་རྔ་སྐད་ཇེ་ཆུང་ཇེ་ཆུང་ལ་བཏང་ཞིང་འཆམ་སྐད་དང་བསྟུན་རོལ་མོ་བཞག དེ་ནས་དབང་ཕྱུག་མ་ལས་བཞིའི་འདུར་འཆམ་ནི།
ཤར་ནས་གཤེགས་པའི་རྣལ་འབྱོར་བདུན། ། ཁྱོད་ཀྱིས་ཞི་བའི་ལས་མཛོད་ཅིག ། ཞེས་བརྗོད། གོང་བཞིན་འཕྱོང་པད་རྫོགས་མཚམས་ལག་གཉིས་གཡས་ཟུར་དུ་མནན། ལུས་གཡས་རྒྱབ་ཕྱོགས་སུ་གཅུ་ཞིང་སྒྱིད་ལྡེམ་ཆེ་བར་གསིག ལག་གཡོན་སྐེད་གཟེར་དང་། ལག་གཡས་རྒྱབ་མདུན་དུ་གཡོབ་ཅིང་ཕྱར། རྐང་གཡོན་བཏེགས་ལ་མདུན་ནས་བསྐོར་ཏེ་གཡས་ཟུར་དུ་སླེབ་མཚམས་སྔར་ཤུལ་དུ་ལོག་སྟེ་འགྲོ་ཕྱོགས་བཞག རྐང་གཡས་བཏེགས་ཤིང་འགྲོ་ཕྱོགས་བཞག་པ་སོགས་གཡས་གཡོན་རེ་མོས་ཀྱིས་འཕྱོང་ཞིང་འཐེང་རྐང་དྲག་མྱུར་ངོས། གྲལ་གྱི་ཕྲེང་བ་བར་ཐག་མ་ཆད་ཅིང་འགྲིག་པ་སྐོར་བ་གཅིག་ཙམ་བྱ་ཞིང་།
རོལ་མོ་ཆུང་དུ་གཏོང་བ་སོགས་གོང་དང་འདྲ། དེ་མཚམས་ལྷོ་ནས་གཤེགས་པའི་རྣལ་འབྱོར་བདུན། ཁྱོད་ཀྱིས་རྒྱས་པའི་ལས་མཛོད་ཅིག ། ཅེས་བརྗོད། འཕྱོང་པད་གོ་བསློགས་ཏེ་དབུས། གཡས། དབུས། གཡོན་རྫོགས་པ་དང་། ལུས་གཡོན་རྒྱབ་ཏུ་གཅུ་བ། ལག་གཉིས་གནོན་པ་སོགས་འདྲ།
རྐང་གཡས་བཏེགས། མདུན་བསྐོར་ཏེ་གཡོན་ཟུར་དུ་སླེབ་པ་དང་། སྔར་ཤུལ་དུ་ལོག་སྟེ་གཡས་ཟུར་དུ་ཕབ། རྐང་གཡོན་གོང་བཞིན་མདུན་ནས་བསྐོར་ཞིང་འགྲོ་ཕྱོགས་ཕབ། ལག་གཡས་སྐེད་གཟེར་དང་། གཡོན་གོང་གི་གཡས་བཞིན་གཡོབ་ཅིང་འཕྱོང་རྒྱུག་གི་སྐོར་བ་གཅིག་ཙམ་བྱ། རོལ་མོ་ཆུང་དུ་གཏོང་བ་སོགས་འདྲ། ནུབ་ནས་གཤེགས་པའི་རྣལ་འབྱོར་བདུན། ། ཁྱོད་ཀྱིས་དབང་གི་ལས་མཛོད་ཅིག ། ཞེས་བརྗོད་ལ་འཆམ་ཚུལ་ཤར་དང་འདྲ།
བྱང་ནས་གཤེགས་པའི་རྣལ་འབྱོར་བདུན། ། ཁྱོད་ཀྱིས་དྲག་པོའི་ལས་མཛོད་ཅིག ། ཞེས་བརྗོད་ལ་འཆམ་ཚུལ་ལྷོ་དང་འདྲ། དེ་ནས་རོལ་མོ་ཆུང་དུ་སོང་མཚམས། ཕྲ་མེན་མ་བཾ་ལེན་གྱི་འཆམ། ཞེས་བརྗོད། དེ་ལ་བཞི་སྟེ་དང་པོ། བམ་བཙལ་བ་ནི། རོལ་པ་དང་སྦྲུལ་ནག་འཁྱོག་འགྲོས་ཀྱིས་བཙལ་བའོ། ། དང་པོ་རོལ་པ་ནི།
དམ་ཅན་སྤྱི་འཆམ་དང་འདྲ་བ། གཉིས་པ་སྦྲུལ་ནག་འཁྱོག་འགྲོས་ནི། འཆམ་ཚུལ་ཤར་ནས་གཤེགས་པའི་རྣལ་འབྱོར་དང་འདྲ་ལ། བསྐོར་བ་བྱ་ཚུལ་ནི། སྦྲུལ་ནག་འཁྱིལ་བ་ཕྱིར་གཤིགས་ནས་འཁྱོག་འགྲོས་ཀྱི་འགྲོ་བ་ལྟར་འཆམ་དཔོན་གྱིས་སྣ་དྲངས། འཆམ་སྣ་བ་དེ་རྗེས་མཐུད་ནས་གྲལ་གྱི་ཕྲེང་བ་མ་ཞིག་པ་འཁྱོག་འགྲོས་སུ་འགྲོ་བའི་འཁྱོག་མཚམས་རྣམས་སུ་མིའམ་རྟགས་གང་རུང་རེ་བྱས་ལ་འཆམ་པ་ཚང་མས་རྟགས་རྒྱང་བསྐྱུར་མ་བྱས་པར། འཆམ་དཔོན་གང་ཕེབས་ཀྱི་རྗེས་སུ་འགྲོ། མཐར་འཆམ་དཔོན་དཀྱིལ་དང་། གཞན་རྣམས་ཁ་དོ་རའི་ནང་ལ་བལྟས་ཏེ་འཁོར་མཚམས། འཐེང་རྐང་དྲག་མྱུར་དེ་ལས་ཅུང་ཆུང་བའི་འཐེང་རྐང་གསུམ་བཞི་ཙམ་གྱི་བར་ལ་བནྡྷ་ཁ་ཕུབ་ཏུ་འཇོག་ཚུལ་གྱིས་ཛམ་བྱ་ཞིང་ལག་གཡས་གང་བདེར་བཞག
དཔོན་སློབ་ཚང་མ་མིག་བལྟ་བསྒྲིགས་ཏེ་ཐམས་ཅད་མཐུན་པ་དང་བན་སྐྲ་བསྣར་ཏེ་རང་རང་གི་མདུན་དུ་ཁ་ཕུབ་ཏུ་བཞག་ལ་འཆམ་དཔོན་དཀྱིལ་དང་། གཞན་རྣམས་དོ་ར་ཚང་མ་ལ་དམ་ཅན་སྤྱི་འཆམ་ཇི་ལྟ་བ་བཞིན་བསྐོར་ལ་རང་རང་གི་བནྡྷའི་སར་སླེབ་པར་བྱའོ། ། དོན་གཉིས་པ་བཾ་བརྟག་པ་ལ་གསུམ་གྱི་དང་པོ་དྲིས་བརྟག་པ་ནི། འཐེང་རྐང་དེ་གའི་ངང་ནས་གཡོན་ཟུར་བནྡྷ་ལ་བསྟན་པའི་འཕྱོང་པད་བྱས་རྗེས་ལག་གཡོན་སྐེད་གཟེར་དང་། ལག་གཡས་གཡས་ནས་གཡབ་ཅིང་པུས་མོ་ལ་བསྐོར་བའི་ཚུལ་འཐེང་རྐང་ཆེ་བ་གསུམ་ལ་རྐང་གཡས་རིམ་པས་སྤོས་ཤིང་གཡས་ཟུར་བནྡྷ་ལ་བསྟན། འཐེང་རྐང་ཆུང་བ་གསུམ་ལ་ལག་གཡས་ཀྱི་མཐེ་བོས་མཐེའུ་ཆུང་མནན། སོར་མོ་གཞན་གསུམ་བརྐྱང་ལ་བནྡྷ་བམ་ལིང་གར་བསམ་ལ་ཤི་མ་ཤི་དྲི་བརྟག་པའི་ཕྱིར་ལུས་སྒུར་ཞིང་སོར་མོའི་རྩེ་མོ་བནྡྷ་ལ་རེག སྣ་རྩེར་སོར་མོ་རེག་ལ་དྲི་བསྣམས་ཏེ་མ་ཤི་བ་འདྲ་སྙམ་པའི་དྲེད་སྔངས་ཀྱིས་འཐེང་རྐང་ཆེ་བ་གཅིག་ལ་ལུས་འཕར་ཞིང་གཡོན་ཟུར་ཕྱིར་འཕྱོང་ལ་ལག་གཡོན་ཁའི་ཐད་ཀར་ཕྱིར་བསྟན་དང་། ལྕེ་གཉིས་ཀ་ཅུང་ཟད་བསྐྱོད་དེ་ཁ་རོག་འདུག་ཅེས་པའི་བརྡ་བྱ། ཡང་པད་སྐོར་དང་།
འཐེང་རྐང་ཆེ་བ་གསུམ་ལ་ལག་གཡས་སྐེད་གཟེར་དང་། གཡོན་པ་གཡོན་ནས་པུས་མོ་ལ་བསྐོར་བ། གཡོན་ཟུར་བནྡྷ་ལ་བསྟན་ནས་དྲི་བརྟག་པ། དྲེད་ཚུལ་གྱིས་གཡས་ཟུར་ཕྱིར་བསྟན་གྱིས་ཕྱིར་འཕྱོང་བ། ལག་གཡས་དང་ལྕེ་བསྐྱོད་ཚུལ་སོགས་འཆམ་ཚུལ་གོང་དང་འདྲའོ། ། གཉིས་པ་རྡེའུས་བརྟག་པ་ནི། པད་སྐོར་གཅིག་བྱས་ལ་འཐེང་རྐང་ཆེ་བ་བཞི་ལ་ལག་གཉིས་བརྒྱངས་ཏེ་གཡས་གཡོན་རེ་མོས་ཀྱིས་ཚུལ་དུ་མཐོ་དམའ་བྱ་ཞིང་། གཡོན་བནྡྷ་ལ་བསྟན་ལ་གཡས་ཀྱིས་རྡེའུ་རྙེད་ན་དང་། མ་རྙེད་ན་ཕུར་པའི་རྩེ་བནྡྷ་ཕྱོགས་ལ་བསྟན་ནས་བཟུང་། ལག་གཉིས་ཅུང་ཟད་མདུན་ལ་བརྐྱངས་ཤིང་ལུས་སྒུར་ལ་འཐེང་རྐང་ཆུང་གསུམ་རྫོགས་པ་དང་།
ལག་གཡོན་གྱིས་བནྡྷ་ལ་འགྲེ་ལྡོག་བྱ་ཞིང་གཡས་པས་རྡེའུའམ་ཕུར་རྩེ་བནྡྷ་ལ་ཐག་སྒྲ་ཐོན་པ་བརྒྱབས་ནས་མ་ཤི་བར་ངེས་ཤེས་འདྲོངས་ཏེ་སྙིང་རྗེས་ཀུན་ནས་བསླངས། གནས་སྐབས་བསྒྲལ་དགོས་སྙམ་པའི་ཞེ་སྡང་དྲག་པོའི་ཚུལ་གྱིས་ལུས་འདར་ཞིང་གནམ་དུ་འཕར་ལ་ལག་གཡས་གཡས་ཀྱི་རྒྱབ་ཟུར་ཕྱོགས་བསྐོར་ཁ་ཕྱིར་བསྟན་ནས། ལག་གཉིས་བརྒྱངས་པ་མཐོ་དམའི་ཚུལ་གྱིས་རང་རང་གི་བནྡྷ་ལ་དམ་ཅན་སྤྱི་འཆམ་བཞིན་བསྐོར་གྲུབ་མཚམས་བནྡྷ་སོ་སོ་ལ་ཁ་ཕྱོགས་པའོ། ། གསུམ་པ་སླར་ཡང་ངེས་པ་བསྐྱེད་པའི་ཕྱིར་ཕོ་རོག་རྡོ་རྗེ་འགྲོས་ཀྱིས་བརྟག་པ་ནི། རྔ་བཞི་རྡེག་ཏུ་བསྒྱུར་ལ། ལུས་སྒུར་ཞིང་ལག་གཉིས་མཐེབ་མཛུབ་སྦྱར་བཞི་རྡེག་ཆུང་བ་གཉིས་ལ་པུས་མོ་གཡོན་སྟེང་ནས་མདུན་ལ་བསྐོར་ཞིང་གཡོན་ཟུར་དུ་སླེབ་པའི་ཛམ་གཉིས་ལུས་ཅུང་ཟད་གསིག་ཅིང་བྱ། བཞི་རྡེག་རྟིང་མའི་གསུམ་དང་བཞི་ཅུང་ཆེ་བ་དང་བསྟུན་སྒྱིད་ལྡེམ་ངོས་ལུས་ལྡེམ་ཞིང་ལག་གཉིས་ཕོད་གཤམ་སྡུད་པའི་ཚུལ་གྱིས་པུས་མོ་གཉིས་ལ་བཀབ་ནས། སླར་དྲེད་ནས་འགྲོས་ཚུལ་གྱིས་གཡས་ཕྱོགས་རྔ་སྐད་ཆེ་བ་གཉིས་དང་བཞི་རྡེག་གཅིག་གིས་དང་པོ་ཆེ་བ་སྟེ་གསུམ་ལ་ཤོད་འགྲོས་ཀྱིས་འཕྱོང་ལ། བཞི་རྡེག་གི་གཉིས་གསུམ་བཞི་རྣམས་ལ་གཡས་ཕྱོགས་འགྱིང་ཞིང་ནེམ། ཡང་བཞི་རྡེག་ཆུང་བ་གཉིས་ལ་གོང་བཞིན་པུས་སྟེང་ཛམ་བྱས་ནས་གཡོན་ཕྱོགས་སྔར་ཤུལ་ལོག་ཅིང་གཡོན་ཟུར་བཾ་ལ་བསྟན་ཏེ་གཡོན་ཕྱོགས་འགྱིངས།
ཡང་ཛམ་བྱས་ལ་དྲེད་ཚུལ་གྱིས་རྒྱབ་ལ་གོང་བཞིན་འཕྱོང་ནས་གཡས་ཕྱོགས་འགྱིང་བ་འདྲ། དེ་ནས་ཛམ་གོང་བཞིན་བྱས་ལ་ཞེ་སྡང་ལངས་ཏེ་གསོད་པའི་བསམ་པས་མདུན་དུ་རྔམ་ཞིང་གོང་བཞིན་འཕྱོང་གསུམ་གྱིས་གསུམ་པ་ལ་བནྡྷ་བཾ་གྱི་ཙར་དཀྱིལ་མོ་དཀྲུང་གི་བློ་ལྷོད་ཀྱིས་གློད་ལ་བསྡད་པའོ། ། དོན་གསུམ་པ་ལ་གསུམ་གྱི་དང་པོ་མགྲོན་སྤྱན་དྲང་བ་ནི། རྔ་སྐད་ཆུང་བ་ལྔ་ལ་པད་སྐོར་བྱས་ལ། ཆེ་བ་ལྔ་ལ་གཡས་ཟུར་མདུན་གྱི་ནམ་མཁའ་ལ་བལྟ་ཞིང་ལག་གཉིས་བརྐྱངས་ལ་གཡོབ་པའི་ཚུལ་བྱེད་ཅིང་མཐར་སྨིན་མཚམས་འོག་ཙམ་དུ་ལག་གཉིས་ལྷོད་དེ་བཞག ཞི་གཉིས་ཞི་བའི་ལྷ་ཚོགས་བྱོན་པར་བསམ། ཡང་གོང་བཞིན་ཆུང་བ་ལྔ་ལ་པད་སྐོར་དང་། ཆེ་ལྔ་ལ་གཡོན་ཟུར་གྱིས་ནམ་མཁའ་ལ་བལྟ་ཞིང་ལག་གཉིས་བརྐྱངས་ལ་གཡོབ་པའི་ཚུལ་བྱ་ཞིང་མཐར་སྨིན་མཚམས་འོག་ཙམ་དུ་ལག་གཉིས་གོང་ལྟར་ལྷོད་དེ་བཞག་ལ། ལྔ་བཅུ་རྩ་བརྒྱད་ཁྲོ་བོའི་ལྷ་ཚོགས་བྱོན་པར་བསམ། ཡང་གོང་བཞིན་པད་སྐོར་དང་གཡས་རྒྱབ་ཕྱོགས་ནས་ལག་གཉིས་གཡབ་ཅིང་དཔུང་པ་གཡས་སྟེང་གོང་ལྟར་བཞག་སྟེ་ཆོས་སྐྱོང་སྲུང་མའི་ལྷ་ཚོགས་བྱོན་པར་བསམ།
ཡང་ཆུང་ལྔ་ལ་པད་སྐོར་དང་ཆེ་ལྔ་ལ་ལག་གཉིས་གཡོན་གྱི་རྒྱབ་ཕྱོགས་ནས་གཡབ་ཅིང་དཔུང་པ་གཡོན་སྟེང་གོང་ལྟར་བཞག ཕུར་སྲུང་དམ་ཅན་འཁོར་བཅས་བྱོན་པར་བསམ། ཡང་ཆུང་ལྔ་ལ་པད་སྐོར་དང་ཆེ་ལྔ་ལ་ལག་གཉིས་དབུས་ཀྱི་ནམ་མཁར་གཡབ་ཅིང་སྨིན་མཚམས་ཀྱི་འོག་ཐད་ཙམ་གོང་ལྟར་བཞག་ཅིང་རྒྱལ་བ་དགོངས་པའི་བརྒྱུད་པ། རིག་འཛིན་རིག་པའི་བརྒྱུད་པ། གདམས་ངག་སྙན་གོང་གི་བརྒྱུད་པ་རང་གི་རྩ་བའི་བླ་མའི་བར་ཏེ། བླ་མ་བརྒྱུད་པའི་ཚོགས་འཁོར་དང་བཅས་པ་མདུན་གྱི་ནམ་མཁར་བྱོན་ཞིང་། རང་རྒྱུད་བྱིན་གྱིས་བརླབས་པར་བསམ་མོ། ། གཉིས་པ་བཾ་བསྒྲལ་ཞིང་བཤའ་བའི་ཚུལ་ནི། གོང་བཞིན་ཆུང་ལྔ་ལ་པད་སྐོར་དང་། ཆེ་ལྔ་ལ་ཕུར་རྩེ་གཡས་སུ་ས་ལ་བརྡར།
ཡང་ཆུང་ལྔ་ལ་པད་སྐོར་དང་ཆེ་ལྔ་ལ་ཕུར་རྩེ་གཡོན་དུ་ས་ལ་བརྡར། ཡང་ཆུང་བ་ལྔ་ལ་པད་སྐོར་དང་། ཆེ་བ་ལྔ་ལ་ཕུར་པ་གཡས་སུ་བསྒྲིལ། ཡང་ཆུང་ལྔ་ལ་པད་སྐོར་དང་། ཆེ་ལྔ་ལ་ཕུར་པ་གཡོན་དུ་བསྒྲིལ། ཡང་ཆུང་ལྔ་ལ་པད་སྐོར་དང་ཆེ་ལྔ་ལ་ཕུར་པ་དབུས་སུ་བསྒྲིལ་ཞིང་རོལ་མོ་ཆེམ་རྡུང་དང་བཅས་པས་ལིངྒ་སྒྲོལ་བའི་སྔགས་འདོན་བཞིན་པས་དགྲ་བགེགས་ཀྱི་སྙིང་གར་བཏབ་པར་བསམ་ལ་བནྡྷའི་དབུས་སུ་ཕུར་རྩེ་བཙུགས། དགོངས་པ་རྣམ་གསུམ་དྲན་པའི་སྒོ་ནས། རྣམ་ཤེས་ཨ་དཀར་པོའི་རྣམ་པར་ཕུར་རྩེ་ལ་བསྡུས་ཏེ་འོག་མིན་དུ་རིགས་ལྔ་ཡབ་ཡུམ་གྱི་སྦྱོར་མཚམས་སུ་བསྐྱལ་བར་བསམ་ལ་ཕུར་རྩེ་ནམ་མཁའ་ལ་བསྟན་ནས་ཕཊ་ཅེས་བརྗོད། བམ་བཤའ་བ་ནི། ཡང་ཆུང་ལྔ་ལ་པད་སྐོར་དང་།
ཆེ་ལྔ་ལ་ཕུར་རྩེས་བནྡྷའི་སྐྲ་སུམ་ཆ་གཡས་ཕྱོགས་སུ་འཐེན། ཡང་ཆུང་ལྔ་ལ་པད་སྐོར་དང་། ཆེ་ལྔ་ལ་ཕུར་རྩེས་བནྡྷའི་སྐྲ་སུམ་ཆ་གཡོན་ཟུར་དུ་འཐེན། ཡང་ཆུང་ལྔ་ལ་པད་སྐོར་དང་། ཆེ་ལྔ་ལ་ཕུར་རྩེས་བནྡྷའི་སྐྲ་སུམ་ཆ་དབུས་ནས་ཕྱིར་ཐད་ཀར་འཐེན་པ་སྟེ་བཤའ་བའི་ཚུལ་ལོ། ། གསུམ་པ་ལིང་རོ་བྱིན་གྱིས་བརླབ་པ། ཕུད་བླ་མ་ཡི་དམ་ལ་དབུལ་བ། ལྷག་རང་ཉིད་སོགས་ལོངས་སྤྱོད་ཚུལ་དང་གསུམ་ལས། དང་པོ་འདོད་ཡོན་ལྔར་བྱིན་གྱིས་བརླབ་པ་ནི། ཆུང་ལྔ་ལ་པད་སྐོར་དང་ཆེ་ལྔ་ལ་བནྡྷའི་སྟེང་དུ་ལག་གཉིས་སོར་མོ་རྣམས་རྩེ་སྤྲད་པ་རཱུ་པའི་ཕྱག་རྒྱ་བཅའ་ཞིང་གཡས་གཡོན་དུ་བསྐྱོད་པ་སྟེ་གཟུགས་དང་།
ཡང་ཆུང་ལྔ་ལ་པད་སྐོར། ཆེ་ལྔ་ལ་ལག་གཉིས་པི་ཝང་བསྒྱུར་ཚུལ་ཏེ་སྒྲ་དང་། ཡང་ཆུང་ལྔ་ལ་པད་སྐོར་ཆེ་ལྔ་ལ་ལག་གཉིས་ཁ་ཕྱིར་བསྟན་དུ་སོར་མོ་རྣམས་བསྒྲེངས་ཏེ་བཾ་ལ་བསྟན་ལ་གཡས་གཡོན་དུ་བསྐྱོད་ཚུལ་བྱེད་པ་དྲིའོ། ། ཡང་ཆུང་ལྔ་ལ་པད་སྐོར། ཆེ་ལྔ་ལ་ལག་གཉིས་སོར་མོ་ཁ་གྱེན་བསྟན་དུ་བསྣོལ། གཏོར་མ་འབུལ་བའི་ཕྱག་རྒྱ་བསྐྱོད་པ་རོ་དང་། ཡང་ཆུང་ལྔ་ལ་པད་སྐོར་ཆེ་ལྔ་ལ་ལག་གཉིས་ཀྱིས་ཕུར་དར་གྱི་སྣེ་ནས་གོས་གཟུངས་འབུལ་བ་ལྟར་བརྒྱངས་ཤིང་མཐར་བནྡྷ་ལ་བཀབ་པ་རེག་བྱ་སྟེ། ཁ་དོག་དྲི་རོ་ནུས་པ་ཕུན་སུམ་ཚོགས་པ་འདོད་པའི་ཡོན་ཏན་ལྔ་དང་ལྡན་པའི་བདུད་རྩིའི་རྒྱ་མཚོ་ཆེན་པོར་བྱིན་གྱིས་བརླབས་པར་བསམ་པའོ། ། གཉིས་པ་ལིང་རོ་བྱིན་གྱིས་བརླབས་པ་དེ་བླ་མ་ཡི་དམ་ལ་འབུལ་ཚུལ་ནི། ཡང་ཆུང་ལྔ་ལ་པད་སྐོར་ཆེ་ལྔ་ལ་ལག་གཉིས་ཀྱིས་ཐོད་པའི་བདུད་རྩི་དེ་ནས་གཅུས་ལ་བླ་མ་བརྒྱུད་པ་ལ་འབུལ་བར་བསམ་སྟེ།
ལག་གཉིས་ཁ་གྱེན་བསྟན་དབུས་ཀྱི་ནམ་མཁའ་ལ་མཐོ་བར་བཏེགས་ལ་འབུལ་ཚུལ་བྱ། དེ་བཞིན་དུ་མདུན་གྱི་གཡས་ཟུར་གྱི་ནམ་མཁར་ཞི་བའི་ལྷ་ཚོགས། གཡོན་ཟུར་དུ་ཁྲོ་བོའི་ལྷ་མོ། རྒྱབ་ཀྱི་གཡས་ཟུར་དུ་ཆོས་སྐྱོང་སྲུང་མ་དམ་ཅན་རྒྱ་མཚོའི་ལྷ་ཚོགས། རྒྱབ་ཀྱི་གཡོན་ཟུར་དུ་ཕུར་སྲུང་དམ་ཅན་གྱི་ལྷ་ཚོགས་ཏེ་གནས་དེ་དག་ཏུ་པད་སྐོར་དང་འབུལ་ཚུལ། དམིགས་པ་སོགས་གོང་གི་དབུས་བཞིན་བྱ་བའོ། ། གསུམ་པ་ལྷག་རང་ཉིད་སོགས་ལོངས་སྤྱོད་ཚུལ་ནི། ཆུང་ལྔ་ལ་པད་སྐོར་དང་ཆེ་ལྔ་ལ་ལག་གཉིས་ཀྱིས་བདུད་རྩི་བླངས་ཏེ་རང་གི་རྡོ་རྗེ་སྤུན་གྲོགས་མཆེད་ལྕམ་གཡས་ཕྱོགས་པ་རྣམས་ལ་འབུལ་ཚུལ་བྱ། ཡང་ཆུང་ལྔ་ལ་པད་སྐོར་ཆེ་ལྔ་ལ་གོང་བཞིན་བདུད་རྩི་བླངས་ཏེ་མཆེད་ལྕམ་གཡོན་ཕྱོགས་པ་རྣམས་ལ་འབུལ་ཚུལ་བྱ། ཡང་ཆུང་ལྔ་ལ་པད་སྐོར་ཆེ་ལྔ་ལ་བདུད་རྩི་བླངས་ཏེ་རང་གི་ཞལ་དུ་སྟོབས་ཚུལ་བྱས་ཟ་བའི་སྟངས་ཀ་བྱེ།
ཡང་ཆུང་ལྔ་ལ་པད་སྐོར་དང་ཆེ་ལྔ་ལ་འཁྱོས་མ་འཁུར་ཚུལ་གྱིས་རང་གི་ཨམ་ཕྲག་ཏུ་འཇུག་ཚུལ་དང་། ཡང་ཆུང་ལྔ་ལ་པད་སྐོར་ཆེ་ལྔ་ལ་འཐུ་བ་གཡས་པར་འཐུམ་པའི་ཚུལ་བྱ། ཡང་ཆུང་ལྔ་ལ་པད་སྐོར་ཆེ་ལྔ་ལ་འཐུ་བ་གཡོན་པར་འཐུམ་པའི་ཚུལ་བྱ་བའོ། ། དོན་བཞི་པ་སོ་སོ་སྐྱེ་བོའི་བློ་སྣང་ལ་སྐྲ་དང་། ཀེང་རུས་དང་། ཤ་དང་། ལྤགས་པ་ལ་སོགས་པའི་ལྷག་མ་ཅུང་ཟད་ཡོད་སྙམ་པ་འབྱུང་བས། དེ་ཉིད་ཁུར་ཞིང་བསྐྱུར་ནས་བཟློག་པ་བྱ་བར་བསམ་པའི་ཚུལ་ནི། རོལ་མོ་ཆེམ་རྡུང་ཤིན་ཏུ་ཆུང་བ་གཅིག་དང་བསྟུན་ལག་གཡས་ཕུར་རྩེ་ས་ལ་བཙུགས། གཡོན་གྱིས་བན་སྐྲ་ནས་ཅུང་ཟད་འཐེན་ལ་འཁུར་བའི་གྲབ་ཀྱིས་ལང་བ་ལ་མ་ཐེག་པའི་ཚུལ་གྱིས་འདར་ཞིང་གཡས་ཕྱོགས་སུ་འགྱེལ།
ཡང་ཕུར་པ་བཙུགས་ནས་རོལ་མོ་སོགས་གོང་བཞིན་བྱས་ལ་ལུས་བསྲངས་ཏེ་འདར་ཞིང་གཡོན་ཕྱོགས་འགྱེལ། དེ་ནས་ཧོད་ལངས་བརྒྱབས་བནྡྷ་ཕྲག་གཡོན་བཀལ། གཡས་ཕུར་དར་རྒྱབ་མདུན་དཀྲུགས་ཤིང་ཐམས་ཅད་བྱིའུ་ཁྱུ་ལ་རྡོ་ཕོག་པ་བཞིན་འཐོར་ཞིང་རྒྱུག རོལ་མོ་ཆེམ་རྡུང་ཆེ་བ་དྲག་མྱུར་དང་བསྟུན་ལ་མཐར་ལུང་པའི་མདའ་ཕྱོགས་ལ་ཐམས་ཅད་འཕུར་ཏེ་ལིང་རོ་ལྷག་མ་རྣམས་བསྐྱུར་ཞིང་ཕྱི་ནང་གསང་གསུམ་གྱི་མི་མཐུན་པའི་ཕྱོགས་ཐམས་ཅད་དགྲ་ཕྱོགས་སུ་བཟློག་པར་བསམ་ལ་བནྡྷ་འཕྱང་ཕྲུལ་ངོས་ལག་གཉིས་ཀྱིས་ཕུར་པ་བསྒྲིལ། ཀཱི་ལ་ཡ་དྲག་ཏུ་འདོན་པའོ། ། དེ་ནས་ཐམས་ཅད་དོ་རར་ཕེབས་པ་དང་། དཔོན་སློབ་རྣམས་ཕྱེད་བགོད་བྱ། རོལ་མོ་བ་རྣམས་ཀྱིས་མདུན་གྱི་གཡས་གཡོན་དུ་ཞལ་སྤྲོད་ཚུལ་གྱིས། གོང་དུ་དཔལ་ཆེན་པོ་ལ་ཕུད་ཕུལ་བའི་ལྷག་མ་འཆམ་རར་ཁྱེར་བ་དེ་གཏང་རག་གི་ཚུལ་དུ་བསྟན་མ་བཅུ་གཉིས་ལ་འབུལ་ཚུལ་ནི། རྔ་རྡུང་བ་སོགས་དཔོན་སློབ་ཚང་མས་ལག་གཉིས་རྒྱབ་སྤྲོད་ཀྱིས་མཐེའུ་ཆུང་གཉིས་བསྣོལ།
མཐེ་བོང་གཉིས་ལག་མཐིལ་དུ་བཀུག སོར་མོ་ལྷག་མ་རྣམས་ཁྱུང་གི་གཤོག་པ་ལྟར་བརྐྱངས་པ། ཁྱུང་གཤོག་གིས་ཟིལ་གྱིས་གནོན་པའི་ཕྱག་རྒྱ་བཅས་ལ། ཧོ་བོད་ཁམས་སྐྱོང་བར་བྱེད་པའི་བསྟན་མ་བཅུ་གཉིས་ཞེས་པ་ནས། ཨེ་ཨ་ར་ལི་ཧྲིང་ཧྲིང་ཞེས་པའི་བར་བརྗོད། དེ་ནས་རོལ་མོ་བཅམ་ཞིང་འཆམ་པ་རྣམས་གཡོན་ཟུར་ནང་དུ་བསྟན། ལག་གཉིས་གཡོན་གྱི་བརླ་སྟེང་བརྐྱང་། ཆུང་བ་ཇི་ལྟར་རིགས་པ་ལ་ཛམ་བྱ་ཞིང་། རྔ་བཞི་རྡེག་ཆེ་བ་དང་། ལག་གཡས་གཡས་ཀྱི་རྒྱབ་ཟུར་དུ་རྐང་གཡས་ས་ལ་འཇོག་པ་དང་བསྟུན་ཕུར་དར་ངོམ་ཕྱིར་ནམ་མཁར་དཀྲུགས་ཤིང་ཕྱར་ལ་གཡས་སུ་གཞོལ་ནས་བརྐྱངས།
དེ་མཐུན་རྐང་གཡོན་མདུན་གྱི་གཡོན་ཟུར་དུ་བཏེགས། ལག་གཡོན་ནམ་མཁར་ཕྱར་ཞིང་པད་བསྐོར་ལྟར་བསྐོར། ཡང་བཞི་རྡེག་གཅིག་ལ་རྐང་གཡོན། ལག་གཡོན་ཕབ། རྐང་གཡས་རྐང་གཡོན་མདུན་དུ་བཞག་ཅིང་ཕུར་རྩེ་བན་ནང་དུ་བཅུག ཡང་བཞི་རྡེག་གཅིག་ལ་རྐང་སྟབས་ལག་སྟབས་གོང་དང་འདྲ་བར་བྱ། དགུ་རྡེག་གཅིག་ལ་ལག་གཉིས་སྐེད་གཟེར་བྱས། མགོ་མེད་མཇུག་མེད་ཀྱིས་གང་བྱུང་རྒྱུག་པ་མ་ཡིན་པ་རྐང་གཡོན་བཏེགས་པ་ཕབ་འཕྲལ་གཡས་ནས་བརྩམས་ཏེ་ཉིས་དགྲོངས་བྱ། བདུན་དང་བརྒྱད་ལ་རྐང་གཡོན་འགྲོ་ཕྱོགས་ཀྱི་མདུན་དུ་ཕབ། དགུ་པ་ལ་རྐང་གཡས་རྒྱབ་ནས་བསྐོར་ཞིང་དོ་རའི་ནང་དུ་གཡས་ཟུར་བསྟན་ཅིང་ཕབ།
ཡང་བཞི་རྡེག་གསུམ་ལ་གོང་བཞིན་པད་སྐོར་གྱི་ཚུལ་དུ་བྱས་ལ་རྫོགས་པ་དང་། བྷྱོཿབཀའ་ཡི་བྲན་གཡོག་ཚིག་གཉིས་ལ་དབྱངས་དང་བསྟུན་ལག་གཉིས་མདུན་དུ་བན་གསིག་ཅུང་ཟད་བྱ་ཞིང་དབྱངས་སྐད་འདེགས་ཆེ་བའི་དུས་སུ་ལག་གཉིས་གསིག་ཅིང་སྒྱིད་ལྡེམ་ཅུང་ཆེ་བ་བྱ། དབྱངས་རྫོགས་པ་དང་གོང་བཞིན་དགུ་རྡེག་དང་། གོང་འོག་གི་པད་སྐོར་སོགས་འཆམ་ཚུལ་ཐམས་ཅད་འདྲ། ཡང་ཚུར་གཤེགས་སོགས་ཚིག་གཉིས་ཀྱི་རིང་ལ་དབྱངས་སོགས་དང་། རྫོགས་མཚམས་དགུ་རྡེག་གི་སྣེ་བསྣོལ་དུ་འགྲོ་བ་སོགས་ཐམས་ཅད་གོང་དང་འདྲ་བའོ། ། འདིའི་དགུ་རྡེག་ལ་གྲངས་མི་འཛིན་པར་རྩེད་འཇོས་རྒྱུག་པ་དང་། བློ་ལ་བདེ་དོགས་གང་ཡང་མེད་པར་ཕྱིན་ཏེ་དགུ་ཞེས་པ་བསྒྲིག་པ་ཁོ་ན་བྱེད་པ་ནི་གར་འཆམ་མ་ཡིན། དིག་པའི་བརྟོལ་སྤྱོད་འབའ་ཞིག་ཡིན་པས་སྤང་བར་བྱའོ། ། བློ་སྐྱོན་མེད་པའི་བརྒྱུག་དགོས་པ་ནི་ཐོག་མ་ནས་འཆུག་པའི་སྐྱོན་ཡིན་པས།
གྲལ་བསྒྲིགས་པའི་དུས་ཞལ་སྤྲོད་ཀྱི་ཕྲག་ལ་འདོམ་དོ་ལས་ལྷག་པ་མ་བྱུང་བ་བྱས་ན་འཆམ་ཚུལ་ཤིན་ཏུ་འགྲིག་ཅིང་ལེགས་པ་ཡོང་ངོ་། ། དབྱངས་གཉིས་པའི་འཆམ་རྫོགས་མཚམས་འདིར་གཤེགས་དམ་དགོངས་ནས་དལ་བུས་བཤང་ལ་རྔ་སྐད་དང་བསྟུན་འཆམ་པ་རྣམས་ལག་གཉིས་འཆམ་པའི་ཚུལ་གྱིས་བན་གསིག་ཅུང་ཟད་བྱ། དེ་ནས་བཅོལ་བའི་ཕྲིན་ལས་འགྲུབ་པར་མཛོད། ཞེས་པའི་བར་བརྗོད་ཚར་བ་དང་འཆམ་པ་རྣམས་ལག་གཡོན་སྐེད་གཟེར། ལག་གཡས་མདུན་རྒྱབ་ཏུ་གཡུག་ཅིང་། དཔོན་སློབ་ཚང་མ་ཕྱིར་གཤེགས་ནས་དོ་ར་ལ་བསྐོར། རྔ་རྡུང་བ་དང་བཅས་ཐམས་ཅད་ཀྱིས། ཧཱུྃ་དམ་ཚིག་འདི་ལས་མ་འདའ་ཞིག ། ཞེས་གདངས་དང་བསྟུན་ལག་གཡས་མདུན་དུ་གཡུག་དུས། རྐང་གཡས་བཏེགས་ལ་མདུན་ནས་བསྐོར་ཏེ་གཡོན་ཟུར་འགྲོ་ཕྱོགས་སུ་བཞག་ཅིང་སྐེད་ལྡེམ་ཆེ་བར་བྱ།
ཡང་རྒྱབ་ལ་གཡུག་དུས་རྐང་གཡོན་རྒྱབ་ནས་བསྐོར་ཞིང་འགྲོ་ཕྱོགས་སུ་བཞག་སྐེད་ལྡེམ་གོང་དང་འདྲ་བས་འཆམ་ཚུལ་དེ་བཞིན། དེ་བས་བདག་གིས་བཅོལ་བ་ཡི། ། ཞེས་པའི་བར་བྱས་ནས། ཐམས་ཅད་དོ་ར་ནང་ལ་ཞལ་གཟིགས་ཏེ། ཕྲིན་ལས་ཐམས་ཅད་འགྲུབ་པར་མཛོད། ། ཞེས་པའི་བར་བན་ཕུར་མདུན་དུ་རོལ་དབྱངས་འཆམ་པའི་ཚུལ་གྱིས་ཅུང་ཟད་གསིག་ཅིང་། འགྲུབ་པར་གྱིས་བར་གྱི་ཛར་རྒྱག་དུས་ལག་གཉིས་པད་སྐོར་ལྟ་བུ་གོང་གི་བཞི་རྡེག་དང་འདྲ་བར་བྱ། དེ་ནས་རྫོགས་མཚམས་བཞི་རྡེག་གསུམ་ལ་པད་སྐོར་གྱི་ཚུལ་གོང་བཞིན་ལ་དབྱངས་ཀྱི་དུས་བཞི་རྡེག་དང་པོ་དབྱངས་མཇུག་གི་ཚིག་ལྷད་རོལ་མོ་དང་བསྟུན་པ་ཡིན། དགུ་རྡེག་ལ་ལག་གཉིས་རོལ་སྟབས་ཀྱིས་གཡས་ནས་མདུན་ལ་བསྐོར་ལ་བདུན་བརྒྱད་ཅེས་པའི་དུས་གཡོན་མདུན་ལ་བསྐོར་ཞིང་ལག་གཡས་གཡོན་པའི་གྲུ་མོའི་འོག་ཙམ་དུ་སླེབ་པ་དང་། དགུ་ལ་ལག་མགོ་གཉིས་གཡོན་ཕྱོགས་མཉམ་ནས་ཅུང་ཟད་བརྐྱངས་ཤིང་ལུས་ནེམ་གསིག་དང་།
རྔ་ཆེ་བ་གཅིག་ལ་མནན། ཡང་བཞི་རྡེག་གསུམ་ལ་གོང་བཞིན་པད་སྐོར་ལྟ་བུ་གསུམ་བྱ་ལ་ཆེམ་རྡུང་དང་། མཆོད་གཡོག་པས་ཕུད་ཆང་དང་བསྟུན་གཏོར་མ་ཕྱོགས་མཚམས་གང་རིགས་ལ་གཏོར་ཞིང་ཕུལ། དཔོན་སློབ་རྣམས་ཀྱིས་ལེགས་པའི་ཕྲིན་བཅོལ་མཛད། དེ་ནས་རོལ་མོ་དེ་གའི་ངང་ནས་དཔོན་སློབ་ཐམས་ཅད་ཕྱོགས་གཅིག་ཏུ་འདུས་ལ་འཆམ་ཁང་སོགས་གང་འབྱོན་ས་ལ་ཞལ་ཕྱོགས་པར་བཞུགས་ཏེ། དར་པ། དུང་པ། རྒྱ་གླིང་པ་སོགས་ལག་ཁྱེར་བ་རྣམས་རིམ་པས་སྔོན་ལ་འགྲོ་ཕྱོགས་བསྒྲིག དེའི་མདུན་ན་ཕར་འཆམ་སྣ་བས་སྣ་དྲངས་ཏེ་རྔ་བཞི་རྡེག་ཆུང་བ་གསུམ་ཙམ་གྱི་རིང་ལ་གཡོན་འགྲོ་ཕྱོགས་སུ་བསྟན་ལག་གཉིས་ཀྱིས་འཆམ་ཞིང་། དེ་ནས་བཞི་རྡེག་ཆེ་བ་དང་བསྟུན་རྡོ་རྗེ་ཕྱེད་འགྲོས་ལྟར་ར་འབྲི་ཚུལ་དང་།
སྐེད་གཟེར་བར་འདྲ་བ་ལ་འཕྱོང་བའི་ཚེ་ལག་གཉིས་དང་རྐང་པ་བསྟུན་ཏེ་གཡས་གཡོན་རེ་མོས་ཀྱིས་གཡབ་ཅིང་འཕྱོང་བ་སྟེ་རྩེ་གསུམ་མམ་མེ་རི་འགྲོས་ཞེས་བྱའོ། ། ཚུལ་དེས་དཀྱིལ་འཁོར་གྱི་ཁང་པའམ། ཡང་ཐག་རིང་ན་གང་འཚམས་པའི་བར་བྱའོ། ། དེ་ནས་དཔོན་སློབ་རྣམས་དཀྱིལ་འཁོར་ཁང་པར་བྱོན། སློབ་དཔོན་དཀྱིལ་འཁོར་བྲི་སའི་དབུས་དང་། གཞན་རྣམས་དེའི་མཐའ་ལ་བསྐོར་ཏེ་ཁྲོ་བཅུ་རོལ་པའི་སྟངས་སྟབས་བྱ་ཚུལ་ནི་རྔ་རྡུང་བ་རྣམས་ལག་གཉིས་ཐལ་མོ་སྦྱར་ཞིང་དབྱངས་སོགས་ཆོ་ག་མཛད་པ་ཙམ་མ་གཏོགས་འཆམ་སོགས་མི་དགོས། འཆམ་པ་དཔོན་སློབ་ཚང་མ་བན་ཕུར་ཐོགས་ཤིང་འཆམ་ཚུལ་ནི་དབྱངས་དང་བསྟུན་ནས་བྱ་སྟེ།། ༈ །ཨོ་འཽ་ཨོཾ་ཞེས་པའི་དུས་བཅའ་གཞི་ཙམ་ལས། ཧཱུྃ་ངའི་ཞེས་པའི་ཚེ་རྐང་གཡས་བཏེགས། ལག་གཉིས་དཔུང་སྟེང་གཉིས་སུ་བརྒྱངས་ལ།
ཆེན་ནེའི་ཞེས་པའི་སྐབས་སུ་ལག་སྟབས་དེ་གའི་ངང་ནས་རྐང་གཡས་མདུན་དུ་ཕབ་ཅིང་ལུས་ཅུང་ཟད་ནེམ། དེ་ནས་སྒྱིད་པ་ཧོད་འདེགས་ཀྱིས་བསྲངས་ལ། ཀ་བའི་ཞེས་པའི་དུས་སུ་རྐང་གཡས་དེ་གའི་ངང་ནས་མ་བཏེགས་པ་ས་ལ་བསྐོར། རྐང་གཡོན་གྱི་རྩེ་མོ་རྒྱབ་ནས་དྲུད་ཅིང་། ཞལ་ཐམས་ཅད་ཀྱི་རྒྱབ་ཕྱོགས་ཕྱིར་གཟིགས། རའི་འེ་འེ་ཡི་ཞེས་པའི་དུས་རྐང་པ་གཉིས་ཐད་སོར་བཞག ལག་གཉིས་པུས་མོ་གཉིས་ཀྱི་ཐད་ཙམ་འཇོག འའི་ཡའི་ཞེས་པའི་དུས་ལུས་ནེམ་ཆེ་བ་དང་སྒྱིད་པ་ཧོད་འདེགས་ཀྱིས་བསྲང་ཞིང་། ཕྱག་གའི་ཞེས་པའི་ཚེ་རྐང་གཡས་བཏེགས། ལག་གཉིས་གོང་བཞིན་བརྒྱངས་ལ།
རྒྱ་འ་འ་བ་ཞེས་པའི་སྐབས་རྐང་སྟབས་གོང་བཞིན་གཡས་ཕྱོགས་མདུན་ངོས་སུ་བསྐོར་ལ། ཞལ་ཐམས་ཅད་ཀྱི་མདུན་ཕྱོགས་གཟིགས། ནི་འེ་འེ་ཡ་ཞེས་པའི་སྐབས་རྐང་པ་གཉིས་ཐད་སོར་བཞག ལག་གཉིས་པུས་མོ་གཉིས་ཀྱི་ཐད་ཙམ་འཇོག འའི་ཡའི་ཡའི་ཞེས་པའི་དུས་ཅུང་ཟད་ལུས་ནེམ་ཞིང་སྒྱིད་པ་ཧོད་འདེགས་ཀྱིས་བསྲང་། ལག་གའི་དུས་ཕུར་པ་བནྡྷ་ལ་བསྐོར། གཉིས་ཡའི་དུས་ཕུར་པ་ནམ་མཁའ་ལ་ཕྱར། ཐལ་འ་ལའི་ཞེས་པའི་དུས་ཕུར་རྩེ་བན་ནང་དུ་བཅུག་ལུས་ཅུང་ཟད་ནེམ་ཞིང་སྒྱིད་པ་ཧོད་འདེགས་ཀྱིས་བསྲང་བ་སྟེ་ཡངས་པའི་པད་སྐོར་དབུས་དང་། སྦྱར་འ་འ་ར་ཞེས་པའི་དུས་གཡོན་ཕྱོགས་སུ་ཕུར་པ་བནྡྷ་ལ་བསྐོར། འའི་ཡའི་ཞེས་པའི་དུས་ཕུར་པ་ནམ་མཁའ་ལ་ཕྱར།
ཕྱག་གའི་དུས་ཕུར་རྩེ་བན་ནང་དུ་བཅུག་ལུས་ཅུང་ཟད་ནེམ་ཞིང་སྒྱིད་པ་ཧོད་འདེགས་ཀྱིས་བསྲང་བ་གཡོན་གྱི་པད་སྐོར་དང་། གྱེན་ནའི་དུས་ཡང་གཡས་ཕྱོགས་སུ་ཕུར་པ་བནྡྷ་ལ་བསྐོར། དུ་འུ་འུ་འུ་ཞེས་པའི་དུས་ཕུར་པ་ནམ་མཁར་ཕྱར། བསྒྲེང་འ་འ་ང་ཞེས་པའི་དུས་ཕུར་རྩེ་བན་ནང་དུ་བཅུག་པ་གཡས་ཀྱི་པད་སྐོར་ཏེ་པད་སྐོར་གསུམ་མོ། ། འའི་ཡའི་ཡའི་ཞེས་པའི་དུས་ལུས་ཅུང་ཟད་ནེམ་ཞིང་གསིག རྐང་ངའི་གཉིས་ཡ་འ་འའི། མཐིལ་འེ་འེ་ལེ་འེ་འེ་སྦྱར་འ་འ་ར། འའི་ཡའི་ཐུར་རུ་དུ་འུ་འུ་འུ་ཟུག་འུ་འུ་ཡ་ཞེས་པའི་བར་ལ་ལག་གཉིས་ཐལ་མོ་སྦྱར་ཏེ་དཔྲལ་བའི་ཐད་དུ་གྱེན་དུ་བསྒྲེངས། རྐང་གཉིས་ཀྱི་མཐིལ་ས་ལ་སྦྱར་ནས་རྟིང་པ་གཉིས་སྤྲད་པའི་བར་ལ་སོར་བཞི་ལྷག་པ་སོགས་གང་ཐུབ་བྱས་ནས་གེལ་པའི་འདུག་སྟངས་ཀྱིས་པུས་མོ་གཉིས་ཕྱིར་བཀྱེད་ལ་ལུས་ཅུང་ཟད་ནེམ་ཞིང་སྒྱིད་པ་ཧོད་འདེགས་ཀྱིས་བསྲང་། འའི་ཡའི་ཡའི་དུས་ལག་སྟབས་དེ་ག་ལས་ལུས་གཡོན་མདུན་དུ་གཅུས་ཤིང་གསིག་གཉིས་བྱ་ཞིང་གཡོན་འགྱིང་ཆེ་བར་མནན་ལ།
ཚིགས་གེ་ཆེན་ནེ་འེ་འེ་ཞེས་པའི་དུས་རྐང་གཡོན་རྟིང་སྐོར་དང་གཡས་གསིག་ཚིག་རེ་དང་བསྟུན་གཉིས་བྱས་ལ་གཡས་སུ་འགྱིང་ཞིང་ལུས་ནེམ་ལ་ཡང་སྒྱིད་པ་ཧོད་འདེགས་ཀྱིས་བསྲངས་ཏེ། བཞི་འེ་འེ་ཡོའི་ཡང་འ་འ་ང་ཞེས་པའི་དུས་ལུས་དབུས་སུ་ཐད་ཀར་བལྟ་ཞིང་། ལག་གཉིས་དེ་གའི་ངང་ནས་རྐང་གཉིས་གེལ་བའི་ཚུལ་གྱིས་ནེམ། ཡང་སྒྱིད་པ་ཧོད་འདེགས་ཀྱིས་བསྲངས་ལ་འའི་ཡའི་ཞེས་པའི་དུས་གཡོན་གོང་བཞིན་མདུན་དུ་གཅུ་ཞིང་འགྱིངས། བཅག་ག་པར་ར་འ་འ་ཞེས་པའི་དུས་གོང་བཞིན་གཡས་གསིག་གཉིས་དང་འགྱིང་བ་འདྲ། བྱ་འ་འ་ཡ་ཞེས་པའི་དུས་ལུས་ཐད་ཀར་བསྲང་། ཨོཾ་མོ་བཛྲ་ཞེས་པའི་དུས་དབུས་དང་། ཀྲོ་འོ་དྷ་ཞེས་པའི་དུས་གཡོན་དང་། ཧཱུྃ་ངོ་ཀ་ར་ཞེས་པའི་དུས་གཡས་རྣམས་སུ་ལག་གཉིས་བསྐོར་ཞིང་པད་སྐོར་གྱི་ཚུལ་བྱ། ཧཱུྃ་ཞེས་པའི་དུས་གཡས་ཟུར་རྒྱབ་ཏུ་གཅུས་ཤིང་ནེམ་ཆེ་བ་དང་།
ལག་གཉིས་གཡས་ཟུར་དུ་བརྐྱང་། གརྫ་གརྫ་ཞེས་པའི་དུས་གཡོན་སྐེད་གཟེར་དང་། རྐང་གཡས་ལག་གཡས་མདུན་ནས་བསྐོར་ཏེ་བསྐོར་བ་ཚང་མ་གཅིག་སོང་བ་དང་། ཧཱུྃ་ཕཊ་ཅེས་པའི་དུས་ལག་གཡས་བནྡྷ་ལ་བསྐོར་ཞིང་གཡས་ཕྱོགས་སུ་ཕུར་པ་ཕྱར། གཡོན་ཐུགས་ཀར་སྡིགས་མཛུབ་ཀྱིས་བནྡྷ་བཟུང་། གཡས་འགྱིང་ཆེ་བར་བྱས། རྐང་གཡོན་གཡོན་ཕྱོགས་བགྲད་ནས་རྟིང་པ་ས་ལ་བཙུགས། རྐང་མགོ་གྱེན་ལ་བཏེགས། རྐང་གཡས་ཁྲོ་བོའི་བཞུགས་སྟངས་ལྟར་སྒྱིད་པ་ལྡེམ་ཞིང་པུས་མོ་ཕྱིར་བཀྱེད་ལ་རྐང་མགོ་ས་ལ་ཐད་ཀར་བཞག་པའོ། ། འདི་མན་ལ་འདུར་གདངས་དང་བསྟུན།
རྣམ་པར་རྒྱལ་བའི་ཕྱག་རྒྱ་ནི། ། ཞེས་པའི་དུས་བཅའ་གཞི་ཙམ་བྱ། ལག་གཉིས་ཐུགས་ཀར་བསྣོལ་བྱས་ནས། ། ཞེས་པ་དང་། ཚིག་དེ་དང་མཐུན་པར་ཐུགས་ཀར་བསྣོལ་བའི་ཕྱག་རྒྱ་བཅས་ནས་ཚིག་འོག་མ་གཉིས་མ་རྫོགས་བར་ལུས་ཅུང་ཟད་གསིག་ཅིང་། སྔགས་བརྗོད་དུས་པད་སྐོར་དང་རྐང་གཡས་ནང་ལ་བསྐོར་ཞིང་གཡས་འགྱིང་སོགས་གོང་བཞིན་ཕྱོགས་བཞིའི་ཁྲོ་བོ་རྣམས་འདྲ། མཚམས་དང་འོག་གི་ཁྲོ་བོ་ལ་སྔགས་བརྗོད་དུས་པད་སྐོར་དབུས། གཡས་གཡོན་དུ་བྱ། སྐོར་དུས་རྐང་གཡོན་ནང་ལ་བསྐོར། ལག་གཡོན་ཕྱར་ཏེ་གཡོན་འགྱིང་བྱ་གཞན་འདྲ།
སྟོབས་པོ་ཆེའི་དབྱངས་ཀྱི་སྐབས་ལག་རྐང་གཡས་དང་གཡོན་གོ་བརྗེ་གཡས་སྐོར་གཡོན་སྐོར་དུ་བསྒྱུར་བ་ཙམ་མ་གཏོགས། འཆམ་ཚུལ་གོང་ཧཱུྃ་ཀ་ར་དང་འདྲ། ཁྲོ་བོ་བྱིན་གྱི་ཕྱག་རྒྱ་ཚིག་དང་བསྟུན་ནས་རྣམ་རྒྱལ་བཞིན་བྱེད་པས་གོ་སླའོ། ། འོན་ཀྱང་རྟ་མགྲིན་གྱི་དུས་སུ་ལག་གཉིས་སྤྱི་བོར་རྒྱ་བཅིངས་ནས། ། ཞེས་པའི་སྐབས་སུ་སྤྱི་བོར་མོས་ལ་དཔྲལ་བའི་ཐད་ལག་གཉིས་རྡོ་རྗེ་བསྡམས་པ་ལྟར་བྱས་ལ། ལུས་གཡས་གཡོན་དུ་གཅུ་བ་དང་སྒྱིད་ལྡེམ་བྱ། བདུད་རྩི་འཁྱིལ་བའི་སྐབས་སུ་སྐེད་པ་བརྡུང་བར་བསྟན་པ་ནི། ། ཞེས་པའི་དུས་ལག་གཉིས་སྐེད་གཟེར་ངོས་སྐེད་པ་གཡས་སྐྱོག་གཡོན་སྐྱོག་བྱེད། སྟོབས་པོ་ཆེའི་སྐབས་སུ་སྟེང་ནས་གནོན་པ་ལྟ་བུ་བྱ། ། ཞེས་པའི་ཚེ་སོར་མོའི་རྩེ་རྣམས་བསྣོལ་ཏེ་དཔྲལ་བ་ནས་རིམ་པས་གནོན་ཚུལ་གྱིས་ལྟེ་བའི་བར་ཕབ་ལ་སྒྱིད་ལྡེམ་བྱ་ཞིང་གསིག་པ་ཙམ་མོ། །
དེ་དག་ནི་དཀྱིལ་འཁོར་གྱི་ཆོ་ག་གསལ་བྱེད་རིན་པོ་ཆེའི་དོ་ཤལ་དུ། སྟེང་དང་ཕྱོགས་ཀྱི་ཁྲོ་བོ་རྣམས། ། རྐང་གཡོན་དྲང་བཞག་གཡས་ནང་བསྐོར། ། འོག་དང་མཚམས་ཀྱི་ཁྲོ་བོ་ནི། ། གཡོན་པ་ནང་དུ་བསྐོར་བར་བྱ། ། ཞེས་གསུངས་པའི་དོན་ནོ། ། དེ་ནས་བསྲུང་བ་ལ་གཉིས་ཀྱི་དང་པོ་ཕུར་བུ་གདབ་པ་ནི། ཆོ་ག་དང་དམིགས་པ་ཟུར་འདེབས་བཞིན་ཡིན་ལ། འཆམ་ཚུལ་ལ་སློབ་དཔོན་ཤར་དུ་བལྟས་པས། ལག་གཡས་རྡོ་རྗེ་ཐོ་བ་དང་།
གཡོན་ཧཱུྃ་མཛད་ལ་སོགས་པའི་ཕུར་བུ་རྣམས་རིམ་པས་བཟུང་། གཞན་རྣམས་ཀྱིས་གཡས་བནྡྷ་ཐོ་བའི་ཚུལ་དང་། གཡོན་རང་རང་གི་ཕུར་བུ་བཟུང་ལ་ཁྲོ་བོ་བཅུར་མོས། སྟེང་ཕྱོགས་ཚངས་པ་བསྣོལ་བའི་དབྱངས་སློབ་དཔོན་གྱིས་བྱིང་དྲངས་དཔོན་སློབ་ཐམས་ཅད་གསུང་འགྲིག་ཅིང་སྙན་པ་ཡིད་ཁུལ་བར་བྱ། དེ་ནས་ཀཱི་ལ་ཡ་གསུམ་གྱི་བར་ལ་རྡོ་རྗེའི་འགྲོས་དབྱངས་དང་བསྟུན་ལ་བྱ་སྟེ། དེ་ཡང་ཨོ་འོ་འོ་ཨོཾ། ཞེས་བརྗོད་དུས་ལག་པ་གཡས་ལག་གཡོན་ལ་བསྐོར་ནས་དཔུང་གཡས་སྟེང་དུ་ཕྱར། གཡོན་པ་ཐུགས་ཀར་སྡིགས་མཛུབ་བཅས། རྐང་གཡས་རྐང་གཡོན་གྱི་ཐད་ནས་བསྐོར་ཞིང་གཡས་ཐད་དུ་བཞག གཡོན་པའི་རྟིང་པ་ས་ལ་བཙུགས།
རྐང་མགོ་བཏེགས་ཏེ་གཡོན་ཟུར་དུ་བགྲད། མོ་ཞེས་པའི་སྐབས་སུ་རྐང་གཡོན་ཅུང་ཟད་བཏེགས་ལ་གཡས་འགྱིང་ཤིན་ཏུ་ཆེ་བ་གཡོན་ཟུར་འགྲོ་ཕྱོགས་བཞག ལུས་ཅུང་ཟད་གསིག་ཅིང་སྒྱིད་པ་བསྲང་། བད་དའི་ཛྲ་ཞེས་པའི་སྐབས་སུ་རྐང་གཡས་བཏེགས་ཤིང་མདུན་ནས་བསྐོར་ཏེ་གཡོན་གྱི་རྒྱབ་ཟུར་དུ་རྡོ་རྗེའི་གཡས་ར་འབྲི་ཚུལ་དང་། རྐང་གཡོན་གཡས་པའི་རྟིང་པའི་རྒྱབ་ཏུ་རྩེ་ས་ལ་མ་རེག་ཙམ་དུ་བཏེགས་ཙམ་བྱ། ལག་པ་གཡོན་གྱི་ཕུར་མགོ་གཡས་རྣམས་ཐོ་བ་བཟུང་བར་བསམ་ལ་ཕུར་མགོ་རྡུང་ཚུལ་དང་། རའི་དུས་སྒྱིད་པ་བསྲང་། ཀཱི་འེ་འེ་ཞེས་པའི་སྐབས་དང་། ལི་ཞེས་པའི་དུས་རྐང་སྟབས་ལག་སྟབས་ལུས་ཀྱི་རྣམ་འགྱུར་རྣམས་གོང་ཨོཾ་གྱི་དུས་དང་ཁྱད་པར་མེད་པར་བྱ། ཀཱི་ལ་འ་འ་ཞེས་པའི་དུས་རྐང་གཡས་གཡོན་གྱི་མདུན་ཟུར་དུ་བཞག
ལག་གཉིས་ཐོ་བ་རྡུང་ཚུལ་སོགས་གོང་བཞིན་གྱི་གཡས་ར་འབྲི་ཚུལ་བྱས་ནས་ལུས་ནེམ་ཞིང་གློ་བུར་སྒྱིད་པ་བསྲང་ལ། ཡ་འ་ཞེས་པའི་དུས་རྐང་གཡས་རྐང་གཡོན་མདུན་ནས་བསྐོར་ཞིང་གཡས་ཟུར་དུ་བཞག དེ་བཞིན་ལག་གཉིས་ཅུང་ཟད་བཏེགས། སྐེད་པའི་ཐད་ཙམ་དུ་གཡས་གཡོན་སོ་སོར་བསྐོར་ཞིང་སྐེད་གཟེར་བྱས་ལ་རྐང་གཡོན་རྟིང་པ་བཙུགས། རྐང་མགོ་བཏེགས་ལུས་ནེམ་དང་གཡས་འགྱིང་ཆེ་ཞིང་རྟིང་སྐོར་ངོས། རོ་སྟོད་གཡས་རྒྱབ་ཏུ་ཐོག་མར་གཅུ་དེ་ནས་མདུན་དང་། གཡོན་རྒྱབ་ཕྱོགས་སུ་གཅུས་ལ་སྒེག་པའི་ཚུལ་བྱ། བའི་ཡའི་ཞེས་པའི་དུས་རྐང་གཡོན་བཏེགས་ཤིང་ལུས་ཅུང་ཟད་གསིག་ལ་གཡོན་ཟུར་བཞག སར་ར་བ་འ་འ་ཞེས་པ་དུས་རྐང་གཡས་གཡོན་ཟུར་གྱི་མདུན་ལ་བསྐོར་ཞིང་རྡོ་རྗེའི་ལྟེ་བ་འབྲི་ཚུལ་བྱས་ལ་གཡས་ཟུར་ཕབ། དེ་མཐུན་ལག་གཉིས་ཡ་འ་ཞེས་པའི་དུས་དང་འདྲ་བར་བྱས་ལ་སྐེད་གཟེར་དང་།
བིག་གེ་ཞེས་པའི་དུས་ལུས་ནེམ་ཞིང་རོ་སྟོད་གཡས་གཅུ་གཡོན་གཅུ། འགྱིང་ལུས་ནེམ་ཆེ་བ་སོགས་གོང་ཡའི་དུས་དང་འདྲ། ནན་ནའི་ཞེས་པའི་དུས་རྐང་གཡོན་བཏེགས་ལ་དེ་གར་ཕབ་སྟེ་ལུས་ནེམ་གསིག་སྒྱིད་པ་གློ་བུར་བསྲང་། བན་ནའི་ཞེས་པའི་དུས་ལག་སྟབས་རྐང་སྟབས་གོང་གི་ཨོཾ་དང་འདྲ། དྷ་འ་འ་ཞེས་པའི་སྐབས་སུ་རྐང་གཡོན་ཅུང་ཟད་བཏེགས་ལ་གཡོན་ཟུར་འགྲོ་ཕྱོགས་བཞག ལུས་ཅུང་ཟད་གསིག་ཅིང་སྒྱིད་པ་བསྲང་། ཧཱུྃ་གི་སྐབས་སུ་རྐང་གཡས་བཏེགས་ཤིང་འགྲོ་ཕྱོགས་བཞག ལག་གཡས་ཐོ་བ་དང་བནྡྷས་གཡོན་གྱི་ཕུར་མགོ་རྡུང་ཚུལ་བྱ་ཞིང་ངའི་དུས་ཡང་རྐང་གཡས་བཏེགས་ཙམ་བྱས་ནས་ཕབ་ལ་ལུས་ནེམ་ལ་ཅུང་ཟད་གསིག་ཅིང་སྒྱིད་པ་བསྲང་། ཕཊ་དའི་ཊ་ཞེས་པའི་དུས་རྐང་གཡོན་བཏེགས་ལ་འགྲོ་ཕྱོགས་བཞག ལག་སྟབས་སོགས་འདྲ།
དེ་ལྟ་བུའི་འཆམ་ཚུལ་ལན་གསུམ་སོང་རྗེས་རྔ་རྡུང་བ་རྣམས་ཀྱིས་རྔ་ཕྱི་རྡེག་ངོས་ཆེམ་རྡུང་དང་གྷ་ཏའི་སྔགས་བརྗོད། སློབ་དཔོན་གྱིས་ཧཱུྃ་མཛད་སྟེང་དུ་འདེབས་ཚུལ་བྱས་ལ་ཤར་ལྷོའི་གཡས་སམ་ཤར་གྱི་གཡས་སུ་ཕུར་གདན་ནམ་གང་འོས་སུ་ཕྱག་ལེན་ལྟར་བཙུགས། རྣམ་རྒྱལ་ཤར་དུ་འདེབས་ཚུལ་བྱས་ལ་ཤར་རམ་ཤར་ལྷོའི་དབུས་སུ་གདབ། དེ་བཞིན་དུ་ཕྱོགས་མཚམས་དེ་དང་དེར་འདེབས་ཚུལ་གོང་ལྟར་བྱས་ལ། དབྱུག་སྔོན་ཤར་ལྷོའམ་ཤར་ལྷོའི་གཡོན་དུ་གདབ། གཤིན་རྗེ་ལྷོའམ་ལྷོ་ནུབ་ཀྱི་གཡས་སུ་གདབ། མི་གཡོ་བ་ལྷོ་ནུབ་བམ་ལྷོ་ནུབ་ཀྱི་གཡོན་དུ་གདབ། རྟ་མགྲིན་ནུབ་བམ་ནུབ་བྱང་གི་གཡས་སུ་གདབ། གཞན་གྱི་མི་ཐུབ་པ་ནུབ་བྱང་གི་དབུས་སམ་གཡོན་དུ་གདབ། བདུད་རྩི་འཁྱིལ་བ་བྱང་ངམ་བྱང་ཤར་གྱི་གཡས་སུ་གདབ།
ཁམས་གསུམ་རྣམ་རྒྱལ་བྱང་ཤར་རམ་བྱང་ཤར་གྱི་གཡོན་དུ་གདབ། སྟོབས་པོ་ཆེ་འོག་ཏུ་འདེབས་ཚུལ་ངོས་ནུབ་བྱང་གི་གཡོན་དུ་གདབ་པའོ། ། འདུར་གདངས་རྫོགས་མཚམས་ཀྱི་རོལ་མོ་དང་འཆམ་ཚུལ་ལ། ཐོག་མའི་འཐེང་རྡུང་གསུམ་གྱི་དང་པོ་ལ་ལུས་གཡས་གཡོན་ཕྱོགས་གཅུ་ཞིང་ལག་པ་གཡས་གཡོན་གྱི་སྟ་ཟུར་མཚམས་སུ་གཡོབས། ལག་གཡོན་གཡས་ཀྱི་ནུ་ཁ་ཙམ་དུ་ཁ་ཕུབ། སྒྱིད་ལྡེམ་ཆེ་ལ་ལུས་དཀྲུག་གསིག་ཤེད་ཤུགས་ཡོད་པ་དང་མགོ་གུག་བྱ། འཐེང་རྡུང་གཉིས་པ་ལ་ལུས་གཡས་སུ་གཅུ་ལ་ལག་གཡས་ནམ་མཁར་ཕྱར་ལག་གཡོན་ལྟེ་བའི་ཐད་དུ་ཁ་གྱེན་ལ་བསྟན། ལུས་དཀྲུག་པ་སོགས་འདྲ། འཐེང་རྡུང་གསུམ་པ་ལ་ལག་གཉིས་གཡས་ཟུར་དུ་བརྐྱངས་ལུས་ནེམ་ཆེ་ཞིང་གཡས་ཕྱོགས་དཀྲུག་གསིག་ཤེད་བསྐྱེད་ལ་དེ་ནས་དགུ་རྡེག་ལ་ལག་གཉིས་རོལ་སྟབས་ཀྱིས་གཡས་ནས་མདུན་ལ་བསྐོར། བདུན་བརྒྱད་ཅེས་པའི་དུས་གཡས་ཕྱིར་བསྡུ་ཞིང་གཡོན་མདུན་ལ་བསྐོར།
ལག་གཉིས་པད་སྐོར་ལྟར་བྱས་ལ་ཐུགས་ཀར་མཉམ་པ་དང་། དགུ་ཞེས་དང་རྔ་ཆེ་བ་གཅིག་གི་དུས་ལུས་ནེམ་ཆེ་བ་ལ་ལག་གཡས་གཡས་ཕྱོགས་ཀྱི་ནམ་མཁར་ཕྱར་ཞིང་དཀྲུག་གསིག་ཤེད་ཆེ་བ། མཇུག་ཏུ་འཐེང་རྡུང་གཉིས་གོང་དང་འདྲ། དེ་ནས་ཆེ་བ་གཅིག་ལ་ལག་གཉིས་སོ་སོར་མདུན་དུ་བཞག འཆམ་ཚུལ་འདི་གོང་བཀའ་བསྒོ་དང་། ཕུར་ཁ་བསྒྱུར་བ་སོགས་དགུ་རྡུང་བཟློག་པའི་རོལ་མོ་ལྟ་བུ་གང་ལ་ཡང་རིགས་འགྲེ་ཤེས་པར་བྱ། ཕུར་གདབ་རྫོགས་མཚམས་རོལ་མོ་གསུམ་རྡེག་ལན་བཅས་བྱས་ལ་རོལ་མོ་རྣམས་སོ་སོར་བཞག སྲུང་འཁོར་བསྒོམ་པ་ནི། དཔོན་སློབ་ཐམས་ཅད་ཀྱིས་སྒྲུབ་ཐབས་ལྟར། སྟེང་ཡང་རྡོ་རྗེའི་བླ་བྲེ་ལ། །
ཞེས་པ་ནས་བྷཉྫ་ར་ཎ་ཧཱུྃ་ཕཊ། ཅེས་པ་མེ་རིའི་སྔགས་ཀྱི་བར་ཕྱག་རྒྱ་དབྱངས་དང་བཅས་པ་ཕྱག་ལེན་བཞིན་བྱ་བའོ།། ༈ །སྤྱི་དོན་གསུམ་པ་རྗེས་ཀྱི་བྱ་བ་ནི། རྟག་ཆད་ཀྱི་མཐའ་བསལ་ཏེ་བསྔོ་བ་སྨོན་ལམ་བཀྲ་ཤིས་ཀྱིས་མཇུག་བསྡུ་བ་ལ། ཕྱག་རྒྱའི་གར་འཆམ་གྱི་སྒོ་ནས་བསྐྱེད་པའི་རྟེན་གཞལ་ཡས་ཁང་དང་། བརྟེན་པ་ལྷའི་ཚོགས་རྣམས་དང་རང་ཡབ་ཡུམ་ལ་ཐིམ། ཡུམ་ཡང་ཡབ་ལ་ཐིམ། རང་ཉིད་སྙིང་གའི་ཧཱུྃ་ལ་ཐིམ། ཧཱུྃ་གི་ཞབས་ཀྱུ་ཁོག་པ་ལ་ཐིམ། ཁོག་པ་མགོ་བོ་ལ་ཐིམ།
མགོ་བོ་ཟླ་ཚེས་ལ་ཐིམ། ཟླ་ཚེས་ཐིག་ལེ་ལ་ཐིམ། ཐིག་ལེ་ནཱ་ད་ལ་ཐིམ། ནཱ་ད་དེ་ཡང་ཇེ་ཕྲ་ཇེ་ཕྲ་ལ་སོང་ནས་མཐར་ནམ་མཁའ་ལ་འཇའ་ཡལ་བ་བཞིན་མི་དམིགས་པ་སྟོང་པ་ཉིད་དུ་གྱུར། ཞེས་བརྗོད་ཅིང་བསྒོམ་པ་ནི་རྟག་པའི་མཐའ་བསལ། རང་ཉིད་ཆུ་ལས་ཉ་འཕར་ཚུལ་གྱིས་སྐད་ཅིག་གིས་རྡོ་རྗེ་གཞོན་ནུ་ཡབ་ཡུམ་གྱི་སྐུར་གྱུར། ཨོཾ་ཤྲཱི་བཛྲ་ཀུ་མཱ་ར་ཀྲོ་དྷ་རཀྵ་ཧཱུྃ་ཕཊ། ཨོཾ་བཛྲ་ཀཱ་ཝ་ཙེ་ཧཱུྃ་ཕཊ། ཅེས་བརྗོད་ལ་ལུས་བསྲུང་ཞིང་རྡོ་རྗེའི་གོ་གྱོན་པར་བསམ་པ་ནི་ཆད་པའི་མཐའ་བསལ་བའོ། ། བསྔོ་བ་སྨོན་ལམ་བཀྲ་ཤིས་ཀྱིས་མཇུག་བསྡུ་བ་རྣམས་ཆོ་གའི་རྗེས་ཆོག་དང་བསྟུན་ནས་མཛད།
དེ་ནས་ཆས་གོས་རྣམས་བཞག་ལ་ཆོ་གའི་མཇུག་སྲུང་མ་རྣམས་ལ་བསྐང་བ། བསྟོད་པ། ཚོགས། མགྱོགས་གཏོར་འབུལ་བ་སོགས་སོ་སོའི་ཕྱག་ལེན་བཞིན་བྱས་ལ། ཡེ་ཤེས་ལྔ་ལྡན་གྱི་དངོས་གྲུབ་བླང་བ་ནས་བསྔོ་བ་སྨོན་ལམ་བཀྲ་ཤིས་ཀྱི་བར་བྱ་བ་སྟེ་ས་ཆོག་གི་སྐབས་སུ་དགོས་པའི་བསྐྱེད་རིམ་ཕྱག་རྒྱའི་གར་འཆམ་ས་ལོ་ཆེན་པོས་ཕྱག་ལེན་ཇི་ལྟར་མཛད་པ་བཞིན་ཆ་ལག་དང་བཅས་པ་མཐའ་དག་བསྟན་ཟིན་ཏོ།། ༈ །ནུབ་ཐ་མ་བསྒྲལ་བའི་མཆོད་པ་དང་བསྟུན་དགྲ་བགེགས་བྲུབ་ཀྱི་འཆམ་གྱི་ཕྱག་ལེན་རིམ་པ་ལ་སྔོན་འགྲོ། དངོས་གཞི། རྗེས་སོ། ། དང་པོ་སྔོན་འགྲོ་རྔ་འཆམ་གྱི་རིམ་པ་ནི། དཀྱིལ་འཁོར་ཆེན་པོ་བདག་མདུན་ཐ་མི་དད་ཆེན་པོའི་ཚུལ་གྱིས་བསྒྲུབ་ཅིང་མཆོད་པ་སོགས་ནས་བདག་འཇུག་བླངས་ཏེ་ཡི་དམ་ཆོས་སྲུང་རྣམས་ལ་མཆོད་གཏོར་འབུལ་བ་དང་།
དེང་སང་བསྐང་གསོ་བསྟོད་པ་རྣམས་སྦྱིན་བདག་དང་བསྟུན་མཛད་དགོས་པས། གཏོར་བསྔོས་ཀྱི་བཤགས་པ་གྲུབ་མཚམས་ཚོགས་བྱིན་བརླབས་ནས་ཚོགས་བར་པ་ཡན་ཕྱག་ལེན་བཞིན་སོང་ནས་རྣལ་འབྱོར་པ་རྣམས་རྡོ་རྗེ་གཞོན་ནུའི་ང་རྒྱལ་དང་ལྡན་བཞིན་པས། སྔར་བཞིན་ཆས་གོས་གྱོན་ཞིང་སྣ་ཞུར་སོགས་བྱ། བན་ཕུར་ཚབ་ཏུ་རྔ་རྔ་ཡོག་དང་བཅས་པ་ལག་ཏུ་ཐོགས། རྔ་རྡུང་བ་རྣམས་ཀྱིས་སྦུག་ཆལ་དང་། བྲུབ་འཆམ་ལ་དགོས་པའི་རྔ་དང་། མཆོད་གཡོག་པས་ལིངྒ་རས་ལ་བཅོས་པའི་ཁོག་པར་རྒྱུ་མ་འདོམ་གསུམ་ཙམ་གསུམ་གྱི་སྣེ་དྲུག་ལ་སྨྱུག་མའི་སྦུབས་སོར་བཞི་ཙམ་གྱི་རྒྱུ་མ་དབུགས་ཀྱིས་འབུད་ཆས་རེ་སྦྲགས་པ། སྙིང་གར་ཁྲག་གིས་གང་བའི་གྲོད་ཐུམ་སྲབ་མོ་ཤིན་ཏུ་བརྒྱངས་པ་ཕུར་རྩེ་རེག་པ་ཙམ་གྱིས་ཁྲག་ནམ་མཁར་འཕྱོང་ནས་ཁྲོམ་ཀུན་གྱིས་མཐོང་བའི་ཟིལ་ཡོང་བ། དཔྲལ་བར་ཞོ་ཁྲག་བསྲེས་པའི་ཐུམ་ཁྲོ་བཅུའི་ཕུར་པ་ཀུན་འདུས་སྐྲ་མཚམས་ནས་དཔྲལ་བར་བཙུགས་པ་དང་། ཁྱད་པར་གདབ་ཁ་དྲུག་པའི་དུས་ཐོ་བས་བརྡུངས་པའི་ཚེ་ཀླད་པ་འཐོར་བ་ལྟ་བུའི་ཉམས་ཡོང་བ།
གཞན་ཡང་ཕྱི་ནང་གསང་བའི་དུས་འཆམ་པ་ཚང་མ་ལ་འགྱེད་རྒྱུའི་ཤ་དམར་དུམ་ཚལ་མང་བ་སོགས་ཕྱག་ལེན་བཞིན་བཅུག་པའི་བཟོ་ཁྱད་ཅན་ཞགས་པ་ནག་པོས་བསྡམས་པ། ལིང་གདན་རས་ལ་བྲིས་པའི་མི་ལྤགས་ཀྱི་གཡང་གཞི་ཤིན་ཏུ་རྔམ་ཞིང་ཆེ་བའི་སྙིང་གར་འབྲུབ་ཁུང་ནག་པོ་མེ་རི་འབར་བའི་རྩེ་མགོ་ཕྱོགས་བསྟན་པ་བྲིས་པའི་དབུས་སུ་ནྲྀཿ ཏྲིཿ ཞེས་པ་བྲིས་པ། སྤོས་ཕོར་གུ་གུལ་དང་བཅས་པ། ལྕོག་ཆུང་གཅིག་གི་སྟེང་དུ་རྡོར་དྲིལ། ལྕགས་ཀྱི་ཕུར་ཆུང་ཤིན་ཏུ་རྣོ་བ་གསུམ་ནི་གཙོ་ཕུར། ཁྲོ་བོ་བཅུ་ཀུན་འདུས་ཀྱི་གཅིག ཕྲ་ཐབས་ཉི་ཤུ། སྒོ་མ་བཞི་རྣམས་ཀུན་འདུས་ཀྱི་ཕུར་པ་གཅིག་སྟེ་གསུམ་མོ། །
སྒྲོལ་གྲི། གོང་འོག་ཏུ་དགོས་པའི་ཐུན་ཉུང་གི་སྤར་བུ། རྡོ་རྗེ་ཐོ་བ་སོགས་དང་། འཆམ་དཔོན་ལ་ཁྱི་གདོང་། གཞན་རྣམས་ལ་ཕྲ་ཐབས་དང་སྒོ་མ་སོགས་ཀྱི་ཞལ་འབག རྔ་མ་སྔོ་དམར་ལྗང་ནག་བཞི་དང་། དར་སྣ་ཚོགས་ཀྱིས་བརྒྱན་པ་འཆམ་དཔོན་ལ་ཕྱག་མཚན་རལ་གྲི གཞན་རྣམས་ལ་མངོན་རྟོགས་བཞིན་དང་། གཡོན་ཐམས་ཅད་བནྡྷ་ལྕང་ལོ་ཅན་ནོ། ། གཞན་གྲི་བཟང་པོ་དང་ལག་ཤག་སོགས་མུ་ཅོར་གྱི་མཚན་མ་མི་བྱ་ཞིང་། བླ་མའི་ཕྱག་ལེན་གྱིས་སྤྲོས་པ་ལ་ལོག་ལྟ་མེད་པའི་སྒོ་ནས་མ་ཉམས་པ་སྤང་བླང་མ་འཛོལ་བ་བསྟན་དགྲ་འདུལ་བའི་ང་རྒྱལ་དྲག་པོ་ཡི་དམ་ལྷའི་རྣམ་པ་གསལ་བའི་ངང་ནས་སྔོན་ལ་དར་པ།
དུང་རྒྱ་གླིང་པ། ཧྭ་ཤང་དཔོན་གཡོག སྤོས་སྣ་བ། ཕུད་ཆང་གི་དངུལ་དམ་ཕོར་སོགས་ཀྱི་རྗེས་ལ་འཆམ་པ་དང་། རྔ་རྡུང་བ་རྣམས་རིམ་པས་ཕེབས། འཆམ་རར་མ་ཕེབས་ཙམ་ལ་ས་ཆོག་གི་རྩ་འཆམ་བཞིན་གོང་གི་ལག་ཁྱེར་བ་རྣམས་འཁྱམས་ཡོད་སར་བརྫངས་ལ། དེ་ནས་འཆམ་པ་རྣམས་སྔར་བཞིན་འཆམ་སྣ་བ་ནས་བརྩམས་ཏེ་གྲལ་བར་ཐག་སྙོམས་ཤིང་ཅུང་ཡངས་པར་བྱས་ལ་རྔ་ཡུ་བརླ་གཡོན་པའི་སྟེང་དུ་བཙུགས། རྔ་ཡོག་རྣམས་ཀྱིས་བེར་ཐོན་ཙམ་བརྡུངས་ལ་དལ་བུས་གཡས་ཕྱོགས་སུ་འཆམ། དེ་ནས་རྔ་ཆིག་རྡུང་དལ་བུས་བྱ་ཞིང་། རྔ་སྐད་རེ་དང་བསྟུན་ལུས་ནེམ་ཞིང་གསིག་ལ་རྐང་གཡས་བཏེགས།
ལག་གཡོན་གྲུ་མོ་མ་གུག་པར་རྔ་གཡོན་ཕྱོགས་བརྒྱངས། རྔ་སྐད་གཅིག་ལ་འགྲོ་ཕྱོགས་ཕབ། དེ་བཞིན་རྐང་གཡོན་རྒྱབ་ནས་བསྐོར་ཏེ་གཡོན་ཟུར་འགྲོ་ཕྱོགས་བགྲད་ནས་བཞག་ལ་ལུས་གསིག་པ་སོགས་འདྲ། རྔ་གཡོན་ནས་མདུན། གཡོན་ཕྱོགས་བསྐོར་ཞིང་རྔ་གཡས་ཕྱོགས་བྱ་བསྙལ་དང་རྔ་ཡུ་བརླ་གཡོན་སྟེང་འཛུགས་པ་གོང་བཞིན་ནོ། ། དེ་ལྟ་བུ་རྔ་སྐད་རེ་ལ་རྐང་པ་གཡས་གཡོན་རེ་མོས་དང་། རྔ་དང་རྔ་ཡོག་གི་འཁྱེར་དོད་པ་ལུས་སྐེད་ལྡེམ་ལེགས་ཤིང་འཆམ་ཚུལ་མཛེས་ལ་ལུས་འདྲོང་པ་རང་གཙོ་བོར་བྱེད་པ་ནི་རྔ་འཆམ་གྱི་ཁྱད་ཆོས་དམ་པའོ། ། དེ་མཐུན་རྔ་བྱ་བསྙལ་དང་ཕྱི་བསྒྱུར་ནང་བསྒྱུར་སོགས་མཁས་ལ་འགྲིག་པ་དགོས་སོ། ། དེ་ལྟ་བུའི་དལ་འགྲོས་སྐོར་གཅིག་སོང་རྗེས། འཆམ་དཔོན་གྱིས་བརྡ་སྤྲོད་ཀྱི་རྔ་ཤེད་ཆེ་བ་གཅིག་བརྡུངས་ལ།
དེ་ནས་ཐམས་ཅད་ཀྱིས་རྔ་གསུམ་རྡེག་ལན་ཅན་ཆེ་བ་གཅིག་བྱས་རྗེས། རྔ་རྔ་ཡོག་དང་བཅས་ལག་པ་གཡས་ཀྱི་སྟ་ཟུར་གཡས་སུ་བྱ་བསྙལ་ལེགས་ཤིང་བར་ཐག་དང་མཐོ་དམའ་སྙོམས་པར་བཟུང་། ལག་གཡོན་སྐེད་གཟེར་དང་ལུས་ཅུང་ཟད་འགྱིང་ཞིང་བསྡད། རྔ་རྡུང་བ་རྣམས་གདན་ལ་གྲལ་བྱས་ཏེ་འདུག ཧྭ་ཤང་ལག་ཁྱེར་བ་དང་བཅས་པ་གང་འོས་སུ་འཁོད། དེ་ནས་སྔོན་འགྲོ་ཡང་འབྲེལ་སོ་དྲུག་གི་ནང་ནས། གསེར་སྐྱེམས་གཏོར་བ། ཕུར་ཁ་བསྒྱུར་བ། ལྷ་སྲུང་སྤྱན་དྲངས་ཤིང་དགུག་གཞུག་བྱ་བ། གསལ་བ་གསུམ་དང་གདེངས་གསུམ་གསལ་བཏབ་སྟེ་ང་རྒྱལ་བསྐྱེད་པ།
མ་ཉེས་པའི་དཔང་གཟུགས་པ་རྣམས་མཛད་པས། དེ་ལ་ཐོག་མར་འཆམ་དང་དབྱངས་ཀྱི་རྣམ་གཞག་ཙམ་ལ། གསེར་སྐྱེམས་ཀྱི་སྐབས་སུ་བསྡུས་པ་ནི་འཆམ་དཔོན་གྱིས་བྱིངས་དྲངས། རྔ་རྡུང་བའི་ནང་ནས་སྐད་སྙན་ཞིང་བརྗིད་པ་གཉིས་གསུམ་གཅིག་འཆམ་དཔོན་གྱི་དྲུང་དུ་ལངས་ཏེ་མགུར་འདེགས་མཁས་པར་བྱ། རྔ་རྡུང་བ་གཞན་རྣམས་གྲལ་ལ་བསྡད་པ་དེ་གའི་ངང་ནས་དབྱངས་འཐེན་པ་མ་གཏོགས་ཐམས་ཅད་ལངས་ན་བསོད་སྙོམས་པ་འདྲ་བའི་མི་མཛེས་པས་དེ་ལྟར་དགོངས་པའི་སྒོ་ནས་འཆམ་པ་རྔ་རྡུང་བ་དང་བཅས་པའི་དཔོན་སློབ་རྣམས་བསྒྲིགས་ནས་དབྱངས་སྙན་ཞིང་གྲེ་འགྱུར་དོད་ལ་འགྲིག་ཅིང་ཡིད་ཁུལ་བ་དང་བཅས་པས། དང་པོ་གསེར་སྐྱེམས་ལ། གུ་རུའི་སྙན་དབྱངས་དང་། འཇམ་པོའི་འཁྱིལ་འཆམ་ལན་གསུམ་མཛད་པའི་ཐོག་མ། བླ་མ་རིག་འཛིན་ཚོགས་བཅས་མཆོད། ། ཡི་དམ་ཞི་ཁྲོ་རབ་འབྱམས་མཆོད། །
ཞེས་ཚིག་གཉིས་ལ་གུ་རུའི་སྙན་དབྱངས་གྲུབ་མཚམས། རྔ་རྣམས་ལག་པ་གཡོན་པས་བརླ་རྐང་གཡོན་སྟེང་བཟུང་། གཡས་པས་བརྡུང་ཞིང་འཆམ་པའི་ཐོག་མར་འཆམ་དཔོན་གྱིས་གོང་བཞིན་རྔ་ཤེད་ཆེ་བ་གཅིག་བརྡུངས་ནས་བརྡ་སྤྲོད་པ། འཆམ་སྣ་བསྒྱུར་མཚམས་ཐམས་ཅད་འདྲ། འཆམ་དཔོན་མ་གཏོགས་ཐམས་ཅད་ཀྱིས་རྔ་ཆེ་བའི་བརྡ་སྤྲོད་སོགས་མི་བརྡུང་བས་དྲན་འཛིན་གལ་ཆེ། ཆུང་བ་གསུམ་ལ་འཆམས་ནས་གསུམ་པ་ལ་ཅུང་ཆེ་བ་གཅིག་དང་བསྟུན་རྐང་གཡོན་བཏེགས་ཙམ་ངོས་དེ་གར་བཞག ལུས་ནེམ་ཆེ་བར་བྱས་ལ་དེ་ནས་རྔ་བེར་ལང་ཙམ་ཤེད་ཆུང་ལ་དལ་བ་དྲུག་གིས་བར་སྙོམས་པར་བརྡུངས། རྔ་སྐད་རེ་དང་བསྟུན་རྐང་གཡས་མདུན་ནས་དྲུད་ཅིང་སྒྱིད་ལྡེམ་ལུས་གསིག་དང་བཅས་པས་བསྐོར་ཏེ་ཁ་དང་རྔ་ཕྱིར་བསྟན། རྔ་རྔ་ཡོག་དང་བཅས་པ་བརྒྱངས་ནས་རྐང་གཡས་བཏེགས་ལ་འགྲོ་ཕྱོགས་བཞག ཡང་རྐང་གཡོན་རྒྱབ་ནས་དྲུད་ཅིང་བསྐོར།
རྔ་དང་ཁ་ནང་ལ་བལྟས་ནས་རྔ་གཡས་ཕྱོགས་ཕྱར་ཞིང་རྐང་གཡོན་བཏེགས་ལ་འགྲོ་ཕྱོགས་བཞག དེ་བཞིན་གསུམ་པ་ལ་གཡས། བཞི་པ་ལ་གཡོན། ལྔ་པ་ལ་གཡས་རྣམས་གོང་བཞིན་ལ། དྲུག་ཅེས་པའི་དུས་རྔ་ཆེ་ཞིང་ས་ལ་མ་རེག་ཙམ་མནན་ལ་མདུན་ནས་བསྐོར་ཞིང་རྐང་གཡོན་བཏེགས་ཏེ་འགྲོ་ཕྱོགས་སུ་བཞག རྐང་གཡས་མདུན་ནས་གོང་བཞིན་དྲུད་ཅིང་བསྐོར་ལ། ཁ་དང་རྔ་རྒྱབ་ཕྱོགས་རང་ལ་བསྟན་ཞིང་། རྔ་གཡོན་ཟུར་དུ་བརྒྱངས་ནས་ཕྱར་ལ་ཡང་ཆུང་ཞིང་དལ་བ་དྲུག་གི་བར་ལ་རྒྱབ་ཕྱོགས་འགྲོ་བ་མ་གཏོགས། རྐང་པ་གཡས་གཡོན་རེ་མོས་བྱེད་པ་འདྲ་བ་ལས་གསུམ་པའི་དུས་རྔ་ཆེ་བ་བརྡུང་ལ་རྐང་གཡས་རྒྱབ་འགྲོ་ཕྱོགས་ཕབ་ཅིང་རྔ་ཐད་ཀར་ཕྱར་སྒྱིད་ལྡེམ་ཤིན་ཏུ་ཆེ་བ་བྱེད་པ་ཙམ་སྔ་རྟིང་གི་ཁྱད་པར་རོ། ། དྲུག་གི་དུས་རྔའི་འཁྱེར་སོགས་གོང་བཞིན་ལ་རྐང་གཡོན་རྒྱབ་ཀྱི་འགྲོ་ཕྱོགས་ཕབ།
དེ་ནས་རྔ་གསུམ་གྱི་དང་པོ་ལ་རྐང་གཡས་བཏེགས་ཤིང་རྒྱབ་ཕྱོགས་བཞག གཉིས་པ་ལ་རྐང་གཡོན་བཏེགས་ཤིང་མདུན་གྱི་འགྲོ་ཕྱོགས་བཞག གསུམ་པ་ལ་རྔ་ཆེ་བ་བརྡུང་ཞིང་ཁ་དོ་རའི་ནང་ལ་བལྟ། རྐང་གཡས་བཏེགས་ལ་གཡས་ཟུར་བགྲད་ནས་བཞག་པ་སྟེ་འཇམ་པོའི་འཁྱིལ་འཆམ་མོ། ། དེ་ལྟར་གཉིས་པ་ནི། ཁྱད་པར་ཕུར་བུའི་ལྷ་ཚོགས་མཆོད། ། མི་མངོན་དབྱིངས་ནས་ཐུགས་རྗེ་ཡིས། ། ཞེས་དང་། གསུམ་པ་ལ་ཕྱི་ནང་བར་ཆད་མི་འབྱུང་ཞིང་། ། གྲུབ་གཉིས་འཕེལ་བར་མཛད་དུ་གསོལ། །
ཞེས་པ་ཙམ་མ་གཏོགས་དབྱངས་དང་འཆམ་གོང་དང་ཁྱད་པར་མེད་དོ། ། གཉིས་པ་ཕུར་ཁ་བསྒྱུར་བ་ལ་ཚེ་འཛིན་གྱི་འགྱིང་དབྱངས་དང་། རིན་པོ་ཆེའི་འདུར་འཆམ་ལན་གསུམ་མཛད་པའི་ཐོག་མ་རྔ་བརླ་སྟེང་གཡོན་ཟུར་བཟུང་། དབྱངས་དང་བསྟུན་རྔ་ཕྱིར་བརྡུང་བྱ་ཞིང་རྔ་ཡོག་སྐད་ཆེ་ཆུང་ལ་དཔགས་པའི་རྡུང་ལུགས་འཁྱེར་སོགས་མཁས་པར་བྱས་ལ། དོ་ནུབ་ཀྱི་ཕུར་ཁ་གཉན་པོ་འདི། སྟེང་གི་ལྷ་ལ་མི་སྟོན་ནོ། ། ལྷ་གཤེགས་གངས་དཀར་རྩེ་ལ་གཤེགས། ། ཕུར་ལམ་གཉན་པོ་ད་ཕྱེ་ཞིག ། ཞེས་པ་ལ་ཚེ་འཛིན་གྱི་འགྱིང་དབྱངས་གྲུབ་མཚམས། རྔ་འཛིན་ཚུལ་བརྡ་སྤྲོད་པ་གོང་བཞིན་བྱས་ནས།
རྔ་ཅུང་ཆུང་བ་ལྔ་ཕྱི་རྒྱག་བྱ་སྟེ། དེ་ཡང་རྔ་ཡུ་བརླ་གཡོན་སྟེང་བཙུགས་པའི་ངང་ནས་རྔ་གཡས་ཟུར་ཕྱོགས་ལ་གཅུས་ཏེ་སྐེད་པའི་ཐད་ཙམ་དུ་ཡོང་བར་བྱས་ལ་གསུམ་གྱི་བར་ལ་ཆུང་སྙོམས་འཆམ་པའི་ཚུལ་དུ་བརྡུང་ལ་རྐང་གཡོན་བཏེགས་ཙམ་ངོས་ལུས་ནེམ་གསིག་བྱས་ལ་འགྲོ་ཕྱོགས་དེ་ཀར་བཞག བཞི་ལྔ་ཞེས་པ་བསྟུད་དེ་མྱུར་བར་བརྡུང་ཞིང་རྔ་ས་ལ་མནན་ནས་གློ་བུར་དུ་རྔ་བསྒྱུར་ཞིང་ནམ་མཁར་བསླངས། མདུན་ནས་བརྡུངས་ཏེ་ལག་གཡོན་མདུན་ངོས་འགྲོ་ཕྱོགས་བརྒྱང་། ནང་ནས་ཆུང་སྙོམས་ལན་ལྔ་བརྡུང་བ་དང་བསྟུན་གཅིག་ལ་རྐང་པ་གཡས་བཏེགས་ཤིང་འགྲོ་ཕྱོགས་བཞག སྒྱིད་ལྡེམ་ལུས་གསིག་ཡོད་ཙམ་བྱ། དེ་བཞིན་གཉིས་ལ་རྐང་གཡོན། གསུམ་ལ་རྐང་གཡས་བཏེགས་འགྲོ་ཕྱོགས་བཞག་ཅིང་གོང་བཞིན་ནེམ་པ་དང་རྐང་གཡོན་ཅུང་ཟད་བཏེགས་ལ་རྐང་གཡས་ཀྱི་རྟིང་པའི་རྒྱབ་ཏུ་རྩེ་མོ་ས་ལ་བཙུགས། བཞི་ལྔ་གོང་ལྟར་མགྱོགས་མྱུར་བརྡུངས་ལ་ལུས་ནེམ་པ་སོགས་འདྲ། ཡང་རྔ་ཡུ་བརླ་གཡོན་སྟེང་བཙུགས་ལ་ཆུང་ལྔའི་གཅིག་ལ་རྐང་གཡས་བཏེགས་ནས་ཕྱི་འགྲོས་ཀྱིས་རྐང་གཡོན་གྱི་རྒྱབ་ཙམ་དུ་ས་ལ་བཞག
རྔ་ཕྱི་བསྒྱུར་དུ་བརྡུང་སྒྱིད་ལྡེམ་སོགས་འདྲ། གཉིས་ལ་རྐང་གཡོན་གོང་བཞིན་རྐང་གཡས་ཀྱི་རྒྱབ་ཕྱོགས་སུ་བཞག རྔ་བསྒྱུར་འོག་ནང་ནས་བརྡུངས། གསུམ་ལ་རྐང་གཡས་གོང་བཞིན་བཞི་ལྔ་ལ་གོང་ལྟར་མགྱོགས་མྱུར་ཕྱིར་རྡུང་བྱས་ལ། རྐང་གཡོན་བཏེགས་ཙམ་བྱས་ནས་འགྲོ་ཕྱོགས་བཞག ལུས་ནེམ་གསིག་བྱའོ། ། དེ་འདྲ་བ་ཕར་མདུན་འགྲོ་ཕྱོགས་དང་། དེའི་ལན་ཕྱིར་རྒྱབ་འགྲོས། རྔ་ཕྱི་བསྒྱུར་ནང་བསྒྱུར་སོགས་གོང་དང་འདྲ་བ་ལན་གསུམ་གྱིས་གསུམ་པའི་རྒྱབ་འགྲོས་ཚབ་ཏུ་ཆོས་འབྱུང་རྩེ་འགྲོ་ཕྱོགས་བསྟན་པ་བྲི་སྟེ། རྔ་ཤིན་ཏུ་ཆེ་བ་ལྔའི་གཅིག་གིས་རྔ་ཕྱིར་བརྡུངས་ལ།
རྐང་གཡས་མདུན་ངོས་སུ་བཞག གཉིས་པ་ལ་རྔ་ནང་རྡུང་དང་། རྐང་པ་གཡོན་རྒྱབ་ཕྱོགས་སུ་བཞག་པ་ཟུར་གཉིས་དང་། གསུམ་པ་ལ་རྔ་ཕྱིར་རྡུང་དང་བསྟུན་འགྲོ་ཕྱོགས་སུ་བགྲད་རྒྱག་ངོས་རྩེ་མདུན་འགྲོ་ཕྱོགས་བསྟན་པ་འབྲི་ཚུལ་དང་། ལུས་ནེམ་གསིག་ཤིན་ཏུ་ཆེ་བར་བྱས་ལ། བཞི་ལྔ་གོང་བཞིན་མགྱོགས་མྱུར་བརྡུངས་ནས་རྐང་གཡོན་བཏེགས་ཁ་རྒྱབ་ཕྱོགས་བལྟ་ཞིང་རྒྱབ་ཀྱི་འགྲོ་ཕྱོགས་སུ་ཕབ། ཡང་ཆུང་བ་ལྔའི་གཅིག་ལ་རྐང་གཡས་བཏེགས་ནས། རྐང་གཡོན་མདུན་དུ་བཞག རྐང་གཡས་ཀྱི་སྒྱིད་པར་རྐང་གཡོན་གྱི་པུས་མོ་བཙུགས་ཏེ་སྐེད་པ་བསྲངས་ནས་གཉིས་གསུམ་ཞེས་པའི་བར་འགྱིང་ནས་སྡོད། བཞི་ལྔ་ཞེས་པ་གོང་བཞིན་བརྡུངས།
རྐང་གཡོན་བཏེགས་ཙམ་ངོས་དེ་གར་བཞག ཡང་ཆུང་ལྔའི་གཅིག་ལ་རྐང་གཡས་བཏེགས་ནས་ཕྱིར་འགྲོས་ཀྱིས་རྐང་གཡོན་གྱི་རྒྱབ་ཙམ་དུ་བཞག་ཅིང་རྔ་ཕྱིར་བརྡུངས་སྒྱིད་ལྡེམ་བྱབ། གཉིས་ནས་ལྔའི་བར་དང་། ཡང་ལྔའི་བར་ལ་མདུན་ལ་རྐང་པ་རེ་མོས་ཀྱིས་འགྲོ་བའི་ལན་དང་། ཡང་རྒྱབ་མདུན་ལ་འགྲོ་བ་གཉིས་ཏེ་ལན་གསུམ་བསྐྱར་ནས་བྱེད་པའི་འཆམ་ཚུལ་གོང་དང་འདྲ་བ་བྱས་རྗེས། རྔ་ཆེ་བ་ལྔའི་གཅིག་ལ་རྐང་གཡས་ཕྱིར་རྒྱབ་ཏུ་བཞག གཉིས་པ་ལ་རྐང་གཡོན་མདུན་ཕྱོགས་བཞག གསུམ་པ་ལ་རྐང་གཡས་རྒྱབ་ཀྱི་སྔར་ཤུལ་བཞག་པ་སྟེ་ཟུར་གཉིས། བཞི་ལྔ་གོང་བཞིན་བརྡུང་ལ་རྐང་གཡོན་རྒྱབ་ཀྱི་འགྲོ་ཕྱོགས་བགྲད་ལ་བཞག་པ་རྩེ་རྒྱབ་བསྟན་འབྲི་ཚུལ་ཏེ་ཆོས་འབྱུང་ལྟག་སྤྲོད་ཡིན། དེ་ནས་ཅུང་ཆེ་བ་ལྔའི་གསུམ་གྱི་བར་རྔ་བརྒྱངས་ནས་ནང་རྡུང་ངོས་གཅིག་ལ་རྐང་གཡས་བཏེགས་ནས་ཕྱིར་བསྐོར་ཏེ་རྒྱབ་ཏུ་བཞག
གཉིས་ལ་རྐང་གཡོན་འགྲོ་ཕྱོགས་བཞག གསུམ་པ་ལ་ཁ་དོ་རའི་ནང་ལ་བལྟས་ལ་རྐང་གཡས་གཡས་སུ་བཞག བཞི་ལྔ་ལ་གོང་བཞིན་ཕྱིར་རྡུང་བྱས་ལ་བཞག་པ་སྟེ་རིན་པོ་ཆེའི་འདུར་འཆམ་ཞེས་པའོ། ། རྒྱབ་མདུན་དུ་རྔ་ཕྱི་བསྒྱུར་ནང་བསྒྱུར་གྱི་འགྲོ་བ་ལ་ཤང་ཤང་འགྲོས་ཞེས་ཟེར་ལགས། དེ་ལྟར་གཉིས་པ་ལ། དོ་ནུབ་ཀྱི༞ བར་གྱི་བཙན་ལ༞ བཙན་གཤེགས་བྲག་དམར་ལོགས་ལ་གཤེགས། ། ཕུར་ལམ༞ ཞེས་དང་། གསུམ་པ་ལ། དོ་ནུབ་ཀྱི༞ འོག་གི་ཀླུ༞ ཀླུ་གཤེགས་རྒྱ་མཚོའི་གཏིང་ལ་གཤེགས། ། ཕུར་ལམ༞ ཞེས་འདོན་པ་བསྒྱུར་བ་ཙམ་མ་གཏོགས་དབྱངས་དང་འཆམ་ཚུལ་གོང་དང་ཁྱད་པར་མེད་དོ། །
གསུམ་པ་ལྷ་སྲུང་སྤྱན་དྲང་བ་ལ་འཆམ་དབྱངས་མེད། བཞི་པ་གསལ་བ་གསུམ་དང་གདེངས་གསུམ་གསལ་བཏབ་ཅིང་ང་རྒྱལ་བསྐྱེད་པ་ལ་བདེ་བའི་བརྗིད་དབྱངས་དང་། ནོར་བུའི་སྐོར་འཆམ་ལན་གསུམ་མཛད་པའི་ཐོག་མ་རྔ་འཛིན་ཚུལ་གོང་དང་འདྲ་བ་ལས། དབྱངས་དང་བསྟུན་འོག་ནང་ནས་བརྡུང་ཞིང་བན་གསིག་ཅུང་ཟད་བྱ་ཞིང་། རང་ཉིད་རྡོ་རྗེ་གཞོན་ནུར་གསལ་བ་ནི། ཧཱུྃ་ང་ནི་རྡོ་རྗེ་གཞོན་ནུ་ཡིན། ། ཐུགས་ནང་འབར་བའི་སྲོག་ཀྱང་ཞུགས། ། ཞེས་པ་ལ་བདེ་བའི་བརྗིད་དབྱངས་གྲུབ་མཚམས། རྔའི་བརྡ་སྤྲོད་སོགས་འདྲ། དེ་ནས་བཞི་རྡུང་ཆུང་བའི་གཅིག་གཉིས་ལ་གཡས་ཟུར་དུ་རྔ་ཡོ་བ་དང་བཅས་པས་འཆམ།
གསུམ་ལ་རྔ་ས་ལ་མནན་ཞིང་རྐང་གཡོན་བཏེགས་ཙམ་ངོས་མདུན་ནས་བསྐོར་ལ་དེ་གར་ཕབ། ལུས་ནེམ་གསིག་ཡོད་པ་བྱ། བཞི་ལ་རྔ་དང་རྐང་གཡས་བཏེགས། བཞི་རྡུང་གི་གཅིག་ལ་ཁ་དང་རྔ་རྒྱབ་ཕྱོགས་ལ་ཅུང་ཟད་བལྟ་ཞིང་རྐང་གཡས་འགྲོ་ཕྱོགས་རྐང་གཡོན་གྱི་མདུན་དུ་བཞག གཉིས་ལ་འགྱིངས། གསུམ་བཞི་ལ་རྐང་གཡོན་བཏེགས་ཙམ་ངོས་དེ་གར་ཕབ་པ་སོགས་གོང་བཞིན་ལ་རྔ་རྒྱབ་ནས་དལ་བུས་བསྐོར། ཡང་བཞི་རྡུང་གི་གཅིག་ལ་ཁ་དང་རྔ་མདུན་ཕྱོགས་ལ་བལྟ། རྐང་གཡས་གཡས་ཟུར་དུ་བཞག དེ་བཞིན་དུ་རྔ་ཉལ་སྟབས་སུ་འཁྱེར་བ་དེ་འདྲ་བའི་འཆམ་ཚུལ་བཞི་རྡུང་ཆུང་སྙོམས་བདུན་གྱི་བར་བྱས་ལ། བདུན་པའི་གསུམ་བཞི་ལ་རྔ་དང་ལུས་ནེམ་གསིག་ཤིན་ཏུ་ཆེ་ཞིང་རྐང་གཡོན་བཏེགས་ནས་གཡོན་འགྲོ་ཕྱོགས་འཕྱོང་ཤིང་བཞག
ཡང་བཞི་རྡུང་གཅིག་ལ་རྐང་གཡས་བཏེགས་ཏེ་ཁ་རྒྱབ་ལ་བལྟ་བ་སོགས་གོང་དང་འདྲ། ཡང་བཞི་རྡུང་གཅིག་ལ་གོང་བཞིན་རྔ་གཡས་ཟུར་འཁྱེར་ཞིང་རྐང་གཡས་ཕབ། ཁ་མདུན་ཕྱོགས་བལྟ་ཞིང་གསུམ་བཞི་ལ་རྔ་ཆེ་ཞིང་གཡོན་ཕྱོགས་འཕྱོང་བ་སོགས་འདྲ། ཡང་བཞི་རྡུང་དང་ཁ་རྒྱབ་ཕྱོགས་བལྟ་བ། བཞི་རྡུང་གཅིག་ལ་ཁ་མདུན་ཕྱོགས་བལྟ་ཞིང་གཡོན་འཕྱོང་འདྲ་བ་ལས། བཞི་རྡུང་ཆེ་བ་ལ་འཕྱོང་གསིག་ཤིན་ཏུ་ཆེ་བའི་ངོས་ཆོས་འབྱུང་ཁ་ཕྱིར་བསྟན་བྲི་སྟེ། དེ་ཡང་གཅིག་ལ་རྔ་དང་རྐང་གཡས་གློ་བུར་བཏེགས་ནས་འགྲོ་ཕྱོགས་བཞག་པ་ཟུར་གཅིག གཉིས་ལ་རྐང་གཡོན་བཏེགས། གསུམ་ལ་རྒྱབ་ངོས་སུ་བགྲད་ནས་བཞག་པ་རྩེ་དང་། བཞི་ལ་རྐང་གཡས་བཏེགས།
བཞི་རྡུང་ཆུང་བའི་གཅིག་ལ་རྒྱབ་ཕྱོགས་ཀྱི་འགྲོ་ཕྱོགས་བཞག་པ་ཟུར་གཅིག་འབྲི་ཚུལ་བྱས་ལ་རྐང་གཡས་ཀྱི་སྒྱིད་ཁུང་དུ་གཡོན་གྱི་པུས་མོ་བཙུགས་ལ་གཉིས་ལ་འགྱིངས། གསུམ་བཞི་ལ་རྐང་གཡོན་བཏེགས་ཙམ་ཁ་ཕྱིར་བསྟན་དེ་གའི་ངང་ནས་གཡས་ཟུར་དུ་རྔ་ཡོ་བ་དང་བཅས་འགྲོ་ཕྱོགས་ཕབ་པ་སོགས་གོང་དང་འདྲ་བའི་བཞི་རྡུང་ཆུང་སྙོམས་དྲུག་དང་། གཡོན་འཕྱོང་གཉིས་རྣམས་གོང་དང་འདྲ། ཆེ་བཞིའི་གཅིག་ལ་རྐང་གཡས་རྒྱབ་ཏུ་བགྲད་ནས་བཞག་པས་རྩེ་དང་གཉིས་ལ་རྐང་གཡོན་བཏེགས་ནས་གསུམ་ལ་མདུན་ངོས་ཀྱི་གཡོན་ཟུར་དུ་བཞག་པ་ཟུར་གཅིག བཞི་ལ་རྐང་གཡས་བཏེགས་ཁ་མདུན་ལ་བལྟས་ནས་རྔ་ཆེ་བ་གཅིག་ལ་གཡས་ཟུར་བཞག་པ་ཟུར་གཅིག་འབྲི་ཚུལ་ཏེ་ཆོས་འབྱུང་ཁ་ཕྱིར་བསྟན་གཉིས་བྲི་བ་སྟེ་ནོར་བུའི་སྐོར་འཆམ་མོ། ། ཁ་ཕྱིར་བསྟན་ནང་བསྟན་གྱི་འཆམ་ཚུལ་ཤེས་པ་གལ་ཆེའོ། ། དེ་ལྟར་གཉིས་པ་ལ། ཚིགས་བརྒྱད་སྤྱི་བོར་རྐང་མཐིལ་རྣམས། ། ཁྲོ་བོ་ཁྲོ་མོའི་བདག་ཉིད་གནས། ། ཞེས་དང་།
གསུམ་པ་ལ་རྟོགས་པ་ལྟ་བའི་གདེངས་ནི། སྣང་ཞིང་སྲིད་པའི་ཆོས་རྣམས་ཀུན། ། མ་ལུས་ཁྲོ་རྒྱལ་ཉིད་ཀྱི་ངང་། ། ཞེས་པ་ཙམ་མ་གཏོགས་དབྱངས་དང་འཆམ་གོང་དང་ཁྱད་པར་མེད་དོ། ། ལྔ་པ་མ་ཉེས་པའི་དཔང་གཟུགས་ལ། རྡོ་རྗེའི་འཚེར་དབྱངས་དང་། དཔག་བསམ་གྱི་འཇོལ་འཆམ་ལན་གསུམ་མཛད་པའི་ཐོག་མ་ལ་རྔ་འཛིན་ཚུལ་སྐེད་གཟེར་སོགས་གོང་གསེར་སྐྱེམས་བཞིན་བྱས་ལ། རྒྱུད་གསུམ་བླ་མ་རིག་འཛིན་དང་། ། ཞེས་ཚིག་དང་པོ་རྫོགས་མཚམས། རྔ་འཛིན་ཚུལ་བརྡ་སྤྲོད་སོགས་གསེར་སྐྱེམས་བཞིན་བྱས་ལ།
ངའི་ངའི་ཞེས་པ་གཉིས་ལ་རྔ་འཆམས་ནས་ང་འ་ཞེས་པ་ལ་ལུས་དང་རྔ་ཅུང་ཟད་ནེམ་རྐང་གཡོན་བཏེགས་ཙམ་ངོས་འགྲོ་ཕྱོགས་བཞག རྐང་གཡས་མདུན་ནས་ས་ལ་དྲུད་ཅིང་དལ་བུས་བསྐོར། རྔ་དང་ཁ་རྒྱབ་ཕྱོགས་བལྟ་ཞིང་དབྱངས་དང་བསྟུན་རྔ་ཅུང་ཟད་བརྡུང་ལ། ཡི་ཞེས་པའི་དུས་རྐང་གཡས་བཏེགས་ཙམ་བྱས་ལ་བཞག ཡང་རྐང་གཡས་བཏེགས་ལ་ཡའི་འ་འ་ཞེས་པའི་དུས་འགྲོ་ཕྱོགས་བཞག དེ་བཞིན་དམ་ལ་རྐང་གཡོན་རྒྱབ་ནས་དྲུད་ཅིང་བཏེགས་ཙམ་བྱས་ལ་འགྲོ་ཕྱོགས་བཞག འ་འམ་ཞེས་པའི་དུས་རྐང་གཡོན་བཏེགས་རྔ་དང་ལུས་ནེམ་ཁ་ནང་ལ་བལྟ་ཞིང་མའི་འའི་དུས་འགྲོ་ཕྱོགས་ཕབ། ཞི་འི་ཞེས་པའི་དུས་རྔ་གཡས་ཟུར་རྒྱབ་ཕྱོགས་ཉེ་བར་ཕྱི་རྡུང་རྐང་གཡས་བཏེགས་ལུས་ནེམ་ཆེ་ཞིང་སྒྱིད་ལྡེམ་ལེགས་པར་བྱས་ལ་དེ་གར་ཕབ། ཡང་རྐང་གཡས་བཏེགས། ཡའི་འེ་འེ་ཞེས་པའི་དུས་རྐང་གཡས་གཡས་ཟུར་ཕབ།
ཡང་རྐང་གཡོན་བཏེགས་རྔ་མདུན་ཕྱོགས་ནེམ་ཙམ་ངོས་གཡོན་ཕྱོགས་བརྒྱངས་ཤིང་འོག་ནང་ནས་བརྡུངས། ཁྲོ་ཞེས་པའི་དུས་རྐང་གཡོན་འགྲོ་ཕྱོགས་ཕབ་པའི་ཞེས་པའི་དུས་ཀྱང་རྐང་གཡོན་བཏེགས་ཙམ་ངོས་དེ་ཁར་ཕབ། བ་འ་འ་ཞེས་པའི་དུས་རྐང་གཡས་བཏེགས་ལུས་ནེམ་གསིག་ཆེ་ཞིང་རྐང་གཡས་འགྲོ་ཕྱོགས་ཕབ་པའི་ཡའི་ཞེས་པའི་དུས། ཡང་རྐང་གཡས་བཏེགས་ཙམ་བྱས་ལ་འགྲོ་ཕྱོགས་བཞག རབ་ཅེས་པའི་དུས་རྐང་གཡོན་བཏེགས་ཙམ་ལུས་གསིག་དང་བཅས་པས་དེ་གར་ཕབ། འ་འམ་ཞེས་པའི་དུས་རྐང་གཡོན་བཏེགས་རྔ་དང་ལུས་ནེམ་ཁ་ནང་ལ་བལྟ་ཞིང་། མའི་འ་འི་འི་དུས་འགྲོ་ཕྱོགས་ཕབ། འབྱམས་འ་འམ་ཞེས་པའི་དུས་རྔ་གཡས་ཟུར་རྒྱབ་ཕྱོགས་ཉེ་བར་ཕྱིར་བརྡུངས། རྐང་གཡས་བཏེགས་ལུས་ནེམ་ཆེ་ཞིང་སྒྱིད་ལྡེམ་ལེགས་པར་བྱས་ལ་དེ་གར་ཕབ། ཡང་རྐང་གཡས་བཏེགས།
མའི་འེ་འེ་ཞེས་པའི་དུས་རྐང་གཡས་གཡས་ཟུར་ཕབ། ཚོགས་ཞེས་པའི་དུས་རྐང་གཡོན་བཏེགས་འགྲོ་ཕྱོགས་བཞག་ཁ་ནང་ལ་བལྟ་ཞིང་རྔ་ནང་རྡུང་བྱ། བའི་བའི་ཞེས་པའི་དུས་རྔ་ཤེད་ཆེ་བ་བརྡུངས་ལ་རྔ་གཡོན་ཟུར་ས་ལ་ཕབ། རྔ་ཡུ་ལག་པ་གཡས་པའི་གྲུ་མོའི་འོག་ཏུ་ཡོང་བར་བྱས་ལ་ཐུར་རྡུང་ཆུང་སྙོམས་བཞི་བྱས། ཡང་ཆུང་བཞི་ལ་རྔ་གཡས་ཟུར་ཕྱར། རྔ་ཡུ་གཡོན་ཕྱོགས་གང་བབ་བསྟན་ལ་གྱེན་བརྡུང་བྱ། དེ་བཞིན་ལན་གསུམ་བྱས་ནས་ཐུར་རྡུང་ཆེ་བ་བཞིའི་བར་ལ་ལུས་གསིག་ཅིང་མནན་ལ། དེ་ནས་འཐེང་རྡུང་ཆེ་བ་གཉིས་ལ་རྐང་གཡོན་དང་རྔ་བཏེགས་ཙམ་བཏེགས་ཙམ་ངོས་མདུན་ནས་གཡས་ཕྱོགས་བསྐོར་ཞིང་ས་ལ་ཕབ་ཙམ་ཕབ་ཙམ་བྱ། རྐང་གཡས་ཡང་གཡོན་དང་འདྲ་བར་མཉམ་པོར་བསྐོར་ལ་ཁ་རྒྱབ་ལ་བལྟ། ཡང་གོང་བཞིན་བཞི་རྡུང་གཅིག་གི
གཅིག་དང་གཉིས་ཆེ་བ་དང་གསུམ་བཞི་ཆུང་བར་བརྡུངས། རྔ་གཡོན་ཟུར་འབེབས་པ་དང་། གཡས་ཟུར་འདེགས་པ་དང་། གཡོན་ཟུར་འབེབས་པ་རྔ་ཆུང་བརྡུང་བ་སོགས་གོང་བཞིན་ལན་གསུམ་སོང་རྗེས། ཆེ་བ་བཞི་ལ་རྔ་ཐུར་རྡུང་ངོས་རྐང་པ་གཡས་རྒྱབ་ནས་ས་ལ་དྲུད་ཅིང་བསྐོར་གཡོན་ཞར་བྱུང་དུ་བསྐོར་ནས་ཁ་ནང་ལ་བལྟ། དེ་ནས་རྡོ་རྗེ་ལྟར་བཞི་རྡུང་བྱ་ཞིང་རྔ་དང་རྐང་གཡས་བཏེགས་མདུན་ནས་བསྐོར་ཞིང་གཡོན་ཟུར་གྱི་རྒྱབ་ལ་ཉེ་བར་ཕབ་ལུས་བན་གསིག་ཤིན་ཏུ་ཆེ་བ་དང་བཅས་རྩེ་གསུམ་གྱི་གཡོན་ར་བྲི། ཡང་བཞི་རྡུང་ཆེ་བ་གཅིག་ལ་རྐང་གཡས་བཏེགས་གཡོན་ཟུར་གྱི་མདུན་ལ་ཉེ་བར་བཞག་ལ་གཡས་ར་བྲི། ཡང་བཞི་རྡུང་ཆེ་བ་གཅིག་ལ་རྐང་གཡས་ར་གཉིས་ཀྱི་བར་འགྲོ་ལམ་དུ་བཞག་སྟེ་དབུས་ར་འབྲི་ཚུལ་བྱ། ར་རྣམས་འབྲི་དུས་རྐང་གཡོན་གཡས་ཀྱི་རྒྱབ་ཏུ་བཏེགས་ཙམ་རེ་དང་ལུས་གསིག་རྔ་འོག་ནང་རྡུང་ཁོ་ན་བྱ། མིག་དང་ཞྭ་ཐེབས་གཡོན་ཟུར་མནན།
དེ་ནས་རྔ་བསྒྱུར་ཞིང་ཕྱིར་རྡུང་བཞི་རྡེག་ཤིན་ཏུ་ཆེ་བ་གཅིག་ལ་རྔ་དང་རྐང་གཡས་བཏེགས། མདུན་ནས་བསྐོར་ཞིང་ཁ་མདུན་བསྟན་ངོས་རྐང་གཡོན་འཕར་ཆུང་བྱ་ཞིང་རྒྱབ་འཕྱོང་ཤིན་ཏུ་ཆེ་ཞིང་ལུས་སྒྱིད་ལྡེམ་ལེགས་ཤིང་བན་གསིག་ཆེ་བར་བྱས་ལ་གཉིས་ཞེས་པའི་དུས་རྐང་གཡས་གཡས་ཀྱི་རྒྱབ་ཟུར་དུ་ཕབ་པ་རྩེ་གསུམ་གྱི་ཡུ་བ་འབྲི་ཚུལ་དང་། རྐང་གཡོན་བཏེགས། གསུམ་གྱི་དུས་མདུན་ལ་བསྐོར་ནས་གཡས་ཀྱི་པུས་མོའི་ཐད་ཙམ་དུ་བཏེགས། རྐང་གཡས་འཕར་ཆུང་ཕྱིར་འགྲོས་བྱ། བཞི་ལ་རྐང་གཡོན་འགྲོ་ཕྱོགས་ཕབ། ཡང་ཆེ་བ་གཅིག་ལ་རྐང་གཡས་བཏེགས་རྔ་བསྒྱུར་ཞིང་བརྒྱངས་ཏེ་ནང་མདུན་ནས་བརྡུངས་ལ་འཕྱོང་ཆེ་བའི་ངོས་འགྲོ་ཕྱོགས་ཕབ། དེ་བཞིན་དུ་ཆེ་བ་གཉིས་པ་ལ་རྐང་གཡོན་བཏེགས་འཕྱོང་ཤིང་འགྲོ་ཕྱོགས་ཕབ་སྟེ་རྩེ་གསུམ་འགྲོས་ཞེས་ཟེར། དེ་ལྟ་བུའི་རྩེ་གསུམ་བྲི་བ་ལན་ལྔའམ་བདུན་ལ་སོགས་པས་རྐང་གཡས་ཁོ་ནས་འབྲི་བ་སྟེ་དཔག་བསམ་གྱི་འཇོལ་འཆམ་མོ། ། དེ་ལྟར་གཉིས་པ་ལ།
ཁྱད་པར་ཕུར་བུའི་ལྷ་ཚོགས་རྣམས། ། བདག་ལ་དགོངས་པར་མཛད་དུ་གསོལ། ། ཞེས་དང་། གསུམ་པ་ལ། མཐུ་དང་རྫུ་འཕྲུལ་སྟོབས་ལྡན་པས། ། དེ་ལྟར་ལེགས་པར་བཟུང་དུ་གསོལ། ། ཞེས་པ་ཙམ་མ་གཏོགས་དབྱངས་དང་འཆམ་ཚུལ་གོང་དང་ཁྱད་པར་མེད་དོ། ། དཔག་བསམ་གྱི་འཇོལ་འཆམ་གསུམ་པའི་རྩེ་གསུམ་འགྲོས་གྲུབ་མཚམས། འཆམ་པ་རྣམས་ཀྱིས་རྔ་དང་བསྟུན་སྦུག་ཆལ་དཀྲོལ། དུང་རོལ་མོ་ཆེ་ཆུང་དང་མཐུན་པར་བུས་ཤིང་རོལ་མོ་འཐེང་རྡུང་ཆུང་བ་གཅིག་ལ་རྔ་ཡུ་བརླ་གཡོན་པར་བཙུགས་ནས་གཡས་ཕྱོགས་གཡོས་ཞིང་འོག་ནས་བརྡུངས།
གཉིས་པ་ལ་རྔ་ཡུ་གོང་བཞིན་ལ་གཡོན་ཕྱོགས་གཡོས་ཞིང་ཕྱི་བསྒྱུར་གྱི་སྟེང་ནས་རྡུངས། དེ་བཞིན་གཡས་གཡོན་རེ་མོས་ཀྱིས་ལན་ལྔའི་བར་ལ་ཛམ་བྱ་ཞིང་ལུས་ཅུང་ཟད་གསིག དེ་ནས་རོལ་མོ་འཐེང་རྡུང་དང་ལུས་བན་གསིག་ཆེ་བར་འགྲོ་ཕྱོགས་འཕྱོང་ཞིང་རྔ་བྱ་བསྙལ་འགྲིག་པའི་རྐང་གཡས་བཏེགས་ཤིང་གཡས་འཕྱོང་དུས་རྔ་ཕྱིར་བརྡུང་དང་གཡོན་དུ་གཡོས་ཞིང་ཁ་ཕྱིར་བལྟ། གཡོན་གྱི་དུས་རྔ་ནང་རྡུང་དང་གཡས་སུ་གཡོས་ཞིང་ཁ་ནང་ལ་བལྟ་བ་སྟེ་རེ་མོས་བྱས་ལ་འཆམ་དཔོན་རང་གིས་དབུས་སུ་སྐོར་བ་གཅིག་ལྷག་ཙམ་གྱི་བར་དུ་འགྲོས་འཆམ་བྱ་ཞིང་རྫོགས་མཚམས་གཡོན་ཕྱོགས་ངོས་རྔ་གཡས་ཕྱོགས་འོག་རྡུང་དང་གཡས་སུ་གཡོས་པ་དེ་གའི་ངང་ནས་འཆམ་དཔོན་གྱིས་ཤེད་ཆུང་བས་མྱུར་དུ་བརྡུངས་ལ་བརྡ་སྤྲད་ཅིང་། གོང་བཞིན་འཐེང་རྡུང་ཆུང་བ་ལྔ་ལ་ཛམ་བྱས་ལ། རྡོ་རྗེ་ཕྱེད་འགྲོས། རྐྱང་འགྲོས། རྒྱ་གྲམ་རྣམས་གོང་རྩ་བའི་འཆམ་དང་འདྲ་བ་ལས། མི་འདྲ་བའི་ཁྱད་པར་ཕྱག་མཚན་དང་འགྲོས་ཡིན་ཏེ། དེ་ལ་ཛམ་རྫོགས་པའི་འཐེང་རྡུང་རྟིང་མ་ལ་འཐེང་རྐང་མི་བྱེད་པར་གཅིག་གི་རྗེས་ལ་ཆེ་བ་གཉིས་བསྟུད་བརྡུངས་ཤིང་ལུས་གསིག་ཆེ་བ་དང་བཅས་རྔ་ཕྱིར་རྡུང་བཞི་རྡེག་ཆེ་བ་གཅིག་ལ་རྐང་གཡས་བཏེགས།
མདུན་ནས་བསྐོར་ཞིང་གཡོན་གྱི་རྒྱབ་ཟུར་དུ་ཕབ་ནས་གཡོན་ར་བྲི། ཡང་བཞི་རྡུང་ཆེ་བ་གཅིག་ལ་རྔ་འོག་ནས་བརྡུངས་ངོས་རྐང་གཡས་བཏེགས་མདུན་གྱི་གཡོན་ཟུར་བཞག་གཡས་ར་བྲི། ཡང་བཞི་རྡུང་ཆེ་བ་གཅིག་ལ་རྔ་སྟེང་ནས་ཕྱིར་རྡུང་དང་རྐང་གཡས་བཏེགས། ར་གཉིས་ཀྱི་བར་འགྲོ་ལམ་དུ་བཞག་དབུས་ར་འབྲི་ཚུལ་བྱ། དེ་ནས་བཞི་རྡུང་ཆུང་བ་གཅིག་ལ་རྐང་གཡས་མདུན་ནས་བསྐོར་ལ་ལྟེ་བ་འབྲི་ཚུལ་དང་། སྐེད་གཟེར་ཚབ་རྔ་ནང་རྡུང་ངོས་ཁ་དོ་རའི་ནང་ལ་བལྟ་ཞིང་གཡས་ཕྱོགས་ཕྱར། གཡས་འཕྱོང་གཡོན་འཕྱོང་ལ་རྔ་འགྲོ་ཕྱོགས་ཕྱར་ལ་ནང་རྡུང་བྱ། ཡང་བཞི་རྡེག་ཆེ་བ་གཅིག་ལ་རྐང་གཡོན་བཏེགས་གཡས་ཀྱི་མདུན་ཟུར་ཕབ། རྔ་འོག་ནང་ནས་བརྡུང་དེ་བཞིན་གཡོན་ར་འབྲི་དུས་རྔ་ཕྱིར་བརྡུངས། དབུས་ར་འབྲི་དུས་རྔ་ནང་རྡུང་བྱེད་པ་ཙམ་ལས་གཞན་གོང་དང་འདྲ།
དེ་ལྟ་བུ་ལྔའམ་བདུན་སོགས་བྱ། འཇོག་པ་དང་གཡོན་འཕྱོང་དང་བསྟུན་ཁ་ནང་ལ་བལྟས་ལ་གོང་བཞིན་རྔ་མྱུར་རྡུང་གིས་བརྡ་སྤྲད་ནས་ཛམ་དང་འགྲོས་གོང་བཞིན་སྐོར་གཅིག་གྲུབ་ནས་རྡོ་རྗེ་རྐྱང་འགྲོས་ལ་བརྡ་སྤྲོད་ཛམ་སོགས་འདྲ་བ་ལས། ཛམ་བྱེད་དུས་ཁ་གཡས་ཕྱོགས་སུ་བལྟས་ལ་ར་འབྲི་དུས་རྐང་པ་གཡས་པས་གཡས་ར་འབྲི་དུས་རྔ་ཕྱིར་བརྡུངས། དེ་བཞིན་གོང་ལྟར་རྔ་ཕྱི་བསྒྱུར་ནང་བསྒྱུར་རེ་མོས་ཀྱིས་ར་བྲིས་ཚར་བ་དང་། རྔ་སྐད་ཆེ་བ་གཅིག་ལ་རྐང་གཡས་བཏེགས། རྒྱབ་ནས་བསྐོར་ཏེ་འགྲོ་ཕྱོགས་ཕབ། ཡང་རྔ་ཆེ་བ་གཅིག་ལ་རྐང་གཡོན་བཏེགས་ཁ་འགྲོ་ཕྱོགས་བལྟ། རྐང་གཡོན་གཡས་མདུན་དུ་བཞག རྔ་འོག་ནས་བརྡུངས་ཤིང་གཡས་ར་འབྲི་ཚུལ་སོགས་རྡོ་རྗེ་ཕྱེད་འགྲོས་ཀྱིས་གཡོན་གྱི་བྲི་བ་དང་འདྲ། དོན་རྐང་གཡས་ཀྱིས་བྲི་བའི་ཐོག་མ་རྔ་ཕྱིར་བརྡུངས།
རྐང་གཡོན་གྱིས་ཐོག་མ་འབྲི་དུས་རྔ་འོག་རྡུང་ཡིན་ནོ། ། དེ་ལྟར་གསུམ་བཞི་ལྔ་སོགས་གྲུབ་ནས། བརྡ་སྤྲོད་ཛམ་འགྲོས་སོགས་གོང་དང་འདྲ། དེ་བཞིན་རྡོ་རྗེ་རྒྱ་གྲམ་ཡང་རིགས་འགྲེ་ཤེས་པར་བྱས་ལ་གཉིས་སམ་གསུམ་ལ་སོགས་པ་གྲུབ་མཚམས། བརྡ་སྤྲོད་ཛམ་འགྲོས་སོགས་འདྲ་བས། འགྲོས་དེ་གའི་ངང་ལ་འཆམ་དཔོན་གྱི་རྗེས་ལ་འཆམ་སྣ་བ་མཐུད་ནས་འགྲོ་བ་ཇེ་མྱུར་ཇེ་མྱུར་ཤིན་ཏུ་འགྲིགས་པའི་ངོས་ནང་སོགས་ཇི་ལྟར་རིགས་པར་ལོག་གོ ། དེ་ལྟར་ནི་སྔོན་འགྲོ་རྔ་འཆམ་གྱི་རིམ་པ་བསྟན་ཟིན་ཏོ།། ༈ །གཉིས་པ་དངོས་གཞི་དགྲ་བགེགས་བྲུབ་ཀྱི་འཆམ་དངོས་བསྟན་པ་ནི། གོང་དུ་འདུས་བྱས་པའི་རས་ལིང་དེ། སྐྱ་མིན་སེར་མིན་རྣམ་རྟོག་ཆུང་ཞིང་ཉམས་དོད་པ་ཞིག་གིས་ཁྲོམ་གསེབ་ཇི་ལྟར་རིགས་པར་སྦས་ནས་བཟུང་།
ལིང་གདན་རས་བྲིས་མ་འཆམ་དཔོན་གྱི་བཞུགས་གདན་མདུན་དུ་མགོ་བོ་ཕྱིར་བསྟན་ལ་གདིང་། དེའི་གཡོན་འཆམ་དཔོན་གྱི་གཡས་ཕྱོགས་སུ་ལྕོག་ཆུང་སྟེང་དུ་བཀོད་པའི་རྡོར་དྲིལ་སོགས་གདབ་ལས་ཀྱི་ཆས་རྣམས་བཞག སྤོས་ཕོར་དུ་མེ་སོགས་ཡོང་བར་བྱ། དེ་ནས་འཆམ་དཔོན་གྱིས་བན་ཕུར་དང་། མཆོད་གཡོག་པས་ཕུད་ཆང་འཐོར་བའི་ཕྱིར་འཆམ་ཆས་དེ་གའི་ངང་ནས་རྔ་རྡུང་པ་རྣམས་དང་ལྷན་ཅིག་ལིང་སྟན་གྱི་འཁྲིས་སུ་བྱོན་ནས་ཆོ་ག་ཚང་བའི་ཕྱིར་གསེར་སྐྱེམས་གཏང་བ་ནི། གོང་གི་ལག་ཁྱེར་བའི་དངུལ་དམ་ཕོར་ཁྱེར་བའི་ལག་ནས་དཀར་གཟུགས་མཆོད་གཡོག་པས་བླང་། དངུལ་དམ་ནས་ཕུད་ཆང་ཅུང་ཟད་བླུགས་པ་ལག་གཡས་ཀྱིས་བཟུང་། གཡོན་བན་ཕུར་ཡོད་ན་ལྷན་ཅིག་བཟུང་བའི་སྐེད་གཟེར་ངོས། རོལ་མོ་དང་བསྟུན་ལག་གཡས་ཀྱིས་འཆམས་ཤིང་། དཔོན་སློབ་རྣམས་ཀྱིས་མངོན་རྟོགས་བཞིན་བདུད་རྩི་བྱིན་རླབས་མཛད་ནས་རོལ་མོ་བསྒྲིགས་ཏེ་གསུམ་རྡེག་ལན་བཅས་མཛད་དུས་འཆམ་ཚུལ་ཡོད་པ་ལྷུན་ཆགས་པ་བྱ།
དེ་ནས་དབྱངས་དང་བསྟུན་རྐང་གཡས་འགྲོ་ཕྱོགས་འདེགས་དུས་ལག་གཡས་མདུན་ནས་བསྐོར་དཔུང་གཡོན་ཐད་ཙམ་དུ་ཡོང་བ་བྱ། འབེབས་དུས་ལག་གཡས་འགྲོ་ཕྱོགས་མནན། ཡང་རྐང་གཡོན་འདེགས་དུས་ལག་པས་མདུན་ནས་བསྐོར་ཞིང་དཔུང་གཡས་སུ་ཕྱར། འབེབས་དུས་ལག་གཡས་གཡས་ཟུར་དུ་མནན་པ་སོགས་ཀྱི་དུས་སུ་སྐེད་ལྡེམ་ཡོད་ཙམ་བྱ། དེ་བཞིན་དབྱངས་མ་རྫོགས་བར་རྐང་པ་གཉིས་གཉིས་རྡེག་མ་འཆུགས་པ་བྱ། གསུམ་རྡེག་དུས་བན་ལིང་དང་མཇུག་གི་གཅིག་རྡེག་དུས་ཕྱོགས་མཚམས་སྟེང་འོག ཆོས་སྲུང་གཞི་བདག་གང་གནས་སུ་ཕུལ་བར་བསམ། འཆམ་ཆས་ལག་ཁྱེར་སོགས་གང་ལའང་མ་གནོད་པར་བྱས་ལ་རྟོག་པ་གང་ཞིབ་ཀྱིས་གཏོར། རྫོགས་མཚམས་སུ་རོལ་མོ་ཆེམ་རྡུང་དང་བསྟུན་ས་ལ་ལན་གསུམ་གཏོར་ནས་རང་ཡང་ཅུང་ཟད་གཅིག་བཏུང་། དཀར་གཟུགས་སོགས་ཕུད་ཕོར་ཆུས་བཤལ་བའི་བཀོད་པ་གཙང་སྦྲ་ཐོན་པ་དགོས་སོ། །
གསེར་སྐྱེམས་ནི། བླ་མ་རིག་འཛིན་ཚོགས་བཅས་མཆོད། ། སོགས་བསྡུས་པ་བཞིན་དང་རིག་འཛིན་བསྐུལ་བ་སྒྲུབ་ཐབས་བཞིན། ཕུར་ཁ་བསྒྱུར་བ་ནི། དོ་ནུབ་ཀྱི་ཕུར་ཁ་གཉན་པོ་འདི། ། སོགས། ལྷ་སྲུང་སྤྱན་དྲངས་ཤིང་དགུག་གཞུག་བྱ་བའི་དགུག་གཞུག་ལན་གསུམ་སྔགས་བཅས་ཚེ་སྲོག་ཡེ་ཤེས་སུ་བསྒྱུར་བའི་དམིགས་པ་རྣམས་འོག་ཏུ་མཛད་པས་འདིར་མི་དགོས། སྤྱན་དྲང་བ་ནི། བཅོམ་ལྡན་དཔལ་ཆེན་ཧེ་རུ་ཀ ། སོགས་ནས་ཨོཾ་བཛྲ་ཨངྒུ་ཤ་ཛཿཛཿཞེས་པའི་བར་བྱ།
གསལ་བ་གསུམ་དང་གདེང་གསུམ་གསལ་གདབ་ཅིང་ང་རྒྱལ་བསྐྱེད་པ་ནི། ང་ནི་རྡོ་རྗེ་གཞོན་ནུ་ཡིན། ། སོགས་རང་ཉིད་རྡོ་རྗེ་གཞོན་ནུར་གསལ་བ། ཁྲོ་བོ་ཁྲོ་མོ་ཕྲ་མེན་དང་། ། ནས། དཔལ་དང་གཟི་བརྗིད་འབར་བར་བཞུགས། ། སོགས་ཀྱིས་གཉེན་པོ་ལྷའི་གདེངས། སྣང་ཞིང་སྲིད་པའི་ཆོས་རྣམས་ཀུན། ། ཚིག་གཉིས་ཀྱིས་རྟོགས་པ་ལྟ་བའི་གདེངས། ཀཱི་ལ་ཡ་སྟེ་མགོ་གནོན་སྔགས་ཀྱི་གདེངས།
དཱིཔྟ་ཙཀྲ་ཕུར་པའི་ལྷ། ། སོགས་ཕུར་པ་སྲས་མཆོག་ཏུ་གསལ་བ། ལིངྒ་བསྒྲལ་ཡུལ་བཟས་པ་པོ། ། སོགས་ལིངྒ་བཟས་པ་པོར་གསལ་བ་རྣམས་སོ། ། མ་ཉེས་པའི་དཔང་གཟུགས་པ་ནི། རྒྱུད་གསུམ་བླ་མ་རིག་འཛིན་དང་། ། སོགས་སྔོན་འགྲོའི་ཚིག་རིགས་རྣམས་ས་ལོ་ཆེན་པོས་མཛད་པའི་གཏོར་བཟློག་དགྲ་བགེགས་ཀུན་འཇོམས་ཀྱི་ལྷན་ཐབས་བཞིན་ནོ། ། དེ་ནས་མཆོད་གཡོག་པ་འཆམ་ཁང་དུ་ལོག རྡོ་རྗེ་སློབ་དཔོན། རྔ་རྡུང་བ།
དུང་རྒྱ་གླིང་། དར་པ་སོགས་ལག་ཁྱེར་བ་རྣམས་དང་བཅས། འཆམ་ཁང་གི་སྒོ་སོགས་འབྱོན་སའི་གདོང་དེར་རྔ་རྡུང་བ་ཕྱོགས་གཅིག་དང་། ལག་ཁྱེར་བ་གཞན་ཚོ་ཞལ་སྤྲོད་ཚུལ་དུ་བསྒྲིགས། སྤོས་ཕོར་སོགས་སུ་མེ་ཚ་བ་ལ་གུ་གུལ། ཤ་ཆེན། ཚིལ་ཆེན་སོགས་ཀྱི་དུད་པ་ན་བུན་འཐིབས་པ་ལྟ་བུ་ཤིན་ཏུ་ཟིལ་ཆེ་བར་བསྲེག དེ་ནས་རོལ་མོ་དུང་སོགས་འབུད་དཀྲོལ་རྔམ་བརྗིད་ལྡན་པ་འཆམས་ཤིང་གསུམ་རྡུང་ལན་བཅས་གྲུབ་མཚམས་ཧཱུྃ་མཛད་སྒྲ་འབྱིན་གྱི་དབྱངས་དང་བཅས་པས། ས་ལོ་ཆེན་པོས་མཛད་པའི་བསྐུལ་རྣམས་རིམ་པ་བཞིན་ལས། དང་པོ་ནི།
ཧཱུྃ་རབ་བརྗིད་རྔམ་པའི་ཞལ་གདངས་མཆེ་བ་གཙིགས། ། དམར་སེར་སྐྲ་བརྫེས་ཐོད་པའི་ཕྲེང་བས་བརྒྱན། ། འཇིགས་པའི་གཟུགས་འཛིན་ཡང་སྤྲུལ་ཉི་ཤུ་པོ། ། དམ་ཉམས་བསྒྲལ་བའི་སླད་དུ་གནས་འདིར་གཤེགས། ། ཞེས་དབྱངས་རྫོགས་ནས་གསུམ་རྡེག་ལན་བཅས་གྲུབ་མཚམས། ཛམ་ཉུག་པ་གཉིས་ཀྱིས་སྒོ་འཁྲིས་ནས་གཡོན་ཟུར་ཕྱིར་བསྟན་ནས་ལག་གཡས་ཐུར་ལ་བརྒྱངས། ལག་གཡོན་གཡོབ་པའི་ཚུལ་དང་བན་གསིག་ཅུང་ཟད་ཀྱིས་བཞི་རྡུང་ཆུང་བ་གསུམ་ལ་འཆམས་ཏེ། བཞི་རྡུང་ཅུང་ཆེ་བ་གཅིག་ལ་རྔ་མ་རྒྱབ་ཕྱོགས་དཀྲུག་ཅིང་བན་གསིག་ཆེ་བས་ཁ་ནང་ལ་བལྟ་ཞིང་རྐང་གཡས་རྒྱབ་ཀྱི་གཡས་ཟུར་བཞག རྐང་གཡོན་བཏེགས་ཙམ་ངོས་དེ་གར་ཕབ། ལག་གཉིས་ཡངས་པའི་པད་སྐོར་སྟེང་ཕྱོགས་ཕྱར་ཞིང་རྒྱབ་གཡས་ཟུར་དུ་བྱ།
ཡང་བཞི་རྡུང་གཅིག་ལ་ཁ་ཁྲོམ་ཕྱོགས་བལྟ་ཞིང་རྔ་མ་མདུན་ཕྱོགས་དཀྲུག་ཅིང་ཐུར་ལ་མནན། རྐང་གཡས་མདུན་དུ་བསྐོར་ཞིང་གཡོན་ཟུར་ཕབ། དེ་མཐུན་ལག་གཉིས་ཡངས་པད་འོག་ལ་མནན་ཅིང་གཡོན་ཟུར་དུ་ཕབ། ཡང་བཞི་རྡུང་གཅིག་ལ་གོང་བཞིན་ཁ་ནང་བསྟན་གྱི་ཡངས་པད་གྲུབ་མཚམས། སྒྱིད་ལྡེམ་ལུས་གསིག་ཆེ་བ་དང་ལག་གཉིས་བརྒྱང་། དགུ་རྡུང་ཆེ་བའི་གཅིག་དང་གཉིས་ལ་རྐང་གཡས་བཏེགས་ལག་གཡས་ཅུང་ཟད་གཡོབ་ཅིང་ཁྲོམ་ཕྱོགས་འཕྱོང་། གསུམ་དང་བཞི་ལ་རྐང་གཡོན་བཏེགས་ནས་འཕྱོང་བ་སོགས་ཉིས་སྒྲོང་རེ་མོས་ངོས། དགུ་ལ་མདུན་གྱི་གཡོན་ཟུར་དུ་རྐང་ལག་གཡས་པ་ཕབ་ནས་མགོ་དཀྲུག་ཤིན་ཏུ་ཆེ་བའི་རྔ་རལ་ས་ལ་རེག་ཅིང་རོལ་མོའི་ལེན་རྔ་སྐད་གཅིག་ལ་ལུས་བསྲངས་བ་དང་རྔ་མ་རྒྱབ་ལ་བསྐྱུར་ཁྲོམ་ལ་འབག་གི་གདོང་ངོམ་པ་ནི་པད་སྐོར་གཉིས་ཀྱིས་ཉུང་བ་མ་གཏོགས་བཟློག་པའི་ཛམ་འགྲོས་ཇི་ལྟ་བ་ཡིན། ཡང་གོང་བཞིན་ཡངས་པད་གསུམ་དང་དགུ་རྡུང་ལེན་གྱི་རོལ་མོ་འཆམ་སོགས་གོང་བཞིན་བྱས་རྗེས། བཞི་རྡུང་གཅིག་ལ་ཡངས་པད་ཡོད་ཙམ་གཅིག་བྱས་ལ།
པུ་ཏྲའི་རྔ་བརྡུང་བྱ་སྟེ། དེའང་དབུས་ཀྱི་པད་སྐོར་དུས་འཐེང་རྐང་གསུམ་གྱི་དང་པོ་ལ་ལག་གཡས་པུས་མོ་གཡས་ཀྱི་སྟེང་ཙམ་དུ་ཁ་གྱེན་བསྟན་བརྐྱང་། གཡོན་ནུ་མ་གཡོན་གྱི་ཐད་ཙམ་དུ་ཁ་ཐུར་བསྟན་བྱ། གཉིས་པ་ལ་ལག་གཉིས་གོང་བཞིན་གཡས་གཡོན་གོ་ལྡོག་ཅིང་གཉིས་ཞེས་པ་ཤིན་ཏུ་ཆེ་ཞིང་མགོ་དཀྲུགས་ཀྱིས་རྔ་མ་དང་ལག་གཉིས་ས་ལ་རེག་ལ་ཁད་མདུན་དུ་ཕབ་ངོས་འཐེང་རྐང་གསུམ་པ་ལ་རྔ་མ་རྒྱབ་ཕྱོགས་དཀྲུག་ཅིང་འབག་གདོང་ངོམ། ལག་མགོ་གཉིས་དཔུང་པའི་ཐད་དུ་ཁ་ཐུར་དུ་བསྟན་ལ་ལུས་བསིགས་ཤིང་ཧྲང་བའོ། ། གཡོན་གྱི་པད་སྐོར་ཡང་འཐེང་རྐང་གསུམ་སོགས་འཆམ་ཚུལ་ཕལ་ཆེར་གོང་དང་འདྲ་བ་ལས་རྔ་མ་དང་ལག་གཉིས་ས་ལ་གནོན་པ་གཡོན་དུ་བྱ། རྔ་མ་རྒྱབ་ཏུ་དཀྲུག་ཅིང་ལུས་ཐད་ཀར་ཧྲང་བ་འདྲ། འོན་ཀྱང་ལག་གཉིས་སྡུད་པའི་ཚེ་རྐང་པ་སོགས་ལྕགས་འཐེན་ལྟ་བུར་བྱ། གཡས་ཀྱི་དུས་པད་སྐོར་སོགས་འདྲ། ས་ལ་གཡས་སུ་གནོན།
ལག་གཉིས་འཐེན་ཅིང་སྡུད་པ་དང་ལྕགས་འཐེན་བྱ། དེའང་ལག་གཡས་གཡས་ཟུར་དུ་ས་ལ་བརྐྱངས། གཡོན་པ་བྲང་ལ་བཞར་ནས་ལག་མགོ་དཔུང་གཡོན་སྟེང་སླེབ་པ་དང་གྲུ་མོ་གཡོན་ཕབ་ཅིང་དཔུང་གཡོན་རྒྱབ་ཕྱོགས་གཅུ། རྐང་གཡོན་ས་ལ་དྲུད་རྐང་གཡས་ཀྱི་བོལ་མཚམས་སླེབ་པ་དང་སྒྱིད་ལྡེམ་ངོས་ནེམ་གསིག་ཆེ་ཞིང་མགོ་བོ་བསྐོར་ནས་རྔ་མ་དཔུང་པ་ཕྱིར་རྒྱབ་ལ་གང་གཅུ་བའི་རྒྱབ་ཕྱོགས་དཀྲུག་རྔ་རལ་ཡོད་ན་རྩེར་པད་སྐོར་ལྟར་འཁྱིར་བ་གཅིག་དགོས། གཡོན་ལ་གནོན་དུས་ལག་གཉིས་སྡུད་ཚེ་གཞན་འདྲ་བ་ལས་རྐང་གཡས་ས་ལ་འདྲུད། རྐང་གཡོན་གྱི་བོལ་མཚམས་སླེབ་པ་སོགས་འདྲ། འདི་ལ་ལག་གཉིས་སྙིང་གར་མཉམ་སྡུད་བྱུང་ན་གྲུ་ཐག་འཐེན་ཞེས་འཆམ་གྱི་སྐྱོན་རང་དུ་མཛད་པས་ཐུགས་རིག་བསྒྲིམ་དགོས་སོ། ། འོག་ཏུ་ལྕགས་འཐེན་ཞེས་པ་གང་བྱུང་དུས་འཆམ་ཚུལ་འདི་དྲན་པ་གལ་ཆེ། དེ་ལྟར་འཐེང་རྡུང་གཉིས་ལ་གཡོན་དང་གཡས་སུ་ལྕགས་འཐེན་རེ་གྲུབ་མ་ཐག རོལ་མོ་ལྔ་རྡུང་ཆེ་བ་ལྔ་ལ་ལག་གཉིས་བརྒྱངས་རྐང་གཡས་བཏེགས་གྲངས་འཛིན་དུས་རྐང་རྩེ་ས་ལ་རེག་ཙམ་རེ་བྱས་ནས་གཡས་ཕྱོགས་བསྐོར་ཞིང་མགོ་དང་ལག་པ་མདུན་དུ་དཀྲུག་གསིག་ཆེ་བ་རྫོགས་པ་དང་ཆུང་ལྔ་ལ་ལག་གཉིས་སྐེད་གཟེར་དང་རྐང་གཡས་ས་ལ་དྲུད་ཅིང་གཡོན་སྐོར་བྱ།
ལྔ་རྡུང་ཆུང་བའི་ལྔ་པ་ལ་ཤེད་ཆེ་བ་བརྡེགས་པ་དང་རྐང་གཡས་བཏེགས་ཤིང་ས་ལ་བརྡབས། གཡོན་བཏེགས་གྲངས་འཛིན་དུས་རྐང་རྩེ་ས་ལ་རེག་པ་སོགས་འཆམ་ཚུལ་ཐམས་ཅད་འདྲ། འོན་ཀྱང་ཆེ་བ་ལ་གཡོན་སྐོར་ཆུང་བ་ལ་གཡས་སྐོར་ས་ལ་རྐང་གཡོན་བསྡེབ་པ་ཙམ་ཡིན། དེ་འདྲ་བ་རྔ་བརྡུང་ཆེ་བ་བཞི། ཆུང་བ་བཞི་སྟེ་བརྒྱད་རྫོགས་མཚམས་གོང་བཞིན་ཡངས་པད་གསུམ་ལྕགས་འཐེན་གཉིས་བྱས་ལ་ཆེ་བ་རེ་དང་ཅུང་ཆུང་བ་རེ་སྤེལ་བའི་བཞི་རྡུང་དང་། ལུས་ཅུང་ཟད་འཕར་ཞིང་རྐང་གཡས་བཏེགས་འཕྲལ་འཆམ་དོན་ཡོང་ས་ཕྱོགས་ལ་འཕྱོང་ཆེ་བ་དང་ཕབ། གཡོན་གཡས་འཁྲིས་སུ་སླེབ་ངེས་འདྲུད། ལག་གཡོན་རྒྱབ་ཕྱོགས་བརྒྱངས། གཡས་མདུན་ནས་བསྐོར་ཞིང་སྟ་ཟུར་གཡོན་ཐད་ནས་གཡས་འགྲོ་ཕྱོགས་ལ་གྲི་ཁ་འབྱེད་པ་བཞིན་ཕྱག་མཚན་གང་ཡིན་རྡེག་པའི་ཚུལ་གྱིས་བཤུགས། དེའི་ལན་གཡོན་འཕྱོང་དུས་གཡས་རྒྱབ་ཕྱོགས་བརྒྱངས་གཡོན་བཤུགས་ཚུལ་གོང་དང་འདྲ།
དེ་ལྟ་བུ་བཞི་རྡུང་དང་བསྟུན་འོག་གདབ་ཁའི་བཞི་འགྲོས་དང་མ་འཁྲུལ་བའི་ངོས་འཆམ་ཁང་སོགས་གང་ཡིན་དུ་ལོག་ཚར་བ་དང་། དུར་ཁྲོད་བདག་པོ་ཡབ་ཡུམ་གྱི་བསྐུལ་བྱ་སྟེ། ས་ལོས་མཛད་པའི་བསྟོད་པ་བཞིན་ཐམས་ཅད་ངག་འདྲིས་པས་འདོན་པ་ཅུང་ཟད་བསྒྱུར། དཀར་མོ་བའི་སྤྱན་འདྲེན་གྱི་དབྱངས་བཅུག་ནས། ཧཱུྃ་དུར་ཁྲོད་ཤ་ཟ་ཀུན་གྱི་གཙོ། །

རབ་དཀར་ཀེང་རུས་འཇིགས་པའི་གཟུགས། ། དམ་ཚིག་ཅན་ལ་བརྩེར་དགོངས་ཏེ། ། ནོར་གྱི་བདག་པོ་ཡབ་ཡུམ་ཡང་། ། འཁོར་དང་བཅས་པ་ཐམས་ཅད་ཀྱང་། ། དངོས་གྲུབ་བསྩལ་ཕྱིར་གཤེགས་སུ་གསོལ། ། ཞེས་དང་། རོལ་མོ་ཉིས་རྡེག་ལན་ཅན་གྲུབ་མཚམས་ཆེམ་རྡུང་ཆེ་བ་དང་། ཤུག་པ་བརྒྱབ་དེ་དང་བསྟུན་དུར་ཁྲོད་བདག་པོ་ཡབ་ཡུམ་གཉིས་ཟིལ་ཆེ་བར་འཕྱོང་རྒྱུག་ངོས་ཁྲོམ་དུ་སླེབ་མཚམས་རོལ་མོ་ཆེ་བ་བཞི་རྡུང་དང་བསྟུན་བུད་མེད་ནག་མོའི་འཆམ་བཞིན་བཞི་རྡུང་དང་པོ་ལ་ལག་པ་གཡས་ནམ་མཁར་ཕྱར་ཞིང་གཡོན་ལྟེ་བའི་འོག་ཙམ་དུ་སྤར་མོ་བགྲད་ནས་ས་ཕྱོགས་བརྒྱངས། རྐང་གཡས་བཏེགས་ནས་ལུས་འཕར་ཞིང་མགོ་གུག་དང་བན་གསིག་ཤིན་ཏུ་ཆེ་བ་གཡས་ཕྱོགས་སུ་བྱ། དེ་བཞིན་དུ་བཞི་རྡུང་གཉིས་པ་ལ་གཡོན་ཕྱོགས་སུ་ལག་གཡོན་ནམ་མཁའ་དང་གཡས་ས་ཕྱོགས་ལ་བརྒྱངས་རྐང་གཡོན་བཏེགས་པ་སོགས་གཡས་གཡོན་གྱི་ཁྱད་ཙམ་མ་གཏོགས་འཆམ་ཚུལ་འདྲ། གཡས་ཀྱི་དུས་ཁ་གཡས་ཕྱོགས་བལྟ།
གཡོན་གྱི་དུས་གཡོན་ཕྱོགས་ཁ་བསྒྱུར་གཉིས་ཀ་ལ་མིག་ནམ་མཁར་བལྟ། བཞི་རྡུང་གསུམ་པ་དང་བཞི་པ་ལ་ལག་གཉིས་སྐེད་གཟེར་བྱ། གཞན་འཆམ་སྟབས་གོང་དང་འདྲ། དེ་ནས་འཐེང་རྡུང་བཞི་ལ་ཐོག་མར་རྐང་གཡས། དེ་ནས་གཡོན། དེ་ནས་གཡས་དེ་ནས་གཡོན་ཏེ་འཐེང་རྡུང་རེ་དང་བསྟུན་རེ་མོས་ཀྱིས་སྤར་མོ་འདེབས་ཚུལ་གཡས་གཡོན་རེ་མོས་ཀྱིས་བྱ་ཞིང་དེ་མཐུན་རྐང་པ་གཡས་གཡོན་ཡང་རེ་མོས་ཀྱིས་བཏེགས་ནས་འཕྱོང་རྒྱུག་ཤིན་ཏུ་ཆེ་བ་བྱ། ཁྲོམ་སྟོད་དུ་སླེབ་པ་དང་ཡབ་ཡུམ་གཉིས་གཡས་གཡོན་ལ་ཁ་ཕྲལ་ནས་འཆམ་ཚུལ་གོང་བཞིན་རས་ལིང་གང་ཡོད་ཀྱི་ཕྱོགས་ལ་བརྒྱུགས་ཤིང་། ལིངྒའི་ཐད་དུ་སླེབ་པ་དང་། བཞི་རྡུང་གི་ངང་ནས་ཁྲོམ་གསེབ་ཕར་ཚུར་དུ་ལིངྒ་འཁུར་མི་ལ་བསྐོར་ཞིང་འཕྱོང་བ་གསུམ་སོང་ནས་གཅིག་གིས་ཕྱིར་ལོག་ནས་དགུ་རྡུང་གཅིག་ལ་བརྒྱུག གཅིག་གིས་དེ་གར་གཡས་རྒྱུག་གཡོན་རྒྱུག་སོང་ནས་བཞི་རྡུང་བཞིའི་བར།
རོགས་ལ་ལིངྒ་དགྲ་བོ་འདི་ག་ན་འདུག་ལྟ་བུའི་བརྡ་དང་མགོ་གུག་གཡབ་མོ་བྱེད་པ་དང་། རོགས་ཀྱིས་ཀྱང་གར་དང་སྐེད་གཟེར་བྱས་ནས་ཤིན་ཏུ་སྤྲོ་ཞིང་དགའ་བའི་ཚུལ་གྱིས་དགུ་རྡུང་གཅིག་ལ་རྔམ་ཞིང་འཕྱོང་རྒྱུག་དྲག་ཏུ་བྱས་ནས་ལིངྒ་ཡོད་སར་འགྲོ། གཅིག་པོས་ཀྱང་གོང་བཞིན་བརྒྱུག དེ་ལྟ་བུ་ལན་གསུམ་སོང་རྗེས། ལིངྒ་ཡོད་ས་སྐྱ་མིན་སེར་མིན་དེའི་གཟན་གཡས་གཡོན་དུ་འཐེན་པ་སོགས་བན་ལིང་ཆེ་ལ་ཤེད་ཆུང་ངོས་གང་འཇེམ་བྱ། དེས་ཀྱང་གཟན་འགེབས་ཤིང་སྦ་བའི་ཚུལ་དང་། ཐལ་མོ་སྦྱར་ནས་ཞུ་བ་འབུལ་ཚུལ་སོགས་ཡ་ང་བ་ལྟར་བྱེད་པ་སྟེ། ཐམས་ཅད་ཀྱིས་ཉམས་དོད་ཅིང་ལྟད་མོ་སྟོན་ཤེས་པའི་ངོས་མུ་ཅོར་སྐྲ་གཅལ་དུ་མ་སོང་བའི་རྔམ་བརྗིད་ཆེ་བའི་ཚུལ་གྱིས་གཟན་འཐེན་ཐེངས་རེ་ལ་གཉིས་ཀ་ཕྱོགས་ཕྱོགས་སུ་དགུ་རྡུང་གཅིག་ལ་ཕྱིར་འཕྱོང་ནས་བཞི་རྡུང་བཞི་ལ་ལག་གཉིས་གར་དང་སྐེད་གཟེར་གོང་བཞིན་བྱས། དགུ་རྡུང་གཅིག་ལ་ནང་དུ་འཕྱོང་ཞིང་བར་དུ་བཞི་རྡུང་བྱེད་པ་སོགས་གོང་བཞིན་ལན་གཉིས་བྱ། དེ་བར་ལ་ལིངྒ་འཛིན་མཁན་གྱིས་གཟན་གྱི་འོག་ཏུ་ཞགས་པ་ནག་པོ་དཀྲིས་པ་གཤིགས་ནས་གཉིས་པའི་དུས་ཤེད་དང་ཞུ་བས་མ་ཐུབ་པ་ལྟ་བུས་འགྱེལ་ཞིང་ཞགས་པའི་སྣེ་གཉིས་ཡབ་ཡུམ་ལ་ཕུལ་བ་དང་ཞགས་པའི་སྣེ་ནས་འཐེན་ཞིང་དགུ་རྡུང་དང་བཞི་རྡུང་ངོས་གོང་བཞིན་ཁྲོམ་ཕྱོགས་ལ་འཕྱོང་རྒྱུག་ལན་གསུམ་སོང་རྗེས་འབྲུབ་ཁུང་གཏིང་སར་བསྐོར་ནས་སླེབ་པ་དང་བཞི་རྡུང་ཆུང་བ་གསུམ་དང་ཤིན་ཏུ་ཆུང་བ་གཉིས་ལ་ཛམ་འདྲ་བའི་ངང་ནས་ལིང་གདན་འབྲུབ་ཁུང་གི་དཀྱིལ་ཆོས་འབྱུང་གི་སྟེང་དུ་འགྱེལ་ནས་མགོ་བོ་རྩེར་བསྟན་ལ་དཀྲུག་བརྡབས་ཀྱིས་བཞག་པ་དང་ཧར་ལངས་ཀྱིས་ཁ་ཕྱིར་བལྟས་ནས་དགུ་རྡུང་གཅིག་ལ་བརྒྱུག
ཡང་ནང་ལིངྒ་ཕྱོགས་ཁ་བལྟས་ནས་བརྒྱུག དེ་ནས་ལག་གཡོན་སྐེད་གཟེར་ངོས་གཡས་བརྐྱངས་ནས་དགུ་རྡུང་གཅིག་ལ་གཡས་སྐོར། དེ་ནས་གཡས་སྐེད་གཟེར་གཡོན་བརྐྱངས་ནས་དགུ་རྡུང་གཅིག་ལ་གཡོན་སྐོར་བྱས་ནས་བཞི་རྡུང་ཅུང་དལ་ཙམ་རེ་ལ། ལག་གཉིས་དཔུང་གཡོན་ཕྱོགས་ལ་མཆོད་པ་ལྟར་ལག་པ་བསྐོར་ཞིང་ལག་མཐིལ་གྱེན་བསྟན་གྱིས་འབུལ་ཚུལ་དང་རྐང་གཡས་གཡོན་ཕྱོགས་བཏེགས། དེ་ལྟར་གཡས་གཡོན་རེ་མོས་ཀྱིས་བྱས་ནས་ནང་དུ་ལོག་གོ ། འདི་ལྟར་ཞིང་སྐྱོང་ཆེན་པོ་དུར་ཁྲོད་བདག་པོ་ཡབ་ཡུམ་གྱི་འཆམ་ཚུལ་འདི་དགྲ་བགེགས་སྒྲོལ་བའི་དུས་ཆོས་སྐྱོང་སྲུང་མ་ཐམས་ཅད་རྒྱབ་དཔུང་དུ་བྱོན་ནས་གྲོགས་མཛད་པར་བསམ་དགོས་པས་འབྲེལ་མེད་རང་དུའང་མི་འགྲོ་ཞིང་། གཟིགས་མོ་འབུལ་ཕྱིར་ངེད་རང་གི་བློ་ལ་ཤར་ནས་བྱས་པ་ལགས། ཛམ་ཉུག་གཉིས་པ་ཐེམ་པ་བར་འཇུག་ལ་དབྱངས་རབ་བརྗིད་རྔམ་པ་དང་འདྲ། ཧཱུྃ་དཔལ་ཆེན་ཐུགས་ལས་སྤྲུལ་པའི་ཕོ་ཉ་མོ། ། གནོད་སྦྱིན་འཇིགས་མ་བདུད་རྩི་གསོད་བྱེད་མ། །
དགྲ་བགེགས་བསྒྲལ་བའི་སླད་དུ་སྤྱན་འདྲེན་ན། ། གློག་ལྟར་མྱུར་བའི་ཐུགས་རྗེས་འདིར་གཤེགས་ཤིག ། ཞེས་རྫོགས་པ་དང་རོལ་མོ་གསུམ་རྡེག་ལན་བཅས་གྲུབ་ནས། འཐེང་རྡུང་དལ་ཞིང་ཆུང་བ་ལ་ཛམ་ཉུག་པ་གཉིས་ཐེམ་པའི་ནང་ཙམ་ནས་གཡོན་ཟུར་ཕྱིར་བསྟན་ནས་ལག་གཡས་བརྒྱངས་གཡོན་གཡོབ་ཚུལ་ངོས་འཆམས་པ་གོང་བཞིན་བྱས་ལ། རོལ་མོ་འཐེང་རྡུང་ཆེ་བ་ལ་རྔ་མ་མདུན་དུ་བཀབ་ནས་འབག་གི་གདོང་སྒྲིབ་ཅིང་མི་སྟོན་པའི་ཚུལ་བྱས་ལ་ལག་གཡས་རྒྱབ་ཏུ་བསྐོར་བའི་ཁ་ནང་ལ་བལྟ། ཁྲོམ་ལ་རྒྱབ་བསྟན་ནས་རྐང་གཡས་བཏེགས་ཁ་ནང་བསྟན་གྱིས་གཡས་ཟུར་དུ་འཐེང་རྡུང་གི་ཆེ་བ་ཐོག་མ་ལ་ཕབ། ལུས་སྟོད་གཅུས་ནས་འབག་གི་གདོང་གཡས་ཟུར་ནས་ཕྱིར་ཐུར་ལ་བལྟ་ཞིང་འཇིགས་སྟོན་འདྲ་བས་མགོ་བོ་ཉུག་ཙམ་བྱ། ལག་གཡས་ཕྱིར་སྟོན། གཡོན་ནང་དུ་བརྒྱངས། དེ་ནས་གཡས་གཡོན་གོ་སྤོ་བ་ཙམ་མ་གཏོགས་འཆམ་ཚུལ་ཇི་ལྟ་བ་བཞིན་གྱིས་རྐང་གཡས་འཐེང་རྡུང་གི་ཆུང་བ་ལ་བཏེགས་ཙམ་ངོས་དེ་གར་བཞག
རྐང་གཡོན་ཁ་ཕྱིར་བསྟན་གྱིས་གཡོན་ཟུར་དུ་ཕབ་ཅིང་ལག་གཡོན་མགོ་སོགས་ཕྱིར་ཉུག་ཙམ་བྱེད་པ་སྟེ་འཐེང་རྐང་ལྔའི་བར་བྱེད་པའི་བཞི་ཐུབ་རྐང་པ་ཉིས་བརྒྱག་ལ། ལྔ་པའི་འཐེང་རྐང་གི་ཆེ་བ་ལ་རྐང་གཡས་ནང་གི་གཡས་ཟུར་དུ་ཕབ་པ་འདྲ། ཆུང་བ་ལའང་རོལ་མོ་ཆེ་ཞིང་རྐང་གཡས་མི་འདེགས་པ་གཡོན་བཏེགས་ཙམ་ངོས་ལུས་འཕར་ཞིང་གསིག་པ་དང་དེ་གར་ཤེད་ཆེ་བར་ཕབ། འཐེང་རྐང་དྲུག་པའི་ཆེ་བ་ལ་ཤིན་ཏུ་ཆེ་བ་བརྡུངས། རྐང་གཡས་བཏེགས་རྒྱབ་ནང་ནས་བསྐོར་ཏེ་གློ་བུར་འཕྱོང་ཞིང་ཐེམ་པ་རྐང་གཉིས་བར་དུ་བཅུག་རྐང་གཡས་ཕྱིར་ཁྲོམ་ཕྱོགས་སུ་བགྲད་ནས་ཕབ། ཆུང་བ་ལ་རྐང་གཉིས་མ་བཏེགས་པ་ལུས་གསིག་ཅིང་ཧྲང་། དེ་གའི་ངང་ལ་ལག་གཉིས་བརྒྱངས་ཏེ་རྔ་མ་རྒྱབ་ལ་དཀྲུག འབག་གི་གདོང་ཁྲོམ་ལ་ངོམ་ཞིང་གཡས་ནང་ལ་གཅུ་གཡོན་ཕྱིར་གཅུ་བ་རོལ་པ་ལྟ་བུ་འཐེང་རྐང་ཅུང་ཆུང་ཞིང་དལ་བ་གསུམ་ལ་གཡས་གཡོན་རེ་མོས་སུ་གཅུ་ཞིང་འགྱིང་བ་སྟེ། འདི་ཡན་ཐེམ་པ་བར་འཇུག་ཡིན། འཆམ་སར་བདུན་རྡུང་མཛད་པ་ནི་ལུས་གཡས་ནང་ལ་གཅུས་ནས་འཐེང་རྐང་གསུམ་པའི་ཆུང་བ་ལ་ཡང་ཆེ་བ་བརྡུངས།
རྐང་གཡོན་བཏེགས་ཙམ་ངོས་དེ་གར་ཕབ་ལུས་འཕར་ཆུང་གི་གསིག་ཅིང་རྐང་གཡས་བཏེགས་ནས་ཕྱིར་འཕྱོང་། དེ་བཞིན་ལག་གཡས་དང་རྔ་མ་དཀྲུག་གསིག་ཆེ་བའི་ཉིས་བགྲོངས་གཡས་གཡོན་རེ་མོས་ཀྱིས་འཕྱོང་ཤིང་བདུན་ཞེས་པའི་སྐབས་ཐམས་ཅད་དུ་གཡོན་ཕྱོགས་སུ་ས་ལ་མགོ་བོ་ཕབ་ཅིང་། བརྒྱད་ཅེས་ཆུང་བའི་དུས་རྔ་མ་རྒྱབ་ལ་དཀྲུགས་འབག་གདོང་ངོམ་ལག་གཡོན་མདུན་གྱི་ནམ་མཁར་བརྒྱངས་ཏེ་ཕྱར། གཡས་ནང་ཕྱོགས་ཐུར་ལ་བརྐྱངས། དེ་འདྲ་བ་གཉིས་སོང་ནས་གཡས་སྐོར་གཡོན་སྐོར་ངོས་བདུན་ལ་འབག་ངོམ་སོགས་གོང་བཞིན་བྱས་ཏེ་གཉིས་གསུམ་གང་དགོས་བྱས་ལ་ནང་དུ་ལོག་གོ ། ཛམ་ཉུག་གསུམ་པ་པུ་ཏྲའི་དགུ་རྡུང་ནི་དབྱངས་གོང་བཞིན་ལ། ཧཱུྃ་འཇིགས་རུང་དམར་ནག་མེ་རླུང་འཁྲུག་པའི་དབུས། ། ཤིན་ཏུ་ཁྲོས་པས་དམ་ཉམས་ཚར་གཅོད་ཅིང་། ། སྒྲུབ་པོ་སྐྱོང་མཛད་དམ་ཅན་བཅུ་གཉིས་པོ། ། མ་རུང་གདུལ་ཕྱིར་གནས་འདིར་གཤེགས་སུ་གསོལ། །
ཞེས་རྫོགས་པ་དང་། རྔ་གསུམ་རྡུང་ལན་བཅས་གྲུབ་ནས་བཞི་རྡུང་ཆུང་ཞིང་དལ་བ་གསུམ་ལ་ཛམ་ཉུག་པ་གཉིས་ཀྱིས་གཡོན་ཟུར་ཕྱིར་བསྟན་ནས་འཆམས་པ་གོང་དང་འདྲ། དེ་ནས་བཞི་རྡུང་ཆེ་བ་ལ་རྐང་གཡས་བཏེགས་གཡས་ཟུར་ཕྱིར་བསྟན་གྱིས་གང་སླེབ་ཏུ་འཕྱོང་ཞིང་རྐང་གཡོན་ས་ལ་དྲུད་དེ་གཡས་ཀྱི་བོལ་འཁྲིས་སུ་སླེབ་པར་བྱ། ལག་གཡས་གཡོན་ཟུར་ནས་གཡས་ཟུར་ཕྱོགས་ལ་གྲི་ཁ་འབྱེད་པ་བཞིན་ཕྱིར་གཡུགས། གཡོན་སྐེད་གཟེར་བྱ། ཡང་གཡོན་འཕྱོང་ལག་གཡས་སྐེད་གཟེར་བྱེད་པ་གཡས་གཡོན་གྱི་ཁྱད་ཙམ་མོ། ། ཡང་གོང་བཞིན་གཡས་སུ་འཕྱོང་བ་སྟེ་བཞི་རྡུང་གསུམ་དང་། དེ་ནས་འཐེང་རྐང་ཤིན་ཏུ་ཆེ་བ་བཞི་ལ། ལུས་འཕར་ཞིང་དཀྲུག་གསིག་ཆེ་བའི་འཐེང་རྐང་དང་པོ་ལ་ལག་གཡས་སྐེད་གཟེར་དང་རྐང་གཡོན་བཏེགས། མདུན་ནས་ནང་ཕྱོགས་བསྐོར་ཏེ་འཆམ་ཡོང་ས་ཕྱོགས་ལ་འཕྱོང་ཞིང་ཕབ།
ལག་གཡོན་མདུན་ཕྱོགས་གཡབ་ཅིང་རྐང་གཡོན་དང་བསྟུན་ནས་ཕབ། རྔ་མ་ས་ལ་རེག་པ་ཙམ་བྱ། འཐེང་རྐང་གཉིས་པ་ལ་རྐང་གཡོན་ཕྱིར་ལོག་གིས་རྒྱབ་ཏུ་འཕྱོང་ཞིང་ཡོང་ས་ཕྱོགས་ཕབ། ལག་གཡོན་ཡང་རྒྱབ་ཕྱོགས་ཕྱིར་གཡུག་ཅིང་རྔ་མ་རྒྱབ་ལ་དཀྲུག་འབག་ངོམ། འཐེང་རྐང་གསུམ་པ་ལ་རྐང་གཡས་འཕར་ཆུང་དང་རྐང་གཡོན་བཏེགས་ཤིང་མདུན་ནང་ལ་བསྐོར་འཕྱོང་རྫུན་འདྲ་བའི་གོམ་རྫུས་ཀྱིས་འཕྱོང་ལག་གཡོན་གཡོབ་ཅིང་འབེབས་པ་རྔ་མ་དཀྲུག་པ་བན་གསིག་ཆེ་བ་སོགས་གོང་གི་རིགས་འགྲེ་ཤེས་པའི་མཁས་པར་བྱ། འཐེང་རྐང་བཞི་པ་ལ་རྐང་གཡས་བཏེགས་ཕྱི་ནས་བསྐོར་ཡོང་ས་ཕྱོགས་འཕྱོང་རྫུན་གྱི་གོམ་པ་ཆུང་ངུ་བཅུག་ངོས་འཕར་ཞིང་ལུས་ནེམ་གསིག་ཆེ་ཞིང་ཕབ་འཕྲལ་རོལ་མོ་ཆེ་བ་གཅིག་དང་ཆུང་བ་གསུམ་སྟེ་བཞི་རྡུང་གཅིག་ལ་རྔ་མ་རྒྱབ་ལ་དཀྲུག་འབག་གདོང་ངོམ། ལག་གཉིས་བརྒྱངས་རྐང་གཡོན་བཏེགས་འགྲོ་ཕྱོགས་འཕྱོང་གང་ཆེ་བྱས་ཕབ་རྐང་པ་གཡས་གཡོན་རེ་མོས་ཀྱིས་བཏེགས་ཙམ་བཏེགས་ཙམ་ངོས་རོལ་པ་འདྲ་བའི་གཡས་གཡོན་དུ་ཅུང་ཟད་གཅུ་ཞིང་གསིག་པ་སྟེ་པུ་ཏྲའི་ཛམ་འགྲོས་ཡིན། དེ་འདྲ་བ་ལན་གསུམ་སོང་རྗེས། པད་སྐོར་གསུམ་དང་ལྕགས་འཐེན་བྱ་ཚུལ་གོང་གི་ལྔ་རྡུང་བཞིན་བྱས་ལ། རྔ་དགུ་རྡུང་ཆེ་བ་གཅིག་གི་གཅིག་དང་གཉིས་ལ་རྐང་གཡས་བཏེགས་མདུན་ནས་བསྐོར།
དེ་བཞིན་གསུམ་དང་བཞི་ལ་རྐང་གཡོན་བཏེགས་གཡས་ཕབ་སྟེ་སྐོར་འཕྲོ་དེ་བསྐོར། ལྔ་ལ་རྐང་གཡས་བཏེགས་ཕྱིར་ལོག་ཏུ་བསྐོར། དྲུག་ལ་གཡས་ཕབ། བདུན་ལ་རོལ་མོ་གནོན་པ་དང་རྐང་གཡོན་བཏེགས་གཡས་སུ་འཕྱོང་ཞིང་སྒྱིད་ལྡེམ་ངོས་ལུས་གཡས་ཕྱོགས་ཕབ་སྟེ་མནན། ལག་གཉིས་གཡོས་ཞིང་བརྒྱད་དང་དགུ་ལ་གཡོན་དུ་ཕབ་ཅིང་ལྕགས་འཐེན་བྱ། ལེན་གྱི་རོལ་མོ་ཆུང་བ་གཅིག་དང་བཅུ་ཡིན། འཐེང་རྐང་གཅིག་ལ་གཡས་སུ་འཕྱོང་ཤིང་ལྕགས་འཐེན་བྱ། འདིའི་ལོག་རྫུན་མ་གཏོགས་འཕྱོང་རྣམས་ཤིན་ཏུ་ཆེ་ཞིང་གཡས་འཕྱོང་དུས་རྐང་གཡོན་ས་ལ་དྲུད་དེ་གཡས་འཁྲིས་སུ་སླེབ་པ། གཡོན་འཕྱོང་དུས་རྐང་གཡས་འདྲུད་པ་སོགས་འདྲ། དེ་ལྟ་བུའི་དགུ་རྡུང་གིས་ལོག་གོ །
དེ་ནས་འཆམ་དཔོན་ཆས་སྤྲོད་ཁང་པར་ཕེབས། རྔ་རྡུང་བ་གཞན་རྣམས་ཀྱིས་མགོ་བརྙན་གྱི་བསྐུལ་བྱ་སྟེ། ཧཱུྃ་མཛད་སྒྲ་འབྱིན་ཕག་དང་རྨིག་བུའི་མགོ ། སོགས་སྒྲུབ་ཐབས་བཞིན་ལ་ཁ་སྐོང་དང་འདོན་པ་ཅུང་ཟད་བསྒྱུར་བ་ནི། གནོད་སྦྱིན་འཇིགས་མ་བདུད་རྩི་གསོད་བྱེད་སོགས། ། དམ་ཉམས་བསྒྲལ་བའི་སླད་དུ་གནས་འདིར་གཤེགས། ། ཞེས་ཤླཽ་ཀ་གསུམ་རྔ་ཚིགས་དང་བཅས་པ་གྲུབ་ནས། རོལ་མོ་འཐེང་རྐང་དང་བསྟུན། འཆམ་སྣ་འདྲེན་མིས་གཡོན་ཟུར་ཕྱིར་བསྟན་ནས་ལན་གསུམ་གྱི་བར་འཆམས་པ་འདྲ། དེ་ནས་འཐེང་རྐང་ཆེ་བ་དལ་སྙོམས་དང་བསྟུན་རིམ་པ་བཞིན་ཕྱིར་མཆོངས་ཤིང་ཁྲོམ་ནང་ལ་བསྐོར།
ལག་ཁྱེར་བ་རྣམས་ཀྱང་བཀོད་པ་ལེགས་པའི་ཁྲོམ་སྐོར་བྱ། འཆམ་པ་རྣམས་རིམ་བཞིན་གཡས་འཕྱོང་འཐེང་རྐང་གི་ཆེ་བ་ལ་རྐང་གཡས་བཏེགས་འགྲོས་ཕྱོགས་སུ་ཕབ། རྐང་གཡོན་བཏེགས་ཙམ་བྱས་ནས་དེ་གར་མནན། རྔ་མ་བསྐོར་ནས་དཀྲུགས་ཤིང་འབག་གདོང་དཔུང་གཡོན་སྟེང་ཕྱོགས་ལ་བལྟ་བའི་ཚུལ་གྱིས་ངོམ། ལག་གཡས་མདུན་ནས་བསྐོར་གཡོན་ཟུར་ཐུར་དུ་བརྐྱངས། གཡོན་ནམ་མཁར་ཕྱར། འཐེང་རྐང་གི་ཆུང་བ་ལ་རྐང་གཡས་བཏེགས་ཙམ་ངོས་ལུས་འཕར་ཞིང་དེ་གར་ཕབ། འཐེང་རྐང་གཅིག་གི་ཆེ་བ་ལ་རྐང་གཡོན་བཏེགས་འགྲོ་ཕྱོགས་འཕྱོང་ཞིང་ཕབ། རྐང་གཡས་བཏེགས་ཙམ་བྱས་ནས་དེ་གར་མནན། རྔ་མ་བསྐོར་ནས་དཀྲུག་ཅིང་འབག་གདོང་དཔུང་གཡས་སྟེང་ཕྱོགས་ལ་བལྟ་བའི་ཚུལ་གྱིས་ངོམ།
ལག་གཡས་ཕྱིར་གཡུགས་ཏེ་ནམ་མཁར་ཕྱར། གཡོན་པ་ཐུར་ལ་བརྐྱང་། འཐེང་རྐང་གི་ཆུང་བ་ལ་རྐང་གཡོན་བཏེགས་ཙམ་གྱིས་འཕར་ནས་དེ་གར་འབེབས་པ་སོགས་གོང་བཞིན་ནོ། ། དེ་ལྟ་བུའི་རྐྱང་འགྲོས་ཀྱིས་འགྲོ་བ་དང་བསྟུན། རྔ་རྡུང་བ་རྣམས་འཆམ་དཔོན་དང་བསྟུན་དལ་བུས་བྱོན་དབུས་སུ་སླེབ་ནས་འཆམ་དཔོན་གྱི་སྐུ་རྒྱབ་ཏུ་གདན་ལ་གྲལ་རིམ་བཞིན་ལངས་ནས་སྡོད། འཆམ་དཔོན་གྱིས་ལིངྒའི་མཐའ་ལ་སྐོར་བ་གཅིག་སོང་ནས་རོལ་མོ་བཞག་སྟེ་ས་ལ་བསྡད། འཆམ་དཔོན་བཞུགས་གདན་སྟེང་དུ་ལིངྒ་ལ་ཞལ་ཕྱོགས་པར་རྡོར་དྲིལ་ཧཱུྃ་མཛད་ཀྱི་ཕྱག་རྒྱས་བཟུང་སྟེ། རོལ་དཔོན་ནམ་སྐད་བཟང་བ་གཅིག་གིས་སྒྲུབ་ཐབས་བཞིན་དགུག་གཞུག་ལན་གསུམ་བྱིངས་དྲངས་དཔོན་སློབ་ཐམས་ཅད་དམིགས་པ་གསལ་ཞིང་ཡི་དམ་ལྷའི་ང་རྒྱལ་བརྟན་པས་མགྲིན་གཅིག་ཏུ་མཛད་ནས་རྫོགས་མཚམས་རྣམས་སུ་རོལ་མོ་ཆེམ་རྡུང་དང་། འཆམ་པ་རྣམས་ཀྱིས་བན་གསིག་ཆེ་ཞིང་རྔ་མ་མདུན་ལ་དཀྲུག ལིངྒ་ཕྱོགས་ལ་མཁས་པ་རྣམས་ཀྱིས་ཉམས་གང་དོད་ཀྱིས་མཆོང་རྒྱུག་ལྟ་བུ་ཅུང་ཟད་ངོས་ཟིལ་གང་ཆེ་བྱ།
དེ་འདྲ་ལན་གསུམ་གྱི་ཐ་མ་ལ། པཉྩ་ཀནྡྷ། དྭེ་སོགས་ལྷ་དབྱེ་དང་ཚེ་སྲོག་ཡེ་ཤེས་སུ་བསྒྱུར་བའི་དམིགས་པ་རྣམས་བཟློག་པ་དགྲ་བགེགས་ཀུན་འཇོམས་ཀྱི་ཟུར་འདེབས་བཞིན་མ་ཆད་ཅིང་གསལ་གང་ཐེབས་བྱས་རྗེས། རོལ་མོ་བ་རྣམས་འཐེང་རྡུང་ཆུང་སེ་བ་དལ་བུ་མ་ཆག་པའི་ངང་ནས་གདན་ཁར་བསྡད། འཆམ་དཔོན་གྱིས་རྡོར་དྲིལ་བཞག རལ་གྲི་དང་བནྡྷ་ཐོགས་ནས་འཐེང་རྐང་ཇི་ལྟར་རིགས་པའི་བར་འཆམ་པ་རྣམས་ལ་ཕྱོགས་ཀུན་ཏུ་བལྟ་ཞིང་འཆམས་ཏེ། དེ་ནས་ཅུང་ཟད་འཐེང་རྐང་ཆེ་བ་གསུམ་ལ་པད་སྐོར་བྱ་བ་ནི། འཐེང་རྐང་དང་པོའི་ཆེ་བ་ལ་ལག་གཡས་གཡོན་གྱི་གྲེ་མོའི་འོག་ཐད་དུ་གཡུག་ཅིང་། ལུས་གཡོན་ཕྱོགས་གཅུ། ལག་གཡོན་སྙིང་གའི་ཐད་ཙམ་དུ་བསྐོར་ཏེ་ཁ་ཕུབ་ངོས་སྟེང་འོག་ཏུ་ཡོང་བ་བྱ།
རྔ་མ་གསིག་ཅིང་འབག་གདོང་གཡོན་ཕྱོགས་ཐུར་དུ་བལྟ། འཐེང་རྐང་གི་ཆུང་བ་ལ་ལུས་གསིག་པ་དང་སྒྱིད་ལྡེམ་བྱ། འཐེང་རྐང་གཉིས་པའི་ཆེ་བ་ལག་གཡས་དཔུང་གཡས་སྟེང་གི་ནམ་མཁར་ཕྱར། རྔ་མ་རྒྱབ་ལ་དཀྲུག་ཅིང་འབག་གདོང་ངོམ་ནས་སྟེང་དུ་བལྟ། ལག་གཡོན་པུས་གཡས་འཁྲིས་སུ་ཐུར་སེག་བརྐྱང་། འཐེང་རྐང་གི་ཆུང་བ་ལ་གོང་བཞིན་ལུས་ནེམ་གསིག་སྒྱིད་ལྡེམ་འདྲ། འཐེང་རྐང་གསུམ་པ་ལ་དང་པོ་བཞིན་ལ། ལག་མགོ་གཉིས་མཉམ་པ་སྟེ་ཡངས་པད་ཀྱི་ཚུལ་ལོ། ། པད་སྐོར་དུས་གཡས་ཀྱི་ལག་མགོ་གར་འགྲོར་འབག་གདོང་བལྟ་བ་ཡིན་ནོ། ། འོག་གི་པད་སྐོར་ཐམས་ཅད་འདིས་རིགས་འགྲེ དེ་ནས་འཐེང་རྐང་ལྔ་ལ་ཛམ་བྱ་སྟེ།
འཐེང་རྐང་དང་པོའི་ཆེ་བ་ལ་པད་སྐོར་རྫོགས་པའི་ལག་མགོ་མཉམ་པ་དང་དེ་ལས་ཕྲལ་ཏེ་གཡས་ཟུར་དུ་བརྐྱང་། དེ་ཡང་ལག་གཡས་པུས་མོ་གཡས་སྟེང་དུ་ཁ་ཕུབ་དང་། གཡོན་ལག་གཡས་ཀྱི་གྲུ་མོའི་ནང་ཙམ་དུ་ཁ་ཕུབ་སྟེ་སྣེ་བསྣོལ་ལྟ་བུ་བྱ་ཞིང་། འབག་གདོང་ཐུར་ལ་བལྟ། འཐེང་རྐང་གི་ཆུང་བ་ལ། ལུས་གསིག་ཅིང་དཔུང་པ་གཡོན་ཕྱིར་གཅུ། ལག་གཡོན་སྙིང་ག་ཙམ་དུ་དྲུད་ཅིང་འཐེན། རྔ་མ་རྒྱབ་ཏུ་ཅུང་ཟད་དཀྲུགས་ཤིང་འབག་གདོང་གཡོན་གྱི་དཔུང་སྟེང་ཕྱོགས་ལ་བལྟ་ཞིང་ངོམ། འཐེང་རྐང་གཉིས་པ་ལ་གཡོན་ཟུར། གསུམ་པ་ལ་གཡས།
བཞི་པ་ལ་གཡོན། ལྔ་པ་ལ་གཡས་ཏེ་རེ་མོས་ཀྱིས་བྱེད་པ་དང་། གཡས་གཡོན་གྱི་ཁྱད་ཙམ་མ་གཏོགས་འཆམ་ཚུལ་ཐམས་ཅད་གོང་དང་འདྲ་བས་རིགས་འགྲེ་ཤེས་པར་བྱའོ། ། ལུས་གཡས་གཅུ་གཡོན་གཅུའི་དུས་རྐང་པ་གཉིས་རྟིང་པ་རེ་མོས་ཀྱིས་བསྐོར། དེ་ལྟར་ཛམ་ལྔ་རྫོགས་པ་དང་གོང་བཞིན་རྐང་འགྲོས་ཇི་ལྟར་རིགས་པ་བྱས་རྗེས། དངོས་གཞི་སེངྒེའི་བརྗིད་འཆམ་ནི། གོང་བཞིན་འཐེང་རྐང་གསུམ་ལ་པད་སྐོར་གཅིག་དང་། ཛམ་ལྔ་སོང་མཚམས་འཐེང་རྐང་གཅིག་གི་ཆེ་བ་ལ་རྐང་གཡས་བཏེགས། ལག་གཉིས་ས་ལ་མནན་ནས་རྔ་མ་རྒྱབ་ལ་དཀྲུག་པ་དང་བསྟུན་འབག་ངོམ་ཞིང་ལག་གཉིས་རོལ་པ་ལྟར་བརྒྱངས་ཏེ་འཐེང་རྐང་གི་ཆུང་བ་ལ་དེ་གའི་ངང་དུ་འགྱིངས། དེ་ནས་འཐེང་རྐང་ཤིན་ཏུ་ཆེ་བ་ལྔ་ལ་གཡས་སྐོར་བྱ་བ་སྟེ།
དང་པོའི་ཆེ་བ་ལ་རྐང་གཡས་མདུན་དུ་ཕབ། དེ་བཞིན་ལག་གཉིས་དང་རྔ་མ་ཡང་མདུན་ལ་ཕབ། འཐེང་རྐང་གི་ཆུང་བ་ལ་རྐང་གཡས་བཏེགས་རྔ་མ་རྒྱབ་ལ་དཀྲུག་གསིག་ཆེ་བའི་འབག་ངོམ། ལག་གཉིས་རོལ་པ་ལྟར་བྱེད་པ་འདྲ། འཐེང་རྐང་གཉིས་པ་ལ་གཡས། གསུམ་པ་ལ་རྒྱབ། བཞི་པ་ལ་གཡོན་ཏེ་འགྲོ་ཕྱོགས་ཕབ་པ་རྣམས་གོང་བཞིན་ཆེ་བ་ལ་ཕབ། ཆུང་བ་ལ་བཏེགས། འོན་ཀྱང་བཞི་པའི་ཆུང་བ་ལ་ཆེ་བ་བརྒྱབས་ནས་རྐང་གཡས་བཏེགས་ཙམ་བྱས་མ་ཐག་འཕར་ནས་ཕབ། རྐང་གཡོན་མདུན་དུ་ལྔ་པའི་ཆེ་བ་ལ་འཕྱོང་ཞིང་ཕབ།
ཆུང་བ་ལ་འགྱིང་སྟེ་གཡས་རྒྱབ་ཏུ་གཅུ་བ་དང་ཤིན་ཏུ་ངམ་དལ་བར་བྱ། དེ་ནས་པད་སྐོར་ཛམ་རྐྱང་འགྲོས་སོགས་གོང་བཞིན་བྱས་ལ། སླར་ལན་གཉིས་ལྡབ་ནས་བྱེད་པའི་འགྲོས་ཉིས་འགྲོས་བྱ་སྟེ། དེ་ལ་ཛམ་རྫོགས་མཚམས་འཐེང་རྐང་གི་ཆེ་བ་ལ་རྐང་གཡས་བཏེགས་ནས་འགྲོ་ཕྱོགས་འཕྱོང་ཞིང་ཕབ། འཐེང་རྐང་གི་ཆུང་བ་ལ་གཡས་བཏེགས། ཡང་འཐེང་རྐང་གཅིག་གི་ཆེ་བ་ལ་འགྲོ་ཕྱོགས་སྔར་ཤུལ་འཕྱོང་སྟེ་ཕབ། འཐེང་རྐང་གི་ཆུང་བ་ལ་རྐང་གཡས་བཏེགས་ཙམ་ངོས་ལུས་འཕར་ཞིང་གསིག འཐེང་རྐང་གཅིག་གི་ཆེ་བ་གཅིག་ལ་རྐང་གཡོན་གློ་བུར་དུ་བཏེགས་ནས་ལུས་བསྐོར་ཞིང་འགྲོ་ཕྱོགས་འཕྱོང་ནས་ཕབ། འཐེང་རྐང་གི་ཆུང་བ་ལ་གཡོན་བཏེགས། ཡང་འཐེང་རྐང་གཅིག་གི་ཆེ་བ་ལ་འགྲོ་ཕྱོགས་སྔར་ཤུལ་འཕྱོང་ཏེ་ཕབ།
འཐེང་རྐང་གི་ཆུང་བ་ལ་རྐང་གཡོན་བཏེགས་ཙམ་ངོས་ལུས་འཕར་ཞིང་གསིག རྐང་པ་གཡས་ལ་འཐེང་རྐང་གཉིས། གཡོན་ལ་གཉིས་ཏེ་རེ་མོས་སུ་འཕྱོང་། རྐང་པ་འབེབས་དུས་ལག་གཡས་ས་ལ་འབེབས། འབག་གདོང་གཡོན་ལ་བལྟ་ཞིང་རྔ་མ་རྒྱབ་ནས་ཐུར་ལ་བསྐོར། རྐང་པ་འདེགས་དུས་ལག་གཡས་དཔུང་གཡས་ཕྱོགས་སུ་ཕྱར། འབག་གདོང་གཡས་སྟེང་བལྟས་ལ་རྔ་མ་རྒྱབ་ཕྱོགས་དཀྲུག་ཅིང་བསྐོར་ནས་གདོང་ངོམ། ལག་གཡོན་འབེབས་འདེགས་གཉིས་ཀ་ལ་ཐུར་དུ་བརྐྱང་ངོ་། ། འཐེང་རྐང་བཞི་རྫོགས་མཚམས་རྔ་སྐད་རན་པ་གཉིས་ལ་གཡས་དང་གཡོན་དུ་འཕར་ནས་ཅུང་ཟད་འཕྱོང་ཞིང་ལག་གཉིས་གཡབ་པའི་ཚུལ་བྱ། འཐེང་རྐང་གཅིག་ལ་དབུས་སུ་འཕར་ནས་ལག་གཉིས་ནམ་མཁར་གཡབ་པ་ནི་ཉིས་འགྲོས་གཡབ་མོ་དང་བཅས་པ་ལགས།
སླར་ལྡབ་ནས་བྱེད་ན། གཡབ་མོ་དབུས་ཀྱི་འཐེང་རྐང་གི་ཆུང་བ་ཡང་ཅུང་ཆེ་བ་རྒྱག་དུས་རྐང་གཡོན་བཏེགས་ཙམ་ངོས་དེ་གར་ལུས་འཕར་ཞིང་ཕབ་ནས། ཡང་འཐེང་རྐང་བཞིའི་དང་པོའི་ཆེ་བ་ལ་རྐང་གཡས་གློ་བུར་དུ་བཏེགས་ནས་རེ་མོས་འཕྱོང་བ་གཡབ་མོ་ལན་གསུམ་སོགས་གོང་བཞིན་ཐེངས་གསུམ་བཞི་གང་འོས་བྱེད་པ་སྟེ་སེངྒེའི་བརྗིད་འཆམ་མོ། ། འོག་ཏུ་ཉིས་འགྲོས་ཞེས་པའི་དུས་འདི་དྲན་པར་བྱའོ། ། སྟག་མོའི་རྔམ་འཆམ་ནི། པད་སྐོར་དང་ཛམ་ལྔ་གོང་བཞིན་བྱས་ནས། རོལ་མོ་དྲག་མྱུར་བཅུ་གཅིག་གི་ཐོག་མའི་གཅིག་ལ་རྐང་གཡས་བཏེགས་ཙམ་བྱས་འཕྲལ་གཡོན་གྱི་རྐང་མགོའི་འཁྲིས་སུ་རྩེ་མོ་བཙུགས་ནས་ཕབ། ལག་གཉིས་མདུན་དུ་གཡབ་ཅིང་སྐོར་ནས་ནམ་མཁར་བརྒྱངས། རྔ་མ་དང་ལག་མགོ་གཉིས་བན་གསིག་མ་ཆག་པ་མདུན་ལ་དཀྲུག་ལ་རྐང་མགོ་གཉིས་མ་ཕྲལ་བར་ལུས་ཅུང་ཟད་འཕར་ཞིང་གཡས་སྐོར་བྱས་ཏེ། དགུ་བཅུ་ཞེས་པའི་དུས་ལུས་འཕར་བ་ཤིན་ཏུ་ཆེ་བ་དང་བསྟུན།
རྐང་གཡས་དགུ་ལ་བཏེགས་ནས་མྱུར་དུ་ས་ལ་རྡེབ་པ་བཞིན་འཕྱོང་ཞིང་ཕབ། བཅུ་ལ་རྐང་གཡོན་བཏེགས་གློ་བུར་དུ་བསྐོར་ལུས་འཕར་ཏེ་མདུན་དུ་འཕྱོང་ལ་བགྲད་ནས་བཅུ་གཅིག་ལ་ཕབ་སྟེ་ལུས་གཡས་རྒྱབ་ཕྱོགས་ལ་གཅུས། རྔ་མ་བསྐོར་རྒྱབ་ལ་བསིགས་ཏེ་འབག་གདོང་གཡས་སྟེང་ངོམ། ལག་གཉིས་བརྒྱངས་ལ་སྒྱིད་ལྡེམ་དང་བཅས་འགྱིང་ཞིང་རོལ་མོ་དལ་བར་ངང་བསྲིངས་ནས་སྡོད། དེ་ནས་པད་སྐོར་ཛམ་ལྔ། འགྲོས་གཡབ་མོ་གསུམ་དང་བཅས་པ་གོང་བཞིན་བྱ། དེ་འདྲ་བ་ལན་གསུམ་བྱེད་པ་ནི་སྟག་མོའི་རྔམ་འཆམ་ལགས། སྤྱང་མོའི་འདུར་འཆམ་ལ། པད་སྐོར་དབུས་སུ་གཅིག དེ་ནས་རྐང་གཡས་རྒྱབ་ལ་བསྐོར་རྐང་གཡོན་གྱི་རྒྱབ་ཏུ་སྤོས།
རྔ་མ་རྒྱབ་ལ་བསིགས་ཤིང་པད་སྐོར་གཅིག་གཡས་སུ་བྱས་ལ། ལག་གཡོན་སྐེད་གཟེར་དང་། རྔ་མ་བསྐོར་ཞིང་ལག་གཡས་གཡོབ་ཚུལ་ངོས་རྐང་གཡས་མདུན་ཕྱོགས་འཐེང་རྐང་དལ་པོ་བཞིའི་བར་ལ་ཅུང་ཟད་ཅུང་ཟད་སྤོས་ནས་གཡས་ཟུར་མདུན་དུ་སླེབ་མཚམས་རྐང་གཡས་བཏེགས་ཙམ་ངོས་བཞི་རྡུང་དྲག་མྱུར་གཉིས་ལ་མདུན་དུ་སྦད་འཕྱོང་ལྟ་བུ་རྐང་པ་གཉིས་ས་ལ་དྲུད་ལུས་འཕར་ཆུང་གིས་འགྲོ་བ་སྟེ། དེའང་བཞི་རྡུང་གི་གསུམ་ཞེས་པའི་ཚེ་རོལ་མོ་ཆེ་ཞིང་མནན། ལུས་བསྒྱུར་རྔ་མ་མདུན་གྱི་ས་ལ་མ་རེག་ཙམ་གསིག བཞི་ལ་རྐང་གཡས་བཏེགས་ལག་གཡས་ནམ་མཁར་ཕྱར། རྔ་མ་རྒྱབ་ལ་བསྐྱུར་འབག་གདོང་ངོམ། བཞི་རྡུང་རྗེས་མའི་བཞི་ལ་མི་འདེགས་པར་མནན་ལ་འཐེང་རྐང་གཅིག་ལ་གཡོན་ཕྱོགས་རྒྱབ་ངོས་འཕྱོང་ནས་པད་སྐོར་གཅིག་བྱས་ལ། ལག་གཡས་སྐེད་གཟེར་བྱེད་པ་སོགས་གཡས་གཡོན་གྱི་ཁྱད་པར་ཙམ་མ་གཏོགས་གོང་ཇི་ལྟ་བ་བཞིན་ཡིན། རྗེས་ཀྱི་འཐེང་རྐང་གཅིག་པོ་མདུན་ལ་ཁ་བལྟས་རྐང་གཉིས་བགྲད།
ལག་གཉིས་བརྒྱངས་ནས་རྒྱབ་ཕྱོགས་སུ་ཕྱིར་འགྲོས་ཀྱིས་འཕྱོང་ལ། པད་སྐོར། ཛམ་ལྔ། ཉིས་འགྲོས་གཡབ་མོ་སོགས་གོང་བཞིན་བྱེད་པ་ནི་སྤྱང་མོའི་འདུར་འཆམ་མོ། ། དེ་འདྲ་བ་ལན་གསུམ་བྱ་བའོ། ། དྲེད་མོའི་རྒྱུག་འཆམ་ལ། དབུས་དང་རྒྱབ་གཡས་ཟུར་དུ་པད་སྐོར་བྱེད་པ་གོང་བཞིན་བྱས་རྗེས། རྐང་གཡོན་རྐང་གཡས་ཀྱི་རྒྱབ་ཏུ་སྤོས་ལ་པད་སྐོར་གཅིག ཡང་གོང་བཞིན་རྐང་གཡས་རྒྱབ་ཏུ་སྤོས་ནས་པད་སྐོར་གཅིག་སྟེ་བཞི་ལ་ཁ་ཕྱིར་བལྟ་ནང་བལྟ་སོགས་གཞི་བཅའ་སོང་མཚམས། འཐེང་རྐང་ཆུང་བ་བཞིའི་གཉིས་ལ་གཡོན་མདུན་དང་།
གཉིས་ལ་གཡས་ཟུར་རྒྱབ་ཏུ་ཛམ་གྱི་རྣམ་པ་ཙམ་གཉིས་རེ་བྱ། འཐེང་རྐང་བཞི་པའི་ཆུང་བ་ལ་ཆེ་བ་བརྡེག་ཅིང་ལུས་ནེམ་ལ། འཐེང་རྐང་ཆེ་བ་གཉིས་ལ་གཡོན་མདུན་དུ་འཕྱོང་ཞིང་བན་གསིག་ཆེ་བ་དང་བཅས་པའི་འཐེང་རྐང་དང་པོའི་ཆེ་བ་ལ་རྐང་གཡོན་བཏེགས་ནས་ཕབ། འཐེང་རྐང་གི་ཆུང་བ་ལ་བཏེགས། ཡང་ཆེ་བ་ལ་ཕབ། ཆུང་བ་བཏེགས་འཕྲལ་ཕབ་པའི་ཛམ་གཉིས་བྱ། དེ་བཞིན་རྐང་གཡས་བཏེགས། གཡས་ཟུར་མདུན་ལ་བསྟན་ནས་འཕྱོང་བའི་ཛམ་དྲག་པོ་གཉིས་དང་། ཡང་རྐང་གཡོས་བཏེགས་གོང་བཞིན་མདུན་ལ་འཐེང་རྐང་ཆེ་བ་གཉིས་ལ་ཛམ་དྲག་པོ་གཉིས། ཡང་གཡོན་མདུན་ལ་འཕྱོང་ཞིང་འཐེང་རྐང་ཆེ་བ་གཉིས་ལ་ཛམ་དྲག་པོ་གཉིས་གོང་བཞིན་བྱས་རྗེས།
པད་སྐོར་གཅིག་བྱས། དེ་ནས་ཁྱི་ཉལ་བྱ་བ་ནི། རྐང་གཡོན་བཏེགས་གཡས་ཀྱི་རྐང་མགོའི་འཁྲིས་སུ་འཕྲེད་ལ་བཞག ལག་གཉིས་བརྒྱངས་ཏེ་བཞི་རྡུང་གཅིག་ལ་རྒོད་ཀྱི་གཤོག་སྐོར་བྱེད་པ་བཞིན་གཡས་སུ་བསྐོར་ནས། གསུམ་ཞེས་པའི་དུས་རོལ་མོ་ཆེ་ཞིང་མནན། ལག་གཉིས་པད་སྐོར་ལྟར་སྙིང་གའི་ཐད་ཙམ་དུ་བསྐོར། ལུས་སྒུར་རྔ་མ་ས་ལ་རེག་ཙམ་བྱ། བཞི་ལ་རྐང་གཡོན་བཏེགས་རྔ་མ་རྒྱབ་ལ་བསྐྱུར་འབག་ངོམ། ལག་གཉིས་བརྒྱངས་ནས་ཕྱག་མཚན་རྒྱབ་ཕྱོགས་དཀྲུག དེ་འདྲ་བའི་བཞི་རྡུང་གསུམ་འཆམ་དང་བཅས་པ་སོང་རྗེས།
པད་སྐོར་གཅིག་བྱས་ལ། ལག་གཡོན་སྐེད་གཟེར་དང་གཡས་གཡོབ་ཅིང་། རྐང་གཡས་ཀྱི་རྩེ་ས་ལ་རེག་ཙམ་ངོས་ཅུང་ཟད་རེ་མདུན་ཕྱོགས་སུ་སྤོས། རོལ་མོ་དྲག་མྱུར་བཅུ་གཅིག་གི་དགུ་ལ་རོལ་མོ་ཆེ་བ་མནན་ལུས་གཡས་གཅུ་ཞིང་རྔ་མ་མདུན་ལ་ཕབ། ལག་གཡས་ས་ལ་མ་རེག་ཙམ་བྱས་ནས་གཅུ་ལ་རྐང་གཡས་བཏེགས་ལག་གཡས་པུས་མོའི་འོག་ཙམ་མདུན་ལ་བསྐོར་ཏེ་དཔུང་གཡས་སྟེང་དུ་སླེབ་པ་དང་བཅུ་གཅིག་ལ་ཕབ། རྔ་མ་ཡང་བསྐོར་ཞིང་ལག་གཡས་དང་བསྟུན་མདུན་དུ་གསིག་ཅིང་མནན། ལེན་གྱི་རོལ་མོ་ཆུང་བ་ལ་རྐང་གཡས་བཏེགས་ཙམ་བྱས་འཕྲལ་ཕབ་པ་སྟེ་དོན་ལེན་ཐེ་བའི་བཅུ་གཉིས་སུ་འགྲོ། དེ་ནས་བཞི་རྡུང་གཉིས་ལ་མདུན་དུ་སྤྱང་མོ་བཞིན་བྱས་ནས་འཕྱོང་རྗེས། འཐེང་རྐང་གཅིག་ལ་གཡོན་ཕྱོགས་རྒྱབ་ངོས་མཆོངས་ནས་པད་སྐོར་གཅིག་བྱས་ལ། ལག་གཡས་སྐེད་གཟེར་བྱེད་པ་ལག་གཡོན་གཡོབ་པ་སོགས་གཡས་གཡོན་གྱི་ཁྱད་ཙམ་མ་གཏོགས།
བཅུ་གཉིས་ལ་བསྐོར་བ། བཞི་རྡུང་གཉིས་ལ་མཆོང་བ་རྣམས་འཆམ་ཚུལ་གོང་བཞིན་ཇི་ལྟ་བ་བཞིན་རྫོགས་མཚམས། འཐེང་རྐང་གཅིག་ལ་རྒྱབ་ཏུ་མཆོང་། འཐེང་རྐང་གཅིག་ལ་མདུན་དུ་མཆོང་། ཡང་འཐེང་རྐང་གཅིག་ལ། མདུན་དུ་ཁ་བལྟས་རྐང་གཉིས་བགྲད། ལག་གཉིས་བརྒྱངས་ནས་རྒྱབ་ཏུ་མཆོངས་གྲུབ་མཚམས། པད་སྐོར་གཅིག་ཛམ་ལྔ་ཉིས་འགྲོས་གཡབ་མོ་སོགས་གོང་བཞིན་ནོ། ། འོན་ཀྱང་ལན་གསུམ་བྱེད་པའི་རྟིང་མ་ལ་རྐྱང་འགྲོས་སྐོར་གཅིག་བྱ་བ་ནི་དྲེད་མོའི་རྒྱུག་འཆམ་མོ། ། དེ་ནས་ལིངྒ་གུ་གུལ་གྱིས་བདུགས།
༈ འཆམ་དཔོན་གྱིས་རྡོར་དྲིལ་ཧཱུྃ་མཛད་ཀྱི་ཕྱག་རྒྱས་བཟུང་ནས་དགུག་གཞུག་ལན་གཅིག་གོང་བཞིན་ཚར་བ་དང་རྡོར་དྲིལ་བཞག ཕྱག་མཚན་ཐོགས་ལ་ལུས་སྒུར་ཞིང་རྔ་མ་ཐུར་ལ་ཕབ། རོལ་མོ་དལ་བུས་ཅུང་ཟད་སིལ་ལེ་ལེ་བེར་བླང་བ་དང་བསྟུན་ལུས་བསྲངས་ཤིང་རྐང་གཡས་བཏེགས། ལག་གཉིས་བརྒྱངས་ཏེ་རྔ་མ་རྒྱབ་ལ་གསིག་ཅིང་འབག་གདོང་ངོམ། ལུས་གཡས་ལ་གཅུས་རོལ་མོ་ཆེ་བ་གཅིག་ལ་རྐང་གཡས་རྒྱབ་ཏུ་ཕབ་ནས་འགྱིངས། དེ་བཞིན་རོལ་མོ་བེར་བླང་རྐང་གཡོན་བཏེགས། ལུས་སྒུར་ནས་བསྲངས་བ་གཡོན་ལ་གཅུས་རོལ་མོ་ཆེ་བ་གཅིག་ལ་རྐང་གཡོན་རྒྱབ་ཏུ་ཕབ་ཅིང་འགྱིང་བ་གཡས་གཡོན་གྱི་ཁྱད་ཙམ་མ་གཏོགས་འཆམ་ཚུལ་ཐམས་ཅད་གོང་དང་འདྲ་ཡང་འཐེང་རྐང་གཅིག་གི་ཆེ་བ་ལ་རྐང་གཡས་བཏེག གཡས་ལ་གཅུ་བ་ལ་སོགས་གོང་སྔ་མ་བཞིན་ལ་འགྱིང་བ་ཡོད་ཙམ་ངོས། འཐེང་རྐང་གི་ཆུང་བ་ལ་རྐང་གཡས་གཡས་ཀྱི་མདུན་ཟུར་ཕབ་འཕྲལ་བཞི་རྡུང་གཅིག་ལ། རྐང་པ་གཡས་གཡོན་རེ་མོས་ཀྱིས་རོལ་མོ་རེ་དང་བསྟུན།
རྐང་པ་བཏེགས་ཙམ་རྡོག་ཤུད་འདྲ་ཞིང་ལུས་རེ་མོས་སུ་གཅུ་བའི་རོལ་མོ་གཅིག་ལ་གཡས་གཅུ་དུས། ལག་པ་གཡས་སྐེད་པ་ཙམ་དུ་བརྐྱང་། གཡོན་སྙིང་གའི་ཐད་ཙམ་དུ་སྟེང་འོག་ཡངས་པད་ལྟ་བུའི་ཚུལ་གྱི་སྣེ་བསྣོལ་གྱིས་བསྐོར། རོལ་མོ་གཉིས་པ་ལ། གཡོན་གཅུ་དུས་ལག་གཡོན་སྐེད་པ་ཙམ་བརྐྱང་། གཡས་སྙིང་གའི་ཐད་ཙམ་དུ་བསྐོར་བ་སོགས་འཆམ་ཚུལ་གོང་དང་འདྲ། གསུམ་དང་བཞི་ལ་ཡངས་པད་བྱ་ཚུལ། གཡས་གཡོན་དུ་གཅུ་བ་སོགས་སྔར་ལྟར་ལས། བཞི་པ་རོལ་མོ་ཆེ་ཞིང་རྐང་གཡོན་ཤེད་ཆེ་བའི་སྒོ་ནས་ཕབ། དཔྲལ་བའི་ཐད་ཙམ་དུ་གཡས་ཀྱི་ལག་མགོས་གཡོན་ལ་ནང་ནས་བསྐོར་ཞིང་ལག་གཉིས་བརྒྱངས་ཏེ་ཕྱག་མཚན་གཡོབ་པ།
རྔ་མ་མདུན་ལ་གསིག་གཡས་སྐོར་དུ་དགུ་རྡུང་དྲག་མྱུར་གྱི་བདུན་ལ་རོལ་མོ་ལུས་རྔ་མ་སོགས་གཡས་སུ་མནན་ཞིང་། ལག་གཉིས་གཡོམ་བྱ། བརྒྱད་ལ་རྐང་གཡོན་བཏེགས་ཙམ་ངོས་དེ་འཕྲལ་གཡོན་ཕྱོགས་མཆོང་ཞིང་དགུ་ལ་ཕབ། རྐང་གཡས་ས་ལ་དྲུད་གཡོན་གྱི་འཁྲིས་སུ་སླེབ་པ་དང་། ལེན་གྱི་རོལ་མོ་ཆུང་བ་གཅིག་སྟེ་བཅུ་པ་ལ། ལག་གཉིས་ལྕགས་འཐེན་བྱ། འཐེང་རྐང་གཅིག་ལ་གཡས་ཕྱོགས་མཆོངས་ནས་ལྕགས་འཐེན་རྫོགས་མཚམས། བཞི་རྡུང་གི་གཅིག་དང་བཞི་ལ་ཆེ་བ། གཉིས་དང་གསུམ་ལ་ཆུང་བ་སྟེ་རོལ་མོའི་རྣམ་དབྱེ་ཤེས་དགོས་སོ། ། གོང་གི་དགུ་རྡུངས།
བཞི་འགྲོས་སོགས་གདབ་ཁ་དངོས་ཐམས་ཅད་ལ་འཆམ་ཚུལ་འདི་བཞིན་ཡིན་པས་འགྲོས་ལ་གྲི་སྐོར་བྱ་བ་སྟེ། རོལ་མོ་གཅིག་གི་དུས་རྐང་གཡས་བཏེགས་གཡས་འགྲོ་ཕྱོགས་མཆོངས་ཤིང་། ལག་གཡས་གྲི་སྐོར་ཚུལ་གྱིས་པུས་མོ་གཡས་པའི་འོག་ནས་བསྐོར་རྐང་གཡས་ཕབ། གཉིས་པ་ལའང་གཡས་བཏེགས་གཡོན་རྒྱབ་ཕྱོགས་འཕར་ཞིང་མཆོང་། གཡོན་ལྕགས་འཐེན་བཞིན་འདྲུད། གསུམ་ལ་མཆོངས་ཤིང་གཡས་ཕབ། བཞི་ལ་བན་གསིག་ཆེ་བས་ལུས་ནེམ་ནས་ལག་གཉིས་གྲི་ཤུབ་ནས་འདོན་ཚུལ་གྱིས་ལག་གཡས་དཔྲལ་བའི་ཐད་ཙམ་ལ་འཐེན། གཡོན་ཐུར་བསེགས་བརྒྱངས་པ་སྟེ། བཞི་རྡུང་གཉིས་ལ་གྲི་སྐོར་དང་གྲི་འདོན་གཉིས་ཡོང་བ་བྱ། བཞི་རྡུང་གཉིས་པའི་གཅིག་ལ་རྐང་གཡོན་བཏེགས་འགྲོ་ཕྱོགས་མཆོང་ཞིང་ཕབ།
གཡས་གོང་བཞིན་འདྲུད། གཉིས་པ་ལ་གཡོན་བཏེགས་གཡས་རྒྱབ་ཕྱོགས་ཕྱིར་འགྲོས་སུ་མཆོངས་གཡས་དྲུད། གསུམ་པ་དང་བཞི་པ་ལ་གོང་བཞིན། ལག་གཡོན་མཆོང་ཐེངས་རེ་ལ་བནྡྷ་འགྲོ་ཕྱོགས་གཡུག གཡས་ཐུར་བསེགས་བརྒྱངས་བ་དེ་འདྲ་གསུམ་བཞི་གང་རིགས་བསྐྱར་ནས་བྱ་བ་སྟེ་འགྲོས། དེ་ནས་གདབ་ཀ་དངོས་ནི་ཚིག་དང་བསྟུན་ནས་འགྲོས་འཆམ་བཞིན་དལ་བུས་བྱེད་པ་ཡིན་ལ། དེ་ལ་རྔ་རྡུང་བ་རྣམས་ཀྱིས་སྐད་གསེང་མཐོན་པོས་འཐེན་པ་དང་། ཛཿབའི་བའི་ཞེས་པ་ལ་འཆམ་དཔོན་གྱིས་གཡས་ཟུར་དུ་ལག་གཉིས་བརྐྱངས་ནས་འཆམ་ཞིང་། བ་ཡའི་དུས་ལུས་ནེམ་གསིག་ངོས་རྐང་གཡས་བཏེགས་ལ། དམ་མའི་ཞེས་ལ་ཕབ།
ལག་གཡས་གོང་བཞིན་གྲི་སྐོར་བྱ། ཚིག་གི་དུས་རྐང་གཡས་བཏེགས་སྒྱིད་ལྡེམ་ཡོད་པ་དང་བཅས། ཆེན་ནའི་ལ་འགྲོ་ཕྱོགས་ལུས་ནེམ་ཆེ་བ་དང་བཅས་ཕབ། པོ་ཡིས་ཟེར་བ་དང་རྐང་གཡོན་བཏེགས། ལག་གཉིས་གྲི་འདོན་ཚུལ་ངོས་གོང་བཞིན་བརྒྱངས། དུས་ས་དང་བསྟུན་འགྲོ་ཕྱོགས་ཕབ། ལ་བའི་དུས་གཡོན་བཏེགས། བབ་ཞེས་པའི་ཚེ་ཕབ། བའི་ཡའི་ཞེས་ཚིག་སྦྲེལ་མཚམས་ལ་རྐང་གཡོན་བཏེགས་ཙམ་ངོས་ལུས་ནེམ་དང་བཅས་ཕབ་པ་སྟེ། ཚིག་རེ་ལ་གྲི་སྐོར་གྲི་འདོན་གོང་གི་བཞི་རྡུང་གཉིས་དང་འདྲ་བའི་གཉིས་རྫོགས་པར་བྱ།
དོན་བན་གསིག་དང་། མཆོང་ཚུལ་མི་བྱེད་པ་ཁ་ཕྱིར་བལྟ་ནང་བལྟ་ཙམ་དལ་ཞིང་དོན་ཚང་བ་བྱ་དགོས་པས་མི་འདྲ་བ་ལྟ་བུ་སྣང་ཡང་། ཞི་དྲག་གི་ཁྱད་ཙམ་མ་གཏོགས་ས་ཆོག་གི་བཀའ་བསྒོ་བ། བཞི་འགྲོས་གྲི་སྐོར་མ་རྣམས་འཆམ་ཚུལ་འདྲ་བ་ཡིན་ནོ། ། དེ་བཞིན་དབྱངས་ཚིག་དང་བསྟུན་ལ། སྤྲུལ་པ་ཆེན་པོའི་ཞེས་པ་ནས། བསྒྲལ་བར་བྱ་བའི་དུས་ལ་བབ་ཞེས་པ་དང་རྐང་གཡོན་ཕབ། སྦྲེལ་མཚམས་ཀྱི་ཚིགས་ལྷོད། བའི་ཡའི་དུས་རྐང་གཡོན་བཏེགས་ཙམ་ངོས་ཕབ་ལ་རྐང་གཡས་བཏེགས། གཡས་ཕྱོགས་སུ་འཕར་ཞིང་མཆོངས་ནས་བཞི་རྡུང་གི་གཅིག་ལ་ཕབ་ཅིང་གཉིས་ནས་བཞིའི་བར་ལ་པད་སྐོར་བྱས་ནས་གཡོན་སྐེད་གཟེར་དང་གཡས་གཡོབ་ཅིང་རྔ་མ་གསིག་ཙམ་མ་ཆག་པ་མདུན་ལ་བྱ།
རྐང་པ་གཡས་ཀྱི་རྩེ་ས་ལ་རེག་ཙམ་ངོས་ཅུང་ཟད་རེ་མདུན་ཕྱོགས་སུ་སྤོས། རོལ་མོ་དྲག་མྱུར་དགུའི་བདུན་པ་ལ་རོལ་མོ་ཆེ་ཞིང་ལུས་མནན་རྔ་མ་མདུན་དུ་དཀྲུག རྐང་གཡས་མནན། ལག་གཡས་ས་ལ་མ་རེག་ཙམ་བྱས་ནས། བརྒྱད་ལ་རྐང་གཡས་བཏེགས། ལག་གཡས་པུས་གཡས་འོག་ཙམ་མདུན་ལ་བསྐོར་ཏེ། དཔུང་གཡས་སྟེང་དུ་སླེབ་པ་དང་། དགུ་ལ་རྐང་གཡས་ཕབ། རོལ་མོ་ཆེ་ཞིང་དལ་བའི་སྒོ་ནས་མནན། ལག་གཡས་གོང་བཞིན་བསྐོར་ཞིང་སྒྱིད་ལྡེམ་ལྷོད་སྐོར་ངང་རིང་བ་བྱས་རྗེས་ལེན་གྱི་རོལ་མོ་ཆུང་བ་གཅིག་སྟེ་བཅུ་པ་ལ་ལུས་བསྲངས་ནས།
ལག་གཡས་བསྐོར་ཞིང་རོལ་མོ་གཅིག་དང་གཉིས་ཆུང་སྙོམས་ལ་ལུས་ཅུང་ཟད་གསིག གསུམ་ཤིན་ཏུ་ཆེ་ཞིང་མནན། ལུས་སྒྱིད་ལྡེམ་སོགས་གོང་བཞིན་ལག་མགོ་ས་ལ་མནན། བཞི་ལ་རྐང་པ་མ་བཏེགས་པ་ལུས་བསྲང་། ལག་གཡས་དཔུང་སྟེང་སླེབ་པ་དང་། འབག་རྔ་བསྐོར་ཏེ་གཡས་རྒྱབ་ལ་བསྐྱུར་འབག་ངོམ་དེ་འདྲ་བ་བཞི་རྡུང་གཉིས་བསྐྱར་ནས་བྱས་ཏེ་ལན་གསུམ་གྱི་རྟིང་མའི་བཞི་ལ་རྔ་མ་རྒྱབ་ལ་དཀྲུག འབག་ངོམ་ཞིང་ལུས་འཕར་ནས་རྒྱབ་ལ་མཆོང་། ལག་གཉིས་བརྒྱངས། བཞི་རྡུང་གཅིག་ལ་པད་སྐོར་འཐེང་རྐང་གསུམ་ལ། གཡས་གཡོན་གཡས་རྣམས་སུ་ལྕགས་འཐེན་བྱས་ནས་གོང་བཞིན་བཞི་འགྲོས་ཀྱིས་གྲི་སྐོར་མ་ཇི་ལྟར་རིགས་པར་བྱ།
དེ་ནི་གདབ་ཚུལ་ལོ། ། དེ་ནས་བྱང་ཆུབ་མཆོག་ཏུ་ནས། ། བདུད་དང་བར་དུ་གཅོད་པ་རྣམས། ། ཞེས་པའི་རྗེས་ལ། གདབ་ཚུལ་གོང་བཞིན་འགྲོས་དང་བཅས་པ་བྱ། ཡང་ཁྲོ་བོ་ཆེན་པོའི་ནས། སྡུག་བསྔལ་ཉམས་སུ་མྱོང་བར་མཛོད། ། ཞེས་པ་དང་གཡས་ཕྱོགས་སུ་འཕར་ཞིང་བཞི་རྡུང་གཅིག་ལ་པད་སྐོར་བྱས་ནས་འཐེང་རྐང་བཞིའི་བར་དུ། གཡོན་ཟུར་མདུན་དུ་བསྟན་པ་ངོས་སུ་ཛམ་ལྕགས་འཐེན་བྱ། དེ་བཞིན་རྒྱབ་གཡས་ཟུར།
གོང་བཞིན་གཡོན་དང་། གཡས་ཟུར་དུ་ལྕགས་འཐེན་རེ་སྟེ་བཞི་སོང་བ་དང་། ཆེམ་རྡུང་བྱེད་པ་དང་བསྟུན་འཆམ་དཔོན་གྱི་ལིངྒ་བསྒྲལ་ཕྱིར་ཕྱག་མཚན་བཞག མཆོད་གཡོག་པས། གོང་དུ་བཤམས་པའི་ལྕགས་ཕུར་ཕུལ་ཞིང་བཞེས་ནས་ལིངྒའི་སྙིང་གར་བསྒྲིལ་ནས་བཏབ། ཚེ་ལུང་ཁྲུས་ལུང་གི་དམིགས་པ་སོགས་བྱ་ཞིང་གནས་སྤར། ཕུར་ཤུལ་ཐུན་གྱིས་བྲབས་ལ་སྙིང་གར་བཙུགས། གཞན་རྣམས་ཀྱིས་དགུག་གཞུག་བཞིན་བན་གསིག་སོགས་གང་སྤྲོས་འཇིགས་ཚུལ་སྟོན། དེ་ནས་འཆམ་དཔོན་གཞོན་པ་ཡིན་ན། ལྕགས་ཕུར་ཁྲོ་བཅུའི་སྤྱི་ཕུར་ཐོགས་ལ།
གོང་བཞིན་གཡས་གཡོན་དུ་བསྐོར་བ་སོགས་དགུག་གཞུག་རྗེས་བཞིན་བཞི་འགྲོས་རྣམས་བྱ། གཞན་གདབ་ཀ་གཉིས་པ་ནས་དྲུག་པའི་བར་ཐམས་ཅད་འཆམ་ཚུལ་གོང་བཞིན་དངོས་གཞི་ཁྱད་པར་མེད། འོན་ཀྱང་བཞི་པ་རལ་གྲིས་གཏུབ་པའི་དུས། ཛམ་ཉུག་པ་རྣམས་མཆོང་ཞིང་ལྡིང་ཞིང་བརྒྱུགས་ནས་འཆམ་དཔོན་གྱི་འཁྲིས་སུ་སླེབ་པ་དང་། འཆམ་དཔོན་དང་མཆོད་གཡོག་པས་ལིངྒའི་རྒྱུ་མ་བཏོན། མ་ཆད་ཅིང་ཁྲག་མ་འཐོར་བར་རྟོག་པ་ཞིབ་ལེན་གྱིས་རྒྱུ་མའི་རྩེའི་སྨྱུག་མ་རྣམས་རིམ་པ་བཞིན་སྤྲད། ཛམ་ཉུག་པ་རྣམས་ཀྱིས་ཀྱང་ཤེད་ཆུང་བའི་ལེན་ལུགས་ངོས་རང་གི་ཁར་བཅུག་དབུགས་ཀྱིས་བུས་ནས་བརྒྱངས་ལ་རོལ་མོ་དང་བསྟུན་ལ་དགུ་རྡུང་གི་དུས་ཕྱི་སྐོར་དང་ནང་སྐོར་ཙམ་མ་གཏོགས་གཞན་རྣམས་དང་འདྲ་བ་བྱས་ན་རྒྱུ་མ་ཆད་ཅིང་ཁྲག་ཕོད་ཀ་ལ་འཐོར་བ་སོགས་སྐྱོན་འབྱུང་བས། དགུ་རྡུང་དང་ལྕགས་འཐེན་གྱི་དུས་མཁས་ཉམས་ཆེ་ལ་དོད་པ་བན་ལིང་སོགས་ལྷུ་ཆགས་པའི་སྒོ་ནས་བྱེད་པ་གལ་ཆེ། གདབ་ཀ་དྲུག་པའི་དུས་ཆེམ་རྡུང་ལ་གོང་བཞིན་བན་ལིང་ཆེ་ངོས་རྔ་བརྡེག་ཆེ་བ་གཉིས་དང་འཐེང་རྐང་གཅིག་ལ་གཡས་གཡོན་བསྐོར་ཞིང་འགྱིང་བ་དང་། འཐེང་རྐང་གི་ཆུང་བ་ལ་རྐང་གཡོན་ཕབ་འཕྲལ་ཕྱི་ནང་གསང་བའི་དབྱངས་བྱེད་པ་དང་བསྟུན་འཆམ་པ་ནི།
ཕྱི་ཡའི་ཞེས་པའི་དུས་རྐང་གཡས་གཡོན་གྱི་པུས་མོའི་ཐད་ཙམ་གཡོན་ཕྱོགས་སུ་བཏེགས། ལག་གཉིས་ཐོག་མར་གཡས་ཟུར་དུ་ཁ་ཕུབ་ནས་བསྐོར་དེ་ཁ་གྱེན་བསྟན་གཡས་གཡོན་གྱི་དཔུང་པའི་ཐད་ཙམ་དུ་བཏེགས་ཏེ་ལིང་རོ་མཆོད་པའི་ཚུལ་བྱ། ནང་ངའི་ཞེས་བརྗོད་ཚེ་རྐང་གཡས་གཡས་ཟུར་ཕབ། ལག་གཉིས་བརྐྱངས་གཡས་སུ་ཁ་ཕུབ། གསང་ངའི་དུས་གོང་བཞིན་ལག་གཉིས་ཁ་གྱེན་ལ་བསྟན་ནས་དཔུང་གཡས་སྟེང་ཙམ་དུ་མཆོད་ཚུལ་རྐང་གཡོན་གཡས་ཀྱི་པུས་མོའི་ཐད་ཙམ་བཏེགས། བའི་ཡའི་དུས་སུ་ཕྱིར་འགྲོ་ཕྱོགས་གཡོན་ཟུར་དུ་ཕབ། མཆོད་དོ་ཟེར་དུས་རྐང་གཡས་བཏེགས། པ་ཝ་ཞེས་པ་དང་འགྲོ་ཕྱོགས་ཕབ། ། རྒྱམ་འམ་ཞེས་པའི་དུས་རྐང་གཡོན་བཏེགས། མའི་མའི་ཞེས་པའི་དུས་གཡོན་འགྲོ་ཕྱོགས་ཕབ།
མཚོ་བོ་ཞེས་པ་ལག་གཡས་བཏེགས། ཡའི་ཡའི་དུས་རྐང་གཡས་འགྲོ་ཕྱོགས་ཕབ། ཚོགས་འོ་འོ་ཞེས་པའི་དུས་རྐང་གཡོན་བཏེགས། ཝ་ཞེས་པའི་ཚེ་རྐང་གཡོན་བསྐོར་ཞིང་འགྲོ་ཕྱོགས་བགྲད་ནས་ཕབ། རྐང་གཡས་རྟིང་པ་བཙུགས། འའི་ཞེས་པ་དང་གཡོན་དུ་འགྱིང་ཞིང་། ཡའི་ཡའི་དུས་གཡས་ཕྱོགས་ལ་ཉིས་བསྟུད་དུ་མཆོང་ཞིང་། ལག་གཉིས་མཆོང་ཕྱོགས་རྔ་མ་དང་བཅས་དཀྲུག དེ་དང་བསྟུན་རོལ་མོ་ཆེམ་རྡུང་གཉིས་ཀྱང་བྱ། ཚིག་གཉིས་པ་ལ་རྐང་གཡོན་བཏེགས་རྒྱབ་གཡས་ཀྱི་འགྲོ་ཕྱོགས་སུ་ཕབ།
རྐང་གཡས་བཏེགས་འགྲོ་ཕྱོགས་སུ་ཕབ་ནས་གཡས་ཕྱོགས་སུ་འགྲོ་ཞིང་གཡོན་ཕྱོགས་ལ་མཆོང་། གསུམ་པ་དང་བཞི་པ་གོང་བཞིན་གྱིས་རེ་མོས་བྱ། དོན་རྐང་པ་གང་འདེགས་པ་མི་འདེགས་པའི་པུས་མོ་ཙམ་དུ་འདེགས་པ་དང་། རྐང་གཡས་འདེགས་ཚེ་ལག་གཉིས་གཡས་ཟུར་ཁ་ཕུབ་སྟེ་དཔུང་གཡོན་སྟེང་དུ་གྱེན་བསྟན་གྱི་མཆོད་ཚུལ། དེ་བཞིན་རྐང་ལག་གོ་བཟློག་གཡས་གཡོན་གྱི་ཁྱད་ཙམ་མ་གཏོགས་འདྲ་བས་རྣམ་དཔྱོད་ཀྱིས་དཔྱོད་པ་གལ་ཆེ། ཚིག་བཞི་པ་རྫོགས་མཚམས་མཆོང་བ་གཉིས་ཡོད་ཙམ་ངོས། གཡས་གཡོན་དུ་བན་གསིག་ཅུང་ཟད་དང་བཅས་པས་རོལ་མོ་བཞི་རྡུང་ཇེ་མྱུར་ཇེ་མྱུར་དང་བསྟུན། ལིང་རོ་མཆོད་ཚུལ་བྱས། མཐར་ཆེམ་རྡུང་དང་ལིངྒའི་དུམ་བུ་རྣམས་ཕྱོགས་བཅུར་གཏོར། འཆམ་པ་རྣམས་ཕྱོགས་གཅིག་ཏུ་འདུས་མཚམས།
འཆམ་དཔོན་གྱིས་བཞི་རྡུང་ཆུང་བ་གསུམ་བཞི་ལ་འཆམས་ནས། བཞི་རྡུང་གོང་བཞིན་ལ་ལག་གཡས་གྲི་ཁ་འབྱེད་པ་བཞིན་གྲི་ཤལ་ངོས་གྲི་སྐོར་མ་ཤོར་བ་རང་བྱ། འཆམ་དཔོན་གྱིས་སྣ་དྲངས་ཏེ་མཆོང་ཆེ་ཞིང་འགྲིག་པ་ཀུན་གྱི་ངོ་མཚར་དུ་འཛིན་པའི་རྣམ་འགྱུར་མཁས་ཤིང་ལས་སླར་མ་སོང་བ་རིག་པ་བསྒྲིམས་ལ་འཆམ་ཁང་དུ་རིམ་པས་ལོག་འགྲོ་བ་ནི་ནུབ་ཐ་མ་བསྒྲལ་བའི་མཆོད་པ་དགྲ་བགེགས་བྲུབ་ཀྱི་འཆམ་སྔོན་འགྲོ་ཆ་ལག་དང་བཅས་པ་ཡོངས་སུ་རྫོགས་པ་བསྟན་ཟིན་ཏོ། ། གསུམ་པ་རྗེས་ཀྱི་བྱ་བ་ནི་འཆམ་ཆས་རྣམས་བཞག གྲལ་ལ་འཁོད་དེ་བསྐང་གསོ་བསྟོད་པ་བསྡུས་པ་ལྟར་སོ་སོའི་ཕྱག་ལེན་བཞིན་དང་རྗེས་ཆོག་བཀྲ་ཤིས་ཀྱི་བར་སྒྲུབ་མཆོད་དཀྱུས་མ་བཞིན་མཛད་པའོ། ། ཞེས་པ་རྡོ་རྗེ་ཕུར་པའི་སྒྲུབ་མཆོད་རྒྱས་པའི་ཕྱག་ལེན་ཕྱག་རྒྱའི་གར་འཆམ་དངོས་གྲུབ་ཆར་འབེབས་ཀྱི་འཆམ་དང་། ནུབ་ཐ་མའི་བསྒྲལ་མཆོད་དུས་དགོས་པའི་དགྲ་བགེགས་བྲུབ་ཀྱི་འཆམ་རྩ་སོགས་སྟོན་པ་འཆམ་དཔེ་སྣང་བ་འགྱུར་ཐུབ་ཞེས་བྱ་བ་འདི་ནི་རྗེ་བཙུན་དམིགས་པ་མེད་པའི་ཐུགས་རྗེ་དང་མཁྱེན་རབ་ཀྱི་མངའ་བདག་མཧཱ་པཎྜི་ཏ་རིག་པའི་གནས་ལྔ་ལ་ཐོགས་པ་མི་མངའ་ཞིང་། རྡོ་རྗེ་གཞོན་ནུ་ལ་སོགས་པའི་ཡི་དམ་དུ་མས་རྗེས་སུ་བཟུང་ཞིང་ཞལ་གཟིགས་པ་གྲུབ་པའི་དབང་ཕྱུག་ཆེན་པོ་ས་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་དེ་ཉིད་ཀྱིས་རྗེས་སུ་བཟུང་ཞིང་བཀའ་དྲིན་ཆེན་པོའི་སྒོ་ནས་ཕྱག་ལེན་འདི་རྣམས་ཞིབ་ཏུ་གནང་ཞིང་ངེས་པར་བློ་ལ་ཟིན་པའི་ལུགས་སུ་བྱས་ནས། རྡོ་རྗེ་ཕུར་པའི་བསྟན་པ་ལ་བསམ་ཞིང་རིགས་ཀྱི་བུ་ངག་དབང་བསོད་ནམས་དབང་པོ་དང་། འཇམ་དབྱངས་བསོད་ནམས་རྒྱལ་མཚན་སྤུན་གྱིས་བསྐུལ་བའི་ངོར་རྗེ་བཙུན་ས་ལོ་ཆེན་པོ་དེ་ཉིད་ཀྱི་ཞབས་རྡུལ་སྤྱི་བོས་ལེན་པ་སྙོམ་ལས་མཁན་ས་སྐྱ་པ་སྔགས་འཆང་ངག་གི་དབང་པོ་ཀུན་དགའ་རིན་ཆེན་གྱིས་འཛིན་བྱེད་ཅེས་པ་མེ་ཕོ་བྱི་བའི་ལོ་ཆུ་སྟོད་ཟླ་བའི་མཁའ་འགྲོ་འདུ་ཞིང་འཇམ་དབྱངས་ཆོས་ཀྱི་རྒྱལ་པོ་དེ་ཉིད་ཀྱི་དུས་ཆེན་ཁྱད་པར་ཅན་གྱི་ཉིན་ལྷ་ཁང་ཆེན་མོའི་གཙུག་ལག་ཁང་གི་ཡང་སྟེང་པོ་ཏ་ལའི་གནས་མཆོག་ཏུ་སྦྱར་བའི་ཡི་གེ་པ་ནི་ངག་དབང་དཔལ་འབྱོར་རོ། །
འདི་ལ་ཉེས་པའི་ཚོགས་མཆིས་ན་བླ་མ་དང་ཆོས་སྲུང་དཀར་བདུད་ཕུར་སྲུང་སོགས་ཀྱིས་བཟོད་པར་མཛད་ནས། རྡོ་རྗེ་ཕུར་པའི་བསྟན་པ་དར་ཞིང་རྒྱས་པར་མཛད་དུ་གསོལ། ཀུན་རྫོབ་སྤྲོས་པའི་གར་འཆམ་རབ་འབད་པས། ། དོན་དམ་སྤྲོས་བྲལ་མྱུར་དུ་རབ་རྟོགས་ཏེ། ། འཇམ་དབྱངས་ས་ལོའི་ཐུགས་དགོངས་རབ་རྫོགས་ནས། ། ལམ་འདིར་ཞུགས་ནས་དངོས་གྲུབ་རབ་ཐོབ་ཤོག ། རྡོ་རྗེ་གཞོན་ནུ་མཆོད་པའི་ཆ་ལག་གང་། ། རྗེ་བཙུན་ཐུགས་རྗེ་ཅན་གྱི་ཕྱག་ལེན་བཞིན། ། སྙོམ་ལས་སྤངས་ཏེ་རྩོལ་བས་བསྒྲུབས་པ་ཡིས། ། དགེ་དེས་འགྲོ་དྲུག་སངས་རྒྱས་མྱུར་ཐོབ་ཤོག། །།
མངྒ་ལཾ་མསྟུ་སརྦ་ཛ་ག་ཏཾ། བསྟན་པ་དང་འགྲོ་བ་ལ་ཕན་ཐོགས་པར་གྱུར་ཅིག། །། PAGE * MERGEFORMAT 78 སྔགས་འཆང་ཀུན་དགའ་རིན་ཆེན། རྡོ་རྗེ་ཕུར་བུ་དངོས་གྲུབ་ཆར་འབེབས་ཀྱི་འཆམ་གྱི་བརྗེད་བྱང་། PAGE * MERGEFORMAT 77
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
