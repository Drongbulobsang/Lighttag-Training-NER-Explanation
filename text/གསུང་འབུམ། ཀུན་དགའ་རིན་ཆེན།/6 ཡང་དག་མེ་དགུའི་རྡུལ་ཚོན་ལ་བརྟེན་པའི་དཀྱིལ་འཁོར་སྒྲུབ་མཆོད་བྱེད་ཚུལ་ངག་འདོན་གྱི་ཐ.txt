གསུང་འབུམ། ཀུན་དགའ་རིན་ཆེན།
པོད ༦
ཡང་དག་མེ་དགུའི་རྡུལ་ཚོན་ལ་བརྟེན་པའི་དཀྱིལ་འཁོར་སྒྲུབ་མཆོད་བྱེད་ཚུལ་ངག་འདོན་གྱི་ཐོ།
༄༅། །ཡང་དག་མེ་དགུའི་རྡུལ་ཚོན་ལ་བརྟེན་པའི་དཀྱིལ་འཁོར་སྒྲུབ་མཆོད་བྱེད་ཚུལ་ངག་འདོན་གྱི་ཐོ་བཞུགས་སོ།། ན་མོ་གུ་རུ་ཨཱ་ནནྡ་པུ་ཎྱ་ཀཱིརྟི་དྷྭ་ཛ་ཤྲཱི་བྷ་དྲཱ་ཡ། དཔལ་ཡང་དག་པར་སྦྱོར་བ་ཟླ་གམ་དགུ་པའི་དཀྱིལ་འཁོར་གྱི་ཆོ་ག སློབ་མ་དབང་བསྐུར་ཚུལ་སོགས། ས་ལོའི་གསུང་རྩོམ་ཐོར་བུ་རྣམས་ཕྱོགས་གཅིག་ཏུ་བསྡེབས་པའི་ཡིག་ཆ་རྒྱས་པ་ཞིག་གྲུབ་མོད་ནའང་། རྡུལ་ཚོན་ལ་བརྟེན་པའི་དཀྱིལ་འཁོར་སྒྲུབ་མཆོད་དང་། བདག་འཇུག་ལེན་ཚུལ་སོགས་དོན་ཚང་ཞིང་། སྙོམས་ཆུང་དཔེ་སྒྲུབ་སླ་བའི་ཕྱིར་ཐོ་ཙམ་བཀོད་པ་ནི། སྔོན་འགྲོ་གཏོར་མ་ཕུར་པ་བཞིན་ལ། བཅོམ་ལྡན་འདས་རྡོ་རྗེ་གཞོན་ནུའི་ཚབ་ཏུ།
བཅོམ་ལྡན་འདས་དཔལ་ཧེ་རུ་ཀའི་དཀྱིལ་འཁོར་ཆེན་པོ་སྒྲུབ་ཅིང་མཆོད་པ་དང་། ཞེས་འདོན་པ་སྒྱུར། ཀཱི་ལ་ཡའི་ཚབ་ཏུ། རུ་ལུ་བརྗོད། གནས་ཡོ་བྱིན་རླབས་ཕུར་པ་བཞིན། ། རྔ་བྱིང་དབབ་རྒྱས་བསྡུས་སྐབས་དང་སྦྱར་ལ། སྐྱབས་འགྲོ་ནས་བརྩམས་ཏེ། བཟླས་པ་བསྡུ་བའི་བར། སྒྲུབ་ཐབས་རིམ་པ་གསལ་བ་བཞིན་བྱས་རྗེས། ཡི་གེ་བརྒྱ་པ་ལན་གསུམ་གྱི་མཐར།
རང་གི་སྙིང་ཁ་ནས་འོད་ཟེར་འཕྲོས་པས། ཁམས་གསུམ་སྣོད་བཅུད་ཐམས་ཅད་འོད་དུ་ཞུ་ནས་སྲུང་བའི་འཁོར་ལོ་ལ་ཐིམ། དེ་དུར་ཁྲོད་བརྒྱད་ལ༞ དེ་གཞལ་ཡས་ཁང་ལ༞ དེ་ལྷ་མོ་བརྒྱད་ལ༞ དེ་གཙོ་བོ་ཡབ་ཡུམ་ལ་ཐིམ། ཞེས་དཀྱིལ་འཁོར་བསྡུས་ལ་ས་ལྷའི་ཚོམ་བུ་ལ་དམིགས་ཏེ། པ་པདྨ་མཎྜ་ལ། ཞེས་པ་ནས། གསེར་གྱི་ས་གཞིར་གྱུར་ཞེས་པའི་བར་ཕུར་པ་བཞིན་ལ། རྡོ་རྗེ་གཞོན་ནུའི་ཚབ་ཏུ་ཧེ་རུ་ཀ་བརྗོད། སྔོན་འགྲོ་གཏོར་མ་བཞིན་ནོ། ། ལྷ་སྟ་གོན་གྱི་མཎྜལ་ཚོམ་བུ་ལ་དམིགས་ནས།
ཨ་མྲྀ་ཏས་བསངས། ཨོཾ་མ་ཧཱ་ཤཱུ་ནྱ་ཏཱས་སྦྱངས། ཨོཾ་དྷརྨཱ་དྷཱ་ཏུ་སོགས་ནས། གདན་བསྐྱེད་པའི་བར་བདག་བསྐྱེད་ལྟར་བྱས་ལ། གདན་དེ་རྣམས་ཀྱི་སྟེང་དུ། དབུས་སུ་ཧཱུྃ། ཕྱོགས་མཚམས་བརྒྱད་དུ། གཾ་ཙཾ་པྲཾ་བཾ། པཾ་གྷཾ་ཤཾ་ཙཾ། ས་བོན་དེ་རྣམས་ལས་འོད་འཕྲོས་འདུས།
དོན་གཉིས་བྱས་ཡོངས་སུ་གྱུར་པ་ལས། དབུས་སུ་དཔལ་ཆེན་ཁྲོ་བོའི་རྒྱལ་ནས། ཡེ་ཤེས་མེ་དཔུང་དབུས་ན་བཞུགས་ཞེས་པའི་བར་དང་། ཡུམ་ཆེན་ཁྲོ་མོ་དབང་ཕྱུག་སྔོ་ནས། ཡབ་ཀྱི་གཡོན་ནས་འཁྱུད་པས་བཞུགས། ། ཞེས་པའི་བར་གྱི་གཙོ་བོ་ཡབ་ཡུམ་བསྐྱེད། ཤར་དུ་ལྷ་མོ་གཽ་རཱི་སྔོ་ནས། གཡོན་བརྐྱང་མེ་དཔུང་དབུས་ན་བཞུགས། ། ཞེས་པའི་བར་གྱི་འཁོར་རྣམས་བདག་བསྐྱེད་ལྟར་བསྐྱེད། འོན་ཀྱང་ས་བོན་རྣམས་དོར་ལ།
ལྷ་མོ་ཞེས་ཀུན་ལ་སྦྱར་རོ། ། དེ་ནས་ལྷ་དེ་ཐམས་ཅད་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཁར་ཧཱུྃ་སྔོན་པོ། རང་གི་སྙིང་ཁ་ནས་འོད་འཕྲོས་པས། ཧེ་རུ་ཀ་ལྷ་དགུའི་དཀྱིལ་འཁོར་བཛྲ་ས་མཱ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། ཡང་འོད་འཕྲོས། དབང་གི་ལྷ་ཁྲོ་བོ་རིགས་ལྔ་བཛྲ་ས་མཱ་ཛཿ
ཐབས་ཀྱི་སྤྱོད་པ་སོགས་སྔགས་དང་བཅས་པས་སྒྲུབ་ཐབས་ལྟར་དབང་བསྐུར་གཙོ་འཁོར་ཐམས་ཅད་ལ་ཁྲོ་བོ་རིགས་ལྔ་རེ་རེས་དབུ་བརྒྱན། དེ་ནས་མཆོད་པ་རྣམས་བྱིན་རླབས་བསྡུས་པ་ཕུར་པ་བཞིན་བྱས་ལ། སྒེག་ཕྲེང་སོགས་ཀྱིས་ཕྱི་མཆོད། རང་བྱུང་གདོད་ནས་སྔགས་དང་བཅས་པས་ནང་མཆོད། རྟོག་མེད་སྤྲོས་བྲལ་སོགས་སྔགས་དང་བཅས་པས། དེ་ཁོ་ན་ཉིད་ཀྱིས་མཆོད་པ། ཧཱུྃ་བདེ་གཤེགས་མཉམ་ཉིད་ནས། འབྲས་བུ་སངས་རྒྱས་ཐོབ་པར་ཤོག ། ཅེས་པའི་བར་གྱི་བསྟོད་པ་རྣམས་བདག་བསྐྱེད་ལྟར་བྱས་ནས། ལག་པ་གཡས་རྡོ་རྗེ་དང་བཅས་པས་སྤོས་བཟུང་།
གཡོན་དྲིལ་བུ་བསིལ་ཞིང་། ངག་ཏུ། ཧཱུྃ་ཧེ་རུ་ཀ་དཔལ་དཔའ་བོ་ཆེ། ། ནས། ། ཐུགས་རྗེས་དགོངས་ནས་གནང་བར་མཛོད། ། ཅེས་པའི་བར་ཀྱེ་རྡོར་བཞིན་ལན་གསུམ་བརྗོད། ཧེ་ཞེས་བྱ་བའི་ཚབ་ཏུ་ཧེ་རུ་ཀ་ཡི་ཙམ་འདོན་པ་སྒྱུར། དཔལ་ལྡན་བླ་མ་དམ་པ་རྣམས་ཀྱི་སོགས་ནས། ལས་ཀྱི་དངོས་གྲུབ་ཀྱང་སྩལ་དུ་གསོལ། ཞེས་པའི་བར་ས་ལྷ་བཞིན་བརྗོད་པས།
དཀྱིལ་འཁོར་གྱི་ལྷ་ཚོགས་དགེས་ནས་རིག་པ་འཛིན་པ་ཁྱོད་གཞན་དོན་རྒྱ་ཆེ་བར་གྱིས་ཤིག ཅེས་བརྗོད་ཅིང་ལྷས་གནང་བ་བྱིན་བར་བསམ་མོ། ། དེ་ནས་བུམ་པ་སྟ་གོན་ནི། བུམ་པ་གཉིས་འཁྱིལ་པས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ་དང་། ཨ་ལས་ཟླ་བའི་དཀྱིལ་འཁོར་གཉིས་ཀྱི་སྟེང་དུ། བྷྲཱུཾ་ལས་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བ། ལྟོ་བ་ལྡིར་བ། ཞབས་ཞུམ་པ།
མགྲིན་པ་ཕྲ་བ། ཁ་གཡེལ་བ། མཆུ་འཕྱང་བ། ལྷའི་གོས་ཀྱིས་མགུལ་པ་བཅིངས་པ། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་བཅུད་སྣ་ཚོགས་ཀྱིས་ཡོངས་སུ་གང་བའི་རྣམ་རྒྱལ་བུམ་པའི་དབུས་སུ་པདྨ་འདབ་མ་བརྒྱད་པའི་ལྟེ་བར་ཉི་མ། ཟླ་བ། དྲག་པོ་ཕོ་མོའི་གདན། འདབ་མ་བརྒྱད་ལ་ཉི་མ་དང་རོའི་གདན་རེ་རེ། ལས་ཀྱི་བུམ་པར་པདྨ་ཉི་མའི་གདན།
གདན་དེ་རྣམས་ཀྱི་སྟེང་དུ། དབུས་སུ་ཧཱུྃ། ཕྱོགས་མཚམས་བརྒྱད་དུ། གཾ་ཙཾ་པྲཾ་བཾ་པཾ་གྷཾ་ཤཾ་ཙཾ། ཧཱུྃ་ལྗང་སྔོན་རྣམས་ཡོངས་སུ་གྱུར་པ་ལས། རྣམ་རྒྱལ་བུམ་པའི་དབུས་སུ་དཔལ་ཆེན་ཁྲོ་བོའི་རྒྱལ་ནས། ཡེ་ཤེས་མེ་དཔུང་དབུས་ན་བཞུགས། ། ཞེས་པའི་བར་དང་། དེའི་པང་ན། ཡུམ་ཆེན་ཁྲོ་མོ་དབང་ཕྱུག་སྔོ་ནས།
ཡབ་ཀྱི་གཡོན་ནས་འཁྱུད་པས་བཞུགས་ཀྱི་བར་དང་། ཤར་དུ་ལྷ་མོ་ནས། གཡོན་བརྐྱང་མེ་དཔུང་དབུས་ན་བཞུགས། ། ཞེས་པའི་བར་རྣམས་ལྷ་སྟ་གོན་བཞིན་དང་། ལས་ཀྱི་བུམ་པར། འཁྱིལ་པ་དཀར་དམར་དབུས་ལྗང་ཞལ། ། རྩ་ཕྱག་རྡོ་རྗེ་ཐོད་ཁྲག་དང་། ། བར་པས་རྒྱ་གྲམ་བེ་ཅོན་རྣམས། ། ཐ་མས་ཕུར་བསྒྲིལ་ཡུམ་ལ་འཁྱུད། ། ལྷ་མོ་རྡོ་རྗེ་སྒྲ་མཛད་ལྗང་། །
ཞལ་གཅིག་ཕྱག་གཡས་དྲིལ་བུ་བསྣམས། ། གཡོན་པས་ཐོད་ཁྲག་ཡབ་ལ་སྟོབ། ། བརྐྱང་བསྐུམ་གར་གྱི་གཉིས་མེད་སྦྱོར། ། མེ་དཔུང་འབར་བའི་དབུས་ན་བཞུགས། ། ལྷ་དེ་ཐམས་ཅད་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཁར་ཧཱུྃ་སྔོན་པོ་ཞེས་པས། གནས་གསུམ་བྱིན་བརླབ། རང་གི་སྙིང་ཁའི་ཧཱུྃ་ལས་འོད་འཕྲོས་པས་ཧེ་རུ་ཀ་ལྷ་དགུའི་དཀྱིལ་འཁོར་བདུད་རྩི་འཁྱིལ་པ་དང་བཅས་པ་བཛྲ་ས་མཱ་ཛཿ ཛཿཧཱུྃ་བཾ་ཧོཿ
ཞེེས་པས་ཡེ་ཤེས་པ་བཀུག ཐབས་ཀྱི་སྤྱོད་པ་སོགས་ཀྱིས་དབང་བསྐུར་ཏེ་རིགས་བདག་གིས་རྒྱས་འདེབས་དང་། སྒེག་ཕྲེང་སོགས་ཀྱི་ཕྱི་མཆོད་ནང་མཆོད་རྣམས་ལྷ་སྟ་གོན་བཞིན་བྱས་ལ། རྡོ་རྗེ་དྲིལ་བུ་འཛིན་པས། ཧཱུྃ་བདེ་གཤེགས་མཉམ་ཉིད་ནས། ལྷ་མོ་རྣམས་ལ་ཕྱག་འཚལ་བསྟོད་ཅེས་པའི་བར་དང་། འཁོར་བའི་ཉོན་མོངས་དུག་དང་འདྲ་བ་ལ། ། ཡེ་ཤེས་བདུད་རྩི་སྨན་གྱི་རྩི་གཏོང་ཞིང་། ། ཐུགས་རྗེས་ཀུན་ལ་ཁྱབ་པའི་དབྱིངས་སུ་འཁྱིལ། ། ཁྲོ་རྒྱལ་བདུད་རྩི་འཁྱིལ་ལ་ཕྱག་འཚལ་བསྟོད། །
ཅེས་བསྟོད་ལ། པད་སྐོར་གྱིས་གཟུངས་ཐག་བླངས་ནས། རང་གི་སྙིང་ཁ་ནས་སྔགས་ཀྱི་ཕྲེང་བ་གཟུངས་ཐག་ལ་བརྟེན་ཏེ་སོང་བའི་ལྷ་རྣམས་ཀྱི་བརྒྱུད་བསྐུལ། སྐུ་ལུས་ལ་བདུད་རྩིའི་རྒྱུན་བབས་པས་བུམ་པ་གང་བར་གྱུར་ཞེས་བརྗོད་ཅིང་བསམ་ལ། རུ་ལུ་དང་། ཀྲོ་དྷི་ཤྭ་རི་སོགས་ལྷ་དགུའི་སྔགས་ཅི་རིགས་པ་དང་། ཨོཾ་བཛྲ་ཀྲོ་དྷ་ཨ་མྲྀ་ཏ་སོགས་འཁྱིལ་པའི་སྔགས་ཇི་ལྟར་རིགས་པ་བཟླས་ཏེ་གོང་བཞིན་མཆོད་བསྟོད་བྱས་ནས། ཡི་གེ་བརྒྱ་པ་ལན་གསུམ་དང་། མ་འབྱོར་བ་དང་སོགས་ཀྱིས་ལྷག་ཆད་ཁ་བསྐང་ལ། དེ་ནས་དུང་ཆོས་ཀྱི་ཆུ་བུམ་ནང་དུ་བླུག་ཅིང་།
ཨོཾ་ཨཱཿཧཱུྃ། མཆོད་ཡོན་ཕུལ་བའི་རྐྱེན་གྱིས་བུམ་ནང་གི་ལྷ་རྣམས་རྗེས་སུ་ཆགས་པའི་མེས་འོད་དུ་ཞུ་ནས། བུམ་པའི་ཆུ་བདུད་རྩིའི་རང་བཞིན་ཅན་དུ་གྱུར། ཞེས་བརྗོད་ཅིང་བསམ། དེ་ནས་བསྲུང་མའི་གཏོར་མ་འབུལ་དགོས་རྣམས་འདིར་ཕུལ་ནས། ཚོགས་བྱིན་གྱིས་བརླབས་ལ། ཕུད་དབུལ་ཞིང་ལོངས་སྤྱད། ཚོགས་ལྷག་རྣམས་བསྡུས་ལ་ལོགས་ཤིག་ཏུ་བསགས། དཀྱིལ་འཁོར་གྱི་མཆོད་པ་རྣམས་ཁ་གསོས་ལ། བྱིན་རླབས་བསྡུས་པ།
སྒེག་ཕྲེང་གི་ཕྱི་མཆོད། རང་བྱུང་གི་ནང་མཆོད། བདེ་གཤེགས་མཉམ་ཉིད་སོགས་ཀྱི་བསྟོད་པ་རྣམས་ལྷ་སྟ་གོན་བཞིན་བྱས་ནས། ཡེ་ཤེས་ལྔ་ལྡན་གྱིས་དངོས་གྲུབ་བླངས། ཡི་གེ་བརྒྱ་པས་ལྷག་ཆད་ཁ་བསྐང་། མ་འབྱོར་བ་དང་སོགས་ཀྱིས་ནོངས་པ་བཟོད་པར་གསོལ་ལ། རྡོ་རྗེ་གཙུག་ཏོར་གྱི་ཕྱག་རྒྱ་དང་། ཧཱུྃ་བཛྲ་ཨུཏྟིཥྛཿ སྟ་གོན་གྱི་དཀྱིལ་འཁོར་པ་རྣམས། སང་སྤྱན་མ་དྲངས་ཀྱི་བར་ལ་ནམ་མཁར་བཞུགས་ནས།
བདག་དང་སེམས་ཅན་ཐམས་ཅད་ལ་མཆོག་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། སྒེག་ཕྲེང་སོགས་གོང་བཞིན་མཆོད་བསྟོད་བྱས་ནས། མདུན་གྱི་གཏོར་མགྲོན་རྣམས་གཤེགས་གསོལ་བརྟན་བཞུགས་སྐབས་ཐོབ་དང་བསྟུན་ལ་བྱ། དེ་ནས་བཀའ་བཞིན་སྒྲུབ་པའི་སོགས་སྔགས་དང་བཅས་པས་ལུས་བསྲུངས། རང་གཙོ་བོ་ཡབ་ཡུམ་དུ་གསལ་བའི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ། ཀཱ་ཡ་ཝཱཀ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། དེ་ནས་བསྔོ་བ་སྨོན་ལམ་བཀྲ་ཤིས་རྣམས་སྒྲུབ་ཐབས་བཞིན་བྱའོ། ། དཀྱིལ་འཁོར་གྱི་ལས་ཐིག་ནི་ཀྱེ་རྡོར་བཞིན་ལ།
དབུས་སུ་པདྨ་འདབ་བརྒྱད་མི་བྱ་བ། རྡོ་རྗེའི་གདུང་བཞིའི་ལྟེ་བ་ལེ་དགུར་བཅད་པ་ལ། ཟླ་གམ་དགུ་བྲིས་ལ། ཉི་གདན་གྱི་སྟེང་དུ་སྐུ་མདོག་དང་མཐུན་པའི་ཚོམ་བུ་དགུ་འགོད་པ་མཐོང་བ་བརྒྱུད་པའི་ཕྱག་ལེན་བཞིན་ཡིན་ལ། འདིའི་མཚམས་སུ། ཐིག་ཚོན་བྱིན་རླབས། ཡེ་ཐིག་དང་། ཚོན་བཀྲ་བརྟག་པ་སོགས་ཕུར་པ་བཞིན་ཏེ། ནུབ་དང་པོའི་ཆོ་ག་བསྟན་ཟིན་ཏོ།། ༈ །བླ་མས་དབང་ལྡན་རྩིག་པ་བྲི་བ་སོགས་ཚོན་སྐྱེ་བའི་རིམ་པ་ཕྱག་ལེན་བཞིན་འགྲུབ་ན།
མཐར་ཕྱི་མཆོད་སྒོས་མཆོད་རྣམས་སྟ་གོན་ལས་མི་ཉུང་བ་བཤམ་པ་སོགས་དགོས་པའི་ཡོ་བྱད་རྣམས་ཕྱག་ལེན་བཞིན་བཤམས། ཐིག་ཚོན་ལྷག་མ་རྣམས་ལ་མཆོད་པ་མདོར་བསྡུས་ཕུལ་ལ། ཡེ་ཤེས་པ་རྣམས་སྟ་གོན་གྱི་ལྷའི་ཐུགས་ཁར་ཐིམ། ཞེས་དང་། ནམ་མཁར་བཏེག་པའི་ཡེ་ཤེས་ཀྱི་ཐིག་རྡུལ་ཚོན་གྱི་དཀྱིལ་འཁོར་ལ་ཐིམ་ཞེས་བརྗོད་ཅིང་བསམ། དེ་ནས་སྤོས་དང་རོལ་མོས་སྔོན་དུ་འགྲོ་བས། སློབ་དཔོན་གྱིས་རྣམ་རྒྱལ་དང་། ལས་ཀྱི་རྡོ་རྗེས་ལས་བུམ་བཟུང་ལ། དཀྱིལ་འཁོར་ལ་བསྐོར་བ་ལན་གསུམ་བྱས། སློབ་དཔོན་གྱིས་རུ་ལུ་བཟླ་ཞིང་།
མཐར་ལྷ་རྣམས་ཀྱི་གནས་སུ་བུམ་པ་འབུལ་བའི་སྟེང་ཁ་རེ་བྱེད་ཅིང་། རང་གི་སྤྱི་བོར་ཡང་གཏུགས་ཏེ། བཅོམ……འདི་སློབ་དཔོན་ཁོ་ནས་བརྗོད་རྒྱུ་ཡིན་པ་ནས་སེར་རྒྱབ་པ་ཡིན་ལྡན་འདས་དཔལ་ཧེ་རུ་ཀ་ལྷ་དགུས་བདག་དང་སེམས་ཅན་ཐམས་ཅད་ལ་དབང་བསྐུར་དུ་གསོལ། ཞེས་བརྗོད་ལ་དཀྱིལ་འཁོར་གྱི་ཤར་དུ་བུམ་གདན་ལ་བཞག ཡང་སློབ་དཔོན་གྱིས་ལས་བུམ་བཟུང་ལ། འཁྱིལ་སྔགས་བརྗོད་ཅིང་། ལྷ་གནས་རྣམས་སུ་འབུལ་ཚུལ་བྱས་པའི་མཐར། འདི་ཡང་སློབ་དཔོན་ཁོ་ནས་བརྗོད་རྒྱུ་ཡིན་པ་ནས་སེར་རྒྱབ་པ་ཡིན། ……ཁྲོ་བོ་བདུད་རྩི་འཁྱིལ་པས་དཀྱིལ་འཁོར་གྱིས་བྱ་བ་མཐར་མ་ཕྱིན་གྱི་བར་དུ། བར་ཆད་ཐམས་ཅད་ལས་བསྲུང་དུ་གསོལ།
ཞེས་བརྗོད་ལ། བྱང་ཤར་དུ་བུམ་གདན་ལ་བཞག་ཅིང་། སླར་རོལ་མོ་དང་བཅས་བཞིན་པས་དཀྱིལ་འཁོར་ལ་བསྐོར་བ་གསུམ་བྱེད་ཅིང་ཡིག་བརྒྱ་བརྗོད། མཐར་ཤར་ཕྱོགས་སུ་འབྲེངས་ཏེ། མ་འབྱོར་བ་དང་ནས། ཁྱད་པར་དུ་ཡང་དཀྱིལ་འཁོར་བྲི་བ་ལ་སྐྱོན་དུ་གྱུར་པ་ཅི་མཆིས་པ་དེ་དག་ཐམས་ཅད་བཟོད་པར་མཛད་ནས་ལྷག་ཆད་ཁ་བསྐང་བར་མཛད་དུ་གསོལ་གྱི་བར་བརྗོད་དེ། བུམ་པ་དབུལ་བའོ། ། ནུབ་གཉིས་པ་དངོས་གཞི་ནི་དཔོན་སློབ་རྣམས་གྲལ་ལ་འཁོད་ནས། སྔོན་འགྲོ་གཏོར་མ། མཆོད་པ་བྱིན་རླབས།
རྔ་བྱིང་དབབ་རྣམས་སྟ་གོན་བཞིན་བྱས་རྗེས། སྐྱབས་འགྲོ་ནས་བཟུང་སྟེ། ལྷ་བསྐྱེད་པའི་ཚེ། རྒྱུའི་ཏིང་ངེ་འཛིན་གྱི་ཧཱུྃ་སྔོན་པོ་དེ་དཀྱིལ་འཁོར་གྱི་དབུས་ཀྱི་གདན་གྱི་སྟེང་དུ་བབས་པ་ལས་སྥ་ར་ཎ་ཕཊ་སོགས་ནས། རུ་ལུ་བརྗོད་པའི་བར་བྱས་ལ། དབུས་སུ་བདག་ཉིད་ཁྲོ་བོའི་རྒྱལ། ། སོགས་ཀྱིས་བདག་མདུན་ཐ་མི་དད་ཆེན་པོའི་ཚུལ་གྱིས་བཟླས་ལ་བསྡུ་པའི་བར་སྒྲུབ་ཐབས་བཞིན་ཉམས་སུ་བླང་ལ། རང་ཉིད་དཀྱིལ་འཁོར་གྱི་གཙོ་བོ་ལས་བྱེ་བའི་གཙོ་བོ་གཉིས་པར་གྱུར། ཞེས་བརྗོད་ཅིང་བསམ། དེ་ནས་སྒྲུབ་ཁང་གི་ཕྱི་རོལ་དུ་ཕྱོགས་སྐྱོང་ལ་ཕྱི་རོལ་གཏོར་མ་ཕུར་པ་བཞིན་བཏང་།
ཀཱི་ལ་ཡའི་ཚབ་ཏུ། རུ་ལུ་བརྗོད། ནོངས་པ་བཟོད་གསོལ་སོགས་སྤྱི་དང་འདྲའོ། ། སློབ་དཔོན་བདག་ཉིད་འཇུག་ཅིང་དབང་བླང་བ་ནི། སློབ་དཔོན་གྱི་མདུན་དུ་མཎྜལ་སོགས་དགོས་པའི་ཡོ་བྱད་ཐམས་ཅད་འདུས་བྱས་ནས་དཀྱིལ་འཁོར་གྱི་གཙོ་བོ་རང་གི་དབང་བསྐུར་ཐོབ་པའི་སློབ་དཔོན་དུ་མོས་ལ། ལས་བུམ་གྱི་ཆུ་འཐུང་ཞིང་། ཇི་ལྟར་བལྟམས་པ་སོགས་ཀྱིས་ཁྲུས་བྱས། འཇུག་པའི་ཡོན་དུ་མཎྜལ་བདུན་མ་ཕུལ་ཞིང་། སངས་རྒྱས་ཀུན་དངོས་བདེ་བའི་མཆོག ། མཁའ་འགྲོ་སྒྱུ་མའི་གར་མཛད་པ། །
བྱང་ཆུབ་སེམས་ཀྱི་རང་བཞིན་སྐུ། ། སློབ་དཔོན་ལ་ནི་ཕྱག་འཚལ་ལོ། ། སྐལ་བཟང་ལྷ་མོའི་ཚོགས་བཅས་པའི། ། དཀྱིལ་འཁོར་ལྷ་ཚོགས་རྣམས་ལ་འདུད། ། ཐར་པ་ཆེན་པོའི་གྲོང་མཆོག་ཏུ། ། མགོན་པོས་བདག་ནི་གཞུག་ཏུ་གསོལ། ། ལན་གསུམ་གྱི་གསོལ་བ་བཏབ། སངས་རྒྱས་ཆོས་དང་དགེ་འདུན་ལ། ། སོགས་དང་། བདེ་གཤེགས་རྒྱལ་བ་འཁོར་དང་བཅས། །
སོགས་ལན་གསུམ་རེ་ཕུར་བ་བཞིན་བརྗོད། ཨོཾ་ཙཀྵུ་བནྡྷ་བ་རཱ་མ་ན་ཡ་ཧཱུྃ་གིས་གདོང་བཅིང་། ཨ་ཁཾ་ཝཱི་ར་ཧཱུྃ་གིས་མེ་ཏོག་ལག་ཏུ་བླང་། མདུན་བསྐྱེད་ཀྱི་ཐུགས་ཁ་ནས་ཁྲོ་བོ་བདུད་རྩིའི་འཁྱིལ་པའི་ཚོགས་དཔག་ཏུ་མེད་པ་སྤྲོས། དབང་ལེན་པ་ལ་བར་དུ་གཅོད་པར་བྱེད་པའི་བགེགས་དང་ལོག་པར་འདྲེན་པ་ཐམས་ཅད་རྒྱང་རིང་དུ་བསྐྲད་ཅེས་དང་། འཁྱིལ་སྔགས་བརྗོད། ལས་བུམ་གྱི་ཆུས་རང་ལ་གཏོར། བུ་ཁྱོད་སུ་ཡིན་ཅི་ལ་དགའ། ། སྐལ་བཟང་བདག་བདེ་བ་ཆེན་པོ་ལའོ། ། དེ་ཡིས་བུ་ལ་ཅི་ཞིག་བྱ། །
སངས་རྒྱས་མཆོག་གི་དམ་ཚིག་གོ ། ཞེས་དྲི་བ་དྲིས་ལན་བརྗོད། རང་གི་སྙིང་ཁར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་སྟེང་དུ། དོན་དམ་བྱང་ཆུབ་སེམས་ཀྱི་རང་བཞིན་རྡོ་རྗེ་དཀར་པོ་རྩེ་ལྔ་པ་འོད་ཟེར་འཕྲོ་བ་དང་བཅས་པ། ཨོཾ་སརྦ་ཡོ་ག་ཙིཏྟ་ཨུཏྤ་ཏ་ཡ་མི། ཨོཾ་སུ་ར་ཏི་ས་མ་ཡ་སཏྭཾ། ཧོ་སིདྡྷི་བཛྲ་ཡ་ཐཱ་སུ་ཁཾ། ཞེས་བརྗོད་ཅིང་སྙིང་ཁར་རྡོ་རྗེ་རེག གསང་བར་གདམས་པ་ནི། རྡོ་རྗེ་སྤྱི་བོར་རེག་ཅིང་།
དེང་ཁྱོད་དེ་བཞིན་གཤེགས་པ་ཐམས་ཅད་དང་སོགས་ཀྱེ་རྡོར་བཞིན་དང་། ཧཱུྃ་ཛཿཧཱུྃ་ཞེས་བརྗོད་ཅིང་། དཀྱིལ་འཁོར་གྱི་སྒོ་ནས་འཇུག་པར་བསམ། དངོས་གཞི་ཡེ་ཤེས་དབབ་པ་ལ། སྔོན་འགྲོ་དམ་བཞག་བཞིའི་དང་པོ་སྤྱི་བོར་རྡོ་རྗེ་རེག་ལ། སངས་རྒྱས་ཀུན་གྱི་དཀྱིལ་འཁོར་མཆོག ། དངོས་གྲུབ་ཀུན་གྱི་འབྱུང་གནས་འདིར། ། མ་ཞུགས་དད་པ་མེད་རྣམས་ལ། ། ནམ་ཡང་སྨྲ་བར་མ་བྱེད་ཅིག ། གལ་ཏེ་སྨྲས་པར་གྱུར་ན་ནི། །
དངོས་གྲུབ་ཉམས་པར་འགྱུར་བ་ཡིན། ། ཞེས་དང་། གཉིས་པ་ཉེས་དམིགས་ཀྱི་སྒོ་ནས་དམ་ལ་བཞག་པ་ནི། སྙིང་ཁར་རྡོ་རྗེ་རེག་ལ། རྒྱལ་བ་ཀུན་དང་མཉམ་སྦྱོར་བའི། ། དམ་ཚིག་འདི་ལས་གང་འདས་པ། ། ཁྲག་འཐུང་འབར་བའི་ཚོགས་བཅས་ཀྱི། ཁྲོས་ནས་སྙིང་ཁྲག་ཐོད་པར་འཐུངས། ། ཞེས་དང་། གསུམ་པ་གཉིས་ཀའི་སྒོ་ནས་དམ་ལ་བཞག་པ་ནི།
རྣམ་རྒྱལ་བུམ་ཆུ་འཐུངས་ལ། འདི་ཁྱོད་རྡོ་རྗེའི་དམ་ཚིག་ཡིན། ། མ་བསྲུང་དམྱལ་བར་སྲེག་བྱེད་ཅིང་། ། བསྲུང་ན་དངོས་གྲུབ་ཐོབ་འགྱུར་བའི། ། བདུད་རྩི་ལྔ་ཡི་ཆུ་འཐུངས་ཤིག ། པཉྩ་ཨ་མྲྀ་ཏ་ཨུ་ད་ཀ་ཋཿཋཿཋཿ བཞི་པ་བླ་མའི་བཀའ་མཉན་པའི་སྒོ་ནས་དམ་ལ་བཞག་པ་ནི། སྤྱི་བོར་རྡོ་རྗེ་རེག་ལ། དེང་ཕྱིན་ཆད་བུ་ཁྱོད་ཀྱི་དཔལ་ཧེ་རུ་ཀ་ང་ཡིན་གྱི། སོགས་ཀྱེ་རྡོར་བཞིན་བརྗོད།
དངོས་གཞི་ཡེ་ཤེས་དབབ་པ་ལ། མཎྜལ་གླིང་བཞི་རི་རབ་ཉི་ཟླ་ཟུང་ཅིག་སོགས་བསྡུས་པ་ཕུལ། ཀྱེ་རྡོར་བཞིན་གསོལ་བཏབ་ལན་གསུམ། རང་སྐད་ཅིག་གི་ཧེ་རུ་ཀ་ཞལ་གཅིག་ཕྱག་གཉིས་པའི་སྐུ་ཅན་དུ་གསལ་བའི་རྐང་པ་གཉིས་བགྲད་པའི་འོག་ཏུ་ཡཾ་ལས་རླུང་གི་དཀྱིལ་འཁོར་སོགས་འབྱུང་བཞི་བསྐྱེད་པ་ནས། སྔགས་དང་བཅས་པའི་བར་ཀྱེ་རྡོར་བཞིན་རོལ་མོ་དང་བཅས་པ་བྱེད། དེ་ནས་རང་གི་སྤྱི་བོར་རྡོ་རྗེ་རྒྱ་གྲམ་མནན་ལ། ཏིཥྛ་བཛྲ་བརྗོད་ཅིང་བརྟན་པར་བསམ། ཨོཾ་པྲ་ཏཱིཙྪ་བཛྲ་ཧོ་ཞེས་པས་མེ་ཏོག་འབུལ་བའི་སྟང་ཁ་དང་། ཨོཾ་པྲ་ཏི་གྲིཧྣ་ཏྭཾ་མ་ཧཱ་བ་ལ། ཞེས་བརྗོད་ཅིང་མེ་ཏོག་མགོ་ལ་བཞག
མིག་རས་བསལ་བར་བསམ་སྟེ། ཧེ་རུ་ཀ་དཔལ་དེང་ཁྱོད་ཀྱི་སོགས་སྔགས་དང་བཅས་པ་ཀྱེ་རྡོར་བཞིན། དཀྱིལ་འཁོར་བཟང་པོ་འདི་ལ་ལྟོས་སོགས། བལྟ་པར་བསྐུལ་བ་ཕུར་པ་བཞིན་བརྗོད་ནས་མདུན་གྱི་དཀྱིལ་འཁོར་རྣམས་མཐོང་བར་བསམ་པ་སྟེ། འཇུག་པའོ།། །། དངོས་གཞི་སློབ་མའི་དབང་ལ་མཎྜལ་བསྡུས་པ་ཕུལ། ཁྱོད་ནི་ཧེ་རུ་ཀ་དཔལ་ཏེ། ། བདེ་གཤེགས་རྣམས་ཀྱི་བདེ་སྩོལ་མཛད། ། བྱང་ཆུབ་སེམས་དཔའ་ཆེ་རྣམས་ཀྱི། ། ཡང་དག་དོན་མཆོག་རྣམ་དག་པ། །
ཇི་ལྟར་དེ་ཉིད་བདུད་རྩི་ཡིས། ། དབང་གི་མཆོག་ནི་བསྐུར་བ་བཞིན། ། དེ་བཞིན་བདག་ལ་འཁོར་བ་ཡི། ། སྡུག་བསྔལ་རྣམས་ནི་སེལ་བར་མཛོད། ། རྣལ་འབྱོར་བདུད་རྩི་དྲི་མ་མེད། ། མ་རིག་པ་ཡི་རབ་རིབ་འཇོམས། ། གང་གི་བྱང་ཆུབ་བླ་ན་མེད། ། དེ་རིང་བདག་གིས་ཐོབ་པར་མཛོད། ། ལན་གསུམ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ།
རང་ཉིད་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པདྨ་ཉི་མའི་སྟེང་དུ་རང་གི་སེམས་ཉིད་ཧཱུྃ་མཐིང་ནག་དེ་ལས་འོད་འཕྲོས་འདུས་ཡོངས་སུ་གྱུར་པ་ལས། རང་སྐད་ཅིག་གི་ཧེ་རུ་ཀ་སྐུ་མདོག་མཐིང་ནག་ཞལ་གསུམ་ཕྱག་དྲུག་པ། ཞལ་གཡས་དཀར། གཡོན་དམར། དབུས་མཐིང་ནག ཕྱག་དྲུག་གི་དང་པོ་གཉིས་ཀྱི་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། གཡས་འོག་མ་གཉིས་ཀྱིས་ཁ་ཊྭཱཾ་ག་དང་། རྔ་ཆུང་། གཡོན་འོག་མ་གཉིས་ཀྱི་ཐོད་ཁྲག་དང་།
རྒྱུ་ཞགས་འཛིན་ཞིང་། ཡུམ་ཁྲོ་མོ་དབང་ཕྱུག་མ་དང་མཉམ་པར་སྦྱོར་བའི་སྐུ་ཅན་དུ་གྱུར་པའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཁར་ཧཱུྃ་སྔོན་པོ། རང་གི་སྙིང་ཁ་ནས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་ཧེ་རུ་ཀ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ བདག་ལ་གཉིས་སུ་མེད་པར་ཐིམ། མདུན་བསྐྱེད་ཀྱི་ཐུགས་ཁ་ནས་ཁྲོ་བོ་དང་ཁྲོ་མོ་དཔག་ཏུ་མེད་པ་སྤྲོས། དབང་ལེན་པ་ལ་བར་དུ་གཅོད་པར་བྱེད་པའི་བགེགས་དང་ལོག་པར་འདྲེན་པ་ཐམས་ཅད་རྒྱང་རིང་དུ་བསྐྲད། རོལ་མོ་བྱ་ཞིང་།
ཨ་མྲྀ་ཏ་བརྗོད། དེ་ནས་ལས་ཀྱི་རྡོ་རྗེས་རྣམ་རྒྱལ་བུམ་པ་བཏེག སློབ་དཔོན་གྱིས་དྲིལ་བུ་སིལ་ཞིང་མེ་ཏོག་གཏོར་ལ། ཕུན་སུམ་ཚོགས་པ་མངའ་བ་གསེར་གྱི་སོགས་ཤླཽ་ཀ་གསུམ་བརྗོད། ཀྲོ་དྷ་ཨ་མྲྀ་ཏ་དང་ལས་བུམ་གྱི་ཆུ་ཀུ་ཤས་རང་དང་དབང་རྫས་ལ་གཏོར་ནས་བསང་བ་འོག་མ་རྣམས་ལའང་འགྲེ། སྭ་བྷཱ་ཝས་སྦྱངས། བདག་གི་རྣམ་ཤེས་ཀྱི་ཕུང་པོ་དང་། དབང་རྫས་རྣམ་རྒྱལ་བུམ་པའི་ཆུ་གཉིས་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པཾ་ལས་པདྨ། རཾ་ལས་ཉི་མའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ།
དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས། བདག་དང་དབང་རྫས་རྣམ་རྒྱལ་བུམ་པའི་ཆུ་གཉིས་ཀ་བཛྲ་ཧེ་རུ་ཀ་སྔོན་པོ་ཞལ་གཅིག་ཕྱག་གཉིས་ཀྱི་རྡོ་རྗེ་དང་དྲིལ་བུ་འཛིན་པ། ཡུམ་རྡོ་རྗེ་མཁའ་འགྲོ་མ་སྔོན་མོ་གྲི་ཐོད་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱྃ། ཐུགས་ཁའི་ཧཱུྃ་ལས་འོད་འཕྲོས་པས། དེ་བཞིན་གཤེགས་པ་ཐམས་ཅད་བཛྲ་ཧེ་རུ་ཀ་ཡབ་ཡུམ་གྱི་རྣམ་པར་བཛྲ་ས་མཱ་ཛཿ ཛཿཧཱུྃ་བཾ་ཧོཿ བདག་དང་དབང་རྫས་ལྷར་བསྐྱེད་པ་ལ་ཐིམ།
སླར་ཡང་། ཐུགས་ཁ་ནས་འོད་ཟེར་འཕྲོས་པས་དབང་གི་ལྷ་ཁྲོ་བོ་རིགས་ལྔ་ཡབ་ཡུམ་འཁོར་བཅས་བཛྲ་ས་མཱ་ཛཿ ཨོཾ་ཨ་བྷི་ཥིཉྩ་ཏུ་མཱཾ། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་དབང་རྫས་ལ་དབང་བསྐུར། སྐུ་གང་། དྲི་མ་དག་ཆུ་ལྷག་མ་ཡར་ལུད་པ་ལས་བཛྲ་ཧེ་རུ་ཀ་ཡབ་ཡུམ་གྱིས་དབུ་བརྒྱན། དབང་རྫས་ཀྱི་བཛྲ་ཧེ་རུ་ཀ་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་རྣམ་རྒྱལ་བུམ་པའི་ཆུར་གྱུར། དེ་བཞིན་གཤེགས་པ་ཐམས་ཅད་ཀྱི་བདག་ལ་མངོན་པར་དབང་བསྐུར་བ་སྩལ་དུ་གསོལ།
ཞེས་པས་གསོལ་བ་བཏབ་ནས། སློབ་དཔོན་གྱི་རྣམ་རྒྱལ་བུམ་པ་བཟུང་སྟེ་དབྱངས་དང་བཅས་པས། སངས་རྒྱས་ཀུན་གྱི་བུམ་པའི་དབང་། ། དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་བསྒྲུབ་ཕྱིར། ། བུམ་པའི་བདུད་རྩིས་དབང་བསྐུར་རོ། ། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར་ཞེས་པ་ནས། དབུ་བརྒྱན་ཞེས་པའི་བར་གོང་བཞིན་བརྗོད། རྣམ་རྒྱལ་བུམ་པ་སྤྱི་བོར་རེག་ཅིང་།
བུམ་ཆུ་འཐུང་། པུཥྤེ་སོགས་མཆོད་པ་ལྔས་མཆོད། དེ་ལྟར་ན་བཛྲ་ཧེ་རུ་ཀའི་སྒོ་ནས་ཆུས་མངོན་པར་དབང་བསྐུར་བ་ཐོབ། ཞེ་སྡང་དག རྣམ་པར་ཤེས་པའི་ཕུང་པོ་གནས་གྱུར། མེ་ལོང་ལྟ་བུའི་ཡེ་ཤེས་མངོན་དུ་བྱས། བཛྲ་ཧེ་རུ་ཀའི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། ཞེས་རྟོགས་པ་སྐྱེད། ཅོད་པཎ་གྱི་དབང་ལ་ཨ་མྲྀ་ཏ་སོགས་ཀྱིས་བསངས། སྭ་བྷཱ་ཝས་སྦྱངས།
བདག་གི་ཚོར་བའི་ཕུང་པོ་དང་དབང་རྫས་དབུ་རྒྱན་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པད་ཉིའི་སྟེང་དུ་ཨཱཾ་ལས་རིན་པོ་ཆེ་ཨཱཾ་གིས་མཚན་པ་དེ་ལས་འོད་འཕྲོས་སོགས་ཀུན་ལ་འགྲེ། རཏྣ་ཧེ་རུ་ཀ་སེར་པོ་རིན་པོ་ཆེ་དང་དྲིལ་བུ་འཛིན་པ། ཡུམ་རིན་ཆེན་མཁའ་འགྲོ་མ་སེར་མོ་གྲི་ཐོད་འཛིན་པ་སོགས་དང་། གནས་གསུམ་བྱིན་བརླབ། ཡེ་ཤེས་པ་གཞུག་པ། དབང་གི་ལྷ་ལ་གསོལ་བ་བཏབ་པ་སོགས་ནས། དབང་ལྷ་ཞུ་སྟེ། དབང་རྫས་དབུ་རྒྱན་དུ་གྱུར་པ། དབང་གི་དོན་དུ་གསོལ་བ་བཏབ་པ་རྣམས་གོང་བཞིན་བྱས་ལ།
སངས་རྒྱས་ཀུན་གྱི་ཅོད་པཎ་དབང་། ། དེ་རིང༞ སངས་རྒྱས༞ རིན་ཆེན་ཅོད་པཎ་དབང་བསྐུར་རོ། ། ཨོཾ་རཏྣ་མུ་ཀུ་ཊ་ཨ་བྷི་ཥིཉྩ་ཧཱུྃ་ཞེས་བརྗོད་ལ་དབུ་རྒྱན་མགོ་ལ་བཅིངས། ཀུ་ཤའི་རྩ་བས་རྣམ་རྒྱལ་བུམ་ཆུ་རང་གི་སྤྱི་བོར་གཏོར་ཞིང་། ཨོཾ་བཛྲི་བྷཱ་ཝ་སོགས་ནས། རཏྣ་ཧེ་རུ་ཀས་དབུ་བརྒྱན་ཞེས་པའི་བར་དང་། མཆོད་པ་ལྔས་མཆོད་པ་གོང་བཞིན། དེ་ལྟར་ན་རཏྣ་ཧེ་རུ་ཀའི་སྒོ་ནས་ཅོད་པཎ་གྱི་དབང་ཐོབ། ང་རྒྱལ་དང་སེར་སྣའི་དྲི་མ་དག ཚོར་བའི་ཕུང་པོ་གནས་གྱུར།
མཉམ་པ་ཉིད་ཀྱི་ཡེ་ཤེས་མངོན་དུ་བྱས། རཏྣ་ཧེ་རུ་ཀའི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། ཞེས་རྟོགས་པ་བསྐྱེད། རྡོ་རྗེའི་དབང་ལ་བསང་སྦྱངས། བདག་གི་འདུ་ཤེས་ཀྱི་ཕུང་པོ་དང་། དབང་རྫས་རྡོ་རྗེ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པད་ཉིའི་སྟེང་དུ། ཛྲཱིཾ་ལས་པདྨ་ཛྲཱིཾ་གིས་མཚན་པ་སོགས་འགྲེ། པདྨ་ཧེ་རུ་ཀ་དམར་པོ་པདྨ་དང་དྲིལ་བུ་འཛིན་པ། ཡུམ་པདྨ་མཁའ་འགྲོ་དམར་མོ་གྲི་ཐོད་འཛིན་པ་སོགས་དང་།
གནས་གསུམ་བྱིན་རླབས། ཡེ་ཤེས་པ་གཞུག་པ། དབང་གི་ལྷ་ལ་གསོལ་བ་བཏབ་པ། དབང་ལྷ་ཞུ་ནས་དབང་རྫས་རྡོ་རྗེར་གྱུར་པ། དབང་གི་དོན་དུ་གསོལ་བ་བཏབ་པ་རྣམས་གོང་བཞིན་བྱས་ལ། སངས་རྒྱས་ཀུན་གྱི་རྡོ་རྗེའི་དབང་། ། དེ་རིང༞ སངས་རྒྱས༞ རྡོ་རྗེའི་དབང་བསྐུར་སྦྱིན་པར་བྱ། ། ཨོཾ་བཛྲ་ཨ་བྷི་ཥིཉྩ་ཧཱུྃ་ཞེས་བརྗོད་ལ། རང་གི་ལག་པ་གཡས་ཀྱི་རྡོ་རྗེ་གསོར། གོང་བཞིན་བུམ་ཆུས་དབང་བསྐུར་ཏེ།
པདྨ་ཧེ་རུ་ཀས་དབུ་བརྒྱན་པ་དང་། མཆོད་པས་མཆོད་པ་སོགས་བྱེད། དེ་ལྟར་ན་པདྨ་ཧེ་རུ་ཀའི་སྒོ་ནས་རྡོ་རྗེའི་མངོན་པར་དབང་བསྐུར་བ་ཐོབ། འདོད་ཆགས་དག འདུ་ཤེས་ཀྱི་ཕུང་པོ་གནས་གྱུར། སོ་སོར་རྟོག་པའི་ཡེ་ཤེས་མངོན་དུ་བྱས། པདྨ་ཧེ་རུ་ཀའི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། ཞེས་རྟོགས་པ་བསྐྱེད། དྲིལ་བུའི་དབང་ལ། བསང་སྦྱངས།
བདག་གི་འདུ་བྱེད་ཀྱི་ཕུང་པོ་དང་། དབང་རྫས་དྲིལ་བུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པད་ཉིའི་སྟེང་དུ་ཁཾ་ལས་རལ་གྲི་ཁཾ་གིས་མཚན་པ་སོགས། ཀརྨ་ཧེ་རུ་ཀ་ལྗང་གུ་རལ་གྲི་དྲིལ་བུ་འཛིན་པ། ཡུམ་ལས་ཀྱི་མཁའ་འགྲོ་མ་ལྗང་གུ་གྲི་ཐོད་འཛིན་པ་སོགས་དང་། གནས་གསུམ་བྱིན་བརླབ། ཡེ་ཤེས་པ་གཞུག་པ། དབང་གི་ལྷ་ལ་གསོལ་བ་བཏབ་པ། དབང་ལྷ་ཞུ་ནས་དབང་རྫས་དྲིལ་བུར་གྱུར་ལ། དབང་གི་དོན་དུ་གསོལ་བ་བཏབ་པ་རྣམས་གོང་བཞིན།
སངས་རྒྱས་ཀུན་གྱི་དྲིལ་བུའི་དབང་། ། དེ་རིང༞ སངས་རྒྱས༞ དྲིལ་བུའི་དབང་ནི་སྦྱིན་པར་བྱ། ། ཨོཾ་བཛྲ་གྷཎྚེ་ཨ་བྷི་ཥིཉྩ་ཧཱུྃ། ཞེས་བརྗོད་ལ། རང་གི་ལག་པ་གཡོན་གྱིས་དྲིལ་བུ་དཀྲོལ། གོང་བཞིན་བུམ་པའི་ཆུས་དབང་བསྐུར་ཏེ། ཀརྨ་ཧེ་རུ་ཀས་དབུ་བརྒྱན་པ་དང་། མཆོད་པས་མཆོད་པ་སོགས་བྱེད། དེ་ལྟར་ན་ཀརྨ་ཧེ་རུ་ཀའི་སྒོ་ནས་དྲིལ་བུའི་མངོན་པར་དབང་བསྐུར་བ་ཐོབ། ཕྲག་དོག་དག
འདུ་བྱེད་ཀྱི་ཕུང་པོ་གནས་གྱུར། བྱ་བ་སྒྲུབ་པའི་ཡེ་ཤེས་མངོན་དུ་བྱས། ཀརྨ་ཧེ་རུ་ཀའི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། ཞེས་རྟོགས་པ་བསྐྱེད། མིང་གི་དབང་ལ། བསང་སྦྱངས། བདག་གི་གཟུགས་ཀྱི་ཕུང་པོ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པད་ཉིའི་སྟེང་དུ། བྷྲཱུཾ་ལས་འཁོར་ལོ་བྷྲཱུཾ་གྱིས་མཚན་པ་སོགས། བུདྡྷ་ཧེ་རུ་ཀ་དཀར་པོ་འཁོར་ལོ་དྲིལ་བུ་འཛིན་པ།
ཡུམ་སངས་རྒྱས་མཁའ་འགྲོ་དཀར་མོ་གྲི་ཐོད་འཛིན་པ་སོགས་དང་། གནས་གསུམ་བྱིན་རླབས། ཡེ་ཤེས་པ་གཞུག་པ། དབང་གི་དོན་དུ་གསོལ་བ་བཏབ་པ་གོང་བཞིན། སངས་རྒྱས་ཀུན་གྱི་མིང་གི་དབང་། ། དེ་རིང༞ སངས་རྒྱས༞ ། རྡོ་རྗེའི་མིང་གིས་དབང་བསྐུར་རོ། ། ཨོཾ་བཛྲ་ནཱ་མ་ཨ་བྷི་ཥེ་ཀ་ཏ་ཀྱེ་ཞེས་དང་། རང་གི་གསང་མཚན་བརྗོད་ལ། ཞེས་བྱ་བའི་དེ་བཞིན་གཤེགས་པའོ། །
ཞེས་བརྗོད། གོང་བཞིན་བུམ་ཆུས་དབང་བསྐུར་ཏེ་བུདྡྷ་ཧེ་རུ་ཀས་དབུ་བརྒྱན་པ་དང་། མཆོད་པས་མཆོད་པ་སོགས་བྱེད། དེ་ལྟར་ན་བུདྡྷ་ཧེ་རུ་ཀའི་སྒོ་ནས་མིང་གི་མངོན་པར་དབང་བསྐུར་བ་ཐོབ། གཏི་མུག་དག གཟུགས་ཀྱི་ཕུང་པོ་གནས་གྱུར། ཆོས་ཀྱི་དབྱིངས་ཀྱི་ཡེ་ཤེས་མངོན་དུ་བྱས། བུདྡྷ་ཧེ་རུ་ཀའི་བག་ཆགས་དང་། ས་བོན་མ་ལུས་པ་རྒྱུད་ལ་བཞག་པ་ཡིན་ནོ་ཞེས་རྟོགས་པ་བསྐྱེད། བརྟུལ་ཞུགས་ལ།
རང་ཉིད་བསང་སྦྱངས། སྟོང་པའི་ངང་ལས་པད་ཉིའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ། དེ་ལས་འོད་ཟེར་འཕྲོས། འདུས་ཡོངས་སུ་གྱུར་པ་ལས། རང་ཉིད་རྡོ་རྗེ་སེམས་དཔའ་སྐུ་མདོག་དཀར་པོ་རྡོ་རྗེ་དང་དྲིལ་བུ་འཛིན་པ། ཡུམ་རྡོ་རྗེ་སྙེམས་མ་དཀར་མོ་གྲི་ཐོད་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ། ཐུགས་ཁའི་ཧཱུྃ་ལས་འོད་འཕྲོས་པས།
དེ་བཞིན་གཤེགས་པ་ཐམས་ཅད་རྡོ་རྗེ་སེམས་དཔའ་ཡབ་ཡུམ་གྱི་རྣམ་པར་བཛྲ་ས་མཱ་ཛཿ ཛཿཧཱུྃ་བཾ་ཧོཿ ལག་པ་གཡས་པས་རྡོ་རྗེ་བླང་ལ། འདི་དེ་སངས་རྒྱས་ཐམས་ཅད་ཀྱི་སོགས་ཀྱེ་རྡོར་བཞིན་སྔགས་དང་བཅས་པ་བརྗོད། རྡོ་རྗེ་གསོར་ཏེ་སྙིང་ཁར་རེག རང་གི་སྙིང་ཁའི་ནང་དུ་ཡང་རྡོ་རྗེ་སེམས་དཔའ་རང་འདྲ་བ་མཚོན་གང་བ་ཞིག་གིས་རྒྱས་བཏབ་པར་གྱུར། ཞེས་བརྗོད་ཅིང་བསམ། བུམ་ཆུས་དབང་བསྐུར་ཏེ། མི་བསྐྱོད་པས་དབུ་བརྒྱན་ཞེས་སོགས་བརྗོད། འོན་ཀྱང་བུམ་ཆུ་འཐོར་ཚུལ་ཙམ་ལས་དངོས་སུ་མི་འཐོར།
རྡོ་རྗེ་སློབ་དཔོན་གྱི་དབང་གི་དོན་དུ་མཎྜལ་བསྡུས་པ་ཕུལ། ཕྱིར་མི་ལྡོག་པའི་དབང་བསྐུར་བ། ། སེམས་ཅན་ཀུན་གྱི་དོན་གྱི་ཕྱིར། ། སློབ་དཔོན་གོ་འཕངས་རབ་བསྒྲུབ་པའི། ། དབང་བསྐུར་ཆེན་པོ་བདག་ལ་སྩོལ། ། ལན་གསུམ་གྱིས་གསོལ་བ་བཏབ། དབང་སྟེགས་སེངྒེ་བཏེག་པའི་རིན་པོ་ཆེའི་ཁྲིའི་སྟེང་དུ། རང་ཉིད་ཧེ་རུ་ཀའི་སྐུར་གསལ་བར་གྱུར། ཞེས་དང་། རྡོ་རྗེ་བླངས་ཏེ།
འདི་དེ་སོགས་བརྟུལ་ཞུགས་ལྟར་བརྗོད་ཅིང་། རྡོ་རྗེ་ཐུགས་ཁར་བཟུང་ནས། ཐོག་མཐའ་མེད་པའི་སོགས་སྔགས་དང་བཅས་པ་དང་ལག་གཡོན་དྲིལ་བུ་དཀྲོལ་ཞིང་། འདི་ནི་རྣལ་འབྱོར་མ་སོགས་བརྗོད་ཅིང་། དྲིལ་བུ་དཀུ་གཡོན་པར་ཁ་གྱེན་དུ་བསྟན་ཏེ་བཟུང་ནས། ཨཱཿསྲིད་པ་ངོ་བོ་སོགས་སྔགས་དང་བཅས་པ་རྣམས་ཀྱེ་རྡོར་བཞིན་བརྗོད། དེ་ནས་རང་ཉིད་བསང་སྦྱངས། སྟོང་པའི་ངང་ལས་དབང་སྟེགས་ཀྱི་སྟེང་དུ་ཧཱུྃ་ལས་རང་སྐད་ཅིག་གི་ཧེ་རུ་ཀ་སྐུ་མདོག་མཐིང་ནག་ཞལ་གསུམ་ཕྱག་དྲུག་པ་སོགས། ཡུམ་དང་བཅས་པ་གོང་བཞིན་བསྐྱེད། གནས་གསུམ་བྱིན་གྱིས་བརླབ།
ཡེ་ཤེས་པ་བཅུག རྡོ་རྗེ་དྲིལ་བུ་ཐུགས་ཁར་བསྣོལ་ལ། ཤེས་རབ་བཅུ་དྲུག་ལོན་པ་ལ། ། སོགས་དང་། རྡོ་རྗེ་ཆེ་དང་དྲིལ་བུ་ཆེ། ། སོགས་ཀྱེ་རྡོར་ལྟར་བརྗོད། བུམ་ཆུ་སྤྱི་བོར་གཏོར་ཤིང་། དབང་བསྐུར་རྡོ་རྗེ་ཆེན་པོ་ལ། ། སོགས་སྔགས་དང་བཅས་པས་དབང་བསྐུར་ཏེ། ཁྲོ་བོ་རིགས་ལྔས་དབུ་བརྒྱན་ཞེས་པའི་བར་ཕུར་པ་བཞིན་དང་།
དབང་གི་ལྷ་རྣམས་ཛཿཧཱུྃ་བཾ་ཧོཿརང་ལ་གཉིས་སུ་མེད་པར་ཐིམ་ཞེས་དང་། སུ་པྲ་ཏིཥྛ་བརྗོད་ཅིང་མེ་ཏོག་སྤྱི་བོར་གཏོར། པུཥྤེ་སོགས་མཆོད་པ་ལྔས་མཆོད། དེ་ལྟར་ཁྱེད་ལ་རྡོ་རྗེ་འཆང་ཆེན་པོའི་དབང་བསྐུར་བ་འདིས། སོགས་ནས། དོ་ཞལ་ཕྱེད་པ་ཉིད་དུ་བརྗོད། ཅེས་པའི་བར་ཀྱེ་རྡོར་བཞིན། དཀྱིལ་འཁོར་གྱི་དེ་ཁོ་ན་ཉིད་བརྗོད། ལྷའི་དེ་ཁོ་ན་ཉིད་ནི། དབུས་ཀྱི་ཧེ་རུ་ཀ་ཡབ་ཡུམ་ནི་ཆོས་ཀྱི་དབྱིངས་ཀྱི་ཡེ་ཤེས།
གཽ་རཱི་ནི་མེ་ལོང་ལྟ་བུའི་ཡེ་ཤེས། ཙཽ་རཱི་ནི་མཉམ་པ་ཉིད་ཀྱི་ཡེ་ཤེས། པྲ་མོ་ཧ་ནི་སོ་སོར་རྟོག་པའི་ཡེ་ཤེས། བེཏྟ་ལཱི་ནི་བྱ་བ་སྒྲུབ་པའི་ཡེ་ཤེས། པུཀྐ་སཱི་ནི་ས་རྣམ་པར་དག་པ། གྷསྨ་རཱི་ནི་ཆུ་རྣམ་པར་དག་པ། ཤྨ་ཤ་ན་ནི་མེ་རྣམ་པར་དག་པ། ཙཎྜ་ལཱི་ནི་རླུང་རྣམ་པར་དག་པ། དུར་ཁྲོད་བརྒྱད་ནི་རྣམ་པར་ཤེས་པའི་ཚོགས་བརྒྱད་དག་པ། སྲུང་བའི་འཁོར་ལོ་ནི་བདུད་བཞི་ཟིལ་གྱིས་གནོན་པའོ། །
ཞེས་བརྗོད། དེ་ནས་ཕྱག་རྒྱ་དང་བཅས་པས། དེང་ནས་བརྩམས་ཏེ་རྫོགས་སངས་རྒྱས། ། ལྷ་མཆོད་པའི་རྗེས་སུ་གནང་བ། ཇི་ལྟར་མིག་མཁན་སོགས། སེམས་ཅན་དོན་བྱེད་ཀྱི་རྗེས་སུ་གནང་བ། སེམས་ཅན་ཀུན་ལ་ཐམས་ཅད་དུ། སོགས་རིགས་ལྔའི་སྤྲུལ་བཤད་ཀྱིས་རྗེས་སུ་གནང་བ་སོགས་ཀྱེ་རྡོར་བཞིན་བརྗོད་ནས། དེ་ལྟར་ན་ཁྱོད་ཀྱིས་བསྐྱེད་པ་རྡུལ་ཚོན་གྱི་དཀྱིལ་འཁོར་དུ་ཞུགས་ཏེ་མཐོང་། བུམ་པའི་དབང་ཐོབ།
གཙོ་བོར་ལུས་ཀྱི་དྲི་མ་དག དམ་ཚིག་རྩ་བ་དང་ཡན་ལག་གི་དམ་ཚིག་བསྲུང་བ་དང་། ལམ་བསྐྱེད་པའི་རིམ་པ་བསྒོམ་པ་ལ་དབང་། འབྲས་བུ་སྤྲུལ་པའི་སྐུའི་བག་ཆགས་དང་ས་བོན་རྒྱུད་ལ་བཞག་པ་ཡིན་ནོ། ། གསང་དབང་ལ་མཎྜལ་བསྡུས་པ་ཕུལ། གསོལ་བ་བཏབ་ནས། ང་རྒྱལ་བཟུང་བའི་བར་ཕུར་པ་བཞིན་ལ། རྡོ་རྗེ་གཞོན་ནུའི་ཚབ་ཏུ། ཧེ་རུ་ཀ་དཔལ་བདག་ཉིད་དོ། ། ཞེས་བརྗོད།
དེ་ནས་འབྲུ་གསུམ་བརྗོད་ཅིང་མིག་རས་བཀྲོལ་བར་བསམ་ལ། དེ་ལྟར་ན་ཡུམ་གྱི་བྷ་ག་ནས་གསང་བའི་དབང་ཐོབ། གཙོ་བོར་ངག་གི་དྲི་མ་དག དམ་ཚིག་ཤ་ལྔ་བདུད་རྩི་ལྔའི་རིལ་བུ་བསྟེན་པ་དང་། ལཾ་ཙཎྜ་ལཱི་བསྒོམ་པ་ལ་དབང་། འབྲས་བུ་ལོངས་སྤྱོད་རྫོགས་པའི་སྐུའི་བག་ཆགས་དང་ས་བོན་རྒྱུད་ལ་བཞག་པ་ཡིན་ནོ། ། དེ་ནས་ལུང་བསྟན་ཡང་ཕུར་པ་བཞིན་ལ། བཅོམ་ལྡན་རྡོ་རྗེ་གཞོན་ནུ་དང་། ། ཞེས་པའི་ཚབ་ཏུ། བཅོམ་ལྡན་ཧེ་རུ་ཀ་དཔལ་དང་། །
ཞེས་བརྗོད་ཅིང་། དབུགས་དབྱུང་གཟེངས་བསྟོད་གཉིས་ཀྱང་ཕུར་པ་བཞིན་ནོ། ། ཤེས་རབ་ཡེ་ཤེས་ལ་མཎྜལ་བསྡུས་པ་ཕུལ། གསོལ་བ་བཏབ་ལ། གདོང་གཡོགས་བཀྲོལ་བའི་བར་ཕུར་པ་བཞིན་ལ། ཉམས་མྱོང་དགའ་བ་བཞི་བསྐྱེད་པའི་དུས་སུ། རྡོ་རྗེ་གཞོན་ནུ་ཡབ་ཡུམ་གྱི་ཚབ། རང་ཧེ་རུ་ཀ་དང་། རིག་མ་ཁྲོ་མོ་དབང་ཕྱུག་མར་གསལ་བའི་ཞེས་འདོན་པ་བསྒྱུར། རྟོགས་པ་བསྐྱེད་པ་ནི།
དེ་ལྟར་ན་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ། གཙོ་བོར་སེམས་ཀྱི་དྲི་མ་དག དམ་ཚིག་བུད་མེད་ལ་མི་སྨོད་པ་དང་། ལམ་ཕོ་ཉའི་ལམ་བསྒོམ་པ་ལ་དབང་། འབྲས་བུ་ཆོས་སྐུའི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། དེ་ནས་དབང་བཞི་པ་ལ་མཎྜལ་བསྡུས་པ་ཕུལ། གསོལ་བཏབ་ཕུར་པ་བཞིན། དེ་ནས་གདོང་གཡོགས་བཀྲོལ་བའི་བར་ཀྱེ་རྡོར་བཞིན་བྱས་ལ། དེ་ལྟར་ན་ཁྱོད་ཀྱིས་དོན་དམ་པ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བཞི་པ་ཚིག་ཙམ་གྱི་སྒོ་ནས་ཐོབ། ལུས་ངག་ཡིད་གསུམ་ཆར་གྱི་དྲི་མ་དག
དམ་ཚིག་དགོངས་ཏེ་གསུངས་པའི་དམ་ཚིག་བསྲུང་བ་དང་། ལམ་རྡོ་རྗེ་རྦ་རླབས་བསྒོམ་པ་ལ་དབང་། འབྲས་བུ་ངོ་བོ་ཉིད་ཀྱི་སྐུའི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། དེ་ནས་གཙོ་བོའི་ཇི་ལྟར་སོགས་དང་། མཎྜལ་འབུལ་བ། བཀྲ་ཤིས་རྣམས། དེང་ནས་བརྩམས་ཏེ་རྣམས་སྤྱི་དང་འདྲ། བསྲུང་བའི་གཏོར་མ་འབུལ་བ་ནས། ཚོགས་བར་པ་ཡན་དང་། བསྐང་གསོ་བྱས་ན།
ཐུན་གཏོར་འབུལ་བ། བཀྲ་ཤིས་རྣམས་ཕྱག་ལེན་བཞིན་དང་། དེ་ནས་མཆོད་པ་ཁ་གསོས་ལ། བྱིན་རླབས་བསྡུས་པ་བྱས་ནས་ཕྱི་མཆོད་ནང་མཆོད། བསྟོད་པ། དངོས་གྲུབ་བླང་བ། བཟོད་པར་གསོལ་བ་རྣམས་སྟ་གོན་བཞིན་བྱས་རྗེས། རྟེན་ཡོད་པ་རྣམས་ལ་བརྟན་བཞུགས་དང་། བྱེ་བྲག་ཏུ་ཡང་རྡུལ་ཚོན་གྱི་དཀྱིལ་འཁོར་འདི་ཉིད་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་གཤེགས་གསོལ་མ་བྱས་ཀྱི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ།
ཞེས་དང་། སུ་པྲ་ཏིཥྛ་སོགས་བརྗོད་ཅིང་མེ་ཏོག་གཏོར། རྟེན་མེད་པ་རྣམས་ལ་གཤེགས་གསོལ་སོགས་ནས། བཀྲ་ཤིས་ཡན་སྟ་གོན་བཞིན་བྱའོ། ། ནུབ་ཐ་མ་ལ། ཚོགས་ཐ་མ་བསྒྲལ་བའི་མཆོད་པ་དང་ལྷག་མ་བཏང་ལ། བསྲུང་བའི་གཏོར་མ། སྒྲུབ་ཁང་གི་སྟེང་དུ་དབུལ་ཞིང་། བསྟན་མའི་གཏོར་མ་ཡང་སྒྲུབ་ཐབས་བཞིན་བསྟན་སྐྱོང་བྱས་རྗེས་འོག་ཏུ་དཔོན་སློབ་རྣམས་དཀྱིལ་འཁོར་གྱི་མཐར་བཞེངས། བུམ་དབང་གཉིས་དཀྱིལ་འཁོར་གྱི་ཤར་སྒོ་དང་།
བྱང་ཤར་དུ་བུམ་གདན་ལ་བཞག མཆོད་པ་ཁ་གསོ་བྱས་རྗེས། བྱིན་གྱིས་བརླབ་ཅིང་འབུལ་བ་ནས། རྟེན་ཡོད་པ་རྣམས་ལ་བརྟན་བཞུགས་ཡན་སོང་རྗེས། རྡུལ་ཚོན་གྱི་ཡེ་ཤེས་པ་དང་། བུམ་ནང་གི་ལྷ་གཏོར་མགྲོན་ལ་བྱོན་པའི་རྟེན་མེད་པ་རྣམས། ཨོཾ་ཁྱེད་ཀྱི་སེམས་ཅན་སོགས། གདངས་དང་བཅས་པ་ཚར་གསུམ་གྱི་མཇུག་ཏུ། རོལ་མོ་དང་བཅས་པས། བཛྲ་མུཿ
ཡེ་ཤེས་པ་རྣམས་རང་བཞིན་གྱི་གནས་སུ་གཤེགས། དམ་ཚིག་པ་རྣམས་ཛཿཧཱུྃ་བཾ་ཧོཿ རང་ལ་གཉིས་སུ་མེད་པར་ཐིམ། ཞེས་བརྗོད། དེ་ནས་སློབ་དཔོན་གྱིས་རྡོ་རྗེའི་རྩེས་དབང་ལྡན་གྱི་རྩིག་པ་དང་པོས་ཤིག་ལ། ཆོས་ཐམས་ཅད་སྐྱེ་བ་མེད་པ་ཡིད་ལ་དྲན་པས། ངག་ཏུ་ཨ་ཀཱ་རོའི་སྔགས་བརྗོད། དཀྱིལ་འཁོར་གྱི་ཤར་གྱི་མེ་རིས་ནས་དབུས་ཀྱི་མཚན་མའི་བར་རྡོ་རྗེའི་རྩེས་རི་མོ་འཐེན། དེ་བཞིན་དུ་ཕྱོགས་གཞན་རྣམས་ལའང་འཐེན། སྒྲུབ་གཡོག་པ་ཁ་ཅིག་གིས།
རྡུལ་ཚོན་མཐའ་ནས་རིམ་གྱིས་བསྡུས་ཏེ་རིན་པོ་ཆེ་ལ་སོགས་པའི་སྣོད་དུ་བླུག་པ་དང་། ཐིག་རྗེས་རྣམས་མི་མངོན་པར་བསུབས། སློབ་དཔོན་གྱིས་བུམ་ཆུ་ཐིག་རྗེས་ལ་བླུག་གོ ། དེ་ནས་བཀའ་བཞིན་སྒྲུབ་པའི་སོགས་ནས། བཀྲ་ཤིས་རྒྱས་པར་བརྗོད་ཅིང་། དཀྱིལ་འཁོར་བྲིས་ཤུལ་ལ་མེ་ཏོག་གི་ཆར་དབབ་ཅིང་། རོལ་མོའི་སྒྲ་རྒྱ་ཆེར་བྱའོ། ། དངོས་གཞི་དང་པོའི་བདག་བསྐྱེད་ཀྱི་ཡེ་ཤེས་པ་སྤྱན་དྲངས་ཤིང་བསྟིམ་པའི་སྐབས་སུ། སྟ་གོན་གྱི་ཡེ་ཤེས་པ་ནམ་མཁར་བཞུགས་པའང་ཐིམ་པར་བསམ། དངོས་གཞི་གཉིས་པ་མན་ལ།
ཕྱི་རོལ་པ་སོང་རྗེས། བུམ་བསྐྱེད་མཛད་དོ། ། དེ་རྣམས་ཀྱིས་ཡང་དག་མེ་དགུའི་རྡུལ་ཚོན་ལ་བརྟེན་པའི་དཀྱིལ་འཁོར་སྒྲུབ་མཆོད་བྱེད་ཚུལ་ངག་འདོན་རྣམས་གཙོ་བོར་སྟོན་པ་ཡིན་ལ། མཆོད་པ་བཤམ་ཚུལ་སོགས་ལག་ལེན་རྒྱས་པ་ཁོ་བོས་བྱས་པའི་དཀྱིལ་འཁོར་གྱི་ཆོ་ག་རས་བྲིས་ལ་བརྟེན་པ་བློ་དམན་དགའ་བ་སྐྱེད་བྱེད་དུ་བལྟ་བར་བྱའོ། ། ཞེས་པ་འདི་ནི་ས་ལོ་ཆེན་པོའི་དབང་བསྡུས་ཀྱི་ཆོས་ཆེན་ལ་སྔགས་འཆང་ངག་གི་དབང་པོ་ཀུན་དགའ་རིན་ཆེན་གྱིས་གཞན་ལ་ཕན་པའི་བསམ་པས། ལྕགས་ལུགས་ཆུ་སྟོད་ཟླ་བའི་དཀར་ཕྱོགས་ཀྱི་ཚེས་ལ། གདན་ས་ལྷ་ཁང་ཆེན་མོའི་ཐེག་ཆེན་ཕོ་བྲང་དུ་བྲིས་པའོ།། །། ཤུ་བྷ་མསྟུ་སརྦ་ཛ་ག་ཏཾ།། །། PAGE * MERGEFORMAT 6 སྔགས་འཆང་ཀུན་དགའ་རིན་ཆེན། ཡང་དག་མེ་དགུའི་དཀྱིལ་འཁོར་སྒྲུབ་མཆོད་བྱེད་ཚུལ།
PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
