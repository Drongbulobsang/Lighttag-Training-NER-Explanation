གསུང་འབུམ། ཀུན་དགའ་རིན་ཆེན།
པོད ༩
རྡོ་རྗེ་ཕུར་པའི་དབང་གི་མཚམས་སྦྱོར་བློ་གསལ་དགའ་བ་སྐྱེད་བྱེད།
༄༅། །རྡོ་རྗེ་ཕུར་པའི་དབང་གི་མཚམས་སྦྱོར་བློ་གསལ་དགའ་བ་སྐྱེད་བྱེད་བཞུགས་སོ།། ན་མོ་བཛྲ་ཀཱི་ལ་ཡ། བླ་མ་དང་རྡོ་རྗེ་གཞོན་ནུའི་ལྷ་ཚོགས་ལ་ཕྱག་འཚལ་ལོ། ། ཐོག་མར་ས་ལོ་འཇམ་པའི་རྡོ་རྗེ་ལ། ། སྤྱི་བོས་ཕྱག་འཚལ་སྐུ་གསུམ་ཞལ་ལྡན་ཞིང་། ། ཕྱག་དྲུག་ཞབས་བཞིའི་འགྲོ་དྲུག་བདུད་བཞི་འདུལ། ། རྡོ་རྗེ་གཞོན་ནུའི་ཞབས་ལ་གུས་པས་འདུད། ། སྨིན་བྱེད་དབང་བཞིས་རྡོ་རྗེ་སློབ་མ་ཡི། ། ལུས་ངག་ཡིད་ཀྱི་སྒྲིབ་པ་རབ་སྦྱངས་ཏེ། ། ཚེ་འདིར་སངས་རྒྱས་སྒྲུབ་པའི་རྩ་བ་གང་། །
དབང་གི་མཚམས་སྦྱོར་དགའ་བ་སྐྱེད་བྱེད་བྲི། ། དེ་ལ་རྡོ་རྗེ་ཕུར་པའི་སློབ་མ་དབང་བསྐུར་གྱི་མཚམས་སྦྱོར་བརྡ་སྤྲོད་བློ་གསལ་དགའ་བ་སྐྱེད་བྱེད་འདི་ལ་གཉིས་ཏེ། སྟ་གོན་དང་དངོས་གཞིའོ། ། དང་པོ་སྟ་གོན་ནི། སློབ་དཔོན་རང་ཉིད་ཀྱིས་ཉམས་སུ་བླང་བའི་རིམ་པ་རྣམས། ཁོ་བོས་བྱས་པའི་དཀྱིལ་འཁོར་གྱི་ཆོ་ག་བློ་གྲོས་ཁ་འབྱེད་བཞིན་བྱས་ལ། སློབ་མ་གཅིག་ནས་ཉི་ཤུ་རྩ་ལྔའི་བར་ཟུང་དུ་མ་གྱུར་པ་ཁྲུས་བྱས་གྲལ་ལ་འཁོད་པ་ལ། མཆོད་གཡོག་པས་མེ་ཏོག་བཀྱེ་བསྡུ་ཚར་བ་དང་། སློབ་དཔོན་གྱིས། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་ཀྱི་གོ་འཕང་ཐོབ་པར་བྱ།
དེའི་ཆེད་དུ་བཅོམ་ལྡན་འདས་རྡོ་རྗེ་གཞོན་ནུའི་དཀྱིལ་འཁོར་ཆེན་པོར་དབང་བསྐུར་བ་ཟབ་མོ་གསན་ལ་ཐུགས་ཉམས་སུ་བཞེས་སྙམ་པ་བྱང་ཆུབ་མཆོག་ཏུ་ཐུགས་བསྐྱེད་པ་དང་། ཆོས་གསན་པའི་ཀུན་ཏུ་སྤྱོད་པ་ཡང་ཐེག་པ་ཆེན་པོའི་གཞུང་ལུགས་དྲི་མ་མེད་པ་རྣམས་ནས་ཇི་ལྟར་འབྱུང་བ་བཞིན་གསལ་བཏབ་ཅིང་གནས་ཁང་སྲུང་བའི་འཁོར་ལོ་དུར་ཁྲོད་གཞལ་ཡས་ཁང་དང་བཅས་པའི་ནང་དུ། རང་ཉིད་ཐུན་མཚམས་ཀྱི་ལྷག་པའི་ལྷ་གང་ཡང་རུང་བའི་ང་རྒྱལ་དང་ལྡན་བཞིན་པས་གསན་པར་ཞུ། དེ་ལ་གསན་རྒྱུའི་ཆོས་ནི། ཡང་དག་པར་རྫོགས་པའི་སངས་རྒྱས་རྣམས་ཀྱིས་གདུལ་བྱ་སོ་སོའི་ཁམས་དང་། བསམ་པ་དང་། བག་ལ་ཉལ་དང་རྗེས་སུ་མཐུན་པར་ཆོས་ཀྱི་བདུད་རྩི་བསམ་གྱིས་མི་ཁྱབ་པ་ཞིག་གསུངས་པ་ཐམས་ཅད་རིགས་སུ་བསྡུ་ན་ཐེག་པ་དམན་པ་དང་། ཐེག་པ་ཆེན་པོ་གཉིས་སམ། ཕ་རོལ་ཏུ་ཕྱིན་པ་དང་། གསང་བ་སྔགས་ཀྱི་ཐེག་པ་གཉིས་སུ་འདུས་པ་ལས།
འདིར་སྔགས་ཀྱི་ཐེག་པ་ཡིན་ལ། དེ་ཡང་གསང་སྔགས་གསར་མ་ལྟར་ན་སློབ་དཔོན་སངས་རྒྱས་གསང་བས་རྒྱུད་སྡེ་གསུམ་དུ་བཞག་པ་དང་། སློབ་དཔོན་རྣལ་འབྱོར་གྱི་དབང་ཕྱུག་བིརྺ་པས་བཞིར་བཞག་པ་དང་། སློབ་དཔོན་འཕགས་པ་ཀླུ་སྒྲུབ་ཡབ་སྲས་ཀྱིས་ལྔར་བཤད་པ་དང་། སློབ་དཔོན་ལཱུ་ཧི་པ་སོགས་ཀྱིས་དྲུག་ཏུ་བཞག་པ་སོགས་བཤད་ཚུལ་མང་ན་ཡང་། ད་ལན་གསང་སྔགས་རྙིང་མའི་ལུགས་ལྟར་ན། ཐེག་པ་རིམ་པ་དགུའི་རྣམ་གཞག་མཛད་དོ། ། དེ་ཡང་ཐུན་མོང་བ་ཕ་རོལ་ཏུ་ཕྱིན་པ་ལ་ཐེག་པ་གསུམ་སྟེ། ཉན་ཐོས། རང་སངས་རྒྱས།
ཐེག་པ་ཆེན་པོའོ། ། ཐུན་མོང་མ་ཡིན་པ་གསང་སྔགས་ལ་དྲུག་སྟེ། ཀྲི་ཡ། ཨུ་པ། ཡོ་ག་ནི། བྱ་སྤྱོད་རྣལ་འབྱོར་རྒྱུད་གསུམ་ལ། ཕྱིའི་རྒྱུད་སྡེ་གསུམ་མམ་ཐེག་པ། མཧཱ་ཡོ་ག་རྣལ་འབྱོར་ཆེན་པོ་སྟེ་ཐབས་ཀྱི་རྒྱུད། ཨ་ནུ་ཡོ་ག་ཤིན་ཏུ་རྣལ་འབྱོར་ཏེ་ཤེས་རབ་ཀྱི་རྒྱུད། ཨ་ཏི་ཡོ་ག་རྗེས་སུ་རྣལ་འབྱོར་ཏེ་གཉིས་སུ་མེད་པའི་རྒྱུད་ནི་ནང་གི་རྒྱུད་སྡེ་གསུམ་མམ་ཐེག་པ་སྟེ་དགུའི་ཐ་སྙད་མཛད་པ་ལས།
འདིར་ཨ་ནུ་ཡོ་ག་རྗེས་སུ་རྣལ་འབྱོར་ཞེས་པ་མ་རྒྱུད་སྒོ་དྲུག་ཏུ་གནས་པ་ལ་འཕྲིན་ལས་ཀྱི་རིགས་ཕུར་བུ་རྩ་བའི་རྒྱུད་རྡོ་རྗེ་ཁྲོས་པ་བི་ཏོ་ཏ་མ་ལ་འབུམ་སྡེའི་རྒྱུད་དམ། རིག་པ་མཆོག་གི་རྒྱུད་ཀྱི་རྡོ་རྗེའི་རིགས་ཀྱི་ལེའུ་ཟུར་དུ་ཕྱུང་བ་ལས། ཕུར་པ་རྩ་བའི་དུམ་བུར་གྲགས་པ་ནི། བདག་ཉིད་ཆེན་པོ་ས་སྐྱ་པཎྜི་ཏས་ཤང་སྲེག་ཤིང་དགོན་པར་གཏེར་ནས་སྤྱན་དྲངས་ཤིང་རང་བསྒྱུར་མཛད་པ་འདི་ནི་རྩ་བའི་རྒྱུད་ཡིན་ཞིང་། ཀརྨ་མ་ལ་ལས་ཀྱི་ཕྲེང་བ་ནི་བཤད་རྒྱུད་ཀྱི་ཆ་ཙམ་ཡིན་པས་དེ་དག་ནས་བཤད་པའི་ལམ་གྱི་སྲོལ། བསྟན་པ་སྔ་དར་ལ་ལུགས་མང་དུ་བྱུང་ནའང་། འདིར་སློབ་དཔོན་ཆེན་པོ་པདྨ་འབྱུང་གནས་ཀྱིས་མཛད་པའི་དཀྱིལ་འཁོར་གྱི་ཆོ་ག་རྡོ་རྗེ་ལས་རིམ་རྩ་འགྲེལ། ས་སྐྱ་པ་ཆེན་པོས་མཛད་པའི་ཡང་ཕུར་ཐུན་མོང་གི་སྒྲུབ་ཐབས། རྗེ་བཙུན་རིན་པོ་ཆེས་མཛད་པའི་ཕུར་པའི་ཐོ་ཡིག དེ་དག་གི་གསལ་བྱེད་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱིས་མཛད་པའི་སྒྲུབ་ཐབས་རྒྱས་འབྲིང་བསྡུས་གསུམ།
དཀྱིལ་འཁོར་གྱི་ཆོ་ག་རྟོགས་པར་སླ་བ། དེའི་ཟུར་འདེབས་རིན་པོ་ཆེའི་དོ་ཤལ་དང་། སྒྲུབ་ཐབས་བསྡུས་པ་བསྙེན་སྒྲུབ་གསལ་བྱེད་གཉིས། ས་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་མཛད་པ་རྣམས་ལ་བརྟེན་ནས་དཔལ་ས་སྐྱ་པའི་བཀའ་སྲོལ་རྣམ་པར་དག་པའི་ཚུལ་གྱིས་རྡོ་རྗེ་ཕུར་པ་ལྷ་ལྔ་བཅུ་རྩ་གཅིག་གི་དཀྱིལ་འཁོར་དུ་དབང་བསྐུར་བ་ལ། སྟོད་ལས་དང་། སྨད་ལས་དགྲ་བགེགས་སྒྲོལ་བའི་དབང་གཉིས་ལས་ད་ལན་སྟོད་ལས་བྱང་ཆུབ་སྒྲུབ་པའི་དབང་བཞི་རྫོགས་སུ་རྫོགས་པར་བསྐུར་བར་བྱ་བ་ལ། དཀྱིལ་ཆོག་ལས། སྔོན་འགྲོ་གང་ཟག་གནས་དང་ནི། ། ས་ཆོག་སྟ་གོན་རྣམ་པ་བཞི། ། ཞེས་གསུངས་པས་དང་པོ་གང་ཟག་གི་མཚན་ཉིད་ནི།
སློབ་དཔོན་དང་སློབ་མའི་མཛད་པ་སྟེ། སློབ་དཔོན་ནི། བློ་ཡང་རྒྱུད་ལ་གོམས་པ་དང་། ། ཏིང་འཛིན་ལས་སུ་རུང་བ་དང་། ། ཕྱི་ནང་སྡེ་སྣོད་ཐམས་ཅད་ལ། ། སོམ་ཉི་མེད་ཅིང་ཐེ་ཚོམ་མེད། ། གསང་བ་སྦས་པའི་ཐབས་མཆོག་རྣམས། ། སྣོད་ངན་རྣམས་ལ་མི་སྤེལ་ཞིང་། ། ཟབ་མོའི་དབང་མཆོག་ཐོབ་པ་སྟེ། ། ཞེས་གསུངས་པ་ལྟར་གྱི་མཚན་ཉིད་ཅི་རིགས་པ་དང་ལྡན་ཞིང་བསྙེན་པ་ལས་སུ་རུང་བ་གཅིག་གིས་བྱ་དགོས་ལ།
སློབ་མ་ཡང་། རྐྱེན་ཐུབ་མི་བཟློག་མཚན་ཉིད་ཅན། ། ཤེས་རབ་རྣམ་གསུམ་སྒོ་ནས་སྦྱངས། ། མན་ངག་ལུང་ལ་རྟག་དགའ་ཞིང་། ། དེས་ཤིང་འཇམ་ལ་སྙན་པར་སྨྲ། ། ཐབས་དང་ཤེས་རབ་ཟབ་མོའི་དོན། ། གཉིས་མེད་དོན་ལ་མི་སྐྲག་ཅིང་། ། སློབ་དཔོན་དག་ལ་གུས་བྱེད་པ། ། དཀྱིལ་འཁོར་བྲི་བའི་ལས་ལ་མཁས། ། ཞེས་སོགས་ཀྱི་མཚན་ཉིད་ཅི་རིགས་པ་དང་ལྡན་པ་གཅིག་ནས་ཉི་ཤུ་རྩ་ལྔའི་བར་དུ་ཟུང་དུ་མ་གྱུར་པ་ཞིག་ལ་མཛད་པ་ཕྱག་ལེན་ལགས།
གཉིས་པ་གནས་ནི། ལས་བཞི་དང་རྗེས་སུ་མཐུན་ཞིང་ཡིད་དུ་འོང་བ་མཚན་ཉིད་དང་ལྡན་པ་གཅིག་བྱ་དགོས་ཤིང་། གསུམ་པ་ས་ཆོག་ནི། སྔར་མ་བྱས་པའི་ས་དང་། ཕྱག་ལེན་མི་ཉམས་པའི་ཕྱིར་རྡུལ་ཚོན་སོགས་རྒྱས་པར་མཛད་པའི་སྐབས་སུ་བྱ་དགོས་ལ་དཀྱིལ་འཁོར་གྱི་ཁང་པ་རྙིང་པ་དང་། རས་བྲིས་སོགས་བསྡུས་པའི་དུས་མ་བྱས་ཀྱང་འགལ་བ་མེད་པས་དེ་ལྟར་ཤེས་པར་བྱ་ཞིང་། བཞི་པ་སྟ་གོན་ལ་ཐིག་གདབ་པ། ལྷ་སྟ་གོན། སློབ་མ་སྟ་གོན་རྣམས་ལས། སའི་ལྷ་མོ་སྟ་གོན་དངོས་སུ་མ་བཤད་ཀྱང་ས་ཆོག་མ་བྱས་པའི་སར།
ས་བྱིན་རླབས་ཀྱི་སྐབས་བཞིན་འདིར་ཁ་བསྐངས་ནས་མཛད་པས། སྟ་གོན་དང་པོ་རྣམས་ནི་སློབ་དཔོན་ཁོ་ནས་བྱ་བའི་ལས་ཡིན་པས་ཅི་རིགས་པ་སྔོན་དུ་སོང་ནས་ཁྱེད་རང་རྣམས་ཀྱི་ངོ་སྐལ་དུ་གྱུར་པ་སློབ་མའི་བྱ་བ་ལ་དཀྱིལ་ཆོག་ལས། སྤྲོ་བསྐྱེད་སྡོམ་བཟུང་བྱིན་གྱིས་བརླབ། ། སོ་ཤིང་དྲི་ཆུ་ཆོས་བཤད་པ། ། ཀུ་ཤ་སྲུང་སྐུད་གཏོར་མ་གཏང་། ། མཆོད་སོགས་རྨི་བརྟག་ཆོ་ག་འོ། ། ཞེས་པ་ལྟར་དོན་ཚན་རྣམ་པ་བཅུ་གཅིག་གིས་བསྡུས་པ་ལས། དང་པོ་སྤྲོ་བ་བསྐྱེད་པ་འདི་ལ་གསན་པས་ཁྱབ་པར་གདའ། བུ་ཚུར་གསང་བའི་ཆོ་ག་ནི། ། ཁྱོད་ལ་ཡང་དག་བསྟན་པར་བྱ། །
ཁྱོད་ནི་གསང་བའི་སྣོད་ཡིན་ཏེ། ། གསང་སྔགས་ཟབ་མོའི་ཆོ་ག་ནི། ། ཁྱོད་ལ་ཡང་དག་བསྟན་པར་བྱ། ། དུས་གསུམ་སངས་རྒྱས་ཐམས་ཅད་ཀྱིས། ། འགྲོ་ལ་ཕན་ཕྱིར་མཛད་པའི་ཚུལ། ། བུ་ཡིས་བློ་གྲོས་འདི་གྱིས་ཤིག ། དེའི་དོན་ནི་འདི་ཡིན་ཏེ། ཁྱེད་རྣམས་ལ་བུ་ཞེས་ཉེ་བའི་ཚིག་གིས་བོས་ནས། ཁྱེད་རྣམས་གསང་སྔགས་རྡོ་རྗེ་ཐེག་པའི་སྣོད་དང་ལྡན་པ་ནི་སྐལ་པ་བཟང་བ་ཡིན་ཏེ། གསང་སྔགས་རྡོ་རྗེ་ཐེག་པའི་ལམ་འདི་ནི་དུས་གསུམ་སངས་རྒྱས་ཐམས་ཅད་གཤེགས་པའི་ཤུལ་ལམ།
བགྲོད་པ་གཅིག་པའི་ལམ་ཡིན་ཏེ། སྔར་འདས་པའི་སངས་རྒྱས་རྣམས་ཀྱང་འདི་ལ་བརྟེན་ནས་སངས་རྒྱས། མ་འོངས་པ་ན་འབྱོན་པར་འགྱུར་བའི་སངས་རྒྱས་ཐམས་ཅད་ཀྱང་འདི་ལ་བརྟེན་ནས་འཚང་རྒྱ། ད་ལྟར་གྱི་སྟོན་པ་མཉམ་མེད་ཤཱཀྱའི་རྒྱལ་པོ་ཡང་ནང་ལྟར་དུ་གསང་སྔགས་རྡོ་རྗེ་ཐེག་པ་ལ་བརྟེན་ནས་སྲོད་ལ་བདུད་བཏུལ། ཐོ་རངས་མངོན་པར་རྫོགས་པར་སངས་རྒྱས་ཏེ། ཆོས་ཀྱི་འཁོར་ལོ་རྒྱ་ཆེར་བསྐོར་བ་ཡིན་པས། ཁྱེད་རྣམས་ཀྱང་ལམ་འདི་ལྟ་བུ་དང་ཕྲད་པ་ནི་སྐལ་པ་བཟང་བ་ཡིན་པས་བློ་འདི་ལས་གཞན་དུ་མི་འགྱུར་བར་དགའ་བ་རྒྱ་ཆེན་པོ་བསྒོམ་པར་གྱིས་ཤིག དེ་ལྟར་སྤྲོ་བ་བསྐྱེད་ནས། གཉིས་པ་སྐྱབས་སུ་འགྲོ་ཞིང་དམ་ཚིག་དང་སྡོམ་པ་རྣམས་འཛིན་པའི་ཐོག་མར། བླ་མ་དང་རྡོ་རྗེ་གཞོན་ནུ་གཉིས་སུ་མེད་པ་ལ་སྟ་གོན་གྱི་ཆོས་རྣམས་ཞུ་བའི་ཡོན་དུ་དམིགས་ཏེ་མཎྜལ་འབུལ་བར་ཞུ།
དེ་ལྟར་མཎྜལ་ཕུལ་ནས་དམིགས་པ་འདི་བཞིན་དུ་མཛོད། མདུན་གྱི་ནམ་མཁར་བླ་མ་དང་གཉིས་སུ་མེད་པའི་རྡོ་རྗེ་གཞོན་ནུའི་དཀྱིལ་འཁོར་གྱི་ལྷ་ཚོགས། དཀོན་མཆོག་རིན་པོ་ཆེ་རྣམ་པ་གསུམ་དང་བཅས་པའི་སྤྱན་སྔར་ཁྱེད་རང་རྣམས་འཁོད་ནས་སྐྱབས་སུ་འགྲོ་ཞིང་དམ་བཅའ་བ། སྡིག་པ་བཤགས་པ། རྗེས་སུ་ཡི་རང་བ། སེམས་བསྐྱེད་པ་ལ་སོགས་པའི་དམ་ཚིག་དང་སྡོམ་པ་རྣམས་ཚུལ་བཞིན་དུ་བཟུང་བར་བགྱིའོ་སྙམ་པ་འདིའི་རྗེས་ཟློས་ལན་གསུམ་གྱི་བར་དུ་མཛོད། སངས་རྒྱས་ཆོས་དང་དགེ་འདུན་ལ། ། ཞེས་པ་ནས། བྱང་ཆུབ་སེམས་ནི་བསྐྱེད་པར་བགྱི་ཡི་བར་བརྗོད། དེ་ལྟར་ཐུན་མོང་གི་དམ་ཚིག་དང་སྡོམ་པ་རྣམས་བཟུང་ནས།
ཐུན་མོང་མ་ཡིན་པ་རིགས་ལྔ་སྤྱི་དང་བྱེ་བྲག་གིས་བསྡུས་པའི་དམ་ཚིག་དང་སྡོམ་པ་རྣམས་ཀྱང་བཟུང་བར་བགྱིའོ་སྙམ་པས་འདིའི་རྗེས་ཟློས་མཛོད། བདེ་གཤེགས་རྒྱལ་བ་འཁོར་དང་བཅས། ། ནས། བྱང་ཆུབ་གནས་སུ་བསྒྲལ་བར་བགྱི་ཡི་བར་ལན་གསུམ་བརྗོད། དེ་ལྟར་དམ་ཚིག་དང་སྡོམ་པ་རྣམས་བཟུང་ནས་ཁས་བླངས་ནས། གསུམ་པ་བྱིན་གྱིས་བརླབ་པའི་དོན་དུ་དམིགས་པ་འདི་བཞིན་དུ་མཛོད། སློབ་དཔོན་རྡོ་རྗེ་གཞོན་ནུ་དངོས་ཡིན་སྙམ་དུ་གུས་འདུད་དྲག་པོ་དུང་པ་བྱས་པས་སློབ་དཔོན་གྱི་ཐུགས་ཀ་ནས་འོད་ཟེར་བསྐལ་པའི་མེ་ལྟ་བུ་ཚ་ལ་རྩུབ་པ་དཔག་ཏུ་མེད་པ་འཕྲོས། ཁྱེད་རང་རྣམས་ཀྱི་ལུས་ལ་ཕོག་པས་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་ཐམས་ཅད་སྦྱངས་ལུས་འོད་ཀྱི་གོང་བུ་གཅིག་ཏུ་གྱུར་པའི་མོས་པ་མཛོད། དེ་ལ་སློབ་དཔོན་གྱིས་ཨོཾ་ཀཱི་ལི་ཀཱི་ལ་ཡ་སརྦ་བིགྷནྣ་བནྡྷ་ཧཱུྃ་ཕཊ། ཞེས་བརྗོད་པའི་རྐྱེན་གྱིས་ཁྱེད་རང་རྣམས་སྐད་ཅིག་གིས་རྡོ་རྗེ་གཞོན་ནུ་སྐུ་མདོག་མཐིང་ནག་ཞལ་གསུམ་ཕྱག་དྲུག་པ་ཞལ་གཡས་དཀར།
གཡོན་དམར། དབུས་མཐིང་ནག ཕྱག་དྲུག་གི་གཡས་དང་པོ་གཉིས་ཀྱིས་རྡོ་རྗེ་རྩེ་དགུ་པ་རྩེ་ལྔ་པ་བསྣམས་པ། གཡོན་དང་པོ་གཉིས་ཀྱིས་མེ་ཕུང་འབར་བ་དང་རྩེ་གསུམ་བསྣམས་པ། ཐ་མ་གཉིས་ཀྱིས་རི་རབ་ཀྱི་ཕུར་བུ་འདྲིལ་ཞིང་། དུར་ཁྲོད་ཀྱི་ཆས་ཀྱིས་བརྒྱན་པའི་པང་ན་ཡུམ་ཆེན་འཁོར་ལོ་རྒྱས་འདེབས་མ་སྔོན་མོ་ཞལ་གཅིག་ཕྱག་གཉིས་མ། གཡས་འཁོར་ལོ། གཡོན་ཐོད་ཁྲག རུས་པའི་རྒྱན་གྱིས་བརྒྱན་པ་དང་མཉམ་པར་སྦྱོར་བ། ཞབས་བཞི་བགྲད་ནས་བཞུགས་པའི་སྐུ་ཅན་རེ་རེར་གྱུར་པའི་མོས་པ་མཛོད།
སླར་ཡང་སློབ་དཔོན་གྱི་ཐུགས་ཀ་ནས་འོད་འཕྲོས། ཁྱེད་རང་རྣམས་ལ་དབང་བསྐུར་བའི་བར་དུ་གཅོད་པའི་བགེགས་དང་ལོག་པར་འདྲེན་པ་ཐམས་ཅད་རྒྱང་རིང་དུ་བསྐྲད་པའི་མོས་པ་མཛོད་བྱས་ལ་རྡོ་རྗེ་གསོར། ཀཱི་ལ་ཡ་ལན་གསུམ་བརྗོད། དེ་ནས་སློབ་དཔོན་གྱིས་དྲིའི་ཆུ་རྡོ་རྗེ་དང་བཅས་པས་ཁྱེད་རང་རྣམས་ཀྱི་གནས་གསུམ་དུ་རེག་པ་ལ་བརྟེན་ནས་ལུས་ངག་ཡིད་གསུམ་གྱི་བར་ཆད་ཐམས་ཅད་ལས་བསྲུང་བའི་མོས་པ་མཛོད། སློབ་མ་རྣམས་ཀྱི་དཔྲལ་མགྲིན་སྙིང་ག་གསུམ་དུ། ལག་པ་གཡས་པའི་གུང་མོས་དྲིའི་ཐིག་ལེ་རེ་བྱས་ལ། ཨོཾ་ཞེས་བརྗོད་པས་དཔྲལ་བར་ཨོཾ་དཀར་པོ། ཨཱཿཞེས་བརྗོད་པས་མགྲིན་པར་ཨཱཿདམར་པོ། ཧཱུྃ་ཞེས་བརྗོད་པས་ཐུགས་ཀར་ཧཱུྃ་སྔོན་པོ་རེ་གསལ་ལམ་སྟེ་བྱུང་བར་ཐམས་ཅད་ཀྱིས་མོས་པ་མཛོད་ཅིག ཞེས་བརྗོད་ནས་ཐམས་ཅད་ལ་ཚར་བ་དང་།
ཁྱེད་རང་རྣམས་ཀྱི་གནས་གསུམ་གྱི་ཡི་གེ་གསུམ་ལས་འོད་ཟེར་དཀར་དམར་མཐིང་གསུམ་དཔག་ཏུ་མེད་པ་འཕྲོས་པས་ཕྱོགས་བཅུའི་སངས་རྒྱས་བྱང་སེམས། དཔའ་བོ་མཁའ་འགྲོའི་བྱིན་རླབས་ནུས་མཐུ་ཐམས་ཅད་ཡི་གེ་འབྲུ་གསུམ་དང་། འོད་ཟེར་དཀར་དམར་མཐིང་གསུམ་གྱི་རྣམ་པར་སྤྱན་དྲངས་ནས། ཁྱེད་རང་རྣམས་ཀྱི་གནས་གསུམ་གྱི་ཡིག་འབྲུ་གསུམ་ལ་ཐིམ་པས། ཐ་མལ་གྱི་ལུས་ངག་ཡིད་གསུམ་ཐམས་ཅད་སྦྱངས་ནས། ལུས་ངག་ཡིད་གསུམ་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་གསུམ་གྱི་རང་བཞིན་དུ་བྱིན་གྱིས་བརླབས་པའི་མོས་པ་མཛོད། དེ་ལྟར་ཁྱེད་རང་རྣམས་ལྷར་བསྐྱེད་ཅིང་བྱིན་གྱིས་བརླབས་པ་དེ་ཉིད་མཆོད་པའི་ཡུལ་དུ་བཟང་བ་ཡིན་པས། ཐོག་མར་མེ་ཏོག་དབུ་ལ་དབུལ་བའི་མོས་པ་མཛོད། ནས་འབྲས་ལ་སོགས་པའི་འབྲུ་སློབ་མ་རྣམས་ཀྱི་མགོར་གཏོར་ལ། ཨོཾ་བཛྲ་པུཥྤེ་ཨཱཿཧཱུྃ་དང་།
དེ་བཞིན་དུ་དྷཱུ་པེས་བདུག་སྤོས་ཤངས་ལ། ཨཱ་ལོ་ཀེས་མར་མེ་སྤྱན་ལམ་དུ། གནྡྷེས་དྲི་ཆུ་འཐོར་ཡབ་ཀྱིས་ཐུགས་ཁར་གཏོར། དེ་ལྟར་མཆོད་པ་རྒྱས་པ་རྣམས་ཀྱིས་མཆོད་ནས། བཞི་པ་དངོས་གྲུབ་ཀྱི་ལྟས་བརྟག་པའི་ཕྱིར་སོ་ཤིང་སྦྱིན་དགོས་པས་སོ་ཤིང་ལས་བུམ་གྱི་ཆུ་དང་། ཀྲོ་དྷ་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སོ་ཤིང་སོར་བཅུ་གཉིས་པ། རྩེ་མོར་མེ་ཏོག་དང་བཅས་པ་རྡོ་རྗེ་སློབ་མ་རྣམས་ཀྱི་དངོས་གྲུབ་ཀྱི་ལྟས་བརྟག་པའི་ནུས་པ་དང་ལྡན་པར་གྱུར། ཀཱི་ལ་ཡ་དང་།
ཨོཾ་ཛི་ཧོཿབཛྲ་སཾ་བརྟ་ནི་སྭཱཧཱ། ཞེས་པ་ལན་གསུམ་ཙམ་བརྗོད་ཅིང་། དེ་ལྟར་མངོན་པར་བསྔགས་པའི་སོ་ཤིང་དེ་ཉིད། ཁྱེད་རང་རྣམས་ཀྱི་ཕྱག་ཐལ་མོ་སྦྱར་བའི་བར་དུ་སྦྱིན་པའི་མོས་པ་མཛོད་ཅེས་དང་། སྔགས་རྟིང་མ་ཛི་ཧོས་སྦྱིན་ཚར་བ་དང་། སོ་ཤིང་དེ་ཉིད་རྒྱུ་རིན་པོ་ཆེ་གསེར་རམ། དངུལ་ལས་བྱས་པར་མོས་ནས། སོ་ཤིང་གི་རྩེ་མོ་སོས་ནེམ་གྱིས་དྲུད་པ་ལ་བརྟེན་ནས། ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་ཐམས་ཅད་སྨན་པ་མཁས་པས་སྐྱུག་སྨན་བཏང་བ་བཞིན་དུ་སྐྱུགས་པར་མོས། གྲལ་རིམ་བཞེངས་ནས་པདྨ་འདབ་མ་བརྒྱད་པ་འདིའི་སྟེང་དུ་ཞབས་བཞག
སློབ་དཔོན་ལ་ཞལ་ཕྱོགས་པའི་ཚུལ་གྱིས་ཨོཾ་བཛྲ་ཧ་ས་ཧ་ཞེས་གསུངས་ཤིང་ཚོམ་བུ་དབུས་མའི་སྟེང་དུ་འདོར་བར་ཞུ། སློབ་མ་རེ་རེ་ནས་དོར་བ་དང་བསྟུན། ཤར་དུ་བསྟན་ན་ཞི་བའི་ལས་འགྲུབ་པར་འགྱུར་རོ། ། ཞེས་བརྗོད་པར་བྱ། དེ་བཞིན་དུ་རྩེ་མོ་ཕྱོགས་མཚམས་སྟེང་འོག་གང་ལ་བསྟན་བྱུང་རིམ་གྱིས་འོག་ནས་འབྱུང་བ་ལྟར་ལུང་བསྟན། ཐམས་ཅད་ཀྱིས་དོར་ཚར་བ་དང་། དེ་ལྟར་སོ་ཤིང་གི་རྩེ་མོ་དེ་ཉིད། རང་དང་བླ་མ་ལ་བསྟན་ན་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་ལ། ཤར་དུ་བསྟན་ན་ཞི་བ། ལྷོར་མངོན་སྤྱོད།
ནུབ་ཏུ་དབང་། བྱང་དུ་རྒྱས་པ། སྟེང་དུ་མཁའ་སྤྱོད། འོག་ཏུ་ས་འོག་གི་གཏེར་མཐོང་བ་ལ་སོགས་པ། མཚམས་སུ་བསྟན་ན་བུམ་པ་བཟང་པོ་ལ་སོགས་པའི་དངོས་གྲུབ་ཅི་རིགས་ཐོབ་པར་འགྱུར་རོ། ། ཞེས་དངོས་གྲུབ་ཀྱི་ལྟས་བརྟག སློབ་དཔོན་གྱིས་སོ་ཤིང་བྱིན་རླབས་དང་། སློབ་མ་ལ་འགྱེད་པའི་བར་ལས་ཀྱི་རྡོ་རྗེས། སློབ་དཔོན་གྱི་མདུན་དུ་དྲི་བཟང་གི་ཆུས་ཁྲུ་བཞི་ཙམ་བྱུགས་པའི་དབུས་སུ། ནས་ཀྱི་ཚོམ་བུ་ཆེ་བ་གཅིག་དང་།
ཕྱོགས་མཚམས་ངོས་འཛིན་པའི་ཕྱིར་ཕྱོགས་མཚམས་བརྒྱད་དུ་ཚོམ་བུ་ཆུང་བར་མ་འཁྲུལ་བར་བཀོད་པ་སོ་ཤིང་དོར་བའོ། ། དེའི་འཕྲིན་ལས་སློབ་དཔོན་ལ་ཞལ་ཕྱོགས་པར་རེ་གས་པདྨ་འདབ་བརྒྱད་དཀར་པོ་གོང་སྡོམ་བཟུང་གི་བར་ལ་བྲིས་པ་སློབ་མའི་ཞབས་འཇོག་པ་ཡིན། ལྔ་པ་ཁ་དག་པར་བྱ་བའི་ཕྱིར་ཁྱོར་ཆུ་སྦྱིན་པ་ནི། དུང་ཆོས་སུ་དྲི་བཟང་གི་ཆུ་སྦྱར་བ་ལ་ཀི་ལ་ཡ་དང་། འབྲུ་གསུམ་ལན་གསུམ་ཙམ་བཟླས་པས་བྱིན་གྱིས་བརླབ། དེ་ལྟར་མངོན་པར་བསྔགས་པའི་དྲི་ཆུ་དེ་ཉིད། ཁྱེད་རང་རྣམས་ཀྱི་ཁྱོར་བ་གཡས་པར་ལན་གསུམ་དུ་སྦྱིན་པ་ལ་བརྟེན་ནས། སྡིག་པ་དང་སྒྲིབ་པ་ཐམས་ཅད་བྱང་ཞིང་དག་པའི་མོས་པ་མཛོད། ཅེས་དང་། དྲིའི་ཆུ་ཁྱོར་བ་ལན་གསུམ་སྦྱིན་ཞིང་།
ཨོཾ་ཧྲཱིཿབི་ཤུདྡྷེ་སརྦ་དྷརྨ། སརྦ་པཱ་པཾ་ནིཤྩ་སྱ་སཾ་ཤོ་དྷ་ཡ། སརྦ་བི་ཀལྤན་ཨ་པ་ན་ཡ་ཧཱུྃ། ཞེས་བརྗོད་ཅིང་ཐམས་ཅད་ལ་སྦྱིན་ཚར་བ་དང་། དྲུག་པ་ཟབ་མོའི་ཆོས་བཤད་པ་འདི་ལ་གསན་པས་ཁྱབ་པར་གདའ་སྟེ། ཚེ་རབས་ཐོག་མ་མེད་པ་ནས། ། སྡིག་སྒྲིབ་རྣམ་སྨིན་མང་པོ་ཀུན། ། དེ་དག་ཟད་པར་འགྱུར་བ་ནི། ། ཟབ་མོའི་དཀྱིལ་འཁོར་མཐོང་བས་སོ། ། དེའི་དོན་ནི་འདི་ཡིན་ཏེ།
ཁྱེད་རང་རྣམས་ཀྱིས་སང་ཉིན་དཀྱིལ་འཁོར་གྱི་ཚོན་རྩི་ཙམ་མཐོང་བའི་མོད་ལ་ཡང་། བསྐལ་པ་བྱེ་བ་དཔག་ཏུ་མེད་པ་ནས་བསགས་པའི་སྡིག་པ་དང་སྒྲིབ་པ་ཐམས་ཅད་བྱང་ཞིང་དག་པར་འགྱུར་བ་ཡིན་ན། ཡེ་ཤེས་པ་དང་གཉིས་སུ་མེད་པར་བྱིན་གྱིས་བརླབ་པའི་དཀྱིལ་འཁོར་དུ་ཞུགས་ལ། དབང་བསྐུར་བ་ཚུལ་བཞིན་ནོས་ན། ཕྱག་རྒྱ་ཆེན་པོ་མཆོག་གི་དངོས་གྲུབ་མྱུར་དུ་ཐོབ་པར་འགྱུར་བས་དགའ་བ་དང་སྤྲོ་བ་རྒྱ་ཆེན་པོ་བསྒོམ་པར་གྱིས་ཤིག དེ་ལྟར་ཆོས་བཤད་པའི་སྒོ་ནས་སྤྲོ་བ་བསྐྱེད་དོ། ། བདུན་པ་རྨི་ལམ་མི་འཁྲུག་ཅིང་གསལ་པོ་འབྱུང་བའི་དོན་དུ་ཀུ་ཤའི་སྔས་སྟན་སྦྱིན་པ་ནི། ཀུ་ཤ་ཆེ་ཆུང་གཉིས་གོང་བཞིན་བུམ་ཆུ་དང་། ཨ་མྲྀ་ཏས་བསངས། སྭ་བྷཱ་ཝས་སྦྱངས།
སྟོང་པའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩ་བ་དང་རྩེ་མོ་མ་ཉམས་པ་དེ་ཉིད་སྔས་ཀྱི་དོན་དུ་ཕྱག་གཡས་དང་ཆེ་བ་དེ་ཉིད་སྟན་གྱི་དོན་དུ་ཕྱག་གཡོན་པར་སྦྱིན་པའི་མོས་པ་མཛོད། ཅེས་དང་། དྷཱིཿཧ་ཞེས་པ་ཐམས་ཅད་ལ་སྦྱིན་ཚར་བ་དང་། བརྒྱད་པ་རྨི་ལམ་དང་དངོས་གྲུབ་བར་ཆད་མི་འབྱུང་བའི་ཕྱིར་སྲུང་སྐུད་སྣ་ལྔ་བུམ་ཆུ་དང་། ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སྲད་བུ་ཁ་དོག་སྣ་ལྔ་པ་རྡོ་རྗེ་སློབ་མ་རྣམས་ཀྱི་ལུས་ཚད་དང་མཉམ་པ་ལྔ་སྒྲིལ་དུ་བྱས་པ་ལ་རྡོ་རྗེའི་མདུད་པ་ལྔ་བཏབ། དེ་ལ་ཧཱུྃ་ཨོཾ་སྭཱ་ཨཱ་ཧཱ་ལྔ་བཀོད་པ་དེ་ལས་འོད་ཟེར་འཕྲོས་པས་རང་བཞིན་གྱི་གནས་ནས་……ལྷ་སྟ་གོན་གྱི་དགོང་ཡིན་ན། སྟ་གོན་གྱི་ལྷ་ཚོགས་ཀྱི་ཐུགས་ཀ་ནས་ཟེར། གཞན་དཀྱུས་བཞིན།
དེ་བཞིན་གཤེགས་པ་རིགས་ལྔ་བསམ་གྱིས་མི་ཁྱབ་པ་སྤྱན་དྲངས་ཏེ་ཡིག་འབྲུ་རྣམས་ལ་ཐིམ། དེ་རྣམས་འོད་དུ་ཞུ་ནས་སྲད་བུ་ལ་ཐིམ་པས། རིགས་ལྔའི་རང་བཞིན་གྱི་སྲད་བུར་གྱུར། ཧཱུྃ་ཨོཾ་སྭཱ་ཨཱ་ཧཱ། ལན་གསུམ་ཙམ་བཟླས། དེ་ལྟར་མངོན་པར་བསྔགས་པའི་སྲད་བུ་དེ་ཉིད་སྐྱེས་པ་རྣམས་ཀྱིས་དཔུང་པ་གཡོན་དང་། བུད་མེད་རྣམས་ཀྱིས་གཡས་སུ་བཅིངས་པ་ལ་བརྟེན་ནས་བར་ཆད་ཐམས་ཅད་སྲུང་བའི་མོས་པ་མཛོད། ཅེས་བརྗོད་ཅིང་། འཆིང་དུས་ཀཱི་ལ་ཡ་དང་། བཅིངས་ཚར་བ་དང་འཁྱིལ་སྔགས་ཨ་མྲྀ་ཏ་བརྗོད།
ལས་ཀྱི་རྡོ་རྗེས་ལས་བུམ་གྱི་ཆུ་མདུད་པའི་སྟེང་དུ་ཀུ་ཤས་གཏོར། སློབ་དཔོན་གྱིས་རྡོ་རྗེ་བཞག་ཅིང་སརྦ་བུདྡྷ་མཻ་ཏྲི་རཀྵཿརཀྵ ཀུ་རུ་སྭཱཧཱ། ཞེས་པ་ཐམས་ཅད་ལ་ཚར་བ་དང་། དེ་ལྟར་སྲུང་སྐུད་བཅིངས་ནས། དགུ་པ་སློབ་དཔོན་གྱིས་དཀྱིལ་འཁོར་གྱི་ཕྱི་རོལ་དུ་ཕྱོགས་སྐྱོང་བའི་ཚོགས་ལ་གཏོར་མ་སྦྱིན་དགོས་པས། རྡོ་རྗེའི་རྩེས་ནང་མཆོད་གཏོར་ལ། མཆོད་གཏོར་རྣམས་ཨ་མྲྀ་ཏས་བསངས། སྭཱ་བྷཱ་ཝས་སྦྱངས་པ་ནས་ཡི་གེ་བརྒྱ་པས་ལྷག་ཆད་ཁ་བསྐང་བའི་བར། ཕྱི་རོལ་པའི་གཏོར་མ་ཇི་བཞིན་ལ། མཆོད་སྦྱིན་གཏོར་མ་འདི་སྣོམས་ལ། །
གདངས་དང་རོལ་མོ་མི་མཛད། འཇུག་ཅིང་དབང་བླང་བའི་རྗེས་ལ། སློབ་མ་འཇུག་ཅིང་དབང་བསྐུར་བར་འཚལ་ན། ཞེས་པ་སྐབས་ཐོབ་དང་བསྟུན་གཞན་རོལ་མོ་སོགས་འདྲ། དེ་ལྟར་གཏོར་མ་བཏང་ནས། བཅུ་པ་དཀྱིལ་འཁོར་གྱི་ལྷ་ཚོགས་ལ་མཆོད་པ་ནི། སྒེག་ཕྲེང་གླུ་གར་གྱིས་ཕྱི་མཆོད་རོལ་མོ་དང་བཅས་པ། རང་བྱུང་གདོད་ནས་སོགས་ཤླཽ་ཀ་གཅིག་གིས་ནང་མཆོད་ཕུལ་ནས་དེ་ལྟར་ཕྱི་ནང་གི་མཆོད་པས་མཆོད་དེ། བཅུ་གཅིག་པ་རྨི་ལམ་བརྟག་ཅིང་ངན་ན་བསྲུང་བར་བྱ་བའི་དོན་དུ། ཁྱེད་རང་རྣམས་དོ་ནུབ་རང་རང་གི་གནས་ཁང་དུ་བདེ་བའི་མལ་ཞིག་བཅས་ནས་ཉལ་བར་བྱ་སྟེ།
སྤྱི་རྒྱུད་ལས། ཀུ་ཤ་གཏིང་བའི་ས་ཕྱོགས་སུ། ། ཤར་ཕྱོགས་མགོ་བསྟན་ཉལ་དུ་གཞུག ། ཅེས་དང་། མགོན་པོ་མྱ་ངན་འདས་གཟིམ་ལྟར། ། འདོད་པའི་ཕྱོགས་སུ་ཉལ་བར་བྱ། ། ཤེས་བཞིན་མྱུར་དུ་ལྡང་སེམས་ལ། ། དང་པོ་ཉིད་དུ་ངེས་པར་སྦྱར། ། ཞེས་གསུང་པས་ན། སློབ་དཔོན་གྱིས་བྱིན་པའི་ཀུ་ཤ་ཆུང་བ་སྔས་ཀྱི་སྟེང་དུ་ཕྲད་ལ་ལེགས་པར་གཏིང་།
ཆེ་བ་དེ་ཉིད་སྟན་གྱི་སྟེང་དུ་དཀྱུས་ལ་བཏིང་ནས་མགོ་ཤར་རམ་བྱང་། དགེ་བའི་ཕྱོགས་ཡིན་པར་བསྟན། ཡང་བླ་མ་དང་རྟེན་བཞུགས་པ་ཡིན་ན་དེའི་ཕྱོགས་གང་ལ་གཏད་ཀྱང་ཉེས་པ་མེད་པས། དེ་ལྟར་དུ་ཤེས་པར་བྱས་ནས་གོས་གསར་པ་དྲི་མ་མེད་པ་གྱོན་ཏེ། སེངྒེའི་ཉལ་སྟབས་ཞེས་པ་གློ་གཡས་པ་འོག་ཏུ་ཕབ་ནས་འདོད་ཆགས་ལ་སོགས་པའི་མཚན་མ་དང་། རྣམ་པར་རྟོག་པ་གང་ཡང་ཡིད་ལ་མ་བསམ་པར། སང་ཉིན་དཀྱིལ་འཁོར་ཆེན་པོ་ཇི་ལྟ་བུ་ཞིག་མཐོང་བར་འགྱུར་རམ་སྙམ་པའི་དགའ་སྤྲོ་སང་ངེ་ཉལ་བ་དང་། རྨི་ལམ་དུ་ལུང་བསྟན་པར་འགྱུར་ཏེ་དེ་ཡང་། རྨི་ལམ་ཐམས་ཅད་བདེན་མིན་ཡང་། ། དེ་ལ་མ་དད་རིགས་མ་ཡིན། །
ཞེས་གསུངས་པས། སྤྱིར་འཇིག་རྟེན་དུ་རྨི་ལམ་ཞེས་པ་མི་བདེན་པའི་དཔེར་འཛིན་ཡང་། དབང་བསྐུར་བའི་དུས་དཔའ་བོ་དང་མཁའ་འགྲོ་རྣམས་ཀྱིས་རྒྱུད་བྱིན་གྱིས་བརླབས་ནས་ལུང་སྟོན་པར་མཛད་པས། དེ་ཡང་སྲོད་ཀྱི་ཆ་ཉིན་བར་གྱི་སྣང་བའི་བག་ཆགས་དང་འདྲེས་པས་ཅུང་མི་གསལ་ཞིང་། ནམ་གུང་གཉིད་མཐུག་པོ་ཞེས་རྨི་ལམ་མི་འབྱུང་། དེ་ནས་ཐོ་རངས་ཀྱི་ཆའི་རྨི་ལམ་བརྟག་དགོས་པས། དེ་ལ་རྨི་ལམ་བཟང་པོའི་ལྟས་ནི། རང་གི་སེམས་ལ་དབང་ཐོབ་དང་། ། སྣ་ཚོགས་སྤྲུལ་པ་སྟོན་པ་དང་། ། འགྲོ་གང་དབང་དུ་འདུས་པ་དང་། །
རྫུ་འཕྲུལ་དག་གིས་འགྲོ་བ་དང་། ། ས་ལ་མི་ཐོགས་ཆུར་མི་འབྱིང་། ། ནམ་མཁའ་དག་ལ་བྱ་བཞིན་འཕུར། ། སེམས་ཅན་མང་པོ་བསྒྲལ་བ་དང་། ། གཡུལ་ངོ་དག་ལས་རབ་རྒྱལ་བ། ། ཞེས་གསུངས་པས་རང་གི་སེམས་ལ་དབང་ཐོབ་སྟེ། སྤྲུལ་པ་སྣ་ཚོགས་བསྟན་པ་སངས་རྒྱས་ཀྱི་ཞིང་ཁམས་སུ་བགྲོད་དེ། སངས་རྒྱས་ལ་ཆོས་ཉན་པ་དང་། རྫུ་འཕྲུལ་གྱིས་རི་རྭ་བ་སོགས་ལ་ཆགས་ཐོགས་མེད་པར་འགྲོ་ནུས་ཤིང་། ཆུ་བོའི་སྟེང་ལ་ཕྱིན་པས་མི་ནུབ་པ་དང་།
ནམ་མཁའ་ལ་བྱ་བཞིན་འཕུར་ཏེ་སེམས་ཅན་མང་པོ་བསྒྲལ་ཞིང་འགྲོ་ཀུན་དབང་དུ་འདུས་པ་དང་། དམག་གི་ཚོགས་བཤམས་ཏེ་དགྲ་བོ་ཐམས་ཅད་ཕམ་པར་བྱས་ནས་གཡུལ་ལས་རྣམ་པར་རྒྱལ་བ། རང་གི་རྩ་བའི་བླ་མ་ལ་ཆོས་ཀྱི་བཀའ་དྲིན་ནོད་པ་ནི་མཆོག་དམ་པར་གྱུར་པ་ཡིན་ལ། གཞན་ཡང་སངས་རྒྱས་ཀྱི་སྐུ་གཟུགས་མཐོང་བ། མཆོད་རྟེན་དག་ལ་སྐོར་བ་བྱེད་པ། དགེ་སློང་དག་དང་ཆོས་ཀྱི་འབྲེལ་གཏམ་བྱེད་པ། དར་འཕྱར་བ། དུང་འབུད་པ། རི་མཐོན་པོ་ལ་འཛེགས་པ། བྲག་ཕུག་ཁ་བྱང་བསྟན་དུ་ཉི་མ་ལྡེ་བ།
ཁྲི་མཐོན་པོ་ལ་འཛེགས་ནས་མང་པོའི་དཔོན་དུ་བཀུར་བ། ལུས་ལས་ངན་སྐྱུགས་ཐོན་པ་སོགས་རྨི་ན་རྨི་ལམ་བཟང་བ་ཡིན་པས་སྡིག་པ་དག་ཅིང་དངོས་གྲུབ་རབ་འབྲིང་ཐ་གསུམ་ཐོབ་པའི་ལྟས་སུ་ཤེས་པར་བྱས་ལ། ཞེན་ཆགས་མེད་པའི་ངང་ནས་དགའ་བ་བསྒོམ་པར་བྱ། གལ་ཏེ་ངན་པ་ཡང་འབྱུང་སྲིད་པས། རྨི་ལམ་ངན་པའི་ལྟས་ནི། རྒྱ་སྐྱེགས་ཀྱི་རི་ལ་འཛེག་པ། ཀ་ར་ཝ་རའི་མེ་ཏོག་རྒྱས་པ་འཐུ་བ། བྱེ་མའི་ཐལ་ཕུང་གི་རི་ལ་འཛེགས་པ། བོང་བུ་ལ་ཞོན་ནས་ཁ་ལྷོ་ཕྱོགས་སུ་བལྟས་ཏེ་སླར་མི་ལྡོག་པའི་ཚུལ་གྱིས་འགྲོ་བ་དང་། སྤྲེའུ་ལ་ཞོན་ཏེ་ཁ་ཤར་ཕྱོགས་སུ་བལྟས་ནས་སླར་མི་ལྡོག་པའི་ཚུལ་གྱིས་འགྲོ་བ།
བུད་མེད་ནག་མོ་རབ་ཏུ་ཁྲོས་པས་རང་གི་ལྟོ་བ་དབྲལ་བ། བུད་མེད་ནག་མོ་གོས་ནག་ཅན་ལ་འདོད་ལོག་སྤྱད་པ། ལུས་ལ་ཏིལ་མར་གྱིས་བྱུགས་ཤིང་། གོས་དམར་པོ་གྱོན་པ། ཕྲེང་བ་དམར་པོ་ཐོད་དུ་བཅིངས་རྒྱན་དམར་པོས་བརྒྱན་པ། མི་ནག་པོ་ལྕགས་ཀྱི་དབྱུག་པ་ཅན་གྱིས་བསྡིགས་པ། གཡང་ས་དང་གྲོག་རོང་དུ་ལྷུང་བ། སྐྲ་བྲེགས་པ། ཆུས་འཁྱེར་བ། ཉི་ཟླ་གཟས་བཟུང་བ་སོགས་རྨི་ན།
ཅུང་རྨི་ལམ་ངན་པ་ཡིན་པས་དེ་ཉིད་བཟློག་པར་བྱེད་པའི་ཐབས་ལ་གཉིད་སད་མ་ཐག་ཆོས་ཐམས་ཅད་ལྟ་བ་བདག་མེད་པས་སྦྱང་དགོས་ཏེ། རྒྱལ་བའི་ཡུམ་ལས། མྱ་ངན་ལས་འདས་པའི་ཆོས་གང་ཞེ་ན། རྨི་ལམ་ལྟ་བུ། སྒྱུ་མ་ལྟ་བུ། དེ་ལས་གཞན་པའི་ཆོས་ཤིག་ཡོད་ནའང་རྨི་ལམ་ལྟ་བུ། སྒྱུ་མ་ལྟ་བུ་ཞེས་གསུངས་པས། ལྟ་བ་བདག་མེད་པས་སྦྱངས་ནས། གཞན་སུ་ལའང་མ་སྨྲས་པར་སློབ་དཔོན་ལ་ཞུས་ཏེ། སངས་རྒྱས་སྤྱན་གྱི་རྣལ་འབྱོར་ལ་སོགས་པ་ཞུས་ཏེ་རྨི་ལམ་ངན་པ་བཟློག་པ་དང་།
བཅོམ་ལྡན་འདས་ཉིད་ཀྱི་རྩ་བའི་སྔགས་བརྒྱ་རྩ་བརྒྱད་བཟླས་ཤིང་། མི་དགེ་བ་ལ་ཞི་བ་ཡི། ། སྦྱིན་སྲེག་ཞི་བའི་གསང་སྔགས་ཀྱིས། ། ཞེས་གསུངས་པས། ཞི་དྲག་སྦྱིན་སྲེག་བརྒྱ་རྩ་བརྒྱད་དུ་འབུལ་བ་ལ་སོགས་པ། རྨི་ལམ་ངན་པ་བཟློག་པའི་ཐབས་ལ་བརྩོན་པར་བྱ་དགོས་སོ། ། དེ་རྣམས་ཀྱིས་ནུབ་དང་པོ་སྟ་གོན་གྱི་ཆོས་འཁོར་དང་བཅས་པ་སོང་ནས། སང་ཉིན་དངོས་གཞི་ནི་སྐབས་སུ་ཇི་ལྟར་བབ་པ་ལས་འབྱུང་བས་དེ་ལ་མཛད་པ་ཞུ། བསོད་ནམས་འདི་ཡིས་སོགས་བརྗོད་ནས་སློབ་མ་རང་གནས་སུ་གཏང་ངོ་། ། གཉིས་པ་དངོས་གཞི་ལ།
སྒྲུབ་མཆོད་བདག་འཇུག་གཏོར་བསྔོ་སོགས་ཆོ་ག་རྣམས་ཕྱག་ལེན་བཞིན་གྲུབ་ནས། སློབ་མ་རྣམས་ཁྲུས་བྱས། ནང་དུ་འོང་དུས། སློབ་དཔོན་གྱིས་རྡོ་རྗེ་གསོར། དྲིལ་བུ་བསིལ། ཀི་ལ་ཡ་བཟླ། གཞན་ལས་སློབ་རྣམས་ཀྱིས་རོལ་མོ་དང་གུ་གུལ་གྱིས་བདུགས་ལ་བགེགས་བསྐྲད། དེ་ནས་སློབ་མ་རྣམས་གྲལ་ལ་འཁོད་པ་ལ། ལས་ཀྱི་རྡོ་རྗེས་མེ་ཏོག་གི་བཀྱེ་བསྡུ་ཚར་བ་དང་སློབ་དཔོན་གྱིས། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱ།
དེའི་ཆེད་དུ་བཅོམ་ལྡན་འདས་རྡོ་རྗེ་གཞོན་ནུ་ལྷ་ལྔ་བཅུ་རྩ་གཅིག་གི་དཀྱིལ་འཁོར་དུ་དབང་བསྐུར་བ་ཟབ་མོ་གསན་ལ་ཐུགས་ཉམས་སུ་བཞེས་སྙམ་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་གསལ་བཏབ་ནས་གསན་པར་ཞུ། དེ་ལ་འདིར་ཡང་དག་པར་རྫོགས་པའི་སངས་རྒྱས་རྣམས་ཀྱིས་གསུངས་པའི་ལམ་རྣམས་ཀྱི་ནང་ནས་མཆོག་ཏུ་ཟབ་པར་གྱུར་པ་ནི། གསང་སྔགས་རྡོ་རྗེ་ཐེག་པའི་ལམ་ཡིན་ཞིང་། དེ་ཡང་སྔ་འགྱུར་ལྟར་དུ་བཤད་ཅིང་ཉམས་སུ་ལེན་པའི་ཚུལ་ལམ། གསང་སྔགས་རྙིང་མ་དང་། གསར་མ་གཉིས་ལས། རྙིང་མའི་ལུགས་ཡིན་ཞིང་། དེ་ལ་ལམ་སྐོར་དུ་མ་ཞིག་ཡོད་པའི་ནང་ནས། རྡོ་རྗེ་ཕུར་པའི་སྐོར་ཡིན་ལ། དེ་ལ་ཡང་སློབ་དཔོན་པདྨ་འབྱུང་གནས་ཀྱིས།
འཁོན་ཀླུའི་དབང་པོ་ལས་བརྒྱུད་པ་ས་ལུགས་སུ་གྲགས་པ། ཁྱི་ནག་གྱང་འགྱེལ་གྱི་ལུགས། ཕུར་པ་ཇོ་མོ་ལུགས། ལང་ལབ་བྱང་ཆུབ་རྡོ་རྗེ་ནས་བརྒྱུད་པའི་ལུགས་རྣམས་སུ་ཡོད་པ་ལས། འདི་འཁོན་ཀླུའི་དབང་པོ་ནས་བརྒྱུད་པ་ཕུར་པ་ས་ལུགས་ཡིན་ཞིང་། དེ་ལ་བཤད་ལུགས་ཀྱི་དབང་དུ་བྱས་ན། ཕུར་པ་རྒྱུད་ལྟར་བཤད་པ། ཕུར་པ་ལུང་ལྟར་བཤད་པ། ཕུར་པ་མན་ངག་ལྟར་བཤད་པ་སྟེ་བཤད་ཐབས་རྣམ་པ་གསུམ། རྒྱུད་ཀྱི་བསྡུ་ཐབས་རྣམ་པ་གཉིས།
ཁོག་དོན་དྲུག ཐེམ་སྦྱོར་བཅུ། གནད་ཐོ་བཅུ་གཉིས། སྲོག་ཐེམས་ཉེར་གཅིག་རྣམས་སུ་ཡོད་ཀྱང་། དེ་དག་ཧྲིལ་གྱིས་བསྡུ་ན། སྟོད་ལས་བྱང་ཆུབ་སྒྲུབ་པའི་ལམ་གྱི་རིམ་པ་དང་། སྨད་ལས་དགྲ་བགེགས་སྒྲོལ་བའི་ལམ་གྱི་རིམ་པ་གཉིས་སུ་འདུས་པ་ལས། སྟོད་ལས་ཡིན་ཞིང་། དེ་ལ་ཡང་ཆུ་བོ་བཞི་འདུས་པའི་སྒོ་ནས་བཤད་ཅིང་ཉམས་སུ་ལེན་དགོས་ཏེ། ཆུ་བོ་བཞི་ཞེས་པ་ནི།
སྨིན་བྱེད་དབང་གི་ཆུ་བོ་སྐུར་བྱེད་ངོ་སྤྲོད་དང་བཅས་པ། དཀྱུས་བཤད་གཞུང་གི་ཆུ་བོ་འགྲེལ་ཊཱིཀ་སྟོང་ཐུན་དང་བཅས་པ། གདམས་པ་ཉམས་ལེན་གྱི་ཆུ་བོ་ལག་ལེན་མངོན་རྟོགས་དང་བཅས་པ། མན་ངག་གནད་ཀྱི་ཆུ་བོ་དྲིས་ལན་གེགས་སེལ་དང་བཅས་པ་རྣམས་ཡིན་པ་ལས། ཐོག་མར་སྨིན་བྱེད་དབང་གི་ཆུ་བོ་སྔོན་དུ་འགྲོ་བའི་སྒོ་ནས་ལམ་རྣམས་ཉམས་སུ་ལེན་དགོས་ཏེ། དེ་ཡང་། དབང་མ་བསྐུར་ལ་དངོས་གྲུབ་མེད། ། བྱེ་མ་བཙིར་ཡང་མར་མེད་ལྟར། ། གང་ཞིག་རྒྱུད་ལུང་ང་རྒྱལ་གྱིས། ། དབང་བསྐུར་མེད་པར་འཆད་བྱེད་པ། །
སློབ་དཔོན་སློབ་མ་ཤི་མ་ཐག ། དངོས་གྲུབ་ཐོབ་ཀྱང་དམྱལ་བ་སྐྱེ། ། དེ་བས་འབད་པ་ཐམས་ཅད་ཀྱིས། ། བླ་མ་ལ་ནི་དབང་ནོད་ཞུ། ། ཞེས་དང་། དབང་བསྐུར་མེད་པར་རྒྱུད་འཆད་དང་། ཟབ་མོའི་དེ་ཉིད་སྒོམ་བྱེད་པ། ། དེ་དོན་ལེགས་པར་རྟོགས་ན་ཡང་། ། དམྱལ་བར་འགྱུར་གྱི་གྲོལ་བ་མིན། ། ཞེས་བྱ་བ་ལ་སོགས་པ་བསམ་གྱིས་མི་ཁྱབ་པ་གཅིག་གསུངས་པས།
དབང་མ་ཐོབ་པར་གསང་སྔགས་ཟབ་མོའི་ལམ་འཆད་པ་དང་། ཉམས་སུ་ལེན་པ་སོགས་གང་བྱས་ནའང་ཕན་ཡོན་མི་འབྱུང་བའི་ཁར་ཉེས་དམིགས་ཆེས་ལྕི་བ་གཅིག་འབྱུང་བས་ན། རྡུལ་ཚོན་ནམ་རས་བྲིས་ཀྱི་དཀྱིལ་འཁོར་མཚན་ཉིད་དང་ལྡན་པ་གང་ཡང་རུང་བར་དབང་བསྐུར་དགོས་ཤིང་། དེ་ལྟ་བུའི་དབང་བསྐུར་བ་ཐོབ་པའི་ཕན་ཡོན་ནི། དབང་བསྐུར་ཡང་དག་སྦྱིན་ལྡན་ན། ། སྐྱེ་ཞིང་སྐྱེ་བར་དབང་བསྐུར་འགྱུར། ། དེ་ཡི་སྐྱེ་བ་བདུན་དུ་ནི། ། མ་བསྒོམ་པར་ཡང་དངོས་གྲུབ་ཐོབ། ། ཅེས་དང་། གལ་ཏེ་ལྟུང་བ་མེད་གྱུར་ན། །
སྐྱེ་བ་བཅུ་དྲུག་དག་ནས་འགྲུབ། ། ཅེས་བྱ་བ་ལ་སོགས་པའི་ཕན་ཡོན་དུ་མ་ཞིག་དང་ལྡན་པའི་སྨིན་བྱེད་དབང་གི་ཆུ་བོ་སྐུར་བྱེད་ངོ་སྤྲོད་དང་བཅས་པའི་སྒོ་ནས་མངོན་པར་དབང་བསྐུར་བ་བསྒྲུབ་པར་བྱ་དགོས་ལ། དེ་ལྟ་བུའི་དབང་བསྐུར་བ་ཐོབ་ནས་ལམ་དེ་ཉམས་སུ་བླངས་པས། མཐར་འབྲས་བུ་གང་མངོན་དུ་བྱེད་ན། ཕུར་པའི་རྒྱུ་བཞི། གང་ཟག་རྣམ་པ་བཞིའི་མཐར་དབྱུང་ཞེས་གསུང་སྟེ། ནམ་མཁའ་ལྟ་བུའི་གང་ཟག་གིས་རིག་པ་ཡེ་ཤེས་ཀྱི་ཕུར་པ་ཡུལ་ཆོས་དབྱིངས་ལ་གདབ། རི་བོ་ལྟ་བུའི་གང་ཟག་གིས་ཚད་མེད་སྙིང་རྗེའི་ཕུར་པའམ། ཐུགས་རྗེ་སྤྲུལ་པའི་ཕུར་པ་ཁམས་གསུམ་གྱི་སེམས་ཅན་ལ་གདབ། བྱ་ཀ་ལནྟ་ཀ་ལྟ་བུའི་གང་ཟག་གིས་གསང་བ་བྱང་ཆུབ་སེམས་ཀྱི་ཕུར་པ་ཡུམ་གྱི་མཁའ་ལ་གདབ།
ཙནྡན་སྡོང་པོ་ལྟ་བུའི་གང་ཟག་གིས་མཚན་མ་རྫས་ཀྱི་ཕུར་པ་དགྲ་བགེགས་ཀྱི་སྙིང་གར་གདབ་པ་ལ་སོགས་པ་ཉམས་སུ་བླངས་པ་ལ་བརྟེན་ཏེ། མཐར་འབྲས་བུ་སྐུ་བཞིའམ་ཀུན་ཏུ་བཟང་པོའི་རིགས་གང་ཡང་རུང་བ་ཐོབ་པར་འགྱུར་བས་ན། དེ་ཐམས་ཅད་ཀྱི་རྩ་བ་མངོན་པར་དབང་བསྐུར་བ་ཟབ་མོ་བསྒྲུབ་པར་བྱ་བ་ལ། སྟ་གོན་དུ་གནས་པ་དང་། དངོས་གཞིར་གནས་པ་གཉིས་ལས། སྟ་གོན་གྱི་ཆོས་འཁོར་དང་བཅས་པ་ཁ་སང་ནས་ཀྱིས་གནས་སྐབས་སུ་སོང་ནས། དངོས་གཞིའི་སྐབས་སུ་བབ་པ་ཡིན་ཞིང་། དེ་ལ་སློབ་དཔོན་གྱི་བྱ་བ་དང་། སློབ་མ་ལ་བྱ་བ་གཉིས་ལས། སློབ་དཔོན་གྱི་བྱ་བ་དཀྱིལ་འཁོར་གྱི་འཁོར་ལོ་བདག་མདུན་ཐ་མི་དད་ཆེན་པོའི་ཚུལ་གྱིས་བསྒྲུབས་ནས་སླར་སློབ་དཔོན་གཙོ་བོའི་ཐུགས་ཀ་ནས་བྱེ་སྟེ།
ཧེ་རུ་ཀ་ཞལ་གཅིག་ཕྱག་གཉིས་པའི་སྐུ་ཅན་གྱིས། ཕྱི་རོལ་དུ་ཕྱོགས་སྐྱོང་བའི་ཚོགས་ལ་གཏོར་མ་སྦྱིན་ཞིང་། ནང་དུ་ལོག་སྟེ་ནོངས་པ་བཟོད་པར་གསོལ་ནས། སློབ་དཔོན་རང་ཉིད་ཀྱིས་ཀྱང་། སློབ་མ་ལ་དབང་ཇི་ཙམ་བསྐུར་བ་བདག་འཇུག་གི་ཚུལ་དུ་ལེན་དགོས་པ་མཁའ་འགྲོ་ཆོས་སྐྱོང་སྲུང་མ་མཆོད་གཏོར་གྱིས་མཉེས་པའི་བར་དགོས་པ་འཁོར་དང་བཅས་པ་ལེགས་པར་གྲུབ་ནས། ཁྱེད་རང་རྣམས་ཀྱི་ངོ་སྐལ་དུ་གྱུར་པ་སློབ་མའི་བྱ་བ་ལ་དཀྱིལ་འཁོར་དུ་འཇུག་པ་དང་། ཞུགས་ནས་དབང་བསྐུར་བ་གཉིས་ལས་འཇུག་པ་ཡིན་ཞིང་། དེ་ལ་ཡང་ཕྱི་དང་ནང་གཉིས་ལས། ཕྱིའི་འཇུག་པའི་ཐོག་མར་སྤྲོ་བ་དྲི་བ་ཡིན་ཏེ། བུ་ཁྱོད་ཚུར་ཤོག་ཅི་ལ་དགའ། །
འདོད་དོན་གང་ཡིན་ཁྱོད་ཀྱིས་སྨྲོས། ། དེའི་ལན་གདབ་པར་མོས་ནས། འདིའི་རྗེས་ཟློས་མཛོད། སྐལ་བཟང་བདག་ནི་བདེ་ཆེན་ལ། ། བདག་ནི་གསང་བའི་དཀྱིལ་འཁོར་དུ། ། རབ་ཏུ་དགའ་བས་འཚལ་ལགས་སོ། ། ཞེས་ཚར་གཅིག་བརྗོད། དེ་ནས་བདེན་པའི་སྟོབས་བརྗོད་པ་ནི། སློབ་དཔོན་ལངས་ཏེ་དྲིལ་བུ་བསིལ་ཞིང་། ཆོས་རྣམས་གཟུགས་བརྙན་ལྟ་བུ་སྟེ། །
སོགས་ལན་གསུམ་བརྗོད། དེ་ནས་ཆས་སུ་གཞུག་པར་བྱ་བའི་ཕྱིར། ཁྱེད་རང་རྣམས་སྔོན་ཆད་བཅོམ་ལྡན་འདས་རྡོ་རྗེ་གཞོན་ནུའི་དཀྱིལ་འཁོར་ཆེན་པོ་མ་གཟིགས་པའམ་གཟིགས་ཀྱང་བསྐྱར་ནས་གཟིགས་པ་མཚོན་བྱེད་དུ་དར་ཡུག་དམར་པོ་རེས་གདོང་དམ་དུ་བཅིངས་པའི་མོས་པ་མཛོད། ཨོཾ་ཙཀྵུ་བནྡྷ་ཝ་ར་མ་ཎ་ཡ་ཧཱུྃ། ཞེས་གདོང་རས་རྣམས་འགྱེད་ཚར་བ་དང་། ཁྱེད་རང་རྣམས་དཀྱིལ་འཁོར་གྱི་ལྷ་དང་མཇལ་བ་དེའི་ཚེ་ཕྱག་སྟོང་པར་མཇལ་དུ་མི་རུང་བས་ན། ཨུ་དུམ་ཝ་ར་ལ་སོགས་པའི་མེ་ཏོག་གི་ཆུན་འཕྱང་ཆེན་པོ་རེ་ཡང་གཏད་པའི་མོས་པ་མཛོད། ཅེས་དང་། ཨཱ་ཁཾ་བི་ར་ཧཱུྃ་གིས་མེ་ཏོག་ཙམ་པ་ཀ་འགྱེད་ཚར་བ་དང་། སློབ་དཔོན་མདུན་བསྐྱེད་དང་བཅས་པའི་ཐུགས་ཀ་ནས་ཁྲོ་བོ་བདུད་རྩི་འཁྱིལ་བ་དང་།
སྒོ་མ་བཞིའི་ཚོགས་དཔག་ཏུ་མེད་པ་སྤྲོས་ཏེ། ཁྱེད་རང་རྣམས་ལ་དབང་བསྐུར་བ་ལ་ཕྱིའི་བར་དུ་གཅོད་པའི་བགེགས་དང་ལོག་པར་འདྲེན་པ་ཐམས་ཅད་རྒྱང་རིང་དུ་བསྐྲད་པའི་མོས་པ་མཛོད། ཨོཾ་བཛྲ་ཡཀྵི་ཎི་སོགས་སྒོ་མ་བཞིའི་སྔགས་དང་། ཨ་མྲྀ་ཏ་སོགས་འཁྱིལ་སྔགས་བརྗོད། ཀུ་ཤས་ལས་བུམ་གྱི་ཆུ་གཏོར་རོ། ། དེ་ལྟར་ཕྱིའི་བར་དུ་གཅོད་པ་ཐམས་ཅད་བསྲུངས་ནས་བདུད་རྩི་བྱིན་ཞིང་ནང་གི་བར་ཆད་ཐམས་ཅད་སྲུང་བའི་མོས་པ་མཛོད། ཅེས་དང་། ཨོཾ་ཨཱཿཧཱུྃ་ཞེས་བརྗོད་ཅིང་གོང་དུ་སྦྱར་བའི་བདུད་རྩི་ནས་སྦྱིན། དེ་ལྟར་ཕྱི་ནང་གི་བར་ཆད་ཐམས་ཅད་བསྲུངས་ནས་ནང་གི་སེམས་བསྐྱེད་པའི་དོན་དུ་དམིགས་པ་འདི་བཞིན་དུ་མཛོད། ཁྱེད་རང་རྣམས་ཀྱི་སྙིང་གར་ཀུན་རྫོབ་བྱང་ཆུབ་ཀྱི་སེམས་ཀྱི་ངོ་བོ་ཟླ་བའི་དཀྱིལ་འཁོར་ཉ་གང་བ་ལྟ་བུ་ཆ་ཤས་ཡོངས་སུ་རྫོགས་པ་དེའི་སྟེང་དུ་དོན་དམ་བྱང་ཆུབ་སེམས་ཀྱི་རང་བཞིན་རྡོ་རྗེ་དཀར་པོ་རྩེ་ལྔ་པ་འོད་ཟེར་རབ་ཏུ་འཕྲོ་བ་དང་བཅས་པ་སྟེ།
བདེན་པ་གཉིས་དབྱེར་མེད་དུ་སེམས་བསྐྱེད་སྙམ་པས་འདིའི་རྗེས་ཟློས་མཛོད། ཨོཾ་སརྦ་ཡོ་ག་ཙིཏྟ་ཨུཏྤ་ད་ཡ་མི། དེ་ཉིད་སློབ་དཔོན་གྱིས་སྙིང་གར་རྡོ་རྗེ་བཞག་ནས་བརྟན་པར་བྱས་པའི་མོས་པ་མཛོད། ཅེས་དང་། སློབ་མའི་སྙིང་གར་རྡོ་རྗེ་རེག་ལ་ཨོཾ་སུ་ར་ཏེ་སོགས་བརྗོད། དེ་ནས་ཁྱེད་རང་རྣམས་བླ་མ་དང་རྡོ་རྗེ་གཞོན་ནུ་གཉིས་སུ་མེད་པ་ལ་འཇུག་པའི་ཆོས་རྣམས་ཞུ་བའི་ཡོན་དུ་དམིགས་ཏེ་མཎྜལ་ཞིག་འབུལ་བར་ཞུ། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་གྱི་བར་དུ་མཛོད། བླ་མ་སངས་རྒྱས་ཀུན་དང་མཉམ། ། སོགས་བརྗོད། དེ་རྣམས་ཀྱིས་ཕྱིའི་འཇུག་པ་སོང་ནས།
ནང་འཇུག་གི་ཐོག་མ། ཁྱེད་རྣམས་དཀྱིལ་འཁོར་གྱི་ནང་དུ་འཇུག་པའི་ཕྱིར། སློབ་དཔོན་གྱིས་དཀྱིལ་འཁོར་གྱི་ལྷ་ཚོགས་ལ་གསོལ་བ་གདབ་དགོས་པས། དེ་བཞིན་གཤེགས་པ་ཀུན་གྱི་གནས། ། སོགས་ལན་གསུམ་བརྗོད། སློབ་དཔོན་ལངས་ཏེ་ཞྭ་ཕུད་དྲིལ་བསིལ་བྱ། ། མཆོད་གཡོག་པས་ཡོལ་བ་སོགས་བསལ། དེ་ནས་ཁྱེད་རང་རྣམས་སློབ་དཔོན་གྱི་ལག་གི་རྡོ་རྗེ་ལ་འཇུས་ཏེ་དཀྱིལ་འཁོར་གྱི་ཤར་ཕྱོགས་ཀྱི་སྒོ་ཁང་ནས་ཡར་ཞུགས་པའི་མོས་པ་མཛོད། དཀྱིལ་འཁོར་གྱི་ཕྱོགས་ལ་དབུ་དུད་པ་རེ་མཛད་ནས་འདིའི་རྗེས་ཟློས་མཛོད། ཧཱུྃ་ཛཿཧཱུྃ་དེ་ནས་སློབ་དཔོན་གྱིས་ཛཿཧཱུྃ་བཾ་ཧོཿཞེས་བརྗོད་པས་སྒོ་མ་བཞིའི་ཐུགས་རྒྱུད་བསྐུལ་ཏེ།
སྒོ་རྣམས་རིམ་གྱིས་ཕྱེ་ནས། གཙོ་བོའི་དྲུང་དུ་འཁྲིད་པའི་མོས་པ་མཛོད། སླར་ཡང་དཀྱིལ་འཁོར་ལ་གཡས་ཕྱོགས་སྐོར་བ་བྱས་ནས། ཤར་གྱི་སྒོ་དྲུང་ནས་འཁོད་བཞིན་པས། རྡོ་རྗེ་གཞོན་ནུ་ལྷ་ལྔ་བཅུ་རྩ་གཅིག་གི་དཀྱིལ་འཁོར་ལ་ལུས་ངག་ཡིད་གསུམ་གྱིས་ཕྱག་བཙལ་བར་མོས་ནས་འདིའི་རྗེས་ཟློས་མཛོད། དུས་གསུམ་སངས་རྒྱས་ཐམས་ཅད་ཀྱི་སོགས་ཤླཽ་ཀ་གཅིག་བརྗོད་ནས། དེ་ལྟར་དཀྱིལ་འཁོར་དུ་ཞུགས་ཏེ་དབང་བསྐུར་བ་ཚུལ་བཞིན་དུ་ནོས་ནས། དམ་ཚིག་དང་སྡོམ་པ་ཐམས་ཅད་འཛིན་དགོས་པས། དེ་ལ་འཛིན་རྒྱུའི་ངོ་བོ་འདི་དང་འདིའོ་ཞེས་བསྒྲགས་པ་འདི་ལ་གསན་པས་ཁྱབ་པར་གདའ་སྟེ། སངས་རྒྱས་ཆོས་དང་དགེ་འདུན་ཏེ། །
དཀོན་མཆོག་གསུམ་ལ་སྐྱབས་སུ་སོང་། ། འདི་ནི་སངས་རྒྱས་རིགས་དག་པའི། ། དམ་ཚིག་ཡིད་དུ་འོང་བ་འོ། ། རྡོ་རྗེ་དྲིལ་བུའི་ཕྱག་རྒྱ་ཡང་། ། བློ་ཆེན་ཁྱེད་ཀྱིས་བཟུང་བར་བགྱི། ། བྱང་ཆུབ་སེམས་གང་དེ་རྡོ་རྗེ། ། ཤེས་རབ་དྲིལ་བུ་ཞེས་སུ་གྲགས། ། སློབ་མ་ཁྱེད་ཀྱིས་བཟུང་བར་བགྱི། ། བླ་མ་སངས་རྒྱས་ཀུན་དང་མཉམ། ། འདི་ལ་བརྙས་པར་མ་བྱེད་ཅིག །
དམ་ཚིག་སྡོམ་པ་ཡིན་པར་བཤད། ། རིན་ཆེན་རིགས་ཀྱི་དམ་ཚིག་ནི། ། ཉིན་རེ་བཞིན་ཡང་དུས་དྲུག་ཏུ། ། ཟང་ཟིང་མི་འཇིགས་ཆོས་དང་བྱམས། ། སྦྱིན་པ་རྣམ་བཞི་རྟག་ཏུ་སྦྱིན། ། རིན་ཆེན་རིགས་ཀྱི་དམ་ཚིག་གོ ། ཕྱི་དང་གསང་བ་ཐེག་པ་གསུམ། ། དམ་པའི་ཆོས་ནི་མ་ལུས་བཟུང་། ། འདི་ནི་པདྨའི་རིགས་དག་པའི། ། དམ་ཚིག་ཡིད་དུ་འོང་བ་འོ། །
ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་བཟུང་བར་བགྱི། ། མཆོད་པའི་ལས་ཀྱང་ཅི་ནུས་བྱོས། ། དེའི་དོན་ནི་འདི་ཡིན་ཏེ། རྣམ་པར་སྣང་མཛད་ཀྱི་དམ་ཚིག་ཏུ་དཀོན་མཆོག་རིན་པོ་ཆེ་རྣམ་པ་གསུམ་ལ་སྐྱབས་སུ་འགྲོ་བ་དང་། མི་བསྐྱོད་པའི་དམ་ཚིག་ཏུ་རྡོ་རྗེ། དྲིལ་བུ། ཕྱག་རྒྱའི་དེ་ཁོ་ན་ཉིད། རྡོ་རྗེ་སློབ་དཔོན་དང་བཞི་མི་འབྲལ་བར་འཛིན་དགོས།
རིན་ཆེན་འབྱུང་ལྡན་གྱི་དམ་ཚིག་ཏུ་བསྡུ་བའི་དངོས་པོ་བཞི་སྟེ། ཆོས་ཀྱི་སྦྱིན་པ། མི་འཇིགས་པ་སྐྱབས་ཀྱི་སྦྱིན་པ། ཟང་ཟིང་གི་སྦྱིན་པ། བྱམས་པའི་སྦྱིན་པ་རྣམས་ཉིན་ལན་གསུམ་མཚན་ལན་གསུམ་སྟེ་དུས་རྣམ་པ་དྲུག་ཏུ་སེམས་ཅན་གྱི་དོན་བྱེད་པ་དང་། འོད་དཔག་མེད་ཀྱི་དམ་ཚིག་ཏུ་ཕྱི་དང་གསང་བ་ཐེག་པ་གསུམ་ཞེས་པ། ཕྱི་བྱ་སྤྱོད་རྣལ་འབྱོར་རྒྱུད་གསུམ། གསང་བ་རྣལ་འབྱོར་བླ་ན་མེད་པ་སྟེ། གསང་སྔགས་ཀྱི་ཐེག་པ་ནས་བཤད་པའི་དམ་པའི་ཆོས་རྣམས་དང་། ཐེག་པ་གསུམ་ཞེས་པ་ཉན་ཐོས་རང་རྒྱལ་ཕ་རོལ་ཏུ་ཕྱིན་པ་སྟེ།
དེ་དག་ནས་བཤད་པའི་དམ་པའི་ཆོས་མ་ལུས་པ་བཟུང་བ་དང་། དོན་ཡོད་གྲུབ་པའི་དམ་ཚིག་ཏུ་དེ་ཐམས་ཅད་ཀྱི་སྟེང་དུ་དྲན་ཤེས་བཞིན་བསྟེན་པ་དང་། དཀོན་མཆོག་རིན་པོ་ཆེ་རྣམ་པ་གསུམ་ལ་མཆོད་པའི་ལས་ཅི་ནུས་སུ་བྱ་དགོས་སོ། དེ་ལྟར་བསྒྲགས་ནས་བཟུང་བའི་དོན་དུ་དམིགས་པ་འདི་བཞིན་དུ་མཛོད། ཅེས་པ་ནས་ཐུན་མོང་དང་ཐུན་མོང་མ་ཡིན་པའི་སྡོམ་པ་བཟུང་བ་གཉིས་སློབ་མ་སྟ་གོན་བཞིན་བྱས་ལ། དེ་ལྟར་དམ་ཚིག་དང་སྡོམ་པ་རྣམས་ལེགས་པར་བཟུང་ནས། དངོས་གཞི་ཡེ་ཤེས་དབབ་པ་ལ་སྔོན་འགྲོ་དམ་ལ་བཞག་པ་བཞི་དང་། དངོས་གཉིས་ལས། ཐོག་མར་ཕན་ཡོན་གྱི་སྒོ་ནས་དམ་ལ་བཞག་པ་ནི། སློབ་དཔོན་གྱིས་སློབ་མ་རྣམས་ཀྱི་སྤྱི་བོར་རྡོ་རྗེ་བཞག་ལ།
རིགས་ཀྱི་བུ་མཆོག་ཚུར་ཉོན་ཅིག ། སོགས་བརྗོད། ཉེས་དམིགས་ཀྱི་སྒོ་ནས་དམ་ལ་བཞག་པ་ནི། སློབ་མའི་སྙིང་གར་རྡོ་རྗེ་བཞག་ལ། བཅོམ་ལྡན་རྡོ་རྗེ་གཞོན་ནུ་ནི། ། སོགས་བརྗོད། ཕན་ཡོན་དང་ཉེས་དམིགས་གཉིས་ཀའི་སྒོ་ནས་དམ་ལ་བཞག་པའམ། མནའ་ཆུ་སྦྱིན་པའི་སྒོ་ནས་དམ་ལ་བཞག་པ་ནི། སློབ་མ་རྣམས་ལ་གོང་དུ་བཤམས་པའི་དྲི་བཟང་ལ་ནང་མཆོད་བསྲེས་པ་སྦྱིན་ཞིང་། འདི་ནི་ཁྱེད་ཀྱི་དམྱལ་བའི་ཆུ། །
སོགས་བརྗོད། བཞི་པ་རྡོ་རྗེ་སློབ་དཔོན་གྱི་བཀའ་གཉན་པའི་སྒོ་ནས་དམ་པ་ལ་བཞག་པ་ནི། སློབ་མའི་སྤྱི་བོར་རྡོ་རྗེ་བཞག་ལ། དེང་ནས་བརྩམས་ཏེ་ཐམས་ཅད་དུ། ། སོགས་བརྗོད། དེ་རྣམས་ཀྱི་སྒོ་ནས་སྔོན་འགྲོ་དམ་ལ་བཞག་པ་སོང་ནས། དངོས་གཞི་ཡེ་ཤེས་དབབ་པ་ཞུ་བའི་ཡོན་དུ་དམིགས་ཏེ་མཎྜལ་ཞིག་འབུལ་བ་ཞུ། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་གྱི་བར་དུ་མཛོད། སློབ་དཔོན་ཆེན་པོ་དགོངས་སུ་གསོལ། སོགས་བརྗོད།
དེ་ལྟར་གསོལ་བ་བཏབ་ནས་དམིགས་པ་འདི་བཞིན་དུ་མཛོད། སློབ་དཔོན་གྱིས་ཨོཾ་མཧཱ་ཤུ་ནྱཱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧྃ། ཞེས་བརྗོད་པའི་རྐྱེན་གྱིས་ཁྱེད་རང་རྣམས་ཀྱི་ཕུང་ཁམས་སྐྱེ་མཆེད་ཐ་མལ་པ་རྣམས་མི་དམིགས་ཏེ་སྟོང་པར་གྱུར། སྟོང་པའི་ངང་ལས་སྐད་ཅིག་གིས་རྡོ་རྗེ་གཞོན་ནུ་སྐུ་མདོག་མཐིང་ནག་ཞལ་གསུམ་ཕྱག་དྲུག་པ། ཞལ་གཡས་དཀར། གཡོན་དམར། དབུས་མཐིང་ནག ཕྱག་དྲུག་གི་གཡས་དང་པོ་གཉིས་ཀྱིས་རྡོ་རྗེ་རྩེ་དགུ་པ་དང་རྩེ་ལྔ་པ་བསྣམས་པ། དུར་ཁྲོད་ཀྱི་ཆས་ཀྱིས་བརྒྱན་པའི་པང་ན་ཡུམ་འཁོར་ལོ་རྒྱས་འདེབས་མ་སྔོན་མོ་ཞལ་གཅིག་ཕྱག་གཉིས་མ། གཡས་འཁོར་ལོ།
གཡོན་ཐོད་ཁྲག རུས་པའི་རྒྱན་གྱིས་བརྒྱན་པ་དང་མཉམ་པར་སྦྱོར་བའི་ཞབས་བཞི་བགྲད་པའི་འོག་ཏུ་ཡཾ་ལས་རླུང་གི་དཀྱིལ་འཁོར་སྔོན་པོ་གཞུ་བདུངས་པ་ལྟ་བུ། ཆང་ཟུང་ཐུར་དུ་བསྟན་ཞིང་མཆོག་མ་གཉིས་གྱེན་དུ་བསྟན་པ་ལ་གཡོ་བའི་བ་དན་གྱིས་མཚན་པ། རྐང་མཐིལ་གཉིས་སུ་ཡི་གེ་ཛྷཻཾ་ལྗང་གུ་དྲག་ཅིང་བཟོད་པར་དཀའ་བ། སུམ་མདོར་རཾ་ལས་བྱུང་བའི་མེའི་དཀྱིལ་འཁོར་གྲུ་གསུམ་དམར་པོ་རཾ་དང་མེ་འབར་བས་མཚན་པ། སྙིང་གར་ལཾ་ལས་བྱུང་བའི་སའི་དཀྱིལ་འཁོར་གྲུ་བཞི་སེར་པོ་ཟུར་བཞིར་རྡོ་རྗེ་རྩེ་གསུམ་པ་དང་། ལྟེ་བ་ལ་ལཾ་གྱིས་མཚན་པ། མགྲིན་པར་ཝཾ་ལས་བྱུང་བའི་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པ་ལ་ཨ་ཡིས་མཚན་པ། སྤྱི་བོར་ཡཾ་ལས་བྱུང་བའི་རླུང་གི་དཀྱིལ་འཁོར་དུ་བ་འཁྲིགས་པ་ལྟ་བུའི་དབུས་སུ་ཧ་ཡིས་མཚན་པ་སྟེ་འབྱུང་བཞིའི་དཀྱིལ་འཁོར་ཐམས་ཅད་གསལ་ལམ་སྟེ་བཏབ་ནས། སློབ་དཔོན་ལ་རྡོ་རྗེ་གཞོན་ནུ་དངོས་ཡིན་སྙམ་དུ་གུས་འདུད་དྲག་པོ་དུང་བ་བྱས་པས།
སློབ་དཔོན་གྱི་ཐུགས་ཀ་ནས་འོད་ཟེར་འཕྲོས། ཁྱེད་རང་རྣམས་ཀྱི་རྐང་འོག་གི་རླུང་ལ་ཕོག་པས་རྐང་མཐིལ་གྱི་ཡི་གེ་ཛྷཻཾ་མེར་དམར་ཧུར་གྱིས་འབར། ལོང་བུའི་རྩ་ནང་ནས་ཞུགས། བརླའི་རྩ་བོ་ཆེ་ན་ཡར་དམར་ཁྱུག་ཁྱུག་སོང་། སུམ་མདོར་གཞིར་གནས་ཀྱི་མེ་དང་ཕྲུག་ཆིལ་ཏེ་འདྲེས་པས་དྲག་ཏུ་འབར་ཏེ་དེའི་སྟོབས་ཀྱིས་སྙིང་གའི་སའི་དཀྱིལ་འཁོར་ཚ་ལཾ་ལཾ་བསྲེགས། དེའི་དྲོད་ཀྱིས་མགྲིན་པའི་ཆུའི་དཀྱིལ་འཁོར་སྐྱ་ཐི་ལི་ལི་བསྐོལ་བའི་རླངས་པ་གྱེན་དུ་སོང་བས་སྤྱི་བོའི་རླུང་ལ་ཕོག་པས་དེ་གཡོས། ཐུར་དུ་བུས་ཏེ་མགྲིན་པའི་ཆུའི་དཀྱིལ་འཁོར་དེ་ལས་བདུད་རྩི་ཟེགས་མ་སའི་དཀྱིལ་འཁོར་ལ་སིབ་སིབ་ཐིམ་པས་བདེ་བ་དང་ལྟེ་བའི་དྲོད་སྐྱེས་ཏེ། སྙིང་གར་བདེ་དྲོད་འཛོམས་པ་ལ་བརྟེན་ནས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས་པ་ལ་སེམས་གཏད། སླར་ཡང་སློབ་དཔོན་མདུན་བསྐྱེད་དང་བཅས་པའི་ཐུགས་ཀ་ནས། རྡོ་རྗེ་གནོད་སྦྱིན་མོ་མདོག་དཀར་མོ་པུ་ཤུད་ཀྱི་མགོ་བོ་ཅན།
ལྕགས་ཀྱུ་དང་ཕུར་བུ་ཐོགས་པ་མང་དུ་སྤྲོས་ཏེ། ཕྱོགས་བཅུའི་སངས་རྒྱས་བྱང་སེམས་དཔའ་བོ་མཁའ་འགྲོ་རྣམས་རྡོ་རྗེ་གཞོན་ནུའི་སྐུའི་རྣམ་པ་ཆེ་བ་རི་རབ་ཙམ། ཆུང་བ་རྡུལ་ཕྲན་ཙམ་གྱི་ཚོགས་ཚད་མེད་གྲངས་མེད་བསམ་གྱིས་མི་ཁྱབ་པ་སྤྱན་དྲངས། དེའི་དུས་སུ་ཁྱེད་རང་རྣམས་ཀྱི་རྐང་འོག་གི་རླུང་གིས་ཡར་བཏེགས། ཧ་ཅང་ནམ་མཁའ་ལ་འགྲོ། སྤྱི་བོའི་རླུང་གིས་ཐུར་དུ་མནན་ཏེ། ལུས་བར་སྣང་དུ་འདར་ཡེད་ཡེད་གནས་པ་ལ། དཀྱིལ་འཁོར་གྱི་ལྷ་ཚོགས་ཐམས་ཅད་ཁྱེད་རང་རྣམས་ཀྱི་སྤྱི་བོ་དང་། བ་སྤུའི་བུ་ག་ནས་ཁ་བ་ཆེན་པོ་བབས་པ་བཞིན་སིབ་སིབ་བབས་པ་ལ་བརྟེན་ནས། དབང་གི་ཡེ་ཤེས་ཁྱད་པར་ཅན་རྒྱུད་ལ་སྐྱེས་པའི་མོས་པ་མཛོད།
ཧཱུྃ་ཨ་ཧ་ཛྷཻཾ་ལན་གསུམ་བརྗོད། དྲིལ་གསིལ་རོལ་མོ་གུ་གུལ་གྱིས་བདུག་ཅིང་། ཏིཥྛ་མ་ཧཱ་ཀྲོ་དྷ་སོགས་ཡང་ཡང་བརྗོད། རོལ་མོ་བཞག་ལ། དེ་ལྟ་བུའི་ཡེ་ཤེས་པ་དེ་ཉིད་སྐུ་བབས་ན་འཕར་བ་དང་གཡོ་བ། གསུང་ཕེབས་ན་སཾ་སྐྲི་ཏའི་སྐད་སྨྲ་ཞིང་དགོད་པ། ཐུགས་ཕེབས་ན་རྣམ་པར་མི་རྟོག་པའི་ཏིང་ངེ་འཛིན་ལ་ལྷན་གྱིས་འགྲོ་བ་སོགས། ཉམས་མྱོང་ཅུང་ཟད་ཙམ་རེ་མི་སྐྱེ་མི་སྲིད་པས་དེ་ཉིད་མ་བརྗེད་པར་བྱས་ནས་ལམ་གྱི་དུས་སུ་བསྐྱང་དགོས་སོ། ། དེ་ཉིད་སློབ་དཔོན་གྱིས་སྤྱི་བོར་རྡོ་རྗེ་རྒྱ་གྲམ་དུ་བཞག་པའི་སྒོ་ནས་བརྟན་པར་བྱས་པའི་མོས་པ་མཛོད། ཏིཥྛ་བཛྲ་ཞེས་བརྗོད་ཅིང་སློབ་མ་རེ་རེའི་མགོར་རྡོ་རྗེ་རྒྱ་གྲམ་བཞག་ཚར་བ་དང་།
ཁྱེད་རང་རྣམས་ནམ་མཁའི་ཁ་དོག་ལ་བརྟེན་ནས་དངོས་གྲུབ་ཀྱི་ལྟས་བརྟག་དགོས་པས། མིག་མིག་རས་དང་བཅས་པས་དཀྱིལ་འཁོར་གྱི་ནམ་མཁའ་འདོམ་གང་ཁོར་ཡུག་ཙམ་ལ་བལྟས་པ་དེའི་ཚེ། རང་རང་གི་ཁ་དོག་གི་མཐོང་སྣང་ཅི་བྱུང་བ་དེ་སྨྲ་དགོས་པས་ན། ཀྱེ་ཁྱེད་ཀྱི་མིག་ལམ་ན་ཅི་སྣང་། ཞེས་རིམ་པས་དྲི། སློབ་མས་དཀར་པོ་ཞེས་ཟེར་ན། སློབ་དཔོན་གྱིས་ཞི་བའི་ལས་འགྲུབ་པར་འགྱུར་རོ། ། ཞེས་བརྗོད། དེ་བཞིན་དུ་སེར་པོ་རྒྱས་པ། དམར་པོ་དབང་།
སྔོན་པོ་མངོན་སྤྱོད། ནག་པོ་དྲག་པོ། ལྗང་ཁུ་དང་ཁྲ་བོ་ལ་ལས་སྣ་ཚོགས་འགྲུབ་པར་འགྱུར་རོ། ། ཞེས་རིགས་འགྲེ་ཤེས་པར་བྱའོ། ། ད་ཁྱེད་རང་རྣམས་ཀྱི་ཕྱག་ན་ཡོད་པའི་མེ་ཏོག་གི་ཕྲེང་བ་རྣམས་ཐོགས་ཏེ། གྲལ་རིམ་བཞིན་བཞེངས་ནས། འདི་ན་བཅོམ་ལྡན་འདས་རྡོ་རྗེ་གཞོན་ནུ་ལྷ་ལྔ་བཅུ་རྩ་གཅིག་གི་དཀྱིལ་འཁོར་བཞུགས་པའི་གཙོ་བོ་ནས། མེ་རིའི་བར་ཡེ་ཤེས་ཀྱི་སྣང་བ་གཅིག་ལས་གྲུབ་པས་བཟང་ངན་དང་། མཆོག་དམན་མེད་མོད། འོན་ཀྱང་རང་གི་ལས་འབྲེལ་བསགས་པའི་ལྷ་ཞིག་ལ་འབབ་པར་ཤོག་སྙམ་དུ།
ཨོཾ་པྲ་ཏིཙྪ་བཛྲ་ཧོཿ ཞེས་གསུངས་ཤིང་གཙོ་བོའི་དབུ་ཐོག་ཏུ་ཕུལ་བའི་མོས་པ་ཙམ་མཛོད། དེ་ནས་སློབ་དཔོན་གྱིས་མེ་ཏོག་ཕྱག་ཏུ་བླངས། གདོང་ཕྱེ་སྟེ། སྔོན་གྱི་མིག་མཁན་རྒྱལ་པོ་ཡིས། ། སོགས་སྔགས་བཅས་བརྗོད། མེ་ཏོག་དེ་ཉིད་སློབ་མའི་མགོར་བཞག་ལ། སྟོབས་དང་ལྡན་པའི་སོགས་ནས། ཨ་བྷི་ཥིཉྩ་མཾ་ཞེས་པའི་བར་ཐམས་ཅད་ལ་བརྗོད་ཚར་བ་དང་། དེ་ལྟར་ན་ཁྱེད་རང་རྣམས་ཀྱིས་པྲ་ཏིཙྪ་བཛྲ་ཧོཿ
ཞེས་པ་དཀྱིལ་འཁོར་གྱི་ལྷ་ལ་མེ་ཏོག་ཕུལ། སློབ་དཔོན་གྱིས། སྔོན་གྱི་མིག་མཁན་སོགས་ཀྱིས་མིག་རས་ཕྱེ་སྟེ། ཁྱེད་རང་རྣམས་ཀྱིས་མི་ཤེས་པའི་མིག་གི་རབ་རིབ་དག་ནས། ཡེ་ཤེས་ཀྱི་མིག་ཐོབ་སྟེ་ཐར་པ་ཆེན་པོའི་དཀྱིལ་འཁོར་མངོན་སུམ་དུ་མཐོང་བའི་མོས་པ་མཛོད། སྟོབས་དང་ལྡན་པའི་སེམས་ཅན་ཁྱོད། ། ཅེས་སོགས་ཀྱིས་མེ་ཏོག་གི་ཕྲེང་བ་དེ་ཉིད་སྔགས་ཀྱི་ཕྲེང་བར་བྱིན་གྱིས་བརླབས་ནས་སྤྱི་བོར་བཞག་པས། དབང་དང་པོ་མེ་ཏོག་ཕྲེང་བའི་མོས་པ་མཛོད། ཧེ་བཛྲ་པཱ་ཤྱ། ཞེས་པས་དཀྱིལ་འཁོར་བལྟ་བར་བསྐུལ་ཏེ།
དེ་ལ་ཡང་དཀྱིལ་འཁོར་གྱི་མཚན་ཉིད་བསྟན་པ་དང་། རྣམ་དག་བསྟན་པ་གཉིས་ལས། དང་པོ་ལ། དཀྱིལ་འཁོར་བཟང་པོ་འདི་ལ་ལྟོས། ། ནས། གསང་བའི་ཆོས་ལ་དད་པར་གྱིས། ། ཞེས་པའི་བར་བརྗོད། དེ་ལྟར་དཀྱིལ་འཁོར་བལྟ་བར་བསྐུལ་ནས། གང་ལ་བལྟ་བའི་དཀྱིལ་འཁོར་ནི། བཅོམ་ལྡན་འདས་རྡོ་རྗེ་གཞོན་ནུ་ལྷ་ལྔ་བཅུ་རྩ་གཅིག་གི་རྟེན་དང་བརྟེན་པར་བཅས་པའི་དཀྱིལ་འཁོར་ཡིན་ཏེ།
དེ་ལ་ཡང་མཚན་ཉིད་བསྟན་པ་དང་། རྣམ་དག་བསྟན་པ་གཉིས་ལས། དང་པོ་མཚན་ཉིད་བསྟན་པ་ནི། དེ་ཡང་ཕྱི་རོལ་རྡོ་རྗེ། རལ་གྲི། འཁོར་ལོ། རྒྱ་གྲམ། དབྱུག་ཏོ། མཚོན་ཆ་སྣ་ཚོགས་པའི་རྭ་བ། དྲྭ་བ།
གུར། བླ་རེ། ཡེ་ཤེས་ཀྱི་མེ་རི་འབར་བ་དང་བཅས་པའི་སྲུང་བའི་འཁོར་ལོའི་ནང་དུ། དུར་ཁྲོད་ཆེན་པོ་བརྒྱད་ཀྱིས་བསྐོར་བའི་དབུས་སུ་སྣ་ཚོགས་པདྨ་དང་། སྣ་ཚོགས་རྡོ་རྗེའི་སྟེགས་བུ་ལ་གནས་པའི་ཐར་པ་ཆེན་པོའི་གཞལ་ཡས་ཁང་པ་གྲུ་བཞི། སྒོ་བཞི། རྟ་བབས་དང་བཅས་པ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ། གསེར་གྱི་འཁོར་ལོ་རྩིབས་བཅུ་པའི་ལྟེ་བར། པདྨ།
ཉི་མ། ཟླ་བ། དབང་ཕྱུག་ཕོ་མོ་བསྣོལ་བའི་གདན། རྩིབས་རྣམས་སུ་ཉི་མའི་དཀྱིལ་འཁོར་ལ། སྟེང་དུ་ཚངས་པ་ཕོ་མོ། ཤར་དུ་བརྒྱ་བྱིན་ཕོ་མོ། དེ་བཞིན་དུ་ལྷོར་གཤིན་རྗེ། ནུབ་ཏུ་ཆུ་ལྷ། བྱང་དུ་གནོད་སྦྱིན། ཤར་ལྷོར་མེ་ལྷ།
ལྷོ་ནུབ་ཏུ་སྲིན་པོ། ནུབ་བྱང་དུ་རླུང་ལྷ། བྱང་ཤར་དུ་བགེགས་བདག འོག་ཏུ་ས་བདག་ཕོ་མོ་བསྣོལ་བའི་གདན་དང་། སྒོ་བཞིར་ཡང་ཉི་མ་དང་རོའི་གདན། ཕྱིའི་ཁོར་ཡུག་ལ་དབང་ཕྱུག་མ་རྣམས་ལ་ཟ་འོག་གི་འབོལ། དམ་ཅན་མ་རྣམས་ལ་མཚམས་བཞིར་ཁྲག་མཚོ་སྟེ། རྟེན་གཞལ་ཡས་ཁང་པ་དང་། དབུས་ཀྱི་གདན་གྱི་སྟེང་དུ་བཅོམ་ལྡན་འདས་རྡོ་རྗེ་གཞོན་ནུ་སྐུ་མདོག་མཐིང་ནག་ཞལ་གསུམ་ཕྱག་དྲུག་པ་ཞལ་གཡས་དཀར། གཡོན་དམར།
དབུས་མཐིང་ནག ཕྱག་དྲུག་གི་གཡས་དང་པོ་གཉིས་ཀྱིས་རྡོ་རྗེ་རྩེ་དགུ་པ་དང་། རྩེ་ལྔ་པ་བསྣམས་པ། གཡོན་དང་པོ་གཉིས་ཀྱིས་མེ་ཕུང་འབར་བ་དང་རྩེ་གསུམ་བསྣམས་པ། ཐ་མ་གཉིས་ཀྱིས་རི་རབ་ཀྱི་ཕུར་བུ་འདྲིལ་ཞིང་། དུར་ཁྲོད་ཀྱི་ཆས་བརྒྱད་ཀྱིས་བརྒྱན་པའི་པང་ན་ཡུམ་འཁོར་ལོ་རྒྱས་འདེབས་མ་སྔོན་མོ་ཞལ་གཅིག་ཕྱག་གཉིས་མ་དང་མཉམ་པར་སྦྱོར་བའི་སྐུ་ཅན་གྱིས་བཞུགས་པ། སྟེང་གི་འཁོར་ལོའི་རྩིབས་ཀྱི་གདན་ལ་ཧཱུྃ་ཆེན་ཀ་ར་སྐུ་མདོག་སྔོན་པོ་སྔོ་དཀར་དམར་བའི་ཞལ་གསུམ་ཕྱག་དྲུག་དང་ལྡན་པས་ཡུམ་རྡོ་རྗེ་སྒྲ་འབྱིན་མ་དང་མཉམ་པར་སྦྱོར་བའི་གཡས་སུ་སྤྲུལ་པ་ཕག་གི་མགོ་ཅན་དང་། གཡོན་དུ་རྨིགས་བུའི་མགོ་ཅན་གྱིས་གནས་པ། ཤར་གྱི་འཁོར་ལོའི་རྩིབས་ཀྱི་གདན་ལ་ཁྲོ་བོ་ཆེན་པོ་རྣམ་པར་རྒྱལ་བ་སྐུ་མདོག་མཐིང་ག མཐིང་དཀར་དམར་བའི་ཞལ་གསུམ་ཕྱག་དྲུག་དང་ལྡན་པས་ཡུམ་རྡོ་རྗེ་སྒེག་མོ་དང་མཉམ་པར་སྦྱོར་བའི་གཡས་སུ་སྤྲུལ་པ་སྟག་གི་མགོ་ཅན་དང་།
གཡོན་དུ་བྱ་རྒོད་མགོ་ཅན་གྱིས་གནས་པ། མེའི་འཁོར་ལོ་རྩིབས་ཀྱི་གདན་ལ་ཁྲོ་བོ་ཆེན་པོ་དབྱུག་སྔོན་ཅན་སྐུ་མདོག་སྔོན་པོ་སྔོ་དཀར་དམར་བའི་ཞལ་གསུམ་ཕྱག་དྲུག་དང་ལྡན་པས། ཡུམ་རྡོ་རྗེ་སྡེར་མོ་དང་མཉམ་པར་སྦྱོར་བའི་གཡས་སུ་སྤྲུལ་པ་གཡག་གི་མགོ་ཅན་དང་། གཡོན་དུ་བྱ་རོག་གི་མགོ་ཅན་གྱིས་གནས་པ། ལྷོའི་འཁོར་ལོའི་རྩིབས་ཀྱི་གདན་ལ། ཁྲོ་བོ་ཆེན་པོ་གཤིན་རྗེ་གཤེད་སྐུ་མདོག་སྔོན་པོ། སྔོ་དཀར་དམར་བའི་ཞལ་གསུམ་ཕྱག་དྲུག་དང་ལྡན་པས། ཡུམ་རྡོ་རྗེ་དུར་ཁྲོད་མ་དང་མཉམ་པར་སྦྱོར་བའི་གཡས་སུ་སྤྲུལ་པ་ཤྭ་བའི་མགོ་ཅན་དང་། གཡོན་དུ་འུག་པའི་མགོ་ཅན་གྱིས་གནས་པ། ལྷོ་ནུབ་ཀྱི་འཁོར་ལོའི་རྩིབས་ཀྱི་གདན་ལ་ཁྲོ་བོ་ཆེན་པོ་མི་གཡོ་མགོན་སྐུ་མདོག་མཐིང་ག
མཐིང་དཀར་དམར་བའི་ཞལ་གསུམ་ཕྱག་དྲུག་དང་ལྡན་པས། ཡུམ་རྡོ་རྗེ་གཏུན་ཁུང་མ་དང་མཉམ་པར་སྦྱོར་བའི་གཡས་སུ་སྤྲུལ་པ་གཟིག་གི་མགོ་ཅན་དང་། གཡོན་དུ་ཁྭ་ཏའི་མགོ་ཅན་གྱིས་གནས་པ། ནུབ་ཀྱི་འཁོར་ལོའི་རྩིབས་ཀྱི་གདན་ལ། ཁྲོ་བོ་ཆེན་པོ་རྟ་མགྲིན་རྒྱལ་པོ་སྐུ་མདོག་དམར་པོ། དམར་སྔོ་དཀར་བའི་ཞལ་གསུམ་ཕྱག་དྲུག་དང་ལྡན་པས། ཡུམ་རྡོ་རྗེ་གཏུམ་མོ་དང་མཉམ་པར་སྦྱོར་བའི་གཡས་སུ་སྤྲུལ་པ་བྱི་ལའི་མགོ་ཅན་དང་། གཡོན་དུ་པུ་ཤུད་ཀྱི་མགོ་ཅན་གྱིས་གནས་པ། ནུབ་བྱང་གི་འཁོར་ལོའི་རྩིབས་ཀྱི་གདན་ལ་ཁྲོ་བོ་ཆེན་པོ་གཞན་གྱིས་མི་ཐུབ་པ་སྐུ་མདོག་དཀར་པོ། དཀར་ནག་དམར་བའི་ཞལ་གསུམ་ཕྱག་དྲུག་དང་ལྡན་པས།
ཡུམ་རྡོ་རྗེ་མདའ་སྙེམས་མ་དང་མཉམ་པར་སྦྱོར་བའི་གཡས་སུ་སྤྲུལ་པ་སྤྱང་ཀིའི་མགོ་ཅན་དང་། གཡོན་དུ་ཁྲའི་མགོ་ཅན་གྱིས་གནས་པ། བྱང་གི་འཁོར་ལོའི་རྩིབས་ཀྱི་གདན་ལ་ཁྲོ་བོ་ཆེན་པོ་བདུད་རྩི་འཁྱིལ་བ་སྐུ་མདོག་ལྗང་ཁུ། ལྗང་དཀར་དམར་བའི་ཞལ་གསུམ་ཕྱག་དྲུག་དང་ལྡན་པས། ཡུམ་རྡོ་རྗེ་སྒྲ་མཛད་མ་དང་མཉམ་པར་སྦྱོར་བའི་གཡས་སུ་སྤྲུལ་པ་སེང་གེའི་མགོ་ཅན་དང་། གཡོན་དུ་ཕ་ཝང་གི་མགོ་ཅན་གྱིས་གནས་པ། བྱང་ཤར་གྱི་འཁོར་ལོའི་རྩིབས་གདན་ལ། ཁྲོ་བོ་ཆེན་པོ་ཁམས་གསུམ་རྣམ་པར་རྒྱལ་བ་སྐུ་མདོག་སེར་པོ། སེར་སྔོ་ལྗང་བའི་ཞལ་གསུམ་ཕྱག་དྲུག་དང་ལྡན་པས། ཡུམ་རྡོ་རྗེ་གསོད་བྱེད་མ་དང་མཉམ་པར་སྦྱོར་བའི་གཡས་སུ་སྤྲུལ་པ་དྲེད་ཀྱི་མགོ་ཅན་དང་།
གཡོན་དུ་སྲེ་མོང་མགོ་ཅན་གྱིས་གནས་པ། འོག་གི་འཁོར་ལོའི་རྩིབས་ཀྱི་གདན་ལ་ཁྲོ་བོ་ཆེན་པོ་སྟོབས་པོ་ཆེ་སྐུ་མདོག་དུ་བའི་མདོག་ཅན། རྩ་ཞལ་དུད་ཀ གཡས་དཀར་གཡོན་དམར་བའི་ཞལ་གསུམ་ཕྱག་དྲུག་དང་ལྡན་པས་ཡུམ་རྡོ་རྗེ་རིག་བྱེད་མ་དང་མཉམ་པར་སྦྱོར་བའི་གཡས་སུ་སྤྲུལ་པ་དོམ་གྱི་མགོ་ཅན་དང་། གཡོན་དུ་བྱི་བའི་མགོ་ཅན་གྱིས་གནས་པ། ཤར་སྒོར་རྡོ་རྗེ་གནོད་སྦྱིན་མོ་མདོག་པུ་ཤུད་ཀྱི་མགོ་ཅན་གཡས་སུ་ལྕགས་ཀྱུ། གཡོན་ཕུར་བུ་འདྲིལ་བ། བྱང་སྒོར་རྡོ་རྗེ་གསོད་བྱེད་མ་ཁ་དོག་ལྗང་ཁུ་ཁྲའི་མགོ་ཅན་གཡས་དྲིལ་བུ། གཡོན་ཕུར་བུ་འདྲིལ་བ། གཙོ་བོའི་མདུན་དུ་བཛྲ་ཧེ་རུ་ཀ་མཐིང་ནག་ཞལ་གསུམ་ཕྱག་དྲུག་པ།
དཀྱིལ་འཁོར་གྱི་གྲྭ་བཞིར་ཤར་ལྷོར་བུདྡྷ་ཧེ་རུ་ཀ་སྨུག་ནག་ཞལ་གསུམ་ཕྱག་དྲུག་པ། ལྷོ་ནུབ་ཏུ་རཏྣ་ཧེ་རུ་ཀ་སེར་ནག་ཞལ་གསུམ་ཕྱག་དྲུག་པ། ནུབ་བྱང་དུ་པདྨ་ཧེ་རུ་ཀ་དམར་ནག་ཞལ་གསུམ་ཕྱག་དྲུག་པ། བྱང་དུ་ཀརྨ་ཧེ་རུ་ཀ་ལྗང་ནག་ཞལ་གསུམ་ཕྱག་དྲུག་པ་སྟེ་རྩ་བའི་ལྷ་ལྔ་བཅུ་རྩ་གཅིག་དང་། དཀྱིལ་འཁོར་གྱི་ཁོར་ཡུག་གི་དམ་ཅན་གྱི་སྣམ་བུའི་གདན་ལ་ཤར་དུ་དབང་ཕྱུག་མ་དཀར་མོ་བདུན། ལྷོར་སེར་མོ་བདུན། ནུབ་ཏུ་དམར་མོ་བདུན། བྱང་དུ་ལྗང་ཁུ་བདུན་རྣམས་རིམ་པ་བཞིན། ཕྱག་གཡས་པས་འཁོར་ལོ། རིན་པོ་ཆེ།
པདྨ། རྒྱ་གྲམ་རྣམས་འཛིན་ཞིང་། གཡོན་དུ་ཕུར་བུ་འདྲིལ་བ། མཚམས་རྣམས་སུ་ཁྲག་མཚོ་ལ་དམ་ཅན་བདག་ཉིད་མ་བཞི། ཤྭ་ན་མ་བཞི། ས་བདག་མ་བཞི་སྟེ་མདོར་ན་བཅོམ་ལྡན་རྡོ་རྗེ་གཞོན་ནུའི་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་སྐུ་དང་། ཙཀ་ལི་ལྟ་བུ་མ་ཡིན་པ། སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟར་གསལ་ལམ་སྟེ་གཟིགས་པའི་མོས་པ་མཛོད། དེ་རྣམས་ནི་དཀྱིལ་འཁོར་གྱི་མཚན་ཉིད་བསྟན་པ་ཡིན། རྣམ་དག་བསྟན་པ་ནི།
ཁྱེད་རང་རྣམས་ཀྱིས་ཞུགས་ཤིང་མཐོང་བའི་རྟེན་དང་བརྟེན་པར་བཅས་པའི་དཀྱིལ་འཁོར་པ་དེ་རྣམས་སྤང་བྱ་དང་ལམ་གྱི་ཆོས་གང་རྣམ་པར་དག་པའི་འབྲས་བུ་ཡིན་སྙམ་ན། འདི་ལ་གསན་པས་ཁྱབ་པར་གདའ་སྟེ། གཞལ་ཡས་གྲུ་བཞིར་གྱུར་པ་ནི། ། ཞེས་པའི་བར་བརྗོད། དེ་ནི་རྟེན་གཞལ་ཡས་ཁང་གི་རྣམ་པར་དག་པ་ཡིན་ལ་བརྟེན་པ་ལྷའི་རྣམ་དག་ནི། བཅོམ་ལྡན་རྡོ་རྗེ་གཞོན་ནུ་ནི། ། ཞེས་པ་ནས། བཏང་སྙོམས་རྣམ་པར་དག་པའོ་ཞེས་པའི་བར་བརྗོད། དེ་ནི་ལྷའི་རྣམ་དག་བསྟན་པའོ། ། དེ་ལྟར་ན་འཇུག་པ་རྣམ་པ་གཉིས་ཀྱི་སྒོ་ནས་དཀྱིལ་འཁོར་དུ་ཞུགས་པས་ལམ་ལྔ་ལས་ཚོགས་ལམ་གྱི་རྟོགས་པ་སྐྱེ་བའི་མཐུ་དང་ལྡན་པར་བྱས་པ་ཡིན་ནོ། །
དེ་རྣམས་ཀྱིས་ནི་ལྷ་དང་སྐལ་པ་མཉམ་པར་བྱ་བའི་ཕྱིར། འཇུག་པའི་ཆོས་འཁོར་དང་བཅས་པ་སོང་ནས། དབང་གི་དངོས་གཞི་ལ་བུམ་དབང་། གསང་དབང་། ཤེས་རབ་ཡེ་ཤེས། དབང་བཞི་པ་རྣམས་སུ་ཡོད་པ་ལས། བུམ་དབང་དེ་ལ་སློབ་མ་དང་སློབ་དཔོན་གཉིས་ལས། དང་པོ་རྡོ་རྗེ་སློབ་མའི་དབང་ཞུ་བའི་ཡོན་དུ་དམིགས་ཏེ་མཎྜལ་ཞིག་འབུལ་བར་ཞུ། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་གྱི་བར་དུ་མཛོད། སློབ་དཔོན་དམ་པ་དགོངས་སུ་གསོལ།
སོགས་ཤླཽ་ཀ་གཅིག་པོ་བརྗོད། དེ་ལྟར་གསོལ་བ་བཏབ་ནས་སྔོན་དུ་འགྲོ་བ་བྱུར་བསལ་བའི་དོན་དུ་དམིགས་པ་འདི་བཞིན་དུ་མཛོད། ཁྱེད་རང་རྣམས་དཀྱིལ་འཁོར་གྱི་ལྷོ་ཕྱོགས་སུ་དབང་སྟེགས་ཀྱི་དཀྱིལ་འཁོར་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞིས་མཛེས་ཤིང་རྒྱན་ཐམས་ཅད་ཀྱིས་བརྒྱན་པ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་སེང་གེའི་ཁྲི། པདྨ་ཉི་མ། དབང་ཕྱུག་ཕོ་མོ་བསྣོལ་བའི་གདན་ལ་ཁྱེད་རང་རྣམས་ཧཱུྃ་ལས་རྡོ་རྗེ་གཞོན་ནུ་སྐུ་མདོག་མཐིང་ནག་ཅེས་པ་ནས་རུས་པའི་རྒྱན་གྱིས་བརྒྱན་པ་དང་མཉམ་པར་སྦྱོར་བའི་སྐུ་ཅན་རེ་རེར་གསལ་ལམ་སྟེ་གྱུར་པའི་མོས་པ་མཛོད། བར་སྐབས་ཀྱི་ཚིག་རྣམས་ཡེ་ཤེས་དབབ་པ་བཞིན་ནོ། ། དེའི་སྟེང་དུ་གདུགས་དཀར་པོ་གསེར་གྱི་ཡུ་བ་ཅན། གཡས་སུ་རྒྱལ་མཚན། གཡོན་དུ་བ་དན།
ཁོར་ཡུག་ཏུ་མཆོད་པ་སྣ་ཚོགས་ཀྱིས་བསྐོར་བའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་རྣམས་རྒྱས་བཏབ་པའི་མོས་པ་མཛོད། དེ་ནས་སློབ་དཔོན་གྱི་ཐུགས་ཀ་ནས་འོད་འཕྲོས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྡོ་རྗེ་གཞོན་ནུ་ཡབ་ཡུམ་གྱི་རྣམ་པར་བཛྲ་ས་མཱ་ཛཿ ཛཿཧཱུྃ་བཾ་ཧོཿ ཁྱེད་རང་རྣམས་ལ་གཉིས་སུ་མེད་པར་ཐིམ་པ་ལ་བརྟེན་ནས་བྱིན་གྱིས་བརླབས་པའི་མོས་པ་མཛོད། སླར་ཡང་སློབ་དཔོན་ལ་གུས་འདུད་བྱས་པས་སློབ་དཔོན་མདུན་བསྐྱེད་དང་བཅས་པའི་ཐུགས་ཀ་ནས་ཁྲོ་བོ་མཚོན་ཆ་ཐོགས་པ་དཔག་ཏུ་མེད་པ་སྤྲོས། ཁྱེད་རང་རྣམས་ཀྱི་དབང་བསྐུར་བ་ལ་བར་དུ་གཅོད་པའི་བགེགས་དང་ལོག་པར་འདྲེན་པ་ཐམས་ཅད་རྒྱང་རིང་དུ་བསྐྲད་པའི་མོས་པ་མཛོད། ཅེས་བརྗོད་ཅིང་སློབ་དཔོན་གྱིས་དྲིལ་བུ་བསིལ།
ཡུངས་དཀར་གྱིས་བྲབ། གུ་གུལ་གྱིས་བདུག རོལ་མོས་སྒྲ་བྱ། ཀཱི་ལ་ཡ་བརྗོད་དོ། ། དེ་རྣམས་ཀྱིས་སྔོན་དུ་འགྲོ་བ་བྱུར་བསལ་བའི་ཆོ་ག་སོང་ནས། དངོས་གཞི་མངོན་པར་དབང་བསྐུར་བ་བསྒྲུབ་པར་བྱ་བ་ལ། རིག་པའི་དབང་ལྔའི་ཐོག་མ་མི་བསྐྱོད་པ་ཆུའི་དབང་གི་དོན་དུ་དམིགས་པ་འདི་བཞིན་དུ་མཛོད། ཀྲོ་ངྷ་ཨ་མྲྀ་ཏ་དང་། སློབ་དཔོན་གྱིས་ལས་བུམ་གྱི་ཆུས་སློབ་མ་དང་དབང་རྫས་ལ་གཏོར་ཞིང་ཀྲོ་ངྷ་ཨ་མྲྀ་ཏས་བསངས། སྭ་བྷ་ཝས་སྦྱངས།
ཁྱེད་རང་རྣམས་ཀྱི་རྣམ་པར་ཤེས་པའི་ཕུང་པོ་དང་། དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ། སྟོང་པའི་ངང་ལས་པཾ་ལས་པདྨ། རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་འོད་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས་གཉིས་ཀའང་མི་བསྐྱོད་པ་སྐུ་མདོག་སྔོན་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པ། དར་དང་རིན་པོ་ཆེའི་རྒྱན་གྱིས་བརྒྱན་པ། རྡོ་རྗེ་དཀྱིལ་མོ་དཀྲུང་གིས་བཞུགས་པའི་དཔྲལ་བར་ཨོཾ། མགྲིན་པར་ཨཱ།
ཐུགས་ཀར་ཧཱུྃ། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་མི་བསྐྱོད་པའི་རྣམ་པར་བཛྲ་ས་མཱ་ཛཿ ཛཿཧཱུྃ་བཾ་ཧོཿ ཁྱེད་རང་རྣམས་ལ་གཉིས་སུ་མེད་པར་ཐིམ། ཛ་ཧཱུྃ་བཾ་ཧོཿ དབང་རྫས་ལ་ཐིམ། དབང་རྫས་ལྷར་བསྐྱེད་པ་ལ་སློབ་དཔོན་གྱིས་མཆོད་ཅིང་བསྟོད་དགོས་པས་ཨོཾ་བཛྲ་ཨ་ཧ་ར་ལི་ཧཱུྃ། ཨོཾ་བཛྲ་པུཥྤེ། ངྷུ་པེ། གནྡྷེ།
ནཻ་ཝྀ་དྱཾ། ཤཔྟ་ཨཱཿཧཱུྃ། ཨོཾ་བཛྲ་ཨུ་ད་ཕ་ལ་ཡ། བིསྤུ་ར་ཡ་ཧཱུྃ་ཕཊ། ཅེས་དང་། དྲིལ་བསིལ་བྱ་ཞིང་། མི་བསྐྱོད་པ་ནི་ཡེ་ཤེས་ཆེ་སོགས་ཀྱིས་བསྟོད། དེ་ལྟར་མཆོད་ཅིང་བསྟོད་དེ་འོད་དུ་ཞུ་བ་ལས་བྱུང་བའི་དབང་རྫས་རྣམ་རྒྱལ་བུམ་པའི་ཆུར་གྱུར། སླར་ཡང་སློབ་དཔོན་གྱི་ཐུགས་ཀ་ནས་འོད་འཕྲོས་པས། དབང་གི་ལྷ་ཁྲོ་བོ་རིགས་ལྔ་འཁོར་དང་བཅས་པ་བཛྲ་ས་མཱ་ཛཿ
ཞེས་པས་སྐུར་བྱེད་ནམ་མཁའི་དཀྱིལ་འཁོར་སྤྱན་དྲངས་ནས། ཁྱེད་རང་རྣམས་དབང་གི་དོན་དུ་གསོལ་བ་འདེབས་པ་འདིའི་རྗེས་ཟློས་མཛོད། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་བསྩལ་དུ་གསོལ། ཞེས་གསོལ་བ་བཏབ་པས་དབང་གི་ལྷ་སློབ་དཔོན་དང་བཅས་པས་བུམ་པ་ཡེ་ཤེས་ཀྱི་བདུད་རྩིས་གང་བ་ཐོགས་ནས་དབང་བསྐུར་བའི་མོས་པ་མཛོད། ཅེས་དང་། ཆེ་བའི་ཡོན་ཏན་ཀུན་རྫོགས་ཤིང་། ། སོགས་དབྱངས་དང་བཅས་པ་ཚར་གཅིག་བརྗོད། དེ་ནས་སློབ་དཔོན་གྱིས་སློབ་མ་རེ་རེའི་མགོ་ཐོག་ཏུ་བུམ་པ་བཞག བུམ་ཆུ་སྦྱིན་ཞིང་། ཆེ་བའི་སོགས་བརྗོད།
ཚར་བ་དང་ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན། ཁྱེད་རང་རྣམས་མི་བསྐྱོད་པའི་རང་བཞིན་དུ་གནས་པ་ལ་སློབ་དཔོན་གྱིས་མཆོད་པས་མཆོད་པའི་མོས་པ་མཛོད། ཨོཾ་བཛྲ་ཨཀྵོ་བྷྱ་བཛྲ་ཨ་ར་ལི་ཧཱུྃ་ནས། བིཥྤུ་ར་ཡ་ཧཱུྃ་གི་བར་གོང་བཞིན་བརྗོད། མཆོད་གཡོག་པས་མཆོད་པ་རྣམ་ལྔ་བཤམས་པས་སློབ་མ་རྣམས་ལ་བསྐོར་ཞིང་། ཇི་ལྟར་རིགས་པའི་སློབ་མའི་མདུན་དུ་བཞག་དྲིལ་བུ་བསིལ་ལ་རོལ་ཆེན་བྱ། དེ་ལྟར་ན་ཁྱེད་རྣམས་མི་བསྐྱོད་པའི་སྒོ་ནས་ཆུའི་མངོན་པར་དབང་བསྐུར་བ་ཐོབ།
ཞེ་སྡང་དག རྣམ་པར་ཤེས་པའི་ཕུང་པོ་གནས་གྱུར། མེ་ལོང་ལྟ་བུའི་ཡེ་ཤེས་མངོན་དུ་བྱས། མི་བསྐྱོད་པའི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། རིན་ཆེན་འབྱུང་ལྡན་ཅོད་པཎ་གྱི་དབང་གི་དོན་དུ་དམིགས་པ་འདི་བཞིན་དུ་མཛོད། སློབ་མ་དང་། དབུ་རྒྱན་བསངས་སྦྱངས་གོང་བཞིན། ཁྱེད་རང་རྣམས་ཀྱི་ཚོར་བའི་ཕུང་པོ་དང་། དབང་རྫས་དབུ་རྒྱན་གཉིས་ཀ་མི་དམིགས་ཏེ་སྟོང་པའི་ངང་ལས་པཾ་ལས་པདྨ། རཾ་ལས་ཉི་མའི་དཀྱིལ་འཁོར་གྱི་སྟེང་དུ།
སྭ་ལས་རིན་པོ་ཆེ་སྭས་མཚན་པ་ལས་འོད་འཕྲོས་སོགས་དང་། གཉིས་ཀའང་རིན་ཆེན་འབྱུང་ལྡན་སྐུ་མདོག་སེར་པོ་ཞལ་གཅིག་ཕྱག་གཉིས་ཀྱིས་རིན་པོ་ཆེ་དང་དྲིལ་བུ་འཛིན་པ་སོགས་དང་། ཐམས་ཅད་རིན་ཆེན་འབྱུང་ལྡན་གྱིས་རྣམ་པར་སོགས་ནས། དབང་རྫས་ལ་མཆོད་པའི་བར་དྲིལ་གསིལ་སོགས་གོང་བཞིན། ལྟ་བ་ངན་པ་འཇོམས་མཛད་པའི། ། སོགས་བརྗོད། མཆོད་ཅིང་བསྟོད་དེ་སོགས་ཐམས་ཅད་ལ་འདྲ། འོད་དུ་ཞུ་བ་ལས་བྱུང་བའི་དབང་རྫས་རིན་པོ་ཆེའི་ཅོད་པཎ་དུ་གྱུར། དབང་གི་དོན་དུ་གསོལ་བ་འདེབས་པ་འདིའི་རྗེས་ཟློས་མཛོད། དེ་བཞིན་གཤེགས་པ་ཐམས་ཀྱིས་སོགས་འདྲ།
རིན་པོ་ཆེའི་ཅོད་པཎ་ཐོགས་ནས་ཁྱེད་རང་རྣམས་ཀྱི་སྤྱི་བོར་བཅིངས་པའི་མོས་པ་མཛོད། དེ་བཞིན་གཤེགས་པ་ཀུན་གྱི་རྒྱན། ། སོགས་ནས་ཨ་བྷི་ཥིཉྩ་སྭའི་བར་བརྗོད་ཅིང་སློབ་མ་རེ་རེ་ལ་དབུ་རྒྱན་བསྐོན་ཚར་བ་དང་། དེའི་མཐའ་རྟེན་དུ་དར་དཔྱངས་ཀྱིས་ཀྱང་དབང་བསྐུར་བའི་མོས་པ་མཛོད། བཛྲ་རཱ་ག་ཏ། བཛྲ་ཤ་ལི་ཧོ། ཞེས་བརྗོད་ཅིང་དར་དཔྱངས་སྣ་ལྔ་རེ་དབུ་རྒྱན་གྱི་སྟེང་དུ་བསྐོན། དབུ་རྒྱན་གཉིས་ལས་མེད་ན་དར་དཔྱངས་དབུ་རྒྱན་དང་ལྷན་ཅིག་གཏད། སྔགས་རྣམས་སྦྲེལ་ནས་བྱ། དེའི་མཐའ་རྟེན་དུ་བུམ་པའི་ཆུས་ཀྱང་སྤྱི་བོ་ནས་དབང་བསྐུར་བའི་མོས་པ་མཛོད།
ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་རྣམ་རྒྱལ་བུམ་ཆུ་ནས་སློབ་མ་རེ་རེའི་སྤྱི་བོར་ཀུ་ཤས་གཏོར་ལ། ཞེས་གསུངས་ཤིང་བུམ་པའི་ཆུས་ཀྱང་སྤྱི་བོ་ནས་དབང་བསྐུར་སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱིས་དབུར་བརྒྱན། དེ་ལ་མཆོད་པ་རོལ་མོ་སོགས་གོང་བཞིན་ལ། ཨཀྵོ་བྷྱའི་གནས་སུ་རཏྣ་སམྦྷ་ཝ་བཅུག དེ་ལྟར་ན་ཁྱེད་རང་རྣམས་རིན་ཆེན་འབྱུང་ལྡན་གྱི་སྒོ་ནས་ཅོད་པཎ་གྱི་མངོན་པར་དབང་བསྐུར་བ་ཐོབ། ང་རྒྱལ་དང་སེར་སྣ་དག ཚོར་བའི་ཕུང་པོ་གནས་གྱུར།
མཉམ་པ་ཉིད་ཀྱི་ཡེ་ཤེས་མངོན་དུ་བྱས། རིན་ཆེན་འབྱུང་ལྡན་གྱི་བག་ཆགས་དང་ས་བོན་རྒྱུད་ལ་བཞག་པ་ཡིན་ནོ། ། འོད་དཔག་མེད་རྡོ་རྗེའི་དབང་གི་དོན་དུ་སོགས་དང་། ཁྱེད་རང་རྣམས་དང་། དབང་རྫས་རྡོ་རྗེ་བསངས་སྦྱངས། ཁྱེད་རང་རྣམས་ཀྱི་འདུ་ཤེས་ཀྱི་ཕུང་པོ་དང་། དབང་རྫས་རྡོ་རྗེ་མི་དམིགས་ཏེ་སྟོང་པའི་ངང་ལས། པཾ་ལས་པདྨ་དང་། རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཨཱ་ལས་པདྨ་ཨཱས་མཚན་པ་ལས་འོད་འཕྲོས་སོགས་དང་། གཉིས་ཀའང་འོད་དཔག་མེད་སྐུ་མདོག་དམར་པོ་ཞལ་གཅིག་ཕྱག་གཉིས་ཀྱིས་པདྨ་དང་དྲིལ་བུ་འཛིན་པ་སོགས་དང་འོད་དཔག་མེད་ཀྱི་རྣམ་པར་སོགས་ནས།
དབང་རྫས་ལ་མཆོད་པའི་བར་དྲིལ་གསིལ་སོགས་གོང་བཞིན། རྡོ་རྗེའི་གསུང་ནི་དཔག་མེད་པ། ། སོགས་ཀྱིས་བསྟོད། ཞུ་བ་ལས་བྱུང་བའི་དབང་རྫས་རྡོ་རྗེར་གྱུར། དབང་གི་དོན་དུ་གསོལ་བ་འདེབས་པ་གོང་བཞིན། འོད་དཔག་མེད་ཀྱི་རང་བཞིན་རྡོ་རྗེ་ཐོགས་ནས། འདི་དེ་སངས་རྒྱས་ཐམས་ཅད་ཀྱི། ། སོགས་སྔགས་བཅས་བརྗོད། སློབ་མའི་ལག་པ་གཡས་པར་རྡོ་རྗེ་གཏད་ཚར་བ་དང་། རིན་ཆེན་འབྱུང་ལྡན་ལྟར་བུམ་ཆུས་སྤྱི་བོ་ནས་དབང་བསྐུར།
འོད་དཔག་མེད་ཀྱིས་དབུར་བརྒྱན། མཆོད་པ་ལ་ཨོཾ་ཨ་མྲི་ཏ་བྷཱ་ཝ་ཧྲཱི། གཞན་རོལ་མོ་སོགས་འདྲ། དེ་ལྟར་ན་ཁྱེད་རང་རྣམས་འོད་དཔག་མེད་པའི་སྒོ་ནས་རྡོ་རྗེའི་མངོན་པར་དབང་བསྐུར་བ་ཐོབ། འདོད་ཆགས་དག འདུ་ཤེས་ཀྱི་ཕུང་པོ་གནས་གྱུར། སོ་སོར་རྟོག་པའི་ཡེ་ཤེས་མངོན་དུ་བྱས། འོད་དཔག་མེད་ཀྱི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། དོན་ཡོད་གྲུབ་པ་དྲིལ་བུའི་དབང་གི་དོན་དུ་སོགས་དང་། ཁྱེད་རང་རྣམས་དང་།
དབང་རྫས་དྲིལ་བུ་བསངས་སྦྱངས། ཁྱེད་རང་རྣམས་ཀྱི་འདུ་བྱེད་ཀྱི་ཕུང་པོ་དང་། དབང་རྫས་དྲིལ་བུ་མི་དམིགས་ཏེ། སྟོང་པའི་ངང་ལས་སོགས་དང་། ཧ་ལས་རལ་གྲི་ཧས་མཚན་པ་ལས་འོད་འཕྲོས་སོགས། གཉིས་ཀའང་དོན་ཡོད་གྲུབ་པ་སྐུ་མདོག་ལྗང་ཁུ་ཞལ་གཅིག་ཕྱག་གཉིས་ཀྱིས་རལ་གྲི་དང་དྲིལ་བུ་འཛིན་པ་སོགས་དང་། དོན་ཡོད་གྲུབ་པའི་རྣམ་པར་སོགས་ནས། དབང་རྫས་ལ་མཆོད་པའི་དྲིལ་གསིལ་གྱི་བར་གོང་བཞིན། རྡོ་རྗེ་ལས་རབ་ཀུན་གྱི་གཙོ། ། སོགས་ཀྱིས་བསྟོད།
ཞུ་བ་ལས་བྱུང་བའི་དབང་རྫས་དྲིལ་བུར་གྱུར། གསོལ་བ་འདེབས་པ་གོང་བཞིན། དོན་ཡོད་གྲུབ་པའི་རང་བཞིན་གྱི་དྲིལ་བུ་ཐོགས་ནས། འདི་ནི་ཤེས་རབ་ཀུན་གྱི་དངོས། ། སོགས་སྔགས་བཅས་བརྗོད་ཅིང་དཀྲོལ་ཏེ། སློབ་མའི་ལག་པ་གཡོན་པར་གཏད་ཚར་བ་དང་གོང་བཞིན། བུམ་ཆུས་དབང་བསྐུར། དོན་ཡོད་གྲུབ་པས་དབུར་བརྒྱན། མཆོད་པ་ལ་ཨོཾ་ཨ་མོ་གྷ་སིདྡྷི། གཞན་རོལ་མོ་སོགས་འདྲ།
དེ་ལྟར་ཁྱེད་རྣམས་དོན་ཡོད་གྲུབ་པའི་སྒོ་ནས་དྲིལ་བུའི་མངོན་པར་དབང་བསྐུར་བ་ཐོབ། ཕྲག་དོག་དག འདུ་བྱེད་ཀྱི་ཕུང་པོ་གནས་གྱུར། བྱ་བ་གྲུབ་པའི་ཡེ་ཤེས་མངོན་དུ་བྱས། དོན་ཡོད་གྲུབ་པའི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། རྣམ་པར་སྣང་མཛད་མིང་གི་དབང་གི་དོན་དུ་སོགས་དང་། ཁྱེད་རང་རྣམས་ཀྱི་གཟུགས་ཕུང་དང་། དབང་རྫས་རྡོར་དྲིལ་བསངས་སྦྱངས། ཁྱེད་རང་རྣམས་ཀྱི་གཟུགས་ཀྱི་ཕུང་པོ་དང་། དབང་རྫས་རྡོ་རྗེ་དྲིལ་བུ་མི་དམིགས་ཏེ་སྟོང་པའི་ངང་ལས་སོགས་དང་།
ཨོཾ་ལས་འཁོར་ལོ་ཨོཾ་གྱིས་མཚན་པ་ལས་འོད་འཕྲོས་སོགས། གཉིས་ཀའང་རྣམ་པར་སྣང་མཛད་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་འཁོར་ལོ་དང་། དྲིལ་བུ་འཛིན་པ་སོགས་དང་། རྣམ་པར་སྣང་མཛད་ཀྱི་རྣམ་པར་སོགས་ནས་དབང་རྫས་ལ་མཆོད་པའི་དྲིལ་གསིལ་བར་གོང་བཞིན། རྡོ་རྗེའི་སྐུ་ནི་དགའ་ཆེན་པོ་སོགས་ཀྱིས་བསྟོད། ཞུ་བ་ལས་བྱུང་བའི་དབང་རྫས་རྡོ་རྗེ་དྲིལ་བུར་གྱུར། དབང་གི་དོན་དུ་གསོལ་བ་འདེབས་པ་གོང་བཞིན། རྣམ་པར་སྣང་མཛད་ཀྱི་རང་བཞིན་རྡོ་རྗེ་དང་དྲིལ་བུ་ལག་པ་གཡས་པས་གཉིས་ཀ་བཟུང་ལ་དཀྲོལ་ཞིང་། འདི་ནི་སངས་རྒྱས་དངོས་ཡིན་ཏེ། ། རབ་ཏུ་མངགས་པ་གསང་བའི་མིང་། །
ཀྱཻ་ཞེས་སློབ་མ་རེ་རེ་ལ་གསང་མཚན་དྲིས། སློབ་མས་དཔལ་མི་བསྐྱོད་རྡོ་རྗེ་ཟེར་ན། སློབ་དཔོན་གྱིས། མི་བསྐྱོད་རྡོ་རྗེ་ཞེས་བྱ་བའི། ། མིང་གིས་ཁྱོད་ལ་དབང་བསྐུར་རོ། ། ཞེས་རིགས་འགྲེ་ཐམས་ཅད་ལ་ཤེས་པར་བྱའོ། ། གསང་མཚན་མེད་པ་རྣམས་ལ། གཞན་ནས་འབྱུང་བ་ལྟར་བཏགས་ཤིང་བརྗོད། ཐམས་ཅད་ལ་ཚར་བ་དང་། ཨོཾ་བཛྲ་སཏྭ་སཏྭཾ་བཛྲ་ན་མ་ཨ་བྷི་ཥེ་ཀ་ཏ།
གོང་བཞིན་བུམ་ཆུས་དབང་བསྐུར། རྣམ་པར་སྣང་མཛད་ཀྱིས་དབུར་བརྒྱན། མཆོད་པ་ལ་ཨོཾ་བཻ་རོ་ཙ་ནི། གཞན་རོལ་མོ་སོགས་འདྲ། དེ་ལྟར་ན་ཁྱེད་རང་རྣམས་རྣམ་པར་སྣང་མཛད་ཀྱི་སྒོ་ནས་མིང་གི་མངོན་པར་དབང་བསྐུར་བ་ཐོབ། གཏི་མུག་དག གཟུགས་ཀྱི་ཕུང་པོ་གནས་གྱུར། ཆོས་དབྱིངས་ཡེ་ཤེས་མངོན་དུ་བྱས། རྣམ་པར་སྣང་མཛད་ཀྱི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། བདག་པོའི་དབང་གི་དོན་དུ་སོགས།
སློབ་མ་རྣམས་ཀྲོ་དྷ་ཨ་མྲྀ་ཏས་བསངས། བུམ་ཆུ་མི་འཐོར། སྭ་བྷ་ཝས་སྦྱངས། སྟོང་པའི་ངང་ལས་པདྨ་དང་ཉི་མ། དབང་ཕྱུག་ཕོ་མོ་བསྣོལ་བའི་གདན་ལ། ཁྱེད་རང་རྣམས་ཧཱུྃ་ལས་རྡོ་རྗེ་གཞོན་ནུ་ཞེས་པ་ནས། མཉམ་པར་སྦྱོར་བའི་བར་གོང་བཞིན། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ།
སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས་རང་བཞིན་གྱི་གནས་ནས་བླ་མ་ཡི་དམ། སངས་རྒྱས་བྱང་ཆུབ་སེམས་དཔའ་ཐམས་ཅད་རྡོ་རྗེ་གཞོན་ནུ་ཡབ་ཡུམ་གྱི་རྣམ་པར་བཛྲ་ས་མཱ་ཛཿ ཛ་ཧཱུྃ་བཾ་ཧོཿ ཁྱེད་རང་རྣམས་ལ་གཉིས་སུ་མེད་པར་ཐིམ། རྡོ་རྗེ་ཧཱུྃ་ལས་རྡོ་རྗེ་རྩེ་དགུ་པ་དང་། ཐོད་པ་ཨཱཿལས་ཀ་པ་ལ་བདུད་རྩིས་གང་བར་གྱུར་པ་དེ་ཉིད། ཁྱེད་རང་རྣམས་ཀྱི་ཕྱག་གཡོན་དུ་གཏད་པ་ལ་བརྟེན་ནས། རྡོ་རྗེའི་བརྟུལ་ཞུགས་སྦྱིན་པའི་མོས་པ་མཛོད་བྱས་ལ། སློབ་མ་རྣམས་ལག་པ་བསྣོལ་བའི་གཡས་སུ་རྡོ་རྗེ་དང་། གཡོན་དུ་ཐོད་པ་གཏད་ཅིང་།
ཤེས་རབ་པདྨའི་སྣོད་ཡིན་ཏེ། སོགས་སྔགས་བཅས་བརྗོད་ཚར་བ་དང་། དེ་ལྟར་ན་དབང་རྣམ་པ་དྲུག་གི་སྒོ་ནས་ཀུན་གཞིའི་དྲི་མ་བསལ་ཞིང་། མ་རིག་པ་ཉོན་མོངས་པ་དྲུག་དག་ནས། རིག་པ་རིགས་དྲུག་གི་དབང་ཐོབ་པ་ཡིན་ནོ། ། དེ་རྣམས་ཀྱིས་སློབ་མའི་དབང་བསྐུར་བ་སོང་ནས། རྡོ་རྗེ་སློབ་དཔོན་གྱི་དབང་བསྐུར་བ་ཞུ་བའི་ཡོན་དུ་མཎྜལ་ཞིག་འབུལ་བར་ཞུ། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་དུ་མཛོད། སློབ་དཔོན་ཆེན་པོ་དགོངས་སུ་གསོལ། སོགས་བརྗོད།
དེ་ལྟར་གསོལ་བ་བཏབ་ནས་དམིགས་པ་འདི་བཞིན་དུ་མཛོད། རྡོར་དྲིལ་གོང་བཞིན་བསངས་སྦྱངས། ཁྱེད་རང་རྣམས་ཀྱི་ཕྱག་ན་ཡོད་པའི་རྡོར་དྲིལ་རྣམས་མི་དམིགས་ཏེ་སྟོང་པའི་ངང་ལས་པཾ་ལས་པདྨ་དང་། ཨ་ལས་ཟླ་བའི་དཀྱིལ་འཁོར་གྱི་སྟེང་དུ་རྡོ་རྗེ་ཧཱུྃ་ལས་རྡོ་རྗེ་སེམས་དཔའ་དཀར་པོ་རྡོ་རྗེ་དང་དྲིལ་བུ་འཛིན་པ། དྲིལ་བུ་ཨ་ལས་རྡོ་རྗེ་སྙེམས་མ་དཀར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། རྒྱན་གྱིས་བརྒྱན་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་བྱང་སེམས་ཐམས་ཅད་རྡོ་རྗེ་སེམས་དཔའི་ཡབ་ཡུམ་གྱི་རྣམ་པར་བཛྲ་ས་མཱ་ཛཿ ཛཿཧཱུྃ་བཾ་ཧོཿགཉིས་སུ་མེད་པར་ཐིམ།
རྡོ་རྗེ་སེམས་དཔའ་ཡབ་ཡུམ་འོད་དུ་ཞུ་བ་ལས་བྱུང་བའི་དབང་རྫས་རྡོ་རྗེ་དང་དྲིལ་བུར་གྱུར་པ་དེ་ཉིད། ཁྱེད་རང་རྣམས་རྡོ་རྗེ་གཞོན་ནུར་གསལ་བའི་ཕྱག་གཡས་གཡོན་དུ་བྱིན་པ་ལ་བརྟེན་ནས། རྡོ་རྗེ་སློབ་དཔོན་གྱི་དབང་གི་དངོས་གཞི་དམ་ཚིག་གསུམ་པོ་གཅིག་ཏུ་སྦྱིན་པའི་མོས་པ་མཛོད། ཅེས་དང་། སློབ་དཔོན་གྱིས་སློབ་མའི་ལག་གི་རྡོར་དྲིལ་བླངས་ཏེ། ཐབས་མཆོག་ཡེ་ཤེས་རྡོ་རྗེ་དང་། ། སོགས་སྔགས་བཅས་བརྗོད། དྲིལ་བུ་བསིལ་ཞིང་། རྡོར་དྲིལ་སློབ་མའི་ལག་གཡས་གཡོན་དུ་གཏད། ཐམས་ཅད་ལ་ཚར་བ་དང་།
དེ་ལྟར་ཁྱེད་རང་རྣམས་ཀྱི་ཕྱག་གཡས་ན་ཡོད་པའི་རྡོ་རྗེ་དེ་ཉིད་ཐུགས་ཀར་སྐུ་འགྱིང་བག་དང་བཅས་པའི་ཚུལ་གྱིས་བཟུང་། གཡོན་པས་དྲིལ་བུ་དེ་ཉིད་དཀུ་གཡོན་པའི་ཐད་དུ་ཁ་གྱེན་དུ་ཕྱོགས་པའི་ཚུལ་གྱིས་བཟུང་ནས།

རྡོ་རྗེ་དང་དྲིལ་བུའི་དེ་ཁོ་ན་ཉིད་བརྗོད་པ་འདི་ལ་གསན་པས་ཁྱབ་པར་གདའ། ཐོག་མཐའ་མེད་པའི་སོགས་སྔགས་བཅས་དང་། ཨ་སྲིད་པ་ངོ་བོ་ཉིད་ཀྱིས་སོགས་སྔགས་བཅས་བརྗོད། དེ་ནས་ཁྱེད་རང་རྣམས་ཕྱག་གཉིས་ཐུགས་ཀར་འཁྱུད་པའི་སྟངས་ཀ་ཡང་མཛད་པར་ཞུ། ཤེས་རབ་བཅུ་དྲུག་སོགས་དང་། རྡོ་རྗེ་ཆེ་དང་དྲིལ་བུ་ཆེ་སོགས་བརྗོད། རྡོ་རྗེ་གཏད་པ་ནི་སེམས་ཐབས་བདེ་བའི་ཡེ་ཤེས་སུ་བྱིན་གྱིས་རློབ་པར་བྱེད་པ་རྡོ་རྗེ་ཐུགས་ཀྱི་དམ་ཚིག དྲིལ་བུ་གཏད་པ་ནི། གསུང་དབྱངས་ཡན་ལག་དྲུག་ཅུའི་དབྱངས་སུ་བྱིན་གྱིས་རློབ་པར་བྱེད་པ་དྲིལ་བུ་གསུང་གི་དམ་ཚིག ཁྱེད་རང་རྣམས་རྡོ་རྗེ་གཞོན་ནུ་ཡབ་ཡུམ་དུ་གསལ་བ་ཕྱག་རྒྱ་ཆེན་པོ་སྐུའི་དམ་ཚིག་སྟེ། དམ་ཚིག་གསུམ་པོ་སྟབས་ཅིག་ཏུ་ཐོབ་པའི་མོས་པ་མཛོད།
དེ་ལྟར་ན་ཁྱེད་རང་རྣམས་ཡུམ་འཁོར་ལོ་རྒྱས་འདེབས་མ་དང་མཉམ་པར་སྦྱར་བ་ལ་བརྟེན་ནས་སྐྱེས་པའི་ཡེ་ཤེས་ཉམས་སུ་མྱོང་བས་དོན་གྱི་བུམ་པའི་དབང་སྐུར་བ་ཐོབ་པ་ཡིན་ནོ། ། དབང་དེ་དག་བསྟན་པའི་ཡན་ལག་ཏུ་བུམ་པའི་ཆུས་ཀྱང་སྤྱི་བོ་ནས་དབང་བསྐུར་བའི་མོས་པ་མཛོད། དབང་བསྐུར་རྡོ་རྗེ་ཆེན་པོ་ལ། ། སོགས་སྔགས་བཅས་བརྗོད་ཅིང་། ཀུ་ཤས་རྣམ་རྒྱལ་བུམ་ཆུ་སློབ་མ་རེ་རེའི་སྤྱི་བོར་གཏོར། དེ་ལྟར་ན་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པ་ཧེ་རུ་ཀས་གཙོ་མཛད་པའི་ཁྲོ་བོ་རིགས་ལྔས་དབུར་བརྒྱན་པ་ལ་དབང་གི་ལྷ་ཐམས་ཅད་ཀྱིས་ཁམས་གསུམ་ཆོས་ཀྱི་རྒྱལ་པོར་མངའ་གསོལ་ཞིང་རབ་ཏུ་གནས་པ་དེ་ཉིད། སློབ་དཔོན་གྱིས་ཀྱང་རབ་ཏུ་གནས་པས་བརྟན་པར་བྱས་པའི་མོས་པ་མཛོད།
སློབ་མ་རེ་རེའི་མགོར་མེ་ཏོག་གཏོར་ཞིང་། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཁྱེད་རྣམས་རྡོ་རྗེ་འཆང་ཆེན་པོའི་རང་བཞིན་དུ་གནས་པ་ལ་སློབ་དཔོན་གྱིས་མཆོད་པས་མཆོད་པའི་མོས་པ་མཛོད། ཨོཾ་བཛྲ་དྷཱ་ར། ཨ་ཧ་ར་ལི་སོགས་དྲིལ་གསིལ་རོལ་ཆེན། མཆོད་པས་བསྐོར་ནས་ཅི་བདེར་བཞག་གོ ། དེ་ནས་ལས་ཀྱི་རྡོ་རྗེས་རྡོར་དྲིལ། དབུ་རྒྱན་སོགས་བསྡུས། དེ་ལྟར་མཆོད་པས་མཆོད་ནས། བཟླས་པའི་ལུང་སྦྱིན་པའི་དོན་དུ་དམིགས་པ་འདི་བཞིན་དུ་མཛོད།
སློབ་དཔོན་དང་ཁྱེད་རང་རྣམས་ཀྱི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་རྡོ་རྗེ་སྔོན་པོ་ནས་འབྲས་ཙམ་གྱི་ལྟེ་བར་ཉི་མའི་སྟེང་དུ་ཧཱུྃ་ཡུངས་འབྲུ་ཙམ་གྱི་མཐར་ཀཱི་ལ་ཡ་སྐྲ་ཤད་ཀྱིས་བྲིས་པ་ལྟ་བུས་བསྐོར་ནས་ཡོད་པའི་མོས་པ་མཛད་ནས། སློབ་དཔོན་ལ་གུས་འདུད་དྲག་པོ་དུང་པ་བྱས་པས། སློབ་དཔོན་གྱི་ཐུགས་ཀའི་ཧཱུྃ་ཡིག་སྔགས་ཕྲེང་དང་བཅས་པ་ལས་སྔགས་ཕྲེང་མར་མེ་གཅིག་ལས་གཉིས་མཆེད་ཀྱིས་ཚུལ་དུ་བྱུང་། སློབ་དཔོན་གྱི་ཞལ་ནས་ཐོན། ཁྱེད་རང་རྣམས་ཀྱི་ཞལ་དུ་ཞུགས། སྙིང་གའི་ཧཱུྃ་ཡིག་སྔགས་ཕྲེང་དང་བཅས་པ་ལ་དང་པོས་ཐིམ། གཉིས་པས་བྱིན་གྱིས་བརླབས། གསུམ་པས་བརྟན་པར་བྱས་པའི་མོས་པ་མཛད་ནས། སྔགས་འདིའི་རྗེས་ཟློས་ལན་གསུམ་གྱི་བར་དུ་མཛོད། ཀཱི་ལ་ཡ་གསུམ་བརྗོད།
དེ་ནས་ཁྱེད་རང་རྣམས་སློབ་དཔོན་ལ་མེ་ཏོག་འཐོར་བཞིན་པ་དང་བཅས་པས་འདིའི་རྗེས་ཟློས་མཛོད། བཅོམ་ལྡན་བདག་ལ་བསྩལ་ལགས་ཀྱི། ། བཅོམ་ལྡན་བདག་ལ་བྱིན་གྱིས་རློབས། ། ལན་གསུམ། དེ་ནས་སློབ་དཔོན་གྱིས་མེ་ཏོག་གི་ཕྲེང་བ་སྔགས་ཀྱི་ཕྲེང་བར་བྱིན་གྱིས་བརླབས་ནས། ཁྱེད་རང་རྣམས་ཀྱི་དབུ་ཐོག་ཏུ་བཞག་པའི་མོས་པ་མཛོད། བཅོམ་ལྡན་འདི་ལ་བསྩལ་ལགས་ཀྱིས། ། བཅོམ་ལྡན་འདི་ལ་བྱིན་གྱིས་རློབས། ། ཞེས་སློབ་མ་མང་ཉུང་དང་བསྟུན་ནས་བརྗོད་ཅིང་མེ་ཏོག་གཏོར། དེ་ནས་སྐབས་སུ་ཕྱག་ལེན་ལ་ཡང་མཛད་ཅིང་།
དམ་བཅའ་ལེན་པར་སྤྲོ་ན། སློབ་མ་རེ་རེའི་མདུན་དུ་ཕྱིན་ནས། སློབ་དཔོན་གྱི་ཕྲེང་བ་འཛིན་དུ་བཅུག་ནས། ཉི་མ་རེ་ལ་ཀཱི་ལ་ཡ་དུ་ཟླ་ཞེས་དྲིས་ཚར་བ་དང་། ཁྱེད་རང་རྣམས་དུས་ད་ནས་སངས་རྒྱས་མ་ཐོབ་ཀྱི་བར་དུ། བཅོམ་ལྡན་རྡོ་རྗེ་གཞོན་ནུ་ཡི་དམ་གྱི་ལྷར་བཟུང་ཞིང་། དེའི་གསང་སྔགས་ཀྱང་དམ་བཅའ་བྱས་ནས་དམ་བཅའ་བཞིན་དང་། མ་བྱས་ན་ཉི་མ་རེ་ལ་ཅི་ནུས་ཀྱིས་བཟླ་བར་བྱའོ་སྙམ་པས་འདིའི་རྗེས་ཟློས་མཛོད། སློབ་དཔོན་དགོངས་སུ་གསོལ། རང་གི་མིང་ནས་བརྗོད་དེ།
བདག་མིང་འདི་ཞེས་བགྱི་བས་དུས་ད་ནས་བཟུང་སྟེ་ཇི་སྲིད་སངས་རྒྱས་ཀྱི་གོ་འཕང་མ་ཐོབ་ཀྱི་བར་དུ། བཅོམ་ལྡན་འདས་རྡོ་རྗེ་གཞོན་ནུ་ཡི་དམ་གྱི་ལྷར་བཟུང་ཞིང་། དེའི་གསང་སྔགས་ཀྱང་ཉི་མ་རེ་ལ་ཅི་ནུས་སམ། དམ་བཅའ་བཞིན་བཟླ་བར་བགྱིའོ། ། ལན་གསུམ། དེ་ནས་སློབ་དཔོན་གྱིས་མེ་ཏོག་གཏོར་ཞིང་། བཅོམ་ལྡན་འདས་ཀྱི་བྱིན་རླབས་ནི། ། ཞེས་པ་ནས། བརྟུལ་ཞུགས་བརྟན་པར་མཛད་དུ་གསོལ། ། ཞེས་པའི་བར་སྤྱི་འགྲོས་ལྟར་བརྗོད་ཅིང་མེ་ཏོག་གཏོར་ལ་རིག་པ་འཛིན་པ་འདི་རྣམས་ཀྱི་རྒྱུད་ལ་རྡོ་རྗེ་གཞོན་ནུ་ལྷ་ལྔ་བཅུ་རྩ་གཅིག་གི་བྱིན་རླབས་དང་ནུས་མཐུ་མ་ལུས་པ་འཇུག་པར་གྱུར་ཅིག
དེ་ནས་རིག་ལྔའི་སྤྲུལ་བཤད་སྦྱིན་པ་ནི། ཁྱེད་རང་རྣམས་རྣམ་པར་སྣང་མཛད་ཀྱི་རང་བཞིན་དུ་གནས་པ་ལ་འཁོར་ལོ་ཕྱག་ཏུ་གཏད་ནས་རྗེས་སུ་གནང་བའི་མོས་པ་མཛོད། འཁོར་ལོ་བྲིས་པའི་ཙཀ་ལི་སློབ་མ་རྣམས་ཀྱི་ལག་ཏུ་གཏད་ལ། འཇིག་རྟེན་ཁམས་ནི་ཐམས་ཅད་དུ། ། ཇི་ལྟ་ཇི་ལྟར་འདུལ་གྱུར་པའི། ། སེམས་ཅན་ཀུན་གྱི་དོན་གྱི་ཕྱིར། ། དེ་ལྟར་ཆོས་ཀྱི་འཁོར་ལོ་སྐོར། ། དེ་བཞིན་དུ་མི་བསྐྱོད་པའི་རང་བཞིན་དུ་གནས་པ་ལ་སྣ་ཚོགས་རྡོ་རྗེའི་ཙཀ་ལི་བྲིས་པ་རྣམས་གོང་བཞིན་གཏད། འཇིག་རྟེན་ཁམས་ནི་སོགས་ཚིགས་བཅད་ཀྱི་སྐབས་སུ་རྡོ་རྗེའི་འཁོར་ལོ་སོགས་འདོན་པ་བསྒྱུར་བ་དཀྱིལ་ཆོག་བཞིན་དང་། དེ་ནས་འབུད་དུང་ཕྲུག་གུ་སློབ་མ་རྣམས་ལ་གཏད་ཅིང་།
འཇིག་རྟེན་ཁམས་ནི་ཐམས་ཅད་དུ། ། ཇི་ལྟ་ཇི་ལྟར་འདུལ་འགྱུར་བ། ། སེམས་ཅན་ཀུན་གྱི་དོན་གྱི་ཕྱིར། ། ཁྱོད་ཀྱིས་ཆོས་ཀྱི་དུང་བུས་ཤིག ། ཅེས་བརྗོད་ཅིང་འབུད་པའི་ཚུལ་བྱེད་དུ་བཅུག་ལ། ཐམས་ཅད་ལ་གཏད་ཚར་བ་དང་། དེ་ལྟར་ན་ཁྱེད་ཀྱིས་སེམས་ཅན་ཐམས་ཅད་ལ་ཆོས་ཀྱི་འཁོར་ལོ་ཞེས་པ་ནས། སློབ་དཔོན་གྱི་དབང་ཐོབ་པ་ཡིན་ནོ་ཞེས་པའི་བར་དང་། དེ་ལྟར་ན་བསྐྱེད་པ་རྡུལ་ཚོན་གྱི་དཀྱིལ་འཁོར་དུ་ཞེས་སམ། རས་བྲིས་ཀྱི་དཀྱིལ་འཁོར་དུ་ཞེས་སྐབས་ཐོབ་དང་སྦྱར་ནས་རྟེན་འབྲེལ་འགྲིགས་པའི་བར་ཁོ་བོས་བྱས་པའི་དཀྱིལ་ཆོག་བཞིན་བརྗོད།
དེ་རྣམས་ཀྱིས་རྡོ་རྗེ་སློབ་དཔོན་གྱི་དབང་བསྐུར་བ་སོང་ནས། གསང་དབང་ཟབ་མོ་ཞུ་བའི་ཡོན་དུ་དམིགས་ཏེ་མཎྜལ་ཞིག་འབུལ་བ་ཞུ། དེ་ལྟར་ཕུལ་ནས་གསོལ་བ་འདེབས་པ་འདིའི་རྗེས་ཟློས་མཛོད། སློབ་དཔོན་དམ་པ་བདེ་གཤེགས་གཙོ། ། སོགས་བརྗོད། དེ་ནས་ཁྱེད་རང་རྣམས་ཀྱིས་རིག་མ་མཚན་ཉིད་དང་ལྡན་པ་རེ། སློབ་དཔོན་ལ་ཕྱག་རྒྱར་ཕུལ་བའི་མོས་པ་མཛད་ནས་འདིའི་རྗེས་ཟློས་མཛོད། ཁྱེད་ཞབས་པདྨོའི་སོགས་ཚར་གཅིག་བརྗོད། དེ་ནས་ཁྱེད་རང་རྣམས་རྫས་གསང་བ་བྱང་ཆུབ་སེམས་ཀྱི་དཀྱིལ་འཁོར་མ་མཐོང་བའི་བརྡར། ཨོཾ་ཨཱཿཧཱུྃ་ཞེས་གདོང་རས་རྣམས་བཅིང་བར་ཞུ།
དེ་ནས་སློབ་དཔོན་གྱིས་སྲིན་ལག་གཡོན་པས་ནང་མཆོད་ནས་སློབ་མ་རྣམས་ལ་ནང་མཆོད་འཐོར་ཚུལ་བྱས། ཨོཾ་ཨཱཿཧཱུྃ་ཞེས་བརྗོད་པས་ཁྱེད་རང་རྣམས་ལ་དབང་བསྐུར་བའི་བར་ཆད་ཐམས་ཅད་བསྲུང་བའི་མོས་པ་མཛོད། དེ་ནས་སློབ་དཔོན་རྡོ་རྗེ་གཞོན་ནུ་ཡབ་ཡུམ་དུ་གསལ་བའི་ཡབ་ཀྱི་གསང་གནས་ཧཱུྃ་ལས་རྡོ་རྗེ་ཧཱུྃ་གིས་མཚན་པའི་ནོར་བུར་ཨོཾ། རྩེ་མོར་ཕཊ་དང་བཅས་པས། ཡུམ་གྱི་མཁའ་ཨཱཿལས་པདྨ་ཨཱཿཡིས་མཚན་པ། ཡབ་ཡུམ་སྙོམས་པར་ཞུགས་པའི་དགའ་བའི་སྒྲས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་སྤྱན་དྲངས། ཡབ་ཀྱི་ཞལ་དུ་ཞུགས། ཐུགས་ཀར་རྗེས་སུ་ཆགས་པའི་མེས་འོད་དུ་ཞུ། སྐུའི་དབྱིབས་བརྒྱུད།
ཡབ་ཀྱི་གསང་གནས་ནས་ཡུམ་གྱི་མཁར་བབས་པའི་མོས་པས་ཐིག་ལེ་དུང་དང་ཀུནྡ་ལྟར་དཀར་བ། ཁྱེད་རང་རྣམས་ཀྱི་ལྕེ་ཐོག་ཏུ་བཞག་པའི་མོས་པ་མཛོད། ཅེས་དང་། ནང་མཆོད་ནས་བདུད་རྩི་སློབ་མ་ཐམས་ཅད་ལ་གཏོར་ཞིང་། བྱང་ཆུབ་སེམས་ཀྱི་རྡོ་རྗེ་འདི། སོགས་བརྗོད། ཐམས་ཅད་ལ་བྱིན་ཚར་བ་དང་། ཁྱེད་རང་རྣམས་ཨ་ཧོ་མ་ཧཱ་སུ་ཁ་ཞེས་བརྗོད་ཅིང་མྱངས་བ་ལ་བརྟེན་ནས། མགྲིན་པ་ན་རྩ་ཡ་ར་ལ་ཝ་ཞེས་པ་ཡི་གེ་འབྲུ་བཞིའི་རྣམ་པར་གནས་པ་ལ་ཐིམ་པས། དེ་ནས་རིམ་གྱིས་བརྒྱུད་དེ་ལུས་ཀྱི་རྩ་གནས་ཐམས་ཅད་ལ་ཁྱབ་པས།
འདོད་ཆགས་ལས་གྱུར་པའི་རྟོག་པ་བཞི་བཅུ། ཞེ་སྡང་ལས་གྱུར་པའི་རྟོག་པ་སུམ་ཅུ་རྩ་གསུམ། གཏི་མུག་ལས་གྱུར་པའི་རྟོག་པ་བདུན་ཏེ། རང་བཞིན་བརྒྱད་ཅུའི་རྣམ་པར་རྟོག་པ་ཐམས་ཅད་འགགས་ནས་གསལ་སྟོང་བདེ་བས་བརྒྱན་པའི་ཏིང་ངེ་འཛིན་ཁྱད་པར་ཅན་རྒྱུད་ལ་སྐྱེས་པའི་མོས་པ་མཛད་ནས། ང་རྒྱལ་བཟུང་བ་འདིའི་རྗེས་ཟློས་མཛོད། ང་ནི་སངས་རྒྱས་ཀུན་དང་མཉམ། ། སོགས་བརྗོད། དེ་ལྟར་ན་གསལ་སྟོང་བདེ་བས་བརྒྱན་པའི་ཏིང་ངེ་འཛིན་དེ་ཉིད་ལ་ཅུང་ཟད་ཅིག་མཉམ་པར་འཇོག་པ་ཞུ། དབང་དེ་ཐོབ་པའི་བརྡར་ཨོཾ་ཨཱཿཧཱུྃ་ཞེས་གསུངས་ཤིང་གདོང་རས་རྣམས་དགྲོལ་བར་ཞུ། དེ་ལྟར་ན་ཡུམ་གྱི་བྷ་ག་ནས་གསང་བའི་དབང་ཐོབ།
ཅེས་པ་ནས། རྟེན་འབྲེལ་འགྲིགས་པ་ཡིན་ནོ་ཞེས་པའི་བར་བརྗོད། དེའི་མཐའ་རྟེན་དུ་ལུང་བསྟན་དགོས་པས། ལུང་བསྟན་ཐམས་ཅད་སངས་རྒྱས་སྤྲུལ་པའི་སྐུས་མཛད་པས། སློབ་དཔོན་ཡང་ཤཱཀྱ་ཐུབ་པའི་ང་རྒྱལ་དུ་འཕོས་ཏེ། དབུ་རག་ཞབས་རྗེན་ངོས། ཆོས་གོས་ཀྱི་གྲྭ་གཉིས་སེང་གེའི་རྣ་བ་ལྟར་བྱས་ནས། ཁྱེད་རང་རྣམས་མ་འོངས་པའི་དུས་སུ། གསང་མཚན་དང་མཐུན་པའི་སངས་རྒྱས་འདི་ལྟ་བུར་འགྱུར་རོ། ། ཞེས་ལུང་བསྟན་དགོས་པས།
འདི་ལྟར་ང་ཡིས་ལུང་བསྟན་ཏེ། ། སོགས་བརྗོད་ཅིང་། རྡོར་དྲིལ་གཉིས་ཀ་ལག་པ་གཡས་པས་ལྷན་ཅིག་བཟུང་ནས། སློབ་མ་རྣམས་ཀྱི་ཐད་དུ་དཀྲོལ་ཞིང་། ཀྱེ་ཞེས་སློབ་མ་རྣམས་ལ་གསང་མཚན་དྲིས་པའི་མཐར། དཔེར་ན། དཔལ་རིན་ཆེན་རྡོ་རྗེ་ཞེས་བྱ་བའི་དེ་བཞིན་གཤེགས་པ་ཐམས་ཅད་ས་འོག ས་སྟེང་། ས་བླ་རྣམས་སུ་ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་སཏྭཾ་བྷུརྦྷུ་ཝ་སྭ། འདི་ལྟར་ངས་ལུང་བསྟན་པ་ལྟར་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་།
དཀྱིལ་འཁོར་གྱི་ལྷ་ཚོགས་ཐམས་ཅད་ཀྱིས་མགྲིན་གཅིག་ཏུ་ལུང་བསྟན་པར་མཛད་པ་འདི་ནི་སྔགས་འདི་དང་ཕྱག་རྒྱ་འདིའི་མཐུས་ཡིན་ནོ། ། ཞེས་བརྗོད་ཅིང་རྣམ་སྦྱར་དང་རྡོར་དྲིལ་བཞག དེ་ནས་དབུགས་དབྱུང་བ་ནི། དུས་གསུམ་སངས་རྒྱས་ཐམས་ཅད་ཀྱི། ། སོགས་བརྗོད། གཟེངས་བསྟོད་པ་ནི། ད་ཁྱེད་རྣམས་སྲིད་པའི་སྡུག་བསྔལ་གྱི་འཇིགས་པ་ཐམས་ཅད་དང་བྲལ་ཞིང་། མྱུར་དུ་འཚང་རྒྱ་བར་འགྱུར་བས་རང་ལ་དམན་པའི་བློ་ཡོངས་སུ་སྤོང་ལ་དགའ་བ་རྒྱ་ཆེན་པོ་བསྒོམ་པར་གྱིས་ཤིག དེ་རྣམས་ཀྱིས་གསང་དབང་ཐོབ་ནས། ཤེས་རབ་ཡེ་ཤེས་ཀྱི་དབང་བསྐུར་བ་ཞུ་བའི་ཡོན་དུ་མཎྜལ་ཞིག་འབུལ་བ་ཞུ།
དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་གྱི་བར་དུ་མཛོད། སྔོན་གྱི་སངས་རྒྱས་ཐམས་ཅད་ཀྱི། ། སོགས་བརྗོད། གདོང་རས་བཅིང་བ། ནང་མཆོད་གཏོར་ཞིང་བསྲུང་བ་སོགས་གསང་དབང་བཞིན་བྱ། འོན་ཀྱང་རྫས་གསང་བའི་ཚབ་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་མ་མཐོང་བའི་བརྡར་སོགས་འདྲ། དེ་ནས་ཁྱེད་རང་རྣམས་ལ། སློབ་དཔོན་གྱི་ཐུགས་ཀ་ནས་རིག་མ་མཚན་ཉིད་དང་ལྡན་པ་ལོ་བཅུ་དྲུག་ལོན་པ་རེ་ཕྱག་རྒྱར་གཏད་པའི་མོས་པ་མཛོད། སྔོན་གྱི་རྒྱལ་བ་རྣམས་ཀྱིས་ཀྱང་། ། སོགས་བརྗོད།
དེ་ལྟར་ན་རིག་མ་གཏད་པ་དེས་ཁྱེད་རྣམས་གསང་སྔགས་རྡོ་རྗེ་ཐེག་པའི་ལམ་ཟབ་མོ་ཉམས་སུ་ལེན་པའི་མཐུན་རྐྱེན་ཤ་ལྔ། བདུད་རྩི་ལྔ། ཉེ་རྒྱུའི་མཚམས་སྦྱོར་བ་ལ་རིག་མ་མཚན་ཉིད་དང་ལྡན་པ་རེ་ངེས་པར་གུས་སྤྲོའི་སྒོ་ནས་བསྟེན་དགོས་པས། དེ་ལྟར་སྤྲོ་མི་སྤྲོ་བརྟག་པའི་ཕྱིར་དྲི་བ་མཛད་པ་ཡིན་ཏེ། བུ་ཁྱོད་ཚུར་ཤོག་རྡོ་རྗེ་ཅན། ། སོགས་བརྗོད། དེ་ལྟར་དྲིས་པའི་ལན་གདབ་པའི་མོས་པ་མཛོད། འདིའི་རྗེས་ཟློས་མཛོད། ཤེས་རབ་དད་པས་བདག་བསྟེན་ཏོ། ། སོགས་བརྗོད།
དེ་ལྟར་ལན་བཏབ་པ་ལ་བརྟེན་ནས་རིག་མ་དེ་ཉིད་རྒྱན་དང་བྲལ་བ། ལུས་ནམ་མཁའི་གོས་ཅན་དུ་བྱས་ཏེ་གུར་གུམ་ལ་སོགས་པའི་དྲི་ཞིམ་པོའི་ཆུས་བྱུགས། ཆུ་སྐྱེས་རྩ་མཛེས་པའི་བྷ་ག་བསྟན་ཏེ། པདྨའི་ཆེ་བ་བརྗོད་པ་འདི་ལ་གསན་པས་ཁྱབ་པར་གདའ། རྨད་བྱུང་ང་ཡི་པདྨ་འདི། ། ཞེས་སོགས་བརྗོད། དེ་ལྟར་པདྨའི་ཆེ་བ་བརྗོད་ནས། རིག་མའི་བརྟུལ་ཞུགས་སྦྱིན་པ་ནི། རིག་མའི་ཕྱག་གཡོན་པ་ཁྱེད་རང་རྣམས་ཀྱི་ཕྱག་གཡས་པར་གཏད་པའི་མོས་པ་མཛོད། ཤེས་རབ་དམ་པ་འདི་ཡིས་ནི། །
སོགས་བརྗོད། དེ་ལྟར་ཕྱག་རྒྱ་གཏད་པའི་དབང་སྟེ་སྒོམ་ལམ་ས་བཅུའི་རྟོགས་པ་སྐྱེ་བའི་མཐུ་དང་ལྡན་པར་བྱས་པ་ཡིན་ནོ། ། དེ་ནས་ཉམས་མྱོང་དགའ་བ་བཞི་བསྐྱེད་པའི་ཕྱིར་དམིགས་པ་འདི་བཞིན་དུ་མཛོད། ཁྱེད་རང་རྣམས་རྡོ་རྗེ་གཞོན་ནུ་དང་། རིག་མ་དེ་ཡུམ་འཁོར་ལོ་རྒྱས་འདེབས་མར་གསལ་བའི་ཡབ་ཀྱི་གསང་གནས་ཧཱུྃ་ལས་རྡོ་རྗེ་ཧཱུྃ་གིས་མཚན་པའི་ནོར་བུར་ཨོཾ། རྩེ་མོར་ཕཊ་དང་བཅས་པ་ཡུམ་གྱི་མཁའ་ཨཱ་ལས་པདྨ་ཨཱས་མཚན་པ། ཡབ་ཀྱི་ནོར་བུའི་རྩ་བར་རྩ་གསུམ་འདུས་པའི་རྩ་གཡས་ལ་ཨོཾ་དཀར་པོ། གཡོན་ལ་ཨཱཿདམར་པོ། དབུས་སུ་ཧཱུྃ་མཐིང་ནག རྩེ་མོར་ཕཊ་ཡིག་སེར་པོ་ཡབ་ཡུམ་འཁྱུད་པ་དང་།
ཙུམྤ་དང་གསང་གནས་སྦྱར་བའི་འདོད་ཆགས་ཆེན་པོའི་མེས་དྲོད་སྐྱེས་ཏེ། ཐིག་ལེ་དྭངས་མ་རྣམས་ཞུ། ཁྱེད་རང་རྣམས་ཀྱི་སྤྱི་བོ་ནས་འཁོར་ལོ་བཞི་བརྒྱུད་དེ། རྡོ་རྗེ་ནོར་བུའི་རྩ་བར་བྱོན་པས་དགའ་བ། དབུས་སུ་བྱོན་པས་མཆོག་དགའ། རྩ་གསུམ་འདོམ་པའི་གནས་སུ་བྱོན་པས་དགའ་བྲལ་གྱི་དགའ་བ། རྡོ་རྗེ་ནོར་བུའི་རྩེ་མོ་མཐར་ཐུག་པར་བྱོན་པས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱ་སྙམ་དུ་ཅུང་ཟད་གཅིག་མཉམ་པར་བཞག ཕྱིར་བ་ཐག་ཙམ་ཡང་མ་འཛག་པར་བྱས་ཏེ། རླུང་འཕོ་བ་མེད་པའི་གདངས་དང་བཅས་པས་ཧཱུྃ་ཞེས་པས་ཡར་དྲངས། ཡབ་ཡུམ་སོ་སོའི་ལྟེ་བའི་རྩ་འཁོར་གང་བས་དགའ་བ།
ཡར་དྲངས་སྙིང་གའི་རྩ་འཁོར་གང་བས་མཆོག་དགའ། ཡར་དྲངས་མགྲིན་པའི་རྩ་འཁོར་གང་བས་དགའ་བྲལ་གྱི་དགའ་བ། ཡར་དྲངས་སྤྱི་བོའི་རྩ་འཁོར་གང་བས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས་པར་མོས་ནས་ལུས་ཀྱི་འཕྲུལ་འཁོར་དང་། རླུང་དང་། སྤྱོད་ལམ་ལ་སོགས་པའི་སྒོ་ནས་ལུས་ཐམས་ཅད་ལ་ཁྱབ་པར་བཀྲམ་པ་ལ་བརྟེན་ནས། ལུས་ཐམས་ཅད་ལ་རྩས་ཁྱབ། རྩ་ཐམས་ཅད་ལ་བྱང་ཆུབ་སེམས་ཀྱིས་ཁྱབ། དེ་ཐམས་ཅད་ལ་བདེ་བ་དང་སྟོང་པ་ཟུང་འཇུག་གིས་ཁྱབ་པ་སྟེ། བདེ་སྟོང་ཟུང་འཇུག་རྣམ་པར་མི་རྟོག་པའི་ངང་ལ་ཅུང་ཟད་གཅིག་མཉམ་པར་འཇོག་པར་ཞུ། དེ་དབང་གི་དངོས་གཞི་ཡིན།
དབང་དེ་ཐོབ་པའི་བརྡར་ཨོཾ་ཨཱཿཧཱུྃ་ཞེས་གསུངས་ཤིང་གདོང་རས་རྣམས་དགྲོལ་བར་ཞུ། དེ་ལྟར་ན་ཀུན་རྫོབ་བྱང་ཆུབ་སེམས་ཀྱི་ཞེས་པ་ནས། རྟེན་འབྲེལ་འགྲིགས་པ་ཡིན་ནོ་ཞེས་པའི་བར་དཀྱུས་བཞིན་བརྗོད་དེ་རྟོགས་པ་བསྐྱེད་དེ། དེ་རྣམས་ཀྱིས་ཤེས་རབ་ཡེ་ཤེས་ཀྱི་དབང་བསྐུར་བ་སོང་ནས། ཚིག་དབང་རིན་པོ་ཆེ་བཞི་པ་ཞུ་བའི་ཡོན་དུ་མཎྜལ་ཞིག་འབུལ་བར་ཞུ། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་མཛོད། ཁྱོད་ཞབས་པདྨོའི་བཀའ་དྲིན་གྱིས། ། སོགས་ལན་གསུམ་བརྗོད། གདོང་བཅིངས། བདུད་རྩི་གཏོར་ནས་འབྲུ་གསུམ་བརྗོད།
དེ་བསྲུང་བ་སོགས་གོང་བཞིན་ལ། དོན་དམ་པ་བྱང་ཆུབ་སེམས་ཀྱི་དཀྱིལ་འཁོར་མ་གཟིགས་པའི་བརྡར། ཞེས་སོགས་ནས། དེ་ནས་དབང་བཞི་པ་འདི་ལ་ཚིག་གི་བཞི་པ། དོན་གྱི་དབང་བཞི་པ། བཞི་པ་རྟེན་ཅན་ལ་སོགས་པ་མང་དུ་ཡོད་ཀྱང་། ད་ལན་དབང་གསུམ་པའི་དུས་སུ་རིག་མ་དང་མཉམ་པར་སྦྱར་བ་ལ་བརྟེན་ནས་སྐྱེས་པའི་ཡེ་ཤེས་དེ་ཉིད་དབང་བཞི་པའི་དུས་སུ་ཚིག་གིས་ངོ་སྤྲོད་པས་ན་ཚིག་དབང་བཞི་པ་ཞེས་བྱ་སྟེ། དེ་ཉམས་སུ་ལེན་པར་བྱ་བ་ལ་ཁྱེད་རང་རྣམས་རྐང་པ་སྐྱིལ་ཀྲུང་། ལག་པ་མཉམ་བཞག སྒལ་ཚིགས་དྲང་པོར་བསྲང་བ་ལ་སོགས་པ་ལུས་རྣམ་སྣང་གི་ཆོས་བདུན་དང་ལྡན་པར་བྱས།
ངག་རླུང་རྒྱུ་བ་སོར་བཞག ཡིད་ཀྱིས། ཇི་ལྟར་སྣང་བ་འདི་དག་ཀུན། ། སོགས་བརྗོད། དེའི་དོན་འདི་ཡིན་ཏེ། བརྟན་གཡོ་འཁོར་འདས་ཇི་ལྟར་སྣང་བ་ཐམས་ཅད་གང་དུའང་མི་དམིགས་པ་སྟོང་པ་ཉིད་ཀྱི་རང་བཞིན་ཅན་ཡིན་ཏེ། དེ་ཡང་ཆོས་ཐམས་ཅད་ཀྱི་གནས་ལུགས་ལ་བལྟས་པ་དེའི་ཚེ། སྐྱེ་འཇིག རྟག་ཆད། འགྲོ་འོང་ཐམས་ཅད་དང་བྲལ་བའི་སྟོང་པ་ཉིད་ཀྱི་རང་བཞིན་ཡིན་ལ།
དེ་ཡང་དང་པོར་སྐྱེ་བ་རྒྱུས་སྟོང་། བར་དུ་གནས་པ་རང་གི་ངོ་བོས་སྟོང་། ཐ་མར་འགགས་པ་འབྲས་བུས་སྟོང་པ་སྟེ། རྣམ་པར་ཐར་པ་སྒོ་གསུམ་གྱི་རང་བཞིན་ཅན། མདོར་ན་གསལ་བའི་དུས་ན་སྟོང་པ། སྟོང་པའི་དུས་ན་གསལ་བ་སྟེ་གསལ་སྟོང་ཟུང་འཇུག་གམ། བདེ་བཞིན་དུ་སྟོང་། སྟོང་བཞིན་དུ་བདེ་བ་སྟེ། བདེ་སྟོང་ཟུང་འཇུག་ཆེན་པོ་གསལ་ལ་མི་རྟོག་པ་དེ་ཁོ་ན་ཉིད་ཀྱི་ཏིང་ངེ་འཛིན་རང་བྱུང་ཡེ་ཤེས་ཕྱག་རྒྱ་ཆེན་པོའི་ངང་ལ་ཅུང་ཟད་ཅིག་མཉམ་པར་འཇོག་པ་ཞུ། དེ་དབང་གི་དངོས་གཞི་ཡིན།
དབང་དེ་ཐོབ་པའི་བརྡར་ཨོཾ་ཨཱཿཧཱུྃ་ཞེས་གསུངས་ཤིང་གདོང་རས་རྣམས་དགྲོལ་བར་ཞུ། དེ་ལྟར་དོན་དམ་པ་བྱང་ཆུབ་སེམས་ཀྱི་དཀྱིལ་འཁོར་དུ་ཞེས་པ་ནས་རྟེན་འབྲེལ་འགྲིགས་པ་ཡིན་ནོ་ཞེས་པའི་བར་བརྗོད། དེ་རྣམས་ཀྱི་སྒོ་ནས་དབང་བཞི་ཡོངས་སུ་རྫོགས་པར་ཐོབ་པ་ཡིན་པས། དེ་ཐོབ་ཕྱིན་ཆད་དམ་ཚིག་དང་སྡོམ་པ་ལ་སྲུང་སྡོམ་ཚུལ་བཞིན་དུ་བྱ་དགོས་པས་བྱ་རྒྱུའི་ངོ་བོ་འདི་དང་འདིའོ། ། ཞེས་བརྗོད་པ་འདི་ལ་གསན་པས་ཁྱབ་པར་གདའ། གང་ཕྱིར་རྡོ་རྗེ་འཛིན་པ་ཡི། ། ཞེས་པ་ནས། ཁ་ན་མ་ཐོ་སྦོམ་པོར་འགྱུར་གྱི་བར་བརྗོད། དེ་ལྟར་རྩ་བའི་ལྟུང་བ་བཅུ་བཞི། ཡན་ལག་གི་ལྟུང་བ་བརྒྱད་ལ་སོགས་པ་དམ་ཚིག་དང་སྡོམ་པ་ཐམས་ཅད་སྲུང་སྡོམ་ཚུལ་བཞིན་དུ་བགྱིའོ་སྙམ་པས་འདིའི་རྗེས་ཟློས་མཛོད།
གཙོ་བོས་ཇི་ལྟར་སོགས་ལན་གསུམ། དེ་རྣམས་ཀྱིས་དབང་བཞི་ཡོངས་སུ་རྫོགས་པར་ཐོབ་པའི་གཏང་རག་ཏུ་མཎྜལ་ཞིག་འབུལ་བར་ཞུ། དེ་ལྟར་མཎྜལ་ཕུལ་ནས། ལུས་ལོངས་སྤྱོད་དུས་གསུམ་དུ་བསགས་པའི་དངོས་པོ་དང་བཅས་པ་ཐམས་ཅད་བླ་མ་ལ་དབུལ་ཞིང་ཆ་ཤས་ཀྱི་ལོངས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད། གསེར་དངུལ་བྱུ་རུ་རིན་པོ་ཆེ། ། ཞེས་ནས། བདག་གི་ལུས་ཀྱང་བཞེས་སུ་གསོལ་གྱི་བར་ཚིག་རྐང་བདུན་པོ་ལན་གསུམ་བརྗོད། དེ་ལ་སློབ་དཔོན་གྱི་སྤྲོ་བ་བསྐྱེད་པ་ཡིན་ཏེ། སློབ་མ་དམ་པ་དམ་ཚིག་ཅན། ། སོགས་བརྗོད།
དེ་རྣམས་ཀྱི་སྒོ་ནས་བཅོམ་ལྡན་འདས་རྡོ་རྗེ་གཞོན་ནུའི་སྟོད་ལས་བྱང་ཆུབ་སྒྲུབ་པའི་དཀྱིལ་འཁོར་ཆེན་པོར་དབང་བཞི་ཡོངས་སུ་རྫོགས་པར་གནས་པ་ཡིན་པས་རང་གཞན་གྱི་དོན་རྒྱ་ཆེ་བར་མཛོད། བསོད་ནམས་འདི་ཡིས་སོགས་བརྗོད་ནས་སློབ་མ་རྣམས་རང་གནས་སུ་གཏང་ངོ་། ། དེ་ནས་སློབ་དཔོན་གྱིས་རྗེས་ཀྱི་བྱ་བ་རྒྱས་བསྡུས་སྐབས་དང་བསྟུན་ནས་ཇི་ལྟར་རིགས་པར་ངེད་རང་གི་དཀྱིལ་ཆོག་བཞིན་བྱའོ། ། དེ་ལྟར་རྡོ་རྗེ་ཕུར་པ་ཡི། ། དབང་གི་མཚམས་སྦྱོར་དོན་ཚང་འདི། ། ངག་གི་དབང་པོས་ས་ལོ་ཡི། ། གསུང་རྒྱུན་ཕྱག་ལེན་བཞིན་དུ་བཀོད། ། ཅེས་པའི་ཡི་གེ་པ་ནི་ངག་དབང་དཔལ་འབྱོར་ག་ཆེན་གྱིས་བགྱིས་སོ། ། མཚམས་སྦྱོར་བསྡུས་པ་ལ་སྤྲོ་ན་ལོགས་ན་ཡོད། མངྒ་ལཾ།། །།
PAGE * MERGEFORMAT 10 སྔགས་འཆང་ཀུན་དགའ་རིན་ཆེན། རྡོ་རྗེ་ཕུར་པའི་དབང་གི་འཚམས་སྦྱོར། PAGE * MERGEFORMAT 9
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
