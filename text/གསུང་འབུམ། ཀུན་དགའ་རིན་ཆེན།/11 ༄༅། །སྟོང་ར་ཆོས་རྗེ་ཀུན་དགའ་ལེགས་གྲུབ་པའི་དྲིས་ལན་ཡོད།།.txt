གསུང་འབུམ། ཀུན་དགའ་རིན་ཆེན།
པོད ༡༡
༄༅། །སྟོང་ར་ཆོས་རྗེ་ཀུན་དགའ་ལེགས་གྲུབ་པའི་དྲིས་ལན་ཡོད།།
༄༅། །སྟོང་ར་ཆོས་རྗེ་ཀུན་དགའ་ལེགས་གྲུབ་པའི་དྲིས་ལན་ཡོད།། སྭསྟི། དགེ་ལེགས་བསོད་ནམས་བྱེ་བའི་དཔལ་ལྡན་ཞིང་། ། ཞིང་འདིར་སྙིགས་དུས་འགྲོ་བའི་མགོན་གྱུར་གང་། ། གང་ཞིག་ཀུན་དགའི་ལེགས་བཤད་སྟོན་པའི་མཆོག ། མཆོག་གསུམ་གུས་པས་གྲུབ་པའི་ས་མཉེས་པ། ། རབ་འབྱམས་སྨྲ་བའི་དབང་པོ་གང་དེ་ཡིས། ། དཔལ་ཆེན་རྡོ་རྗེ་གཞོན་ནུའི་སྒྲུབ་ཐབས་ཀྱི། ། ཐེ་ཚོམ་ཅུང་ཟད་བྲི་བའི་དོན་པོ་ལ། ། བླ་མའི་ཕྱག་ལེན་གསུང་རྒྱུན་བྲི་བར་བྱ། །
དེ་ལ་དོན་ཚན་དྲུག ཞར་བྱུང་དང་བདུན་གྱི། དང་པོ་རྡོ་རྗེ་སེམས་དཔའི་གཤང་བུག་གཡས་ནས་འཐོན་པའི་ཧཱུྃ་བསྒྲིལ་མ་དེ། གཅིག་ཞེ་སྡང་རྡོ་རྗེ་བསྐྱེད་པའི་ས་བོན་ཡིན་ཀྱང་། གཅིག་ནམ་མཁར་ཡོད་པ་དེ་དགོས་པ་ཇི་ལྟར་གླེང་བ། དེའི་དོན་ནི་འདི་ཡིན་ཏེ། རྟེན་དང་བརྟེན་པར་བཅས་པའི་དཀྱིལ་འཁོར་བསྐྱེད་པའི་རྒྱུའི་ཏིང་ངེ་འཛིན་གྱི་ཧཱུྃ་སྔོན་པོ་ཐབས་ཤེས་རབ་གཉིས་མེད་གསལ་ལ་མ་འགགས་པའི་ངོ་བོ་དེ་ཀ་ཡིན། དྲི་བ་གཉིས་པ་ཁྲོ་བཅུ་སྦྱོར་མཚམས་ནས་སྤྲོས་བཀའ་བསྒོ་ཞེས་པ་ལ། སྒྲུབ་ཐབས་རྒྱས་པར་ལག་པའི་རིགས་ལྔ་ཡབ་ཡུམ་གྱི་སྦྱོར་མཚམས་ཡིན་རྒྱུ་བ་དང་། ལྷན་སྐྱེས་སུ་གཙོ་བོ་ཡབ་ཡུམ་གྱི་སྦྱོར་མཚམས་ཡིན་པར་གསུང་བ་གང་འཐད་ཞེས་པ་སྒྲུབ་ཐབས་རྒྱས་པའི་སྐབས་སུ།
ལག་པ་གཡས་གཡོན་བྱིན་གྱི་རླབས། སོར་མོ་རྣམས་རིགས་ལྔ་ཡབ་ཡུམ་དུ་བསྐྱེད་ནས་ཐལ་མོ་སྦྱར་བའི་རྐྱེན་གྱི། ཡབ་ཡུམ་སྙོམས་འཇུག་བསྐུལ་བའི་སྦྱོར་མཚམས་ནས་ཁྲོ་བོ་མཚོན་ཆ་ཐོགས་པ་མང་པོ་བྱུང་སྟེ། ལག་མཐིལ་གྱི་ཧཱུྃ་དང་ཨ་ལ་ཐིམ་ཞེས་པའི་ཁྲོ་བོ་བཅུ་ལ་བཀའ་བསྒོ་བ་ཡིན། ཡང་སྙིང་ལྷན་སྐྱེས། བསྙེན་བསྒྲུབ་གསལ་བྱེད་སོགས་སྒྲུབ་ཐབས་བསྡུས་པ་རྣམས་སུ་ལག་པ་བྱིན་རླབས་མེད་པར། རང་སྐད་ཅིག་གི་གཙོ་བོ་ཡབ་ཡུམ་དུ་གསལ་བའི་སྦྱོར་མཚམས་ནས་ཁྲོ་བོ་བཅུ་སྤྲོས་པ་དེ་ལ་བཀའ་བསྒོ་བ་ཡིན་པས། རྒྱས་བསྡུས་ཀྱི་དབྱེ་བ་ལགས། དྲི་བ་གསུམ་པ་ཁྲོ་བོ་བཅུའི་འཁོར་ལོ་ལ་སྦུབས་ཅན་དུ་བྱས་ནས། ཁྲོ་བོ་སྦུབས་ནང་དུ་བཞུགས།
སྦུབ་མེད་བྱས་ན་འཁོར་ལོའི་རྩིབས་སྟེངས་སུ་བཞུགས། རྩིབས་སྟེངས་སུ་བཞུགས་ན། སྟེང་འོག་གི་རྩིབས་གཉིས་ལ་འཁོར་ལོའི་སྡོད་ཚུལ་དང་། ཁྲོ་བོའི་བཞུགས་ས་ཇི་ལྟར་བྱེད་ཅེས་པ། འཁོར་ལོ་སྦུབས་ཅན་དུ་བྱེད་རྒྱུ་ཡིན་ཞིང་། ཚིག་གི་དངོས་བསྟན་ལའང་། སྟེང་ཕྱོགས་འཁོར་ལོའི་རྩིབས་དབུས་བཞུགས། ། ཞེས་པས་ཐོན། དྲི་བ་བཞི་པ། གདན་གྱི་སྐབས་སུ་ཨ་ཙནྟྲ་མཎྜ་ལ།
ཞེས་ཟླ་གདན་ཡོད་ཀྱང་། བྲིས་འབུར་ལ་ཟླ་གདན་བྱེད་དམ་གསུང་བ། སྔོན་གྱི་བྲིས་སྐུ་རྙིང་པ་འདྲ་ལ་བྲིས་ཡོང་གི་འདུག་ནའང་། དེང་སང་བཟོ་རིག་པའི་བསླ་བཅོས་དང་། ཞལ་བཀོད་པ་རྣམས་ཐུགས་གཡེངས་ཆེ་བས་ཆད་ཡོང་གི་འདུག དོན་ལ་ཅིས་ཀྱང་བྱེད་དགོས་རྒྱུ་ཡིན། དྲི་བ་ལྔ་པ། འཁོར་བ་རྡོ་རྗེ་ཕུར་པའི་ལྷ་སོགས་ཀྱི་ཡེ་ཤེས་པ་སྤྱན་འདྲེན་འདི། གཙོ་བོ་ཡབ་ཡུམ་གཞལ་ཡས་ཁང་དང་བཅས་པའི་ཡེ་ཤེས་པ་ཡིན་ནམ། གཙོ་བོ་ཡབ་ཡུམ་རྐྱང་པའི་ཡེ་ཤེས་པ་ཡིན་བྱ་བ།
ད་ལན་གྱི་ཡེ་ཤེས་པ་འདི་ནི། བདག་ཉིད་རྩ་བའི་དཀྱིལ་འཁོར། གཙོ་བོ་ཡབ་ཡུམ་རྐྱང་པའི་ཡིན། དཀྱིལ་འཁོར་གསུམ་རྟེན་དང་བརྟེན་པར་བཅས་པ་ཐུན་མོང་ཡོངས་རྫོགས་ཀྱི་ཡེ་ཤེས་པ་སྤྱན་འདྲེན། འཁོར་བ་ཕུར་བུའི་སྐབས་སུ་བྱེད། མངོན་རྟོགས་རྒྱས་པའི་དཔེ་ཙམ་ལ་ཕྱོགས་བཅུ་ཁྲོ་བོའི་དཀྱིལ་འཁོར་ལ། སྐུ་གཟུགས་བྱིན་རླབས་ཆད་པ་ཞིག་ཡོངས་ཀྱི་འདུག་རུང་། གསུང་རྒྱུན་ཕྱག་ལེན་ལ། བདེ་བར་གཤེགས་པ་ཁྱེད་ཅི་འདྲ། ། ཞེས་པའི་འཇུག་གི་ཨོཾ་བཛྲ་ཀཱི་ལི་ཀཱི་ལ་ཡ་སརྦ་ཏ་ཐཱ་ག་ཏ་ས་པ་རི་ཝཱ་ར་ས་མཱ་ཛཿ
ཞེས་པས་སྤྱན་དྲངས་པའི་མཇུག་ཏུ་སྒོ་མ་བཞིའི་དགུག་གཞུག་བྱས་རྗེས། སྔར་བཞིན་སངས་རྒྱས་ཀུན་གྱི་ཡེ་ཤེས་སྐུ་སོགས་སྐུ་གཟུགས་བྱིན་རླབས་ཀྱི་ཚིག་བརྗོད་དགོས་རྒྱུ་ཡིན། དྲི་བ་དྲུག་པ། ཕུར་བསྲུང་དམ་ཅན་བཅུ་གཉིས་ཀྱི་སྐུ་མདོག་རེ་རེ་བཞིན་བྲིས་བསྒོམ་ལ་ཇི་ལྟར་བྱེད་ཅེས་པ་དཀྱིལ་འཁོར་དུ་བསྒོམ་པའི་ཡུལ་ནི། དམ་ཅན་གྱི་སྣམ་བུའི་མཚམས་བཞིར། ཁྲག་མཚོའི་སྟེང་བྱང་ཤར་དུ་བདག་ཉིད་མ་རེ་མ་ཏི། ཤྭ་ན་མ་ཁྱི་གདོང་མ། ས་བདག་མ་རྡོ་རྗེ་ཡ་བྱིན། དེ་བཞིན་དུ་མཚམས་གཞན་རྣམས་སུའང་སྤེལ་ནས་བསྒོམ། སྐུ་མདོག་ཕྱག་མཚན་ནི།
བདུད་ཀྱི་བུ་མོ་རྡོ་རྗེ་ཡ་བྱིན་སྐུ་མདོག་མཐིང་ནག་ཞལ་གཅིག་ཕྱག་གཉིས་གཡས་རྡོ་རྗེ་ལྕགས་ཀྱུ། གཡོན་ཕུར་བུ་འདྲིལ་ཞིང་རལ་པ་མཐིང་ནག་མུན་ལྟར་གཏིབ་ནས། འབྲུག་སྔོན་ལ་ཞོན་པ། གཟའི་བུ་མོ་རྡོ་རྗེ་དེ་བྱིན་སྐུ་མདོག་སེར་མོ་ཞལ་གཅིག་ཕྱག་གཉིས་གཡས་རིན་པོ་ཆེས་མཚན་པའི་ཞགས་པ། གཡོན་ཕུར་བུ་འདྲིལ་ཞིང་རལ་པ་སེར་ནག་རྟིང་པར་སླེབ་པ། ཆུ་སྲིན་ལ་ཞོན་པ། བཙན་གྱི་བུ་མོ་རྡོ་རྗེ་བསེ་བྱིན་སྐུ་མདོག་དམར་མོ་ཞལ་གཅིག་ཕྱག་གཉིས་གཡས་ལྕགས་སྒྲོག གཡོན་ཕུར་བུ་འདྲིལ་ཞིང་། རལ་པ་དམར་ནག་ཅན། གློག་དམར་འཁྱུག་ལ་ཞོན་པ།
ཀླུའི་བུ་མོ་རྡོ་རྗེ་ཕག་བྱིན་སྐུ་མདོག་ལྗང་གུ་ཞལ་གཅིག་ཕྱག་གཉིས་གཡས་དྲིལ་བུ། གཡོན་ཕུར་བུ་འདྲིལ་ཞིང་རལ་པ་ལྗང་ནག་ཅན། ཀླུ་ར་སྔོན་པོ་ལ་ཞོན་པ། བཞི་ཀའི་རལ་པའི་རྩེ་ལ་ཕུར་བུ་ཡོད་པའོ། ། མངོན་རྟོགས་དང་བསྟུན་ན། ནམ་ཟ་བེར་ཆེན་མཐིང་ནག སེར་ནག དམར་ནག ལྗང་ནག་གསོལ་བ། བདུད་རྟ་ནག་པོ།
གཟའ་རྟ་སེར་པོ། བཙན་རྟ་དམར་པོ། ཀླུ་རྟ་སྔོན་པོ་རྣམས་རིམ་པ་བཞིན་ཞོན་པ། ཕྱག་མཚན་ཡང་གཡས་པ་རྣམས་ལྕགས་ཀྱུ་གཡོན་པ་ཕུར་བུར་བཤད་པས་གང་བདེ་བྱ། དེ་རྣམས་ནི་ས་བདག་མ་བཞི་ཡིན། རེ་མ་ཏི་སྐུ་མདོག་ནག་མོ་ཞལ་གཅིག་ཕྱག་གཉིས་གཡས་མེ་ལོང་དང་སྦྲུལ་ཞགས། གཡོན་ལྕགས་ཀྱི་ཕུར་བུ་འདྲིལ་ཞིང་དྲེའུ་རྟ་རྐང་གསུམ་ལ་ཆིབས་པ། རེ་མ་ཏི་སྐུ་མདོག་སེར་ནག་ཞལ་གཅིག་ཕྱག་གཉིས་གཡས་གཡུའི་ཟོར་བ། གཡོན་གསེར་གྱི་སྒྲོམ་བུ། རྨ་བྱའི་སྒྲོ་ཐུལ་གསོལ་བ།
ཤྭ་བ་ཡུ་མོ་ལ་ཞོན་པ། རེ་མ་ཛ་སྐུ་མདོག་དམར་ནག་ཞལ་གཅིག་ཕྱག་གཉིས། གཡས་བནྡྷ་ཐོད་པ་ལྕང་ལོ་ཅན་ཁྲག་བསྐང་། གཡོན་ལྕགས་ཀྱུ། སྐུ་ལ་རེ་ལྡེ་གསོལ་བ། ཆུ་གླང་ནག་པོ་ཞོན་པ། རེ་མ་ཛུ་སྐུ་མདོག་ལྗང་ནག ཞལ་གཅིག་ཕྱག་གཉིས་གཡས་ཁྲམ་ཤིང་། གཡོན་ཚོན་སྐུད་ལྔའི་གྲུ་གུ་མཐིང་ནག་དར་གྱི་ཆུ་འཕྱངས་ཅན། རྔ་མོ་གྭ་པ་ལ་ཞོན་པ།
བཞི་ཀ་རལ་པ་མཐིང་ནག་ཅན་ཏེ་བདག་ཉིད་མ་བཞིའོ། ། ལྕགས་ཀྱི་མི་མོ་ལྕང་གུའི་གདོང་ཅན་ཕྱག་གཡས་ཐོད་དབྱུག་གཡོན་ཕུར་བུ་འདྲིལ་བ། གཅེར་བུ་རལ་གཅིག་མ་དར་གྱི་ཅོད་པཎ་ཅན། ལྕགས་ཀྱི་ལྕང་མོ་མགོ་དགུ་ལ་ཞོན་པ། མི་མོ་སེར་མོ་འཕར་བའི་གདོང་ཅན། ཕྱག་གཡས་ལྕགས་ཀྱུ། གཡོན་ཕུར་བུ། གཅེར་བུ་རལ་གཅིག་མ་དར་གྱི་ཅོད་པཎ་ཅན། གསེར་གྱི་འཕར་བ་ལྕེ་བརྒྱད་ལ་ཞོན་པ། ཟངས་ཀྱི་མི་མོ་ཝའི་གདོང་ཅན་ཕྱག་གཡས་རྡོ་རྗེ།
གཡོན་ཕུར་བུ་འདྲིལ་བ། གཅེར་བུ་རལ་གཅིག་མ་དར་གྱི་ཅོད་པན་ཅན། ཟངས་ཀྱི་ཝ་མོ་རྐང་གསུམ་ལ་ཞོན་པ། གཡུའི་མི་མོ་ཁྱིའི་གདོང་པ་ཅན་ཕྱག་གཡས་ཞིང་……མི་རོ་ཆུང་ཞལ་དུ་གསོལ་བ། གཡོན་ཕུར་བུ་འདྲིལ་བ། གཅེར་བུ་རལ་གཅིག་མ་དར་གྱི་ཅོད་པཎ་ཅན། གཡུའི་ཁྱི་མོ་རལ་ཅན་ལ་ཞོན་པ་སྟེ་ཤྭ་ན་མ་བཞིའོ། ། དམ་ཅན། བཅུ་གཉིས་ཀྱི་སྐུ་མདོག་ཕྱག་མཚན་བྲིས་བསྒོམ་གཉིས་ཀ་ལ་འདི་ལྟར་བྱེད། ཞར་བྱུང་གི་དྲི་བ་བདུན་པ།
སྣེ་གདོང་རྩེའི་ཐང་ག་ཞིང་ཁམས་མ་ཕལ་ཆེར་ལ། ཕྲ་ཕྱག་བསྟོད་པ་བཞིན་ཞོན་པ་དང་བཅས་བྲི་བར་འདུག་པ་ཇི་ལྟར་ལགས་ཟེར་བ། ཞིང་ཁམས་མ་རང་ལ་འགལ་བ་ཆེར་མི་འདུག གཞན་དཀྱིལ་ཐང་སོགས་བྲི་ཆ་ལ་ཞོན་པ་མེད་པ་ཐོབ་རྒྱུ་ཡིན། བསྟོད་པའི་སྐབས་སུ་ཞོན་པ་འབྱུང་བ་དགྲ་གེགས་ལ་བསྐུལ་བའི་ཚིག་ཡིན་པས། གནས་དེ་ནས་གཞན་དུ་འགྲོ་བར་བྱས་པའོ། ། ཞེས་པའི་དྲི་ལན་བསྡུས་པ་འདི། ། ས་ལོ་ཀུན་དགའི་མཚན་ཅན་གྱིས། ། ཞབས་རྡུལ་སྤྱི་བོས་གུས་ལེན་པ། ། སྔགས་འཆང་ངག་གི་དབང་པོས་དགེ། །།
སརྦ་མངྒ་ལཾ།། །། PAGE * MERGEFORMAT 4 སྔགས་འཆང་ཀུན་དགའ་རིན་ཆེན། སྟོང་ར་ཆོས་རྗེ་ཀུན་དགའ་ལེགས་གྲུབ་པའི་དྲིས་ལན། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
