གསུང་ཐོར་བུ། ཨོ་རྒྱན་འཕྲིན་ལས་རྡོ་རྗེ།
པོད ༣
བསང་གི་ཡི་གེ་དགེ་ལེགས་ཆར་སྤྲིན།
༄༅། །བསང་གི་ཡི་གེ་དགེ་ལེགས་ཆར་སྤྲིན་ཞེས་བྱ་བ་བཞུགས་སོ། ། 00000000 ན་མོ་ཤཱཀྱ་མུ་ན་ཡེ། བདེ་ཆེན་མཆོག་ཏུ་དགའ་བའི་རོལ་མོ་ནི། ། ཟད་མེད་མཚན་བརྒྱའི་སྣང་བ་འབུམ་གྲོལ་བ། ། ཐུབ་མཆོག་བླ་མ་འགྲོ་བའི་ཉི་མ་དེའི། ། དགེ་ལེགས་ཞབས་སེན་དད་བརྒྱའི་སྤྱི་བོར་བསྙེན། འདི་ན་ལེགས་བཤད་མུ་ཏིག་དོག་པ་གསར། ། བསང་མཆོད་གེ་སར་ཕོན་པོའི་ནུས་མ་ཅན། ། དད་པའི་གུར་ཀུམ་གསར་པས་འབྲི་བཞིན་པར། ། ཐར་འདོད་གེ་སར་རྣ་བའི་བཅུད་དུ་ལེན། །
དེ་འང་བཀྲ་ཤིས་བྱིན་ཆགས་པའི་སྒྲུབ་གནས་གང་འོས་སུ་རྣལ་འབྱོར་པ་གཙང་སྦྲ་དང་ལྡན་པས། རིན་པོ་ཆེའི་སྣོད་དམ་ཐབ་གང་རུང་དུ་བསང་ཤིང་ཕྱེ་མར་སྤོས་སྨན་དཀར་མངར་འབྲུ་སྣ་ལྔ་སོགས་གཙང་མའི་མེ་ལ་བསྲེག་པ་བ་མཆོག་གི་འོ་ཆབ་བྲན། ཐོག་མར་སྐྱབས་སུ་འགྲོ་བ་ནི། དེ་ཡང་མཐའ་ཡས་པའི་སེམས་ཅན་ཐམས་ཅད་རང་གི་ཕ་མར་མ་གྱུར་པ་མེད་ཅིང་བཀའ་དྲིན་ཆེ་བ་ཤ་སྟག་ཏུ་འདུག འོན་ཀྱང་ད་ལྟ་ཁམས་གསུམ་སྲིད་པའི་འཁོར་ལོ་ཆུད་མི་ཟ་བའི་སྡུག་བསྔལ་གྱི་གྲོང་དུ་གཙེས་ཤིང་ཐར་བའི་དུས་མེད་པ་འདི་རྣམས་ལ་བརྩེ་བ་ཤས་མི་བཟོད་པའི་བློས། ཕྱོགས་བཅུ་ནམ་མཁའི་མཐས་གཏུགས་པའི་རྒྱལ་བ་སྲས་བཅས་རབ་འབྱམས་རྒྱ་མཚོའི་དམིགས་ཡུལ་དུ་བྱས་ཏེ། རང་སྣང་རྣམ་དག་འོད་གསལ་ཐིག་ལེའི་ཞིང༌། ། དག་པ་རབ་འབྱམས་འོག་མིན་ཆེན་པོའི་མཁར། ། རང་རིག་ཡེ་ཤེས་རྩ་གསུམ་ཞི་ཁྲོའི་ལྷ། ། ཕྱོགས་བཅུ་དུས་གསུམ་བདེ་གཤེགས་སྲས་བཅས་ཚོགས། །
ཏིལ་གྱི་གང་བུ་ཕྱེ་བ་ལྟར་བཞུགས་པ། ། འཕགས་པའི་ཡེ་ཤེས་ལྐོག་ཏུ་མ་གྱུར་པའི། ། སྒྲིབ་མེད་བརྩེ་བའི་ཐུགས་ཀྱིས་དེང་དགོངས་ལ། ། བདག་དང་མཁའ་མཉམ་སེམས་ཅན་བསྐྱབ་ཏུ་གསོལ། ། སངས་རྒྱས་ཆོས་དང་དགེ་འདུན་དང༌། ། བླ་མ་ཡི་དམ་མཁའ་འགྲོ་ལ། ། བདག་དང་མཁའ་མཉམ་སེམས་ཅན་རྣམས། ། བྱང་ཆུབ་བར་དུ་སྐྱབས་སུ་མཆི། ། ལན་གསུམ། སེམས་བསྐྱེད་པ་ནི།
མཐའ་མེད་ཁམས་གསུམ་སྲིད་པའི་རྒྱ་མཚོ་འདིར། ། མུན་ནག་མུན་པ་ཆེན་པོའི་ལས་བསགས་ཤིང༌། ། མུན་གླིང་ཆེན་པོར་ཡང་ཡང་ལྟུང་གྱུར་པའི། ། མཁའ་ཁྱབ་རིགས་དྲུག་མ་རྒན་ཡིད་ཅན་རྣམས། ། རིག་གསལ་རང་རིག་བདེ་ཆེན་ཐར་གླིང་དུ། ། བགྲོད་ཕྱིར་བྱང་ཆུབ་སེམས་མཆོག་བསྐྱེད་པར་བགྱི། ། ལན་གསུམ། ཚོགས་ཞིང་ནི། ཨ༔ ཆོས་དབྱིངས་ལོངས་སྤྱོད་རྫོགས་དང་སྤྲུལ་པའི་སྐུ། །
འོད་གསལ་ཐིག་ལེ་ཟང་ཐལ་ཀློང་ཡངས་པར། ། རབས་འབྱམས་རྒྱལ་བའི་དཀྱིལ་འཁོར་མ་ལུས་པ། ། སྣང་སྲིད་ཐམས་ཅད་མེར་མེར་ཤིག་ཤིག་གསལ། ། དེ་ཀློང་པད་ཉིའི་གདན་སྟེང་ཁྱོན་ཡངས་པར། ། ཟག་བཅས་མི་སྣང་སྐད་ཅིག་དྲན་རྫོགས་སུ། ། རྒྱལ་ཀུན་འདུས་ཞལ་མཚོ་སྐྱེས་ཐོད་ཕྲེང་རྩལ། ། ཆུ་ལས་ཆུ་བུར་རྡོལ་འདྲ་མཚན་དཔེའི་སྐུ། ། ལོ་བརྒྱད་ལང་ཚོ་ཁྲོ་འཛུམ་འགྱིང་བག་ཅན། ། མཉེན་ལྕུག་འཁྲིལ་ལྡེམ་རྗེས་ཆགས་ཟིམ་བུའི་སྤྱན། ། ཨུཏྤལ་རྒྱས་འདྲ་ཆུ་སྐྱེས་བུན་པས་བཏུད། །
རིན་ཆེན་རྒྱན་མཛེས་དར་གྱི་སྨད་དཀྲིས་དང༌། ། ཐོར་ཚུགས་རིན་ཆེན་འབར་བའི་རྩེ་བྲན་ཅན། ། བདེ་ཆེན་འོད་ལྔའི་གུར་ཁང་འཁྱིལ་བ་དེའི། ། རང་སྣང་གཞི་དབྱིངས་དྭངས་མའི་མཁའ་སྤྱོད་དུ། ། རྒྱལ་བའི་དཀྱིལ་འཁོར་ལྷུན་གྲུབ་བཀོད་འབར་བ། ། ཉི་ཟླ་འབུམ་གྱི་ཟེར་ལྟར་འོད་འཕྲོ་ཞིང༌། ། རང་རང་སྐུ་ལས་སྤྲུལ་པའི་འཁོར་ལོངས་སྤྱོད། ། གསང་མཆོག་གསུང་གི་གསང་བ་མི་ཟད་དང༌། ། མཁྱེན་བརྩེ་ཐུགས་རྗེ་རོལ་པའི་རྒྱན་འཁོར་གྱིས། ། ཁམས་གསུམ་རིགས་དྲུག་འགྲོ་བ་འདི་དང་འདི། །
གདུལ་བྱའི་ལྷག་མ་མ་ལུས་ཡོངས་སྒྲོལ་བའི། ། སྣང་སྲིད་མ་ཧཱ་གུ་རུ་གསལ་བར་བསྐྱེད། ། སྐྱབས་གནས་ཀུན་གྱི་ཐུགས་རྗེའི་རོལ་གར་ལས། ། བཞིན་ལག་རྣམ་པར་ཤར་བ་མཚན་དཔེའི་གཟུགས། ། ཐོགས་མེད་གཤེགས་ལ་རིག་འཛིན་སློབ་དཔོན་ཆེའི། ། སྟེང་འོག་ཕྱོགས་མཚམས་ཀུན་ཏུ་བཞུགས་སུ་གསོལ། ། མི་ཕྱེད་དང་བའི་ཡིད་ཀྱིས་ཕྱག་འཚལ་ཞིང༌། ། འཛད་མེད་ཀུན་ཏུ་བཟང་པོའི་མཆོད་སྤྲིན་སྟོབ། ། སྡིག་ལྟུང་ཉེས་པའི་ཚོགས་ཀུན་སོ་སོར་བཤགས། ། དུས་གསུམ་དགེ་བ་ཀུན་ལ་རྗེས་ཡི་རང༌། །
ཟབ་ཅིང་རྒྱ་ཆེའི་ཆོས་འཁོར་བསྐོར་བར་བསྐུལ། ། གཟུགས་སྐུ་བསྐལ་བརྒྱར་མི་གཡོ་གསོལ་བ་འདེབས། ། དུས་གསུམ་རྣམ་པར་དཀར་བའི་དགེ་བའི་ལས། ། ཀུན་བཟང་གདོད་མའི་གོ་འཕང་ཐོབ་ཕྱིར་བསྔོ། ། བསང་རྫས་བྱིན་གྱིས་བརླབ་པ་ནི། ཧཱུྃ། རང་ཉིད་རྡོར་སེམས་སྤྱི་བོར་རིགས་ཀྱི་བདག ། བླ་མ་ཀུན་བཟང་མཚན་དཔེའི་གར་མཁན་ཅན། ། སྦྱོང་སྤེལ་བསྒྱུར་ཐོབ་ཚིམ་ཞིང་དབང་བྱེད་ལྷའི། ། ཐུགས་ཀའི་ས་བོན་འོད་ཟེར་འཕྲོ་འདུ་ལས། །
མི་མཐུན་ཉེས་པའི་སྐྱོན་ཚོགས་རབ་སྦྱངས་ཏེ། ། འདོད་པའི་རེ་བ་མ་ལུས་སྐོང་གྱུར་ཅིག ། ཨོཾ་ཤུདྡྷེ་ཤུདྡྷེ་ཤོ་དྷ་ན་ཡེ་སྭཱ་ཧཱ། ཨོཾ་བཛྲ་ས་ཏྭ་ཧཱུྃ། ཨོཾ་སྭ་བྷཱ་ཝ་ཤུ་དྷ་སརྦ་དྷརྨཱ་སྭ་བྷཱ་ཝ་བི་ཤུདྷོ་ཧཾ། ན་མཿསརྦ་ཏ་ཐཱ་ག་ཏ་བྷྱོ་བྷི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཧི་མཾ་ག་ག་ན་ཁཾ་སྭཱ་ཧཱ། ཨོཾ་བཛྲ་ཨ་མྲྀ་ཏ་ཀུཎྚ་ལི་ཧ་ན་ཧ་ན་ཧཱུྃ་ཕཊ། ན་མ༔ སརྦ་ཏ་ཐཱ་ག་ཏ་ཨཱ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ། ཨོཾ་ཛྙཱ་ཨཱ་ཝ་ལོ་ཀི་ཏེ་ན་མསྶ་མནྟ་སྥ་ར་ཎ་ར་སྨི་བྷ་ཝ་མ་ཧཱ་མ་ཎི་དུ་རུ་དུ་རུ་ཧྲི་ད་ཡ་ཛོ་ལ་ནི་སྭཱ་ཧཱ།
ན་མསྶ་མནྟ་བུདྡྷཱ་ནཱཾ་གྲ་ཏེ་ཤྭ་རི་པྲ་བྷཉྫ་ན་མ་ཧཱ་ས་མ་ཡ་ཧཱུྃ་ཕཊ། ཅེས་བརྗོད་ཅིང་ཕྱག་རྒྱ་རྣམས་བྱའོ། ། གཞུང་དངོས་ལ་འཇུག་པའི་བདག་བསྐྱེད་ནི། ཧཱུྃ། ཀློང་བདེ་ཆེན་མི་འགྱུར་ཞི་བའི་ངང༌། ། མགོན་ཐུགས་རྗེ་ཆེན་པོའི་འོད་ཟེར་གྱི། ། ཞིང་དག་པ་རབ་འབྱམས་པདྨ་འདི། ། གནས་ཟངས་མདོག་དཔལ་རིའི་ཕོ་བྲང་ན། ། རྗེ་རྒྱལ་བ་ཀུན་འདུས་པདྨ་འབྱུང༌། ། སྐུ་མཚན་དཔེའི་འཛུམ་འོད་མེ་རེ་རེ། །
གསུང་ཚངས་པའི་དབྱངས་སྙན་དིར་རི་རི། ། ཐུགས་གསལ་སྟོང་འཛིན་མེད་ཧྲིགས་སེ་ཧྲིག ། ལྷ་ཞི་ཁྲོའི་འགྱིང་བག་གཤིགས་སེ་ཤིག ། ཡབ་དཔའ་བོའི་གར་སྟབས་ཁྲབས་སེ་ཁྲབ། ། མ་དཔའ་མོའི་གླུ་ལེན་ཤར་ར་ར། ། དིང་ཕོ་ཉའི་བྲོ་བརྡུང་ཆེམས་སེ་ཆེམ། ། མདངས་འཇའ་མཚོན་འོད་ལྔ་ཁྱུགས་སེ་ཁྱུག ། ཁྱེད་ཐུགས་རྗེ་ཆེན་པོའི་བྱིན་རླབས་ཀྱི། ། གནས་འདི་རུ་བྱིན་ཆེན་ཆར་ལྟར་ཕོབ། ། རྫས་བསང་མཆོད་ཀུན་ལ་ནུས་པ་སྐྱེད། །
བདག་འདིར་ཚོགས་རྣམས་ལ་དངོས་གྲུབ་སྩོལ། ། ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ། མགྲོན་སྤྱན་འདྲེན་པ་ནི། ཀྱཻ། གདོད་ནས་རྣམ་དག་འཁོར་བ་མྱ་ངན་འདས། ། མ་སྐྱེས་མི་འགགས་ལྷུན་གྲུབ་གཞལ་ཡས་ཁང༌། ། ཆོས་སྐུའི་དཀྱིལ་འཁོར་ལོངས་སྐུའི་རྒྱན་གྱིས་མཛེས། ། སྤྲུལ་སྐུའི་མཆོད་སྤྲིན་ནམ་མཁའ་མཐའ་བཀང་ཞིང༌། ། དེ་དབུས་མཛེས་ལྡན་མདུན་གྱི་ནམ་མཁའ་ལ། ། སྐྱབས་གནས་བླ་མ་མཆོག་དང་དཀོན་མཆོག་གསུམ། །
ཡི་དམ་ཆོས་སྐྱོང་དམ་ཅན་ཆོས་སྲུང་བ། ། མཐུན་རྐྱེན་སྤེལ་མཛད་རིགས་བརྒྱུད་འགོ་བའི་ལྷ། ། སྲིད་གསུམ་གནས་པའི་སྡེ་བརྒྱད་གཞི་བདག་སོགས། ། མ་ལུས་སྤྱན་འདྲེན་ཐོགས་མེད་འདིར་གཤེགས་ལ། ། རང་རང་དགྱེས་པའི་སྟན་ལ་བརྟན་པར་བཞུགས། ། ཕྱི་ནང་མཆོད་ཚོགས་བསངས་ཀྱིས་མཉེས་གྱུར་ཅིག ། བསང་གྱེར་བ་ནི། ཧཱུྃ། འགྱུར་མེད་མཁའ་ཁྱབ་ཆོས་སྐུ་སྤྲོས་བྲལ་ལ། ། གསང་གསུམ་མི་ཟད་རྣམ་རོལ་ལོངས་སྤྱོད་རྫོགས། །
ཐུགས་རྗེས་འགྲོ་ལ་ཅིར་སྣང་སྤྲུལ་པའི་སྐུ། ། འགྲོ་བའི་དབང་པོར་འཚམ་པའི་སྒྱུ་དྲྭའི་གར། ། གཞོམ་གཞིག་བྲལ་བ་འཇའ་ལུས་རྡོ་རྗེའི་སྐུ། ། འགག་པ་མེད་པའི་སྒྲ་དབྱངས་ནཱ་དའི་གསུང༌། ། ཤེས་བྱ་ཀུན་མཁྱེན་རང་རྩལ་རིག་པའི་ཐུགས། ། གདོད་ནས་རྣམ་དག་ལྷུན་གྲུབ་ཀུན་ཏུ་བཟང༌། ། མ་རིག་འཁྲུལ་ངོར་འཁོར་བའི་ཆུ་ནང་དུ། ། ཕན་གནོད་བྱེད་པོར་བཏགས་པའི་འཇིག་རྟེན་ལྷ། ། ཟླ་བ་གཅིག་ལས་ཤར་བའི་འབུམ་ཕྲག་གཟུགས། ། ཇི་བཞིན་རང་གི་སེམས་ཀྱི་རོལ་པའི་རྩལ། །
དག་དང་འདག་བྱ་དག་བྱེད་ཡུལ་བྲལ་ཡང༌། ། སྒྱུ་མའི་སྐྱེས་བུའི་འཁྲུལ་འཁོར་ཇི་བཞིན་དུ། ། མི་གཙང་ཉེས་པའི་ཚོགས་ཀུན་སེལ་བ་དང༌། ། དངོས་གྲུབ་སྩོལ་ཕྱིར་བསངས་ཀྱི་མཆོད་པ་འབུལ། ། ཀྱཻ། ཀུན་དགའི་དཔལ་སྟེར་དཔྱིད་ཀྱི་ཕོ་ཉ་ཡིས། ། ལེགས་དྲངས་ཆུ་འཛིན་གསར་པའི་ལང་ལོང་ཅན། ། ལྷ་ལམ་འགྲམ་པའི་ངོས་སུ་འཁྲིགས་པ་དང༌། ། ལྷན་ཅིག་དབྱར་གྱི་རྔ་གསང་སྟོང་ལྡིར་ཞིང༌། ། མུན་སེལ་དམར་འོད་གློག་གི་ཞགས་པ་འཁྱུག །
ནམ་ཡང་འཛད་པ་མེད་པའི་ཆར་རྒྱུན་གྱིས། ། གསེར་ལྡན་དགའ་མའི་བཞིན་རས་ཡོངས་བཀྲུས་ཚེ། ། རྩི་ཤིང་སྨན་མཆོག་སྐྲ་ཡི་ལན་བུ་གཡོ། ། དྲི་བཟང་ངད་ལྡན་རྐང་འཐུང་ཡལ་འདབ་དང༌། ། འབྲུ་མར་རིན་ཆེན་རྩི་བཅུད་བསྲེགས་པ་ཡི། ། དུད་པའི་སྤྲིན་ཚོགས་ལྷ་ཡི་ཆུ་བོ་ལྟར། ། མི་མཐུན་ཉེས་ཀུན་སེལ་བའི་ཆོ་ག་མཁན། ། དེ་ཕྱིར་རྒྱལ་དབང་པདྨ་སམྦྷ་བས། ། གངས་ཅན་བསྟན་པའི་སྒྲོན་མེ་སྦར་བའི་ཚེ། ། བསང་མཆོད་འཕྲིན་ལས་གྲངས་མེད་རྒྱས་བཏབ་སྟེ། །
འཇིགས་མེད་སྒྲོམ་བུར་གསང་བའི་གཏེར་དུ་སྦས། ། མགོན་དེར་མོས་ལྡན་རྡོ་རྗེའི་མཆེད་ལྕམ་རྣམས། ། སྔོན་རབས་དམ་པའི་རྗེས་སུ་འཇུག་པའི་བློས། ། ཀུན་བཟང་མཆོད་པའི་སྤྲིན་ལ་འགྲན་ནུས་པའི། ། གུས་པའི་ལྷ་བསང་མཆོད་ལས་སྲི་ཞུར་བགྱི། ། ཀྱཻ། གསེར་གྱི་མདངས་ལ་འཁུ་བའི་ལོ་འདབ་ཚོགས། ། གཡུར་དུ་ཟ་བའི་ལྗོན་ཤིང་སྟག་པས་བསངས། ། གཡུ་ཡི་མདོག་ཅན་གནམ་སྔོན་ཞུན་མ་དག ། འཁྱིལ་འདྲའི་འདབ་མ་རབ་རྒྱས་ཤུག་པས་བསངས། །
རབ་དཀར་དུང་གི་མདངས་ལ་འགྲན་བཟོད་པའི། ། ཕང་ཕུང་འདབ་མ་བཞད་པའི་འཁན་པས་བསངས། ། མཆོང་གི་མདོག་ལྟར་རབ་དམར་ལོ་འདབ་ཀྱི། ། ཕང་ཕུང་མཛེས་པར་རྒོད་པའི་བ་ལུས་བསངས། ། བཟང་དྲུག་སྨན་དང་སྤོས་དཀར་མ་ནུ་དང༌། ། ཙན་དན་དཀར་དམར་ཨ་ཀ་རུ་ཡིས་བསངས། ། བདུད་རྩི་ཅན་གྱི་ལྗོན་པའི་ཤིང་གི་ཚོགས། ། ཕྱེ་མར་ཟས་ཕུད་འབྲུ་སྣའི་རིགས་ཀྱིས་བསངས། ། དར་དང་ཟ་འོག་རིན་ཆེན་རྣམ་པ་ལྔ། ། དཀར་གསུམ་མངར་གསུམ་ལ་སོགས་མཐུན་པའི་རྫས། །
ཏིང་འཛིན་སྔགས་དང་ཕྱག་རྒྱས་བྱིན་བརླབས་ནས། ། རང་རང་འདོད་པའི་དངོས་པོར་གྱུར་པས་བསངས། ། ཀྱཻ། ཚེ་གཅིག་སངས་རྒྱས་སྒྲུབ་པ་ཟབ་མོའི་ཐེག ། སྨིན་བྱེད་དབང་དང་གྲོལ་བར་བྱེད་པའི་ཁྲིད། ། རྒྱབ་རྟེན་ལུང་དང་རྒྱུད་བཤད་མན་ངག་དང༌། ། བཀའ་གཏེར་གདམས་པ་སྩོལ་བའི་བྱེད་པ་པོ། ། ཁྱབ་བདག་ཐོག་མའི་མགོན་པོ་ནས་བཟུང་སྟེ། ། དྲིན་ཅན་རྩ་བའི་བླ་མའི་བར་བྱོན་པའི། ། རྒྱ་བོད་མཁས་དང་གྲུབ་པའི་རིག་འཛིན་ཚོགས། །
དངོས་བརྒྱུད་རྡོ་རྗེ་སློབ་དཔོན་ཐམས་ཅད་བསངས། ། སྡེ་སྣོད་གསུམ་དང་སྒྲ་ཚད་བཟོ་གསོ་སོགས། ། གྲངས་མེད་རིག་པའི་གནས་རྣམས་སྟོན་མཁས་པའི། ། འཕགས་ཡུལ་ཁ་བའི་ལྗོངས་འདིར་སྔ་བྱུང་དང༌། ། ད་ལྟར་བྱོན་པའི་མཁས་གྲུབ་ཐམས་ཅད་བསངས། ། ཁ་བ་ཅན་དུ་ཐུབ་བསྟན་ཆོས་ཀྱི་སྒོ། ། ཐོག་མར་འདྲེན་མཛད་ཁྲི་སྲོང་ལྷའི་མེ་ཏོག ། དུས་གསུམ་སངས་རྒྱས་ངོ་བོ་པདྨ་འབྱུང༌། ། མཁན་ཆེན་ཞི་འཚོ་རྗེ་འབངས་ཉེར་ལྔ་སོགས། ། བཀའ་དྲིན་མཚུངས་པ་མེད་པ་ཐམས་ཅད་བསངས། །
ལྷ་ཆོས་བདུན་ལྡན་ཇོ་བོ་ཡབ་སྲས་དང༌། ། བསྟན་པའི་མངའ་བདག་བརྩེ་ཆེན་སྙིང་པོའི་ཞབས། ། དགྱེས་མཛད་སྒྲ་བསྒྱུར་རྒྱལ་པོ་མར་པ་རྗེ། ། ཁམས་གསུམ་ཆོས་ཀྱི་རྒྱལ་པོ་ཙོང་ཁ་པ། ། ཕན་བདེའི་རྣམ་འདྲེན་ཆེན་པོ་ཐམས་ཅད་བསངས། ། ཀྱཻ། ལྷུན་གྲུབ་དབང་གཞུ་ལྟར་བཀྲ་མཚན་དཔེའི་གར། ། བདེ་བར་གཤེགས་པ་རིགས་ལྔ་ལ་སོགས་པའི། ། བཞི་བཅུ་རྩ་གཉིས་ལྷ་ཡི་འཁོར་ལོ་མཆོག ། བཅོམ་ལྡན་ཞི་བའི་ལྷ་ཚོགས་ཐམས་ཅད་བསངས། །
ཨིནྡྲ་ནཱི་ལའི་ལྷུན་པོ་དུས་མཐའི་མེས། ། མངོན་པར་རབ་ཀླུབས་བདུད་བཞི་ལས་རྒྱལ་བ། ། ལྔ་བཅུ་རྩ་བརྒྱད་འཇིགས་རུང་ཧེ་རུ་ཀ ། ཁྲག་འཐུང་ཁྲོ་བོའི་ལྷ་ཡི་ཚོགས་ཀུན་བསངས། ། སྐུ་གསུང་ཐུགས་དང་ཡོན་ཏན་འཕྲིན་ལས་ཅན། ། རྦོད་གཏོང་རིག་འཛིན་མཆོད་བསྟོད་དྲག་སྔགས་ལྷ། ། བདེ་གཤེགས་རྒྱལ་བ་མ་ལུས་རབ་འདུས་པའི། ། གྲངས་མེད་དཀྱིལ་འཁོར་རྒྱ་མཚོའི་ལྷ་ཚོགས་བསངས། ། བདེ་ཕག་རྒྱལ་རྒྱམ་ཀྱེ་རྡོར་གསང་བ་འདུས། ། གདན་གཞི་མ་ཡ་ལ་སོགས་རྒྱུད་སྡེ་བཞིའི། །
མཐའ་ཡས་བརྗོད་པར་དཀའ་བའི་དཀྱིལ་འཁོར་གྱི། ། འཁོར་ལོའི་བདག་ཉིད་ལྷ་ཡི་ཚོགས་ཀུན་བསངས། ། དུར་ཁྲོད་བརྒྱད་དང་ཉི་ཤུ་རྩ་བཞིའི་ཡུལ། ། སུམ་ཅུ་རྩ་བདུན་གནས་དང་མཁའ་སྤྱོད་སོགས། ། བགྲང་ཡས་ངོ་མཚར་ཞིང་ན་ལེགས་བཞུགས་པའི། ། དཔའ་བོ་མཁའ་འགྲོའི་ལྷ་ཚོགས་ཐམས་ཅད་བསངས། ། ཀྱཻ། ཆོས་དབྱིངས་ཀློང་ལས་མ་གཡོས་སྲིན་པོའི་གཟུགས། ། གདུག་པ་འདུལ་ཕྱིར་མ་ཧཱ་ཀཱ་ལའི་གཙོ། ། ཁྲག་འཐུང་རྡོ་རྗེའི་གཙོ་མོ་འདོད་ཁམས་དབང༌། །
བཀའ་སྡོད་དམ་ཅན་རྒྱ་མཚོའི་ཚོགས་རྣམས་བསངས། ། འཇིགས་བྱེད་མ་ཧཱ་ཀཱ་ལ་ཕྱག་བཞི་དྲུག ། གུར་ཞལ་བེང་དང་རྒྱལ་ཆེན་རྣམ་མང་སྲས། ། ལེགས་ལྡན་དུར་བདག་ཏྲཀྴད་བདུད་མགོན་ནག ། པུ་ཏྲ་མིང་སྲིང་བེག་གདོང་ལྕམ་དྲལ་བསངས། ། མ་ནིང་ཨེ་ཀ་ཛ་ཏི་དཔ00000000ལ་ལྷ་མོ། ། ཐང་ལྷ་སྟག་བཞོན་གཟའ་བདུད་བདུད་མགོན་དང༌། ། 00000000སྤྲུལ་པའི་ཆོས་རྒྱལ་བཙན་རྒོད་རྡོ་རྗེ་ལེགས། ། བསྟན་པ་བཅུ་གཉིས་ཚེ་རིང་མཆེད་ལྔ་བསངས། ། ར་ས་འཕྲུལ་སྣང་དཔལ་གྱི་བསམ་ཡས་དང༌། །
མཐའ་འདུལ་ཡང་འདུལ་རུ་གནོན་གཙུག་ལག་ཁང༌། ། དབེན་གནས་ཆོས་འཁོར་མ་ལུས་སྐྱོང་བ་དང༌། ། ཆོས་དང་གཏེར་གྱི་སྲུང་མ་མ་ལུས་བསངས། ། རྗེ་ཡི་མགུར་ལྷ་འབངས་ཀྱི་སྲོག་ལྷ་དང༌། ། སྲིད་པ་ཆགས་པའི་ལྷ་ཆེན་དགུ་ལ་སོགས། ། པུར་རྒྱལ་བོད་ཀྱི་རྒྱལ་ཁམས་སྐྱོང་བྱེད་པའི། ། གཞི་བདག་སྲུང་མ་མཐུ་ཆེན་མ་ལུས་བསངས། ། རྒྱ་གར་ལི་བལ་རྒྱ་ནག་ཧོར་གྱི་ཡུལ། ། མངའ་རིས་སྐོར་གསུམ་དབུས་གཙང་རུ་བཞི་དང༌། ། མདོ་སྟོད་མདོ་སྨད་ལ་སོགས་འཛམ་གླིང་གི །
ཡུལ་གྲུ་ཀུན་གྱི་གཞི་བདག་སྲུང་མ་བསངས། ། ལྷ་ཀླུ་གནོད་སྦྱིན་མ་བདུད་དམུ་བཙན་དང༌། ། རྒྱལ་པོ་གཤིན་རྗེ་གཟའ་དང་རྒྱུ་སྐར་སོགས། ། མདོར་ན་སྣང་ཞིང་སྲིད་པའི་ལྷ་མ་ཡིན། ། སྡེ་བརྒྱད་བྲན་གཡོག་འཁོར་དང་བཅས་པ་བསངས། ། ཀྱཻ། འཛམ་གླིང་ཤར་ལྗོངས་ཀུན་གསལ་འཛིན་མའི་ལྟོར། ། སྲིད་ཞིའི་ངོ་མཚར་འཆར་བའི་ཐའི་ཝན་ཞེས། ། གྲགས་དཀར་རྣ་བའི་བདུད་རྩིར་སྤུད་པ་ཡི། ། ཡུལ་སྐྱོང་རྗེ་བཙན་ལྷ་ཀླུ་ལྷ་མིན་ཚོགས། །
གནོད་སྦྱིན་སྡེ་བརྒྱད་འབྱུང་པོ་མ་ལུས་དང༌། ། གཉུག་གནས་གློ་བུར་ལྷགས་པའི་མགྲོན་རིགས་རྣམས། ། ཀུན་བཟང་མཆོད་སྤྲིན་རྒྱ་མཚོས་མཉེས་གྱུར་ཅིག ། དབུས་ཕྱོགས་ཐའི་ཀྲུང་ཡུན་ལིང་ཞིང་གི་ཆར། ། རི་མཚོ་བཞི་མདོ་ལྗོན་ཤིང་མཁར་དང་བྲག ། གྲོང་དང་གྲོང་ཁྱེར་འདུས་གཞིར་གནས་པ་ཡི། ། ལྷ་བཙན་སྡེ་བརྒྱད་འབྱུང་པོ་མ་ལུས་བསངས། ། ཀྲང་ཧཱ་མེའོ་རླིད་ནན་དོའོ་ཡུལ་གྱི་ཆར། ། རི་མཚོ་ལྗོན་ཤིང་ལྟེང་ཀ་ནགས་ཚལ་དང༌། ། ལམ་སྲང་བཞི་མདོ་གྲོང་མཁར་ལ་གནས་པའི། །
ལྷ་ཀླུ་ལྷ་མིན་འབྱུང་པོ་མ་ལུས་བསངས། ། ཤར་ཕྱོགས་ཐའི་ཏུང་ཧཱ་ལན་ཞིང་གི་ཆར། ། རི་མཚོ་ལྗོན་ཤིང་ལྟེང་ཀ་ནགས་ཚལ་དང༌། ། ལམ་སྲང་བཞི་མདོ་གྲོ་མཁར་ལ་གནས་པའི། ། ལྷ་ཀླུ་ལྷ་མིན་འབྱུང་པོ་མ་ལུས་བསངས། ། ལྷོ་ཕྱོགས་ཐའི་ནན་ཅཱ་གཡིད་ཞིང་གི་ཆར། ། རི་མཚོ་བཞི་མདོ་ལྗོན་ཤིང་མཁར་དང་བྲག ། ཁྱད་པར་00000000ཀའོ་ཞུང་བིང་ཏུང་ལ་གནས་པའི། ། 00000000ལྷ་ཀླུ་ལྷ་མིན་འབྱུང་པོ་མ་ལུས་བསངས། ། བྱང་ཕྱོགས་ཐའི་00000000སྦའི་དོའོ་ཡོན་ཞིང་གི་ཆར། །
00000000རི་མཚོ་བཞི་མདོ་ལྗོན་ཤིང་མཁར་དང་བྲག ། ཁྱད་པར་ཤིང་ཀྲུའུ་ཡིའི་ལན་ལ་གནས་པའི། ། ལྷ་ཀླུ་ལྷ་མིན་འབྱུང་པོ་མ་ལུས་བསངས། ། གཞན་ཡང་གྲོང་དང་གནས་ཁང་རི་བྲག་ལམ། ། མཚོ་དང་རྫིང་བུ་ལྟེང་ཀ་ཆུ་ངོགས་དང༌། ། གླིང་དང་ཉེ་བའི་གླིང་དུ་གནས་པ་ཡི། ། ལྷ་དང་ཀླུ་དབང་འབྱུང་པོ་མ་ལུས་བསངས། ། མདོར་ན་བདག་སོགས་འཁོར་དང་བཅས་རྣམས་ལ། ། ལུས་དང་གྲིབ་མ་བཞིན་དུ་རབ་འགྲོགས་ནས། ། སྟོང་གྲོགས་དཔུང་གཉེན་བྱེད་པའི་ལྷ་ཚོགས་རྣམས། །
བསང་གི་མཆོད་པས་མཉེས་ཤིང་ཚིམ་གྱུར་ཅིག ། ཀྱཻ། ཁྱད་པར་བདག་ཅག་འཁོར་དང་བཅས་པ་ཡི། ། བསམ་པའི་དོན་སྒྲུབ་རིགས་དང་བརྒྱུད་རྣམས་སྤེལ། ། མི་འཛད་ནོར་སྟེར་རྒྱབ་རྟེན་མགོན་སྐྱབས་མཛད། ། དཔའ་རྩལ་མཐུ་སྟོབས་སྐྱེད་པའི་ལྷ་རྣམས་བསངས། ། དབང་པོ་ལྔ་ཡི་སོ་སོའི་བྱེད་ལས་ཀྱིས། ། ལས་རྣམས་ཐོགས་མེད་སྒྲུབ་ལ་དབང་བའི་ལྷ། ། མགྱོགས་པའི་རྟ་དང་སྲ་བའི་གོ་ཆའི་ཚོགས། ། རྣོན་པོའི་མཚོན་ཆར་གནས་པའི་དགྲ་ལྷ་བསངས། །
མཐོ་ལ་ཞུ་འབུལ་དམའ་ལ་བཀའ་བསྒོ་ཞིང༌། ། མཉམ་པར་གཤགས་འགྱེད་ཕྱོགས་སུ་དོན་གཉེར་བ། ། ཚོང་དང་ཁེ་སྤོགས་དམག་ཇག་འགྲུལ་བཞུད་སོགས། ། བྱ་བ་ཀུན་ལ་དབང་བའི་ལྷ་རྣམས་བསངས། ། འགོ་བའི་ལྷ་ལྔ་མི་ཐུབ་དགྲ་ལྷ་གསུམ། ། ཁང་ཁྱིམ་ཐབ་ཁ་མཁར་གྱི་རྩ་ལྷ་དང༌། ། ཞིང་དང་ཕྱུགས་ལྷས་སྒོ་དང་ལམ་གྱི་ལྷ། ། ཕ་མེས་མི་རབས་བརྒྱུད་ཀྱི་དགྲ་ལྷ་བསངས། ། རྨུགས་རབས་བརྒྱུད་དང་རྩུགས་རབས་བརྒྱུད་ཀྱི་ལྷ། ། སློབ་དཔོན་བརྒྱུད་ལ་འགོ་བའི་ལྷ་རྣམས་དང༌། །
འགྲོ་བའི་ལམ་དང་གཞིས་ཀྱི་སྲུང་མའི་ཚོགས། ། རྒྱན་གོས་ལོངས་སྤྱོད་གྲོགས་ལ་གནས་པ་བསངས། ། ཡར་ལྷ་ཤམ་པོ་གུང་རྒྱལ་སྤོམ་ར་དང༌། ། བརྒྱ་བྱིན་དཀར་ནག་ཁྲ་གསུམ་ཝེར་མའི་ཚོགས། ། སྲིད་པའི་ལྷ་ལུང་རྣོ་མཐོང་སྟོན་པའི་ལྷ། ། མདུང་ལྷ་སུམ་བརྒྱ་དྲུག་ཅུ་ལ་སོགས་བསངས། ། ཡབ་ལྷ་རྡལ་དྲུག་མ་བཙུན་རྒྱལ་མ་མཐང༌། ། འདོས་རིགས་སྨན་པ་བཅོ་བརྒྱད་མ་ཆགས་སྟོང༌། ། སྟོངས་དང་འབྱུང་བ་ཆགས་པའི་དགྲ་ལྷ་དང༌། ། ཨ་ཀར་དཀར་གྱི་སྲུང་མ་མ་ལུས་བསངས། །
སྐུ་ལྷ་གྱེར་འཛོམ་ལྷ་འུ་གཡང་དཀར་དང༌། ། བོད་ཀྱི་མི་འུ་གདུང་དྲུག་ཟོ་དོར་ལྷ། ། ཐུགས་དཀར་སུམ་བརྒྱ་དྲུག་ཅུ་ལ་སོགས་པའི། ། མདོར་ན་གཡུང་དྲུང་བོན་གྱི་ལྷ་རྣམས་བསངས། ། ལོ་སྐོར་བཅུ་གཉིས་སྤར་ཁ་རྣམ་པ་བརྒྱད། ། སྨེ་བ་དགུ་དང་ས་བདག་རྒྱལ་བློན་འབངས། ། སྤོར་ཐང་བརྒྱད་ཅུ་སྐོར་གྱི་གཙུག་ལག་ལྷ། ། གབ་རྩེ་དགུ་ལ་གནས་པའི་ལྷ་རྣམས་བསངས། ། ཉིན་སྲིབ་རི་དང་ནགས་ཚལ་ལྟེང་ཀ་དང༌། ། ལམ་ཆེན་བཞི་མདོ་ཆུ་ཀླུང་ལྗོན་པའི་ཤིང༌། །
རང་བྱུང་བཅོས་མའི་མེ་དང་རླུང་ས་སོགས། ། སོ་སོར་དབང་བའི་ཕྱོགས་འདིའི་གཞི་བདག་བསངས། ། ཉམས་སྒྲིབ་བཤགས་པ་ནི། ཧཱུྃ། དེ་ལྟར་རྩ་གསུམ་ཆོས་སྲུང་སྡེ་བརྒྱད་དང༌། ། ཡུལ་ལྷ་གཞི་བདག་དགྲ་ལྷ་ལ་སོགས་པ། ། གཙང་ཞིང་གྱ་ནོམ་མང་པོར་སྤེལ་བ་ཡི། ། དག་བྱེད་བསང་གི་མཆོད་པ་འདི་ཕུལ་བས། ། གདོད་ནས་རྣམ་དག་གསལ་སྟོང་རིག་པའི་གཤིས། ། མ་རིག་འཁྲུལ་པས་བསླད་པའི་ནད་གནོད་བགེགས། །
ཐག་ཁྲ་སྦྲུལ་དུ་མཐོང་བའི་དངངས་སྐྲག་བཞིན། ། མེད་ཀྱང་མངོན་སུམ་སྣང་བའི་སྐྱོན་ཚོགས་རྣམས། ། མཁའ་ཁྱབ་དོན་དམ་ཆོས་སྐུ་བདེ་བ་ཆེར། ། ཆུ་ལ་ཆུ་བཞག་ལྟ་བུར་རོ་གཅིག་ཀྱང༌། ། ཀུན་རྫོབ་རྫུན་ངོར་གྲུབ་པའི་ཉེས་པ་ཀུན། ། དག་བྱེད་ཆུ་ཡིས་དྲི་མ་འཁྲུད་ལྟར་བཤགས། ། ཁྱད་པར་བདག་ཅག་རྒྱུ་སྦྱོར་སྦྱིན་བདག་རྣམས། ། སོ་ཐར་བྱང་ཆུབ་སེམས་དཔའི་སྡོམ་པ་དང༌། ། རིག་འཛིན་སྔགས་ཀྱི་དམ་ཚིག་ཉམས་པའི་གྲིབ། ། གདོལ་དང་དམེ་ཡུགས་ཡ་བཤན་མཛེ་གྲིབ་དང༌། །
ལྷ་དང་མི་ལ་འཁོན་དང་རྩོད་པའི་གྲིབ། ། དཀར་དམར་ཐབ་གཞོབ་བྱ་སྤྱོད་མི་མཁས་པའི། ། མི་གཙང་རིགས་རྣམས་ལག་ཏུ་བསྟར་ཞིང་བཅངས། ། ཟས་སུ་ཟོས་ཤིང་གོས་སུ་གྱོན་པ་དང༌། ། གནས་མལ་འཁོར་ནོར་ལོངས་སྤྱོད་བསྟེན་པ་སོགས། ། ལྗོན་ཤིང་མཐུན་རྫས་བསྲེགས་པའི་དུད་སྤྲིན་འདིས། ། མ་ལུས་བྱང་ཞིང་རྣམ་པར་དག་གྱུར་ནས། ། གངས་ཀྱི་རི་མོ་ལྟ་བུར་གསལ་གྱུར་ཅིག ། ཕུན་ཚོགས་བཀྲ་ཤིས་དུས་བཟང་ཡར་གྱིར་ངོར། ། གཟའ་སྐར་དུས་སྦྱོར་ལེགས་པ་འཕྲོད་ཀྱི་དགེ །
མཐུན་པའི་རྐྱེན་ཀུན་ཚང་བའི་གནས་མཆོག་འདིར། ། བསང་གིས་མཆོད་པའི་འབྲས་བུ་ལྷུན་གྲུབ་ཤོག ། ཧཱུྃ། བསང་མཆོད་མཐུན་པའི་དམ་རྫས་རྒྱ་ཆེན་པོ། ། དངོས་བཤམས་ཡིད་ཀྱིས་སྤྲུལ་ཏེ་ཕུལ་བའི་མཐུས། ། སྐྱབས་མཆོག་ངོ་བོ་རྩ་གསུམ་ལྷ་ཚོགས་ཀྱིས། ། མཆོག་དང་ཐུན་མོང་དངོས་གྲུབ་ཆར་ལྟར་ཕོབ། ། སྲུང་མ་དམ་ཅན་སྡེ་བརྒྱད་ཚོགས་རྣམས་ཀྱིས། ། བཅོལ་བའི་ཕྲིན་ལས་མ་ལུས་ཐོགས་མེད་སྒྲུབས། ། ཡུལ་ལྷ་གཞི་བདག་འགོ་བའི་ལྷ་རྣམས་ཀྱིས། །
བར་ཆད་སེལ་ཞིང་བསམ་པའི་རེ་བ་སྐོངས། ། མདོར་ན་མཆོད་ཡུལ་དམ་པ་ཁྱེད་རྣམས་ཀྱིས། ། བདག་ཅག་མི་ནོར་འཁོར་དང་བཅས་པ་ལ། ། སེང་གེ་གླང་ཆེན་སྨྱོན་པ་མེ་སྦྲུལ་དང༌། ། ལྕགས་སྒྲོག་ཤ་ཟ་རྒྱ་མཚོ་ཆེན་པོ་སྟེ། ། འཇིགས་ཆེན་བརྒྱད་དང་གདོན་བགེགས་ནད་རིམས་དགྲ། ། དུས་མིན་འཆི་བདག་གཤིན་རྗེའི་ཞགས་པ་དང༌། ། ཁ་སྨྲ་མི་ཁ་གླེང་གཞི་འཐབ་རྩོད་སོགས། ། བར་ཆད་མི་མཐུན་གཡུལ་ལས་རྒྱལ་བར་མཛོད། ། རྒུད་པའི་མུན་སྟུག་རྫོགས་པའི་ཐུན་གསུམ་མཐར། །
ཤར་བའི་ལེགས་བྱས་སྐྱ་རེངས་ཀྱིས་དྲངས་པའི། ། ཕན་བདེའི་ཉིན་མོར་བྱེད་པའི་འོད་ཟེར་གྱིས། ། ཞི་བའི་འཕྲིན་ལས་སྣང་བ་འབར་བར་མཛོད། ། བསོད་ནམས་དུས་ལས་ཡོལ་མེད་རླབས་ཕྲེང་ཅན། ། ཚེ་དཔལ་འབྱོར་པ་མི་ཟད་ཆུ་བོའི་གཏེར། ། བསམ་པའི་རེ་བ་སྐོང་བའི་ཡིད་བཞིན་ནོར། ། རྒྱས་པའི་འཕྲིན་ལས་རྒྱལ་མཚན་རྩེར་འགོད་མཛོད། ། རེག་པས་གདུང་སེལ་ཡིད་དགའི་མཛའ་ན་མོ། ། འགུགས་བྱེད་ལྷོ་ཕྱོགས་རླུང་གི་རེག་བྱ་ཅན། ། མཐོང་ན་མི་མཐུན་མེད་པའི་ཙན་དན་ཤིང༌། །
དབང་གི་འཕྲིན་ལས་དྲི་བསུང་འཐུལ་བར་མཛོད། ། འཁུ་བའི་སེམས་ལྡན་ལྷ་མིན་དགའ་མའི་མངལ། ། དྲག་སྦྱོར་རྡོ་རྗེ་རྩེ་བརྒྱ་གདེངས་ཙམ་གྱིས། ། བསོད་ནམས་དཔུང་དང་ལྷན་ཅིག་ལྟུང་བྱེད་པའི། ། དྲག་པོའི་ཕྲིན་ལས་ལེགས་བྲིས་སྟོབས་ལྡན་མཛོད། ། སྒྲིབ་གཉིས་སྒོ་ངའི་སྦུབས་ལས་རྣམ་གྲོལ་བའི། ། ཚོགས་གཉིས་འདབ་ལྡན་ཀ་ལ་པིངྐའི་བྱ། ། རྣམ་པ་ཐམས་ཅད་མཁྱེན་པའི་མཁའ་དབྱིངས་སུ། ། འཕུར་ནས་ཆོས་ཀྱི་དབྱངས་སྙན་སྒྲོགས་པར་མཛོད། ། ཁྱད་པར་ཤར་ལྗོངས་ནོར་གླིང་ཐའི་ཝན་དུ། །
རྒུད་ཚོགས་ཉེར་འཚེའི་སྨག་མུན་རྣམ་བསལ་ནས། ། ཆོས་འབྱོར་ཞི་བདེའི་ལང་ཚོའི་རྟ་ལྗང་དབང༌། ། ཕུན་ཚོགས་སྡེ་བཞིའི་འོད་རྣོན་བསྐྱེད་པར་མཛོད། ། འཛམ་གླིང་སྤྱི་དང་ཁྱད་པར་ཡུལ་ཕྱོགས་དེར། ། ཕན་དང་བདེ་བའི་འབྱུང་གནས་ཐུབ་པའི་བསྟན། ། བསྟན་འཛིན་སྐྱེས་བུ་འགྲོ་བའི་བདེ་སྐྱིད་ཀུན། ། ཀུན་ནས་འཕེལ་ཞིང་རྒྱས་པ་དབྱར་གྱི་ཆུ། ། ཆུ་གཏེར་ཆེན་པོའི་དཔལ་ལ་འགྲན་པར་མཛོད། ། དེ་མཐུས་འཛམ་གླིང་ཡངས་པའི་རྒྱལ་ཁམས་ཀུན། ། ཕན་ཚུན་དམག་འཁྲུགས་དུས་མཚོན་ནད་མུག་ཞི། །
ཚེ་གཡང་སྐྱིད་ཀྱི་ཉི་མ་དགུང་ལ་ཤར། ། ཟད་མེད་དགའ་བ་རྒྱས་པའི་བཀྲ་ཤིས་མཛོད། ། དུང་དུང་སྙིང་ནས་མི་ཕྱེད་གསོལ་འདེབས་ཤིང༌། ། ཡང་ཡང་མཆོད་ཅིང་བསྟོད་ན་བདག་སོགས་ཀུན། ། འཇིགས་འཇིགས་བར་ཆད་དགྲ་ལས་རྣམ་རྒྱལ་ཞིང༌། ། འཛུམ་འཛུམ་དགྱེས་པའི་སྒོ་ནས་དངོས་གྲུབ་སྩོལ། ། ཕྱྭ་གཡང་འགུགས་པ་ནི། ཀྱཻ༔ འཇའ་ལུས་རྡོ་རྗེ་ཆོས་སྐུའི་གཡང་རྭ་འདིར༔ འོད་ལྔ་མ་འགགས་འཇའ་ཟེར་ཐིག་ལེའི་གཡང་༔
སྣང་སྲིད་འོད་གསལ་མཁའ་སྤྱོད་དབྱིངས་ནས་ཁུག༔ འཇའ་ལུས་འཕོ་བ་ཆེན་པོའི་དངོས་གྲུབ་སྩོལ། ། གུ་རུའི་སྦས་ཡུལ་དཔའ་བོ་ཌཱ་ཀིའི་ཀློང་༔ ཁོར་ཡུག་ཐམས་ཅད་ལྷ་དང་ལྷ་མོས་གང་༔ མཆོག་ཐུན་དངོས་གྲུབ་ཅི་བསམ་གཡང་ཁུག་ཅིག༔ ཚེ་དཔལ་བསོད་ནམས་རྒྱས་པའི་དངོས་གྲུབ་སྩོལ༔ སྲིད་ཞི་འདོད་རྒུར་སྤུངས་པའི་གཡང་རྭ་འདིར༔ རྒྱན་ལྡན་གཅེས་ཕྲུག་གཞོན་ནུས་ལྷ་གསོལ་གང་ཿ བུ་ནོར་ཅི་བསམ་འདོད་རྒུའི་གཡང་ཁུག་ཅིག༔ ཕུན་ཚོགས་དཔལ་འབྱོར་དངོས་གྲུབ་ཐམས་ཅད་སྩོལ༔
གཡང་ཆང་བཀྲ་ཤིས་མདའ་དར་ཕྱེ་མར་དང་༔ སྲིད་པའི་ལྷ་ཆེན་དགྱེས་པའི་མཆོད་རྫས་འབུལ༔ ཕུ་ནས་གནོད་སྦྱིན་མཆེད་ལྔས་ནོར་གཡང་ཁུག༔ མདའ་ནས་མཚོ་སྨན་བསྟན་མས་དངོས་གྲུབ་སྩོལ༔ བར་ན་བདུད་བཙན་འབར་བ་སྤུན་བདུན་དང་༔ སྐྱེས་མཆོག་རྡོ་རྗེ་ལེགས་པས་བསམ་དོན་འགྲུབ༔ ཡུལ་ཕྱོགས་འདི་ལ་བཀྲ་ཤིས་དཔལ་འབར་དང་༔ དཀར་པོའི་དམ་ཆོས་དར་བའི་འཕྲིན་ལས་མཛོད༔ ཞི་བའི་ལས་མཛད་བྱང་སེམས་ལྡན་རྣམས་ཀྱིས༔ ནད་གདོན་སྡིག་སྒྲིབ་ཞི་བས་འཕྲིན་ལས་མཛོད༔
རྒྱས་པའི་ལས་མཛད་རིན་ཆེན་རིགས་རྣམས་ཀྱིས༔ ཚེ་དང་བསོད་ནམས་རྒྱས་པའི་དངོས་གྲུབ་སྩོལ༔ དབང་གི་ལས་མཛད་པདྨའི་རིགས་རྣམས་ཀྱིས༔ ཁམས་གསུམ་དབང་དུ་འདུས་པའི་དངོས་གྲུབ་སྩོལ༔ དྲག་པོའི་ལས་མཛད་ལས་ཀྱི་རིགས་རྣམས་ཀྱིས༔ དགྲ་བགེགས་ཚར་གཅོད་ནུས་པའི་དངོས་གྲུབ་སྩོལ༔ བསམ་དོན་མ་ལུས་འགྲུབ་པའི་དངོས་གྲུབ་སྩོལ༔ ནོངས་པ་བཟོད་པར་གསོལ་བ་ནི། ཧཱུྃ། རྨོངས་པའི་དབང་གིས་འཕྲིན་ལས་འཁྲུལ་པར་གྱེར། །
མཆོད་པའི་དམ་རྫས་མ་ཚང་འབགས་པ་སོགས། ། ཉེས་པའི་ཚོགས་ཀུན་སྙིང་ནས་བཤགས་བྱེད་ན། ། བཟོད་པར་བཞེས་ཤིག་ཐུགས་རྗེ་ཆེ་ལྡན་རྣམས། ། གཤེགས་སུ་གསོལ་བ་ནི། ཧཱུྃ། ཆུ་ལས་ཆུ་བུར་རྡོལ་བ་ཇི་བཞིན་དུ། ། རིག་པའི་རྩལ་གྱིས་མགྲོན་དུ་བསུས་པ་རྣམས། ། ངོ་བོ་གདོད་ནས་སྐྱེ་བ་མེད་པའི་ཀློང༌། ། རྣམ་པ་རང་རང་སོ་སོའི་གནས་སུ་གཤེགས། ། བཛྲ་མུཿ
ཤིས་པར་བརྗོད་པ་ནི། ཧཱུྃ། ཡིད་བཞིན་ནོར་དང་བུམ་བཟང་འདོད་འཇོའི་བ། ། དཔག་བསམ་ཤིང་ལྟར་འདོད་པའི་རེ་བ་ཀུན། ། འབད་མེད་སྩོལ་མཛད་བླ་མ་ཡི་དམ་དང༌། ། མཁའ་འགྲོ་ཆོས་སྐྱོང་སྲུང་མའི་བཀྲ་ཤིས་ཤོག ། གཞན་ཡང་ཤིས་པར་བརྗོད་པའི་མེ་ཏོག་ཀ་མ་ལའི་ཆར་བཟང་པོ་བསྙིལ་བར་བྱའོ། ། ཞེས་ཤར་གླིང་ཐའི་ཝན་གྱི་ཡུལ་དུ་ཉེ་བར་མཁོ་བའི་བསང་མཆོད་ཕྲིན་གསོལ་དང་བཅས་པ་དགེ་ལེགས་ཆར་སྤྲིན་འདི་ནི་དོན་གཉེར་ཅན་དུ་མས་འབད་པ་ཆེན་པོས་བསྐུལ་མ་མཛད་པ་ལྟར། ཤཱཀྱའི་དགེ་སྦྱོང་དུ་རློམ་པའི་གྱི་ན་བ་ཀརྨ་པ་ཨོ་རྒྱན་འཕྲིན་ལས་རྡོ་རྗེས་དུས་གསུམ་འབྱོན་པར་དཀའ་བའི་འདྲེན་མཆོག་དམ་པ་རྣམས་ཀྱི་ཞལ་གསུང་དྲི་མ་མེད་པ་ཐོས་པ་ཙམ་གྱིས་ངན་སོང་གི་སྲིད་པ་ཧྲུལ་པོར་བྱེད་པའི་བྱིན་རླབས་ཀྱི་ཚན་ཁ་ཆེ་བ་རྣམས་ཁྲིགས་སུ་བསྡེབས་ཏེ། ཁྱུ་མཆོག་ཅེས་པ་ལྕགས་སྦྲུལ་ཧོར་ཟླ་གཉིས་པའི་ཡར་ངོར་གསང་ཆེན་རིག་པ་འཛིན་པའི་ཆོས་སྡེ་དཔལ་སྟོད་རྒྱུད་དུ་སྦྱར་བ་དགེ་ལེགས་འཕེལ།
སརྦ་མངྒ་ལཾ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
