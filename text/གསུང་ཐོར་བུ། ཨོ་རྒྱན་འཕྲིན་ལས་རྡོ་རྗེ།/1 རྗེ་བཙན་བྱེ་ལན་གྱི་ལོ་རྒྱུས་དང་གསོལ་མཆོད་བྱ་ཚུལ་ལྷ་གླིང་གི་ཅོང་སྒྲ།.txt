གསུང་ཐོར་བུ། ཨོ་རྒྱན་འཕྲིན་ལས་རྡོ་རྗེ།
པོད ༡
རྗེ་བཙན་བྱེ་ལན་གྱི་ལོ་རྒྱུས་དང་གསོལ་མཆོད་བྱ་ཚུལ་ལྷ་གླིང་གི་ཅོང་སྒྲ།
༄༅། །རྗེ་བཙན་བྱེ་ལན་གྱི་ལོ་རྒྱུས་དང་གསོལ་མཆོད་བྱ་ཚུལ་ལྷ་གླིང་གི་ཅོང་སྒྲ་ཞེས་བྱ་བ་བཞུགས་སོ། ། བྱམས་པ་དང་སྙིང་རྗེ་ཆེན་པོས་སྡུག་བསྔལ་དང་དཀའ་བ་ལས་སྐྱོབ་པ་ཡངས་པའི་བྱིན་རླབས་ཅན་བྱང་ཆུབ་སེམས་དཔའ་སྤྱན་རས་གཟིགས་ལ་ཕྱག་འཚལ་ལོ། ། ངོ་མཚར་བརྗོད་མེད་བྱང་ཆུབ་སེམས་དཔའ་སྤྱན་རས་གཟིགས། ། དུ་མའི་བསྐལ་པར་གོམས་པས་ཞི་ཞིང་གཟི་བརྗིད་པ། ། སོ་གཉིས་སྤྲུལ་པས་སྲིད་པའི་ཁམས་དང་བསྟུན་ཞིང་འཇུག ། སྡུག་བསྔལ་མཚོ་ལས་འགྲོ་རྣམས་རྟག་ཏུ་གྲུས་སྒྲོལ་བ། ། ཉིད་དང་འཕགས་པའི་སྐྱེས་བུས་བཀའ་ལུང་ནོད། ། རྔམ་བརྗིད་རླུང་དང་ཐོག་བཞིན་དོ་ཟླས་དབེན། ། བསྟན་པའི་སྲུང་མ་མཐུ་ཆེན་བྱེ་ལན་མཚན། ། མཆོད་པའི་ཆོ་ག་ལྷ་གླིང་ཅོང་སྒྲ་བྱ། །
འདིར་བསྟན་སྲུང་ཆེན་པོ་བྱེ་ལན་ནམ་ཀོན་ཡུས་དྲང་དུ་འབོད་པའི་གསོལ་མཆོད་བྱ་ཚུལ་ལ་གཉིས། སྲུང་མ་ཆེན་པོའི་ལོ་རྒྱུས་དང༌། དེ་ལ་གསོལ་མཆོད་བྱ་ཚུལ་དངོས་བཤད་པའོ། ། དང་པོ་ནི། སྔོན་གྱི་དུས་སུ་མ་ཧཱ་ཙི་ནའི་ཡུལ་གྲུ་ཆེན་པོར། རྒྱལ་རབས་ཧན་གྱི་བློན་པོ་གྲགས་ཅན་རུས་ཀོན་དང་མིང་ཡུས་ཞེས་བྱ་བ་དཔའ་མཛངས་བརྟུལ་ཕོད་པ་ཞིག་བྱུང༌། མཐུ་སྟོབས་ཤིན་ཏུ་ཆེ་བའི་དམག་དཔོན་མཛད་དེ་ཡུལ་གྲུ་ཐ་དད་པའི་དགྲ་བོ་མ་རུངས་པ་རྣམས་ཚར་བཅད་ནས་ལྗོངས་ཀྱི་རྒྱལ་པོ་དང་རྒྱལ་ཕྲན་གྲངས་ལས་འདས་པ་མངའ་འོག་ཏུ་བཙུད། དཔའ་རྩལ་གྱིས་སྙེམས་པ་རྣམས་ཀྱང་འདིའི་གམ་དུ་སླེབས་ན། ཁྱུང་ཆེན་དང་བྱིའུའི་རྩལ་ལྟ་བུར་གྱུར་པས་ཡུལ་ཕྱོགས་ཀུན་ཏུ་འདིའི་མིང་ཐོས་པ་ཙམ་གྱིས་མི་འདུད་པ་གཅིག་ཀྱང་མེད། དེ་ཡང་སྐྱོང་འོས་དང་འདུལ་དགོས་ཀྱི་རྣམ་དབྱེ་མེད་པའི་དཔའ་ཐལ་ལྟ་བུ་མ་ཡིན་པར་ཞི་དྲག་གི་བྱ་བ་གང་ལ་ཡང་གཡོ་མེད་དྲང་པོར་བྱེད་པ་ཞིག་ཡིན་སྐད།
སྒྲོས་ལ་ཆོས་རྒྱལ་མྱ་ངན་མེད་ལྟ་བུ་ས་ཆེན་པོ་ཆོས་བཞིན་དུ་སྐྱོང་བའི་འཁོར་ལོས་སྒྱུར་རྒྱལ་ཡིན་ཡང་བློ་བུར་དུ་ཐུགས་མུག་པའི་ངང་ནས་འདས་པས་ཉ་མིད་ཆེན་པོའི་སྐྱེ་བ་བླངས་པར་གསུངས་པ་ལྟར། སྤྱིར་ཀུན་སློང་དང་ཀུན་སྤྱོད་ལ་སྐྱོན་མི་མངའ་ཡང་ཞེ་ཁྲེལ་གྱི་ངང་དུ་ཚེའི་དུས་བྱས་པས་ཧུའུ་བཱའི་ཡི་སའི་ཆར། གཡུས་ཇོན་རི་བོའི་ཀླུ་རིགས་ཀྱི་མི་མ་ཡིན་མཐུ་བོ་ཆེ་ཞིག་ཏུ་གྱུར་ནས་ལོ་བཞི་བརྒྱ་ལྷག་སོང་བ་ན། འཕགས་པ་ཀླུ་སྒྲུབ་ཀྱི་ལྟ་བའི་བརྒྱུད་འཛིན་ཐེན་དཱའི་གྲུབ་མཐའ་ཤིང་རྟ་ཆེན་པོ་ཊཱི་ཌ་ཏཱག་ཧྲི་ཞེས་བྱ་བའི་རི་དེར་སྒྲུབ་པ་ལ་བྱོན་པ་ན། ཡུལ་མི་རྣམས་ཀྱིས་ཤིན་ཏུ་གཉན་པའི་རྒྱུ་མཚན་སྨྲས་ཀྱང་མ་བཟློག་པར་རི་དེའི་སྤྱིལ་བུའི་ནང་དུ་ཡང་དག་པར་འཇོག་པའི་སྐབས་མི་མ་ཡིན་གྱི་ཆོ་འཕྲུལ་གྱིས་རྣམ་འགྱུར་སྣ་ཚོགས་བསྟན་ཀྱང་ཏིང་ངེ་འཛིན་ལས་གཡོ་བར་བྱེད་མ་ནུས་པས་སྐབས་ཤིག་ན་གོ་ཆ་དང་རྒྱན་གྱིས་སྤྲས་པའི་དམག་དཔོན་ཆེན་པོ་སྡེ་བརྒྱད་ཀྱི་དཔུང་དང་བཅས་པ་མངོན་སུམ་དུ་བྱུང་ནས། སློབ་དཔོན་ལ་ཕྱག་བྱས་ཤིང་མཐོ་འཚམས་པའི་ཚུལ་གྱིས་ཉམས་སད་པར་བཟོད་གསོལ་ཞུས། སློབ་དཔོན་གྱིས་རྒྱུ་མཚན་རྣམས་དྲིས། ལས་འབྲས་ཀྱི་ཆོས་མང་དུ་གསུངས་ནས་དགེ་བསྙེན་གྱི་སྡོམ་པ་འབོགས། བསྟན་པའི་སྲུང་མར་བསྐོས་ཤིང་དགེ་འདུན་གྱི་སྡེ་དང་ཆོས་འཁོར་སྐྱོང་བར་དམ་བཅས་སོ། ། དེ་ལྟ་བུའི་སྲུང་མ་ཆེན་པོ་འདི་ཉིད་བོད་དུ་ཝུན་ཁྲེན་ཀོང་ཇོའི་རྗེས་སུ་འབྲངས་པས་རྫོང་བཙན་བཤན་པ་དང་བེག་རྩེ་ལྕམ་སྲིང་རྣམས་ཐུགས་རྒྱུད་གཅིག་པར་བཞེད་ལ།
བདག་ཅག་རྣམས་ཀྱི་འདྲེན་པ་དམ་པ་ཁྱབ་བདག་འཁོར་ལོའི་མགོན་པོ་ཀརྨ་པ་སྐུ་ཕྲེང་གཉིས་པ་གྲུབ་ཆེན་པཀྴི་ནས་བཟུང་སྐུ་ཕྲེང་ལྔ་པ་དེ་བཞིན་གཤེགས་པ་རིན་པོ་ཆེ་ཆོས་ཀྱི་རྒྱལ་པོའི་བར། རྒྱ་ཧོར་གྱི་གོང་མ་རྣམས་ཀྱི་དབུ་བླ་མཛད་ནས་དམ་པའི་ཆོས་ཀྱི་འཁོར་ལོ་བསྐོར། རྫུ་འཕྲུལ་གྱི་བཀོད་པ་ངོ་མཚར་ཅན་དཔག་མེད་མཐོང་ཆོས་སུ་བསྟན་པས། མངའ་རིས་ཀྱི་རྒྱལ་ཁམས་དག་ལ་དཀར་ཆོས་ཀྱི་མཛད་ཕྲིན་དཔེ་མེད་བྱུང་བས་དཔུང་དང་གྲོགས་དན་གྱི་ཚུལ་དུ་བཀུར་བར་གྲགས་པ། ཙི་ནའི་ཡུལ་གྱི་བསྟན་སྲིད་ཐུན་མོང་བའི་ཆོས་སྐྱོང་བཀྭན་ལའོ་ཡེ་ཞེས། ལོ་ལྟར་གནམ་ལོ་གསར་ཚེས་ཀྱི་ཚེས་གཉིས་ཉིན་རྗེ་ཀརྨ་པ་དབུ་བཞུགས་ཐོག་རྒྱས་བརྔན་གསོལ་མཆོད་ཟབ་སྨིན་ཐེངས་རེ་གནང་སྟེ། རྒྱ་བོད་ཡུལ་གྲུ་ཀུན་ཏུ་སངས་རྒྱས་ཀྱི་བསྟན་པ་སྲུངས། མཆོད་ཡོན་གྱི་སྐུ་ཚེ་སྲིངས། འགྲོ་བ་རྣམས་བདེ་སྐྱིད་ལ་འཚོ་བའི་འཕྲིན་ལས་དབྱེ་བ་མེད་པར་སྒྲུབ་དགོས་པའི་བཀའ་བསྒོས་དང་བསྔོ་སྨོན་རྒྱས་འདེབས་བཅས་གནང་སྲོལ་ཡོད་དོ། ། སྲུང་མ་འདིའི་ལོ་རྒྱུས་ཡིག་ཆ་འདྲ་མིན་ཅུང་ཟད་བྱུང་ནའང༌།
འདིར་བཀོད་པ་ནི་གཙོ་བོ་ཐུའུ་བཀྭན་བློ་བཟང་ཆོས་ཉིའི་ཆར་རྒྱུན་འབྲུག་སྒྲ་དང༌། མགོན་པོ་སྐྱབས་ཀྱི་རྒྱ་ནག་ཆོས་འབྱུང༌། གཞན་ཡང་སྔོན་གྱི་ཡི་གེ་ཁུངས་ཐུབ་དག་ལས་ཇི་ལྟར་བྱུང་བ་ལྟར་བཀོད་པ་ཡིན་པས་ཡིད་ཆེས་པའི་གནས་སུ་བཟུང་བར་རིགས་སོ། ། གཉིས་པ། ད་ནི་དགྲ་ལྷའི་རྒྱལ་པོ་འཁོར་དང་བཅས་པའི་གསོལ་མཆོད་བྱ་བར་འདོད་པ་རྣམས་ཀྱི་ངོར་མདོ་ཙམ་ཞིག་བརྗོད་པར་བྱ་སྟེ། འོག་ནས་འབྱུང་བའི་མཆོད་ཚོགས་ཅི་འབྱོར་བ་དང༌། བསང་མཆོད་སྒོས་སུ་འབུལ་ན་བསང་ཤིང་སྣ་ཚོགས་ཡང་འདུ་བྱས་ལ། སྐྱབས་སེམས་སྔོན་དུ་འགྲོ་བས། སྔགས་དྲུག་ཕྱག་དྲུག་དང་ཏིང་ངེ་འཛིན་གྱི་བྱིན་གྱིས་བརླབས། བདག་ལྷར་བསྐྱེད་ཅིང་མགྲོན་སྤྱན་དྲངས་པ་ནི།
ཧྲཱིཿ བདག་ཉིད་འཇིག་རྟེན་དབང་ཕྱུག་སྤྱན་རས་གཟིགས། ། ཞི་འཛུམ་རྒྱན་གྱིས་སྤྲས་པའི་ཡིད་འོང་སྐུ། ། གངས་ཀྱི་ལྷུན་པོར་དབང་ཞུས་བཀླུབས་པ་འདྲའི། ། སྣང་སྟོང་ཆུ་ཟླ་ལྟ་བུར་ལྷམ་མེར་གསལ། ། དམིགས་པ་དང་བཅས་ཡི་གེ་དྲུག་མའི་བཟླས་པ་ཅི་ནུས་བྱ། ཐུགས་ཀའི་ས་བོན་འོད་ཀྱི་ལྕགས་ཀྱུ་ཡིས། ། ཆེ་བཙན་དགྲ་ལྷའི་རྒྱལ་པོ་འཁོར་དང་བཅས། ། ཐོགས་མེད་རྫུ་འཕྲུལ་རླུང་གི་ཤིང་རྟར་བརྟེན། ། མཆོད་པའི་གནས་འདིར་ཨཱ་ཀརྵྱ་ཛཿ
བཞུགས་སུ་གསོལ་བ་ནི། མདོག་དམར་ཙནྡན་ལས་གྲུབ་རྐང་སྟེགས་ནི། ། གཅན་གཟན་གཏུམ་པོའི་པགས་པའི་བགོ་བ་ཅན། ། རིན་ཆེན་ཁམས་ཀྱི་ཕྲ་ཡིས་ཉེར་མཚན་པར། ། འཁོར་དང་བཅས་པ་དགྱེས་ཤིང་བརྟན་པར་བཞུགས། ། མགྲོན་གསལ་འདེབས་པ་ནི། ཀྱཻ། འཕགས་པ་ལག་ན་རལ་གྲིས་བྱང་ཆུབ་ཀྱི། ། སྤྱོད་པ་རྒྱ་མཚོས་བྱིན་རླབས་ཙི་ནའི་ཡུལ། ། གཡོན་ངོས་ཤར་གྱི་རྒྱ་མཚོས་རབ་བསྐོར་ཞིང༌། །
ལེ་དབར་ཁྲི་ལྡན་ལྕགས་རིས་གཡས་ནས་འཁྱུད། ། རིན་ཆེན་ནོར་གཞོང་ཞིང་ཆེན་རྩ་དྲུག་ལས། ། མཚེ་འུ་བྱང་མར་འབོད་པའི་ཞིང་གི་ཆར། ། དགེ་བཅུའི་མཚན་རིས་བཀྲ་བའི་འཛིན་མའི་ཁྱོན། ། མཛེས་པར་བྱེད་པའི་རི་བོ་གཡུས་ཇོན་ཞེས། ། བསྟི་གནས་སྐབས་གསུམ་གྲོང་གི་དོ་ཟླ་ཅན། ། རྩ་སྔོན་སྤུ་སྡུག་འཛིན་པའི་ནེའུ་གསིང་ངོས། ། དལ་འགྲོའི་དྲིལ་ཆུང་སྙན་པའི་དབྱངས་འཇོ་ཞིང༌། ། ཚང་ཚིང་ནགས་ཀྱི་མཛེས་པའི་ཁོར་ཡུག་ཡངས། ། སྣོད་བཅུད་ཕྱི་ནང་ཀུན་ཏུ་ལྷ་དང་མིའི། །
དཔལ་འབྱོར་མི་ཟད་གྱ་ནོམ་སྣང་བ་ཡི། ། ངོ་མཚར་རི་ཡི་མཆོག་གྱུར་དེ་ཉིད་དང༌། ། བྱིན་རླབས་འོད་འབར་གནས་ཆེན་རྣམ་བཞི་སོགས། ། གང་དུ་བཞུགས་པའི་བསྟན་སྲུང་མཐུ་བོ་ཆེ། ། ཆེ་བཙན་དྲེགས་པའི་དབང་པོ་བྱེ་ལན་ནི། ། རབ་བརྗིད་བཞིན་གྱི་དཀྱིལ་འཁོར་དམར་བའི་མདངས། ། འབར་བའི་སྨ་ར་ཨོག་ཚོམ་རིང་ཞིང་གཟེངས། ། རྒྱ་བྱའི་སྤྱན་མིག་ཡོན་པོའི་ལྟ་སྟངས་ཀྱིས། ། གཟིགས་པའི་སྨིན་དཀྱུས་རྒོད་གཤོག་ལྟ་བུར་བརྐྱངས། ། གནམ་སྔོན་ཐགས་སུ་བྱས་འདྲའི་མཐོན་མཐིང་གི །
དར་གྱི་ལ་ཐོད་ཅོད་པན་ཕུར་མས་མཛེས། ། མརྒད་ཁུ་བས་བཙོས་སྙམ་སྲབ་མོའི་གོས། ། འཇོལ་ཚུལ་བཀླུབས་ཤིང་གཅན་གཟན་མགོ་རིས་ཀྱི། ། སྲ་མཁྲེགས་གོ་ཆ་དར་དཔྱངས་གཡོ་བས་སྤུད། ། ནག་པོའི་རྩ་ལག་སྡེར་བཅས་མཐར་བྱེད་པའི། ། ཕྱག་གཡས་འབྲུག་སྔོན་ཟླ་ཚེས་ཤང་ལང་བསྣམས། ། གྱི་ལིང་གཡང་ཊིས་བརྒྱན་པའི་སྐ་རགས་ཀྱི། ། ལོགས་སུ་རྣོ་ངར་ཕུན་ཚོགས་རལ་གྲི་དཔྱངས། ། རླུང་གི་ཁེངས་པ་འཕྲོག་པའི་ཡོས་དམར་རྟ། ། མཚམས་སྤྲིན་གསར་པ་གཡོ་བ་ལྟ་བུ་ལ། །
རཏྣའི་སྒ་སྲབ་རྒྱན་གྱིས་སྒེག་པའི་སྟེང༌། ། གསེར་རིས་ལྷྭམ་གྱིས་སྦ་བའི་ཞབས་ཟུང་རོལ། ། ལྷ་ཆེན་དེ་ཡི་གཡས་ཀྱི་ཉེ་ལོགས་ན། ། ཀོན་བིན་ཞེས་བྱ་འཛུམ་དཔལ་ཟླ་བའི་བཞིན། ། འཁྱོག་འབར་མེ་ལྕེ་གཡོ་འདྲའི་དྲག་གོས་དང༌། ། དངུལ་དཀར་གོ་ཁྲབ་དར་དམར་ལ་ཐོད་བཅིངས། ། འགྲན་བྲལ་གྲི་ཆེན་ཡུ་དམར་ཕྱག་ན་བསྣམས། ། ཤིན་ཏུ་བསླབ་བྱས་དུལ་ཞིང་བརླིང་བ་ཡི། ། རྟ་མཆོག་སེང་གེ་དཀར་མོ་ལྟ་བུའི་སྟེང༌། ། དགྲ་སྡེ་འཇོམས་པའི་འཁོར་གསུམ་སྐེད་ལ་བཏགས། །
ལྷ་ཆེན་གཡོན་དུ་སྟོབས་ལྡན་བཀའ་ཉན་ནི། ། ཀྲའུ་ཚང་འཇིགས་རུང་གཟིག་སྤྱང་ལྟ་བུའི་ལུས། ། ཁྲག་གི་སྨུག་རྩིས་བསྐུས་པའི་གདོང་ལག་ནི། ། འཆར་ཀའི་མདངས་ལྡན་གནག་པའི་སྨ་ར་བརྗིད། ། ལྕགས་ཀྱི་གླེགས་བུ་བསྣོལ་མའི་ཡ་ལད་དང༌། ། རིན་ཆེན་རྔ་ཕྲུས་བརྒྱན་པའི་ཅོད་པན་གསོལ། ། ལག་ཏུ་འབིགས་བྱེད་རྣོ་ལྕགས་མདུང་རིང་བཟུང༌། ། ཡིད་ཀྱི་རྗེས་སུ་གོམ་པ་འགོད་པ་ཡི། ། མགྱོགས་འགྲོའི་དབང་པོ་མཚན་མོའི་གོས་ཀྱི་སྤུན། ། གཟེར་སྟན་སྒ་སྲབ་མཛེས་པ་ཞབས་སུ་བཅིབས། །
མཐུ་ཆེན་རྫུ་འཕྲུལ་གྲུབ་པ་རྣམས་ཀྱི་གཟུགས། ། དྭངས་པའི་ཤེལ་ལ་སྣ་ཚོགས་སྣང་བ་བཞིན། ། ཞི་དྲག་ལས་ཀྱི་ཉམས་འགྱུར་མཐའ་ཀླས་ཕྱིར། ། སྤྲོས་པའི་ཆ་ལུགས་མ་ལུས་བརྗོད་དཀའ་ཡང༌། ། ཉམས་དགའི་གཏམ་གྱི་རོལ་མོ་དེ་ཙམ་དཀྲོལ། ། འཁོར་དུ་ཀུན་མཁྱེན་རྒྱལ་བའི་ལུང་རྟོགས་བསྟན། ། དར་རྒྱས་སྤེལ་དང་དཀར་པོ་དགེ་བའི་ལས། ། སྐྱོང་ལ་དགྱེས་པའི་དགའ་འཛུམ་མུལ་ལེ་བ། ། སྡེ་བརྒྱད་མི་མིན་འབྱུང་པོ་མཐུ་ཆེན་སོགས། ། གཞན་ཡང་མཆོད་སྦྱིན་བྱ་བར་འོས་པའི་མགྲོན། །
མཚན་ནས་སྨོས་ཀྱིས་མ་ལོངས་ཐམས་ཅད་གསལ། ། མཆོད་པ་འབུལ་བ་ནི། ཁྱེད་རྣམས་དགྱེས་པའི་ཐུན་རྫས་འདོད་ཡོན་ལྔ། ། གསེར་དངུལ་རིན་ཆེན་ནོར་བུ་འབྲུ་སྨན་དར། ། ཤིས་པའི་རྟགས་བརྒྱད་རྒྱལ་སྲིད་རིན་ཆེན་བདུན། ། འདོད་འཇོའི་བུམ་བཟང་དཔག་བསམ་ལྗོན་པའི་ཤིང༌། ། དབང་གི་མདོག་ཅན་སྒ་སྲབ་སྤྲས་པའི་རྟ། ། གཟུགས་འགྲོས་གཡག་ལུག་རྭ་སྐྱེས་འདོད་འཇོའི་བ། ། དཀར་སུམ་མངར་སུམ་ཕྱེ་མར་རི་ལྟར་སྤུངས། ། རྒྱ་ཇ་མྱོས་བྱེད་བཏུང་བའི་ཆུ་གཏེར་བསྐྱིལ། །
གཞལ་མེད་ཕོ་བྲང་སྐྱེད་ཚལ་ཁྲུས་ཀྱི་རྫིང༌། ། རང་ཕྱོགས་བསྲུང་བའི་གོ་དང་རྒོལ་འཇོམས་མཚོན། ། གཞན་ཡང་ལྷ་ཀླུ་མི་ཡི་དཀོན་ནོར་རིགས། ། ངོ་མཚར་འབུམ་ཕྲག་ངོམ་པར་མི་ཟད་པ། ། སྤྱན་གཟིགས་མ་ཚང་མེད་པ་འདི་དག་ཀུན། ། ལྷ་ཆེན་འཁོར་དང་བཅས་ལ་དབུལ་བར་བགྱི། ། བསང་མཆོད་སྒོས་སུ་འབུལ་བའམ། མངའ་གསོལ་འཕྲིན་བཅོལ་སོགས་རྒྱས་པ་སྤྲོ་ན་ནི་ཟུར་གསལ་བཞིན་བྱ་ཞིང༌། རྒྱུན་ཆགས་སུ་འཕྲིན་ལས་བཅོལ་བའི་ཚིག སྔོན་དུས་སློབ་དཔོན་བློ་གྲོས་མཚན་ཅན་སོགས། །
དཔལ་ལྡན་ཐུབ་པའི་གདུང་འཚོབ་གྲངས་མེད་ཀྱིས། ། དམ་ཚིག་བདུད་རྩིའི་ཐིགས་པ་སྙིང་ལ་བརླན། ། བསྒོས་པའི་བཀའ་ལུང་བཙན་པོ་རྗེས་དགོངས་ལ། ། བསླུ་མེད་སྐྱབས་གསུམ་རིན་ཆེན་གཙུག་ན་བསྙེན། ། གཞན་དོན་བྱང་ཆུབ་སྒྲུབ་པའི་སེམས་མཆོག་བསྐྱེད། ། ཆོས་ཀུན་སྟོང་ཞིང་བདག་མེད་དོན་ཤེས་ན། ། སྡུག་བསྔལ་ཀུན་ལས་གྲོལ་ཞེས་ཐུབ་པས་གསུངས། ། རྒྱལ་དང་རྒྱལ་བསྟན་སྙིང་པོ་དྭགས་བརྒྱུད་ཀྱི། ། དྲི་མེད་བཤད་སྒྲུབ་ལྷུར་ལེན་འདུས་པའི་སྡེ། ། ཤིན་སྦྱངས་སྡོམ་བརྩོན་དམ་པའི་ཁྲིམས་མཛེས་པས། །
འཛིན་མའི་དཀྱིལ་འཁོར་འགེངས་པའི་སྟོང་གྲོགས་མཛོད། ། རྟོགས་པ་དོན་བརྒྱུད་མོས་གུས་ལམ་གཅིག་གི། ། བརྒྱུད་འཛིན་བུ་སློབ་དབྱར་གྱི་ཆུ་ལྟར་རྒྱས། ། གྲུབ་ཐོབ་བརྒྱུད་པའི་རི་སུལ་ཀུན་གང་སྟེ། ། ཕྱག་རྒྱ་ཆེན་པོའི་རིང་ལུགས་རྒྱས་པར་མཛོད། ། རྒྱལ་བ་ཀུན་གྱི་ཕྲིན་ལས་རང་གཟུགས་ནི། ། སྲིད་འདིར་རྣམ་པར་འདྲེན་མཆོག་སྤྲུལ་པའི་སྐུ། ། དཔལ་ལྡན་ཀརྨ་པ་ཡི་སྐུ་ཚེ་དང༌། ། མཛད་ཕྲིན་ཡངས་པའི་ཁ་ལོ་ཁྱོད་ཀྱི་བསྒྱུར། ། བདག་ཅག་ཡོན་སྦྱོར་མི་ནོར་འཁོར་དང་བཅས། །
ནད་དང་བགེགས་རིགས་དུས་མིན་འཆི་བ་དང༌། ། དགྲ་རྐུན་ཁ་མཆུ་བྱད་ཀྱིས་མི་ཚུགས་པའི། ། རྡོ་རྗེའི་སྲུང་བའི་གུར་དུ་སྦ་བར་མཛོད། ། རིང་འཚོའི་ཚེ་ཡི་ལྗོན་པ་རྒྱས་པའི་རྩེར། ། བསོད་ནམས་འབྲས་བུ་གཡུར་དུ་ཟ་བའི་ཁྲོད། ། བདེ་འབྱོར་སྲེད་པས་མྱོས་པའི་གཞན་གསོས་བུ། ། སྐྱིད་པའི་ག་ཞ་དབྱངས་སུ་ལེན་པར་མཛོད། ། དེ་ནས་གཤེགས་སུ་གསོལ་བ་ནི། བརྗིད་བརྗིད་དགྲ་ལྷའི་དབང་པོ་ཀོན་ལའོ་ཡེ། ། མཚར་མཚར་འཁོར་གྱི་འདུ་འགོད་གྲངས་མེད་བཅས། །
འཛུམ་འཛུམ་བཞིན་གྱི་ཟླ་བ་བཀྲ་བཞིན་དུ། ། རང་རང་གནས་སུ་བདེ་བར་བཞུད་ཅིག་གོ ། བཀྲ་ཤིས་ནི། ཕན་བདེའི་འབྱུང་གནས་ཐུབ་བསྟན་སྲུང་བའི་ལྷ། ། དགྱེས་བསྐྱེད་གསོལ་མཆོད་བགྱིས་པའི་དགེ་བ་ཡིས། ། འགྲོ་རྣམས་བདེ་ལེགས་རྒྱ་མཚོར་སྤྱོད་པ་དང༌། ། ཀུན་དགའི་དགེ་མཚན་འབར་བའི་བཀྲ་ཤིས་ཤོག ། ཅེས་ཉི་མ་ཤར་ཕྱོགས་ཀྱི་ཡུལ་གྲུ་ཆེན་པོར་མངའ་དབང་འགྱུར་བའི་བསྟན་སྲུང་ཆེན་པོ་རྗེ་བཙན་བྱེ་ལན་དུ་གྲགས་པ་འདིའི་གསོལ་མཆོད་དྲུང་ན་རིམ་གོང་མ་རྣམས་ཀྱི་གསུང་བྱིན་རླབས་ཅན་དག་དུས་དབང་གིས་མི་མངོན་པར་གྱུར་ནས་དོན་གཉེར་ཅན་མང་པོས་སྔ་ཕྱིར་བསྐུལ་མ་ཡང་ཡང་བྱས་པ་དང༌། རང་ལའང་རྨི་ལམ་སོགས་མཚན་ལྟས་དགེ་བར་བྱུང་རུང༌། དེང་དུས་ཕལ་མོ་ཆེ་ཞིག་གིས་བསྟན་སྲུང་ཡེ་ཤེས་པ་རྣམས་དོར་ནས་མི་མ་ཡིན་གདུག་པ་ཅན་དག་བླ་མ་དཀོན་མཆོག་ལས་ལྷག་པའི་སྐྱབས་གནས་སུ་འཆའ་བས་འདི་འདྲའི་ཡི་གེ་སྤེལ་བ་དགོས་པ་ལས་དགག་བྱ་ཆེ་ནའང་རྨ་ལ་ཕན་ན་ཁྱི་ཚིལ་གྱི་དཔེ་བཞིན་བསྟན་འགྲོར་སྨན་པའི་ཕྲིན་ལས་ཅན་དུ་མཐོང་ནས་ལོ་རྒྱུས་དང་གསོལ་མཆོད་བྱ་ཚུལ་ལྷ་གླིང་གི་ཅོང་སྒྲ་ཞེས་བྱ་བ་འདི་ཉིད་སྟོན་པས་ཆོས་འཁོར་བསྐོར་བའི་གནས་ཝཱ་རཱ་ཎ་སཱིར།
ཀརྨ་པའི་མཚན་འཛིན་བཅུ་བདུན་པ་ཨོ་རྒྱན་ཕྲིན་ལས་དཔལ་ལྡན་དབང་གི་རྡོ་རྗེས་ལྷག་བློས་སྦྱར་བ་བཀྲ་ཤིས་པར་གྱུར་ཅིག ། སྨྲས་པ། ཕན་བདེའི་གཞི་མ་ཐུབ་བསྟན་ཡིད་བཞིན་ནོར། ། སྲིད་ཞིའི་བླ་རུ་འདེགས་པའི་སྤོབས་པ་ཅན། ། གང་ཞིག་ཡིན་ཡང་དྲི་མེད་ལྷག་བསམ་གྱིས། ། མཆོད་བསྟོད་བཀུར་བའི་འོས་སུ་བཟུང་བར་རིགས། ། དེ་ཕྱིར་མ་ཧཱ་ཙི་ནའི་ཡུལ་གྲུ་རུ། ། བྱུང་བའི་བསྟན་སྲུང་འཕྲིན་ལས་ཐོགས་མེད་ཅན། ། བྱེ་ལན་འཁོར་བཅས་མཆོད་པའི་ཆོ་ག་ནི། ། ཉུང་བསྡུས་སྙན་པའི་ཅོང་སྒྲ་འདི་བྱས་སོ། །
དགེ་བའི་རྒྱུན་བཟང་བདུད་རྩིའི་ཐེག་ཕྲེང་ནི། ། བསྟན་འགྲོའི་རྒུད་མུན་ཞི་ཞིང་བདེ་སྐྱིད་དཔལ། ། ནམ་ཡང་ནུབ་པ་མེད་པའི་ངོ་མཚར་ཅན། ། རིས་མེད་འགྲོ་ལ་འཆར་བའི་རྒྱུ་རུ་བསྔོ། ། སརྦ་མངྒ་ལཾ།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
