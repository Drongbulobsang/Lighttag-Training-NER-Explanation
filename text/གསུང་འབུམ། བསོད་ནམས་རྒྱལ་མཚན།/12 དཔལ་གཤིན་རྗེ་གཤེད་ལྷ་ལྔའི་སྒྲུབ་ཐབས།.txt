གསུང་འབུམ། བསོད་ནམས་རྒྱལ་མཚན།
པོད ༡༢
དཔལ་གཤིན་རྗེ་གཤེད་ལྷ་ལྔའི་སྒྲུབ་ཐབས།
༄༅། །དཔལ་གཤིན་རྗེ་གཤེད་ལྷ་ལྔའི་སྒྲུབ་ཐབས་བཞུགས།། གཤིན་རྗེ་གཤེད་དམར་པོ་ལྷ་ལྔའི་སྒྲུབ་པའི་ཐབས། དཔལ་གཤིན་རྗེ་གཤེད་ལ་ཕྱག་འཚལ་ལོ། ། སྟོང་ཉིད་ཉིང་རྗེ་གཅིག་གྱུར་པས། ། གཟུང་འཛིན་ཀུན་རྟོག་མཐར་བྱེད་པའི། ། གཤིན་རྗེ་གཤེད་ལ་ཕྱག་འཚལ་ནས། ། དེ་ཡི་སྒྲུབ་པའི་རིམ་པ་བཤད། ། རེ་ཤིག་འདིར་དབང་བསྐུར་བ་ཐོབ་ཅིང་དམ་ཚིག་དང་ལྡན་པས། དུར་ཁྲོད་ལ་སོགས་པར་སྟན་བདེ་བ་ལ་འདུག་སྟེ། བླ་མ་དང་དཀོན་མཆོག་གསུམ་ལ་སྐྱབས་སུ་སོང་ནས་སེམས་ཅན་གྱི་དོན་དུ་སངས་རྒྱས་ཐོབ་པར་བྱ་བའི་ཕྱིར་གཤིན་རྗེ་གཤེད་སྒོམ་སྙམ་དུ་བྱང་ཆུབ་ཀྱི་སེམས་བསྐྱེད།
སྐད་ཅིག་གིས་གཤིན་རྗེ་གཤེད་དམར་པོར་དམིགས་པའི་དཔྲལ་བར་པདྨ་དང་ཟླ་བ་ལ་ཨོཾ་དཀར་པོ། མགྲིན་པ་དང་སྙིང་གར་པདྨ་དང་ཉི་མ་ལ་ཨཱཿཡིག་དམར་པོ་དང་ཧཱུྃ་ཡིག་སྔོན་པོ་བསྒོམ་ཞིང་། ཨོཾ་ཨཱཿཧཱུྃ་ལན་གསུམ་བརྗོད་པས་བདག་བསྲུང་། ཨོཾ་བཛྲ་ཨཱ་ས་ན་ཧཱུྃ། ཞེས་པས་སྟན་རྡོ་རྗེའི་རང་བཞིན་དུ་བྱིན་གྱིས་བརླབས། དེ་ནས་རང་གི་སྙིང་གར་ཨོཾ་དམར་པོ་ལས་བྱུང་བའི་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་དམར་པོ་ལས་བྱུང་བའི་དབྱུག་པ་དཀར་པོ་རྡོ་རྗེའི་རྩེ་མོ་ཅན། མི་མགོ་སེར་པོས་མཚན་པའི་དབུས་སུ་ཉི་མ་ལ་གནས་པའི་ཧཱུྃ་ཁ་དོག་དམར་པོའི་འོད་ཟེར་གྱིས། གཤིན་རྗེ་གཤེད་ལྷ་ལྔའི་དཀྱིལ་འཁོར་སངས་རྒྱས་དང་བྱང་ཆུབ་སེམས་དཔའི་ཚོགས་དང་བཅས་པ་མདུན་གྱི་ནམ་མཁར་སྤྱན་དྲངས་ལ། ན་མཿཤྲཱི་གུ་རུ་བྷྱཿ
ན་མཿསརྦ་ཏ་ཐཱ་ག་ཏ་ཤྲཱི་རཀྟ་ཡ་མ་ཨ་རི་མཎྜལ་ས་པ་རི་ཝཱ་རེ་བྷྱཿ ཞེས་པས་ཕྱག་འཚལ་ཞིང་སྙིང་ཁའི་ཧཱུྃ་ཡིག་ལས་འཐོན་པའི་མེ་ཏོག་མ་ལ་སོགས་པས་མཆོད་པར་བསམས་ཏེ། ཨོཾ་སརྦ་ཏ་ཐཱ་ག་ཏ་ཤྲཱི་རཀྟ་ཡ་མ་ཨ་རི་མཎྜལ་ས་པ་རི་ཝཱ་རེ་བྷྱཿ ཞེས་ཀུན་ལ་སྦྱར་ལ་ཨརྒྷཾ་པྲ་ཏཱིཙྪ་སྭཱཧཱ། པཱ་དྱཾ་པྲ་ཏཱིཙྪ་སྭཱཧཱ། བཛྲ་པུཥྤེ་ཨཱཿཧཱུྃ། བཛྲ་དྷཱུ་པེ་ཨཱཿཧཱུྃ། བཛྲ་ཨཱ་ལོ་ཀེ་ཨཱཿཧཱུྃ། བཛྲ་གནྡྷེ་ཨཱཿཧཱུྃ། བཛྲ་ནཻ་ཝི་ཏྱེ་ཨཱཿཧཱུྃ།
བཛྲ་ཤཔྡ་ཨཱཿཧཱུྃ། ཞེས་ཕྱག་རྒྱ་དང་བཅས་པས་མཆོད་ལ། ལུས་དང་ངག་དང་ཡིད་ཀྱིས་སྡིག ། བགྱིས་དང་དེ་བཞིན་བགྱིད་སྩལ་དང་། ། གང་ཡང་རྗེས་སུ་ཡི་རང་བ། ། དེ་དག་མགོན་ལ་ལན་གསུམ་བཤགས། ། རྫོགས་སངས་རྒྱས་དང་དེ་ཡི་སྲས། ། འཕགས་པའི་དགེ་ཚོགས་རྗེས་ཡི་རང་། ། རྫོགས་སངས་རྒྱས་དང་དམ་པའི་ཆོས། ། ཚོགས་ཀྱི་མཆོག་བཅས་སྐྱབས་སུ་མཆི། །
ཡོན་ཏན་རྒྱ་མཚོ་དེ་རྣམས་ལ། ། བདག་གི་ལུས་འདི་འབུལ་བར་བགྱི། ། དམ་པའི་ཆོས་ནི་སྟོན་པ་ཡི། ། སྒྲ་དབྱངས་མཛེས་ལས་བཞུགས་གྱུར་ཅིག ། ཡང་དག་རྫོགས་པའི་སངས་རྒྱས་དང་། ། དེ་སྲས་ལམ་གྱུར་སྦྱིན་ཚོགས་ཚུལ། ། སྐུ་གསུམ་ཡེ་ཤེས་ཐོབ་བྱའི་ཕྱིར། ། རབ་ཏུ་དྭང་བས་བསྟེན་པར་གྱིས། ། སེམས་ཅན་ཀུན་གྱི་དོན་སྒྲུབ་ཕྱིར། ། རྫོགས་པའི་བྱང་ཆུབ་སེམས་བསྐྱེད་བགྱི། །
བསོད་ནམས་ཀུན་ནས་གང་བསགས་པ། ། རྫོགས་པའི་བྱང་ཆུབ་ཕྱིར་བསྔོ་འོ། ། དཔལ་ལྡན་གཤིན་རྗེ་མཐར་བྱེད་དུ། ། གྱུར་ནས་བདག་གིས་འགྲོ་ཕན་བགྱི། ། ཞེས་བདུན་རྣམ་དག་དང་། སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་ཆེ་གེ་མོ་ཞེས་བགྱི་བས་དུས་འདི་ནས་གཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། ཇི་ལྟར་དུས་གསུམ་མགོན་པོ་རྣམས། ། ཞེས་སོགས་ཀྱིས་སྡོམ་པ་གཟུང་ནས།
ཚོགས་ཀྱི་ཞིང་གཤེགས་སུ་གསོལ། དེ་ནས་སེམས་ཅན་ཐམས་ཅད་བདེ་བ་དང་ལྡན་པར་གྱུར་ཅིག སྡུག་བསྔལ་དང་བྲལ་བར་གྱུར་ཅིག བདེ་བ་དང་མི་འབྲལ་བར་གྱུར་ཅིག དགྲ་གཉེན་ལ་ཉེ་རིང་མེད་པའི་བཏང་སྙོམས་པར་གྱུར་ཅིག་སྙམ་དུ་ཚད་མེད་པ་བཞི་བསྒོམས་ནས། ཨོཾ་སརྦ་དྷརྨཿསྭ་བྷཱ་ཝ་ཤུདྡྷཿསརྦ་དྷརྨ་སྭ་བྷཱ་ཝ་ཤུདྡྷོཧཾ། ཞེས་པས་གཟུང་བའི་ཡུལ་རང་བཞིན་མེད་པ་དང་། ཨོཾ་ཡོ་ག་ཤུདྡྷཿསརྦ་དྷརྨ་ཡོ་ག་ཤུདྡྷོ྅་ཧཾ། ཞེས་པས་འཛིན་པ་དང་བྲལ་བའི་རང་རིག་པ་ཙམ་དང་། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝཱ་ཨཱཏྨ་ཀོ྅ཧཾ།
ཞེས་པས་རང་རིག་པའི་རང་བཞིན་མེད་པར་མོས་པར་བྱའོ། ། དེ་ནས་སྔོན་གྱི་སྨོན་ལམ་གྱི་སྟོབས་ཀྱིས། སེམས་ཀྱི་ངོ་བོ་ཧཱུྃ་ཡིག་ཏུ་གྱུར་པ་ལས། ཉི་མ་ལ་གནས་པའི་རྡོ་རྗེ་སྔོན་པོ་རྩེ་ལྔ་པ་བསྒོམ། དེ་ལས་འོད་འཕྲོས་རྡོ་རྗེའི་ས་གཞི། རྭ་བ། གུར། བླ་བྲེ། བསྐལ་པའི་མེ་འབར་བ་ལྟ་བུའི་ཡེ་ཤེས་ཀྱི་མེ་འབར་བའི་སྲུང་འཁོར་གྱི་ནང་དུ། སྣ་ཚོགས་པདྨ་ལ་སྣ་ཚོགས་རྡོ་རྗེའི་སྟེང་དུ།
པད་ཟླ་ལ་གནས་ཤིང་། སཾ་ཡིག་ལས་བྱུང་བའི་ཆོས་འབྱུང་གྲུ་གསུམ་གྱི་ཕྱི་དཀར་ལ་ནང་དམར་བ་གདེངས་ཀ་གྱེན་དུ་བསྟན་པ་བསམ་མོ། ། དེའི་ནང་དུ་ཡཾ་ལས་རླུང་གི་དཀྱིལ་འཁོར་གཞུའི་དབྱིབས་ཅན་བ་དན་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་རཾ་གྱིས་མཚན་པ། དེའི་སྟེང་དུ་ཝཾ་ལས་ཆུའི་དཀྱིལ་འཁོར་ཟླུམ་པོ་དཀར་པོ་བུམ་པས་མཚན་པས། དེའི་སྟེང་དུ་ལཾ་ལས་སའི་དཀྱིལ་འཁོར་གྲུ་བཞི་སེར་པོ་རྡོ་རྗེས་མཚན་པ། དེའི་སྟེང་དུ་སུཾ་ལས་རི་རབ་གྲ་བཞི་པ་རིན་པོ་ཆེའི་བང་རིམ་གྱིས་མཛེས་པ། དེའི་སྟེང་དུ་བྷྲུཾཾ་ལས་རིན་པོ་ཆེ་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་པ། ཕྱི་ནས་རིམ་པ་བཞིན་དཀར་སེར་དམར་ལྗང་ནག་པའི་རྩིག་པ་ལྔ་དང་ལྡན་པ། རྩིག་པས་སྟེང་ན་རིན་པོ་ཆེའི་སྣམ་བུ་དང་།
དེའི་སྟེང་ན་བྱ་འདབས་ནས་དཔྱངས་པའི་རིན་ཆེན་ཤར་བུ་དང་། དྲྭ་བ་དང་དྲྭ་བ་ཕྱེད་པ་འཕྱང་བ། སྟེང་དུ་པདྨའི་རྩེ་མོའི་དབྱིབས་ཅན་གྱི་ཀྲ་མ་ཤིར་ཥས་མཛེས་པར་བྱས་ལ། སྒོའི་མདུན་དུ་ཀ་བ་གཉིས་གཉིས་ཀྱིས་བཏེགས་པའི་རྟ་བབས་སྣམ་བུ་བཅུ་གཅིག་དང་ལྡན་པའི་སྟེང་དུ། ཆོས་ཀྱི་འཁོར་ལོ་དང་གཡས་གཡོན་དུ་རི་དྭགས་ཕོ་མོས་མཚན་པ། གཞན་ཡང་གདུགས་དང་རྒྱལ་མཚན་དང་། བ་དན་དང་། དར་དཔྱང་དང་། ཟླ་བ་རླུང་གིས་བསྐྱོད་པ་དང་། རྔ་ཡབ་ནོར་བུའི་ཡུ་བ་ཅན་ལ་སོགས་པ་རྒྱན་དུ་མས་བརྒྱན་ཅིང་།
ཕྱི་རོལ་གྱི་ཁ་ཁྱེར་ལ་ལྷ་མོ་རྣམས་ཀྱིས་མཆོད་རྫས་དུ་མས་མཆོད་པ། ནང་ཀ་བ་བརྒྱད་དང་ལྡན་ཞིང་དབུས་ཕྱུར་བུར་གྱུར་པའི་སྟེང་དུ་རྡོ་རྗེ་རིན་པོ་ཆེའི་ཏོག་གིས་མཚན་པ། ཁ་ཁྱེར་ནས་རྡོ་རྗེ་ར་བའི་བར་གྱི་ས་གཞི་ལ། རིན་ཆེན་སྣ་བདུན་དང་བུམ་པ་བཟང་པོ་ལ་སོགས་པའི་ཡོ་བྱད་དུ་མ་དང་། རིག་པ་འཛིན་པའི་ཚོགས་དུ་མས་གང་བ། འོག་གཞི་དང་སྟེང་གི་ཤར་དཀར། ལྷོ་སེར། ནུབ་དམར། བྱང་ལྗང་དབུས་སུ་ཐིང་ཁ། དེའི་སྟེང་དུ་པཾ་ལས་སྣ་ཚོགས་པད་མའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཕྱོགས་ཀྱི་མདོག་ཅན།
དབུས་རྡོ་རྗེ་སྔོན་པོའི་ཕྲེང་བས་བསྐོར་བའི་ལྟེ་བ་དང་། ཕྱོགས་ཀྱི་རྭ་བཞིའི་རྩ་བར་པད་མ་དང་ཉི་མའི་དཀྱིལ་འཁོར་བསམ། གདན་དབུས་མའི་སྟེང་དུ་ཧཱུྃ་ལས་དབྱུག་པ་དཀར་པོ་རྡོ་རྗེ་དང་མི་མགོ་སེར་པོས་མཚན་པའི་ལྟེ་བར་ཉི་མ་ལ་གནས་པའི་ཧཱུྃ་ཡིག་ལས་འོད་འཕྲོས་ཁམས་གསུམ་གང་། སེམས་ཅན་ཐམས་ཅད་གཤིན་རྗེ་གཤེད་ཀྱི་གཟུགས་སུ་བྱས། སླར་འདུས་ཧཱུྃ་ལ་ཐིམ། དེ་ཡོངས་སུ་གྱུར་པ་ལས། བདག་ཉིད་གཤིན་རྗེ་གཤེད་པ་ཞལ་གཅིག་ཕྱག་གཉིས་པ། སྐུ་མདོག་དམར་པོ་ཉིན་མོར་བྱེད་པ་བྱེ་བའི་འོད་དང་མཚུངས་པ། གཡོན་བདུད་མཐའ་དག་གི་ཁྲག་གིས་བཀང་བའི་ཐོད་པ་དང་། གཡས་ན་འཇིག་རྟེན་གསུམ་ལས་རྒྱལ་བར་བྱེད་པའི་དབྱུག་པ་དཀར་པོ་བསྣམས་པ།
བརྒྱད་གཉིས་ལོན་པའི་རྣམ་པ་ཅན། མཐའ་ཡས་སྔོན་པོས་དབུ། འཇོག་པོ་དམར་པོས་རྣ་བ། རིགས་ལྡན་ཁྲ་བོས་སྣ། དུང་སྐྱོང་སེར་པོས་ཕྱག་གདུབ། པདྨ་དཀར་པོས་དོ་ཤལ། ཀར་ཀོ་ཊ་སྔོན་པོས་སེ་རལ་ཁ། ནོར་རྒྱས་དཀར་པོས་སྐ་རགས། པད་མ་ཆེན་པོ་དཀར་པོས་རྐང་གདུབ་བྱས་པ། མཆེ་བ་གཙིགས་པ།
ཞལ་ཅུང་ཟད་བྱེ་ཞིང་དྲག་པོའི་རྣམ་འགྱུར་གྱིས་བཞད་པ། ལྗགས་འདྲིལ་བ་ཉི་མ་ལྟ་བུའི་སྤྱིན་གསུམ་དམར་ཞིང་ཟླུམ་པ། ཁྲོ་གཉེར་ཅན་གསུས་པ་དང་བརླ་དང་བྲང་ཆེ་ཞིང་སྦོམ་ལ་རྒྱས་པ། སྐུ་ཡན་ལག་དང་ཉིང་ལག་ཐུང་ཞིང་སྨ་ར་དང་དབུ་སྐྲ་དམར་སེར་གྱེན་ལ་འབར་བ། སྟག་གི་ལྤགས་པའི་ཤམ་ཐབས་ཅན། འཇིགས་པའི་མགོ་བོ་བརྒྱ་ཕྱེད་ཀྱི་འཕྲེང་བས་བརྒྱན་པ། མ་ཧེ་དམར་ནག་གི་སྟེང་དུ་གཡོན་བརྐྱང་གི་སྟབས་ཀྱིས་བཞུགས་ཤིང་། གཤིན་རྗེའི་ཚོགས་ཐམས་ཅད་བསྐྲག་པར་བྱེད་པ། དེའི་པང་ན་ཡུམ་རྡོ་རྗེ་རོ་ལངས་མ་སྐུ་མདོག་དམར་མོ་ཞལ་གཅིག་ཕྱག་གཉིས་སྤྱན་གསུམ་མ། སྐྲ་གྲོལ་བ།
ཕྱག་གཡོན་ན་བདུད་ཀྱི་ཁྲག་གིས་གང་བའི་ཐོད་པ་དང་། གཡས་ན་རྡོ་རྗེས་མཚན་པའི་གྲི་གུག་འཛིན་པས་ཡབ་ལ་འཁྱུད་པ། ཐོད་སྐམ་ལྔ་བཅུའི་དོ་ཤལ་ཅན། གཞན་ཆ་ལུགས་གཙོ་དང་མཐུན་པའོ། ། དེ་བཞིན་དུ་ཤར་གྱི་འདབ་མར་གཏི་མུག་གཤིན་རྗེ་གཤེད་དཀར་པོ། ཙཱར་ཙི་ཀ་ནག་མོ་དང་སྙོམས་པར་འཇུག་པ། ལྷོའི་འདབ་མར་སེར་སྣ་གཤིན་རྗེ་གཤེད་སེར་པོ་ཕག་མོ་སེར་མོ་དང་སྙོམས་པར་འཇུག་པ། ནུབ་ཀྱི་འདབ་མར་འདོད་ཆགས་གཤིན་རྗེ་གཤེད་དམར་པོ་དབྱངས་ཅན་མ་དཀར་མོ་དང་སྙོམས་པར་འཇུག་པ། བྱང་གི་འདབ་མར་ཕྲག་དོག་གཤིན་རྗེ་གཤེད་ལྗང་ཁུ་གཽ་རཱི་སྔོན་མོ་དང་སྙོམས་པར་འཇུག་པ་སྟེ། དཔའ་བོ་རྣམས་རྒྱན་ཆ་ལུགས་གཙོ་དང་མཐུན་ཞིང་།
དཔའ་མོ་རྣམས་གཙོ་མོ་དང་མཐུན་པའོ། ། མེ་མཚམས་སུ་མུ་མེན་གསེར་ཚབ་ཀྱི་བུམ་པ་བཞི་མཉམ་གྱིས་གང་བ། བདེན་བྲལ་དུ་གསེར་གྱི་བུམ་པ་གླ་རྩིས་གང་བ། རླུང་དུ་བྱུ་རུའི་བུམ་པ་སིཧླས་གང་བ། དབང་ལྡན་དུ་དངུལ་གྱི་བུམ་པ་ག་པུར་གྱིས་གང་བ་སྟེ། དེ་རྣམས་ཀྱང་ཐོད་པས་ཁ་བརྒྱན་པའོ། ། དེ་ནས་གཙོ་བོའི་ཐུགས་ཀར་རང་འདྲའི་ཡེ་ཤེས་སེམས་དཔའ་དང་། དེའི་ཐུགས་ཀར་ཏིང་ངེ་འཛིན་སེམས་དཔའ་སྣ་ཚོགས་པདྨ་དང་ཉི་མ་ལ་གནས་པའི་ཧཱུྃ་ལས་བྱུང་བའི་དབྱུག་པ་དཀར་པོའི་ལྟེ་བར་ཉི་མ་ལ་ཧཱུྃ་དམར་པོས་མཚན་པ་བསམ་མོ། ། དེ་ནས་ཡབ་ཡུམ་གྱི་མཁའ་ཧཱུྃ་དང་ཨ་ལས་བྱུང་བའི་རྡོ་རྗེ་དང་པད་མ་བསམ་སྟེ་སྙོམས་པར་ཞུགས་པས་བདེ་བ་ཆེན་པོའི་ཡེ་ཤེས་རྒྱུད་ལ་སྐྱེས་པར་བསམ་ཞིང་། ཨོཾོ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ།
ཞེས་བརྗོད་དོ། ། དེ་ནས་སྤྱི་བོར་ཨོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ་ལས་སྐུ་རྡོ་རྗེ་དཀར་པོ་འཁོར་ལོ་དང་ཐོད་པ་ཅན་དང་། མགྲིན་པར་ཨཱཿལས་པད་མ་ཨཱཿས་མཚན་པ་ལས་གསུང་རྡོ་རྗེ་དམར་པོ་པད་མ་དང་ཐོད་པ་འཛིན་པ། ཐུགས་ཀར་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་ཐུགས་རྡོ་རྗེ་སྔོན་པོ་རྡོ་རྗེ་དང་ཐོད་པ་འཛིན་པ་བསམ། དེ་དག་གི་ཐུགས་ཀ་ནས་འོད་འཕྲོས་པས་སྐུ་གསུང་ཐུགས་ཀྱི་ལྷ་རྣམས་སྤྱན་དྲངས་ནས་གནས་གསུམ་དུ་ཐིམ་པས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་ངོ་བོར་བསམས་ཏེ། ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཱ་ཀ་ཙིཏྟ་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་བརྗོད་དོ། ། དེ་ནས་སྙིང་ཀའི་ཧཱུྃ་ལས་འོད་འཕྲོས་པས་སངས་རྒྱས་རིགས་ལྔ་ཡབ་ཡུམ་ནམ་མཁར་སྤྱན་དྲངས་ནས་སྔར་བཞིན་མཆོད་དེ། ཨོཾ་ཨཱ་བྷི་ཥིཉྩ་ཏུ་མཱཾ་སརྦ་ཏ་ཐཱ་ག་ཏ། ཞེས་གསོལ་བ་བཏབ་པས་དབང་གི་ལྷ་རྣམས་ཀྱིས།
རྡོ་རྗེའི་དབང་བསྐུར་ཆེན་པོ་ནི། ། ཁམས་གསུམ་པ་ཡིས་ཕྱག་བྱས་པའི། ། སངས་རྒྱས་ཀུན་གྱི་གསང་གསུམ་གྱི། ། གནས་ལས་བྱུང་བ་སྦྱིན་པར་བྱ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཞེས་གསུང་ཞིང་རིན་པོ་ཆེས་སྤྲས་པའི་གསེར་གྱུར་གྱི་བུམ་པ་ཡེ་ཤེས་ཀྱི་ཆུས་གང་བས་དབང་བསྐུར་ཞིང་། བཀྲ་ཤིས་ཀྱི་གླུ་དང་། གུར་གུམ་ལ་སོགས་པའི་ཆར་དང་། རྔ་བོ་ཆེ་ལ་སོགས་པའི་སྒྲ་དང་མཆོད་པ་རྣམས་ཀྱིས་མཆོད་པར་བསམ་མོ། ། དེ་ནས་ཆུ་ལྷག་མ་ཡར་ལུད་པ་ལས་གཙོ་བོ་ལ་རྡོ་རྗེ་སེམས་དཔའ།
དཔའ་བོ་བཞི་ལ་གཙོ་བོ། ཡུམ་ལ་རང་རང་གི་ཡབ་ཀྱིས་དབུར་བརྒྱན་པར་བསྒོམ་མོ། ། དེ་ནས་སྙིང་ཀའི་ཧཱུྃ་གི་འོད་ཀྱིས་རང་འདྲའི་ཡེ་ཤེས་ཀྱི་དཀྱིལ་འཁོར་སྤྱན་དྲངས་ནས་སྔར་བཞིན་མཆོད་ནས། ཛཿཧཱུྃ་བཾ་ཧོཿས་དགུག་གཞུག་བཅིང་དབང་དུ་བྱའོ། ། དེ་ནས་ཏིང་ངེ་འཛིན་སེམས་དཔའི་མཐར་སྔགས་ཕྲེང་འབར་བས་བསྐོར་བར་བལྟས་ལ། ཡིད་ཀྱིས་ཀློག་པའི་བསམ་པས་གཙོ་བོ་ལ། ། ཨོཾ་ཧྲཱིཥྚྲཱི་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄་སྭཱཧཱ། ཞེས་པའི་སྙིང་པོ་དང་། ཨོཾ་ཧཽ་ཀྵཽ་ཀྵཾ་ཡཾ་ཀ་ར་གྲྀཧྞ་གྲྀཧྞ་ཧཱུྃ་ཧཱུྃ་ཕཊ྄་ཕཊ྄་སྭཱཧཱ། ཨོཾ་མཧཱ་ཡཀྵ་སེ་ནཱ་དྷི་པ་ཏ་ཡེ་མ་ཧ་དུར་དཱནྟ་དཱ་མ་ཀ་ལ།
ནཱ་ག་ཡ་ནཱ་ཤ་ཡ། བི་དྲ་བ་ཡ་བི་དྲ་བ་ཡ་ཧཱུྃ་ཧཱུྃ་ཕཊ྄་ཕཊ྄་སྭཱཧཱ། ཞེས་པའི་ཕྲེང་བའི་སྔགས་དང་། ཨོཾ་དྭ་ཥ་ར་ཏི། ནུ་ད་ནུ་ད། ཊུ་ཊ་ཊུ་ཊ་ཧཱུྃ་ཛཿསྭཱཧཱ། ཞེས་རྗེ་བཙུན་མའི་སྔགས་བཟླས་ཤིང་། དཔའ་བོ་དང་དཔའ་མོ་རྣམས་ལའང་རང་གི་ཐུགས་ཀར་ས་བོན་ལས་སྔགས་ཕྲེང་གིས་བསྐོར་བར་དམིགས་ལ། ཨོཾ་མོ་ཧ་ཨན་ཏ་ཀྲྀཏ་ཧཱུྃ་ཧཱུྃ་ཕཊ྄། ཨོཾ་པི་ཤུ་ན་ཨན་ཏ་ཀྲྀ་ཏ་ཧཱུྃ་ཧཱུྃ་ཕཊ྄།
ཨོཾ་རཱ་ག་ཨན་ཏ་ཀྲྀཏ་ཧཱུྃ་ཧཱུྃ་ཕཊ྄། ཨོཾ་ཨིརྵྱ་ཨནྟ་ཀྲྀ་ཏ྄་ཧཱུྃ་ཧཱུྃ་ཕཊ྄། ཅེས་དཔའ་བོ་དང་། ཨོཾ་མོ་ཧ་ར་ཏི་ཧཱུྃ་ཛཿཨོཾ་པི་ཤུ་ན་ར་ཏི་ཧཱུྃ་ཛཿཨོཾ་ཨིར་ཥྱ་ར་ཏི་ཧཱུྃ་ཛཿ ཞེས་དཔའ་མོ་བཞིའི་སྔགས་བཟླས་སོ། ། དེ་ནས་ཐུན་མཚམས་ཀྱིས་རྣལ་འབྱོར་ནི། མཆོད་རྫས་རྣམས་ཧྲཱིཿཥྚྲཱིས་བསང་། སྭ་བྷཱ་ཝས་སྦྱངས་ནས། ཨཾ་ལས་སྐྱེས་པའི་ཐོད་པའི་ནང་དུ། ཧཱུྃ་ལས་བྱུང་བའི་ལྷ་རྫས་ཀྱིས་མཆོད་ཅིང་།
མཆོད་པ་དང་ཞིང་ཐོགས་པ་མེད་པ་ནམ་མཁའ་ཁྱབ་པར་བསྐྱེད་ནས་སོ་སོའི་སྔགས་ཀྱིས་བྱིན་གྱིས་བརླབ་བོ། ། དེ་ནས་རང་འདྲའི་མདུན་བསྐྱེད་ཀྱི་དཀྱིལ་འཁོར་བསྐྱེད། སྐུ་གསུང་ཐུགས་བྱིན་གྱིས་བརླབ། ཡེ་ཤེས་པ་གཞུག དབང་བསྐུར། རིགས་བདག་གིས་རྒྱས་བཏབ་ནས། དྲི་མེད་ཡིད་དུ་འོང་བ་ཡིས། ། ལྷ་རྫས་དམ་པའི་ཞབས་བསིལ་འདི། ། བཅོམ་ལྡན་འཁོར་དང་བཅས་ལ་འབུལ། ། བཞེས་ནས་བདག་ལ་དགྱེས་པར་མཛོད། །
ཆུ་དང་ཐང་ལས་སྐྱེས་པ་ཡི། ། མེ་ཏོག་དམ་པ་འདི་དག་ནི། ། མཆོག་ཏུ་དད་པས་བདག་འབུལ་ལོ། ། ཅི་བདེར་བར་ནི་བཞེས་སུ་གསོལ། ། ལྷན་ཅིག་སྐྱེས་དང་སྦྱར་བ་ཡི། ། བདུག་སྤོས་དམ་པ་འདི་དག་ནི། ། མཆོག་ཏུ་དད་པས་བདག་འབུལ་བ། ། ཅི་བདེ་བར་ནི་བཞེས་སུ་གསོལ། ། ལྷ་རྫས་འབར་བ་མུན་སེལ་བའི། ། ཞུན་མར་ཏིལ་མར་སྒྲོན་མ་འདི། །
མི་ཤེས་ཐམས་ཅད་ཞི་བྱའི་ཕྱིར། ། བདག་ཉིད་དད་པས་འབུལ་བར་བགྱི། ། ལྷན་ཅིག་སྐྱེས་དང་སྦྱར་བ་ཡི། ། དྲི་ཡི་མཆོད་པ་འདི་དག་ནི། ། མཆོག་ཏུ་དད་པས་བདག་འབུལ་ན། ། ཅི་བདེ་བར་ནི་བཞེས་སུ་གསོལ། ། བཟའ་བ་སྟོན་མོ་མཉམ་ལྡན་ཞིང་། ། ཁ་དོག་དྲི་དང་རོར་ལྡན་པའི། ། ཐམས་ཅད་སྦྱར་བའི་ཞལ་ཟས་འདི། ། འབུལ་གྱིས་ཡང་དག་བཞེས་སུ་གསོལ། །
དྲི་མེད་ཡིད་དུ་འོང་བ་ཡི། ། ལྷ་རྫས་དམ་པའི་རོལ་མོ་འདི། ། བཅོམ་ལྡན་འཁོར་དང་བཅས་ལ་འབུལ། ། བཞེས་ནས་བདག་ལ་དགྱེས་པར་མཛོད། ། ཅེས་སོགས་དང་། སྔར་བཤད་པའི་སོ་སོའི་སྔགས་དང་ཕྱག་རྒྱས་མཆོད་ལ། དེ་ནས་ནང་མཆོད་གཏོར་མ་ལྟར་བྱིན་གྱིས་བརླབས་པས། བླ་མ་དང་དཀྱིལ་འཁོར་གྱི་ལྷ་ཚོགས་དང་ཕྱོགས་སྐྱོང་ལ་སོགས་པ་རྣམས་ལ་མཆོད་ལ། ཀྱེ་ཀྱེ་གཤིན་རྗེ་གཤེད་དམར་པོ། བླ་མ་སྲིན་པོའི་གཟུགས་རང་བཞིན། །
ཁྱོད་མཐོང་ཁོ་བོ་རྣམ་པར་འཇིགས། ། བླ་མ་ཁྲོ་བོའི་རང་བཞིན་ཡོངས། ། ཁྱོད་ཀྱིས་གར་མཛད་ས་སྟེངས་དང་། ། ས་བླ་དང་ནི་ས་འོག་གཡོ། ། ཆགས་པས་བརྒྱན་པ་ཁྲོ་བོའི་ཡིད། ། གར་མཛད་ཁྱོད་ནི་རོ་ལངས་ལགས། ། སྐུ་ནི་དམར་ཞིང་ཐུང་བས་ཏེ། ། རྣམ་པ་སྣ་ཚོགས་གཟུགས་སྤྲུལ་ཅན། ། རྡོ་རྗེ་དབྱངས་ཅན་མ་བདུད་ཚེ། ། གར་མཛད་བདེ་བ་ཆེན་པོ་ཁྱོད། །
ཧྲཱིཿཥྚྭཱིའི་གསང་སྔགས་དག་གིས་ཁྱོད། ། ས་གསུམ་པོ་ཡི་འཁྲུལ་པ་སེལ། ། སྙིང་རྗེའི་ཁྲོ་བོ་རྗེ་བཙུན་ཁྱོད། ། གར་མཛད་འགྲོ་བ་རྣམས་ལ་གཟིགས། ། གཏི་མུག་རྡོ་རྗེའི་རང་བཞིན་ཁྱོད། ། ཤིན་ཏུ་འཇིགས་རུང་གཤིན་རྗེ་གཤེད། སྐུ་ཡི་རྡོ་རྗེ་ཁྱོད་ཕྱག་འཚལ། ། ཕྲ་མ་རྡོ་རྗེའི་རང་བཞིན་ཁྱོད། ། ཤིན་ཏུ་འཇིགས་རུང་བཤིན་རྗེ་གཤེད། ། ཐུགས་ཀྱི་རྡོ་རྗེ་རབ་གསལ་བ། །
རིན་ཆེན་རྡོ་རྗེ་ཁྱོད་ཕྱག་འཚལ། ། འདོད་ཆགས་རྡོ་རྗེའི་རང་བཞིན་ཁྱོད། ། འདོད་ཆགས་ཆོས་ཀྱི་འབྱུང་གནས་མཆོག ། དབྱངས་མཆོག་ཀུན་གྱི་མཆོག་གི་མཆོག ། གསུང་གི་རྡོ་རྗེ་ཁྱོད་ཕྱག་འཚལ། ། ཕྲག་དོག་རྡོ་རྗེའི་རང་བཞིན་ཁྱོད། ། ལས་ཀུན་བྱེད་པའི་གཤིན་རྗེ་གཤེད། ། སྐུ་ཡི་རྡོ་རྗེ་རབ་འབར་བ། ། ཕྱག་ན་རལ་གྲི་ཁྱོད་ཕྱག་འཚལ། ། སངས་རྒྱས་ཀུན་གྱི་རང་བཞིན་ཁྱོད། །
སངས་རྒྱས་ཐམས་ཅད་གཅིག་བསྡུས་པ། ། སངས་རྒྱས་ཀུན་རབ་མཆོག་གི་མཆོག ། དཀྱིལ་འཁོར་དབང་ཕྱུག་ཁྱོད་ཕྱག་འཚལ། ། ཞེས་པས་བསྟོད་དེ། དེ་ནས་མངོན་པར་བཤམས་པའི་གཏོར་མ་སྔར་ལྟར་བསང་སྦྱངས་ནས། ནམ་མཁའ་པད་མ་འདབ་མ་བརྒྱད་པའི་ལྟེ་བར། ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན། མཐའ་གཉིས་སུ་རྒྱལ་མཚན་དཀར་པོ་བརྒྱད་ཀྱིས་མཚན་པའི་སྟེང་དུ། རཾ་དམར་པོ་ལས་མེའི་དཀྱིལ་འཁོར་ཟུར་གསུམ་ལ་རཾ་ཡིག་གིས་མཚན་པ། དེའི་སྟེང་དུ་རུ་གསུམ་ལས་མི་མགོའི་སྒྱེད་བུ་གསུམ་གྱི་སྟེང་དུ།
ཨ་ཡིག་དམར་པོ་ལས་སྐྱེས་པའི་པད་མའི་སྣོད་འདབ་མ་བརྒྱད་པའི་རྣམ་པ་ཕྱི་དཀར་ལ་ནང་དམར་བའི་ནང་དུ། ཤར་ལ་སོགས་པའི་འདབ་མ་དང་དབུས་སུ་བྷྲུཾ་ཨཾ་ཛཱིཾ་ཁཾ་ཧཱུྃ། མེ་ལ་སོགས་པའི་མཚམས་དང་དབུས་སུ་ལཱཾ་མཱཾ་པཱཾ་ཏཱཾ་བཱཾ། རྣམས་ཡོངས་སུ་གྱུར་པ་ལས་ཤ་ལྔ། གོ་ཀུ་ད་ཧ་ན་དང་། བི་ར་ཤུ་མ་མཱུས་མཚན་པར་བལྟའོ། ། དེའི་སྟེང་དུ་ཨོཾ་དམར་པོ། དེའི་སྟེང་དུ་ཨ་ལས་ཟླ་བའི་སྟེང་དུ་ཧཱུྃ་ཡིག་དཀར་པོ་ལས་དབྱུག་པ་དཀར་པོ་ཧཱུྃ་གིས་མཚན་པ་སྒོམ་སྟེ། རླུང་བསྐྱོད་མེ་སྦར་བས་རྫས་རྣམས་ཞུ་བར་གྱུར་པའི་ནང་དུ། རྡོ་རྗེའི་དབྱུག་པ་ཞུ་བས་ཉི་མ་འཆར་ཁའི་མདོག་དང་།
དངུལ་ཆུའི་རྣམ་པ་ལྟ་བུར་བསམ་མོ། ། དེའི་སྟེང་དུ་ཨོཾ་ཨཱཿཧཱུྃ་ལྟ་སྟེ། དེའི་འོད་ཟེར་གྱིས་ཁམས་གསུམ་ན་གནས་པའི་བདུད་རྩི་བླངས་ཏེ་བཀུག་པས་བསིལ་ཞིང་སྦྲང་རྩི་འདུས་པའི་གཟུགས་ལྟ་བུ་ཁ་དོག་དྲི་རོ་ཕུན་སུམ་ཚོགས་པར་བསམས་ནས། ཡི་གེ་གསུམ་གྱིས་བྱིན་གྱིས་བརླབ་བོ། ། དེ་ནས་ཤྲཱི་རཀྟ་ཡ་མ་ཨ་རི་ས་པ་རི་ཝཱ་ར་ཨཱ་ཀརྵ་ཡ་ཛཿཛཿཧཱུྃ་བཾ་ཧོཿཞེས་པས་མདུན་དུ་རང་གིས་བསྒོམས་པ་ལྟ་བུའི་དཀྱིལ་འཁོར་གྱི་འཁོར་ལོ་སྤྱན་དྲངས་ལ། རང་གི་སྙིང་ཀ་ནས་ཁྲོ་བོ་ཞགས་པ་དང་ལྕགས་ཀྱུ་ཐོགས་པ་སྤྲོས་ནས་ཕྱོགས་སྐྱོང་བཅུའི་སྙིང་ལྕགས་ཀྱུས་ཕུག མགུལ་པ་ཞགས་པས་བཅིངས་ནས་བཀུག་པར་བསམས་ཏེ། ཨོཾ་ཧྲཱིཿཥྚྲཱི་ཝི་ཀྲྀ་ཏཱ་ན་ན་ཧཱུྃ་ཧཱུྃ་དུཥྚ་ཨིནྡྲ་ས་པ་རི་ཝཱ་ར་ཨཱ་ཀརྵ་ཡ་ཛཿ ཞེས་པས་ཤར་དུ་བརྒྱ་བྱིན་དཀར་སེར་གཡས་རྡོ་རྗེ། གཡོན་སྡིགས་མཛུབ་ཅན་གླང་པོ་ཆེ་ལ་ཞོན་པ།
དེ་བཞིན་དུ་ཨིནྡྲའི་གནས་སུ་ཨུ་པེན་དྲ་ཞེས་པས་དེའི་གཡོན་དུ་ཉེ་དབང་ནག་པོ་ནམ་མཁའ་ལྡིང་ལ་གནས་པ་རིན་པོ་ཆེའི་ཅོད་པན། གཡས་ན་བེ་ཅོན་དང་གཡོན་ན་དུང་དང་ནོར་བུ་འཛིན་པ། ལྷོར་ཡ་མ་ཞེས་པས་གཤིན་རྗེ་སྔོན་པོ་མ་ཧེ་ལ་གནས་པ། དབྱུག་པ་དང་སྡིགས་མཛུབ། ནུབ་ཏུ་བ་རུ་ཎ་ཞེས་པས་ཆུ་ལྷ་དཀར་པོ་ཆུ་སྲིན་ལ་གནས་པ་སྦྲུལ་ཞགས་འཛིན་པ། ཀུ་བེ་ར་ཞེས་པས་བྱང་དུ་ལུས་ངན་སེར་པོ་གཏེར་ལ་གནས་པ་གཡས་ན་བཱི་ཛ་པཱུ་ར། གཡོན་ན་ནེའུ་ལེ་འཛིན་པ། ག་ཎ་པ་ཏི་ཞེས་པས་དེའི་གཡོན་དུ་ཚོགས་བདག་དཀར་པོ་བགྲང་ཕྲེང་དང་དགྲ་སྟ། གཡོན་དུ་ཕུག་དང་ལ་དུ་འཛིན་པ། ཨཱ་ཤི་ན་ཞེས་པས་དབང་ལྡན་དུ་དབང་ཕྱུག་ཆེན་པོ་དཀར་པོ་ཁྱུ་མཆོག་ལ་གནས་པ།
གཡས་གཡོན་དང་པོས་རྩེ་གསུམ་དང་ཐོད་པ་འཛིན་པ། འོག་མ་གཉིས་ཀྱིས་གཽ་རཱི་ལ་འཁྱུད་པ། ཨགྣི་ཞེས་པས་ཤར་ལྷོར་མེ་ལྷ་དམར་པོ་ར་སྐྱེས་ལ་ཞོན་པ། བགྲང་ཕྲེང་དང་སྤྱི་བླུགས་འཛིན་པ། རཀྵ་ས་ཞེས་པས་བདེན་བྲལ་དུ་སྲིན་པོ་སྔོ་ནག་རོ་ལངས་ལ་ཞོན་པ། གྲི་གུག་དང་ཐོད་པ་འཛིན་པ། བཱ་ཡུ་ཞེས་པས་རླུང་དུ་རླུང་ལྷ་དུ་མདོག་རི་དྭགས་སེར་པོ་ལ་ཞོན་པ། རླུང་རས་འཛིན་པ། ཙནྡྲ་ཞེས་པས་དེའི་གཡོན་དུ་ཟླ་བ་དཀར་པོ་ཤིང་རྟ་ལ་གནས་པ་ཀུ་མུ་ད་འཛིན་པ། ཨརྐ་ཞེས་པས་སྟེང་དུ་ཉི་མ་དམར་པོ་རྟ་བདུན་ལ་གནས་པ་པད་མ་འཛིན་པ།
བྲཧྨ་ཞེས་པས་དེ་དག་གི་སྟེང་དུ་ཚངས་པ་སེར་པོ་ངང་པ་ལ་གནས་པ་གདོང་བཞི་པ་ཕྱག་བཞི་སྤྱི་བླུགས་དང་། མི་འཇིགས་པའི་ཕྱག་རྒྱ་དང་། དབྱུག་པ་དང་བགྲང་ཕྲེང་འཛིན་པ། པྲྀ་ཐི་ཝཱི་དེ་ཝཱི་ཞེས་པས་འོག་ཏུ་སའི་ལྷ་མོ་སེར་མོ་པད་མ་ལ་གནས་པ། གཡོན་པ་བུམ་པ་དང་གཡས་པས་དམ་བཅའ་ཁས་ལེན་པའི་ཕྱག་རྒྱ་ཅན་དང་། བཻ་མ་ཙི་ཏྲི་ཎ་ཞེས་པས་དེའི་གཡོན་དུ་ཐག་བཟངས་རིས་སྔོན་པོ་རྟ་ལ་གནས་པ། རལ་གྲི་དང་སྡིགས་མཛུབ་ཅན་རྣམས་བཞག་ཅིང་། དེ་དག་གི་མཐའ་སྐོར་དུ་སེམས་ཅན་ཐམས་ཅད་བསམ་མོ། ། དེ་ནས་སྙིང་ཀའི་འོད་ཀྱིས་གཤིན་རྗེ་མཐར་བྱེད་ཀྱི་གཟུགས་ཐོ་བ་དང་ཕུར་བུ་འཛིན་པས་བཀུག་སྟེ་དེ་རྣམས་ཀྱིས་ཕྱོགས་སྐྱོང་བཅུའི་སྤྱི་བོ་དང་མགྲིན་པ་དང་སྙིང་ཀ་དང་རྐང་པའི་མཐར་ཕུར་བུས་གདབ་པར་བསམ་མོ། ། ཨོཾ་ཧྲཱྀཿཥྚྲཱི་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ྄་ཕཊ྄།
སརྦ་དུཥྚཎ་ཨིནྡྲ་དི་ས་པ་རི་ཝཱ་རཱན་ཀཱི་ལ་ཡ་ཧཱུྃ་ཕཊ྄། ཅེས་བརྗོད་པས་གནོད་སེམས་དང་བྲལ་ནས་ཐིག་ལེའི་བདག་ཉིད་དུ་ཞུ་བར་བསམ་མོ། ། དེ་གྱུར་པ་ལས་ཐམས་ཅད་གཤིན་རྗེ་གཤེད་དམར་པོ་ཞལ་གཅིག་ཕྱག་གཉིས་པར་བསྐྱེད་དེ། གནས་གསུམ་བྱིན་གྱིས་བརླབ། ཡེ་ཤེས་པ་གཞུག དབང་བསྐུར་རིགས་བདག་གཤིན་རྗེགཤེད་ཀྱིས་རྒྱས་བཏབ་པར་བསམ་སྟེ། ཆུ་བཞི་སྔོན་དུ་འགྲོ་བའི་མཆོད་པས་མཆོད་ནས། ལྗགས་རྡོ་རྗེའི་སྦུ་གུས་གཏོར་མ་གསོལ་བར་བསམ་ཞིང་། ཨོཾ་རཀྟ་མུ་ཀུ་ཊཱ་ཡ། རཀྟ་ཛ་ཊཱ་ཡ།
རཀྟ་མུ་ཁཱ་ཡ། རཀྟ་ཤ་རཱི་རཱ་ཡ། རཀྟ་བྷུ་ཛཱ་ཡ། རཀྟ་མཎྜ་ལ་བྷ་ར་ཎ་ཡ། རཀྟ་ར་ཐ་ས་མ་ཏུ་ཌྷཱ་ཡ། རཀྟ་པདྨ་ས་ནཱ་ཡ། རཀྟ་བྷ་ར་ཎཱ་ཡ། ཨི་དཾ྄་བ་ལི་གྲྀཧྞ་གྲྀཧྞ་མ་མ་བིགྷྣཱཾ་ཧ་ར་ཧ་ར་ཙ་ཏུར་མཱ་རཱན་ནི་བ་ར་ཡ་ནི་བཱ་ར་ཡ་བཟློག ཏྲཱ་ས་ཡ་ཏྲཱ་ས་ཡ། བྷྲ་མ་ཡ་བྷྲ་མ་ཡ།
ཚིན་དྷ་ཚིན་དྷ། བྷིན་དྷ་བྷིན་དྷ། ནཱ་ཤ་ཡ་ནཱ་ཤ་ཡ། ཤོ་ཥ་ཡ་ཤོ་ཥ་ཡ། ཙྪེ་ད་ཙྪེ་ད། བྷེ་ད་བྷེ་ད། ཧཱུྃ་ཧཱུྃ་ཕཊ྄་ཕཊ྄་སྭཱཧཱ། ཞེས་ལན་གསུམ་ལ་སོགས་པས་དབུལ་ཞིང་། ཕྱོགས་སྐྱོང་རྣམས་ལ་ཡང་། ཨོཾ་ཨིནྡྲ་ཡ་ན་མཿ
བིགྷྣཿཧྲིཿ ཡ་མཱ་ཡ་ན་མཿ ཥྚྲཱིཿ ཝ་རུ་ཎཱ་ཡ་ན་མཿ བི། ཀུ་བེ་རཱ་ཡ་ན་མཿཀྲྀ། ཨཱི་ཤ་ནཱ་ཡ་ན་མཿཏ། ཨགྣ་ཡེ་ན་མཿན། བཱ་ཡ་བེ་ན་མཿན། ཙནྡྲ་ཡ་ན་མཿཧཱུྃ།
ཨརྐཱ་ཡ་ན་མཿཧཱུྃ། བྲཧྨ་ཎེ་ན་མཿཕཊ྄། བ་སུན་དྷ་རཱ་ཡཻ་ན་མཿཕཊ྄། བཻ་མ་ཙི་ཏྲི་ཎེ་ན་མཿསྭ། སརྦ་བྷཱུ་ཏེ་བྷྱོ་ན་མཿཧཱ། ཧ་ཧ་ཧ་ཧི་ཧི་ཧི་ཧཱུྃ་ཧཱུྃ་ཧཱུྃ་ཕེཾ་ཕེཾ་ཕེཾ་སྭཱཧཱ། ཞེས་པས་དབུལ་ཞིང་། ཡུམ་བཞི་ལའང་། ཨོཾ་མརྨེ། མརྨ་བི་ག་ཏེ་ཧཱུྃ།
བཛྲ་ཙར་ཙི་ཀ་ཧ་ར་ཧ་ར། བུུཾཀྐམཱ་ར་ཡ་ཨ་མུ་ཀཾ་ཧཱུྃ་ཛཿ ཨོཾ་གྷོ་ནེ་སུ་གྷོ་ནེ། བཛྲ་མཱ་མ་ཀཱི། བྷ་ར་བྷ་ར། སམྦྷ་ར་སམྦྷ་ར། ཨ་མུ་ཀཾ་ཧཱུྃ་ཛཿ ཨོཾ་མརྨེ་མརྨ་ཀྵོ་བྷ་ཎི། བཛྲ་ས་ར་སྭ་ཏི་ད་ར་ད་ར། ཐ་ར་ཐ་ར།
པ་ར་པ་ར། ཀམྤ་ཀམྤ། དྷུ་ན་དྷུ་ན། ཧཱུྃ་ཨཿ མུ་ཀི་ཧཱུྃ་ཛཿ ཨོཾ་བཛྲ་གཾ་བྷཱི་ར། བཛྲཀཱརྟི་ཀ། གྷ་གྷ་ཧཱུྃ། རཀྵ་ཤོ་ནི་ཏ་པྲི་ཡེ། གཽ་རཱི་ཡེ་ཨ་མུ་ཀཾ་ཧཱུྃ་ཛཿཞེས་པས་ཕུལ་ལ་སྔར་བཞིན་བསྟོད་པས་བསྟོད་ནས་འདོད་དོན་གསོལ་ཏེ།
ཧཱ་ཧཱ་ཧེ་ཧེ་ཧོ་ཧོ་ཧཱུྃ་ཧཱུྃ། ཞེས་བརྗོད་ནས་ནོངས་པ་བཟོད་པར་གསོལ་ཏེ། ཨོཾ་ཨཱཿབཛྲ་མུཿཞེས་པས་གཤེགས་སུ་གསོལ། ཐུན་མཚམས་སུ་དག་པ་རྗེས་སུ་དྲན་པ་བྱ་བ་ནི། སྐུ་མདོག་དམར་པོ་འདོད་ཆགས་དག་པ། དུས་གསུམ་མཁྱེན་པའི་སྤྱན་གསུམ། དངོས་པོ་དངོས་མེད་ཀྱི་རྟོག་པ་འཇོམས་པས་ཕྱག་གཉིས། སྟོང་པ་སྙིང་རྗེ་ཐ་མི་དད་པས་ཡུམ་དང་སྦྱོར་བ། རྣམ་ཤེས་བརྒྱད་དག་པས་ཀླུ་བརྒྱད། ཨཱ་ལི་ཀཱ་ལི་ལྔ་བཅུ་དག་པས་མི་མགོ་ལྔ་བཅུ།
ཡེ་ཤེས་ལྔའི་རང་བཞིན་སྟོང་པ་ཉིད་དང་བདུད་བཞི་འཇོམས་པའི་ཐོད་དབྱུག ཁམས་གསུམ་ལ་ཆགས་པ་གཡོན་བརྐྱང་གི་གོམ་སྟབས། རོ་བཅུད་དུ་མ་ཀུན་ནས་མྱང་བ་དང་། རྣམ་རྟོག་གཅོད་པས་ཡུམ་གྱི་ཐོད་པ་དང་གྲི་གུག གདུག་པ་འདུལ་བས་ཁྲོ་བོའི་གཟུགས། མྱ་ངན་ལས་མི་འདའ་བས་གསུས་པ་ཆེ་བ། བདེན་བཞི་སྟོན་པས་སྐྲ་གྱེན་དུ་བརྫེས་པ་དང་། ཡབ་ལྔ་ཡེ་ཤེས་ལྔ། ཡུམ་བཞི་ཚད་མེད་བཞི། བཅོམ་ལྡན་འདས་མ་ནམ་མཁའི་ཁམས་དག་པའོ། །
ཐོད་པ་དང་བཅས་པའི་བུམ་པ་བཞིན། འདོད་པའི་ཡོན་ཏན་དང་། དགའ་བ་བཞི་དང་ཕྲིན་ལས་བཞི་དང་། བདེ་བ་ཆེན་པོའི་ངོ་བོ་ཞེས་དང་། གཞལ་ཡས་ཁང་ནི་བྱང་ཆུབ་ཀྱི་ཕྱོགས་ཀྱི་ཆོས་དག་པའོ། ། ཞེས་དྲན་པར་བྱ་སྟེ། སྣོད་བཅུད་དེའི་ངོ་བོར་བལྟའོ། ། གཞན་ཁ་ཟས་སྤྱོད་ལམ། ཉལ་བ་ལྡང་བ་ཁྲུས་ཀྱི་རྣལ་འབྱོར་རྣམས་གཞན་བཞིན་ནོ། ། མཐུ་སྟོབས་རྣལ་འབྱོར་དབང་ཕྱུག་གསུང་། །
རྒྱུད་དང་མན་ངག་ཇི་བཞིན་དུ། ། གཤིན་རྗེ་མཐར་བྱེད་སྒྲུབ་པའི་ཐབས། ། བྲིས་པའི་དགེ་བས་དེ་ཐོབ་ཤོག ། ཉི་མ་ཅན་གྱི་ལོ། སྟོན་ཟླ་ཐ་ཆུང་གིི་ཚེས་གཅིག་ལ། བཙུན་པ་བསོད་ནམས་ཀྱིས་སྦྱར་བ།། །། མངྒ་ལཾ་བྷ་ཝནྟུ།། གཅིག་ཞུས།། །། PAGE * MERGEFORMAT 2 བླ་མ་དམ་པ། དཔལ་གཤིན་རྗེ་གཤེད་ལྷ་ལྔའི་སྒྲུབ་ཐབས།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
