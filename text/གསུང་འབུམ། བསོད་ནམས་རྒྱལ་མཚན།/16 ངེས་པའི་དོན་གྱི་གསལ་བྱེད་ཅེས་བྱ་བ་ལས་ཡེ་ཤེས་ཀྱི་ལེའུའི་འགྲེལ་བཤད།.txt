གསུང་འབུམ། བསོད་ནམས་རྒྱལ་མཚན།
པོད ༡༦
ངེས་པའི་དོན་གྱི་གསལ་བྱེད་ཅེས་བྱ་བ་ལས་ཡེ་ཤེས་ཀྱི་ལེའུའི་འགྲེལ་བཤད།
༄༅། །ངེས་པའི་དོན་གྱི་གསལ་བྱེད་ཅེས་བྱ་བ་ལས་ཡེ་ཤེས་ཀྱི་ལེའུའི་འགྲེལ་བཤད་བཞུགས་སོ།། ན་མཿཤྲཱི་ཀཱ་ལ་ཙཀྲཱ་ཡ། སྟོང་ཉིད་སྙིང་རྗེའི་ཆ་ཤས་ཡོངས་སུ་རྫོགས། ། དྲི་མེད་སྐུ་བཞིའི་དཀྱིལ་འཁོར་རབ་རྒྱས་པས། ། དོན་ཟབ་ལྷན་སྐྱེས་ཀུ་མུད་གསལ་མཛད་པ། ། དང་པོའི་སངས་རྒྱས་རྒྱུ་སྐར་བདག་པོ་ལ། ། དཀྱིལ་འཁོར་བཅུ་ཡིས་ཐལ་མོ་རབ་སྦྱར་ནས། ། རྣམ་པར་མི་རྟོག་གུས་པས་ཕྱག་བྱས་ཏེ། ། སྐལ་ངན་རྣམས་ལ་སྦས་པའི་རྡོ་རྗེའི་ཚིག ། གསལ་བྱེད་ཡེ་ཤེས་ལེའུའི་འགྲེལ་བཤད་བྲི། །
དེ་ལྟར་སྒྲུབ་ཐབས་རྣམ་པ་གཉིས་ཀྱིས་ཡེ་ཤེས་འགྲུབ་པར་འགྱུར་བས། སྒྲུབ་ལེའི་འོག་ཏུ་ཡེ་ཤེས་ཀྱི་ལེའུ་སྟོན་པ་ན། བཅོམ་ལྡན་འདས་དཔལ་དུས་ཀྱི་འཁོར་ལོ་ལ་ཕྱག་འཚལ་ལོ་ཞེས་པ་ཡི་གེ་པའམ་འགྱུར་བྱེད་ཀྱི་ཕྱག་གོ ། དེ་ནས་འགྲེལ་བཤད་མཛད་པ་པདྨ་དཀར་པོས་བརྗོད་བྱ་དང་མཐུན་པར་ཕྱག་འཚལ་བས། འགྲེལ་བཤད་རྩོམ་པར་བཞེད་པའི་ཕྱིར། ཤཱཀྱ་ཐུབ་པ་ཞེས་པ་ལ་སོགས་པ་གསུངས་ཏེ། ཤཱཀྱའི་རིགས་སུ་འཁྲུངས་པས་ཤཱཀྱ། སྐུ་གསུང་ཐུགས་ཀྱི་ཐིག་ལེ་མི་གཡོ་བར་ཐུབ་པས་ཐུབ་པ། གང་གིས་རྣམ་པ་ཐམས་ཅད་དང་ལྡན་པའི་སྟོང་པ་ཤེས་རབ་དང་ནི་དེ་ཉིད་མཐོང་བའི་ཡེ་ཤེས་ཀྱི་སྟོབས་ཀྱིས་ཡིད་དེ་དབུ་མ་ལས་བྱུང་བའི་ཐིག་ལེ་དག་གཙུག་ཏོར་ནས་ནོར་བུའི་རྩེ་མོར་འོངས་པ་དེ་སླར་རང་གི་རྡོ་རྗེ་ནོར་བུའི་རྩེ་མོ་ཨོ་ཌའི་ལམ་ནས་གཟི་བརྗིད་ཕུང་པོའི་ཚུལ་གྱིས་བཀུག་ཏེ་རང་གི་དཔྲལ་བའི་བར་དང་ནི་དེ་ནས་རྡོ་རྗེ་གཙུག་ཏོར་ཆེན་པོར་ཁྲིད་པས་འགྱུར་མེད་བདེ་བའི་སྐད་ཅིག་ཉི་ཁྲི་ཆིག་སྟོང་དྲུག་བརྒྱ་རྫོགས་པ་གང་གི་མཐུ་ལས། མངོན་སུམ་དུ་དམིགས་པ་དང་བཅས་པས་མེད་པ་མིན་ལ།
རྡུལ་ཕྲ་རབ་ཚོགས་པའི་བདག་ཉིད་དུ་མེད་པས་དོན་དུ་ཡོད་པ་མིན་པའི་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་དང་། ཀཾ་བདེ་བ་འགོགས་པ་ལའོ་ཞེས་པའི་ཚིག་ལས་འཛག་བཅས་ཀྱི་བདེ་བ་འགོག་པའི་མཚན་ཉིད་ཅན་གྱི་སྙིང་རྗེ་བཟང་པོ་ཡིད་ཀྱིས་ཤེས་པ་མྱོང་བྱར་དམིགས་པ་མེད་པ་རོ་མཉམ་པར་གྱུར་པ་ཉིད་བརྙེས་པས། ཕྱིར་ལྷ་ལྷ་མིན་ཀླུ་ནང་དུ་ཟླ་ཉི་དུས་མེའི་བླ་མ་ནི་འཇིག་རྟེན་དང་འདས་པའི་ཡོན་ཏན་གྱིས་ལྕི་བར་གྱུར་པ་དུས་ཀྱི་འཁོར་ལོ་སྟེ་དེ་རྒྱུད་ཀུན་གྱི་སྟོན་པ་འགྲན་ཟླ་དང་བྲལ་བ་གཅིག་པུ་དེ་ལ་པད་མ་དཀར་པོ་བདག་ཕྱི་ནང་གཞན་གྱི་བདག་ཉིད་ཀྱིས་ཕྱག་འཚལ་ལོ། ། དེར་མ་ཟད་ཀཱ་ལ་ཙཀྲ་ཞེས་པའི་དུས་ཀྱི་འཁོར་ལོའི་མཚན་མངོན་པར་བརྗོད་བྱེད་ཀྱིས་བསྟན་པའི་དོན་དུས་ཀྱི་འཁོར་ལོ་གང་ལ་ངག་སེམས་ཡེ་ཤེས་ཀྱི་ཐིག་ལེ་འཕོ་བའི་རྒྱུ་ལུས་ཀྱི་ཐིག་ལེ་དང་སྲོག་འབྱུང་འཇུག་གི་མཚན་ཉིད་ཅན། ངག་གི་ཐིག་ལེ་སྒྲིབ་བྲལ་དུ་འགགས་པས་སླར་འཕོ་བ་མེད་པ་དང་། སེམས་ཁམས་བཅོ་བརྒྱད་ཀྱི་རྣམ་འགྱུར་གྱིས་གཡོ་བ་མེད་པ་དང་དེ་བཞིན་དུ་ལུས་ལ་སོགས་པའི་ཐིག་ལེ་འཕོ་བའི་རིམ་པ་སྒྲིབ་བྲལ་དུ་འགགས་པས་འགྱུར་བ་མེད་པའི་སྐུ་བཞི་དང་ལྡན་པའི་བདེ་སྟོང་གཉིས་མེད་ཀྱི་ཡེ་ཤེས་དེ་ལ་པད་མ་དཀར་པོས་མགོས་བཏུད་པར་བྱས་ཤིང་། གཞན་ཡང་དུས་ཀྱི་འཁོར་ལོའི་མཚན་ཀ་སོགས་ཡི་གེ་བཞི་པོ་རྣམས་ཀྱི་དོན་བྱང་སེམས་ཀྱི་ཐིག་ལེ་ཇི་ལྟར་འོངས་པ་དེ་བཞིན་དུ་གཤེགས་པ་སངས་རྒྱས་རྣམས་ཀྱིས་ནི་བསྟན་པའི་ཐོག་མཐའ་མེད་པའི་དུས་སུ་སངས་རྒྱས་པས་དང་པོའི་སངས་རྒྱས་ཐབས་ཤེས་ཀྱི་རིགས་གཉིས་ཀྱི་ཕྱོགས་སུ་ལྷུང་བ་མེད་པ་གང་གི་སྐུ་བཞིར་གསུངས་ཏེ། ཇི་ལྟར་ན་ཀ་ཡིག་ནི་སྐྱེད་བྱེད་ཀྱི་རྒྱུ་ལུས་ཀྱི་ཐིག་ལེ་འགགས་པས་སྤྲུལ་པའི་སྐུ་དང་། ལ་ཡིག་ནི་སྲོག་རླུང་གི་ཐིག་ལེ་འགགས་པ་ལོངས་སྤྱོད་རྫོགས་པའི་སྐུ་དང་། ཙ་ཡིག་ནི་གཡོ་བའི་སེམས་ཀྱི་ཐིག་ལེ་འགགས་པ་བཟང་པོའི་ཆོས་སྐུ་དང་།
ཀྲ་ཡིག་ནི་ཐིག་ལེ་འཕོ་བའི་རིམ་པ་འགགས་པ་དག་པའི་སྐུ་སྟེ། དེ་ལྟར་སྐུ་བཞིའི་བདག་ཉིད་ཅན་དུ་གསུངས་པའི་དུས་ཀྱི་འཁོར་ལོ་དེ་ལ་སྤྱི་བོས་རབ་ཏུ་བཏུད་ནས་བྲི་བར་བྱའོ། ། གང་གི་དོན་དུ་ཉེ་བའི་གདུལ་བྱ་ཉི་མའི་ཤིང་རྟ་ལ་སོགས་པ་བྲམ་ཟེའི་དྲང་སྲོང་བྱེ་བ་ཕྲག་ཕྱེད་དང་བཞི་རྣམས་དང་། རིང་བའི་གདུལ་བྱ་དེ་ལས་གཞན་པའི་སེམས་ཅན་ཀུན་གྱི་དོན་དུའོ། ། དགོངས་པ་ཅིའི་དོན་དུ་ན་དེ་རྣམས་ཀྱི་བསོད་ནམས་དང་ཡེ་ཤེས་ཀྱི་ཚོགས་རྫོགས་པའི་འབྲས་བུ་སྐུ་བཞི་ཐོབ་པའི་སླད་དུའོ། ། བྱ་བའི་ངོ་བོ་གང་ན་གཉིས་མེད་ཡེ་ཤེས་ཀྱི་དཔལ་དང་ལྡན་པར་འགྱུར་མེད་ཡེ་ཤེས་སྟོན་བྱེད་ཀྱི་ལེའུ་ལ་འགྲེལ་བཤད་བྲི་བར་བྱའོ། ། བྱེད་པ་པོ་གང་གིས་ན་པདྨ་དཀར་པོ་བདག་གིས་སོ། ། རྒྱུ་མཚན་ཅི་ལས་ན་རྒྱལ་པོ་འཇམ་དཔལ་གྲགས་པ་ཉིད་ཀྱིས་ནི་འགྲེལ་བཤད་བྱེད་པར་བསྐུལ་བར་གྱུར་ཅིང་། ལེགས་པར་སྤངས་པ། མ་ལུས་པར་སྤངས་པ།
ཕྱིར་མི་ལྡོག་པར་སྤངས་པ་གསུམ་མམ། ལེགས་པར་རྟོགས་པ། མ་ལུས་པར་རྟོགས་པ། ཕྱིར་མི་ལྡོག་པར་རྟོགས་པའི་རྟོགས་པ་གསུམ་དང་ལྡན་པའི་བདེ་བར་གཤེགས་པ་ཤཱཀྱ་ཐུབ་པས་འགྲེལ་བཤད་བྱེད་པར་ལུང་བསྟན་པའི་རྒྱུ་མཚན་ལས་སོ། ། པད་དཀར་ཇི་ལྟ་བུ་ཞེ་ན། འཇིག་རྟེན་གསུམ་གྱི་སྡུག་བསྔལ་སེལ་བའི་དབང་ཕྱུག་ཕུན་སུམ་ཚོགས་པ་མངའ་བས་དབང་པོའོ། ། ཕྱག་ན་ཆུ་སྐྱེས་འཛིན་པ་ཅན་གྱི་སྤྲུལ་པའི་སྐུ་སྟེ། དེ་ཡིས་འགྲེལ་པ་བྲི་བར་བྱའོ་ཞེས་དམ་བཅས་པ་ནི། དམ་པ་ཁས་འཆེ་མང་པོ་མི་བྱེད་དེ། ། གལ་ཏེ་དཀའ་བས་ཁས་ནི་བླངས་པ་ན། །
རྡོ་ལ་རི་མོ་བྲིས་པ་ཇི་བཞིན་དུ། ། ཉམས་ངའི་ལམ་དུ་ནམ་ཡང་འདོར་མི་བྱེད། ། ཅེས་པ་ལྟར་རྩོམ་པ་མཐར་ཕྱིན་པའི་དོན་ཏོ། ། འདིར་གནས་དཔལ་ལྡན་ཀ་ལཱ་པའི་གྲོང་གི་ལྷོ་མ་ལ་ཡའི་སྐྱེད་མོས་ཚལ་གྱི་དཔལ་དུས་ཀྱི་འཁོར་ལོའི་དཀྱིལ་འཁོར་གྱི་ཁང་པའི་ཤར་སྒོའི་མཐར་རིན་པོ་ཆེའི་ཁང་བཟང་དུ་གདན་ནོར་བུ་རིན་པོ་ཆེ་ཆེན་པོའི་སེང་གེའི་ཁྲི་ལ་བཞུགས་པ། སྟོན་པ་པོ་འཇམ་དཔལ་གྱི་སྤྲུལ་པའི་སྐུ་མིའི་དབང་པོ་གྲགས་པ་ལ། ཞུ་བ་པོ་ཚངས་པའི་དྲང་སྲོང་ཉི་མའི་ཤིང་རྟས་གསོལ་བ་བཏབ་པར་གྱུར་པས། ཆོས་མཆོག་གི་དང་པོའི་སངས་རྒྱས་ལས། ཡེ་ཤེས་ཀྱི་ལེའུ་ལ་ཟླ་བ་བཟང་པོས་གསོལ་བ་བཏབ་པ་དང་། དེ་བཞིན་གཤེགས་པའི་ལན་གྱི་གསུང་ཚིགས་སུ་བཅད་པ་དང་པོས་གསུངས་པ་ནི། གཙོ་བོའི་སྒྲུབ་ཐབས་རྒྱལ་བ་མཆོག་དང་བཅས་པ་གང་ཞིག་ཁྱོད་ཀྱིས་གསུངས་པ་དག་ནི་ཅུང་ཟད་ཤེས། །
སླར་ཡང་བདག་ནི་ཉན་པར་འཚལ་ལོ་ལྷ་མིའི་བླ་མ་ཁམས་ཀྱི་དབྱེ་བ་རྣམས་ཀྱི་དཀྱིལ་འཁོར་དང་། ། སངས་རྒྱས་རྣམས་དང་རྣལ་འབྱོར་མ་རྣམས་དག་གི་རིགས་དྲུག་ཨཱ་ལི་ཀཱ་ལི་དག་ལ་གནས་པ་ཉིད། ། ཟླ་བ་བཟང་པོའི་ཚིག་དག་གསན་ནས་རྒྱལ་བའི་བདག་པོས་ཁམས་ཀྱི་དབྱེ་བས་དཀྱིལ་འཁོར་ལ་སོགས་གསུངས་ཞེས་པའོ། ། འདིར་ཚིགས་སུ་བཅད་པ་དང་པོས་དང་པོའི་སངས་རྒྱས་ལས་ཟླ་བ་བཟང་པོས་གསོལ་བ་བཏབ་པ་དང་དེ་བཞིན་གཤེགས་པས་ལན་གསུངས་པ་འཇམ་དཔལ་གྱིས་དོན་ལ་རྟོན་པ་ཉིད་ཀྱིས་སྔར་བསྡུས་པ་དེ་ཉིད་འདིར་འགྲེལ་བཤད་ཀྱིས་དགྲོལ་བར་བྱ་སྟེ། དེ་ཡང་གཙོ་བོའི་ཞེས་པ་ལ་སོགས་པ་ལ་འདིར་སྒྲུབ་ཐབས་ཀྱི་ལེའུ་ལས་གང་ཞིག་གསུངས་པའི་གཙོ་བོ་དུས་ཀྱི་འཁོར་ལོ་དང་བཅས་པའི་སྒྲུབ་ཐབས་རྒྱལ་བ་མཆོག་དེ་བཞིན་གཤེགས་པ་དང་བཅས་པ་གང་ཞིག་ཐུབ་པ་ཁྱོད་ཀྱིས་གསུངས་པ་དེ་དག་ནི་ཟླ་བཟང་བདག་གིས་ཅུང་ཟད་ཤེས་ཏེ། དེའི་ཕྱིར་སླར་ཡང་ཟླ་བཟང་བདག་ནི་ཉན་པར་འཚལ་ལོ་ཞེས་ཞུས་སོ། ། གང་ན་ཀྱེ་ལྷ་དང་མིའི་བླ་མ་ཤཱཀྱ་ཐུབ་པ་ཞེས་བོས་ནས་ལུས་ལ་ཁམས་ཀྱི་དབྱེ་བ་རྣམས་ཀྱིས་ཤེས་པ་རུས་ལ་སོགས་པའི་ཁམས་རྣམ་པར་དག་པ་རྣམས་ཀྱིས་དུས་ཀྱི་འཁོར་ལོའི་དཀྱིལ་འཁོར་དང་། གཞན་ཡང་སངས་རྒྱས་རྣམས་ཀྱི་རིགས་དྲུག་ཇི་ལྟ་བུ་ཡིན་པ་ཉན་པར་འཚལ་ལོ་ཞེས་པ་སྟེ། དེ་ཡང་ཕུང་པོའི་རིགས་གང་ཞིག་ཨཱ་ལི་ཀཱ་ལི་དག་ལ་གནས་པ་ཉིད་ཅེས་པ་ནི་ས་བོན་ཨ་ཡིག་ལ་སོགས་པའི་དབྱངས་ལ་གནས་པ་དང་། ཀ་ཡིག་ལ་སོགས་པའི་གསལ་བྱེད་ལ་གནས་པ་སྟེ་རྒྱས་པར་འོག་ནས་འཆད་པར་འགྱུར་བ་རྣམས་སོ། །
དེ་བཞིན་དུ་རྣལ་འབྱོར་མ་རྣམས་དག་གི་རིགས་དྲུག་པོ་དེ་དག་ཉན་པར་འཚལ་ཏེ། དེ་དག་ཀྱང་ཕུང་པོ་དྲུག་པོ་རྣམས་ཀྱི་རིགས་རྒྱལ་བ་དྲུག་ཡིན་པ་ཇི་ལྟ་བ་དེ་བཞིན་དུ་ཁམས་དྲུག་པོ་རྣམས་ཀྱི་རིགས་ཡུམ་དྲུག་པོ་ཡང་ས་བོན་ཨ་ལ་སོགས་པ་དང་། ཀ་ལ་སོགས་པ་ལ་གནས་པའི་རིགས་དྲུག་པོའོ། ། དེ་ལྟར་ཟླ་བ་བཟང་པོས་ཞུས་པའི་ཚིག་འདི་དག་གསན་ཏེ། དེ་ནས་རྒྱལ་བའི་བདག་པོ་ཞེས་པ་ལ་རྒྱལ་བ་ནི་ལྷན་ཅིག་སྐྱེས་པ་ལ་སོགས་པ་སྐུ་བཞིའི་བདག་ཉིད་སྒྲིབ་པ་མེད་པའི་ཕུང་པོ་དང་། ལ་སོགས་པས་ཁམས་སྐྱེ་མཆེད་དང་བཅས་པའོ། ། དེ་རྣམས་ཀྱི་བདག་པོ་ནི་དེ་རྣམས་སྐྱེད་པར་བྱེད་པ་རྫོགས་པའི་སངས་རྒྱས་ཏེ་དང་པོའི་སངས་རྒྱས་སོ། ། དེས་ཁམས་ཀྱི་དབྱེ་བས་དཀྱིལ་འཁོར་ལ་སོགས་ཞེས་པ་ཁམས་དྲུག་གི་དབྱེ་བས་རིགས་དྲུག་དང་། ལ་སོགས་པ་ཁམས་ལྔའི་དབྱེ་བས་རིགས་ལྔ་དང་། ཁམས་གསུམ་གྱི་དབྱེ་བས་རིགས་གསུམ་ལ་སོགས་པའི་རྣམ་གཞག་འོག་ནས་འཆད་པར་འགྱུར་བ་དག་གསུངས་སོ་ཞེས་པ་སྟེ།
རྩ་རྒྱུད་སྟོན་པ་པོ་དང་གསོལ་བ་འདེབས་པ་པོའི་འབྲེལ་བ་བསྟན་པའོ། ། ཚིགས་སུ་བཅད་པ་འདི་ལ་རྐང་པ་དང་པོ་གསུམ་གྱིས་ཟླ་བ་བཟང་པོས་གསོལ་བ་བཏབ་པའོ། ། རྐང་པ་བཞི་པ་ནས་བརྩམས་ཏེ་ཇི་སྲིད་ལེའུ་ཡོངས་སུ་རྫོགས་པ་དེ་སྲིད་ནི་དེ་བཞིན་གཤེགས་པའི་ལན་གྱི་གསུང་སྟེ། རྒྱུད་འདི་ལ་སླར་ཡང་གསོལ་བ་གདབ་པ་མེད་དོ་ཞེས་པ་ནི་ཞུས་ལན་གྱི་ངེས་པ་བསྟན་པའོ། ། ད་ནི་ཡེ་ཤེས་ལེའུ་ལ་གནས་པ་ཉི་ཤུ་ཡོད་པའི་དང་པོ་ལུས་ཀྱི་རུས་པ་ལ་སོགས་པའི་ཁམས་རྣམ་པར་དག་པའི་དཀྱིལ་འཁོར་གྱི་ངོ་བོ་ཉིད་ཀྱིས་གནས་པ་སྟོན་པའི་ཕྱིར་ཁམས་རྣམ་པར་དག་པ་ཡེ་ཤེས་ཀྱི་དཀྱིལ་འཁོར་གྱི་རྣམ་པར་དག་པ་གསུངས་པ་ཀ་བ་རྣམས་ཞེས་པ་ལ་སོགས་པ་སྟེ། འདིར་ལུས་ཀྱི་རུས་པ་རྣམས་ཀྱིས་ལུས་ཀྱི་སྐུའི་དཀྱིལ་འཁོར་ལ་ཀ་བ་རྣམས་མཛོད་ཅིག་ཅེས་པ་རྟོག་པས་བཏགས་པའི་ཚུལ་གྱིས་བསྒོམ་པའོ། ། དེ་བཞིན་དུ་རྡོ་རྗེ་ཕྲེང་བ་དང་སའི་དཀྱིལ་འཁོར་དང་རྩིག་པ་ཉིད་ཀྱང་ནི་རུས་པ་རྣམས་ཀྱི་སྟེ་མཛོད་ཅེས་པ་ཚིགས་སུ་བཅད་པ་གསུམ་གྱི་བར་དུ་འབྲེལ་ལོ། ། རྣམ་པར་དག་པ་འདིས་རུས་པའི་ཕྱེ་མ་ལ་སོགས་པ་རྡུལ་ཚོན་གྱི་ནང་དུ་བླུག་པར་བྱའོ། ། ཤ་ཁྲག་ཆུ་དང་བཤང་བ་རྣམས་ཞེས་པ་ནི་ཤ་རྣམ་པར་དག་པས་ལྷའི་དབང་པོའི་ཕྱོགས་ཏེ་ཤར་དུ་རྡུལ་ཚོན་གདབ་པའོ། ། ཁྲག་རྣམ་པར་དག་པས་གཤིན་རྗེའི་ཕྱོགས་ཏེ་ལྷོར་རྡུལ་ཚོན་གདབ་པའོ། །
ཆུ་རྣམ་པར་དག་པས་ནོར་སྦྱིན་གྱི་ཕྱོགས་ཏེ་བྱང་དུ་རྡུལ་ཚོན་གདབ་པའོ། ། བཤང་བ་རྣམ་པར་དག་པས་གཞན་ཏེ་ནུབ་ཏུ་རྡུལ་ཚོན་གདབ་པའོ། ། དབུས་སུ་ཁུ་བ་རྣམ་པར་དག་པས་རྡུལ་ཚོན་ལྗང་ཁུ་གདབ་པའོ། ། གང་དུ་རྡུལ་ཚོན་དྲུག་པ་དགྱེ་བར་བྱ་བ་ཡིན་པ་དེར་ནི་རྡུལ་རྣམ་པར་དག་པས་རྡུལ་ཚོན་སྔོན་པོ་གདབ་པའོ། ། དེ་ལྟར་ཤ་ལ་སོགས་པ་རྣམ་པར་དག་པའི་དེ་བཞིན་གཤེགས་པ་རྣམ་པ་དྲུག་ནི་རིམ་པ་བཞིན་དུ་སྦྱར་ན། ཤ་དོན་ཡོད་གྲུབ་པ། ཁྲག་རིན་ཆེན་དབང་པོ་དང་། གཅི་བ་འོད་དཔག་མེད་དང་། བཤང་བ་རྣམ་པར་སྣང་མཛད་དང་། ཁུ་བ་མི་བསྐྱོད་པ་དང་།
རྡུལ་རྡོ་རྗེ་སེམས་དཔའི་རིགས་ཏེ་དེ་ལྟར་ན་རིགས་ཅན་དྲུག་གོ ། མཁྲིས་པ་ཞེས་པ་མཁྲིས་པའི་ཁམས་དག་པ་ཉིད་ཀྱིས་ཉི་མའི་གདན་རྣམས་དང་། བད་ཀན་གྱི་ཁམས་དག་པ་ཉིད་ཀྱིས་ཟླ་བའི་གདན་རྣམས་མཛོད་ཅེས་པ་སྟེ། ཉི་མ་རི་བོང་ཅན་ཡང་། ཞེས་གསུངས་པས་སོ། ། དེ་བཞིན་དུ་སྒྲིབ་བཅས་ཀྱི་ཆུ་རྒྱུས་རྣམ་པར་དག་པ་ཉིད་ཀྱིས་ཆུ་སྐྱེས་པདྨ་རྣམས་ཏེ་ཟླ་བ་དང་ཉི་མའི་གདན་གྱི་འོག་ཏུ་གནས་པའོ། ། ར་བ་ལྔའི་རེ་ཁཱ་ཞེས་པ་རེ་ཁཱ་དང་པོ་ནི་ས་ལས་སྐྱེས་པའི་མཐེ་བོང་རྣམ་པར་དག་པས་སོ། ། རེ་ཁཱ་གཉིས་པ་ནི་ཆུ་ལས་སྐྱེས་པའི་མཛུབ་མོ་རྣམ་པར་དག་པས་སོ། ། རེ་ཁཱ་གསུམ་པ་ནི་བསྲེག་ཟ་སྟེ་མེ་ལས་སྐྱེས་པའི་གུང་མོ་རྣམ་པར་དག་པས་སོ། ། རེ་ཁཱ་བཞི་པ་ནི་རླུང་ལས་སྐྱེས་པའི་མིང་མེད་རྣམ་པར་དག་པས་སོ། །
རེ་ཁཱ་ལྔ་པ་ནི་ནམ་མཁའ་ལས་སྐྱེས་པའི་མཐེ་ཆུང་རྣམས་རྣམ་པར་དག་པ་ཉིད་ཀྱིས་སོ། ། དེ་ལྟར་རྡུལ་ཚོན་གྱི་དཀྱིལ་འཁོར་ལ་ར་བ་ལྔའི་རེ་ཁཱ་མཛོད་ཅེས་པའོ། ། དུས་ཀྱི་རྩ་ཡིས་གཙོ་བོའི་ཆུ་སྐྱེས་ཞེས་པ་ནི་ཨ་ཝ་དྷཱུ་ཏཱི་རྣམ་པར་དག་པས་གཙོ་བོའི་པདྨའོ། ། ལྷག་མ་འཁོར་གྱི་གདན་པད་མ་རྣམས་ནི་ལ་ལ་ནཱ་ལ་སོགས་པ་རྣམས་ཀྱིས་མཛོད་ཅེས་པ་སྟེ་ལུས་ཀྱི་རྩ་སྟོང་ཕྲག་བདུན་ཅུ་རྩ་གཉིས་ཀྱི་མཐར་ཐུག་པ་དག་པར་རྣམས་ཀྱིས་སོ། ། གཡོ་བ་མེའི་དཀྱིལ་འཁོར་སོགས་པ་དང་པགས་པ་ལ་སོགས་ཀྱིས་ཞེས་པ་ནི་འདིར་རླུང་གི་དཀྱིལ་འཁོར་ནི་པགས་པ་དག་པས་སོ། ། མེའི་དཀྱིལ་འཁོར་ནི་ཁྲག་དང་དྲོད་ཀྱི་ཁམས་དག་པ་ཉིད་ཀྱིས་སོ། ། ཆུའི་དཀྱིལ་འཁོར་ནི་རྡུལ་དག་པ་ཉིད་ཀྱིས་སོ། ། ཉི་མའི་སྒོ་རྣམས་ཞེས་པ་སྒོ་བཅུ་གཉིས་པོ་རྣམས་བུག་པ་བཅུ་གཉིས་པོ་རྣམས་ཀྱིས་མཛོད་ཅེས་པ་སྟེ་རྣ་བ་ལ་བུག་པ་གཉིས་དང་སྣ་ལ་གཉིས་དང་མིག་ལ་གཉིས་དང་ཁ་ལ་གཅིག་དང་གཅི་བ་དང་བཤང་བ་དང་ཞུ་བའི་བུག་པ་གཉིས་དང་ནུ་མ་གཉིས་ལ་བུག་པ་གཉིས་སོ། ། དེ་ལྟར་བུག་པ་བཅུ་གཉིས་ཏེ་བུག་པ་བཅུ་གཉིས་རྣམ་པར་དག་པས་རྡུལ་ཚོན་གྱི་དཀྱིལ་འཁོར་ལ་སྒོ་མཛོད་ཅིག་ཅེས་པའོ། ། དཀྱིལ་འཁོར་ལ་ནོར་བུའི་རང་བཞིན་བཀོད་པ་དོ་ཤལ་ལ་སོགས་པ་གང་ཡིན་པ་དེ་སོའི་ཕྲེང་བ་དག་པས་མཛོད་ཅིག
དེ་བཞིན་ཉིད་དུ་དུར་ཁྲོད་བརྒྱད་དུ་འཁོར་ལོ་གཡོ་བ་རླུང་གི་དཀྱིལ་འཁོར་ལ་གནས་པ་གང་ཡིན་པ་དེ་རྣམས་ནི་སོར་མོ་རྣམས་ཀྱི་སེན་མོ་ཡིས་ཞེས་པ་ལག་པ་དང་རྐང་པའི་སེན་མོ་རྣམ་པར་དག་པས་མཛོད་ཅིག དེ་བཞིན་ཉིད་དུ་བ་སྤུ་རྣམས་ཀྱིས་རྡོ་རྗེ་མེ་ལྕེ་ཞེས་པ་ནི་རྡོ་རྗེའི་ཕྲེང་བའི་ཕྱི་རོལ་གྱི་རྡོ་རྗེ་འབར་བ་ཞེས་འགྱུར་མངས་ཏེ། བ་སྤུ་དག་པ་རྣམས་ཀྱིས་མཛོད་ཅིག་ཅེས་པ་སྟེ་དཀྱིལ་འཁོར་གྱི་ནི་མཐར་རུ་ཕྱོགས་དང་ཕྱོགས་བྲལ་རྣམས་ལ་གནས་པའི་བ་སྤུ་རྣམས་ཀྱིས་རྡོ་རྗེ་མེ་ལྕེ་ནི་བ་སྤུ་རྣམས་ཀྱིས་སོ་ཞེས་འགྱུར་མངས་ཏེ་བ་སྤུ་དག་པ་རྣམས་ཀྱིས་སོ། ། ལུས་ཀྱི་ཁམས་རྣམ་པར་དག་པ་དཀྱིལ་འཁོར་དུ་གསུངས་པ་དེ་ལྟར་ན་ངེས་པར་སྐུའི་རྡོ་རྗེ་ནི་ཁམས་དྲུག་གི་བདག་ཉིད་ཀྱི་ལུས་ཏེ། དེ་ཡང་ས་ལ་སོགས་པའི་ཁམས་དྲུག་གི་རབ་ཏུ་དབྱེ་བས་དེ་རྣམ་པར་དག་པ་རྒྱལ་བ་མཆོག་གི་ཡོན་ཏན་རྣམ་པ་མང་པོ་མཚོན་བྱེད་དཀྱིལ་འཁོར་གྱི་ནི་རྣམ་པར་གསུངས་སོ་ཞེས་པ་དཀྱིལ་འཁོར་གྱི་དག་པའི་ངེས་པའོ། ། ད་ནི་གནས་པ་གཉིས་པ་ལ་སྐུ་དང་གསུང་དང་ཐུགས་དང་རིགས་དྲུག་གི་ལྷའི་ངོ་བོ་ཉིད་ཀྱིས་གནས་པ་བསྟན་པའི་ཕྱིར་སྐུ་གསུང་ཐུགས་ཡེ་ཤེས་རྡོ་རྗེའི་ལྷ་ཚོགས་ཀྱི་རྣམ་པར་དག་པ་གསུངས་པ། གསུང་གི་རྡོ་རྗེ་ཞེས་པ་ལ་སོགས་པ་སྟེ་འདིར་ཨ་སོགས་ཀ་སོགས་ཞེས་པ་དབྱངས་དང་གསལ་བྱེད་ཀྱི་བདག་ཉིད་ནི་གསུང་རྡོ་རྗེ་སྟེ། དེས་ན་དབྱངས་དང་གསལ་བྱེད་ལས་ཡོངས་སུ་གྱུར་པའི་ལྷའི་ཚོགས་མཐའ་དག་རྒྱལ་བའི་རིགས་རྣམས་དང་བཅས་པའོ། ། དེས་ན་གསུང་གི་རྡོ་རྗེ་ནི་འཁོར་གྱི་ལྷའི་རྣམ་པ་ཉིད་དུ་གསུངས་ཏེ། གསུང་རྡོ་རྗེ་དེ་ཉིད་རྡུལ་ཚོན་གྱི་དཀྱིལ་འཁོར་ལ་འཁོར་གྱི་ལྷའི་རྣམ་པར་མཛོད་ཅིག་ཅེས་པའོ། །
སྟོང་པ་དྲུག་གིས་ཐུགས་ཀྱི་རྡོ་རྗེ་ཞེས་པ་ནི། མིག་གི་རྣམ་པར་ཤེས་པ་དང་། རྣ་བའི་རྣམ་པར་ཤེས་པ་དང་། སྣའི་རྣམ་པར་ཤེས་པ་དང་། ལྕེའི་རྣམ་པར་ཤེས་པ་དང་། ལུས་ཀྱི་རྣམ་པར་ཤེས་པ་དང་། ཡིད་ཀྱི་རྣམ་པར་ཤེས་པ་སྒྲིབ་པས་རྣམ་པར་དག་པས་སྟོང་པ་རྣམ་པ་དྲུག་སྟེ། དེ་ལྟར་སྟོང་པ་དྲུག་དང་གཟུགས་ལ་སོགས་པའི་ཡུལ་དྲུག་རྣམས་ཀྱིས་སྒྲིབ་པ་མེད་པ་ཐུགས་ཀྱི་རྡོ་རྗེར་འགྱུར་རོ། ། དེ་ཉིད་ནི་འདོད་པ་གཟུགས་གཟུགས་མེད་པ་རྣམ་པ་གསུམ་སྒྲིབ་བྲལ་གྱི་སྲིད་པ་ལ་གནས་པའི་འཁོར་གྱི་ལྷ་ཀུན་ལ་ཁྱབ་པ་གཙོ་བོའི་རྣམ་པ་དཔེ་ཟླ་མེད་པ་གཅིག་པུར་མཛོད་ཅིག དེ་བཞིན་དུ་ཡེ་ཤེས་རྡོ་རྗེ་ནི་གཟུང་བར་བྱ་བའི་སེམས་རྣམ་པ་གསུམ་གྱི་སྲིད་པ་ལ་གནས་པ་སྣ་ཚོགས་ཡུམ་གྱི་རང་བཞིན་སྟོང་པ་ཉིད་ཀྱི་གཟུགས་སྲིད་པའི་འཇིགས་པ་འཇོམས་པ་རྣམ་པར་རྟོག་པ་ཐམས་ཅད་ལས་རྣམ་པར་གྲོལ་བའི་ཤེས་རབ་གཙོ་མོར་དཀྱིལ་འཁོར་ལ་མཛོད་ཅིག་ཅེས་པའོ། །
དེ་ལྟར་སེམས་ཅན་རྣམས་ཀྱི་ལུས་ལ་སྐུ་དང་གསུང་དང་ཐུགས་དང་ཡེ་ཤེས་ཀྱི་ཁམས་རྣམས་སྐུ་གསུང་ཐུགས་ཡེ་ཤེས་ཀྱི་རྡོ་རྗེ་དང་། ཕྱི་རོལ་དུ་གཞན་བསྐྱེད་རིམ་ལ་སྐུ་དང་ལྷའི་ཚོགས་གསུང་དང་གཙོ་བོ་ཐུགས་དང་གཙོ་མོ་ཡེ་ཤེས་རྡོ་རྗེ་སྟེ་དཀྱིལ་འཁོར་དང་ལུས་དེ་ཉིད་ཀུན་རྫོབ་དང་དོན་དམ་པའི་དབྱེ་བས་སྤྲུལ་པ་སྐུ་དང་ལོངས་སྤྱོད་རྫོགས་པ་གསུང་དང་ཆོས་ཐུགས་དང་ལྷན་ཅིག་སྐྱེས་པ་ཡེ་ཤེས་ཏེ་རེ་རེའང་རིགས་དྲུག་དྲུག་པའོ་ཞེས་གྲུབ་པའོ། ། ད་ནི་གནས་པ་གསུམ་པ་ཨ་ལ་སོགས་པ་དང་ཀ་ལ་སོགས་པ་སྔགས་ཀྱི་རིགས་དྲུག་གི་ངོ་བོ་ཉིད་ཀྱི་གནས་པ་བསྟན་པའི་ཕྱིར་སྔགས་དྲུག་གི་རིགས་རྣམས་གསུངས་པ། སྡེ་པ་ཞེས་པ་ལ་སོགས་པ་སྟེ། འདིར་ཀ་ལ་སོགས་པ་སྡེ་པ་དྲུག་ནི། ཀ་སྡེ་ཙ་སྡེ་ཊ་སྡེ་ཏ་སྡེ་པ་སྡེ་ས་སྡེ་ཞེས་པའོ། ། སྡེ་པ་ཀ་ལ་སོགས་པའི་རིམ་པར་ཡོངས་སུ་བཀོད་པ་དྲུག་པོ་དེ་རྣམས་ཀྱི་རིགས་དྲུག་གང་ཡིན་པ་ནི་རྒྱལ་བ་རྣམས་ཀྱི་རྡོ་རྗེ་ལ་སོགས་པའི་མཚན་མ་རྣམས་ཀྱི་རིམ་པ་ཡིས་ཤེས་པར་བྱ་སྟེ། དེ་ལ་རྡོ་རྗེ་ནི་ཀ་སྡེའི་རིགས་སོ། ། རལ་གྲི་ནི་ཙ་སྡེའི་རིགས་སོ། ། རིན་པོ་ཆེ་ནི་ཊ་སྡེའི་རིགས་སོ། །
འཁོར་ལོ་ནི་ཏ་སྡེའི་རིགས་སོ། ། ཆུ་སྐྱེས་ནི་པ་སྡེའི་རིགས་སོ། ། དེ་བཞིན་དུ་གྲི་གུག་ནི་ས་སྡེའི་རིགས་ཏེ་ཉིད་ཅེས་པ་མཐའ་གཅིག་ཏུ་ངེས་པའོ། ། སྡེ་པའི་རིགས་ངེས་པ་བསྟན་པའོ། ། སླར་ཡང་སྡེ་པ་རེ་རེ་ལ་ཡང་མཐའ་དག་རྒྱལ་བ་མཆོག་གི་དབྱེ་བ་ལྔ་རྣམས་དག་གིས་དབྱེ་ཞེས་པ་ནི། འདིར་གང་དུ་སྡེ་པ་གཅིག་ཡིན་པ་དེར་སོ་སོའི་ཡི་གེ་ལྔ་པོ་ཀུན་འབྱུང་བ་དག་གི་བདེན་པ་ལ་བརྟེན་ནས་སྡེ་པ་སོ་སོའི་ཡི་གེ་ལ་རིགས་ལྔ་ལྔ་རྣམས་སུ་འགྱུར་ཏེ། དེས་ན་གང་དུ་ཞི་རྒྱས་ལ་སོགས་པའི་འཇིག་རྟེན་པའི་དངོས་གྲུབ་སྒྲུབ་པ་ཉིད་ཀྱི་སླད་དུ་སྡེ་ཚན་རེ་རེ་ལ་ཡང་ཡི་གེ་ལྔ་ལྔ་པོ་རྣམས་ཀྱི་དབྱེ་བས་རིགས་སོ་སོར་ཐ་སྙད་བྱེད་དོ། ། དེའི་ཕྱིར་སྡེ་པ་རེ་རེ་ལ་ཡང་སོ་སོར་ཡི་གེ་ལྔའི་དབྱེ་བས་སའི་དངོས་པོ་དང་ཆུའི་དངོས་པོ་དང་བསྲེག་ཟ་མེའི་དངོས་པོ་དང་རླུང་གི་དངོས་པོ་དང་ནམ་མཁའི་དངོས་པོ་ལྔ་དབྱེ་བ་དག་ལས་སོ་སོར་སྡེ་པ་རེ་རེ་ཡང་རྣམ་པ་ལྔ་ལྔར་དབྱེ་སྟེ། ཀ་སྡེ་ལ་ཀ་ཁ་ག་གྷ་ང་ཞེས་པའི་ཡི་གེ་ལྔ་ལས་ཁམས་ལྔར་དབྱེ་བ་དང་། དེ་བཞིན་དུ་ཙ་སྡེ་ལ་སོགས་པ་ལ་ཡང་སྦྱར་ཏེ།
ཡི་གེའི་སྡེ་ཚན་སོ་སོར་བསྡུ་བ་ཞེས་པའི་དོན་དུ་བརྗོད་པའི་ཀ་ཁ་ག་གྷ་ང་ཞེས་པ་ལྟ་བུ་ཀློག་པའི་དབང་གིས་འབྱུང་བ་སྡུད་པའི་རིམ་པས་ཁམས་ལྔ་པོ་རེ་རེ་ལའང་སྡེ་པའི་ཡི་གེ་ལྔ་ལྔར་བཀླགས་པའོ། ། སླར་ཡང་སྡེ་པ་ལྔའི་ཡི་གེ་ང་ལ་སོགས་པ་རྣམས་ཁམས་མཐུན་པ་བསྡེབ་པའི་སླད་དུ་ནམ་མཁའ་ལ་སོགས་པའི་འབྱུང་བ་ལྔ་བསྐྱེད་པའི་རིམ་པས་བཀླགས་པའམ་བརྗོད་པ་འཇམ་དཔལ་གྱིས་མཛད་དེ། དེ་དག་ཀྱང་གསུངས་པ། དང་པོར་ཞེས་པ་ལ་སོགས་པ་སྟེ་འདིར་དང་པོར་རེ་ཞིག་སྟོང་པ་ནམ་མཁའི་ཁམས་ཀྱི་ཡི་གེའི་རབ་ཏུ་དབྱེ་བ་དག་ཀྱང་ནི། དང་པོའི་དབྱངས་ཞེས་པ་ཨ་ཡིག་དང་། ང་ཉ་ཎ་མ་ན་དང་དེ་བཞིན་དུ་ྈྐ་ཞེས་པ་རྣམས་ཏེ། དེ་རྣམས་ལ་མཁའ་ཁམས་པར་གང་ལས་ཤེས་ཤེ་ན། དེ་ཡི་དབུས་སུ་ལྷུང་བ་ནི། ཞེས་པ་ལ། དེ་ཡི་ནང་དུ་འོངས་པ་ལ།
ཞེས་འགྱུར་མངས་སུ་འདོན་པས། ཨ་སོགས་ཀྱི་སྡེ་ཚན་དེའི་ནང་དུ་འོངས་པ་ང་སོགས་དེ་རྣམས་ཨ་ཡིག་ནམ་མཁའི་ཁམས་པ་དེ་ཐོག་མར་སྨོས་པས་ནམ་མཁའ་བཟུང་བའི་ཕྱིར་རོ་ཞེས་པའི་བརྡའི་སྐད་ཀྱིས་སོ། ། དེ་བཞིན་དུ་ཀྱང་ཡིག་གིས་ཧ་ཡིག་ཀྱང་ནམ་མཁའི་དབྱེ་བས་སོ་ཞེས་གྲུབ་བོ། ། དེ་བཞིན་དུ་རླུང་གི་དབྱེ་བས་ཕྱེ་བའི་ཡི་གེ་ནི་ཨེ་ཡིག་དང་། དེ་སྨོས་པས་བཟུང་བ་གྷ་ཛྷ་ཌྷ་བྷ་དྷ་ཤ་རྣམས་དང་ཡ་ཡིག་གོ ། མེའི་ཡི་གེའི་དབྱེ་བ་ནི་རྀ་དང་སོགས་པས་དེ་སྨོས་པས་བཟུང་བ་ག་ཛ་ཌ་བ་ད་ཥ་རྣམས་དང་རའོ། ། ཆུའི་ཡི་གེའི་དབྱེ་བ་ནི་ཨུ་ཡིག་དང་དེ་སྨོས་པས་བཟུང་བ་ཁ་ཚ་ཋ་ཕ་ཐ་ཉྤ་རྣམས་དང་ཝའོ། ། སའི་ཡི་གེའི་སྡེ་བ་ནི་ལྀ་དང་ལ་སོགས་པས་དེ་སྨོས་པས་བཟུང་བ་ཀ་ཙ་ཊ་པ་ཏ་ས་རྣམས་དང་ལའོ། ། དེ་ལྟར་ན་མཆོག་གི་རྒྱལ་བའི་རིགས་ནི་རྣམ་པ་ལྔ་ཡིས་ཀ་ལ་སོགས་པའི་སྡེ་རྣམས་རྣམ་པར་ཕྱེ། ཞེས་པ་སྟེ་རྡོ་རྗེ་དང་རལ་གྲི་དང་རིན་པོ་ཆེ་དང་།
པད་མ་དང་འཁོར་ལོའི་རིགས་རྣམས་ཀྱིས་སྔར་གསུངས་པའི་ཡི་གེ་ང་སོགས་པ་སྡེ་པ་དྲུག་པོ་རྣམས་ལས་ཕྱེ་བའི་རིགས་བརྒྱ་བརྒྱད་བཅུ་ནི་སྔགས་དྲུག་གི་རིགས་སུ་འགྱུར་བར་རིག་པར་བྱའོ་ཞེས་པ་ནི་རིགས་ཀྱི་དབྱེ་བའི་ངེས་པའོ། ། ད་ནི་གཙུག་ཏོར་དུ་རྒྱས་འདེབས་བྱེད་ཀྱི་རིགས་དང་རིགས་ཅན་རྣམས་གསུངས་པ། གཙུག་ཏོར་ཞེས་པ་ལ་སོགས་པ་སྟེ་འདིར་གཙུག་ཏོར་ཆེན་པོར་རྒྱས་འདེབས་པའི་རིགས་ཆེན་གང་ཡིན་པ་དེ་ནི་སྟོང་པ་ཆེན་པོ་འགྱུར་མེད་ལྔའི་རིགས་ཏེ། དེ་ཇི་ལྟར་ཡིན་པ་འཇིག་རྟེན་ཀྱི་ཁམས་ཀྱི་ལེའུར་བརྗོད་ཟིན་ཏོ། ། དེ་བཞིན་དུ་རྒྱས་འདེབས་བྱེད་ཀྱི་རིགས་གསུམ་དག་ཀྱང་ནི་སྐུ་དང་གསུང་དང་ཐུགས་ཀྱི་རྡོ་རྗེ་སྟེ། དེ་དག་གི་ས་བོན་ཨོཾ་ཨཱཿཧཱུྃ་ཞེས་པ་ལུས་ངག་ཡིད་གསུམ་ལ་རྒྱས་འདེབས་པར་བྱེད་པའོ། ། ཨ་སོགས་ཞེས་པ་ནི་ཨ་ཨི་རྀ་ཨུ་ལྀ་སྟེ་རང་གི་རིགས་ཅན་གྱི་ལྷའི་ཚོགས་ལ་རྒྱས་གདབ་པའི་སླད་དུ་འདེབས་བྱེད་ཀྱི་ཕྱག་རྒྱའི་རིགས་མི་བསྐྱོད་པ་ལ་སོགས་པ་ལྔའོ། ། དེ་དག་གིས་རྒྱས་གདབ་པར་བྱ་བའི་རིགས་ལ་སྒྲིབ་བྲལ་གྱི་འཇིག་རྟེན་གསུམ་སྣང་བར་བྱེད་པའི་རིགས་ཆེན་ཞེས་པ་ནི་ཧ་ཡ་ར་ཝ་ལ་ཀྵ་དྲུག་དང་ལྡན་པའི་ཀ་སོགས་སྡེ་པ་དྲུག་པོ་མཐའ་དག་རྣམས་ཏེ་གསལ་བྱེད་སུམ་ཅུ་རྩ་དྲུག་གི་རིགས་སུམ་ཅུ་རྩ་དྲུག་གོ ། དེ་བཞིན་དུ་དབྱངས་དང་བཅས་པའི་ཧ་ཡ་ར་ཝ་ལར་ལྡན་ཞེས་པ་དབྱངས་ཧ་སོགས་ལྔ་དང་བཅས་པའི་སྡེ་པ་རྣམས་ཏེ་ཧ་ལ་སོགས་པ་ལྔ་དབྱངས་བཅུ་གཉིས་ཀྱི་ཕྱེ་བ་དང་བཅས་པ་ཞག་རེའི་ཆུ་ཚོད་དྲུག་ཅུའི་ས་བོན་གྱི་རིགས་རྣལ་འབྱོར་མ་དྲུག་ཅུ་སྔར་སྒྲུབ་ལེར་གསུངས་པ་རྣམས་དང་། ཀ་ལ་སོགས་པ་གསལ་བྱེད་སུམ་ཅུ་ལ་དབྱངས་བཅུ་གཉིས་ཀྱིས་ཕྱེ་བ་དང་བཅས་པ་ལོ་གཅིག་གི་ཚེས་སུམ་བརྒྱ་དྲུག་བཅུའི་ས་བོན་གྱི་རིགས་ཚེས་ཀྱི་ལྷ་རྣམས་ནི་འཇིག་རྟེན་པའི་ཞག་དང་ལོའི་ཚེས་རྣམས་པར་དག་པར་མཚོན་བྱེད་ཡིན་པས་འཇིག་རྟེན་པའི་རིགས་དང་།
སླར་ཡང་ཧ་ཡ་ར་ཝ་ལ་ཀྵ་དང་བཅས་པའི་སྡེ་པ་དྲུག་སྟེ་སུམ་ཅུ་རྩ་དྲུག་ལ་ཡོན་ཏན་གྱི་དབྱངས་དང་འཕེལ་བའི་དབྱངས་དང་ཡ་ཎར་བསྒྱུར་བའི་དབྱངས་ལ་ཐུང་རིང་གཉིས་ཀྱིས་ཕྱེ་བ་སུམ་ཅུས་བསྒྱུར་བ་ཕྱེ་བ་དབུ་མའི་ལོ་གསུམ་གྱི་ཞག་སྟོང་བརྒྱད་ཅུའི་རིགས་ནི་དབུ་མའི་ཞག་རྣམ་པར་དག་པས་འཇིག་རྟེན་ལས་འདས་པའི་རིགས་སུ་འགྱུར་རོ། ། གསལ་བྱེད་བརྩེགས་པ་ནི་ལྷ་མཐའ་དག་སྤྲོ་བའི་ཕྱིར་མི་འགྱུར་བའི་རིགས་སྔགས་འཆང་བའི་དབང་པོ་མཐའ་ཡས་འཁོར་ལོ་ཅན་མ་ཡུམ་གྱི་རིགས་དག་ཏུ་འགྱུར་ཏེ། རབ་གཏུམ་མ་ནུས་མ་རྣམས་ལས་སྤྲོ་བའི་ཕྱིར་རོ། ། བརྩེགས་པ་ཇི་ལྟ་བུ་ཞེ་ན། ཀ་སོགས་སྡེ་པ་བརྩེགས་པ་ལ་གནས་བརྒྱད་རྣམས་སོ་ཞེས་པ་ནི་ཀ་ལ་སོགས་པའི་སྡེ་པ་བརྒྱད་ཀྱི་ཡི་གེ་ལྔ་ལྔ་བརྩེགས་པ་ལ་གནས་པའི་རིགས་སོ། ། དེ་དག་ཀྱང་། ཀཁགགྷང་ཙཚཛཛྷཉ་ཊཋཌཌྷཎ་པཕབབྷྨ་ཏཐདྡྷན་སཉྤཤཥྈྐ་ལཝརཡཧ་ལཝརཡཀྵ་ཞེས་པའོ། ། ད་ནི་ཐབས་དང་ཤེས་རབ་ཀྱི་རྒྱུད་སུམ་ཅུ་རྩ་དྲུག་གི་ངོ་བོ་ཉིད་ཀྱིས་གནས་པ་བསྟན་པའི་ཕྱིར་ཀ་ལ་སོགས་པའི་ཡི་གེ་སོ་སོ་རེ་རེ་ལ་རྒྱུད་སོ་སོ་རེ་རེ་གསུངས་པ། ཀ་སོགས་ཞེས་པ་ལ་སོགས་པ་སྟེ་འདིར་ཀ་ལ་སོགས་པའི་གསལ་བྱེད་སུམ་ཅུ་ཧ་ཡ་ར་ཝ་ལར་ལྡན་ཀྵ་དང་བཅས་པ་ནི་སུམ་ཅུ་རྩ་དྲུག་ཉིད་དེ་དེ་རྣམས་ནི་ཡི་གེ་ཞེས་བྱའོ། ། ཡི་གེ་དེ་རྣམས་དབྱངས་ཀྱི་རྣམ་པར་འགྱུར་བས་ཕྱེ་བ་ཞེས་པ་ལ།
དབྱངས་ནི་ཨ་ཡིག་ལ་སོགས་པ་ཐུང་ངུ་དྲུག་དང་རིང་པོ་དྲུག་སྟེ་བཅུ་གཉིས་དང་། ཡོན་ཏན་དང་འཕེལ་བར་བཞག་པར་བྱ་བ་བཅུ་གཉིས་དང་། ཡ་ཎར་བསྒྱུར་བ་ཐུང་ངུ་དང་རིང་པོ་བཅུ་གཉིས་ཏེ་དབྱངས་ཀྱི་རྣམ་པར་འགྱུར་བ་འདི་རྣམས་ཀྱིས་རོ་ཡིས་བསྒྱུར་བའི་རོ་ཞེས་པ་དྲུག་ལ་དྲུག་གིས་བསྒྱུར་བ་རྩ་བའི་རིགས་སུམ་ཅུ་སོ་དྲུག་པོ་ལ་ནི་ཕྱེ་བར་གྱུར་པ་དཀྱིལ་འཁོར་གྱི་འཁོར་ལོའི་མགོན་པོ་གཙོ་བོ་རྣམས་སུ་འགྱུར་རོ། ། དེ་ལྟར་ན་གསལ་བྱེད་ཀྱི་ཡི་གེ་སོ་སོ་རེ་རེ་ལ་སུམ་ཅུ་རྩ་དྲུག་གི་དབྱེ་བས་ཕྱེ་བའི་རིགས་སུ་འགྱུར་ཏེ། ཇི་ལྟར་ན་གསལ་བྱེད་ཐམས་ཅད་ཀྱི་རེ་རེ་ལའང་སུམ་ཅུ་རྩ་དྲུག་རྩ་དྲུག་ཏུ་ཕྱེ་བ་དག་གོ ། དེས་ན་རྒྱུད་སུམ་ཅུ་རྩ་དྲུག་པོ་རྣམས་ལ་གསལ་བྱེད་སུམ་བཅུ་རྩ་དྲུག་གི་རང་བཞིན་གྱིས་བསྐྱེད་པའི་འཁོར་ལོའི་མགོན་པོ་ཡང་སོ་དྲུག་ཏུ་འགྱུར་རོ། ། དེ་ལ་དང་པོར་གསལ་བྱེད་ཀ་གཙོ་བོར་གྱུར་པས་ཀ་རྡོ་རྗེའི་རྒྱུད་གསུངས་ཏེ། རྒྱུད་དེ་ལས་གསུངས་པའི་དཀྱིལ་འཁོར་དུ་གཙོ་བོ་སྐུ་ནི་གཅིག་པ་ཞེས་པ་དཔའ་བོ་གཅིག་པ་ནི་ས་བོན་ལ་ངེས་པར་དབྱངས་གཅིག་གིས་ཕྱེ་བ་སྟེ། དབྱངས་གཅིག་པ་ཨ་ཡིག་དང་བཅས་པའི་གསལ་བྱེད་ཀའོ། ། འཁོར་དང་བཅས་པ་གཉིས་ཞེས་པ་གསལ་བྱེད་གཅིག་ཨ་ཡིག་གཉིས་དང་ལྡན་པ་ནི་གཙོ་བོ་ཤེས་རབ་དག་གིས་འཁྱུད་པར་འགྱུར་ཏེ།
ས་བོན་མཚུངས་པ་འདྲ་བའི་ཡི་གེ་ལས་རིང་པོར་འགྱུར་ཏེ་ཞེས་པ་ལྟར་དབྱངས་རིང་པོར་གྱུར་པ་ཀཱའོ། ། རིགས་ལྔའི་བདག་ཉིད་ནི་ས་བོན་ལྔ་ཡིས་འགྱུར་ཏེ་ཞེས་པ་ནི་ཕུང་པོ་ལྔའི་ས་བོན་ཀཱ་ཀི་ཀྀར་ཀུ་ཀླྀ་ཞེས་པའོ། ། འཁོར་དང་བཅས་པ་ལྷ་དགུ་ནི་འཁོར་ལོ་མགོན་པོ་དགུ་བདག་ཉིད་ཅེས་པ་འཁོར་དང་བཅས་པ་ལྷ་དགུ་ནི་དཀྱིལ་འཁོར་གྱི་འཁོར་ལོའི་མགོན་པོ་ཕུང་ལྔ་ཁམས་བཞི་སྟེ་གཙོ་འཁོར་དགུའི་བདག་ཉིད་དང་བཅས་པ་ས་བོན་དགུ་ཡིས་བསྐྱེད་པར་འགྱུར་ཏེ། དགུ་ནི་ཀཱ་ཀི་ཀཱི་ཀྀར་ཀྀར་ཀུ་ཀཱུ་ཀླྀ་ཀླཱྀ་ཞེས་པའོ། ། དབྱངས་ཀྱི་གྲངས་ཀྱི་བདག་ཉིད་བཅུ་གསུམ་དགུ་དང་ཕྱོགས་རྣམས་ཀྱིས་ཀྱང་ཞེས་པ་ནི་ས་བོན་བཅུ་གསུམ་གྱིས་སྔར་གྱི་སྟེང་དུ་བཞི་བསྣན་པས་བཅུ་གསུམ་གྱི་བདག་ཉིད་ཀྱི་ལྷ་སྟེ་སྔར་བརྗོད་པའི་ས་བོན་དགུ་པོ་རྣམས་ལས་དབང་བཞིའི་ས་བོན་ཀཡ་ཀར་ཀཝ་ཀླ་ཞེས་པ་ཡ་ཎར་བསྒྱུར་བ་འདི་རྣམས་དང་ལྡན་པ་ནི་སྔ་མའི་སྟེང་དུ་སྒོ་སྐྱོང་ཁྲོ་བོ་བཞི་དང་བཅས་པ་ལྷ་བཅུ་གསུམ་གྱི་བདག་ཉིད་རྣམས་སོ། ། འདིའི་སྟེང་དུ་ཡང་ཡོན་ཏན་རྣམས་ཀྱིས་ཕྱེ་བའི་ས་བོན་དྲུག་དང་བཅས་པས་ཡུལ་དྲུག་གི་ལྷ་དང་བཅས་པ་དགུ་བཅུའི་བདག་ཉིད་དུ་འགྱུར་ཏེ་ཀ་ཀེ་ཀར་ཀོ་ཀལ་ཀཾ་ཞེས་པ་འདི་རྣམས་སྔ་མ་དང་བཅས་པའོ། ། དེ་ནས་ལྷ་ཉི་ཤུ་རྩ་ལྔའི་བདག་ཉིད་ཀྱི་ས་བོན་ནི་སྔ་མ་ཡོན་ཏན་དང་བཅས་པའི་སྟེང་དུ་དབང་པོ་དྲུག་གི་ས་བོན་དབྱངས་ཀྱི་འཕེལ་བ་རྣམས་དང་བཅས་པ་སྟེ། ཀ་ཀཻ་ཀཱར་ཀཽ་ཀཱལ་ཀཱཿཞེས་པའོ། ། དེ་ནས་ལྷ་སུམ་ཅུ་རྩ་གཉིས་ཀྱི་བདག་ཉིད་ཀྱི་ས་བོན་ནི་སྔ་མའི་སྟེང་དུ་བྱ་བ་ལྔ་ལས་དབང་ལྔ་པའི་ས་བོན་དང་བཅས་པ་ཀཧཱ་ཀཡཱ་ཀརཱ་ཀྭཱ་ཀླཱ་ཀཧཱཿཞེས་པ་རྒྱ་དཔེ་ལ་ཚེག་དྲག་མེད་ཅིང་འཇིག་རྟེན་ཁམས་ལེའི་ས་བོན་ལྟར་ན་ཧ་ཡིག་ཀྱང་ཐུང་ངུ་ཡིན་ལ་དེ་ལྟར་རྭས་ཀྱང་འདོན་ཏེ། འདིར་ནི་སྙིང་པོའི་ཤེས་རབ་མ་ཐ་དད་དུ་བགྲངས་པ་དང་བཅས་པའོ། །
དེ་ནས་ལྷ་སུམ་ཅུ་རྩ་བཞིའི་བདག་ཉིད་ཀྱི་ས་བོན་དང་བཅས་པ་ནི་ལས་དབང་དྲུག་པ་དང་བྱ་བ་དྲུག་པའི་ས་བོན་ཀཾ་ཀཿཞེས་པ་རྒྱ་དཔེ་ལ་ཀཧཾ་ཀཾཧཿཞེས་པར་ཡོད་ཀྱང་འཇིག་རྟེན་ཁམས་ལེར་ས་བོན་ཧཾ་ཧཱར་གསུངས་པ་ལྟར་ན་ཀཧཾ་ཀཧ་དང་བཅས་པའོ། ། དེ་བཞིན་དུ་ལྷ་སུམ་ཅུ་རྩ་དྲུག་གི་བདག་ཉིད་ནི་ཕུང་པོ་དྲུག་པ་དང་ཁམས་དྲུག་པའི་ས་བོན་ཀཧཾ་ཀཧཿཞེས་པ་འཇིག་རྟེན་ཁམས་ལེར་ཨཾ་ཨཿརུ་གསུངས་པ་ལྟར་ཀཾ་ཀཿདང་བཅས་པ་སྟེ་དེ་རྣམས་ཐམས་ཅད་དུ་ལྷ་སུམ་ཅུ་རྩ་བདུན་གྱི་བདག་ཉིད་ནི་དབུས་སུ་ཧཱུྃ་ཡིག་གི་ས་བོན་ལས་རྫོགས་པའི་གཙོ་བོ་དང་བཅས་པའི་སུམ་ཅུ་རྩ་དྲུག་གི་དཀྱིལ་འཁོར་བ་རྣམས་སོ། ། དེ་ལྟར་ན་ཀ་ཀཱ་ཀཱི་ཀརྀ་ཀྀརཱ་ཀུ་ཀཱུ་ཀླྀ་ཀླཱྀ་ཀཾ་ཀཿཞེས་པ་ནི་གསལ་བྱེད་ཀ་ལ་ཐུང་ངུ་ལྔ་དང་རིང་པོ་ལྔའི་དབྱངས་ཀྱིས་ཕྱེ་བའི་ཡི་གེའོ། ། དེ་བཞིན་དུ་ཀ་ཀཱ་ཀེ་ཀཻ་ཀར་ཀརཱ་ཀོ་ཀཽ་ཀལ་ཀཱལ་ཀཾ་ཨ་ཞེས་པ་ནི་ཀ་ལ་ཡོན་ཏན་དང་འཕེལ་བའི་དབྱངས་རྣམས་ཀྱིས་ཕྱེ་བའི་ཡི་གེའོ། ། ཀཧ་ཀཧཱ་ཀཡ་ཀཡཱ་ཀར་ཀརཱ་ཀཝ་ཀཝཱ་ཀླ་ཀླཱ་ཀཧཾ་ཀཾཧཿཞེས་པ་ནི་ཀ་ལ་དབྱངས་ཐུང་ངུ་དང་རིང་པོའི་ཡ་ཎར་བསྒྱུར་བས་ཕྱེ་བའི་ས་བོན་གྱི་ཡི་གེ་སྟེ་ཀ་ཡིག་ལ་དབྱངས་སོ་དྲུག་གིས་ཕྱེ་བ་དག་གོ ། དེ་བཞིན་དུ་ཁ་ལ་སོགས་པའི་གསལ་བྱེད་སོ་ལྔ་པོ་རྣམས་ཀྱང་སོ་སོར་དབྱངས་སོ་དྲུག་གིས་ཕྱེ་བས་སུམ་ཅུ་རྩ་དྲུག་རྩ་དྲུག་གོ ། ས་བོན་དེ་བཞིན་དུ་ཁ་རྡོ་རྗེ་ལ་སོགས་པའི་རྒྱུད་ཀྱི་ལྷ་གསུངས་ཏེ། དེ་དག་གི་ས་བོན་གསལ་བྱེད་གཅིག་གི་བདག་ཉིད་དབྱངས་སུམ་ཅུ་རྩ་དྲུག་གིས་ཕྱེ་བའོ། ། དེ་ལྟར་ན་གསལ་བྱེད་སུམ་ཅུ་རྩ་དྲུག་གི་བདག་ཉིད་རེ་རེ་ནི་དཀྱིལ་འཁོར་གྱི་དབང་པོ་གཙོ་བོ་རེ་རེའོ། ། དེ་ལ་ཡང་ཡ་ལ་སོགས་པ་རྣམས་ཀྱི་སྒོ་སྐྱོང་ཞེས་པ་ནི་ཡ་ཎར་བསྒྱུར་བ་དང་བཅས་པའི་གསལ་བྱེད་ཀཡ་ཀར་ཀྭ་ཀླ་ཞེས་པ་བཞི་པོ་འདི་རྣམས་ཀྱིས་བསྐྱེད་པ་ནི་སྒོ་སྐྱོང་རྣམས་སོ། །
མཐའ་དག་ཚོགས་ཀྱི་རིགས་ཞེས་པ་ཕུང་པོ་ལྔ་དང་ཁམས་བཞི་དང་སྐྱེ་མཆེད་དྲུག་གི་ལྷའི་མཚན་ཉིད་ནི་ལྷག་མའི་དབྱངས་ཐུང་ངུ་དང་རིང་པོ་དང་ཡོན་ཏན་དང་འཕེལ་བར་གཞག་པར་བྱ་བ་རྣམས་ཀྱིས་བསྐྱེད་དེ། དེ་ཉིད་ནི་ལྷག་མའི་དབྱངས་རྣམས་ཉིད་ཀྱིས་སོ་ཞེས་པས་བསྟན་ཏོ། ། ཁྲོ་བོ་དྲུག་ཏུ་ཧ་སོགས་ཀྱིས་འགྱུར་ཞེས་པ་ནི་དཀྱིལ་འཁོར་གང་དུ་ཕྱོགས་བཅུ་རྣམས་སུ་ཁྲོ་བོ་བཅུར་འགྱུར་བ་དེར་སྔར་གྱི་སྒོ་སྐྱོང་བཞི་ལས་གཞན་མཚམས་དང་སྟེང་འོག་གི་ཁྲོ་བོ་དྲུག་པོ་དེ་དག་ཏུ་ས་བོན་ནི་ཧ་དང་ཧཱ་ལ་སོགས་པ་ཡ་ཎར་བསྒྱུར་བ་རིང་པོ་ཡིས་འགྱུར་ཏེ། ཀཧ་ཀཧཱ་ཀཡ་ཀརཱ་ཀྭཱ་ཀླཱ་ཞེས་པའོ། ། གང་དུ་ཁྲོ་བོའི་དབང་པོ་ཧཱུྃ་མཛད་དང་རྡོ་རྗེ་ཤུགས་བསྒོམ་བྱ་ཡིན་པ་དེར་ས་བོན་ནི་ཀཾ་ཀཿཞེས་པ་སྟེ་ཁྲོ་བོ་བཅུ་གཉིས་སོ། ། དེ་ལྟར་ན་རིགས་དྲུག་གི་རྒྱུད་དང་ཀ་རྡོ་རྗེ་རྒྱུད་ལྟ་བུ་རིགས་གཅིག་གི་རྒྱུད་ལ་ཡང་དབྱངས་དྲུག་གི་རིགས་ཀྱི་རང་བཞིན་དབྱངས་སོ་དྲུག་གི་དབྱེ་བ་རྣམས་ཀྱིས་ཕྱེ་བའི་ལྷ་རྣམས་གནས་སོ་ཞེས་པ་ནི་ངེས་པའོ། ། དེ་དག་ཕྱོགས་གང་དུ་གནས་ཤེ་ན། རང་རིགས་ཕྱོགས་སུ་གནས་ཞེས་པ་ནི་ནམ་མཁའི་ཁམས་སྟེང་དང་ཡེ་ཤེས་ཀྱི་ཁམས་འོག་ཏུ་གནས་པ་སྟེ་ལྷ་གཞན་རྣམས་ནི་རླུང་གི་ས་བོན་གྱི་དབྱངས་ལ་སོགས་པའི་དབྱེ་བ་ཡིས་ཤར་དང་ལྷོ་དང་བྱང་དང་ནུབ་ཏུ་གནས་སོ། ། དེ་ལྟར་ན་སོ་སོར་ཀ་ཡིག་ལ་སོགས་པའི་གསལ་བྱེད་ནི་ཡི་གེའི་དབྱེ་བ་རྣམས་ཀྱིས་ཞེས་པ་དབྱངས་ཀྱི་དབྱེ་བ་རྣམས་ཀྱིས་རོ་ཡིས་བསྒྱུར་བའི་རོ་ཞེས་པ་སུམ་ཅུ་རྩ་དྲུག་གི་དབྱེ་བས་ཕྱེ་བ་རྣམས་ནི་ཀུན་རྫོབ་ཏུ་རྣལ་འབྱོར་མ་དང་རྣལ་འབྱོར་གྱི་རྒྱུད་ཅེས་པར་བཞག་སྟེ། གང་ལ་བརྟེན་ན་བསྐྱེད་རིམ་ཀུན་རྫོབ་ཀྱི་དབང་དུ་བྱས་པ་ལས་དཀྱིལ་འཁོར་གང་དུ་རྣལ་འབྱོར་མ་རྣམས་དགུག་གཞུག་ལ་སོགས་པའི་ལས་ལ་ཡང་དག་པར་རྒྱུ་ཞིང་གཙོ་བོ་ཐབས་མི་གཡོ་བ་དེ་ནི་རྣལ་འབྱོར་མའི་རྒྱུད་དོ། །
དེ་ལྟར་ན་རྡོ་རྗེ་སྙིང་པོས། གང་དུ་ཐབས་ནི་ལེགས་གནས་ཤིང་། ། རྣལ་འབྱོར་མ་རྣམས་ཀུན་སྤྱོད་པ། ། ཀུན་རྫོབ་རྣལ་འབྱོར་མ་རྒྱུད་དུ། ། བྱིས་པ་རྣམས་ལ་བདག་གིས་བསྟན། ། ཅེས་སོ། ། དཀྱིལ་འཁོར་གང་དུ་དགུག་གཞུག་ལ་སོགས་པ་ལ་ཐབས་རྣམས་ཡང་དག་པར་རྒྱུ་ཞིང་ཤེས་རབ་མི་གཡོ་བ་དེ་ནི་ཐབས་ཀྱི་རྒྱུད་དོ། ། རྡོ་རྗེ་སྙིང་པོས། གང་དུ་ཐབས་ནི་འཕོ་བྱེད་ཅིང་། ། ཤེས་རབ་ཡང་དག་གནས་འགྱུར་བ། །
ཐབས་ཀྱི་རྒྱུད་ཉིད་དུ་ནི་བཤད། ། ཇི་ལྟར་དེ་ལྟར་ཀུན་རྫོབ་ཏུའོ། ། ཞེས་སོ། ། རང་གི་ངོ་བོས་ནི་དོན་དམ་པར་རྒྱུད་ཐམས་ཅད་ཤེས་རབ་སྟོང་པ་ཉིད་དང་ཐབས་དམིགས་མེད་ཀྱི་སྙིང་རྗེའི་བདག་ཉིད་དུ་སྦྱོར་བ་ཅན་རྣལ་འབྱོར་གྱི་རྒྱུད་ཉིད་ཡིན་ཏེ། དེ་བཞིན་དུ་དགྱེས་པའི་རྡོ་རྗེ་ལས་གསུངས་པ། ཧེ་ཡིག་གིས་ནི་དམིགས་མེད་ཀྱི་སྙིང་རྗེ་བདེ་བ་ཆེན་པོ་ཝཾ་ཡིག་ཐབས་དང་། བཛྲ་ཤེས་རབ་སྟོང་གཟུགས་ཨེ་ཡིག་ཅེས་བརྗོད་པ་སྟེ། དེ་ལྟར་ཤེས་རབ་ཐབས་ཀྱི་བདག་ཉིད་དག་ནི་གཅིག་ཏུ་སྦྱོར་བ་རྒྱུད་དེ་ནི་རྡོ་རྗེ་འཆང་བདག་གིས་བཤད་ཀྱིས་རྡོ་རྗེ་སྙིང་པོ་ཁྱོད་ཉོན། ཅེས་པ་སྟེ། རྡོ་རྗེ་སྙིང་པོས།
སེམས་ཅན་ཆོས་དང་དམིགས་པ་མེད། ། སྙིང་རྗེ་འདི་ནི་རྣམ་གསུམ་བཤད། ། ཆེན་པོའི་སྒྲ་ལ་དམིགས་པ་མེད། ། ཧེ་ཡིག་གིས་ནི་མངོན་བརྗོད་བྱ། ། སྐུ་གསུང་ཐུགས་ཀྱི་སྦྱོར་བ་ཡིས། ། སྔར་གྱི་ཝཾ་ཡིག་དེ་ཉིད་དོ། ། རྡོ་རྗེ་སྒྲས་ཀྱང་ཨེ་ཡིག་སྟེ། ། རྣམ་པ་ཀུན་དོན་སྟོང་པ་ཉིད། ། གང་ཞིག་འདི་དག་སྙོམས་འཇུག་པ། ། རྣལ་འབྱོར་སྒྲ་ཡིས་བརྗོད་པར་བྱ། །
ཤེས་རབ་ཐབས་ཀྱི་བདག་ཉིད་རྒྱུད། ། རྣལ་འབྱོར་རྒྱུད་དུ་བརྗོད་པར་བྱ། ། རྣལ་འབྱོར་ཐབས་ཀྱི་སྒྲ་ཡིས་མིན། ། ཤེས་རབ་སྒྲས་ཀྱང་འགྱུར་བ་མིན། ། འདི་ནི་རྣལ་འབྱོར་རྒྱུད་ཅེས་བྱ། ། ཞེས་གསུངས་པའི་ཕྱིར་དགྱེས་པའི་རྡོ་རྗེ་ནི་ཤེས་རབ་ཀྱི་རྒྱུད་རྐྱང་དུ་མི་འགྱུར་ཏེ། ཤེས་རབ་ཀྱི་རྒྱུད་ཉོན་ཅེས་གསུངས་པ་མེད་པའི་ཕྱིར་རོ། ། དེ་བཞིན་དུ་འདུས་པ་ལས། ཐབས་དང་ཤེས་རབ་ཕན་ཚུན་སྙོམས་པར་འཇུག་པ་ནི་རྣལ་འབྱོར་ཞེས་པར་མངོན་པར་རྫོགས་ལ། འདུས་པ་ནི་ཐབས་ཤེས་གཅིག་ཏུ་སྦྱོར་བར་རབ་ཏུ་གསུངས་ཏེ།
དེ་ཉིད་ནི་སངས་རྒྱས་ཐམས་ཅད་གཅིག་ཏུ་འདུས་པ་སྟེ། དེ་ཉིད་མངོན་པར་རྗོད་པར་བྱེད་ཀྱི་རྒྱལ་པོའོ་ཞེས་གསུངས་པའི་ཕྱིར་དཔལ་འདུས་པ་འདི་ནི་ཐབས་ཀྱི་རྒྱུད་རྐྱང་དུ་མི་འགྱུར་རོ། ། དེ་ལྟར་རྡོ་རྗེ་སྙིང་པོས། ཀྱེ་ཡི་རྡོ་རྗེ་གཉིས་རྟོགས་མེད། ། འདས་པ་ལ་སོགས་ཐམས་ཅད་རྣམས། ། ཤེས་རབ་ཐབས་ཀྱི་བདག་ཉིད་དེས། ། ཐམས་ཅད་རྣལ་འབྱོར་རྒྱུད་ཡིན་ཏེ། ། ཞེས་སོ། ། དེ་བཞིན་དུ་དང་པོའི་སངས་རྒྱས་ལས། ཐབས་ཀྱི་ལུས་ཏེ་རང་བཞིན་གཅིག་པུ་ཉིད་ཀྱིས་རྣལ་འབྱོར་དུ་འགྱུར་བ་མིན་ལ།
ཤེས་རབ་གཅིག་པུས་ཀྱང་རྣལ་འབྱོར་དུ་འགྱུར་བ་མ་ཡིན་ཞིང་། ཐབས་དང་ཤེས་རབ་གཅིག་ཏུ་སྙོམས་པར་འཇུག་པ་དེ་ལ་དེ་བཞིན་གཤེགས་པས་རྣལ་འབྱོར་གྱི་དོན་དུ་གསུངས་ཞེས་སོ། ། དེ་བཞིན་དུ་གསལ་བྱེད་ཀྱི་ཡི་གེ་སོ་སོ་ནི་རོ་ཡིས་བསྒྱུར་བའི་རོ་ཞེས་པ་རྣལ་འབྱོར་མའི་རྒྱུད་སུམ་ཅུ་རྩ་དྲུག་དང་རྣལ་འབྱོར་གྱི་རྒྱུད་སུམ་ཅུ་རྩ་དྲུག་གི་དཀྱིལ་འཁོར་ལ་ནི་གསལ་བྱེད་རེ་རེའང་དཀྱིལ་འཁོར་གྱི་དབང་པོ་སྟེ་གཙོ་བོའོ། ། དེ་ལྟར་ན་རིགས་གཅིག་གི་རྒྱུད་དང་། དེ་ལས་ཕྱེ་ན་རིགས་གསུམ་དང་། དེ་ལས་ཕྱེ་ན་རིགས་ལྔ་གྲུབ་པ་གང་ཡིན་པ་དེ་ཉིད་ལ་ཕྱེ་ན་སྟོང་དང་འབུམ་དང་བྱེ་བའི་རིགས་ཀྱི་དབྱེ་བས་ཕྱེ་བས་རིགས་གྲངས་མེད་པར་འགྱུར་ཏེ། ཀྱཻ་རྡོ་རྗེར། སེམས་ནི་ཆེན་པོ་གཅིག་ཉིད་ལ། ། ལྔ་ཡི་གཟུགས་ཀྱི་རྣམ་པར་མཚོན། ། རིགས་ནི་ལྔ་པོ་དེ་ཉིད་ལས། །
སྟོང་ཕྲག་དུ་མ་སྐྱེས་པ་ཉིད། ། དེ་ཕྱིར་འདི་དག་རང་བཞིན་གཅིག ། ཅེས་དང་། གང་གཱའི་ཀླུང་ནི་བཅུ་ཡི་བྱེ་སྙེད་ཉིད། ། རིགས་གཅིག་ལ་ནི་དེ་བཞིན་གཤེགས་པའི་ཚོགས། ། རིགས་ཀྱི་ཚོགས་ལ་རིགས་ནི་དུ་མ་རྣམས། ། དེ་རྣམས་རིགས་ལ་རིགས་ནི་རྣམ་པ་བརྒྱ། ། དེ་རྣམས་ལ་ཡང་འབུམ་ཕྲག་རིགས་ཆེན་རྣམས། ། བྱེ་བའི་རིགས་ལ་གྲངས་ནི་མེད་པར་འགྱུར། ། དེ་ལ་རིགས་ལ་གྲངས་མེད་རིགས་རྣམས་ཉིད། །
མཆོག་ཏུ་དགའ་བའི་རིགས་ལས་བྱུང་བ་རྣམས། ། ཞེས་སོ། ། དེས་ན་འདུས་པ་ལ་སོགས་པ་དང་དགྱེས་པའི་རྡོ་རྗེ་ལ་སོགས་པའི་རྒྱུད་རྣམས་ལ་གྲངས་མེད་དེ། སེམས་ཅན་དཔག་ཏུ་མེད་པའི་བསམ་པའི་དབང་གིས་ཞེས་མངས་རྭ་སྟེ། དབང་གིས་བསྟན་པས་སོ་ཞེས་པ་ནི་རྒྱུད་ཀྱི་དབྱེ་བའི་ངེས་པའོ། ། ད་ནི་སྔགས་ཀྱི་ལྷ་རྣམས་ཀྱི་ནང་གི་དག་པ་གསུངས་པ། ཕུང་པོ་ཞེས་པ་ལ་སོགས་པ་སྟེ་འདིར་ཕུང་པོ་ལྔས་ལྷ་ལྔའི་བདག་ཉིད་དུ་དག་པར་འགྱུར་རོ། ། ཕུང་པོ་ལྔ་དང་འབྱུང་བ་བཞི་རྣམས་ཀྱིས་ལྷ་དགུའི་བདག་ཉིད་དུ་དག་པར་འགྱུར་རོ། ། ཕུང་ལྔ་ཁམས་བཞི་ལས་ཀྱི་དབང་པོ་བཞི་དང་བཅས་པས་བཅུ་གསུམ་གྱི་བདག་ཉིད་དག་པར་འགྱུར་རོ། ། ལ་སོགས་ཀྱིས་བསྡུས་པ་དེའི་སྟེང་དུ་ཡུལ་དྲུག་དང་བཅས་པས་ལྷ་བཅུ་དགུའི་བདག་ཉིད་དུ་དག་པར་འགྱུར་རོ། །
དེའི་སྟེང་དུ་དབང་པོ་དྲུག་དང་བཅས་པས་ལྷ་ཉི་ཤུ་རྩ་ལྔའི་བདག་ཉིད་དུ་དག་པར་འགྱུར་རོ། ། དེའི་སྟེང་དུ་ལས་ཀྱི་དབང་པོའི་བྱ་བ་ལྔ་དང་བཅས་ཤིང་ལས་ཀྱི་དབང་པོ་ལྔ་པ་གསང་བའི་དབང་པོ་རབ་ཏུ་ཞུགས་པ་རང་འོད་ཀྱི་ཤེས་རབ་དང་བཅས་པ་ལྷ་སུམ་ཅུ་རྩ་གཉིས་ཀྱི་བདག་ཉིད་དུ་དག་པ་ཉིད་དོ། ། དེའི་སྟེང་དུ་ལས་ཀྱི་དབང་པོ་དྲུག་པ་དུང་ཅན་མ་དང་ལས་ཀྱི་དབང་པོའི་བྱ་བ་དྲུག་པ་ཁུ་བ་འཛག་པ་དང་ལྡན་པ་ནི་ལྷ་སུམ་ཅུ་རྩ་བཞིའི་བདག་ཉིད་དུ་དག་པ་ཉིད་དོ། ། དེའི་སྟེང་དུ་ཕུང་པོ་དྲུག་པ་ཡེ་ཤེས་ཀྱི་ཕུང་པོ་དང་། ཁམས་དྲུག་པ་ཡེ་ཤེས་ཀྱི་ཁམས་དང་ལྡན་པ་དག་ནི་ལྷ་སུམ་ཅུ་རྩ་དྲུག་གི་བདག་ཉིད་དུ་དག་པ་ཉིད་དོ། ། དེ་ལྟར་ཕུང་པོ་དྲུག་དང་ཁམས་དྲུག་དང་དབང་པོ་དྲུག་དང་ཡུལ་དྲུག་དང་ལས་ཀྱི་དབང་པོ་དྲུག་དང་། ལས་ཀྱི་དབང་པོ་དྲུག་གི་བྱ་བའི་ཁམས་རྣམས་དག་པ་ནི་ཞེས་འགྱུར་མངས་ཏེ། ཁྱབ་བྱ་དཀྱིལ་འཁོར་བའི་ཁམས་རྣམས་སོ། ། དེ་རྣམས་ལ་ཁྱབ་པར་བྱེད་པ་ནི་བསམ་དུ་མེད་པའི་སེམས་ཐུགས་རྡོ་རྗེ་ཡབ་དང་ཡུམ་ཡེ་ཤེས་རྡོ་རྗེ་མཉམ་པར་སྦྱོར་བ་ནི་ཐམས་ཅད་དུ་གཙོ་བོ་སྟེ། དེ་ལྟར་དབྱངས་ཀྱི་དབྱེ་བས་དཀྱིལ་འཁོར་མཐའ་དག་གི་ལྷའི་ཚོགས་ཀྱི་རིགས་ཁམས་སོ་དྲུག་ནི་སྦྱངས་ཏེ་དག་པ་ལྷར་རིག་པར་བྱ་ཞེས་སོ། །
སྟོང་པ་གཞོམ་མེད་ལ་སོགས་ཞེས་པ་ནི་འདིར་ཡེ་ཤེས་ཀྱི་ཁམས་འགྱུར་བ་མེད་པ་ལ་སོགས་པ་སྟོང་པ་དྲུག་སྟེ་མཐའ་དག་རྒྱལ་བའི་རིགས་སྒྲིབ་བཅས་ཀྱི་ཕུང་པོ་དྲུག་རྣམ་པར་དག་པ་རིགས་དྲུག་རྣམས་ཀྱིས་ནི་ལྷ་རྣམས་ལ་རྒྱ་ཡིས་གདབ་པ་སྟེ། དེ་ཡང་གཙུག་ཏོར་ནས་ནི་གསང་བའི་ཆུ་སྐྱེས་ཀྱི་མཐར་ཐུག་པ་རུ་མི་མཉམ་པ་དང་མཉམ་པའི་རིགས་ལ་འཁོར་ལོའི་དབུས་ཀྱི་གདན་ལ་ས་བོན་གྱི་ཡི་གེས་རྒྱས་གདབ་པའོ་ཞེས་པ་ནི་འདིར་གཙུག་ཏོར་གྱི་འཁོར་ལོར་ཐིག་ལེ་ལྗང་ཁུ་ལ་མི་བསྐྱོད་པའི་ས་བོན་ཨའོ། ། དེ་བཞིན་དུ་སྙིང་ཁར་སྒྲ་གཅན་གྱི་དཀྱིལ་འཁོར་ནག་པོ་ལ་དོན་ཡོད་གྲུབ་པའི་ས་བོན་ཨིའོ། ། དཔྲལ་བར་ཟླ་བའི་དཀྱིལ་འཁོར་དཀར་པོ་ལ་སྣང་བ་མཐའ་ཡས་ཀྱི་ས་བོན་ཨུ་ཡིག་གིས་རྒྱས་གདབ་སྟེ་མི་མཉམ་པའི་འཁོར་ལོ་ཡབ་ཀྱི་རིགས་གསུམ་ལ་མི་མཉམ་པའི་རིགས་ཀྱི་ས་བོན་རྣམས་སོ། ། དེ་བཞིན་དུ་མཉམ་པའི་འཁོར་ལོ་གསུམ་པ་ལ་མཉམ་པ་ཡུམ་གྱི་རིགས་གསུམ་གྱིས་རྒྱས་གདབ་སྟེ། དེ་ཡང་ལྟེ་བར་དུས་ཀྱི་མེ་སེར་པོ་ལ་རྣམ་པར་སྣང་མཛད་ཀྱི་ས་བོན་ལྀའོ། ། མགྲིན་པར་ཉི་མའི་དཀྱིལ་འཁོར་ལ་རིན་ཆེན་དབང་པོའི་རྀའོ། ། དེ་ནས་གསང་བར་ཡེ་ཤེས་ཀྱི་དཀྱིལ་འཁོར་སྔོན་པོ་ལ་རྡོ་རྗེ་སེམས་དཔའི་ས་བོན་ཨཾ་ཞེས་པ་དགོད་དེ་ལྷ་རྣམས་ཀྱིས་རྒྱས་གདབ་བོ་ཞེས་པ་སྐུ་ལ་རྒྱས་གདབ་པའི་ངེས་པའོ་ཞེས་མངས་སོ། ། དེ་བཞིན་དུ་སྲོག་རླུང་ལ་རྒྱས་གདབ་པ་ལ་ནི་ལྟེ་བར་སའི་ས་བོན་ལྀའོ། ། སྙིང་ཁར་ཆུའི་ས་བོན་ཨུའོ། །
མགྲིན་པར་མེའི་ས་བོན་རྀའོ། ། དཔྲལ་བར་རླུང་གི་ས་བོན་ཨིའོ། ། གཙུག་ཏོར་དུ་ནམ་མཁའི་རླུང་གི་ས་བོན་ཨ་སྟེ་ས་ལ་སོགས་པའི་དཀྱིལ་འཁོར་ལྔ་ལ་དགོད་པར་བྱའོ། ། དེ་བཞིན་དུ་ཐུགས་ཀྱི་བདག་ཉིད་ཐིག་ལེའི་རང་བཞིན་ལ་རྒྱས་གདབ་པ་ནི་དཔྲལ་བར་ཟླ་བའི་དཀྱིལ་འཁོར་ལ་སྐུ་རྡོ་རྗེའི་ས་བོན་ཨོཾ། མགྲིན་པར་ཉི་མའི་དཀྱིལ་འཁོར་ལ་གསུང་རྡོ་རྗེའི་ས་བོན་ཨཱཿ སྙིང་ཁར་སྒྲ་གཅན་གྱི་དཀྱིལ་འཁོར་ལ་ཐུགས་རྡོ་རྗེའི་ས་བོན་ཧཱུྃ། ལྟེ་བར་དུས་མེའི་དཀྱིལ་འཁོར་ལ་ཡེ་ཤེས་ཀྱི་ས་བོན་ཧོཿཡིས་རྒྱས་གདབ་བོ། ། དེ་བཞིན་དུ་ཡེ་ཤེས་ལ་རྒྱས་གདབ་པ་ལ་ཨ་ཡིག་ནི་གདོད་མ་ནས་མ་སྐྱེས་པའི་ཕྱིར་ཆོས་ཐམས་ཅད་ཀྱི་སྒོའི་ཞེས་པའི་རིགས་པས་རྡོ་རྗེ་ནོར་བུ་ལ་ཨ་ཞེས་པས་རྒྱས་འདེབས་པས་གྲུབ་བོ། ། དེ་ལྟར་ན་སྐུ་ལ་རིགས་དྲུག་དང་། གསུང་ལ་རིགས་ལྔ་དང་།
ཐུགས་ལ་རིགས་གསུམ་དང་། ཡེ་ཤེས་ལ་རིགས་གཅིག་རྣམས་ཀྱིས་རྒྱས་གདབ་པར་བྱའོ། ། ད་ནི་རིགས་ཀྱི་དབང་གིས་ཞལ་གྱི་དབྱེ་བ་གསུངས་པ། རྡོ་རྗེ་རྣམས་ཀྱིས་ཞེས་པ་ལ་སོགས་པ་སྟེ། འདིར་རིགས་གཅིག་དང་རིགས་གསུམ་དང་རིགས་ལྔ་དང་རིགས་དྲུག་ནི་རྡོ་རྗེར་གསུངས་ཤིང་། རྡོ་རྗེ་དེ་རྣམས་ཀྱི་ལྷའི་ཞལ་གྱི་དབྱེ་བར་འགྱུར་ཏེ། རིགས་གཅིག་གིས་དག་པ་ཞལ་གཅིག་གོ ། རིགས་གསུམ་གྱིས་དག་པ་ཞལ་གསུམ་མོ། ། རིགས་ལྔ་ཡིས་དག་པ་ཞལ་ལྔར་འགྱུར་རོ། ། རིགས་དྲུག་གི་དག་པ་ཞལ་དྲུག་ཏུ་འགྱུར་ཏེ།
དེ་ཉིད་ནི་ཁྲོ་བོའི་རྒྱལ་པོ་གདོང་དྲུག་འཇིགས། ། ཞེས་སོ། ། དེ་བཞིན་དུ་ཐུན་ཕྱེད་བརྒྱད་དག་པས་ཞལ་བརྒྱད་པ་ལ་སོགས་ནས་རིགས་བརྒྱ་དག་པས་ཧ་ལ་ཧ་ལ་གདོང་བརྒྱ་པའི་བར་དུ་ཁམས་རྣམས་ཀྱིས་དག་པས་གཙོ་བོའི་ཞལ་གྱི་དབྱེ་བར་འགྱུར་རོ་ཞེས་པ་རྒྱུད་གཞན་དུ་གསུངས་པའི་ལྷའི་ཞལ་གྱི་ངེས་པ་སྟེ་དེ་ཡང་རྒྱལ་བའི་བདག་པོ་གཙོ་བོའི་ཞལ་གྱི་ངེས་པའོ། ། དེ་བཞིན་དུ་དུས་ཀྱི་འཁོར་ལོ་ལ་དཀྱིལ་འཁོར་གྱི་བདག་པོ་ཡང་ཞལ་གཅིག་པ་དང་ལ་སོགས་པས་མཐའ་ཡས་པའི་ཞལ་དང་། ཕྱག་དང་ཞབས་མང་པོ་དང་དུ་མའི་ཁ་དོག་དག་ནི་མུན་པའི་མཐར། ཞེས་པ་ལ་སོགས་པ་སྒྲུབ་ཐབས་ཀྱི་ལེའུའི་རྫོགས་རིམ་གྱི་སྒྲུབ་ཐབས་ལས་གསུངས་སོ། ། འདིར་དུས་ཀྱི་འཁོར་ལོ་ཕྱག་ཉི་ཤུ་རྩ་བཞི་པའི་ཕྱག་རྣམས་ཀྱི་དབྱེ་བ་ཡང་ནི་དབྱངས་ཀྱི་དབྱེ་བ་ཡིས་འགྱུར་ཏེ་ཞེས་པ་ལ། ཧ་ཧཱ་ཧི་ཧཱྀ་ྶྀར་ྶྀརཱ་ཧུ་ཧཱུ་ཞེས་པ་ནི་གཡོན་དང་གཡས་སུ་ཕྱག་ནག་པོ་བརྒྱད་དེ་མུན་པའི་ཡོན་ཏན་དག་པ་ལས་བྱུང་བ་རྣམས་སོ། ། དེ་བཞིན་དུ་ཧ་ཧཱ་ཧེ་ཧཻ་ྶར་ྶརཱ་ཧོ་ཧཽ་ཞེས་པ་ནི་ཕྱག་དམར་པོ་བརྒྱད་དེ་རྡུལ་གྱི་ཡོན་ཏན་དག་པ་ལས་བྱུང་བ་རྣམས་སོ། ། ཧ་ཧཱ་ྶཡ་ྶཡཱ་ྶར་ྶརཱ་ཧྭ་ཧྭཱ་ཞེས་པ་ནི་ཕྱག་དཀར་པོ་བརྒྱད་དེ་སྙིང་སྟོབས་ཀྱི་ཡོན་ཏན་དག་པ་ལས་བྱུང་བ་རྣམས་སོ་ཞེས་པ་དུས་ཀྱི་འཁོར་ལོའི་ཕྱག་ཉེར་བཞིའི་དག་པའོ། །
དེ་བཞིན་དུ་སྣ་ཚོགས་ཡུམ་གྱི་ཕྱག་ནི་སྙིང་སྟོབས་རྡུལ་མུན་གྱི་ཡོན་ཏན་ཐམས་ཅད་འདུས་པ་དག་པ་ལས་ཧཾ་ཧཿཧླྀ་ཧླཱྀ་ཧལ་ཧཱལ་ཧླ་ཧླཱ་ཞེས་པ་སེར་པོ་བརྒྱད་དེ་སེར་པོ་ནི་ཡེ་ཤེས་ཀྱི་ཞལ་གྱི་རང་བཞིན་ཅན་ལས་བྱུང་བ་རྣམས་སོ་ཞེས་པ་ཕྱག་གི་དག་པའི་ངེས་པའོ། ། དེ་ཉིད་རྣམས་ཀྱིས་ཕྱག་རྒྱའི་རབ་ཏུ་དབྱེ་བ་ཞེས་པ་ནི་ཨཱ་ཨཱི་རཱྀ་ཨཱུ་ལཱྀ་ཨཿཞེས་པ་ནམ་མཁའ་རླུང་དང་མེ་དང་ཆུ་དང་ས་དང་ཡེ་ཤེས་ཀྱི་ཁམས་ཀྱི་དབྱེ་བས་རྒྱལ་བ་དྲུག་གི་ས་བོན་ཏེ། ལྷའི་ཚོགས་ཐམས་ཅད་ཀྱི་ས་བོན་གྱི་ལུས་ལ་རྒྱས་གདབ་པའོ། ། གཞན་ཡང་རིགས་དྲུག་དེ་བཞིན་དུ་སྐུའི་རྡོ་རྗེས་རྒྱས་གདབ་པར་དཔྲལ་བར་ཨོཾ། ལ་སོགས་ཀྱིས་གསུང་གིས་རྒྱས་གདབ་པ་མགྲིན་པར་ཨཱཿཐུགས་ཀྱིས་རྒྱས་གདབ་པ་ཐུགས་ཁར་ཧཱུྃ། ཤེས་རབ་ཀྱིས་རྒྱས་གདབ་པ་ལྟེ་བར་ཧོཿརིགས་གཅིག་གིས་རྒྱས་གདབ་པ་རྡོ་རྗེ་ནོར་བུ་ལ་གཞོམ་དུ་མེད་པ་ཨཿ ཡིག་ཞེས་པ་སྟེ་དེ་ལྟར་ན་རིགས་དྲུག་དང་། རིགས་ལྔ་དང་། རིགས་བཞི་དང་། རིགས་གསུམ་དང་རིགས་གཅིག་གིས་རྒྱས་གདབ་པ་ནི་སུམ་ཅུ་རྩ་དྲུག་རྣལ་འབྱོར་གྱི་རྒྱུད་རྣམས་ལ་ནི་བྱ་བའོ། །
རྒྱུད་དེ་དག་ཀྱང་དཔག་ཏུ་མེད་པའི་ཡོན་ཏན་ཅན་དབྱངས་སོ་དྲུག་གིས་ཕྱེ་བའི་གསལ་བྱེད་ཀྱི་ཡི་གེ་དུ་མའི་རབ་ཏུ་དབྱེ་བ་ཅན་ནོ། ། དེ་ལྟ་བུའི་རྒྱུད་སྣ་ཚོགས་པ་ཡི་གེ་སོ་སོའི་མིང་ཅན་ཞེས་པ་ཀ་རྡོ་རྗེ་དང་ཁ་རྡོ་རྗེ་དང་ག་རྡོ་རྗེ་དང་གྷ་རྡོ་རྗེ་དང་ང་རྡོ་རྗེ་སྟེ་དེ་བཞིན་དུ་ཡི་གེ་སུམ་ཅུ་རྩ་དྲུག་གི་བར་དུ་ཙ་ཡིག་ལ་སོགས་པའི་མིང་ཅན་གྱི་རྒྱུད་རྣམས་ལས་མཉམ་པའི་རིགས་ཞེས་པ་ཤེས་རབ་ཀྱི་རྒྱུད་དང་མི་མཉམ་པའི་རིགས་ཞེས་པ་ཐབས་ཀྱི་རྒྱུད་ལ་ལྷ་དང་ལྷ་མོ་རྣམས་ཀྱིས་རྒྱས་གདབ་པའི་ངེས་པ་ནི་ཕྱི་རོལ་དུ་ལག་གདུབ་ལ་སོགས་པ་ཕྱག་རྒྱ་དྲུག་གིས་ལུས་ལ་རྒྱས་གདབ་པ་དང་། ནང་དུ་སངས་རྒྱས་ཀྱི་བདག་ཉིད་ཀྱི་ས་བོན་དྲུག་གི་འཁོར་ལོ་དྲུག་ལ་རྒྱས་གདབ་པ་ཉིད་དོ། ། ད་ནི་སྔགས་ཀྱི་ལྷ་རྣམས་ཀྱི་བསྐྱེད་པའི་རིམ་པ་ལ་མངལ་དུ་སྐྱེ་བའི་རྣམ་པར་དག་པས་ལྷའི་དབྱེ་བ་གསུངས་པ། ས་བོན་ཞེས་པ་སོགས་པ་སྟེ་འདིར་ཇི་ལྟར་མངལ་འཛིན་པ་ན་བྱང་ཆུབ་ཀྱི་སེམས་ཀྱི་རྟེན་དང་བཅས་པའི་ཡིད་ཀྱི་ཞེས་པ་ཀུན་གཞི་ཞེས་རྭ་སྟེ་རྣམ་པར་ཤེས་པ་གཅིག་པུ་ཡུལ་ཆོས་ཀྱི་དབྱིངས་དང་གཅིག་ཏུ་འདྲེེས་པར་གྱུར་པ་ནི་མངལ་ནས་སྐྱེས་པའི་དཔའ་བོ་གཅིག་པར་གསུངས་སོ། ། འོན་ཏེ་ཡུལ་ཆོས་དབྱིངས་ཡུམ་ཡིན་པས་དཔའ་བོ་གཅིག་པར་མི་འཐད་དོ་ཞེ་ན། དབྱིངས་ནི་རང་འོད་ཀྱི་ཤེས་རབ་མ་ཡིན་ལ་དེ་ནི་གཙོ་བོ་དང་དབྱེར་མེད་པས་གཙོ་བོའི་ནང་དུ་འདུས་པས་སོ། ། དེ་བཞིན་དུ་ལྷ་ནི་ས་བོན་ཀ་ཡིག་གཅིག་པུས་དཔའ་བོ་གཅིག་པར་གྲུབ་བོ། ། ཕྱི་ནས་མངལ་དུ་ས་བོན་ཏེ་རྡུལ་ལ་རོ་མཉམ་པར་གྱུར་པ་ནི་ལྷ་ལ་ཤེས་རབ་དག་གིས་འཁྱུད་པར་འགྱུར་ཞེས་པ་ནི་ཀུན་གཞི་དེའི་བག་ཆགས་སད་པའི་དབང་ལས་མངལ་དུ་རྣམ་པར་ཤེས་པའི་ཕུང་པོ་འགྲུབ་པ་དེ་བཞིན་དུ་ལྷ་ལ་ཤེས་རབ་ཀྱིས་འཁྱུད་པར་གྱུར་པ་དང་ས་བོན་ཀཱ་ཞེས་པར་འགྱུར་ཏེ་མངལ་དུ་བཞི་པའི་གནས་སྐབས་ཀྱི་སྦྱོར་བ་ཁུ་བ་འཕོས་པ་ལ་སོགས་པ་ཤེས་པ་མངལ་གྱི་གནས་སྐབས་ལས་ལྷའི་དག་པའི་ངེས་པའོ། ། དེ་བཞིན་དུ་ཕུང་པོ་ལྔ་རྫོགས་པ་རྣམས་ཀྱིས་ནི་མངལ་དུ་རྣམ་པ་ལྔའི་བདག་ཉིད་དེ།
དེ་བཞིན་དུ་ལྷ་ལ་ཡང་གཙོ་འཁོར་ལྔའི་བདག་ཉིད་ཅན་དང་ས་བོན་ཀ་ཀཱི་ཀར་ཀུ་ཀླྀ་ཞེས་པ་རྒྱལ་བ་རིགས་ལྔའོ། ། དེ་བཞིན་དུ་རུས་པ་སའི་ཁམས་དང་སོགས་པས་ཁུ་བ་ཆུ་དང་དྲོ་བ་མེ་དང་གཡོ་བའི་རང་བཞིན་རླུང་གི་ཆོས་རྣམས་སྐྱེས་པ་ན་ཕུང་པོ་ལྔ་ཁམས་བཞི་ཉིད་ཀྱིས་བྱིན་གྱིས་བརླབས་པས་མངལ་དུ་རྣམ་པ་དགུའི་བདག་ཉིད་དུ་འགྱུར་བ་ཇི་ལྟ་བ་དེ་བཞིན་དུ་ལྷ་ལ་ཡང་རིགས་ལྔ་ཡུམ་བཞི་དང་ས་བོན་ཀ་ཀཱི་ཀྀར་ཀྀརཱ་ཀུ་ཀཱུ་ཀླྀ་ཀླཱྀ་ཞེས་པ་གྲུབ་བོ། ། དེ་བཞིན་དུ་ལ་སོགས་པས་བསྡུས་པ་མངལ་དུ་ངག་དང་ལག་པ་དང་རྐང་པ་དང་བཤང་ལམ་རྫོགས་པ་ན་སྔར་གྱི་ཕུང་པོ་དང་ཁམས་དང་བཅས་པ་བཅུ་གསུམ་གྱི་བདག་ཉིད་དུ་འགྱུར་ཏེ། ལས་ཀྱི་དབང་པོ་གྲུབ་པའི་བྱིས་པ་ཇི་ལྟ་བ་དེ་བཞིན་དུ་ཞེས་པ་མངས་སུའོ། ། ལྷ་ལ་ཡང་རིགས་ལྔ་ཡུམ་བཞི་སྒོ་སྐྱོང་བཞི་སྟེ་བཅུ་གསུམ་དང་། ས་བོན་ཀཱ་ཀི་ཀཱི་ཀྀར་ཀྀརཱ་ཀུ་ཀཱུ་ཀླྀ་ཀླཱྀ་ཀཡ་ཀར་ཀཝ་ཀླ་ཞེས་པའོ། ། ནང་དུ་ཡུལ་དྲུག་སྐྱེས་པ་ན་སྔར་གྱི་ཕུང་པོ་ལ་སོགས་པ་དང་ལྷན་ཅིག་མངལ་དུ་ཆོས་བཅུ་དགུའི་བདག་ཉིད་ཀྱི་བྱིས་པ་ཇི་ལྟ་བ་དེ་བཞིན་དུ་ལྷ་ལ་ཡང་སྔ་མའི་སྟེང་དུ་སེམས་མ་དྲུག་བསྣན་པས་བཅུ་དགུའི་བདག་ཉིད་དང་། ས་བོན་ཀཱ་ཀི་ཀཱི་ཀྀར་ཀྀརཱ་ཀུ་ཀཱུ་ཀླྀ་ཀླཱྀ་ཀཡ་ཀར་ཀཝ་ཀླ་ཀཱ་ཀཻ་ཀཱར་ཀཽ་ཀཱལ་ཀཿཞེས་པའོ། ། དེ་ནས་མངལ་དུ་མིག་ལ་སོགས་པ་དབང་པོ་དྲུག་གིས་ཡོངས་སུ་བསྐོར་ཏེ་སྐྱེས་པ་ན་བྱིས་པ་འདི་ནི་མངལ་དུ་སྐྱེས་པ་ཕུང་སོགས་ཉི་ཤུ་རྩ་ལྔའི་བདག་ཉིད་དུ་འགྱུར་བ་ཇི་ལྟ་བ་དེ་བཞིན་དུ་ལྷ་ཡང་སྔ་མའི་སྟེང་དུ་སེམས་དཔའ་དྲུག་བསྣན་པ་ཉེར་ལྔ་དང་། ས་བོན་ཀཱ་ཀི་ཀཱི་ཀྀར་ཀྀརཱ་ཀརྀ་ཀརཱྀ་ཀུ་ཀཱུ་ཀླྀ་ཀླཱྀ་ཀཡ་ཀར་ཀཝ་ཀླ་ཀཱ་ཀཻ་ཀཱར་ཀཽ་ཀཱལ་ཀཿཀ་ཀེ་ཀ་ར་ཀོ་ཀལ་ཀཾ་ཞེས་པའོ། །
དེ་བཞིན་དུ་དེ་ནས་མངལ་དུ་ལས་ཀྱི་དབང་པོ་ལྔ་པ་སྐྱེས་པ་ན་དེའི་སྦྱོར་བ་དེ་རྣམས་ཀྱི་བྱ་བ་བརྗོད་པ་དང་ལེན་པ་དང་འགྲོ་བ་དང་བཤང་བ་འདོར་བ་དང་གཅི་བ་འཛག་པའི་བྱ་བ་ནི་རབ་ཏུ་སྐྱེས་པ་ན་བྱིས་པ་ཕུང་སོགས་སོ་སྟེ་སུམ་ཅུ་རྩ་གཉིས་ཀྱི་བདག་ཉིད་དུ་འགྱུར་ཏེ། དེ་བཞིན་དུ་ལྷ་ལ་ཡང་སྔ་མའི་སྟེང་དུ་ཁྲོ་བོ་གཅིག་དང་ཁྲོ་མོ་ལྔ་བསྣན་ཏེ་གཙོ་བོ་ཡབ་ཡུམ་སོ་སོར་བགྲངས་པས་སོ་གཉིས་དང་། ས་བོན་ཀ་ཀཱ་ཀི་ཀཱི་ཀྀར་ཀྀརཱ་ཀུ་ཀཱུ་ཀླྀ་ཀླཱྀ་ཀཧ་ཀཧཱ་ཀཡ་ཀཡཱ་ཀར་ཀརཱ་ཀཝ་ཀཝཱ་ཀླ་ཀླཱ་ཀ་ཀཱ་ཀེ་ཀཻ་ཀར་ཀཱར་ཀོ་ཀཽ་ཀལ་ཀཱལ་ཀཾ་ཀཿཞེས་པ་སྟེ་མངལ་དུ་ལོ་བཅུ་གཉིས་ཀྱི་མཚམས་ཀྱི་མཐར་ཐུག་པ་རྫོགས་པ་དང་ཆོས་མཐུན་པའོ། ། དེ་ནས་སླར་ཡང་སོ་རྣམས་ལྷུང་བ་དག་གིས་གཞོན་ནུའི་གནས་སྐབས་ཐོབ་སྟེ་ལོ་བཅུ་དྲུག་གི་མཚམས་སུ་ཇི་ལྟར་བྱིས་པའི་ཁུ་བ་འཕོ་བ་ན་བཞི་པའི་གནས་སྐབས་སུ་འགྱུར་ཞིང་བཞི་པའི་གནས་སྐབས་དེ་ཉིད་སྐུ་བཞི་པ་དག་པའི་སྐུ་དང་ཕུང་པོ་དྲུག་པ་ཡེ་ཤེས་ཀྱི་ཕུང་པོ་དང་། ཁམས་དྲུག་པ་ཡེ་ཤེས་ཀྱི་ཁམས་དང་། དབང་པོ་དྲུག་པ་ཡིད་དབང་དང་། ཡུལ་དྲུག་པ་ཆོས་ཁམས་དང་། ལས་ཀྱི་དབང་པོ་དྲུག་པ་དུང་ཅན་མ་དང་། ལས་ཀྱི་དབང་པོའི་བྱ་བ་དྲུག་པ་ཁུ་བ་འཛག་པར་འགྱུར་ཏེ། དེ་དག་ལས་ལས་དབང་དྲུག་པ་དང་བྱ་བ་དྲུག་པ་དང་བཅས་པའི་བྱིས་པ་བཞིན་ལྷ་ལ་སུམ་ཅུ་རྩ་བཞིའི་འདུས་པ་དང་ས་བོན་སྔ་མའི་སྟེང་དུ་ཀཾ་ཀཿདང་བཅས་པའོ། །
དེ་ནས་མངལ་དུ་ཕུང་པོ་གྲུབ་པ་དང་བཅས་པ་དེ་ལྟར་ན་ཕུང་པོ་དྲུག་དང་ཁམས་དྲུག་དང་སྐྱེ་མཆེད་བཅུ་གཉིས་དང་ལས་ཀྱི་དབང་པོ་དྲུག་དང་ལས་ཀྱི་དབང་པོའི་བྱ་བ་དྲུག་སྟེ་དེ་ལྟར་ཁམས་སོ་དྲུག་ནི་སོ་བདུན་པ་བདེ་བའི་ཡེ་ཤེས་ཀྱི་ཡོན་ཏན་དང་ཀུན་གཞིའི་སེམས་ཀྱིས་བརྟེན་པར་གྱུར་པའོ། ། དེ་བཞིན་དུ་ལྷ་སོ་དྲུག་རྫོགས་པ་ལ་ཀ་ཀཱ་ཀི་ཀཱི་ཀྀར་ཀྀརཱ་ཀུ་ཀཱུ་ཀླྀ་ཀླཱྀ་ཀཾ་ཀཿཞེས་པ་ནི་ཕུང་པོ་དང་ཁམས་བཅུ་གཉིས་ཀྱི་ལྷ་རྣམས་སོ། ། ཀཧ་ཀཧཱ་ཀཡ་ཀཡཱ་ཀར་ཀརཱ་ཀྭ་ཀྭཱ་ཀླ་ཀླཱ་ཀཾཧ་ཀཧཿཞེས་པ་ནི་ལས་ཀྱི་དབང་པོ་དང་། ལས་ཀྱི་དབང་པོའི་བྱ་བ་བཅུ་གཉིས་ཀྱིས་ལྷ་རྣམས་སོ། ། དེ་བཞིན་དུ་ཀ་ཀཱ་ཀེ་ཀཻཻ་ཀར་ཀཱར་ཀོ་ཀཱཽ་ཀལ་ཀཱལ་ཀཾ་ཀཿཞེས་པ་ནི་སྐྱེ་མཆེད་བཅུ་གཉིས་ཀྱི་ལྷ་རྣམས་གྲུབ་པའོ། ། ཁམས་སོ་དྲུག་པོའི་རིགས་ཀྱི་ལྷ་འདི་རྣམས་ཀྱི་གཙོ་བོ་ནི་ཐབས་སྟོང་པ་ཆེན་པོ་ཡི་གེ་ལྔ་དང་ཤེས་རབ་ཐིག་ལེ་སྟོང་པ་ཡི་གེ་དྲུག་ཟུང་དུ་འཇུག་པ་སྟེ་ཝཾ་ཡིག་དང་ཨེ་ཡིག་གི་དོན་དག་གོ ། ཨེ་ཝཾ་གྱི་ཡི་གེའི་དོན་ནི་དཀྱིལ་འཁོར་གྱི་གཙོ་བོར་འགྱུར་མེད་བདེ་བ་ཆེན་པོ་སྟེ་དཀྱིལ་འཁོར་གྱི་བདག་པོའོ། ། ཀ་རྡོ་རྗེའི་རྒྱུད་ལ་རིགས་ལྔ་ནས་སོ་དྲུག་གི་བར་དུ་རྣམ་པར་བཞག་པ་ཇི་ལྟ་བ་དེ་བཞིན་དུ་ཁ་རྡོ་རྗེ་ལ་སོགས་པའི་རྒྱུད་ལ་ཡང་རིགས་ཀྱི་དབྱེ་བས་སོ་དྲུག་གི་བར་དུ་ཚང་བར་གྲུབ་བོ། ། དེ་ལྟར་བཞག་པ་ན་སྙིང་པོའི་འཕར་མ་ལ་ཕུང་པོ་དང་ཁམས་ཀྱི་ལྷ་རྣམས་སོ། ། ཕྱིའི་འཕར་མ་ལ་སྐྱེ་མཆེད་བཅུ་གཉིས་དང་སྒོ་སྐྱོང་རྣམས་དང་ལས་ཀྱི་དབང་པོའི་ཡུལ་དང་བཅས་པའི་ལྷ་རྣམས་སོ། །
འདིར་གཞོན་ནུ་ལོ་བཅུ་དྲུག་གི་རྗེས་ལ་ཡེ་ཤེས་ཀྱི་ཁམས་རྫོགས་པས་བུ་དང་བུ་མོའི་ཕུང་པོ་རྣམས་སྐྱེད་པར་བྱེད་པ་ཉིད་ཀྱི་ཕྱིར་མིའི་དབང་ཕྱུག་མཐའ་ཡས་འཁོར་ལོ་ཅན་ཞེས་པར་འགྱུར་བ་ཇི་ལྟ་བ་དེ་བཞིན་དུ་གཙོ་བོ་ཡབ་ཡུམ་ཡོངས་སུ་རྫོགས་ནས་དེ་བཞིན་གཤེགས་པ་ལྔ་ལ་སོགས་པའི་ལྷའི་བཀོད་པ་སྣ་ཚོགས་སྤྲོ་བའི་ཕྱིར་དཀྱིལ་འཁོར་གྱི་ལྷའི་ཚོགས་ཀྱི་གཙོ་བོ་ནི་དཀྱིལ་འཁོར་གྱི་དབང་ཕྱུག་མཐའ་ཡས་པའི་ལྷའི་ཚོགས་ཀྱི་འཁོར་ལོ་བསྐོར་བ་ཅན་དུ་འགྱུར་རོ། ། ཞེས་པ་ནི་རིགས་སོ་དྲུག་གི་ལྷའི་རྣམ་གཞག་ངེས་པའོ། ། འདིར་མངལ་གྱི་གནས་སྐབས་ན་བྱིས་པའི་ལུས་བསྐྱེད་པ་ཇི་ལྟ་བ་དེ་བཞིན་དུ་ལྷ་བསྐྱེད་པ་ལ་དཀྱིལ་འཁོར་རྒྱལ་མཆོག་དང་བསྙེན་པའི་ཡན་ལག་གོ ། བྱིས་པའི་ངག་བསྐྱེད་པ་ཇི་ལྟ་བ་དེ་བཞིན་དུ་ལྷ་བསྐྱེད་པ་ལ་ལས་རྒྱལ་མཆོག་དང་ཉེ་བའི་སྒྲུབ་པའོ། ། བྱིས་པའི་བྱང་ཆུབ་ཀྱི་སེམས་ཀྱི་ཐིག་ལེ་བསྐྱེད་པ་ཇི་ལྟ་བ་དེ་བཞིན་དུ་ལྷ་བསྐྱེད་པ་ལ་ཐིག་ལེའི་རྣལ་འབྱོར་དང་སྒྲུབ་པའོ། ། བྱིས་པའི་ཁུ་བ་འཕོ་བ་ན་བདེ་བ་བསྐྱེད་པ་ཇི་ལྟ་བ་དེ་བཞིན་དུ་ལྷ་བསྐྱེད་པ་ལ་ཕྲ་མོའི་རྣལ་འབྱོར་དང་སྒྲུབ་པོ་ཆེན་པོ་སྟེ། དེ་ལྟར་བསྙེན་སྒྲུབ་ཡན་ལག་བཞིའི་སྒྲུབ་པ་རྣམས་ཀྱི་ནང་གི་ལེའུ་ལས་སྔར་ལུས་ལ་སྐུ་བཞི་དང་རྡོ་རྗེ་བཞིར་གསུངས་པ་དེ་མངལ་དང་ཕྱི་རོལ་ལ་སྦྱར་བ་སྟེ་རྣམ་པར་དག་པ་སྦྱར་ནས་རྒྱ་ཆེར་ཤེས་པར་བྱའོ། ། ཞེས་པ་ནི་ལུས་དང་ལྷ་བསྐྱེད་པ་སྦྱར་བའི་ངེས་པའོ། ། ད་ནི་གནས་པ་ལྔ་པ་འཁོར་ལོས་སྒྱུར་བ་དྲུག་སྤྲོ་བའི་ངོ་བོ་ཉིད་ཀྱིས་གནས་པ་བསྟན་པའི་ཕྱིར་ནང་གི་འཁོར་ལོ་དྲུག་པོ་རྣམས་སུ་དག་པའི་ཁམས་དྲུག་ལས་རང་རིགས་ཀྱི་ལྷ་རྣམས་སྤྲོ་བ་གསུངས་པ། དག་པར་ཞེས་པ་ལ་སོགས་པ་སྟེ་འདིར་མི་རྣམས་ཀྱི་ལོ་བཅུ་དྲུག་གི་རྗེས་ལ་ཁམས་དྲུག་གི་རང་བཞིན་གྱི་བྱང་ཆུབ་ཀྱི་སེམས་བུ་དང་བུ་མོ་སྣ་ཚོགས་པ་སྤྲོ་བར་བྱེད་པ་ཇི་ལྟ་བ་དེ་བཞིན་དུ་དཀྱིལ་འཁོར་གྱི་གཙོ་བོའི་ཡང་དག་པའི་ཁམས་དྲུག་གི་དབྱེ་བས་ལྷ་སྤྲོ་བར་བྱེད་དེ།
ཇི་ལྟར་ན་དག་པར་ཞེས་པ་དཔྲལ་བའི་འཁོར་ལོ་ཡང་དག་པའི་ཆུ་ལས་ཞེས་པ་སྒྲིབ་པ་མེད་པ་ཆུའི་ཁམས་དང་འདུ་ཤེས་ཀྱི་ཕུང་པོ་ལས་ལྷའི་ཚོགས་རི་བོང་འཛིན་པ་ལྟར་དཀར་བ་པདྨའི་མཚན་མ་ཅན་རྣམས་སྤྲོ་བ་ནི་འདི་ལྟ་སྟེ་འོད་དཔག་མེད་དང་། མཱ་མ་ཀཱི་དང་། པདྨ་མཐར་བྱེད་དང་། མི་གཡོ་བ་དང་། ང་རྒྱལ་མ་དང་། རྟའི་ཤིང་རྟའི་འགྲོ་མ་ཙུནྡ་དང་། འཇིག་རྟེན་དབང་ཕྱུག་དང་། གཟུགས་ཀྱི་རྡོ་རྗེ་མ་དང་། དྲག་མོ་དང་། གཉིས་སྐྱེས་དཔལ་མོ་དང་།
ཆུ་གཏེར་རྒྱ་མཚོ་དང་། ཚོགས་ཀྱི་དབང་པོ་དང་། གདེངས་ཅན་ཀླུ་མཐའ་ཡས་དང་། རིགས་ལྡན་དང་། སྟག་གདོང་མ་དང་། འུག་གདོང་མ་སྟེ་དེ་ལྟར་ལྷ་འདི་དཔལ་ལྡན་གཡོན་གྱི་ཞལ་ནས་ཞེས་པ་སྐུའི་ཞལ་དཀར་པོ་ནས་མཆོག་གི་སྙིང་རྗེ་ཚད་མེད་པ་ཡིས་ནི་རྡོ་རྗེ་ཅན་གྱིས་སྤྲོས་པའོ། ། ཞེས་པ་ནི་བཅོམ་ལྡན་འདས་དུས་ཀྱི་འཁོར་ལོའི་ཞལ་ལས་དཀྱིལ་འཁོར་གྱི་ལྷ་སྤྲོས་པའི་ངེས་པའོ། ། འདིར་སྣང་བ་མཐའ་ཡས་ལ་རྣམ་པར་ཤེས་པ་དག་པ་མི་བསྐྱོད་པས་རྒྱས་གདབ་པ་དང་། སྣང་མཐའི་རིགས་ཀྱི་ལྷའི་ཚོགས་ལ་སྣང་བ་མཐའ་ཡས་ཀྱིས་རྒྱས་གདབ་པ་པདྨའི་མཚན་མ་ཅན་ཞི་བ་དང་རྒྱས་པའི་ལས་ཀྱི་དངོས་གྲུབ་སྟེར་བ་ཆུའི་ཁ་དོག་ལས་སྐུ་མདོག་དཀར་པོ་སྟེ། དེ་ལྟར་སྣང་བ་མཐའ་ཡས་ཀྱི་རིགས་ཀྱི་ལྷ་སྤྲོ་བ་དང་བསྡུ་བ་ནི་སོ་སོར་རྟོག་པའི་ཡེ་ཤེས་ལས་བྱུང་བ་རྣམས་སོ། །
ད་ནི་དོན་ཡོད་གྲུབ་པའི་རིགས་ཀྱི་ལྷ་སྤྲོ་བ་གསུངས་པ། ཆོས་ལ་ཞེས་པ་ལ་སོགས་པ་སྟེ་འདིར་སྙིང་ཁ་ཆོས་ཀྱི་འཁོར་ལོ་སྒྲུབ་པ་དང་བྲལ་བས་ཡང་དག་པར་དག་པའི་རླུང་གི་ཁམས་དང་དག་པའི་འདུ་བྱེད་ལས་ཕྱག་གི་པད་མར་གནས་པའི་རལ་གྲིའི་མཚན་མའི་ལྷའི་ཚོགས་ཁ་དོག་ནག་པོ་སྤྲོ་བ་ནི་འདི་ལྟ་སྟེ། དོན་ཡོད་གྲུབ་པ་དང་། སྒྲོལ་མ་དང་། བགེགས་མཐར་བྱེད་དང་། དབྱུག་པ་སྔོན་པོ་དང་། ཤིན་ཏུ་སྟོབས་མ་དང་། རྡོ་རྗེ་ལྕགས་སྒྲོག་མ་དང་། ནམ་མཁའི་སྙིང་པོ་དང་། རེག་བྱ་རྡོ་རྗེ་མ་དང་།
ཙར་ཙི་ཀ་དང་། ཁྱབ་འཇུག་མ་དང་། རླུང་ལྷ་ཞེས་བྱ་བ་དང་། བདེན་བྲལ་དང་། དམངས་རིགས་ཀྱི་ཀླུ་པདྨ་དང་། སྟོབས་ཀྱི་རྒྱུ་དང་། བྱ་རོག་གདོང་མ་དང་། ཁྱི་གདོང་མ་སྟེ་འདི་དག་ནི་ངེས་པར་བྱམས་པ་ཚད་མེད་པའི་ཐུགས་ཀྱི་སྒྲིབ་བྲལ་གྱི་སྲིད་པ་གསུམ་གྱི་བདག་པོ་གཙོ་བོས་ཤར་གྱི་ཞལ་ནས་ཞེས་པ་ཐུགས་ཀྱི་ཞལ་ནས་སྤྲོས་པའོ། ། འདིར་དོན་ཡོད་གྲུབ་པ་ལ་རྣམ་པར་ཤེས་པ་མི་བསྐྱོད་པས་རྒྱས་གདབ་པ་དང་། དོན་གྲུབ་ཀྱི་རིགས་ཀྱི་ལྷའི་རིགས་ལ་དོན་ཡོད་གྲུབ་པས་རྒྱས་བཏབ་པ་རལ་གྲིའི་མཚན་མ་ཅན་བསྐྲད་པ་དང་དབྱེ་བའི་ལས་ཀྱི་དངོས་གྲུབ་སྟེར་བ་རླུང་གི་ཁ་དོག་ལས་ནག་པོ་སྟེ།
དེ་ལྟར་དོན་ཡོད་གྲུབ་པའི་རིགས་ཀྱི་ལྷ་རྣམས་སྤྲོ་བ་དང་བསྡུ་བ་ནི་བྱ་བ་ནན་ཏན་ལས་བྱུང་བ་རྣམས་སོ། ། ད་ནི་རིན་ཆེན་འབྱུང་ལྡན་གྱི་རིགས་སྤྲོ་བ་གསུངས་པ། ལོངས་སྤྱོད་རྫོགས་པར་དག་པའི་མེ་ལས་ཞེས་པ་སྟེ་འདིར་མགྲིན་པའི་འཁོར་ལོའི་སྒྲིབ་པས་དག་པའི་མེ་དང་། སྒྲིབ་པས་དག་པའི་ཚོར་བ་ལས་ཉི་མ་འཆར་ཀ་དང་མཚུངས་ཞེས་པ་ཁ་དོག་དམར་པོ་སྟེ། རིན་ཆེན་འཛིན་ཞེས་པ་རིན་ཆེན་འབྱུང་ལྡན་དང་། དེ་བཞིན་དུ་གོས་དཀར་མོ་དང་། ཤེས་རབ་མཐར་བྱེད་དང་། འདོད་པའི་རྒྱལ་པོ་དང་། རྨུག་བྱེད་མ་དང་། ཁྲོ་གཉེར་ཅན་མ་དང་།
སའི་སྙིང་པོ་དང་། རོའི་རྡོ་རྗེའི་མ་དང་། ཕག་མོ་དང་། གཞོན་ནུ་གདོང་དྲུག་མ་དང་། མེའི་ལྷ་དང་། སྨིན་དྲུག་གི་བུ་དང་། ཕག་གདོང་མ་དང་། བྱ་རྒོད་གདོང་མ་དང་། གདེངས་ཅན་གྱི་དབང་པོ་རྒྱལ་རིགས་ནོར་རྒྱས་ཀྱི་བུ་དང་དུང་སྐྱོང་གཉིས་ཏེ། ལྷ་འདི་དག་དཔལ་ལྡན་གཡས་ཀྱི་ཞལ་ནས་མཆོག་གི་དགའ་བ་ཚད་མེད་པ་ཡིས་ནི་སྣ་ཚོགས་གཙོ་བོས་སྤྲོས་པའོ། །
ཞེས་པ་གསུང་གི་ཞལ་གྱི་རང་བཞིན་ལས་ལྷ་ཐམས་ཅད་ཁ་དོག་དམར་པོ་རིན་ཆེན་འབྱུང་ལྡན་གྱིས་རྒྱས་གདབ་པ་དབང་དུ་དགུག་པའི་དངོས་གྲུབ་སྟེར་བའོ། ། དེ་ལྟར་རིན་ཆེན་འབྱུང་ལྡན་གྱི་རིགས་ཀྱི་ལྷ་རྣམས་སྤྲོ་བ་ལ་སོགས་པ་ནི་མཉམ་པ་ཉིད་ཀྱི་ཡེ་ཤེས་ལས་བྱུང་བ་སྟེ་འདིར་ཡང་རིན་ཆེན་འབྱུང་ལྡན་ལ་ནི་རྣམ་པར་ཤེས་པ་མི་བསྐྱོད་པས་རྒྱས་གདབ་པའོ། ། ད་ནི་རྣམ་པར་སྣང་མཛད་ཀྱི་རིགས་ཀྱི་ལྷ་སྤྲོ་བ་གསུངས་པ་ལྟེ་བར་ཡང་དག་པའི་ས་ལས་ཞེས་པ་ལ་སོགས་པ་སྟེ། འདིར་ལྟེ་བར་ཞེས་པ་སྤྲུལ་པའི་འཁོར་ལོ་ཡང་དག་པའི་གཟུགས་ཀྱི་ཕུང་པོ་དང་སྒྲིབ་པས་དག་པའི་སའི་ཁམས་ལས་མཆོག་གི་གསེར་དང་མཚུངས་པ་ཁ་དོག་སེར་པོའི་ཐུབ་པ་ཕྱག་ན་འཁོར་ལོ་ཞེས་པ་རྣམ་པར་སྣང་མཛད་སྤྲུལ་ཏེ་དེ་བཞིན་དུ་སྤྱན་མ་དང་གཤིན་རྗེ་མཐར་བྱེད་དང་། སྟོབས་པོ་ཆེ་དང་རབ་མཆོག་མིའི་བདག་པོ་ཞེས་བོས་ནས་རེངས་བྱེད་མ་དང་། འོད་ཟེར་ཅན་མ་དང་། རྣམ་པར་སེལ་བ་དང་། དྲི་རྡོ་རྗེ་མ་དང་། དབང་མོ་དང་། ཚངས་མ་དང་།
བརྒྱ་བྱིན་དང་། དུས་ཀྱི་གདོང་པ་ཅན་ཚངས་པ་དང་། རྗེ་རིགས་ཀྱི་ཀླུ་འཇོག་པོ་དང་། པད་མ་ཆེན་པོ་དང་། ལ་སོགས་པས་ལྕེ་སྤྱང་གདོང་མ་དང་། མཁའ་ལྡིང་གདོང་མ་སྟེ་འདི་རྣམས་ཀུན་གཙོ་བོ་ཡིས་ནི་བཏང་སྙོམས་ཚད་མེད་པ་དག་གིས་ནུབ་ཀྱི་ཞལ་ནས་ཞེས་པ་ཡེ་ཤེས་ཀྱི་ཞལ་ནས་སྐྱེ་བོ་ཀུན་ལ་ཕན་པ་རྣམས་སྤྲོས་པ་སྟེ། ཁ་དོག་སེར་པོ་རེངས་པ་དང་རྨོངས་པ་ལ་སོགས་པའི་ལས་ཀྱི་དངོས་གྲུབ་སྟེར་བ་རྣམ་པར་སྣང་མཛད་ཀྱིས་རྒྱས་བཏབ་ཅིང་། རྣམ་པར་སྣང་མཛད་ལ་ཡང་རྣམ་པར་ཤེས་པ་མི་བསྐྱོད་པས་རྒྱས་བཏབ་པའོ། ། དེ་ལྟར་རྣམ་པར་སྣང་མཛད་ཀྱི་རིགས་ཀྱི་ལྷ་སྤྲོ་བ་ལ་སོགས་པ་ནི་མེ་ལོང་ལྟ་བུའི་ཡེ་ཤེས་ལས་བྱུང་བ་རྣམས་སོ། ། འདིར་རིགས་བཞི་ལ་མི་བསྐྱོད་པས་རྒྱས་གདབ་པ་ནི་ཡེ་ཤེས་གཞན་ཐམས་ཅད་ཆོས་ཀྱི་དབྱིངས་ལས་བྱུང་བ་མཚོན་ནོ། །
ད་ནི་མི་བསྐྱོད་པའི་རིགས་སྤྲོ་བར་གསུངས་པ། གཙུག་ཏོར་དག་པའི་སྟོང་པ་ལས་ནི་ཞེས་པ་སྟེ་གཙུག་ཏོར་གྱི་འཁོར་ལོ་སྒྲིབ་པས་དག་པའི་རྣམ་པར་ཤེས་པའི་ཕུང་པོ་དང་དག་པའི་ནམ་མཁའི་ཁམས་ལས་ཕྱག་ན་མཆོག་གི་རྡོ་རྗེ་འཛིན་པ་མི་བསྐྱོད་པ་ཡེ་ཤེས་ཀྱི་རྒྱས་གདབ་པ་ཁ་དོག་ལྗང་ཁུ་ཅན་སྤྲོས་པ་སྟེ་དེ་བཞིན་དུ་རྡོ་རྗེ་དབྱིངས་ཀྱི་དབང་ཕྱུག་མ་དང་། གཙུག་ཏོར་དང་། རྡོ་རྗེ་ཧཱུྃ་མཛད་དང་། དྲག་སྤྱན་མ་དང་། ཁྲོ་བོའི་རྒྱལ་མོ་དང་། ནམ་མཁའི་ཡོན་ཏན་གྱི་དབང་གིས་ཕྱག་ན་རྡོ་རྗེ་དང་། ཆོས་ཀྱི་དབྱིངས་ཀྱི་རྡོ་རྗེ་མ་དང་། གཞན་ཁྱབ་འཇུག་དང་གཤིན་རྗེ་དང་ཀླུ་རྒྱལ་བ་སྟེ་འདི་དག་སྟེང་གི་ཞལ་ནས་སྟོང་པ་ལས་སྤྲོས་པ་ཡོན་ཏན་མང་པོའི་གནས་ཏེ། ལས་ཐམས་ཅད་ཀྱི་དངོས་གྲུབ་སྟེར་བ་རྡོ་རྗེའི་མཚན་མ་མི་བསྐྱོད་པས་རྒྱས་བཏབ་པ་ནམ་མཁའི་ཁ་དོག་ལས་ལྗང་ཁུའོ། །
དེ་ལྟར་མི་བསྐྱོད་པའི་རིགས་ཀྱི་ལྷ་སྤྲོ་བ་ལ་སོགས་པ་ནི་ཤིན་ཏུ་རྣམ་པར་དག་པའི་ཆོས་ཀྱི་དབྱིངས་ཀྱི་ཡེ་ཤེས་ལས་སོ། ། ད་ནི་རྡོ་རྗེ་སེམས་དཔའི་རིགས་སྤྲོ་བ་གསུངས་པ་གསང་བར་དག་པ་ལས་ནི་ཞེས་པ་ལ་སོགས་པ་སྟེ། འདིར་གསང་བའི་འཁོར་ལོ་སྒྲིབ་པས་དག་པའི་ཡེ་ཤེས་ཀྱི་ཕུང་པོ་དང་དག་པའི་ཡེ་ཤེས་ཀྱི་ཁམས་ལས་མཐའ་དག་བདེ་མཉམ་སྟེར་བ་རྡོ་རྗེ་སེམས་དཔའ་སྔོན་པོ་རྡོ་རྗེ་རྩེ་གསུམ་པའི་མཚན་མ་ཅན་རྣམ་པར་ཤེས་པ་མི་བསྐྱོད་པས་རྒྱས་བཏབ་པ་དང་། དེ་བཞིན་དུ་ཡེ་ཤེས་ཀྱི་ཁམས་ལས་ཤེས་རབ་ཀྱི་ཕ་རོལ་ཏུ་ཕྱིན་པ་ཁ་དོག་སྔོན་མོ་དང་། གནོད་མཛེས་རྒྱལ་པོ་དང་། རྡོ་རྗེ་ཤུགས་དང་། ཤིན་ཏུ་སྔོན་མོ་དང་། ཁྲོ་བོའི་དབང་ཕྱུག་མ་དང་། དྲག་པོ་དང་། ཛམྦྷ་ལ་དང་།
ཀུན་ཏུ་བཟང་པོ་དང་། སྒྲ་རྡོ་རྗེ་མ་དང་། ཀླུ་རྣམ་པར་རྒྱལ་བ་སྟེ་སྐྱེ་བོ་ཀུན་ལ་ཕན་པར་བྱེད་པ་འདི་དག་ནི་སྲོག་ཆགས་རྣམས་ཀྱི་ཐར་པའི་རྒྱུ་རུ་འོག་གི་ཞལ་ཡེ་ཤེས་ཀྱི་ཆོས་ལས་སྤྲོས་པ་ཤིན་ཏུ་རྣམ་པར་དག་པའི་ཆོས་ཀྱི་དབྱིངས་ཀྱི་ཡེ་ཤེས་ལས་བྱུང་བ་ཡེ་ཤེས་ཀྱི་ཁ་དོག་ལས་ཁ་དོག་སྔོན་པོ་མི་བསྐྱོད་པའི་སྐུ་ཁ་དོག་སྔོན་པོ་རྡོ་རྗེ་སེམས་དཔའི་རིགས་ལ་རྒྱས་བཏབ་པ་ཞེས་རྭས་འདོན་པ་ལྟར་མི་བསྐྱོད་པའི་སྐུ་ཁ་དོག་སྔོན་པོས་རྡོ་རྗེ་སེམས་དཔའི་རིགས་ཀྱི་ལྷ་རྣམས་ལ་རྒྱས་བཏབ་པ་ཡོན་ཏན་མང་པོའི་གནས་ཏེ་ལས་ཐམས་ཅད་སྒྲུབ་པར་བྱེད་པས་སོ། ། དེ་ལྟར་འཁོར་ལོ་དྲུག་ལས་རིགས་དྲུག་གི་ལྷ་རྣམས་འགྲོ་བའི་དོན་བྱེད་པའི་ཕྱིར་སྤྲོ་བའོ་ཞེས་འགྱུར་མངས་སུ་སྟེ། དེས་ན་ལོ་བཅུ་དྲུག་གི་རྗེས་ལ་བུ་དང་བུ་མོ་བསྐྱེད་པ་ལྟར་དུས་ཀྱི་འཁོར་ལོ་ཡང་ལྷ་དང་ལྷ་མོའི་ཚོགས་སྐྱེད་པར་བྱེད་པ་ཉིད་དུ་གྲུབ་པའོ་ཞེས་པ་མངལ་གྱི་རིགས་པ་ངེས་པའོ། ། ལྷ་བསྐྱེད་པ་འདིར་རྣམ་པར་ཤེས་པའི་ཕུང་པོ་དག་པ་མི་བསྐྱོད་པ་ལྗང་ཁུ་ལ་རྡོ་རྗེ་སེམས་དཔའ་མི་བསྐྱོད་པའི་གཟུགས་ཏེ་ཆ་བྱད་ཅན་སྔོན་པོས་རྒྱས་བཏབ་པ་དང་། ཡེ་ཤེས་ཀྱི་ཕུང་པོ་དག་པ་རྡོར་སེམས་སྔོན་པོ་ལ་མི་བསྐྱོད་པ་ལྗང་ཁུས་རྒྱས་གདབ་པའོ། ། ཡང་ན་སྐུ་དང་གསུང་དང་ཐུགས་དང་ཡེ་ཤེས་ཀྱི་རིགས་བཞིའི་དབྱེ་བའི་སྒོ་ནས་ལྷ་གང་དུ་རྒྱས་གདབ་པར་བྱ་བ་དེར་ཟླ་བའི་ཆོས་ལས་རྣམ་པར་སྣང་མཛད་དཀར་པོ་དང་། ཉི་མའི་ཆོས་ལས་སྣང་བ་མཐའ་ཡས་དམར་པོ་དང་། སྒྲ་གཅན་གྱི་ཆོས་ལས་མི་བསྐྱོད་པ་ནག་པོ་དང་།
དུས་མེའི་ཆོས་ལས་རྡོ་རྗེ་སེམས་དཔའ་ཁ་དོག་སེར་པོ་རྒྱས་གདབ་པར་བྱའོ། ། ཡང་ན་སྒྲུབ་ཐབས་ཀྱི་ལེའུ་ལས་གསུངས་པའི་ཆོ་གས་རྟེན་དང་བརྟེན་པའི་འབྲེལ་པས་རྒྱས་གདབ་པ་སྟེ། དེ་བཞིན་དུ་མི་བསྐྱོད་པ་ནི་རྣམ་པར་སྣང་མཛད་ཀྱི་རྒྱས་འདེབས་བྱེད་པ་པོ་སྟེ་རྣམ་ཤེས་ལུས་ལ་བརྟེན་པའི་ཕྱིར་རོ། ། རྣམ་པར་སྣང་མཛད་ནི་སྣང་བ་མཐའ་ཡས་ཀྱི་རྒྱས་འདེབས་བྱེད་དེ། ལུས་ཀྱི་གནས་ལྔ་ནས་སྒྲ་བརྗོད་པའི་ཕྱིར་རོ། ། སྣང་བ་མཐའ་ཡས་ནི་རིན་ཆེན་འབྱུང་ལྡན་གྱི་རྒྱས་འདེབས་བྱེད་དེ། རྡུལ་གྱི་ཁམས་ཆུ་ལས་བྱུང་བའི་ཕྱིར་རོ། ། རིན་ཆེན་འབྱུང་ལྡན་ནི་དོན་ཡོད་གྲུབ་པའི་རྒྱས་འདེབས་བྱེད་དེ། ཤ་ལས་ཁྲག་འབྱུང་བའི་ཕྱིར་རོ་ཞེས་པ་རྟེན་དང་བརྟེན་པའི་སྒོ་ནས་རྒྱས་འདེབས་པའི་ངེས་པའོ། ། དེ་ལྟར་ཁམས་གསུམ་པའི་དབང་ཕྱུག་ཆེན་པོ་མཐའ་ཡས་འཁོར་ལོ་ཅན་ལས་ལྷ་རྣམས་སྤྲོ་བ་ནི་རིགས་དྲུག་གི་རྒྱུད་ལས་རྒྱུད་གཞན་ཐམས་ཅད་ལ་རིག་པར་བྱ་སྟེ།
གཞན་ཇི་ལྟ་བུ་ལ་ཞེ་ན། རིགས་གསུམ་དང་རིགས་ལྔའི་རྒྱུད་ལ་ཡང་ངོ་། ། ད་ནི་གནས་ལྔ་པ་ཐབས་དང་ཤེས་རབ་དང་བྱ་བ་དང་རྣལ་འབྱོར་རྗེས་སུ་རིག་པ་དང་། སྡོམ་པ་ཆེན་པོ་དང་འཁོར་ལོས་བསྒྱུར་པ་དྲུག་སྤྲོ་བའི་ངོ་བོ་ཉིད་ཀྱིས་གནས་པའི་དུམ་བུ་ཤེས་རབ་ཀྱི་རྒྱུད་སྤྲོ་བ་གསུངས་པ། ཕྱོགས་ཀྱི་འདབ་མར་ཞེས་པ་ལ་སོགས་པ་སྟེ་འདིར་འཁོར་ལོ་སྡོོམ་པ་བསྡུས་པའི་རྒྱུད་ལས་གྲགས་པ་རྡོ་རྗེ་མཁའ་འགྲོ་མ་ལ་སོགས་པ་སྙིང་པོའི་རྣལ་འབྱོར་མ་བཞི་ནི་སྤྱན་མ་ལ་སོགས་པ་ཡུམ་བཞིའི་ངོ་བོ་སྟེ། ས་ལ་སོགས་པ་འབྱུང་བ་བཞིའི་རང་བཞིན་གྱིས་ཞི་བ་ལ་སོགས་པའི་དངོས་གྲུབ་སྟེར་བར་བྱེད་པའོ་ཞེས་གསུངས་པ་དེ་དག་ཀྱང་ཐུགས་ཀྱི་ཞལ་ལ་སོགས་པ་ཞལ་བཞིའི་ཁ་དོག་ནག་པོ་ལ་སོགས་པའི་དབྱེ་བས་ཕྱེ་བར་གྱུར་པ་བསྐྲད་པ་ལ་སོགས་པའི་དངོས་གྲུབ་སྟེར་བར་འགྱུར་བ་སྟེ། བདེན་པར་རམ་ངེས་པ་ཞལ་གྱི་དབྱེ་བ་དང་། མི་མཐུན་པ་ས་ལ་སོགས་པའི་རང་བཞིན། ཞི་བ་ལ་སོགས་པའི་ལས་ཀྱི་དངོས་གྲུབ་སྟེར་བར་མི་འགྱུར་རོ། ། དེ་ལྟར་ཕྱག་ན་རྡོ་རྗེས།
ཐུགས་དང་གསུང་དང་ཡེ་ཤེས་དང་སྐུའི་ཞལ་གྱི་དབྱེ་བས་བཅོམ་ལྡན་འདས་ཀྱི་ཤར་དང་ལྷོ་དང་ནུབ་བྱང་གི་ལྷ་མོ་རྣམས་བསད་པ་ལ་སོགས་པའི་ལས་སྒྲུབ་པའི་ཆེད་དུ་རྟོགས་པར་བྱའི། ས་ལ་སོགས་པའི་ཁམས་ཀྱི་དབྱེ་བས་མ་ཡིན་ནོ་ཞེས་པའོ་ཞེས་གསུངས་སོ། ། དེ་བཞིན་དུ་རྩ་བའི་རྒྱུད་ལས་གསུངས་པ་དང་། སེར་པོས་རྨོངས་པ་དང་རེངས་པའི་བྱ་བ་དང་། དཀར་པོས་ས་ལ་ཞི་བ་དང་རྒྱས་པ་བསྒྲུབ་པའོ། ། དམར་པོས་དབང་དང་དགུག་པ་སྒྲུབ་སྟེ། ནག་པོས་བསྐྲད་པ་དང་བསད་པ་ལ་སོགས་པ་སྒྲུབ་པར་བྱེད་པའོ་ཞེས་སོ། ། ཞལ་གྱི་དབྱེ་བ་ལས་ལས་སོ་སོར་ངེས་པའི་ཚུལ་དེ་ལྟ་བུ་ཡིན་པ་དེའི་ཕྱིར་ཁ་དོག་ནག་པོའི་དབང་གིས་མདུན་དུ་རྡོ་རྗེ་མཁའ་འགྲོ་མ་ནི་རླུང་གི་ཁམས་སོ། ། དེས་ན་སྒྲོལ་མའི་རིགས་ཅན་ཡིན་གྱི་ས་ཁམས་མ་སྤྱན་མའི་རིགས་ནི་མ་ཡིན་ནོ། ། དེ་བཞིན་དུ་གསུང་གི་ཞལ་ཁ་དོག་དམར་པོ་ལས་གཡས་སུ་ལཱ་མ་ནི་མེའི་ཁམས་སོ། །
དེས་ན་གོས་དཀར་མོའོ། ། ཡེ་ཤེས་ཀྱི་ཞལ་ཁ་དོག་སེར་པོ་ལས་རྒྱབ་ཏུ་དུམ་སྐྱེས་མ་ནི་སའི་ཁམས་སོ། ། དེས་ན་སྤྱན་མའོ། ། སྐུའི་ཞལ་གྱི་ཁ་དོག་དཀར་མོ་ལས་གཡོན་དུ་གཟུགས་ཅན་མ་ནི་ཆུའི་ཁམས་སོ། ། དེས་ན་མཱ་མ་ཀཱིའོ། ། དེ་ལྟར་ཐུགས་དང་གསུང་དང་ཡེ་ཤེས་དང་སྐུའི་ཞལ་རྣམས་རིམ་པ་བཞིན་དུ་ནག་པོ་དང་དམར་པོ་དང་སེར་པོ་དང་དཀར་པོའི་ཁ་དོག་ཡིན་པ་ཇི་ལྟ་བ་དེ་བཞིན་དུ་དེའི་ཕྱོགས་ཀྱི་ཆར་གནས་པ་རབ་གཏུམ་མ་ལ་སོགས་པ་ལྷ་མོ་དགུ་དགུ་པོ་རྣམས་ཀྱི་ཁ་དོག་ཀྱང་ཇི་ལྟར་ཡིན་པར་རིག་པར་བྱ་སྟེ། ཇི་ལྟར་ན་མངོན་པར་རིག་པར་བྱ་སྟེ། ཇི་ལྟར་ན་མངོན་པར་བརྗོད་པ་འབུམ་པ་ཆེན་པོ་ལས་གསུངས་པའི་ཚུལ་གྱིས་སོ། ། ཞེས་པ་བཅོམ་ལྡན་འདས་ཀྱི་དོན་ངེས་པར་གསུངས་པའོ། ། དེས་ན་དེ་དང་མི་མཐུན་པར་བསྡུས་རྒྱུད་དུ་གསུངས་པ་ནི་དགོངས་པ་ཅན་ནོ། །
རྩ་རྒྱུད་དུ་གསུངས་པ་ཉིད་ངེས་དོན་ཡིན་པ་དེས་ན་བརྩོན་འགྲུས་ཆུང་བ་དང་ལྡན་པ་རྩ་རྒྱུད་རྒྱ་ཆེན་པོས་སྐྲག་པ་རྣམས་ལ་འཇམ་དཔལ་གྱིས་དུས་ཀྱི་འཁོར་ལོ་འདིར་གཞུང་ཉེ་བར་བསྟན་པ་ཉུང་ངུས་རྩ་རྒྱུད་ཀྱི་དོན་རྒྱ་ཆེན་པོ་སྤྲོས་པ་དེ་ཉིད་མདོར་བསྡུས་ནས་རབ་ཏུ་བསྟན་ཏོ། ། དེ་ལ་ཕྱོགས་ཀྱི་འདབ་མར་སྤྱན་མ་ལ་སོགས་ཞེས་པ་ནི་ནུབ་ཀྱི་འདབ་མར་སྤྱན་མའི་ཁ་དོག་ལས་དུམ་སྐྱེས་མ་སེར་མོའོ། ། དེ་ཡང་དུས་ཀྱི་འཁོར་ལོ་ཧེ་རུ་ཀའི་ཡེ་ཤེས་ཀྱི་ཞལ་ནུབ་མ་སེར་པོའི་དབང་གིས་བྱུང་བ་སྟེ་ཞལ་སེར་པོ་ཡང་སའི་ཁ་དོག་དང་བཤང་བའི་རྩའི་རང་བཞིན་རྣམ་པར་དག་པ་ལས་སོ། ། བྱང་གི་འདབ་མར་ཆུའི་ཁ་དོག་ལས་གཟུགས་ཅན་མ་དཀར་མོ་དང་བྱང་གི་སྐུའི་ཞལ་དཀར་པོ་སྟེ་ནང་དུ་ལཱ་ལ་ནཱའི་རང་བཞིན་རྣམ་པར་དག་པ་ལས་སོ། ། ལྷོར་མེའི་ཁ་དོག་ལས་ལཱ་མ་དམར་མོ་དང་གསུང་གི་ཞལ་དམར་པོ་སྟེ་ནང་དུ་ར་ས་ནཱའི་རང་བཞིན་རྣམ་པར་དག་པ་ལས་སོ། ། ཤར་གྱི་འདབ་མ་ལ་རླུང་གི་ཁ་དོག་ལས་རྡོ་རྗེ་མཁའ་འགྲོ་མ་ནག་མོ་དང་ཐུགས་ཀྱི་ཞལ་ནག་པོ་སྟེ་ནང་དུ་གཅི་བའི་རྩ་རྣམ་པར་དག་པའི་རང་བཞིན་ལས་སོ། ། ལྷ་མོ་དེ་རྣམས་ཀྱང་རོའི་གདན་ལ་གནས་པའོ། ། དེ་བཞིན་དུ་ཨ་ཝ་དྷཱུ་ཏིའི་རང་བཞིན་གྱི་རྡོ་རྗེ་ཕག་མོ་ལྗང་ཁུའོ། ། དུང་ཅན་མའི་རང་བཞིན་ལས་བཅོམ་ལྡན་འདས་དུས་ཀྱི་འཁོར་ལོ་ཧེ་རུ་ཀ་ཁ་དོག་སྔོན་པོའོ། ། དེ་བཞིན་དུ་ཐུགས་དང་གསུང་དང་སྐུའི་འཁོར་ལོའི་རྩིབས་རྣམས་ལ་ཤར་དང་མེར་མཁའ་འགྲོ་མ་ནག་མོ་དྲུག་རྣམས་སོ། །
ལྷོ་དང་བདེན་བྲལ་དུ་དམར་མོ་དྲུག་རྣམས་སོ། ། ནུབ་དང་རླུང་དུ་སེར་མོ་དྲུག་རྣམས་སོ། ། བྱང་དང་དབང་ལྡན་དུ་དཀར་མོ་དྲུག་རྣམས་ཏེ། དེ་བཞིན་དུ་སྒོ་དང་མཚམས་ཀྱི་དུར་ཁྲོད་བརྒྱད་དུ་ལྷ་མོ་རྣམས་ཀྱི་ཁ་དོག་ཀྱང་སྔ་མ་བཞིན་དུ་རིག་པར་བྱའོ། ། འདི་རྣམས་ཀྱིས་ལས་རབ་འབྱམས་ལ་སོགས་པ་སྒྲུབ་པའི་ཚུལ་རྒྱ་ཆེར་རྩ་རྒྱུད་ལས་གསུངས་པ་ནི་ཕྱག་ན་རྡོ་རྗེའི་སྤྲུལ་པ་ཟླ་བ་བཟང་པོས་མཛད་པའི་འགྲེལ་བཤད་སྟོང་ཕྲག་དྲུག་ཅུ་པ་ལས་རྟོགས་པར་བྱ་སྟེ་དེས་ན་བསྡུས་པའི་རྒྱུད་འདིར་མ་བྲིས་སོ། ། ཕྱོགས་བྲལ་འདབ་མ་ལ་གནས་ཞེས་པ་ལ་སོགས་པ་ནི་གོ་སླ་བས་འགྲེལ་པ་མ་མཛད་ལ། དེ་བཞིན་དུ་གསང་བ་འདུས་པ་དང་སྒྱུ་འཕྲུལ་དྲྭ་བའི་དཀྱིལ་འཁོར་ཡང་བསྡུས་རྒྱུད་འདི་རྣམས་ལས་རབ་ཏུ་གྲགས་ཏེ་གོ་སླ་བར་དགོངས་པས་འགྲེལ་པ་མ་མཛད་པའོ། ། དེས་ན་འགྲེལ་པ་འདིར་ནི་འཁོར་ལོ་སྡོམ་པའི་དཀྱིལ་འཁོར་ལ་ཐུགས་དང་གསུང་དང་སྐུའི་རྡོ་རྗེ་སྤྲོ་བ་ཙམ་ལས་འགྲེལ་པ་མ་བྲིས་སོ། ། དེའི་ཕྱིར་མན་ངག་གིས་བཤད་ན། བདེ་ཆེན་འཁོར་ལོའི་མཚམས་ཀྱི་འདབ་མ་བཞི་ལ་ཁྲག་གིས་གང་བའི་ཐོད་པ་བཞི་སྟེ་གཙོ་བོ་པདྨའི་ལྟེ་བར་ཉི་མའི་སྟེང་དུ་ཞབས་གཡོན་བརྐྱངས་པའི་སྟབས་ཀྱིས་ལྷ་མོ་ཨུ་མ་དང་བཅས་པའི་དབང་ཕྱུག་མནན་ཞིང་སྐུ་མདོག་མཐིང་ནག་བསྐལ་པ་འཇིག་པའི་དུས་ཀྱི་སྤྲིན་དང་མཚུངས་པ།
དབུ་རེ་རེ་ལ་ཐོད་པ་སྐམ་པོ་ལྔ་ལྔ་རྣམས་ཀྱི་ཕྲེང་བས་བཅིངས་ཤིང་། རྡོ་རྗེ་བཞི་དག་པའི་ཆུའི་གཏེར་གྱི་ཞལ་ཏེ། རྩ་ཞལ་གནག་གཡས་དམར་རྒྱབ་སེར་གཡོན་དཀར་བའི་ཞལ་བཞི་དང་ལྡན་པ་དང་། དུས་སྦྱོར་དང་རྟེན་འབྲེལ་བཅུ་གཉིས་འགགས་པའི་ས་བཅུ་གཉིས་དག་པའི་ཉི་མ་སྟེ་བཅུ་གཉིས་ཀྱི་ཕྱག་དང་ལྡན་པའི་ཧེ་རུ་ཀ་ཕྱག་རྒྱ་དྲུག་དང་སྦྲུལ་བཅུའི་རྒྱན་དང་སྟག་གི་ལྤགས་པའི་ཤཾ་ཐབས་གྲོལ་བ། མི་བཟད་པའི་གླང་པོའི་བདག་པོ་པགས་པ་བཤུས་པ་རློན་པ་ཁྲག་དང་བཅས་པ་ཕྱག་གཉིས་སྡིགས་མཛུབ་དང་བཅས་པས་འཛིན་པ། རྡོ་རྗེ་ཕག་མོ་སྐུ་མདོག་ལྗང་ཁུ་ཞལ་གཅིག་ཕྱག་གཉིས་གྲི་ཐོད་འཛིན་པས་འཁྱུད་པའི་རྣམ་པ་ཅན་ནོ། ། བདེ་ཆེན་འཁོར་ལོའི་ཕྱི་རོལ་དུ་ཐུགས་ཀྱི་འཁོར་ལོ་གནག་པ་དང་གསུང་གི་འཁོར་ལོ་དམར་པོ་དང་སྐུའི་འཁོར་ལོ་དྲི་མ་མེད་པའི་རི་བོང་ཅན་གྱི་ལུས་ལྟར་དཀར་བ་ལ་སྙིང་པོའི་ལྷ་མོ་རྣམས་ཀྱིས་པད་འདབ་ཀྱི་ཕྱི་རོལ་དུ་ནི་གནས་པའི་འཁོར་ལོ་གསུམ་གྱི་ལྷ་མོ་སྒྲ་རྡོ་རྗེ་མ་ལ་སོགས་པ་དྲུག་དང་ནི། ཁྲོ་བོ་ལས་སྐྱེས་པ་ཁྲོ་མོ་བཅུ་དང་དེ་བཞིན་དུ་ཙརྩི་ཀ་ལ་སོགས་པ་འབྱུང་པོ་ལས་སྐྱེས་པ་བརྒྱད་རྣམས་ཀྱི་རིགས་ཉི་ཤུ་རྩ་བཞི་པོ་ཐམས་ཅད་ཀྱང་ཕྱག་གཉིས་པ། ཟླ་ཞལ་ཏེ་ཞལ་གཅིག་པ་རྣམས་དང་། སྒོ་བཞི་ནི་གཏུམ་མོ་བཞི་དང་།
ཕྱོགས་བྲལ་མཚམས་བཞི་དག་ཏུ་ཡང་ངེས་པར་གཏུམ་མོ་བཞི་གནས་ཏེ། དེ་ཐམས་ཅད་ཀྱང་རོའི་གདན་ལ་གནས་ཤིང་ཕྱག་ན་གྲི་གུག་དང་ཐོད་པ་ཐོགས་པ་སྟེ་ལྷ་མོ་སུམ་ཅུ་རྩ་དྲུག་པོ་ཐམས་ཅད་སྲོག་འགགས་པ་ཉིད་ཀྱིས་རོ་ལ་གནས་པར་ཕྱག་རྡོར་གྱིས་གསུངས་པའོ། ། དཔའ་བོ་ཉེར་བཞི་པོ་རྣམས་ཀྱི་རིག་བྱེད་ཕྱག་ན་སྟེ་ཕྱག་བཞིའི་གཡས་གཉིས་རྡོ་རྗེ་དང་ཌ་མ་རུ་དང་། གཡོན་གཉིས་དྲིལ་བུ་དང་རྡོ་རྗེ་ཁ་ཊྭཱཾ་ག་བསྣམས་པ་སྟེ་སྡོམ་པ་ཆུང་ངུའི་ལྷའི་ཚོགས་སོ། ། དེ་ཉིད་ནི་ཕྱག་རོལ་དུ་དཔལ་ལྡན་ལྷུན་པོའི་རྩེ་མོར་གཙོ་བོ་མཁའ་འགྲོ་མ་བཞི་དང་བཅས་པ་དང་།

དེའི་ཕྱི་རོལ་གྱི་ཕྱོགས་བརྒྱད་དུ་ནི་སའི་དཀྱིལ་འཁོར་གྱི་ཕྱོགས་བཞིར་གནས་དང་མཚམས་བཞིར་ཉེ་བའི་གནས་ཏེ་ཆུའི་དཀྱིལ་འཁོར་གྱི་ཕྱེད་སྔ་མ་དག་ལ་ཕྱོགས་སུ་ཞིང་དང་ཕྱོགས་བྲལ་དུ་ཉེ་བའི་ཞིང་དང་། ཆུང་ངུའི་ཕྱེད་ཕྱི་མ་དག་ལ་ཕྱོགས་སུ་ཚན་དོ་ཧ་དང་ཕྱོགས་བྲལ་དུ་ཉེ་བའི་ཚན་དོ་ཧ་དང་། མེའི་ཕྱེད་སྔ་མའི་ཕྱོགས་སུ་འདུས་པ་ཅན་དང་མཚམས་སུ་ཉེ་བའི་འདུས་པ་ཅན་ཏེ། མེའི་ཕྱེད་ཕྱི་མ་ལ་ཕྱོགས་སུ་འཐུང་གཅོད་དང་མཚམས་སུ་ཉེ་བའི་འཐུང་གཅོད་དང་། རླུང་གི་དབུས་ཀྱི་ཕྱེད་སྔ་མའི་ཕྱོགས་སུ་དུར་ཁྲོད་དང་མཚམས་སུ་ཉེ་བའི་དུར་ཁྲོད་དང་། ཡང་ཡིག་གིས་རླུང་གི་མཐའ་ལ་ཕྱོགས་མཚམས་སུ་དུར་ཁྲོད་ཆེན་པོ་བརྒྱད་གནས་སོ་ཞེས་པ་འཇིག་རྟེན་ཁམས་ལེ་དང་བསྟུན་པའོ། ། ཕྱག་རྡོར་ལྟར་ན་ཕྱི་རོལ་དུ་རི་རབ་ཀྱི་རྩེ་མོར་པད་འདབ་བརྒྱད་ལ་གཙོ་བོ་མཁའ་འགྲོ་བཞི་དང་བཅས་པ་སྟེ་དེ་ནས་ནམ་མཁའ་ཐུགས་ཀྱི་འཁོར་ལོ། རི་རབ་ཀྱི་ཕྱོགས་བརྒྱད་པོ་རྣམས་སུ་ཕྱོགས་རྣམས་གཡས་བསྐོར་དང་མཚམས་རྣམས་གཡོན་བསྐོར་གྱིས་ཕྱོགས་བཞིར་གནས་དང་མཚམས་བཞིར་ཉེ་བའི་གནས་ཀུན་ཏེ། དེ་ནས་སའི་ཁོར་ཡུག་ལ་རི་རབ་ཀྱི་ཕྱོགས་བརྒྱད་པོ་རྣམས་སུ་གསུང་གི་འཁོར་ལོར་ཤར་དང་ལྷོར་ཞིང་། ནུབ་དང་བྱང་དུ་ཉེ་ཞིང་། དབང་ལྡན་དང་རླུང་དུ་ཚན་དོ་ཧ།
བདེན་བྲལ་དང་མེར་ཉེ་བའི་ཚན་དོ་ཧ། དེ་ནས་སའི་འོག་ཆུའི་དཀྱིལ་འཁོར་གྱི་ཁོར་ཡུག་དག་ལ་སྐུའི་འཁོར་ལོར་ཤར་ལྷོར་འདུས་པ། ནུབ་བྱང་དུ་ཉེ་བའི་འདུས་པ་ཅན། དབང་ལྡན་དང་རླུང་དུ་དུར་ཁྲོད། བདེན་བྲལ་དང་མེར་ཉེ་བའི་དུར་ཁྲོད་དོ། ། དེ་ནས་ས་འོག་ཏུ་ནི་མེ་དང་རླུང་གི་དཀྱིལ་འཁོར་གྱི་དབུས་སུ་ཡང་མི་བཟད་པའི་དུ་བའི་དམྱལ་བ་ཆེན་པོར་དུར་ཁྲོད་ཆེན་པོ་བརྒྱད་རྣམས་སུ་སྒོ་མཚམས་མ་བརྒྱད་གནས་སོ་ཞེས་སོ། ། དེ་ལྟར་ཕྱི་རོལ་དུ་འཇིག་རྟེན་གྱི་ཁམས་སྤྱི་ལ་ཚང་བ་དེ་བཞིན་དུ་ཡུལ་གྲོང་བྱེ་བའི་བདག་ཉིད་དང་གྲོང་འབུམ་གྱི་བདག་ཉིད་ཀྱི་གྲོང་ཁྱེར་རེ་ར་ལ་ཡང་ནི་ཕྱོགས་དང་ཕྱོགས་བྲལ་དུ་གནས་པའི་གནས་དང་ཉེ་བའི་གནས་ལ་སོགས་པའི་རང་བཞིན་གྱི་ལྷ་དང་ལྷ་མོ་དེ་རྣམས་གནས་པར་རིག་པར་བྱ་སྟེ། དེ་ལྟར་ཤེས་རབ་ཀྱི་རྒྱུད་ཀྱི་མངོན་པར་བརྗོད་པ་བླ་མ་ནི་སྲིད་པ་གསུམ་གྱི་བླ་མ་དུས་ཀྱི་འཁོར་ལོས་ཤར་ཐུགས་ཀྱི་ཞལ་ནས་སྤྲོས་པའོ། ། དེ་བཞིན་དུ་ཐབས་ཀྱི་རྒྱུད་སྤྲོ་བ་གསུངས་པ་དཀྱིལ་འཁོར་གྱི་སྙིང་པོ་འཁོར་ལོ་ཆ་དགུ་པ་སྟེ། ཚངས་ཐིག་ལས་སོར་ཕྱེད་གསུམ་དང་ཕྱེད་དང་གཉིས་དོར་ནས་ཐིག་ལེ་རེ་རེ་དང་།
དེ་ནས་སོར་ཕྱེད་དྲུག་དོར་བར་ཟླུམ་ཐིག་གཅིག་དང་། དེ་ནས་སོར་ཕྱེད་གཉིས་དོར་བར་ཟླུམ་ཐིག་གཅིག་སྟེ། དེ་ཡན་ཆད་དཀྱིལ་འཁོར་ལས་ནི་ཕྱེད་ཀྱི་ཆ་ཤས་སོ། ། དེའི་ལེ་ཚེ་དགུ་ལ་ཟླ་བ་ཉི་མ་པདྨའི་གདན་ལ་ནི་ཕུང་པོ་ལྔ་དང་ཁམས་བཞི་རྣམས་ཀྱིས་ལྷག་པའི་ལྷ་ཆེན་པོ་རིགས་ལྔ་ཡུམ་བཞིའོ། ། མུ་ཁྱུད་ལ་རྡོ་རྗེ་ཕྲེང་བ་དང་ཀ་བའི་ཕྲེང་བ་ལ་ཕྱོགས་ཀྱི་དེ་བཞིན་གཤེགས་པའི་མཚན་མ་དག་གིས་སྤྲས་པ་ཡང་སྟེ། དེའི་ཕྱི་རོལ་དུ་ནི་ར་བའི་རྩིག་པའི་ངོས་ནས་ནང་དུ་སོར་ཕྱེད་དྲུག་གི་ལྷ་སྣམ་དག་ལ་ཡུལ་གཟུགས་རྡོ་རྗེ་མ་ལ་སོགས་པ་སེམས་མ་དྲུག་དང་། ཡུལ་ཅན་ས་སྙིང་ལ་སོགས་པ་སེམས་དཔའ་དྲུག་རྣམས་ཟླ་བ་དང་ཉི་མའི་གདན་ལ་གནས་པ་དང་། ཁྲོ་བོ་བགེགས་དགྲ་ལ་སོགས་པ་སྒོ་སྐྱོང་བཞི་རྣམས་ནི་ཉི་མའི་གདན་ལ་གནས་པའོ། ། དེ་རྣམས་ལས་གཞན་པ་ལས་ཚོགས་ཀྱི་ལྷའི་རིགས་གཟུངས་མ་རྣམས་ནི་ཕྱི་རོལ་གྱི་ཁ་ཁྱེར་འདོད་ཡོན་དག་ལ་ཀུན་ནས་གནས་སོ། ། ལྷ་ཉེར་ལྔའི་བདག་ཉིད་ཀྱི་འདུས་པ་འདི་དང་དེ་བཞིན་དུ་ལ་སོགས་པས་བསྡུས་པ་ལྷ་དགུ་མ།
བཅུ་གསུམ་མ། བཅུ་དགུ་མ། སོ་གཉིས་མ། སོ་བཞི་མ་རྣམས་ལ་ནི་རྣལ་འབྱོར་གྱི་རྒྱུད་ལས་ཀྱང་འདུས་པ་རྣམ་པ་དྲུག་ཏུ་གསུངས་པ་སྟེ། སོ་གཉིས་མ་ནི་སྔར་གྱི་ལྷ་ཉེར་ལྔའི་སྟེང་དུ་ཟུར་དུ་ཁྲོ་བོ་བཞི་དང་སྟེང་འོག་གི་ཁྲོ་བོ་གཉིས་ཏེ་དྲུག་རྣམས་དང་། རྩིག་པའི་ལོགས་སུ་ཡུལ་ཡུམ་དང་བཅས་པའི་ཡུལ་ཅན་ཛམྦྷ་ལ་ནི་ཕྱག་ན་འབྲས་སོ་བ་བསྣམས་པ་བསྣན་པས་སོ་གཉིས་སོ། ། ལྷ་དེ་རྣམས་ལ་ཁྲོ་བོ་བཅུ་ནི་ངག་དང་རྐང་པ་དང་ལག་པ་དང་བཤང་བ་དང་བྷ་ག་རང་རང་གི་བྱ་བ་ལྔ་དང་བཅས་པ་བཅུའི་རང་བཞིན་ཏེ་དེ་ལྟ་བུའི་ཤེས་རབ་ཡུམ་དང་ཐབས་ཡབ་རྣམས་མཐའ་དག་ཉི་མ་རྩ་གཡས་པ་དང་། རི་བོང་ཅན་གཡོན་པའི་རྩ་དང་། དུས་ཀྱི་རྩ་དབུ་མའི་རང་བཞིན་རྣམས་དག་པས་ཞལ་གསུམ་པ་སྟེ། རྩ་གསུམ་པོ་དེ་ཡང་སྟེང་འོག་གི་དབྱེ་བས་དྲུག་ཏུ་འགྱུར་བ་དག་པས་རོའི་སྟེ་དྲུག་གི་ཕྱག་དང་ལྡན་པ་མཛོད་དྲུག་དག་པས་རྡོ་རྗེ་པདྨ་འཁོར་ལོ་དྲིལ་བུ་རིན་ཆེན་རལ་གྲི་བསྣམས་པ་ནི་དུས་ཀྱི་འཁོར་ལོའི་གཡས་ཀྱི་ཞལ་གསུང་གི་ཞལ་ནས་སྤྲོས་པའོ། །
དེ་བཞིན་དུ་བྱ་བའི་རྒྱུད་སྤྲོ་བ་གསུངས་པ་སྒྱུ་འཕྲུལ་དྲྭ་བ་ལ་སྙིང་པོར་ཡེ་ཤེས་ཀྱི་འཁོར་ལོ་ལེ་ཚེ་དགུ་པ། ཕྱི་རོལ་དུ་ཆུ་གཏེར་ཟུར་ཏེ་ཟུར་བཞི་པ་ཉིད་དུ་འགྱུར་ཏེ། དེའི་ཚད་ནི་ཀྱེ་མིའི་བདག་པོ་ཞེས་ཟླ་བཟང་ལ་བོས་ནས་དཀྱིལ་འཁོར་ལས་ནི་གསུམ་གྱི་ཆར་བཅོས་པའི་ཆ་གཅིག་གོ ། དེ་ལ་ཕུང་པོ་ལྔ་དང་ཁམས་བཞི་རྣམས་ཀྱི་ལྷག་པའི་ལྷ་རིག་ལྔ་ཡུམ་བཞི་གནས་པ་ཉིད་དོ། ། སླར་ཡང་དེའི་ཕྱིར་རོལ་གྱི་འཕར་མ་གཞན་ལ་སྒྲའི་རྡོ་རྗེ་མ་ལ་སོགས་པ་དྲུག་ལ་དྲག་སྤྱན་མ་དང་ཤིན་ཏུ་སྔོན་མོ་བསྣན་པ་བརྒྱད་དེ། སྒྱུ་འཕྲུལ་དྲྭ་བ་བསྡུས་རྒྱུད་དུ་ནི་མིང་གཞན་སེམས་མ་རྡོ་རྗེ་མ། རིན་ཆེན་རྡོ་རྗེ་མ། ཆོས་ཀྱི་རྡོ་རྗེ་མ། ལས་ཀྱི་རྡོ་རྗེ་མ། ཙུནྡ།
རིན་ཆེན། སྐར་མདའ། ཁྲོ་གཉེར་ཅན། རྡོ་རྗེ་ལྕགས་སྒྲོག་མ་ཞེས་བཤད་དོ། ། དེའི་ཕྱི་རོལ་དུ་གནས་པའི་དཀྱིལ་འཁོར་གྱི་སྒོ་དང་མཚམས་སྟེང་འོག་ལ་ནི་ཕྱོགས་བཅུར་བཀོད་པ་ཉི་མའི་གདན་ལ་གནས་པའི་ཁྲོ་བོ་བཅུའི་ཚོགས་རྣམས་ཏེ་དཀྱིལ་འཁོར་དེར་ནི་ར་བའི་རྩིག་པ་དག་ལ་ཉེ་བའི་སྣམ་བུ་ལ་དུས་ཏེ་བཞི་ལ་ཆུ་གཏེར་བཞི་ཉིད་ཀྱིས་བསྣུན་པ་བྱང་ཆུབ་སེམས་དཔའ་བཅུ་དྲུག་པོ་མཐའ་དག་རྣམས་གནས་ཏེ། བསྡུས་རྒྱུད་ལྟར་ན། ཤར་དུ་བྱམས་པ། འཇམ་དཔལ། སྤོས་ཀྱི་གླང་པོ། ཡེ་ཤེས་ཏོག
ལྷོར་བཟང་སྐྱོང་། བློ་གྲོས་རྒྱ་མཚོ། བློ་གྲོས་མི་ཟད་པ། སྤོབས་པ་བརྩེགས་པ། ནུབ་ཏུ་མཐུ་ཆེན་ཐོབ། ངན་སོང་ཀུན་འདྲེན། མྱ་ངན་དང་མུན་འཇོམས། དྲ་བ་ཅན་གྱི་འོད། བྱང་དུ་ཟླ་འོད། འོད་དཔག་མེད།
ནམ་མཁའ་མཛོད། སྒྲིབ་པ་རྣམ་སེལ་ལོ། ། སློབ་དཔོན་ཨ་བྷ་ཡས་ནི་སྒོ་གསུམ་རིམ་དུ་མཛད་ཀྱང་འདིར་སྒོ་རྐྱང་དུ་གསལ་ལོ། ། སྒྱུ་འཕྲུལ་དྲྭ་བ་ལ་ཡང་ལྷ་བཞི་བཅུ་རྩ་གསུམ་མ་རྩ་ལྔ་མ་རྩ་དགུ་མར་དབྱེ་བས་རྣམ་པ་གསུམ་སྟེ། ལྷ་ཐམས་ཅད་ཀྱང་ལྷའི་སྐུ་གསུང་ཐུགས་ཀྱི་གསུམ་པོའི་དབྱེ་བ་ལ་ཞལ་གསུམ་པ་ཡབ་ཡུམ་གྱི་སྐུ་གསུམ་གྱི་དབྱེ་བ་ལས་རོའི་སྟེ་དྲུག་གི་ཕྱག་ནི་ལྡན་པ་ཅན་ནོ། ། དེ་ལྟར་རྟོག་པའི་རྒྱུད་དམ་བྱ་བའི་རྒྱུད་དང་། ལ་སོགས་པས་སྤྱོད་པའི་རྒྱུད་གང་ཡིན་པ་དེ་མཐའ་དག་གཉིད་སད་པའི་གནས་སྐབས་ཀྱི་རང་བཞིན་མི་ཤེས་པས་བླུན་པོའམ་དམན་པའི་ཞེས་རྭ་མངས་སོ། ། སྙིང་གིས་ཏེ་སེམས་ཀྱི་བག་ཆགས་ཀྱི་དབང་གིས་གཡོན་གྱི་སྐུའི་ཞལ་ནས་སྤྲོས་པའོ། ། འདིར་རྩ་བའི་རྒྱུད་ལ་སྡོམ་པ་ཆུང་ངུའི་ཐིག་གི་མཚན་ཉིད་གསུངས་པ་ནི་ར་བ་ཕན་ཆད་སྤྱི་དང་འདྲ་བ་ལས་ཚངས་ཐིག་ནས་ར་བའི་བར་སོར་ཕྱེད་ཉེར་བཞི་ལས་སོར་ཕྱེད་གཉིས་ཀྱིས་པདྨའི་ལྟེ་བ་དང་། སོར་ཕྱེད་གཅིག་གིས་མུ་ཁྱུད་དང་སོར་ཕྱེད་གསུམ་དང་པོར་ཕྱེད་ཕྱེད་དང་བཅས་པའི་སོར་ཕྱེད་གཅིག་སྟེ།
སོར་ཕྱེད་བཞིས་འདབ་མ་དང་། དེ་ནས་སོར་ཕྱེད་གཅིག་གིས་མུ་ཁྱུད་དང་། དུས་ཏེ་སོར་ཕྱེད་པ་བཞིས་ཐུགས་ཀྱི་འཁོར་ལོ་དང་རི་བོང་ཅན་ཞེས་པ་སོར་ཕྱེད་གཅིག་གིས་མུ་ཁྱུད་དང་། དེའི་ཕྱི་རོལ་དུ་དུས་ཞེས་པ་སོར་ཕྱེད་བཞིས་གསུང་གི་འཁོར་ལོ་དང་། སོར་ཕྱེད་གཅིག་གིས་དེའི་མུ་ཁྱུད་དང་། དེའི་ཕྱི་རོལ་དུ་ཞེས་པ་སོར་ཕྱེད་བཞིས་སྐུའི་འཁོར་ལོ་དང་། དེ་ནས་གཅིག་གིས་མུ་ཁྱུད་དེ། བདེ་ཆེན་འཁོར་ལོ་ནས་བདེ་ཆེན་འཁོར་ལོའི་གཡས་གཡོན་དུ་འཁོར་ལོ་གསུམ་གྱི་ས་ལ་སོར་ཕྱེད་ཀྱི་ཆ་ནི་སུམ་ཅུ་རྩ་གཉིས་དང་། སོགས་པའི་སྒྲས་སྙིང་པོའི་འཁོར་ལོ་ལ་དེའི་ཕྱེད་སོར་ཕྱེད་བཅུ་དྲུག་སྟེ་སྡོམ་པས་ར་བ་ནས་ར་བའི་བར་ཆ་བཞི་བཅུ་རྩ་བརྒྱད་དོ་ཞེས་པ་སྟེ་ལྷག་མ་ར་བ་ལ་སོགས་པ་ནི་དུས་ཀྱི་འཁོར་ལོའི་དཀྱིལ་འཁོར་བཞིན་དུ་བྱ་བ་ཡིན་ནོ། ། དེ་བཞིན་དུ་རྣལ་འབྱོར་རྗེས་སུ་རིག་པའི་རྒྱུད་སྤྲོ་བ་གསུངས་པ།
རྣལ་འབྱོར་རྗེས་སུ་རིགས་པའི་རྒྱུད་དང་། འདིར་ནི་འཁོར་ལོ་སྡོམ་པའི་ཉིས་འགྱུར་སྡོམ་པ་ཆེན་པོའི་མཁའ་འགྲོ་མ་དོན་གཉིས་རྣམས་ཀྱི་ལྷ་དང་ཡེ་ཤེས་ནམ་མཁའ་རླུང་མེ་ཆུ་སའི་འཁོར་ལོ་དྲུག་ཏུ་གནས་པའི་རིགས་དྲུག་དང་མི་བདག་སྟེ་བཅུ་དྲུག་གི་དུར་ཁྲོད་ཀྱི་ས་རྣམས་ཀྱི་ནི་སྡོམ་པ་ཆེན་པོའི་དཀྱིལ་འཁོར་དེ་ནི་གཙོ་བོའི་ནུབ་ཀྱི་ཡེ་ཤེས་ཀྱི་ཞལ་ནས་སྤྲོས་པའོ། ། ད་ནི་སྡོམ་པ་ཆེན་པོའི་དཀྱིལ་འཁོར་གསུངས་པ། ཐིག་ནི་ཞེས་པ་ལ་སོགས་པ་སྟེ། འདིར་དུས་ཀྱི་འཁོར་ལོའི་ནུབ་ཀྱི་ཞལ་ཡེ་ཤེས་ཀྱི་ཞལ་ནས་སྤྲོས་པ་འཁོར་ལོ་སྡོམ་པ་ཆེན་པོ་ནི་འཁོར་ལོ་གསུམ་གྱི་སྡོམ་པའི་ཉིས་འགྱུར་ཏེ། གང་གི་ཕྱིར་འཁོར་ལོ་དྲུག་དང་དུར་ཁྲོད་བཅུ་དྲུག་པོ་རྣམས་ཀྱིས་སྡོམ་ཆེན་གྱི་དཀྱིལ་འཁོར་དུ་འགྱུར་བས་སོ། ། ཉིས་འགྱུར་མིན་པ་དེས་ན་ཁ་ལ་སོགས་པའི་སྒོ་བརྒྱད་རྣམས་སྦྱང་བའི་སླད་དུ་ཕྱོགས་བྲལ་དག་ཏུ་སྒོ་ནི་བརྒྱད་རྣམས་བྱ་སྟེ་དེས་ན་འདིའི་དཀྱིལ་འཁོར་ཆེན་པོ་ནི་དབྱིབས་ཟླུམ་པའོ། ། དེའི་ཕྱིར་དཀྱིལ་འཁོར་འདིའི་ཐིག་གི་མཚན་ཉིད་གསུངས་པ། ཐིག་ནི་དྲུག་དང་བུག་པའི་ཆ་ཤས་ཞེས་པ་ནི་ཆ་ཆེན་བཅུ་དྲུག་རེ་རེ་ལ་སོར་ཕྱེད་ཀྱི་ཆ་ཆ་ཆུང་དྲུག་དྲུག་ཡོད་པས་དགུ་བཅུ་རྩ་དྲུག་གི་ཆ་ཤས་སུ་ཕྱེ་བ་རྣམས་སོ། ། ད་ནི་གཡོ་བའི་དཀྱིལ་འཁོར་ལ་གནས་རྣམས་ཞེས་པ་ནི་འཇིག་རྟེན་གྱི་ཁམས་ལ་རླུང་གི་དཀྱིལ་འཁོར་གྱི་མཐའ་དཔག་ཚད་འབུམ་ཕྲག་བཞིར་གནས་པ་དང་།
ལུས་ལ་ཁྲུ་བཞིར་གནས་པ་རྣམས་ཀྱི་དབང་དུ་བྱས་པ་སྟེ། དེ་ལྟར་ཐིག་དགུ་བཅུ་རྩ་དྲུག་རྣམས་ཀྱིས་དཀྱིལ་འཁོར་ལ་ཐིག་བཏབ་ནས་དེ་རྣམས་ཀྱི་དབུས་སུ་སྙིང་པོ་ལས་ནི་ཕྱི་རོལ་དུ་ཆ་ཆུང་དྲུག་དྲུག་གི་ཆ་རྣམས་ཀྱི་སོ་སོར་འཁོར་ལོ་དྲུག་བྱས་ཏེ། དེ་ལྟར་ན་འཁོར་ལོ་ནི་ཆ་ཆུང་དྲུག་དྲུག་རྣམས་ཀྱིས་སོ། ། པད་མའི་འདབ་མ་ཆ་ཕྲན་བཞི་དང་། དེའི་ཕྱེད་ཆ་ཕྲན་གཉིས་ཀྱི་ལྟེ་བར་ལྡན་པ་ཡང་བྱས་ཏེ་སྡོམ་པས་ཚངས་ཐིག་ནས་འདབ་མའི་མཐར་ཆ་ཆུང་དྲུག་གི་ཆ་རྣམས་ཀྱིས་པདྨ་ལྟེ་བ་དང་བཅས་པ་སྟེ། དེ་ལྟར་ན་པདྨ་དང་འཁོར་ལོ་དྲུག་སྟེ་བདུན་པོ་རྣམས་ལ་ཚངས་ཐིག་ནས་ཤར་དུ་རྩིག་པའི་བར་ལ་ཆ་ཆུང་བཞི་བཅུ་རྩ་གཉིས་སོ། ། དེ་བཞིན་དུ་ནུབ་དང་ལྷོ་དང་བྱང་དུ་བཞི་བཅུ་རྩ་གཉིས་རྩ་གཉིས་ཏེ་ཐམས་ཅད་གཅིག་ཏུ་བསྡུས་པས་ཚོན་གྱི་ས་ནས་ཚོན་གྱི་སའི་བར་ལ་ཆ་ཆུང་དགུ་བཅུ་རྩ་བཞི་ལས་བརྒྱད་ཅུ་རྩ་བཞི་དབུས་སུ་སོང་སྟེ། ཕྱི་གཡས་གཡོན་གཉིས་ཀ་བསྡོམས་པ་ཆ་ཆུང་བཅུ་གཉིས་ལྷག་མར་ལུས་སོ། ། ལྷག་མ་དེ་ལས་ཤར་ནུབ་ཏུ་ཆ་བཅུ་གཉིས་པོ་རྣམས་ལས་ཆ་དྲུག་གིས་ཤར་གྱི་ཚོན་གྱི་སའོ། ། ནུབ་ཏུ་ཡང་ཚོན་གྱི་ས་དེ་བཞིན་ཏེ།
བྱང་དང་ལྷོ་རུ་ཡང་དེ་བཞིན་དུ་ཚོན་གྱི་ས་ཆ་ཆུང་དྲུག་ཡིན་ནོ། ། ར་བ་ནས་ར་བའི་བར་གྱི་ཕྱོགས་ཐམས་ཅད་དུ་ཐིག་རྣམས་དག་པའོ། ། དེ་ལ་སྔར་གསུངས་པའི་དབུས་ཀྱི་ཆ་ཆུང་དྲུག་རྣམས་ཀྱི་ནང་ནས་བཞི་ཡིས་པདྨའི་འདབ་མའོ། ། གཉིས་ཀྱིས་ལྟེ་བ་ཕྱེད་དོ། ། དེ་བཞིན་དུ་འཁོར་ལོ་དྲུག་ལ་ཡང་ཆ་ཆུང་བཞིས་འཁོར་ལོའི་རྩིབས་དང་ཆ་ཆུང་གཉིས་གཉིས་ཀྱི་ཆ་རྣམས་ཀྱིས་གྲི་གུག་དང་། ལ་སོགས་པས་འཁོར་ལོ། ཆུ་སྐྱེས། རིན་ཆེན། རལ་གྲི། མཆོག་གི་རྡོ་རྗེ་རྣམས་ཀྱི་མཚན་མའི་ཕྲེང་བའོ། །
གཡས་གཡོན་དུ་ཆ་ཆུང་བཅུ་གཉིས་ཀྱིས་ཚོན་གྱི་ས་དང་། ཉི་མ་སྟེ་བཅུ་གཉིས་རྣམས་ཀྱིས་སྒོ་དང་སྒོ་ཁྱུད་ཀྱི་ས་དང་། དུས་ཏེ་དྲུག་གིས་ཁ་ཁྱེར་གྱི་ས་དང་ནི་རོ་སྟེ་དྲུག་རྣམས་ཀྱིས་ཀྱང་དོ་ཤལ་གྱི་སའོ། ། གསུམ་གྱིས་ཀྱང་ནི་གཡས་གཡོན་གྱི་ར་བ་ལྔའི་རེ་ཁཱ་དང་རྩེ་མོ་ཅན་ནི་མི་སྟེ་གསུམ་གྱིས་གཡས་གཡོན་དུ་དོ་ཤལ་གྱི་རྩ་བར་རིན་ཆེན་སྣམ་བུའི་སའོ། ། ཉི་མ་སྟེ་ཆ་བཅུ་གཉིས་པོ་རྣམས་ཀྱིས་སྒོ་ལོགས་དང་སྒོ་འགྲམ་གྱི་ས་སྟེ་ཉིན་བྱེད་དེ་ཆ་ཆུང་བཅུ་གཉིས་སུམ་འགྱུར་ཆ་སོ་དྲུག་རྣམས་ཀྱིས་གཡས་གཡོན་དུ་ཀ་བའི་སྟེང་དུ་རྟ་བབས་སོ། ། དབུས་སུ་ཆུ་སྐྱེས་ཏེ་པད་མ་ནི་སྣ་ཚོགས་མདོག་སྟེ་འདབ་མ་བཅུ་དྲུག་པའོ། ། དེའི་ལྟེ་བ་ལ་ནི་ཉི་མ་དང་རི་བོང་ཅན་ཟླ་བ་དག་སྦྱར་བའི་གདན་ནོ། ། པདྨའི་འདབ་མའི་ཕྲེང་བའི་ཕྱི་རོལ་དུ་གྲི་གུག་གི་ཕྲེང་བ་སྔོན་པོ་སྟེ་དེའི་འོག་ཏུ་ས་གཞི་ནི་ལྗང་ཁུའོ། ། དེ་བཞིན་དུ་དེའི་ཕྱི་རོལ་དུ་ཡེ་ཤེས་ཀྱི་ཁམས་ཀྱི་འཁོར་ལོ་ལ་འཁོར་ལོའི་རྩིབས་ཀྱང་སྔོན་པོའོ། ། དེ་ནས་སའི་ཁམས་ཀྱི་འཁོར་ལོ་ལ་འཁོར་ལོའི་ཕྲེང་བ་སེར་པོ་དང་དེ་བཞིན་དུ་འཁོར་ལོའི་རྩིབས་སེར་པོ་སྟེ་འོག་ཏུ་ས་གཞི་ནག་པོའོ། །
ཆུའི་ཁམས་ཀྱི་འཁོར་ལོ་ལ་པད་མའི་ཕྲེང་བ་དང་འཁོར་ལོའི་རྩིབས་དཀར་པོ་སྟེ་འོག་ཏུ་ས་གཞི་དམར་པོའོ། ། མེའི་ཁམས་ཀྱི་འཁོར་ལོ་ལ་རིན་པོ་ཆེའི་ཕྲེང་བ་དང་འཁོར་ལོའི་རྩིབས་དམར་པོ་སྟེ་འོག་ཏུ་ས་གཞི་ནི་དཀར་པོའོ། ། རླུང་གི་ཁམས་ཀྱི་འཁོར་ལོ་ལ་རལ་གྲིའི་ཕྲེང་བ་དང་འཁོར་ལོའི་རྩིབས་དཀར་པོ་མིན་པ་ནག་པོ་སྟེ་འོག་ཏུ་ས་གཞི་ནི་སེར་པོའོ། ། ནམ་མཁའི་ཁམས་ཀྱི་འཁོར་ལོ་ལ་རྡོ་རྗེ་ཕྲེང་བ་དང་འཁོར་ལོའི་རྩིབས་ལྗང་ཁུའི་མདོག་ཏུ་འགྱུར་ཏེ་འོག་ཏུ་སྔོན་པོའོ། ། དེ་ནས་ཆ་ཆུང་དྲུག་གིས་ནི་ཚོན་གྱི་ས་སྟེ་འཁོར་གྱི་ལྷའི་སྐྱེད་བྱེད་གཙོ་བོའི་ཞལ་གྱི་དབང་གིས་བཞག་གོ་ཞེས་པ་ནི་ཤར་དང་མེར་ནག་པོའོ། ། ལྷོ་དང་བདེན་བྲལ་དུ་དམར་པོའོ། ། ནུབ་དང་རླུང་དུ་སེར་པོའོ། ། བྱང་དང་དབང་ལྡན་དུ་དཀར་པོའོ། ། སྒོའི་འཁོར་ལོ་དེ་བཞིན་ནོ་ཞེས་པ་སྟེ་སྒོ་བརྒྱད་ཀྱི་རྩིག་པ་ནས་ནང་དུ་ཚོན་གྱི་སའི་མཐར་དུར་ཁྲོད་ཆེན་པོ་བརྒྱད་ཀྱི་འཁོར་ལོ་རྣམས་དང་། སྒོ་བརྒྱད་ཀྱི་བར་བར་རྣམས་སུ་དུར་ཁྲོད་བརྒྱད་ཀྱི་འཁོར་ལོ་གཞན་རྣམས་ཏེ་དེ་ལྟར་ན་འཁོར་ལོའི་ཕྱི་རོལ་དུ་ཚོན་གྱི་ས་ལ་ནི་དུར་ཁྲོད་ཀྱི་འཁོར་ལོ་རྩིབས་བརྒྱད་པ་བརྒྱད་གཉིས་གཉིས་བཅུ་དྲུག་སྟེ་ཁ་དོག་གཙོ་བོའི་ཞལ་གྱི་རིགས་ཀྱི་དབང་གིས་ཚོན་གྱི་ས་དེ་བཞིན་ནོ། །
དེ་བཞིན་དུ་སྙིང་པོའི་པདྨའི་འདབ་མ་བརྒྱད་ལ་གཙོ་བོའི་ཞལ་གྱི་རིགས་ཀྱི་དབང་གིས་ལྷ་མོ་ནུས་མ་བརྒྱད་རྣམས་ཉིད་དོ། ། ལྷ་མོ་བརྒྱད་ཀྱི་བར་བར་གྱི་འདབ་མ་རྣམས་ལ་ནི་ཐོད་པ་བདུད་རྩིའི་རོས་གང་བ་དང་ལྡན་པ་བརྒྱད་དོ། ། འཁོར་ལོ་དྲུག་གི་རྩིབས་བརྒྱད་པོ་རྣམས་ལ་གནས་དང་ཉེ་བའི་གནས་ལ་སོགས་པའི་ལྷ་མོ་བཞི་བཅུ་རྩ་བརྒྱད་དང་། དེ་བཞིན་དུ་དེ་རྣམས་ལ་འཁྱུད་པའི་དཔའ་བོ་རྣམས་ཀྱང་གནས་པར་རིག་པར་བྱའོ། ། ཕྱི་རོལ་གྱི་ཁ་ཁྱེར་དང་རྟ་བབས་ཀྱི་ཀ་བའི་རྩ་བར་སྒེག་མོ་ལ་སོགས་པ་དང་ཀླུའི་རྒྱལ་པོ་བརྒྱད་དོ་ཞེས་འགྱུར་མངས་སུ་འདོན་པ་ལྟར་བཤད་དེ། ཕྱི་རོལ་དུ་ཁ་ཁྱེར་གྱི་སྣམ་བུ་ལ་ནི་སྒེག་མོ་ལ་སོགས་པའི་མཆོད་པའི་ལྷ་མོ་ཕྱོགས་དང་ཕྱོགས་བྲལ་དུ་གནས་པ་རྣམས་དང་། དེ་བཞིན་དུ་རྟ་བབས་ཀྱི་ཀ་བའི་རྩ་བར་ཀླུའི་རྒྱལ་པོ་བརྒྱད་དགོད་པ་ཉིད་དོ། ། དེའི་ཕྱི་རོལ་དུ་ནི་ས་དང་ཆུ་དང་མེ་དང་གཡོ་བའི་དཀྱིལ་འཁོར་ཉིད་དང་། རྡོ་རྗེ་རྭ་བ་དང་། མེ་ལྕེའི་ཕྲེང་བའོ། །
ལྷག་མ་སྒོ་ལ་སོགས་པའི་མཚན་ཉིད་ནི་དུས་ཀྱི་འཁོར་ལོའི་དཀྱིལ་འཁོར་བཞིན་དུ་འདིར་ཡང་བྱ་བར་རིག་པར་བྱའོ། ། ད་ནི་འཁོར་ལོ་དྲུག་གི་རྩིབས་ལ་སོགས་པ་རྣམས་ལ་ལྷ་མོའི་ས་བོན་རྣམས་གསུངས་པ། རིང་པོ་ཞེས་པ་ལ་སོགས་པ་སྟེ་རིང་པོའི་དབྱངས་ལྔ་ལཱྀ་ཨཱུ་རཱྀ་ཨཱི་ཨཱ་ཞེས་པ་དང་། ཐུང་ངུ་ལ་ཨ་ཨི་རྀ་ཨུ་ལྀ་ཞེས་པའི་དབྱངས་འདི་རྣམས་ཀྱིས་ཕྱེ་བ་སྟེ་ཏ་སྡེ་པ་སྡེ་ཊ་སྡེ་ཙ་སྡེ་ཀ་སྡེ་སྟེ་སྡེ་པ་དྲུག་པོ་རྣམས་ཀྱི་གོ་རིམ་རྣམས་ས་སོགས་བསྡུས་པའི་རིམ་པ་དང་། སྟོང་སོགས་སྤྲོ་བའི་རིམ་པས་བསྟན་པའི་ཡི་གེ་ནི་ལྷ་མོའི་ས་བོན་རྣམས་སོ། ། དེ་དག་དགོད་པའི་ཚུལ་རླུང་སོགས་མཚམས་བཞི་དང་འོག་གི་རྩིབས་རྣམས་ལ་ནི་དབྱངས་རིང་པོ་སོགས་ཀྱི་ཁམས་ཀྱི་རང་བཞིན་རྣམས་གནས་ལ། སྟེང་དང་ཤར་སོགས་ཕྱོགས་ཀྱི་རྩིབས་ལ་དབྱངས་ཐུང་ངུ་ཅན་གྱི་གསལ་བྱེད་ནམ་མཁའ་ལ་སོགས་པའི་ཁམས་ཀྱི་རང་བཞིན་རྣམས་རང་རང་གི་གདན་འཁོར་ལོའི་རྩིབས་ཀྱི་སྟེང་དུ་གནས་ཞེས་པའོ། ། དེ་དག་ལས་ནི་འདིར་ཡེ་ཤེས་འཁོར་ལོ་ལ་སའི་སྡེ་པ་ལྷག་པའི་ལྷ་སྟེ། དེའི་ནང་ནས་སླཱྀ་རླུང་གི་རྩིབས་ལའོ། ། ཀཔཱུ་དབང་ལྡན་དུའོ། །
ཥྀརཱ་བདེན་བྲལ་དུའོ། ། ཤཱི་མེར་རོ། ། ྈྐཱ་བསྒོམ་བྱ་ལ་ས་འོག་ཏུ་སྟེ་བྲི་བྱ་ལ་རླུང་དང་ནུབ་དུར་ཁྲོད་ཀྱི་འཁོར་ལོ་གཉིས་པོའི་དབུས་སུ་བྲིའོ། ། མཁའ་འགྲོ་མ་ལྔ་པོ་འདི་དག་ནི་སྡིག་པའི་དུས་སྦྱོར་གྱི་དཀྱིལ་འཁོར་ལྔའི་གཙོ་མོ་སྟེ་སེམས་ཅན་ཐམས་ཅད་ཀྱི་སྣ་བུག་གཡས་པ་ལས་བསྡུད་པའི་རིམ་པས་སྲོག་འབབ་པའི་ཕྱིར་རོ། ། དེ་ནས་གཞུའི་དུས་སྦྱོར་ལ་བསྒོམ་བྱ་ལ་སྟེང་དུ་ྈྐཱ་སྟེ་བྲི་བྱ་ལ་རླུང་དང་བྱང་གི་དུར་ཁྲོད་ཀྱི་འཁོར་ལོའི་དབུས་སུ་བྲིའོ། ། ཡེ་ཤེས་ཀྱི་འཁོར་ལོའི་ཤར་གྱི་རྩིབས་ལ་ཤིའོ། ། ལྷོར་ཥྀརཱ་འོ། ། བྱང་དུ་ཀཔཱུ་འོ། ། ནུབ་ཏུ་སླཱྀའོ་ཞེས་པ་ནི་གཞུའི་དུས་སྦྱོར་ལ་གཡོན་པའི་རྩ་ནས་སྲོག་འབབ་པའོ། ། དེ་ནས་སའི་དཀྱིལ་འཁོར་ལ་ཏའི་སྡེ་པ་ལྷག་པའི་ལྷ་སྟེ།
དེའི་ྞིལཱ་རླུང་དུའོ། ། ཐཱུ་དབང་ལྡན་དུའོ། ། ྠརཱི་བདེན་བྲལ་དུའོ། ། དྷཱི་མེར་རོ། ནཱ་བསྒོམ་བྱ་ལ་ས་འོག་ཏུ་སྟེ་བྲི་བྱ་ལ་རླུང་གི་སྒོའི་དུར་ཁྲོད་ཀྱི་འཁོར་ལོའི་དབུས་སུའོ་ཞེས་པ་ནི་བུ་མོའི་དུས་སྦྱོར་ལའོ། ། དེ་བཞིན་དུ་སྲང་ལ་བསྒོམ་བྱ་ལ་སྟེང་དུ་ནཱ་སྟེ་བྲི་བྱ་ལ་ནུབ་ཀྱི་སྒོར་རོ། ། ཤར་དུ་དྷཱིའོ། ། ལྷོར་དྲྀའོ། ། བྱང་དུ་ཐུའོ། ། ནུབ་ཏུ་ྞིལཱ་འོ། །
དེ་ནས་ཆུའི་ཁམས་ཀྱི་འཁོར་ལ་པ་ཡི་སྡེ་པ་ལྷག་པའི་ལྷ་སྟེ། དེའི་པླཱྀ་རླུང་དུའོ། ། ཕཱུ་དབང་ལྡན་དུའོ། བཱི་བདེན་བྲལ་དུའོ། བྷཱི་མེར་རོ། ། མཱ་བསྒོམ་བྱ་ལ་ས་འོག་ཏུ་སྟེ་བྲི་བྱ་ལ་དབང་ལྡན་གྱི་སྒོ་རུའོ། ། དེ་ལྟར་ཀརྐ་ཊའི་དུས་སྦྱོར་ལ་ལྷག་པའི་ལྷ་རྣམས་སོ། ། དེ་བཞིན་དུ་སེང་གེའི་དུས་སྦྱོར་ལ་བསྒོམ་བྱ་ནམ་མཁའ་མ་སྟེ་བྲི་བྱ་ལ་བྱང་གི་སྒོ་རུའོ། ། ཤར་གྱི་རྩིབས་ལ་བྷིའོ། ། ལྷོར་བྲྀའོ། །
བྱང་དུ་ཕུའོ། ། ནུབ་ཏུ་བླྀའོ། ། དེ་ནས་མེའི་འཁོར་ལོ་ལ་ཊའི་སྡེ་པ་ལྷག་པའི་ལྷ་སྟེ། དེའི་ྙལཱྀ་རླུང་གི་རྩིབས་ལའོ། ། ཐཱུ་དབང་ལྡན་དུའོ། ། ཌརཱྀ་བདེན་བྲལ་དུའོ། ། མེར་ཌྷིའོ། ། ནཱ་བསྒོམ་བྱ་ལ་ས་འོག་ཏུ་སྟེ་བྲི་བྱ་ལ་བདེན་བྲལ་གྱི་སྒོ་རུའོ་ཞེས་པ་གླང་གི་དུས་སྦྱོར་ལའོ། ། དེ་ནས་འཁྲིག་པ་ལ་བསྒོམ་བྱ་ལ་སྟེང་དུ་ཎ་སྟེ་བྲི་བྱ་ལ་ལྷོའི་སྒོའི་དུར་ཁྲོད་དུའོ། ། ཤར་གྱི་རྩིབས་ལ་ཌྷིའོ། །
ལྷོར་ྛྀར་འོ། ། བྱང་དུ་ཐུའོ། ། ནུབ་ཏུ་ྙྀལ་འོ། ། དེ་ནས་རླུང་གི་འཁོར་ལོ་ལ་ཙའི་སྡེ་པ་ལྷག་པའི་ལྷ་སྟེ། དེའི་ཙྀལཱ་རླུང་གི་རྩིབས་ལའོ། ། ཚཱུ་དབང་ལྡན་དུའོ། ། ཛྀརཱ་བདེན་བྲལ་དུའོ། ། ཛྷཱི་མེར་རོ། ། ཉཱ་བསྒོམ་བྱ་ལ་ས་འོག་ཏུ་སྟེ་བྲི་བྱ་ལ་མེའི་སྒོ་རུ་ཞེས་པ་ཉའི་དུས་སྦྱོར་ལའོ། ། དེ་ནས་ལུག་གི་དུས་སྦྱོར་ལ་བསྒོམ་བྱ་ལ་སྟེང་དུ་ཉ་སྟེ་བྲི་བྱ་ལ་ཤར་གྱི་སྒོའི་དུར་ཁྲོད་ཀྱི་འཁོར་ལོ་ལའོ། །
ཤར་གྱི་རྩིབས་ལ་ཛྷིའོ། ། ལྷོར་ཛྀར་འོ། ། བྱང་དུ་ཚུའོ། ། ནུབ་ཏུ་ཙིལ་འོ། ། དེ་ནས་ནམ་མཁའི་ཁམས་ཀྱི་འཁོར་ལོ་ལ་ཀའི་སྡེ་པ་ལྷག་པའི་ལྷ་སྟེ། དེའི་ཀླཱྀ་རླུང་གི་རྩིབས་ལའོ། ། ཁཱུ་དབང་ལྡན་དུའོ། ། གྲཱྀ་བདེན་བྲལ་དུའོ། ། གྷཱི་མེར་རོ། ། དཱ་བསྒོམ་བྱ་ས་འོག་ཏུ་སྟེ་བྲི་བྱ་ལ་མེ་དང་ཤར་གྱི་སྒོའི་དབུས་ཀྱི་དུར་ཁྲོད་ཀྱི་འཁོར་ལོའི་སྟེང་དུའོ་ཞེས་པ་ནི་ཆུ་སྲིན་གྱི་དུས་སྦྱོར་ལའོ། །
དེ་ནས་བུམ་པའི་དུས་སྦྱོར་ལ་བསྒོམ་བྱ་ལ་སྟེང་དུ་དཱ་སྟེ་བྲི་བྱ་ལ་ལྷོའི་སྒོའི་དབུས་སུའོ། ། ཤར་གྱི་རྩིབས་ལ་གྷིའོ། ། ལྷོའི་རྩིབས་ལ་གྲྀ། ། བྱང་གི་རྩིབས་ལ་ཁུའོ། ། ནུབ་ཀྱི་རྩིབས་ལ་ཀླྀའོ། སྒོ་དང་སྒོའི་བར་དུ་ཧ་ཀྵ་དང་ལྡན་ནམ་མཁའི་མཐིལ་ན་གནས་པའི་སྡེ་པར་བཅས་པ་རྣམས། ཞེས་པ་ནི། འདིར་སྒོ་དང་སྒོའི་བར་དུ་གནས་པ་སྡེ་པ་དྲུག་པོ་རྣམས་ཀྱི་ནམ་མཁའི་མཐིལ་ན་གནས་པ་སྟོང་པའི་དཀྱིལ་འཁོར་འབབ་པར་བྱེད་པའི་ཡི་གེ་རིང་པོ་དང་ཐུང་ངུ་བཅུ་གཉིས་པོ་རྣམས་ཏེ། ྈཀཱ་་ྈྐ་ནཱ་ན་མཱ་མ་ཎཱ་ཎ་ཉཱ་ཉ་ངཱ་ང་ཞེས་པ་ནི་དུར་ཁྲོད་བཅུ་གཉིས་ཀྱི་ལྷ་མོ་རྣམས་ཀྱི་ས་བོན་གྱི་ཡི་གེའོ། ། ཡི་གེ་གཞན་བཞིན་ཐུན་མཚམས་བཞིའི་དབྱེ་བས་དུས་སྦྱོར་གསུམ་གསུམ་གྱི་ས་བོན་གྱི་མཐར་ཧཱ་ཧ་ཀྵཱ་ཀྵ་ཞེས་པ་ཡི་གེ་བཞི་སྟེ་བྱང་དང་དབང་ལྡན་དང་ལྷོ་དང་བདེན་བྲལ་གྱི་དུར་ཁྲོད་བཞི་པོ་རྣམས་སུ་གནས་པའོ། །
དེ་ལྟར་དུར་ཁྲོད་བཅུ་དྲུག་པོ་རྣམས་ལ་ལྷ་མོ་བཅུ་དྲུག་དང་། འཁོར་ལོ་དྲུག་པོ་རྣམས་ལ་ལྷ་མོ་བཞི་བཅུ་རྩ་བརྒྱད་དོ། ། སྙིང་པོའི་པདྨའི་འདབ་མ་ལ་ལྷ་མོ་བརྒྱད་དེ། དེ་རྣམས་ཀྱི་ས་བོན་ནི་ཤར་གྱི་འདབ་མ་ལ་ཨའོ། ། ལྷོའི་འདབ་མ་ལ་ཨཿའོ། ། བྱང་གི་འདབ་མ་ལ་ཨཾ་ངོ་། ། ནུབ་ཀྱི་འདབ་མ་ལ་ཨཱའོ། ། མེའི་འདབ་མ་ལ་ཧའོ། ། བདེན་བྲལ་གྱི་འདབ་མ་ལ་ཧཿའོ། ། དབང་ལྡན་གྱི་འདབ་མ་ལ་ཧཾ་ངོ་། །
རླུང་གི་འདབ་མ་ལ་ཧཱའོ། ། དེ་རྣམས་ཀྱི་བར་བར་གྱི་འདབ་མ་བརྒྱད་པོ་རྣམས་ལ་ཐོད་པ་བརྒྱད་དོ། ། དབུས་སུ་རྡོ་རྗེ་མཁའ་འགྲོ་མ་དང་བཅོམ་ལྡན་འདས་དུས་ཀྱི་འཁོར་ལོ་ཧེ་རུ་ཀ་གཙོ་བོ་ཡབ་ཡུམ་གྱི་ས་བོན་ཧཱུྃ་ཕྲེཾ་མོ། ། མཁའ་འགྲོ་མ་དང་མཁའ་འགྲོ་འདི་རྣམས་ཀྱི་ས་བོན་གྱི་མཐར་རྡོ་རྗེ་སྟེ་དེ་དང་བཅས་པའི་མིང་སླྀ་རྡོ་རྗེ་མ་དང་པཱུ་རྡོ་རྗེ་མ་ཞེས་པ་ལ་སོགས་པ་ཀླཱྀ་རྡོ་རྗེའི་མཐར་ཐུག་པ་ནི་མཁའ་འགྲོ་མ་འདི་རྣམས་ཀྱི་མིང་རྣམས་སོ། ། འདི་རྣམས་ཀྱི་ཡབ་མཁའ་འགྲོ་བཞི་བཅུ་རྩ་བརྒྱད་ནི་གཙོ་མོ་ལ་རྒྱབ་བསྟན་པས་བསམ་པའི་དབྱེ་བས་ཤི་རྡོ་རྗེ་དང་ཥྀར་རྡོ་རྗེ་ལ་སོགས་པ་ཞེས་རྭ་མངས་སུའོ། ། གང་དུ་མཁའ་འགྲོ་མའི་ས་བོན་དབྱངས་རིང་པོ་ཡིན་པ་དེར་མཁའ་འགྲོའི་ས་བོན་དབྱངས་ཐུང་ངུ་དང་། གང་དུ་མཁའ་འགྲོ་མའི་ས་བོན་དབྱངས་ཐུང་ངུ་ཡིན་པ་དེར་མཁའ་འགྲོའི་ས་བོན་དབྱངས་རིང་པོ་སྟེ། དཔེར་ན་སླཱྀ་རྡོ་རྗེ་མ་དང་། ཤི་རྡོ་རྗེ་ཞེས་པ་ནི་ཤེས་རབ་དང་ཐབས་སོ། ། ཉྤཱུ་རྡོ་རྗེ་མ་དང་ཥྀར་རྡོ་རྗེ་ཞེས་པ་ཤེས་རབ་ཐབས་ཡིན་པ་བཞིན་ཏེ།
དེ་བཞིན་དུ་འོག་ནས་ཐམས་ཅད་འཆད་པར་འགྱུར་བའི་མཁའ་གྲོ་མ་ཡབ་ཡུམ་ཐམས་ཅད་དུ་ཤེས་པར་བྱའོ། ། དེ་ལྟར་ན་སྡོམ་པ་ཆེན་པོའི་དཀྱིལ་འཁོར་ལ་མཁའ་གྲོ་མའི་དྲྭ་བ་སྡོམ་པ་ཉིས་འགྱུར་གྱི་ལྷ་རྣམས་མཆོད་པར་བྱའོ་ཞེས་པ་ནི་མཆོད་བྱ་ལྷའི་ངེས་པའོ། ། འདིར་སྡིག་པ་དང་གཞུ་ལ་སོགས་པ་ཁྱིམ་གྱི་ལུགས་དང་མཐུན་ཡང་། ཉེ་བའི་གནས་ཞེས་པ་ལ་སོགས་པ་སའི་ལུགས་ལས་བཟློག་པས་དབུས་ནས་དགོད་པ་སྔར་གསུངས་པ་གང་ཡིན་པ་དེ་དག་ཀུན་རྫོབ་སྤྲོས་པའི་རིམ་པས་གསུངས་པ་སྟེ། འདིར་རྩ་བ་ལས་ཡན་ལག་བཅུ་གཉིས་འགོག་པས་སྒྲིབ་པ་མེད་པར་གྱུར་པ་ནི་ཀུན་རྫོབ་མ་ཡིན་པས་དོན་དམ་པའི་བདེན་པའི་དབང་དུ་བྱས་ནས་གཞུ་དང་སྡིག་པ་ལ་སོགས་པ་ཁྱིམ་གྱི་ལུགས་ལས་བཟློག་པས་སའི་ལུགས་དང་མཐུན་པར་གནས་དང་ཉེ་བའི་གནས་ལ་སོགས་པ་རིམ་པས་དགོད་པར་གསུངས་པའོ། ། དེ་ལ་ཆུ་སྲིན་དང་བུམ་པ་ལ་སོགས་པའི་རིམ་པས་ཉེ་བའི་པཱི་ལ་བ་ཉེ་བའི་འཐུང་གཅོད་དང་། འཐུང་གཅོད་ལ་སོགས་པ་མས་རིམ་གྱི་དགོད་པ་ནི་ཀུན་རྫོབ་ཀྱི་བདེན་པའི་དབང་དུ་བྱས་པ་སྟེ། ཆུ་སྲིན་མ་རིག་པ་བུམ་པ་འདུ་བྱེད་ཡིན་པ་ལ་སོགས་པ་རྟེན་འབྲེལ་ཡན་ལག་བཅུ་གཉིས་ལུགས་སུ་འབྱུང་བ་དང་མཐུན་པ་ལས་རྣམ་པར་བཞག་པས་སོ། ། དེས་ན་ཇི་ལྟར་འཁོར་ལོ་གསུམ་གྱི་སྡོམ་པ་ལ་ལྷ་འགོད་ཚུལ་གཉིས་གསུངས་པ་ལས། གཅིག་ནི་རབ་གཏུམ་མ་དང་གཏུམ་པའི་མིག་མ་ལ་སོགས་པའི་རྟེན་འབྲེལ་ལུགས་ལས་བཟློག་པས་གནས་དང་ཉེ་བའི་གནས་ལ་སོགས་པའི་རིམ་པས་དང་པོར་ཕྱོགས་དང་དེ་ནས་མཚམས་ནས་འཁོད་པ་སྟེ།
འགོད་ཚུལ་གཉིས་པ་ནི། བརྩོན་འགྲུས་ཆེན་མོ་དང་འཁོར་ལོས་སྒྱུར་མ་ལ་སོགས་པ་རྟེན་འབྲེལ་ལུགས་འབྱུང་གི་གོ་རིམ་གྱིས་ཉེ་བའི་དུར་ཁྲོད་དང་། དུར་ཁྲོད་ལ་སོགས་པའི་རིམ་པས་སའི་ལུགས་ལས་བཟློག་པས་དང་པོ་མཚམས་ནས་དེ་ནས་ཕྱོགས་དགོད་པར་གསུངས་སོ། ། འདིར་ཕྱི་རོལ་དུ་འཇིག་རྟེན་པའི་ཐ་སྙད་ལ་རྟེན་འབྲེལ་ལུགས་འབྱུང་ལྟར་ཀུན་རྫོབ་སྤྲོས་པས་ཆུ་སྲིན་དང་བུམ་པ་ལ་སོགས་པ་གསུངས་པ་གང་ཡིན་པ་དེ་ནི་ནང་ལ་ཆུ་སྲིན་འགགས་པས་མ་རིག་པ་འགག་པ་དང་། བུམ་པ་འགགས་པས་འདུ་བྱེད་འགག་པ་ལ་སོགས་པ་དོན་དམ་པའི་བདེན་པས་བརྩོན་འགྲུས་ཆེན་མོ་དང་འཁོར་ལོས་བསྒྱུར་མ་ལ་སོགས་པར་འགྱུར་རོ་ཞེས་ཤེས་པར་བྱའོ། ། དེ་ལྟར་རླུང་སོགས་མཚམས་ཀྱི་རྩིབས་དང་འོག་རྣམས་ལ་ནི་ཉི་མའི་རྒྱུ་བའི་དབང་གི་ཞེས་པ་གཡས་ཀྱི་རྩ་ལ་སྲོག་རྒྱུ་བའི་དབང་གིས་ས་བོན་དབྱངས་རིང་པོ་ལྔ་སྦྱར་བ་རྣམས་སོ། ། སྟེང་དང་ཤར་སོགས་ཕྱོགས་ཀྱི་རྩིབས་ལ་ཟླ་བའི་རྒྱུ་བའི་དབང་གིས་ཞེས་པ་གཡོན་གྱི་རྩ་ལ་སྲོག་རྒྱུ་བའི་དབང་གིས་ས་བོན་དབྱངས་ཐུང་ངུ་ལྔ་སྦྱར་བ་རྣམས་སོ་ཞེས་པ་ནི་ལྷ་དགོད་པའི་ས་བོན་གསུངས་པ་སྟེ། ས་བོན་དགོད་པའི་རིམ་པ་ཡིས་ཀྱང་ཀུན་རྫོབ་ཀྱི་བདེན་པས་ཉེ་བའི་པཱི་ལ་བ་ལ་སོགས་པ་སའི་ལུགས་ལས་བཟློག་པས་ཆུ་སྲིན་ལ་སོགས་པའི་དཀྱིལ་འཁོར་རྣམས་ལ་ས་བོན་ཀ་ཙ་ཊ་ཏ་པ་སའི་སྡེ་པ་ལུགས་འབྱུང་རྣམས་ཀྱི་ཡི་གེ་ཀ་ཡིག་ལ་སོགས་པ་རྣམས་ལ་ལ་ྀཡིག་ལ་སོགས་པའི་དབྱངས་བསྡུད་རིམ་གྱིས་ཕྱེ་བས་རིང་པོ་དང་ཐུང་ངུ་རྣམས་དགོད་པར་བྱའོ། ། དོན་དམ་པའི་དབང་དུ་བྱས་པ་ལས་སྡེ་པ་ལུགས་བཟློག་ས་ཏ་པ་ཊ་ཙ་ཀའི་སྡེ་པའི་ཡི་གེ་ྈྐ་ལ་སོགས་པ་ཐུང་ངུའི་ཨ་ཡིག་ལ་སོགས་པའི་དབྱངས་སྤྲོ་རིམ་གྱིས་ཕྱེ་བ་ཐུང་ངུ་དང་རིང་པོ་རྣམས་གཞུ་དང་སྡིག་པ་ལ་སོགས་པའི་དབྱེ་བས་དགོད་པར་གསུངས་སོ། ། དེ་ལྟར་རླུང་མཚམས་ལ་སོགས་པའི་རྩིབས་རྣམས་ལ་ས་ལ་སོགས་པའི་འབྱུང་བ་བདུད་རིམ་དང་མཐུན་པར་ལྷ་རྣམས་དགོད་དེ།
གཡས་ཀྱི་དཀྱིལ་འཁོར་འབབ་པའི་དབང་ལས་སོ། ། སྟེང་དང་ཤར་ལ་སོགས་པའི་རྩིབས་རྣམས་ལ་ནམ་མཁའ་ལ་སོགས་པ་སྤྲོ་བའི་རིམ་པ་དང་མཐུན་པར་ལྷ་དགོད་དོ། ། གཡོན་གྱི་དཀྱིལ་འཁོར་རབ་ཏུ་འབབ་པའི་དབང་ལས་ཞེས་པ་ནི། ནང་སྲོག་གི་དབང་ལས་ཕྱིའི་ལྷ་དགོད་པའི་ངེས་པའོ། ། འདིར་ལྷག་མ་ཚིགས་སུ་བཅད་པ་ལྔ་ནི་གོ་སླ་བར་དགོངས་ནས་འགྲེལ་པ་མ་མཛད་པ་མན་ངག་གིས་བཤད་ན་ལྷ་དགོད་པ་དེ་ལ་འཁོར་ལོའི་རྩིབས་བརྒྱད་དང་དུར་ཁྲོད་བརྒྱད་ལ་གནས་པའི་མཁའ་འགྲོ་མ་བརྒྱད་རྣམས། ས་བོན་དབྱངས་ཐུང་བ་དང་རིང་པའི་དངོས་པོ་ལས་སྐྱེས་པ་རི་བོང་འཛིན་པའི་ཞལ་ཏེ་ཞལ་གཅིག་པ་དང་། ཕྱག་གཉིས་ན་གྲི་གུག་དང་ཐོད་པ་ཅན་ཞབས་གཡས་བརྐྱང་ཞིང་རང་རང་གི་སྣོད་ཐོད་པ་རྣམས་ཀྱིས་ནི་ཞེས་སམ། རང་རང་འདབ་མར་གཡས་བརྐྱང་གནས་ཞེས་འགྱུར་མངས་སུའོ། ། ཐོད་པ་ནས་ལྷ་མིན་གྱི་ཁྲག་འཐུང་ཞིང་སྐྲ་གྲོལ་བ་གོས་དང་བྲལ་བ་གཅེར་བུ་སྟེ་རྐང་པ་དང་སྐེད་པ་དང་དཔྲལ་བ་དང་ནི་རྣ་བ་དང་མགྲིན་པ་དང་ལག་པར་དྲིལ་བུ་གཡེར་ཁ་དང་། སོགས་པས་འོག་པག་དང་དར་དཔྱངས་དང་རྣ་རྒྱན་དང་མགུལ་རྒྱན་དང་གདུ་བུ་དང་སྤྱི་བོའི་འཁོར་ལོ་སྟེ་རུས་པའི་ཕྱག་རྒྱ་ལྔས་བརྒྱན་ཞིང་མགོ་ལ་ཐོད་པ་སྐམ་པོ་ལྔའི་དུམ་བུ་རྒྱལ་བ་རྣམས་ཀྱི་ཁ་དོག་སྟེ་རིགས་ལྔ་དག་པ་ཡིས་བརྒྱན་ཞིང་།
རྐེད་པའི་ངོས་ལ་ཐོད་པ་སྐམ་པོའི་ཕྲེང་བ་འཕྱང་བའོ། ། འཁོར་ལོ་དྲུག་གི་ཐབས་མཁའ་འགྲོ་ཡབ་ཐམས་ཅད་ཞལ་ཁ་དོག་གཉིས་པ་ཕྱེད་གཟུགས་ཅན་ཏེ། ཕྱག་བཞིའི་གཡས་གཉིས་ནས་རྡོ་རྗེ་མཆོག་དང་ཌཱ་མ་རུ་དང་། གཡོན་གྱི་གཉིས་པ་ན་རྡོ་རྗེ་ཁ་ཊྭཱཾ་ག་དང་། དང་པོ་ནི་དྲིལ་བུ་བསྣམས་པ། མགྲིན་པར་དཔལ་ལྡན་མགོ་རློན་བརྒྱའམ་ལྔ་བཅུའི་ཕྲེང་བ་འཕྱང་བ། མགོར་བོར་ཅོད་པན་ལ་ཡང་རྡོ་རྗེ་དར་དཔྱངས་དང་ནི་སྤྱི་བོར་ནོར་བུའོ། ། དཔལ་ལྡན་མགུལ་པ་ན་མགུལ་རྒྱན་དང་རྐང་པ་ལ་རྐང་གདུབ་དང་། ཕྱག་ལ་ཕྱག་གདུབ་དང་ནི་རྐེད་པ་ལ་སྐ་རགས་དག་དང་། རྣ་བ་ལ་རྣ་རྒྱན་ཏེ་རུས་པའི་རྒྱན་ལྔ་དང་ཡོངས་སུ་རྫོགས་པའི་ཐོད་པ་ལྔ་རྣམས་ཀྱི་ཕྲེང་བས་དབུ་ལ་བརྒྱན་པ།
མཆེ་བ་ཅན་གདུག་པའི་སྦྲུལ་གྱི་རྒྱན་མཐའ་དག་ལུས་ལ་གནས་པ་དང་། རུས་རྒྱན་དྲུག་པ་ཐལ་བའི་རྒྱས་བཏབ་པའོ། ། གཙོ་བོ་དུས་ཀྱི་འཁོར་ལོ་སྡོམ་པ་ཆེན་པོ་ནི་ཞལ་བཞི་ཕྱག་ཉི་ཤུ་རྩ་དྲུག་པ་དབུ་རེ་རེ་ལ་ཐོད་པ་རྫོགས་པ་ལྔ་ལྔ་རྣམས་ཀྱི་ཕྲེང་བས་བརྒྱན་པ། མགྲིན་པར་བདུད་རིགས་བརྒྱའི་ཕྲེང་བ་གདོང་སྟེ་མགོ་བོ་བརྒྱ་རྣམས་ཀྱིས་མགོ་བོའི་ཕྲེང་བ་འཕྱང་བའོ། ། སྤྱི་བོ་ཟླ་བ་ཕྱེད་པ་དང་རྡོ་རྗེའི་རྒྱན་ཅོད་པན་ལ་འཛིན་པ་སྟེ་རང་གི་རྐེད་པར་སྟག་ལྤགས་དང་ཕྱག་ལྷག་མ་གཉིས་ལ་གནས་པ་ནི་གླང་པོའི་ལྤགས་པ་རློན་པ་ཁྲག་འཛག་པ་མནབས་པའོ། ། དེ་ཡང་དཀྱིལ་འཁོར་གྱི་དབུས་སུ་པདྨ་འདབ་མ་བཅུ་དྲུག་པའི་ལྟེ་བར་ཟླ་བ་དང་ཉི་མ་དང་བསྲེག་ཟ་དུས་མེའི་དཀྱིལ་འཁོར་ལ་ནི་གཡས་བསྐྱང་གིས་བཞུགས་ཞབས་གཡས་ཀྱི་རྩ་བར་ཏེ་འོག་ཏུ་བདུད་དང་། གཡོན་པའི་འོག་ཏུ་དབང་ལྡན་ཏེ་དྲག་པོ་མནན་པ། ལུས་ལ་ཐལ་བ་ལ་སོགས་པའི་རྒྱན་དྲུག་གིས་བརྒྱན་པ་སྟེ་ཀླུའི་དབང་པོ་བཅུའི་ཕྱག་རྒྱས་བཏབ་པ་དང་ལྡན་པ། ཡུམ་བསྐལ་བ་འཇིག་པའི་དུས་ཀྱི་རྩེ་མོ་ཅན་ཏེ། མེ་དང་མཚུངས་པའི་མཁའ་འགྲོ་མ་དམར་སེར་ཞལ་གཅིག་ཕྱག་གཉིས་གྲི་ཐོད་འཛིན་པ་ཕྱག་རྒྱ་ལྔ་ལས་བརྒྱན་པ་ལ་འཁྱུད་ཅིང་འོ་དག་བྱེད་པའོ། །
སྙིང་པོའི་ཕྱོགས་བརྒྱད་ཀྱི་པདྨ་མ་འདབ་མར་གནས་པའི་མཁའ་འགྲོ་མ་རྣམས་ཞལ་གཅིག་པ་ལག་པ་གཉིས་ཀྱི་གཡས་ཌཱ་མ་རུ་དང་གཡོན་རྡོ་རྗེ་ཁ་ཊྭཱཾ་ག་འཛིན་པ་ཉིད་དེ། འདིས་མཚོན་ནས་འཁྱུད་ཡུམ་ཐམས་ཅད་ཀྱང་སྙིང་པོའི་རྣལ་འབྱོར་མ་དང་མཚུངས་པ་ཉིད་དོ། ། དེ་བཞིན་དུ་སྙིང་པོའི་པདྨར་ནུབ་བྱང་དུ་བཤང་བ་དང་། བྱང་ཤར་དུ་གཅི་བ་དང་། ལྷོ་ནུབ་ཏུ་ཁྲག་དང་། ལྷོ་ཤར་དུ་མི་ཤ་རྣམས་ཀྱིས་གང་བའི་ཐོད་པ་ནི་ཕྱོགས་བྲལ་གྱི་འདབ་མ་ལ་གནས་པའི་ལྷ་མོ་རྣམས་ཀྱི་ཕྱག་གཡོན་པ་ན་སྟེ། ཁུ་བ་དཀར་དམར་གྱིས་གང་བའི་སྣོད་ཀྱང་སྙིང་པོའི་སྟེང་འོག་ན་གནས་པའི་ལྷ་མོ་རྣམས་ཀྱི་ཕྱག་གཡོན་པ་དང་། དེ་ཐམས་ཅད་ཀྱི་གཡས་ན་གྲི་གུག་གནས་པའོ། ། སྣ་ཚོགས་ཡུམ་དེ་བཞིན་དུ་ནི་སྙིང་པོའི་ལྷ་མོ་བརྒྱད་ཀྱང་གཙོ་བོའི་ཡུམ་ཡིན་པས་ཀུན་ནས་ཐབས་དང་གཉིས་ཀ་སྦྱོར་བའི་བདེ་བ་ལ་སྙོམས་པར་ཞུགས་པ་རྣམས་དགའ་བའི་འཁོར་ལོའི་ལྷའོ། ། ལྷ་ཐམས་ཅད་ཀྱི་ཁ་དོག་ཀྱང་ནུབ་དང་ནུབ་བྱང་སེར་བ་དང་།
བྱང་དང་བྱང་ཤར་དཀར་བ་དང་། ལྷོ་དང་ལྷོ་ནུབ་དམར་པོའི་མདོག་དང་། ཤར་དང་ཤར་ལྷོ་ནག་པོ། སྟེང་གི་ལྷ་ལྗང་ཁུའི་ལུས་དང་། འོག་གི་ལྷ་སྔོན་པོའི་ཁ་དོག་སྟེ། དེ་རྣམས་རང་གི་རིགས་ཀྱི་ཕྱོགས་སུ་གནས་པར་ཁམས་ཀྱི་དབྱེ་བས་ཤེས་པར་བྱའོ། ། རྒྱལ་བ་བསྐྱེད་མཛད་རྡོ་རྗེ་སེམས་དཔའི་རིགས་ལས་བྱུང་བ་གཙོ་བོའི་ཁ་དོག་དང་ཕྱག་གི་མཚན་མ་རྣམས་ནི་སྔར་རྡོ་རྗེ་ཤུགས་ལ་བཤད་པ་བཞིན་ཡིན་ལ། ཞལ་རེ་རེར་ལ་སྤྱན་གསུམ་གསུམ་དག་གི་ཚོགས་མངའ་བའོ། ། དེ་ལྟར་ཤེས་རབ་ཐབས་ཀྱི་རིགས་ཕན་ཚུན་དུ་ནི་འཁྱུད་པ་དག་ཀྱང་རང་དང་གཞན་གྱི་རིགས་ཀྱི་དབང་གི་ནུབ་ན་གནས་པའི་ཁ་དོག་ཅན་ཤར་གྱི་ཡབ་དང་། ཤར་ན་གནས་པའི་ཁ་དོག་ཅན་གྱི་ནུབ་ལ་འཁྱུད་པ་ལ་སོགས་པ་རིག་པར་བྱ་སྟེ།
དེ་ལྟར་ཕྱོགས་བཅུ་ཀུན་ནས་ཕན་ཚུན་སྦྱོར་བ་རྣམས་སོ། ། དེ་ལྟར་ན་སྦྱིན་པ་ལ་སོགས་པ་ཕར་ཕྱིན་བཅུ་དང་། ཕུང་པོ་ལྔ་འབྱུང་བ་ལྔ། ཡུལ་དྲུག་དང་ཡུལ་ཅན་དྲུག་གཞན་ཡང་དབང་པོ་ལྔ་དང་ལ་སོགས་པས་སྟོབས་ལྔ་དང་། ཕྱོགས་ཏེ་ས་བཅུ་དང་། ཕྱོགས་ཀྱི་སྟོབས་ཏེ་སྟོབས་བཅུ་དང་། དཔལ་ལྡན་རྒྱལ་སྲས་ཀྱི་དབང་བཅུ་རྣམས་སྦྱངས་ཏེ་དག་པར་བྱས་པ་རྣམས་ཀྱིས་ཀྱང་འཁོར་གྱི་ལྷ་མོ་དོན་གཉིས་སུ་འགྱུར་བར་ཤེས་པར་བྱའོ། ། ད་ནི་ལྷ་མོ་རྣམས་ཀྱི་གནས་ལ་སོགས་པའི་གནས་གསུངས་པ། ལྷུན་པོ་ཞེས་པ་ལ་སོགས་པ་སྟེ་འདིར་ལྷུན་པོའི་སྟེང་དང་འོག་ཏུ་སའི་ཕྱོགས་བརྒྱད་རྣམས་ལ་རྣལ་འབྱོར་མའི་འཁོར་ལོ་རླུང་གི་དཀྱིལ་འཁོར་གྱི་མཐའ་ཐུག་པར་སེམས་ཅན་གྱི་དོན་གྱི་སླད་དུ་ཡང་དག་པར་རྒྱུའོ་ཞེས་རྭ་དང་མཐུན་པར་བཤད་དེ། དེ་བཞིན་དུ་རྒྱ་མཚོའི་དཀྱིལ་འཁོར་དང་མེའི་དཀྱིལ་འཁོར་དང་རླུང་གི་དཀྱིལ་འཁོར་དང་ནམ་མཁའི་མཐར་ཐུག་པར་རྣལ་འབྱོར་མ་རྣམས་རྒྱུའོ་ཞེས་པ་སྟེ།
འཇིག་རྟེན་གྱི་ཁམས་ཀྱི་དཀྱིལ་འཁོར་དཔག་ཚད་འབུམ་ཕྲག་ལྔའི་ཁྱོན་ཇི་སྲིད་པར་རོ། ། ནང་དུ་སེམས་ཅན་རྣམས་ཀྱི་ལུས་ལ་སྐྲའི་མཐར་ཐུག་པར་ཁྱབ་པར་བྱེད་པ་ཉིད་དེ། ཇི་ལྟར་ན་བཅོམ་ལྡན་འདས་ཀྱིས་ཕྱི་ནང་ལ་ནམ་མཁའ་དང་སྐྲའི་མཐར་རྣལ་འབྱོར་མ་རྣམས་ཡང་དག་པར་རྒྱུ་བར་གསུངས་པ་ལས་སོ། ། དེ་ལྟར་ཕྱི་རོལ་ལ་སྦྱར་ན་འདིར་ལྷུན་པོའི་སྟེང་ལ་དཔག་ཚད་སྟོང་ཕྲག་ལྔ་བཅུ་ནི་བཅོམ་ལྡན་འདས་ཀྱི་སྙིང་པོའི་པདྨ་འདབ་མ་བཅུ་དྲུག་པའོ། ། དེའི་སུམ་ཆ་ནི་ལྟེ་བ་སྟེ་ལྟེ་བའི་སྟེང་དུ་ཉི་མའི་དཀྱིལ་འཁོར་ལ་ཉི་མའི་སྟེང་དུ་དུས་ཀྱི་འཁོར་ལོ་ཞབས་གཡས་པའི་འོག་ཏུ་བདུད། ། ཞབས་གཡོན་པའི་འོག་ཏུ་ཉོན་མོངས་པ་སྟེ་དེ་ཡང་དྲག་པོའོ། ། འདབ་མ་བརྒྱད་ལ་དུ་བ་མ་ལ་སོགས་པའི་རྡོ་རྗེ་མཁའ་འགྲོ་མ་བརྒྱད་དོ། ། དེ་རྣམས་ཀྱི་བར་བར་གྱི་འདབ་མ་རྣམས་ལ་བདུད་རྩིས་གང་བའི་ཐོད་པ་བརྒྱད་དོ། ། དེ་ལྟར་འདབ་མ་བཅུ་དྲུག་ནི་དགའ་བའི་འཁོར་ལོ་སྟེ་དགའ་བ་བཅུ་དྲུག་གི་དབྱེ་བས་ལྷ་མོ་རྣམས་དང་ཐོད་པ་རྣམས་སོ། ། བཅོམ་ལྡན་འདས་ནི་ཐིག་ལེ་བཞི་འཛིན་པའི་ཕྱིར་ཞལ་བཞི་པའོ། །
ཕྱོགས་ཉི་ཤུ་རྩ་བཞི་འགོག་པའི་ཕྱིར་ཕྱག་ཉི་ཤུ་རྩ་བཞི་པའོ། ། ལྷག་པའི་ཟླ་བའི་ཕྱོགས་གཉིས་འགོག་པའི་ཕྱིར་གཉིས་ལྷག་རྒྱལ་བའི་ཕྱག་ཉེར་བཞི་སྟེ་སྔར་གསུངས་པའི་ཕྱག་ཉེར་དྲུག་པ་རྡོ་རྗེ་ཤུགས་སོ། ། བཅོམ་ལྡན་འདས་མའི་ཞལ་གཅིག་ནི་སྟོང་པ་ཉིད་དོ། ། ཕྱག་གཉིས་ནི་མཚན་མ་མེད་པ་དང་སྨོན་པ་མེད་པ་དག་གོ ། གྲི་གུག་དང་ཕྱག་རྒྱ་དང་ཐོད་པ་ལ་སོགས་པ་ནི་མངོན་པར་འདུས་མ་བྱས་པའོ། ། དེ་ནས་པད་མའི་ཕྱི་རོལ་དུ་ལྷུན་པོའི་ཕྱོགས་སུ་དབྱེ་བ་བརྒྱད་རྣམས་ཀྱིས་ཐད་ཀའི་ཆར་སའི་དཀྱིལ་འཁོར་གྱི་ཚད་ཀྱིས་དཔག་ཚད་སྟོང་ཕྲག་ཉི་ཤུ་རྩ་ལྔ་ནི་ཡེ་ཤེས་ཀྱི་ཁམས་ཀྱི་འཁོར་ལོ་སྟེ། དེའི་ལྟེ་བ་སུམ་ཆའི་ཆ་ལ་གྲི་གུག་གི་ཕྲེང་བའོ། ། འདིས་ནི་མཚན་མའི་ཕྲེང་བ་རྩིགས་ཀྱི་ཕྱི་རོལ་དུ་མུ་ཁྱུད་ལ་འདོད་པ་བསལ་བ་ཡིན་ནོ། ། འཁོར་ལོ་སོ་སོའི་པད་མ་ལྟར་ཆ་གསུམ་དུ་བྱས་ནས་ཆ་རེ་རེས་ལྟེ་བ་དང་གཉིས་གཉིས་ཀྱིས་རྩིབས་བྱ་བར་གསུངས་པས་ཕྱིའི་མུ་ཁྱུད་ནི་བཤད་པ་ཡང་མ་མཐོང་ངོ་། ། ཆ་གཉིས་ཀྱིས་རྩིབས་བརྒྱད་དོ། །
དེ་བཞིན་དུ་རྒྱ་མཚོའི་ཕྱེད་ནང་མ་ལ་སའི་འཁོར་ལོའོ། ཕྱེད་ཕྱི་མ་ལ་ཆུའི་འཁོར་ལོའོ། དེ་བཞིན་དུ་མེའི་དཀྱིལ་འཁོར་གྱི་ཕྱེད་ལ་མེའི་འཁོར་ལོའོ། ། ཕྱེད་ཀྱི་ཕྱི་མ་ལ་རླུང་གི་འཁོར་ལོའོ། ། དེ་བཞིན་དུ་རླུང་གི་དཀྱིལ་འཁོར་གྱི་ཕྱེད་ཀྱི་མཚམས་ལ་ནམ་མཁའི་འཁོར་ལོའོ། ། ཕྱེད་ཀྱི་ཕྱི་མ་ལ་རྡུལ་ཚོན་གྱི་སའོ། ། ནམ་མཁའི་དཀྱིལ་འཁོར་ལ་དུར་ཁྲོད་ཆེན་པོ་བཅུ་དྲུག་རྣམས་སོ་ཞེས་པ་ནི་ངེས་པའོ། ། འདིར་སྐུའི་དཀྱིལ་འཁོར་གྱི་མཐར་ཐུག་པ་ཁྲུ་ལྔ་ནི་ལུས་ཀྱི་སྐྲའི་མཐར་ཐུག་པའི་ཚད་དུ་བཞག་གོ ། དེས་ན་དེ་རྣམ་པར་དག་པས་དཀྱིལ་འཁོར་དུ་ནམ་མཁའི་དཀྱིལ་འཁོར་ལ་ཕྱི་རོལ་གྱི་དུར་ཁྲོད་རྣམས་གནས་པ་སྟེ། ལུས་དང་དཀྱིལ་འཁོར་དེའི་རྣམ་པར་དག་པས་ཕྱི་རོལ་དུ་འཇིག་རྟེན་གྱི་ཁམས་ཀྱང་དཔག་ཚད་འབུམ་ཕྲག་ལྔ་པའོ་ཞེས་འཁོར་ལོ་སྡོམ་པ་ཆེན་པོ་ལ་ཕྱི་ནང་གཞན་གསུམ་སྦྱར་བའི་ངེས་པོའོ། །
དེ་ལྟར་ན་རིམ་པ་བཞིན་དུ་ཕྱི་རོལ་དུ་ལྷུན་པོའི་ཕྱོགས་བརྒྱད་རྣམས་སུ་ཡེ་ཤེས་ཀྱི་ཁམས་ཀྱི་འཁོར་ལོའི་ཕྱོགས་ཀྱི་རྩིབས་རྣམས་ལ་གནས་རྣམས་བཞག་སྟེ། ནང་དུ་གཞུའི་དུས་སྦྱོར་ལ་གཡོན་པའི་རྩ་ནས་སྲོག་འབབ་པ་འགགས་པས་རྟེན་འབྲེལ་བཅུ་གཉིས་ལས་རྒ་ཤི་འགགས་པའི་ཕྱིར། ཕྱོགས་བྲལ་དུ་གནས་པ་ཉིད་ནི་རྩིབས་རྣམས་ལ་ཉེ་བའི་གནས་རྣམས་བཞག་སྟེ་སྡིག་པའི་དུས་སྦྱོར་ལ་གཡས་ནས་སྲོག་འབབ་པ་འགགས་པས་སྐྱེ་བ་འགགས་པའི་ཕྱིར་རོ། ། དེ་བཞིན་དུ་རླུང་དང་བྱང་། རླུང་དང་ནུབ་ཀྱི་དབུས་ཀྱི་དུར་ཁྲོད་ཀྱི་བར་དུ་དུར་ཁྲོད་གཉིས་ཏེ། དེ་དག་ཀྱང་ནང་དུ་གཞུ་དང་སྡིག་པའི་རླུང་འགགས་པ་ཡིན་པའི་ཕྱིར་རོ། ། དེ་ནས་སའི་ཕྱི་རོལ་དུ་སའི་ཁམས་ཀྱི་འཁོར་ལོའི་ཕྱོགས་ཀྱི་རྩིབས་རྣམས་ལ་ཞིང་བཞི་བཞག་སྟེ། ནང་དུ་སྲང་གི་དུས་སྦྱོོར་ལ་གཡོན་པའི་རྩ་ནས་སྲོག་འབབ་པ་འགགས་པ་སྲིད་པ་འགག་པའི་ཕྱིར་རོ། ། ཕྱོགས་བྲལ་གྱི་རྩིབས་རྣམས་ལ་ཉེ་བའི་ཞིང་རྣམས་གནས་ཏེ་ནང་དུ་བུ་མོའི་དུས་སྦྱོར་ལ་གཡས་ནས་སྲོག་འབབ་པ་འགགས་པས་ལེན་པ་འགགས་པའི་ཕྱིར་རོ། ། དེ་བཞིན་དུ་རླུང་དང་ནུབ་ཀྱི་ཟུར་དབུས་སུ་དུར་ཁྲོད་གཉིས་ཏེ་ནང་དུ་སྲང་དང་བུ་མོའི་དུས་སྦྱོར་གྱི་རླུང་འགགས་པ་ཡིན་པའི་ཕྱིར་དེས་ན་ཆུའི་ཕྱི་རོལ་དུ་ཆུའི་ཁམས་ཀྱི་འཁོར་ལོའི་ཕྱོགས་ཀྱི་རྩིབས་རྣམས་ལ་ཚནྡ་འདུན་པ་ཨཱུ་ཧ་རྟོག་པ་སྟེ་འདུན་རྟོག་སྟེ་ནང་དུ་སེང་གེའི་དུས་སྦྱོར་ལ་གཡོན་གྱི་རྩར་སྲོག་འབབ་པ་འགགས་པ་སྲེད་པ་འགག་པའི་ཕྱིར་རོ། །
ཕྱོགས་བྲལ་གྱི་རྩིབས་རྣམས་ལ་ཉེ་བའི་ཚན་དོ་ཧ་རྣམས་ཏེ། ནང་ད་ཀརྐ་ཊའི་དུས་སྦྱོར་ལ་གཡས་ཀྱི་རྩར་སྲོག་འབབ་པ་འགགས་པས་ཚོར་བ་འགག་པའི་ཕྱིར་རོ། ། དེ་བཞིན་དུ་བྱང་དང་དབང་ལྡན་གྱི་སྒོའི་དབུས་སུ་དུར་ཁྲོད་གཉིས་ཏེ། དེ་དག་ནང་དུ་སེང་ཀར་གྱི་རླུང་ཡིན་པའི་ཕྱིར་རོ། ། དེ་ནས་ཕྱི་རོལ་དུ་མེའི་ཁམས་ཀྱི་ཕྱོགས་ཀྱི་འཁོར་ལོའི་རྩིབས་རྣམས་ལ་འདུས་པ་བཞི་སྟེ་འཁྲིག་པའི་དུས་སྦྱོར་ལ་གཡོན་གྱི་རྩར་སྲོག་འབབ་པ་འགགས་པས་རེག་པ་འགག་པའི་ཕྱིར་རོ། ། ཕྱོགས་བྲལ་གྱི་རྩིབས་རྣམས་ལ་ཉེ་བའི་འདུས་པ་རྣམས་ཏེ་གླང་གི་དུས་སྦྱོར་ལ་གཡས་ཀྱི་རྩར་སྲོག་འབབ་པ་འགགས་པས་སྐྱེ་མཆེད་དྲུག་འགག་པའི་ཕྱིར་རོ། ། དེ་བཞིན་དུ་ལྷོ་དང་བདེན་བྲལ་གྱི་སྒོའི་དབུས་སུ་དུར་ཁྲོད་གཉིས་ཏེ། དེ་དག་ནང་དུ་འཁྲིག་གླང་གི་རླུང་འགགས་པ་ཡིན་པའི་ཕྱིར། དེ་ནས་ཕྱི་རོལ་དུ་རླུང་གི་ཁམས་ཕྱོགས་ཀྱི་འཁོར་ལོའི་རྩིབས་རྣམས་ལ་དུར་ཁྲོད་ཀྱི་ས་གཞི་སྟེ། ལུག་གི་དུས་སྦྱོར་ལ་གཡོན་གྱི་རྩར་སྲོག་འབབ་པ་འགགས་པས་མིང་དང་གཟུགས་འགག་པའི་ཕྱིར་རོ། །
ཕྱོགས་བྲལ་གྱི་རྩིབས་རྣམས་ལ་ཉེ་བའི་དུར་ཁྲོད་རྣམས་ཏེ། ཉའི་དུས་སྦྱོར་ལ་གཡས་ཀྱི་རྩར་སྲོག་འབབ་པ་འགགས་པས་རྣམ་པར་ཤེས་པ་འགག་པའི་ཕྱིར་རོ། ། དེ་བཞིན་དུ་ཤར་དང་མེའི་སྒོའི་དབུས་སུ་དུར་ཁྲོད་གཉིས་ཏེ། དེ་དག་ནང་དུ་ལུག་ཉའི་རླུང་འགགས་པ་ཡིན་པའི་ཕྱིར། དེ་ནས་ནམ་མཁའི་ཁམས་ཀྱི་འཁོར་ལོའི་ཕྱོགས་ཀྱི་རྩིབས་རྣམས་ལ་པའི་ལ་བའམ་ཁྱིམ་བཞི་སྟེ། བུམ་པའི་དུས་སྦྱོར་ལ་གཡོན་གྱི་རྩར་སྲོག་འབབ་པ་འགགས་པས་འདུ་བྱེད་འགག་པའི་ཕྱིར་རོ། ། ཕྱོགས་བྲལ་གྱི་རྩིབས་རྣམས་ལ་ཉེ་བའི་པཱི་ལ་བ་རྣམས་ཏེ། ཆུ་སྲིན་གྱི་དུས་སྦྱོར་ལ་གཡས་ཀྱི་རྩར་སྲོག་འབབ་པ་འགགས་པས་མ་རིག་པ་འགག་པའི་ཕྱིར་རོ། ། དེ་བཞིན་དུ་མེ་མཚམས་ཀྱི་སྒོའི་གཡས་གཡོན་དུ་དུར་ཁྲོད་གཉིས་ཏེ་དེ་དག་ནང་དུ་བུམ་པ་དང་ཆུ་སྲིན་གྱི་རླུང་འགག་པ་ཡིན་པའི་ཕྱིར། དུས་སྦྱོར་གསུམ་གསུམ་གྱི་ཐུན་མཚམས་བཞི་འགགས་པས་གཞན་དབང་ལྡན་དང་བདེན་བྲལ་གྱི་སྒོའི་གཡོན་དང་གཡས་སུ་དུར་ཁྲོད་བཞིའོ། །
ཡང་ན་ནང་དུ་ཟླ་བའི་ཆ་བཅུ་དྲུག་འགགས་པས་ཕྱི་རོལ་དུ་དུར་ཁྲོད་བཅུ་དྲུག་རྣམས་ཏེ། དེ་བཞིན་དུ་མཚན་བརྗོད་ལས་ཀྱང་དུས་སྦྱོར་བཅུ་གཉིས་ཀྱི་རླུང་འགགས་པས། བདེན་དོན་རྣམ་པ་བཅུ་གཉིས་ལྡན། ། དགའ་བ་བཅུ་དྲུག་གི་སྒྲིབ་པ་འགགས་པས། དེ་ཉིད་རྣམ་པ་བཅུ་དྲུག་རིག ། ཅེས་གསུངས་པས་སོ། ། ནང་དུ་ཐུན་ཚོད་བརྒྱད་ཀྱི་རླུང་འགགས་པས་དཀྱིལ་འཁོར་ལ་སྙིང་པོའི་ལྷ་མོ་བརྒྱད་དེ། ཡང་ན་གཟའ་བརྒྱད་ཀྱི་རྟེན་སྙིང་ཁའི་རྩ་བརྒྱད་ཀྱི་རླུང་རྣམས་འགག་པའི་ཕྱིར་ལྷ་མོ་བརྒྱད་དོ། ། དེ་ལྟར་ན་འཕོ་བ་བཅུ་གཉིས་ཀྱི་རླུང་འགགས་པ་དོན་དམ་པའི་རྟེན་འཁོར་ལོ་དྲུག་གི་རྩ་ལ་རླུང་སྒྲིབ་པ་མེད་པའི་རང་བཞིན་ལྷ་མོ་རྣམས་བརྟེན་པའི་རང་བཞིན་ནོ་ཞེས་པ་དོན་དམ་པའི་བདེན་པའི་དབང་དུ་བྱས་པའི་ཕྱིར་རོ། ། འདི་དག་སངས་རྒྱས་ས་ནི་ཉི་མ་ཞེས་པ་སངས་རྒྱས་ཀྱི་ས་བཅུ་གཉིས་སོ། །
འདིར་རྭ་འགྱུར་ལ་མེད་དོ། ། འཇིག་རྟེན་གྱི་ཀུན་རྫོབ་ཀྱིས་ཀྱང་གནས་ལ་སོགས་པ་བཅུ་གཉིས་པོར་སྔགས་ཀྱི་ལྷ་རྣམས་སྐྱེ་བའི་ཚུལ་བཅོམ་ལྡན་འདས་ཀྱིས་རྩ་བའི་རྒྱུད་ལས་གསུངས་པ་འདི་ལྟ་སྟེ། ཀཱ་མ་རཱུ་པ་ནི་འདོད་པའི་གཟུགས་ཏེ་རྒྱ་གར་ཤར་ཕྱོགས་གཉལ་དང་ལྷོ་བྱང་ཐད་ཀ་ཆུ་བོ་ལོ་ཧི་ཏ་དཀྱིལ་དུ་འབབ་པ་ཞིག་ཡོད་པར་གྲགས་པ་དང་། ཛཱ་ལནྡྷར་དྲ་བ་འཛིན་པར་གྲགས་པ་གུག་གེའི་བྱང་ན་ཡོད་ཟེར་བ་ད་ང་། པཱུརྞཎ་གི་རི་གང་བའི་རི་སྟེ་ཨུ་རྒྱན་གྱི་བྱང་ན་ཡོད་ཟེར་བ་དང་། དེ་བཞིན་དུ་ཨོ་ཌི་ཡཱ་ན་ཨུ་རྒྱན་དུ་གྲགས་པ་གནས་ཀྱི་བྱེ་བྲག་བཞི་པར་འགྱུར་ཏེ་གནས་བཞི་པོ་འདི་རྣམས་སུ་ཤི་རྡོ་རྗེ་མ་ཥྀར་རྡོ་རྗེ་མ་ཉྤཱུ་རྡོ་རྗེ་མ་སླཱྀ་རྡོ་རྗེ་བཞི་གནས་པ་དེར་གཙོ་མོ་སྟེ་དེ་དག་ལ་དབང་བསྒྱུར་བའི་ཕྱིར་རོ། ། གོ་ད་བ་རི་བའི་མཆོག་སྦྱིན་ཏེ་རྡོ་རྗེ་གདན་ནས་ལྷོར་ཟླ་བ་ཕྱེད་དང་གཉིས་ཕྱིན་པ་ན་གྲུབ་ཆུ་ཅན་གཅིག་ཡོད་ཟེར། རྭ་མེ་ཤྭ་ར་དགའ་བའི་དབང་ཕྱུག་སྟེ་ལང་ཀའི་གླིང་འགྲམ་ན་ཡོད་ཟེར་བ་དང་། དེ་བཱི་ཀོ་ཊ་ལྷ་མོའི་རྫོང་སྟེ་ཤར་ཕྱོགས་ཝ་རེནྡྲའི་ས་ཆ་གྲོ་མོའི་ལྷོ་ཐད་ན་ཡོད་ཟེར་བ་དང་། མཱ་ལ་བ་ཕྲེང་བ་ཅན་ཏེ་རྒྱ་གར་ནུབ་ཕྱོགས་ན་ཡོད་ཟེར་རོ། །
ཉེ་བའི་གནས་བཞི་པོ་འདི་རྣམས་སུ་སླཱྀ་རྡོ་རྗེ་མ་དང་ཉྤཱུ་རྡོ་རྗེ་མ་ཥྀར་རྡོ་རྗེ་མ་དང་ཤི་རྡོ་རྗེ་མ་རྣམས་གཙོ་མོའོ། ། ཨརྦུ་ཏ་རྒྱ་གར་ལྷོ་ཕྱོགས་ཀྱི་རྒྱུད་ན་ཡོད་ཟེར། ཁ་ཅིག་གྲོང་ཁྱེར་རྡོ་འཇོག་ལ་འདོད་པ་དང་། མུ་མུ་ནི་རྒྱ་གར་ཤར་ཕྱོགས་ན་ཡོད་པར་གྲགས་པ་དང་། དེ་བཞིན་དུ་ཨོ་ཊཾ་ནི་ལྷོ་ཕྱོགས་ན་རྒྱལ་པོ་ཤིང་རྟ་བཅུ་པའི་ཡུལ་དང་། ཀ་ར་ཎྱ་ས་ཊ་ཀཾ་རྒྱལ་པོའི་ཁབ་ནས་བྱང་ནུབ་ཏུ་སོང་བ་འགའ་འགཱའི་ལྷོ་འགྲམ་ཆོས་རྒྱལ་མྱ་ངན་མེད་པའི་ཡུལ་གྲོང་ཁྱེར་སྐྱ་བོའི་བུའོ་ཞེས་ཟེར་རོ། ། དེ་བཞི་ནི་ཞིང་སྟེ་རྟེན་ནོ། ། དེར་དྷི་རྡོ་རྗེ་མ་དྲྀ་རྡོ་རྗེ་མ་ཐུ་རྡོ་རྗེ་མ་ྞིལ་རྡོ་རྗེ་མ་ཞེས་བྱ་བའི་ལྷ་མོ་རྣམས་གཙོ་མོའོ། ། དེ་རྣམས་ནེ་བརྟེན་པ་སྟེ་ནོར་འཛིན་པའི་གཞི་ལ་གནས་པའོ། ། ཏྲི་ཀ་ཤུ་ནེ་་་་་་དགེ་རྒྱུ་མཚན་གསུམ་པའམ་བྱ་གསུམ་པ་སྟེ་སྟག་གཟིག་གི་ཡུལ་ན་ཆུ་བོ་གངྒཱ་དང་།
གནྟི་དང་། ས་ཏུ་བ་གསུམ་འདུས་པའི་མདོ་ན་ངང་པ་ལ་སོགས་པ་བྱ་སྐད་སྙན་པ་སྒྲོོག་པའི་སྒྲུབ་གནས་རྡོ་རྗེ་ལིང་ག་ལྟེ་བ་ལྟ་བུས་མཚན་པ་ཡོད་ཟེར་རོ། ། དེ་བཞིན་དུ་ཀརྨ་རཱ་པ་ཊཱ་ཤར་ཕྱོགས་བྷཾ་ག་ལའི་བྱེ་བྲག་མགར་བ་མང་པོ་གནས་པའི་ཡུལ་དང་། ཀོ་ཤ་ལ་དགེ་བ་ཅན་ཞེས་པ་རྒྱལ་པོ་གསལ་རྒྱལ་གྱི་ཡུལ་ཏེ་ཀུ་ཤ་ལ་ཞེས་པ་བྱ་བས་བརྩིགས་པ་དང་། ལཱ་ཌའི་ཡུལ་དུ་རུ་སྐའི་ས་ཆ་རྒྱ་གར་ནུབ་ཕྱོགས་ན་ཡོད་པ་བཞི་ནི་ཉེ་བའི་ཞིང་སྟེ། དེར་ྞིལ་རྡོ་རྗེ་མ་ཐུ་རྡོ་རྗེ་མ་དྷཱི་རྡོ་རྗེ་མ་དྲྀ་རྡོ་རྗེ་མ་བཞི་གཙོ་མོའོ། ། ཀ་ལིངྐ་རྡོ་རྡོ་གདན་ནས་དཔག་ཚད་དྲུག་བཅུ་ལྷོ་ནུབ་ཏུ་ཕྱིན་པ་ན་ཡོད་ཐམས་ཅད་སྒྲོལ་གྱི་ཡུམ་ཡིན་ཟེར། སིངྒ་གླིང་གི་པཎྜི་ཏ་པ་དེ་སཱ་ག་ར་ན་རེ། རྡོ་རྗེ་གདན་གྱི་ཤར་ལྷོ་བ་རི་ཛ་ལས་ལྷོར་ཕྱིན་པ་ན་ཡོད་ཟེར་རོ། ། ཧ་རི་ཀཻ་ལ་ཤར་ཕྱོགས་བྷཾ་ག་ལའི་བྱེ་བྲག་དང་།
ཙནྡྲ་དྭི་པ་ཟླ་བའི་གླིང་སྟེ་བྷཾ་ག་ལའི་མཚོ་གླིང་ངོ་། ། ལཾ་པ་ཀཾ་རྒྱ་གར་ནུབ་ཕྱོགས་ན་ཡོད་ཟེར། ཕ་ན་ཕཾ་མཐིང་བ་ཨོ་ཌ་ཡན་ལས་ཤར་དུ་ཅུང་ཟད་ཕྱིན་པ་ཡོད་གསུང་སྟེ་དེ་རྣམས་ཚནྡོ་ཧ་ནི་རྣམ་པ་བཞིའོ། ། དེར་བྷི་རྡོ་རྗེ་མ་ཕུ་རྡོ་རྗེ་མ་སླཱྀ་རྡོ་རྗེ་མ་རྣམས་གཙོ་མོའོ། ། ཀཱཉྩི་ནི་ལྷོ་ཕྱོགས་ན་ཆོས་གྲགས་ཀྱི་ཡུལ་གྲོང་ཁྱེར་གྱི་མཆོག་ཅེས་གྲགས་པ་དང་། ཀོཾ་ཀ་ན་ཀཾ་ལྷོ་ནུབ་ན་མཐའ་ཐམས་ཅད་ཆུས་བསྐོར་བ་སྐུ་མཆོག་བཞིའི་ཡ་གྱལ་་་་་་ཛྙཱ་ན་ཀཱ་ཡ་ཡེ་ཤེས་ཀྱི་སྐུ་སྟེ། འགྲོ་ལྡིང་བའི་ཡུལ་ན་མཚོ་གཏིང་ན་མི་གསོན་པོ་ཉལ་བ་འདྲ་བ་གཅིག་ཡོད། ནང་པ་འཇམ་དཔལ་ཤའི་སྐུ་ཅན་ཟེར། རཱུ་པ་ཀཱ་ཡ་མཆོད་རྟེན་གྱི་སྐུ་སྟེ་རྡོ་རྗེ་གདན་གྱི་བྱང་ཆུབ་ཆེན་པོ། བིཾ་པ་ཀཱ་ཡ་གཟུགས་ཀྱི་སྐུ་སྟེ་བར་སྣང་ལ་འཇའ་ལྟ་བུའི་སྐུ་དུས་བཟང་ལ་ཀླུས་གདུགས་འབུལ་ཞིང་མཆོད་པ་གཅིག་ཡོད་ཅེས་གྲག
གྲིབ་མའི་སྐུ་བཞུགས་པ་དང་། ཧི་མ་ལ་ཡ་གངས་ཅན་ཏེ་བོད་དང་། བཞི་པ་ནེ་པལ་བལ་པོ་ཉིད་དེ། དེ་རྣམས་ཉེ་བའི་ཚནྡོའོ། ། དེར་སླཱྀ་རྡོ་རྗེ་མ་པཱུ་རྡོ་རྗེ་མ་བརྀ་རྡོ་རྗེ་མ་བྷཱི་རྡོ་རྗེ་རྣམས་གཙོ་མོའོ། ། མཱ་ཏྲི་གྲྀ་མ་མོའི་ཁྱིམ་བལ་པོའི་བྱང་ཤར་ན་ཟླ་བའི་གླིང་གི་བྱང་ན་ཡོད་ཅེས་པ་དེ་སཱ་ག་ར་ཟེར་བ་དང་། པྲ་ཡ་གཾ་རྡོ་རྗེ་གདན་གྱི་ནུབ་བྱང་སོ་སོ་རཱཥྚའི་ཤར་ན་ཡོད་ཅེས་པ་དེ་སཱ་ག་ར་ཟེར་བ་དང་། ཀོ་ལ་གི་རི་རྒྱ་གར་ལྷོ་ནུབ་ན་ཀོ་ལ་པུ་རི་ཞེས་བྱ་བའི་གྲོང་པཱུརྞཎ་གི་རི་ཞེས་གྲགས་པ་དང་། གྲྀ་ཧ་དེ་བ་ཁྱིམ་གྱི་ལྷ་སྟེ་ལི་ཡུལ་ལྕང་ར་སྨུག་པོ་ན་རྡོའི་ལིང་ག་སྙིང་ལྟ་བུས་མཚན་པའི་སྒྲུབ་གནས་ཡོད། དེ་རྣམས་འདུས་པ་རྣམས་བཞིར་འགྱུར་ཏེ།
དེར་ཌྷི་རྡོ་རྗེ་མ་ྛྀར་རྡོ་རྗེ་ཋུ་རྡོ་རྗེ་མ་ྙྀལ་རྡོ་རྗེ་མ་རྣམས་གཙོ་མོའོ། ། སཽ་རཱཥྚྲ་གྲོང་ཁྱེར་བཟང་པོ་ཅན་ཏེ་ནུབ་ཕྱོགས་སུ་ཟླ་བ་ཕྱེད་དང་བཞི་ཙམ་ཕྱིན་པ་ན་སོ་མ་ནཱ་ཐ་ཞེས་པ་ཕྱི་པའི་རྟེན་ཡོད་པ་དང་། ཀསྨཱི་ར་ཁ་ཆེ་དང་། སུ་ཝརྞཎ་གསེར་གྱི་གླིང་རྒྱ་གར་ལྷོ་ཕྱོགས་སམ་ཤར་ཕྱོགས་ན་སྨན་ཚེ་དང་གཤིབས་ནས་ཡོད་ཟེར་བ་དང་། སིངྒ་ལ་སིངྒ་ལའི་གླེང་སྟེ་སྔོན་སྲིན་པོས་བཟུང་བ་དེད་དཔོན་སེང་གེས་བཏུལ་བས་སེང་གེ་འཛིན་པ་ཞེས་པ་སྟེ་ཉེ་བའི་འདུས་པ་འདི་རྣམས་སུ་བརྗོད་ལ། དེར་ྙྀལཱ་རྡོ་རྗེ་མ་ཋཱུ་རྡོ་རྗེ་མ་ྛྀརཱ་རྡོ་རྗེ་མ་ཌྷཱི་རྡོ་རྗེ་རྣམས་གཙོ་མོའོ། ། ན་ག་ར་ནི་ན་ག་རའི་ཡི་གེ་འབྱུང་བས་ན་ན་ག་རའི་གྲོང་ཞེས་པ་ཡུལ་དབུས་ན་ཡོད་པ་དང་། མ་ཧེནྡྲ་དབང་ཆེན་རི་སྟེ་འབྲས་ཕུང་གི་ས་ཆ་ན་ཡོད་ཟེར་བ་དང་། ཆུ་བོ་སིན་དྷུ་འབབ་པའི་ཡུལ་རྒྱ་གར་ལྷོ་ཕྱོགས་ན་ཡོད་པ་དང་། ཀི་རཱ་ཏ་ཀ་མོན་ཡུལ།
དེ་རྣམས་དུར་ཁྲོད་རྣམ་པ་བཞིར་འགྱུར་ཏེ། དེར་ཛྷི་རྡོ་རྗེ་མ་ཛྀར་རྡོ་རྗེ་མ་ཚུ་རྡོ་རྗེ་མ་ཙླྀ་རྡོ་རྗེ་མ་རྣམས་གཙོ་མོའོ། ། མ་རུ་མྱ་ངམ་གྱི་ཡུལ་ཏེ་ཛ་ལནྡྷ་ར་དང་ཉེ་བའི་བྱང་ཕྱོགས་ན་བྲག་ཕུག་ཞིག་ན་རྡོ་རྗེའི་མཚན་མ་མཐེ་བོང་ལྟ་བུ་འཁྲུལ་བ་སྟོན་པས་མི་ཐོན་པ་ཤིན་ཏུ་འཇིགས་པར་གྲགས་པ་དང་། ག་ཧྭར་མར་ཡུལ་ན་ཡོད་པ་ཉིད་དང་། ཀུ་ལནྟ་རིགས་ངན་གྱི་ཡུལ་ན་ས་མ་ལ་མར་ཡུལ་ན་ཡོད་པ་སྟེ་དེ་རྣམས་སྔ་མ་དེ་བཞིན་དུ་ཉེ་བའི་དུར་ཁྲོད་དུ་གསུངས་ལ། དེར་ཙླྀ་རྡོ་རྗེ་མ་ཚཱུ་རྡོ་རྗེ་མ་ཛྀརཱ་རྡོ་རྗེ་མ་ཛྷཱི་རྡོ་རྗེ་རྣམས་གཙོ་མོའོ། ། ཙ་རི་ཏྲ་རྒྱ་གར་ལྷོ་ཕྱོགས་ཀྱི་བྱེ་བྲག་འབྲས་བཟང་པོ་སྐྱེ་བ་ཞིག་ཡོད་ཟེར་བ་དང་། ཀེ་ར་ཎ་པཱུ རྞཎ་གི་རི་ལས་ནུབ་ཕྱོགས་སུ་ཕྱིན་པ་ཀོ་ཀ་ན་དང་གཉིས་ཀྱི་བར་ན་ཡོད་ཅེས་པ་དེ་སཱ་ག་ར་ཟེར་བ་ཉིད་དང་། བིནྡྷ་རི་བོ་འབིགས་བྱེད་དེ་ཕྱོགས་ཀྱི་གླང་པོའི་སྒྲུབ་གནས་རྒྱ་གར་ལྷོ་ཕྱོགས་ན་ཡོད་པ་དང་། ཀཽ་མཱ་རིའི་གྲོང་གཞོན་ནུ་མ་ཅན་གྱི་གྲོང་སྟེ་བུད་མེད་གཟུགས་བཟང་པོ་འབའ་ཞིག་སྐྱེ་བའི་ཡུལ་རྒྱ་མཚོའི་གླིང་ཕྲན་གྱི་ནང་ན་ཡོད་ཟེར་བ་དང་རྣམ་པ་བཞི་ནི་པཱི་ལ་བ་འཐུང་གཅོད་ཅེས་གྲགས་ལ།
དེར་གྷི་རྡོ་རྗེ་མ་གྲྀ་རྡོ་རྗེ་མ་ཁུ་རྡོ་རྗེ་མ་ཀླཱྀ་རྡོ་རྗེ་མ་རྣམས་གཙོ་མོའོ། ། བཱི་ར་ཛ་དཔའ་བོ་སྐྱེས་ཏེ་རྡོ་རྗེ་གདན་གྱི་ཤར་ལྷོ་ལ་ཤར་ཕྱོགས་སུ་ཉེ་བ་ན་ཡོད་ཅེས་པ་དེ་སཱ་ག་ར་ཟེར་བ་ཉིད་དང་། ཀོང་ཀ་ན་རྒྱ་གར་ལྷོ་ན་མ་ཧཱ་སཾ་བྷ་བ་རང་བྱུང་གི་མཆོད་རྟེན་ཡོད་པ་དང་། ཏྲི་པུ་རི་གྲོང་གསུམ་པ་སྟེ་ལཾ་ཀའི་གླིང་ན་ཡོད་ཟེར་བ་དང་། ཤྲཱི་ཧཊྚ་ཀ་རྒྱ་གར་ལྷོ་ཕྱོགས་ཨ་ཀ་རུ་སྐྱེ་བའི་ཡུལ་ཡིན་ཟེར། དེ་རྣམས་ནི་ཉེ་ཁྱིམ་མམ་ཉེ་བའི་འཐུང་གཅོད་རྣམ་པ་བཞིར་རུ་གྲགས་པ་སྟེ་དེར་ཀླཱྀ་རྡོ་རྗེ་མ་དང་ཁཱུ་རྡོ་རྗེ་དང་། ྑྀར་རྡོ་རྗེ་མ་གཱི་རྡོ་རྗེ་རྣམས་གཙོ་མོའོ། ྈྐ་རྡོ་རྗེ་མ་དང་། ལ་སོགས་པས་ྈྐཱ་རྡོ་རྗེ་མ་ན་རྡོ་རྗེ་མ་ནཱ་རྡོ་རྗེ་མ་མ་རྡོ་རྗེ་མ་མཱ་རྡོ་རྗེ་མ་ཎ་རྡོ་རྗེ་མ་ཎཱ་རྡོ་རྗེ་མ་ཉ་རྡོ་རྗེ་མ་ཉཱ་རྡོ་རྗེ་མ་ང་རྡོ་རྗེ་མ་ངཱ་རྡོ་རྗེ་མ་སྟེ་དུར་ཁྲོད་ཀྱི་ཕོ་ཉ་མོ་བཅུ་གཉིས་རྣམས་སྟོང་པ་ནམ་མཁའི་དཀྱིལ་འཁོར་གྱི་གཙོ་མོ་ལྷག་པའི་ལྷ་སྟེ། དེ་བཞིན་དུ་ཧ་རྡོ་རྗེ་དང་ཧཱ་རྡོ་རྗེ་དང་།
ཀྵ་རྡོ་རྗེ་དང་ཀྵཱ་རྡོ་རྗེ་བཞི་ནི་ཕྱི་རོལ་གྱི་དུར་ཁྲོད་བཅུ་དྲུག་ལ་ཏེ། ཨ་ཨཱ་ཨཾ་ཨཿཧ་ཧཱ་ཧཾ་ཧཿ ཞེས་བཅོས་ལ་བཤད་དེ་བཅུ་དྲུག་ཏུ་གཙོ་མོའོ། ། ཨ་རྡོ་རྗེ་དང་ཨཱ་རྡོ་རྗེ་དང་ཨཾ་རྡོ་རྗེ་དང་ཨཿརྡོ་རྗེ་དང་། ཧ་རྡོ་རྗེ་དང་ཧཱ་རྡོ་རྗེ་དང་ཧཾ་རྡོ་རྗེ་དང་ཧཿརྡོ་རྗེ་ཕོ་ཉ་མོ་བརྒྱད་པོ་དེ་རྣམས་སྙིང་པོའི་པདྨ་འདབ་མ་བརྒྱད་ལ་གཙོ་མོ་སྟེ། བར་གྱི་འདབ་མ་བརྒྱད་ཉིད་རྣམས་ལ་ནི་ཐོད་པ་རྣམས་གཙོ་བོ་དང་ལྟེ་བའི་གེ་སར་གྱི་རྩེ་མོར་ཕག་མོའི་སྣ་ཚོགས་ཡུམ་གཙོ་མོ་སྟེ། ནང་དུ་རྟེན་འབྲེལ་ཡན་ལག་བཅུ་གཉིས་འགགས་པས་དུས་སྦྱོར་བཅུ་གཉིས་པོའི་རླུང་རྣམས་ནི་མི་འབབ་པའི་ཕྱིར་རྣལ་འབྱོར་གྱིའམ། སངས་རྒྱས་ཀྱི་ས་རྣམས་བཅུ་གཉིས་ཞེས་གྲགས་པ་དེ་ཉིད་དོན་དམ་པར་ནི་གནས་ལ་སོགས་པར་བཞག་ལ། མ་རིག་པ་ལས་འདུ་བྱེད་སོགས་རྟེན་འབྲེལ་བཅུ་གཉིས་ལུགས་མཐུན་གྱི་འབྱུང་བ་དང་མཐུན་པར་ཆུ་སྲིན་བུམ་པ་སོགས་ཁྱིམ་ལུགས་བྱུང་དུ་བསྟན་པ་རྣམས་ལ་འཇིག་རྟེན་ཀུན་རྫོབ་ཏུ་རྣམ་པར་བཞག་གོ ། དེ་ལྟར་ན་གཞུ་དང་སྡིག་པ་ལ་སོགས་པ་ཁྱིམ་ལུགས་བཟློག་གིས་བསྟན་པ་རྒ་ཤི་དང་སྐྱེ་བ་འགགས་པས་ས་ལ་སོགས་པ་དེ་དག་དང་མཐུན་པ་རྣམས་རླུང་སྒྲིབ་པ་མེད་པར་འགྱུར་བའི་ཆོས་ཀྱིས་ནི་ཡན་ལག་བཅུ་གཉིས་དག་པའི་ས་བཅུ་གཉིས་ཀྱི་ཆོས་ཀྱི་རབ་ཏུ་དབྱེ་བ་ལས་རྣམ་པར་བཞག་སྟེ།
དེ་དག་ནི་རྟེན་ཡིན་ལ་དེ་ལ་བརྟེན་པའི་མཁའ་འགྲོ་མ་རྣམས་ནི་དོན་དམ་པར་ལུས་ཀྱི་ཁམས་རྣམ་པ་བདུན་ཅུ་རྩ་གཉིས་འཛག་པ་མེད་པས་སྒྲིབ་པ་དང་བྲལ་བར་རབ་ཏུ་གསུངས་སོ། ། དེ་དག་ཀྱང་ཀུན་རྫོབ་ཏུ་སྔགས་གྲུབ་པར་བྱ་བའི་ཕྱིར་ཕོ་ཉ་མོ་བདུན་ཅུ་རྩ་གཉིས་གང་ཡིན་པ་དེ་དག་ཉེ་བའི་ཁྱིམ་དང་ཁྱིམ་སོགས་རྣམས་སུ་གཙོ་བོར་བཞག་སྟེ། དེས་ན་ཕོ་ཉ་མོ་དེ་རྣམས་ཀྱི་ས་བོན་གྱི་ཡི་གེས་ནི་གནས་ལ་སོགས་པ་རྣམས་ཀྱི་མིང་གི་ཡི་གེ་དང་པོར་གྱུར་པའོ་ཞེས་གསུངས། དེ་ལ་མིང་གི་དང་པོར་གྱུར་པའི་ཡི་གེ་ནི་འདི་ལྟ་སྟེ། ཀཱ་ཛཱ་པཱུ་ཨོ་ཞེས་པ་ནི་གནས་རྣམས་ལ་གནས་པའི་ཕོ་ཉ་མོའི་ས་བོན་ནོ། ། གོ་རཱ་དེ་མ་ཞེས་པ་ནི་ཉེ་བའི་གནས་རྣམས་ལ་གནས་པ་ཡིའོ། ། ཨ་མཱུ་ཨོ་ཀ་ཞེས་པ་ནི་ཞིང་རྣམས་ལ་གནས་པ་ཡིའོ། ། ཏྲི་ཀ་ཀོ་ལ་ཞེས་པ་ནི་ཉེ་བའི་ཞིང་རྣམས་ལ་གནས་ཡིའོ། ། ཀ་ཧ་ཙ་ལ་ཞེས་པ་ནི་ཚནྡོ་ཧ་རྣམས་རྣམས་ལ་གནས་པ་ཡིའོ། ། ཀཾ་ཀོ་ཧི་ནཻ་ཞེས་པ་ནི་ཉེ་བའི་ཚནྡོ་ཧ་རྣམས་ལ་གནས་པ་ཡིའོ། །
མཱ་ཀཱ་ཀོ་གྲྀ་ཞེས་པ་ནི་འདུས་པ་རྣམས་ལ་གནས་པ་ཡིའོ། ། སཽ་ཀ་སུ་སིཾ་ཞེས་པ་ནི་ཉེ་བའི་འདུས་པ་རྣམས་ལ་གནས་པ་ཡིའོ། ། ན་མ་སི་ཀི་ཞེས་པ་ནི་དུར་ཁྲོད་རྣམས་ལ་གནས་པ་ཡིའོ། ། མ་ག་ཀུ་ས་ཞེས་པ་ནི་ཉེ་བའི་དུར་ཁྲོད་རྣམས་ལ་གནས་པ་ཡིའོ། ། ཙ་ཀེ་བི་ཀཽ་ཞེས་པ་ནི་པཱི་ལ་བ་རྣམས་ལ་གནས་པ་ཡིའོ། ། ཙ་ཀ་པ་ཀ་ཞེས་པ་ནི་པ་ལ་བ་རྣམས་ལ་གནས་པ་ཡིའོ། ། བི་ཀོ་ཏྲི་ཤྲཱི་ཞེས་པ་ནི་ཉེ་བའི་པཱི་ལ་བ་རྣམས་ལ་གནས་པ་ཡིའོ། ། དེ་བཞིན་དུ་དུར་ཁྲོད་རྣམས་ལ་གནས་པའི་ཕོ་ཉ་མོའི་ས་བོན་ཡང་དུར་ཁྲོད་ཀྱི་མིང་ཡིག་དང་པོ་སྟེ་རླུང་གི་སྒོའི་གཡོན་དང་གཡས་དག་ཏུ་ཀ་མ་ཀ་ལ་དང་ཀེང་རུས་ཅན་ལ་གནས་པའི་ཕོ་ཉ་མོའི་ས་བོན་ཀཾ་ངོ་། ། ཀོ་ལ་ཧ་ཅ་ཅོ་སྒྲོགས་པ་ཞེས་འགྱུར་མངས་ཏེ། དེ་ལ་གནས་པའི་ས་བོན་ཀོའོ། །
ཡང་ན་ྈྐ་ྈྐཱའོ། ། དེ་བཞིན་དུ་ནུབ་དང་རླུང་གི་སྒོར་པཱུ་ཏི་གནྡྷ་རྣག་གི་དྲི་ལ་གནས་པའི་ས་བོན་པཱུའོ། ། སརྤ་དཾ་ཤ་སྦྲུལ་གྱིས་ཟོས་པ་ལ་གནས་པའི་ས་བོན་སཱོའོ། ། ཡང་ན་ན་ནཱའོ། ། བྱང་གི་སྒོར་ཀླཱྀ་ན་རུལ་པའི་དྲི་ལ་གནས་པའི་ས་བོན་ཀླཱྀའོ། ། དབང་ལྡན་དུ་བཱ་ལ་མྲྀ་ཏུ་བྱིས་པ་ཤི་བ་ལ་གནས་པའི་བཱའོ། ། ཡང་ན་མཱ་མའོ། ། ལྷོ་དང་བདེན་བྲལ་གྱི་སྒོར་ཤ་བ་དང་ཧ་ན་རོ་བསྲེག་པ་ལ་གནས་པའི་ས་བོན་ཤཱའོ། ། གྷོ་ར་ཡུདྡྷ་མི་བཟད་པའི་གཡུལ་ལ་གནས་པའི་ས་བོན་གྷོའོ། ། ཡང་ན་ཎ་ཎཱའོ། །
ཤར་དང་མེའི་སྒོར་ཤཱུ་ལ་བྷེ་ད་རྩེ་མོས་འབིགས་པ་ལ་ཤཱུའོ། ། ཨུ་ཙིཥྚ་བྷཀྵ་ལྷག་མ་ཟ་བ་ལ་གནས་པའི་ས་བོན་ཨུའོ། ། ཡང་ན་ཉ་ཉཱའོ། ། མེའི་སྒོའི་གཡོན་དང་གཡས་དག་ཏུ་བྷཱི་མ་འཇིགས་པ་ལ་གནས་པའི་ས་བོན་བྷཱིའོ། ། བྷ་ཡཾ་ཀ་ར་འཇིགས་བྱེད་ལ་གནས་པའི་ས་བོན་བྷའོ། ། ཡང་ན་ད་དཱའོ། ། དབང་ལྡན་གྱི་སྒོའི་གཡོན་དང་གཡས་དག་ཏུ་ཧ་ཧཱ་ཀཱ་ར་ཧ་ཧ་སྒྲོགས་པ་ལ་གནས་པའི་ཧའོ། ། ཨཊྚཊྚ་ཧཱ་ས་དྲག་ཏུ་འགོད་པ་ལ་གནས་པའི་ས་བོན་ཨའོ། ། ཡང་ན་ཧ་ཧཱའོ། ། བདེན་བྲལ་གྱི་སྒོའི་གཡོན་དང་གཡས་དག་ཏུ་རཽ་ཏཱ་ནཱ་ད་དྲག་པོའི་སྒྲ་ལ་གནས་པའི་ས་བོན་རཽའོ། །
ཕེཊ་ཀཱ་ར་ཕེཊ་སྒྲ་སྒྲོགས་པའི་དུར་ཁྲོད་ལ་གན་པའི་ས་བོན་ཕེའོ། ། ཡང་ན་ཀྵ་ཥཱོ་ཞེས་པ་ནི་དུར་ཁྲོད་བཅུ་དྲུག་གི་ལྷ་མོ་རྣམས་ཀྱི་ས་བོན་ནོ། ། ས་བོན་ཕྱི་མ་འདི་རྣམས་སྔར་དང་མི་མཐུན་པ་ནི་སྔ་མ་དོན་དམ་པ་དང་། འདིར་ཀུན་རྫོབ་ཀྱི་བདེན་པའི་དབང་དུ་བྱས་པ་ཡིན་པས་མི་འགལ་ལོ། ། དེ་ལྟར་མཁའ་འགྲོ་མའི་དྲ་བ་སྡོམ་པ་ཉིས་འགྱུར་སྡོམ་པ་ཆེན་པོའི་ལྷ་ཚོགས་ཀྱི་ས་བོན་འདི་ནི་ཀུན་རྫོབ་འཇིག་རྟེན་པའི་ཡུལ་གྱི་ཐ་སྙད་ཀྱིས་བྱིས་པའི་སྐྱེ་བོ་རྣམས་འཁོར་བ་ལས་བསྒྲལ་བའི་སླད་དུ་བཅོམ་ལྡན་འདས་ཀྱིས་གསུངས་སོ། ། འདི་དག་རྣམ་པར་དཔྱད་ན་ཕྱི་རོལ་གྱི་ཡུལ་ཀཱ་མ་རཱུ་པ་དང་ཛཱ་ལནྡྷ་ར་ལ་སོགས་པ་གནས་ལ་སོགས་པ་ཡིན་པ་ནི་རྫུན་པ་དགོངས་པ་ཅན་ཏེ། གྲོང་བྱེ་བའི་ལྷག་པའི་ལྷ་དང་ལྡན་པའི་ཡུལ་གཅིག་ལ་ཡང་གནས་ལ་སོགས་པ་རྣམས་ཚང་བར་གསུངས་པའི་ཕྱིར་དང་། དེ་བཞིན་དུ་གྲོང་བྱེ་བ་ཚང་བར་གསུངས་ཀྱང་བོད་དང་རྒྱ་ནག་དང་རྒྱ་ནག་ཆེན་པོ་ལ་སོགས་པ་གྲོང་བྱེ་བ་ལྷག་པའི་ལྷ་དང་ལྡན་པའི་ཡུལ་དགུ་བཅུ་རྩ་དྲུག་གི་བྱེ་བྲག་རྣམས་སུ་ཀཱ་མ་རཱུ་པ་ལ་སོགས་པ་མ་གསུངས་པ་ཉིད་ཀྱི་ཕྱིར། མ་ཁྱབ་ན་གནས་ལ་སོགས་པ་གནས་པའི་ཕོ་ཉ་མོ་རྣམས་ཡུལ་ཐམས་ཅད་དུ་ཁྱབ་པར་བྱེད་པ་མ་ཡིན་པ་ཉིད་དོ། ། དེ་དག་གི་གནས་ཀཱ་མ་རཱུ་པ་ལ་སོགས་ཡུལ་ཐམས་ཅད་ན་མེད་པའི་ཕྱིར་འདོད་པར་མི་ནུས་ཏེ་ཐམས་ཅད་དུ་ཁྱབ་པར་ཡོད་པ་དེས་ན།
རྩ་བའི་རྒྱུད་ལས། བཅོམ་ལྡན་འདས་ཀྱིས་གནས་སོགས་དང་ཕོ་ཉ་མོ་རྣམས་འཇིག་རྟེན་གྱི་ཁམས་ཐམས་ཅད་དུ་ཁྱབ་པར་གསུངས་པ་འདི་ལྟ་སྟེ། ཤར་གྱི་ལུས་འཕགས་གནས་ཡིན་ཏེ། ། ལྷོ་རུ་འཛམ་བུ་གླིང་དང་ནི། ། ནུབ་ཏུ་ནུབ་ཀྱི་བ་ལང་སྤྱོད། ། བྱང་དུ་བྱང་གི་སྒྲ་མི་སྙན། ། རྣམས་གནས་སོ། ། ཕྱོགས་བྲལ་རྣམས་སུ་གནས་པའི་ཉེ་བའི་གླིང་བརྒྱད་ནི། ཉེ་བའི་གནས་སུ་འགྱུར་ཏེ་དེ་རྣམས་འཛམ་བུའི་གླིང་ཆེན་པོའི་ས་གཞི་ལ་གནས་པའོ། ། དེ་བཞིན་དུ་ཞིང་དང་ལ་སོགས་ཉེ་ཞིང་སོགས་བཅུ་པོ་ཀུན་རྒྱ་མཚོའི་དཀྱིལ་འཁོར་གྱི་ཕྱེད་ཕྱི་མ་དང་ཕྱེད་ནང་མ་སོགས་རྣམས་ལ་གནས་པ་སྔར་བསྟན་པ་བཞིན་ནོ། །
ཞེས་སོ། ། འདིར་ཡུལ་ཐམས་ཅད་ལ་ཁྱབ་པར་གསུངས་པ་དེའི་ཕྱིར་འཁོར་ལོ་གསུམ་གྱི་སྡོམ་པ་དང་དགྱེས་པའི་རྡོ་རྗེ་ལ་སོགས་པ་ལས། བཅོམ་ལྡན་འདས་ཀྱིས་སྔ་མ་སྡོམ་པར། རྣ་བ་གོ་དྷ་ཝ་རི། ཕྱི་མ་ཀྱཻ་རྡོ་རྗེར་ལྟེ་བ་གོ་ད་ཝ་རིར་གསུངས་པ་ལྟ་བུ་འགལ་བ་གང་ཡིན་པ་དེ་ནི་དབང་པོ་རྣོན་པོའི་སེམས་ཅན་རྣམས་ཀྱིས་ཀུན་རྫོབ་ཀྱི་གནས་ལུགས་ཕྱོགས་གཅིག་ཏུ་ངེས་པར་འཛིན་པ་དགྲོལ་བའི་སླད་དུ་བསྟན་པ་སྟེ་འདིར་འཁོར་ལོ་སྡོམ་པ་ལས། གནས་དང་ཉེ་བའི་གནས་ལ་སོགས་པར་གསུངས་པའི་ཡུལ་གང་ཡིན་པ་དེ་དག་ནི་དགྱེས་པའི་རྡོ་རྗེ་ལས་ཞིང་དང་ཉེ་བའི་ཞིང་ལ་སོགས་པར་བསྟན་པས་རྒྱུད་ཕན་ཚུན་འཁྲགས་འཁྲུགས་སུ་གསུངས་སོ། ། དེས་ན་རྣལ་འབྱོར་པ་རྣམས་ཀྱིས་འཇིག་རྟེན་པའི་དངོས་གྲུབ་རྣམས་ཀྱང་ཕྱི་རོལ་གྱི་གནས་ཀཱ་མ་རཱུ་པ་ལ་སོགས་པར་ཕྱིན་པས་ཇི་ལྟ་བ་བཞིན་དུ་ཐོབ་པར་མི་འགྱུར་རོ། ། དེའི་ཕྱིར་མངོན་བརྗོད་བླ་མར། གལ་ཏེ་དེ་ཉིད་མེད་གྱུར་ན། ། དེ་རྣམས་བསྐོར་བས་ཅུང་ཟད་མིན། །
གལ་ཏེ་དེ་ཉིད་ལྡན་གྱུར་ན། ། དེ་རྣམས་བསྐོར་བས་ཅི་ཞིག་དགོས། ། ཕྱི་རོལ་རྣལ་འབྱོར་པ་དེ་རྣམས། ། བསྐོར་བས་ཁམས་གསུམ་ཟད་པར་འགྱུར། ། དེ་བས་ཕྱི་རོལ་སྤངས་ནས་ནི། ། རྣལ་འབྱོར་རོལ་པས་གནས་པར་བྱ། ། ཞེས་སོ། ། ནང་དུ་ནི་མ་རིག་པ་ལ་སོགས་པ་ཡན་ལག་བཅུ་གཉིས་འགགས་པའི་དུས་སྦྱོར་བཅུ་གཉིས་སྒྲིབ་པ་དང་བྲལ་བ་རྣམས་ས་བཅུ་གཉིས་ཏེ། དེ་དག་རྒ་ཤི་ལ་སོགས་པའི་ཡན་ལག་བཅུ་གཉིས་འགགས་པའི་སྒྲིབ་བྲལ་གྱི་གཞུ་ལ་སོགས་པ་དུས་སྦྱོར་བཅུ་གཉིས་ཀྱིས་གནས་ལ་སོགས་པ་ས་བཅུ་གཉིས་པོ་རྣམས་སུ་འགྱུར་བར་རྟོགས་པར་བྱའོ། ། དོན་དམ་གྱི་གནས་ལ་སོགས་པ་དེ་རྣམས་སུ་སྒྲིབ་བཅས་ཀྱི་ཕུང་པོ་དང་ཁམས་དང་སྐྱེ་མཆེད་ལ་སོགས་པ་རྣམ་པར་དག་པའི་དེ་བཞིན་གཤེགས་པའི་ཁམས་རྣམས་ལྷའི་གཟུགས་ཀྱིས་བྱོན་པའམ་གཤེགས་པ་འདས་པའི་དུས་ན་བྱུང་བར་གྱུར་པ་དབང་བྱེད་པ་སྟེ་བྱས་པ་དང་།
ད་ལྟར་བྱུང་བ་ན་ཡོད་པ་ལོངས་སྤྱོད་པ་དང་། མ་འོངས་པ་ན་འབྱུང་བར་འགྱུར་བའི་ཐིམ་པའི་དབྱེ་བས་ལྷག་པའི་ལྷར་གསུངས་སོ། ། འདིར་བདག་པོ་ནི་ཐམས་ཅད་ལ་ཁྱབ་པའི་དབང་དུ་བྱེད་པ་ཉིད་དུ་འདུས་སོ། ། དེ་ལྟར་ན་ཕོ་ཉ་མོའི་ཀུན་ཏུ་སྤྱོད་པ་ལ་དབང་བྱེད་པ་དང་ལོངས་སྤྱོད་པ་དང་བདག་པོ་དང་ཐིམ་པ་བཞི་ཡོད་པ་བཞིན་དུ་ཕྱི་ལ་སྦྱར་ན་ཉི་མ་འཆར་བ་ན་ལོངས་སྤྱོད་པ། ཕྱེད་པ་ན་བདག་པོ། ནུབ་པ་ན་ཐིམ་པ། མཚན་ཕྱེད་ན་དབང་བྱེད་པ་སྟེ། ནང་ལ་སྦྱར་ན། བྱིས་པའི་དུས་ན་དབང་བྱེད་པ། ལང་ཚོའི་དུས་ན་ལོངས་སྤྱོད་པ།
རྒན་པོའི་ཚེ་ན་བདག་པོ། ཤི་བའི་ཚེ་ན་ཐིམ་པ། དུས་ལ་སྦྱར་ན་ད་ལྟར་བ་ལོངས་སྤྱོད་པ། མ་འོངས་པའི་དུས་ལ་ཐིམ་པ་སྟེ་བདག་པོའང་དེར་བསྡུའོ། ། འདས་པའི་དུས་ལ་དབང་བྱེད་པའོ། ། ཕྱི་རོལ་གྱི་རྣལ་འབྱོར་མའི་ཀུན་སྤྱོད་ལ་སྦྱར་ན་ཀཱ་མ་རཱུ་པ་ལ་སོགས་པའི་གནས་བཞིར་མཁའ་འགྲོ་མ་བཞི་རྣམས་བསྐོར་བས་བཞི་པོ་གང་ན་གནས་པ་དེར་ལོངས་སྤྱོད། ཕྱིན་མ་ཐག་དེ་ལ་དབང་བྱེད། གང་དུ་འགྲོ་བའི་གནས་དེར་བདག་པོར་འགྱུར། དེ་ནས་འགྲོ་བྱའི་གནས་དེར་ཐིམ་པའོ། ། རླུང་ལ་སྦྱར་ན་རྒྱུ་བཞིན་པ་ལོངས་སྤྱོད་པ།
བརྒྱུས་ཟིན་མ་ཐག་པ་དེ་ལ་དབང་བྱེད་པ། དེ་མ་ཐག་ཏུ་བརྒྱུ་བ་དེ་ལ་བདག་པོ། དེའི་རྗེས་སུ་རྒྱུ་བ་དེར་ཐིམ་པའོ། ། དེ་ལྟར་ཕྱི་རོལ་ཏུ་ལོངས་སྤྱོད་པའི་ཉིན་ཞག་དང་། ནང་དུ་ལོངས་སྤྱོད་པའི་དུས་ལ་མཆོད་པར་བྱའོ། ། འཇིག་རྟེན་ཀུན་རྫོབ་ཀྱི་བདེན་པ་ལས་ནི་འཁོར་ལོ་གསུམ་གྱི་སྡོམ་པ་ལས་ལོངས་སྤྱོད་པ་དང་། ཐིམ་པ་དང་དབང་བྱེད་པ་དང་བདག་པོ་ཉིད་དུ་འགྱུར་བའི་ཚུལ་གྱིས་ཐུན་མཚམས་བཞིའི་དབྱེ་བས་སྙིང་པོའི་ལྷ་མོ་བཞི་དང་། ཐུན་ཚོད་བརྒྱད་ཀྱི་དབྱེ་བས་དུར་ཁྲོད་ཀྱི་ལྷ་མོ་བརྒྱད་དང་། དུས་སྦྱོར་ཕྱེད་ཀྱི་དབྱེ་བས་འཁོར་ལོ་ཉི་ཤུ་རྩ་བཞིའི་ལྷ་རྣམས་གསུངས་སོ། ། འདིར་འཁོར་ལོ་དྲུག་གི་སྡོམ་པ་ཆེན་པོ་ལ་དུས་སྦྱོར་གྱི་དཀྱིལ་འཁོར་རབ་ཏུ་འབབ་པའི་དབྱེ་བས་དབང་བྱེད་པ་དང་ཐིམ་པའོ། །
ཞེས་པ་རྣམ་པ་གཉིས་སུ་བསྡུས་ཏེ། འདིར་དབང་བྱེད་པ་ཞེས་བྱ་བ་ནི། ནང་དུ་རྒྱུ་བཞིན་པས་སྲོག་གིས་བྱིན་གྱིས་བརླབས་པའོ། ། དེ་ཉིད་ནི་ལོངས་སྤྱོད་པ་སྟེ་བདག་པོའང་དེ་ཉིད་དོ། ། དེས་ན་ལོངས་སྤྱོད་པ་དང་བདག་པོ་གཉིས་དབང་བྱེད་པར་བསྡུས་སོ། ། ཐིམ་པ་ཞེས་བྱ་བ་ནི་མ་འོངས་པ་ནི་མ་འགྲོ་བར་བྱ་བའི་གནས་སོ། ། དེས་ན་དེ་ཉིད་རྒྱབ་ཏུ་ལྷ་མོ་དབང་བྱེད་ཐིམ་པ་ཞེས་པ་འདིར་ནི་མདུན་དུ་དེ་ཉིད་ལྔའི་རང་བཞིན་རྣམས་ཀྱིས་ཏེ། ཞེས་པ་ལ་སོགས་པས་རྒྱས་པར་གསལ་བར་མཛད་དེ། འདིར་མགྲིན་སྟེང་དུ་གཡས་ཀྱི་རྩ་ལ་དང་པོར་ཆུ་སྲིན་གྱི་དུས་སྦྱོར་ཆུ་ཚོད་ལྔའི་བདག་ཉིད་ཀྱི་རླུང་འབབ་པ་ལས་ཆུ་ཚོད་དང་པོ་ལ་དེ་ཉིད་ལྔ་ལས་སའི་དཀྱིལ་འཁོར་རོ། ། དེའི་ཚེ་ལྟེ་བར་དུས་ཡོར་གྱི་འཁོར་ལོ་རྩིབས་བཅུ་གཉིས་པ་ལས་རྒྱབ་ནུབ་ཕྱོགས་ཀྱི་ཆར་ཆུ་སྲིན་གྱི་འདབ་མ་ལ་སྲོག་རབ་ཏུ་འབབ་སྟེ།
དཀྱིལ་འཁོར་དུ་རླུང་གི་རྩིབས་ལ་ལྷག་པའི་ལྷར་འགྱུར་ཏེ། ཞེས་སྔར་བསྟན་པ་ནི་རྟོག་པས་བརྟགས་པའི་བསྐྱེད་པའི་རིམ་པའི་དབང་དུ་བྱས་པའོ། ། འདིར་གང་གི་ཚེ་སྲོག་ནུབ་པའི་ལྷ་མོ་སའི་དཀྱིལ་འཁོར་ལ་དབང་བྱེད་པ་གནས་པ་དེའི་ཚེ་འགྲོ་བར་བྱ་བ་ཆུའི་དཀྱིལ་འཁོར་ལ་ཐིམ་པའོ། ། སླར་ཡང་སྐྱེ་བ་འཛིན་པ་ནི་སྐྱེ་བ་སྔ་མ་འགགས་ཤིང་ཕྱི་མ་སྐྱེ་བ་སྟེ་ཁ་ཏོན་དང་མར་མེ་ལ་སོགས་པའི་དཔེ་བཞིན་དུ་འདིར་ཡང་འཆི་བའི་ཐ་མ་དང་སྐྱེ་བའི་ཆ་ཤས་ཅན་གྱི་ཆོས་དག་ལ་དབང་བྱེད་པ་དང་ཐིམ་པའོ། ། དེས་ན་སའི་དཀྱིལ་འཁོར་ལ་དབང་བྱེད་པ་དང་ཆུའི་དཀྱིལ་འཁོར་ལ་ཐིམ་པའོ། ། ཆུའི་དཀྱིལ་འཁོར་ལ་དབང་བྱེད་པ་དང་མེའི་དཀྱིལ་འཁོར་ལ་ཐིམ་པའོ། ། མེའི་དཀྱིལ་འཁོར་ལ་དབང་བྱེད་པ་དང་རླུང་གི་དཀྱིལ་འཁོར་ལ་ཐིམ་པའོ། ། རླུང་གི་དཀྱིལ་འཁོར་ལ་དབང་བྱེད་པ་དང་སྟོང་པའི་དཀྱིལ་འཁོར་ལ་ཐིམ་པའོ། ། སྟོང་པའི་དཀྱིལ་འཁོར་ལ་དབང་བྱེད་པ་དང་ཡེ་ཤེས་ཀྱི་དཀྱིལ་འཁོར་ལ་ཐིམ་པའོ། ། ཞེས་པ་ནི་ཆུ་སྲིན་གྱི་འཕོ་བའི་དཀྱིལ་འཁོར་དྲུག་ལ་དབང་བྱེད་པ་དང་ཐིམ་པའི་རྣམ་པར་བཞག་པའོ། །
དེ་ནས་བུམ་པའི་འདབ་མར་འཕོ་བའི་མཚམས་ལ་དབུ་མར་ཡང་དག་པར་རྒྱུ་བ་གང་ཡིན་པ་དེ་ནི་དཀྱིལ་འཁོར་ཡང་འཁོར་ལོའི་སྟེང་དུ་དུར་ཁྲོད་ཀྱི་ལྷ་མོར་གསུངས་ཏེ། འདིར་གང་གི་ཚེ་ཨ་ཝ་དྷཱུ་ཏཱིར་ཡེ་ཤེས་ཀྱི་དཀྱིལ་འཁོར་ལ་དབང་བྱེད་པ་དེའི་ཚེ་གཡོན་གྱི་རྩར་ནམ་མཁའི་དཀྱིལ་འཁོར་ལ་ཐིམ་པའོ། ། གང་གི་ཚེ་ནམ་མཁའི་དཀྱིལ་འཁོར་ལ་དབང་བྱེད་པ་དེའི་ཚེ་རླུང་ལ་ཐིམ་པའོ། ། དེ་བཞིན་དུ་རླུང་ལ་དབང་བྱེད་པ་དང་མེ་ལ་ཐིམ་པའོ། ། མེ་ལ་དབང་བྱེད་པ་དང་ཆུ་ལ་ཐིམ་པའོ། ། ཆུ་ལ་དབང་བྱེད་པ་དང་ས་ལ་ཐིམ་པའོ། ། ས་ལ་དབང་བྱེད་པ་དང་ཨ་ཝ་དྷཱུ་ཏཱིར་ཡེ་ཤེས་ཀྱི་དཀྱིལ་འཁོར་ལ་ཐིམ་པའོ། ། དེ་བཞིན་དུ་ཉ་དང་ལུག་གི་དཀྱིལ་འཁོར་རྣམས་ལ་དབང་བྱེད་པ་དང་ཐིམ་པ་དང་ཡང་སྔ་མ་དང་འདྲ་སྟེ། དེ་བཞིན་དུ་ཁྱུ་མཆོག་དང་འཁྲིག་པ་དག་དང་། ཀརྐ་ཊ་དང་སེང་གེ་དག་དང་།
བུ་མོ་དང་སྲང་དག་དང་། སྡིག་པ་དང་གཞུ་དག་ལ་དབང་བྱེད་པ་དང་ཐིམ་པ་ཡང་སྔ་མ་དང་འདྲའོ། ། དེ་བཞིན་དུ་སྡོམ་པ་ཆུང་ངུ་ལ་དཀྱིལ་འཁོར་དྲུག་ཅུ་པོ་རྣམས་ལ་ལོངས་སྤྱོད་པ་དང་ཐིམ་པ་དང་དབང་བྱེད་པ་རྣམས་དུས་སྦྱོར་རེ་རེའི་དཀྱིལ་འཁོར་གསུམ་གསུམ་ལ་སྦྱར་ཞིང་མཐར་གནས་སྐབས་བཞི་པ་བདག་པོར་གྱུར་པ་ནི་དབུ་མ་ལ་རྒྱུ་བར་རིག་པར་བྱའོ། ། འདིར་རྭས། དབང་རྣམ་གསུམ་དང་མཐར་བཞི་པ་དབུ་མར་རིག་པར་བྱའོ་ཞེས་འདོན་ཏོ། ། དེ་ལྟར་རླུང་དང་དབང་ལྡན་དང་ལྷ་མིན་བདེན་བླ་དང་མེ་དང་འོག་དང་མཁའ་སྟེང་དང་ལྷོ་ཤར་དང་གཤིན་རྗེ་ལྷོ་དང་གནོད་སྦྱིན་བྱང་དང་ནུབ་ཏུ་ལྟེ་བའི་འདབ་མ་ལ་གཡས་གཡོན་གྱི་དཀྱིལ་འཁོར་བཅུ་པོའི་རླུང་འབབ་པ་རྣམས་ལ་ལོངས་སྤྱོད་པ་ནི་ཐིམ་པ་དང་དབང་བྱེད་པའི་ཚུལ་སྔ་མ་བཞིན་ཏེ། ཡང་ཡིག་གི་སྒྲས་མཐར་ཡེ་ཤེས་ཀྱི་དཀྱིལ་འཁོར་ལ་རྒྱུ་བ་ཡང་སྔ་མ་ལྟར་ཤེས་པར་བྱའོ། ། བཅུ་པོ་དེ་ནི་ཆུ་སྲིན་དང་བུམ་པ་ལ་རྒྱུ་བའི་རླུང་སྟེ་དེ་བཞིན་དུ་ཉ་ལུག་ལ་སོགས་པའི་དཀྱིལ་འཁོར་གཞན་ལ་ཡང་སྦྱར་རོ། ། ད་ནི་ཆུ་སྲིན་ལ་སོགས་པའི་རླུང་རྣམས་ཀྱི་རྟེན་གྱི་འཁོར་ལོའི་རྩ་རྣམས་གསུངས་པ། གཙུག་ཏོར་ཞེས་པ་ལ་སོགས་པ་སྟེ་འདིར་ལུས་ཀྱི་གཙུག་ཏོར་གྱི་འཁོར་ལོའི་ཟླུམ་སྐོར་དང་པོ་ལ་རྩ་བཞི་དང་དབུས་སུ་གཅིག་གོ །
དེ་བཞིན་དུ་སྙིང་ཁ་ལ་སོགས་པའི་འཁོར་ལོའི་རྩ་རྣམས་ལའང་གནས་པར་ཤེས་པར་བྱའོ། ། དེས་ན་ཆུ་སྲིན་དང་བུམ་པ་དག་ལ་ནང་དུ་གཙུག་ཏོར་གྱི་འཁོར་ལོ་དང་གཞན་དུ་བརྟགས་པའི་དཀྱིལ་འཁོར་ལ་ནམ་མཁའི་འཁོར་ལོ་རླུང་གི་རྩིབས་ལ་སོགས་པ་ལ་རྣལ་འབྱོར་མ་རྣམས་ཡང་དག་པར་རྒྱུ་སྟེ། དེས་ན་ནམ་མཁའ་དག་པས་འཁོར་ལོའི་དང་པོ་གཙུག་ཏོར་ལ་རྡོ་རྗེའི་མཚན་མའོ། ། དཀྱིལ་འཁོར་དུ་ནམ་མཁའི་འཁོར་ལོ་ལ་རྡོ་རྗེའི་ཕྲེང་བས་མཚན་པའོ། ། དེ་བཞིན་དུ་ཉ་དང་ལུག་དག་ལ་ནང་དུ་སྙིང་ཁའི་འཁོར་ལོ་རླུང་རྒྱུ་བའི་རང་བཞིན་ལས་དཀྱིལ་འཁོར་དུ་རླུང་གི་འཁོར་ལོ་ལ་རལ་གྲིའི་ཕྲེང་བའོ། ། དེ་བཞིན་དུ་གླང་དང་འཁྲིག་པ་དག་ལ་མགྲིན་པར་གནས་པའི་འཁོར་ལོ་ལ་རླུང་རྒྱུ་བ་སྟེ། དེས་ན་མགྲིན་པ་མེའི་རང་བཞིན་ལས་དཀྱིལ་འཁོར་དུ་མེའི་འཁོར་ལོ་ལ་རིན་པོ་ཆེའི་ཕྲེང་བའོ། ། ཀརྐ་ཊ་དང་སེང་གེ་དག་ལ་མགོ་བོ་ལ་གནས་པའི་འཁོར་ལོ་ལ་རླུང་རྒྱུ་བ་སྟེ། མགོ་བོ་ཆུའི་རང་བཞིན་ལས་དཀྱིལ་འཁོར་དུ་ཆུའི་འཁོར་ལོ་ལ་པད་མའི་ཕྲེང་བའོ། ། བུ་མོ་དང་སྲང་དག་ལ་ལྟེ་བའི་འཁོར་ལོ་ལ་རླུང་རྒྱུ་བ་སྟེ་ལྟེ་བ་སའི་རང་བཞིན་ལས་དཀྱིལ་འཁོར་དུ་སའི་འཁོར་ལོ་ལ་འཁོར་ལོའི་ཕྲེང་བའོ། །
སྡིག་པ་དང་གཞུ་དག་ལ་གསང་བའི་འཁོར་ལོ་ལ་རླུང་རྒྱུ་བ་སྟེ་གསང་བ་ཡེ་ཤེས་ཀྱི་རང་བཞིན་ལས་དཀྱིལ་འཁོར་དུ་ཡེ་ཤེས་ཀྱི་འཁོར་ལོ་ལ་གྲི་གུག་གི་ཕྲེང་བའོ། ། དཀྱིལ་འཁོར་དུ་འཁོར་ལོ་རྩིབས་བརྒྱད་བརྒྱད་པ་དྲུག་པོ་འདི་རྣམས་ནང་ལུས་ལ་འོག་ཏུ་ཟླ་བའི་རབ་ཏུ་རྒྱུ་བ་ཐུར་སེལ་དང་། སྟེང་དུ་ཉི་མའི་སྲོག་གི་རླུང་ཉིན་ཞག་སོ་སོར་ཆུ་སྲིན་གྱི་དུས་སྦྱོར་ནས་བརྩམས་ཏེ་གཞུའི་མཐར་ཐུག་པར་དུས་སྦྱོར་བཅུ་གཉིས་ཀྱི་སྲོག་གི་རླུང་ཡང་དག་པར་རྒྱུ་བ་འདི་རིགས་ལྡན་མ་ཕོ་ཉ་མོ་རྣམས་ཀྱི་རྣམ་པར་རྒྱུ་བར་རྣལ་འབྱོར་པས་རིག་པར་བྱའོ། ། དེས་ན་འདིར་འཕོ་བ་གང་དང་གང་དུ་སྲོག་དཀྱིལ་འཁོར་ནང་ལ་དབང་བྱེད་པ་དེ་དང་དེར་དཀྱིལ་འཁོར་གྱི་གཙོ་མོའི་མིང་དང་ལྷན་ཅིག་བཅོམ་ལྡན་འདས་ཀྱི་རྐང་པ་བཞི་བཅུ་རྩ་བརྒྱད་པའི་རྐང་པ་གཅིག་ནས་བཟུང་ནས་སྲོག་རབ་ཏུ་འབབ་པ་དང་ལྷན་ཅིག་པས་མན་ངག་བཞིན་དུ་བཟླས་པར་བྱ་སྟེ་བགྲང་ཕྲེང་གིས་བཟླས་པ་ནི་མ་ཡིན་ནོ། ། དེ་བཞིན་དུ་རྐང་པ་བཅུ་དྲུག་པའི་རྐང་པ་རེ་རེ་བཟུང་ནས་དུར་ཁྲོད་ཀྱི་ལྷ་མོའི་མིང་དང་བཅས་པ་སྲོག་དང་ལྷན་ཅིག་བཟླས་པར་བྱའོ། ། རྐང་པ་བརྒྱད་ནི་པདྨའི་འདབ་མའི་ལྷ་མོ་བརྒྱད་ཀྱི་མིང་དང་བཅས་པ་སྲོག་དང་ལྷན་ཅིག་ཏུ་བཟླས་པར་བྱའོ། ། ཞེས་པ་སྟེ་ཚུལ་ནི་འོག་ནས་འཆད་པར་འགྱུར་རོ། ། དེ་ལྟར་ཆུ་སྲིན་ལ་སོགས་པ་དུས་སྦྱོར་གཉིས་གཉིས་ཀྱི་བར་བར་དུ་དབྱུག་གུ་བཅུ་བཅུ་རྣམས་ལ་ཕོ་ཉ་མོ་རྣམས་ཀྱི་འཁོར་ལོ་རེ་རེ་ཡང་དག་པར་རྒྱུའོ། ། དེ་ལྟར་ན་ཉིན་ཞག་གཅིག་གི་དབྱུག་གུ་དྲུག་བཅུ་པོ་རྣམས་ཀྱི་དཀྱིལ་འཁོར་དྲུག་ཅུ་པོ་རྣམས་ལ་སྲོག་གི་རླུང་ཡང་དག་པར་རྒྱུ་བས་འཁོར་ལོ་དྲུག་གི་རྣལ་འབྱོར་མའི་རྒྱུ་བ་རྫོགས་སོ། ། དེ་ལྟར་ན་ལུས་ལ་སྐྱེས་པའི་ཕྲ་མོ་དང་ཞེས་མངས་ཏེ།
མི་དང་འབྱུང་པོ་དང་ལྷ་དང་ལྷ་མ་ཡིན་རྣམས་དང་ནུས་པ་དང་གཙོ་བོའི་རང་རང་གི་ཉིན་ཞག་གཅིག་དང་རང་རང་གི་དཀྱིལ་འཁོར་དྲུག་ཅུ་རྣམས་ལ་རིགས་ལྡན་མ་རྣལ་འབྱོར་མ་རྣམས་ཡང་དག་པར་རྒྱུ་བ་ནི་རང་རང་གི་སྐྱེ་བ་དང་འཇིག་པའི་རྒྱུར་གྱུར་པ་སྟེ། རྩ་བའི་རྒྱུད་ལས། རང་རང་གི་རླུང་ཉིད་སྐྱེ་བ་སྣ་ཚོགས་སྤྲུལ་པས་སྒྱུ་འཕྲུལ་ཆེན་མོ། འཆི་བའི་འཇིགས་པ་བྱེད་པས་དྲག་མོ་ཆེན་མོ་སྟེ་དེ་ཉིད་ཀུན་རྫོབ་ཏུ་ལུས་འབྱུང་བ་དང་བསྡུད་པར་བྱེད་པ་མའོ། ། ཇི་ལྟར་ཀུན་རྫོབ་ཏུ་འབྱུང་བ་བསྡུ་བྱེད་པ་དེ་བཞིན་དུ་དུས་སྦྱོར་བཅུ་གཉིས་སུ་བརྒྱུས་པས་རང་ཉིད་འཁོར་བར་བྱེད་པ་པོ་དང་། རྒྱུ་བ་འགོག་པ་ལས་འཁོར་བའི་སྡུག་བསྔལ་འཕྲོག་པ་པོ་དང་། དེ་ལས་སྟོང་ཆེན་ལྔའི་རྡོ་རྗེ་འཛིན་པར་བཤད་ཀྱི་རྣམ་ཀུན་མཆོག་གི་སྟོང་ཉིད་ཤེས་རབ་ཀྱི་ཕ་རོལ་ཏུ་ཕྱིན་པར་བྱེད་མ་དང་། སྒྲིབ་བྲལ་གྱི་སངས་རྒྱས་སུ་བྱེད་པ་པོ་རང་གི་རླུང་ལས་གཞན་པ་འགའ་ཡང་ཕྱི་རོལ་ན་ཡོད་པ་མིན་ནོ། ། རྡོ་རྗེ་འཛིན་པར་གསུངས་སོ་ཞེས་འབྲོས་འདོན་ཏོ། ། འོ་ན་བྱེད་པ་པོ་འཕྲོག་པོ་གསུངས་པ་ཇི་ལྟར་ཡིན་སྙམ་ན།
དོན་དམ་པར་ལུས་ཅན་གྱི་བདེ་སྡུག་བྱེད་པ་པོ་ཕྱི་རོལ་ན་ཡོད་པ་ནི་སངས་རྒྱས་པ་རྣམས་ལ་བདེན་པ་གསུངས་པ་སངས་རྒྱས་དག་གིས་མ་བསྟན་གྱི་རང་རང་གི་ལུས་དང་ངག་དང་ཡིད་ཀྱི་ལས་དགེ་བ་དང་མི་དགེ་བ་གང་བྱེད་པ་དེའི་འབྲས་བུ་ལ་སེམས་ཅན་རྣམས་སྤྱོད་པས་ཀུན་རྫོབ་ཏུ་དགེ་མི་དགེའི་ལས་སེམས་ཅན་རྣམས་ཀྱི་བདེ་སྡུག་བྱེད་པ་པོར་བསྟན་ལ། དོན་དམ་པར་འཁོར་འདས་ཀྱི་བྱེད་པ་པོ་གཞན་ནི་འགའ་ཡང་མེད་དོ། ། ཞེས་པ་ནི་བཅོམ་ལྡན་འདས་ཀྱི་ངེས་པའོ། ། ད་ནི་གཙོ་བོའི་གདན་གསུངས་པ། གཙོ་བོ་ཞེས་པ་ལ་སོགས་པ་སྟེ་འདིར་གཙུག་ཏོར་ལ་སོགས་པའི་འཁོར་ལོ་དྲུག་པོ་རྣམས་ལ་ཀ་ཡིག་ལ་སོགས་པའི་ས་བོན་གྱི་ཡི་གེ་རྣམས་ཀྱིས་རྣལ་འབྱོར་མ་རྣམས་ཀྱི་ཡང་དག་པར་རྒྱུ་བ་བསྟན་པའོ། ། དེས་ན་གཙོ་བོའི་གདན་ཆུ་སྐྱེས་ཏེ་དཀྱིལ་འཁོར་གྱི་དབུས་སུ་པདྨའི་གདན་གང་ཡིན་པ་དེ་ནི་རྡོ་རྗེ་བཞི་པོ་ཀུན་གྱི་ཐིག་ལེར་འགྱུར་བ་མེད་པ་ཞེས་པ་ནི་མི་འཕོ་བར་འགྱུར་བ་རྣམས་ཀྱིས་རྡོ་རྗེ་ནོར་བུའི་པདྨ་ལ་གནས་པའོ། ། དེ་ཉིད་ནི་རྡོ་རྗེ་ཅན་ལྷན་སྐྱེས་ཀྱི་བདེ་བ་མཉམ་པའི་གནས་སུ་གྱུར་པ་སྟེ། དེ་ལ་དུས་ཀུན་ནས་ལྷན་སྐྱེས་ཀྱི་དགའ་བ་རྣམ་པ་ཐམས་ཅད་པ་མི་འཕོ་བ་སྟེར་བ་ཉིད་ཀྱི་ཕྱིར་རོ། ། དགའ་བ་དེ་ནི་དུས་སྦྱོར་བཅུ་གཉིས་ཀྱི་དུས་ནི་རྣམ་པ་ཐམས་ཅད་རྣལ་འབྱོར་མ་རྣམས་ཀྱི་རྒྱུ་བ་དབུ་མར་འགོག་པ་ལས་བསྐྱེད་པའོ། ། དེའི་ཕྱིར་དུས་སྦྱོར་བཅུ་གཉིས་དབུ་མར་འགོག་པ་ལས་སྤྱི་བོའི་ཟླ་བ་ཞུ་བ་གང་ཞིག་བླ་མའི་ཞལ་ཞེས་པ་ཡེ་ཤེས་ཀྱི་ཞལ་ནོར་བུའི་པད་མ་དེར་ནི་ཞུགས་པ་ན་མི་འཕོ་བའི་བདེ་བ་དེ་ཉིད་ནི་དུས་ཀྱི་འཁོར་ལོ་སྟེ་སྲོག་ཐུར་ཡང་དག་པར་སྦྱོར་བའི་རྣལ་འབྱོར་ལས་ཐོབ་པར་འགྱུར་རོ་ཞེས་པ་ངེས་པའོ། །
དེ་ལྟ་བུའི་དུས་ཀྱི་འཁོར་ལོ་འདི་ནི་དུས་སུ་གསུངས་ཤིང་ཞེས་པ་དུས་སྦྱོར་བཅུ་གཉིས་ཀྱི་རླུང་ལ་རིག་པ་ལ་སོགས་པའི་ཡན་ལག་བཅུ་གཉིས་ཀྱི་ཆོས་དང་ལྡན་པ་ཕུང་པོ་ལ་སོགས་པའི་བདུད་བཞི་པོ་རྣམས་ཀྱིས་འཆི་བའི་འཇིགས་པ་བྱེད་པ་འཇོམས་པར་བྱེད་པར་གསུངས་ཤིང་ཞེས་པ་སྟེ།

འཆི་བའི་འཇིགས་པ་འཇོམས་པར་བྱེད་པའོ་ཞེས་འགྱུར་མངས་སོ། ། མཁའ་འགྲོ་མའི་འཁོར་ལོ་འདི་དག་གོ་ཞེས་པ་འདི་དག་གི་འཕོ་བའི་སྒྲིབ་པ་ཐམས་ཅད་ལས་ངེས་པར་གྲོལ་བས་མཁའ་འགྲོ་མའི་འཁོར་ལོ་སྟེ། ལྷའི་ཚོགས་རྟོག་པས་བཏགས་པ་བཞིན་ནི་མཁའ་འགྲོ་མའི་འཁོར་ལོ་མ་ཡིན་ནོ། ། གཞུང་འདི་རྣམས་ཀྱིས་རྩ་བ་སྡེབ་སྦྱོར་བསྒྲིག་པའི་ངོར་དོན་གྱི་གོ་རིམ་འཁྲུགས་པར་གསུངས་པ་ལྟར་འགྲེལ་པའང་མཛད་དེ། དེས་ན་འཆད་པའི་ཚེ་དོན་གྱི་རིམ་པ་ལྟར་འཁྲུགས་སྡེབས་པ་ལ་བཤད་དོ། ། ད་ནི་འཇིག་རྟེན་པའི་དངོས་གྲུབ་སྒྲུབ་པའི་སླད་དུ་སྔགས་ཀྱི་བཟླས་པ་གསུངས་པ། ཤེས་རབ་ཐབས་ཞེས་པ་ལ་སོགས་པ་སྟེ་འདིར་དུས་ཀྱི་འཁོར་ལ་ཤེས་རབ་ཐབས་ཀྱི་ཡི་གེ་དག་གིས་ཞེས་པ་ནི་སྡོམ་པ་ཆེན་པོ་འདིར་གང་དུ་ཤེས་རབ་ཀྱི་ས་བོན་ཐུང་ངུ་ཡིན་པ་དེའི་ཐབས་ཀྱི་ས་བོན་ནི་ཡུམ་ལ་མངོན་དུ་ཕྱོགས་པའི་རིགས་ཀྱི་དབང་གིས་དབྱངས་རིང་པོར་འགྱུར་རོ། ། གང་གི་ཚེ་ཤེས་རབ་ཀྱི་ས་བོན་དབྱངས་རིང་པོ་ཡིན་པ་དེའི་ཚེ་ཐབས་ཀྱི་ས་བོན་དབྱངས་ཐུང་ངུའོ། ། དེ་ལྟར་ཐབས་ཤེས་རབ་གཉིས་ཀའི་རིགས་ཀྱི་དབང་ལས་མཁའ་འགྲོ་མ་དང་མཁའ་འགྲོའི་མིང་ཞེས་པ་ནི་ཤི་རྡོ་རྗེ་མ་དང་སླཱྀ་རྡོ་རྗེ་ཞེས་པ་ལ་སོགས་པ་དང་། དེ་བཞིན་དུ་སླཱྀ་རྡོ་རྗེ་མ་དང་ཤི་རྡོ་རྗེ་སྟེ་ས་དང་རླུང་ཕན་ཚུན་དུ་ཤེས་རབ་དང་ཐབས་ཀྱི་དབྱེ་བ་ལས་མིང་གི་དབྱེ་བ་དེ་ལྟར་ངེས་སོ། ། དེ་བཞིན་དུ་ཆུ་དང་མེ་ཤེས་རབ་དང་ཐབས་དག་གི་དབྱེ་བ་ལས་ཥྀར་རྡོ་རྗེ་མ་དང་ཀཔཱུ་རྡོ་རྗེ་ཞེས་པ་དང་།
ཀཔཱུ་རྡོ་རྗེ་མ་དང་ཥྀར་རྡོ་རྗེ་ཞེས་པ་ལ་སོགས་པ་མཁའ་འགྲོ་མ་དང་མཁའ་འགྲོ་ཐམས་ཅད་ཀྱི་མིང་རྣམས་རྡོ་རྗེ་གསུམ་པོ་རྐང་པ་གཞན་དང་བཅས་པས་ཐོག་མ་དབུས་དང་ཐ་མར་ཕྱེ་བ་འདི་ནི་བཟླ་བྱ་སྟེ། ཞེས་པ་ནི་ཐོག་མར་ཨོཾ་ཡིག་གོ ། དབུས་སུ་ཕྲེང་བའི་སྔགས་ཀྱི་རྐང་པ་དང་པོ་ལ་སོགས་པ་དང་། དེ་ནས་རྡོ་རྗེ་ཕོ་ཉ་མོའི་ས་བོན་རྡོ་རྗེ་མཁའ་འགྲོ་མའི་མིང་དང་བཅས་པ་དང་། དེ་ནས་ཐུགས་རྡོ་རྗེ་ཧཱུྃ་ཡིག་ཐུང་ངུ་དང་གསུང་རྡོ་རྗེ་ཧཱུྃ་ཡིག་རིང་པོའོ། ། མཐའ་མར་ཕཊ་ཡིག་གོ ། དེ་ལ་ཕྲེང་བའི་སྔགས་ནི་རྐང་པ་བདུན་བཅུ་རྩ་གཉིས་པ་སྟེ་རྐང་པ་བདུན་ཅུ་རྩ་གཉིས་པོ་དེ་རྣམས་ལས་དང་པོར་རྐང་པ་བརྒྱད་ནི་པདྨའི་འདབ་མའི་ལྷ་མོ་རྣམས་ཀྱི་མིང་དང་ལྷན་ཅིག་བཟླ་པར་བྱའོ། ། རྐང་པ་བཅུ་དྲུག་ནི་དུར་ཁྲོད་ཀྱི་ལྷ་མོ་རྣམས་ཀྱི་མིང་དང་ལྷན་ཅིག་བཟླ་བྱ་དག་གོ ། རྐང་པ་བཞི་བཅུ་རྩ་བརྒྱད་ནི་འཁོར་ལོ་དྲུག་གི་དཔའ་བོ་དང་དཔའ་མོའི་དབང་ཕྱུག་མའི་མིང་དང་ལྷན་ཅིག་བཟླ་བར་བྱའོ། ། འདིར་རྐང་པ་བརྒྱད་དུར་ཁྲོད་བཞིའི་རྐང་པ་ལྟེ་བཅུ་གཉིས་གང་ཞིག་སྲོག་གིས་བྱིན་གྱིས་བརླབས་པ་རྣམས་ནི་གཡས་གཡོན་གཉིས་ཀར་བགྲོད་པའི་དབང་གིས་ཆུ་སྲིན་ལ་སོགས་པའི་དུས་སྦྱོར་བཅུ་གཉིས་ལ་རླུང་འཕོ་བའི་དུས་མཚམས་སུ་རླུང་དབུ་མར་རབ་ཏུ་ཞུགས་པ་བཅུ་གཉིས་རྣམས་ལ་བཟླ་བར་བྱའོ། །
ལྷག་མ་རྐང་པ་དྲུག་ཅུ་རྣམས་ནི་དཀྱིལ་འཁོར་ལྔ་ཡིས་བྱིན་གྱིས་བརླབས་པས་སྲོག་གི་བྱིན་གྱིས་བརླབས་པ་སྟེ་དཀྱིལ་འཁོར་གང་ཞིག་ཡིན་པ་དེའི་ལྷག་པའི་ལྷ་དང་བཅས་པའི་ཕྲེང་བའི་སྔགས་བཟླས་པས་རྣལ་འབྱོར་པ་རྣམས་ཀྱི་རང་རང་ལས་ཀྱི་རྗེས་སུ་མཐུན་པའི་དངོས་གྲུབ་འགྲུབ་པར་འགྱུར་རོ། ། གང་ལས་ན་རོ་ཡི་འགྲོ་རྣམས་ལ་གནས་ཞེས་པ་འགྲོ་བ་དྲུག་ལ་གནས་པའི་རྡོ་རྗེ་མཁའ་འགྲོ་མ་དང་རྡོ་རྗེ་མཁའ་འགྲོ་མའི་རང་བཞིན་གྱིས་རླུང་རྣམས་ཐམས་ཅད་རྒྱུ་བའི་དབྱེ་བ་ལ་བཟླས་པས་ནི་མྱུར་དུ་འགྲུབ་པར་འགྱུར་རོ། ། ཞེས་པ་ནི་བཅོམ་ལྡན་འདས་ཀྱི་ངེས་པའོ། ། འདིར་ཀུན་རྫོབ་ཏུ་ལྷ་མོ་སོ་སོའི་ཕྲེང་བའི་སྔགས་ལ་ཆུ་སྲིན་ལ་སོགས་པའི་དུས་སྦྱོར་བཅུ་གཉིས་དང་ཀའི་སྡེ་པ་ལ་སོགས་པ་སྡེ་པ་དྲུག་གི་དབྱེ་བས་ཉེ་བའི་པཱི་བ་ལ་སྟེ་འཐུང་གཅོད་ལ་སོགས་པ་བཅུ་གཉིས་ཀྱི་ལྷ་མོ་རྣམས་ཀྱི་སྔགས་བཟླས་པའ་ིཚུལ་དགོད་དེ། དེ་ལ་འཕོ་བ་བཅུ་གཉིས་ཀྱི་རྐང་པ་རྣམས་ནི་འདི་ལྟ་སྟེ། ཨོཾ་ཨཱཿཧཱུྃ་ཧོཿཧཾ་ཀྵཿ རྡོ་རྗེ་དྲུག་གི་ས་བོན། ཧཾཀྵམལཝརཡ་རྣམ་བཅུ་དབང་ལྡན་གྱི་ས་བོན། ཀཱ་ལ་ཙཀྲ་དུས་ཀྱི་འཁོར་ལོ། ཧཱ་བཛྲ་ཧཱ་རྡོ་རྗེ་མ།
ཧུྃ་ཧཱུྃ་ཕཊ་ཅེས་པ་ཆུ་སྲིན་གྱི་འཕོ་བའི་མཚམས་ལ་རྐང་པ་དང་བཅས་པའི་དབུགས་ལྔ་བཅུ་རྩ་དྲུག་དབུ་མར་རྒྱུ་བ་དང་ལྷན་ཅིག་བཟླས་སོ། ། དེ་བཞིན་དུ་ཨོཾ་དུརྡཱནྟ་ད་མ་ཀ་གདུལ་དཀའ་འདུལ་བ་པོ། ཛཱ་ཏི་སྐྱེ་བ། ཛཱ་ར་རྒ་བ། མ་ར་ཎཱནྟ་ཀ་འཆི་བ་མཐར་བྱེད་པ། ཧ་བཛྲེ་ཧ་རྡོ་རྗེ་མ། ཧུྃ་ཧཱུྃ་ཕཊ་ཅེས་པ་བུམ་པའི་འཕོ་བ་ལ་རླུང་དབུ་མར་རྒྱུ་བ་དང་ལྷན་ཅིག་བཟླས་པ་བྱའོ། ། ཨོཾ་ཏྲི་ལོཀྱ་བི་ཛ་ཡ་འཇིག་རྟེན་གསུམ་ལས་རྣམ་པར་རྒྱལ་བ། ཨཱ་བཛྲེ་ཨཱ་རྡོ་རྗེ་མ། ཧུྃ་ཧཱུྃ་ཕཊ་ཅེས་པ་ཉའི་འཕོ་བ་ལ་དབུ་མའི་དབུགས་དང་ལྷན་ཅིག་བཟླས་པ་བྱའོ། །
ཨོཾ་མཧཱ་བཱི་རེ་ཤྭ་ར་དཔའ་བོ་ཆེན་པོའི་དབང་ཕྱུག ཨ་བཛྲེ་ཨ་རྡོ་རྗེ་མ། ཧུྃ་ཧཱུྃ་ཕཊ་ཅེས་པ་ལུག་གི་འཕོ་བ་ལ་དབུ་མའི་དབུགས་དང་ལྷན་ཅིག་བཟླས་པ་བྱའོ། ། ཨོཾ་བཛྲ་བྷཻ་ར་ཝ་རྡོ་རྗེ་འཇིགས་བྱེད། ཧཿབཛྲེ་ཧཿརྡོ་རྗེ་མ། ཧུྃ་ཧཱུྃ་ཕཊ་ཅེས་པ་གླང་གི་འཕོ་བ་ལ་དབུ་མའི་དབུགས་དང་ལྷན་ཅིག་བཟླས་པ་བྱའོ། ། ཨོཾ་བཛྲ་ཀཱ་ཡ་རྡོ་རྗེའི་སྐུ། ཨཿབཛྲེ་ཨཿརྡོ་རྗེ་མ། ཧུྃ་ཧཱུྃ་ཕཊ་ཅེས་པ་འཁྲིག་པའི་འཕོ་བ་ལ་དབུ་མའི་དབུགས་དང་ལྷན་ཅིག་བཟླས་པ་བྱའོ། ། ཨོཾ་བཛྲ་ཏྲ་རྡོ་རྗེའི་ལུས།
ཧཾ་བཛྲེ་ཧཾ་རྡོ་རྗེ་མ། ཧུྃ་ཧཱུྃ་ཕཊ་ཅེས་པ་ཀརྨ་ཊའི་འཕོ་བ་ལ་རླུང་དབུ་མར་རྒྱུ་བ་དང་ལྷན་ཅིག་བཟླས་པ་བྱའོ། ། ཨོཾ་བཛྲ་ནཻ་ཏྲ་རྡོ་རྗེའི་སྤྱན། ཨཾ་བཛྲ་ཨཾ་རྡོ་རྗེ་མ། ཧུྃ་ཧཱུྃ་ཕཊ་ཅེས་པ་སེང་གེའི་འཕོ་བ་ལ་རླུང་དབུ་མར་རྒྱུ་བ་དང་ལྷན་ཅིག་བཟླས་པ་བྱའོ། ། ཨོཾ་བཛྲ་ཤྲོ་ཏྲ་རྡོ་རྗེའི་སྙན། ཧ་བཛྲེ་ཧ་རྡོ་རྗེ་མ། ཧུྃ་ཧཱུྃ་ཕཊ་ཅེས་པ་བུ་མོའི་འཕོ་བ་ལ་རླུང་དབུ་མར་རྒྱུ་བ་དང་ལྷན་ཅིག་བཟླས་པ་བྱའོ། ། ཨོཾ་བཛྲ་གྷྲ་ཎ་རྡོ་རྗེའི་ཤངས། ཧ་བཛྲེ་ཧ་རྡོ་རྗེ་མ།
ཧུྃ་ཧཱུྃ་ཕཊ་ཅེས་པ་སྲང་གི་འཕོ་ལ་རླུང་དབུ་མར་རྒྱུ་བ་དང་ལྷན་ཅིག་བཟླས་པ་བྱའོ། ། ཨོཾ་བཛྲ་ཛི་ཧྭ་རྡོ་རྗེའི་ལྗགས། ཀྵཱ་བཛྲ་ཀྵཱ་རྡོ་རྗེ་མ། ཧུྃ་ཧཱུྃ་ཕཊ་ཅེས་པ་སྡིག་པའི་འཕོ་བ་ལ་རླུང་དབུ་མར་རྒྱུ་བ་དང་ལྷན་ཅིག་བཟླས་པ་བྱའོ། ། ཨོཾ་བཛྲ་དནྟ་རྡོ་རྗེའི་ཚེམས། ཀྵ་བཛྲེ་ཀྵ་རྡོ་རྗེ་མ། ཧུྃ་ཧཱུྃ་ཕཊ་ཅེས་པ་གཞུའི་འཕོ་བ་ལ་དབུ་མའི་དབུགས་དང་ལྷན་ཅིག་བཟླས་པ་བྱའོ། ། ཞེས་པ་སྟེ་འཕོ་བ་བཅུ་གཉིས་ལ་ཡེ་ཤེས་ཀྱི་དཀྱིལ་འཁོར་གྱི་བཟླས་པ་བྱའོ། ། ཨོཾ་བཛྲ་ན་ཁ་རྡོ་རྗེའི་སེན་མོ། ཀླཱྀ་བཛྲ་ཀླཱྀ་རྡོ་རྗེ་མ།
གྷྀ་བཛྲ་གྷི་རྡོ་རྗེ་མ། ཧུྃ་ཧཱུྃ་ཕཊ་ཅེས་པ་ཆུ་སྲིན་གྱི་དཀྱིལ་འཁོར་ལྔའི་སའི་དཀྱིལ་འཁོར་ལ་དབུ་མའི་དབུགས་རྐང་པ་དང་བཅས་པའི་བཅུ་གཅིག་གིས་དམན་པར་གྱུར་པའི་དབུགས་སུམ་བརྒྱ་དྲུག་ཅུ་བཟླས་ཏེ། དེ་ལྟར་ཐམས་ཅད་དུ་དཀྱིལ་འཁོར་དྲུག་བཅུ་པོ་རྣམས་ལ་བཅུ་གཅིག་བཞི་ཆས་དམན་པའི་དབུགས་སུམ་བརྒྱ་དྲུག་ཅུ་བཟླས་པ་བྱའོ། ། ཨོཾ་བཛྲེ་ཀེ་ཤ་རྡོ་རྗེའི་སྐྲ། ཁཱུ་བཛྲེ་ཁཱུ་རྡོ་རྗེ་མ། གྲྀ་བཛྲ་གྲྀ་རྡོ་རྗེ་མ། ཧུྃ་ཧཱུྃ་ཕཊ་ཅེས་པ་ཆུའི་དཀྱིལ་འཁོར་ལ་བཟླས་པ་བྱའོ། ། ཨོཾ་བཛྲ་ལོ་མ་རྡོ་རྗེའི་བ་སྤུ། གྲཱྀ་བཛྲེ་གྲཱྀ་རྡོ་རྗེ་མ། ཁུ་བཛྲ་ཁུ་རྡོ་རྗེ།
ཧུྃ་ཧཱུྃ་ཕཊ་ཅེས་པ་མེའི་དཀྱིལ་འཁོར་ལ་བཟླས་པ་བྱའོ། ། ཨོཾ་བཛྲཱ་བྷ་ར་ཎ་རྡོ་རྗེའི་རྒྱན། གྷཱྀ་བཛྲ་གྷཱྀ་རྡོ་རྗེ་མ། ཀླཱྀ་བཛྲ་ཀླཱྀ་རྡོ་རྗེ། ཧུྃ་ཧཱུྃ་ཕཊ་ཅེས་པ་རླུང་གི་དཀྱིལ་འཁོར་ལ་བཟླས་པ་བྱའོ། ། ཨོཾ་བཛྲ་ཧཱ་ས་རྡོ་རྗེ་བཞད་པ། བཛྲེ་དཱ་རྡོ་རྗེ་མ། ཧུྃ་ཧཱུྃ་ཕཊ་ཅེས་པ་ནམ་མཁའི་དཀྱིལ་འཁོར་ལ་དུར་ཁྲོད་དུ་དབུགས་ཀྱི་བཟླས་པའོ། ། པདྨ་འདབ་བརྒྱད་དང་དུར་ཁྲོད་བཅུ་དྲུག་གི་ལྷ་མོ་རྣམས་ཀྱི་ཐབས་ནི་བཅོམ་ལྡན་འདས་ཏེ། དེས་ན་དེ་རྣམས་ཀྱི་སྔགས་ལ་ས་བོན་གཉིས་པ་མེད་དོ། །
དེ་ལྟར་ཐམས་ཅད་དུ་དུར་ཁྲོད་ཀྱི་སྔགས་ནི་ནམ་མཁའི་དཀྱིལ་འཁོར་ལ་བཟླས་པར་ཤེས་པར་བྱའོ། ། ཨོཾ་བཛྲ་གཱི་ཏ་རྡོ་རྗེའི་གླུ། ང་བཛྲ་ང་རྡོ་རྗེ་མ། ཧུྃ་ཧཱུྃ་ཕཊ་ཅེས་པ་ནི་བུམ་པའི་ནམ་མཁའི་དཀྱིལ་འཁོར་ལ་དབུགས་ཀྱི་བཟླས་པའོ། ། ཨོཾ་བཛྲ་ནྲྀ་ཏྱ་རྡོ་རྗེ་གར། གྷི་བཛྲ་གྷི་རྡོ་རྗེ་མ། ཀླཱྀ་བཛྲ་ཀླཱྀ་རྡོ་རྗེ། ཧུྃ་ཧཱུྃ་ཕཊ་ཅེས་པ་རླུང་གི་དཀྱིལ་འཁོར་ལ་དབུགས་ཀྱི་བཟླས་པའོ། ། ཨོཾ་བཛྲཱ་ཡུ་དྷ་ཀ་ར་རྡོ་རྗེ་མཚོན་ཆའི་ཕྱག གྲྀ་བཛྲེ་གྲྀ་རྡོ་རྗེ་མ།
ཁཱུ་བཛྲ་ཁཱུ་རྡོ་རྗེ། ཧུྃ་ཧཱུྃ་ཕཊ་ཅེས་པ་མེའི་དཀྱིལ་འཁོར་ལ་དབུགས་ཀྱི་བཟླས་པའོ། ། ཨོཾ་བཛྲ་ཀྲོ་དྷཱ་དྷི་པ་ཏི་རྡོ་རྗེ་ཁྲོ་བོའི་མངའ་བདག ཁཱུ་བཛྲེ་ཁཱུ་རྡོ་རྗེ་མ། གྲི་བཛྲ་གྲྀ་རྡོ་རྗེ། ཧུྃ་ཧཱུྃ་ཕཊ་ཅེས་ཆུའི་དཀྱིལ་འཁོར་ལ་དབུགས་ཀྱི་བཟླས་པའོ། ། ཨོཾ་བཛྲ་ཌཱ་ཀ་རྡོ་རྗེ་མཁའ་འགྲོ། ཀླྀ་བཛྲེ་ཀླྀ་རྡོ་རྗེ་མ། གྷཱི་བཛྲ་གྷཱི་རྡོ་རྗེ། ཧུྃ་ཧཱུྃ་ཕཊ་ཅེས་པ་སའི་དཀྱིལ་འཁོར་ལ་དབུགས་ཀྱི་བཟླས་པའོ། །
དེ་ལྟར་ཀའི་སྡེ་པ་སོང་ངོ་། ། དེ་ནས་ཉ་ལ། ཨོཾ་བཛྲ་ཌཱ་ཀི་ནི་རྡོ་རྗེ་མཁའ་འགྲོ་མའི། ཛཱ་ལ་པ་རི་བྲྀ་ཏ་དྲྭ་བས་ཡོངས་སུ་བསྐོར་བ། ཙླཱྀ་བཛྲེ་ཙླཱྀ་རྡོ་རྗེ་མ། ཛྷི་བཛྲ་ཛྷི་རྡོ་རྗེ། ཧུྃ་ཧཱུྃ་ཕཊ་ཅེས་པ་སའི་དཀྱིལ་འཁོར་ལ་དབུགས་ཀྱི་བཟླས་པའོ། ། ཨོཾ་ཤཱི་གྷྲཾ་མྱུར་དུ། ཨཱ་གཙྪ་ཨཱ་གཙྪ་བྱོན་བྱོན། ཚུ་བཛྲ་ཚུ་རྡོ་རྗེ་མ།
ཛྀར་བཛྲ་ཛྀར་རྡོ་རྗེ། ཧུྃ་ཧཱུྃ་ཕཊ་ཅེས་པ་ཆུ་ལའོ། ། ཨོཾ་བཛྲ་སཏྭཱ་ཛྙཱ་རྡོ་རྗེ་སེམས་དཔའི་བཀའ་ཡིས། སརྦ་ཐམས་ཅད། མཱ་ར་བདུད། བིགྷཱན་བགེགས། བི་ནཱ་ཡ་ཀ་ལོག་འདྲེན། ཀི་ནཱ་ར་མིའམ་ཅི། ཀིཾ་པུ་རུ་ཥ་སྐྱེས་བུའམ་ཅི། ག་རུ་ཌ་མཁའ་ལྡིང་།
གནྡྷརྦྷ་དྲི་ཟ། ཡཀྵ་གནོད་སྦྱིན། རཱཀྵ་ས་སྲིན་པོ། བྷཱུཏ་འབྱུང་པོ། པྲེ་ཏ་ཡི་དྭགས། ཀུམྦྷཎྜ་ཨ་པསྨྲ་གྲུལ་བུམ་དང་བརྗེད་བྱེད། ཀྵེ་ཏྲ་པཱ་ལ་ཞིང་སྐྱོང་། བེ་ཏཱ་ཌ་རོ་ལངས། པཱུ་ཏ་ན་སྲུལ་པོ། དུཥྚ་ནཱ་ག་གྲ་ཧ་ད་ཡོ་གདུག་པའི་ཀླུ་དང་གཟའ་ལ་སོགས་པ་རྣམས།
ཡེ་གང་ཞིག སརྦ་ཛྭ་ར་རིམས་ནད་ཐམས་ཅད། སརྦ་བྱ་དྷི་བྷིཿནད་ཐམས་ཅད་ཀྱི། ཀྵུ་དྲོ་པ་དྲ་བ་ཀཱ་རི་ཥ་ཕྲ་མོ་ཉེ་བར་འཚེ་བར་བྱེད་པ། སརྦ་སཏྭ་པཱ་ཀཱ་ར་ཏཱ་ན། སེམས་ཅན་ཐམས་ཅད་ལ་གནོད་པར་བྱེད་པར་དགའ་བ། ཏཱན་སརྦཱན་ཛཿདེ་རྣམས་ཐམས་ཅད། ཤཱི་གྷྲཾ་མྱུར་དུ། བཛྲཱཾ་ཀུ་ཤེ་ནཱ་ཀྲྀ་ཥྱཱ་ཀྲྀ་ཥྱཱ་རྡོ་རྗེ་ལྕགས་ཀྱུས་ཁུག་གཉིས། ཛྀརཱ་བཛྲ་ཚུ་བཛྲ་ཧུྃ་ཧཱུྃ་ཕཊ་ཅེས་པ་མེའི་དཀྱིལ་འཁོར་ལའོ། །
ཨོཾ་ཨུདྡྷ་དི་ཤི་སྟེང་ཕྱོགས། ག་ཏཱ་ན་གནས་པ་རྣམས། ཨཱཀྲྀཥྱཱ་ཀྲིཥྱཱ་ཛྷཱི་བཛྲེ་ཙླྀ་བཛྲ་ཧུྃ་ཧཱུྃ་ཕཊ་ཅེས་པ་རླུང་ལའོ། ། ཨོཾ་པཱུརྦ་ཤར། དི་ཤི་གཱ་ཏཱ་ནཱ་ཀྲྀ་ཥྱཱ་ཀྲྀ་ཥྱཱ་ཉ་བཛྲ་ཧུྃ་ཧཱུྃ་ཕཊ། ཅེས་པ་ནམ་མཁའི་དཀྱིལ་འཁོར་ལ་དུར་ཁྲོད་དུའོ། ། དེ་ནས་ལུག་ལ་ཨོཾ་དཀྵི་ཎ་ལྷོ། དི་ཤི་ག་ཏཱ་ནཱ་ཀྲྀ་ཥྱཱ་ཀྲྀ་ཥྱཱ་ཉ་བཛྲ་ཧུྃ་ཧཱུྃྃ་ཕཊ་ཅེས་པ་ནམ་མཁའི་དཀྱིལ་འཁོར་ལ་དུར་ཁྲོད་དུའོ། ། ཨོཾ་ཨུཏྟ་ར་བྱང་། དི་ཤི་ག་ཏཱ་ནཱ་ཀྲྀ་ཥྱཱ་ཀྲྀ་ཥྱཱ་ཛྷི་བཛྲེ་ཙླྀ་བཛྲ་ཧུྃ་ཕཊ་ཅེས་པ་རླུང་ལའོ། །
ཨོཾ་པཤྩི་མ་ནུབ། དི་ཤི་ག་ཏཱ་ནཱ་ཀྲྀ་ཥྱཱ་ཀྲྀ་ཥྱཱ་ཛྀར་བཛྲ་ཚཱུ་བཛྲ་ཧུྃ་ཧཱུྃ་ཕཊ་ཅེས་པ་མེ་ལའོ། ། ཨོཾ་བཱ་ཡ་བེ་རླུང་། དི་ཤི་ག་ཏཱ་ནཱ་ཀྲྀ་ཥྱཱ་ཀྲྀ་ཥྱཱ་ཚུ་བཛྲེ་ཛྀར་བཛྲ་ཧུྃ་ཧཱུྃ་ཕཊ་ཅེས་པ་ཆུ་ལའོ། ། ཨོཾ་ཨཱྀ་ཤཱ་ན་དབང་ལྡན། དི་ཤཱི་ག་ཏཱ་ནཱ་ཀྲྀ་ཥྱཱ་ཀྲྀ་ཥྱཱ་ཙླྀ་བཛྲེ་ཛྷཱི་བཛྲ་ཧུྃ་ཧཱུྃ་ཕཊ། ཅེས་པ་སའི་དཀྱིལ་འཁོར་ལ་དབུགས་ཀྱི་བཟླས་པའོ། ། དེ་ལྟར་ཙའི་སྡེ་པ་སོང་ངོ་། ། དེ་ནས་གླང་གི་དུས་སྦྱོར་ལ། ཨོཾ་ནི་རིཏྱ་བདེན་བྲལ།
དི་ཤི་ག་ཏཱ་ནཱ་ཀྲྀ་ཥྱཱ་ཀྲྀ་ཥྱཱ་ྙྀལཱ་བཛྲེ་ཌྷྀ་བཛྲ་ཧུྃ་ཧཱུྃ་ཕཊ་ཅེས་པ་སའི་དཀྱིལ་འཁོར་ལ་དབུགས་ཀྱི་བཟླས་པའོ། ། ཨོཾ་ཨགྣ་ཡེ་མེ། དི་ཤི་ག་ཏཱ་ན་ཀྲྀ་ཥྱཱ་ཀྲྀ་ཥྱཱ་ཐབུ་བཛྲེ་དྲྀ་བཛྲ་ཧུྃ་ཧཱུྃ་ཕཊ་ཅེས་པ་ཆུ་ལའོ། ། ཨོཾ་ཨ་དྷོ་འོག དི་ཤི་ག་ཏཱ་ནཱ་ཀྲྀ་ཥྱཱ་ཀྲྀ་ཥྱཱ་ཌྷྀ་བཛྲེ་ཐུ་བཛྲ་ཧུྃ་ཧཱུྃ་ཕཊ་ཅེས་པ་མེ་ལའོ། ། ཨོཾ་ཨཱ་ཀཱ་ཤ་མཎྜ་ལ་ནམ་མཁའི་དཀྱིལ་འཁོར་ལ་ག་ཏཱ་ནཱ་ཀྲྀ་ཥྱཱ་ཀྲྀ་ཥྱཱ་ཌྷི་བཛྲེ་ྙྀལཱ་བཛྲ་ཧུྃ་ཧཱུྃ་ཕཊ་ཅེས་པ་རླུང་ལའོ། ། ཨོཾ་བཱ་ཡུ་མཎྜ་ལ་རླུང་གི་དཀྱིལ་འཁོར་ལ་ག་ཏཱ་ན་ཀྲྀ་ཥྱཱ་ཀྲྀ་ཥྱཱ་ཎ་བཛྲེ་ཧུྃ་ཧཱུྃ་ཕཊ། ཅེས་པ་ནམ་མཁའི་དཀྱིལ་འཁོར་ལ་དུར་ཁྲོད་དུ་དབུགས་ཀྱི་བཟླས་པའོ། ། དེ་ནས་འཁྲིག་པ་ལ། ཨོཾ་ཏེ་ཛོ་མེའི།
མཎྜ་ལ་ག་ཏཱ་ནཱ་ཀྲྀ་ཥྱཱ་ཀྲྀ་ཥྱཱ་ཎཱ་བཛྲ་ཧུྃ་ཧཱུྃ་ཕཊ། ཅེསཔ་ནམ་མཁའི་དཀྱིལ་འཁོར་ལ་དུར་ཁྲོད་དུ་དབུགས་ཀྱི་བཟླས་པའོ། ། ཨོཾ་ཨུ་ད་ཀ་ཆུའི། མཎྜ་ལ་ག་ཏཱ་ནཱ་ཀྲྀ་ཥྱཱ་ཀྲྀ་ཥྱཱ་ཌྷི་བཛྲེ་ྙིལཱ་བཛྲ་ཧུྃ་ཧཱུྃ་ཕཊ་ཅེས་པ་རླུང་ལའོ། ། ཨོཾ་པྲི་ཐི་ཝི་སའི་མཎྜ་ལ་ག་ཏཱ་ནཱ་ཀྲྀ་ཥྱཱ་ཀྲྀ་ཥྱཱ་ྛྀར་བཛྲེ་ཐཱུ་བཛྲ་ཧུྃ་ཧཱུྃ་ཕཊ་ཅེས་པ་མེ་ལའོ། ། ཨོཾ་ཀཱ་མ་འདོད་པ། དྷཱ་ཏུ་ཁམས། ག་ཏཱ་ནཱ་ཀྲྀ་ཥྱཱ་ཀྲྀ་ཥྱཱ་ཐུ་བཛྲེ་ྛྀར་བཛྲ་ཧུྃ་ཧཱུྃ་ཕཊ་ཅེས་པ་ཆུ་ལའོ། ། ཨོཾ་རཱུ་པ་གཟུགས། དྷཱ་ཏུ་ག་ཏཱ་ནཱ་ཀྲྀ་ཥྱཱ་ཀྲྀ་ཥྱཱ་ྛྀལཱ་བཛྲ་ཧུྃ་ཧཱུྃ་ཕཊ་ཅེས་པ་སའི་དཀྱིལ་འཁོར་ལ་དབུགས་ཀྱི་བཟླས་པའོ། །
དེ་ལྟར་ཊའི་སྡེ་པ་སོང་ངོ་། ། དེ་ནས་ཀརྐ་ཊའི་དུས་སྦྱོར་ལ་ཨོཾ་ཨ་རཱུ་པ་གཟུགས་མེད། དྷཱ་ཏུ་ག་ཏཱ་ན་ཀྲྀ་ཥྱ་ཀྲྀ་ཥྱ་སླཱི་བཛྲེ་བྷི་བཛྲ་ཧུྃ་ཧཱུྃ་ཕཊ་ཅེས་པ་སའི་དཀྱིལ་འཁོར་ལ་དབུགས་ཀྱི་བཟླས་པའོ། ། ཨོཾ་ཀཱ་ཡ་ལུས་ཀྱི། དྷཱ་ཏུ་ག་ཏཱ་ནཱ་ཀྲྀ་ཥྱ་ཀྲྀ་ཥྱ་ཕཱུ་བཛྲེ་པྲྀ་བཛྲ་ཧཱུྃ་ཧཱུྃ་ཕཊ་ཅེས་པ་ཆུ་ལའོ། ། ཨོཾ་ཝཱ་ཀ་ངག་གི། དྷཱ་ཏུ་ག་ཏཱ་ནཱ་ཀྲྀ་ཥྱ་ཀྲྀ་ཥྱ་བྲྀ་བཛྲེ་ཕུ་བཛྲ་ཧུྃ་ཧཱུྃ་ཕཊ་ཅེས་པ་མེའོ། ། ཨོཾ་ཙིཏྟ་སེམས་ཀྱི། དྷཱ་ཏུ་གཱ་ཏཱ་ནཱ་ཀྲྀ་ཥྱཱ་ཀྲྀ་ཥྱཱ་བྷི་བཛྲ་སླྀ་བཛྲ་ཧུྃ་ཧཱུྃ་ཕཊ་ཅེས་པ་རླུང་ལའོ། ། ཨོཾ་པཉྩ་སྐན་དྷ་ཕུང་པོ་ལྔ་ལ།
ག་ཏཱ་ནཱ་ཀྲྀ་ཥྱ་ཀྲྀ་ཥྱ་མ་བཛྲ་ཧུྃ་ཧཱུྃ་ཕཊ་ཅེས་པ་ནམ་མཁའི་དཀྱིལ་འཁོར་ལ་དུར་ཁྲོད་དུ་དབུགས་ཀྱི་བཟླས་པའོ། ། སེང་གེ་ལ། ཨོཾ་པཉྩ་དྷཱ་ཏུ་ཁམས་ལྔ་ལ། ག་ཏཱ་ནཱ་ཀྲྀ་ཥྱ་ཀྲྀ་ཥྱ་མ་བཛྲ་ཧཱུྃ་ཧཱུྃ་ཕཊ་ཅེས་པ་ནམ་མཁའི་དཀྱིལ་འཁོར་ལ་དུར་ཁྲོད་དུ་དབུགས་ཀྱི་བཟླས་པའོ། ། ཨོཾ་པཉྩེ་ནྡྲི་ཡ་དབང་པོ་ལྔ་ལ། ག་ཏཱ་ནཱ་ཀྲྀ་ཥྱ་ཀྲྀ་ཥྱ་བྷི་བཛྲེ་སླཱྀ་བཛྲ་ཧུྃ་ཧཱུྃ་ཕཊ་ཅེས་པ་རླུང་ལའོ། ། ཨོཾ་པཉྩ་བི་ཥི་ཡ་ཡུལ་ལྔ་ལའོ། ། ག་ཏཱ་ནཱ་ཀྲྀ་ཥྱ་ཀྲྀ་ཥྱ་བརྀ་བཛྲེ་ཕུ་བཛྲ་ཧུྃ་ཧཱུྃ་ཕཊ་ཅེས་པ་མེ་ལའོ། ། ཨོཾ་པཉྩ་ཀརྨེ་ནྡྲི་ཡ་ལས་ཀྱི་དབང་པོ་ལྔ་ལ། ག་ཏཱ་ནཱ་ཀྲྀ་ཥྱ་ཀྲྀ་ཥྱ་ཕཱུ་བཛྲེ་བརྀ་བཛྲ་ཧུྃ་ཧཱུྃ་ཕཊ་ཅེས་པ་ཆུ་ལའོ། །
ཨོཾ་པཉྩ་ཀརྨེ་ནྡྲི་ཡ་བི་ཥ་ཡ་ལས་ཀྱི་དབང་པོའི་ཡུལ་ལྔ་ལ། ག་ཏཱ་ནཱ་ཀྲྀ་ཥྱ་ཀྲྀ་ཥྱ་སླཱྀ་བཛྲེ་བྷི་བཛྲ་ཧུྃ་ཧཱུྃ་ཕཊ། ཅེས་པ་སའི་དཀྱིལ་འཁོར་ལ་དབུགས་ཀྱི་བཟླས་པའོ། ། དེ་ལྟར་པ་ཡི་སྡེ་པ་སོང་ངོ་། དེ་ནས་བུ་མོའི་དུས་སྦྱོར་ལ་སརྦ་ཏོ་ཐམས་ཅད་ནི། ཡཏ་གང་དུ། ཀུ་ཏྲ་ཙི་ཏ་སུ་ཡང་རུང་བ། ག་ཏཱ་ནཱ་ཀྲྀ་ཥྱ་ཀྲྀ་ཥྱ་ྞིལཱ་བཛྲེ་དྷི་བཛྲ་ཧུྃ་ཧཱུྃ་ཕཊ་ཅེས་པ་སའི་དཀྱིལ་འཁོར་ལ་དབུགས་ཀྱི་བཟླས་པའོ། ། ཨོཾ་མཧཱ་ཆེན་པོ་ཤྨ་ཤ་ནེ་དུར་ཁྲོད་དུ། བཛྲཱ་གནྲི་ཛྭ་ལི་ཏ་རྡོ་རྗེ་མེ་འབར་བའི།
བྷཱུ་མྱཱཾ་ས་གཞི་ལ། ནི་པཱ་ཏ་ཡ་ནི་སཱ་ཏ་ཡ་ངེས་པར་རྡོབས་གཉིས། ཐཱུ་བཛྲ་ྠྀར་བཛྲ་ཧུྃ་ཧཱུྃ་ཕཊ་ཅེས་པ་ཆུ་ལའོ། ། ཨོཾ་བཛྲ་པཱ་ཤེ་ན་རྡོ་རྗེ་ཞགས་པས་སརྦ་ཐམས་ཅད། བྷུ་ཛེ་ཁུ་ལག་པ་རྣམས་ལ། བནྡྷ་ཡ་བནྡྷ་ཡ་ཆིངས་གཉིས། ྠྀར་བཛྲ་ྠྀར་བཛྲ་ཧུྃ་ཧཱུྃ་ཕཊ་ཅེས་པ་མེ་ལའོ། ། ཨོཾ་བཛྲ་ཤྲི་ཁ་ལ་ཡ་རྡོ་རྗེ་ལྕགས་སྒྲོག་གིས། སརྦ་པཱ་དེ་ཥུ་ཐམས་ཅད་ཀྱི་རྐང་པ་རྣམས། ནི་རོ་དྷ་ཡ་ནི་རོ་དྷ་ཡ་ངེས་པ་སྡོམས་གཉིས།
དྷཱི་བཛྲེ་ྞྀལ་བཛྲ་ཧུྃ་ཧཱུྃ་ཕཊ་ཅེས་པ་རླུང་ལའོ། ། ཨོཾ་སརྦ་ཐམས་ཅད། སཏྭ་སེམས་ཅན་གྱི། ཀཱ་ཡ་ལུས། ཝཱ་ཀ་ངག ཙིཏྟ་སེམས། ཀྵུ་དྲོ་པ་དྲ་བ་ཀཱ་ར་ཏཱ་ན་ཕྲ་མོའི་ཉེ་བར་འཚེ་བར་བྱེད་པར་དགའ་བ་རྣམས། མཧཱ་ཀྲོ་དྷཱ་བཛྲེ་ཥ་ཁྲོ་བོ་ཆེན་པོའི་རྡོ་རྗེས། ཙཱུརྞཎ་ཡ་ཧཱུརྞཎ་ཡ་ཕྱེ་མར་གྱིས་གཉིས། ནཱ་བཛྲེ་ཧུྃ་ཧཱུྃ་ཕཊ་ཅེས་པ་ནམ་མཁའི་དཀྱིལ་འཁོར་ལ་དུར་ཁྲོད་དུའོ། །
དེ་ན་སྲང་གི་དུས་སྦྱོར་ལ། ཨོཾ་བཛྲ་རྡོ་རྗེ། ཁཌྒེ་ན་རལ་གྲིས། ནི་ཀྲིནྟ་ཡ་ནི་ཀྲིནྟ་ཡ་ངེས་པར་གཤོགས་གཉིས། ན་བཛྲེ་ཧུྃ་ཧཱུྃ་ཕཊ་ཅེས་པ་ནམ་མཁའི་དཀྱིལ་འཁོར་ལ་དུར་ཁྲོད་དུ་དབུགས་ཀྱི་བཟླས་པའོ། ། ཨོཾ་བཛྲ་ཏྲི་ཤཱུ་ལེ་ན་རྡོ་རྗེ་རྩེ་གསུམ་པས། བྷེ་ད་ཡ་བྷེ་ད་ཡ་ཕྱེ་ཞིག་གཉིས། དྷི་བཛྲེ་ྞིལཱ་བཛྲ་ཧུྃ་ཧཱུྃ་ཕཊ་ཅེས་པ་རླུང་ལའོ། ། ཨོཾ་བཛྲ་ཀརྟི་ཀ་ཡ་གྲི་གུག་གིས། ཧ་ན་ཧ་ན་ཆོམས་གཉིས།
དྲྀ་བཛྲ་ཐཱུཾ་བཛྲ་ཧུྃ་ཧཱུྃ་ཕཊ་ཅེས་པ་མེ་ལའོ། ། ཨོཾ་བཛྲ་བཱ་ཎེ་ན་རྡོ་རྗེ་མདས། བིནྡྷ་བིནྡྷ་ཕུག་གཉིས། ཐུ་བཛྲེ་དྲཱྀ་བཛྲ་ཧུྃ་ཧཱུྃ་ཕཊ་ཅེས་ཆུ་ལའོ། ། ཨོཾ་བཛྲ་ཀཱི་ལ་ཀཻཿརྡོ་རྗེ་ཕུར་བུ་རྣམས་ཀྱིས་ཀཱི་ལ་ཡ་ཀཱི་ལ་ཡ་ཕུར་བུས་ཐོབ་གཉིས། ྞྀལ་བཛྲེ་དྷི་བཛྲ་ཧུྃ་ཧཱུྃ་ཕཊ་ཅེས་པ་སའི་དཀྱིལ་འཁོར་ལ་དབུགས་ཀྱི་བཟླས་པ་བྱའོ། ། དེ་ལྟར་ཏའི་སྡེ་པ་སོང་ངོ་། ། དེ་ནས་སྡིག་པའི་དུས་སྦྱོར་ལ་ཨོཾ་བཛྲ་མུདྒ་རེ་ཎ་རྡོ་རྗེ་ཐོ་བས། ཨཱ་ཀོ་ཌ་ཡ་ཨཱ་ཀོ་ཌ་ཡ་རྡུངས་གཉིས། སླཱྀ་བཛྲེ་ཤི་བཛྲ་ཧུྃ་ཧཱུྃ་ཕཊ་ཅེས་པ་སའི་དཀྱིལ་འཁོར་ལ་དབུགས་ཀྱི་བཟླས་པའོ། །
ཨོཾ་བཛྲེ་ཙཀྲེ་ཎ་རྡོ་རྗེ་འཁོར་ལོས། ཙྪེ་ད་ཡ་ཙྪེ་ད་ཡ་ཆོད་གཉིས། ཀཔཱུ་བཛྲེ་ཥྀརཱ་བཛྲ་ཧུྃ་ཧཱུྃ་ཕཊ་ཅེས་པ་ཆུ་ལའོ། ། ཨོཾ་བཛྲ་ཀུནྟེ་ན་རྡོ་རྗེ་མདུང་གིས། བྷིནྡྷ་བྷིནྡྷ་ཕུག་གཉིས། ཥྀར་བཛྲ་ཀཔཱུ་བཛྲ་ཧུྃ་ཧཱུྃ་ཕཊ་ཅེས་པ་མེ་ལའོ། ། ཨོཾ་བཛྲ་དཎྜེ་ན་རྡོ་རྗེ་དབྱུག་པས། ཏཱ་ཌ་ཡ་ཏཱ་ཌ་ཡ་རྒྱོབ་གཉིས། ཤཱི་བཛྲེ་སླྀ་བཛྲ་ཧུྃ་ཧཱུྃ་ཕཊ་ཅེས་པ་རླུང་ལའོ། ། ཨོཾ་བཛྲ་པརྴུ་ན་རྡོ་རྗེ་དགྲ་སྟས།
ཚིནྡ་ཚིནྡ་གཏུབས་གཉིས། ྈྐ་བཛྲ་ཧུྃ་ཧཱུྃ་ཕཊ་ཅེས་པ་ནམ་མཁའི་དཀྱིལ་འཁོར་ལ་དུར་ཁྲོད་དུ་དབུགས་ཀྱི་བཟླས་པའོ། ། དེ་ནས་གཞུའི་དུས་སྦྱོར་ལ་ཨོཾ་སཱརྡྷ་ཕྱེད་དང་བཅས་པའི་ཏྲི་ཀོ་ཊཱི་བྱེ་བ་ཕྲག་གསུམ་གྱི། ཁཎྜེ་ནི་ཀྲྀ་ཏྭཱ་དུམ་བུ་རྣམས་བྱས་ནས་ཤྨ་ཤཱ་ན་དུར་ཁྲོད་ཀྱི། བྷཱུ་མྱཱ་ས་གཞི་ལ། སརྦ་བྷཱུ་ཏེ་བྷྱོ་ཐམས་ཅད་འབྱུང་པོ་རྣམས་ལ། བ་ལིཾ་གཏོར་མ། ཀུ་རུ་ཀུ་རུ་མཛོད་གཉིས། ྈྐ་བཛྲེ་ཧུྃ་ཧཱུྃ་ཕཊ་ཅེས་པ་ནམ་མཁའི་དཀྱིལ་འཁོར་ལ་དུར་ཁྲོད་དུ་དབུགས་ཀྱི་བཟླས་པའོ། ། ཨོཾ་བཛྲ་ཌ་མ་རུ་ཀེ་ན་རྡོ་རྗེ་ཅང་ཏེའུས།
བཛྲ་ཌཱ་ཀི་ནཱ་ིབྷྱཿརྡོ་རྗེ་མཁའ་འགྲོ་མ་རྣམས། བཱ་ཧ་ཡ་བཱ་ཧ་ཡ་དགུག་པར་མཛོད་གཉིས། ཤི་བཛྲ་སླཱྀ་བཛྲ་ཧུྃ་ཧཱུྃ་ཕཊ་ཅེས་པ་རླུང་ལའོ། ། ཨོཾ་བཛྲ་ཌཱ་ཀི་ནཱི་བྷྱོ་རྡོ་རྗེ་མཁའ་འགྲོ་མ་རྣམས་ལ། མཱ་ར་ཀ་ཡི་ཀཱ་ནཱཾ་བདུད་ཀྱི་རིགས་རྣམས་ཀྱི། རུ་དྷི་རཾ་ཁྲག ནི་བེ་ད་ཡ་ནི་བེ་ད་ཡ་དྲོངས་གཉིས། ཥྀར་བཛྲེ་ཀཔཱུ་བཛྲ་ཧུྃ་ཧཱུྃ་ཕཊ་ཅེས་པ་མེ་ལའོ། ། ཨོཾ་པཉྩ་མྲྀ་ཏ་བདུད་རྩི་ལྔ། ཧཱ་རི་ཎ་བྷྱཿའཕྲོག་མ་རྣམས་ལ།
པཉྩཱ་མྲྀ་ཏ་བདུད་རྩི་ལྔ། ནི་བེ་ད་ཡ་ནི་བེ་ད་ཡ་དྲོངས་གཉིས། ཀཔཱུ་བཛྲེ་ཥྀར་བཛྲ་ཧུྃ་ཧཱུྃ་ཕཊ་ཅེས་པ་ཆུ་ལའོ། ། ཨོཾ་སརྦ་ཐམས་ཅད། བཛྲ་རྡོ་རྗེ། ཌཱ་ཀི་ནཱི་ས་ཧི་ཏཿམཁའ་འགྲོ་མ་དང་ལྷན་ཅིག་པ། སརྦ་སཏྭ་ནཱཾ་ཤཱནྟི་ཀཾ་ཞི་བ་དང་། པཽཥྚི་ཀ་རྒྱས་པ་དང་། རཀྵཱ་བ་ར་ཎ་བསྲུང་བ་དང་བསྐྱབ་པ་དང་། གུཔྟཾ་སྦ་བ་དང་།
ཀུ་རུ་ཀུ་རུ་མཛོད་གཉིས། སླཱྀ་བཛྲེ་ཤཱི་བཛྲ་ཧུྃ་ཧཱུྃ་ཕཊ་ཅེས་པ་སའི་དཀྱིལ་འཁོར་ལ་དབུགས་ཀྱི་བཟླས་པའོ། ། དེ་ལྟར་ཕྲེང་བའི་སྔགས་ཉིན་ཞག་སོ་སོར་དབུགས་ཀྱི་འཁོར་ལོའི་གྲངས་ཉི་ཁྲི་ཆིག་སྟོང་དྲུག་བརྒྱ་བཟླས་པར་བྱའོ། ། འདིར་བགྲང་ཕྲེང་མེད་ཅིང་སྔགས་བརྗོད་པ་མེད་དེ་དབུགས་འཇུག་པ་དང་འབྱུང་བ་དག་དང་ལྷན་ཅིག་སྔགས་ཀྱི་ཡི་གེ་རྣམས་ནང་དུ་རབ་ཏུ་འཇུག་པ་ཟླ་བའི་རང་བཞིན། གཙུག་ཏོར་ནས་ལྟེ་བའི་བར་དུ་འོང་བ་མཁའ་སོགས་ལུགས་དང་མཐུན་པ་དང་། ཕྱིར་འབྱུང་བ་ཉི་མའི་རང་བཞིན་ལྟེ་བ་ནས་གཙུག་ཏོར་ལ་སོགས་པར་འགྲོ་བ་ས་སོགས་ལུགས་དང་མི་མཐུན་པ་རྒྱུ་བ་དག་མེ་ཏོག་ཕྲེང་བ་བཞིན་དུ་སྔགས་ཀྱི་ཕྲེང་བ་དང་ལྷན་ཅིག་འོང་དང་འགྲོ་བར་བལྟ་བར་བྱའོ། ། དེ་ལྟར་བཟླས་པས་ནང་དུ་ཉིན་ཞག་ལྔས་དབུགས་སྟོང་ཕྲག་བརྒྱད་ལྷག་པའི་འབུམ་ཕྲག་གི་བཟླས་པ་རྣལ་འབྱོར་པས་བྱའོ། ། ཉིན་ཞག་ལྔ་བརྒྱ་རྣམས་ཀྱིས་དབུགས་འབུམ་ཕྲག་བརྒྱད་ལྷག་པའི་བྱེ་བ་བཟླས་བར་བྱའོ། ། དེ་ནས་ལུས་དག་པར་འགྱུར་ཏེ། དེ་བཞིན་དུ་ལྔ་བརྒྱས་ངག་དག་པ་དང་།
དེ་བཞིན་དུ་ལྔ་བརྒྱས་སེམས་རྣམ་པར་དག་པའོ། ། དེ་ལྟར་ཉིན་ཞག་བརྒྱ་ཕྲག་བཅོ་ལྔ་རྣམ་པར་དག་པས་ལོ་བཞི་ཟླ་བ་རྣམས་ཀྱི་དབུགས་ཕྱི་རོལ་དུ་གཡོ་བ་མེད་པར་འགྱུར་ཏེ། སྲོག་གི་རླུང་བུམ་པ་ཅན་གྱི་གནས་སྐབས་ཐོབ་པར་འགྱུར་རོ། ། དེ་ནས་རྣལ་འབྱོར་པ་རྣམས་ལ་མངོན་པར་ཤེས་པ་ལྔ་སྐྱེ་བར་འགྱུར་ཏེ་གཡོན་དང་གཡས་དང་དབུ་མའི་སྲོག་ཡང་དག་པར་རྒྱུ་བས་སྐུ་གསུང་ཐུགས་རྡོ་རྗེའི་བཟླས་པའི་རིམ་པ་དང་། དབུ་མ་ཁོ་ནར་སྲོག་རྒྱུ་བ་ལས་མ་ནིང་གི་བཟླས་པའི་རིམ་པའོ། ། ཞེས་པ་ནི་བཅོམ་ལྡན་འདས་ཀྱི་ངེས་པའོ། ། ད་ནི་འཁོར་ལོ་ལྔ་པོའི་ཨ་ཝ་དྷཱུ་ཏཱིའི་དབུགས་རྣམས་ཀྱི་སྐུ་དང་གསུང་དང་ཐུགས་དང་ཡེ་ཤེས་ཀྱི་ཆོས་ཅན་ལ་ལར་འདིའོ་ལྔ་པོ་རྣམས་ཀྱིས་སངས་རྒྱས་ཐམས་ཅད་ཀྱི་སྡོམ་པ་གསུངས་པ། དབུགས་རྣམས་གང་དག་ཅེས་པ་ལ་སོགས་པ་སྟེ། འདིར་བྱིས་པ་སྐྱེ་བའི་དུས་སུ་དབུ་མ་ལ་དང་པོར་ནི་དབུགས་རྣམས་གང་དག་རྐང་པ་དང་བཅས་རོ་དང་མདར་གྱུར་པ་ཞེས་རྐང་པ་དང་བཅས་པའི་ལྔ་བཅུ་རྩ་དྲུག་འབབ་སྟེ། དེ་དག་ལས་དབུགས་བརྒྱད་བརྒྱད་རྣམས་ཀྱིས་ནུས་མ་བརྒྱད་དང་འཁོར་ལོ་དྲུག་ཏུ་འགྱུར་ཏེ།
འོག་དང་སྟེང་ནམ་མཁའི་ལྷ་མོའི་དབང་གིས་སྒོ་བརྒྱད་པོའི་དབུས་ན་གནས་པའི་དུར་ཁྲོད་ཀྱི་ལྷ་མོ་བརྒྱད་པོ་རྣམས་དང་བཅས་པའོ་ཞེས་པ་ནི་དབུགས་འདི་རྣམས་ཀྱི་ནང་ནས་སྐུ་དང་གསུང་དང་ཐུགས་དང་ཡེ་ཤེས་ཀྱི་ཆོས་ཅན་གྱི་དབུགས་བརྒྱད་དེ། དེ་ནི་རྡོ་རྗེ་བཞི་ལ་ཤེས་རབ་དང་ཐབས་ཀྱི་དབྱེ་བ་ལས་སོ། ། དེ་རྣམས་ནི་སྙིང་པོའི་པདྨའི་འདབ་མ་ལ་ལྷ་མོ་བརྒྱད་དོ། ། འདིར་དབུ་མའི་རླུང་ལས་ཐོད་པ་བརྒྱད་པོ་རྣམས་སུ་ནི་མི་འགྱུར་ཏེ་ཐབས་ཀྱི་ཆ་ཡིན་པའི་ཕྱིར། དེ་བཞིན་དུ་དཔའ་བོ་རྣམས་ཀྱང་གསུང་ངོ་། ། བརྒྱད་ནི་གཟུགས་རྣམ་པར་དག་པས་སའི་འཁོར་ལོ་ལ་འཇོག་པའོ། ། བརྒྱད་ནི་འདུ་ཤེས་རྣམ་པར་དག་པས་ཆུའི་འཁོར་ལོ་ལ་འཇོག་པའོ། ། བརྒྱད་ནི་ཚོར་བ་རྣམ་པར་དག་པས་མེའི་འཁོར་ལོ་ལ་འཇོག་གོ ། བརྒྱད་ནི་འདུ་བྱེད་རྣམ་པར་དག་པས་རླུང་གི་འཁོར་ལོ་ལ་འཇོག་གོ ། བརྒྱད་ནི་རྣམ་པར་ཤེས་པ་རྣམ་པར་དག་པས་ནམ་མཁའི་འཁོར་ལོ་ལ་འཇོག་པའོ། །
བརྒྱད་ནི་ཡེ་ཤེས་རྣམ་པར་དག་པས་སྒོ་བཞི་དང་མཚམས་བཞིའི་དུར་ཁྲོད་བརྒྱད་པོ་རྣམས་ལ་འཇོག་པའོ། ། དེ་ལྟར་ན་འདིར་ནང་དུ་ཕུང་པོ་དྲུག་རྣམ་པར་དག་པའི་གསང་བའི་པདྨ་ཡེ་ཤེས་དང་། ལྟེ་བ་ས་དང་། སྙིང་ཁ་ཆུ་དང་། མགྲིན་པ་མེ་དང་། དཔྲལ་བ་རླུང་དང་། གཙུག་ཏོར་གྱི་འཁོར་ལོ་ནམ་མཁའ་སྟེ་དྲུག་པོ་རྣམས་ལ་རྣལ་འབྱོར་མ་བཞི་བཅུ་རྩ་བརྒྱད་དོ། ། དེ་བཞིན་དུ་འདབ་མའི་ལྷ་མོ་བརྒྱད་ནི་སྣའི་བུག་པ་དག་ལ་གཉིས་སོ། ། མིག་གི་བུག་པ་དག་ལ་གཉིས་སོ། ། རྣ་བའི་བུག་པ་དག་ལ་གཉིས་སོ། །
ལྕེའི་སྒོ་དང་གཙུག་ཏོར་གྱི་བུག་པ་དག་ལ་གཉིས་སོ། ། ཞེས་པ་ནི་ལྷ་མོའི་ཚོགས་ཏེ། དེ་ལྟར་ན་རྟེན་རྩ་དང་བརྟེན་པ་རླུང་ལ་ལྷ་མོ་ལྔ་བཅུ་རྩ་དྲུག་གོ ། ལྷག་མ་དབུ་མའི་དབུགས་ཀྱི་རྐང་པ་གཅིག་གིས་བསྐྱེད་པ་ནི་སྒྲིབ་བྲལ་གྱི་སྲིད་པ་གསུམ་གྱི་ཡུམ་སྣ་ཚོགས་ཡུམ་སྟེ་ཕྱག་ན་གཟུང་འཛིན་གཅོད་པ་སྟོང་ཉིད་ཀྱི་གྲི་གུག་དང་། འགྱུར་མེད་བདེ་བ་སྐྱོང་བའི་ཐོད་པ་ཅན་ནོ། ། ཞབས་གཡོན་བརྐྱང་བ་ནི་བདུད་རྩི་བདེ་བའི་ཆ་སྟེ། རྣལ་འབྱོར་མ་ནི་མཚན་མོར་བཤད་ཅེས་པའི་རིགས་པས་ཟླ་བ་ཤེས་རབ་ཀྱི་ཆ་ཡིན་པའི་ཕྱིར་དེ་ནི་གཡོན་བརྐྱང་བདུད་རྩིའི་ཆོས་སོ་ཞེས་འགྱུར་མངས་སུའོ། ། ཤེས་རབ་དེ་ཡིས་འཁྱུད་པ་ཉི་མ་དང་ཟླ་བའི་སྟེང་དང་བདུད་དང་ཉོན་མོངས་པའི་སྟེང་དུ་ཉིན་མོ་ཉི་མ་ཐབས་ཀྱི་ཆ་ཡིན་པས་གཡས་བརྐྱང་གིས་གནས་པའི་བཅོམ་ལྡན་འདས་དུས་ཀྱི་འཁོར་ལོ་ཧེ་རུ་ཀ་མཆོག་ཏུ་མི་འགྱུར་བའི་བདེ་བའོ། ། དབུ་མའི་དབུགས་འདི་རྣམས་ཀྱི་ས་བོན་རྣམས་ནི་འཆད་པར་འགྱུར་བ་ལས། ལྀ་ལ་སོགས་པ་དབྱངས་བརྒྱད་གང་དག་ཅེས་པ་ལ་སོགས་པས་བརྗོད་པར་བྱ་སྟེ་དེས་ན་འདིར་མ་བྲིས་སོ། །
འདིར་ངེས་པའི་དོན་དུ་ནི་དུས་ཐམས་ཅད་དུ་གཟུགས་བརྟན་པར་གྱུར་པ་དང་། རླུང་བུམ་པ་ཅན་གྱི་གནས་སྐབས་སུ་གྱུར་པ་ཇི་སྲིད་པ་དུས་ཐམས་ཅད་དུ་རྣལ་འབྱོར་པས་འཇུག་པ་དང་འབྱུང་བ་ཉིད་ཀྱིས་སྲོག་དབུ་མར་བསྒོམ་པར་བྱའོ། ། དེ་ནས་རྣལ་འབྱོར་པས་མངོན་པར་ཤེས་པ་ལྔ་ཐོབ་པར་འགྱུར་ཏེ་སྲོག་གི་བཟླས་པ་མཐར་ཕྱིན་པ་ལས་སོ། ། ཞེས་པ་ནི་བཅོམ་ལྡན་འདས་ཀྱི་ངེས་པའོ། ། དེ་ལྟར་ན་སྲོག་མི་ཕྱེད་པའི་ཡན་ལག་སྲོག་རྩོལ་གྱིས་སྲོག་དང་ལྡན་པའི་ཡིད་ཀྱི་སྔགས་བཟླས་པར་བྱའོ། ། ཞེས་པ་ནི་རྒྱུད་ཐམས་ཅད་ལས་རྡོ་རྗེའི་ཚིག་ཏུ་བསྟན་ཏེ་སྔར་སྒྲུབ་ལེར་བརྗོད་ཟིན་ཏོ། ། གང་ཡང་སྲོག་གི་བཟླས་པ་སྒྲའི་གནས་ནས་སྔགས་བརྗོད་པ་དང་བགྲང་ཕྲེང་དང་བྲལ་བ་དེ་ལྟ་ན་ཡང་བཟླས་པ་ཞེས་བརྗོད་པར་བྱ་སྟེ། སྲོག་འབྱུང་བ་དང་འཇུག་པ་བགྲང་བའམ་ཟློས་པའི་ཕྱིར་རོ། ། ད་ནི་ཕྱི་དང་ནང་དུ་ལྷའི་གདན་གྱི་དག་པ་གསུངས་པ་ལྔ་ཞེས་པ་ལ་སོགས་པ་སྟེ། འདིར་དཔའ་བོ་གཅིག་པའི་གདན་ནི་ཟླ་བ་ཁུ་བ་དང་ཉི་མ་རྡུལ་ལོ། །
ཁམས་ལྔ་པོ་རྣམས་ཤེས་རབ་ཀྱི་ཆོས་ཅན་ཉིད་ཀྱི་ཕྱིར་ཟླ་བའི་ཡོན་ཏན་ཡུལ་ལྔ་པོ་དེ་དག་ལས་བཞི་ནི་འདིར་ས་ཁམས་སྤྱན་མ་ལ་སོགས་པ་ཡུམ་བཞི་རྣམས་ཀྱི་ཟླ་བའི་གདན་རྣམས་ཏེ། གཅིག་ནི་གཙོ་མོ་ནམ་ཁའི་ཁམས་ཀྱི་མཐར་ཐུག་པར་རོ། ། ཉི་མའི་ཡོན་ཏན་གསུམ་གྱི་དབང་གིས་རིན་ཆེན་འབྱུང་ལྡན་དང་སྣང་བ་མཐའ་ཡས་དང་དོན་ཡོད་གྲུབ་པ་རྣམས་ཀྱི་ཉི་མའི་གདན་གསུམ་མོ། ། འབྱུང་བ་བཞིའི་བདག་ཉིད་ནི་འབྱུང་འགྱུར་གྱི་གཟུགས་ཆེན་པོ་ཞེས་པ་ཁམས་བཞིའི་ཆོས་ཅན་ཉིད་ཀྱི་ཕྱིར་གཟུགས་རྣམ་པར་སྣང་མཛད་ཀྱི་གདན་ནི་ཟླ་བའམ་ཡང་ན་མེ་ལོང་ཡེ་ཤེས་ཀྱི་མེ་ལྕེའི་ཆོས་ཅན་ཉིད་ཀྱི་ཕྱིར་ཉི་མའི་གདན་ནོ། ། དེ་ཡང་འབྱུང་བཞི་དག་པའི་ལྷ་མོ་ལ་ཟླ་གདན་ཐོབ་པ་ན་རིགས་བཞི་ཕུང་པོའི་ཆོས་ཅན་ཉིད་ཀྱི་ཕྱིར་རོ། ། ཚོར་བ་ལ་སོགས་པ་གསུམ་ནི་ཉི་གདན་ཅན་ཏེ་གཟུགས་བརྙན་མིན་པ་ཉིད་ཀྱང་ལྷག་མ་ཚོར་སོགས་གསུམ་རྣམས་སོ་ཞེས་གསུངས་པའི་ཕྱིར་རོ། ། དེ་ལྟར་གཟུགས་དང་ཡུལ་བཞི་ལ་ཟླ་བའི་དཀྱིལ་འཁོར་ལྔ་དབུས་དང་མཚམས་བཞི་དང་། སྙིང་སྟོབས་དང་རྡུལ་དང་མུན་པ་དེ་གསུམ་ཆ་མཉམ་པ་ཉིད་ཀྱི་དབྱེ་བས་ཉི་མའི་དཀྱིལ་འཁོར་བཞི་ཕྱོགས་གསུམ་དང་དབུས་ཏེ་གདན་དགུའོ། ། དེ་ལྟར་ན་ཕུང་པོ་དང་ཁམས་རྣམས་ཀྱི་ཡོན་ཏན་དང་ཡུལ་གྱི་རྟེན་གདན་གྱི་དབྱེ་བ་ལས་ལྷ་དགུའི་བདག་ཉིད་ཀྱི་འདུས་པ་བསྟན་ཏེ་མངལ་དུ་སྐྱེས་པའི་བྱིས་པ་ལ་རྣམ་པར་ཤེས་པ་ལ་སོགས་པ་ཕུང་པོ་དང་ཁམས་དགུ་རྣམས་ཀྱི་ཚོགས་པ་གྲུབ་པ་ཇི་ལྟ་བ་དེ་བཞིན་དུ་དཀྱིལ་འཁོར་ལ་ཡང་ལྷ་དགུའོ། ། སླར་ཡང་གཞན་ཁྲོ་བོའི་གདན་བཞི་སྟེ་ཆུ་གཏེར་རྐང་པ་ཞེས་པ་ཉི་མའི་རྐང་པའི་ནོར་འཕེལ་བ་དང་འགྲིབ་པ་དང་བུ་ལོན་འཕེལ་བ་དང་འགྲིབ་པའི་དབང་གིས་རྐང་པ་དྲུག་གི་འཕེལ་འགྲིབ་བཞིས་ཁྲོ་བོ་བཞི་པོ་རྣམས་ཀྱི་ཉི་མའི་གདན་རྣམས་སོ། །
དེ་ལྟར་ཁྲོ་བོ་རྣམས་ཀྱི་རྐང་པ་ཞེས་པ་སྟེ་བཅུ་གསུམ་གྱི་བདག་ཉིད་ཀྱི་འདུས་པའོ། ། དེ་བཞིན་དུ་གཟའ་བདུན་པོ་དག་པ་གཙོ་བོ་དང་ནི་ཁྲོ་བོ་དྲུག་གི་ཉི་མ་ཉིན་མོར་བྱེད་པའི་གདན་བདུན་རྣམས་དང་། གཞན་པ་ལྷག་མ་རིགས་དྲུག་ཡུམ་དྲུག་གི་གདན་ནི་དཀར་པོ་རྫོགས་པ་བཅུ་གཉིས་དག་པའི་རི་བོང་ཅན་ཟླ་བའི་དཀྱིལ་འཁོར་རྣམས་ཏེ། འདུས་པ་གསུམ་པ་ལྷ་བཅུ་དགུའི་བདག་ཉིད་ཀྱི་འདུས་པའོ། ། ལོ་སོ་སོའི་ནག་པོའི་རྫོགས་པ་གནམ་སྟོང་བཅུ་གཉིས་དང་དཀར་པོའི་རྫོགས་པ་ཉ་བཅུ་གཉིས་ཏེ་དེ་ལྟར་ཉི་ཤུ་རྩ་བཞི་ཉི་མ་ཉིན་མོར་བྱེད་པ་དང་རི་བོང་ཅན་ཟླ་བའི་གདན་རྣམས་དང་། གཙོ་བོའི་གདན་ནི་ཐབས་ཤེས་རབ་ཀྱི་རིགས་ཀྱི་དབང་གིས་ཟླ་བའམ་ཉི་མ་གང་ཡང་རུང་བའི་གདན་ཏེ། དེ་ལྟར་ན་ལྷ་རྣམས་ཀྱི་རྟེན་གདན་གྱི་དབྱེ་བ་ལས་ལྷ་ཉི་ཤུ་རྩ་ལྔའི་བདག་ཉིད་ཀྱི་འདུས་པའོ། ། འདི་ཉིད་ལ་ནི་སླར་ཡང་དེ་རྣམས་ཀྱི་ནང་དུ་གཞན་ཁྲོ་བོ་ལྔ་སེམས་དཔའ་གཅིག་གཙོ་བོ་སྟེ་རི་བོའི་གཟའ་སྟེ་གཟའ་བདུན་གྱི་ཉི་གདན་རྣམས་བསྲེས་པ་ནི་ཕུང་པོ་ལྔ་དང་ཁམས་བཞི་རྣམས་དང་སྐྱེ་མཆེད་བཅུ་གཉིས་དང་ཁྲོ་བོ་བཅུ་གཅིག་རྣམས་ཀྱི་གདན་སོ་གཉིས་སུ་འགྱུར་ཏེ། ལྷ་སུམ་ཅུ་རྩ་གཉིས་ཀྱི་བདག་ཉིད་ཀྱི་འདུས་པའོ། ། གོང་དུ་སོ་གཉིས་ཀྱི་བདག་ཉིད་ནི་ཀཧ་ཀཡཱ་ཀརཱ་ཀྭཱ་ཀླཱ་ཀཧཱ་ཞེས་པ་སྟེ་སྙིང་པོའི་ཤེས་རབ་མ་དང་བཅས་པའོ། །
ཞེས་པ་ལྟར་ཁྲོ་བོ་བཅུ་དང་ཡབ་ཡུམ་གཉིས་སུ་འདུས་ཏེ་སོ་གཉིས་སུ་རིགས་སོ། ། སླར་ཡང་དེ་རྣམས་ཀྱི་སྟེང་དུ་ལས་དབང་དྲུག་པ་དང་དེའི་བྱ་བ་དྲུག་པའི་གདན་ནི་མཉམ་པ་གཡས་དང་མི་མཉམ་པའི་གནས་གཡོན་ལ་སྲོག་གི་ཕྱིར་འགྲོ་བ་བསྡུད་རིམ་ཉི་མའི་གདན་དང་། ནང་དུ་འོང་བ་བསྐྱེད་རིམ་ཟླ་བའི་གདན་རྣམས་ཏེ། དེས་ན་སུམ་ཅུ་རྩ་བཞིའི་བདག་ཉིད་ཀྱི་འདུས་པའོ། ། དེ་ལྟར་འདུས་པ་རྣམ་པ་དྲུག་སྟེ་མངལ་དུ་བྱིས་པའི་ཁམས་རྣམས་ཀྱི་རྟེན་ཁམས་དང་བརྟེན་པ་རླུང་འདུས་པ་ཇི་ལྟ་བ་དེ་བཞིན་དུ་ལྷ་རྣམས་ཀྱི་འདུས་པ་རྣམ་པར་བཞག་པའོ། ། ཞེས་པའི་རིགས་པས་འདུས་པ་དྲུག་གོ ། ད་ནི་ཟླ་བ་ཞེས་པ་ལ་སོགས་པས་འཁོར་ལོ་གསུམ་གྱི་སྡོམ་པ་ལ་གདན་གྱི་དག་པ་གསུངས་ཏེ། འདིར་སྡོམ་པ་ཆུང་ངུའི་འཁོར་ལོ་གསུམ་ལ་རྩིབས་ཉི་ཤུ་རྩ་བཞིའོ། ། དེ་རྣམས་ཀྱང་འབྱུང་དང་འབྱུང་བ་མདའ་དང་རིག་བྱེད་ཡོན་ཏན་ལག་པ་རི་བོང་ཅན་ཞེས་པ་སྔར་གསུངས་པའི་ཟླ་བའི་རྐང་པ་ཉེར་ལྔ་སྟེ་དེ་རྣམས་ལས་ཉེར་བཞི་ནི་འཁོར་ལོ་གསུམ་གྱི་རྩིབས་རྣམས་སུ་འགྱུར་ཞིང་། ཉེར་ལྔ་པ་གཅིག་པུ་ནི་སྙིང་པོའི་པདྨའི་འདབ་མའི་ལྷ་མོ་བཅུ་གཅིག་གི་ཡི་དྭགས་ཀྱི་གདན་ནོ། །
ཉི་མའི་རྐང་པ་ནི་རོ་དང་དུས་དང་རི་བོང་ཅན་ཞེས་པ་བཅུ་གཅིག་སྟེ་དེ་རྣམས་ལས་གསུམ་ནི་སྙིང་པོའི་པདྨའི་འདབ་མ་གསུམ་ལའམ་རོའོ། ། ལྷག་མ་བརྒྱད་ནི་སྒོ་བཞི་དང་ཟུར་གྱི་མཚམས་བརྒྱད་དུ་དུར་ཁྲོད་བརྒྱད་ལ་རོའི་གཟུགས་ཀྱིས་གནས་པ་རྣམས་ཏེ། རྩིབས་ཞེས་པ་ནི་ལྷ་མོ་རྣམས་ཀྱི་རྟེན་གདན་གྱི་རང་བཞིན་ནོ། ། རོ་ཞེས་པ་ནི་ལྷ་མོ་རྣམས་ཀྱི་བཞོན་པའི་རོ་སྲོག་འགགས་པ་མཚོན་པ་རྣམས་སོ། ། དེ་ལྟར་འཁོར་ལོ་གསུམ་གྱི་སྡོམ་པའོ། ། སླར་ཟླ་ཉིའི་རྐང་པ་སྔ་མ་དང་ཕྱི་མའི་དབྱེ་བས་རྐང་པ་གཉིས་འགྱུར་དེ་དག་རྣམས་ནི་སྡོམ་པ་ཆེན་པོ་ལ་ལྷ་མོ་རྣམས་ཉིད་ཀྱི་ཉིན་མོར་བྱེད་པ་དང་རི་བོང་ཅན་གྱི་གདན་དོན་གཉིས་སུ་འགྱུར་ཏེ། དེ་ལྟར་འཁོར་ལོ་དྲུག་གི་སྡོམ་པའོ། ། སྒྱུ་འཕྲུལ་དྲྭ་བ་ལས་ལོ་གཅིག་ལ་དཀར་ནག་རྫོགས་པ་ཉེར་བཞི་སྟེ་དཀར་པོ་ཟླ་བ་དང་ནག་པོ་རྣམས་ཉི་མའི་གདན་རྣམས་སོ། ། དེ་བཞིན་དུ་དེའི་སྟེང་དུ་གཟའ་བདུན་ནི་ཉི་མའི་གདན་བདུན་ནོ། ། ཉི་མའི་རྐང་པ་རྣམས་ནི་ཉི་མའི་གདན་བཅུ་གཅིག་སྟེ་ཞེས་སོ། །
ཡང་ན་བསམ་པའི་དབྱེ་བས་ཟླ་བའི་གདན་བཅོ་བརྒྱད་རྣམས་ཏེ། དེ་ལྟར་ན་ཡབ་ཡུམ་སོ་སོར་ཕྱེ་བ་གདན་བཞི་བཅུ་རྩ་གསུམ་ནི་སྒྱུ་འཕྲལ་དྲྭ་བ་གཅིག་ལའོ། ། དེའི་སྟེང་དུ་མཉམ་པ་དང་མི་མཉམ་པའི་གནས་ཏེ་རྐང་པས་སྔར་བཞིན་དུ་ཟླ་བ་དང་ཉི་མའི་གདན་གཉིས་བསྣན་ཏེ་གདན་ཞེ་ལྔ་ནི་སྒྱུ་འཕྲུལ་དྲྭ་བ་གཉིས་པ་ལའོ། ། དེའི་སྟེང་དུ་ཆུ་གཏེར་རྐང་པ་ཞེས་པ་ཉི་མའི་རྐང་པ་དྲུག་ལས་བཞིའི་དབྱེ་བས་ལུས་ཀྱི་སྒོ་ནས་ཉི་མའི་གདན་རྣམས་དང་། ནམ་གྱི་བསམ་པའི་དབྱེ་བས་ཟླ་བའི་གདན་བཞིར་འགྱུར་རོ། ། དེ་ལྟར་ལྷ་རྣམས་ཀྱི་གདན་བཞི་བཅུ་དགུ་ནི་སྒྱུ་འཕྲུལ་དྲྭ་བ་གསུམ་པ་ལ་གནས་ཏེ། མངལ་དུ་བྱིས་པ་སྲོག་གི་རྟེན་དུ་གྱུར་པའི་ཁམས་རྣམས་ཇི་ལྟ་བ་དེ་བཞིན་དུ་ཕྱི་རོལ་འཇིག་རྟེན་དང་གཞན་བསྐྱེད་རིམ་གྱི་ལྷ་ལ་ཡང་འགྲུབ་བོ། ། དེ་ལྟར་ན་འདུས་པ་དྲུག་དང་སྒྱུ་འཕྲུལ་དྲྭ་བ་གསུམ་དང་འཁོར་ལོ་གསུམ་གྱི་སྡོམ་པ་དང་འཁོར་ལོ་དྲུག་གི་སྡོམ་པའི་གདན་ཡོངས་སུ་དག་པའི་ངེས་པའོ། ། རྒྱུད་དེ་རྣམས་ཀྱི་ལྷ་ལ་ཐབས་གཙོ་བོ་གཟུགས་མེད་པའི་ཕུང་པོའི་ཆོས་ཅན་ཉིད་ཀྱི་ཕྱིར་དེའི་རྟེན་ཉི་མའམ། དམིགས་བཅས་སྟོང་པའི་གཟུགས་ཀྱི་ཆོས་ཅན་ཉིད་ཀྱི་ཕྱིར་ཤེས་རབ་ཀྱི་ཆོས་གཙོ་མོ་ནི་གང་བའི་ཟླ་བ་ལ་གནས་པར་འགྱུར་བའོ། །
རྣམ་པར་སྣང་མཛད་ནི་གཟུགས་ཅན་ཉིད་ཀྱི་ཕྱིར་སྙིང་རྗེའི་ཆས་ཟླ་བའི་དཀྱིལ་འཁོར་ལ་ཞུགས་པར་འགྱུར་ཏེ། གཙོ་བོ་ཡང་ན་ཁ་སྦྱོར་ལ་ཞེས་པ་ནི་དུས་ཀྱི་འཁོར་ལོ་ལ་ཤེས་རབ་ཉི་མ་དང་སྙིང་རྗེ་ཟླ་བ་གཉིས་བརྩེགས་པ་ལ་གདན་བྱའོ། ། ཅིའི་ཕྱིར་ན་རིགས་ཀྱི་དབང་གིས་ཤེས་རབ་དང་སྙིང་རྗེ་དབྱེར་མེད་པའི་དབང་གིས་སོ་ཞེས་པ་སྟེ་དུས་འཁོར་དང་པོའི་སངས་རྒྱས་ནི་ཐབས་ཤེས་ཀྱི་རིགས་ཀྱི་ཕྱོགས་སུ་ལྷུང་བ་མེད་པར་མཉམ་པ་ཉིད་ཀྱིི་ཕྱིར་རོ་ཞེས་གྲུབ་བོ། ། ད་ནི་རླུང་ལ་སོགས་པའི་ལྷ་རྣམས་ཀྱི་ཞལ་གྱི་དག་པ་གསུངས་པ་རླུང་ཞེས་པ་ལ་སོགས་པ་སྟེ་འདིར་རླུང་ལ་སོགས་པའི་ཁམས་དྲུག་གི་རིགས་ཅན་གྱི་ལྷ་རྣམས་ཀྱི་ཞལ་ནི་རྣམ་པ་གཉིས་ཏེ། གཅིག་ནི་ཟླ་བའི་ཡོན་ཏན་ཡུལ་ལྔ་དག་པས་སོ། ། གཉིས་པ་ནི་ཉི་མའི་ཡོན་ཏན་སྙིང་སྟོབས་རྡུལ་མུན་གསུམ་དག་པས་སོ། ། དེ་ལས་དང་པོ་ནི་རླུང་གི་ཁམས་དག་པའི་ལྷ་ལ་རེག་བྱའི་ཡོན་ཏན་གྱི་བདག་ཉིད་ཞལ་གཅིག་ཏུ་འགྱུར་ཞིང་། ཞལ་གཉིས་པ་ནི་སྒྲའི་ཡོན་ཏན་གྱི་བདག་ཉིད་ཀྱིས་སྤྱི་བོར་རྒྱས་གདབ་པའི་ཞལ་ཏེ། དེས་ན་འདུ་བྱེད་ཀྱི་ཕུང་པོ་རླུང་ཁམས་པ་ལ་རྣམ་པར་ཤེས་པའི་ཕུང་པོ་མི་བསྐྱོད་པ་མཁའ་ཁམས་པས་རྒྱས་བཏབ་པའོ། ། དེ་ལྟར་ན་རླུང་ལ་རེག་བྱའི་ཞལ་གཅིག་དང་ནི་ཡོན་ཏན་གཞན་གྱི་དབང་གིས་རྒྱས་གདབ་ཞལ་ནི་གཉིས་པ་ཞེས་པ་སྤྱི་བོར་གནས་པར་འགྱུར་ཏེ།
ཞལ་གྱི་གནས་སུ་ཞལ་གཉིས་བྱ་བ་ནི་མ་ཡིན་ནོ། ། དེ་བཞིན་དུ་རྩེ་མོ་ཅན་མེ་ཁམས་པ་ལ་གཟུགས་དང་རེག་བྱའི་ཡུལ་གྱི་ཆོས་ཀྱིས་ཞལ་གཉིས་སུ་འགྱུར་ཏེ། ཡོན་ཏན་གྱི་རྒྱས་གདབ་པའི་ཞལ་དང་གསུམ་ཞེས་རྭས་འདོན་པ་ལྟར་སྒྲའི་ཡོན་ཏན་གྱི་རྒྱས་བཏབ་པའི་ཞལ་དང་གསུམ་སྟེ། དེས་ན་ཚོར་བའི་རིགས་ཅན་ལ་ཡང་རྣམ་པར་ཤེས་པ་མི་བསྐྱོད་པས་རྒྱས་གདབ་བོ། ། འདིར་མེ་ལ་གཟུགས་ཀྱི་ཁམས་ཀྱི་ཡོན་ཏན་ཆུ་མེད་ཀྱང་གཟུགས་ཡུལ་དུ་ཡོད་པ་ལ་དགོངས་ནས་མེ་ལ་གཟུགས་ཞེས་གསུངས་སོ། ། དེ་བཞིན་དུ་ཆུའི་རིགས་ལ་རེག་བྱ་དང་ནི་གཟུགས་དང་རོའི་ཞལ་ཏེ་ཞལ་གསུམ་པ་དང་། རྒྱས་བཏབ་ཞལ་ནི་ཞལ་བཞི་པ་ནམ་མཁའི་མཚན་ཉིད་སྒྲ་དག་པ་མི་བསྐྱོད་པའོ། ། དེས་ན་འདུ་ཤེས་ལ་རྣམ་པར་ཤེས་པས་རྒྱས་གདབ་བོ། ། ས་ལ་དྲི་ལ་སོགས་པ་ཞེས་པ་ལ་དྲི་དང་ལ་སོགས་པས་རོ་དང་གཟུགས་དང་རེག་བྱའི་ཡུལ་གྱི་ཆོས་ཀྱིས་ཞལ་བཞིར་འགྱུར་ཏེ། རྒྱས་གདབ་ཞལ་ནི་ཁམས་ཀྱི་མཐའ་ནམ་མཁའི་ཡོན་ཏན་གྱིས་ལྔ་པ་ནམ་མཁའི་མཚན་ཉིད་སྒྲའོ། །
དེས་ན་གཟུགས་ཀྱི་ཕུང་པོ་ལ་ཡང་རྣམ་པར་ཤེས་པའི་ཕུང་པོས་རྒྱས་གདབ་བོ་ཞེས་གྲུབ་བོ། ། ནམ་མཁའི་ཁམས་རྣམ་པར་ཤེས་པའི་ཕུང་པོ་ལ་ནི་སྟོང་པ་ཆེན་པོ་ཡི་གེ་ལྔ་ཞེས་གསུངས་པའི་ཕྱིར་སྟོང་པ་ལྔ་རྣམས་ཀྱི་ཞལ་ལྔ་སྟེ་རྒྱ་ཡིས་གདབ་པའི་ཞལ་ནི་དྲུག་པ་ཡེ་ཤེས་ཀྱི་ཕུང་པོའོ། ། དེ་བཞིན་དུ་ནི་ཡེ་ཤེས་ཁམས་ལ་འགྱུར་ཏེ་ཡོན་ཏན་དབང་ལས་ཞེས་པ་ཞལ་དྲུག་པ་ལ་སྟོང་པ་དྲུག་གི་ཞལ་རྣམས་དེ་ལ་ཡང་རྣམ་པར་ཤེས་པའི་ཁམས་ཀྱིས་རྒྱས་གདབ་བོ་ཞེས་པ་ཕྱག་རྒྱའི་ངེས་པ་སྟེ་འབྱུང་བའི་ཁམས་ཀྱི་ཡོན་ཏན་དང་ཡུལ་གྱི་ཡོན་ཏན་གྱི་དབང་གིས་ཞལ་གྱི་དག་པའོ། ། དེ་ནས་གཅིག་ནི་བཞི་ལ་བསྲེས་པ་བདེ་མཉམ་འབྲས་བུ་སྟེར་བ་དག་སྟེ་གཉིས་དང་གསུམ་ནི་བསྲེ་པ་ལྔ་ཞེས་པ་ནི་འདིར་གང་གིས་ཚེ་རླུང་གི་ཁམས་རེག་བྱ་གཅིག་པུའི་ཡོན་ཏན་གྱི་བདག་ཉིད་ནམ་མཁའི་ཁམས་ཀྱི་རྒྱས་གདབ་པ་ནི་སའི་ཁམས་དྲི་ལ་སོགས་པ་ཡོན་ཏན་བཞིའི་བདག་ཉིད་ཀྱིས་རྒྱས་བཏབ་པ་ལ་བསྲེས་པར་གྱུར་པ་དེའི་ཚེ་བདེ་མཉམ་འབྲས་བུ་སྟེར་བར་འགྱུར་ཏེ་ཕན་ཚུན་ཐབས་དང་ཤེས་རབ་ཀྱི་བདག་ཉིད་ཅན་གྱི་རྣལ་འབྱོར་དུ་འགྱུར་བའི་ཕྱིར་རོ། ། དེ་བཞིན་དུ་མེའི་ཁམས་ཀྱི་ཡོན་ཏན་རེག་བྱ་དང་ཡུལ་གྱི་ཡོན་ཏན་གཟུགས་གཉིས་ཀྱི་བདག་ཉིད་ཅན་ནམ་མཁའ་རྒྱས་གདབ་པ་དང་། ཆུའི་ཁམས་ཡོན་ཏན་གསུམ་གྱི་བདག་ཉིད་ལ་ནམ་མཁའི་ཡོན་ཏན་གྱི་རྒྱས་བཏབ་པ་ཕན་ཚུན་བསྲེས་པ་སྟེ་འདུས་པ་ནི་ཞལ་ལྔར་འགྱུར་རོ། ། དེ་བཞིན་དུ་ས་དང་རླུང་འདུས་པ་དག་ལ་ཞལ་ལྔའོ། ། དེ་བཞིན་དུ་ཤར་དང་ནུབ་དང་བྱང་དང་ལྷོའི་རིགས་ཕན་ཚུན་འདུས་པ་ནི་ཤེས་རབ་དང་ཐབས་ཀྱི་བདག་ཉིད་ཞལ་བཅུར་འགྱུར་ཏེ། འདིའི་སྤྲོས་པ་ནི་ནང་གི་ལེའུ་ཚིགས་བཅད་སུམ་ཅུ་པ་ལས། ཤེས་རབ་ཐབས་ཀྱི་རུས་པ་ཤ་དང་ཆུ་དང་བཅས་པའི་ཁྲག་དང་གཙང་བྱེད་དང་ནི་གཅི་བ་ཉིད། །
ཅེས་པ་ལ་སོགས་པས་གཟུགས་ས་དང་འདུ་ཤེས་ཆུ་དང་ཚོར་བ་མེ་དང་འདུ་བྱེད་རླུང་དང་རྣམ་ཤེས་ནམ་མཁའི་ཕན་ཚུན་འཁྱུད་པའི་ཚུལ་རྒྱས་པར་གསུངས་སོ། ། ཞེས་པ་ཁམས་དང་ཡུལ་གྱི་ཡོན་ཏན་ལས་ཞལ་གྱི་ངེས་པའོ། ། གཞན་ཡང་ཡོན་ཏན་རྣམ་པ་གསུམ་ཞེས་པ་ལ་སོགས་པས་ཉི་མའི་ཡོན་ཏན་གྱི་ཞལ་གྱི་དབྱེ་བ་གསུངས་ཏེ། གསུམ་ཞེས་པ་འགྱུར་མངས་ལ་མེད་ཅིང་མི་དགོས་སོ། ། འདིར་ཁམས་ཐམས་ཅད་སྙིང་སྟོབས་དང་རྡུལ་དང་མུན་པའི་ཡོན་ཏན་རྣམས་ཡོད་དེ། དེའི་དབང་གིས་ཁམས་ཀྱི་རིགས་ཀྱི་ལྷ་ཐམས་ཅད་ཞལ་གསུམ་པའོ། ། དེ་བཞིན་དུ་ཁམས་རྣམས་ལ་དྲི་ལ་སོགས་པ་ནས་ཆོས་ཀྱི་དབྱིངས་སམ་ཁམས་ཀྱི་མཐར་ཐུག་ཡུལ་དྲུག་རྣམས་ཚང་བ་སྟེ་དེ་རྣམས་ཀྱི་དབང་གིས་ལྷ་ཐམས་ཅད་ཕྱག་དྲུག་པའོ། ། དེ་ལྟར་ཡོན་ཏན་རྣམ་པ་གསུམ་གྱི་དབང་གིས་ཞལ་ནི་བཅུ་གཉིས་ཏེ། ཤར་གྱི་ཐབས་ཤེས་དང་ནུབ་ཀྱི་ཐབས་ཤེས་དང་བྱང་གི་ཐབས་ཤེས་དང་ལྷོའི་ཐབས་ཤེས་དང་འོག་དང་སྟེང་གི་ཤེས་རབ་དང་ཐབས་ཀྱི་དབྱེ་བ་ལས་སོ། ། རྩ་བ་ལྟར་ན་ཕྱོགས་རྣམ་པ་བཞི་ལ་ཡོན་ཏན་གསུམ་གསུམ་གྱི་དབྱེ་བས་ཞལ་བཅུ་གཉིས་སོ་ཞེས་པ་ངེས་པའོ། །
འདུས་པ་ལས་གསུངས་པའི་ལྷ་ཐམས་ཅད་ཀྱི་མཚན་མ་དྲུག་གི་ཁུ་བ་རྣམ་པར་དག་པ་རྡོ་རྗེ་དང་རྩ་དག་པ་པདྨ་དང་རུས་པ་དག་པ་འཁོར་ལོ་སྟེ་མི་བསྐྱོད་པའི་གཡས་ནའོ། ། རྡུལ་དག་པ་རྡོ་རྗེ་དྲིལ་བུ་དང་ཁྲག་དག་པ་ནོར་བུ་དང་། ཤ་དག་པ་རལ་གྲི་སྟེ་མི་བསྐྱོད་པའི་གཡོན་ནའོ། ། འདིར་ལྷ་གང་གི་གཡས་ཀྱི་ཕྱག་དང་པོའི་མཐིལ་དུ་རང་གི་མཚན་མ་སོང་བ་དེའི་གནས་སུ་རྡོ་རྗེའི་མཚན་མ་འགྲོ་བ་དེ་ལྟར་འགྱུར་བ་ནི་འདུས་པའི་ངེས་པ་སྟེ་འདུས་པ་སངས་རྒྱས་གང་དབུས་སུ་བཞུགས་པ་དེའི་གནས་སུ་མི་བསྐྱོད་པ་འགྲོ་བ་ཇི་ལྟ་བ་དེ་བཞིན་དུ་མཚན་མ་འཕོ་བ་ལ་ཡང་ངེས་པའོ། ། དེ་བཞིན་དུ་ཞལ་ལྔ་པ་དང་དྲུག་པ་སྦྱོར་བ་དག་ལ་ཞལ་བཅུ་གཅིག་པ་སྟེ་རྣམ་པར་ཤེས་པའི་ཁམས་ཞལ་ལྔ་པ་སྟོང་པ་ཆེན་པོ་ཡི་གེ་ལྔ་དང་། ཡེ་ཤེས་ཀྱི་ཁམས་ཞལ་དྲུག་པ་ཐིག་ལེ་སྟོང་པ་ཡི་གེ་དྲུག་དག་སྦྱོར་བ་ལའོ། ། སླར་ཡང་ཞལ་བཅུ་གཅིག་པ་དེ་དག་ཕན་ཚུན་དུ་ལྟོས་པས་ཤེས་རབ་དང་ཐབས་གཉིས་གཉིས་དང་བཅས་པ་ཉིད་ཀྱིས་ཞལ་ཉི་ཤུ་རྩ་གཉིས་པའི་འདུས་པའོ། ། ཞེས་པ་ངེས་པའོ། ། ད་ནི་དུས་ཀྱི་དབྱེ་བས་ཞལ་ལ་སོགས་པའི་དག་པ་གསུངས་པ། ཐུན་མཚམས་ཞེས་པ་ལ་སོགས་པ་སྟེ།
འདིར། ཉིན་མོ་བཅོམ་ལྡན་རྡོ་རྗེ་ཅན། ། མཚན་མོ་ཤེས་རབ་རབ་ཏུ་གྲགས། ། ཞེས་པའི་ངེས་པ་ལས་ནམ་ཕྱེད་ནས་ཉི་མ་ཕྱེད་ཀྱི་བར་ལ་ཐུན་དང་ཐུན་གྱི་མཚམས་ཀྱི་དབྱེ་བས་བཅོམ་ལྡན་འདས་རྣམ་པར་དག་པ་སྟེ། ཐུན་མཚམས་བཞིའི་དབྱེ་བས་ཞལ་རྣམ་པ་བཞིའོ། ། ཐུན་ཕྱེད་བརྒྱད་ཀྱི་དབྱེ་བས་ཕྱག་བརྒྱད་པའོ། ། དེ་བཞིན་དུ་ཉི་མ་ཕྱེད་ནས་ནམ་ཕྱེད་ཀྱི་བར་ལ་ཤེས་རབ་ཀྱང་ཐུན་མཚམས་བཞི་དག་པས་ཞལ་བཞི། ཐུན་ཕྱེད་བརྒྱད་དག་པས་ཕྱག་བརྒྱད་མའོ། ། དེ་ལྟར་ཞལ་ཕྱག་གྲངས་མཉམ་པར་འཁྱུད་པ་ནི་ཉིན་མོ་དང་མཚན་མོ་དག་གི་ཆ་ཤས་ཏེ་ཉིན་གུང་ནམ་གུང་དག་ལའོ། ། ཞལ་ཕྱག་གྲངས་མི་མཉམ་པ་ནི་ཉིན་མོ་དང་མཚན་མོ་དག་གི་སྔ་དྲོའི་ཐུན་མཚམས་དང་ཕྱི་དྲོའི་ཐུན་མཚམས་རྣམ་པར་དག་པའི་དབང་ལས་འགྱུར་ཏེ།
ཉི་མའི་བགྲོད་པའི་དབང་གིས་སྔ་ཕྱི་ཕན་ཚུན་དམན་པ་ཐུང་བ་དང་། ལྷག་པ་རིང་པོར་འགྱུར་བའི་དབང་གིས་སོ། ། དེ་ལ་བྱང་བགྲོད་འགའ་ཞིག་ཏུ་ཉིན་མོ་འཕེལ་བ་དག་པ་ལས་བཅོམ་ལྡན་འདས་ཞལ་ལྔ་ཕྱག་བཅུ་པ་དང་། བཅོམ་ལྡན་འདས་མ་ཞལ་གསུམ་ཕྱག་དྲུག་མའོ། ། ལྷོ་བགྲོད་ཀྱི་ཚེ་མཚན་མོ་འཕེལ་བ་ལས་བཅོམ་ལྡན་འདས་མ་ཞལ་ལྔ་ཕྱག་བཅུ་མ་དང་། བཅོམ་ལྡན་འདས་ཞལ་གསུམ་ཕྱག་དྲུག་པའོ་ཞེས་པ་ལ་སོགས་པ་དང་པོའི་སངས་རྒྱས་གྲུབ་བོ་ཞེས་པ་ནི་དུས་ཀྱི་འཁོར་ལོའི་རྣམ་པར་དག་པ་གཅིག་གོ ། དེ་བཞིན་དུ་གཉིས་པ་གསུངས་པ། རྣམ་པ་གསུམ་ཞེས་པ་ལ་སོགས་པ་སྟེ་འདིར་རྣམ་པ་གསུམ་གྱི་ཞལ་ཡང་དུས་སྦྱོར་དབྱེ་བས་ཁ་དོག་གསུམ། ཞེས་པ་ནི་ཆུ་སྲིན་ལ་སོགས་པ་ཁྱིམ་བཅུ་གཉིས་ཏེ། དེ་རྣམས་ཀྱི་ནང་ནས་ཆུ་སྲིན་དང་བུམ་པ་དང་ཉའི་ཁྱིམ་རྣམས་ནི་ཐུགས་རྡོ་རྗེའི་མུན་པ་དང་རྡུལ་དང་སྙིང་སྟོབས་ཀྱི་དབྱེ་བས་ནག་པོ་དང་དམར་པོ་དང་དཀར་པོའི་ཞལ་རྣམས་ཏེ།
དེ་བཞིན་དུ་ལུག་དང་གླང་དང་འཁྲིག་པའི་ཞལ་རྣམས་ནི་རྡུལ་དང་སྙིང་སྟོབས་དང་མུན་པའི་དབྱེ་བས་དབུས་དམར་པོ་དང་གཡས་དཀར་པོ་དང་གཡོན་ནག་པོའི་ཁ་དོག་རྣམས་ཏེ་གསུང་རྡོ་རྗེའི་དབྱེ་བའོ། ། ཀརྐ་ཊ་དང་སེང་གེ་དང་བུ་མོའི་ཞལ་རྣམས་ནི་སྙིང་སྟོབས་དང་མུན་པ་དང་རྡུལ་གྱི་དབྱེ་བས་དབུས་དཀར་པོ་དང་གཡས་ནག་པོ་དང་གཡོན་དམར་པོའི་ཞལ་རྣམས་ཏེ་སྐུ་རྡོ་རྗེའི་དབྱེ་བའོ། ། སྲང་དང་སྡིག་པ་དང་གཞུའི་དུས་སྦྱོར་གྱི་ཞལ་རྣམས་ནི་མུན་པ་དང་རྡུལ་དང་སྙིང་སྟོབས་ཀྱི་དབྱེ་བས་དབུས་སེར་པོ་དང་གཡས་དམར་པོ་དང་གཡོན་དཀར་པོའི་ཁ་དོག་རྣམས་ཏེ་ཡེ་ཤེས་ཀྱི་རྡོ་རྗེའི་དབྱེ་བའོ། ། དུས་སྦྱོར་ཕྱེད་པའི་དབྱེ་བས་ཕྱག་གི་དབྱེ་བར་འགྱུར་ཏེ་ཕྱག་དྲུག་པོ་རྣམས་ཀྱི་གཡོན་དང་གཡས་པ་དག་ལ་གནས་པའི་ཕྱག་གཉིས་གཉིས་ལ་གྲངས་སམ་གོ་རིམ་བཞིན་དུ་རྩ་བའི་ཞལ་དང་། ལ་སོག་པས་གཡས་གཡོན་གྱི་ཞལ་དང་མཚུངས་པའི་ཁ་དོག་གསུམ་གསུམ་ཏེ་ཐུགས་རྡོ་རྗེ་ཕྱག་དང་པོ་གཉིས་ནག་པོ། བར་མ་གཉིས་དམར་པོ། རྒྱབ་མ་གཉིས་དཀར་པོ་ཡིན་པ་བཞིན་དུ་སྦྱར་བར་བྱའོ། ། དེ་བཞིན་དུ་རྡོ་རྗེ་བཞི་པོ་དེ་རྣམས་གཅིག་ཏུ་བསྡུས་པ་ཞལ་བཅུ་གཉིས་དང་ཕྱག་ཉེར་བཞི་པ་ནི་བཅོམ་ལྡན་འདས་ཀྱི་དུས་ཀྱི་འཁོར་ལོ་གཅིག་གོ ། འདིར་སྔར་གསུངས་པའི་ལྷ་རླུང་ས་འཁྱུད་པ་ཡབ་ཞལ་གཅིག་པ་དང་ཡུམ་ཞལ་བཞི་མ་དང་། ལ་སོགས་པས་ཆུ་མེ་འཁྱུད་པ་ཡབ་ཞལ་གསུམ་པ་ཡུམ་ཞལ་གཉིས་པ་ལ་སོགས་པ་རྣམས་ཀྱི་ཐབས་ཤེས་ཞལ་ཕྱག་མི་མཉམ་པས་འཁྱུད་པ་གང་ཡིན་པ་དེ་ནི་རྣལ་འབྱོར་མའི་རྒྱུད་དུ་གཏོགས་པས་ཐུན་མཚམས་ཆ་ཤས་སྔ་ཕྱི་ལས་ཏེ་ཞེས་པ་སྔ་དྲོའི་ཐུན་མཚམས་དང་ཕྱི་དྲོའི་ཐུན་མཚམས་འདུས་ཤིང་འཁྱུད་པའོ། །
ལྷ་ཞལ་གསུམ་རོའི་ཕྱག་ནི་སྟེ་ཕྱག་དྲུག་པ་རྣམས་ཀྱི་ཐབས་ཤེས་ཞལ་ཕྱག་མཉམ་པ། ཕན་ཚུན་འཁྱུད་པ་གང་ཡིན་པ་དེ་དག་ཀྱང་ནི་རྣལ་འབྱོར་རྒྱུད་དུ་གཏོགས་པས་དབུ་མའི་ཆ་ཤས་ལ་སྟེ་ཉི་མ་གུང་གི་ཐུན་མཚམས་དང་མཚན་ཕྱེད་ཀྱི་ཐུན་མཚམས་འཁྱུད་པ་སྦྱར་བའོ། ། གུང་གི་ཐུན་མཚམས་དང་མཚན་མོ་ཕྱེད་ཀྱི་ཐུན་མཚམས་ལའོ་ཞེས་མངས་ཏེ་རྭའང་དེ་དང་འདྲའོ། ། དེ་ལྟར་ལུས་དང་སེམས་ལ་ཞེས་པ་ནི་ལས་ཤེས་ལྔ་པའི་རྣམ་དབྱེ་ཐོབ་པའ་ིདོན་ལ། ལ་ཞེས་བདུན་པ་ནི་རྣམ་དབྱེ་སྦྱར་བ་སྟེ་དེ་ལྟ་བུའི་ཞལ་ཕྱག་དེ་དག་ཀྱང་ལུས་དང་བསམ་པའི་དབྱེ་བ་ལས་འགྱུར་བར་ཤེས་པར་བྱའོ་ཞེས་པ་ངེས་པའོ། ། དེ་བཞིན་དུ་སྔ་མ་དང་ཕྱི་མའི་ཐུན་མཚམས་འཁྱུད་པ་ཞལ་ཕྱག་མི་མཉམ་པ་ནི་རྣལ་འབྱོར་མའི་རྒྱུད་ཀྱིས་འཁྱུད་པ་སྟེ་ཡབ་ཞལ་གཅིག་པ་དང་ཡུམ་ཞལ་བཞི་པ་དག་གམ། ཡུམ་ཞལ་གཅིག་པ་ལ་སོགས་པ་དག་དང་ཡབ་ཞལ་བརྒྱད་པ་ལ་སོགས་པ་དག་༧གི་ཐབས་ཤེས་མི་མཉམ་པ་དང་མཉམ་པ་ཞལ་གཅིག་ཞལ་བཞི་པ་ལ་སོགས་པའི་སྙོམས་པར་ཞུགས་པ་ལའོ། ། རྣལ་འབྱོར་གྱི་རྒྱུད་ལ་ཞལ་དང་ཕྱག་མཉམ་པ་དག་གིས་འཁྱུད་པ་ནི་ཉིན་མོ་དང་མཚན་མོ་མཉམ་པའི་དུས་ལའོ། ། ཞེས་པ་དུས་ཀྱི་ཁྱད་པར་ལས་ཞལ་ཕྱག་གི་ངེས་པའོ། ། དེ་བཞིན་དུ་མཚན་བརྗོད་ལས།
བཟང་བ་དང་ངན་པ་ཡང་བདེ་བ་ཆེན་པོའི་ངོར་ཤེས་པས་བཟང་ངན་ཤེས་ཤིང་། དུས་བདེ་བ་ཆེན་པོ་བྱང་ཆུབ་ཀྱི་སྐད་ཅིག་ཤེས་པས་ན་དུས་ཤེས་ལ། འཇིག་རྟེན་དང་འཇིག་རྟེན་ལས་འདས་པའི་དོན་ལ་ཁྱབ་པའི་ངོ་བོ་ཉིད་ཀྱི་ཕྱིར་ཁྱབ་བདག ཤེས་རབ་དང་འོ་བྱེད་པས་དགའ་བའི་སྐད་ཅིག་འབྱུང་བ་ལུས་ཀྱི་དམ་ཚིག པདྨར་རྡོ་རྗེ་བཅུགས་པས་མཆོག་དགའི་སྐད་ཅིག་འབྱུང་བ་ངག་གི་དམ་ཚིག པདྨར་རྡོ་རྗེ་བསྐྱོད་པས་ཁྱད་དགའི་སྐད་ཅིག་འབྱུང་བ་སེམས་ཀྱི་དམ་ཚིག རྡོ་རྗེ་ནོར་བུར་བྱང་ཆུབ་ཀྱི་སེམས་ལྷགས་པས་ལྷན་ཅིག་སྐྱེས་དགའི་སྐད་ཅིག་འབྱུང་བ་ཡེ་ཤེས་ཀྱི་དམ་ཚིག་སྟེ། དེ་ལྟར་དམ་ཚིག་རྣམ་པ་བཞི་ཤེས་པས་དམ་ཤེས། དེའི་ངོ་བོ་ཉིད་ཀྱི་ཕྱིར་དམ་ཚིག་ལྡན། ལྷུན་གྱིས་གྲུབ་པ་ཉིད་ཀྱི་ཕྱིར་ཆོས་སྟོན་པ་ལ་སོགས་པའ་ིདུས་ཤེས་པས་ན་དུས་ཤེས།
དགའ་བ་བཞིའི་སྐད་ཅིག་ཟོས་པས་སེམས་ཅན་ཐམས་ཅད་ཀྱི་དབང་པོ་ཡོངས་སུ་ཤེས་པའི་ཕྱིར་ན་སེམས་ཅན་དབང་པོ་ཤེས། ལས་དང་ཀུན་རྟོག་དང་མཆོག་གི་ཕྱག་རྒྱའི་སྒོ་ནས་ས་སྤྱོད་མཁའ་སྤྱོད་ཕྱག་རྒྱ་ཆེན་པོའི་དངོས་གྲུབ་ཀྱི་རྣམ་གྲོལ་གསུམ་ལ་མཁས་ཤིང་རྟོགས་པ་པོ་ཞེས་ཉི་མ་དཔལ་ལོ། ། ཡང་ན་ཀུན་རྫོབ་དང་དོན་དམ་པའི་དེ་ཁོ་ན་ཉིད་ཤེས་པས་བཟང་ངན་ཤེས་ཤིང་། དུས་སྦྱོར་བཅུ་གཉིས་ལ་འཆར་བའི་སྲོག་རྣམས་ཀྱི་འགྲོ་བ་དང་འོང་བས་དང་ལྷ་ལ་སོགས་པ་ཤེས་པས་དུས་ཤེས་ལ་སྐུ་གསུང་ཐུགས་ཡེ་ཤེས་ཀྱི་ཐིག་ལེ་བཞི་པོ་མི་འགྱུར་བར་འཛིན་པས་ན་དམ་ཚིག་ཅན། སྒྲིབ་བྲལ་གྱི་ཆོས་ཐམས་ཅད་ལ་ཁྱབ་པས་གཙོ་བོ། དངོས་གྲུབ་རྣམ་གཉིས་སྒྲུབ་པའི་ཐབས་ཕྱི་ནང་གི་དམ་ཚིག་བཞི། བརྒྱད། སོ་དྲུག་ཇི་ལྟ་བ་བཞིན་དུ་མཁྱེན་པས་དམ་ཚིག་མཁྱེན་ཏེ། དམ་ཚིག་ཅན་གཙོ་དམ་ཚིག་མཁྱེན། ། ཞེས་སོ། །
དུས་ཀྱི་དབྱེ་བས་ལྷའི་རྣམ་པར་དག་པ་མཁྱེན་པས་དུས་ཤེས། མངོན་ཤེས་ཐོབ་པས་སེམས་ཅན་གྱི་དབང་པོའི་བྱེ་བྲག་ཀུན་ཤེས་པས་སེམས་ཅན་དབང་པོ་ཤེས། རྡོ་རྗེ་གསུམ་གྱི་རྣལ་འབྱོར་ཐུགས་སུ་ཆུད་པས་རྣལ་འབྱོར་གསུམ་ལ་མཁས་པ་པོ་ཞེས་པ་རྭས་ཏེ། མཚན་ཡང་དག་པར་བརྗོད་པ་ལས་གསུངས་ཏེ། བཅོམ་ལྡན་འདས་ཀྱི་དུས་ཀྱི་ཁྱད་པར་ངེས་པ་བསྟན་པའོ། ། ད་ནི་བྱ་བའི་སྒོ་ནས་རྒྱུད་རྣམས་ཀྱི་དབྱེ་བ་གསུངས་པ། ཤེས་རབ་ཅེས་པ་ལ་སོགས་པ་སྟེ། འདིར་རྣལ་འབྱོར་མའི་རྒྱུད་ལ་ཤེས་རབ་ལ་ཐབས་སྦྱོར་བ་དང་། རྣལ་འབྱོར་གྱི་རྒྱུད་ལ་ཤེས་རབ་ཐབས་ལ་ཕར་སྙོམས་པར་ཞུགས་པ་སྟེ། དང་པོ་ནི་སྔ་མ་དང་ཕྱི་མ་སྟེ་སྔ་དྲོ་ཕྱི་དྲོའི་ཐུན་མཚམས་ཀྱི་སྦྱོར་བ་དང་།
གཉིས་པ་ནི་ཉི་མ་གུང་ནས་མཚན་ཕྱེད་དང་མཚན་ཕྱེད་ནས་ཉི་ཕྱེད་ཀྱི་ཐུན་མཚམས་ཀྱིས་ཡང་དག་པར་སྦྱོར་བ་རྣམ་པར་དག་པས་རྣམ་པར་དག་པའོ་ཞེས་པ་ནི་རྣལ་འབྱོར་མ་དང་རྣལ་འབྱོར་གྱི་རྒྱུད་གཉིས་ལ་གྲུབ་བོ། ། རྒོད་པ་ལ་སོགས་རྣམས་ནི་ཐུན་གྱི་མངོན་མཚམས་ལའོ་ཞེས་པ་ནི་འདིར་ཞག་གཅིག་གི་ཐུན་བརྒྱད་ཀྱི་ཐུན་དང་པོའི་མངོན་མཚམས་རྣམ་པར་དག་པ་ལ་རྒོད་པའི་རྒྱུད་དོ། ། དེ་ནི་སྤྱོད་རྒྱུད་དེ་རྣམ་སྣང་མངོན་བྱང་ལས། རྣམ་པར་སྣང་མཛད་རྒྱལ་པོ་ཆེ། ། ཡིད་ཙམ་འཛུམ་པའི་ཞལ་དུ་བྲི། ། ཞེས་སོ། ། ཐུན་གསུམ་པའི་མངོན་མཚམས་ལ་ལྟ་བའི་རྒྱུད་དོ། ། དེ་ནི་བྱ་རྒྱུད་དེ། དོན་ཞགས་ཆོ་ག་ཞིབ་མོ་ལས། བཅོམ་ལྡན་འདས་ཞལ་ཁྲོ་གཉེར་ཅན་མ་ལ་གཏོད་པར་བྱ་ཞིང་ཞེས་སོགས་གསུངས་པས་སོ། །
ཐུན་ལྔ་པའི་མངོན་མཚམས་ལ་ནུ་མ་རེག་པའི་རྒྱུད་དོ། ། དེ་ནི་སྒྱུ་འཕྲུལ་དྲྭ་བ་སྟེ། དེ་ཉིད་དུ་རྣམ་སྣང་གི་རྣལ་འབྱོར་སྟོན་པ་ལས། གསེར་གྱི་མདོག་ཅན་ཕྱག་དྲུག་པ། ། དང་པོ་བསམ་གཏན་ཕྱག་རྒྱ་ཅན། ། བགྲང་ཕྲེང་ལྡན་ཞིང་མདའ་ཡིས་བརྒྱན། ། གཡོན་གྱིས་ལྷ་མོའི་ནུ་མ་འཛིན། ། འཁོར་ལོ་དང་ནི་གཞུ་ཐོགས་ཤིང་། ། ཞེས་དང་། འཇིག་རྟེན་དབང་ཕྱུག་ལ་ཡང་།
གཡོན་ནས་ནུ་མ་འཛིན་པ་ལ་ཞེས་སོགས་ལེའུ་བཞི་པར་གསུངས་པས་སོ། ། ཐུན་བདུན་པའི་མངོན་མཚམས་ལ་ལག་པ་འཛིན་པའི་རྒྱུད་དེ། དེ་གཉིས་ནི་རྣལ་འབྱོར་གྱི་རྒྱུད་དོ། ། རྡོ་རྗེ་རྩེ་མོ་ལས། མངོན་འདོད་རིག་མ་སྡུག་གང་ཡིན། ། དེ་ལ་རྣལ་འབྱོར་པས་འོ་བྱ། ། ལག་པ་ཕྱག་རྒྱ་ཆེར་གྱུར་པས། ། དཔུང་པ་དམ་དུ་བསྡམ་པར་བྱ། ། ཞེས་སོ། ། དེ་ལྟར་ན་ད་ལྟར་རྣལ་འབྱོར་རྒྱུད་དུ་གྲགས་པ་ལ་གཉིས་སུ་ཕྱེས་ནས་རྒྱུད་རྣམ་པ་བཞིར་དབྱེའོ། །
དེ་ཅིའི་ཕྱིར་ཞེ་ན། འདིར་གཟུགས་ཁམས་བཅུ་དྲུག་ལས། རླུང་གི་ཟད་པར་བསྒོམས་པ་གནས་གཙང་མ་བཞི་རྣམས་ནི་ཤེས་རབ་ལ་རྒོད་པ་ཙམ་གྱིས་ཁུ་བ་འཛག་པ་སྟེ་གཡོ་བའི་བདེ་བ་མྱོང་བར་འགྱུར་རོ། ། མེའི་ཟད་པར་བསྒོམས་པ་འབྲས་བུ་ཆེ་སོགས་བཞི་རྣམས་ནི་ཤེས་རབ་ལ་བལྟས་པའི་དབང་གིས་བདེ་བར་འགྱུར་རོ། ། ཆུའི་ཟད་པར་བསྒོམས་པ་ཚད་མེད་དགེ་སོགས་བཞི་རྣམས་ནི་ནུ་མ་ལ་རེག་པས་བདེ་བར་འགྱུར་རོ། ། སའི་ཟད་པར་བསྒོམས་པའི་འོད་ཆུང་སོགས་རྣམས་ནི་ཤེས་རབ་ཀྱི་ལག་པ་འཛིན་པས་བདེ་བར་འགྱུར་རོ། ། དེ་ལྟར་ན་འོག་མིན་ལ་སོགས་པ་ནས་ཚངས་རིས་ཀྱི་མཐར་ཐུག་པ་གཟུགས་ན་སྤྱོད་པ་བཅུ་དྲུག་གི་ཆགས་པའི་བདེ་བའི་དབྱེ་བ་སྟེ། དེ་དག་རྣམ་པར་དག་པ་རྒྱུད་སྡེ་བཞིའོ། ། འདི་རྣམས་ཀྱི་ཁུ་བ་འཕོ་བའི་རྣམ་གཞག་རྒྱས་པ་ནི་འཆད་པར་འགྱུར་བའི་མཆོག་ཏུ་མི་འགྱུར་བའི་ཡེ་ཤེས་གྲུབ་པ་ལས་བརྗོད་པར་བྱའོ། ། རྒྱུད་སྡེ་འདི་རྣམས་ནི་ཐབས་ཀྱི་རྒྱུད་ཡིན་པས་ཐུན་གཉིས་བཞི་དྲུག་བརྒྱད་ཀྱི་མངོན་མཚམས་རྣམས་ནི་ཤེས་རབ་སྟོང་པའི་ཆ་སྟེ་བདེ་བའི་རྟེན་ནོ། །
འདོད་པ་ན་སྤྱོད་པ་རྣམས་ཀྱི་སྙོམས་པར་ཞུགས་པ་ནི་ཐབས་ཤེས་ཀྱི་དབང་པོ་གཉིས་སྦྱོར་བ་ལས་འབྱུང་བའི་འཛག་པའི་བདེ་བའོ། ། ཞེས་པ་ནི་དུས་ཀྱི་འཁོར་ལོའི་གྲུབ་པའི་མཐའོ། ། དེ་དག་པ་རྣལ་འབྱོར་ཆེན་པོའི་རྒྱུད་ཆེན་པོ་རྒྱུད་དེ་གནས་སྐབས་ཐམས་ཅད་དུ་གཟུགས་མེད་པ་ལ་ནི་འཕོ་བའི་བག་ཆགས་ཡོད་ཀྱང་འཕོ་བའི་བདེ་ལ་སྲེད་པའི་འདོད་ཆགས་དང་བྲལ་བ་རྣམས་སོ། ། དེས་ན་དེ་དག་པའི་རྒྱུད་ཀྱི་དབྱེ་བ་མ་བཞག་སྟེ། སྒྲོན་གསལ་དུ། སྐྱེ་བོ་འདོད་ཆགས་ཅན་དོན་དུ། ། དེ་ཡི་བྱེད་པོ་རྡོ་རྗེ་སེམས། ། ཞེས་པ་ལྟར་ཆགས་ཅན་གདུལ་བྱའི་དོན་དུ་གསང་སྔགས་གསུངས་པའོ། ། ད་ནི་ལྷ་ཕན་ཚུན་ཐབས་ཤེས་ཀྱི་དབྱེ་བས་ལུས་དང་བསམ་པ་རབ་ཏུ་འཇུག་པའི་ཚུལ་གསུངས་པ། ཤེས་རབ་ཅེས་པ་ལ་སོགས་པ་སྟེ།
འདིར་ཤེས་རབ་ཀྱི་ཡན་ལག་དམར་པོ་མེའི་ཁམས་ཡོན་ཏན་གཉིས་དང་། སེར་པོ་སའི་ཁམས་ལ་ཡོན་ཏན་བཞི་སྟེ། དེ་ལྟར་མཉམ་པ་ཤེས་རབ་ཀྱི་ཁམས་ཀྱི་ཡན་ལག་ངེས་པར་ཐབས་དུས་ཀྱི་འཁོར་ལོའི་བསམ་པ་རབ་ཏུ་འཇུག་གོ ། གང་གི་ཕྱིར་ན་ཤེས་རབ་དང་ཐབས་ནི་ཕན་ཚུན་ཆགས་པའི་བསམ་པ་བཟུང་བར་བྱ་བ་ཡིན་པའི་ཕྱིར་ཏེ། ཐབས་ཤེས་སྙོམས་པར་ཞུགས་པའི་གནས་སྐབས་ལ་ཤེས་རབ་གང་ཡིན་པ་དེ་ནི་ཐབས་ལ་ཆགས་པ་ཉིད་ཀྱི་བསམ་པ་འཛིན་པ་མོ་དང་། ཐབས་གང་ཡིན་པ་དེ་ཡང་ཤེས་རབ་ལ་ཆགས་པ་ཉིད་ཀྱི་བསམ་པ་འཛིན་པ་པོར་འགྱུར་བའི་ཕྱིར་ཏེ། ཆགས་པའི་བསམ་པ་འཛིན་པ་དེས་ན་འཁྱུད་པ་ལས་བདེ་བ་སྐྱེའོ། ། དེས་ན་དུས་ཀྱི་འཁོར་ལོའི་ཆུའི་ཁམས་དཀར་པོའི་ཡོན་ཏན་གསུམ་གྱི་བདག་ཉིད་ནི་ཤེས་རབ་དམར་པོའི་ཡན་ལག་ཡོན་ཏན་གཉིས་ཀྱི་བདག་ཉིད་མེའི་ཡན་ལག་ལ་རབ་ཏུ་འཇུག་ཅིང་། དེ་ལྟར་ཡོན་ཏན་ལྔ་ཐབས་ཤེས་སུ་རོ་མཉམ་པར་འགྱུར་རོ། ། དེ་བཞིན་དུ་རླུང་ནག་པོ་ཡོན་ཏན་གཅིག་པ་ནི་སེར་པོའི་ཡན་ལག་ཡོན་ཏན་བཞི་པ་ས་ལ་རོ་མཉམ་པར་འགྱུར་རོ། །
དེ་ནི་རིགས་ལྔའི་དབང་དུ་བྱས་ལ། དེ་བཞིན་དུ་ལྷོ་དང་ནུབ་ཏུ་གནས་པའི་ལྷ་རྣམས་ཀྱི་བསམ་པ་ཕན་ཚུན་འཇུག་སྟེ། རིགས་དྲུག་ཐབས་ཤེས་སུ་འགྱུར་བའི་དབང་དུ་བྱས་པའོ། ། འདིས་གཤིན་རྗེ་དང་ནོར་སྦྱིན་ཐབས་ཤེས་སུ་འགྱུར་བའང་བསྟན་ལ། དེས་མཚོན་ནས་བྱང་དང་ཤར་ཡང་ཕན་ཚུན་བསམ་པ་འཇུག་པས་ཐབས་ཤེས་སུ་འགྱུར་བས་ཁྱབ་འཇུག་དང་དྲག་པོའང་ཐབས་ཤེས་སུ་འགྱུར་བར་བསྟན་ཏོ། ། དེ་བཞིན་དུ་རྡོ་རྗེ་ཅན་གཙོ་བོ་དང་ལྷ་རྣམས་ཀྱི་གཡོན་གྱི་ཡན་ལག་སྟེ་ཆུའི་ཁམས་དཀར་པོའི་ཡན་ལག་དག་ལ་ཤེས་རབ་བསམ་པ་ཞེས་པ་དམར་པོའི་བསམ་པ་རབ་ཏུ་འཇུག་གོ ། མདུན་དུ་སྤྲིན་ནག་དང་མཚུངས་པ་ཁ་དོག་ནག་པོ་རླུང་གི་ཁམས་པ་ལ་སེར་པོ་སའི་བསམ་པ་འཇུག་གོ ། དེ་བཞིན་དུ་སྟེང་དང་འོག་ཏུ་ལྗང་ཁུ་དང་སྔོན་པོ་དག་ཕན་ཚུན་དུ་ཡང་དག་པར་སྦྱོར་བའོ། ། དེ་ལྟར་སེམས་ཅན་ཐམས་ཅད་ཀྱི་ཡང་མཆོག་གི་ལུས་ལ་ཤེས་རབ་བསམ་པས་བྱེ་བ་གཡོན་དང་མདུན་གྱི་ཡན་ལག་དག་ནི་ཞི་བར་འགྱུར་རོ། ། དེ་བཞིན་ཉིད་དུ་དྲག་པོ་ནི་གཡས་དང་རྒྱབ་ཀྱི་ཡན་ལག་སྟེ་མཆོག་གི་རྒྱལ་བའི་བདག་པོ་ཐབས་ཀྱི་བསམ་པ་འཛིན་པས་ཕྱེ་བ་ཉིད་དོ་ཞེས་པ་སྟེ།
དེས་ན་སྟེང་ཞི་བ་དང་ཐབས། འོག་དྲག་པོ་དང་ཤེས་རབ་ཏུ་གྲུབ་བོ། ། འདིར་མདུན་དང་གཡས་ཞི་དྲག་ཏུ་བཤད་པ་ནི་ཐབས་ཤེས་ཀྱི་ཡན་ལག་ཏུ་གྱུར་པའ་ིརིགས་དྲུག་གིས་དབང་གིས་ཡིན་ལ། ལས་བརྒྱད་ཀྱི་སྐབས་སུ་དེ་ལས་བཟློག་པ་ནི་རིགས་བཞིའི་དབང་དུ་བྱས་པའི་ཐབས་ཤེས་ཀྱི་དབང་གིས་སོ། ། དེ་ལྟར་ཤེས་རབ་ཐབས་ཀྱི་ཕྱེ་བ་དག་ལས་ཐབས་རྒྱལ་བ་དག་གི་རབ་མཆོག་རིགས་སུ་འགྱུར་པའི་ལྷའི་ཚོགས་ཁུ་བའི་ཁམས་ལས་བྱུང་བ་རྣམས་ལུས་དབྱེ་བས་ཆུ་ཁམས་པ་གང་ཡིན་པ་དེ་ཉིད་ཤེས་རབ་ཀྱི་བསམ་པ་འཛིན་པའི་དབྱེ་བས་རྡུལ་གྱི་ཁམས་རྣམས་ཀྱི་ལུས་ཀྱིས་ཕྱེ་བ་སའི་རང་བཞིན་དང་། དེ་བཞིན་དུ་མེ་དང་རླུང་དང་ནམ་མཁའི་མཚན་ཉིད་བསམ་པས་ཡེ་ཤེས་ཀྱི་རང་བཞིན་དུ་འགྱུར་བའི་ཕྱིར། རབ་མཆོག་ཚོགས་ཀྱི་རིགས་ནི་གཉིས་ཀྱི་རང་བཞིན་ཞེས་པ་རབ་མཆོག་ལྷའི་ཚོགས་ཀྱི་རིགས་ནི་ལུས་དང་བསམ་པའི་དབྱེ་བས་ཁ་དོག་གཉིས་གཉིས་ཀྱི་རང་བཞིན་དུ་འགྱུར་ཏེ། བྱང་གི་ལྷ་དཀར་པོ་རྣམས་བསམ་པས་དམར་པོ་དང་། ལྷོར་གནས་པའི་ལྷའི་ཚོགས་དམར་པོ་རྣམས་བསམ་པས་དཀར་པོར་འགྱུར་རོ། ། དེ་བཞིན་དུ་ཤར་དང་ནུབ་ཏུ་གནས་པ་རྣམས་བསམ་པས་སེར་པོ་དང་ནག་པོར་འགྱུར་རོ། །
སྟེང་དང་འོག་ཏུ་གནས་པ་བསམ་པས་སྔོན་པོ་དང་ལྗང་ཁུར་འགྱུར་རོ། ། དེ་བཞིན་དུ་ཤེས་རབ་ཀྱི་ནི་རང་བཞིན་གྱི་ལྷའི་ཚོགས་ཀྱི་རིགས་རྣམས་ཐབས་གཙོ་བོའི་བསམ་པ་འཛིན་པས་ཕྱེ་བ་ངེས་པར་ཕྱོགས་བྲལ་དུ་གནས་པ་ཡང་ཁ་དོག་གཉིས་ཀྱི་རང་བཞིན་ཉིད་དུ་འགྱུར་ཏེ། བདེན་བྲལ་དང་དབང་ལྡན་དུ་གནས་པ་དག་བསམ་པས་དཀར་པོ་དང་དམར་པོར་འགྱུར་རོ། ། རླུང་དང་མེར་གནས་པ་དག་བསམ་པས་ནག་པོ་དང་སེར་པོར་འགྱུར་རོ། ། དེ་ལྟར་ན་གཉིས་ཀྱི་རང་བཞིན་ཞེས་པ་ངེས་པའོ། ། དེ་ལྟར་ཐབས་ཀྱི་ཚོགས་ཕྱོགས་སུ་གནས་པའོ། ། རྣལ་འབྱོར་མའི་ཚོགས་ཉིད་དེ་ཞེས་པ་ཤེས་རབ་ཀྱི་ཚོགས་སྤྱན་མ་ལ་སོགས་པ་དང་སྒྲོལ་མ་ལ་སོགས་པ་ནི་ཕྱོགས་བྲལ་དུ་གནས་པའོ། ། དེ་ལྟར་ན་གཡས་དང་གཡས་མིན་དུ་ཉི་མ་དམར་པོ་དང་ནི་རི་བོང་ཅན་གྱི་སྐུ་དཀར་པོ་དག་ཐབས་ཤེས་ཟུང་དུ་འགྱུར་ཏེ། ཤར་དང་ནུབ་ཏུ་ནག་པོ་སེར་པོ་དག་ཀྱང་ཟུང་ཉིད་དེ། སློབ་དཔོན་ལྗང་ཁུ་དག་ཀྱང་སྔ་མ་དེ་བཞིན་དུ་ཟུང་དུ་འགྱུར་པས་ས་འོག་དང་མཁར་ཡང་དག་པར་གནས་པའི་ལྷའི་ཚོགས་སུ་འགྱུར་ཞེས་པ་ངེས་པའོ། །
དེ་ལྟར་ཐབས་ཤེས་ནི་གཞན་གྱི་རིག་ལ་འཁྱུད་པར་གྱུར་པ་དེའི་ཕྱིར་ཐབས་དཀར་པོ་རྣམས་ཀྱིས་ཤེས་རབ་དམར་མོ་རྣམས་སུ་འགྱུར་རོ། ། ཐབས་དམར་པོ་རྣམས་ཀྱི་ཤེས་རབ་རི་བོང་འཛིན་པ་ལྟར་དཀར་མོ་རྣམས་སོ། ། དེ་བཞིན་ཉིད་དུ་ཐབས་སེར་པོ་རྣམས་ཀྱི་ཤེས་རབ་ཁ་དོག་ནག་མོ་རྣམས་སོ། ། ཐབས་དཀར་མིན་ཞེས་པ་ནག་པོའི་རིགས་རྣམས་ཀྱི་ཤེས་རབ་མཆོག་གི་གསེར་དང་མཚུངས་པ་སེར་མོ་རྣམས་སོ། ། སྔོན་པོ་རྣམས་ཀྱི་ཤེས་རབ་ཁ་དོག་སྣ་ཚོགས་ཞེས་པ་ལྗང་ཁུ་རྣམས་སོ། ། སླར་ཡང་ཐབས་ལྗང་ཁུ་རྣམས་ཀྱི་ཤེས་རབ་སྔོན་མོ་རྣམས་སོ། ། དེ་བཞིན་དུ་གསུང་ཞེས་པ་ནི་འཁྱུད་པ་ལས་བདེ་བ་བསྐྱེད་པའི་བྱ་བ་འགྲུབ་པར་འགྱུར་རོ། ། རང་གི་རིགས་ལ་འཁྱུད་པས་ནི་བྱ་བ་འགྲུབ་པ་མེད་དེ། རང་གི་བདག་ཉིད་གཅིག་ལ་བྱ་བ་དང་བྱེད་པ་པོ་གཉིས་འགལ་བའི་ཕྱིར་རོ། ། དེ་ཡང་བྷ་གའི་སེམས་ཀྱིས་བྷ་གའི་རིགས་ཀྱི་ཁམས་ཅན་བུད་མེད་རྣམས་ཀྱི་བདེ་བ་སྐྱེ་བ་དང་།
དེ་བཞིན་དུ་རྟགས་ཀྱི་སེམས་ཀྱིས་སྐྱེས་པའི་རིགས་ཅན་རྣམས་ཀྱིས་བདེ་བ་སྐྱེས་པ་ནི་མེད་དོ། ། དེའི་ཕྱིར་དུས་ཀྱི་འཁོར་ལོའི་ལྷ་ལ་རང་འོད་ཀྱི་ཤེས་རབ་མ་རྣམས་སུ་མི་འགྱུར་ཏེ། རང་གི་བདག་ཉིད་གཅིག་ལ་བྱ་བ་བྱེད་པོ་གཉིས་འགལ་བའི་ཕྱིར་རོ། ། ཅི་སྟེ་མེ་ལོང་ལས་མེ་ལོང་གི་གཟུགས་བརྙན་ཐ་མི་དད་ཀྱང་ཐ་དད་དུ་སྣང་བ་དང་ཆོས་མཚུངས་པ་ཉིད་ཀྱིས་རང་ཉིད་ཀྱི་སེམས་ཀྱིས་རང་གི་སེམས་ཀྱི་དངོས་པོའི་སྣང་བ་འཛིན་པར་བྱེད་དོ། ། དེས་ན་རང་གི་བདག་ཉིད་གཅིག་ལ་བྱ་བྱེད་གཉིས་མི་འགལ་ལོ། ། དཔེ་དེ་ཉིད་རྣམ་པར་དཔྱད་པར་བྱ་སྟེ། འདིར་མེ་ལོང་ལ་སྐྱེས་བུའི་གཟུགས་བརྙན་ཤར་བ་དེ་ནི་ནུ་མ་དང་སྐྲར་ལྡན་པ་བུད་མེད་ཀྱི་གཟུགས་དང་མཚུངས་པ་མ་ཡིན་ཞིང་བུད་མེད་ཀྱི་གཟུགས་ཀྱང་ནུ་མ་དང་སྐྱེ་གནས་དང་བྲལ་བའི་སྐྱེ་བོའི་གཟུགས་གཟུགས་བརྙན་མ་ཡིན་ཏེ། དེས་ན་གཟུགས་བརྙན་དེ་བུད་མེད་ཀྱི་གཟུགས་མ་ཡིན་པས་རེ་ཞིག་རང་འོད་ཀྱི་ཤེས་རབ་ནི་མེད་དོ། ། དེ་བཞིན་དུ་འགལ་བ་གཞན་ཡང་ཡོད་དེ། འདིར་གཟུགས་ཀྱི་གཡོན་པའི་ལག་པ་རྣམས་ན་མཚན་མ་གང་ཡོད་པ་དེ་དག་ནི་མེ་ལོང་གི་གཟུགས་བརྙན་གྱི་ལག་པ་གཡས་པ་རྣམས་ན་གནས་པའོ། །
དེ་བཞིན་དུ་རང་གི་གཡོན་གྱི་གདོང་པ་གང་ཡིན་པ་དེ་ནི་མེ་ལོང་གི་ནང་གི་གཡས་ཀྱི་གདོང་པ་སྟེ། གཟུགས་བརྙན་དེའི་ཁ་དོག་ཉིད་ཀྱང་རང་གི་ཁ་དོག་དང་མི་འདྲ་བས་རང་འོད་རང་འདྲ་ཞེས་པར་མི་འགྱུར་རོ། ། དེས་ན་དཀྱིལ་འཁོར་གྱི་སྒོམ་པ་ལ་གཞན་གྱི་རིགས་ལ་འཁྱུད་པ་ནི་ཞེས་འགྱུར་མངས་སུ་སྟེ། དུས་ཀྱི་འཁོར་ལོའི་རིགས་པ་ལས་གསུངས་སོ། ། འོ་ན་བསྡུས་རྒྱུད་གཞན་དུ་རང་འོད་ཀྱི་ཤེས་རབ་གསུངས་པ་དང་འགལ་ཞེ་ན། མ་ཡིན་ཏེ། བསྡུས་རྒྱུད་གཞན་དང་གཞན་ལས་ནི་ཕྱིའི་དངོས་པོ་གང་དང་གང་གི་རྣམ་པས་ནི་མི་རྣམས་རང་གི་ཡིད་ལ་ཡང་དག་པར་སྦྱོར་ཞིང་གོམས་པར་བྱེད་པ་དེས་རང་སེམས་སྦྱར་བྱ་དེའི་རང་བཞིན་ཉིད་དུ་སྣང་བར་འགྱུར་ཏེ། དཔེར་ན་ནོར་བུ་གཅིག་ཉིད་ཁ་དོག་སྣ་ཚོགས་པ་དང་ཕྲད་པ་ན་གཟུགས་སྣ་ཚོགས་སུ་གསལ་བ་བཞིན་ནོ། ། ཞེས་སོ། ། དེས་ན་རིགས་པ་མེད་པར་ཕ་རོལ་གྱི་བསམ་པ་དང་མཐུན་པར་དོན་འཁྲགས་འཁྲུགས་སུ་སྟོན་པར་བྱེད་པའི་བསྡུས་རྒྱུད་ཀྱི་ཚིག་རྣམས་ནི་རིགས་པས་རྣམ་པར་དཔྱད་མི་བཟོད་དོ། །
ཞེས་སོ། ། དེས་ན་དེས་རྒྱུད་འདིའི་བརྗོད་བྱ་རིགས་པས་གྲུབ་པ་ལ་མི་གནོད་དོ། ། རྐང་པ་གཉིས་པོ་འདི་རྭ་འབྲོ་མངས་རྣམས་སུ་ཚིག་ལྷུག་པར་བྱས་སོ། ། དོན་དམ་པར་ནི་སྟོང་པ་ཉིད་ཀྱི་ལྷའི་གཟུགས་སྒོམ་པ་ལ་གཟུགས་དང་སྐུའི་རྟོག་པ་མེད་དེ། དེས་ན་དེ་ལ་རང་འོད་དང་རང་འོད་མ་ཡིན་པ་ཞེས་པའི་རྣམ་པར་བཞག་པ་མེད་དོ། ། དེའི་རྒྱུ་མཚན་དེ་ནི་རྣམ་པ་ཐམས་ཅད་པ་དང་ཁ་དོག་ཐམས་ཅད་པ་སྣ་ཚོགས་པ་ཡིན་པའི་ཕྱིར་ཤེས་པ་དང་ཤེས་བྱ་རྡུལ་ཕྲ་རབ་ཀྱི་རྫས་ཀྱི་རྣམ་པར་རྟོག་པ་རྣམས་དང་བྲལ་ལ། དེའི་ཕྱིར་དེ་དག་ལ་ཕྱི་རོལ་གྱི་རང་བཞིན་མེད་དོ། ། དེའི་ཕྱིར་ཀུན་རྫོབ་པའི་རང་བཞིན་དུ་མེད་པའི་སྒྲིབ་བྲལ་གྱི་སྲིད་པ་སྒོམ་པ་ནི་བུམ་པ་དང་སྣམ་བུ་དང་ཤིང་རྟའི་སྡེའམ་ཚོགས་ལ་སོགས་པ་རྣམས་ཀྱི་བྱ་བ་ཉི་ཚེ་བ་བྱེད་པ་མ་ཡིན་པ་འཇིག་རྟེན་པའི་དཔེ་དང་ཐ་སྙད་མཐའ་དག་དང་བྲལ་བའོ་ཞེས་པ་དབུ་མའི་གྲུབ་པའི་མཐའི་ཚུལ་ཏེ། སྔགས་ཀྱིས་ཚུལ་གྱིས་དེ་ཁོ་ན་སྟོན་པ་ཉིད་ཀྱི་ལེའུའམ་སྐབས་ལས་བྱུང་བའི་རིགས་པ་ལས་ཤེས་སོ། ། འདིར་ཚིགས་སུ་བཅད་པ་བཞི་བཅུ་རྩ་བརྒྱད་པ་ནས་བརྩམས་ཏེ།
ཚིགས་སུ་བཅད་པ་དྲུག་ཅུ་རྩ་གསུམ་པའི་བར་དུ་ཚིགས་སུ་བཅད་པ་བཅུ་དྲུག་ནི་གོ་སླ་བར་དགོངས་པས་འགྲེལ་པ་མཛད་པའོ། ། དེས་ན་འདིར་བཤད་ན། ཐབས་ལ་ཇི་ལྟ་དེ་བཞིན་དུ་ངེས་པར་ལྷ་མོ་རྣམས་ཀྱི་ཐབས་ཀྱང་རང་རང་གིས་གང་ལ་འཁྱུད་པའི་རིགས་དེའི་ཕྱོགས་སུ་གནས་པའི་ལྷ་རྣམས་དག་ཏུ་རིག་པར་བྱའོ། ། ད་ནི་གནས་པ་བཅུ་གཅིག་པ་ཆོས་ཕུང་སྟོང་ཕྲག་བརྒྱད་ཅུ་རྩ་བཞི་བསྟན་པའི་ངོ་བོ་ཉིད་ཀྱིས་གནས་པ་བསྟན་པའི་ཕྱིར་ཤེས་རབ་ཅེས་པ་ལ་སོགས་པ་གསུངས་ཏེ། དེ་ཡང་ཞལ་གྱི་དབྱེ་བས་རྒྱུད་སྡེའི་དབྱེ་བ་གསུངས་པ་ནི་རྒྱུད་སྡེ་ལྔ་ལས་འཁོར་ལོ་སྡོམ་པ་ལ་སོགས་པ་ཤེས་རབ་རྒྱུད་ནི་དུས་ཀྱི་འཁོར་ལོའི་ཤར་ཐུགས་ཀྱི་ཞལ་ནས་སྤྲོས་པ་གཉིད་འཐུག་པོའི་བག་ཆགས་ཀྱི་དབང་གིས་དེ་ལྟར་སྣང་བའི་ཕྱིར་རོ། ། སླར་ཡང་རྣལ་འབྱོར་རྗེས་སུ་རིག་པ་གཉིས་མེད་ཀྱི་རྒྱུད་ཉིད་ནི་ནུབ་ཡེ་ཤེས་ཀྱི་ཞལ་ནས་སྤྲོས་ཏེ། བཞི་པའི་བག་ཆགས་ཀྱི་དབང་གིས་དེ་ལྟར་སྣང་བས་སོ། ། གཡས་ཀྱི་གསུང་གི་ཞལ་ནས་རྒྱལ་བའི་བདག་པོས་རྣལ་འབྱོར་གྱི་རྒྱུད་གསུངས་ཏེ། རྨི་ལམ་གྱི་བག་ཆགས་ཀྱི་དབང་གིས་སོ། ། གཡོན་གྱི་སྐུའི་ཞལ་ལས་བྱ་བ་དང་ལ་སོགས་པས་སྤྱོད་པའི་རྒྱུད་དང་སྒྱུ་འཕྲུལ་དྲྭ་བ་སོགས་སྤྲོས་ཏེ་སད་པའི་བག་ཆགས་ཀྱི་དབང་གིས་དེ་ལྟར་སྣང་བས་སོ། །
དེ་བཞིན་དུ་གྲུབ་མཐའ་བཞི་ལས་ཤར་ནས་རྣལ་འབྱོར་སྤྱོད་པའི་གྲུབ་མཐའ་ཉིད་གསུངས་ཏེ། སླར་ཡང་ནུབ་ཀྱི་ཞལ་ནས་ངེས་པར་གསུངས་པ་ནི་དབུ་མའི་གྲུབ་མཐའ་མཐའ་དག་གོ ། མདོ་སྡེ་པའི་གྲུབ་མཐའ་ནི་གཡས་ཀྱི་ཞལ་ནས་གསུངས་ཏེ། གཡོན་དཀར་པོའི་ཞལ་ནས་དག་པའི་བྱེ་བྲག་སྨྲ་བའི་གྲུབ་མཐའ་སྤྲོས་པའོ། ། དེ་བཞིན་དུ་རིག་བྱེད་བཞི་ལས་ནུབ་ཀྱི་ཞལ་ནས་ངེས་བརྗོད་ཀྱི་རིག་བྱེད་དང་ནི་རྒྱལ་བའི་དབང་པོས་གཡོན་གྱི་ཞལ་ནས་མཆོད་སྦྱིན་གྱི་རིག་བྱེད་གསུངས་ཤིང་། གཡས་ཀྱི་ཞལ་ནས་སྙན་ཚིག་གི་རིག་བྱེད་དང་། མཆོག་གི་བསྲེག་བྱ་ཟ་བ་མེ་ལྷའི་རིགས་ལས་སྲིད་སྲུང་གི་རིག་བྱེད་ནི་ཤར་གྱི་ཞལ་ནས་གསུངས་སོ། ། དེ་བཞིན་དུ་ཕྱི་རོལ་པའི་རྒྱུད་རྣམས་ལས་ཤར་གྱི་ཞལ་ནས་ཀུ་ལའི་མདོ་རིགས་ཅན་གྱི་རྒྱུད་གསུངས་ཏེ། སླར་ཡང་ནུབ་ཀྱི་ཞལ་ནས་མཁའ་ལྡིང་དང་ནི་འབྱུང་པོ་སྣ་ཚོགས་སྒྲུབ་པའི་རྒྱུད་གསུངས་ཤིང་། གཡོན་གྱི་ཞལ་ནས་ཞི་བ་པ་དང་དབང་ཕྱུག་པའི་གྲུབ་མཐའ་སྤྲོས་ཏེ།
ཉི་མ་འཆར་ཀའི་འོད་དང་མཚུངས་པ་གཡས་པའི་ཞལ་ནས་ནི་ཁྱབ་འཇུག་གི་ཀླུའི་ཆོས་སྤྲོས་སོ། ། གཞན་ཡང་མུ་སྟེགས་པའི་རིགས་ལྔ་ལས་ནི་རྒྱབ་ཀྱི་ཞལ་ནས་འཕྲལ་ལའམ་དེ་མ་ཐག་པའི་ལྷ་དང་ལྷག་པའི་ལྷ་སྤྲོས་ཏེ་འགྱུར་མངས་སུ། རྒྱབ་ནས་ད་ལྟ་དང་ལྡོག་མ། ། ཞེས་དང་། དོན་དམ་བསྙེན་པར། ནུབ་ཏུ་དེ་མ་ཐག ཅེས་གསུངས་པས་སོ། ། མཆོག་ཏུ་དཀར་བའི་གཡོན་ཞལ་ནས་གཡོན་གྱི་ལྷ་དང་རབ་ཏུ་གནས་པའམ་རབ་གནས་མ་ཞེས་འགྱུར་མངས་ཏེ། གཡས་ཀྱི་ཞལ་ནས་རིག་པ་དྲག་པོ་མིན་ཞེས་པ་ལ་རྭས། འཇིགས་མེད་རིག་མ་ཉིད་ཅེས་དང་།
དོན་དམ་བསྙེན་པར། གཡས་སུ་ཟད་མིན་མེ་དང་། ཞེས་དང་། མེ་ནི་རིག་པ་ཡིན་ཏེ་ཞེས་འདོན་པ་རིག་པའི་ལྷ་དང་འཇིགས་པ་མེད་པ་དང་། སླར་ཡང་ཤར་རླུང་གི་ཞལ་ནས་རླུང་ལས་སྐྱེས་པ་ཚངས་པ་ནི་ཞི་བ་མ་དག་སྤྲོས་ཏེ། ཐམས་ཅད་འདྲེས་པ་སྟོང་པའི་ཞལ་ནས་སྟོང་པ་ཕག་མོ་མོ་དང་དབང་ཕྱུག་དག་ནི་སྲིད་པ་གསུམ་གྱི་བདག་པོ་དུས་ཀྱི་འཁོར་ལོས་འཇིག་རྟེན་པའི་ལྷ་མཆོད་པའི་དོན་དུ་སྤྲོས། དེ་དག་ཀྱང་དོན་དམ་བསྙེན་པར། དབུས་སུ་དབང་ཕྱུག་ཆེ་དང་ཤར་དུ་སྐྱེས་བུ་སྟེ། ། གཡས་སུ་ཟད་མིན་མེ་དང་གནོད་སྦྱིན་གཡོན་པ་འོ། ། ནུབ་ཏུ་དེ་མ་ཐག་སྟེ་རྣམ་དག་ལུས་ལྔ་ཡིན། །
རྣམ་པར་ཤེས་པ་མངོན་དུ་ངེས་པར་རིག་པར་བྱ། ། ས་ནི་ལྡོག་མ་ཡིན་ཏེ་ཆུ་ནི་རབ་གནས་ཏེ། ། མེ་ནི་རིག་པ་ཡིན་ཏེ་རླུང་ནི་ཞི་བ་ཉིད། ། མཚམས་ཀྱི་འདབ་མ་རྣམས་ལ་མཆོད་པར་བྱ་བར་འགྱུར། ། ཞེས་དང་། ཚངས་པ་མོ་ནི་ས་ཡིན་ཆུ་ནི་དྲག་མོ་སྟེ། ། མེ་ནི་གཞོན་ནུ་མར་གྱུར་རླུང་ནི་ནག་མོ་འོ། ། སྟོང་པ་ཕག་མོ་ཡིན་ཞིང་ཞེས་པས་གསལ་བར་བྱས་སོ། ། དེ་བཞིན་དུ་དུས་བཞི་ལས་རྒྱབ་ཀྱི་ཞལ་ནས་རྫོགས་ལྡན་དང་། ལ་སོགས་པས་གཡོན་ཞལ་ནས་གསུམ་ལྡན་དང་།
གཡས་ཞལ་ནས་གཉིས་ལྡན་དང་ནི་མདུན་ཞལ་ལས་རྩོད་པའི་དུས་ཀྱི་དབྱེ་བ་སྤྲོས་སོ། ། དེ་བཞིན་དུ་རིམ་པ་བཞི་ལས་མདུན་ཞལ་ནས་དཔའ་བོའི་རིམ་པ་དང་། ལ་སོགས་པས་གཡོན་ཞལ་ནས་རང་བྱིན་གྱིས་བརླབ་པའི་རིམ་པ་དང་། གཡས་ནས་དག་པའི་རིམ་པ་དང་། རྒྱབ་ནས་ཤིན་ཏུ་རྣམ་པར་དག་པའི་རིམ་པ་གསུངས་ཤིང་། ཉི་མའི་བགྲོད་པའི་དབང་གིས་ཐུན་མཚམས་བཞི་པོ་ཉིད་དག་ལས། གཡོན་ནས་སྔ་དྲོ་ནས་གུང་གི་བར་དང་། གཡས་ནས་ཕྱི་དྲོའི་བར་དང་། མདུན་ནས་ནམ་ཕྱེད་ཀྱི་བར་དང་། རྒྱབ་ནས་ཕྱེད་ནས་སྔ་དྲོའི་བར་སྤྲོས་སོ། །
གཞན་ཡང་ལོངས་སྤྱོད་བཞི་ལས་ཁ་ཟས་ཀྱི་ལོངས་སྤྱོད་དག་ནི་གཡས་ཀྱི་ཞལ་ནས་སྤྲོས་ལ། མཆོག་ཏུ་འཇིགས་པ་སྡུག་བསྔལ་གྱི་ལོངས་སྤྱོད་དག་ཀྱང་རྒྱབ་ཀྱི་ཞལ་ནས་སྤྲོས་པ་སྟེ། མདུན་གྱི་ཞལ་ནས་འཁྲིག་པའི་ལོངས་སྤྱོད་ཉིད་དོ། ། གཡོན་པ་མཆོག་ཏུ་དཀར་བའི་ཞལ་ནས་ཀྱེ་རྒྱལ་པོ་ཞེས་ཟླ་བཟང་ལ་བོས་ནས། རྨི་ལམ་གྱི་ལོངས་སྤྱོད་དག་དང་གཉིད་ཀྱི་ལོངས་སྤྱོད་དག་སྤྲོས་སོ། ། དེ་བཞིན་དུ་རིགས་བཞི་ལས་རྒྱབ་ནས་རྗེ་རིགས་དང་། གཡོན་ཞལ་ནས་གཉིས་སྐྱེས་ཏེ་བྲམ་ཟེའི་རིགས་དང་། གཡས་ཞལ་ནས་མིའི་བདག་པོ་རྒྱལ་རིགས་དང་ནི། དེ་བཞིན་དུ་མདུན་ཞལ་ནས་དམངས་རིགས་དག་ཀྱང་སྤྲོས་པར་ཞལ་གྱི་དབྱེ་བའི་རིམ་པ་ལས་འགྱུར་རོ། ། དེ་བཞིན་དུ་སྡེ་པ་བཞི་ལས་རྒྱལ་བའི་བདག་པོ་དུས་ཀྱི་འཁོར་ལོས་མདུན་ཞལ་ནས་ཐམས་ཅད་ཡོད་པར་སྨྲ་བའི་སྡེ་པ་གསུངས་ཏེ།
གཡས་ཞལ་ནས་མང་པོས་བཀུར་བའི་སྡེ་པའོ། ། རྒྱབ་ཀྱི་ཞལ་ནས་གནས་བརྟན་པའི་སྡེ་པ་སྟེ་སླར་ཡང་དགེ་འདུན་ཕལ་ཆེན་པའི་སྡེ་པ་ནི་གཡོན་གྱི་ཞལ་ནས་སྤྲོས་སོ། ། དེ་བཞིན་དུ་འགྲོ་བ་དྲུག་ལས། མདུན་གྱི་ཞལ་ནས་མི་རྣམས་དང་ནི་སླར་ཡང་རྒྱབ་ཀྱི་ཞལ་ནས་དུད་འགྲོ་རྣམས་ནི་ངེས་པར་སྤྲོས་ལ། གཡས་ཀྱི་ཞལ་ནས་འབྱུང་པོ་སྟེ་ཡི་དྭགས་དང་ལྷ་རྣམས་སྤྲོས་ཤིང་། གཡོན་པ་མཆོག་ཏུ་དཀར་པའི་ཞལ་ནས་དམྱལ་བ་རྣམས་དང་ལྷ་མིན་རྣམས་སྤྲོས་སོ། ། དེ་བཞིན་དུ་འཁོར་ལོ་བཞི་ལས་མདུན་གྱི་ཞལ་ནས་སྤྲོས་པ་དག་ཀྱང་སྙིང་ཁའི་ཆོས་ཀྱི་འཁོར་ལོར་འགྱུར་ཏེ། སེམས་ཀྱི་ཐིག་ལེ་གཉིད་འཐུག་པོའི་གནས་སྐབས་ཀྱང་སྙིང་ཁ་ན་གནས་པའི་ཕྱིར་རོ། ། རྒྱབ་ཞལ་ནས་ལྟེ་བ་སྤྲུལ་པའི་འཁོར་ལོ་སྤྲོས་ཏེ་ཡེ་ཤེས་ཀྱི་ཐིག་ལེ་བཞི་པའི་གནས་སྐབས་བསྐྱེད་པ་ལྟེ་བར་གནས་པའི་ཕྱིར། གཡས་ཀྱི་ཞལ་ནས་ལོངས་སྤྱོད་རྫོགས་པའི་འཁོར་ལོ་སྤྲོས་པར་འགྱུར་ཏེ།
ངག་གི་ཐིག་ལེ་རྨི་ལམ་གྱི་གནས་སྐབས་བསྐྱེད་པ་མགྲིན་པར་གནས་པའི་ཕྱིར། གནས་སྐབས་ཀུན་ཏུ་གཡོན་གྱི་ཞལ་ནས་ལྷན་ཅིག་སྐྱེས་པའི་སྐུར་གནས་དཔྲལ་བའི་འཁོར་ལོ་སྤྲོས་ཏེ། ལུས་ཀྱི་ཐིག་ལེ་སད་པའི་གནས་སྐབས་བསྐྱེད་པ་དཔྲལ་བ་ན་གནས་པའི་ཕྱིར་རོ། ། དེ་ལྟར་ན་རྩ་འཁོར་ལོ་བཞི་པོ་རྣམས་ཀྱི་ཞལ་ཏེ་སྒོ་གནས་སྐབས་བཞི་བསྐྱེད་པའི་ཐིག་ལེ་བཞི་པོ་ཀུན་གྱི་དབུས་ནས་རང་གི་ལུས་ལས་ཏེ་ལུས་ཀྱི་དངོས་པོ་མཐའ་དག་སྤྲོ་བ་སྐྱེ་བ་དང་བསྡུད་པ་འཇིག་པ་ཉིད་དུ་འགྱུར་རོ། ། འདོད་པ་གཟུགས་གཟུགས་མེད་ཀྱི་འཇིག་རྟེན་གསུམ་པོ་མཐའ་དག་རྣམས་དང་། ཀྱང་གི་སྒྲས་རྒྱུད་སྡེ་དང་གྲུབ་མཐའ་སོགས་རྣམས་ཀྱང་རྒྱལ་བ་སྐྱེད་བྱེད་དུས་ཀྱི་འཁོར་ལོའི་ཞལ་གྱི་དབྱེ་བས་གནས་སྐབས་བཞིའི་བག་ཆགས་སད་པ་རྣམས་ཀྱིས་ཡང་དག་པར་སྤྲོས་པ་དག་གོ ། དེ་ལྟར་ཡང་ཀྱེ་རྡོ་རྗེར། ང་ལས་འགྲོ་བ་ཐམས་ཅད་འབྱུང་། ། ང་ལས་གནས་གསུམ་པོ་ཡང་འབྱུང་། ། ང་ཡིས་འདི་ཀུན་ཁྱབ་པ་སྟེ། །
འགྲོ་བའི་རང་བཞིན་གཞན་མ་མཐོང་། ། ཞེས་སོ། ། འོན་ཏེ་ཞལ་གྱི་དབྱེ་བས་སྣ་ཚོགས་སྤྲོས་པ་དེ་དག་གང་གི་མཐུ་ལས་བྱུང་སྙམ་ན། དཔེར་ན་དཔལ་ལྡན་ཟླ་བ་གང་བ་ནི་ནོར་བུ་ཟླ་བ་ཆུ་ཤེལ་ཕྲད་པ་ན་ཆུ་བསྐྱེད་པར་བྱའོ་སྙམ་པའི་རྣམ་པར་རྟོག་པ་མེད་ཀྱང་། རྒྱུ་རྐྱེན་ཚོགས་པའི་རང་བཞིན་ལས་ནི་ཆུ་འབྱུང་བ་དེ་བཞིན་དུ་འཇིག་རྟེན་དུ་ནི་རྒྱལ་བའི་བདག་པོའི་ཟག་མེད་ཀྱི་ཕུང་པོ་རྣམས་ལ་བརྟེན་ནས་ཐམས་ཅད་མཁྱེན་པའི་ཆོས་ཀྱི་རྣམ་གྲངས་དུ་མའི་ཆུ་འཛག་སྟེ། དཔེར་ན་ཆུ་ནི་ཆུའི་ས་བོན་ནོར་བུའི་ཁམས་ལ་ཀུན་ཏུ་བརྟེན་ནས་ཟླ་བ་དང་ནོར་བུ་རོ་མཉམ་པ་ལས་ཆུ་འབྱུང་བར་འགྱུར་བ་ཇི་བཞིན་དུ་ཐམས་ཅད་མཁྱེན་པའི་ཆོས་བདག་རྐྱེན་རྒྱལ་བའི་སྒྲིབ་བྲལ་གྱི་ཕུང་པོ་ལ་བརྟེན་པ་དག་ནི་གདུལ་བྱའི་སེམས་ཅན་རྣམས་ནི་སྒྲིབ་པ་དག་པའི་སེམས་སྣ་ཚོགས་ཀྱི་དབང་གིས་རྒྱུད་སྡེ་བཞི་ལ་སོགས་པའི་རྣམ་པ་མང་པོར་སྣང་བར་འགྱུར་ཏེ། དེ་ཡང་སྔོན་གྱི་ལས་བཟང་པོ་སྣ་ཚོགས་ཀྱི་མཐུ་ལས་སྣང་བ་རྣམས་སོ། ། འོན་ཏེ་གདུལ་བྱའི་སེམས་དག་ན་སྣང་གི་མ་དག་ན་མི་སྣང་ལ། སངས་རྒྱས་ལ་ཆགས་སྡང་མངའམ་ཞེ་ན། ལན་བསྟན་པའི་ཕྱིར་གནས་པ་བཅུ་པ་ལུས་ངག་སེམས་ཀྱི་བྱ་བ་ཐམས་ཅད་བརྟག་པའི་ངོ་བོ་ཉིད་ཀྱིས་གནས་པ་གསུངས་པ།
སྲིད་གསུམ་གནས་ན་སེམས་ཅན་གྱི་དོན་བྱེད་པ་པོ་སངས་རྒྱས་དང་ནི་ཡིད་བཞིན་ནོར་བུ་རིན་པོ་ཆེ་དག་ལ་ཡང་ཆགས་སྡང་གི་བསམ་པ་མེད་ཅིང་རང་གི་སེམས་དང་ས་གཞི་ལ་དེ་དག་གི་ས་བོན་རྟག་ཏུ་གནས་ཀྱང་དེ་དག་མི་དགེ་བའི་འབྲས་བུའི་དབང་གིས་སྡིག་པའི་ལས་ཅན་སེམས་ཅན་རྣམས་ཀྱིས་མི་མཐོང་སྟེ། དེ་བཞིན་སངས་རྒྱས་དང་ཡིད་བཞིན་ནོར་བུའི་སྐྱོན་མིན་གྱི་རང་གི་སྐྱེ་བ་སྔ་མའི་མ་དགེ་བའི་སྐྱོན་ཏེ། མི་དགེ་བ་དང་དགེ་བའི་ལས་རང་གིས་ཇི་ལྟར་སྤྱད་པའི་འབྲས་བུ་ལ་སེམས་ཅན་རྣམས་རབ་ཏུ་སྤྱོད་པར་འགྱུར་བའི་ཕྱིར། དེས་ན་སེམས་ནི་སྒྲིབ་པ་དང་བྲལ་ཏེ་དག་ན་གློ་བུར་དྲི་མ་དང་བྲལ་བའི་མི་དེ་ཡང་ནི་རྒྱལ་བའི་དབང་པོར་གནས་འགྱུར་ཏེ། དེའི་ཕྱིར་བདག་ཉིད་ཀྱིས་སངས་རྒྱས་འཐོབ་པ་ནི་རང་ཉིད་ལ་རག་ལས་ཀྱི། རང་ཉིད་རང་གིས་དག་པར་མ་བྱས་ན་རྒྱལ་བ་གཞན་གྱིས་དག་པ་ཅི་ཞིག་བྱར་ཡོད་དེ་མེད་དོ། ། འོ་ན་རང་གི་སེམས་དྲི་མ་དང་བཅས་པ་ལས་དྲི་མ་མེད་པར་ཇི་ལྟར་འགྱུར་ཞེ་ན། དཔེར་ན་ས་བོན་གང་ཞིག་མྱུ་གུ་སྐྱེད་པར་བྱེད་པ་ན་སྐྱེད་པར་བྱེད་པའི་ས་བོན་དེ་ནི་མྱུ་གུའི་དངོས་པོ་བསྐྱེད་ནས་རྣམ་པར་ཉམས་པར་འགྱུར་ཞིང་། ས་བོན་ཉམས་པ་དེ་ཡིས་མྱུ་གུ་སྐྱེས་ཟིན་པར་རབ་ཏུ་འགྱུར་ཏེ། སླར་ཡང་མྱུ་གུ་དེ།
རྒྱལ་པོ་ཞེས་ཟླ་བཟང་ལ་བོས་ནས་ས་བོན་ཕྱི་མ་དག་གི་སྐྱེད་བྱེད་དུ་འགྱུར་བ་ཉིད་དོ། ། དེ་བཞིན་དུ་སྐྱེ་བ་སྔ་མ་གསོན་པའི་གནས་སྐབས་གང་ཡིན་པ་དེ་གཞན་འཇིག་རྟེན་ཕ་རོལ་གྱི་དངོས་པོ་བསྐྱེད་པ་ལས་ཕ་རོལ་གྱི་སྐྱེ་བ་ཐོབ་པ་ན་སྔ་མ་ཤི་བའོ་ཞེས་འཇིག་རྟེན་པའི་ཚིག་ཏུ་བརྗོད་དེ། དེའི་ཚེ་སྐྱེ་བ་སྔ་མར་གསོན་པའི་རང་གི་དངོས་པོ་འཇིག་རྟེན་ཕ་རོལ་ཏུ་སྐྱེས་པ་མིན་པ་ལྟར་འགྱུར་མེད་བདེ་བ་གང་གིས་སྟོང་པ་དྲི་མ་དང་བཅས་ནས་ནི་ལས་ཀྱི་ས་ལས་འོངས་པའི་སྐྱེ་བུ་ཁམས་དྲུག་ལྡན་པའི་སེམས་དེ་འགྱུར་མེད་བདེ་བའི་སྐད་ཅིག་དེ་ཡིས་ཉམས་པར་བྱས་པ་ལས་སེམས་དག་པར་གྱུར་པ་ན་རྡོ་རྗེ་སེམས་དཔའ་སྟོབས་བཅུ་པར་འགྲོ་བར་འགྱུར་རོ། །

དེ་ལྟར་འགྱུར་མེད་བདེ་བའི་སྐད་ཅིག་དེ་ཐོབ་ནས་བདེ་བའི་སྐད་ཅིག་ཕྱི་མ་གཞན་དང་གཞན་ལ་ཆགས་པས་བདེ་བའི་སྐད་ཅིག་གཞན་དང་གཞན་བསྐྱེད་པ་འདིར་ནི་ལྷན་སྐྱེས་བདེ་བའི་སྐད་ཅིག་ཉིད་ཡིན་གྱི་བདེ་བའི་དངོས་པོ་ལས་གཞན་འཕོ་བའི་བག་ཆགས་ལ་རྗེས་སུ་ཆགས་པ་དང་བཅས་པའི་སྒྲིབ་བཅས་ཀྱི་སེམས་དེ་བདེ་བའི་སྐད་ཅིག་ཏུ་སྐྱེས་པ་ནི་མིན་ནོ། ། གཟུགས་ལ་སོགས་པའི་ཕུང་པོ་གང་དག་ལྷན་སྐྱེས་མཆོག་ཏུ་མི་འགྱུར་བའི་བདེ་བ་དེ་ཡིས་བདེ་བའི་རང་བཞིན་དུ་ཕུག་ཅིང་སྒྲིབ་བྲལ་དུ་བསྐྱེད་པ་དེ་རྣམས་སླར་ཡང་ལྷན་སྐྱེས་བདེ་བའི་སྐད་ཅིག་དེའི་སྐྱེད་པར་བྱེད་པ་པོར་འགྱུར་བ་སྟེ་བདེ་བའི་སྐད་ཅིག་དེ་ལས་ནི་དག་པའི་ངོ་བོ་ཉིད་ཀྱི་སྐུར་འགྱུར་ལ་དེ་ལས་ཆོས་སྐུ་དང་། དེ་ལས་གཞན་ལོངས་སྐུ་སྟེ་སླར་ཡང་དེ་ལས་གཞན་སྤྲུལ་སྐུ་དང་། དེ་ལས་ཡང་རྣམ་པར་དག་པ་ངོ་བོ་ཉིད་ཀྱི་སྐུར་འགྱུར་བའོ། ། དཔེར་ན་ཚྭ་སྒོ་ལ་སོགས་པ་མེད་པའི་དག་པའི་ཞིང་ས་ལ་འབྲས་ས་ལུ་ལ་སོགས་པའི་ས་བོན་བཏབ་པ་ལས་ནི་རྩ་བ་རྣམས་དང་ལོ་མ་དང་མེ་ཏོག་དང་འབྲས་བུ་འབྱུང་ཞིང་། དེ་ལས་ཀྱང་རྩ་བ་ལོ་མ་ལ་སོགས་པ་འབྱུང་བ་བཞིན་ནོ། ། དེས་ན་ས་དང་ཆུ་དང་མེ་དང་རླུང་དང་རོ་སྟེ་ནམ་མཁའ་དང་། མཆོག་གི་རོ་ཡེ་ཤེས་ཀྱི་ཁམས་ཏེ། དེ་ལྟར་རྡུལ་ཕྲ་རབ་དག་ལས་རྣམ་པ་དྲུག་ལས་སའི་ཁམས་ལ་ཡུལ་གྱི་ཡོན་ཏན་དྲི་གཟུགས་རོ་རེག་བྱ་སྒྲ་དང་ལྔ། ཆུ་སོགས་བཞི་ལ་དྲི་ལ་སོགས་པ་རེ་རེས་དམན་པ་ཆུ་ལ་གཟུགས་རོ་རེག་སྒྲའི་ཡོན་ཏན་བཞི་དང་། མེ་ལ་གཟུགས་རེག་སྒྲ།
རླུང་ལ་རེག་དང་སྒྲ། ནམ་མཁའ་རེག་བྱས་དམན་པ་སྒྲའི་ཡོན་ཏན་གཅིག་པུ་ཅན་ཏེ་ཁྱབ་བྱ་ཡིན་ཞིང་ཡུལ་ལྔ་དང་རྣམ་པར་བྲལ་བ་ཁམས་དྲུག་གི་ཐ་མ་ནི་ཡེ་ཤེས་ཀྱི་ཁམས་བལྟ་བར་བྱ་བ་རྣམས་སོ། ། དེ་ལ་ཁམས་ལྔ་ལས་གཟུགས་མེད་རྣམས་ནི་ཡོན་ཏན་རི་བོང་ཅན་ཏེ་ནམ་མཁའི་ཡོན་ཏན་གཅིག་པུ་དང་ལྡན་ལ། གཟུགས་བཅུ་དྲུག་ནི་ནམ་མཁའི་སྟེང་དུ་མེ་རླུང་གི་ཡོན་ཏན་ཟུང་དང་བཅས་པ་ཡོན་ཏན་གསུམ་གྱི་བདག་ཉིད་དང་འདོད་པའི་ཁམས་ཀྱི་དུད་འགྲོ་དང་མི་ནི་སྔ་མའི་སྟེང་དུ་ས་ཆའི་ཡོན་ཏན་ཟུང་དང་བཅས་པ་ཡོན་ཏན་ལྔའི་བདག་ཉིད་ཅན་ཏེ། དེས་ན་དེ་དག་འཕོ་བའི་དུས་སུ་ཁུ་བ་ཡང་འབྱུང་བ་གཅིག་དང་གསུམ་དང་ལྔའི་ཡོན་ཏན་ཅན་དང་སེམས་ཀྱི་བག་ཆགས་ཀྱང་དེ་དག་གི་བདག་ཉིད་ཅན་ནོ། ། ཐ་མ་ཡེ་ཤེས་ཀྱི་ཁམས་ནི་ཆོས་ཀྱི་དབྱིངས་པ་རྣམ་པ་ཀུན་ལྡན་གྱི་སྟོང་པའི་ཡོན་ཏན་ཅན་ཏེ། སྟོང་པ་དེ་དག་སྒོ་ཀུན་ནས་དུས་རྟག་ཏུ་ཐིག་ལེ་འཕོ་བ་མེད་པའི་བདེ་བ་ལྷན་ཅིག་སྐྱེས་པའི་དགའ་བའི་རྟེན་དུ་གྱུར་པའོ། ། སླར་ཡང་ས་ལ་སོགས་པའི་ཁམས་དྲུག་རྣམས་ལས་དྲི་ལ་སོགས་པའི་ཡོན་ཏན་རྣམས་སྐྱེ་བ་ན་ཕན་ཚུན་དུ་ནི་གྲོགས་བྱེད་པའི་ཚུལ་གྱིས་རང་རིགས་ཀྱི་ཡོན་ཏན་བསྐྱེད་པ་དག་ལ་གཙོ་བོའི་དངོས་པོ་དང་། ཡོན་ཏན་གཞན་བསྐྱེད་པ་ལ་ཆུང་བ་སྟེ་ཕལ་པའི་དངོས་པོ་གནས་ཤིང་། དེ་རྣམས་ལས་ཕན་ཚུན་འབྱུང་བ་རྟེན་དང་ཕུང་པོ་ནི་བརྟེན་པ་དང་།
ཡུལ་ལྔ་དང་ཡུལ་ཅན་མིག་སོགས་ལྔ་རྣམས་བཟུང་བ་དང་འཛིན་པའི་དངོས་པོར་སྐྱེས་པ་ཕན་ཚུན་དུ་ཡུལ་ལྔ་བདུད་དང་ཡུལ་ཅན་ལྔ་མ་རིག་པ་ཡིན་པས་ཡུལ་ཡུལ་ཅན་ལྔ་ནི་ཕན་ཚུན་རྗེས་སུ་ཆགས་པས་གཟུང་འཛིན་དུ་འབྲེལ་བ་ལས་འཕོ་བའི་སྐད་ཅིག་གི་དབང་གིས་རོའི་འགྲོ་བ་སྟེ་འགྲོ་བ་དྲུག་པོའི་འཁོར་བ་རྣམས་ལ་གནས་ནས་མི་དགེ་བའི་ལས་ཀྱིས་འཁོར་བའི་སྡུག་བསྔལ་མྱོང་བ་དང་ནི་མི་འཕོ་བའི་བདེ་བའི་སྐད་ཅིག་གི་རྟེན་རྣམ་པ་ཐམས་ཅད་པའི་སྟོང་པ་ཉིད་བསྒོམས་པ་རྣམས་ཀྱིས་དབང་པོ་ལྔའི་རྣམ་པ་ཀུན་ནས་ཡུལ་ལྔའི་ཡོན་ཏན་གཞན་ལ་དགའ་བས་རྗེས་སུ་ཆགས་པ་མེད་པར་གཟུང་འཛིན་གཉིས་མེད་དུ་གྱུར་པ་ན་རྟོག་པས་མི་ཕྱེད་པའི་རྡོ་རྗེ་སེམས་དཔའ་བདེ་བ་ཆེན་པོ་དག་པའི་སྐུར་ཡང་དག་པར་གནས་པར་འགྱུར་ཏེ། རྭས་རྣམ་པ་ཀུན་ནས་ཡོན་ཏན་གཞན་ལ་དགའ་བ་མེད་པར་ཞེས་འདོན་པས་སོ། ། དག་པའི་སྐུ་དེ་དག་རྣམས་ཀྱིས་གཞན་དོན་དུ་བདེ་སྟོང་དབྱེར་མེད་དུས་ཀྱི་འཁོར་འཁོར་ལོའི་རྫུ་འཕྲུལ་ཆེན་པོ་དུ་མ་རབ་ཏུ་གསལ་བར་བྱེད་དེ། དེ་ཡང་ལུས་སྒྲིབ་པ་དང་བྲལ་བ་སྤྲུལ་པའ་ིསྐུ་རྡོ་རྗེའི་མེ་འབར་བ་འཕྲོ་བ་ཁྲོ་ཆགས་ཀྱི་གཟུགས་བརྙན་རྣམས་འདོད་པའི་ཁམས་ན་གནས་པའི་གདུག་པ་ཅན་གྱི་ལྷ་དང་ལྷ་མིན་རྣམས་དང་མི་རྣམས་ཀྱི་དོན་མཛད་པ་དང་། ལོངས་སྤྱོད་པའི་སྐུས་གཟུགས་ཅན་གྱི་ཁམས་ན་གནས་པའི་ལྷ་རྣམས་ཀྱི་དོན་མཛད་པ་དང་། ནམ་མཁའ་ལ་རྒྱལ་བའི་སྲས་བྱང་སེམས་དང་། སོགས་ཀྱི་སྒྲས་རང་སངས་རྒྱས་དང་ཉན་ཐོས་དགྲ་བཅམ་རྣམས་ལ་ཆོས་སྐུས་དོན་མཛད་ཅིང་། སྟོང་པའི་ཆ་སྒྲིབ་བྲལ་དུ་གྱུར་པ་ཡིས་སྲིད་གསུམ་མཐའ་དག་སྟོང་པའི་ཟད་པར་དུ་སྤྲུལ་ལ། རླུང་ཁམས་སྒྲིབ་བྲལ་དུ་གྱུར་པ་རྣམས་ཀྱིས་ནི་སྲིད་གསུམ་མཐའ་དག་རླུང་གི་ཟད་པར་དུ་སྟོན་ཏོ། ། མེའི་ཆ་ཤས་སྒྲིབ་པ་དང་བྲལ་བ་རྣམས་ཀྱིས་མེའི་ཟད་པར་སྤྲུལ་ལ།
ཆུའི་ཟད་པར་དུ་ཡང་འགྲོ་བ་ལ་སྤྲོས་ནས་སྟོན་པའི་ཆུའི་ཆ་ཤས་སྒྲིབ་པ་དང་བྲལ་བ་རྣམས་ཀྱིས་བྱེད་དོ། ། འཛིན་མ་སའི་ཆ་ཤས་སྒྲིབ་བླ་རྣམས་ཀྱིས་སའི་ཟད་པར་དུ་སྟོན་ལ། དབང་པོ་དང་ཚོགས་པས་གཟུང་འཛིན་དུ་འབྲེལ་བའི་ཡུལ་གཟུགས་དྲི་རོ་སྒྲིབ་པ་དང་བྲལ་བ་རྣམས་ཀྱིས་ནི་གཟུགས་སོགས་དངོས་པོའི་རང་བཞིན་མཐའ་དག་ཀུན་ནས་སྒྲིབ་པས་དག་པས་སྐྱེས་འཇིག་དང་བྲལ་བ་ནམ་མཁའ་དག་དང་མཚུངས་པ་བདེ་བ་ཆེན་པོ་གཅིག་གི་བདག་ཉིད་དུ་གྱུར་པ་འདི་ནི་སྒྲིབ་པ་དང་བྲལ་བའི་ས་ལ་སྟོན་པར་བྱེད་དོ། ། དེ་ལྟར་ན་འཕོ་བའི་སྒྲིབ་པ་དང་བྲལ་བས་སངས་རྒྱས་རྣམས་ཀྱི་དག་པའི་སྐུར་འགྱུར་བ་ནི་འཕོ་མེད་བདེ་བ་གཅིག་པུའི་རང་བཞིན་ཡིན་པའི་ཕྱིར་ན་འཆི་བར་མི་འགྱུར་ལ། ཡང་གིས་སྐྱེ་བར་ཡང་མི་འགྱུར་ཏེ་སྐྱེ་འཇིག་དང་བྲལ་བའི་ཕྱིར་རོ། ། དག་པའི་སྐུ་འགྱུར་མེད་བདེ་བ་དེ་གཅིག་པུ་ལས་བྱང་ཆུབ་བཞི་འབྱུང་སྟེ། དེ་ལ་དང་པོ་རྣམ་པ་ལྔས་མངོན་པར་བྱང་ཆུབ་པ་ནི་མེ་ལོང་ཡེ་ཤེས་སོགས་པ་ཡེ་ཤེས་ལྔའི་མཚན་ཉིད་དེར་ཁམས་ལྔ་ཕུང་པོ་ལྔ་ཐབས་ཀྱི་བདག་ཉིད་ཅན་གྱི་དཀྱིལ་འཁོར་ལྔ་འགགས་པ་སྟེ་མཐའ་དག་རྒྱལ་བ་མཆོག་རྣམས་ཀྱི་རྣམ་པ་ལྔས་ནི་མངོན་པར་རྫོགས་པར་བྱང་ཆུབ་པ་འདི་ཆོས་ཀྱི་སྐུའོ། ། རྣམ་པ་ཉི་ཤུའི་རང་བཞིན་གྱིས་བྱང་ཆུབ་པ་ནི་དབང་པོ་ལྔ་ཡུལ་ལྔ་ཕུང་པོ་ལྔ་ཁམས་ལྔ་སྟེ་ཉི་ཤུ་འགགས་པ་སྒྲིབ་པ་དང་བྲལ་བ་སྟེ་དེ་ནི་ལོངས་སྐུའོ། ། སླར་ཡང་དེ་ནས་སྒྱུ་འཕྲུལ་དྲ་བས་མངོན་པར་བྱང་ཆུབ་པ་ནི་དགའ་བ་བཅུ་དྲུག་སྒྲིབ་པ་དང་བྲལ་བ་སྟེ་སྣ་ཚོགས་པའི་སྤྲུལ་བ་དུ་མའི་རང་གི་ངོ་བོའོ། ། བྱང་ཆུབ་བཞི་པོ་དེའི་བདག་ཉིད་འགྱུར་མེད་བདེ་བའི་སྐད་ཅིག་རླུང་ཉི་ཁྲི་ཆིག་སྟོང་དྲུག་བརྒྱ་ཡོངས་སུ་འགགས་པ་དེ་ལས་ནི་ཆོས་ཐམས་ཅད་འགྱུར་མེད་བདེ་བར་མཉམ་པའི་འབྲས་བུ་སྟེར་བར་འགྱུར་ཏེ།
དེ་ལས་གཞན་གཡོ་བ་དང་འཛག་པའི་རང་བཞིན་གྱིས་ནི་བདེ་མཉམ་འབྲས་བུ་སྟེར་བ་མིན་ལ། དུས་ཀྱི་འཁོར་ལོ་འདིར་སྐུ་བཞི་འཐོབ་པའི་ཐབས་བྱང་སེམས་འཕོ་བ་མེད་པའི་སྐད་ཅིག་མི་འགྱུར་བའི་བདེ་བ་གང་ཡིན་པ་དེ་འདིར་ནི་ལྷན་ཅིག་སྐྱེས་པའི་དགའ་བ་སྟེ་དེ་སྐྱེད་བྱེད་ནི་རྣམ་པ་ཐམས་ཅད་པའི་སྟོང་ཉིད་ཆོས་ཀྱི་དབྱིངས་སུ་ཐུགས་ཀྱི་རྡོ་རྗེ་རབ་ཏུ་ཞུགས་པ་གཡོ་བ་མེད་པར་གྱུར་པའོ། ། འགྱུར་མེད་བདེ་བ་གཅིག་པུ་ལས་དག་པའི་ཆོས་སྣ་ཚོགས་སུ་སྤྲུལ་བ་དེའི་ཕྱིར་རང་གི་སེམས་འཕོ་བའི་བག་ཆགས་དང་བྲལ་བ་ན་མཐའ་ཡས་པའི་སྒྲིབ་བཅས་ཀྱི་སངས་རྒྱས་ཀྱི་ཞིང་དུ་མ་རྣམས་དང་ནི་དཔག་ཏུ་མེད་པའི་ཡོན་ཏན་སྒྲ་སོགས་རྣམས་དང་ནམ་མཁའ་ལ་སོགས་པའི་ཁམས་རྣམས་དང་གནས་པ་སྐྱེ་བ་དང་ཉམས་པ་སྟེ་འཇིག་པ་རྣམ་གསུམ་ཞེས་པ་དང་བཅས་པའི་སྒྲིབ་བཅས་ཀྱི་སྲིད་པ་དང་ནི་འགྲོ་བ་དྲུག་ཏུ་གནས་པའི་སེམས་ཅན་ཀུན་རྟེན་དཀྱིལ་འཁོར་དང་བརྟེན་པ་སངས་རྒྱས་ལྔ་དང་ཁྲོ་བོ་བཅུ་དང་ལྷ་བཅུ་གཉིས་དང་། སོགས་པས་ཀླུ་དང་རབ་གཏུམ་འབྱུང་སྐྱེས་རྣམས་དང་སྙིང་རྗེའི་ཐུགས་ལས་བྱང་ཆུབ་སེམས་དཔའ་བཙུན་མོར་བཅས་པ་རྣམས་སུ་སྣང་སྟེ། འདི་དག་རྣམས་ནི་སྲིད་པ་གསུམ་ལས་འདས་པས་ན་སྲིད་པ་གསུམ་གྱི་ཕྱག་བྱས་པ་བདུད་དང་ཉོན་མོངས་ལས་རྒྱལ་བའི་འཁོར་ལོ་སྟེ་འཛག་མེད་བདེ་བའི་སྐད་ཅིག་གཅིག་པུའི་རང་བཞིན་ལས་འབྱུང་བ་ཡིན་ནོ། ། ད་ནི་ལུས་ལ་རྣམ་པ་བཅུའི་དག་པ་གསུངས་པ། སྤུ་ཞེས་པ་ལ་སོགས་པ་སྟེ་འདིར་བ་སྤུ་དང་སྐྲ་ནི་ནམ་མཁའི་ཁམས་སོ། ། པགས་པ་དང་ཤ་ནི་རླུང་གི་ཁམས་སོ། ། ལུས་ཀྱི་གཡས་གཡོན་གྱི་ཁྲག་རྣམ་པ་གཉིས་ནི་མེའི་ཁམས་སོ། ། རོ་རྔུལ་དང་བཅས་པ་གཅི་བ་དག་ཀྱང་ནི་ཆུའི་ཁམས་སོ། །
དེ་བཞིན་དུ་རུས་པ་དང་རྐང་ནི་སའི་ཁམས་སོ། ། རྩ་དང་སྲོག་ལ་སོགས་པའི་རླུང་ནི་ཡེ་ཤེས་ཀྱི་ཁམས་སོ། ། སྒྲ་གཅན་གྱི་མཇུག་མ་དུང་ཅན་མ་ཐིག་ལེ་འཕོས་པ་བདེ་བའི་ཡེ་ཤེས་ཀྱི་ཁམས་ནི་ཡེ་ཤེས་རྡོ་རྗེའོ། ། སྒྲ་གཅན་སེམས་ཀྱི་ཐིག་ལེ་ཐུགས་རྡོ་རྗེའོ། ། ཉི་མ་ངག་གི་ཐིག་ལེ་ནི་གསུང་རྡོ་རྗེའོ། ། ཟླ་བ་ལུས་ཀྱི་ཐིག་ལེ་ནི་སྐུ་རྡོ་རྗེ་སྟེ་བཞི་པོ་འདི་དག་རྣམས་ཀྱི་བགྲོད་པ་རྣམ་པ་ཀུན་ནས་སྲོག་གི་རླུང་རྒྱུ་བའི་རྩ་གཉིས་ཀྱི་དབུས་སུ་གནས་པའི་དབུ་མར་འགོག་པའོ། ། དེ་ལས་དཔེར་ན་མངལ་དུ་ཟླ་བའི་དབུས་སུ་སྟེ་ཁུ་བའི་དབུས་སུ་དྲི་མེད་ནོར་བུ་བཞིན་དུ་ཞེས་པ་ཁ་དོག་སྣ་ཚོགས་དང་ཕྲད་པའི་ཤེལ་བཞིན་དུ་བག་ཆགས་སྣ་ཚོགས་ཉེ་བར་བཞག་པ་ལས་འབྲེལ་བ་ལ་བག་ཆགས་ཀྱི་དངོས་པོ་ཀུན་གྱི་འཁྱུད་པའི་རྣམ་པར་ཤེས་པ་རོ་མཉམ་པ་འགྱུར་བ་སྟེ། དེ་དང་འདྲ་བར་དངོས་པོ་དང་དངོས་པོ་མེད་པ་དག་གཉིས་སུ་མེད་པ་ཉིད་དེ། པྲ་ཕབ་དང་སྒྱུ་མ་ལྟ་བུའི་སྟོང་པ་ཉིད་ཀྱི་གཟུགས་དང་འགྱུར་བ་མེད་པའི་བདེ་བ་ཟུང་དུ་ཆུད་པར་འགྱུར་ཏེ། དེ་ཉིད་ནི་མཆོག་གི་བདུད་རྩི་སྟེ་འཆི་བ་མེད་པའི་གོ་འཕང་སྟེར་བ་སྒྲིབ་བྲལ་གྱི་ཆོས་ཀུན་ལ་ཁྱབ་བྱེད་ཐིག་ལེ་འགྱུར་བ་མེད་པས་གཞོམ་དུ་མེད་པའི་ངོ་བོའོ་ཞེས་པ་ལུས་ལ་ཁམས་རྣམ་པ་བཅུ་དག་པའི་ངེས་པའོ། །
ད་ནི་ས་བཅུ་རྣམས་ཀྱིས་ཁམས་དེ་རྣམས་སྦྱང་བ་གསུངས་པ། སྤུ་ཞེས་པ་ལ་སོགས་པ་སྟེ། འདིར་བ་སྤུ་དང་སྐྲ་ནི་ས་དང་པོ་རབ་ཏུ་དགའ་བའོ། ། པགས་པ་དང་ཤ་ནི་གཉིས་པ་དྲི་མ་མེད་པའོ། ། ཁྲག་རྣམ་པ་གཉིས་ནི་གསུམ་པ་འོད་བྱེད་པའོ། ། རོ་སྟེ་རྡུལ་དང་དྲི་ཆུ་ནི་བཞི་པ་འོད་འཕྲོ་བའོ། ། རུས་པ་དང་རྐང་ནི་ལྔ་པ་སྦྱང་དཀའ་བའོ། ། རྩ་དང་སྲོག་ནི་དྲུག་པ་མངོན་དུ་གྱུར་པའོ། ། དུས་ཀྱི་མེ་ཆགས་པའི་ཁམས་ནི་བདུན་པ་རིང་དུ་སོང་བའོ། ། དང་ཞེས་པ་འགྱུར་མངས་ལ་མེད་དོ། །
སྒྲ་གཅན་རྣམ་ཤེས་ཀྱི་ཁམས་ནི་བརྒྱད་པ་མི་གཡོ་བའོ། ། ཉི་མ་རྡུལ་ནི་དགུ་པ་ལེགས་པའ་ིབློ་གྲོས་སོ། ། ཟླ་བ་ཁུ་བའི་ཁམས་ནི་བཅུ་པ་ཆོས་ཀྱི་སྤྲིན་ཏེ། བཞི་པོ་དེ་དག་ཀྱང་ཆགས་པ་མུན་པ་དང་རྡུལ་དང་སྙིང་སྟོབས་ཀྱི་ཡོན་ཏན་གྱི་ཆོས་ཡིན་པ་ཉིད་ཀྱིས་ཀུན་རྫོབ་འཛག་བཅས་ཀྱི་ཁམས་ལ་འཇུག་པའོ། ། དེ་ལྟར་བ་སྤུ་ལ་སོགས་པའི་ཟླ་བའི་ཁམས་ཀྱི་མཐར་ཐུག་པ་ཁམས་བཅུ་ནི་མཐའ་དག་ལུས་ལ་གནས་པ་སྟེ་དེ་རྣམས་ཀྱི་འཕོ་བའི་སྒྲིབ་པ་མེད་པ་ལས་ས་བཅུ་པོ་དེ་དག་རྣམས་སུ་འགྱུར་ཏེ། ཁམས་བཅུ་པོ་གང་ཞིག་འཕོ་བ་མེད་པ་ལས་ས་བཅུར་གསུངས་པ་དེ་དག་རྣམས་ཀྱང་ས་བོན་སྡེ་པ་དྲུག་དང་ལ་ཡིག་དང་སོགས་པས་ཝ་ར་ཡ་ཧ་སོགས་གཞན་དབྱངས་བཅུ་བདུན་དང་ལྡན་པ་རྣམས་སུ་གསུངས་སོ། ། དེ་ལ་ཀའི་སྡེ་པ་ནི་རབ་ཏུ་དགའ་བ་སྟེ་དེ་བཞིན་དུ་གྲངས་ཇི་ལྟ་བར་ཙ་སྡེ་ཊ་སྡེ་པ་སྡེ་ཏ་སྡེ་ས་སྡེ་ཞེས་པ་སྡེ་པ་དྲུག་པོ་རྣམས་ས་དྲུག་དང་། ལ་ཝ་ར་ཡ་ཧ་ས་བདུན་པ་དང་། ཨལ་ཨོ་ཨར་ཨེ་ཨ་ས་བརྒྱད་པ་དང་། ལྀ་ཨུ་རྀ་ཨི་ཨ་ས་དགུ་པ་དང་།
ཧཿཨཾ་ཞེས་པ་ས་བཅུ་པ་སྟེ་ཐབས་ཀྱི་ས་བཅུའོ། ། དེ་བཞིན་དུ་དབྱངས་གསལ་ལུགས་ལས་བཟློགས་པས་ཀྱང་དབྱངས་རིང་པོ་དང་། ལ་སོགས་པ་རིང་པོ་ཕྱེ་བའི་སྡེ་པ་རྣམས་ཀྱིས་མཚོན་པ་དུས་སྦྱོར་བཅུ་གཉིས་ཀྱི་རླུང་རྣམས་ཤེས་རབ་ཀྱི་ས་བཅུ་རྣམས་སོ། ། ལུས་ལ་གནས་པའི་ཐབས་ཤེས་ཀྱི་ས་བཅུ་པོ་འདི་དག་དུས་ཀུན་ཏུ་འགོག་པ་ལ་རྣལ་འབྱོར་པ་རྣམས་ལ་བདེ་མཉམ་གྱི་འབྲས་བུ་སྟེར་བར་འགྱུར་ཏེ། དེའི་ཕྱིར་བླ་མའི་ཞབས་ལ་གནས་པ་ཞེས་པ་ཨ་ཝ་དྷཱུ་ཏཱིའི་ཞབས་ལ་གནས་པའི་ཁམས་དང་རླུང་གི་འཕོ་བ་འགོག་པའི་རྣལ་འབྱོར་ནི་རྣལ་འབྱོར་པ་རྣམས་ཀྱིས་ཐར་པ་ཐོབ་པའི་སླད་དུ་བཙལ་བར་བྱའོ་ཞེས་པ་བཅོམ་ལྡན་འདས་ཀྱི་རླུང་ཁམས་བཅུ་ས་བཅུར་དག་པའི་ངེས་པའོ། ། དེས་ན་རང་གི་ལུས་ཀྱི་ཁམས་གང་ཞིག་སྒྲིབ་པ་མེད་པར་གྱུར་པ་ལས་མ་གཏོགས་པ་སྒྲིབ་བྲལ་གྱི་ཆོས་ཀུན་ལ་ཁྱབ་བྱེད་ཐར་པ་སྟེར་བའི་སངས་རྒྱས་གཞན་ནི་འགའ་ཡང་འཇིག་རྟེན་འདི་ན་ཡོད་པ་མ་ཡིན་ནོ། ། དེ་ལྟར་ན་འདིར་ལུས་ཀྱི་ཁམས་སྒྲིབ་པ་མེད་པ་རྣམས་སངས་རྒྱས་ཉིད་སྟེར་བར་བྱེད་པ་དང་ཐར་པ་སྟེར་བའོ། ། དེས་ན་ཀྱཻ་རྡོ་རྗེ་ཡང་། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་བློ་བུར་དྲི་མས་བསྒྲིབས། །
དེ་བསལ་ན་ནི་སངས་རྒྱས་ཉིད། ། ཅེས་དང་། སཾ་ཊིར། རང་གི་ལུས་ལ་སངས་རྒྱས་བཞུགས། ། གཞན་དུ་གང་ནའང་སངས་རྒྱས་མེད། ། མི་ཤེས་མུན་པས་བསྒྲིབས་པ་རྣམས། ། ལུས་ལས་གཞན་དུ་སངས་རྒྱས་འདོད། ། ཅེས་གསུངས་སོ། ། ཚིགས་སུ་བཅད་པ་དྲུག་ཅུ་རྩ་ལྔ་པ་འདིའི་རྗེས་ནས་དྲུག་ཅུ་རྩ་དྲུག་ལ་སོགས་པ་བདུན་བཅུ་རྩ་བཞི་པའི་མཐར་ཐུག་པ་གཞན་ཚིགས་སུ་བཅད་པ་དགུ་ནི་གོ་སླ་བས་འགྲེལ་པ་མ་མཛད་པའོ། ། དེས་ན་བཤད་པར་བྱ་སྟེ།
ཐར་པ་སྟེར་བ་དེའི་ཕྱིར་སེམས་ཅན་རྣམས་ཀྱི་སེམས་སྒྲིབ་པ་དང་བྲལ་བ་ནི་སངས་རྒྱས་ཡིན་ཏེ། དེ་ལས་གཞན་ཤེས་བྱ་འདིར་སངས་རྒྱས་ཆེན་པོ་འགའ་ཡང་འཇིག་རྟེན་གྱི་ཁམས་ན་ཡོད་པ་མ་ཡིན་ལ། སངས་རྒྱས་དེ་རྣམས་མཉེས་པར་བྱས་པས་དཔག་ཏུ་མེད་པའི་སྡུག་བསྔལ་གྱིས་གཟིར་བའི་སྲིད་པ་གཅོད་པར་བྱེད་དེ། གང་གིས་མཉེས་པར་བྱས་ན་རྣམ་པར་མི་རྟོག་པ་བསྒོམ་པ་ལས་སོ། ། དེའི་ཕྱིར་རྣལ་འབྱོར་པ་རྣམས་ནི་རྟོག་སྒོམ་དང་འཛག་བདེ་ལ་ཆགས་པས་དེ་འཁུ་བས་མི་མཉེས་པར་བྱེད་ན་དམྱལ་བ་ངུ་འབོད་ལ་སོགས་པ་ཁབ་རྩེའི་དམྱལ་བ་ཆེན་པོའི་མཐར་ཐུག་པ་རུ་འགྲོ་བར་འགྱུར་རོ། ། དེའི་ཕྱིར་སེམས་ནི་སྒྲིབ་པས་དག་པ་ན་ཡང་མཁས་པ་དང་མི་མཁས་པའི་སྐྱེ་བོ་རྣམས་ལ་འགལ་བར་སྤྱད་པས་མི་མཉེས་པ་མི་བྱའོ། ། སྒྲིབ་པ་དག་མ་དག་ལས་སངས་རྒྱས་དང་འཁོར་བར་འགྱུར་བ་དེའི་ཕྱིར། སེམས་སྒྲིབ་པས་དག་པའི་དབང་ལས་སེམས་ཅན་དག་དང་འགྲོགས་པ་ཐོབ་ནས། ཀྱེ་མིའི་བདག་པོ་ཞེས་ཟླ་བཟང་ལ་བོས་ནས་བྱམས་པ་དང་། ལ་སོགས་པ་སྙིང་རྗེ་དང་བྱང་ཆུབ་ཀྱི་སེམས་སོགས་དུས་ཀུན་ཏུ་ནི་དགེ་བའི་སེམས་སུ་འགྱུར་ཞིང་།
མི་དགེ་བའི་ལས་ཀྱི་ཡོན་ཏན་དང་ལྡན་པའི་འཁོར་བ་ནི་འགྲོ་བ་རིགས་དྲུག་པོར་སྐྱེས་པ་རྣམས་ཀྱི་སེམས་སྒྲིབ་པ་དང་བཅས་པའི་དབང་ལས་སེམས་ཅན་དང་འགྲོགས་པ་ཐོབ་ན་དུས་ཀུན་ཏུ་ཞེ་སྡང་དང་ཆགས་པ་དང་ང་རྒྱལ་སོགས་ཉོན་མོངས་པའི་སེམས་སུ་འགྱུར་རོ། ། ཀུན་རྫོབ་བྱང་ཆུབ་ཀྱི་སེམས་ཀྱང་དུས་ཀུན་ཏུ་ནི་ལམ་འགྲོ་བ་ལྟ་བུ་འཇུག་པའི་སེམས་དང་དུས་ཀུན་ཏུ་ནི་ལམ་དུ་འགྲོ་བར་འདོད་པ་ནི་ལམ་ལྟ་བུ་སྨོན་པའི་སེམས་རྣམ་པ་གཉིས་སུ་འགྱུར་ལ། དེ་དག་དང་ལྡན་པ་ནི་དུས་ཀུན་ཏུ་ཐར་པའི་སེམས་སུ་འགྱུར་ཏེ། ཐར་པར་འཇུག་བཞིན་པ་འཇུག་སེམས་ཀྱིས་དམན་ཞིང་བྱང་ཆུབ་ཏུ་སྨོན་པའི་སེམས་རྣམ་པར་སྤངས་པ་དག་ནི་ཐམས་ཅད་དུས་སུ་བདུད་ཀྱི་སེམས་སུ་འགྱུར་རོ། ། དེ་ལས་ཅིར་འགྱུར་ཞེ་ན། འདོད་པ་གཟུགས་གཟུགས་མེད་ཀྱི་སྲིད་པ་གསུམ་གྱི་གནས་སུ་བདུད་ཀྱི་སེམས་ཀྱི་དབང་ལས་བདུད་རྣམས་ཀྱིས་སེམས་ཅན་རྣམས་ལ་ཞི་བ་མིན་པ་གནོད་པའི་ལས་བྱེད་པ་དང་། ཐར་པའི་སེམས་ཀྱི་དབང་ལས་བྱང་ཆུབ་སེམས་དཔའ་རྣམས་ནི་སེམས་ཅན་ལ་ཞི་བ་ཕན་པའི་ལས་བྱེད་ཅིང་། བདུད་ཀྱི་དབང་པོ་ནི་སྒྲིབ་བཅས་ཀྱི་སེམས་ཀྱི་དབང་ལས་རྣམ་པ་ཐམས་ཅད་པའི་རྫུ་འཕྲུལ་གྱིས་དམན་ཞིང་སེམས་ཅན་རྣམས་ལ་མཆོག་ཏུ་འཇིགས་པ་སྐྱེད་པར་བྱེད་པ་ཡིན་ཏེ། སྟོན་པ་སངས་རྒྱས་གཅིག་པུ་ནི་སྒྲིབ་པ་ཐམས་ཅད་དང་བྲལ་བའི་དབང་བའི་རྫུ་འཕྲུལ་དང་ལྡན་ཞིང་སེམས་ཅན་རྣམས་མཆོག་ཏུ་དགའ་བར་བྱེད་པའོ། ། དེ་བཞིན་དུ་བདུད་རྣམས་ཀྱིས་ནི་བདུད་ཀྱི་སེམས་ཀྱི་དབང་ལས་སེམས་ཅན་རྣམས་ལ་བདུད་ཀྱི་བློ་སྟེ་མི་དགེ་བའི་བསམ་པ་འཇུག་པར་བྱེད་པ་དང་།
སྐྱོབ་པ་སངས་རྒྱས་དང་བྱང་སེམས་རྣམས་སྒྲིབ་བྲལ་གྱི་སེམས་ཀྱི་དབང་ལས་དགེ་བ་སྐྱེད་པར་བྱེད་པའི་བློ་གྲོས་དགེ་བའི་བསམ་པ་སེམས་ཅན་གཞན་གྱི་སྙིང་ལ་འཇུག་པར་བྱེད་དོ། ། དེའི་ཕྱིར་སངས་རྒྱས་ཀྱི་མཐུ་རྣམས་ཀྱིས་ནི་སྲིད་པ་ཁམས་གསུམ་པོ་མཐའ་དག་ཏུ་བསྐལ་པ་མཐའ་ཡས་པའི་དུས་སུ་སེམས་ཅན་རྣམས་ཀྱི་མི་དགེ་བའི་སེམས་གཞོམ་པ་དང་། དགེ་བའི་སེམས་བསྐྱེད་པའི་ཆེད་དུ་ཕྲིན་ལས་རྒྱ་ཆེན་པོ་འཇུག་པར་འགྱུར་རོ། ། འོན་ཏེ་སངས་རྒྱས་དུས་ཐམས་ཅད་དུ་སེམས་ཅན་ལ་ཕན་པར་བྱེད་པ་མི་འཐད་དེ། འཇིག་རྟེན་གྱི་ཁམས་ཀྱི་ཚད་གསུངས་པ་ལྟ་བུ་བརྫུན་པ་སྟོན་པས་སེམས་ཅན་བསླུ་བར་མཛད་དོ་ཞེ་ན། རྒྱལ་བ་སངས་རྒྱས་རྣམས་ཀྱིས་ཕྱིའི་འཇིག་རྟེན་གྱི་ཁམས་ཀྱི་ཚད་ཀྱི་ངེས་པ་ཆོས་མངོན་པ་དང་དུས་ཀྱི་འཁོར་ལོ་མི་མཐུན་པ་གསུངས་པ་གང་ཡིན་པ་དེ་ཡང་མི་རྣམས་ཀྱི་བསམ་པ་སོ་སོ་དང་བསྟུན་ཏེ་ཀུན་རྫོབ་བདེན་པའི་དབང་དུ་བྱས་ནས་གསུངས་ཀྱི། ཡེ་ཤེས་ཀྱི་སྤྱོད་ཡུལ་དོན་དམ་བདེན་པའི་དབང་དུ་བྱས་ནས་གསུངས་པ་ཉིད་མ་ཡིན་ལ། ཀུན་རྫོབ་བདེན་པ་ལ་སེམས་ཅན་གྱི་བསམ་པའི་དབང་གིས་གཅིག་ཏུ་ངེས་པ་མེད་པའི་ཕྱིར་ན་བརྫུན་གསུང་བར་མི་འགྱུར་རོ། ། སེམས་ཅན་གྱི་བསམ་ངོར་ཚད་མེད་ཀྱང་སངས་རྒྱས་ཀྱི་ཡེ་ཤེས་ཀྱི་ཡུལ་དུ་ཚད་ངེས་པ་གཅིག་ཡོད་དོ་སྙམ་ན། སངས་རྒྱས་རྣམས་ལ་ཡེ་ཤེས་ཀྱི་སྤྱོད་ཡུལ་དུ་འཇིག་རྟེན་གྱི་ཁམས་ཁྲུ་ནི་གཅིག་དང་དུ་མ་དག་གི་ཚད་ཅན་དུ་ངེས་པ་མེད་དེ།
ཆོས་ཐམས་ཅད་ལྷན་ཅིག་སྐྱེས་པའི་ལུས་ཏེ་སྐུ་ཚད་མེད་པ་ཉིད་ཀྱི་རང་བཞིན་དུ་རྟོགས་པའི་དབང་གིས་སོ། ། འོ་ན་ཚད་གསུངས་པ་ཅི་ཞེ་ན། འཛམ་གླིང་བདུན་པ་ལས་ཀྱི་སར་ནི་གདུལ་བྱར་གྱུར་པའ་ིསྲོག་ཆགས་རྣམས་ལ་སེམས་ཅན་རང་རང་གི་བསམ་པ་དང་མཐུན་པར་འཇིག་རྟེན་གྱི་ཁམས་ཀྱི་ཚད་དག་ཏུ་གསལ་བར་བྱེད་དོ། ། ད་ེལྟ་མ་ཡིན་པར་གལ་ཏེ་འཇིག་རྟེན་གྱི་ཁམས་ཀྱི་ཚད་འདི་དག་གིས་འདོད་པ་སྟེ་མི་རྟོག་པའི་ཡེ་ཤེས་ཀྱི་གཞལ་བ་ལྟར་བརྗོད་ན་ཕྱིའི་དོན་ལ་ཞེན་པའི་ལྷ་རྣམས་ཀྱིས་སངས་རྒྱས་འདི་མེད་པ་སའི་ལྟ་བ་སྨྲ་བའོ་ཞེས་བརྗོད་པར་འགྱུར་ཏེ། མི་རྟོག་ཡེ་ཤེས་ཀྱི་སྤྱོད་ཡུལ་དུ་ཀུན་རྫོབ་ཀྱི་ཆོས་གང་ཡང་མ་དམིགས་པའི་ཕྱིར་རོ། ། དེས་ན་དེ་ལྟར་སྨྲ་བ་པོ་རྒྱལ་བ་ལ་སྐུར་བ་བཏབ་པས་དམྱལ་བར་སྐྱེ་བ་བཟློག་པའི་དོན་དུ་གདུལ་བྱའི་ངོར་འཇིག་རྟེན་གྱི་ཚད་བསྟན་ཏོ། ། འོ་ན་དོན་དམ་པར་ཆོས་ཐམས་ཅད་ཅི་ཡང་མེད་པའི་སྟོང་པ་ཉིད་དུ་འགྱུར་བས་ཆོས་རྣམས་ཀྱི་རང་བཞིན་ཤེས་པའི་དོན་དུ་ཅི་ཡང་མེད་པའི་སྟོང་བསྒོམ་བྱའམ་ཞེ་ན། འགྱུར་མེད་བདེ་བ་གང་གིས་རྒྱལ་བ་སྒྲིབ་པ་མེད་པའི་ཕུང་པོའི་དབང་པོའི་གཙོ་བོ་རྡོ་རྗེ་སེམས་དཔའ་བསྐྱེད་ཅིང་། ཉིན་ཞག་སོ་སོར་རླུང་ཉི་ཁྲི་ཆིག་སྟོང་དྲུག་བརྒྱ་རྒྱུ་བ་འགོག་པའི་དབང་ལས་མཆོག་ཏུ་མི་འགྱུར་བའི་སྐད་ཅིག་ཉི་ཁྲི་ཆིག་སྟོང་དྲུག་བརྒྱ་རྫོགས་པ་གང་གིས་སྲིད་པ་གསུམ་གྱི་མངལ་དུ་ཡང་ཡང་འཇུག་པར་བྱེད་པའི་རྒྱུ་འཕོ་བའི་བག་ཆགས་སྤངས་ནས་སངས་རྒྱས་ཀྱི་སར་ངེས་པར་འབྱུང་བར་བྱེད་པའི་མཆོག་ཏུ་མི་འགྱུར་བའི་སྐད་ཅིག་གང་གིས་འཁོར་བའི་འཁོར་ལོར་འགྱུར་བའི་འདོད་ཆགས་མ་རིག་པ་དག་དང་བྲལ་བ་འགྲུབ་ཅིང་། སེམས་ཅན་གྱི་སྐྱེ་འཆིའི་རྒྱུར་གྱུར་པའི་རླུང་སེམས་གཡོ་བ་རྣམས་གཡོ་བ་མེད་པར་གྱུར་པའི་བདེ་བ་ཆེན་པོ་བསྒོམ་པ་སངས་རྒྱས་སྒྲུབ་པའི་བྱ་བ་ཆེན་པོ་བྱེད་པ་ཅན་དེ་སྤངས་ནས་ནི་འགྱུར་མེད་བདེ་བར་དངོས་པོ་ཐམས་ཅད་རོ་མཉམ་པ་དང་བྲལ་བ་རྣམ་པ་ཐམས་ཅད་པའི་སྟོང་པ་ལས་གཞན་ཅི་ཡང་མེད་པའི་ཆད་སྟོང་དག་སྐྱེས་བུ་གང་ཞིག་སྒོམ་པར་དེའི་རྣལ་འབྱོར་ལ་བསྐལ་བ་བྱེ་བ་དུ་མ་རྣམས་ཀྱིས་འབད་པ་བྱས་ཀྱང་སངས་རྒྱས་ཀྱི་གོ་འཕང་ཉིད་དང་།
ལྷན་སྐྱེས་ཀྱི་བདེ་བ་མངོན་དུ་འགྱུར་བ་ཉིད་དག་ཀྱང་ཤིན་ཏུ་རིང་བའི་ཕྱིར་དོན་མེད་དོ། ། དཔེར་ན་ནིམ་བའི་ཤིང་ལས་རྒུན་འབྲུམ་འབྱུང་བ་མིན་ཏེ། འཆི་བྱེད་ཀྱི་དུག་ལས་འཆི་མེད་ཀྱི་བདུད་རྩི་དང་ནི་ཚངས་པའི་ཤིང་རྒྱ་སྐྱེགས་ལས་འདམ་སྐྱེས་པད་མ་སྐྱེ་བ་དང་། ཆད་པའི་སྟོང་པ་ལས་ནི་རབ་ཏུ་མི་གནས་པའི་མྱ་ངན་ལས་འདས་པའི་བདེ་བ་ཐོབ་པ་དང་། མི་དགེ་བའི་ལས་ཀྱི་དབང་ལས་བྱང་ཆུབ་ཀྱི་རྒྱུའི་དགེ་བ་འགྲུབ་པ་དང་། སྲོག་ཆགས་གསོད་པ་ལས་གྲུབ་པ་ཆེན་པོ་བརྒྱད་རྣམས་འགྲུབ་པ་དང་། མཆོད་སྦྱིན་གྱི་དོན་དུ་ཕྱུགས་དག་བསད་པ་ལས་གསད་བྱའི་ཕྱུགས་རྣམས་མཐོ་རིས་སུ་འགྲོ་བ་དང་། མཆོག་ཏུ་ཞི་བ་ཐར་བའི་གོ་འཕང་ཡང་དབང་པོ་རྣམས་ཡུལ་ལ་འཇུག་པ་ནི་འགོག་པ་གཉིད་འཐུག་པོ་ལོག་པ་ལྟར་ཅི་ཡང་ཡིད་ལ་མི་བྱེད་པའི་བསམ་མེད་ཀྱི་སྒོམ་པ་ལས་ཐོབ་མིན་ལ། མུ་སྟེགས་ཀྱི་རིག་བྱེད་གོམས་པ་ལས་ནི་ཀུན་མཁྱེན་གྱི་གསུང་སྐད་ཐམས་ཅད་པ་དང་། འགྱུར་མེད་བདེ་བ་རླུང་སེམས་གཡོ་བ་མེད་པ་ལས་བྱུང་བ་ནི་འགྱུར་བའི་བདེ་བ་མ་དག་པའི་འཁོར་བའི་བག་ཆགས་ཀྱི་སེམས་ལས་བྱུང་བ་མིན་ནོ། །
གཞན་ཡང་ལྷ་དང་ཕ་མེས་ཀྱི་ཆེད་དུ་སྲོག་གཅོད་པ་སོགས་སེམས་ཅན་རྣམས་ཀྱི་སྡིག་པ་སྤྱོད་པའི་སེམས་སྐྱེ་བ་ནི། མིའི་བདག་པོ་ཞེས་ཟླ་བཟང་ལ་བོས་ནས་བདུད་ཀྱིས་བྱིན་གྱིས་བརླབས་པའོ། ། སེམས་ཅན་ལ་ཕན་པ་བསོད་ནམས་ཀྱི་ཚོགས་དང་། མཆོག་ཏུ་མི་འགྱུར་བའི་སྒོམ་པ་ཡ་ེཤེས་ཀྱི་ཚོགས་ལ་རྗེས་སུ་ཆགས་པས་བླ་ན་མེད་པའི་བདེ་བ་སྟེར་བ་བསྒྲུབ་པ་བསམ་པ་དག་ཀྱང་བྱང་ཆུབ་སེམས་དཔའ་རྣམས་ཀྱིས་བྱིན་གྱིས་བརླབས་པའོ། ། ཚོགས་གཉིས་ཀྱི་བདེ་བ་སྟེར་བ་དེས་གང་གི་ཕྱིར་འགྱུར་མེད་བདེ་བའི་དམ་ཚིག་སྐུ་གསུང་ཐུགས་ཡེ་ཤེས་ཀྱི་ཐིག་ལེ་བཞི་མི་འཕོ་བར་བསྟེན་པའི་དབང་གིས་བདུད་བཞི་དང་ཆགས་སོགས་ཉོན་མོངས་རྣམས་བཅོམ་ནས་རབ་ཏུ་མི་གནས་པའི་མྱ་ངན་ལས་འདས་པར་འགྲོ་བར་བྱེད་པ་དེའི་ཕྱིར་བདུད་རྣམས་ཀྱི་སོ་སོའི་དུས་སུ་དམ་ཚིག་བསྟེན་པའི་རྣལ་འབྱོར་པ་དེ་དག་རྣམས་ལ་རྣམ་པ་དུ་མ་ཡིས་ནི་བར་དུ་གཅོད་ཅིང་ལམ་གྱི་བགེགས་རྣམས་བྱེད་པས་རྟག་ཏུ་རྣལ་འབྱོར་མའི་ཞབས་དྲན་པས་བསྲུང་བར་བྱའོ། ། ད་ནི་གནས་པ་བརྒྱད་པ་བྱང་སེམས་བསྟེན་པ་དང་བསྟེན་པའི་ངོ་བོ་ཉིད་ཀྱིས་གནས་པ་གསུངས་པ་བདེ་བས་མྱང་འདས་སུ་འགྲོ་བ་དེས་ན་རྒྱལ་བའི་ལྷན་སྐྱེས་དགའ་བ་འགྱུར་མེད་བདེ་བ་འདི་ནི་འཕེལ་བའི་དོན་གྱི་སླད་དུ་རྗེས་དྲན་གྱི་དང་པོ་ནུ་མ་དང་སྐྲར་ལྡན་པའི་ལས་ཀྱི་ཕྱག་རྒྱ་རྣལ་འབྱོར་པ་དབང་པོ་རྟུལ་པོས་བསྟེན་པར་བྱའོ། ། དེ་ནས་ཡེ་ཤེས་ཀྱི་ཕྱག་རྒྱ་སྣ་ཚོགས་ཡུམ་ཉི་མའི་ཁ་དོག་གི་གཟུགས་བརྙན་གྱི་ལུས་དང་གདོང་པ་དང་གཙུག་ཏོར་དང་ཡན་ལག་ཐམས་ཅད་རྫོགས་པ་བརྟགས་པའི་བདག་ཉིད་བསྟེན་པར་བྱ་སྟེ། དེ་ནས་གློག་གི་དབྱུག་པའི་རྗེས་སུ་མཐུན་པའི་གཏུམ་མོའི་མེ་འབར་བ་འཕོ་བ་མེད་པའི་བདེ་བ་སྐྱེད་པར་བྱེད་མ་སྟོང་པའི་མཚན་ཉིད་ཅན་ཕྱག་རྒྱ་ཆེན་མོ་ཡན་ལག་ཐམས་ཅད་རབ་ཏུ་རྫོགས་པ་སྟེ་རྣམ་པ་ཐམས་ཅད་ཀྱི་མཆོག་དང་ལྡན་པ་ནི་དམ་ཚིག་གི་ཕྱག་རྒྱ་མངོན་དུ་མ་བྱས་ཀྱི་བར་དུ་བསྟེན་པར་བྱ་སྟེ་དེ་ལས་ནོར་བུ་ཐིག་ལེ་མི་འཕོ་བ་དེ་ནས་རྡོ་རྗེ་བཞི་རྣམས་ཀྱི་ཐིག་ལེ་འགོག་པའི་ཚུལ་གྱིས་སྒྲིབ་བྲལ་གྱི་ཁམས་གསུམ་རབ་ཏུ་སྣང་བར་བྱེད་མ་རྟེན་སྒྲིབ་བྲལ་གྱི་སྲིད་གསུམ་ལ་གནས་པའི་ཆོས་ཀྱི་དབྱིངས་རྣམ་ཀུན་མཆོག་ལྡན་གྱི་སྟོང་ཉིད་དང་། ལུས་ཀྱི་ཁམས་སྒྲིབ་པ་དང་བྲལ་བའི་བདེ་བ་ཆེན་པོ་ཟུང་དུ་འཇུག་པའི་འཇིག་མེད་དམ་ཚིག་གི་ཕྱག་རྒྱ་ནི་འབྱུང་བར་འགྱུར་ཏེ། རྣམ་སྣང་མངོན་བྱང་དུ།
ལས་ཀྱི་ཕྱག་རྒྱ་མཉམ་བསྟེན་པས། ། ཆོས་ཀྱི་ཕྱག་རྒྱ་རྣམ་བསྒོམ་བྱ། ། དེ་ལས་གོང་དུ་ཕྱག་རྒྱ་ཆེ། ། དེ་ཡིས་དམ་ཚིག་འབྱུང་བར་འགྱུར། ། ཞེས་དང་། ནཱ་རོ་པས། ལས་དང་ཡེ་ཤེས་ཕྱག་རྒྱ་ཆེ། ། དམ་ཚིག་ཅེས་བྱ་འོད་གསལ་རྣམས། ། རྒྱུ་དང་བསྒོམ་བྱ་དེ་བཞིན་དུ། ། ཐོབ་བྱ་བཞི་པོ་འཇིག་པ་མེད། །
ཅེས་གསུངས་སོ། ། འགྱུར་བ་མེད་པའི་བདེ་བའི་འབྲས་བུ་སྟེར་བའི་ལས་དང་། ཡེ་ཤེས་དང་། ཕྱག་རྒྱ་ཆེན་པོ་དང་། དམ་ཚིག་གི་ཕྱག་རྒྱ་བཞི་པོ་འདི་རྣམས། གནས་སྐྱེ་བོའི་གྲོང་དང་སྐྱེ་བོས་དབེན་པའི་འབྲོག་དགོན་དང་། རོའི་གནས་དུར་ཁྲོད་དང་། ཕྱག་དར་ཁྲོད་སོགས་མི་གཙང་བའི་གནས་དང་། དགོན་པ་སོགས་ཤིན་ཏུ་གཙང་བའི་གནས་དང་། མིའི་ཁྱིམ་དང་ལྷའི་ཁང་པ་ལ་སོགས་སྒྲུབ་པ་པོ་ཡིད་དུ་འོང་བའི་གནས་ཐམས་ཅད་དུ་ནི་དུས་ཉིན་མཚན་ཀུན་ཏུ་ཚུལ་འགྱུར་མེད་བདེ་བ་ལ་ཤིན་ཏུ་དགའ་ཞིང་རྗེས་སུ་ཆགས་པའི་ཚུལ་གྱིས་ལྷན་ཅིག་སྐྱེས་པའི་དགའ་བ་མི་འགྱུར་བའི་བདེ་བ་ལ་གནས་པས་འཇིག་རྟེན་གྱི་ཚུལ་ལམ་ཀུན་སྤྱོད་རིགས་དང་རིགས་མིན་བཟའ་དང་བཟའ་མིན་གྱི་ཀུན་རྟོག་ལས་རབ་ཏུ་གྲོལ་བས་རིགས་དང་རིགས་མིན་ཐམས་ཅད་ལ་མངོན་པར་སྤྱོད་ཅིང་ལུས་ལ་སྟོབས་དང་བདེ་བ་སྟེར་བའི་བཟའ་བ་དང་བཏུང་བ་དང་།
ཁྲུས་ལ་སོགས་པའི་ལོངས་སྤྱོད་དང་ལྡན་པས་སད་པ་དང་རྨི་ལམ་དང་གཉིད་འཐུག་པོ་ལ་སོགས་པའི་གནས་སྐབས་ཐམས་ཅད་ཕྱག་རྒྱ་ཆེན་པོ་མངོན་པར་འདོད་པའི་རྣལ་འབྱོར་པ་རྣམས་ཀྱིས་ཆུ་བོའི་རྒྱུན་དང་མར་མེའི་རྩེ་མོ་ལྟར་རྟག་ཏུ་བསྒོམ་པར་བྱ་སྟེ། ཀྱཻ་རྡོ་རྗེར། བཟའ་དང་བཏུང་དང་བླུགས་པ་དང་། ། ཉལ་དང་ལོག་དང་སེམས་པ་ན། ། ཕྱག་རྒྱ་ཆེན་པོ་མངོན་འདོད་པས། ། དེ་ནས་མངོན་དུ་འགྲོ་བར་འགྱུར། ། ཞེས་གསུངས་སོ། ། ད་ནི་རྟགས་བཅུ་རྫོགས་ནས་རྣམ་པ་ཐམས་ཅད་ཀྱི་སྟོང་པ་ཉིད་ཀྱི་གཟུགས་མཐོང་བའི་རྗེས་ལ་སྲོག་གི་གཟུགས་མཐོང་ནས་བུམ་པ་ཅན་གྱིས་སྲོག་འགོག་པས་རྣལ་འབྱོར་པ་རྣམས་ཀྱིས་འགྱུར་མེད་བདེ་བའི་སྐད་ཅིག་ཐོབ་པ་གསུངས་པ། རླུང་ཞེས་པ་ལ་སོགས་པ་སྟེ། སྔར་སོར་བསྡུད་བསམ་གཏན་གྱིས་སྣ་ཚོགས་གཟུགས་མཐོང་བའི་རྗེས་ལ་སྲོག་རྩོལ་གྱི་རླུང་བཅུ་པོ་རྣམས་དབུ་མར་བཅུག་ཅིང་འཛིན་པས་སྲོག་ཐུར་ལྟེ་བའི་ཐད་ཀར་ཕྲད་པར་འགྱུར་རོ། །
སྲོག་དང་ཐུར་སེལ་ལ་སོགས་པ་རླུང་ནི་བཅུ་པོ་ཡང་དག་ཕྲད་པ་དེ་དག་རྣམས་ཀྱི་ལྟེ་བའི་ལྟེ་བ་གཏུམ་མོ་གློག་གི་མེ་འབར་བར་འགྱུར་བའོ། ། དེའི་རྩེ་མོ་ནི་གཏུམ་མོའི་འོད་ཟེར་ཏེ། རྩེ་མོ་དེ་ཡིས་སྤྱི་བོ་སྟེ་དཔྲལ་བར་ཟླ་བ་ཞུ་བར་བྱེད་པ་ནི་བྱང་ཆུབ་ཀྱི་སེམས་སྐྱེེ་བའི་གནས་ནས་སོ་ཞེས་རྭ་སྟེ། གནས་དཔྲལ་བ་ནས་བྱང་ཆུབ་ཀྱི་སེམས་ཞུ་བར་བྱས་པའོ། ། ཞུ་བ་དེ་ལས་བྱང་ཆུབ་ཀྱི་སེམས་ཀྱི་ཐིག་ལེ་གང་དང་གང་དཔྲལ་བ་འདི་ནས་མགྲིན་པ་དང་སྙིང་ཁ་དང་ལྟེ་བ་དང་གསང་གནས་དག་ལ་སོན་པ་ནི་སྲོག་རྩོལ་གྱིས་སྟོབས་ཀྱིས་འགོག་པར་འགྱུར་ཏེ། གསང་བར་སྐུའི་ཐིག་ལེ་འཕོ་བ་འགོག་ཅིང་། དེ་བཞིན་དུ་གསུང་གི་ཐིག་ལེ་ལྟེ་བ་དང་། ཐུགས་ཀྱི་ཐིག་ལེ་སྙིང་ཁ་དང་། ཡེ་ཤེས་ཀྱི་ཐིག་ལེ་འཕོ་བ་མགྲིན་པ་ལ་འགོག་གོ ། ཐིག་ལེ་འདི་ལས་གཡོབ་བའི་ཁུ་བ་གང་ཞེས་པ་ནི་འདིར་གསང་བ་ལ་གནས་པ་སྐུའི་ཐིག་ལེ་སྲ་བ་སའི་རང་བཞིན་གྱིས་སྐ་བར་གནས་པ་ལས་གཞན་ཤིན་ཏུ་དང་བའི་ཁུ་བ་གང་ཡིན་པ་དེ་ནི་གཡོ་བའི་ཁུ་བར་གསུངས་ཏེ།
དེ་ནས་རྡོ་རྗེ་ནོར་བུ་ལ་གནས་པ་རྒྱལ་མཚན་རྩེ་ལས་ཏེ་རྟགས་ཀྱི་སྒོ་ལས་འཕོ་བ་ཡང་དག་པར་འགོག་པའོ། ། གཡོ་བ་འགོག་པ་དེ་ནི་ཤེས་རབ་ཡེ་ཤེས་ཀྱི་སྐད་ཅིག་སྟེ། དེ་ཡང་གལ་ཏེ་གཡོ་བའི་ཐིག་ལེའི་ཕྲེང་བ་རྟགས་ཀྱི་སྒོ་ལས་འཕོ་བ་མེད་པའི་རྒྱུས་མི་འགྱུར་བའི་བདེ་བ་སྟེར་བ་ན་ཤེས་རབ་ཡེ་ཤེས་ཀྱི་སྐད་ཅིག་ཅེས་བྱའོ། ། མི་འཕོ་བ་དེའི་ཚེ་ལས་ཀྱི་ཕྱག་རྒྱའི་ཡེ་ཤེས་མ་ཡིན་ཏེ། བཞི་པ་ཤེས་རབ་ཡེ་ཤེས་སོ་ཞེས་གྲུབ་བོ། ། མི་འཕོ་བའི་རྒྱུ་དེའི་ཕྱིར་གཡོ་བ་མེད་བདེ་བའི་སྐད་ཅིག་ལྷན་ཅིག་སྐྱེས་པ་གང་ཡིན་པ་དེ་འདིར་ནི་ཆོས་ཀྱི་དབྱིངས་ཏེ་ཤེས་རབ་ཀྱི་ཕ་རོལ་ཏུ་ཕྱིན་པ་འོད་གསལ་བས་སྟེར་བར་བྱེད་དོ། ། དེས་ན་ཕྱག་རྒྱ་ཆེན་པོའི་བདེ་བ་ནི་མཆོག་ཏུ་མི་འགྱུར་བའོ། ། ལས་དང་ཡེ་ཤེས་ཀྱི་ཕྱག་རྒྱ་དག་བདེ་བ་འཛག་པ་དང་བདེ་བར་འགྱུར་བའི་ཐབས་ཏེ་ཞེས་རྭས་འདོན་ནོ། ། ལས་ཀྱི་ཕྱག་རྒྱའི་བདེ་བ་ནི་གཡོ་བའི་འཛག་པ་དང་བཅས་པ་དང་། ཡེ་ཤེས་ཀྱི་ཕྱག་རྒྱའི་བདེ་བ་ནི་བདེ་བ་འཕེལ་བའི་ཐབས་ཏེ་གཡོ་བ་དང་འགྱུར་བའི་བདེ་བ་དེ་གཉིས་ལ་ནི་བྱིས་པ་དང་དར་ལ་བབ་པའི་གནས་སྐབས་ཞེས་བྱའོ། །
ཇི་ལྟར་དངུལ་ཆུ་ལ་གནས་སྐབས་བཞི་སྟེ། བྱིས་པ་དང་ལང་ཚོ་དང་རྒན་པོ་བཅིངས་པའོ། ། དེ་བཞིན་དུ་ཁུ་བ་ཡང་དཔྲལ་ནས་མགྲིན་པར་འོངས་པ་བྱིས་པའི་གནས་སྐབས་དང་། མགྲིན་པ་ནས་སྙིང་ཁར་འོངས་པ་དར་ལ་བབ་པ་དང་། སྙིང་ཁ་ནས་ལྟེ་བར་འོངས་པ་རྒན་པོ་དང་། གསང་བར་འོངས་པ་མི་གཡོ་བར་འགོག་པ་སྟེ་འཕོ་བའི་སྒྲིབ་པ་ཐམས་ཅད་ཟད་པ་ལས་སོ། ། རྒན་པོ་དང་འགོག་པ་ཞེས་འགྱུར་མངས་སུའོ། ། དེ་ལ་སྒྲིབ་པ་ནི་འཕོ་བའི་དྲི་མའོ། ། དེ་དག་བྲལ་བས་བྱང་ཆུབ་ཀྱི་སེམས་ནོར་བུར་བཀག་པ་དེ་ཉིད་གང་གི་ནོར་བུ་ནས་དཔྲལ་བའི་བར་སྟེང་དུ་འགྲོ་བ་དེའི་ཚེ་བྱང་སེམས་དེ་སྤྱི་བོ་ནས་ཇི་ལྟར་བྱོན་པ་དེ་བཞིན་དུ་རྒྱུ་མཐུན་པ་ལ་སོགས་པ་སྐད་ཅིག་བཞིའི་དབྱེ་བས་གསང་བ་ནས་དཔྲལ་བར་གཤེགས་པར་འགྱུར་རོ། ། སྲོག་གིས་རོ་ཡི་འགྲོ་བ་རྣམས་ལ་གནས་པ་སྟེ།
སྲོག་ལ་སོགས་པའི་དཀྱིལ་འཁོར་དྲུག་པོ་རྣམས་ལ་གནས་པ་ཉི་ཁྲི་ཆིག་སྟོང་དྲུག་བརྒྱ་རྒྱལ་པོའི་དབུགས་ཐམས་ཅད་དབུ་མར་བཀུག་ཅིང་། དེ་བཞིན་དུ་ཉོན་མོངས་དང་བདུད་གཡས་གཡོན་གྱི་རླུང་རྣམས་ཀྱི་རྒྱུ་བ་བཅོམ་པར་བྱས་ནས་རྣམ་པ་ཐམས་ཅད་པའི་རྫུ་འཕྲུལ་དང་ཀུན་མཁྱེན་གྱི་ས་བཅུ་གཉིས་འོག་ནས་འཆད་པར་འགྱུར་བ་རྣམས་དང་། སྲིད་པ་གསུམ་གྱི་བླ་མ་སངས་རྒྱས་ཉིད་ཅེས་པ་ཐམས་ཅད་མཁྱེན་པ་དག་པའི་སྐུ་ཉིད་དང་། རྣམ་པ་ཐམས་ཅད་མཁྱེན་པ་ཉིད་སྤྲུལ་སྐུ་དང་། ལམ་མཁྱེན་པ་ཉིད་ལོངས་སྐུ་དང་། ལམ་གྱི་རྣམ་མཁྱེན་པ་ཉིད་ཆོས་སྐུ་སྟེ་དེ་དག་ལ་སོགས་པའི་ཟག་པ་མེད་པའི་ཆོས་ཀྱི་འབྱོར་པ་ཕུན་སུམ་ཚོགས་པ་ནི་རྣལ་འབྱོར་པ་བརྩོན་འགྲུས་དང་ལྡན་པ་རྣམས་ཀྱི་སྐྱེ་བ་འདི་ལ་སྟེར་བར་བྱེད་དོ། ། ཅི་སྟེ་གང་གི་ཚེ་ཡང་དག་པའི་ཡེ་ཤེས་ཀྱི་ལམ་དུ་རབ་ཏུ་ཞུགས་པར་གྱུར་པ་འགྱུར་མེད་བདེ་བའི་རྣལ་འབྱོར་མ་ཐོབ་པར་འཆི་བར་འགྱུར་ན། དེའི་ཚེ་ལམ་གོམས་པ་དེའི་འཛིན་པ་སྟེ་བག་ཆགས་ཀྱི་སྟོབས་ཀྱིས་སླར་ཡང་མིའི་སྐྱེ་བ་གཞན་ལ་རྫུ་འཕྲུལ་ལ་སོགས་པའི་ཡོན་ཏན་ཐམས་ཅད་ཐོབ་པར་འགྱུར་ཏེ། བརྩོན་འགྲུས་དང་མི་ལྡན་པར་འགྱུར་ཅིང་ཡང་དག་པའི་ཡེ་ཤེས་མ་བསྒོམས་ཀྱང་སྐྱེ་བ་བདུན་ཀྱི་མཐར་ཐུག་པས་སོ་ཞེས་པ་འབྲས་བུ་འགྲུབ་པའི་དུས་ཀྱི་ངེས་པའོ། ། ད་ནི་གནས་པ་བརྒྱད་པ་བྱང་ཆུབ་ཀྱི་སེམས་བརྟེན་པའི་སྒྲུབ་ཐབས་ཀྱི་ངོ་བོ་ཉིད་ཀྱིས་གནས་པ་བསྟན་པའི་ཕྱིར་བྱང་ཆུབ་སེམས་དཔས་བྱིན་གྱིས་བརླབས་པའི་རིགས་ཀྱི་སྲས་སྐྱེ་བའི་ཚུལ་གསུངས་པ།
གང་ཞིག་ཡོན་ཏན་མེད་ཅེས་པ་ལ་སོགས་པ་སྟེ། འདིར་གཞོན་ནུ་མ་ལོ་བཅུ་མར་ཆད་ཀྱི་ལོ་གང་ཡང་རུང་བ་ལོན་པ་གང་ཞིག་རླུང་ལ་སོགས་པའི་ཡོན་ཏན་མེད་པ་ལ་ནི་རྡུལ་མི་འཛག་པའི་ཕྱིར་ཆོས་ཀྱི་དབྱིངས་ཀྱི་ཡོན་ཏན་དང་བྲལ་བའོ། ། དེ་ནི་དངོས་པོ་ཆུང་བ་ལུས་ཀྱི་ཁམས་མ་རྫོགས་ཤིང་སོ་མ་བརྗེས་པ་སྟེ་ཞེས་མངས་སུའོ། ། ལོ་བརྒྱད་ཀྱི་བར་དུ་གཞོན་ནུ་མ་གཅིག་གོ ། དེ་ནས་གཞོན་ནུ་གཉིས་པ་ནི་སོ་ལྷུང་བ་ནས་ལོ་བཅུའི་བར་དུའོ། ། དེ་ལྟར་དེ་དག་ནི་སྐུའི་ཕྱག་རྒྱ་སྟེ་དེ་ནི་སྐྱེ་གནས་མཉམས་པའོ། ། དེའི་འཚམས་ནས་ལོ་བཅུ་གཅིག་ནས་བརྩམས་ནས་ལོ་བཅོ་ལྔའི་བར་ནི་ཕྱག་རྒྱ་གཅིག་སྟེ་ཆགས་པ་ལ་རྗེས་སུ་ཆགས་པའོ། ། ཆགས་པའི་ཡོན་ཏན་གྱི་གཏེར་དུ་གྱུར་པའི་ཕྱག་རྒྱ་གཞན་སྔ་མ་དག་ལས་གཞན་ལོ་བཅོ་ལྔ་ནས་ལོ་ལྔའི་བར་དུ་ལོན་པ་ཉི་ཤུ་མ་སྟེ་གསུང་གི་ཕྱག་རྒྱ་རྣམ་པ་གཉིས་སུ་འགྱུར་རོ། ། དེ་ལྟར་དང་པོར་ལོ་བརྒྱད་དང་། དེ་ནས་ལོ་གཉིས་དང་དེ་བཞིན་དུ་ལོ་ལྔ་དང་དེ་ནས་ལྔའོ། །
དེ་ནས་ལོ་ཉི་ཤུའི་རྗེས་ལ་གཞན་པ་མཁའ་དུས་ཤེས་པ་ལོ་བཞི་བཅུ་ནི་སྔ་མ་དེ་བཞིན་དུ་ཐུགས་ཀྱི་ཕྱག་རྒྱ་གཅིག་སྟེ་སྐྲ་ནག་པོའི་དངོས་པོ་ལ་རྗེས་སུ་ཆགས་པའོ། ། དེ་ལྟར་ན་ལོ་དྲུག་ཅུ་མའི་བུད་མེད་དོ། ། སླར་ཡང་ཐུགས་ཀྱི་ཕྱ་རྒྱ་གཞན་མ་གཉིས་པ་ནི་སྟོང་པ་རིག་བྱེད་ཅེས་པ་སྔ་མའི་སྟེང་དུ་ལོ་བཞི་བཅུའི་བར་དུ་ལོན་པ་སྐྲ་དཀར་བའི་དངོས་པོ་དང་ལྡན་པ་ལ་རྗེས་སུ་ཆགས་པ་སྟེ་རྒན་མོ་རྒས་པ་སྐྲ་དཀར་དང་ལྡན་པ་ལོ་བརྒྱའི་མཐར་ཐུག་པའོ། ། དེ་ལྟར་ཡུལ་གྱི་ཡོན་ཏན་གཟུགས་སོགས་ལྔ་ལ་དགའ་བས་ལྷག་པར་ཆགས་པའི་ཐུགས་ཀྱི་ཕྱག་རྒྱ་ཡང་རྣམ་པ་གཉིས་སོ། ། ཕྱག་རྒྱ་གསུམ་པོ་འདི་རྣམས་ཀྱི་ནང་ནས་སྐུའི་ཕྱག་རྒྱ་གཉིས་ནི་ཤིན་ཏུ་བུ་མོའོ། ། ཐུགས་ཀྱི་ཕྱག་རྒྱ་གཉིས་ནི་ཤིན་ཏུ་ལང་ཚོ་དང་རྒན་མོ་སྟེ་ཤིན་ཏུ་བོ་མོ་དང་ཤིན་ཏུ་ལང་ཚོ་དང་རྒན་མོ་གསུམ་པོ་འདི་དག་སྤངས་ནས་ཕྱག་རྒྱ་ལོ་བཅུ་གཅིག་མ་མཚན་ཉིད་ཐམས་ཅད་ཡང་དག་པར་རྫོགས་པ་རྒྱལ་བ་མཆོག་གི་བསྐྱེད་མ་དེ་རྣམས་ནི་རྣལ་འབྱོར་པའམ་རྒྱལ་པོའི་བླ་མའམ་རྒྱལ་པོའི་དབང་བསྐུར་བ་ཐོབ་པའམ། ལོངས་སྤྱོད་ཀྱི་དབང་ཕྱུག་གིས་དབང་བསྐུར་བ་གཞན་རྣམས་ཀྱིས་རིགས་ཀྱི་སྲས་བསྐྲུན་པའི་དོན་དུ་བསྲུང་བར་བྱའོ། ། དུས་ཇི་ཙམ་དུ་ན། རིན་ཆེན་དབང་པོ་མི་འབྱུང་བར་དུ་བསྲུང་སྟེ། མི་འབྱུང་ཞེས་པ་རྡུལ་མི་འབྱུང་གི་བར་དུ་སྐྱེ་གནས་ཉམས་པ་བསྲུང་བར་བྱའོ། །
དེ་ལས་རིན་ཆེན་དབང་པོ་རྡུལ་རབ་ཏུ་འབྱུང་བའི་དུས་སུ་མཐའ་དག་ཡོན་ཏན་གཏེར་གྱི་དཀྱིལ་འཁོར་ཞེས་པ་དུས་ཀྱི་འཁོར་ལོའི་དཀྱིལ་འཁོར་བཞེངས་ནས་དང་པོར་སྔར་བསྟན་པ་ལྟར་བྱང་ཆུབ་ཀྱི་སེམས་ལ་སོགས་པ་བསླབ་པའི་གནས་རྣམས་ལ་ལེགས་པར་བསླབ་པར་བྱ་སྟེ། དཀྱིལ་འཁོར་དེར་ཕྱག་རྒྱ་དེ་ལ་རང་གིས་དབང་བསྐུར་ནས་སངས་རྒྱས་བྱིན་རླབས་སྔགས་རྣམས་ཀྱི་ནི་ཞེས་པ་རྡོ་རྗེ་དྲུག་པོ་རྣམས་དང་། སངས་རྒྱས་ཀྱི་རིགས་འཇམ་དཔལ་གྱི་ཏིང་ངེ་འཛིན་གྱིས་བྱིན་གྱིས་བརླབ་བོ། ། ཇི་ལྟར་ན་རང་གཙོ་བོ་ཤེས་རབ་དེ་ཡང་སྣ་ཚོགས་ཡུམ་དུ་རྫོགས་པར་བསྐྱེད་པར་བྱ་སྟེ། རྡོ་རྗེ་དྲུག་གིས་བྱིན་གྱིས་བརླབས་ནས་ཐབས་ཤེས་གཉིས་ཀའི་གཡས་ཀྱི་རྩ་ལ་སྲོག་རབ་ཏུ་འབབ་པའི་དུས་སུ་དེའི་གསང་བའི་པདྨར་བདེ་མཉམ་བྱང་ཆུབ་ཀྱི་སེམས་སྔགས་དང་བཅས་པ་ཞེས་པ་སྐུ་དང་གསུང་དང་ཐུགས་དང་ཡེ་ཤེས་ཀྱི་སྔགས་ཨོཾ་ཨཱཿཧཱུྃ་ཧོཿདང་བཅས་པ་སྤྲོ་བར་བྱའོ། ། དེ་ནས་ཤེས་རབ་ནི་གསང་བ་དེ་ལ་རྡོ་རྗེ་དྲུག་དང་ཡན་ལག་དྲུག་གིས་བསྲུང་བ་རབ་ཏུ་བྱ་སྟེ། དེ་ནས་རང་གི་རྡོ་རྗེ་ནོར་བུ་ལ་གནས་པའི་བྱང་ཆུབ་ཀྱི་སེམས་འཕོས་པའི་བདེ་བ་ནི་མྱང་བར་བྱའོ། ། བྱང་ཆུབ་ཀྱི་སེམས་དེ་ནི་རྣལ་འབྱོར་པས་ཤེས་རབ་དེ་ལ་རིགས་ཀྱི་སྲས་བསྐྲུན་པའི་དོན་དུ་ཡང་སྦྱིན་ནོ། ། ཤེས་རབ་དེའི་པདྨའི་ཕྱི་རོལ་དུ་ལྷུང་བ་ཉིད་ཀྱི་ས་བོན་གང་ཡིན་པ་དེ་ནི་རང་གི་མིང་མེད་དང་མཐེ་བོང་དག་གིས་བླངས་ནས་མྱང་བར་བྱ་སྟེ། དགོས་པ་གནས་སྐབས་ཐམས་ཅད་དུ་དམ་ཚིག་ཉམས་པ་བསྲུང་བའི་དོན་དུའོ། །
ཆོ་ག་འདིས་མངལ་བཟུང་བ་དེ་ལ་ཐབས་ཤེས་རབ་ཀྱི་ཁུ་རྡུལ་གཉིས་ལས་ཁུ་བ་ལྷག་པར་གྱུར་པ་ལས་གང་ཞིག་བུ་རུ་གྱུར་པ་རྒྱལ་བ་བསྐྱེད་བྱེད་སྣ་ཚོགས་ཡུམ་གྱི་སྲས་པོ་དེ་ནི་འཇམ་པའི་དཔལ་རྡོ་རྗེའི་སྤྲུལ་པ་ཉིད་དོ། ། ཤེས་རབ་ལྷག་པ་ལས་ནི་ཞེས་པ་རྡུལ་ལྷག་པ་ལས་ནི་འགའ་ཞིག་གི་ཚེ་ན་གལ་ཏེ་བུ་མོར་གྱུར་ན་དེའི་ཚེ་སྣ་ཚོགས་ཡུམ་གྱིས་བྱིན་གྱིས་བརླབས་པར་འགྱུར་རོ། ། དེས་ན་ངེས་པར་སངས་རྒྱས་ཡུམ་དུ་འགྱུར་ཞེས་པ་སྟེ་འཇམ་དཔལ་དང་སྣ་ཚོགས་ཡུམ་གྱི་བྱིན་གྱིས་བརླབས་པའི་ཆོ་གའོ། ། དེ་ནས་གཞན་པ་མེ་ཏོག་གསུམ་གྱིས་ཞེས་པ་ནི་འདིར་གལ་ཏེ་རྡུལ་དང་པོ་ལ་མ་མངལ་མ་སྐྱེས་ན་དེའི་ཚེ་ཡང་དང་ཡང་དུ་ཤེས་རབ་ཀྱི་རྡུལ་འབབ་པ་མཐོང་བའི་ཟླ་བ་སོ་སོ་ལ་དཀྱིལ་འཁོར་བཞེངས་ནས། འཇིག་རྟེན་དབང་ཕྱུག་ལ་སོགས་པའི་བྱང་ཆུབ་སེམས་དཔའ་དང་། གོས་དཀར་མོ་ལ་སོགས་པའི་ཡུམ་རྣམས་ཀྱི་ཏིང་ངེ་འཛིན་གཞན་དང་གཞན་རྣམས་ཀྱིས་བྱང་ཆུབ་སེམས་སྤྲོ་བར་བྱའོ། ། དེ་ལྟར་ན་རྡུལ་གཉིས་པ་ལ་བུའི་ཡུལ་ལ་སྟེ། བུར་གྱུར་ན་པད་དཀར་འཛིན་པ་ཞེས་པ་འཇིག་རྟེན་དབང་ཕྱུག་གི་སྤྲུལ་པར་འགྱུར་རོ། ། རྡུལ་གསུམ་པ་ལ་བུར་གྱུར་པ་ཛམྦྷ་ལའི་སྤྲུལ་པའོ། ། རྡུལ་བཞི་པ་ལ་བུར་གྱུར་པ་ཕྱག་ན་རྡོ་རྗེའི་སྤྲུལ་པ་སྟེ།
བུ་མོར་གྱུར་པའི་ཡུལ་ལ་ནི་རྡུལ་གཉིས་པ་ལ་གོས་དཀར་མོ་དང་། གསུམ་པ་ལ་ནོར་རྒྱུན་མ་དང་། བཞི་པ་ལ་སྒྲ་རྡོ་རྗེ་མས་བྱིན་གྱིས་བརླབས་པའི་སྤྲུལ་པར་འགྱུར་རོ། དེ་ནས་མེ་ཏོག་བརྒྱད་ཀྱིས་གཞན་བརྒྱད་ཕྱོགས་དང་ཕྱོགས་བྲལ་དུ་གནས་རྫུ་འཕྲུལ་ཆེ་ལྡན་ཁྲོ་བོའི་རྒྱལ་པོའི་རྣམས་ཞེས་པ་ནི་འདིར་སྔར་ཛམབྷ་ལས་བྱིན་གྱིས་བརླབས་པ་ལས། ཡང་ན་རྡུལ་གསུམ་པ་ལ་གཙུག་ཏོར་ཡབ་ཡུམ་གྱི་ཏིང་ངེ་འཛིན་གྱིས་གཙུག་ཏོར་རམ་ཤིན་ཏུ་སྔོན་མོས་བྱིན་གྱིས་བརླབས་པར་འགྱུར། ། རྡུལ་བཞི་པ་ལ་ཕྱག་ན་རྡོ་རྗེའི་གནས་སུ་གནོད་མཛེས་རྒྱལ་པོའམ་དྲག་སྤྱན་མའི་ཏིང་ངེ་འཛིན་གྱིས་དེ་དག་གིས་བྱིན་གྱིས་བརླབས་པར་འགྱུར་རོ། ། དེས་ན་རྡུལ་ལྔ་པ་ལ་བགེགས་མཐར་བྱེད་དང་བརྩོན་འགྲུས་མཐའ་ཡས་མའི་སྤྲུལ་པའོ། ། དྲུག་པ་ལ་ཤེས་རབ་མཐར་བྱེད་དང་རྨུགས་བྱེད་མའོ། ། བདུན་པ་ལ་པད་མ་མཐར་བྱེད་དང་ང་རྒྱལ་ཅན་མའོ། ། བརྒྱད་པ་ལ་གཤིན་རྗེ་མཐར་བྱེད་དང་རེངས་བྱེད་མ་སྟེ་ཐབས་ཀྱི་ཕྱོགས་སུ་གནས་པའོ། །
དེ་ནས་དགུ་པ་ལ་སྟོབས་པོ་ཆེ་དང་འོད་ཟེར་ཅན་དང་། བཅུ་པ་ལ་མི་གཡོ་བ་དང་ཙུནྡའོ། ། བཅུ་གཅིག་པ་ལ་འདོད་པ་དང་ཁྲོ་གཉེར་ཅན་ནོ། ། བཅུ་གཉིས་པ་ལ་དབྱུག་པ་སྔོན་པོ་དང་རྡོ་རྗེ་ལྕགས་སྒྲོག་མའི་སྤྲུལ་པའོ། ། ཞེས་པ་སྟེ་ཐབས་ཀྱི་ཕྱོགས་བྲལ་རྣམས་སུ་གནས་པའོ། ། དེ་ལྟར་ཁྲོ་བོའི་ཏིང་ངེ་འཛིན་གྱིས་མངལ་བཟུང་བ་ནི་ཁྲོ་བོས་བྱིན་གྱིས་བརླབས་པར་འགྱུར་རོ། ། དེ་ནས་ལོ་གཉིས་པའི་ཟླ་བ་དང་པོ་ལ་ཟླ་མཚན་བཅུ་གསུམ་པ་ལ་ནི་སླར་ཡང་དང་པོར་འཇམ་དཔལ་ཡབ་ཡུམ་གྱིས་བྱིན་གྱིས་བརླབས་པ་སྟེ་མ་རིག་པ་ལ་སོགས་པའི་ཡན་ལག་བཅུ་གཉིས་སླར་ཡང་འཁོར་བ་ཇི་ལྟ་བ་བཞིན་ནོ། ། དེས་ན་ཟླ་བ་དང་པོ་དེ་ལ་རྡུལ་གང་རབ་ཏུ་བྱུང་བའི་རྡུལ་དེ་ནི་སླར་ཡང་འཇམ་དབྱངས་ཡབ་ཡུམ་གྱིས་རབ་ཏུ་བསྐྱེད་པ་སྟེ། དེ་བཞིན་དུ་སྔར་ལྟར་ཏིང་ངེ་འཛིན་གཞན་དང་གཞན་གྱིས་དམིགས་པ་བྱས་ནས་ཟླ་བ་དང་པོ་དེའི་སྟེང་དུ་ཟླ་བ་གཉིས་པ་ལ་སོགས་པར་རྡུལ་མཐོང་བར་གྱུར་པ་ན་ཤེས་རབ་དེ་ལ་རྣལ་འབྱོར་པས་བྱང་ཆུབ་ཀྱི་སེམས་རྣམ་པར་སྤྲོ་བར་བྱ་སྟེ། དེ་ལས་མངལ་བཟུང་བ་དེ་ནི་བྱང་སེམས་དང་ཁྲོ་བོ་དང་དེ་ཡིས་བྱིན་གྱིས་བརླབས་པར་འགྱུར་རོ། །
ཤེས་རབ་ཀྱིས་ལོ་ནི་བཅུ་གཅིག་ནས་ཉི་ཤུ་དག་གི་བར་དུ་ཟླ་བ་སོ་སོའི་རྡུལ་ལ་མངལ་བཟུང་བ་གཅིག་གི་ཚེ་བྱང་ཆུབ་སེམས་དཔར་གྱུར་པ་ནི་བྱང་སེམས་གཅིག་གམ་གཉིས་སམ། ལ་སོགས་པས་གསུམ་ལ་སོགས་པའི་སྤྲུལ་པར་འགྱུར་ཞེས་པ་སྟེ། དེའི་བར་དུ་ཡུམ་གྱི་ཡོན་ཏན་གསུམ་ལས་རིགས་བསྐྲུན་པ་ལ་སྙིང་སྟོབས་ཀྱི་ཡོན་ཏན་ཆེན་པོ་ཅན་དུ་འགྱུར་རོ། ། དེ་ནས་སྟོང་པ་དང་ནི་རིག་བྱེད་ཅེས་པ་ཡུམ་གྱི་ལོ་བཞི་བཅུ་ལོན་པའི་བར་དུ་རིགས་བསྐྲུན་པ་ལ་རྡུལ་གྱི་ཡོན་ཏན་ཤས་ཆེ་བས་ཅུང་ཟད་སྙིང་སྟོབས་ཆ་ཤས་དམན་པར་རབ་ཏུ་འགྱུར་རོ། ། སླར་ཡང་སྔ་མའི་སྟེང་དུ་ལོ་ནི་ཉི་ཤུ་མ་ལོན་གྱི་བར་དུ་ནི་མུན་པའི་ཡོན་ཏན་ཤས་ཆེ་བ་ལས་ལོ་ཉེར་གཅིག་ནས་བཞི་བཅུའི་བར་དེ་བས་ཀྱང་ནི་སྙིང་སྟོབས་ཆུང་ཞིང་རིགས་བསྐྲུན་པ་ལ་བརྩོན་འགྲུས་ཏེ་སྤྲོ་བ་ཆུང་བའོ། ། དེ་ལྟར་ན་བསྡོམས་པས་ཡུམ་གྱི་ལོ་བརྒྱད་ཅུ་སོང་སྟེ་ཉི་ཤུའི་བར་དུ་སྙིང་སྟོབས་དང་། ཉི་ཤུ་ནས་བཞི་བཅུའི་བར་དུ་རྡུལ་དང་། བཞི་བཅུ་ནས་བརྒྱད་ཅུའི་བར་མུན་པའི་དབྱེ་བས་མངལ་བྱིན་གྱིས་བརླབས་པའོ། ། དེ་ནས་བར་དུ་བརྒྱད་ཅུ་ཡར་ཆད་དུ་སྐྱེ་གནས་ལ་ནི་རྡུལ་འབབ་པ་མེད་ཅིང་། མངལ་གྱི་ཡུལ་ནི་རབ་ཏུ་བཅོམ་པ་སྟེ་ཡུལ་དེ་ཉམས་པ་ལས་ཤེས་རབ་བུད་མེད་དེ་ལ་ཤེས་རབ་ཡེ་ཤེས་ཀྱི་དབང་ལུས་སྦྱིན་པ་མ་ཡིན་ནོ། །
ཐབས་སྐྱེས་པ་ལ་ཡང་ལོ་བརྒྱད་ཅུ་ཡར་ཆད་ས་བོན་འཛག་པ་མེད་ན་ཤེས་རབ་ཀྱི་དབང་ལུས་ཀྱི་སྦྱིན་བྱ་མིན་ཏེ་འདིར་ས་བོན་ཞེས་པ་ནི་འདིར་གང་རིགས་རབ་ཏུ་བསྐྱེད་པར་བྱེད་པའི་ཁུ་བའོ། ། འོན་ཀྱང་ས་བོན་ཉམས་པའི་རྒན་པོ་ལ་ནི་ཤེས་རབ་ཡེ་ཤེས་ཀྱི་དབང་བསྐུར་རྒྱལ་བའི་བདག་པོ་རྡོ་རྗེ་འཛིན་པ་བླ་མའི་གསུང་ཙམ་གྱི་སྦྱིན་པར་བྱ་སྟེ། དགེ་སློང་ལ་ཤེས་རབ་ཡེ་ཤེས་ཀྱི་དབང་སྦྱིན་པ་ཇི་ལྟ་བ་བཞིན་ནོ། ། དེ་བཞིན་དུ་ཤེས་རབ་རྒན་མོ་ལ་ཡང་དགེ་སློང་ལ་བསྐུར་བ་ཇི་ལྟ་བ་བཞིན་དུ་ཚིག་ཙམ་གྱིས་སྦྱིན་ནོ། ། དེ་ལྟར་ན་ཕྱག་རྒྱ་ལོ་ཉི་ཤུ་མ་རྣམས་ཤེས་རབ་ཡེ་ཤེས་ཀྱི་དབང་གི་དོན་དང་། རིགས་བྱིན་གྱིས་བརླབ་པའི་དོན་དུ་བརྟེན་པར་བཟང་ངོ་། ། དེ་དག་ཀྱང་ལོ་ཉི་ཤུ་རྣམས་ཀྱིས་སའི་ཁམས་དང་དེ་བཞིན་ཉིད་དུ་ཆུའི་ཁམས་མེ་དང་རླུང་དང་ནམ་མཁའི་ཡོན་ཏན་ཅན་རྣམས་སུ་ལོ་བརྒྱའི་བར་དུ་བཞག་སྟེ། རྒྱལ་བའི་ཡན་ལག་རྒྱལ་སྲས་བསྐྲུན་པ་དག་གི་དོན་དུ་བཙལ་བར་བྱའོ། ། རྒྱལ་སྲས་ཀྱི་རིགས་སྤེལ་བ་བྱང་ཆུབ་སེམས་ཀྱི་བསྙེན་པའི་ཆོ་ག་འདི་ནི་སེམས་ཅན་གྱི་དོན་གྱི་བྱེད་པ་མོར་འགྱུར་ཏེ། དེས་ན་འདི་ལས་གཞན་ལ་ཕན་པའི་འབྲས་བུ་མང་པོ་འགྱུར་རོ། །
ཞེས་པ་ནི་བྱང་ཆུབ་ཀྱི་སེམས་བསྐྱེད་པའི་ཕྱིར་རོ། ། ད་ནི་བདུད་རྩི་བཏུང་བའི་དྲང་ངེས་ཀྱི་དོན་གསུངས་པ། གང་ཞི་ཁྲག་ནི་ཞེས་པ་ལ་སོགས་པ་སྟེ་འདིར་ཕྱི་རོལ་དུ་དྲང་བའི་དོན་གྱིས་གང་ཞིག་ཁྲག་འཐུང་བར་བྱེད་པ་དེ་ནི་སྦྲང་བུ་སྟེ། དེས་ན་བདུད་རྩི་རིལ་བུ་སྒྲུབ་པ་ལ་ཤ་སྦྲང་གི་རོ་བཅོ་ལྔ་བསྲེ་བའོ། ། དེ་ཉིད་ངེས་པའི་དོན་གྱིས་ཨ་ཝ་དྷཱུ་ཏཱི་གང་ཞིག་ཏུ་ཁུ་ཁྲག་འཕོ་བའི་དུས་སུ་རྡུལ་གྱི་ཁམས་སྟེང་དུ་འཐུང་བའོ། ། དེ་ལྟ་བུའི་རབ་མཆོག་ལྷ་མིན་རྣམས་ཀྱི་རིགས་སྦྲང་བུ་རྡུལ་དེ་ནི་བདུད་རྩི་སྟེ་ཨ་ཝ་དྷཱུ་ཏཱི་གཅིག་པུར་འགོག་པ་ནི་ཁྲག་འཐུང་བའོ་ཞེས་པའི་དོན་ཏོ། ། ཕྱི་རོལ་དུ་ཟས་མ་ཟོས་པའི་གོང་དུ་སྦྲང་ཆང་སོགས་ཆང་ཇི་ལྟར་འདོད་པ་འཐུངས་ནས་ཐོད་པར་བསྐྱུགས་པ་བདུད་རྩི་རིལ་བུ་ལ་བསྲེ་བ་གང་ཡིན་པ་དེ་ནི་ངེས་པའི་དོན་གྱིས་བྱང་ཆུབ་ཀྱི་སེམས་ཀྱི་སྐྱུག་པ་སྙིང་ཁ་དང་གསང་བ་ལ་སོགས་པའི་འཁོར་ལོ་དྲུག་གི་ཁ་དབུ་མ་ནས་སོང་བ་རྡོ་རྗེ་ནོར་བུ་ལ་གནས་པ་མི་ཉམས་པར་བསྟེན་པར་སྐྱུག་པ་ཟ་བ་སྟེ་ཤེས་རབ་ཀྱི་ཆུ་སྐྱེས་ཀྱི་ནང་དུ་བྱང་སེམས་རབ་ཏུ་ཞུགས་པ་ནི་ཟ་བའི་དོན་མ་ཡིན་ནོ། ། དེ་བཞིན་དུ་ཕྱི་རོལ་དུ་བདུད་རྩི་རིལ་བུ་ལ་བདུད་རྩི་ལྔ་སྐྱུག་པ་དང་བསྲེས་པ་ནི་ནང་དུ་འཕོ་བ་མེད་པའི་བཤང་བ་དང་གཅི་བ་དང་ཁྲག་དང་ཤ་ནི་མཆོག་ཏུ་མི་འགྱུར་བར་རོ་མཉམ་སྟེ། ཕྱི་རོལ་དུ་མི་ཟག་པར་སྐྱུག་པའ་ིདབུས་སུ་རབ་ཏུ་ཞུགས་པ་ཞེས་པ་ཕྱི་རོལ་འཕོ་བ་འགགས་པ་ནི་སྒྲིབ་པ་མེད་པར་འགྱུར་རོ། ། འཕོ་བ་མེད་པའི་བདུད་རྩི་ལྔ་པོ་འདི་དག་རྣམས་ནི་ཤེས་རབ་ཡེ་ཤེས་སྐྱེ་མཆེད་ཀྱི་བདུད་རྩིར་འགྱུར་ཞིང་།
དེའི་ཕྱིར་འཕོ་བ་མེད་པའི་བདུད་རྩི་ལྔ་ནི་སྲིད་པ་གསུམ་གྱི་བླ་མ་རྒྱལ་བ་ཡིས་ཀྱང་རྒྱུད་རྣམས་ཀུན་དུ་བསྟེན་པར་བསྟན་ཏེ། དེས་ན་བདུད་རྩི་ལྔ་བཟའ་བར་གསུངས་པས་ཕྱི་རོལ་གྱི་བཤང་བ་ལ་སོགས་པ་དངོས་གྲུབ་ཀྱི་སླད་དུ་བསྟེན་པར་བསྟན་པ་ནི་མ་ཡིན་ནོ། ། ཞེས་པ་བདུད་རྩི་བསྟེན་པའི་ངེས་པའོ། ། ད་ནི་ཕྱི་རོལ་དུ་བསྲུང་བ་དང་བཟའ་བའི་དམ་ཚིག་གསུངས་པ། ཤེས་རབ་ཅེས་པ་ལ་སོགས་པ་སྟེ་འདིར་སྙོམས་པར་ཞུགས་པ་ལས་བདེ་བ་བསྒོམ་པར་བྱེད་པའི་རྣལ་འབྱོར་པའི་བྱང་ཆུབ་ཀྱི་སེམས་ཕྱི་རོལ་དུ་ལྷུང་བ་མ་བསྡགས་པར་གལ་ཏེ་ཤེས་རབ་ཀྱི་ཆོས་འབྱུང་དུ་ལྷུང་ན་དེའི་ཚེ་ཤེས་རབ་ཆོས་འབྱུང་ལས་ནི་གང་ཞིག་ཕྱི་རོལ་དུ་ལྷུང་བའི་བདེ་བའི་རྟེན་ཁུ་བ་དག་ཀྱང་རབ་ཏུ་འབད་པས་ཕྱི་རོལ་དུ་འབབ་པ་བསྲུང་བར་བྱའོ། ། དེ་ཅིའི་ཕྱིར་ཞེ་ན། ཏིང་ངེ་འཛིན་གྱིས་སྤྲོས་པའི་བྱང་ཆུབ་ཀྱི་སེམས་དེ་ཡིས་བསྐྲུན་པའི་སེམས་ཅན་གང་དག་སུ་ཞིག་བྱུང་བ་དེ་ནི་རྒྱལ་བའི་རིགས་ལ་བྱང་ཆུབ་སེམས་དཔའ་ཉིད་དུ་འགྱུརབ་འི་ཕྱིར་ཏེ། གང་གི་ཕྱིར་ཁུ་བ་དེ་ལས་བདེ་བར་གཤེགས་པའི་རིགས་རབ་ཏུ་འཕེལ་བར་བྱེད་པ་དེའི་ཕྱིར་རོ། ། དེས་ན་བདེ་བར་གཤེགས་པས་གསུངས་པ་བཞིན་མཉམ་པར་མ་བཞག་པ་རྣལ་འབྱོར་དང་མི་ལྡན་པ་རྣམས་ཀྱི་ལས་རྒྱ་དང་འགྲོགས་པ་ལས་བྱང་ཆུབ་ཀྱི་སེམས་བསྲུང་བ་དང་བྲལ་བ་དེ་ནི་ཉིན་ཞག་སོ་སོའི་དུས་སུ་བདུད་ཀྱི་ཕོ་ཉ་དང་སྲིན་པོ་ཁུ་བ་འཕྲོག་པར་བྱེད་པ་རྣམས་ཀྱིས་ཟ་བར་བྱེད་དོ། ། རྒྱུ་ཅི་ལས་ན་རྣལ་འབྱོར་པའི་ཆ་བྱད་ཀྱི་མི་དེ་རྣམས་ཀྱིས་ཀྱང་ཤེས་རབ་ཀྱི་མེ་ཏོག་དང་ལྡན་པའི་ཐིག་ལེ་པདྨར་ལྷུང་བ་ཟོས་པ་ཙམ་གྱིས་ཞི་བའི་བདེ་བའི་འབྲས་བུ་སྟེར་བར་བྱེད་དོ་ཞེས་ལོག་པར་སྟོན་ཅིང་དོན་དེ་ཉིད་དུ་བདག་ཉིད་ཀྱང་འཇུག་པར་བྱེད་པ་ལ་སྟེ།
མཉམ་པར་མ་བཞག་པ་རྣམས་བསྲུང་བ་དང་བྲལ་བ་ལས་ཉིན་ཞག་རེ་རེའི་དུས་སུ་བཟའ་བར་བྱེད་པ་ནི་བདུད་དང་སྲིད་པོའི་ཕོ་ཉ་སྟེ་ཞེས་འགྱུར་མངས་དང་། རྭས་མིང་གི་རྣལ་འབྱོར་པས་ལོག་པར་བསྟན་པས་ཞེས་དང་། ཤེས་རབ་ཀྱི་མེ་ཏོག་དང་ལྡན་པ་ཞི་བའི་བདེ་འབྲས་སྟེར་བ་ཟ་བ་རུ་སྟོན་པར་བྱེད་པ་ཞེས་དང་། ཟ་བར་སྟོན་པར་བྱེད་པས་ན་ཞེས་འགྱུར་མངས་སུའོ། ། དེ་ཡང་དགོས་པ་ཅིའི་དོན་དུ་ན། བྱིས་པའི་སྐྱེ་བོ་གཞན་རྣམས་ཚིག་དེ་ལས་དེ་ལྟར་སྤྱད་པས་དམྱལ་པར་བཏང་བའི་སླད་དུ། ། དེ་ལྟར་ལོག་པར་སྟོན་པའི་ཚིག་ལས་ཁུ་བ་བསྲུང་བ་དང་བྲལ་བས་དམྱལ་བར་འགྲོ་བ་དེའི་ཕྱིར་མཆོག་གི་བདེ་བ་སྒྲུབ་པ་ལ་གནས་པའི་སངས་རྒྱས་སྔགས་པས་རྡོ་རྗེ་སྦུགས་སུ་འཁུམས་པར་མ་གྱུར་པ་ཉིད་ཀྱི་བར་དུ་གསང་བའི་ཆུ་སྐྱེས་ལས་ནི་ལས་རྒྱ་དང་འགྲོགས་པ་ལས་ཁུ་བ་དབྱུང་བར་མི་བྱའོ། ། གང་གི་ཚེ་འདོད་པའི་དངོས་གྲུབ་འགྱུར་མེད་བདེ་བ་གྲུབ་པའི་དེའི་ཚེ་ན་ཁུ་བ་སྟེང་དུ་སྤྲོས་བ་ལས་འཁོར་ལོ་དྲུག་ཏུ་མངལ་བཟུང་བ་འདི་ན་ིསངས་རྒྱས་ཡབ་ཡུམ་གྱིས་བྱིན་གྱིས་བརླབས་པར་རབ་ཏུ་འགྱུར་རོ། ། འདོད་པ་གྲུབ་པ་དེའི་ཚེ་རྡོ་རྗེའི་ལམ་ནས་ཐབས་ཀྱི་ལུས་ཀྱི་སྙིང་ཁ་སྟེ་དབུས་ཨ་ཝ་དྷཱུ་ཏཱིར་བྱང་སེམས་སྟེང་ནས་སྟེང་དུ་གཞུག་པར་བྱ་ཞིང་ཆུ་སྐྱེས་པདྨའི་ལམ་དག་ནས་ཤེས་རབ་ཀྱི་སྙིང་ཁར་རྡུལ་གཞུག་པར་བྱ་སྟེ། ཐབས་ཤེས་རང་རང་གི་རྡོ་རྗེ་བཞིའི་སྙིང་ཁར་སྟོང་གཟུགས་ཀྱི་ཡེ་ཤེས་ཀྱི་ལྷའི་འཁོར་ལོ་རབ་ཏུ་བཅུག་པ་འདི་ཡིས་སྤྲོས་པའི་འོད་ཟེར་རྣམས་ཀྱིས་ཐབས་ཤེས་གཉིས་ཀའི་ལུས་ནི་གང་བར་བྱས་ནས་ཐབས་ཤེས་རྣམ་པ་གཉིས་ཀའི་ལུས་ཐམས་ཅད་ནས་འཁོར་ལོའི་རྣམ་པ་ཉིད་དུ་བསྐོར་བར་བྱེད་དོ། །
གལ་ཏེ་བྱང་སེམས་སྟེང་དུ་སྤྲོ་བ་འདི་ནི་གྲུབ་པར་མ་གྱུར་པར་ཕྱི་རོལ་དུ་ལྷུང་ན་དེའི་ཚེ་རྡོ་རྗེ་ནོར་བུ་ལ་ནི་ཡང་དག་གནས་པའི་བྱང་ཆུབ་ཀྱི་སེམས་མིང་མེད་དང་མཐེ་བོང་དག་གིས་བླངས་ནས་བཟའ་བར་བྱའོ། ། དེ་བཞིན་དུ་ཤེས་རབ་ཀྱི་པདྨའི་ཕྱི་རོལ་དུ་འོངས་པ་དེ་ཉིད་ཀྱང་མིང་མེད་དང་མཐེ་བོང་གཉིས་པོ་དག་གིས་བླངས་ནས་བཟའ་བར་བྱའོ། ། རིགས་བསྐྲུན་པའི་ཕྱིར་ཤེས་རབ་ཀྱི་ནི་ཆོས་འབྱུང་ན་གནས་པའི་ཁུ་བ་དང་བཅས་པའི་ཤེས་རབ་ལ་མཐའ་དག་རྒྱལ་བའི་རིགས་ནི་བསྲུང་བའ་ིདོན་དུ་དགོད་པར་བྱ་སྟེ། གང་ན་དཔྲལ་བ་ལ་སོགས་པ་རྣམས་སུ་རྡོ་རྗེ་དྲུག་པོ་རྣམས་དང་། སྙིང་ཁ་ལ་སོགས་པ་རྣམས་སུ་ཡན་ལག་དྲུག་གོ ། ཁུ་བ་ཇི་ལྟ་བུ་ལ་ཞེ་ན། ཤེས་རབ་ལྡན་པ་ལའོ་ཞེས་པ་ནི་རྡུལ་དང་ལྡན་པ་ལའོ། ། དེ་ནས་ཞེས་པ་རྭས། ཡང་ན་ཞེས་འདོན་པ་ལྟར་ཏེ། ཡང་ན་ཐབས་རང་གི་བྱང་ཆུབ་ཀྱི་སེམས་གཅིག་པུ་བསྲུངས་པ་ལ་བསོད་ནམས་ཆེན་པོར་འགྱུར་ཏེ།
སླར་ཡང་བསྲུང་དགོས་པའི་སངས་རྒྱས་ཀྱི་གསུང་གིས་རབ་ཏུ་གསུངས་པ་བྱང་ཆུབ་ཀྱི་སེམས་མ་ཉམས་པ་འདི་ནི་སངས་རྒྱས་ཀྱི་སྐུ། ། དེས་ན་བདུད་ཀྱི་རིགས་གང་སུ་ཞིག་བྱང་སེམས་འདི་ནི་ཉམས་པ་ལ་མངོན་པར་དགའ་བར་བྱེད་པའ་ིརྣལ་འབྱོར་པ་གཡོན་ཅན་འདི་ནི་རྡོ་རྗེ་ཅན་གྱིས་ཏེ་ཧེ་རུ་ཀས་གསོད་པར་བྱེད་དོ་ཞེས་པ་ནི་བྱང་ཆུབ་ཀྱི་སེམས་བསྲུང་བ་དང་བཟའ་བའི་དམ་ཚིག་གི་ངེས་པའོ། ། ད་ནི་སྲོག་གཅོད་པའི་དམ་ཚིག་གསུངས་པ། སྲིད་པ་གསུམ་གྱི་བདག་པོ་ཞེས་པ་ལ་སོགས་སྟེ། འདིར་སྔགས་ཀྱི་ཚུལ་ལ་སྒྲིབ་བྲལ་གྱི་སྲིད་པ་གསུམ་གྱི་བདག་པོ་རྡོ་རྗེ་འཆང་གིས་བསད་པ་ལ་སོགས་པ་དྲག་པོའི་ལས་ཀྱི་རང་བཞིན་དུ་མའི་སྔགས་རྣམས་རབ་ཏུ་གསུངས་པ་གང་ཡིན་པ་དེ་དག་ཐམས་ཅད་ནི་བདུད་ཀྱི་ཕྱོགས་ཉམས་པ་དང་གདུག་པ་ཅན་རྣམས་འཇིགས་པ་བསྐྱེད་པར་བྱེད་པའི་དོན་དུ་གསུངས་པའི་སྲོག་ཆགས་རྣམས་ལ་དྲག་པོའི་ལས་ཀྱིས་ནམ་ཡང་བསད་པར་བྱ་བ་མ་ཡིན་ནོ། ། བདུད་ཇི་ལྟ་བུ་ཞེ་ན། འདིར་བདུད་རྣམས་ནི་གང་ཞིག་དྲན་པ་སྟེ་རིག་བྱེད་རྣམས་ཀྱི་བྱེད་པ་པོ་ཚངས་པ་ཁྱབ་འཇུག་ལ་སོགས་པ་ཕན་ཚུན་གཡུལ་འགྱེད་པ་ཉིད་ཀྱི་ཡུལ་ལ་དགའ་ཞིང་། མཆོད་སྦྱིན་གྱི་དོན་དུ་སྲོག་ཆགས་གསོད་པར་བྱེད་པ་རྣམས་དང་གཞན་ཡང་མུ་སྟེགས་པ་འཚེ་བ་ཆོས་སུ་སྨྲ་བ་དེ་དག་རྣམས་ལ་ནི་མཆོག་གི་རྒྱལ་སྲས་རྣམས་ཀྱིས་སྲོག་ཆགས་རྣམས་ལ་འཚེ་བ་བསྲུང་བའི་དོན་དུ་དྲག་པོའི་ལས་དེ་དག་ལ་སྦྱར་བར་བྱ་བར་གསུངས་ལ། དེ་ཡང་བདུད་དེ་རྣམས་ཀྱི་ཕྱོགས་ཞེས་པ་ནི་རིག་བྱེད་ཀྱི་ཆོས་ལ་སོགས་པ་སེམས་ཅན་ལ་འཚེ་བ་ཆོས་སུ་སྟོན་པ་རྣམས་ཏེ། ཆོས་དེ་ཉམས་པ་དང་སེམས་ཅན་ལ་འཚེ་བའི་སྐྱེ་བོ་མ་རུངས་པ་འཇིགས་པ་བསྐྱེད་པའི་སླད་དུ་བྱ་བ་ཡིན་གྱི།
གདུག་པ་དེ་རྣམས་ཀྱི་སྲོག་གཞོམ་པའི་སླད་དུ་བྱ་བར་གསུངས་པ་ནི་མ་ཡིན་ནོ། ། དེ་ལྟར། ཀྱཻ་རྡོ་རྗེར། ལྟ་སྟངས་བཞི་པོ་བསྒྲུབས་ནས་ནི། ། མཁས་པས་སེམས་ཅན་གཞུག་པར་བྱ། ། འདིར་ནི་བསད་པར་བྱ་མིན་ཏེ། ། དམ་ཚིག་ངེས་པར་ཉམས་པར་འགྱུར། ། སེམས་ཅན་བསླུ་བ་སྤངས་ནས་ནི། ། བྱ་བ་མ་ཡིན་ཐམས་ཅད་བྱ། ། སེམས་ཅན་གནོད་པ་ཙམ་གྱིས་ནི། །
ཕྱག་རྒྱའི་དངོས་གྲུབ་རྙེད་མི་འགྱུར། ། ཞེས་གསུངས་སོ། ། དེས་ན་འདིར་རྣལ་འབྱོར་མའི་རྒྱུད་ལས་གསུངས་པའི་རྡོ་རྗེ་མཁའ་འགྲོ་མ་གང་ཡིན་པ་དེ་རྣམས་ལ་ནི་ཕྱུགས་ཀྱི་སྐྱེ་བོ་སྟེ་སྐྱེ་བ་མི་ཤེས་པ་རྨོངས་པ་ལ་ལས་ངན་པ་བྱེད་པ་རྣམས་གསད་པའི་དོན་དུ་སངས་རྒྱས་པ་རྒྱུད་ཀྱི་དོན་ལ་མཁས་པ་རྣམས་ཀྱིས་དེ་རྣམས་ཚར་བཅད་པར་གསོལ་བ་གདབ་པར་མི་བྱ་སྟེ། རྒྱུ་མཚན་གང་ལས་ཅིའི་ཕྱིར་གསོལ་བ་གདབ་པར་མི་བྱ་ཞེ་ན། སེམས་ཅན་རྣམས་ནི་བསྲུང་བའི་དོན་དུ་སྲིད་པ་གསུམ་གྱི་བླ་མས་རྡོ་རྗེ་མཁའ་གྲོ་མ་དེ་དག་རྣམས་འཇིག་རྟེན་རྣམས་སུ་སྤྲོས་པའི་ཕྱིར་ཏེ། དེའི་ཕྱིར་སེམས་ཅན་ལ་མཆོག་གི་སྙིང་རྗེ་དང་ལྡན་པའི་མཁའ་གྲོ་མ་དེ་དག་རྣམས་ནི་འཇིག་རྟེན་རྣམས་ཉིན་ཞག་སོ་སོའི་དུས་སུ་བསྲུང་བར་བྱེད་ཅིང་། འཇིག་རྟེན་ལ་གནོད་པས་བསླུ་བར་བྱེད་པའི་སྒྲུབ་པ་པོ་ལ་སྡང་བར་བྱེད་པ་ཉིད་དོ། ། དེས་ན་ཚར་བཅད་པར་གསོལ་བ་བཏབ་ན་མཁའ་འགྲོ་མ་རྣམས་མི་མཉེས་པའི་ཕྱིར་རོ། ། རྒྱུ་ཅི་ལས་མི་མཉེས་ཞེ་ན། ཅི་སྟེ་གསད་པ་ལ་སོགས་པའི་ལས་བྱས་པར་གྱུར་པ་ན་བསྒྲུབ་བྱ་དག་ནི་རང་གི་ལས་ཀྱི་མཐུ་ཡིས་ཤི་བར་གྱུར་ན་དེའི་ཚེ་འདི་ནི་སྒྲུབ་པ་པོའི་བདུད་ཡིན་ཏེ།
འདི་བདག་གིས་གསོད་སྙམ་པའི་ང་རྒྱལ་སྐྱེ་ལ། དེ་ལས་ཕྲ་མོའི་ལས་ཀྱིས་སྒྲུབ་པ་པོ་དམྱལ་བར་འགྲོའོ། ། དེས་ན་གསོལ་བ་བཏབ་པ་ལས་མི་མཉེས་སོ། ། འོན་ཏེ་མི་ནག་མདུང་ཐུང་ཅན་བཞིན་དུ་ཆགས་སྡང་དང་བྲལ་བའི་བྱང་ཆུབ་སེམས་དཔའ་རྣམས་ཀྱང་གཞན་དོན་དུ་སེམས་ཅན་ལ་འཚེ་བར་བྱེད་པ་མིན་ནམ་ཞེ་ན། ང་ཡི་འཛིན་པའི་ཁེངས་པ་མེད་པ་དང་ངར་འཛིན་པའི་ང་རྒྱལ་མེད་པ་ནི་ཕྲ་མོའི་ལས་མི་བྱེད་དེ། བདག་ཉིད་ལ་ཇི་ལྟ་བ་དེ་བཞིན་དུ་སེམས་ཅན་རྣམས་ལ་གཅེར་པར་བལྟའོ། ། དེའི་ཕྱིར་མི་ནག་བསད་པ་ནི་སྤྲུལ་པ་ཡིན་གྱི་རང་རྒྱུད་པ་མིན་ནོ། ། དེས་ན་འདིར་འཁོར་བ་པའི་སྐྱེས་བུ་རྣམས་ཀྱི་སེམས་ནི་ཚེ་རབས་ཀུན་ནས་མི་དགེ་བ་ལ་གོམས་པའི་དབང་གིས་མངོན་སྤྱོད་ལ་སོགས་པའི་རིག་པ་ཕྲན་ཚེགས་ལ་རྗེས་སུ་ཆགས་ཏེ། རིག་པ་གསུམ་པོ་འདི་ཡིས་སྲིད་པ་གསུམ་པོ་མཐའ་དག་སྐད་ཅིག་གིས་བདག་གི་དབང་དུ་བྱེད་པར་འགྱུར་བའོ་ཞེས་པའི་བསམ་པ་འདོད་པ་བརྐམ་ཞིང་ཆགས་པའི་སེམས་ཀྱིས་ཡེ་ཤེས་ཀྱི་ཚོགས་དང་སྦྱིན་པ་ལ་སོགས་པ་བསོད་ནམས་ཀྱི་ཚོགས་རྣམ་པར་སྤངས་ནས་རིག་པ་ཕྲན་ཚེགས་དེ་ཉིད་སྒྲུབ་པར་བྱེད་དེ། དེ་ལས་ཤི་བར་གྱུར་པ་ན་བདག་ཉིད་དམྱལ་བར་རབ་ཏུ་འཇུག་གོ །
རྒྱབ་ཏུ་སྟེ་ཤི་བར་གྱུར་པའི་རྗེས་ལ་མ་བྱིན་པར་བླངས་པའི་རྒྱུ་མཐུན་རྫས་ཐམས་ཅད་གཞན་གྱི་དབང་དང་། འདོད་ལོག་གི་རྒྱུ་མཐུན་རང་གི་ཁྱིམ་ཐབ་ཀྱང་གཞན་གྱི་དབང་དུ་འགྱུར་ཏེ། བདག་གིས་ཅུང་ཟད་ཀྱང་ལོངས་སྤྱོད་པའི་སྐལ་བ་མེད་ན་ཀྱེ་མ་འཁོར་བ་པ་རྣམས་ཀྱིས་གཞན་དབང་ཕྱུག་ལ་ཆགས་པས་རིག་པ་ཕྲན་ཚེགས་སྒྲུབ་པ་ནི་ངན་པའི་ཆོས་ལ་རབ་ཏུ་འཇུག་པའོ་ཞེས་བརྩེ་བས་བསྟིངས་པའོ། ། བསྡུས་པའི་རྒྱུད་ཀྱི་རྒྱལ་པོ་དུས་ཀྱི་འཁོར་ལོའི་འགྲེལ་བཤད་རྩ་བའི་རྒྱུད་ཀྱི་རྗེས་སུ་འཇུག་པ་སྟོང་ཕྲག་བཅུ་གཉིས་པ་དྲི་མ་མེད་པའི་འོད་ཀྱི་ཡེ་ཤེས་ཀྱི་ལེའུ་ལས་རྣལ་འབྱོར་མའི་རྒྱུད་ལ་སོགས་པའི་རྒྱུད་སྡེ་ལྔ་དང་དེའི་ལྷ་སྤྲོ་བ་དང་ཁམས་ཀྱི་རྣམ་དག་སྟོན་པའི་མདོར་བསྡུས་ཆེན་པོ་སྟེ་གྲངས་སམ་མགོ་རིམ་གྱི་དང་པོའོ།། ༈ །ད་ནི་གནས་པ་བདུན་པ་དང་ཡེ་ཤེས་ཀྱི་དཀྱིལ་འཁོར་སྤྲོ་བའི་ངོ་བོ་ཉིད་ཀྱི་གནས་པ་བསྟན་པའི་ཕྱིར་དབང་བཞི་པ་མཆོག་ཏུ་མི་འགྱུར་བ་ཕྱག་རྒྱ་ཆེན་པོའི་ཡེ་ཤེས་ཀྱི་དངོས་གྲུབ་ཀྱི་སྒྲུབ་ཐབས་ཀྱི་ངོ་བོ་ཉིད་ཀྱིས་གནས་པ་བསྟན་པའི་ཕྱིར་བརྗོད་བྱ་དང་མཐུན་པར་ཕྱག་འཚལ་ཞིང་བརྩམས་པར་དམ་བཅའ་བ་ནི། ཡོད་མིན་མེད་མིན་ཡོད་མེད་མིན། ། གཉིས་ཀའི་བདག་ཉིད་མིན་པ་མིན། ། མཐའ་བཞི་ལས་ནི་རྣམ་གྲོལ་བ། ། བདེ་ཆེན་སྐུ་ལ་ཞེས་པས་ཕྱག་གི་ཡུལ་བསྟན་ཏེ། འདི་མ་ཐག་འཆད་པར་འགྱུར་རོ། །
དེ་ལ་པདྨ་དཀར་པོ་བདག་མགོ་བོས་ཕྱག་འཚལ་ནས་རྗོད་བྱེད་དང་པོའི་སངས་རྒྱས་ཐབས་ཤེས་ཀྱི་རིགས་སམ་ཕྱོགས་སུ་ལྷུང་བ་མེད་པའི་རྒྱུད་ལས། བསྡུད་པ་པོ་འཇམ་པའི་རྡོ་རྗེས་རབ་ཏུ་ཕྱུང་བ་བརྗོད་བྱ་དང་པོའི་སངས་རྒྱས་ཀྱི་སྐུ་བཞི་པོ་རྣམས་ཀྱི་མཚན་ཉིད་དེ་ནི། བྱེད་པ་པོ་པད་དཀར་བདག་གི། བྱ་བའི་ངོ་བོ་དོན་རྣམ་པར་དགྲོལ་ཞིང་དབྱེ་བར་བྱའོ། ། དེ་དག་ཀྱང་ཤེས་རབ་མ་ཡིན་ཞེས་པ་ལ་སོགས་པས་བསྟན་པ་སྟེ། འདིར་ཤེས་རབ་ནི་ནང་ལ་ཁུ་བ་འཕེལ་བ་ཆ་བཅོ་ལྔའི་བདག་ཉིད་དཀར་པོའི་ཕྱོགས་སོ། ། ཐབས་ནི་ནག་པོའི་ཕྱོགས་ཏེ་ཟླ་བ་ཁུ་བའི་ཆ་མཉམས་པའི་ཕྱིར་རོ། ། དེ་བཞིན་དུ་ཕྱི་རོལ་དུ་དཀར་པོ་ནི་མཚན་མོའོ། ། ནག་པོ་ནི་ཉིན་མོའོ། ། དེ་ལྟར་ཡང་ཀྱཻ་རྡོ་རྗེར།
ཉིན་མོ་བཅོམ་ལྡན་རྡོ་རྗེ་ཅན། ། མཚན་མོ་ཤེས་རབ་བརྟག་པར་བྱ། ། ཞེས་གསུངས་སོ། ། དེའི་ཕྱིར་ལྷན་ཅིག་སྐྱེས་པའི་སྐུ་ནི་ཤེས་རབ་མ་ཡིན་ཐབས་ཀྱང་མིན་པ་སྟེ། ཕྱི་ནང་གི་ཕྱོགས་གཉིས་ལ་མི་གནས་པའི་ཕྱིར། དེས་ན་ཆགས་པ་ཆགས་བྲལ་རྣམ་པར་སྤངས་པ་འདི་ནི་སངས་རྒྱས་རྣམས་ཀྱི་ལྷན་ཅིག་སྐྱེས་པའི་སྐུ་སྟེ་དེ་ལྟར་ཡོད་པ་ཆ་བཅོ་ལྔའི་བདག་ཉིད་དཀར་པོའི་ཕྱོགས་མ་ཡིན་ནོ། ། མེད་པ་སྟེ་ཁུ་བ་ཉམས་པས་ཆའི་དངོས་པོ་མེད་པ་ནག་པོའི་ཕྱོགས་ལ་གནས་པ་མ་ཡིན་ནོ། ། ཡོད་མེད་གཉིས་ཀའང་མ་ཡིན་ཏེ། ཡོད་མེད་འདི་དག་ཕན་ཚུན་འགལ་བའི་ཕྱིར་གཉིས་ཀ་ཚོགས་པར་མེད་དོ། ། ཡོད་མེད་གཉིས་ཀའི་བདག་ཉིད་མིན་པའང་མིན་ཞེས་པ་ནི་དཀར་པོ་དང་ནག་པོའི་ཕྱོགས་འདི་དག་ལ་མ་གཏོགས་པ་ཡང་ལྷན་ཅིག་སྐྱེས་པའི་བདེ་བ་མ་ཡིན་ནོ། །
དཀར་ནག་གི་ཆ་བཅུ་དྲུག་པ་ཡིན་པའི་ཕྱིར། དེ་ལྟར་མཐའ་བཞི་ཡོངས་སུ་དག་པས་ཆ་བཅུ་དྲུག་པ་སྟོང་པ་ཉིད་ཀྱི་ཆ་ཆོས་ཅན། ལྷན་ཅིག་སྐྱེས་པའི་དགའ་བ་ནི་ལྷན་ཅིག་སྐྱེས་པའི་སྐུར་གསུངས་ཏེ། རང་གི་ལྟ་བའི་འདོད་པ་མདོར་བསྟན་པར། བདེ་བའི་ཕུང་པོ་མཐའ་ཡས་པ། ། བདག་གི་བདེ་སྐུ་འགྱུར་མེད་མཆོག ། ཅེས་ཏེ་རྣལ་འབྱོར་པ་རྣམས་ཀྱི་བཞི་པ་ཟད་པ་ལས་རྒྱུ་མཐུན་པའི་འབྲས་བུའི་མཚན་ཉིད་དུ་འབྱུང་བ་ཉིད་དོ། ། ཐབས་ཤེས་གཉིས་ཀའི་ཆ་ཡིན་པ་དེ་ལྟར་ན་མ་ནིང་ཞེས་འགྲུབ་བོ། ། དེ་ལྟར་དབང་མདོར་བསྟན་དུ། གཟུགས་བརྙན་སྲིད་པར་ནི་མི་འོང་སྟེ། །
འགྱུར་མེད་མྱ་ངན་འདས་མི་འགྲོ། ། ཕན་ཚུན་འཁྱུད་པ་ཞི་བ་སྟེ། ། མ་ནིང་གི་ནི་གོ་འཕང་མཆོག ། ཅེས་སོ། ། འདིར་ལྷན་ཅིག་སྐྱེས་པའི་སྐུ་ནི། རང་གི་དོན་དུ་ཕུན་སུམ་ཚོགས་པའོ། ། གཞན་གྱི་དོན་ཕུན་སུམ་ཚོགས་པ་ལ་སྐུ་གསུམ་ལས་ཤིན་ཏུ་གཉིད་ལོག་པ་ཟད་པ་ལས་ཆོས་ཀྱི་སྐུ་ཐོབ་པར་འགྱུར་བ་སྟེ། ཆོས་སྐུ་དེ་ཡང་ཤེས་རབ་ཐབས་ཀྱི་རང་བཞིན་ངེས་པར་མུན་པ་དང་བྲལ་ཡེ་ཤེས་དང་ནི་རྣམ་ཤེས་དབྱེ་བ་ལས་ཞེས་པ་ལ། འདིར་ཡེ་ཤེས་ནི་རྣལ་འབྱོར་པའི་སྟོང་གཟུགས་འཛིན་པར་བྱེད་པ་མི་རྟོག་པའི་སེམས་སོ། ། རྣམ་ཤེས་ནི་གཞན་སྒྲིབ་བྲལ་གྱི་སེམས་ཀྱི་རང་བཞིན་ཤེས་པ་སྟེ་བཟུང་བར་བྱ་བ་ཤེས་བྱ་རྣམ་ཀུན་མཆོག་གི་སྟོང་པའི་མཚན་ཉིད་དོ། །
དེ་ལྟར་གཟུང་འཛིན་གཉིས་ལས་རྣལ་འབྱོར་པ་རྣམས་ཀྱིས་འཛིན་པར་བྱེད་པའི་སེམས་ཅན་ཤེས་རབ་སྟེ་རྟོག་པས་བཏགས་པ་དང་བྲལ་བ་མི་རྟོག་པའི་ཡེ་ཤེས་ཡིན་པ་ཉིད་ཀྱི་ཕྱིར་རོ། ། ཐབས་ཀྱི་སེམས་ཅན་རྟོག་པས་ཀུན་དུ་བརྟགས་པའི་ཆོས་ཅན་གྱི་རྣམ་པ་ཅན་དུ་གཟུང་བྱའི་སེམས་ཏེ་དམིགས་མེད་སྙིང་རྗེའི་མཚན་ཉིད་དོ། ། དེ་དག་ཀྱང་སམྦུ་ཊིར། སྤྲོས་པ་མེད་པའི་རང་བཞིན་ཉིད། ། ཤེས་རབ་ཅེས་ནི་ཡོངས་སུ་བསྒྲགས། ། ཡིད་བཞིན་ནོར་ལྟར་མ་ལུས་པའི། ། སེམས་ཅན་དོན་མཛད་སྙིང་རྗེ་ཆེ། ། དམིགས་མེད་གནས་སུ་ཤེས་རབ་དང་། ། དམིགས་མེད་སྙིང་རྗེ་ཆེན་པོ་ཉིད། ། བློ་དང་ལྷན་ཅིག་གཅིག་གྱུར་པས། །
ནམ་མཁར་ནམ་མཁའ་ཇི་ལྟ་བུ། ། ཞེས་སོ། ། དེ་ལྟ་བུའི་འཛིན་པར་བྱེད་པ་དང་། གཟུང་བར་བྱ་བའི་དབྱེ་བ་དེ་ཡིས་ཤེས་རབ་དང་ཐབས་ཀྱི་རང་བཞིན་གཞན་གྱི་དོན་བྱེད་པ་པོ་མུན་པ་གཉིད་སྟུག་པོ་ལོག་པའི་གནས་སྐབས་དང་བྲལ་བ་ནི་དུས་གསུམ་པོའི་ངོ་བོ་འཛིན་པས་ཆོས་ཀྱི་སྐུ་སྟེ། རང་གི་ལྟ་བའི་འདོད་པ་མདོར་བསྟན་དུ། ཆོས་ཀྱི་ཕུང་པོ་མཐའ་ཡས་པ། ། བདག་གི་ཆོས་ཀྱི་སྐུ་རུ་བསྒྲགས། ། ཞེས་སོ། ། དེ་ཡང་ལྷན་ཅིག་སྐྱེས་པ་ལས་བྱུང་བར་གྱུར་པའོ། ། དེ་ལྟར་ནོར་བུ་ནས་ལྟེ་བའི་བར་ཁུ་བ་སྟེང་དུ་འགྲོ་བའི་བདེ་བ་ལྷན་ཅིག་སྐྱེས་པ་སྟེ།
དེ་ཉིད་རྒྱུ་འཛག་བདེ་ལས་བྱུང་བའི་འབྲས་བུ་འགྱུར་མེད་བདེ་བ་ཡིན་པས་རྒྱུ་འབྲས་རིགས་འདྲ་བའི་ཕྱིར་རྒྱུ་མཐུན་པའི་འབྲས་བུ་དང་སྙིང་ཁ་ཆོས་ཀྱི་འཁོར་ལོ་ཁུ་བ་བྱོན་པའི་དགའ་བ་ཆོས་ཀྱི་སྐུ་སྟེ་ལྷན་སྐྱེས་ལས་དུས་ཕྱིས་བྱུང་ཞིང་སེམས་ཅན་གྱི་རྒྱུད་དུ་གཏོགས་ལ། ཐབས་ཤེས་གང་དུ་ཡང་ལུང་བསྟན་དུ་མེད་པའི་ཕྱིར་རྣམ་པར་སྨིན་པའི་འབྲས་བུའོ། ། ཆོས་ཀྱི་སྐུ་འདི་ལས་ནི་གཞན་གྱི་དོན་ཕུན་སུམ་ཚོགས་པའི་མཚན་ཉིད་ཅན་ལོངས་སྤྱོད་རྫོགས་པའི་སྐུ་འབྱུང་སྟེ། དེ་ཡང་སྒྲ་བརྙན་ལྟ་བུར་སེམས་ཅན་ཐམས་ཅད་མཐའ་ཡས་པའི་སྐད་ཀྱིས་སེམས་ཅན་དུ་མིའི་དོན་ནི་བྱེད་པ་པོ་སྟེ། དེ་ཉིད་དུ། སྒྲ་ཡི་ཕུང་པོ་མཐའ་ཡས་པ། ། བདག་གི་ལོངས་སྤྱོད་རྫོགས་སྐུ་མཆོག ། ཅེས་སོ། ། ཚུལ་ཇི་ལྟར་བྱེད་ན། འདིར་ལྷའི་མིག་གི་འདས་པ་དང་མ་འོངས་པའི་གཟུགས་ཀྱི་རྣམ་པ་གང་ཞིག་མཐོང་བ་མེ་ལོང་གི་གཟུགས་བརྙན་གྱི་རྣམ་པ་དང་ཞིང་གསལ་བ་སྟེ།
དེ་ལ་སྒྲ་གང་ཞིག་རྒྱུ་བ་དེ་ནི་སྒྲ་བརྙན་ཏེ་ལོངས་སྐུ་ཡིན་ནོ། ། དེ་ལྟ་བུའི་ལོངས་སྤྱོད་རྫོགས་པའི་སྐུ་དེ་ནི་ཤེས་རབ་དང་ཐབས་ཀྱི་རང་བཞིན་གྱིས་ཏེ་ལྷའི་རྣ་བ་ལ་བརྟེན་ནས་ལྷའི་རྣ་བའི་རྣམ་པར་ཤེས་པ་ནི་འཛིན་པར་བྱེད་པ་སྟེ་ཤེས་རབ་བོ། ། སྒྲ་བརྙན་ནི་གཟུང་བར་བྱ་བ་སྟེ་ཐབས་སོ། ། དེས་ན་སྒྲ་བརྙན་དེས་བརྗོད་པ་ལས་འདས་པ་དང་མ་འོངས་པའི་དུས་ཀྱི་དོན་གྱི་རྣམ་གྲངས་རྣམས་ཤེས་ཏེ། བསྐལ་བ་ཆེ་གེ་མོ་དང་དུས་ཆེ་གེ་མོ་དང་ལོ་ཆེ་གེ་མོ་དང་ཟླ་བ་ཆེ་གེ་མོ་དང་ཕྱོགས་ཆེ་གེ་དང་ཉིན་ཞག་ཆེ་གེ་ལ་སོགས་པ་ལ་གང་ཟག་ཆེ་གེ་འདས་པ་ན་བྱུང་བར་གྱུར་ཏོ། ། གང་ཟག་ཆེ་གེ་མ་འོངས་པ་ན་འབྱུང་བར་འགྱུར་རོ་ཞེས་པ་ཤེས་རབ་བོ། ། དེ་ཡིས་འདས་མ་འོངས་ཀྱི་དོན་ཇི་ལྟ་བ་བཞིན་དུ་ལུང་བསྟན་པས་སེམས་ཅན་རྣམས་འདུལ་བར་བྱེད་པ་སྟེ་སྟེང་དུ་སྙིང་ཁ་ནས་མགྲིན་པའི་བར་ཁུ་བ་ལོག་པ་རྣམས་ཀྱིས་རྨི་ལམ་གྱི་གནས་སྐབས་ཟད་པ་ལས་མིན་པར་ཁུ་བ་བརྟན་པས་ལོངས་སྤྱོད་རྫོགས་པའི་སྐུ་ཐོབ་སྟེ། དེ་ཉིད་ནི་བྱེད་པ་པོ་སྐྱེས་བུའི་འབད་རྩོལ་བྱུང་བས་སྐྱེས་བུ་བྱེད་པའི་འབྲས་བུའོ། ། སེམས་ཅན་རྣམས་ནི་སྨིན་པའི་སླད་དུ་སླར་ཡང་ལོངས་སྤྱོད་རྫོགས་པའི་སྐུ་འདི་ལས་ནི་སངས་རྒྱས་རྣམས་ཀྱི་སྤྲུལ་པའི་སྐུ་འབྱུང་བ་རུ་འགྱུར་ཏེ། སྤྲུལ་སྐུ་ནི་ཤེས་རབ་འཛིན་པ་དང་ཐབས་གཟུང་བྱའི་སེམས་ཀྱི་བདག་ཉིད་གཅིག་ཏུ་འདྲེས་པ་ཅན་ཡིན་པས་གཅིག་ཡིན་ཡང་སེམས་ཅན་རྣམས་ལ་སྤྲུལ་པའི་སྐུ་སྣ་ཚོགས་སྟོན་པར་བྱེད་པའི་ཕྱིར་དུ་མའོ། །
གཟུགས་ཀྱི་ཚོགས་པ་མཐའ་ཡས་པ། ། བདག་གི་སྤྲུལ་པའི་སྐུ་མཆོག་གོ ། ཞེས་སོ། ། དེ་ལྟར་ན་གཅིག་ཀྱང་ཡིན་ལ་དུ་མ་ཡང་ཡིན་པས་གཅིག་དང་དུ་མ་དག་ནི་དོན་དམ་པར་སྦྱོར་བ་སྟེ་གཅིག་དང་དུ་མ་ནི་ཤེས་རབ་དང་ཐབས་སོ། ། ཀུན་རྫོབ་ཏུ་ནི་གཅིག་དང་དུ་མ་ཡིན་པ་འགལ་ལོ། ། དེ་ཡང་སད་པའི་གནས་སྐབས་ཟད་པ་ལས་དཔྲལ་བའི་བར་དུ་ཁུ་བ་འོངས་པ་སྤྲུལ་པའི་སྐུ་ནི་འཕོ་བའི་སྒྲིབ་པ་ཟད་པ་ལས་བྱུང་བ་དྲི་མ་དང་བྲལ་བའི་འབྲས་བུ་སྟེ། གདུལ་བྱའི་བསམ་པ་དང་མཐུན་པར་སྐུ་སྣ་ཚོགས་སུ་སྤྲུལ་པས་གཟུགས་རྣམས་མ་ལུས་ཀུན་ཏུ་སྟོན། གཞན་གྱི་དགོས་འདོད་ཐམས་ཅད་བསྒྲུབས་པས་ནོར་བུ་ཆེན་པོའི་རིན་ཆེན་ཏོག་གམ། ཉི་མ་དཔལ་གྱིས་བདེ་བ་ཆེན་པོའི་ངོ་བོ་ཉིད་ཀྱིས་གདུལ་བྱའི་བསམ་པ་དང་མཐུན་པར་གཟུགས་རྣམས་མ་ལུས་ཀུན་དུ་སྟོན། ནོར་བུ་ཆེན་པོར་གནས་པའི་ཕྱིར་ནོར་བུ་ཆེན་པོ།
སྐྱེ་བོ་ཐམས་ཅད་བསྒྱུར་བའི་དོན་དུ་བདེ་བ་རིན་པོ་ཆེས་མཚན་པའི་ཏོག་ནི་རིན་ཆེན་ཏོག་ཅེས་པའོ། ། དེ་ལྟར་ན་ལྷན་ཅིག་སྐྱེས་པའི་སྐུ་ནི་ཐབས་ཤེས་རབ་གཉིས་སུ་མེད་པ་གཅིག་པུ་སྟེ། དེ་ཉིད་ལས་ཆོས་དང་ལོངས་སྤྱོད་རྫོགས་པ་དང་སྤྲུལ་པའི་སྐུ་འབྱུང་བའོ་ཞེས་པ་སྐུ་རྣམ་པ་བཞིའི་ངེས་པའོ། ། དེ་དག་ཏུ་མ་ཟད་སྔར་གསུངས་པའི་ལྷན་སྐྱེས་རྡོ་རྗེ་སེམས་དཔའ་དེ་ཉིད་གཅིག་པུ་འདི་ལས་ནི་དུས་མཐའི་སྤྲིན་དང་མཚུངས་པ་ནག་པོའི་གཟུགས་བརྙན་གྱི་ཧེ་རུ་ཀར་ནི་འབྱུང་བར་འགྱུར་ཏེ། ཁུ་བ་འཕོ་བ་མེད་པའི་ཆོས་ཀྱིས་ཀུན་གཞི་རྣམ་པར་ཤེས་པ་གཞན་ཆོས་དབྱིངས་ཡེ་ཤེས་འབྱུང་བ་དེ་ནི་ཧེ་རུ་ཀ་སྟེ། དེ་ཡང་ཞེ་སྡང་ཤས་ཆེ་བའི་གདུག་པའི་སྐྱེ་བོ་རྣམས་ནི་སྨིན་པའི་དོན་དུ་རྡོ་རྗེ་སེམས་དཔའ་ལས་སྤྲོས་སོ། ། རྡོ་རྗེ་སེམས་དཔའ་དེ་ལས་ཡང་གཏི་མུག་ཤས་ཆེ་བའི་རྨོངས་པ་རྣམས་ནི་བདེ་བར་སྨིན་པར་བྱ་བའི་དོན་དུ་སྒྲིབ་བཅས་ཀྱི་གཟུགས་ལས་གཞན་སྒྲིབ་བྲལ་གྱི་གཟུགས་དེ་ནི་དམ་ཚིག་རྒྱལ་བ་སྟེ་རྣམ་པར་སྣང་མཛད་དུ་བྱུང་བར་གྱུར་ཏོ། ། རྡོར་སེམས་དེ་ལས་ཡང་རིན་ཆེན་དབང་པོ་ནི་ཕོངས་པའི་སྡུག་བསྔལ་ལྡན་པ་རྣམས་ལ་འབྱོར་པའི་བདེ་བ་སྦྱིན་པའི་དོན་ཏེ། འཕོ་བ་མེད་པའི་ཆོས་ཀྱི་སྒྲིབ་བཅས་ཀྱི་ཚོར་བ་ལས་གཞན་སྒྲིབ་བྲལ་གྱི་ཚོར་བ་ནི་སྡུག་བསྔལ་ཐམས་ཅད་འཕྲོག་པར་བྱེད་པ་རིན་ཆེན་འབྱུང་ལྡན་དུ་བྱུང་བར་གྱུར་ཏོ། ། རྡོར་སེམས་དེ་ལས་ཡང་པད་འཛིན་ནི་ཆགས་ཅན་རྣམས་ཀྱི་ཆགས་པ་གཞོམ་པའི་སླད་དུ་སྤྲུལ་ཏེ།
འཕོ་བ་མེད་པའི་ཆོས་ཀྱི་སྒྲིབ་བཅས་ཀྱི་འདུ་ཤེས་ལས་གཞན་སྒྲིབ་མེད་ཀྱི་འདུ་ཤེས་འབྱུང་བ་གང་ཡིན་པ་དེ་ནི་འཕོ་བ་མེད་པའི་བདེ་བ་སྟེར་བར་བྱེད་པ་པོ་སྣང་བ་མཐའ་ཡས་སུ་བྱུང་བར་གྱུར་ཏོ། ། རྡོར་སེམས་དེ་ལས་ཡང་བགེགས་རྣམས་དག་ནི་རྣམ་པ་གཞོམ་པའི་དོན་དུ་ཕྱག་གི་པདྨས་རལ་གྲི་བསྣམས་པར་སྤྲུལ་ཏེ་འཕོ་བ་མེད་པའི་ཆོས་ཀྱིས་སྒྲིབ་བཅས་ཀྱི་འདུ་བྱེད་ལས་གཞན་དག་པའི་འདུ་བྱེད་འབྱུང་བ་གང་ཡིན་པ་དེ་དག་རྣམས་ནི་སེམས་སྒྲིབ་པ་མེད་པར་བྱེད་ཅིང་བདུད་ལ་སོགས་པའི་སྒྲིབ་པ་བཞི་པོ་རྣམ་པར་འཇོམས་པར་བྱེད་པ་དོན་ཡོད་གྲུབ་པར་བྱུང་བར་གྱུར་ཏོ། ། ཞེས་པ་སྟེ་སངས་རྒྱས་ལྔ་རྣམ་པར་དག་པའོ། ། ད་ནི་ཁམས་ལྔའི་དག་པ་རྣམས་གསུངས་པ། ཞེ་སྡང་ཞེས་པ་ལ་སོགས་པ་སྟེ། འདིར་ཐ་མལ་པའི་ཞེ་སྡང་ཟད་པའི་ཞེ་སྡང་ཆེན་པོ་ལས་ནི་ཤེས་རབ་ཀྱི་ཕ་རོལ་ཏུ་ཕྱིན་མ་སྟོང་པ་ཉིད་རྣམ་པ་ཐམས་ཅད་པ་སྣ་ཚོགས་ཡུམ་གང་ཡིན་པ་དུས་མཐའི་རྩེ་མོ་ཅན་ཏེ། མེའི་ཁ་དོག་དང་མཚུངས་པ་དེ་ནི་རྡོ་རྗེ་དབྱིངས་ཀྱི་དབང་ཕྱུག་མའི་མིང་ཅན་གྱིས་རྡོ་རྗེ་མཁའ་འགྲོ་མར་བྱུང་བར་འགྱུར་ཏོ། དེ་བཞིན་ཏུ་གཏི་མུག་ཟད་པས་གཏི་མུག་ཆེན་པོ་དག་ལས་སྤྱན་མ་ཞེས་བྱའོ། མཆོག་གི་སྙིང་རྗེའི་བདག་ཉིད་ལས་མཱ་མ་ཀི་ནི་ང་རྒྱལ་ཟད་པའི་ང་རྒྱལ་ཆེན་པོའི་རྒྱུ་ལས་བྱུང་བར་གྱུར་ཏོ། ཆགས་པ་ཟད་པའི་ཆགས་པ་ཆེན་པོ་ལས་བྱུང་བ་དེ་ནི་གོས་དཀར་མོ་ཞེས་བྱའོ། །
ཕྲག་དོག་ཟད་པའི་ཕྲག་དོག་ཆེན་པོ་ལས་བྱུང་བ་དེ་ཡང་ནི་མཐའ་དག་ཡོན་ཏན་གཏེར་སྒྲོལ་མར་བྱུང་བར་གྱུར་ཏོ། དེ་ལྟར་གཞན་སྒྲིབ་བྲལ་གྱི་ནམ་མཁའི་ཁམས་དང་། གཞན་སའི་ཁམས་དང་། གཞན་ཆུའི་ཁམས་དང་། གཞན་མེའི་ཁམས་དང་། གཞན་རླུང་གི་ཁམས་ཀྱི་མཚན་ཉིད་དེ་སྒྲིབ་པ་མེད་པའི་གཟུགས་དང་མི་འཕོ་བའི་བདེ་བ་ལས་བྱུང་བས་སོ་ཞེས་གྲུབ་བོ། དེ་བཞིན་དུ་དུས་ཀྱི་འཁོར་ལོ་དང་སྣ་ཚོགས་ཡུམ་ཐབས་དང་ཤེས་རབ་གཅིག་ཏུ་འདྲེས་པར་གྱུར་པ་སྣ་ཚོགས་ཀྱི་གཟུགས་བརྙན་དང་བདེ་བ་ཆེན་པོ་གཉིས་པོའི་དག་ལས་ནི་སྒྲིབ་བྲལ་གྱི་ཡུལ་དང་ཡུལ་ཅན་གཞན་རྣམས་ཐམས་ཅད་དུ་ཡང་བྱུང་བར་གྱུར་ཏོ། གཞན་སྒྲིབ་བྲལ་གྱི་དྲི་ལ་སོགས་པའི་ཡུལ་དེ་དག་སེམས་མ་རྣམས་དང་། གཞན་པ་རྣ་བ་ལ་སོགས་པའི་ཡུལ་ཅན་དེ་དག་སེམས་དཔའ་རྣམས་དང་། གཞན་ངག་དང་།
ལག་པ་ལ་སོགས་པ་ལས་ཀྱི་དབང་པོ་རྣམས་ནི་ཁྲོ་བོ་རྣམས་དང་། གཞན་ལས་ཀྱི་དབང་པོའི་བྱ་བ་བརྗོད་པ་ལ་སོགས་པ་ཁྲོ་མོ་རྣམས་སུ་འབྱུང་བར་འགྱུར་ཏེ། དེ་བཞིན་དུ་ལས་དབང་སྒྲིབ་བྲལ་དུ་གྱུར་པས་ཀུན་ནས་ལག་པ་རྐང་པའི་མཐར་ཐུག་པས་བྱ་བ་ཐམས་ཅད་བྱེད་ལ། དབང་པོ་སྒྲིབ་བྲལ་དུ་གྱུར་པས་དབང་པོ་ཀུན་ནས་ཡུལ་ཐམས་ཅད་ལ་འཇུག་པའི་ཕྱིར་དབང་པོ་ཀུན་ནས་བལྟ་བྱའི་མིག་གིས་གཟུགས་མཐོང་བ་དང་། མགོ་དང་གདོང་གི་བྱ་ཐམས་ཅད་བྱེད་ཅིང་ཡུལ་དུས་ཀུན་ནས་སྒྲ་ཐམས་ཅད་ཐོས་པ་དང་ལྡན་པའི་ཕྱིར་དབང་པོ་རེ་རེས་ཀྱང་འཇིག་རྟེན་ཏུ་བརྟན་གཡོ་ཐམས་ཅད་ལ་གཡོགས་ཏེ་ཁྱབ་པར་གནས་པ་ནི་རྡོ་རྗེ་སེམས་དཔའ་པའོ་ཞེས་བདེ་མཆོག་ཉུང་ངུའི་ལེའུ་ལྔ་བཅུ་པ་དང་། མངོན་བརྗོད་ཕྱི་མའི་དྲུག་པ་ལ་སོགས་པར་གསུངས་པ་དང་། དེ་བཞིན་དུ་སྤྲོས་པ་ཐམས་ཅད་ལས་འདས་པས་ནམ་མཁའི་ངོ་བོའི་ཕྱིར་བདག་རིག རང་གཞན་གཉིས་སུ་མེད་པར་ཁོང་དུ་ཆུད་པའི་ཕྱིར་གཞན་རིག དངོས་པོ་མ་ལུས་པའི་རང་བཞིན་ཡང་དག་པར་མཐོང་བའི་ཕྱིར་ཐམས་ཅད་པ། དངོས་པོ་དངོས་མེད་དབྱེར་མེད་རྟོགས་པ་ལ་ཕན་པའི་ཕྱིར་ཀུན་ལ་ཕན་པ།
བདེ་བ་ཆེན་པོའི་ཡེ་ཤེས་ཀྱི་སྐུ་ཡིན་པས་གང་ཟག་མཆོག ཆོས་ཀྱི་སྐུ་དཔེ་མེད་པའི་ངོ་བོ་ཉིད་ཀྱིས་འཇིག་རྟེན་པའི་དཔེ་ལས་འདས་པ་སྟེ། ལྷན་སྐྱེས་ཉིད་དུ་སོ་སོ་རང་གི་རིག་པར་བྱ་བའི་ཕྱིར་ཤེས་བྱ་དང་། བདེ་བ་འཛིན་པ་ངོ་བོ་ཉིད་ཀྱིས་ཤེས་བྱའི་བདག་པོ་སྟེ་མཆོག་ཅེས་ཉི་མ་དཔལ་ལོ། ། ཡང་ན་འཛིན་པའི་སེམས་མི་རྟོག་ཡེ་ཤེས་ཁོང་དུ་ཆུད་པས་བདག་རིག གཟུང་བ་སྟོང་པའི་གཟུགས་རྟོགས་པས་གཞན་རིག རྣམ་པ་ཐམས་ཅད་པའི་སྤྲུལ་པས་གདུལ་བྱ་འདུལ་བར་བྱེད་པས་སེམས་ཅན་ཀུན་ལ་ཕན་པའི་གང་ཟག་མཆོག གཅིག་དང་དུ་མ་གཉིས་ཀའི་བདག་ཉིད་ཡིན་པས་འཇིག་རྟེན་གྱིས་དཔེར་བྱ་བ་ལས་འདས་པ་སྟེ། ཤེས་པ་འཛིན་པ་དང་ཤེས་བྱ་གཟུང་བ་དབྱེར་མེད་པའི་སྐུ་གསུམ་གྱི་བདག་པོ་ལྷན་ཅིག་སྐྱེས་པའི་དགའ་བ་ནི་སྐུ་བཞིའི་མཆོག་ལྷན་ཅིག་སྐྱེས་པའི་སྐུའོ། ། ཞེས་པ་དང་།
དེ་བཞིན་དུ་དོན་དམ་པར་ཆོས་ཐམས་ཅད་ཡེ་ཤེས་ཀྱི་རྣམ་པར་རབ་ཏུ་སྣང་བར་བྱེད་པའི་ཕྱིར་གྲུབ་པ་རྫོགས་པའོ། ། གཟུང་འཛིན་གྱི་རྣམ་རྟོགས་རྣམས་སངས་རྒྱས་སུ་བསྒོམ་པ་གོམས་པས་རྟག་ཏུ་མངོན་དུ་བྱས་པས་བསམ་པ་གྲུབ་པ་སྟེ། བདག་དང་བདག་གིར་འཛིན་པའི་ཀུན་རྟོག་པ་ཐམས་ཅད་སྤངས་དབང་དང་དམ་ཚིག་དང་སྤྱོད་པ་ལ་སོགས་པའི་དུས་སུ་རྣམ་པར་མི་རྟོག་པའི་སེམས་ཀྱིས་བྱ་བ་ཐམས་ཅད་བྱེད་ཅིང་། ཆོས་ཐམས་ཅད་ཀྱི་རང་བཞིན་ཡིན་པའི་ཕྱིར་དབྱིངས་འོད་གསལ་དུ་ངེས་པས་ཟད་པ་མེད་པའི་ཕྱིར་མི་ཟད། སྐུ་གསུམ་གྱི་བདག་ཉིད་བདེ་བ་ཆེན་པོའི་ཚུལ་དུ་གཅིག་པའི་ཕྱིར་ཆོས་དབྱིངས། རང་བྱུང་ལྷན་སྐྱེས་ཡིན་པའི་ཕྱིར་དམ་པ། མི་འགྱུར་བའི་ཟད་མི་ཤེས་ཞེས་ཉི་མ་དཔལ་ལོ། ། ཡང་ན་སྒྲིབ་པ་བཞི་འཇོམས་པར་བྱེད་པས་དོན་གྲུབ། སྡུག་བསྔལ་ཐམས་ཅད་འཕྲོག་པར་བྱེད་པས་བསམ་པ་གྲུབ་པ་སྟེ། འཕོ་བ་མེད་པའི་བདེ་བ་སྟེར་བས་འདོད་ཆགས་ཀྱི་ཀུན་ཏུ་རྟོག་པ་ཐམས་ཅད་སྤངས།
ཡེ་ཤེས་གཞན་གསུམ་གྱི་འབྱུང་གནས་སུ་གྱུར་པ་མེ་ལོང་ཡེ་ཤེས་ཀྱི་བདག་ཉིད་དུ་གྱུར་པའི་ཕྱིར་རྣམ་པར་མི་རྟོག་པའི་དབྱིངས། རྟག་ཏུ་རྒྱུན་མི་འཆད་པས་མི་ཟད། ཀུན་གཞིའི་རྣམ་ཤེས་དག་པས་ཆོས་དབྱིངས་ཡེ་ཤེས་ཀྱི་བདག་ཉིད་ཡིན་པས་ཆོས་ཀྱི་དབྱིངས། འཕགས་པའི་ཡེ་ཤེས་ཀྱི་སྤྱོད་ཡུལ་དུ་གྱུར་པས་དམ་པ་དུས་ཐམས་ཅད་པ་ཡིན་པས་ཟད་མི་ཤེས། ཞེས་པ་ནི་མཚན་ཡང་དག་པར་བརྗོད་པ་ལས་ཡེ་ཤེས་ཀྱི་སྐུའི་མཚན་ཉིད་བསྟན་པ་ཉིད་དོ། ། ད་ནི་གནས་པ་བཅུ་པ་ལུས་ངག་སེམས་ཀྱི་བྱ་བ་བརྟག་པ་བསྟན་པའི་ཕྱིར། སེམས་ཅན་རྣམས་ཀྱི་བསམ་པའི་དབང་གིས་སངས་རྒྱས་རྣམས་ཀྱི་བཞུགས་པ་སྣ་ཚོགས་པ་གསུངས་པ། ཕུང་པོ་ལྔ་ཞེས་པ་ལ་སོགས་པ་སྟེ་འདིར་ཉོན་མོངས་པ་དང་ལ་སོགས་པས་ཤེས་བྱའི་སྒྲིབ་པ་དང་བྲལ་བ་རྣམས་ཀྱིས། ཀུན་རྫོབ་ཏུ་མངལ་དུ་འཇུག་པ་དང་། ཕུང་པོ་ལྔའི་རང་བཞིན་འཛིན་པ་དང་།
སྒོང་སྐྱེས་དང་དྲོད་གཤེར་སྐྱེས་ཀྱི་སྐྱེས་གནས་སུ་འཇུག་པ་དང་། བུད་མེད་ཀྱི་མངལ་དུ་སྐྱེ་བའི་སླད་དུ་རྡོ་རྗེ་བཙུན་མོའི་བྷ་ག་རྣམས་ལ་བཞུགས་པ་གང་ཡིན་པ་དེ་ནི། སེམས་ཅན་ལ་བརྩེ་བ་ཡིས་ཐ་མལ་པའི་སྐྱེ་བོ་འདོད་པ་ལྔ་སྤོང་བའི་ཚུལ་ཁྲིམས་ལ་གནས་པའི་ངེས་པ་རྣམ་པར་མ་བསྒྲུབས་ཤིང་བསོད་ནམས་མིན་པ་བསགས་པའི་སེམས་ཅན་རྣམས་ནི་སྨིན་པའི་སླད་དུ་བསྟན་པ་སྟེ ། དེ་བཞིན་དུ་གདུལ་བྱའི་ངོར་འདུལ་བའི་ཚུལ་སྟོན་པ་གསུངས་པ། གང་གི་ཕྱིར་རྡོ་རྗེའི་སྐུའི་ལུས་ཅན་སངས་རྒྱས་རྣམས་ཀྱང་ནི་མི་རྟག་པ་ཉིད་ཀྱིས་དབང་བྱས་ཏེ་མྱ་ངན་ལས་འདའ་བར་འགྱུར་བས་ན།

ཆུ་ཤིང་གི་སྙིང་པོ་དང་ཆོས་མི་བརྟན་པར་མཚུངས་པའི་སྐྱེ་བོ་གཞན་ལ་རྟག་པར་གནས་པ་ཅི་ཞིག་སེམས། ཞེས་པ་ལ་སོགས་པ་རྟག་པར་སྨྲ་བའི་གང་ཟག་རྣམས་སྨིན་པར་བྱ་བའི་སླད་དུ་གསུངས་པའོ། ། སླར་ཡང་གཟུགས་ཁམས་ཀྱི་གཙང་མའི་གནས་ལ་སོགས་པར། བཅོམ་ལྡན་འདས་གང་ཞིག་སྐྱེ་བ་བཞེས་ནས་རྣམ་པར་བཞུགས་པའི་ཚུལ་བསྟན་པ་གང་ཡིན་པ་དེ་ནི་སྤྲུལ་པའི་ཉན་ཐོས་གཟུགས་ཀྱི་ལྷ་ཉིད་དུ་གྱུར་པ་རྣམས་ཀྱི་ཞེས་རྭ་མངས་ཏེ། ང་རྒྱལ་ཉམས་པར་བྱ་བའི་སླད་དུ་བསྟན་པ་སྟེ། དེར་སྐྱེ་བ་བཞེས་ནས་ལྷ་ཉིད་འདི་ནི་ཤི་བའི་འོག་ཏུ་འདོད་པ་ལྷུང་བའི་དུས་སུ་དམྱལ་བ་ལ་སོགས་པའི་སྡུག་བསྔལ་ཆེན་པོ་མྱོང་བའོ་ཞེས་བསྟན་པས་ལྷ་དེ་རྣམས་ཀྱི་འབྱོར་བའི་བདེ་བས་ཁེངས་པ་དང་བྲལ་ཏེ། ཐར་པ་དོན་དུ་གཉེར་བས་རྒྱུད་སྨིན་པར་བྱེད་དོ། ། གང་ཞིག་བཙུན་མོའི་བྷ་གར་བཞུགས་པ་ཞེས་པ་ཨེ་ལ་ཝཾ་གྱི་ཡི་གེ་བཞུགས་པ་སྟེ། སྟོང་པ་ཉིད་ལ་བདེ་བར་རོ་མཉམ་པར་གནས་པའོ། ། ཞེས་གསུངས་པ་དེ་ནི་མཆོག་གི་ངེས་པ་དགེ་སློང་གི་སྡོམ་པས་བསྡམས་པ་ཅན་གནས་བརྟན་རབ་འབྱོར་ལ་སོགས་པ་རྣམས་དང་། སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔའ་ཆེན་པོ་བྱམས་པ་ལ་སོགས་པ་རྣམས་ལ་དག་པའི་སྐུ་བཞི་པ་བསྟན་པས་མཆོག་ཡང་དག་པར་རྫོགས་པའི་སངས་རྒྱས་ཉིད་ལ་དགོད་པའི་སླད་དུ་བསྟན་པའོ། །
དེ་ལ་སྟོང་པའི་དངོས་པོ་ནི་སྟོང་པ་ཉིད་དེ་འདིར་ད་ལྟར་འདས་པ་དང་མ་འོངས་པའི་ཤེས་བྱ་ནི་དངོས་པོར་མེད་པའི་ཕྱིར་སྟོང་པའོ། ། དེ་མཐོང་བ་ནི་དངོས་པོ་སྟོང་པ་ཉིད་དོ། ། དེ་ནི་ཟབ་པ་དང་རྒྱ་ཆེ་བའོ། ། འདས་པ་དང་མ་འོངས་པའི་དངོས་པོར་མེད་པའི་ཕྱིར་ཟབ་པའོ། ། དེ་ལྟ་ན་ཡང་འདས་པ་དང་མ་འོངས་པའི་དངོས་པོར་མཐོང་བའི་ཕྱིར་རྒྱ་ཆེ་བའོ། ། དེ་བཞིན་དུ་སྟོང་པའི་མཚན་ཉིད་གསུངས་པ། བཅོམ་ལྡན་འདས་བདེ་བ་ཆེན་པོ་རྡོ་རྗེ་སེམས་དཔའི་བདག་ཉིད་དག་པའི་སྐུ་ནི་ཆད་སྟོང་དང་། བེམ་པོའི་སྟོང་པ་ལ་སོགས་པ་སྟོང་ཉིད་སྨྲ་བ་རྣམས་ཀྱི་ནང་ནས་མཆོག་ཏུ་གྱུར་པས་ཁྱུ་མཆོག་སྟེ། ཟབ་ཅིང་རྒྱ་ཆེ་བའི་རྣམ་ཀུན་མཆོག་གི་སྟོང་ཉིད་ཀྱི་སྒྲ་སྒྲོགས་པའི་ཕྱིར་རོ། ། དེ་ལས་བྱུང་བའི་ལོངས་སྐུས་དུས་གསུམ་གྱི་ཆོས་ཐམས་ཅད་ཇི་ལྟ་བ་བཞིན་ཐུགས་སུ་ཆུད་དེ།
སོ་སོའི་སྐད་དང་མཐུན་པར་ཆོས་སྟོན་པས་ཆོས་ཀྱི་དུས་སྟེ། འགྲོ་བ་སོ་སོའི་ཉི་ཚེ་བའི་སྐད་ལས་མཆོག་ཏུ་གྱུར་པས་སྒྲ་ཆེན་ལྡན། དེ་ཉིད་ཀྱིས་འགྲོ་བ་སོ་སོ་ལ་འགྱུར་བ་མེད་པའི་དགའ་བས་སད་པར་བྱེད་པས་ཆོས་ཀྱི་གཎྜི། འཇིག་རྟེན་ལས་འདས་པས་སྒྲ་བོ་ཆེ། དག་པའི་སྐུ་བརྙེས་ཏེ་སྲིད་གསུམ་དང་ཁམས་གསུམ་གྱི་མྱང་འདས་ལ་མི་གནས་པས་མྱ་ངན་འདས་པ་པོ། སྙིང་ཁའི་རྩ་བཅུའི་རླུང་རྒྱུ་བ་འགགས་པས་ཆོས་ཀྱི་སྐུ་ཐོབ་སྟེ་ཕྱོགས་བཅུར་གནས་པའི་སེམས་ཅན་གྱི་འདི་ཕྱིར་མི་ཕན་པ་སྤོང་། ཕྱིན་ཅི་ལོག་གི་བདེ་བ་སེལ། ཡང་དག་པའི་བདེ་བ་བསྒྲུབ། སྒྲིབ་པའི་གནོད་པའི་སྡུག་བསྔལ་སེལ་བའི་ཆོས་སྟོན་པས་ཕྱོགས་བཅུ་ཆོས་ཀྱི་རྔ་བོ་ཆེ། ལོངས་སྐུ་ལས་བྱུང་བའི་སྤྲུལ་སྐུ་ནི་རྡུལ་ཕྲ་རབ་ཚོགས་པ་སྤངས་པས་གཟུགས་མེད།
དྭང་ཞིང་སྒྲིབ་པ་མེད་པར་སྟོང་པ་ལ་གསལ་བར་སྣང་བས་གཟུགས་བཟང་། དྲི་མ་དང་བྲལ་བས་དམ་པ་སྟེ། རྣམ་པ་ཐམས་ཅད་པའི་གཟུགས་ཡིན་པས་སྣ་ཚོགས་གཟུགས་ཅན། སྒྲིབ་བྲལ་གྱི་རྣམ་ཤེས་ཀྱི་བདག་ཉིད་ཡིན་པས་ཡིད་ལས་སྐྱེས། ཆོས་ཅན་གྱི་རྣམ་པ་ཀུན་དང་ལྡན་པས། གཟུགས་རྣམས་ཐམས་ཅད་སྣང་བའི་དཔལ། ། སྤྲུལ་པའི་གཟུགས་བརྙན་མ་ལུས་འཆང་བ་པོའམ། ཉི་མ་དཔལ་གྱིས་ངག་སེམས་འགོག་པས་རང་གི་རིག་བྱའི་བདེ་བ་ཐོབ་པ་སྟོང་ཉིད་དེ། དེ་སྟོན་པའི་ཕྱིར་སྟོང་ཉིད་སྨྲ་བ། བདུད་ཀྱི་དགྲ་ཐམས་ཅད་སེལ་བར་བརྩོན་པས་ཁྱུ་མཆོག་སྟེ།
སྟོང་ཉིད་སྙིང་རྗེ་དབྱེར་མེད་པའི་སྒྲ་རྒྱས་པར་སྒྲོགས་པས་ཟབ་ཅིང་རྒྱ་ཆེའི་སྒྲ་སྒྲོགས་པ། ཆོས་འབྱུང་ལས་བྱུང་བའི་ཕྱིར་དང་སྒྲ་བརྙན་ལྟ་བུའི་ཆོས་སྟོན་པའི་ཕྱིར་ཆོས། བདེ་བ་ཆེན་པོའི་ཐིག་ལེ་དུང་ལྟར་དྲི་མ་མེད་པའི་ཕྱིར་དུང་སྟེ། སངས་རྒྱས་ཉིད་སྟེར་བ་པོ་རང་བཞིན་མེད་པའི་བདེ་བའམ་སྒྲའི་ངོ་བོ་ཉིད་ཀྱི་ཕྱིར་སྒྲ་ཆེན་ལྡན། བདེ་བའི་རང་བཞིན་གསུང་རྡོ་རྗེའི་ཏིང་ངེ་འཛིན་རྣམ་པར་སྤྲོས་པ་ཆོས་ཐམས་ཅད་སྟོན་པ་པོར་གྱུར་པས་ཆོས་ཀྱི་སྣང་བའི་ངོ་བོ་ཉིད་ཀྱི་ཕྱིར་ཆོས་ཀྱི་གཎྜི། དཔེ་མེད་པའི་བདེ་བའི་ཆོས་སྒྲོགས་པའི་ཕྱིར་སྒྲ་བོ་ཆེའོ། ། འཁོར་འདས་ཀྱི་རང་བཞིན་དགའ་བྲལ་དང་། ནོར་བུ་ནས་ཁུ་བ་ཕྱིར་ལྷུང་བའི་བདེ་བ་ལ་མི་གནས་པའི་ཕྱིར་མི་གནས་མྱ་ངན་འདས་པ་པོ། བླ་ན་མེད་པའི་དགའ་བའི་ཆོས་ཀྱི་མཛོད་བདེ་ཞིང་དགེ་བ་སྟོན་པའི་ཕྱིར། ཕྱོགས་བཅུ་ཆོས་ཀྱི་རྔ་བོ་ཆེ། །
སེམས་སེམས་བྱུང་མ་རིག་པའི་སྣང་བ་ཐམས་ཅད་འགགས་པའི་ཕྱིར་གཟུགས་མེད། ཆོས་སྐུ་གཟུགས་སྐུ་གཅིག་ཏུ་གྱུར་པས་རྙོག་པ་མེད་པའི་གཟུགས་ཀྱི་ཕྱིར་ན་གཟུགས་བཟང་། ཉི་མའི་དཀྱིལ་འཁོར་གྱི་གཞི་ནོར་བུ་རྡུལ་འཕོ་བ་མེད་པས་བདུད་ཐམས་ཅད་རབ་ཏུ་འཇོམས་པའི་ཕྱིར་དམ་པ་སྟེ། རྩ་སྟོང་ཕྲག་བདུན་ཅུ་རྩ་གཉིས་སུ་ཁུ་བའི་གཟུགས་ཀྱིས་བདེ་བ་ཆོས་ཀྱི་དབྱིངས་འབབ་པའི་ཕྱིར་སྣ་ཚོགས་གཟུགས་བརྙན། སྐད་ཅིག་གཅིག་ལ་མངོན་པར་བྱང་ཆུབ་པའི་ངོ་བོས་ཡིད་ལས་སྐྱེས། འཛག་བདེ་ལ་ཆགས་པ་དང་བྲལ་བ་ཉིད་ཀྱིས་འབྱུང་ལྔ་དབང་དྲུག་སོ་སོ་རང་གི་རིག་པ་ཉིད་དུ་སྣང་བའི་ཕྱིར། གཟུགས་རྣམས་ཐམས་ཅད་སྣང་བའི་དཔལ། ། སྣ་ཚོགས་གཟུགས་མཐོང་བས་རི་མོ་ནག་པོ་ཡེ་ཤེས་སྐུ་དང་དབྱེར་མེད་པའི་ལོངས་སྐུ་སྣང་བའི་ཕྱིར། གཟུགས་བརྙན་མ་ལུས་འཆང་བ་པོ། ། ཞེས་པ་ནི་མཚན་ཡང་དག་པར་བརྗོད་པ་ལས་བཅོམ་ལྡན་འདས་ཀྱི་སྐུ་བཞིའི་ངེས་པ་གསུངས་པའོ། །
འདིར་ཚིགས་སུ་བཅད་པ་དགུ་བཅུ་རྩ་གཉིས་ཀྱི་རྗེས་ལ་ཚིགས་སུ་བཅད་པ་བཅོ་ལྔ་ནི་གོ་སླ་བར་དགོངས་ནས་འགྲེལ་པ་མ་མཛད་དོ། ། དེ་བཤད་ན། དེ་ལྟ་ན་རྡོ་རྗེ་ཅན་དེ་བྷ་གར་ཚུལ་ཇི་ལྟ་བུས་བཞུགས། དབྱེ་ན་དུ་ཞིག་ཡོད་སྙམ་ན། སེམས་ཅན་རྣམས་ནི་སྒྲིབ་པ་སྤང་རུང་དང་གཉེན་པོ་སྐྱེ་རུང་དུ་སྨིན་པའི་སླད་དུ་སྐུ་དང་གསུང་དང་ཐུགས་ཀྱི་རྡོ་རྗེ་དབྱེ་བ་རྣམས་ཀྱིས་དུས་ཀུན་ཏུ་ངེས་པར་མཐའ་གཅིག་ཏུ་གཙོ་བོ་རྡོ་རྗེ་ཅན་གྱིས་རྡོ་རྗེ་བཙུན་མོའི་བྷ་ག་ལ་བཞུགས་པ་རྣམ་པ་གསུམ་དུ་འགྱུར་ཏེ། ཕྱི་འཇིག་རྟེན་དང་། ནང་ལུས་དང་། གཞན་སྒྲིབ་བྲལ་གྱི་ཆོས་དང་དཀྱིལ་འཁོར་དུ་ཡང་ནི་བཞུགས་པར་རབ་ཏུ་འགྱུར་རོ། ། དེ་ལ་ཕྱི་རོལ་ནི་མཐོ་རིས་ས་སྟེང་ས་འོག་གི་འཇིག་རྟེན་སྣ་ཚོགས་པའི་ཕྱོགས་སུ་གོང་གི་ཚིགས་བཅད་དྲུག་ཅུ་པར་གསུངས་པ་ལྟར་སྐུ་གསུམ་མམ། འཇིག་རྟེན་ཁམས་ལེར་གསུངས་པ་ལྟར་ཐིག་ལེ་ནུས་མ་མིག་སྨན་ལ་སོགས་པའི་ཚུལ་གྱིས་གནས་པ་ནི་རྡོ་རྗེ་བཙུན་མོའི་བྷ་ག་ལ་བཞུགས་པར་འགྱུར་ཏེ།
ནང་དུ་མཆོག་གི་ལུས་ལ་བཞུགས་པའི་ཚུལ་གསུམ་ལས་རླུང་ལ་སྦྱར་ན་དབུ་མར་སྲོག་གི་རླུང་ནི་རབ་ཏུ་རྒྱུ་བ་བཙུན་མོའི་བྷ་ག་ལ་བཞུགས་པའོ། ། ཐིག་ལེ་ལ་སྦྱར་ན་སྒྲིབ་བྲལ་གྱི་ཆོས་ཐམས་ཅད་ཀྱང་ཁྱབ་བདག་འགྱུར་མེད་དག་གི་ཐིག་ལེ་ནི་ལྟེ་བ་སའི་དཀྱིལ་འཁོར་སོགས་དཀྱིལ་འཁོར་དྲུག་པོའི་པདྨའི་ལྟེ་བ་དག་ལ་རབ་ཏུ་བཞུགས་པར་གྱུར་པ་གང་ཡིན་པ་དེ་དག་ནི་རྡོ་རྗེ་བཙུན་མོའི་བྷ་ག་ལ་བཞུགས་པའོ། ། སེམས་ལ་སྦྱར་ན། སྒྲ་ལ་སོགས་པའི་ཡུལ་ལྔ་པོ་དག་ལ་མིག་སོགས་དབང་པོ་ལྔ་གང་ཞིག་གི་སྒོ་ནས་མིག་ཤེས་སོགས་རང་གི་སེམས་འགྲོ་བ་སྟེ་འཇུག་པ་ནི་བཞུགས་པའོ། ། སྒྲིབ་བྲལ་གྱི་ཆོས་ལ་སྦྱར་ན་ཡུལ་སྒྲ་སོགས་མེད་པར་སྒྲ་སོགས་སུ་སྣང་བའི་སྟོང་ཉིད་ལ་ཡང་སེམས་ཀྱི་རྡོ་རྗེ་འཇུག་པ་ནི་ཐུགས་ཀྱི་བཞུགས་པའོ། ། གཞན་བསྐྱེད་རིམ་ལ་སྦྱར་ན་ནི་སྔར་བསྟན་པ་དེ་བཞིན་ཁོ་ནར་དཀྱིལ་འཁོར་ལ་ལྷ་ཡབ་ཡུམ་སྙོམས་པར་འཇུག་པའི་སྦྱོར་བ་ལ་གནས་པ་ནི་བཙུན་མོའི་བྷ་ག་ལ་བཞུགས་པའོ། ། སྐུ་བཞི་ལ་སྦྱར་ན་གང་ཞིག་ཨེའི་ཡི་གེ་ཝཾ་ཡིག་གནས་པ་སྟེ་དེ་ནི་སངས་རྒྱས་ཀུན་གྱི་མཆོག་ཏུ་བདེ་བའི་གནས་ནམ་མཁའི་དབྱིངས་ཡེ་ཤེས་དག་པའི་སྐུ་ལ་ཐིག་ལེ་ཟླ་བ། ཁུ་བ་སྐུ་རྡོ་རྗེ་སྤྲུལ་སྐུ། ཚེག་དྲག་ཉི་མ། རྡུལ་གསུང་རྡོ་རྗེ་ལོངས་སྐུ།
ཨ་ཡིག་སྒྲ་གཅན། རྣམ་ཤེས་ཐུགས་རྡོ་རྗེ་ཆོས་སྐུ་གཅིག་ཏུ་སྦྱོར་བ་ནི་བཙུན་མོའི་བྷ་ག་ལ་བཞུགས་པའོ། ། དེ་ལྟར་བཞུགས་པ་པོ་ཆོས་ཐམས་ཅད་སྒྲིབ་བྲལ་དུ་རོ་གཅིག་པས་གཅིག་པུ། གཞོམ་དུ་མེད་པས་རྡོ་རྗེ་ཅན། བདེ་བ་ཆེན་པོ་རྡོ་རྗེ་སེམས་དཔའ་དེ་ནི་སྐུ་གསུང་ཐུགས་ཀྱི་དབྱེ་བས་རྡོ་རྗེ་རྣམ་པ་གསུམ་དུ་འགྱུར་ཏེ། དེ་ནི་སྒྲིབ་མེད་ཀྱི་ཡུལ་དྲུག་དང་། ཡུལ་ཅན་དབང་པོ་དྲུག་དང་ཁམས་རྣམས་ཀྱིས་ཀྱང་བསྐོར་ནས་བཞུགས་པའོ། ། ཀྱང་གི་སྒྲས་ཕུང་པོ་དང་ལས་དབང་དང་ལས་དབང་གི་ཡུལ་དྲུག་རྣམས་ཀྱིས་ཀྱང་བསྐོར་བ་བསྡུས་སོ། ། དེ་ལྟར་ན་དུས་གསུམ་དང་ཕྱི་ནང་གཞན་གྱི་གནས་གསུམ་དུ་རྡོ་རྗེ་ཅན་བཞུགས་པ་ནི་སྲིད་པ་གསུམ་དུའང་གནས་པའི་སེམས་ཅན་དུ་མའི་དོན་གྱི་སླད་དུའོ། ། དེ་ལྟར་རྩ་རྒྱུད་ལས།
ཀུན་ནས་ཕྱག་དང་ཞགས་ལ་སོགས། ། ཀུན་ནས་སྤྱན་དང་དབུ་དང་ཞལ། ། ཀུན་ནས་ཐོས་ལྡན་འཇིག་རྟེན་དུ། ། ཐམས་ཅད་གཡོགས་ནས་བཞུགས་པ་འོ། ། ཞེས་དང་། རྒྱུད་བླ་མར་ཡང་། ཇི་ལྟར་རྟོག་མེད་བདག་ཉིད་ཅན། ། ནམ་མཁའ་ཀུན་ཏུ་རྗེས་སོང་ལྟར། ། སེམས་ཀྱི་རང་བཞིན་དྲི་མེད་དབྱིངས། ། དེ་བཞིན་ཀུན་ཏུ་འགྲོ་བ་ཉིད། །
ཅེས་གསུངས་སོ། ། དེས་ན་རྒྱུད་རྣམས་དག་ལས། གླེང་གཞིའི་ཚིག་འདི་སྐད་བདག་གིས་ཐོས་ཞེས་གསུངས་པ་གང་ཡིན་པ་དེའི་དོན་ནི་འདི་སྐད་ནི། ཨེ་ཝཾ་བདེ་བ་ཆེན་པོ་རྡོ་རྗེ་སེམས་དཔའོ། ། བདག་གིས་ནི་བདག་ཉིད་ཀྱིས་སོ། ། ཐོས་པ་ནི་མངོན་སུམ་དུ་ཤེས་པ་སྟེ། དེ་ལྟ་བུའི་ཐབས་ཤེས་དབྱེར་མེད་རྡོ་རྗེ་ཅན་ནི་གཙུག་ཏོར་གྱི་ཟླ་བ་ཧཾ་ཡིག་ཞུ་བ་ལས་རྡོ་རྗེ་བྱང་སེམས་ཀྱི་ཐིག་ལེ་གང་ཞིག་སྤྱི་བོ་དང་མགྲིན་པ་དང་སྙིང་ཁའི་ཆུ་སྐྱེས་དང་ལྟེ་བ་དང་གསང་བ་དང་བུད་མེད་ཀྱི་འཁོར་ལོ་རྣམས་ཀྱི་བྷ་ག་པདྨར་བྱང་སེམས་དེ་ནི་སྐུ་གསུང་ཐུགས་ཀྱི་ཐིག་ལེ་གྲོལ་བ་སྟེ་འཛག་པའི་དགའ་བ་དང་པོ་གསུམ་གྱི་མཐར་ཡེ་ཤེས་ཀྱི་ཐིག་ལེ་ལྷན་ཅིག་སྐྱེས་དགའི་རང་བཞིན་གྱིས་མཆོག་གི་པདྨ་ནོར་བུ་དང་ཟེའུ་འབྲུ་ལ་འཕོ་མེད་དུ་གནས་པ་དེ་ནི་རྡོ་རྗེ་ཐེག་པ་འདིར་ཕྱི་ནང་གཞན་གསུམ་གྱི་སངས་རྒྱས་ཀྱི་ཞིང་དུ་རབ་ཏུ་བཞུགས་པ་པོ་སངས་རྒྱས་བཅོམ་ལྡན་འདས་སུ་རྣལ་འབྱོར་པ་རྣམས་ཀྱིས་རིག་པར་བྱ་སྟེ། ནཱ་རོ་འགྲེལ་ཆེན་ལས། ཨེ་ཝཾ་རྡོོར་པད་ནོར་བུའི་མཐར། ། རྡོ་རྗེ་ཅན་བཞུགས་ཐིག་ལེ་འཛིན། །
དེ་ནི་དབྱེར་མེད་བདག་ཉིད་དེ། ། བདག་གིས་ཞེས་ནི་རབ་གསལ་བྱས། ། བདག་གིས་ཐོས་ཞེས་རབ་གསུངས་པ། ། འཁོར་ལོས་བསྒྱུར་བའི་ངང་ཚུལ་གྱིས། ། རྡོ་རྗེ་སེམས་དཔའ་བདེ་བ་ཆེ། ། དེ་ཉིད་སྟོན་པ་བདེ་བའི་བདག ། ཅེས་དང་། ཐོས་པ་ནི་ཤེས་པའོ། ། བདག་གིས་བདག་ཉིད་དེ་ཁོ་ན་ཉིད་ཀྱི་བདག་ཉིད་དུའོ་ཞེས་གསུངས་སོ། ། དེ་ལྟ་བུའི་རྡོ་རྗེ་ཅན་བདེ་བ་ཆེན་པོའི་སྐུ་གཅིག་པུ་དེ་ནི་གདུལ་བྱ་རྣམས་ཀྱིས་སྐྱེ་བ་སྔ་མར་རང་རང་གི་སྙིང་གིས་ཏེ་སེམས་ཀྱིས་བསྐྱེད་པའི་བག་ཆགས་སྣ་ཚོགས་པའི་སྟོབས་ཀྱིས་ཞི་བ་དང་ཆགས་པ་དང་།
ལ་སོགས་པས་ཁྲོ་བ་ལ་སོགས་པའི་ཚུལ་ཅན་གྱིས་སྤྲུལ་སྐུའི་དངོས་པོ་དུ་མ་རྣམས་ཀྱིས་ནི་རང་རང་གི་བསམ་པ་དང་མཐུན་པར་ཆོས་ཀྱི་འཁོར་ལོ་བསྐོར་བ་ལ་གནས་པར་མཐོང་སྟེ། རྒྱུ་ཅི་ལས་ན། སྐལ་བ་ཇི་ལྟ་བ་བཞིན་དུ་སེམས་ཅན་རྣམས་ཀྱི་དོན་བྱེད་པར་གྱུར་ཅིག་ཅེས་སྔོན་སྨོན་ལམ་བཏབ་པའི་ཡོན་ཏན་གྱི་དབང་གིས་སོ། ། ཚུལ་ཇི་ལྟར་ཆོས་འཁོར་བསྐོར་ན། དོན་གཅིག་ལ་རྣམ་གྲངས་དུ་མའི་སྐད་ནི་སེམས་ཅན་རང་རང་གི་བསམ་པའི་དངོས་པོ་དང་མཐུན་པ་རྣམས་ཀྱིས་གདུལ་བྱའི་སྲོག་ཆགས་རྣམས་ཀྱི་སྙིང་ལ་འབབ་པར་རབ་ཏུ་འཇུག་པའི་ཚུལ་གྱིས་ཆོས་ཀྱི་འཁོར་ལོ་བསྐོར་ལ་གནས་སོ། ། གཞན་ཡང་ཁྱིམ་གྱི་གནས་ན་གནས་པ་ཅན་གྱི་ཁྱིམ་པ་རྣམས་ཀྱི་བསོད་ནམས་སྤེལ་བའི་སླད་དུ་བཅོམ་ལྡན་འདས་བསོད་སྙོམས་ལ་ནི་རྣམ་པར་རྒྱུ་རུ་གཤེགས་ཏེ་བསོད་སྙོམས་བཞེས་ནས། དུད་འགྲོ་དང་ཡི་དྭགས་དང་ལྷ་མིན་རྣམས་དང་ལྟོ་འཕྱེའི་སྦྲུལ་ཏེ་ཀླུ་རྣམས་དང་། ལྷ་དང་མིའི་རིགས་ནི་འཕགས་པའི་ཡུལ་རྒྱ་གར་དང་བོད་དང་ཁ་ཆེ་ལ་སོགས་པ་འགྲོ་བ་དྲུག་ཏུ་གནས་པའི་སེམས་ཅན་རྣམས་ལ་བྱུང་བ་འདས་པ་དང་། འབྱུང་འགྱུར་མ་འོངས་པ་དང་། ད་ལྟར་འབྱུང་བ་རྣམ་པ་གསུམ་ལུང་སྟོན་པས་གདུལ་བྱ་རྣམས་དད་པར་མཛད་ལ།
དད་པ་དང་རྟག་ཏུ་རང་རང་གི་སྣང་ངོར་བདེན་པའི་ཆོས་ནི་འགྲོ་བ་དྲུག་པོ་རང་རང་གི་སྐད་གཞན་ཏེ་སོ་སོ་དང་མཐུན་པ་དག་གིས་གསུང་བར་བྱེད་ཅིང་། དེ་ལས་སྲིད་པ་གསུམ་པོ་མ་ཚང་བ་མེད་པ་ཐམས་ཅད་མཁྱེན་པའི་ལམ་ལ་ཡང་དག་པར་འགོད་པར་མཛད་དོ། ། དེ་ལྟ་བུའི་གསུང་འདི་ནི་དངོས་པོ་ཐམས་ཅད་འགྱུར་མེད་བདེ་བར་རོ་མཉམ་པའི་འབྲས་བུ་སྟེར་བ་ཐམས་ཅད་མཁྱེན་པའི་གསུང་ཡིན་ཏེ། ལེགས་པར་སྦྱར་བ་ལྷའི་སྐད་གཅིག་པུས་ཀྱང་ཆོས་གསུང་བ་མ་ཡིན་ནོ། ། དེ་དག་ཏུ་མ་ཟད་ཉན་ཐོས་དང་རང་སངས་རྒྱས་རྣམས་ཀྱི་ཡང་རྟོགས་བྱ་མིན་པ་སྟོབས་དང་མི་འཇིགས་པ་ལ་སོགས་པ་དཔག་ཏུ་མེད་པའི་ཡོན་ཏན་དང་ལྡན་པ་སངས་རྒྱས་རྣམས་ཀྱི་སྤྲུལ་པའི་སྐུ་ཕྱི་རོལ་གྱི་དོན་དུ་མེད་བཞིན་དུ་སྣ་ཚོགས་སུ་སྣང་བས་སྒྱུ་མ་ལྟ་བུར་ནི་སྲིད་པ་གསུམ་གྱི་གནས་སུ་རྡོ་རྗེ་སེམས་དཔའ་བདག་ཉིད་སྟོན་པར་བྱེད་དེ། དཔེར་ན་ནམ་མཁའ་ལ་བརྒྱ་བྱིན་གྱི་གཞུ་འཇའ་ཚོན་ནི་སྣང་བ་ཇི་བཞིན་ཉིད་དུའོ། ། དེ་ལྟར་སྐུ་གསུང་ཐུགས་དང་སྐུ་གདུང་རིང་བསྲེ་ལ་སོགས་པ་སྣ་ཚོགས་ཀྱི་དངོས་པོ་རྣམས་ཀྱིས་ཕྱེ་བ་རྒྱལ་བ་བྱང་ཆུབ་སེམས་དཔའ་དང་བཅས་པའི་རྣམ་འཕྲུལ་གདུལ་བྱར་གྱུར་པའི་ལྷ་མི་ལ་སོགས་པ་གདུལ་བྱ་རྣམས་ཀྱི་རང་རང་གི་སེམས་ལ་བག་ཆགས་རབ་ཏུ་ཞུགས་པ་དང་མཐུན་པར་སྣང་བ་འདི་ནི་དོན་དམ་པར་མ་སྐྱེས་པའི་ཆོས་སྟོང་པ་ཉིད་ཀྱི་རང་བཞིན་ཏེ། འོན་ཀྱང་དཔེར་ན་ཆུ་དྭངས་བ་ལ་ནམ་མཁའི་ཟླ་བ་མངོན་པ་བཞིན་དུ་གདུལ་བྱ་འདི་རྣམས་ཀྱི་ངོར་ནི་སྐྱེ་བ་ལྟ་བུར་འཁྲུལ་བ་སྟེར་བའོ། ། འདིར་ཡང་གནས་པ་བདུན་པ་ཡེ་ཤེས་ཀྱི་དཀྱིལ་འཁོར་སྤྲོ་བ་བསྟན་པ་ནི། རྣམ་འཕྲུལ་དེ་དག་ལས་ཀྱང་རྒྱལ་བའི་སྐུའི་རྡོ་རྗེ་ནི་གཟུགས་སོགས་ཡུལ་དང་མིག་སོགས་ཡུལ་ཅན་གཟུང་འཛིན་དུ་འབྲེལ་བ་ཅན་འཁོར་བ་པ་རྣམས་ཀྱིས་བགྲོད་བྱ་སྟེ་རྟོགས་བྱ་མིན་པ་རྣམ་པར་མི་རྟོག་ཅིང་དབང་པོ་མེད་པ་རྣམ་པ་རང་གཞན་ཐམས་ཅད་རིག་ཅིང་སྤྲུལ་བར་ནུས་པས་ཐམས་ཅད་པའི་སྟོང་གཟུགས་རྣམས་སོ། །
གསུང་གི་རྡོ་རྗེ་ནི་ཉི་ཚེ་བ་མ་ཡིན་པས་སེམས་ཅན་ཐམས་ཅད་ཀྱི་རང་སྙིང་སྟེ་རང་རང་གི་བསམ་པ་དང་མཐུན་པར་སོ་སོའི་སྐད་རྣམས་དག་གིས་ཆོས་ཀྱི་ཕུང་པོ་མཐའ་ཡས་པ་ནི་གོ་བར་བྱེད་པའོ། ། འགྱུར་མེད་ལྔའི་རྩེ་མོ་དང་ལྡན་པའི་རྡོ་རྗེ་ཅན་སངས་རྒྱས་ཀྱི་ཐུགས་རྡོ་རྗེ་ནི་སེམས་ཅན་རྣམས་ཀྱི་སེམས་ཀྱི་རང་བཞིན་འོད་གསལ་རྟོགས་པ་ཇི་ལྟ་བ་མཁྱེན་པ་དང་། བརྟན་གཡོ་མཐའ་དག་ས་གཞི་ལ་གནས་པའི་ཆོས་ཇི་སྙེད་པ་གཟིགས་པ་ཇི་སྙེད་པ་མཁྱེན་པའི་ཡེ་ཤེས་སོ། ། དྲི་མ་མེད་པའི་ནོར་བུ་ཤེལ་ཚོན་སྣ་ཚོགས་འཛིན་པ་ལྟ་བུར་སྐུ་གསུང་ཐུགས་ཀྱི་སྤྲུལ་པ་སྣ་ཚོགས་པའི་དངོས་པོ་རྣམས་ཀྱི་འཛིན་བྱེད་མི་འཕོ་བའི་བདེ་བ་ཆེན་པོ་གང་ཡིན་པ་དེ་ཉིད་ཡེ་ཤེས་རྡོ་རྗེའོ། ། དེ་བཞིན་དུ་ཕྱི་ནང་གི་ནོར་རྣམས་གཏོང་བའི་སྦྱིན་པ་ལ་སོགས་པ་འགྱུར་མེད་བདེ་བར་རོ་མཉམ་པའི་འབྲས་བུ་སྟེར་བའི་ཕར་ཕྱིན་དྲུག་དང་། ཐབས་སྟོབས་སྨོན་ལམ་ཡེ་ཤེས་བཞི་སྟེ་བཅུ་པོ་རྣམས་ནུས་མ་བཅུ་པོ་དེ་དག་རྣམས་སུ་གསུངས་སོ། ། ནུས་མ་དེ་དག་རྣམས་ཀྱི་ཐབས་ནི་སྒྲིབ་པ་དང་བྲལ་བ་དག་པ་མཆོག་གི་བདུད་རྩི་རྣམ་པ་བཅུ་ཁུ་བ་ལ་སོགས་པ་བྱང་ཆུབ་སེམས་ཀྱིས་གང་བའི་བུམ་པ་དེ་དག་རྣམས་སོ། ། བདུད་དང་ཉོན་མོངས་གཡས་གཡོན་གྱི་རྒྱུ་བ་ཉམས་པ་ནི་གཙོ་བོའི་གདན་གྱི་འདོད་པའི་ལྷ་ཞེས་པ་དང་། འཕྲོག་བྱེད་དེ་དྲག་པོའོ། ། སྐུ་གསུང་ཐུགས་ཡེ་ཤེས་རྡོ་རྗེའི་ཚོགས་ནི་ལྗོན་པ་ལ་སོགས་པའི་མཚན་མ་བཞི་པོ་རྣམས་སོ། །
ཕྱག་རྒྱ་དྲུག་པོ་རྣམས་ཐིག་ལེ་སྟོང་པ་ཡི་གེ་དྲུག་སྟེ་སྲིད་གསུམ་སྒྲིབ་པ་དང་བྲལ་བ་སྐྱེད་པར་བྱེད་པ་གཙོ་བོ་ཡབ་ཡུམ་ནི་ཡེ་ཤེས་དང་རྣམ་ཤེས་སྒྲིབ་པ་དང་བྲལ་བར་རོ་མཉམ་པས་གཅིག་པུའོ། ། འཁོར་ལོའི་མཚན་མ་ནི་སྲིད་གསུམ་མ་ལུས་པ་སྒྲིབ་པ་དང་བྲལ་བས་ཀུན་ནས་དང་ཞིང་གསལ་བར་སྣང་བ་ཞེས་པ་སྟེ། མཆོག་ཏུ་མི་འགྱུར་བའི་བདེ་བ་ནི་རིན་ཆེན་གྱི་མཚན་མའོ། ། འདིའི་བདེ་བ་མྱོང་བ་རྩེ་གཅིག་ཏུ་ཆགས་པ་ལྷན་སྐྱེས་ཀྱི་དགའ་བ་ཉིད་དག་ནི་པདྨའི་མཚན་མ་དང་། ཉོན་མོངས་པ་གཅོད་ཅིང་ཟད་པ་ནི་རལ་གྲིའི་མཚན་མ་སྟེ། རྡོ་རྗེའི་མཚན་མ་དག་ཀྱང་རྣམ་ཤེས་སྒྲིབ་པ་དང་བྲལ་བའི་ཡེ་ཤེས་ཀྱི་སྐུ་ཆེན་པོ་རྟོག་པས་རྣམ་པར་མི་ཕྱེད་པའོ། ། མི་ཤེས་པ་འགྱུར་བའི་མ་རིག་པ་གཅོད་པ་ནི་གྲི་གུག་གི་མཚན་མ་སྟེ་དེ་ལྟར་ན་དེ་རྣམས་ནི་མཆོག་གི་རིགས་དྲུག་གི་མཚན་མ་རྣམས་ཏེ། རིགས་དྲུག་པོ་འདི་དག་རྣམས་ཀྱིས་བསྐྱེད་ཅིང་སྤྲོས་པ་གང་ཡིན་པའི་ལྷ་དང་ལྷ་མོ་དེ་དག་རྣམ་ཀྱང་མཚན་མ་དེ་བཞིན་དུ་ཕུང་པོ་དང་ཁམས་དང་དབང་པོ་དང་ཡུལ་དང་ལས་དབང་ལ་སོགས་པ་ནམ་མཁའ་བཞིན་སྒྲིབ་བྲལ་དུ་རོ་མཉམ་པར་གྱུར་པར་རིག་པར་བྱའོ། ། ཇི་ལྟར་ན་སྒྲིབ་བྲལ་གྱི་ཆོས་གང་དུ་ངེས་པར་མཐའ་གཅིག་ཏུ་རིགས་ནི་རྒྱུའི་དོན་ཏེ། རྒྱུ་གྱུར་པ་འཁོར་བ་པ་རྣམས་ཀྱི་གཟུགས་ཕུང་གི་སྒྲིབ་པ་ནི་ཉམས་པ་ཉིད་དུ་གྱུར་པ་དེ་ནི་ཆེན་པོའི་གཟུགས་ཕུང་རྣམ་སྣང་མེ་ལོང་ཡེ་ཤེས་སུ་གསུངས་སོ། །
གང་དུ་འཁོར་བའི་སྡུག་བསྔལ་གསུམ་ཉམས་པ་ཉིད་དུ་གྱུར་པའི་བདེ་བ་ཆེན་པོ་དེ་ནི་ཚོར་བའི་ཕུང་པོ་ཆེན་པོ་མཉམ་ཉིད་ཡེ་ཤེས་རིན་འབྱུང་དུ་གསུངས་པ་སྟེ། གང་དུ་ཡོད་མེད་ཀ་བུམ་ལ་སོགས་པའི་མིང་དང་མཚན་མར་འཛིན་པའི་འཁོར་བའི་འདུ་ཤེས་ཉམས་པ་ཉིད་དུ་གྱུར་པ་དེ་ནི་རྟོག་པས་དབྱེར་མི་ཕྱེད་པས་རྡོ་རྗེའི་འདུ་ཤེས་ཆེན་པོ་སོར་རྟོགས་སྣང་མཐའོ། ། གང་དུ་ཡང་ནས་ཡང་དུ་འཁོར་བ་འཕེལ་བར་བྱེད་པའི་འདུ་བྱེད་ཉམས་པ་ཉིད་དུ་གྱུར་པ་དག་ནི་རྡོ་རྗེའི་འདུ་བྱེད་བྱ་གྲུབ་ཡེ་ཤེས་དོན་གྲུབ་ཁོ་ནའོ། ། གང་དུ་གཉིད་ལ་སོགས་པ་གནས་སྐབས་བཞིའི་སེམས་ཉམས་པ་ཉིད་དུ་གྱུར་པ་དེ་ཡང་རྡོ་རྗེའི་རྣམ་པར་ཤེས་པས་ཆོས་དབྱིངས་ཡེ་ཤེས་མི་བསྐྱོད་པར་གསུངས་སོ། ། གང་དུ་ཤེས་པ་མིན་པ་མ་རིག་པ་འཕོ་བའི་བག་ཆགས་བཞི་པའི་གནས་སྐབས་ཀྱི་དངོས་པོ་ཉམས་པ་ཉིད་དུ་གྱུར་པ་དེ་ནི་ཐུབ་པ་རྡོ་རྗེ་ཡེ་ཤེས་བདེ་བ་ཆེན་པོ་རྡོ་རྗེ་སེམས་དཔའ་ཉིད་དོ། ། སྒྲིབ་མེད་ཀྱི་ཕུང་པོ་དྲུག་པོ་འདི་དག་རྣམ་པར་སྣང་མཛད་ལ་སོགས་པ་མཆོག་གི་རྒྱལ་པའི་རིགས་མཆོག་ནི་རྣམ་པ་དྲུག་སྟེ་ཐབས་ཀྱི་རིགས་དྲུག་རྣམས་སོ། ། གཞན་ཤེས་རབ་ཀྱི་རིགས་དྲུག་ནི་ཁམས་དྲུག་སྒྲིབ་པ་དང་བྲལ་བའི་དབྱེ་བས་ཕྱེ་བ་རྣམས་ཏེ་ཁམས་དྲུག་ནི་ས་དང་ཆུ་དང་མེ་དང་རླུང་དང་ནམ་མཁའ་དང་ཞི་བ་ཡེ་ཤེས་སྒྲིབ་པ་མེད་པ་རྣམས་སོ། ། གང་དུ་རིག་པ་ཡེ་ཤེས་ཀྱི་མི་མཐུན་ཕྱོགས་གཏི་མུག་མཐའ་དག་ཉམས་པ་ཉིད་དུ་གྱུར་པ་ནི་ལྷ་མོ་སྤྱན་མ་ཡིན་ཏེ། དེ་ནི་སྒྲིབ་པ་མེད་པའི་འཛིན་མ་སྟེ་སའོ། ། གང་དུ་རིགས་དང་ལོངས་སྤྱོད་དབང་ཕྱུག་སོགས་ཀྱི་ཁེངས་པའི་ང་རྒྱལ་མཐའ་དག་ཉམས་པ་ཉིད་དུ་གྱུར་པ་ནི་མཱ་མ་ཀཱི་སྟེ་དེ་ནི་སྒྲིབ་པ་དང་བྲལ་བའི་ཆུ་ཉིད་དོ། །
གང་དུ་འཁོར་བའི་བག་ཆགས་འཛག་པའི་བདེ་བ་ལ་ཆགས་པ་མཐའ་དག་ཉམས་པ་ཉིད་དུ་གྱུར་པ་ནི་གོས་དཀར་མོ་སྟེ་དེ་ནི་མེ་སྒྲིབ་པ་དང་བྲལ་བ་ཡིན་ནོ། ། གང་དུ་བུད་མེད་སོགས་ལ་ཕྲག་དོག་མཐའ་དག་ཉམས་པ་ཉིད་དུ་གྱུར་པ་ནི་སྒྲོལ་མ་ཡིན་ཏེ། དེ་ནི་རླུང་སྒྲིབ་བྲལ་ཡང་ངོ་། ། གང་དུ་སེམས་ཅན་དང་སེམས་ཅན་མ་ཡིན་པ་ལ་ཀུན་ནས་མནར་སེམས་པའི་ཞེ་སྡང་མཐའ་དག་ཉམས་པ་ལས་ཉོན་མོངས་པ་ལ་སྡང་བའི་ཞེ་སྡང་ཆེན་པོ་ཉིད་དུ་གྱུར་པ་ནི་རྡོ་རྗེ་དབྱིངས་ཀྱི་དབང་ཕྱུག་མ་སྟེ་ནམ་མཁའ་སྒྲིབ་བྲལ་ལོ། ། གང་དུ་ལོངས་སྤྱོད་གཏོང་མི་བྲལ་བའི་སེར་སྣ་ཐམས་ཅད་པ་ཉིད་དུ་གྱུར་པ་ནི་སྣ་ཚོགས་ཡུམ་སྟེ་དེ་ནི་ཡེ་ཤེས་སྒྲིབ་བྲལ་འགྱུར་མེད་སྟོང་པ་ཉིད་དོ། ། མཐོང་བ་མངོན་གྱུར་དང་། ཕལ་པ་མ་མཐོང་བ་ལྐོག་གྱུར་གྱི་གཟུགས་ནི་ནང་དུ་ཡིད་དབུ་མ་དང་ཕྱི་རོལ་གྱི་ནམ་མཁའ་ལ་ཡང་མངོན་སུམ་དུ་ཡང་གསལ་བར་བལྟ་བར་བྱེད་པ་གང་ཡིན་པ་དེ་ནི་ས་སྙིང་སྟེ་མིག་སྒྲིབ་པ་དང་བྲལ་བའོ། ། ཐག་རིང་པོ་ཕྱོགས་བཅུའི་འཇིག་ཏན་གྱི་ཁམས་ན་གནས་པའི་སེམས་ཅན་ཐམས་ཅད་ཀྱིས་བརྗོད་པའི་སྐད་དང་སེམས་ཅན་མ་ཡིན་པའི་སྒྲ་ནི་རབ་ཏུ་གསལ་བར་མངོན་སུམ་བཞིན་དུ་ཐོས་པ་འདི་ནི་ནམ་མཁའ་ལ་ཡང་མངོན་སུམ་དུ་ཡང་གསལ་བར་བལྟ་བར་བྱེད་པ་གང་ཡིན་པ་དེ་ནི་ས་སྙིང་སྟེ་མིག་སྒྲིབ་པ་དང་བྲལ་བའོ། ། ཐག་རིང་པོ་ཕྱོགས་བཅུའི་འཇིག་རྟེན་གྱི་ཁམས་ན་གནས་པའི་སེམས་ཅན་ཐམས་ཅད་ཀྱིས་བརྗོད་པའི་སྐད་དང་སེམས་ཅན་མ་ཡིན་པའི་སྒྲ་ནི་རབ་ཏུ་གསལ་བར་མངོན་སུམ་བཞིན་དུ་ཐོས་པ་འདི་ནི་ཕྱག་ན་རྡོ་རྗེ་སྟེ་རྒྱལ་བའི་རྣ་བ་སྒྲིབ་པ་དང་བྲལ་བས་ཆེན་པོའོ། མཆོག་གི་བདེ་བ་བྱེད་པའི་དྲི་མངོན་གྱུར་རྣམས་དང་ཀློག་གྱུར་ཐམས་ཅད་འཛིན་པ་དེ་ནི་མཁའ་སྙིང་སྟེ་རྡོ་སེམས་དཔའ་སྒྲིབ་བྲལ་གྱི་ཆོས་སྐུ་ལ་ཁྱབ་བདག་གི་ཡང་སྣ་བཟང་པོའོ། །
རང་གི་དཔྲལ་བའི་ཟླ་བའི་བདུད་རྩི་འཛག་པའི་བདེ་བ་སྟེར་བ་དག་ཀྱང་རྟག་ཏུ་ཡས་འབབ་ཀྱི་དགའ་བ་བཞིའི་རིམ་པས་མྱང་བར་བྱེད་པ་གང་ཡིན་པ་དེ་ནི་འཇིག་རྟེན་དབང་ཕྱུག་ལྟེ་ལྕེ་སྒྲིབ་བྲལ་ལོ། ། དབང་པོ་གཉིས་སྤྲོད་ཀྱི་རེག་པ་ལ་ཆགས་པ་ཀུན་ནས་འཕྲོག་པ་གང་ཡིན་པའི་སྒྲིབ་བྲལ་གྱི་རེག་བྱ་དེ་ལ་ནི་རྟག་ཏུ་རེག་པ་ལུས་ཀྱི་དབང་པོ་སྒྲིབ་བྲལ་སྒྲིབ་པ་རྣམ་སེལ་དེ་རྡོ་རྗེ་རེག་བྱ་སྒྲིབ་པ་དང་བྲལ་བའོ། ། ཐབས་དང་ཤེས་རབ་ཏུ་འགྲོགས་པ་ལས་མི་འཕོ་བའི་བདེ་བ་མཉམ་པ་འདི་ནི་ཆོས་ཏེ། དེ་ལ་རྩེ་གཅིག་ཏུ་འཇུག་པའི་སེམས་གང་ཡིན་པ་དེ་ནི་ཀུན་ཏུ་བཟང་པོ་སྟེ་ཡིད་ཀྱི་དབང་པོ་སྒྲིབ་པ་དང་བྲལ་བའོ། ། འདིར་བདེ་མཉམ་འདི་ནི་ཆོས་ཏེ་དེ་ལ་འཇུག་པ་གང་ཡིན་ཡིད་ཅེས་བཅོས་ལ་བཤད་དེ། མཉམ་པའི་བདེ་བ་འདི་ནི་ཆོས། ། གང་ཞིག་ལ་འཇུག་དེ་ཡིད་དོ། ། ཞེས་འགྱུར་མངས་སུའོ། ། དེ་ལྟར་ཡུལ་དང་ཡུལ་ཅན་གྱི་དབྱེ་བ་དྲུག་གིས་ཕྱེ་བའི་སྐྱེ་མཆེད་བཅུ་གཉིས་སྒྲིབ་པ་དང་བྲལ་བའི་འདི་དག་བྱང་ཆུབ་སེམས་དཔའ་བཙུན་མོར་བཅས་པ་རྣམས་སོ། ། སེམས་དཔའ་དྲུག་ནི་མཐོང་མ་མཐོང་གི་གཟུགས་རྣམས་ཡིད་དང་མཁའ་ལ་ལྟ་བར་བྱེད་པའི་མིག་ལ་སོགས་པའི་དབང་པོ་དྲུག་ཡིན་ལ།
གཟུགས་བརྙན་ཕྱི་རོལ་ལྟ་བུར་སྣང་ཡང་ཕྱི་རོལ་ན་མེད་པ་ལྟར་ཡུལ་སྣ་ཚོགས་སུ་མེད་བཞིན་དུ་ཡུལ་དྲུག་དུ་སྣང་བའི་སྟོང་པའི་གཟུགས་སྒྲ་ལ་སོགས་པའི་ཡུལ་འདི་དག་རྒྱལ་བ་མཆོག་གི་ཡུལ་རྣམས་རྣམ་པ་དྲུག་སྟེ་དེ་ནི་སེམས་མ་དྲུག་གོ ། དེ་ཐམས་ཅད་ཀུན་ནས་ནི་སྒྲིབ་པ་དང་བྲལ་བས་དྭངས་ཞིང་སྟོང་པའི་ངོ་བོ་ཉིད་ཀྱིས་མ་སྐྱེས་པ་དེའི་ཕྱིར་མ་འགགས། འཇིག་རྟེན་ལས་འདས་པས་མཆོག་གི་བདེ་བ་བསྐྱེད་པར་བྱེད་ཅིང་། མི་རྟག་པའི་ངོ་བོས་རྟོག་པས་གོས་པ་མེད་ཅིང་། གཉིས་སུ་མེད་པའི་ཡེ་ཤེས་ཀྱིས་ནི་རྟོགས་བྱ་སྟེ། དེ་ཡང་གནས་ཁམས་གསུམ་དག་ཏུ་སྤྱན་ལྔ་ལས་གཞན་ཐ་མལ་པའི་དབང་ཤེས་རྣམས་ཀྱིས་གཟུང་བྱ་མིན་པ་དང་ནི་མཐའ་དག་འགྲོ་བའི་དབང་པོ་དྲུག་པོའི་སྒོ་ཡིས་རྟོགས་བྱ་མིན་པའོ། ། དེ་ནས་ཡེ་ཤེས་ཞེས་པ་ལ་སོགས་པ་ཚིགས་སུ་བཅད་པ་གཅིག་གིས་ངེས་པའི་དོན་ནི་སྦས་པ་སྟེ། དེའི་ཕྱིར་དེ་ཉིད་འགྲེལ་པས་དགྲོལ་བར་བྱའོ། ། འདིར་དཀྱིལ་འཁོར་གྱི་འཁོར་ལོ་བསྒོམ་པའི་ཚུལ་ལ་ནི་དམ་ཚིག་སེམས་དཔའ་རྫོགས་པར་བྱ་སྟེ། དེ་ནས་ཡེ་ཤེས་ཀྱི་འཁོར་ལོ་དགུག་པ་དང་གཞུག་པ་དང་བཅིང་བ་དང་མཉེས་པ་དང་རོ་མཉམ་པ་སྔགས་པས་བྱ་བ་ནི་ཛཿཧཱུྃ་བཾ་ཧོཿཞེས་པའི་སྔགས་དང་རྡོ་རྗེ་ལྕགས་ཀྱུའི་ཕྱག་རྒྱས་དགུག་པ་དང་།
རྡོ་རྗེ་ཞགས་པའི་ཕྱག་རྒྱས་གཞུག་པ་དང་། རྡོ་རྗེ་ལྕགས་སྒྲོག་གི་ཕྱག་རྒྱས་བཅིང་བ་དང་། རྡོ་རྗེ་དྲིལ་བུའི་ཕྱག་རྒྱས་མཉེས་པར་བྱ་སྟེ། གང་གིས་བྱེད་ན་ཤར་དང་ལྷོ་དང་ནུབ་དང་བྱང་གི་སྒོ་རྣམས་སུ་གནས་པའི་ཁྲོ་བོའི་རྒྱལ་པོ་རྣམས་ཀྱིས་སོ། ། དེ་བཞིན་དུ་རྣལ་འབྱོར་མའི་རྒྱུད་ཀྱི་ཕྱོགས་ལ་ནི་ཁྲོ་བོའི་ལྷ་མོ་རྡོ་རྗེ་མཁའ་འགྲོ་མ་རྣམས་ཀྱིས་ནི་རབ་ཏུ་གསལ་ཞིང་ངེས་པར་དམ་ཚིག་པའི་སྐུ་ལ་ཡེ་ཤེས་པ་གཞུག་པ་ལ་སོགས་པ་བྱ་སྟེ། རྣལ་འབྱོར་མའི་རྒྱུད་ཐམས་ཅད་དུ་གྲགས་སོ། ། དེ་ཉིད་ནང་དུ་སྦྱར་ཏེ་གསུངས་པ། ཡེ་ཤེས་དགུག་པ་བྱེད་པའི་སྐབས་འདིར་ནི་ལུས་ལ་སླར་ཡང་ཤིན་ཏུ་སྟོབས་ཞེས་པ་ནི་ཆུང་སྟེ་ཕྱག་རྒྱ་གསུམ་དང་རབ་ཏུ་འགྲོགས་པ་ལས་ཡེ་ཤེས་སེམས་དཔའ་ནི་ཁུ་བ་སྟེ། དེ་ལྟར་དགོངས་པའི་སྐད་གཞན་གྱིས་གསུངས་སོ། ། དེའི་དགུག་པ་ནི་སྲོག་ལ་སོགས་པའི་རླུང་གི་ཚོགས་ཨ་ཝ་དྷཱུ་ཏཱིར་འགོག་པ་ཉིད་ཀྱིས་བྱེད་དོ། །
ཞེས་པའི་དོན་ཏོ། དེ་ནི་རྨུགས་བྱེད་ཀྱིས་ཞེས་པ་ནི་གཏུམ་མོའི་མེས་སྤྱི་བོའི་བྱང་སེམས་དེ་ཞུ་བར་བྱས་ནས་ཁུ་བ་ཐིག་ལེའི་གཟུགས་མགྲིན་པ་དང་སྙིང་ཁ་དང་ལྟེ་བ་དང་གསང་བའི་པདྨ་ལ་རབ་ཏུ་གཞུག་པ་མེ་ཁམས་རོ་མར་རླུང་བཅིངས་པ་རྨུགས་བྱེད་དོ། ། རེངས་བྱེད་ཅེས་པ་སའི་ཁམས་དུང་ཅན་མར་རླུང་བཅིངས་པ་དེ་ལས་ནི་ཐིག་ལེའི་གཟུགས་དེ་ཡིས་བཅིང་བ་བྱེད་དེ། ཐབས་ཤེས་སྦྱར་བ་ལས་ངེས་པར་མཆོག་གི་བདེ་བའི་དབང་གིས་ཤིན་ཏུ་མགྱོགས་པས་ཁུ་བ་འོངས་པ་ནི་ནོར་བུ་ལས་ཕྱི་རོལ་དུ་འགྲོར་མི་སྟེར་རོ། ། ཁེངས་བྱེད་ནི་ཆུའི་ཁམས་ལ་ལ་ནཱ་སྟེ་ཐིག་ལེའི་ཁུ་བ་སྐ་བའི་ངོ་བོ་ལས་གཞན་དང་བའི་ངོ་བོ་གསང་བའི་པདྨ་དང་རྡོ་རྗེ་ནོར་བུ་ལ་གནས་པ་ནི་གཡོ་བའི་ཁུ་བ་ཞེས་པ་བརྗོད་ཅིང་། དེའི་བཅིང་བ་ནི་དྲི་ཆུའི་ཁམས་ཀྱི་རྩར་རླུང་བཅིངས་པ་ཉིད་ཀྱིས་ནི་བྱེད་དེ། དེ་ལས་མི་འཕོ་བའི་བདེ་བའི་དབང་གིས་མཉེས་པ་སྟེ་ལུས་ལ་བསིལ་བ་ཉིད་བྱེད་དོ་ཞེས་པའི་དོན་ཏོ། ། འདི་དག་ཀྱང་རྒྱུད་ཕྱི་མར། གང་ཞིག་ཁྲོ་བོ་གཤིན་རྗེ་གཤེད་ནི་ཟླ་བ་དང་བཅས་སྲོག་རླུང་རབ་ཏུ་བཅོམ་གྱུར་པ། ། ཉི་མ་དང་བཅས་སྲོག་རླུང་རབ་ཏུ་བཅོམ་གྱུར་གང་ཞིག་ཁྲོ་བོ་པད་མ་མཐར་བྱེད་དོ། །
སྒྲ་གཅན་དང་བཅས་སྲོག་རླུང་རབ་ཏུ་བཅོམ་པ་གང་ཞིག་ཁྲོ་བོ་བགེགས་མཐར་བྱེད་པ་སྟེ། མཇུག་རིངས་དང་བཅས་སྲོག་རླུང་ངེས་པར་བཅོམ་པ་ཞིག་ཁྲོ་བོ་ཤེས་རབ་མཐར་བྱེད་དོ། ། ཞེས་པས་གསལ་བར་བྱས་སོ། ། དེས་ན་སྒྲིབ་བཅས་ཀྱི་ཕུང་ཁམས་སྐྱེ་མཆེད་ཀྱི་འཁོར་ལོ་འགོག་པ་དག་ལས་སྒྲིབ་བྲལ་གྱི་ཕུང་ཁམས་སྐྱེ་མཆེད་ཡེ་ཤེས་ཀྱི་འཁོར་ལོ་ནི་མཉམ་པར་བྱེད་པ་རྡོ་རྗེ་ཤུགས་མི་འཕོ་བའི་བདེ་བ་ནམ་མཁའི་ཁམས་ཀྱིས་བྱེད་པ་སྟེ། ཀྱཻ་རྡོ་རྗེར། བདེ་བ་ནམ་མཁའ་ཉིད་ཀྱི་ཁམས། ། ཞེས་པའི་གསུངས་ལས་སོ། ། སླར་ཡང་གནས་དེ་ནས་སྟེང་དུ་འགྲོ་བའི་དོན་དུ་རྒྱུ་མཐུན་པའི་བདེ་བ་དེ་ཉིད་སྤྱན་མ་ལ་སོགས་པ་རྣམས་ཀྱིས་སྔར་བརྗོད་པའི་རྡོ་རྗེའི་གླུ་རྣམས་ཀྱིས་རབ་ཏུ་རྟོགས་པའམ་སད་པར་བྱེད་དོ། ། དེ་ནས་ལྟེ་བའི་བུམ་པ་ཅན་གྱིས་ལྟེ་བར་རྒྱུ་མཐུན་པ་ཉིད་ཀྱི་འབྲས་བུའི་དོན་དུ་སྤྱན་མས་བསྐུལ་བར་བྱེད་དོ། ། སྙིང་ཁར་སྙིང་ཁའི་བུམ་པ་ཅན་གྱིས་རྣམ་པར་སྨིན་པའི་དོན་དུ་མཱ་མ་ཀཱི་ཡིས་བསྐུལ་བས་སོ། །
མགྲིན་པར་སྐྱེས་བུ་བྱེད་པའི་དོན་དུ་མགྲིན་པའི་བུམ་པ་ཅན་གྱིས་གོས་དཀར་མོ་ཡིས་བསྐུལ་བས་སོ། ། སྤྱི་བོར་དྲི་མ་དང་བྲལ་བའི་དོན་དུ་དཔྲལ་བའི་བུམ་པ་ཅན་གྱིས་སྒྲོལ་མས་བསྐུལ་བས་སོ། དེ་ལྟ་བུ་ལ་སོགས་པ་རྣམས་ཀྱིས་ཁུ་བ་གྱེན་དུ་བསླང་བ་ན་བདེ་བ་ཆེན་པོ་འཕོ་བའི་དྲི་མ་དང་བྲལ་བ་བར་གྱུར་པ་ཉམས་སུ་མྱོང་བས་རྣལ་འབྱོར་པའི་ཕུང་པོ་དང་ཁམས་དང་སྐྱེ་མཆེད་ལ་སོགས་པ་ཐམས་ཅད་སྒྲིབ་པ་མེད་པར་གནས་བསྒྱུར་བར་བྱེད་དོ། ། དེ་ལས་རྣལ་འབྱོར་པ་རྣམས་ཀྱི་སེམས་ཐམས་ཅད་མཁྱེན་པ་པའི་གནས་སམ། གོ་འཕང་དུ་འཇུག་པར་འགྱུར་ཏེ། བརྟགས་པའི་དཀྱིལ་འཁོར་ལ་རྣལ་འབྱོར་མའི་གླུ་ཡིས་བསླང་བས་ནི་ཐམས་ཅད་མཁྱེན་པའི་གོ་འཕང་ཐོབ་པ་མ་ཡིན་ནོ། ། ཞེས་པ་ངེས་པའི་དོན་ཏོ། ། འོ་ན་སྔར་ཐོག་མར་ཞུ་བ་གླུས་བསྐུས་དང་དེ་ནས་དགུག་གཞུག་བྱ་བར་གསུངས་པ་དང་འགལ་ལོ་ཞེ་ན། དེ་ནི་མངལ་གྱི་རྨི་ལམ་གྱི་གནས་སྐབས་ལས་བཙས་པ་སད་པའི་གནས་སྐབས་སུ་བྱེད་ཅིང་། སྲོག་རྒྱུས་ནས་ལས་དབང་བྱ་བ་ལ་འཇུག་པ་ལྟར་སྦྱར་བ་ཡིན་ཏེ།
གླུས་བསྐུལ་སད་པའི་གནས་སྐབས་དང་ལས་དབང་བྱ་བ་ལ་འཇུག་པ་ཡེ་ཤེས་དགུག་གཞུག་ཡིན་པའི་ཕྱིར། དེ་ཡང་དང་པོར་བཙས་མ་ཐག་རླུང་དབུ་མར་རྒྱུ་བས་ཡེ་ཤེས་དགུག་པ་རྡོ་རྗེ་ཤུགས་ཀྱིས་བྱེད་དོ། ། དེ་དག་ནི་ཀུན་རྫོབ་པའི་ཆོས་དག་པའི་དབང་དུ་བྱས་ཏེ། བསྐྱེད་རིམ་ཀུན་རྫོབ་བདེན་པ་ཡིན་པའི་ཕྱིར། འདིར་ནི་ཐིག་ལེའི་རྣལ་འབྱོར་ལས་ཕྲ་མོའི་རྣལ་འབྱོར་དུ་འགྱུར་བའི་རྫོགས་རིམ་དོན་དམ་གྱི་དབང་དུ་བྱས་པ་སྟེ། ལོ་བཅུ་དྲུག་གི་མཐར་ཁུ་བ་རྫོགས་པའི་ཚེ་སྤྱི་གཙུག་ནས་ནོར་བུའི་བར་དུ་ཁུ་བ་འབབ་པ་ཐིག་ལེའི་རྣལ་འབྱོར་ནི་ཡེ་ཤེས་དགུག་གཞུག་དང་། ནོར་བུ་ནས་གཙུག་ཏོར་དུ་ཐིག་ལེ་རྫོགས་པ་ཕྲ་མོའི་རྣལ་འབྱོར་ནི་ཞུ་བ་གླུས་བསྐུལ་ཡིན་ཞིང་ཐོག་མར་གཙུག་ཏོར་ནས་སྤྱི་བོར་བྱང་སེམས་རྫོགས་པ་སྲོག་གི་རླུང་བཅིངས་པ་ལས་འགྲུབ་པའི་ཕྱིར། ཡེ་ཤེས་དགུག་པ་ཤིན་ཏུ་སྟོབས་ཀྱིས་བྱེད་པར་འདིར་གསུངས་པ་ནི་དོན་དམ་པའི་དབང་དུ་བྱས་པ་སྟེ། དེ་ལྟར་རྒྱུད་ཐམས་ཅད་ལ་ཀུན་རྫོབ་དང་དོན་དམ་པས་བསྐྱེད་རྫོགས་ཀྱི་རྣམ་གཞག་ཀྱང་བྱས་པར་རྗེས་སུ་རིག་པར་བྱའོ། ། དེ་ནས་ནང་གི་སྲིད་པ་གསུམ་གྱི་གནས་ལུས་ཀྱི་དབུས་སུ་བདུད་རླུང་འགྲོ་འོང་རྣམས་དག་ལ་བསྣུན་པས་ངེས་པར་སྲོག་རླུང་བཅིང་བ་ཁའི་དབང་པོ་སྒྲིབ་བྲལ་དབྱུག་པ་སྔོན་པོས་བྱེད་པ་སྟེ།
ར་ས་ནཱའི་རླུང་བཅིང་བ་རྐང་པའི་དབང་པོ་སྒྲིབ་བྲལ་ཁྲོ་བོ་མི་གཡོ་བས་བྱེད་ཅིང་སྒྲིབ་པ་ཐམས་ཅད་བསྲེག་པར་བྱེད་པས་དུས་མཐའི་ཉི་མ་དང་མཚུངས་པའི་ཁ་དོག་ཅན་མཐའ་ཡས་བརྩོན་འགྲུས་ཏེ་སྟོབས་པོ་ཆེ་བཤང་བའི་དབང་པོ་སྒྲིབ་པ་དང་བྲལ་བ་ཉིད་ཀྱི་ནི་བཤང་བའི་རླུང་འགོག་པས་བདུད་དེ་ལ་ཕུར་བུས་གདབ་པ་བྱེད་དོ། ། ལག་པའི་དབང་པོ་སྒྲིབ་བྲལ་འདོད་པའི་རྒྱལ་པོས་ཐུར་སེལ་གྱི་རླུང་འགོག་པས་བདུད་དེའི་བརྩོན་འགྲུས་ཉམས་པར་བྱས་པས་ལུས་ཀྱི་ས་གཞི་ལ་གནས་པའི་བདུད་རླུང་རེངས་པར་བྱེད་པས་ནི་མཆོག་གི་དབང་པོ་སྒྲིབ་བྲལ་གནོད་མཛེས་ཀྱིས་ལ་ལ་ནཱའི་རླུང་འགོག་པ་ཉིད་ཀྱིས་སོ། ། གཅི་བའི་དབང་པོ་སྒྲིབ་བྲལ་གཙུག་ཏོར་གྱིས་ནི་གཅི་བའི་རླུང་བཀག་པ་ལས་འདུ་བྱེད་རྣམས་ཀྱི་རྫུ་འཕྲུལ་ཉམས་པ་རབ་ཏུ་གསལ་བ་སྟེ་ངེས་པར་བྱེད་པ་ཡིན་ཞིང་དེ་བཞིན་དུ་ངེས་པར་སྔར་ཁྲོ་བོ་རྣམས་ལ་བརྗོད་པ་བཞིན་ལས་དབང་གི་བྱ་བ་དྲུག་སྒྲིབ་པ་དང་བྲལ་བའི་ཁྲོ་བོའི་ལྷ་མོ་རྣམས་ཀྱིས་མ་ནོར་ཤེས་པ་དྲུག་སྒྲུབ་པར་བྱེད་དོ། ། དེ་ནས་གཞན་གྱིས་མི་ཐུབ་པ་ལ་སོགས་པའི་ཡི་དྭགས་རྣམས་ནི་སྨིན་པའི་དོན་དུ་ལྟེ་བའི་རྩའི་འཁོར་ལོ་སྒྲིབ་པ་དང་བྲལ་བར་ཙརྩི་ཀ་ལ་སོགས་པའི་ཡེ་ཤེས་ཀྱི་ལྷ་རྣམས་ཟག་མེད་ཀྱི་བདེ་བ་ལས་སྤྲོས་པར་གྱུར་པ་སྟེ་ཕྱོགས་བཅུའི་སྐྱེ་བོ་རྣམས་ནི་བསྲུང་བའི་དོན་དུ་ཚིགས་ཆེན་བཅུ་གཉིས་སྒྲིབ་པ་དང་བྲལ་བར་དབང་པོ་ལ་སོགས་པའི་ཡེ་ཤེས་ཀྱི་ལྷ་བཅུ་གཉིས་རྣམས་ཙར་ཙི་ཀ་སོགས་དེ་བཞིན་དུ་འཛག་མེད་བདེ་བ་ལས་ལུས་ཀྱི་ཕྱོགས་དང་ཕྱོགས་བྲལ་དག་ཏུ་སྤྲོས་སོ། ། འོག་གི་ཀླུ་རྣམས་སྨིན་པར་བྱ་བའི་དོན་དུ་རྐང་སོར་གྱི་འཁོར་ལོ་སྒྲིབ་པ་དང་བྲལ་བར་གདེངས་ཅན་ཀླུ་རྣམས་ཀྱི་རིགས་ཡེ་ཤེས་ནི་མཐའ་དག་རྡོ་རྗེ་ཅན་བདེ་ཆེན་ཉིད་ཀྱིས་ངེས་པར་སྤྲོས་སོ། ། ལྷ་མིན་གྱི་རིགས་རྣམས་ནི་སྨིན་པར་བྱ་བའི་དོན་དུ་ལག་སོར་གྱི་འཁོར་ལོ་སྒྲིབ་པ་དང་བྲལ་བར་ཁྱིའི་གདོང་མ་ཆེན་མོ་ལ་སོགས་པའི་ཡེ་ཤེས་ཀྱི་རབ་གཏུམ་མ་རྣམས་ཀྱང་བདེ་བ་ཆེན་པོ་ལས་སྤྲོས་སོ། ། དེ་དག་གི་དོན་བསྡུས་ནས་འགྲེལ་པས་བསྟན་པ་ནི། དེ་ལྟར་དབྱུག་པ་སྔོན་པོ་ལ་སོགས་པ་རྣམས་ཀྱིས་ལས་ཀྱི་དབང་པོ་སྒྲིབ་པ་དང་བྲལ་བའི་བྱ་བ་ནམ་མཁའ་ལ་འགྲོ་བ་དང་འོང་བ་ལ་སོགས་པ་རྣམ་པ་ཐམས་ཅད་པའི་རྫུ་འཕྲུལ་དང་། ལ་སོགས་པས་ཟག་པ་ཟད་པ་དང་། གཞན་གྱི་སེམས་ཤེས་པ་དང་སྔོན་གྱི་གནས་རྗེས་སུ་དྲན་པ་རྣམས་བྱེད་ཅིང་།
གཡས་གཡོན་གྱི་རླུང་བདུད་དང་། ལ་སོགས་པས་ཉོན་མོངས་པའི་རང་བཞིན་རྣམས་ལ་བསྣུན་པ་ལ་སོགས་པ་བྱ་སྟེ། གཡས་གཡོན་སྟེང་འོག་གི་རླུང་འགག་པས་མི་འཇིགས་པ་བཞི་དང་། མིག་གི་རྣ་བ་གཉིས་སྣ་གཉིས་ལྕེ་ཆུང་གཙུག་ཏོར་ནོར་བུའི་སྒོ་སྟེ་བཅུའི་སྲོག་འགགས་པ་ལས་སྟོབས་བཅུ་བརྙེས་པས་བདུད་ཀྱི་རིགས་ཐམས་ཅད་ཕམ་པར་བྱས་ནས་སྔར་རྩ་བར་བརྗོད་པའི་མཚན་ཉིད་ཀྱིས་དེ་བཞིན་གཤེགས་པ་ཆོས་ཀྱི་འཁོར་ལོ་རབ་ཏུ་བསྐོར་བར་བྱེད་དོ། ། ཞེས་པ་སྦས་པའི་དོན་གསལ་བར་བསྟན་པའི་ངེས་པའོ། ། འདིར་ལས་ཀྱི་དབང་པོའི་བྱ་བ་ནམ་མཁར་འགྲོ་བ་དང་འོང་བ་ལ་སོགས་པ་བྱེད་ཅིང་། བདུད་ལ་སོགས་པ་རྣམས་ལ་བསྣུན་པ་བྱས་ཏེ། ཞེས་འགྱུར་མངས་དང་། མི་འཇིགས་པ་བཞི་དང་སྟོབས་བཅུ་ཡིས་རྭས་འདོན་པ་ལྟར་བཤད་པའོ། ། དེ་བཞིན་དུ་སྒྲིབ་པ་མེད་པའི་བདེ་བ་དེ་ཉིད་ལས་སྒྲིབ་མེད་ཀྱི་ཆོས་གཞན་གང་ཅུང་ཟད་སྤྲོས་པ་ཡོད་པ་དག་ཀྱང་ཁྱབ་བདག་དཀྱིལ་འཁོར་ལ་ནི་འབྱུང་པོ་ལེས་སྐྱེས་མཐར།
ཞེས་པ་སྒྲིབ་བྲལ་གྱི་ཆོས་ཀུན་གྱི་ཁྱབ་བདག་དུས་ཀྱི་འཁོར་ལོའི་དཀྱིལ་འཁོར་ལ་ནི་འབྱུང་པོ་ཁྱེད་དང་བཅས་པའི་བྱེ་བ་ཕྲག་གསུམ་གྱི་མཐར་ཐུག་པ་རྣམས་ཏེ་ནང་དུ་བ་སྤུའི་མཐར་ཐུག་པ་སྒྲིབ་པ་མེད་པར་གྱུར་པའི་ཁམས་ཀྱི་ཚོགས་རྣམས་སོ། ། དེ་ལྟར་ན་སེམས་ཅན་ཀུན་གྱི་འཇིག་རྟེན་པའི་དངོས་གྲུབ་སྒྲུབ་པའི་དོན་དུ་མཆོག་གི་ཡོན་ཏན་རྣམ་པ་མང་པོ་ཅན་དཀྱིལ་འཁོར་གྱི་འཁོར་ལོར་གསུངས་པའི་ལྷ་འདི་དག་རྣལ་འབྱོར་པས་རང་གི་ལུས་ལ་མངོན་སུམ་དུ་རིག་ཅིང་མཐོང་བར་འགྱུར་བར་བྱའོ། ། དེ་བཞིན་དུ་རྒྱུད་སྡེ་དང་ས་བོན་གྱི་སྔགས་ནི་རྣམ་པ་མང་པོའི་རིགས་དྲུག་ལ་གནས་པ་སྔར་གསུངས་པ་རྣམས་སེམས་ཅན་གྱི་བསམ་པའི་དབང་གིས་རྣལ་འབྱོར་མ་དང་རྣལ་འབྱོར་གྱི་རྒྱུད་ཀྱི་དབྱེ་བས་བསྟན་ཏེ། ། དེ་དག་ཀྱང་འཇིག་རྟེན་པའི་དངོས་གྲུབ་སྒྲུབ་པ་ཉིད་ཀྱི་སླད་དུ་བསྟན་པའོ། ། ད་ནི་གནས་པ་དྲུག་པ་དབང་བཞི་པ་མཆོག་ཏུ་མི་འགྱུར་བ་ཕྱག་རྒྱ་ཆེན་པོའི་ཡེ་ཤེས་ཀྱི་དངོས་གྲུབ་སྒྲུབ་པའི་ཐབས་ཀྱི་ངོ་བོ་ཉིད་ཀྱི་གནས་པ་གསུངས་པ། དུས་ཀྱི་འཁོར་ལོ་འདིར་ནི་དབང་བསྐུར་བ་རྣམ་པ་གཉིས་ཀྱང་བུ་སློབ་མའི་འཇིག་རྟེན་པའི་ལམ་དོན་དུ་གཉེར་བའི་ཡོན་ཏན་གྱི་དབང་གིས་འཇིག་རྟེན་པའི་དབང་བཅུ་དང་། བླ་ན་མེད་པའི་ལམ་འདོད་པ་རྣམས་ཀྱིས་ཡོན་ཏན་གྱི་དབང་གིས་འཇིག་རྟེན་ལས་འདས་པ་བླ་ན་མེད་པའི་དབང་བཅུ་གཅིག་པའོ། ། ཞེས་པ་དབང་གི་ངེས་པའོ། ། ད་ནི་གང་ཞིག་ཤེས་རབ་ཅེས་པ་ལ་སོགས་པ་འཇིག་རྟེན་དང་འཇིག་རྟེན་ལས་འདས་པའི་དབང་གིས་དོན་དེ་ཉིད་རྒྱས་པར་གསུངས་ཏེ ། སྔགས་ཀྱི་ཐེག་པ་འདིར་ཀྱཻ་རྡོ་རྗེར།
རྒོད་པ་དག་པ་སློབ་དཔོན་ཉིད། ། ལྟ་བ་གསང་བ་དེ་བཞིན་ནོ། ། ལག་བཅངས་ལ་ནི་ཤེས་རབ་ཉིད། ། གཉིས་གཉིས་འཁྱུད་ལ་དེ་ཡང་ཉིད། ། ཅེས་པ་ལྟར་དབང་གང་ཞིག་རྒོད་པ་དང་བལྟ་བ་དང་ལག་པ་བཅངས་པ་དང་གཉིས་གཉིས་འཁྱུད་པའི་བདེ་བ་ཞེས་པའི་དྲི་མ་དག་བྱེད་ནི་ཀུན་རྫོབ་ཀྱི་དབང་རྣམ་པ་བཞི་སྟེ། སློབ་དཔོན་ཏེ་བུམ་པ་དང་། གསང་བ་དང་། ཤེས་རབ་ཡེ་ཤེས་དང་། སླར་ཡང་དེ་བཞིན་གྱི་སྒྲས་གསུངས་པའི་བཞི་པའོ། ། དེ་བཞིན་དུ་འདུས་པ་དང་།
ཀྱཻ་རྡོ་རྗེ་ལ་སོགས་ལས་གསུངས་པའི་བུམ་པ་ལ་སོགས་པའི་དབང་བཞི་དེ་ནི་ཀུན་རྫོབ་ཏུ་དཀྱིལ་འཁོར་གྱི་སློབ་དཔོན་བྱེད་པའི་སླད་དུ་བརྡའི་དབང་ཙམ་སྟེ། དེ་ཁོ་ན་ཉིད་ཀྱི་དབང་བཞི་ནི་མ་ཡིན་ནོ། ། ཅིའི་ཕྱིར་ན་དབང་བཞི་པོ་དེ་བསྐུར་བའི་རྗེས་ན་ནི་དེ་ཁོ་ན་ཉིད་བཤད་ཅེས་གསུངས་ལ། དེ་ཁོ་ནའི་དབང་ཡིན་ན་དེའི་དུས་ཉིད་དུ་དེ་ཁོ་ན་ཉིད་བཤད་དགོས་པས། དབང་རྫོགས་ནས་དེ་ཉིད་ཅེས་གསུངས་བ་མི་རིགས་པའི་ཕྱིར་རོ། ། དེས་ན་རྒོད་པ་དང་བལྟ་བ་དང་ལག་པ་བཅངས་པ་དང་གཉིས་གཉིས་སྦྱོར་བ་ཞེས་པ་དབང་རྣམ་པ་བཞི་ནི་དེ་ཁོ་ན་ཉིད་གསལ་བྱེད་ཀྱི་དབང་དུ་མི་འགྱུར་རོ། ། འདིར་དེ་ཁོན་ཉིད་ནི་ཐབས་ཤེས་གཉིས་ཀྱི་དབང་པོ་གཉིས་འཁྱུད་པས་འཛག་པ་དང་བཅས་པའི་བདེ་བར་མེད་པ་སྟེ མི་འགྱུར་བའི་བདེ་བ་ཡིན་པའི་ཕྱིར། འོན་ཏེ་ལས་ཕྱག་ལས་བདེ་བ་ཆེན་པོའི་ཡེ་ཤེས་སྐྱེ་བ་མ་ཡིན་ནམ་ཞེ་ན། ལས་ཀྱི་ཕྱག་རྒྱའི་རྒྱུ་ལས་སྐྱེས་པ་འཛག་བདེ་ནི་རིགས་པས་རྣམ་པར་དཔྱད་ན་ཐབས་ཤེས་གཉིས་སུ་མེད་པའི་ཡེ་ཤེས་སུ་མི་འགྱུར་ཏེ། དཔྱད་ན་ཐབས་ཤེས་གང་རུང་གཅིག་གི་ཡེ་ཤེས་ཡིན་པའི་ཕྱིར།
དེ་ཡང་འདིར་གལ་ཏེ་ཤེས་རབ་ཀྱི་རྒྱུ་ལས་སྐྱེས་པའི་འཛག་པའི་བདེ་བ་དེ་ཐབས་ཀྱི་ཡེ་ཤེས་སམ་ཤེས་རབ་ཀྱི་ཡེ་ཤེས་ཡིན། དང་པོ་ལྟར་ན་དེའི་ཚེ་ལས་ཀྱི་ཕྱག་རྒྱའི་དངོས་གྲུབ་ཀྱི་སླད་དུ་ཐབས་ཀྱི་རྒྱུ་ལས་ཤེས་རབ་ལས་སྐྱེས་པའི་འཛག་པ་དེ་ནི་ཆོས་ཅན། ཤེས་རབ་ཀྱི་ཐབས་ཡེ་ཤེས་སུ་འགྱུར་ཏེ། ཐབས་ཀྱི་རྐྱེན་ལས་ཤེས་རབ་ཀྱི་རྒྱུད་ལ་སྐྱེས་པའི་འཛག་བདེ་ཡིན་པའི་ཕྱིར། དཔེར་ན་ཤེས་རབ་ཀྱི་རྒྱུ་ལས་སྐྱེས་པའི་ཐབས་ཀྱི་བདེ་བ་ཤེས་རབ་ཡེ་ཤེས་ཡིན་པ་བཞིན་ནོ། ། གལ་ཏེ་ཐབས་ཤེས་གཉིས་ཀའི་རྒྱུད་ལས་སྐྱེས་པའི་ཡེ་ཤེས་ཀྱི་དབྱེ་བ་ལས་དེ་ལྟར་ཐབས་ཀྱི་ཡེ་ཤེས་དང་ཤེས་རབ་ཀྱི་ཐབས་ཡེ་ཤེས་གཉིས་སུ་འགྱུར་རོ་ཞེ་ན། དེའི་ཕྱིར་དབང་པོ་གཉིས་འབྱོར་གྱི་འཛག་བདེ་ཆོས་ཅན། ཐབས་ཤེས་གཉིས་སུ་མེད་པར་མི་འགྱུར་ཏེ། ཐབས་ཀྱི་ཡེ་ཤེས་དང་ཤེས་རབ་ཀྱི་ཡེ་ཤེས་གང་རུང་གཅིག་ཡིན་ལ། གཉིས་ཀ་ཡིན་པ་མི་སྲིད་པའི་ཕྱིར།
འདོད་ན། དེ་ལས་སངས་རྒྱས་ཉིད་ཐོབ་པ་མེད་དོ། ། གཉིས་སུ་མེད་པའི་ཡེ་ཤེས་མེད་པའི་ཕྱིར། ཅི་སྟེ་ཐབས་ཀྱི་རྒྱུ་ལས་ཤེས་རབ་ཀྱི་རྒྱུད་ལ་སྐྱེས་པའི་བདེ་བའི་ཡེ་ཤེས་ཀྱང་ཤེས་རབ་ཡེ་ཤེས་ཡིན་པས་ཡེ་ཤེས་གཉིས་སུ་མི་འགྱུར་རོ་ཞེས་འདོད་པ་དེ་ལྟར་ན་ཡང་སྐྱོན་ཡོད་དེ། ད་ེལྟར་ན་འཛག་བདེའི་ཡེ་ཤེས་ནི་ཆོས་ཅན། ཐབས་ཀྱི་རྒྱུད་ལ་སྐྱེས་པ་ན་ཐབས་ཀྱི་ཡེ་ཤེས་སོ་ཞེས་གྲུབ་སྟེ། ཤེས་རབ་ཀྱི་རྒྱུད་ལ་སྐྱེས་པ་ན་ཤེས་རབ་ཡེ་ཤེས་སུ་ངེས་པའི་ཕྱིར། འདོད་ན། ཡེ་ཤེས་གཉིས་སུ་འགྱུར་བའི་སྐྱོན་སྔ་མ་སོ་ན་གནས་སོ། ། དེའི་ཕྱིར་ཐབས་ཀྱི་རྒྱུད་ལ་ཡོད་པའི་འགྱུར་མེད་བདེ་བ་བྱིས་པ་བུམ་པའི་དབང་དང་།
དར་ལ་བབ་པ་གསང་དབང་སྟེ་རྣམ་པ་གཉིས་དང་། ཤེས་རབ་ཀྱི་གཡོ་བའི་བདེ་བ་རྒན་པོ་ཤེས་རབ་ཡེ་ཤེས་ཏེ། ཐབས་ཤེས་ཀྱི་བདེ་བ་གཉིས་པོ་དེ་དག་གང་གི་ཚེ་ཕྱག་རྒྱ་ཆེན་པོའི་ལམ་བསྒོམས་པའི་སྒོ་ནས་མི་གཡོ་བར་གྱུར་པ་དེའི་ཚེ་དབང་པོ་གཉིས་སྦྱོར་ལས་འཛག་པའི་བདེ་བ་དང་བྲལ་བ་གཟུང་འཛིན་གཉིས་སུ་མེད་པའོ། ། དེས་ན་རྣམ་པར་མི་རྟོག་པ་ཡིན་པས་ཤེས་རབ་ཀྱི་ཕ་རོལ་ཏུ་ཕྱིན་པའི་ཡེ་ཤེས་ཡིན་པའི་ཕྱིར་ཤེས་རབ་ཆེན་པོའི་ཡེ་ཤེས་སོ་ཞེས་གྲུབ་བོ། ། དེའི་ཕྱིར་དབང་གང་ཞིག་ཤེས་རབ་ཀྱི་ནི་ནུ་མ་ལ་རེག་པ་བུམ་པའི་དབང་དང་། ལ་སོགས་པས་བསྡུས་པ་ནི་དེ་ལས་གཞན་པ་བདུད་རྩི་མྱང་བ་གསང་དབང་དང་། ཐབས་ཤེས་མཉམ་པར་འཁྱུད་པ་གང་ཡིན་པ་ཤེས་རབ་ཡེ་ཤེས་དང་། ཤེས་རབ་དང་འགྲོགས་པ་ལས་བྱང་ཆུབ་ཀྱི་སེམས་ནི་སྤྱི་བོ་ནས་ཞུ་བ་དག་ལས་བདུད་རྩི་ཁུ་བ་ནོར་བུའི་བར་དུ་འཛག་པའི་བདེ་བ་རྟོགས་པ་གང་ཡིན་པ་དེ་བཞི་པའི་སྐད་ཅིག་གོ་ཞེས་གསུངས་པ་དེ་དག་ཐམས་ཅད་ངེས་པར་ཆགས་ཅན་ལམ་ལ་གཞུག་པའི་དོན་དུ་འཇིག་རྟེན་པའི་དབང་བཞིར་བསྟེན་ཏེ། དེ་དག་ཐུབ་པས་འགྲོ་བ་ལ་མཆོག་གི་སྙིང་རྗེ་ཡིས་ནི། འཇིག་རྟེན་པའི་ལམ་གྱིས་བསྒྲུབ་བྱའི་འབྲས་བུ་འཕོ་བའི་བདེ་བའི་རྒྱུ་རུ་བསྒོམ་བྱར་བསྟན་ཏོ། །
དེ་ཁོ་ན་ཉིད་འཇིག་རྟེན་ལས་འདས་པའི་དབང་ནི་བཞི་པ་གང་མཆོག་གི་རྒྱལ་བའི་བདག་པོ་བདེ་བ་ཆེན་པོ་རྡོ་རྗེ་སེམས་དཔའི་ཕྱག་རྒྱ་མཆོག་ཤེས་རབ་ཀྱི་ཕ་རོལ་ཏུ་ཕྱིན་མ་རང་གི་སེམས་ཀྱི་འོད་གསལ་ལ་རྗེས་སུ་སྦྱོར་བའོ། ། ཕྱག་རྒྱ་ཆེན་པོ་དེ་ཉིད་གསུངས་པ། སེམས་ཀྱི་སྣང་བ་ཙམ་ཞེས་པ་ལ་སོགས་པའི་ཚིགས་སུ་བཅད་པ་སྟེ་གོ་སླ་བས་འགྲེལ་པ་མ་མཛད་པའོ། ། དེའི་ཕྱིར་བཤད་པར་བྱ་སྟེ། སེམས་ཀྱི་འོད་གསལ་ཇི་ལྟ་བུ་ཞེ་ན། དུས་ཀྱི་རྩ་ལ་མཐོང་བའི་རྣམ་པ་ཀུན་གྱི་མཆོག་ལྡན་གྱི་སྟོང་གཟུགས་སྒོམ་པ་པོ་རང་གི་སེམས་གཟུང་འཛིན་གཅིག་ཏུ་འདྲེས་པའི་ངོ་བོ་ཆོས་ཅན། སྣ་ཚོགས་སུ་མེད་ཀྱང་སྣ་ཚོགས་ཀྱི་རྣམ་པར་སྣང་བ་ཙམ་སྟེ། རང་གི་ཡིད་དབུ་མར་རླུང་འགོག་པ་ལས་སྐྱེས་པའི་མེ་ལོང་གི་ནི་ནང་དུ་བཞིན་གྱི་གཟུགས་བརྙན་ཤར་བ་ལྟ་བུར། རང་གི་སེམས་ལས་ཐ་དད་ལྟ་བུར་སྣང་ཡང་ཐ་དད་དུ་མེད་པ་ཉིད་དོ། ། འོད་གསལ་དེ་གང་ཞིག་ནི་མཐའ་དག་རྒྱལ་བའི་སྲས་དུས་གསུམ་དུ་བྱོན་པ་རྣམས་དང་།
དུས་གསུམ་གྱི་སངས་རྒྱས་རྣམས་ཀྱིས་ངེས་པར་བསྟེན་ཞིང་རིམ་གྲོར་མཛད་པ་ལྟར། རྣལ་འབྱོར་པའི་དབང་པོ་སྲོག་ཐུར་གཅིག་ཏུ་སྦྱོར་བའི་རྣལ་འབྱོར་དང་ལྡན་པ་རྣམས་ཀྱིས་ཀྱང་ངེས་པར་བསྟེན་པར་བྱ་བ་སྟེ། དེ་ལྟ་བུའི་ཤེར་ཕྱིན་མི་རྟོག་ཡེ་ཤེས་ཀྱི་མེ་ལྕེ་རབ་ཏུ་རྒྱས་པར་གྱུར་པ་དེས་ནི་ཕྱི་ནང་གི་བདུད་ཚོགས་བདུད་བཞི་དང་གཡས་གཡོན་གྱི་རླུང་རྒྱུ་བ་དང་། ཡུལ་ཡུལ་ཅན་གྱི་གཟུགས་འཛིན་གྱི་འབྲེལ་པ་དང་བཅས་པའི་རྟོག་པ་མཐའ་དག་བསྲེག་པར་བྱེད་ཅིང་། ལས་དང་ཡེ་ཤེས་ཀྱི་ཕྱག་རྒྱ་ལས་རང་ལུས་ལ་ཁུ་བ་འཛག་པའི་བདེ་བ་ལ་ཆགས་པ་དང་། ལ་སོགས་པས་དེ་ལས་ཁུ་བ་ཉམས་པས་ཆགས་ཡུལ་ལ་སྡང་བའི་ཞེ་སྡང་དང་། དེ་ལས་ཆགས་པས་བརྒྱལ་བའི་རྨོངས་པ་རྣམས་ཀྱང་བསྲེགས་ཏེ། བསྲེགས་པ་དེ་ནས་ཤེས་རབ་ཆེན་པོ་དང་སྙོམས་པར་ཞུགས་པའི་རྣལ་འབྱོར་པ་རྣམས་ལ་ལོ་གསུམ་ཕྱོགས་གསུམ་སྒོམ་པའི་སྦྱོར་བས་ནང་གི་རླུང་རྒྱུ་བ་རྒྱུན་གཅོད་ཅིང་། མི་འགྱུར་བའི་བདེ་བར་རོ་མཉམ་པ་སྟེར་བར་བྱེད་དོ། ། ད་ནི་ཤེས་རབ་ཡེ་ཤེས་ལ་སོགས་པ་དགྲོལ་བར་བྱ་སྟེ།
འདིར་ཁྱད་གཞི་ཁྱད་ཆོས་གྲངས་བཞིན་དུ་སྦྱར་ནས་བསྟན་ན། ཤེས་རབ་ནི་སྟོང་གཟུགས་འཛིན་པར་བྱེད་པའི་སེམས་དང་། ཡེ་ཤེས་དག་ནི་འཛིན་པར་བྱེད་པའི་སེམས་དཔའི་སྣང་བ་སྟེ་གཟུང་བར་བྱ་བ་དག་ཀྱང་དུ་བ་ལ་སོགས་པའི་རྣམ་པ་བཅུ་པོ་ཉིད་དུ་འགྱུར་བ་གང་ཡིན་པ་སྟེ། དྲི་མ་མེད་པའི་མེ་ལོང་ལ་རི་བོང་ཅན་ཟླ་བའི་གཟུགས་བརྙན་སྣང་བ་ལྟ་བུ་དང་མཚུངས་པའམ། པྲ་ཕབ་པས་མེ་ལོང་ལ་སྣང་བ་ལྟ་བུའོ་ཞེས་རྭ་སྟེ། དེ་ཉིད་ནི་ཡེ་ཤེས་ཏེ་གཟུང་བར་བྱ་བའི་སེམས་སོ་ཞེས་པའི་དོན་ཏོ། ། དེ་ལྟར་མེ་ལོང་ལ་རང་གི་མིག་གིས་གཟུགས་བརྙན་མཐོང་བ་བཞིན་རང་གི་མིག་གིས་བཟུང་བ་ནི། ཞེས་འདོན་པས་དེ་ལྟར་མེ་ལོང་ལ་རང་གི་མིག་གིས་རང་གི་མིག་གི་གཟུགས་བརྙན་མཐོང་བ་ནི་རང་གི་མིག་གིས་གཟུང་བར་བྱ་བ་ཡིན་པ་དེ་བཞིན་དུ་ཡེ་ཤེས་ཀྱང་ཤེས་རབ་ཀྱི་གཟུགས་བརྙན་ཤེས་རབ་ཀྱིས་གཟུང་བར་བྱ་བ་དག་གོ ། དེ་ལྟ་བུའི་དོན་དམ་པའི་དབང་ནི་བཞི་པ་འདི་ལ་ཞུགས་པ་གང་ཡིན་པ་ཞེས་པ་ནི། འདིར་འཛིན་པ་བྱེད་པའི་སེམས་ཀྱི་གཟུགས་བརྙན།
གཟུང་བར་བྱ་བའི་སེམས་ཕྱག་རྒྱ་ཆེན་མོ་དེ་ལ་རབ་ཏུ་ཞུགས་པ་ནི་ཕྱི་རོལ་གྱི་ཡུལ་རྣམས་ལ་དབང་པོ་རྣམས་རབ་ཏུ་མི་འཇུག་པར་གཟུགས་སེམས་འདྲེས་ཏེ་གཟུང་འཛིན་རོ་མཉམ་པ་གང་ཡིན་པའོ། ། ཕྱག་ཆེན་དེ་སྒྲུབ་བྱེད་ཀྱི་ཐབས་ལ་ཡན་ལག་དྲུག་ལས། སོ་སོར་སྡུད་པ་བསམ་གཏན་དང་སྲོག་རྩོལ་དང་འཛིན་པ་ནི་དབང་བཞི་པ་ལ་ཞུགས་པ་ཞེས་བརྗོད་དོ། ། ཞུགས་པ་དེ་ལས་མངོན་ལས་འདས་པའི་བདེ་བ་འཕོ་མེད་ལྷན་ཅིག་སྐྱེས་པའི་དགའ་བ་ཐིག་ལེ་བཞི་འགྱུར་བ་མེད་པ་ཐོབ་པ་ཉིད་ནི་དོན་དམ་གྱི་དབང་བཞི་པ་ཐོབ་པ་སྟེ། ཐབས་ཀྱི་བདེ་བ་བྱིས་པ་བུམ་དབང་དང་། དར་ལ་བབ་པ་གསང་དབང་དང་། ཤེས་རབ་ཀྱི་བདེ་བ་རྒན་པོ་གཡོ་བ་ཤེས་རབ་ཡེ་ཤེས་རྣམས་ཀྱི་མཆོག་ཤེས་རབ་ཆེན་པོ་འཇིག་རྟེན་པའི་དཔེར་བྱ་བ་ལས་འདས་པ་འཇིག་རྟེན་གསུམ་གྱི་སྤྱོད་པ་འཛག་བདེ་ལས་གྲོལ་བ་ཞེས་པའི་དོན་དེ་དགོད་པ་དང་བལྟ་བ་དང་རེག་པ་དང་། འཁྱུད་པ་དང་ལག་པ་བཅངས་པ་དང་དབང་པོ་གཉིས་སྦྱོར་གྱི་འཁྲིག་པ་དང་བྲལ་བ། ལས་ཀྱི་ཕྱག་རྒྱ་དང་ཡེ་ཤེས་ཀྱི་ཕྱག་རྒྱའི་རྒྱུ་ལ་སྐྱེས་པ་དང་བྲལ་བ་སྟོང་པ་ཉིད་རྣམ་པ་ཐམས་ཅད་པ་རབ་ཏུ་གསལ་བའི་མཚན་ཉིད་ཅན་ཉིད་དོ། ། དེ་ལྟ་བུའི་སངས་རྒྱས་ཞལ་ཏེ་བཞི་པ་ཡེ་ཤེས་ཀྱི་ཞལ་འདི་སློབ་དཔོན་གང་གི་སྙིང་ལ་གནས་པ་ཞེས་པ་སེམས་ཀྱིས་བསྒོམས་པ་སྟེ་རང་གིས་ཉམས་སུ་མྱོང་བ་དང་།
སློབ་མ་རྣམས་ལ་བསྟན་པའི་སླད་དུ་དུས་ཐམས་ཅད་དུ་ཁ་ལ་གནས་པར་གྱུར་པ་དེ་ནི་དཔལ་ལྡན་བླ་མ་སྟེ་འགྱུར་མེད་ཡེ་ཤེས་ཀྱི་རྡོ་རྗེ་འཛིན་པའོ་ཞེས་པའི་དོན་ཏོ། ། དེ་ལས་གཞན་དབང་པོ་གཉིས་ཀྱི་བདེ་བ་རང་གིས་རྟོགས་ཤིང་མྱོང་བ་དང་། གཞན་ལ་སྟོན་པར་བྱེད་པ་པོ་རྣམས་ནི་དཔལ་ལྡན་བླ་མ་རྡོ་རྗེ་འཛིན་པ་མ་ཡིན་ཏེ། དོན་དམ་བསྟེན་པར། གང་ཞིག་བདེ་བའི་ཁྲོད་ཅན་དཔལ་ལྡན་བླ་མ་དེ། ། ཞེས་དང་། གང་ཞིག་མི་བཟད་ལམ་སྟོན་དཔལ་ལྡན་བླ་མ་དེ། ། འགྱུར་བའི་བདེ་བ་ལ་ཆགས་དཔལ་ལྡན་བླ་མ་མིན། ། ཞེས་སོ། ། ད་ནི་ནམ་མཁའ་ཞེས་པ་ལ་སོགས་པས་རང་གི་སེམས་འདིའི་སྣང་བ་ལ་རབ་ཏུ་གཞུག་པ་གསུངས་ཏེ།
འདིར་སྔགས་ཀྱི་ཐེག་པ་དང་ཕ་རོལ་ཏུ་ཕྱིན་པའི་ཐེག་པ་གཉིས་ཀ་ལས། རྣལ་འབྱོར་གོམས་པ་རྣམ་གཉིས་གསུངས་ཏེ། མུན་པའི་ནམ་མཁའ་དང་། བླ་གབ་མེད་པ་ལ་རྣལ་འབྱོར་གོམས་པའོ། ། གང་ཞིག་ནམ་མཁའ་ལ་རྣལ་འབྱོར་གོམས་པར་བྱེད་པ་དེས་མཚན་མོ་བུག་པ་མེད་པའི་ཁྱིམ་དུ་མུན་པ་ལ་ནམ་མཁའ་ཀུན་ནས་ཤེས་པར་གཞན་དུ་མི་འཕོ་བར་རྩེ་གཅིག་པའི་སེམས་དང་། མིག་ནི་མི་འཛུམ་པར་བལྟ་བར་བྱ་ཞིང་། དེ་ལས་རྡོ་རྗེའི་ལམ་དུ་རབ་ཏུ་ཞུགས་པ་ཞེས་པ་འདིར་དབུ་མར་སྲོག་རབ་ཏུ་ཞུགས་པས་སྟོང་པ་ཁོ་ན་ལས་དུ་བ་ལ་སོགས་པའི་མཚན་མ་བཅུ་མཐོང་སྟེ། དེ་དག་ནམ་མཁར་ཀུན་ནས་ཞེན་པའི་སེམས་དང་མིག་ནི་མི་འཛུམས་རྡོ་རྗེ་ལམ་དུ་ཞུགས་པ་ཡིས། ཞེས་པས་བསྟན་ལ། དེ་ཡང་སྟོང་པ་ལས་ནི་དུ་བ་ཕྱི་ནང་མཐའ་དག་ཁྱབ་པ་དཀར་པོའི་རྣམ་པ་དང་།
སྨིག་རྒྱུ་ཆུ་གཡོ་བའི་རྣམ་པ་དང་། རབ་གསལ་དྲི་མ་མེད་པའི་མཁའ་སྣང་མེ་ཁྱེར་གྱི་རྣམ་པ་ཉིད་དང་། མར་མེ་དང་ཞེས་པ་བཞི་ནི་མཚན་མོའི་རྣལ་འབྱོར་མཐོང་ངོ་། ། དེ་ནས་སྤྲིན་མེད་པའི་ནམ་མཁའ་ལ་བལྟ་སྟེ། དེའི་ཚེ་སྤྲིན་མེད་ནམ་མཁའ་དེ་ལས་ཀྱང་ཉིན་མོའི་རྣལ་འབྱོར་གྱིས་ནམ་མཁའ་ལས་རྟོག་པས་མ་བརྟགས་པར་བྱུང་བས་རང་བྱུང་བ། ཤེས་རབ་ཡེ་ཤེས་མེ་བོ་ཆེ་ཞེས་པ་སེར་མོ་འབར་མ་མེ་འབར་བའི་རྣམ་པ་མཐོང་སྟེ་གང་དུ་ན་སྤྲིན་མེད་པའི་ནམ་མཁའ་ལའོ། ། དེ་ནི་བཤང་བའི་རླུང་དབུ་མར་ཞུགས་པའི་མཚན་མའོ། ། དེ་བཞིན་དུ་འོད་ཆེན་རྣམ་པར་སྣང་བར་བྱེད། ། ཡེ་ཤེས་སྣང་བ་ལམ་མེ་བ་ནི་ཟླ་བ་སྟེ་དཀར་མོ་འབར་མའོ། ། དེ་ཉིད་ལ་ལ་ནཱའི་རླུང་དབུ་མར་ཞུགས་པའི་འོ། །
འགྲོ་བའི་མར་མེ་ཞེས་པ་ནི་ཉི་མའི་དཀྱིལ་འཁོར་སྣང་བ་སྟེ་དམར་མོ་འབར་མའོ། ། དེ་ནི་རོ་མའི་རླུང་དབུ་མར་ཞུགས་པའི་འོ། ། ཡེ་ཤེས་སྒྲོན་ཞེས་པ་ནི་རྡོ་རྗེ་སྟེ་སྒྲ་གཅན་རིན་པོ་ཆེ་ནག་པོའི་རྣམ་པ་ཅན་ནག་མོ་འབར་མ་སྟེ་སྲོག་རླུང་དབུ་མར་ཞུགས་པའི་མཚན་མ་ཡིན་ནོ། ། གཟི་བརྗིད་ཆེན་པོ་འོད་གསལ་བ། ། ཞེས་པ་གློག་གིས་སྣང་བ་སྟེ་མཆོག་གི་ཆ་དུང་ཅན་མར་རླུང་ཞུགས་པའོ། ། འགྱུར་མེད་བདེ་བས་སྡུག་བསྔལ་ཀུན་སྐྱོབ་པས་སྔགས་མཆོག སྒྲིབ་བྲལ་གྱི་ཆོས་ཀུན་གྱི་མངའ་བདག རིག་སྔགས་ཐམས་ཅད་འགྲུབ་པའི་རྒྱུ་བྱེད་པས་རིག་སྔགས་རྒྱལ་ཞེས་པ་ནི་ཐིག་ལེ་ཁ་དོག་སྔོན་པོ་ཟླ་བའི་དཀྱིལ་འཁོར་གྱི་རྣམ་པར་སྣང་བ་སྟེ། གཅི་བའི་རླུང་དབུ་མར་ཞུགས་པའི་མཚན་མའོ། ། དེ་ལྟར་ན་དེ་ཁོ་ཉིད་ཀྱི་མཚན་མ་རྣམ་པ་བཅུ་སྟེ།
འདུས་པ་ལ་སོགས་པ་ལས་མཚན་མོའི་རྣལ་འབྱོར་གྱི་མཚན་མ་དང་། མཚན་ཡང་དག་པར་བརྗོད་པ་ལས། ཉིན་མོའི་རྣལ་འབྱོར་གྱིས་སྣང་བའི་མཚན་མ་བཅོམ་ལྡན་འདས་ཀྱིས་གསུངས་སོ། ། འདུས་པ་ལས་ཇི་ལྟར་གསུངས་ཞེ་ན། འགོག་པ་རྡོ་རྗེ་བགྲོད་སེམས་ལ། ། མཚན་མ་ཉེར་འཛིན་འབྱུང་འགྱུར་ཏེ། ། དང་པོ་སྨིག་སྒྱུའི་རྣམ་པ་སྟེ། ། གཉིས་པ་དུ་བ་ལྟ་བུ་འོ། ། གསུམ་པ་མཁའ་སྣང་རྣམ་པ་སྟེ། ། བཞི་པ་སྒྲོ་མ་འབར་བ་འོ། །
ལྔ་པ་རྟག་ཏུ་སྣང་བ་ནི། ། སྤྲིན་མེད་ནམ་མཁའ་ལྟ་བུ་འོ། ། ཞེས་གསུངས་སོ། ། མཚན་མ་དང་པོ་གཉིས་གོ་བཟློག་པ་ནི་རང་དགར་འཇུག་པ་དགག་པ་སྟེ། ནཱ་རོ་པས་ཕྱག་རྡོར་གྱི་ལུང་དྲངས་པར། རྣལ་འབྱོར་པས་ནམ་མཁའ་ལ་དང་པོར་དུ་བ་མཐོང་སྟེ། སྨིག་སྒྱུ་ནི་མ་ཡིན་ནོ་ཞེས་རང་གི་ཉམས་སུ་མྱོང་བས་ཤེས་བར་བྱའོ། ། ཞེས་སོ། ། འདི་དག་སྟོང་པའི་སྣང་བ་ཡིན་ཡང་འགྱུར་བ་དང་བཅས་པས་ཀུན་རྫོབ་བདེན་པ་སྟེ། ནཱ་རོ་པས་ཕྱག་རྡོར་གྱི་ལུང་དྲངས་པར།
འདིར་རང་བྱིན་གྱིས་བརླབ་པ་ཞེས་བྱ་བ་ནི་སོ་སོར་བསྡུད་པས་ཀུན་རྫོབ་ཀྱི་བདེན་པ་མཐོང་བའོ་ཞེས་སོ། ། རྟགས་བཅུ་རྫོགས་པའི་རྗེས་ནས། གསང་སྔགས་རྒྱལ་པོ་དོན་ཆེན་ཞེས་པ་ནི་བུམ་པ་དང་སྣམ་བུ་དང་ཤིང་རྟ་ལ་སོགས་པ་རྣམ་པ་ཐམས་ཅད་པའི་གཟུགས་མཐོང་བའོ། ། དེའི་དབུས་སུ་སྟེ་ཐིག་ལེའི་དབུས་སུ་སྒྲིབ་པ་དང་བྲལ་བས་སངས་རྒྱས། ཁམས་གསུམ་པའི་གཟུགས་རྣམས་མཐོང་བ་ནི་རྡུལ་ཕྲ་རབ་ཀྱི་རྫས་མེད་པའི་ཕྱིར་དང་། རྟོག་པས་བརྟགས་པ་མེད་པའི་ཕྱིར་ཡུལ་དྲུག་དང་རྣམ་པར་བྲལ་བ་སྣང་བ་དང་། དུ་མ་ལོངས་སྤྱོད་རྫོགས་པའི་སྐུ། ། ཞེས་པ་དེ་ནས་རྣམ་ཀུན་མཆོག་གི་སྟོང་པའི་གཟུགས་ཀྱི་རྣལ་འབྱོར་གྱིས་གཞོམ་དུ་མེད་པ་སྟོང་པའི་སྒྲ་གང་ཡིན་པ་དེ་ཉིད་ཐོས་ཏེ། དེ་ལྟར་སྟོང་གཟུགས་སྣང་བ་ལས་སྤྲུལ་པའི་སྐུ་དང་། སྟོང་པའི་སྒྲ་སྣང་བ་ལས་ལོངས་སྤྱོད་རྫོགས་པའི་སྐུར་བརྗོད་པའོ་ཞེས་པའི་དོན་ཏོ། །
འདིར་ཉིན་མོ་རྣལ་འབྱོར་ནི་ནམ་མཁའ་ཆུ་འཛིན་ཏེ་སྤྲིན་དང་བྲལ་བ་དག་ལ་ནི་རྣལ་འབྱོར་པ་ཡིས་མི་འཛུགས་པར་བརྒྱད་པའི་མིག་གིས་བལྟ་བར་བྱ་བ་སྟེ། སྔ་དྲོ་དང་ཕྱི་དྲོ་ཉི་མ་ལ་རྒྱབ་བསྟན་ནས་སོ། ། རྣམ་པ་གཞན་དུ་ཉི་མ་ལ་རྒྱབ་བསྟན་ན་ཉི་མའི་འོད་ཟེར་གྱིས་མིག་རབ་རིབ་ཏུ་འགྱུར་ཏེ། རྒྱུ་གང་ལས་ན། དེ་ཡིས་ཞེས་པ་ནི་འོད་ཟེར་དེའི་གནོད་པ་བྱས་པ་ལས་སོ། ། དེ་ལྟ་བུའི་རྣལ་འབྱོར་གྱིས་ཉི་མ་སོ་སོར་སྟོང་གཟུགས་ལ་བལྟ་བར་བྱ་སྟེ་དུས་ཇི་ཙམ་ཞིག་ཏུ་ཞེ་ན། ཐིག་ལེའི་དབུས་སུ་རེ་ཁཱ་ནག་པོ་སྦོམ་ཕྲ་སྐྲའི་ཚད་ཙམ་པར་དྲི་མ་མེད་པའི་འོད་ཟེར་འཕྲོ་བ་དུས་ཀྱི་རྩ་ཞེས་པ། ཨ་ཝ་དྷཱུ་ཏཱི་ལ་མཐོང་བར་གྱུར་གྱི་བར་དུའོ། ། རེ་ཁཱ་ནག་པོ་དེའི་ནང་དུ་འདུས་པ་ཀུན་མཁྱེན་གཟུགས་ནི་ཞེས་པ་ཇི་སྙེད་པ་ཀུན་མཁྱེན་པའི་ཡུལ་ཁམས་གསུམ་པོའི་གཟུགས་བརྙན་མ་ལུས་པ་ཆུ་དང་བ་ལ་ཉི་མ་ཤར་བ་ལྟ་བུ་དྲི་མས་གོས་པ་མེད་པ་ཁ་དོག་སྣ་ཚོགས་པ་ཅན་ཏེ། དེ་ནི་ཆོས་ཅན་གྱི་རྣམ་པ་ཀུན་དང་ལྡན་པའི་རང་གི་སེམས་ཕྱི་རོལ་གྱི་ཡུལ་དུ་སྤྱོད་པ་དང་རྣམ་པར་བྲལ་བ་དག་གོ །
སེམས་ནི་གཞན་པ་མིན་པ་ཉིད་ཅེས་པ་དེ་གཞན་གྱི་སྣང་བ་ནི་མ་ཡིན་ཏེ། གཞན་གྱི་སེམས་ཤེས་པའི་མངོན་ཤེས་མེད་པའི་ལས་དང་པོ་པས་མཐོང་བའི་ཕྱིར་རོ། ། འདིར་གཟུགས་མཐོང་བའི་རིམ་པ་ཡང་དེ་བཞིན་གཤེགས་པའི་ཤའི་སྤྱན་གྱིས་དང་པོར་རང་གི་སེམས་སྣང་བ་མཐོང་ཞིང་ལྷ་ལ་སོགས་པའི་སྤྱན་གྱིས་གཞན་གྱི་སེམས་ཀྱི་ཤེས་པའི་སྣང་བ་མཐོང་སྟེ། དེས་ན་ཆོས་ཡང་དག་པར་བསྡུད་པ་ལས། བཅོམ་ལྡན་འདས་ཀྱིས། སྟོང་ཉིད་མཐོང་བའི་སྤྱན་ལྔ་ཞེས་གསུངས་སོ། ། དེ་ལྟར་ལྔ་པོ་དེ་སྐྱེ་བའི་རིམ་པ་སོར་བསྡུད་བསམ་གཏན་ཐོབ་པས་དབང་པོའི་ཤའི་སྤྱན་དང་། སྲོག་འཛིན་གྱིས་མངོན་ཤེས་ཐོབ་ནས་ལྷའི་སྤྱན་དང་། རྗེས་དྲན་ཐོབ་ནས་སངས་རྒྱས་ཀྱི་སྤྱན་དང་། ཏིང་ངེ་འཛིན་ཐོབ་ནས་ཤེས་རབ་ཀྱི་སྤྱན་དང་།
དུས་སྦྱོར་བཅུ་གཉིས་ཀྱི་རླུང་ཕྱི་རོལ་དུ་རྒྱུ་བ་འགགས། ཡེ་ཤེས་ཀྱི་ལུས་གྲུབ་ནས་ཡེ་ཤེས་ཀྱི་སྤྱན་ཐོབ་སྟེ། དེ་རྣམས་ནི་སྦྱོར་བ་ཡན་ལག་དྲུག་བསྒོམས་པའི་སྟོབས་ཀྱིས་འབྱུང་བར་འགྱུར་རོ། ། དེའི་ཕྱིར་ཐམས་ཅད་མཁྱེན་པ་སྟོབས་བཅུ་བརྙེས་པ་ནི་སྒྲིབ་པ་ཐམས་ཅད་སྤངས་པའི་ཕྱིར་སྤྱན་ལྔ་ཅར་དང་ལྡན་པས་སྟོང་པའི་གཟུགས་མ་གཟིགས་པ་ཅུང་ཟད་ཀྱང་མེད་དོ། ། སྟོང་གཟུགས་ཀྱི་རྣམ་པ་ཀུན་མཐོང་བ་དེ་ནས་སྲོག་རྩོལ་གྱིས་སྲོག་གི་གཟུགས་ནི་མཐོང་བར་གྱུར་པ་ན་ཉིན་མཚན་སོ་སོའི་དུས་སུ་སྲོག་གི་རླུང་ནི་འགོག་པ་ཞེས་པ་འཛིན་པའི་རྣལ་འབྱོར་གྱི་བུམ་པ་ཅན་རབ་ཏུ་བྱ་སྟེ། དེ་ནས་འོད་ཟེར་གྱི་འཁོར་ལོ་བྱུང་ནས་རང་གི་ལུས་ལ་ཡོངས་སུ་བསྐོར་ཞིང་རྒྱུན་མི་འཆད་དུ་འཁོར་བར་བྱེད་པ་མཐོང་གི་བར་དུ་རྗེས་དྲན་བསྒོམ་པར་བྱའོ་ཞེས་པ་སྟེ། སྔར་བརྗོད་པའི་དུས་རྩའི་ནང་གི་གཟུགས་ལས་འོད་ཟེར་བྱུང་ནས་བསྐོར་བ་འཁོར་བར་བྱེད་པ་ནང་དུ་ཨ་ཝ་དྷཱུ་ཏཱི་ལ་མཐོང་བར་གྱུར་གྱི་བར་དུའོ། ། ལྟེ་བའི་དབུ་མར་སྟོང་གཟུགས་མཐོང་བ་དེ་ནས་རྗེས་དྲན་གྱིས་ཕྱི་རོལ་གྱི་ཕྱག་རྒྱའི་རྣལ་འབྱོར་ཟླ་བ་དྲུག་བསྒོམས་པ་དག་གིས་འཛེ་འཕྲོག་ཅིང་སྡོམ་བརྩོན་ཏེ། ཕྱི་ནས་ལས་དང་པོར་གྱུར་པའི་ཁུ་བ་མི་འཕོ་བའི་ཚངས་པར་སྤྱོད་པ་ལ་གནས་པར་གྱུར་པ་རྣམས་ཀྱིས་ལོ་གསུམ་ཕྱོགས་གསུམ་གྱི་རེག་བྱས་དམན་པ་ཞེས་པ་དབང་པོ་གཉིས་ཀྱི་འཁྲིག་པའི་བདེ་བ་ལ་ཆགས་པ་དང་བྲལ་ཞིང་བདེ་བ་མཉམ་པ་སྟེ་མི་འགྱུར་བའི་བདེ་བ་ལམ་གྱི་སེམས་ཤེས་པ་སྟོང་པ་ཉིད་ཀྱི་གཟུགས་ཀྱི་སེམས་སུ་རོ་གཅིག་པ་ཐོབ་པར་འགྱུར་རོ། ། དེ་ནས་སྐད་ཅིག་གིས་མངོན་པར་བྱང་ཆུབ་པའི་མཚན་ཉིད་ཀྱི་སྐད་ཅིག་མ་ལ་སངས་རྒྱས་ཏེ།
དེ་ཡང་ཆགས་པ་དང་ཆགས་བྲལ་མཐའ་ཐོག་ལ་གནས་སྐད་ཅིག་མ་ཞེས་པ་ལ། ཆགས་པ་ཞེས་པ་ནི་ཡས་བབས་ཀྱི་དགའ་བ་བཅོ་ལྔ་རྫོགས་པ་དཀར་པོའི་ཕྱོགས་ཏེ་དེའི་མཐར་ཁུ་བ་ནོར་བུའི་རྩེ་མོར་གནས་པ་ནི་ཆ་བཅུ་དྲུག་པའི་མཚན་ཉིད་དོ། ། ཆགས་བྲལ་ནི་ཁུ་བ་འཕོས་པ་ནག་པོའི་ཕྱོགས་ལ་གནས་པའོ། ། ནག་པོ་དེའི་དང་པོའམ་ཐོག་མ་ལ་གནས་པ་ནི་ནག་པོའི་ཕྱོགས་ལ་མ་ཞུགས་པ་སྟེ་མི་འཕོ་བའི་སྐད་ཅིག་གཅིག་ཐོབ་པས་མངོན་པར་རྫོགས་པར་བྱང་ཆུབ་པའི་དུས་ཀྱི་མཚན་ཉིད་དོ། ། སྐད་ཅིག་མ་དེ་ཉིད་ལས་ཀྱང་ཁྱབ་བདག་གི་ནི་དབུགས་ཀྱི་གྲངས་ཤེས་པར་འགྱུར་མེད་བདེ་བ་ཆེན་པོ་རྡོ་རྗེ་སེམས་དཔའི་སྐད་ཅིག་ཉི་ཁྲི་ཆིག་སྟོང་དྲུག་བརྒྱའི་གྲངས་ཀྱི་མཐར་ཐུག་པར་འཕེལ་ལོ། ། ཚུལ་ཇི་ལྟར་ན་གསང་བར་རྡོ་རྗེ་ནོར་བུའི་རྩེ་མོ་ལས་བྱང་ཆུབ་ཀྱི་སེམས་བྱོན་པ་མི་འགྱུར་བའི་སྐད་ཅིག་མ་བརྒྱ་ཕྲག་སུམ་ཅུ་རྩ་དྲུག་རྣམས་ཀྱི་གྲངས་འཕེལ་ཏེ། དེའི་གྲངས་དང་མཉམ་པ་ཉིད་ཀྱི་སྲོག་རྣམས་བསད་ནས་གསང་བའི་པདྨ་བྱང་ཆུབ་སེམས་ཀྱིས་གང་བ་ཐོབ་བོ། ། དེ་ཡིས་དེ་བཞིན་གཤེགས་པའི་ས་རབ་དགའ་དང་དྲི་མ་མེད་པ་གཉིས་སུ་ཕྱིན་པར་འགྱུར་ཏེ། དེ་བཞིན་དུ་ལྟེ་བ་ཐིག་ལེས་གང་བས་ས་བཞི་པ་མན་ཆད་དང་། སྙིང་ཁ་གང་བས་ས་དྲུག་པ་མན་ཆད་དང་།
མགྲིན་པ་གང་བས་ས་བརྒྱད་པ་མན་ཆད་དང་། དཔྲལ་བའི་བར་དུ་གང་བས་ས་བཅུ་ཐོབ་པ་རྣམས་སུ་འགྱུར་ཞིང་། གཙུག་ཏོར་གྱི་བར་དུ་གང་ཞིང་མི་འགྱུར་བའི་སྐད་ཅིག་ཉི་ཁྲི་ཆིག་སྟོང་དྲུག་བརྒྱ་རྫོགས། སྲོག་ཐམས་ཅད་ཟད་པས་ས་བཅུ་གཉིས་རྫོགས་སོ། ། དེའི་ཕྱིར་དགའ་བ་བཅུ་དྲུག་ལས་ཨོ་དྷ་ནས་འབར་བའི་བར་ཏེ། ཁུ་བ་ནོར་བུ་ནས་གང་བར་འོངས་པ་དང་། ཁྱད་དགའ་དང་ལྷན་སྐྱེས་དགའ་བ་དག་གི་དབུས་གསང་བ་ནས་ལྟེ་བར་ཁུ་བ་འོངས་པ་དང་། གཉིད་དང་གཉིད་ཡུར་གྱི་མཚམས་ཁུ་བ་ལྟེ་བ་ནས་སྙིང་ཁར་འོངས་པ་དང་། ཡེ་ཤེས་རྣམ་ཤེས་དག་གི་དབུས་སྙིང་ཁ་ནས་མགྲིན་པར་ཁུ་བ་འོངས་པའོ། ། དེས་ན་ཐབས་ཤེས་གཉིས་ཀྱི་རྡོ་རྗེ་དང་པདྨའི་དབང་པོ་གཉིས་ཀྱི་སྦྱོར་བ་དག་ལས་ནི་སྐུ་དང་གསུང་དང་ཐུགས་དང་ཡེ་ཤེས་ཀྱི་ཐིག་ལེའི་གཟུགས་ཀྱིས་དཔྲལ་བ་ནས་ནོར་བུའི་བར་དུ་འོངས་པའི་བདེ་བ་སྐྱེད་པ་གང་ཡིན་པའི་ཁུ་བ་བདེ་བ་དེའི་འཕེལ་བར་བྱེད་པ་སྟེ།
དེ་ལྟ་བུའི་ཁུ་བ་དེ་སླར་ཡང་ནོར་བུ་ནས་གཙུག་ཏོར་གྱི་བར་སྟེང་དུ་འགྲོ་བ་རབ་ཏུ་བྱའོ། ། དེ་ཡང་བླ་མའི་ངེས་པའི་དབང་གིས་ཤེས་པ་སྔར་གསུངས་པའི་སྲིད་གསུམ་གྱི་བླ་མ་དུས་ཀྱི་འཁོར་ལོར་གསུངས་པའི་ངེས་པ་ཡན་ལག་བཅུ་གཉིས་ཀྱི་སྲོག་འགོག་པ་ལས་ནོར་བུ་ནས་དཔྲལ་བའི་བར་དུ་བདེ་བ་འཕེལ་བའི་ཁུ་བ་སྟེང་དུ་འགྲོ་བར་འགྱུར་ཏེ། འདི་ལ་འགྱུར་མེད་བདེ་བ་ཐོབ་པས་འཇིག་རྟེན་པའི་ལམ་བསྒོམ་པ་ལྟ་བུའི་རྩོལ་བ་མི་དགོས་པར་རང་གི་ངང་གིས་འཇུག་པའི་ཕྱིར་ངོ་མཚར་མེད་དོ། ། དེ་ལྟར་ཉོན་མོངས་བདུད་རྣམས་བཅོམ་ནས་རྒྱལ་བའི་བདག་པོར་འཇུག་སྟེ་ཞེས་པ་ནི། འཛིན་པས་གཡོན་པ་དང་གཡས་པར་གནས་པའི་སྲོག་རྣམས་བསད་ནས་རྗེས་དྲན་གྱིས་རྒྱལ་བའི་བདག་པོ་རྡོ་རྗེ་སེམས་དཔའ་འགྱུར་མེད་བདེ་བ་སྟོང་པ་ཉིད་ཀྱི་གཟུགས་ལ་རོ་མཉམ་དུ་འཇུག་སྟེ། ལོ་གསུམ་ཕྱོགས་གསུམ་གྱི་སྦྱོར་བས་སོ། ། གང་འཇུག་ན་རྣལ་འབྱོར་པ་བཟང་པོ་ལྟེ་བའི་ཨ་ཝ་དྷཱུ་ཏཱི་ལ་གནས་པའི་སྟོང་གཟུགས་མཐོང་བའོ། ། འདིས་རྗེས་དྲན་གྱི་དུས་མཚམས་ཀྱང་བསྟན་ཏོ། ། དེའི་ཕྱིར་བུམ་པ་ཅན་འགྲུབ་པ་ཉིད་ཀྱིས་རྗེས་དྲན་གྱི་བདེ་བ་ཆེན་པོའི་སྐད་ཅིག་བསྐྱེད་ནས་བདེ་བ་དེ་འཕེལ་བར་བྱའོ་ཞེས་པ་ནི་བསྒོམ་པའི་རིམ་པ་ངེས་པའོ། ། ད་ནི་ས་ཞེས་པ་ལ་སོགས་པས་སྟོང་གཟུགས་ཀྱི་མཚན་ཉིད་གསུངས་ཏེ།
འདིར་སྟོང་པའི་གཟུགས་རབ་ཏུ་སྣང་བ་ན་སའི་རྣམ་པར་མཐོང་སྟེ། དེ་ལྟ་ན་ཡང་ཕྲ་རབ་ཀྱི་རྫས་མེད་པས་སྲ་བ་སའི་རང་བཞིན་མ་ཡིན་ནོ། ། ཞུ་བ་ཆུའི་ལུས་ཏེ་རྣམ་པར་སྣང་བ་ནི། སྨིག་རྒྱུའི་ཆུ་བཞིན་དུ་ཁུ་བ་ཆུ་ཡང་མ་ཡིན་ཏེ། གཤེར་བ་ཉིད་མིན་པའི་ཕྱིར་རོ། ། དེ་བཞིན་དུ་མེའི་རྣམ་པར་སྣང་བ་མེ་མིན་ཏེ། བསྲེག་པར་མི་བྱེད་པའི་ཕྱིར་རོ། ། གཡོ་བ་རླུང་གི་ལུས་སུ་སྣང་བ་ནི་གང་ཞིག དེ་ནི་རླུང་མ་ཡིན་ཏེ། གཡོ་བ་མེད་པའི་ཕྱིར་ཏེ།
རྡུལ་ཕྲན་གྱི་རྫས་སུ་མེད་པའི་ཕྱིར་རོ། ། རྡུལ་ཕྲན་གྱི་རྫས་མེད་པའི་ཕྱིར་སྟོང་པའི་རྣམ་པར་སྣང་བ་ཡིན་པ་དེ་ལྟ་ན་ཡང་སྟོང་པ་མིན་ཏེ། མིག་གིས་མཐོང་བའི་ཕྱིར་སྒྱུ་མའི་གྲོང་ཁྱེར་བཞིན་དུ་དཀར་པོ་དང་། ལ་སོགས་པས་ལྗང་དང་ཁ་དོག་སྣ་ཚོགས་པ་ཆེན་པོ་དང་ཆུང་ངུའི་དབྱིབས་དང་ལྡན་པར་སྣང་བ་ཡང་ཁ་དོག་མ་ཡིན་ཏེ། རྡུལ་ཕྲན་གྱི་རྫས་སུ་མེད་པའི་ཕྱིར། ཆོས་ཅན་གྱི་རྣམ་པ་ཐམས་ཅད་པ་ཡིན་ཡང་ཆོས་སོ་སོ་བ་མིན་ཏེ། དུས་ཐམས་ཅད་དུ་སྤྱན་ལྔ་དང་བྲལ་བའི་བྱིས་པ་རྣམས་ཀྱིས་བལྟ་བྱ་མིན་པའི་ཕྱིར་རོ། ། དེ་ཅིའི་ཕྱིར་ཞེ་ན། རང་སྙིང་དྲི་མ་ཉོན་མོངས་བདུད་ཀྱི་མཐུ་ལས་ཏེ་གཡོན་དང་གཡས་པའི་རྩ་ལ་སྲོག་རབ་ཏུ་རྒྱུ་བ་ལས་རང་གི་སེམས་གློ་བུར་དྲི་མས་བསྒྲིབས་པས་སོ་ཞེས་པ་སྟོང་གཟུགས་ཀྱི་མཚན་ཉིད་ངེས་པའོ། ། ད་ནི་ནཱ་ད་ཞེས་པ་ལ་སོགས་པས་རྩ་རླུང་བགྲོད་པའི་སླད་དུ་རྩའི་གནས་པ་གསུངས་ཏེ།
འདིར་ནཱ་ད་ཞེས་པའི་སྙིང་ཁར་གནས་པ་ཐུགས་ཀྱི་ཐིག་ལེ་ཤིན་ཏུ་གཉིད་ལོག་པའི་གནས་སྐབས་བསྐྱེད་པར་བྱེད་པའོ། ། ཐིག་ལེ་ཞེས་པ་ནི་དཔྲལ་བར་གནས་པ་སྐུའི་ཐིག་ལེ་སད་པའི་གནས་སྐབས་བསྐྱེད་པར་བྱེད་པའོ། ། ཆ་ཞེས་པ་ནི་མགྲིན་པར་གནས་པ་གསུང་གི་ཐིག་ལེ་རྨི་ལམ་བསྐྱེད་པར་བྱེད་པའོ། ། ཡེ་ཤེས་ཞེས་པ་ནི་ལྟེ་བར་གནས་པ་ཡེ་ཤེས་ཀྱི་ཐིག་ལེ་བཞི་པའི་གནས་སྐབས་ཀྱི་བསྐྱེད་པར་བྱེད་པའོ། ། བདུད་རྩིའི་གནས་སུ་སོན་པ་ལུ་གུ་རྒྱུད་དུ་བཅིངས་པའི་རྩ། ཞེས་པ་ལ་བདུད་རྩིའི་གནས་ནི་དཔྲལ་བའོ། ། དེར་སྨིན་མཚམས་སུ་སོན་པ་ནི་བདུད་རྩིའི་གནས་སུ་སོན་པ་སྟེ་དེ་དག་ཀྱང་ལ་ལ་ནཱ་དང་། ར་ས་ནཱ་དང་། ཨ་ཝ་དྷཱུ་ཏཱི། དེ་རྣམས་ཀྱང་ལུ་གུ་རྒྱུད་དུ་བཅིངས་པས་ལྟེ་བ་དང་སྙིང་ཁའི་བར་དུ་ལམ་གསུམ་དྲང་པོར་བྱས་ནས་སྙིང་ཁར་འདུས་ཏེ།
ལུ་གུ་རྒྱུད་དུ་བཅིངས་ནས་སླར་ཡང་ཨ་ཝ་དྷཱུ་ཏཱི་ནི་དབུས་སུ་སྙིང་ཁའི་འཁོར་ལོའི་ལྟེ་བ་ཕུག་ནས་འགྲོའོ། ། ལ་ལ་ནཱ་དང་ར་ས་ནཱ་དག་ནི་གཡོན་དང་གཡས་ཀྱི་འདབ་མར་རབ་ཏུ་རྒྱུ་བས་གནས་སོ། ། དེ་ནས་སྙིང་ཁ་དང་མགྲིན་པའི་བར་དུ་སླར་ཡང་ལམ་གསུམ་བྱས་ནས་འགྲོའོ། ། དེ་བཞིན་དུ་མགྲིན་པ་དང་དཔྲལ་བའི་བར་དུ་ལམ་གསུམ་དང་། དཔྲལ་བ་དང་གཙུག་ཏོར་གྱི་བར་དུ་ལམ་གསུམ་སྟེ། དེ་ལྟར་ལན་གསུམ་མམ་ལན་བཞི་བྱས་ནས་ལ་ལ་ནཱའི་རླུང་ནི་སྣ་གཡོན་པའི་བུ་ག་ནས་གཞན་ཕྱི་རོལ་གྱི་གནས་སུ་ས་རླུང་སོོར་བཅུ་གཉིས་ཀྱི་མཐའ་དང་། ཡེ་ཤེས་ཀྱི་རླུང་ཆ་བཅུ་དྲུག་གི་མཐར་འགྲོ་སྟེ་ཚུལ་ནང་གི་ལེའུ་ལས་གསུངས་སོ། ། ར་ས་ནཱའི་རླུང་ནི་སྣ་བུག་གཡས་ནས་ཕྱི་རོལ་དུ་གོང་ལས་བཟློག་པས་སོ། ། ཨ་ཝ་དྷཱུ་ཏཱི་ནི་ཅིག་ཅར་སྣ་བུག་གཉིས་ནས་འགྲོ། ། དེ་བཞིན་དུ་འོག་ཏུ་ལྟེ་བ་དང་གསང་བའི་བར་དུ་ལན་གསུམ་བྱས་ནས་བཤང་བ་དང་གཅི་བའི་རྩ་ནི་གཡོན་དང་གཡས་ནས་གསང་བའི་པདྨ་ལ་ཐུག་གི་བར་དུ་སོང་ནས་དུང་ཅན་མ་དབུས་སུ་འགྲོའོ། །
གསང་བའི་པད་མའི་འོག་ཏུ་དྲི་ཆེན་གྱི་རྩ་དབུས་དྲང་པོ་ནས་ཐུར་དུ་འགྲོ་སྟེ། གཅི་བ་དང་ཁུ་བའི་རྩ་མདུན་དུ་འཁྱོགས་པ་གཤིབས་ནས་སྐྱེས་པའི་རྟགས་སམ་བུད་མེད་ཀྱི་བྷ་ག་ལ་གཡོན་ཕྱོགས་ནས་གཅི་བའི་རྩ་འགྲོ་ཞིང་གཡས་ཕྱོགས་ནས་ཁུ་བའི་རྩ་འགྲོ། ། དེ་ལྟར་དབང་མདོར་བསྟན་དུ། འོག་ཏུ་བཤང་གཅི་འབབ་པ་དག ། ས་དང་རླུང་གི་རང་བཞིན་ཅན། ། དབུ་མའི་རྩ་དང་གཡོན་པ་ཡང་། ། འཁོར་ལོ་རལ་གྲི་འཛིན་པར་འདོད། ། སྟེང་དང་འོག་ཏུ་དབུ་མ་ཡང་། ། སྒྲ་གཅན་ཁུ་བ་རབ་འབབ་པ། ། ཞེས་སོ། །
རྩ་ལ་རླུང་རྒྱུ་བའི་ཀུན་ཏུ་སྤྱོད་པ་ནི། ནང་གི་ལེའུ་ལས་སྔར་གསུངས་སོ། ། དེ་ལྟར་ན་སྲོག་དང་ཐུར་སེལ་ལམ་གསུམ་རྣམས་ཞེས་པ་སྟེ། སྟེང་དུ་སྲོག་གི་ལམ་གསུམ་ནི་གཡོན་དང་གཡས་དང་དབུ་མའི་ལམ་རྣམས་དང་། འོག་ཏུ་ཐུར་སེལ་གྱི་ལམ་གསུམ་ནི་བཤང་བ་དང་གཅི་བ་དང་ཁུ་བའི་ལམ་རྣམས་སོ། ། ད་ནི་སྒྲུབ་ལེར་རྩ་བརྒྱུད་ཀྱི་ལུང་དྲངས་པ་ལས་བསྟན་པའི་ཐིག་ལེའི་རྣལ་འབྱོར་གྱི་དོན་སྟོན་པ་སྟེ། རྩ་རྒྱུད་དུ། དེ་ལྟར་རྡོ་རྗེ་དང་བཅས་པའི་ཤེས་རབ་པདྨ་ཞེས་པ་ནི་བུད་མེད་རྣམས་ཀྱི་སྐྱེ་གནས་པདྨ་འདབ་བརྒྱད་པ་ཧུྃ་ཡིག་གིས་མཚན་པར་བསྒོམ་པ་སྟེ། དེ་ཉིད་རྡོ་རྗེ་དང་བཅས་པ་ལས་གཡོ་བར་འགྱུར་བ་ཉིད་ཀྱི་ཕྱིར་རོ། ། དེ་ལྟར་རྡོ་རྗེ་པདྨ་དང་བཅས་པ་བྱས་ནས་པདྨར་གཞུག
ཅེས་པའི་དོན། རྡོ་རྗེ་ཆུ་སྐྱེས་ལྡན་པ་ཉིད། ། ཅེས་པ་ནོར་བུ་དང་བཅས་པའི་རྡོ་རྗེ་ནི་བདེ་བ་བསྐྱེད་པའི་ཁུ་བ་འགྱུར་ཞིང་འཕོ་བའི་ཕྱིར་ཏེ། ཆེད་དུ་ཆུ་སྐྱེས་ལྡན་པ་པདྨ་ཉིད་ནི་ཁ་འབྱེད་པའི་ཕྱིར་རོ། ། དེ་ལས་ལྟེ་བར་གཏུམ་མོའི་མེ་སྦར་བས་རླུང་གཉིས་ཡང་དག་ཕྲད་པའི་དབུས་སུ། ཞེས་པ་ལྟེ་བའི་འཁོར་ལོར་སྲོག་དང་ཐུར་སེལ་གྱི་རླུང་དག་ཡང་དག་པར་ཕྲད་པའི་དབུས་སུ་ཡུལ་རྣམས་ལ་ཞེས་པ་བདུན་པའི་མང་ཚིག་ཐོབ་པ་ལ་ཡུལ་རྣམས་ཞེས་སྦྱར་བ་ནི་རྣམ་པར་དབྱེ་བ་མེད་པའི་ཚིག་སྟེ། ཡུལ་ལྔ་པོ་རྣམས་ལ་ཡུལ་ཅན་མིག་ལ་སོགས་པའི་རྣམ་པར་ཤེས་པ་རྣམས་ནི་གཟུང་འཛིན་གྱི་འབྲེལ་པས་རབ་ཏུ་འཇུག་པ་འགོག་པ་དང་། ཡང་གི་སྒྲས་གཡས་གཡོན་གྱི་རྩ་རྣམས་ལས་འབྱུང་བའི་རླུང་ཡང་ལྟེ་བར་འགོག་པ་སྟེ་དེ་ཉིད་ནི། སྔར་སྒྲུབ་ལེར། ལྟེ་བར་གཏུམ་མོ་འབར་བ་ནི། །
ཞེས་སོགས་ཀྱི་སྐབས་སུ་བརྗོད་ཟིན་ཏོ། ། དེ་དུས་ནམ་གྱི་ཚེ་འགོག་ཅེ་ན། དུ་བ་ལ་སོགས་པ་རྣམས་ཀྱི་མཚན་མ་འཛིན་པ་དག་ནི་ཨ་ཝ་དྷཱུ་ཏཱིའི་སྒོ་ནས་འཛིན་པ་སྟེ། ཀྱང་གི་སྒྲས་ལྟེ་བའི་འཁོར་ལོའི་དབུས་ཀྱི་ཨ་ཝ་དྷཱུ་ཏཱི་དེ་ཉིད་ལ་འཛིན་པའི་ཚེ་འགོག་པའོ། ། གང་ཞིག་རྗེས་དྲན་གྱི་ཡན་ལག་ཐིག་ལེའི་རྣལ་འབྱོར་འདི་དག་ཐམས་ཅད་གསང་བར་བྱ་སྟེ། ཞེས་པ་རྫོགས་རིམ་གྱི་མན་ངག་མ་ཐོབ་བའི་རྣལ་འབྱོར་པ་བྱིས་པའི་སྐྱེ་བོ་རྣམས་ལ་སྦ་བར་བྱའོ། ། ཞེས་པ་བཅོམ་ལྡན་འདས་ཀྱི་ངེས་པའོ། ། ད་ནི་དབུ་མར་སྲོག་ཅེས་པ་ལ་སོགས་པས་ཐིག་ཕྲའི་རྣམ་འབྱོར་ཉེ་བར་བསྡུ་བ་གསུངས་ཏེ། འདིར་སྦྱོར་བ་དྲུག་གི་དང་པོར་རྣལ་འབྱོར་པས་དབུ་མར་སྲོག་གི་རླུང་གི་རབ་ཏུ་གཞུག་པ་སོར་བསྡུད་བསམ་གཏན་བསྒོམ་པར་བྱ་སྟེ། ཇི་ཙམ་ཞིག་ཏུ་རྣལ་འབྱོར་པ་གང་གི་དེ་ཁོ་ནའི་མཚན་མ་སྟོང་གཟུགས་ཨ་ཝ་དྷཱུ་ཏཱིར་མཐོང་བར་འགྱུར་བ་ཇི་སྲིད་བར་རོ། །
འདི་ནི་དཔལ་ལྡན་བླ་མའི་ཞལ་ཞེས་པ་སངས་རྒྱས་ཀྱི་སྐུ་རྡོ་རྗེ་སྟེ། ཞལ་ལམ་སྒོ་གཅིག་ཏུ་སྟེ་དང་པོ་རུ་བརྗོད་དོ། ། དེ་ནས་ཉི་མ་དང་བཅས་ཏེ་གཡས་པའི་རྩ་ལ་བགྲོད་པའི་རླུང་དང་ལྷན་ཅིག་ཏུ་རི་བོང་ཅན་གྱི་བགྲོད་པ་ཞེས་པ་གཡོན་གྱི་རྩར་བགྲོད་པའི་སྲོག་གི་རླུང་ནཱ་ད་གོམས་པའི་རྣལ་འབྱོར་གྱིས་བཅིངས་པ་བུམ་པ་ཅན་དུ་བྱའོ་ཞེས་པ་ངེས་པ་སྟེ། རྭས་གཡོན་གྱི་རྩར་འགྲོ་བའི་སྲོག་བཅིང་བར་བྱའོ་ཞེས་འདོན་པས་སོ། ། དེ་ལྟ་བུའི་སྲོག་རྩོལ་ནི་རྡོ་རྗེ་གཉིས་པ་གསུང་རྡོ་རྗེའོ། ། དེ་ནས་ཕྱག་རྒྱ་རབ་ཏུ་འགྲོགས་ལ་སེམས་ཞེས་པ་སྟོང་གཟུགས་ལ་རྗེས་སུ་ཆགས་པས་བྱང་ཆུབ་ཀྱི་སེམས་ཞུ་བ་དང་། དེ་ལས་མཆོག་གི་བདེ་བ་འཛག་མེད་བདེ་བ་ལ་གནས་པས་རྡོ་རྗེ་ནོར་བུའི་རྩེ་མོར་ཁུ་བ་ཡང་དག་པར་གྱེན་དུ་བསླང་བ་སྟེ་མི་འཛག་པར་འཛིན་པ་ཡང་རྡོ་རྗེ་གསུམ་པ་ཐུགས་ཀྱི་རྡོ་རྗེའི་ཞལ་ལོ། ། ཅིས་ཏེ་རྗེས་དྲན་གྱི་སྐབས་སུ་སྟོང་གཟུགས་ཀྱི་ཕྱག་རྒྱའི་སྒོ་ནས་འཕོ་བའི་དགའ་བ་སྐེས་པར་མ་གྱུར་ན་དེའི་ཚེ་ལས་ཀྱི་ཕྱག་རྒྱའི་པདྨར་རྡོ་རྗེར་སྒྲའམ་ཞེས་པ་དལ་བུ་དག་གིས་བསྐྱོད་པར་བྱའོ། ། ཅིས་ཏེ་བུད་མེད་མ་རྙེད་ན་དེའི་ཚེ་རང་གི་ལག་པའི་པདྨ་གསོར་བར་བྱའོ། ། དེ་ཡང་བདེ་བ་འཕེལ་བའི་སླད་དུ་སྟེ་ཁུ་བ་ལྷུང་བའི་སླད་དུ་ནི་མ་ཡིན་ནོ། །
དེ་ལྟར་ལས་དང་ཡེ་ཤེས་ཀྱི་ཕྱག་རྒྱའི་རྣལ་འབྱོར་ལས་ས་བོན་གཏོར་བ་མིན་པའི་མི་འགྱུར་བའི་བདེ་བ་དེ་ནི་འཆི་བའི་འཇིགས་འཕྲོག་ཏུ་འགྱུར་ཏེ། རྡོར་སྙིང་འགྲེལ་པར། དེ་བཞིན་ཚངས་པ་ཁྱབ་འཇུག་ཕྱུགས། ། གསང་བའི་འཁོར་ལོར་ངེས་ལྷུང་བ། ། ཇི་སྲིད་བསྲེག་པ་བདུན་གྱི་བར། ། ཚེ་ནི་ཡངས་པ་སྦྱིན་པར་བྱེད། ། ཅེས་སོ། ། དེ་ལྟ་བུའི་ཕྲ་ཐིག་གམ་ཏིང་ངེ་འཛིན་གྱི་ཡན་ལག་འདི་ནི་དཔལ་ལྡན་བླ་མ་དམ་པའི་ཞལ་བཞེས་པ་རྡོ་རྗེ་བཞི་པ་སྟེ་ཡེ་ཤེས་རྡོ་རྗེའོ་ཞེས་པ་ཐིག་ཕྲའི་རྣལ་འབྱོར་གོམས་པའི་ངེས་པའོ། ། ད་ནི་ས་ཞེས་པ་ལ་སོགས་པ་དཀྱིལ་འཁོར་ལྔ་ཟད་པའི་རིམ་པ་རྣལ་འབྱོར་བསྒོམ་པའི་དུས་གསུངས་ཏེ། འདིར་གང་གི་ཚེ་ཁྲོ་བོའི་ལྟ་བས་ནམ་མཁའ་སྟོང་པ་ལ་སེམས་རྩེ་གཅིག་ཏུ་བཀོད་པའི་རྣལ་འབྱོར་པ་མིག་མི་འཛུགས་པའི་རྣལ་འབྱོར་གོམས་པར་གྱུར་པ་དེའི་ཚེ་གཡོན་ནམ་གཡས་སུ་ས་རྒྱུ་བའི་དུས་སུ་བསྒོམ་ཞེས་པ་ནི་ཉེ་བར་མཚོན་པ་སྟེ།
གང་གི་ཚེ་དབུས་ནས་གཡས་སུ་ས་རླུང་རབ་ཏུ་འབབ་པའི་དུས་སུ་རྣལ་འབྱོར་པ་རྣལ་འབྱོར་སྒོམ་པར་བྱེད་ན་དེའི་ཚེ་མཚན་མ་སྣང་བའི་ཆོ་གའམ་རྣམ་པ་འདིའོ། ། གཡོན་པའི་རྩ་ལ་སྲོག་རབ་ཏུ་འབབ་པའི་དུས་སུ་བསྒོམས་པས་སྣང་བའི་མཚན་མའི་རྣམ་པ་ནི་འདི་མ་ཡིན་ཏེ། ནམ་མཁའི་དཀྱིལ་འཁོར་ལ་སོགས་པ་འབྱུང་བ་སྤྲོ་བའི་རིམ་པ་དང་མཐུན་པར་རྒྱུ་བ་ལས་འབར་བ་ལ་སོགས་པར་སྣང་བའོ། ། དེས་ན་སྣ་བུག་གཡོན་ནམ་གཡས་སུ་རྒྱུ་བའི་སྲོག་གི་རླུང་ནི་དཀྱིལ་འཁོར་གང་དང་གང་འབབ་པ་དེའི་ཆོས་ཅན་ཏེ། རང་བཞིན་ཉིད་ཀྱི་ཕྱིར། སྲོག་དེ་ཉིད་འདིར་དཀྱིལ་འཁོར་གྱི་སྒྲས་གསུངས་སོ། ། དེས་ན་གཡས་ཀྱི་རྩ་ལ་སའི་དཀྱིལ་འཁོར་ལས་སྲོག་གི་ཆུའི་དཀྱིལ་འཁོར་ལ་རབ་ཏུ་འཇུག་ཅིང་ཆུ་རླུང་ཡང་འབར་བྱེད་ཀྱི་རླུང་ལ་འཇུག་སྟེ། གཙང་བར་བྱེད་པ་མེ་རླུང་ལ་འཇུག་པའོ། ། རླུང་ནི་སྟོང་པ་ནམ་མཁའི་རླུང་ལ་འཇུག་སྟེ། དེ་བཞིན་དུ་ཡེ་ཤེས་ཀྱི་དཀྱིལ་འཁོར་གྱི་བར་དུ་འཇུག་པའོ། །
གཡོན་གྱི་རྩ་བ་ནམ་མཁའ་ལ་སོགས་པ་སྤྲོ་བའི་རིམ་པས་སའི་དཀྱིལ་འཁོར་གྱི་བར་དུ་འཇུག་གོ ། དེ་བཞིན་དུ་གཡས་ཀྱི་རླུང་བསྡུས་རིམ་གྱིས་ཐིམ་པས་སྟོང་པ་ལས་ངེས་པར་དུ་བ་ལ་སོགས་པའི་མཚན་མ་རྣམ་པ་བཅུ་རུ་འགྱུར་ཞིང་ཐིག་ལེའི་མཚན་མ་བསྒོམས་པ་ལས་ནི་རྣམ་པ་ཐམས་ཅད་པའི་གཟུགས་སུ་འགྱུར་རོ། ། གཟུགས་དེ་དབུ་མར་མཐོང་ནས་ཐིག་ལེའི་རྣལ་འབྱོར་བསྒོམས་པ་ལས་རྒྱུན་མི་འཆད་པས་མི་ཟད་ཅིང་། འགྱུར་བ་མེད་པའི་མཆོག་གི་བདེ་བ་གཞོམ་དུ་མེད་པ་ཡེ་ཤེས་ཀྱི་སྐུ་ཐོབ་པར་འགྱུར་ཏེ། འགྱུར་མེད་བདེ་བ་དེ་ཉིད་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་ཡེ་ཤེས་སོ། ། ཡེ་ཤེས་དེ་ཐོབ་པ་ལས་ནི་རྫུ་འཕྲུལ་གྱིས་ནམ་མཁའ་ལ་འགྲོ་བ་ལ་སོགས་པ་དང་། དངོས་གྲུབ་ཁམས་གསུམ་གྱི་དབང་ཕྱུག་ཉིད་དུ་འགྱུར་ཏེ། དེ་ཡང་མི་བདག་ཅེས་ཟླ་བཟང་ལ་བོས་ནས་སྐྱེས་བུ་རྣམས་ཀྱི་སྐྱེ་བ་འདི་ཉིད་ལ་ཐོབ་པར་འགྱུར་བའོ། ། དེས་ན་གཡོན་གྱི་ཡེ་ཤེས་ཀྱི་དཀྱིལ་འཁོར་རྒྱུ་བའི་ཚེ་བསྒོམ་མོ་ཞེས་པ་རྣལ་འབྱོར་གྱི་ལམ་དུ་རབ་ཏུ་ཞུགས་པས་མཚན་མ་སྣང་བའི་ངེས་པའོ། ། ད་ནི་སྐུ་བཞི་རྣམས་ཀྱི་རབ་ཏུ་དབྱེ་བ་ལས་སྐུ་བཅུ་དྲུག་ཏུ་འགྱུར་བ་གསུངས་པ།
འདོད་པ་ཞེས་པ་སོགས་པ་སྟེ། འདིར་ཀུན་རྫོབ་ཀྱི་བདེན་པ་གཉིས་ཀྱི་ཀུན་འབྱུང་གི་བདེན་པ་ཡིན་པ་ལས་གང་ན་སྐུ་གཅིག་ཡོད་པ་དེ་ན་གཞན་གསུང་དང་ཐུགས་དང་ལ་སོགས་པ་ཡེ་ཤེས་རྣམས་ཀྱང་ཡོད་པ་སྐུ་གཅིག་དང་བཞི་དབྱེའོ། ། དེས་ན་འདོད་པ་ཞེས་པ་ལུས་ཀྱི་ཁམས་རྫོགས་པ་ན་འདོད་ཆགས་སྐྱེ་བས་ལུས་ཀྱི་དགའ་བའི་སྐད་ཅིག་འགག་པ་ལས་སངས་རྒྱས་ཀྱི་སྤྲུལ་པའི་སྐུ་རྡོ་རྗེར་ནི་ངེས་པར་རབ་ཏུ་འགྱུར་རོ། ། རྫོགས་པ་ནི་ལུས་རྫོགས་ནས་སྐྱེས་པ་ན་དབུགས་འབྱུང་བ་ངག་སྟེ་ངག་གི་དགའ་བ་ཟད་པ་གང་ཡིན་པ་དེ་དེ་དག་སྤྲུལ་པ་དེའི་གསུང་རྡོ་རྗེ་ཉིད་དོ། ། འབར་བ་སྤྲུལ་པའི་ཐུགས་ཏེ་ཞེས་པ་ལ་འབར་བའམ་གསལ་བ་ཞེས་པ་ནི་སེམས་ཀྱི་དགའ་བ་འགགས་པའོ། ། སྤྲུལ་པའི་མཆོག་གི་བདེ་བ་བྱེད་པའི་ཡེ་ཤེས་རྡོ་རྗེ་དག་ནི་ཨོ་དྷ་ཉིད་དེ་ཡེ་ཤེས་ཀྱི་དགའ་བ་འགག་པའོ། ། དེ་ལྟར་དགའ་བ་བཞི་ནི་སྤྲུལ་པའི་སྐུ་གསུང་ཐུགས་རྡོ་རྗེ་ཡེ་ཤེས་རྡོ་རྗེ་བཞི། ། དེ་བཞིན་དུ་ལོངས་སྤྱོད་རྫོགས་པའི་རྡོ་རྗེ་བཞི་ནི་དགའ་བ་ལོངས་སྤྱོད་རྫོགས་པའི་སྐུ་སྟེ་ཞེས་པ་ལུས་ཀྱི་མཆོག་དགའ་འགགས་པ་ལོངས་སྐུའི་སྐུ་རྡོ་རྗེ། ། མཆོག་དགའ་དང་བཅས་ཁྱད་པར་དགའ་བ་རིམ་པས་འདི་ཡི་ནི་ཞེས་པ་ལ་མཆོག་དགའ་ནི་ལོངས་སྤྱོད་རྫོགས་པའི་གསུང་སྟེ། ངག་གི་མཆོག་དགའ་ཟད་པའོ། །
ཁྱད་པར་དགའ་བ་ནི་ལོངས་སྤྱོད་རྫོགས་པའི་ཐུགས་ཏེ་སེམས་ཀྱི་མཆོག་དགའ་འགགས་པའོ། ། དེ་ལྟར་མཆོག་དགའ་དང་ཁྱད་དགའ་གཉིས་ནི་ལོངས་སྐུའི་གསུང་དང་ཐུགས་སོ། ། ལྷན་ཅིག་སྐྱེས་པའི་དགའ་བ་ཉིད་ཀྱང་ནི་བདེ་བྱུང་ལོངས་སྤྱོད་རྫོགས་པ་འདི་ཡི་ཡེ་ཤེས་རྡོ་རྗེར་འགྱུར་ཏེ། ཞེས་པ་ཡེ་ཤེས་ཀྱི་མཆོག་དགའ་འགགས་པ་ལོངས་སྤྱོད་རྫོགས་པའི་ཡེ་ཤེས་རྡོ་རྗེའོ། །

དེ་ནས་ཆོས་སྐུའི་རྡོ་རྗེ་བཞི་ནི། འདར་བ་ཉིད་ཅེས་པ་ལུས་ཀྱི་ཁྱད་པར་དགའ་བ་སྟེ། དེ་འགག་པ་ནི་སྲིད་པ་གསུམ་གྱིས་བཏུད་པ་ཆོས་ཀྱི་སྐུ་རྡོ་རྗེའོ། ། འབྱུང་བ་ཆོས་དེའི་གསུང་དུ་འགྱུར་ཞེས་པ་སྟེ་ངག་གི་ཁྱད་པར་དགའ་བ་འགགས་པ་ཆོས་སྐུའི་གསུང་རྡོ་རྗེའོ། ། གཉིད་ཡུར་ཉིད་ནི་སེམས་ཀྱི་ཁྱད་པར་དགའ་བ་འགགས་པ་སྟེ་ཆོས་ཀྱི་ཐུགས་སོ། ། གཉིད་དེ་ཡེ་ཤེས་ཀྱི་ཁྱད་པར་དགའ་བ་འགགས་པ་ནི་ཆོས་འདིའི་སྲིད་པའི་འཇིགས་འཇོམས་ཡེ་ཤེས་སོ། ། ཡི་གེ་ཉིད་ཅེས་པ་མི་འགྱུར་བ་ནི་ལུས་ཀྱི་ལྷན་ཅིག་སྐྱེས་པའི་དགའ་བ་སྟེ་འགགས་པ་ནི་དག་པའི་སྐུ་རྡོ་རྗེའོ། ། དབྱངས་དང་བྲལ་བའི་ཆ་དང་ཐིག་ལེ་ནཱ་ད་རིམ་པ་ཡིས། ཞེས་པ་ལ། དབྱངས་དང་བྲལ་བའི་ཨཿཞེས་པ་ནི་དབྱངས་ཨ་དང་བྲལ་བའི་ཆ་ཞེས་པ་ནི་ཚེག་དྲག་རྐྱང་པ་སྟེ་ངག་གི་ལྷན་ཅིག་སྐྱེས་པའི་དགའ་བ་འགགས་པ་སྟེ་དག་པའི་གསུང་ངོ་། ། ཐིག་ལེ་ཞེས་པ་ནི་སེམས་ཀྱི་ལྷན་ཅིག་སྐྱེས་པའི་དགའ་བ་འགགས་པ་སྟེ་དག་པའི་ཐུགས་སོ། །
ནཱ་ད་ཞེས་པ་ཡེ་ཤེས་ཀྱི་ལྷན་ཅིག་སྐྱེས་པའི་དགའ་བ་འགགས་པ་སྟེ་དག་པའི་ཡེ་ཤེས་སོ། ། དེ་ལྟར་ལྷན་སྐྱེས་ཀྱི་དགའ་བ་བཞི་ནི་དག་པའི་རྡོ་རྗེ་བཞི་སྟེ། བདེ་བ་ཆེན་པོའི་འབྱུང་བའི་དག་པའི་ལྷ་རྡོ་རྗེ་སེམས་དཔའི་ཡེ་ཤེས་རྡོ་རྗེ་དེ་ནི་སྒྲིབ་བྲལ་གྱི་རྣམ་པ་གསུམ་གྱི་སྲིད་པ་སྟོང་པ་ཉིད་ཀྱི་རང་བཞིན་ལ་གནས་པ་སྟེ་དེ་ཉིད་དགའ་བ་བཅུ་དྲུག་འགགས་པ་དག་གི་དབྱེ་བས་ཕྱེ་ན་སྐུ་བཅུ་དྲུག་ཏུ་འགྱུར་བའོ། ། དེས་ན་དེ་ཉིད་རྣམ་པ་བཅུ་དྲུག་རིག ། ཅེས་གསུངས་པའི་ཕྱིར། དེ་ཉིད་རྣམ་པ་བཅུ་དྲུག་ནི་མི་འགྱུར་བའི་བདེ་བ་ཆེན་པོ་སྟེ། དེ་ཉིད་མི་འགྱུར་བའི་ཕྱིར་དོན་དམ་པར་བརྗོད་དོ། ། དུས་སྦྱོར་བཅུ་གཉིས་ཀྱི་རླུང་འགགས་པའི་བདེན་དོན་རྣམ་པ་བཅུ་གཉིས་ནི་ཀུན་རྫོབ་ཏུ་རྣམ་པར་བཞག་སྟེ། དེ་དག་སངས་རྒྱས་རྣམས་ཀྱི་དབང་དུ་བྱས་པ་དང་། འཁོར་བ་པ་རྣམས་ཀྱི་བདེ་བ་ཆེན་པོ་ནི་སེམས་ཅན་གྱི་ལུས་བསྐྱེད་པས་ཀུན་རྫོབ་དང་།
བདེན་དོན་རྣམ་པ་བཅུ་གཉིས་ལ་ནི་འཆི་བ་དང་འོད་གསལ་དུ་འཇུག་པས་དོན་དམ་པའི་བདེན་པ་སྟེ། སྤྱོད་བསྡུས་སྒྲོན་མར། གང་ཞིག་སྐྱེ་བ་ཀུན་རྫོབ་བདེན་པ་སྟེ། ། འཆི་བའི་མིང་ཡང་དོན་དམ་བདེན་པ་ཡིན། ། ཞེས་པ་དང་མཐུན་ནོ། ། དེས་ན་ཡན་ལག་བཅུ་གཉིས་འགགས་ཤིང་སྲོག་ཟད་པས་རྡུལ་སྒྲིབ་པ་དང་བྲལ་བའི་ཕྱིར། རྡོ་རྗེ་ཉི་མ་སྣང་བ་ཆེ། ། བདེན་དོན་རྣམ་པ་བཅུ་གཉིས་ལྡན། ། ཞེས་པ་སྟེ། ནོར་བུར་རྡུལ་སྐྱེ་བ་འགགས་པའི་ཕྱིར་རོ། །
ཆ་བཅུ་དྲུག་གི་ཁུ་བ་འགགས་པས། རྡོ་རྗེ་ཟླ་བ་དྲི་མེད་འོད། ། དེ་ཉིད་རྣམ་པ་བཅུ་དྲུག་རིག ། ཅེས་པའོ། ། དེ་གཉིས་དབྱེར་མེད་པ་བཅོམ་ལྡན་འདས་ཀྱི་འཁོར་ལོ་གྲུབ་བོ། ། ད་ནི་སད་པ་ལ་སོགས་པའི་གནས་སྐབས་བཞིའི་ཐིག་ལེ་འགག་པ་ལས་འགྱུར་མེད་བདེ་བ་སྐྱེད་པའི་ཚུལ་གསུངས་པ། སད་པ་ཞེས་པ་ལ་སོགས་པ་སྟེ། འདིར་འཁོར་བ་པ་རྣམས་ཀྱི་ལུས་ལ་གནས་ཞེས་པ་སྤྱི་བོར་གནས་པའི་བྱང་ཆུབ་ཀྱི་སེམས་ལུས་ཀྱི་ཐིག་ལེ་ནི་སད་པའི་གནས་སྐབས་བསྐྱེད་པའི་མཚན་ཉིད་ཅན་དུ་འགྱུར་ཞིང་། དབུགས་ལ་ཞེན་པ་ཞེས་པ་མགྲིན་པར་གནས་པ་ངག་གི་ཐིག་ལེ་ནི་རྨི་ལམ་གྱི་གནས་སྐབས་བསྐྱེད་བྱེད་ཀྱི་རང་བཞིན་དུ་འགྱུར་ཏེ། དེ་ལྟར་སད་རྨིའི་གནས་སྐབས་གཉིས་ཀ་རང་ལ་སྣང་བའི་ཡུལ་རྣམས་ལ་རྣམ་པར་སྤྱོད་དོ། །
ཡུལ་ལ་གཡོ་བ་མེད་པའི་སེམས་ལ་ཞེན་པ་སྙིང་ཁར་གནས་པའི་ཡིད་ཀྱི་ཐིག་ལེ་ནི་སླར་ཡང་གནས་སྐབས་སྔ་མ་གཉིས་ལས་གཞན་པ་འདི་ནི་སེམས་རྣམ་པ་གསུམ་སྟེ། ཤིན་ཏུ་གཉིད་ལོག་པའི་རང་བཞིན་བསྐྱེད་བྱེད་ཡིན་ནོ། ། ཡེ་ཤེས་ལ་གནས་ཞེས་པ་ནི་ལྟེ་བར་གནས་པ་ཡེ་ཤེས་ཀྱི་ཐིག་ལེ་ནི་བཞི་པའི་གནས་སྐབས་བསྐྱེད་བྱེད་ཀྱི་རང་བཞིན་ཏེ། གནས་སྐབས་དེ་ནི་བུད་མེད་དང་རབ་ཏུ་འགྲོགས་པ་ལས་བྱང་ཆུབ་སེམས་ནི་ཞུ་བར་གྱུར་པ་ན་ཡང་འཕོ་བའི་སྐད་ཅིག་མཚན་ཉིད་དུ་འགྱུར་བ་ཉིད་དོ། ། དེ་ལྟ་བུའི་སྒྲིབ་བཅས་ཀྱི་སེམས་རྣམ་པ་བཞི་པོ་དེ་ཉིད་འགགས་པས་ནི་སངས་རྒྱས་ཀྱི་སྤྲུལ་པའི་སྐུ་དང་ལོངས་སྤྱོད་རྫོགས་པའི་སྐུ་དང་། ཆོས་ཀྱི་སྐུ་དང་ལྷན་ཅིག་སྐྱེས་པའི་མཚན་ཉིད་ཅན་དུ་འགྱུར་རོ། ། དེས་ན་སྤྲུལ་པ་ལ་སོགས་པ་སྐུ་བཞི་དག་གི་རིམ་པ་བཞིན་སེམས་ཀྱི་གནས་སྐབས་བཞི་འགགས་པ་ནི་རྡོ་རྗེ་རྣམ་པ་བཞི་ནི་རིམ་པས་ངེས་པར་རབ་ཏུ་འགྱུར་ཞེས་པའོ། ། དེ་ལྟར་འཁོར་བ་པ་རྣམས་ཀྱི་སད་པ་ལ་སོགས་པའི་མཚན་ཉིད་ཀྱི་སེམས་རྣམ་པ་བཞི་ནི། འདོད་པ་གཟུགས་གཟུགས་མེད་ཀྱི་སྲིད་པ་རྣམ་པ་གསུམ་ལ་གནས་པའི་སྲོག་ཆགས་རྣམས་ཀྱི་ཐིག་ལེ་བཞིའི་དབུས་སུ་གནས་པ་སྟེ། འཛག་བཅས་ཀྱི་བྱང་ཆུབ་ཀྱི་སེམས་ཀྱི་རྟེན་ལ་བརྟེན་པ་ནི་མི་འཕོ་བའི་ལུས་ངག་ཡིད་ཡེ་ཤེས་ཀྱི་བྱང་ཆུབ་ཀྱི་སེམས་དེ་གནས་པ་ཉིད་དོ། །
དེས་ན་སྲོག་ཐུར་གཅིག་ཏུ་འབྱོར་བའི་རྣལ་འབྱོར་དང་ལྡན་པའི་དབང་པོ་རྣམས་ཀྱིས་བདེ་མཉམ་འབྲས་སྟེར་ཞེས་པ་མི་འགྱུར་བའི་བདེ་བའི་འབྲས་བུ་སྟེར་བ་སྒྲིབ་བཅས་ཀྱི་ཆོས་ཀུན་གྱི་ཁྱབ་བྱེད་ཁུ་བ་འཕོ་བ་དག་ནི་ཐར་པའི་སླད་དུ་བསྲུང་བར་བྱའོ། ། ཅིའི་ཕྱིར་ན་ཐིག་ལེ་བཏང་སྟེ་མི་འཕོ་བའི་རྟེན་ཁུ་བ་ལྷུང་བར་གྱུར་ན་རྣལ་འབྱོར་པ་རྣམས་ཀྱི་སྒྲིབ་བྲལ་གྱི་ཆོས་ཐམས་ཅད་སྐྱེ་བའི་ས་བོན་མཆོག་གི་བདེ་བའི་རྟེན་མེད་པར་སོང་བ་ལས། བརྟེན་པ་དོན་དམ་འགྱུར་མེད་བྱང་ཆུབ་སེམས་ཀྱི་མཚན་ཉིད་ཅན་གྱི་ཐར་པ་ཐོབ་གང་ན་ཡོད་དེ་མེད་དོ། ། དེ་ལྟར་དབང་མདོར་བསྟན་དུ། ཁུ་བ་མི་འགྱུར་རང་བཞིན་གྱིས། ། མཆོག་ཏུ་མི་འགྱུར་བསྒྲུབ་པར་བྱ། ། རྟེན་ནི་འཕོ་བ་ཐོབ་པ་ན། ། བརྟེན་པ་འདོད་ཆགས་བྲལ་བ་ཉིད། ། ཅེས་སོ། ། དེའི་ཕྱིར་འཁོར་བ་པའི་འཛག་པའི་བདེ་བའི་སྐད་ཅིག་འདི་ནི་མི་འཕོ་བའི་ཚངས་སྤྱོད་ཅན་གྱི་སྡོམ་བརྩོན་རྣམས་ཀྱིས་ཐམས་ཅད་དུས་སུ་དོར་བར་བྱ། །
ཞེས་པ་སྟེ་ཐིག་ལེ་འགྱུར་བ་དང་འཛག་པ་དང་གཡོ་བ་དོར་བར་བྱ། ཞེས་པ་ནི་བཅོམ་ལྡན་འདས་ཀྱི་ངེས་པའོ། ། དེས་ན་ཐར་པའི་སླད་དུ་རྣལ་འབྱོར་པས། ། རྡོ་རྗེ་སྐྱིལ་ཀྲུང་གིས་སེམས་ནི། ། ནོར་བུའི་ནང་དུ་གནས་པར་བལྟ། ། རྒྱུ་མཐུན་ལ་སོགས་བདེ་བ་རྫོགས། ། དྲི་མ་མེད་པའི་བར་དུ་བསྒོམ། ། ཞེས་འདུས་པར་འབྱུང་བ་ཕྱག་ན་རྡོ་རྗེས་སྟོད་འགྲེལ་དུ་བཀྲལ་བ་ལྟར་ལྟེ་བར་རྒྱུ་མཐུན་པ་དང་། ལ་སོགས་པས་སྙིང་ཁར་རྣམ་པར་སྨིན་པ་དང་། མགྲིན་པར་སྐྱེས་བུ་བྱེད་པ་དང་།
སྤྱི་བོར་དྲི་མ་དང་བྲལ་བར་གྱུར་གྱི་བར་དུ་ཐིག་ལེ་ནོར་བུ་ནས་གཙུག་ཏོར་གྱི་བར་དུ་སྟེང་དུ་འགྲོ་བར་བྱ་སྟེ། ཀྱཻ་རྡོ་རྗེར། དཔལ་ལྡན་དེ་བཞིན་ཉིད་གཤེགས་ཤིང་། ། དེ་བཞིན་སླར་ཡང་གཤེགས་པ་ཉིད། ། ཅེས་པ་ལྟར་ཇི་ལྟར་སྤྱི་བོ་ནས་ནོར་བུར་བྱོན་པ་དེ་བཞིན་དུ་སླར་ནོར་བུ་ནས་གཙུག་ཏོར་དུ་གཤེགས་པར་བྱའོ། ། ཞེས་པ་མི་འགྱུར་བའི་བདེ་བ་བསྐྱེད་པའི་ངེས་པའོ། ། གང་ཕྱིར་ཨ་སོགས་ཞེས་པ་ལ་སོགས་པ་ཚིགས་སུ་བཅད་པ་གཞན་གྱིས་ནི་དོན་འདི་ཉིད་བསྟན་ཡང་། མཆོག་ཏུ་མི་འགྱུར་བའི་ཡེ་ཤེས་རིགས་པས་གྲུབ་པའི་ཚུལ་སྟོན་པའི་མདོར་བསྡུས་པ་ལས་རྒྱས་པར་བརྗོད་པར་བྱ་སྟེ། དེས་ན་འདིར་མདོར་བསྡུས་ཀྱི་མིང་གིས་སྔ་ཕྱིའི་མཚམས་ཡོངས་སུ་བཅད་པའོ། ། བསྡུས་པའི་རྒྱུད་ཀྱི་རྒྱལ་པོ་དུས་ཀྱི་འཁོར་ལོའི་འགྲེལ་བཤད་རྩ་བའི་རྒྱུད་ཀྱི་རྗེས་སུ་འཇུག་པ་སྟོང་ཕྲག་བཅུ་གཉིས་པ་དྲི་མ་མེད་པའི་འོད་ཅེས་བྱ་བ་ལས།
སྐུ་བཞི་དང་། ལ་སོགས་པས་གླེང་གཞིའི་ཚིག་གི་དོན་ཡེ་ཤེས་གཞུག་པ་སོགས་ཀྱི་རྣམ་པར་དག་པ་ངེས་པའི་ཚུལ་སྟོན་པའི་མདོར་བསྡུས་ཆེན་པོ་སྟེ་གཉིས་པའོ།། ༈ །ད་ནི་གནས་པ་དགུ་པ་ཤེས་པ་དང་ཤེས་བྱ་རྣམ་པ་ཀུན་གྱི་བདག་ཉིད་ཕྱག་རྒྱ་ཆེན་པོའི་དངོས་གྲུབ་ཀྱི་ངོ་བོ་ཉིད་ཀྱིས་གནས་པ་ན་བརྗོད་བྱ་དང་མཐུན་པར་ཕྱག་བྱ་བ་ནི། འབྲས་བུ་གཟུང་འཛིན་གཉིས་མེད་ཀྱི་ཡེ་ཤེས་རང་གི་བདག་ཉིད་དུ་ལྡན་པས་དཔལ། བདེ་བ་ཆེན་པོ་འགྱུར་བ་མེད་པས་རྡོ་རྗེ། སྒྲིབ་བྲལ་གྱི་སྲིད་གསུམ་རོ་གཅིག་ཏུ་གྱུར་པས་སེམས་དཔའ། དེ་གཉིས་དབྱེར་མེད་པ་ལ་ཕྱི་ནང་དེ་ཁོ་ན་ཉིད་ཀྱིས་དབྱེ་བས་ཕྱག་འཚལ་ལོ། ། དེའི་ཕྱིར་ཤེས་རབ་རྡུལ་ཕྲ་རབ་ཀྱི་ཆོས་ཉིད་ལས་འདས་པ་པྲ་ཕབ་པའི་སྣང་བ་ལྟ་བུ་རྣམ་པ་ཐམས་ཅད་པའི་སྟོང་ཉིད་ཕྱག་རྒྱ་ཆེན་མོ་ལ་ཕྱག་འཚལ་ལོ། ། ཐབས་དེ་ལས་སྐྱེས་པའི་འཛག་པའི་དྲི་མ་འགགས་པའི་བདེ་བ་ཆེན་པོ་མཆོག་ཏུ་མི་འགྱུར་བའི་བདེ་བ་ལ་ཕྱག་འཚལ་ལོ། ། དེ་ལྟ་བུའི་ཐབས་ཤེས་དབྱེར་མེད་རྡོ་རྗེ་སེམས་དཔའ་དེ་གང་གི་ཐུགས་དང་ཞལ་ལ་གནས་པའི་དཔལ་ལྡན་བླ་མ་དང་།
སྒྲིབ་པ་བཞི་འགགས་པས་བྱང་ཆུབ་བཞི་མངོན་དུ་གྱུར་ཏེ། རྡོ་རྗེ་བཞི་བརྙེས་པའི་སངས་རྒྱས་དང་སྨོན་འཇུག་གི་བྱང་ཆུབ་ཀྱི་སེམས་དང་ལྡན་པའི་བྱང་ཆུབ་སེམས་དཔའ་རྣམས་ལ་སྒོ་གསུམ་གུས་པས་ཕྱག་འཚལ་ལོ། ། བདུད་ཐམས་ཅད་འཇོམས་ཤིང་ལམ་སྒྲུབ་པ་རྣམས་དགྱེས་པས་སྐྱོང་བར་བྱེད་པའི་ཁྲོ་བོའི་རྒྱལ་པོ་རྣམས་དང་། འཇིག་རྟེན་དང་འདས་པའི་དངོས་གྲུབ་སྟེར་བའི་རིགས་སུམ་ཅུ་རྩ་དྲུག་གི་རྡོ་རྗེ་མཁའ་འགྲོ་དང་རྡོ་རྗེ་མཁའ་འགྲོ་མ་རྣམས་ལ་ཕྱག་འཚལ་ལོ། ། འདིར། གང་ཕྱིར་ཨ་སོགས་ཀ་སོགས་རི་བོང་ཅན་དང་ཉིན་བྱེད་གཅིག་ཉིད་རྡོ་རྗེ་ཅན་གྱི་གདན་མིན་ཞིང་། ། ཧུྃ་ཡིག་ཉིད་ཀྱིས་མཚན་མ་དང་ནི་ཡོངས་སུ་གྱུར་པ་གཞན་པ་ཁ་དོག་གཟུགས་དག་མི་འདོད་དེ། ། འགྱུར་མེད་དག་གིས་བསྐྱེད་ཅིང་འགྱུར་མ་ཉམས་པར་གྱུར་པ་མཆོག་གི་དབང་པོ་དག་དང་ལྡན་པ་ནི། ། རྣམ་པ་ཀུན་ལྡན་ཐིག་ལེ་མཐའ་དག་རྒྱལ་བའི་བདག་པོ་སྣ་ཚོགས་སྒྱུ་མ་འཛིན་པ་འདི་ལ་འོ། ། ཞེས་པས་མཆོག་ཏུ་མི་འགྱུར་བའི་ཡེ་ཤེས་སྟོན་ཏོ། །
ད་ནི་གང་ཕྱིར་ཏེ་གང་གི་ཕྱིར་ཐིག་ལེ་འགྱུར་བ་མེད་པ་ལས་བྱུང་བའི་ལྷན་ཅིག་སྐྱེས་པའི་སྐུ་བདེ་བ་ཆེན་པོ་ལ། རྒྱུ་ཨཱ་ལི་ཀཱ་ལི་དང་། དེ་ལས་བྱུང་བའི་པདྨ་དང་ཟླ་བ་དང་ཉི་མའི་གདན་དང་། དེའི་སྟེང་དུ་གནས་པའི་ཧུྃ་ཡིག་ཡོངས་སུ་གྱུར་པའི་རྡོ་རྗེའི་མཚན་མ་ལས་སྐྱེས་པའི་ལྷ་གཟུགས་དང་ཁ་དོག་དང་། ཕྱག་དང་དབྱིབས་རྟོག་པས་ཡོངས་སུ་བཏགས་པའི་ཆོས་དང་ལྡན་པ་བཀག་པ་དེའི་ཕྱིར། གང་ཕྱིར་ཨ་སོགས་ཞེས་པ་ལ་སོགས་པས། བཅོམ་ལྡན་འདས་ཀྱི་མཆོག་ཏུ་མི་འགྱུར་བའི་ཡེ་ཤེས་གྲུབ་པ་གསུངས་ཏེ། གང་ཕྱིར་ཨ་སོགས་ཀ་སོགས་ཞེས་པ་ལ་ཨ་སོགས་ནི་ཨ་ཡིག་ལ་སོགས་པ་དབྱངས་ཀྱི་ཚོགས་པ་དང་། ཧ་ཡིག་ལས་ཟླ་བ་སྟེ་དབྱངས་སོ་སོ་ཡང་ཟླ་བའོ། ། ཀ་ཡིག་ལ་སོགས་པ་གསལ་བྱེད་ཀྱི་ཚོགས་པ་དང་།
ཀྵ་ཡིག་ལས་ཉི་མ་སྟེ་གསལ་བྱེད་སོ་སོ་ལ་ཉི་མའོ། ། དེ་ལྟར་ན་ཨ་སོགས་ཀ་སོགས་དང་ཧ་ཡིག་དང་ཀྵ་ཡིག་དག་གམ། ཨ་ཡིག་དང་པ་ཡིག་དེ་དག་ཉིད་གདན་ཞེས་པ་རི་བོང་ཅན་དང་ཉིན་བྱེད་དང་། པདྨ་སྟེ་དེ་ཡང་པ་ཡིག་གསལ་བྱེད་ཀྱི་བདག་ཉིད་ཅན་པདྨ་དང་། ཨ་ཡིག་གི་བདག་ཉིད་ཅན་ནམ་ཧ་ཡིག་གི་བདག་ཉིད་ཅན་ཟླ་བའི་དཀྱིལ་འཁོར་དང་། ར་ཡིག་གི་བདག་ཉིད་ཅན་ནམ་ཀྵ་ཡིག་གི་བདག་ཉིད་ནི་ཉི་མའི་དཀྱིལ་འཁོར་གཅིག་ཉིད་ཅེས་པ་གཅིག་ཏུ་བྱས་པ་ནི་བརྟེན་པ་རྡོ་རྗེ་ཅན་གྱི་གདན་ཏེ། དེ་ལ་རྡོ་རྗེ་རྟོག་པའི་གྲི་གུག་གིས་གཅད་དུ་མེད་པ་མཆོག་ཏུ་མི་འགྱུར་བའི་བདེ་བའི་ཡེ་ཤེས་ཁུ་བ་མི་འཕོ་བ་ལས་བྱུང་བའོ། ། དེ་འདི་ལ་ཡོད་པའི་ཕྱིར་རྡོ་རྗེ་ཅན་ལྷན་ཅིག་སྐྱེས་དགའ་སྟེ། བརྟེན་པ་རྡོ་རྗེ་ཅན་འདིའི་གདན་ནི་རྟེན་ཡིན་ནོ། ། མིན་ཞེས་པ་ནི་རྟེན་གདན་ཡིན་པ་སེལ་བའོ། །
དེ་བཞིན་དུ་ལྷན་ཅིག་སྐྱེས་སྐུ་ནི་ཧུྃ་ཡིག་ཡོངས་སུ་གྱུར་པ་ལས་རྡོ་རྗེ་མཚན་མ་དང་། རྡོ་རྗེ་མཚན་མ་ཡོངས་སུ་གྱུར་པ་ལས་ལྷའི་སྐུ་ཁ་དོག་དང་ཕྱག་དང་དབྱིབས་ཡོངས་སུ་བཏགས་པའི་ཆོས་བརྟེན་པའི་མཚན་ཉིད་ཅན་དུ་མི་འདོད་དེ། ཅིའི་ཕྱིར་ཞེ་ན། རྟོག་པ་དང་བྲལ་ཞིང་མི་འགྱུར་བའི་ཕྱིར། ཁྱབ་པ་ཡོད་དེ། རྡོ་རྗེའི་མཚན་མ་སོགས་དེ་དག་ནི་མངོན་པར་ཞེན་པའི་ཕྱིར་དང་འགྱུར་བའི་རང་བཞིན་གྱི་ཕྱིར་རོ། ། འདིར་ཨ་ཡིག་ལ་སོགས་པ་དབྱངས་རྣམས་དང་། ཀ་ཡིག་ལ་སོགས་པ་གསལ་བྱེད་རྣམས་ཏེ། དེ་ལྟར་འགྱུར་བར་གྱུར་པ་རྟེན་ཅིང་འབྲེལ་བར་འབྱུང་བའི་ཡི་གེ་རྣམས་ནི་བསྟན་བཅོས་རིག་པ་རྣམས་ཀྱིས་མི་འགྱུར་བར་བརྗོད་དོ། ། དེ་བཞིན་དུ་ཡང་སྨྲས་པ།
ཡི་གེ་ནི་རྣམ་གྲངས་སུ་གཏོགས་པ་གཞན་དུ་མི་འགྱུར་ཞིང་མི་གཡོ་སྟེ། གཞན་གྱི་གནས་སུ་མི་འགྲོའོ་ཞེས་པ་མི་འགྱུར་བའི་སྒྲས་དབྱངས་བསྟན་ཏོ། ། ཞེས་བརྗོད་དེ་ཡི་གེའི་སྐད་དོད་ཨཀྵར་མི་འགྱུར་བ་ལའང་འཇུག་པས་མི་འགྱུར་བའི་སྒྲས་ཡི་གེ་བརྗོད་དོ། ། བརྡ་སྤྲོད་པ་རྣམས་ཀྱི་ཡི་གེ་ལ་མི་འགྱུར་བ་ཞེས་བརྗོད་པ། ། དེ་ཡིས་སྔགས་པ་ངན་པ་རྣམས་འཁྲུལ་བས་མི་འགྱུར་བ་ཉིད་ཀྱི་སྒྲས་དབྱངས་ཀྱི་ཚོགས་སམ་གསལ་བྱེད་ཀྱི་ཚོགས་སུ་འཛིན་ནོ། ། དེ་ལྟ་མོད་ཀྱི་དོན་དམ་པར་དབྱངས་དང་གསལ་བྱེད་ཀྱི་ཚོགས་ནི་མི་འགྱུར་བ་མ་ཡིན་ཏེ། སྒྲའི་གནས་ཀྱི་བྱེད་པ་ཚོགས་པ་ལས་སྐྱེ་བའི་ཕྱིར་རོ། ། འདིར་མི་འགྱུར་བའི་སྒྲས་ནི་མཆོག་ཏུ་མི་འགྱུར་བའི་བདེ་བའི་ཡེ་ཤེས་རྡོ་རྗེ་སེམས་དཔའ་བསྟན་པའོ། ། དེ་བཞིན་དུ་གང་ལ་གནས་ན་ཡིད་ཉོན་མོངས་རྣམ་རྟོག་ལས་སྐྱོབ་པར་གྱུར་པ་ཉིད་ཀྱི་ཕྱིར་སྔགས་ཀྱང་མཆོག་ཏུ་མི་འགྱུར་བའི་ཡེ་ཤེས་སུ་བརྗོད་དོ། ། དེ་ལྟར་འདུས་པ་ཕྱི་མར་ཡང་།
ཡིད་དེ་མན་ན་ཞེས་བརྗོད། ། ཏྲ་ཡིག་སྐྱོབ་པའི་དོན་ཡིན་ཏེ། ། འཇིག་རྟེན་སྤྱོད་ལས་ངེས་གྲོལ་བའི། ། དམ་ཚིག་སྡོམ་པ་གང་གསུངས་པ། ། སྐྱོང་བ་རྡོ་རྗེ་ཐམས་ཅད་ཀྱིས། ། སྔགས་ཀྱི་སྤྱོད་པ་ཞེས་པར་གསུངས། ། ཞེས་སོ། ། དེ་བཞིན་དུ་གཞན་རང་གི་སེམས་སུ་མྱོང་བས། ནང་གི་རིག་པ་རྣམ་པར་མི་རྟོག་པའི་བདག་ཉིད་ཡིན་པས་ཤེས་རབ་ཀྱི་ཕ་རོལ་ཏུ་ཕྱིན་མ་སྟེ། ཤེར་ཕྱིན་ལ་བསྟོད་པར་ཡང་།
དཔག་མེད་ཤེས་རབ་ཕ་རོལ་ཕྱིན། ། རྣམ་པར་མི་རྟོག་ཕྱག་འཚལ་འདུད། ། ཅེས་སོ། ། ཆགས་སོགས་གློ་བུར་བའི་དྲི་མ་དང་བྲལ་བས་རང་བཞིན་གྱི་འོད་གསལ་བ་སྟེ། རྣམ་འགྲེལ་དུ། སེམས་འདིའི་རང་བཞིན་འོད་གསལ་ཏེ། ། དྲི་མ་རྣམས་ནི་གློ་བུར་བ། ། ཞེས་སོ། ། མུ་དམ་མཆོག་ཏུ་མི་འགྱུར་བའི་ཡེ་ཤེས་ཀྱི་མཚན་ཉིད། ར་ཏི་གང་བའི་གནས་སྐབས་ཏེ།
དེ་མི་གཡོ་བའི་སྦྱོར་བས་དུས་ཐམས་ཅད་དུ་ཀུན་ནས་སྟེར་ཞིང་། བག་ཆགས་དང་བཅས་པའི་སྒྲིབ་པ་ཐམས་ཅད་སྤངས་པའི་སྤངས་པ་དང་། དག་པའི་སྐུ་མངོན་དུ་བྱེད་པའི་རྟོགས་པ་ཆེན་པོའི་བདག་ཉིད་ཡིན་པའི་ཕྱིར་ཕྱག་རྒྱ་ཆེན་མོ། ཤེས་རབ་བློ་དང་ལྷན་ཅིག་སྐྱེས་པའི་བདེ་བའི་རང་བཞིན་ཉིད་ཀྱི་ཕྱིར་ལྷན་ཅིག་སྐྱེས་པའི་དགའ་བའི་གཟུགས་ཅན་མ། ཟག་མེད་ཀྱི་ཆོས་ཐམས་ཅད་ཀྱི་རྒྱུ་བྱེད་པའི་ཕྱིར་ཆོས་ཀྱི་དབྱིངས་ཀྱི་རྒྱུ་མཐུན་པ་རྫོགས་པའི་གནས་སྐབས་ཏེ། བདེ་བ་ཆེན་པོ་དང་སྒྲིབ་བྲལ་གྱི་ཕུང་པོ་ལྔ་བསྐྱེད་པར་རྡོ་རྗེ་སེམས་དཔའ་དང་སངས་རྒྱས་ཀྱི་ཡུམ། རྒྱུ་རྐྱེན་ལ་བརྟེན་ཅིང་ཡུལ་དང་གཟུང་འཛིན་དུ་འབྲེལ་བར་འབྱུང་བའི་དབང་པོ་རྣམས་ཀྱི་སྤྱོད་ཡུལ་མ་ཡིན་ལ། སྒྲིབ་པ་དང་བྲལ་བས་མཆོག་གི་དབང་པོའི་སྤྱོད་ཡུལ་འགྱུར་མེད་བདེ་བ་དང་རོ་གཅིག་པས་མཆོག་ཏུ་མི་འགྱུར་བའི་བདེ་བའི་རང་བཞིན། ཕྱིའི་དོན་དུ་མེད་པས་རྡུལ་ཕྲ་རབ་ཀྱི་ཆོས་ལས་འདས་པས་ཕྱི་རོལ་དོན་དུ་མེད་ཀྱང་ཕྱི་རོལ་དོན་ལྟ་བུར་སྣང་བས་མེ་ལོང་གི་པྲ་ཕབ་པ་དང་རྨི་ལམ་དང་མཚུངས་པ་དེ་དག་ནི་རྒྱལ་བ་རྣམས་ཀྱི་ངོ་བོ་ཉིད་ཀྱི་སྐུ་ལྷན་ཅིག་སྐྱེས་པའི་སྐུར་གསུངས་ཏེ། མཆོག་ཏུ་མི་འགྱུར་བའི་རང་བཞིན་གྱི་ཕྱིར་རོ། །
འདིར་འགྱུར་མེད་རྣམས་ནི་གཟུགས་དང་ཚོར་བ་དང་འདུ་ཤེས་དང་འདུ་བྱེད་དང་རྣམ་པར་ཤེས་པ་སྒྲིབ་པ་མེད་པ་རྣམས་འགྱུར་མེད་ལྔ་སྟེ། ཡེ་ཤེས་ལྔའི་བདག་ཉིད་ཡིན་པས་སྟོང་པ་ཆེན་པོར་གསུངས་སོ། ། དེ་བཞིན་དུ་ས་དང་ཆུ་དང་མེ་དང་རླུང་དང་ནམ་མཁའི་ཁམས་སྒྲིབ་པ་མེད་པ་རྣམས་ཁམས་འཛག་མེད་ཀྱི་བདག་ཉིད་ཡིན་པའི་ཕྱིར་འགྱུར་མེད་ལྔར་གསུངས་སོ། ། འགྱུར་མེད་དྲུག་ནི་མིག་དང་རྣ་བ་དང་སྣ་དང་ལྕེ་དང་ལུས་ནི་ཡིད་སྒྲིབ་པ་མེད་པ་རྣམས་ཏེ། སོ་སོ་རང་རང་གི་ཡུལ་འཛིན་པ་སྤངས་པ་རྣམས་སོ། ། དེ་བཞིན་དུ་གཟུགས་དང་སྒྲ་དང་དྲི་དང་རོ་དང་རེག་བྱ་དང་ཆོས་ཀྱི་ཁམས་སྒྲིབ་པ་མེད་པ་རྣམས་ཀྱང་འཛིན་པའི་ཡུལ་མ་ཡིན་པས་འགྱུར་མེད་དྲུག་ཏུ་གསུངས་ཏེ། ཕུང་པོ་དང་ཁམས་དང་སྐྱེ་མཆེད་འདི་རྣམས་སྒྲིབ་བྲལ་གྱི་ངོ་བོ་གཅིག་རོ་མཉམ་པར་གྱུར་པ་ནི་ཐིག་ལེ་སྟོང་པར་འགྱུར་རོ། ། ཐིག་ལེ་དེ་ཡང་མི་འཕོ་བར་གྱུར་ན་མཆོག་ཏུ་མི་འགྱུར་བར་བརྗོད་དོ། ། མཆོག་ཏུ་མི་འགྱུར་བ་ཡང་ཨ་ཡིག་སྟེ་ཨ་ཡིག་ལས་བྱུང་བ་ནི་ཡང་དག་པར་རྫོགས་པའི་སངས་རྒྱས་ཤེས་རབ་སྟོང་པ་དང་ཐབས་བདེ་ཆེན་གྱི་བདག་ཉིད་ཟུང་དུ་ཆུད་པས་རྡོ་རྗེ་སེམས་དཔའ། ཐབས་ཀྱང་མ་ཡིན་ཤེས་རབ་ཀྱང་མ་ཡིན་པས་མ་ནིང་གི་གོ་འཕང་ལྷན་ཅིག་སྐྱེས་པའི་སྐུ་ཞེས་བརྗོད་དེ།
ཤེས་པ་འཛིན་པ་དང་ཤེས་བྱ་གཟུང་བའི་བདག་ཉིད་རྒྱུ་རྣམ་ཀུན་མཆོག་གི་སྟོང་པ་དང་འབྲལ་བུ་སྙིང་རྗེ་དབྱེར་མེད་པའི་ཕྱིར་རོ། ། དེ་ཡང་བཅོམ་ལྡན་འདས་དུས་ཀྱི་འཁོར་ལོ་སྟེ་མཆོག་ཏུ་མི་འགྱུར་བའི་བདེ་བའི་གོ་འཕང་ངོ་། ། དེ་ལྟར་བཅོམ་ལྡན་འདས་ཀྱི་མཚན་ཡང་དག་པར་བརྗོད་པའི་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་བསྟོད་པ་ལས། ཚིགས་སུ་བཅད་པ་དང་པོས་གསུངས་པ་ཡང་། འདི་ལྟར་ལྷན་སྐྱེས་ཡེ་ཤེས་ཀྱི་བློ་དང་ལྡན་པས་སངས་རྒྱས། ཕྱག་ཆེན་གཉིས་སུ་མེད་པ་ངོ་བོ་ཡིན་པས་བཅོམ་ལྡན་འདས། ནོར་བུར་གནས་པའི་ཁུ་བས་རྡོ་རྗེ་རྟག་ཏུ་རྒྱས་པའི་ཕྱིར་རྫོགས་པའི་སངས་རྒྱས། འོད་གསལ་ཕྱག་ཆེན་ལྷན་སྐྱེས་ཀྱི་གཟུགས་བརྙན་ཤེར་ཕྱིན་གྱི་ངོ་བོ་ཨ་ལས་བྱུང་ལ། ཨ་ཡིག་ནི་གཞོམ་དུ་མེད་ཅིང་སྒྲིབ་པ་དང་བྲལ་བས་ཕུང་ཁམས་སྐྱེ་མཆེད་གཅིག་ཏུ་འདྲེས་པ་ཡིན་པའི་ཕྱིར་ཡིག་འབྲུའམ་འགྱུར་མེད་ཀུན་གྱི་མཆོག སངས་རྒྱས་ཀྱི་ཡོན་ཏན་ཀུན་སྟེར་བས་དོན་ཆེན།
སྐྱེ་འགག་དང་བྲལ་བས་ཡི་གེའམ་འགྱུར་མེད་དམ་པ་ཡིན། ཞེས་ཉི་མ་དཔལ་ལོ། ། ཡང་ན་མཁྱེན་པ་བཞི་དང་ལྡན་པའི་སངས་རྒྱས། གཡས་གཡོན་གྱི་རླུང་འགགས་པས་བཅོམ་ལྡན་འདས། དབུགས་ཉི་ཁྲི་ཆིག་སྟོང་མི་འགྱུར་བའི་བདེ་བར་རྫོགས་པས་རྫོགས་པའི་སངས་རྒྱས། ལྷན་ཅིག་སྐྱེས་སྐུ་ནི་ཨ་ཡིག་འགྱུར་བ་མེད་པ་ལས་བྱུང་བ་ལ་དེའི་ཕྱིར་ཨ་ཡིག་ནི་སྒྲིབ་བྲལ་གྱི་ཆོས་ཐམས་ཅད་ཀྱི་སྐྱེ་བའི་སྒོར་གྱུར་པས་སངས་རྒྱས་ཀྱི་ཡུམ་ཡིན་པས་འགྱུར་མེད་ཀུན་གྱི་ནང་ནས་མཆོག དེ་ཉིད་མཆོག་ཏུ་མི་འགྱུར་བའི་ཕྱིར་དོན་ཆེན། མཆོག་གི་དབང་པོའི་ཡུལ་དུ་གྱུར་པས་འགྱུར་མེད་དམ་པ་ཡིན། ཞེས་པའོ། ། དེ་བཞིན་དུ་བྱ་བ་ནན་ཏན་གྱི་ཡེ་ཤེས་ཀྱི་བསྟོད་པ་ལས་ཚིགས་སུ་བཅད་པ་གཉིས་པས་གསུངས་པ་འདི་ལྟ་སྟེ།
ཕྱག་ཆེན་ཡེ་ཤེས་བསྐྱེད་པས། གསང་སྔགས་དོན་ཀུན་བསྐྱེད་པ་པོ། ། རླུང་བཅུ་དབུ་མར་ཐིམ་པའི་ཕྱིར་ཐིག་ལེ་ཆེན་པོ། དོན་དམ་པའི་ངོ་བོའི་ཕྱིར་ཡི་གེ་མེད་པ། མཆོག་ཏུ་མི་འགྱུར་བའི་བདེ་བའི་ཡེ་ཤེས་རྡོ་རྗེ་སེམས་དཔའོ། ། སྟོང་པ་ཆེན་པོ་ཡི་གེ་ལྔ། ། ཐིག་ལེ་སྟོང་པ་ཡི་གེ་དྲུག ། ཅེས་པ་འདས་མ་ཐག་པར་བཤད་པའོ། ། དེ་བཞིན་དུ་རྩ་བའི་རྒྱུད་ལས་གསུངས་པ་འདི་ལྟ་སྟེ། ཨ་སོགས་ལས་ཟླ་བ་དང་ཀ་སོགས་ལས་ཉི་མ་མཉམ་པར་སྦྱོར་བ་ལྷན་སྐྱེས་སྐུ་རྡོ་རྗེ་སེམས་དཔའ་ཡི་ནི་གདན་དང་།
ཐིག་ལེ་འགྱུར་བ་མེད་པ་ལས་བྱུང་བའི་ལྷན་ཅིག་སྐྱེས་སྐུ་ལ་ནི་ཧུྃ་ཡིག་ལས་མཚན་མ་དང་སྐུ་ལ་སོགས་པས་བརྟགས་པའི་ཆོས་མི་འདོད་དོ། ། ཞེས་སོ། ། འདིར་རྡོ་རྗེ་སེམས་དཔའ་ཡི་ནི་གདན་ཞེས་འགྱུར་མངས་སུའོ། ། འགྱུར་མེད་འདི་ཡིས་བསྐྱེད་ཅིང་འགྱུར་བ་ཉམས་པར་གྱུར་པ་མཆོག་གི་དབང་པོ་དག་དང་ལྡན་པ་ནི། ཞེས་པ་ལ་འགྱུར་བ་ནི་སྐྱེ་བ་དང་འགག་པའི་གནས་སྐབས་ཀྱི་མཚན་ཉིད་ཅན་དེ་འཕོ་བའི་སྐད་ཅིག་གོ ། སྐད་ཅིག་དེ་ནོར་བུའི་རྩེ་མོ་གང་ལ་འགགས་པར་གྱུར་པ་དེ་ནི་མཆོག་ཏུ་མི་འགྱུར་བ་འཕོ་བ་མེད་པའི་སྐད་ཅིག་གཅིག་སྟེ་དུས་ཞེས་བརྗོད་ཅིང་། དེ་ཉིད་ནི། ཀྱཻ་རྡོ་རྗེ། རྡོ་རྗེ་མི་ཕྱེད་ཅེས་བྱར་བརྗོད། ། ཅེས་པ་ལྟར་རྟོག་པས་མི་ཕྱེད་པས་རྡོ་རྗེ།
རྣམ་པར་མི་རྟོག་པའི་ཡེ་ཤེས་སོ། ། དུས་དེ་ཡིས་ཕུང་པོ་དང་ཁམས་དང་སྐྱེ་མཆེད་སྒྲིབ་མེད་པར་བསྐྱེད་པ་ནི་འཁོར་ལོ་སྟེ། སྲིད་པ་གསུམ་གྱི་ཆོས་ཐམས་ཅད་སྒྲིབ་པ་མེད་པར་བསྐྱེད་པ་གཅིག་པུའི་ངོ་བོ་ཉིད་དུ་གྱུར་པ་ཤེས་པར་བྱའོ། ། འཁོར་ལོ་དེ་ཉིད་ནི་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་ཞེས་བརྗོད་དེ། ཆོས་ཅན་གྱི་རྣམ་པ་ཀུན་དང་ལྡན་པ། དབང་པོ་རེ་རེས་ཀྱང་དོན་ཀུན་འཛིན་པའི་བྱ་བ་བྱེད་པས་དབང་པོ་ཐམས་ཅད་པ། སྤྲོས་པའི་ཡན་ལག་མེད་པས་ཐིག་ལེའི་གཟུགས། གདུལ་བྱ་ལ་སྣ་ཚོགས་སུ་སྤྲུལ་པས་སྣ་ཚོགས་ཀྱི་སྒྱུ་མ་འཛིན་པ་སྟེ། དེ་ཉིད་ནི་བཅོམ་ལྡན་འདས་ཀྱི་ཡེ་ཤེས་ཀྱི་སྐུ་ཤེས་རབ་དང་ཐབས་ཀྱི་བདག་ཉིད་ཅན་ནོ། ། དེ་ཉིད་བཅོམ་ལྡན་འདས་ཀྱི་རྒྱུད་ཀྱི་རྒྱལ་པོའི་ལེའུ་ལྔ་པའི་རྣམ་པ་ལྔའི་བསྟོད་པ་ལས་ཚིགས་སུ་བཅད་པ་གཉིས་པས་གསུངས་པ་འདི་ལྟ་སྟེ།
འཕོ་བའི་སྐད་ཅིག་འགགས་པས་འཕོ་བ་མེད་པའི་སྐད་ཅིག་གིས་བདག་ཉིད་ཀྱི་དུས་དང་། དེ་ཉིད་ཀྱིས་གདུལ་བྱ་ལ་སྣ་ཚོགས་སུ་སྤྲུལ་པས་སྣ་ཚོགས་ཀྱི་སྒྱུ་མ་འཛིན་པ་དང་། ལ་སོགས་པས་རྣམ་པ་ཀུན་ལྡན་དང་། སྒྱུ་འཕྲུལ་དྲྭ་བ་སོགས་དང་། རྟོག་པས་མི་ཕྱེད་པས་རྡོ་རྗེ་དང་ནི་ཐོགས་མཐའ་མེད་ཅིང་རྡོ་རྗེ་སེམས་དཔའི་ངོ་བོས་དཔལ་མཆོག་དང་པོའི་སྐྱེས་བུ་དང་། འཇིག་རྟེན་པའི་དཔེར་བྱ་བ་ལས་འདས་པས་དཔེ་མེད། སྒྲིབ་བྲལ་གྱི་ཆོས་ཐམས་ཅད་ལ་ཁྱབ་པས་ཀུན་ཏུ་འགྲོ་བ་དང་། འཁོར་འདས་ཀྱི་འཛིན་པ་ཐམས་ཅད་སྤངས་པས་སྤྲོས་པ་མེད་པ་སྟེ། དབང་པོ་ཐམས་ཅད་པ་ཡིན་པས་དབང་པོ་རེ་རེས་ཀྱང་ནི་དོན་ཐམས་ཅད་འཛིན་པས་རྣ་བ་དང་སྣ་དང་ཁ་དང་མིག་དང་མགོ་དང་ཕྱག་དང་ཞབས་བརྩེགས་པ་ལ་གནས་པ་སྟེ། འབྱུང་བའི་མཐའ་ཡེ་ཤེས་ཀྱི་ཁམས་དང་ཞེས་སྦྱར་ཏེ།
འགྱུར་མངས་སུ། རྣ་བ་སྣ་དང་ཁ་དང་མིག ། མགོ་དང་ལག་པ་རྐང་པ་ནི། ། ཐམས་ཅད་དུ་ནི་བརྩེགས་གནས་པ། ། འབྱུང་བའི་མཐའ་སྟེ། ། ཞེས་འདོན་ཏོ། ། འབྱུང་པོ་སྒྲིབ་བྲལ་གྱི་སྲིད་པ་གསུམ་གྱི་དབང་ཕྱུག་ཏུ་གྱུར་པས་མགོན་པོ། སྒྲིབ་བྲལ་གྱི་སྲིད་པ་གསུམ་པོ་མཆོག་འཛིན་པ། དེ་འཛིན་པའི་རྒྱུ་འགྱུར་མེད་བདེ་བའི་སྐད་ཅིག་རྣམས་དག་གི་བྱེད་པ་པོ་སྟེ། ནང་གི་རིགས་པ་དང་།
ལ་སོགས་པས་ཤེར་ཕྱིན་དང་། ཕྱག་རྒྱ་ཆེན་མོ་སོགས་ཀྱི་མིང་གིས་བསྟན་པ། རྡོ་རྗེའི་རྣལ་འབྱོར་གྱིས་རྟོགས་བྱ་སྒྲིབ་པ་ཐམས་ཅད་སྤངས་པས་མཆོག་གི་བདེ་བའི་འགོ་འཕང་བརྙེས་པ། བདེ་སྟོང་དབྱེར་མེད་དུས་ཀྱི་འཁོར་ལོ་ལ་ཕྱག་འཚལ་ལོ་ཞེས་སོ། ། དེ་བཞིན་དུ་གཞན་ནང་གི་རིག་པ་ཡང་བཅོམ་ལྡན་འདས་ཀྱི་ནང་གི་ལེའུ་ལས། ། ཚིགས་སུ་བཅད་པ་དགུ་བཅུ་རྩ་ལྔ་པའི་རྗེས་ལས་གསུངས་པ། ཞེས་སྦྱར་ཏེ། རྩ་ལྔ་པས་ཞེས་དབྱངས་དང་གསལ་བྱེད་ཕྱིས་པ་དང་། ཞེས་པའི་ཚིག་ལས་རྗེས་ལ་ཞེས་པ་ཕྱིས་པའོ། ། ཡན་ལག་དྲུག་ཅུ་དང་བཅས་པའི་རིག་བྱེད་བཞི་དང་།
དྲན་པ་ཤེད་བུ་ལ་སོགས་པའི་གཞུང་དང་བཅས་པ་རྣམས་དང་། འཇིག་རྟེན་པའི་དངོས་པོ་འཇལ་བའི་བསྟན་བཅོས་རྟོག་གེ་དང་རྟོག་པས་བརྟགས་པའི་སྒོམ་པ་གྲུབ་པའི་མཐར་ལྡན་པ་དང་། སྙན་ངག་མཁན་པོ་རྒྱས་པ་དང་མེ་དང་གྲོ་མཁར་ལ་སོགས་པ་རྣམས་ཀྱིས་བྱས་པའི་བསྟན་བཅོས་འཇིག་རྟེན་དུ་རིག་པར་གྲགས་པ་གཞན་ཡང་དོན་དམ་པ་དེ་ཁོ་ནའི་ཡུལ་ལ་རིག་པ་མིན་ནོ། ། རིག་པ་ཞེས་པ་ནང་རིག་མི་རྟོག་པའི་སྟོང་གཟུགས་སམ། འགྱུར་མེད་བདེ་བ་དག་ཀྱང་རིག་པ་སྟེ་དེ་འཇིག་རྟེན་འདིར་ནི་ཐུབ་པ་ཆོས་ཀྱི་འཁོར་ལོ་ལ་གནས་པ་དང་། འདས་ད་ལྟར་རྣམས་ཀྱིས་རབ་ཏུ་གསུངས་པ་ཉིད་དོ། ། དེའི་རང་བཞིན་ཅི་ཞེ་ན། བདེ་བའི་སྐད་ཅིག་གང་དུ་སྐྱེ་ཞིང་འཕོ་བའི་དུས་ན་འཇིག་རྟེན་གསུམ་པོ་མཐའ་དག་ཏུ་སྐྱེ་བར་འགྱུར་ཞིང་། ཀྱེ་མིའི་བདག་པོ་ཞེས་བོས་ནས་སླར་ཡང་འཆི་བའི་དུས་སུ་བདེ་བའི་སྐད་ཅིག་གང་དུ་དངོས་པོའི་ཚོགས་པ་ཐམས་ཅད་ཐིམ་པའོ། ། ཞེས་པ་སྟེ།
སླར་ཡང་བཅོམ་ལྡན་འདས་དུས་ཀྱི་འཁོར་ལོ་ཤེས་རབ་དང་ཐབས་ཀྱི་བདག་ཉིད་དེ་ཉིད་ཤེས་བྱ་དང་ཤེས་པའི་འབྲེལ་པས་གསུངས་ཏེ། འདིར་མཆོག་ཏུ་མི་འགྱུར་བའི་ཤེས་པ་སྒྲིབ་པ་ཐམས་ཅད་ཟད་པའིི་རྒྱུར་གྱུར་པ་ནི་དུས་ཞེས་བརྗོད་དེ་ཐབས་སོ། ། ཁམས་གསུམ་པའི་ཤེས་བྱ་དངོས་པོ་མཐའ་ཡས་པའི་མཚན་ཉིད་ནི་འཁོར་ལོ་སྟེ་དེ་ཉིད་ནི་ཤེས་རབ་བོ། ། ཤེས་པ་དང་ཤེས་བྱ་འདི་དག་གཅིག་པ་ཉིད་ནི་དུས་ཀྱི་འཁོར་ལོ་ཞེས་པ་སྟེ་བཅོམ་ལྡན་འདས་ཀྱིས་རྒྱུད་ཀྱི་རྒྱལ་པོའི་ལེའུ་ལྔ་པ་ལས་ཚིགས་སུ་བཅད་པ་དྲུག་ཅུ་རྩ་གསུམ་པས་དུས་ཀྱི་འཁོར་ལོ་གསུངས་པ་འདི་ལྟ་སྟེ། རང་གི་སེམས་འཕོ་བའི་བག་ཆགས་དང་བྲལ་བ་ན། མཐའ་ཡས་པའི་སྒྲིབ་པ་ཅན་གྱི་སངས་རྒྱས་ཀྱི་ཞིང་དུ་མ་རྣམས་དང་ནི་དཔག་ཏུ་མེད་པའི་ཡོན་ཏན་སྒྲ་སོགས་རྣམས་དང་ནམ་མཁའ་ལ་སོགས་པའི་ཁམས་རྣམས་དང་གནས་པ་དང་། སྐྱེ་བ་ཉམས་པ་སྟེ། འཇིག་པ་རྣམ་པ་གསུམ་ཞེས་པ་དང་བཅས་པའི་སྒྲིབ་བཅས་ཀྱི་སྲིད་པ་དང་ནི་འགྲོ་བ་དྲུག་ཏུ་གནས་པའི་སེམས་ཅན་ཀུན་རྟེན་དཀྱིལ་འཁོར་དང་བརྟེན་པ་སངས་རྒྱས་ལྔ་དང་ཁྲོ་བོ་བཅུ་དང་ལྷ་བཅུ་གཉིས་དང་། ལ་སོགས་པས་ཀླུ་དང་རབ་གཏུམ་འབྱུང་སྐྱེས་རྣམས་དང་། སྙིང་རྗེའི་ཐུགས་ལྡན་བྱང་ཆུབ་སེམས་དཔའ་བཙུན་མོར་བཅས་པ་རྣམས་སུ་སྣང་སྟེ།
འདི་དག་རྣམས་ནི་སྲིད་གསུམ་ལས་འདས་པས་ན་སྲིད་པ་གསུམ་གྱིས་ཕྱག་བྱས་པ། བདུད་དང་ཉོན་མོངས་པ་ལས་རྒྱལ་བའི་འཁོར་ལོ་སྟེ་འཛག་མེད་བདེ་བའི་སྐད་ཅིག་གཅིག་པུའི་རང་བཞིན་ལས་འབྱུང་བ་ཡིན་ནོ། ། ཞེས་སོ། ། འགྱུར་མེད་བདེ་བ་ཞེས་པའི་རང་བཞིན་དུས་ཀྱི་ཤེས་བྱའི་མཚན་ཉིད་སྒྲིབ་མེད་ཀྱི་ཕུང་ཁམས་སྐྱེ་མཆེད་ནི་འཁོར་ལོ་སྟེ། དེ་ལྟ་བུའི་ཤེས་པ་དང་ཤེས་བྱ་འདི་དག་གཅིག་པ་ཉིད་ནི་དུས་ཀྱི་འཁོར་ལོའོ། ། བརྗོད་པའི་རིམ་པ་འདིས་བཅོམ་ལྡན་འདས་འཁོར་ལོ་དེ་ཉིད་ཨེ་ཝཾ་གྱི་ཡི་གེའི་དོན་བདེ་སྟོང་དབྱེར་མེད་རྡོ་རྗེ་སེམས་དཔའ་སྟེ། དེ་ཉིད་རྒྱལ་བ་རྣམས་ཀྱིས་རྒྱུད་ཐམས་ཅད་ལས་དང་པོའི་སངས་རྒྱས་དགྱེས་རྡོར་བདེ་མཆོག་གསང་འདུས་འཇིགས་བྱེད་སྒྱུ་འཕྲུལ་ཆེན་མོ་ལ་སོགས་པའི་མིང་གིས་ཡང་དག་པར་བརྗོད་པའོ། ། དེ་ལྟར་བཅོམ་ལྡན་འདས་ཀྱི་རྩ་བའི་རྒྱུད་ཀྱི་ལེའུ་ལྔ་པ་ལས་གསུངས་པ་ཡང་། འགྱུར་མེད་ཡེ་ཤེས་མ་རིག་པའི་གྲི་གུག་གིས་ཀུན་ནས་བཅད་དུ་མེད་པ་ལ་རྡོ་རྗེ་ཞེས་ནི་མངོན་པར་བརྗོད་ཅིང་། སྲིད་གསུམ་སྒྲིབ་པ་དང་བྲལ་བར་རོ་གཅིག་པ་ཉིད་ནི་སེམས་དཔའ་སྟེ།
དེ་དག་དབྱེར་མེད་པ་རྡོ་རྗེ་སེམས་དཔའ་ཞེས་བྱ་བར་བཤད། ཅེས་སོ། ། དེའི་ཕྱིར་ཐིག་ལེ་འགྱུར་བ་མེད་པ་ལས་སྐྱེས་པ་རྣམ་པ་ཐམས་ཅད་པའི་ཐིག་ལེ་ལྷན་ཅིག་སྐྱེས་པའི་སྐུ་སྒྲིབ་བྲལ་གྱི་ཆོས་མཐའ་དག་གི་རྒྱལ་བའི་བདག་པོ་སྤྲུལ་པ་སྣ་ཚོགས་པའི་སྒྱུ་མ་འཛིན་པ་འདི་ལ་ཕྱག་རྒྱ་ཆེན་པོའི་དངོས་གྲུབ་སྒྲུབ་པ་ཉིད་ཀྱི་དོན་དུ་རྟེན་དཀྱིལ་འཁོར་དང་བརྟེན་པ་ལྷའི་འབྲེལ་པ་བསྒོམ་པའི་མཚན་མ་མི་འདོད་དེ། ཇི་ལྟར་འཇིག་རྟེན་པའི་དངོས་གྲུབ་བསྒྲུབ་པའི་དོན་དུ་རྟེན་དཀྱིལ་འཁོར་དང་བརྟེན་པ་ལྷའི་འབྲེལ་པ་བསྒོམ་པར་འདོད་པ་དེ་བཞིན་དུ། སྲོག་ཐུར་གཅིག་ཏུ་སྦྱོར་བའི་རྣལ་འབྱོར་དང་ལྡན་པའི་རྣལ་འབྱོར་པ་མཆོག་ཏུ་མི་འགྱུར་བའི་བདེ་བ་བསྒྲུབ་པ་ལ་མངོན་པར་དགའ་བ། དེ་སྒྲུབ་པའི་ཐབས་ཀྱི་རྣལ་འབྱོར་བླ་མ་དམ་པས་བསྟན་པའི་མན་ངག་ཐོབ་པ། ནོར་དོན་དུ་གཉེར་བས་དཀོར་རྫས་ལ་ལོངས་སྤྱོད་ཅིང་མི་དགེ་བ་བཅུ་ལ་གནས་པའི་གདུག་པའི་གྲོགས་ཡོངས་སུ་སྤངས་པ། སྐུ་གསུང་ཐུགས་ཀྱི་རྣལ་འབྱོར་གྱིས་དུ་བ་ལ་སོགས་པའི་མཚན་མ་བསྒོམས་པ། གོང་དུ་ལས་དང་པོ་པའི་ཚངས་པར་སྤྱོད་པ་ཞེས་གསུངས་པ་ལྟར་འགྱུར་མེད་བདེ་བའི་སྒྲུབ་ཐབས་ཀྱི་རྣལ་འབྱོར་སྒོམ་པའི་ཐོག་མ་ལ་གནས་པས་ལས་དང་པོ་པ། སྲོག་འཛིན་གྱིས་དབུ་མ་རྣམ་པར་སྦྱངས་པ།
སེམས་ཅན་ཐམས་ཅད་ལ་བུ་གཅིག་པ་ལྟར་བུར་མཆོག་ཏུ་བརྩེ་བའི་སྙིང་རྗེས་སེམས་རྗེས་སུ་བཅིངས་པ། འཇིག་རྟེན་པའི་བདེན་པ་བསྐྱེད་རིམ་དང་འཇིག་རྟེན་ལས་འདས་པའི་བདེན་པ་རྫོགས་རིམ་བསྒོམ་པ་ལ་བསྟན་པ། ལྟོས་མེད་བཞི་ལ་གནས་པས་བུ་དང་ཆུང་མ་དང་། ལ་སོགས་པས་ནོར་སོགས་སྲིད་པའི་ལོངས་སྤྱོད་དང་། རང་གི་ལུས་འཚོ་བ་ལ་ལྟོས་པས་སྲེད་པ་མེད་པ། རྣལ་འབྱོར་པའི་ཚོགས་ཁང་དང་དགེ་འདུན་གྱི་གཙུག་ལག་ཁང་དང་། བླ་མའི་རྫས་ཉེ་བར་ལོངས་སྤྱོད་པ་ལས་ཕྱི་རོལ་དུ་གྱུར་པ། སངས་རྒྱས་དང་བྱང་ཆུབ་སེམས་དཔའི་ལམ་རྣམ་པར་མི་རྟོག་པའི་སྒོམ་པ་ལ་བརྟེན་པ། གཉིས་སུ་རྟོག་པ་དང་བྲལ་བའི་བྱམས་པ་དང་། འཕོ་བའི་བདེ་བ་འགོག་པའི་སྙིང་རྗེ་དང་།
གཞོམ་མེད་ཀྱི་སྒྲས་སེམས་ཅན་ཐམས་ཅད་དགའ་བར་བྱེད་པའི་དགའ་བ། ། སྤྲུལ་པ་སྣ་ཚོགས་པས་ཉོན་མོངས་ཀྱི་གཉེན་པོ་ལམ་འདྲེན་པའི་བཏང་སྙོམས་ཏེ་ཚངས་པའི་གནས་བཞི་ཡིས་རྣམ་པར་གནས་པ། ཞི་བའི་ལས་ལ་སོགས་པ་འཇིག་རྟེན་པའི་དངོས་གྲུབ་སྒྲུབ་པ་ལ་མངོན་པར་དགའ་བས་དོན་དུ་གཉེར་བ་སྤངས་པ། ཐམས་ཅད་མཁྱེན་པར་བགྲོད་པའི་རྐང་སྟེགས་ཐིག་ཕྲའི་རྣལ་འབྱོར་འཛེག་པར་འདོད་པ། དཀྱིལ་འཁོར་གྱི་འཁོར་ལོ་ལ་སོགས་པའི་རྣམ་པར་རྟོག་པ་བསྒོམ་པ་ཡོངས་སུ་སྤངས་པས། དབུ་མའི་ནང་གི་ནམ་མཁའི་ཁམས་ལ་རྣམ་པ་ཐམས་ཅད་པའི་སྟོང་པ་ཉིད་རྟོག་པས་མ་བཏགས་པས་མེ་ལོང་གི་པྲ་ཕབ་པ་བཞིན་དུ་སྐྱེ་བ་མེད་པའི་ཆོས་ལ་ངེས་པར་བལྟ་བ། ཕྱི་རོལ་གྱི་དོན་དུ་མེད་པའི་ཕྱིར་རང་གིས་སེམས་ཀྱིས་སྤྲོས་པའི་སྟོང་པའི་གཟུགས་རབ་ཏུ་སྣང་བ། རྨི་ལམ་དང་མཚུངས་པར་སེམས་ཀྱི་ངོ་བོའི་དོན་དུ་སེམས་པ། བྱེ་བྲག་སྨྲ་བ། མདོ་སྡེ་པ།
སེམས་ཙམ་པའི་ནང་དུ་མ་ལྷུང་བ། རྡུལ་ཕྲ་རབ་ཚོགས་པའི་བདག་ཉིད་ཀྱི་ཆོས་གཅིག་དང་དུ་མ་ལ་སོགས་པར་རིགས་པས་རྣམ་པར་དཔྱད་ན་རྟོག་པས་ཅི་ཡང་མ་དམིགས་པའི་སྟོང་པ་ཆད་ལྟ་བའི་ལུགས་ལས་འདས་པས་ཆད་པའི་སྟོང་པ་ཉིད་ལས་རིང་དུ་བྱས་པ། ནང་གི་བདེ་བ་སོ་སོ་རང་གིས་རིག་པར་བྱ་བའི་ཆོས་མཆོག་གི་ཕྱག་རྒྱ་ལས་སྐྱེས་པའི་འགྱུར་མེད་བདེ་བ་ལ་རྗེས་སུ་ཆགས་པ། ལས་དང་ཡེ་ཤེས་ཀྱི་ཕྱག་རྒྱའི་བདེ་བ་ལ་ཆགས་པ་མེད་པར་ཕྱི་རོལ་གྱི་དབང་པོ་གཉིས་སྦྱོར་གྱིས་རང་རིག་པར་བྱ་བའི་འཛག་པའི་བདེ་བའི་ཆོས་ཡོངས་སུ་སྤངས་པ། སྟོང་ཉིད་ཤེས་རབ་དང་བདེ་ཆེན་ཐབས་ཀྱི་བདག་ཉིད་ཅན་བྱང་ཆུབ་ཀྱི་སེམས་བརྟན་པར་བྱེད་པ་རྗེས་དྲན་གྱི་རྣལ་འབྱོར་ལ་གཅིག་ཏུ་མཁས་པ། མཆོག་ཏུ་མི་འགྱུར་བའི་བདེ་བ་ཆེན་པོའི་ཤེས་རབ་ཡེ་ཤེས་ཀྱི་ལམ་གྱི་མན་ངག་སྦྱོར་བ་དྲུག་གི་རྣལ་འབྱོར་ཐོབ་པ་རྟེན་དཀྱིལ་འཁོར་དང་བརྟེན་པ་ལྷའི་མཚན་མ་དང་ཁ་དོག་དང་ཕྱག་དང་དབྱིབས་དང་དཀྱིལ་འཁོར་གྱི་ལྷ་བསྒོམ་པའི་བསྐྱེད་རིམ་རྣམ་པར་རྟོག་པས་ཡོངས་སུ་བརྟགས་པའི་ཆོས་ཕྱག་རྒྱ་ཆེན་པོའི་དངོས་གྲུབ་དོན་དུ་བསྒོམ་པར་མི་འདོད་དེ། དེར་མ་ཟད། གཞན་ཡང་རྣམ་པར་རྟོག་པའི་སེམས་ཆོས་ཅན། དེ་ལས་དཀྱིལ་འཁོར་ལ་གཅིག་ཅར་སྣང་བ་གནས་པ་མེད་དེ། གང་གི་ཕྱིར་ན་སྐྱེ་བ་དང་འགག་པའི་ཆོས་ཅན་ཉིད་ཀྱི་ཕྱིར་རོ།
རྟགས་གྲུབ་སྟེ། འདིར་སྐད་ཅིག་གང་ལ་རྣལ་འབྱོར་པས་གཙོ་བོ་བསྒོམ་པར་བྱེད་པའི་རྟོག་པའི་སྐད་ཅིག་དེ་ལ་ཤར་ལ་སོགས་པའི་ལྷ་རྣམས་ཀྱི་རྣམ་པར་སྣང་བ་མེད་ཅིང་། རྟོག་པའི་སྐད་ཅིག་དེ་ལ་གཙོ་བོ་ལ་སོགས་པ་རྣམས་ཀྱི་རྣམ་པར་སྣང་བ་མེད་དེ། དེ་ལྟར་རིམ་པས་དཔྱད་ན་ལྷ་རྣམས་ཀྱི་རྣམ་པ་ཐམས་ཅད་རྟོག་པ་གཅིག་ལ་སྣང་བ་མེད་པའི་ཕྱིར་རོ། ། དེ་བཞིན་དུ་གང་གི་ཚེ་སྔོན་པོའི་ཞལ་སྒོམ་པར་བྱེད་པ་དེའི་ཚེ། དམར་པོ་ལ་སོགས་པའི་ཞལ་རྣམས་སྣང་བ་མེད་ཅིང་། གང་གི་ཚེ་དམར་པོའི་ཞལ་སྒོམ་པར་བྱེད་པ་དེའི་ཚེ་སྔོན་པོ་ལ་སོགས་པའི་ཞལ་གྱི་རྣམ་པ་རྣམས་སྣང་བ་མེད་དེ། རྟོག་གཉིས་ཅིག་ཅར་མི་འཇུག་པའི་ཕྱིར། དེ་ལྟར་རིམ་པས་དཔྱད་ན་ཞལ་ཐམས་ཅད་གཅིག་ཅར་སྣང་བ་མེད་དོ། ། དེ་བཞིན་དུ་གང་གི་དུས་ན་རྡོ་རྗེའི་མཚན་མ་སྒོམ་པར་བྱེད་པའི་རྟོག་པ་དེའི་དུས་ན་རལ་གྲི་ལ་སོགས་པའི་མཚན་མ་རྣམས་སྣང་བའི་རྟོག་པ་མེད་ཅིང་།
གང་གི་དུས་ན་རལ་གྲིའི་མཚན་མ་སྒོམ་པར་བྱེད་པ་དེའི་དུས་ན་རྡོ་རྗེ་ལ་སོགས་པའི་མཚན་མ་རྣམས་སྣང་བའི་རྟོག་པ་མེད་དེ། དེ་ལྟར་རིམ་པས་དཔྱད་ན་མཚན་མ་ཐམས་ཅད་སྣང་བའི་རྟོག་པ་དུས་གཅིག་ཏུ་མེད་པར་འགྱུར་བའི་ཕྱིར། ཇི་ལྟར་རྟེན་དང་བརྟེན་པ་གཅིག་ཅར་རྟོག་པ་ལ་སྣང་བ་ཡོད་དེ་མེད་དོ། ། སྐྱོན་མེད་དེ། བུམ་པའི་ཤེས་པ་འགགས་པར་གྱུར་པ་སྣམ་བུའི་ཤེས་པ་སྐྱེ་བར་འགྱུར་བ་ཇི་ལྟ་བ་དེ་བཞིན་དུ། དཀྱིལ་འཁོར་གྱི་གཙོ་བོའི་ཤེས་པ་འགགས་པ་ན་ཤར་གྱི་ལྷའི་ཤེས་པ་སྐྱེ་བར་འགྱུར་བས་རྟོག་པ་དུ་མ་གཅིག་ཅར་མེད་ཀྱང་། རྟོག་པ་ལ་རྟེན་དང་བརྟེན་པའི་རྣམ་པ་སྣང་ངོ་ཞེ་ན། དེ་ལྟར་སྐྱེས་པའི་རྟོག་པ་རྣམས་ཐམས་ཅད་ནི་རིགས་པས་དཔྱད་ན་མེད་དོ། ། སྐྱེས་ཟིན་པ་དང་མ་སྐྱེས་པ་དག་མེད་པའི་ཕྱིར་ཏེ། སྐྱེས་པ་འགགས་པའི་ཕྱིར་མེད་ཅིང་།
མ་སྐྱེས་པ་རྣམས་མ་སྐྱེས་པའི་ཕྱིར་མེད་པས་སོ། ། མེད་པ་ལ་རྣམ་པ་སྣང་བ་མི་རིགས་པ་དེའི་ཕྱིར་རྣལ་འབྱོར་པས་ཕྱག་རྒྱ་ཆེན་པོའི་དངོས་གྲུབ་ཀྱི་དོན་དུ་སྐྱེ་འགག་གི་ཆོས་ཅན་ཀུན་རྫོབ་པའི་རྣམ་པར་རྟོག་པའི་སྒོམ་པ་མི་བྱའོ། ། བཅོམ་ལྡན་འདས་ཀྱི་མཚན་ཡང་དག་པར་བརྗོད་པ་ཤིན་ཏུ་རྣམ་པར་དག་པའི་ཆོས་ཀྱི་དབྱིངས་ཀྱི་ཡེ་ཤེས་ལ་བསྟོད་པ་ལས་ཚིགས་སུ་བཅད་པ་བཅྭ་ལྔ་པས་ཕྱག་ཆེན་རྟོག་པ་ཐམས་ཅད་སྤངས་པར་གསུངས་པ་འདི་ལྟ་སྟེ། དོན་དམ་པར་ཆོས་ཐམས་ཅད་ཡེ་ཤེས་ཀྱི་རྣམ་པར་རབ་ཏུ་སྣང་པར་བྱེད་པའི་ཕྱིར་གྲུབ་པ་རྫོགས་པའོ། ། གཟུང་འཛིན་གྱི་རྣམ་རྟོག་རྣམས་སངས་རྒྱས་སུ་སྒོམ་པ་གོམས་པས་རྟག་ཏུ་མངོན་དུ་བྱས་པས་བསམ་པ་གྲུབ་པ་སྟེ། བདག་དང་བདག་གིར་འཛིན་པའི་ཀུན་ཏུ་རྟོག་པ་ཐམས་ཅད་སྤངས་པ། དབང་དང་དམ་ཚིག་དང་སྤྱོད་པ་ལ་སོགས་པའི་དུས་སུ་རྣམ་པར་མི་རྟོག་པའི་སེམས་ཀྱིས་བྱ་བ་ཐམས་ཅད་བྱེད་ཅིང་། ཆོས་ཐམས་ཅད་ཀྱི་རང་བཞིན་ཡིན་པའི་ཕྱིར་དབྱིངས། འོད་གསལ་དུ་ངེས་པས་ཟད་པ་མེད་པའི་ཕྱིར་མི་ཟད། སྐུ་གསུམ་གྱི་བདག་ཉིད་བདེ་བ་ཆེན་པོའི་ཚུལ་དུ་གཅིག་པའི་ཕྱིར་ཆོས་དབྱིངས།
རང་བྱུང་ལྷན་སྐྱེས་ཡིན་པའི་ཕྱིར་དམ་པ། མི་འགྱུར་བའི་ཕྱིར་ཟད་མི་ཤེས་པ་ཞེས་ཉི་མ་དཔལ་ལོ། ། ཡང་ན་སྒྲིབ་པ་བཞི་འཇོམས་པ་བྱེད་པས་དོན་གྲུབ་པ། སྡུག་བསྔལ་ཐམས་ཅད་འཕྲོག་པར་བྱེད་པས་བསམ་པ་འགྲུབ་པ་སྟེ། འཕོ་བ་མེད་པའི་བདེ་བ་སྟེར་བའི་འདོད་ཆགས་ཀྱི་ཀུན་ཏུ་རྟོག་པ་ཐམས་ཅད་སྤངས་པ། ཡེ་ཤེས་གཞན་གསུམ་གྱི་འབྱུང་གནས་སུ་གྱུར་པ་མེ་ལོང་ཡེ་ཤེས་ཀྱི་བདག་ཉིད་ཡིན་པའི་ཕྱིར་རྣམ་པར་མི་རྟོག་པའི་དབྱིངས། རྟག་ཏུ་རྒྱུན་མི་འཆད་པས་མི་ཟད་པ། ཀུན་གཞིའི་རྣམ་ཤེས་དག་པ་ཆོས་དབྱིངས་ཡེ་ཤེས་ཀྱི་བདག་ཉིད་ཡིན་པས་ཆོས་ཀྱི་དབྱིངས། འཕགས་པའི་ཡེ་ཤེས་ཀྱི་སྤྱོད་ཡུལ་དུ་གྱུར་པས་དམ་པ། དུས་ཐམས་ཅད་པ་ཡིན་པས་ཟད་མི་ཤེས་ཞེས་སོ། །
དེ་བཞིན་དུ་ཕྱག་ཆེན་གྱི་དོན་དུ་རྡོ་རྗེ་སེམས་དཔའི་ང་རྒྱལ་ཡང་མི་བྱ་སྟེ། བསྟོད་པ་དེ་ཉིད་ལས་ཚིགས་སུ་བཅད་པ་བཅུ་གསུམ་པ་ཕྱག་ཆེན་ང་དང་ང་ཡིར་འཛིན་པ་སྤངས་པར་བཅོམ་ལྡན་འདས་ཀྱིས་གསུངས་པ། རིག་པ་ཤེས་རབ་ཡེ་ཤེས་ཆེན་པོ་དང་། དེ་ཉིད་ཀྱི་ནི་རྐང་པ་དབང་བཞི་པར་ཐིམ་པས་བཞི་པ་དང་དབྱེར་མེད་པའི་ཚུལ་དང་ལྡན། ཆགས་པ་མེད་པའི་བདེ་བས་འཁོར་བའི་བདེ་བ་སླར་མི་ལྡོག་པའམ། མི་འགྱུར་བའི་སྐད་ཅིག་ཉི་ཁྲི་ཆིག་སྟོང་དྲུག་བརྒྱ་རྫོགས་པས་རྟོགས་བྱ་ཇི་སྲིད་པ་རྟོགས་པའི་ཕྱིར་བདེ་གཤེགས། འཇིག་རྟེན་པའི་ཕུང་ཁམས་སྐྱེ་མཆེད་བདེ་བ་ཆེན་པོར་རིག་པའི་ཕྱིར་འཇིག་རྟེན་རིག་པ། དགའ་བ་གསུམ་ལས་མཆོག་ཏུ་གྱུར་པས་མཆོག བདག་དང་བདག་གི་ལ་སོགས་པའི་རྟོག་པ་ཉམས་པས་བདག་གིར་མི་འཛིན། བདེ་བ་མྱོང་བ་པོ་བདག་དང་མྱོང་བྱ་བདེ་བར་འཛིན་པ་དང་བྲལ་བའི་ཕྱིར་ངར་མི་འཛིན།
ཀུན་རྫོབ་ཀྱི་བདེན་པ་སྒྱུ་མ་ལྟ་བུ་བདག་བྱིན་གྱིས་བརླབ་པའི་མཚན་ཉིད་དང་། དོན་དམ་པའི་བདེན་པ་འོད་གསལ་ཡོངས་སུ་ཤེས་པ་བདེན་པ་གཉིས་ཀྱི་ཚུལ་ཏེ་ལམ་ལ་རླུང་འབྱུང་འཇུག་མཐའ་དག་འཕྲོག་པའི་ཚུལ་གྱིས་གནས་ཞེས་ཉི་མ་དཔལ་ལོ། ། ཡང་ན་ནང་གི་རིག་པ་རྣམ་ཀུན་མཆོག་གི་སྟོང་ཉིད་རྟོགས་པའི་ཡེ་ཤེས་དང་ནི་རྫུ་འཕྲུལ་མངོན་ཤེས་ལ་སོགས་པའི་རྐང་པར་ལྡན། དབུགས་ཉི་ཁྲི་ཆིག་སྟོང་དྲུག་བརྒྱའི་རྒྱུ་བ་འགགས་པའི་སྤངས་པ་དང་། མི་འགྱུར་བའི་སྐད་ཅིག་ཉི་ཁྲི་ཆིག་སྟོང་དྲུག་བརྒྱ་རྫོགས་པ་བདེ་གཤེགས་རྣམས་ཀྱིས་སྒྲིབ་བྲལ་གྱི་འཇིག་རྟེན་གསུམ་རིག་པའི་མཁྱེན་པ་འཇིག་རྟེན་ལས་འདས་པ་མཆོག་ནི། མཉམ་ཉིད་ཡེ་ཤེས་ཀྱི་ངོ་བོས་བདག་གཞན་དུ་འཛིན་པ་སྤངས་པ་བདག་གིར་མི་འཛིན། མེ་ལོང་ཡེ་ཤེས་ཀྱི་ངོ་བོས་ངར་མི་འཛིན། བྱ་གྲུབ་ཡེ་ཤེས་ཀྱི་ངོ་བོས་ཀུན་རྫོབ་བདག་བྱིན་རླབས་དང་། འོད་དཔག་མེད་ནི་ཨ་རོ་ལི་ཀ་སྟེ་རོ་ལ་རྩོད་པ་ཡིན་ཞིང་། དེ་ཨས་བཀག་པས་རྩོད་པ་མེད་པ་སྟེ།
སོར་རྟོགས་ཡེ་ཤེས་ཀྱི་ངོ་བོས་རྩོད་པ་མེད་པ་མཆོག་ཏུ་དགའ་བའི་རང་བཞིན། བདེ་བ་ཆེན་པོའི་དོན་དམ་པའི་བདེན་པ་གཉིས་ཀྱི་ཚུལ་གནས་པ་ཞེས་པ་སྟེ། དེ་བཞིན་གཤེགས་པའི་གསུང་འདིའི་ཕྱིར་རྣམ་པར་རྟོག་པའི་སྒོམ་པ་དང་། རྡོ་རྗེ་སེམས་དཔའི་ང་རྒྱལ་ཡང་དོན་དམ་པའི་བདེན་པ་སྒོམ་པ་ལ་བརྟེན་པའི་རྣལ་འབྱོར་པས་མི་བྱའོ། ། འོན་ཏེ་བཅོམ་ལྡན་འདས་དེ་བཞིན་གཤེགས་པ་དེ་ཁོ་ན་ཉིད་རིག་པས་རྒྱུད་ཀྱི་རྒྱལ་པོ་ཐམས་ཅད་ལས་དང་པོར་བསྲུང་བའི་འཁོར་ལོ་བསྒོམ་པར་བྱའོ། ། དེ་ནས་རང་གི་སྙིང་ཁར་ཟླ་བའི་དཀྱིལ་འཁོར་ལ་ལྷའི་ས་བོན་གྱི་ཡི་གེ་བསམ་ཞིང་རྣམ་པར་ཐར་པའི་སྒོ་ལ་སོགས་པས་དག་པར་བྱས་ནས་ནམ་མཁའི་མཐིལ་དུ་ཡེ་ཤེས་ཀྱི་ས་བོན་གྱི་འོད་ཟེར་རྣམས་ཀྱིས་དེ་བཞིན་གཤེགས་པ་རྣམས་མདུན་དུ་བྱོན་པར་རྟོགས་པར་བྱ་སྟེ། དེ་རྣམས་ལ་སྔགས་པས་མཆོད་པ་བྱས་ནས་སྡིག་པ་བཤགས་པ་དང་། བསོད་ནམས་ལ་རྗེས་སུ་ཡི་རང་བ་དང་། གསུམ་ལ་སྐྱབས་སུ་འགྲོ་བ་དང་། བདག་ཉིད་ཀྱི་དངོས་པོ་དབུལ་བ་དང་།
བྱང་ཆུབ་ཀྱི་སེམས་བསྐྱེད་པ་དང་། ལམ་ལ་བརྟེན་པ་དང་། སྟོང་པ་ཉིད་ལ་དམིགས་པ་བྱའོ། ། དེ་ནས་ཆོས་འབྱུང་ནམ་མཁའི་ཁམས་ཀྱི་རང་བཞིན་བསྒོམ་པར་བྱ་སྟེ། དེའི་དབུས་སུ་ཕ་རྒྱུད་ལྟར་ན། ཧཱུྃ་ཡིག་ཡོངས་སུ་གྱུར་པ་ལས་རྡོ་རྗེའི་སའོ། ། ཡང་ན་ཤེས་རབ་ཀྱི་རྒྱུད་ཀྱི་དགོངས་པས་རླུང་ལ་སོགས་པའི་དཀྱིལ་འཁོར་རྣམས་དང་། ལྷུན་པོའི་སྟེང་དུ་ཁང་པ་བརྩེགས་པའམ། ཕ་རྒྱུད་ལྟར་ན་འབྱུང་བཞི་གྱུར་པ་ལས་གཞལ་ཡས་ཁང་རྡོ་རྗེའི་གུར་གྱི་དབུས་སུ་སྒོམ་པར་སྦྱར་རོ། ། དེ་ནས་སྐུ་རྡོ་རྗེ་ཨོཾ་ཡིག་ཡོངས་སུ་གྱུར་པ་ལས་དཀྱིལ་འཁོར་མཚན་ཉིད་ཐམས་ཅད་ཡང་དག་པར་རྫོགས་པ།
འཁོར་གྱི་ཟླ་བ་དང་ཉི་མའི་གདན་དང་ལྡན་པའོ། ། ཡང་ན་ཞེས་པ་རྭ་མངས་སུ་དེའི་དབུས་སུ་ཞེས་འདོན་པ་ལྟར་པཾ་ཡིག་ཡོངས་སུ་གྱུར་པ་ལས་པདྨ་དང་། ཨ་ཡིག་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་རམ། ར་ཡིག་ཡོངས་སུ་གྱུར་པ་ལས་ཉི་མའི་དཀྱིལ་འཁོར་རོ། ། དེའི་སྟེང་དུ་ཟླ་བ་དང་ཉི་མ་དང་། ཨཱ་ལི་ཀཱ་ལི་དང་། ཡེ་ཤེས་ཀྱི་ས་བོན་གྱི་ཡི་གེ་རྣམས་ཀྱིས། ཟླ་བ་མེ་ལོང་ཡེ་ཤེས་ལྡན། ། བདུན་གྱི་བདུན་པ་མཉམ་ཉིད་ལྡན། ། རང་ལྷའི་ས་བོན་ཕྱག་མཚན་ནི། །
སོ་སོར་རྟོགས་པར་བརྗོད་པར་བྱ། ། ཐམས་ཅད་གཅིག་གྱུར་ནན་ཏན་ཉིད། ། རྫོགས་པ་ཆོས་དབྱིངས་དག་པ་སྟེ། ། ཞེས་ཀྱཻ་རྡོ་རྗེར་གསུངས་པ་ལྟར། མེ་ལོང་ལྟ་བུ་དང་མཉམ་པ་ཉིད་དང་སོ་སོར་རྟོགས་པ་དང་བྱ་བ་གྲུབ་པ་དང་ཤིན་ཏུ་རྣམ་པར་དག་པའི་ཆོས་ཀྱི་དབྱིངས་ཀྱི་ཡེ་ཤེས་ཏེ། ལྔའི་བདག་ཉིད་ཀྱི་ལྷའི་གཟུགས་བསྒོམ་པར་བྱའོ། ། དེ་ནས་སྐུ་དང་གསུང་དང་ཐུགས་ཀྱི་རྡོ་རྗེ་ཤེས་རབ་ཀྱི་ཆགས་པས་ཞུ་བ་ལྷ་མོ་རྣམས་ཀྱི་རྡོ་རྗེའི་ཀླུ་རྣམས་ཀྱིས་རབ་ཏུ་བསྐུལ་ཏེ། སླར་ཡང་ཡབ་ཡུམ་གྱི་སྐུ་དང་གསུང་དང་ཐུགས་རྫོགས་ཏེ་བྱིན་གྱིས་བརླབས་པའི་ཡུམ་གྱི་མཁར་རང་རང་གི་མཚན་མ་ལས་ལྷ་སོ་སོར་རྫོགས་པའོ། ། མཚན་མ་ལས་སྐྱེད་པ་དང་ཞེས་མངས་སུའོ། ། དེ་ནས་དཀྱིལ་འཁོར་ལ་ལྷའི་ཚོགས་སྤྲོ་བ་དང་ཡེ་ཤེས་ཀྱི་འཁོར་ལོ་དགུགས་པ་དང་།
གཞུག་པ་དང་བཅིང་བ་དང་མཉེས་པ་དང་དམ་ཚིག་གི་དཀྱིལ་འཁོར་ལ་རོ་མཉམ་པར་བྱེད་པ་དང་། དེ་བཞིན་གཤེགས་པ་ཐམས་ཅད་དང་ལྷ་མོ་རྣམས་ཀྱི་དབང་བསྐུར་བ་དང་། རྡོ་རྗེའི་ཅོད་པན་དང་རྒྱན་དང་ལྡན་པ་དང་རྡོ་རྗེ་སེམས་དཔའི་ང་རྒྱལ་དང་གཟུགས་སུ་སྔགས་པས་བདག་ཉིད་བསྒོམ་པར་བྱའོ་ཞེས་བསྐྱེད་རིམ་བསྒོམ་པར་གསུངས་པ་མ་ཡིན་ནམ། དེའི་ཕྱིར་འདིར་ཇི་ལྟར་དཀྱིལ་འཁོར་གྱི་འཁོར་ལོ་བསྒོམ་པ་ནི་རྣམ་པར་རྟོག་པ་ཡིན་པས་དེའི་སྒོམ་པ་རྣལ་འབྱོར་པས་མི་བྱའོ་ཞེས་དེ་བཞིན་གཤེགས་པའི་གསུང་ལ་ཅིའི་ཕྱིར་དགག་པ་བརྗོད་ཅེས་བསྐྱེད་རིམ་ལ་ཞེན་པ་འགའ་ཞིག་མངོན་པར་སེམས་པ་འབྱུང་བར་འགྱུར་ཏེ། དེའི་ཕྱིར་ལན་བརྗོད་པར་བྱའོ། ། སྔགས་ཀྱི་ཚུལ་འདིར་བསྐྱེད་རིམ་གསུངས་པ་འདི་ནི་བདེན་ཏེ། བཅོམ་ལྡན་འདས་དེ་ཁོ་ན་ཉིད་རིག་པས་འཇིག་རྟེན་ཀུན་རྫོབ་ཀྱི་བདེན་པ་ལ་བརྟེན་ནས་སེམས་ཅན་གྱི་བསམ་པའི་དབང་གིས་གཟུང་འཛིན་དང་བཅས་པ་བྱིས་པའི་བློ་ཅན། སངས་རྒྱས་ཀྱི་ལམ་བསྒྲུབ་པའི་བརྩོན་འགྲུས་དམན་པ། དོན་དམ་པའི་དེ་ཁོ་ན་ཉིད་སྣ་ཚོགས་སྟོང་གཟུགས་ལ་ཡོངས་སུ་རྟོག་པར་མི་བྱེད་པ། དུས་གསུམ་གྱི་དོན་དུ་མེད་པས་ཟབ་པ་དང་།
དུས་གསུམ་པར་སྣང་བས་རྒྱ་ཆེ་བའི་སྟོང་ཉིད་རྟོགས་པའི་ཡེ་ཤེས་བསྒོམ་པ་ལ་སེམས་སྐྲག་པ། ཞི་བ་ལ་སོགས་པའི་ལས་སྒྲུབ་པ་ལ་མངོན་པར་དགའ་བ། དབང་པོ་ལྔ་ཡུལ་ལ་ཉེ་བར་ལོངས་སྤྱོད་པ་ལ་ཆགས་པ། རལ་གྲི་དང་རིལ་བུ་དང་མིག་སྨན་དང་བཅུད་དང་བཅུད་ལེན་དང་རྐང་མགྱོགས་ལ་སོགས་པ་འཇིག་རྟེན་པའི་དངོས་གྲུབ་སྒྲུབ་པ་ལ་མངོན་པར་དགའ་བ་རྣམས་ལ། རྒྱུ་རྐྱེན་ལ་བརྟེན་ཅིང་གཟུང་འཛིན་འབྲེལ་པར་འབྱུང་བའི་ཀུན་རྫོབ་པའི་ཡེ་ཤེས་ཡུལ་ལ་བརྟེན་ཅིང་གཟུང་འཛིན་དུ་འབྲེལ་པར་འབྱུང་བའི་དབང་པོའི་སྤྱོད་ཡུལ་ཉི་ཚེ་བ་འཛིན་པ། ཉེ་ཚེ་བའི་དོན་ཙམ་བྱེད་ནུས་པའི་བསྐྱེད་རིམ་གསུངས་སོ། ། བསྐྱེད་རིམ་གྱི་ཉི་ཚེ་བའི་དོན་ཙམ་བྱེད་ནུས་པ་ལས་མེད་པ་དེ་ཉིད་ཀྱི་ཕྱིར་དེ་བཞིན་གཤེགས་པའི་གསུང་འདི་ནི་དྲང་བའི་དོན་ཡིན་གྱི། དོན་དམ་པའི་བདེན་པ་ལ་བརྟེན་པ་མ་ཡིན་ནོ། ། དེས་ན་དོན་དམ་ལ་བརྟེན་པས་མཚན་མའི་སྒོམ་པ་མི་བྱའོ་ཞེས་གྲུབ་བོ། ། འོན་ཀྱང་ཉི་ཚེ་བའི་དོན་ཙམ་བྱེད་ནུས་པ་རྣམ་པར་རྟོག་པའི་བསམ་གཏན་དང་།
ཚིག་ཏུ་བརྗོད་པའི་སྔགས་དང་ནོར་བུ་དང་རྡོ་བ་དང་རལ་གྲི་དང་དྲིལ་བུ་དང་བཅུད་དང་བཅུད་ལེན་ལ་སོགས་པ་རྫས་ཉི་ཚེ་བ་རྣམས་ཀྱི་མཐུ་ཡང་། ཚུར་རོལ་མཐོང་བས་བསམ་གྱིས་མི་ཁྱབ་པ་བརྟག་པར་བྱ་བ་མ་ཡིན་པ་དེ་བཞིན་གཤེགས་པས་གསུངས་པ་ཇི་ལྟ་བ་དེ་བཞིན་དུ་བསྐྱེད་རིམ་དེའི་མཐུ་ཡང་ཚུར་མཐོང་གིས་བསམ་གྱིས་མི་ཁྱབ་པར་བལྟ་བར་བྱའོ། ། རྟོག་པའི་བསམ་གཏན་ཉི་ཚེ་བ་ཇི་ལྟར་ཡིན་ཞེ་ན། འདིར་ལྷ་དཀར་པོའི་བསམ་གཏན་ཞི་བའི་གཟུགས་ཀྱིས་ནི་ཞི་བའི་ལས་བྱེད་ཀྱི་བསད་པ་ལ་སོགས་པ་མི་བྱེད་དོ། ། དེ་བཞིན་དུ་ནག་པོའི་བསམ་གཏན་དྲག་པོའི་གཟུགས་ཀྱིས་ནི་བསད་པ་བྱེད་ཀྱི། དབང་དུ་བྱ་བ་ལ་སོགས་པ་མི་བྱེད་དོ། ། དེ་བཞིན་དུ་དམར་པོའི་བསམ་གཏན་ཆགས་པའི་གཟུགས་ནི་དབང་དུ་བྱ་བ་བྱེད་ཀྱི། རེངས་པ་ལ་སོགས་པ་མི་བྱེད་དོ། ། དེ་བཞིན་དུ་སེར་པོའི་བསམ་གཏན་རེངས་པའི་གཟུགས་ནི་རེངས་པ་བྱེད་ཀྱི་ཞི་བ་ལ་སོགས་པ་མི་བྱེད་དོ། ། དེ་བཞིན་དུ་དུག་གཞིལ་བ་ལ་ཤེས་པར་བྱ་སྟེ།
དཔྲལ་བར་ཐིག་ལེའི་གཟུགས་དཀར་པོའི་བསམ་གཏན་གྱི་དུག་མེད་པར་བྱེད་དོ་ཞེས་མངས་སུའོ། ། དམར་པོའི་བསམ་གཏན་གྱིས་ནི་དུག་བསྐྱོད་པར་བྱེད་དོ། ། ནག་པོའི་བསམ་གཏན་གྱིས་ནི་དུག་འཕོ་བར་བྱེད་དོ་ཞེས་རྭས་སོ། ། སེར་པོའི་བསམ་གཏན་གྱིས་ནི་དུག་རེངས་པར་བྱེད་དོ། ། དེ་ལྟར་རྣམ་པར་རྟོག་པའི་བསམ་གཏན་ནི་ཉེ་ཚེ་བའི་དོན་གྱི་བྱ་བ་བྱེད་དོ། ། དེ་བཞིན་ནོར་བུ་དང་སྔགས་དང་སྨན་རྣམས་ཡོད་པའི་ནུས་པ་ཡང་ཉི་ཚེ་བར་རིག་པར་བྱའོ། ། འདིར་ཚིག་ཏུ་བརྗོད་པའི་སྔགས་ཀྱང་བསྒྲུབ་པར་གྱུར་པ་ན་སྔགས་གང་ཞིག་ཞི་བར་བྱེད་པ་དེས་ནི་གསད་པ་ལ་སོགས་པའི་ལས་མི་བྱེད་དོ། ། གང་ཞིག་གསད་པར་བྱེད་པ་དེས་ནི་དབང་ལ་སོགས་པ་མི་བྱེད་དོ། ། གང་ཞིག་དབང་དུ་བྱ་བ་བྱེད་པ་དེས་ནི་རེངས་པ་ལ་སོགས་པ་མི་བྱེད་དོ། གང་ཞིག་རེངས་པར་བྱེད་པ་དེས་ནི་ཞི་བ་ལ་སོགས་པ་མི་བྱེད་དོ། །
བྱ་བ་ཉི་ཚེ་བ་ཡིན་པ་དེའི་ཕྱིར་འཇིག་རྟེན་པའི་ཡེ་ཤེས་ནི་འཇིག་རྟེན་ལས་འདས་པ་ཐམས་ཅད་མཁྱེན་པ་ཉིད་ཀྱི་བྱ་བ་བྱེད་ནུས་པར་མི་འགྱུར་ཏེ། དེ་བཞིན་དུ་རལ་གྲི་ལ་སོགས་པའི་གྲུབ་པ་ཐོབ་པས་ཀྱང་ཐམས་ཅད་མཁྱེན་པའི་བྱ་བ་བྱེད་མི་ནུས་སོ། ། དེས་ན་ཀུན་མཁྱེན་འདོད་པས་རྟོག་པའི་སྒོམ་པ་མི་བྱའོ། ། འོན་ཏེ་སྔགས་གཅིག་ཀྱང་བསྒྲུབས་པར་གྱུར་ན་ལས་ཐམས་ཅད་བྱེད་པར་བཅོམ་ལྡན་འདས་ཀྱིས་གསུངས་པ་མ་ཡིན་ནམ། ཇི་ལྟར་སྔགས་བྱ་བ་ཉི་ཚེ་བར་འགྱུར་ཞེས་འདིར་ཚིག་བཟླས་ལ་ཞེན་པ་འགའ་ཞིག་གི་སེམས་པ་འབྱུང་བར་འགྱུར་ཏེ། དེའི་ཕྱིར་ལན་བརྗོད་པར་བྱའོ། ། འདིར་སྔགས་གཅིག་ཀྱང་བསྒྲུབ་པར་གྱུར་ན་ལས་ཐམས་ཅད་བྱེད་པར་གསུངས་པ་འདི་ནི་ཆོས་ཅན། དོན་དེ་ལྟར་ངེས་བྱེད་ཀྱི་ཚད་མ་མ་ཡིན་ཏེ། དེའི་དོན་ལ་རིགས་པས་གནོད་པའི་ཕྱིར་ཏེ། གང་གི་ཕྱིར་ན་སྔགས་ཀྱི་བྱ་བའི་དབྱེ་བ་ལས་ཉི་ཚེ་བར་བསྒྲུབས་པས་སོ། །
མ་གྲུབ་པ་ཡིན་ཏེ། འདིར་སྔགས་གཅིག་ལ་ཡང་བྱ་བའི་དབྱེ་བས་འགྲུབ་མི་འགྲུབ་ཀྱི་དབྱེ་བ་ཡོད་དོ། ། དབྱེ་བ་དེ་ཡང་ཡོད་པར་དེ་བཞིན་གཤེགས་པས་གསུངས་པས་སོ། ། འོ་ན་གསུང་ནང་འགལ་ལོ་ཞེ་ན། ཕྱི་མའི་དོན་རིགས་པས་མཐོང་བའི་ཕྱིར་སྔ་མ་དགོངས་པ་ཅན་དུ་གྲུབ་བོ། ། ཇི་ལྟར་གསུངས་ཞེ་ན། བྱ་བའི་དབྱེ་བ་དེ་བཞིན་དུ་ཞི་བ་ལ་སྔགས་ཀྱི་བཟླས་པ་ན་མཿའི་མཐའ་ཅན་ནོ། ། རྒྱས་པ་ལ་སྭཱཧཱའི་མཐའ་ཅན་ནོ། ། དགུག་པ་ལ་བཽ་ཥཊ་ཀྱི་མཐའ་ཅན་ནོ། ། དབྱེ་བ་ལ་ཧཱུཾ་ཡིག་གི་མཐའ་ཅན་ནོ། །
དབང་དུ་བྱ་བ་ལ་བ་ཥཊ་ཀྱི་མཐའ་ཅན་ནོ། ། གསད་པ་ལ་ཕཊ་ཀྱི་མཐའ་ཅན་ནོ། ། དེ་བཞིན་དུ་སྦྱིན་སྲེག་གི་བྱ་བ་ཡང་ཐབས་ཀྱི་དབྱེ་བས་ལས་ཀྱི་དབྱེ་བ་གསུངས་པ་ནི། འདིར་ཟླུམ་པོའི་ཐབ་ཏུ་ཨུ་དུཾ་ཝ་ར་སོགས་པ་འོ་མ་ཅན་གྱི་ཤིང་གི་ཡམ་ཤིང་དང་དུར་བ་དང་འོ་མ་རྣམས་ཀྱིས་སྦྱིན་སྲེག་བྱས་པའི་སྔགས་ནི་ཞི་བ་བྱེད་ཀྱི་རྒྱས་པ་ལ་སོགས་པའི་ལས་མི་བྱེད་དོ། ། གྲུ་བཞིའི་ཐབ་ཏུ་སྔར་གསུངས་པའི་ཡ་ཤིང་དང་འབྲུ་དང་མར་རྣམས་ཀྱི་སྦྱིན་སྲེག་བྱས་པས་ནི་རྒྱས་པར་བྱེད་ཀྱི། གསད་པ་ལ་སོགས་པ་མི་བྱེད་དོ། ། གཞུའི་རྣམ་པའི་ཐབ་ཏུ་རུས་པའི་ཡམ་ཤིང་དང་མིའི་ཤ་དང་ཁྲག་རྣམས་ཀྱིས་སྦྱིན་སྲེག་བྱས་པས་ནི་གསད་པ་བྱེད་ཀྱི་བསྐྲད་པ་ལ་སོགས་པ་མི་བྱེད་དོ། ། ཟུར་ལྔ་པའི་ཐབ་ཏུ་བྱ་རོག་གི་མཇུག་མ་དང་མིའི་ཞག་དང་སྐེ་ཚེ་རྣམས་ཀྱིས་སྦྱིན་སྲེག་བྱས་པས་ནི་བསྐྲད་པ་བྱེད་ཀྱི་དབང་དུ་བྱས་བ་ལ་སོགས་པ་མི་བྱེད་དོ། ། ཟུར་བདུན་པའི་ཐབ་ཏུ་ཀིཾ་ཤུ་ཀ་པ་ལ་ཤའི་ཡམ་ཤིང་དང་མེ་ཏོག་དམར་པོ་དང་རྡོ་རྗེའི་ཆུ་ཡིས་སྦྱིན་སྲེག་བྱས་པས་ནི་དགུག་པ་བྱེད་ཀྱི་དབང་དུ་བྱས་པ་ལ་སོགས་པ་མི་བྱེད་དོ། ། ཟུར་གསུམ་པའི་ཐབ་ཏུ་སེང་ལྡེང་གི་ཡམ་ཤིང་དང་དངུལ་དང་བ་ཡི་མེ་ཏོག་རྣམས་ཀྱིས་སྦྱིན་སྲེག་བྱས་པས་ནི་དབང་དུ་བྱ་བ་བྱེད་ཀྱི་རེངས་པ་ལ་སོགས་པ་མི་བྱེད་དོ། །
ཟུར་དྲུག་པའི་ཐབ་ཏུ་བིལ་བའི་ཡམ་ཤིང་དང་ལྷ་ལ་ཕུལ་བའི་མེ་ཏོག་རྙིང་པ་དང་མཆིལ་མ་རྣམས་ཀྱི་སྦྱིན་སྲེག་བྱས་པས་ནི་རེངས་པ་བྱེད་ཀྱི་རྨོངས་པ་ལ་སོགས་པ་མི་བྱེད་དོ། ། ཟུར་བརྒྱད་པའི་ཐབ་ཏུ་ཨརྐའི་ཡམ་ཤིང་དང་གསེར་གྱི་སྟེ་ད་དུ་རའི་མེ་ཏོག་དང་ཆང་རྣམས་ཀྱི་སྦྱིན་སྲེག་བྱས་པས་ནི་བསྒྲུབ་བྱ་རྨོངས་པ་བྱེད་ཀྱི་ཞི་བ་ལ་སོགས་པའི་ལས་མི་བྱེད་དོ། ། འདིར་རྨོངས་རེངས་ཀྱི་ཐབ་གོ་བཟློག་པ་ནི་རང་དགར་འཇུག་པ་དང་དགག་པའི་དོན་ཏོ། ། དེ་བཞིན་དུ་རྡུལ་ཚོན་གྱི་དབྱེ་བས་ཀྱང་ལས་ཀྱི་དབྱེ་བ་གསུངས་ཏེ། ཞི་བ་དང་རྒྱས་པ་ལ་རྡུལ་ཚོན་དཀར་སེར་རོ། ། གསད་པ་དང་བསྐྲད་པ་ལ་རྡུལ་ཚོན་ནག་པོའོ། ། དབང་དང་དགུག་པ་ལ་རྡུལ་ཚོན་དམར་པོའོ། ། རེངས་པ་དང་རྨོངས་པ་ལ་རྡུལ་ཚོན་སེར་པོའོ། ། སླར་གསོ་བ་ལ་རྡུལ་ཚོན་ལྗང་ཁུའོ། ། དེ་བཞིན་དུ་བགྲང་ཕྲེང་གི་དབྱེ་བ་ལས་གསུངས་ཀྱང་ལས་ཀྱི་དབྱེ་བ་ལས་མ་གསུངས་ཏེ།
ཞི་བ་ལ་སྔགས་ཀྱི་བཟླས་པ་ཤེལ་གྱི་བགྲང་ཕྲེང་གིས་བཟླས་སོ། ། རྒྱས་པ་ལ་མུ་ཏིག་བགྲང་ཕྲེང་གིས་སོ། ། གསད་པ་ལ་མིའི་སོའི་བགྲང་ཕྲེང་གིས་སོ། ། བསྐྲད་ལ་རྔ་མོང་གི་སོའི་བགྲང་ཕྲེང་ངམ་བོང་བུའི་སོའི་བགྲང་ཕྲེང་གིས་སོ། ། དབང་ལ་བོ་དེ་ཙིའི་བགྲང་ཕྲེང་གིས་སོ། ། དགུག་པ་ལ་པདྨའི་ས་བོན་གྱི་བགྲང་ཕྲེང་ངམ། ཙནྡན་དམར་པོའི་བགྲང་ཕྲེང་གིས་སོ། ། རེངས་པ་ལ་དབང་པོའི་མིག་གམ་རུ་རཀྵའི་བགྲང་ཕྲེང་གིས་སོ། ། རྨོངས་པ་ལ་ལུང་ཏང་གི་བགྲང་ཕྲེང་གིས་སོ། ། སླར་གསོ་བ་ལ་སྔགས་ཀྱི་བཟླས་པ་མ་ར་ཀ་ཏའི་བགྲང་ཕྲེང་གིས་བཟླས་སོ། །
དེ་ལྟར་སྔགས་དང་སྨན་དང་ནོར་བུ་དང་རལ་གྲི་དང་གྲུབ་པའི་བཅུད་དང་དངུལ་ཆུའི་བཅུད་ལེན་ལ་སོགས་པ་ནམ་མཁར་འགྲོ་བ་དང་། རྫུ་འཕྲུལ་ལ་སོགས་པ་གྲུབ་བྱེད་གྲུབ་པའི་རྫས་སྒྲུབ་པ་རྣམས་ལ་ཡང་རང་རང་གི་བྱ་བ་ཉི་ཚེ་བ་བྱེད་པའི་ཡོན་ཏན་ཡོད་ཀྱི། མཆོག་ཏུ་མི་འགྱུར་བའི་ཡོན་ཏན་བྱ་བ་ཐམས་ཅད་བྱེད་ནུས་པ་ནི་མེད་དོ། ། འདིར་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སངས་རྒྱས་ཀྱི་ཞིང་དུ་ཇི་ལྟར་བཅོམ་ལྡན་འདས་ཀྱི་དག་པའི་སྐུས་སྤྲུལ་པའི་སྐུ་དུ་མ་དང་། སྣ་ཚོགས་པའི་སྐད་རྣམས་ཀྱིས་ཅིག་ཅར་སེམས་ཅན་ཐམས་ཅད་ཀྱི་དོན་བྱེད་པ་དེ་ལྟར་ཉི་ཚེ་བའི་རྫས་བསྒྲུབ་པ་འདི་རྣམས་ཀྱིས་ནི་རྣལ་འབྱོར་པས་སེམས་ཅན་ཐམས་ཅད་ཀྱི་དོན་བྱེད་པ་པར་མི་ནུས་ཏེ། སེམས་ཅན་ཉི་ཚེ་བའི་དོན་བྱེད་པ་ཉིད་ཀྱི་ཕྱིར་རོ། ། དེ་ལྟར་བཅོམ་ལྡན་འདས་ཀྱི་མཚན་ཡང་དག་པར་བརྗོད་པའི་སོ་སོར་རྟོགས་པའི་ཡེ་ཤེས་ཀྱི་བསྟོད་པ་ལས། ཚིགས་སུ་བཅད་པ་དང་པོ་གསུམ་གྱིས་བཅོམ་ལྡན་འདས་ཀྱིས་གཅིག་ཅར་སེམས་ཅན་མཐའ་ཡས་པའི་དོན་མཛད་པར་གསུངས་པ་འདི་ལྟ་སྟེ། ཡང་དག་པའི་དོན་སོར་རྟོགས་ཡེ་ཤེས་བརྙེས་པས་བདག་དང་བདག་གི་བ་མ་དམིགས་པས་ས་སོགས་ཀྱི་བདག་ཏུ་མེད། གཡོན་གཡས་ཀྱི་རྒྱུ་བ་ཆད་ནས་དྷཱུ་ཏཱིར་རླུང་རྒྱུ་བས་དེ་བཞིན་ཉིད།
བདེ་བའི་རང་བཞིན་གྱི་མཐའ་ལ་གནས་པ་ཡང་དག་མཐའ་སྟེ། མི་འགྱུར་བའི་སྙིང་རྗེའི་རོས་གང་བས་ཡི་གེ་མེད། རག་སེམས་འགོག་པས་རང་གི་རིག་བྱའི་བདེ་བ་ཐོབ་པར་སྟོང་ཉིད་དེ། དེ་སྟོན་པའི་ཕྱིར་སྟོང་ཉིད་སྨྲ་བ། བདུད་ཀྱི་དགྲ་ཐམས་ཅད་སེལ་བར་བརྩོན་པས་ཁྱུ་མཆོག་སྟེ། སྟོང་ཉིད་སྙིང་རྗེ་དབྱེར་མེད་པའི་སྒྲ་རྒྱས་པར་སྒྲོགས་པས་ཟབ་ཅིང་རྒྱ་ཆེ་བའི་སྒྲ་སྒྲོགས་པ། ཆོས་འབྱུང་ལས་བྱུང་བའི་ཕྱིར་དང་སྒྲ་བརྙན་ལྟ་བུའི་ཆོས་སྟོན་པའི་ཕྱིར་ཆོས། བདེ་བ་ཆེན་པོའི་ཐིག་ལེ་དུང་ལྟར་དྲི་མ་མེད་པའི་ཕྱིར་དུང་སྟེ། སངས་རྒྱས་ཉིད་སྟེར་བ་པོ་རང་བཞིན་མེད་བའི་བདེ་བའི་སྒྲའི་ངོ་བོ་ཉིད་ཀྱི་ཕྱིར་སྒྲ་ཆེན་ལྡན། བདེ་བའི་རང་བཞིན་གསུང་རྡོ་རྗེའི་ཏིང་ངེ་འཛིན་རྣམ་པར་སྤྲོས་པ་ཆོས་ཐམས་ཅད་སྟོན་པ་པོར་གྱུར་པས་ཆོས་ཀྱི་སྣང་བ་ངོ་བོ་ཉིད་ཀྱི་ཕྱིར་ཆོས་ཀྱི་གཎྜི།
དཔེ་མེད་པའི་དགའ་བའི་ཆོས་སྒྲོག་པའི་ཕྱིར་སྒྲ་བོ་ཆེའོ། ། འཁོར་འདས་ཀྱི་རང་བཞིན་དགའ་བྲལ་དང་ནོར་བུ་ནས་ཁུ་བ་ཕྱིར་ལྷུང་བའི་བདེ་བ་ལ་མི་གནས་པའི་ཕྱིར་མི་གནས་མྱ་ངན་འདས་པ་པོ། བླ་ན་མེད་པའི་དགའ་བའི་ཆོས་ཀྱི་མཛོད་བདེ་ཞིང་དགེ་བ་སྟོན་པའི་ཕྱིར་ཕྱོགས་བཅུ་ཆོས་ཀྱི་རྔ་བོ་ཆེ། སེམས་སེམས་བྱུང་མ་རིག་པའི་སྣང་བ་ཐམས་ཅད་འགགས་པའི་ཕྱིར་གཟུགས་མེད། ཆོས་སྐུ་གཟུགས་སྐུ་གཅིག་ཏུ་གྱུར་པས་རྙོག་པ་མེད་པའི་ཕྱིར་གཟུགས་བཟང་། ཉི་མའི་དཀྱིལ་འཁོར་གྱི་གཞི་ནོར་བུར་རྡུལ་འཕོ་བ་མེད་པས་བདུད་ཐམས་ཅད་ཅད་རབ་ཏུ་འཇོམས་པའི་ཕྱིར་དམ་པ་སྟེ། རྩ་སྟོང་ཕྲག་བདུན་ཅུ་རྩ་གཉིས་སུ་ཁུ་བའི་གཟུགས་ཀྱིས་བདེ་བ་ཆོས་ཀྱི་དབྱིངས་འབབ་པའི་ཕྱིར་སྣ་ཚོགས་གཟུགས་ཅན། སྐད་ཅིག་གཅིག་ལ་མངོན་པར་བྱང་ཆུབ་པའི་ངོ་བོས་ཡིད་ལས་སྐྱེས། འཛག་བདེ་ལ་ཆགས་པ་དང་བྲལ་བ་ཉིད་ཀྱིས་འབྱུང་ལྔ་དབང་དྲུག་སོ་སོ་རང་གིས་རིག་པ་ཉིད་དུ་སྣང་བའི་ཕྱིར་གཟུགས་རྣམས་ཐམས་ཅད་སྣང་བའི་དཔལ། ། སྣ་ཚོགས་གཟུགས་མཐོང་བས་རི་མོ་ནག་པོ་ལ་ཡེ་ཤེས་སྐུ་དང་དབྱེར་མེད་པའི་ལོངས་སྐུ་སྣང་བའི་ཕྱིར་གཟུགས་བརྙན་མ་ལུས་འཆང་བ་པའོ། །
ཞེས་ཉི་མ་དཔལ་ལོ། ། ཡང་ན་ཕྱིན་ཅི་མ་ལོག་པའི་དེ་ཁོ་ན་ཉིད་ཀྱིས་ཡང་དག གང་ཟག་དང་ཆོས་ཀྱི་བདག་ཏུ་གཟུང་བྱ་ཡུལ་དུ་མེད་པས་བདག་མེད། རྟག་ཏུ་དེ་བཞིན་ཁོ་ནར་གནས་ཀྱི་སྒྲིབ་བཅས་ཀྱི་ངོ་བོར་མི་འགྱུར་བས་དེ་བཞིན་ཉིད། ཕྱིན་ཅི་ལོག་ཉོན་མོངས་མཚན་རྟོག་གི་དམིགས་པ་མ་ཡིན་པས་ཡང་དག་མཐའ་སྟེ ། བརྗོད་དུ་མེད་པའམ་འཕོ་བའི་བག་ཆགས་ཀྱིས་བསྒྱུར་དུ་མེད་པས་ཡི་གེའམ་འགྱུར་བ་མེད་པ་ནི་སྟོང་པ་ཉིད་དོ། ། དེ་སོར་རྟོགས་ཡེ་ཤེས་བརྙེས་པ་ལས་གདུལ་བྱ་ལ་སྟོན་པའི་ཕྱིར་སྟོང་ཉིད་སྨྲ་བ་རྣམས་ཀྱི་ནང་ནས་མཆོག་ཏུ་གྱུར་པས་སྟོང་ཉིད་སྨྲ་བའི་ཁྱུ་མཆོག་སྟེ། རྣམ་ཀུན་མཆོག་གི་སྟོང་ཉིད་སྟོན་པས་ཟབ་ཅིང་རྒྱ་ཆེའི་སྒྲ་སྒྲོགས་པ། འགྲོ་བ་དྲུག་པོ་རང་རང་གི་སྐད་ཀྱིས་སྲིད་གསུམ་མ་ལུས་པ་ཀུན་མཁྱེན་ལམ་ལ་འགོད་པས་ཆོས་ཀྱི་དུང་སྟེ་སྒྲ་ཆེན་ལྡན། དོན་གཅིག་ལ་རྣམ་གྲངས་དུ་མའི་སྐད་ཀྱིས་གདུལ་བྱའི་སྙིང་ལ་འབབ་པར་ཆོས་གསུང་བས་ཆོས་ཀྱི་གཎྜི་སྒྲ་བོ་ཆེ།
ཆགས་པ་ཆགས་བྲལ་ལ་མི་གནས་པས་མི་གནས་མྱ་ངན་འདས་པ་པོ། སྙིང་ཁའི་རྩ་བཅུའི་རླུང་འགགས་པ་ལས་གསུང་ཐམས་ཅད་པ་མངའ་བའི་ཕྱིར་ཕྱོགས་བཅུ་ཆོས་ཀྱི་རྔ་བོ་ཆེ། ཕྱིའི་དོན་དུ་མེད་པས་གཟུགས་མེད། རྙོག་པ་དང་བྲལ་བས་གཟུགས་བཟང་། ཡེ་ཤེས་དམ་པའི་སྤྱོད་ཡུལ་གྱུར་པས་དམ་པ་སྟེ། གཅིག་ཏུ་ཆད་པ་མེད་པར་གཅིག་ཀྱང་དུ་མར་སྣང་བས་སྣ་ཚོགས་གཟུགས་ཅན་རང་སེམས་ཀྱི་སྣང་བ་ཡིན་པས་ཡིད་ལས་སྐྱེས། གང་ལ་གང་འདུལ་གྱི་རྣམ་པར་སྣང་བས་གཟུགས་རྣམས་ཐམས་ཅད་སྣང་བའི་དཔལ། ཞི་ཁྲོ་ལ་སོགས་པའི་སྐུ་དུ་མར་གདུལ་བྱིའི་བསམ་པ་དང་མཐུན་པར་སྣང་བའི་སྤྲུལ་སྐུ་མཐའ་ཡས་བརྙེས་པས་གཟུགས་བརྙན་མ་ལུས་འཆང་བ་པོ་ཞེས་པའོ། ། དེ་བཞིན་དུ་རྒྱུད་ཀྱི་རྒྱལ་པོའི་ཡེ་ཤེས་ཀྱི་ལེའུ་ལྔ་པ་ལས། ཚིགས་སུ་བཅད་པ་དགུ་བཅུ་རྩ་བདུན་པས་ཐམས་ཅད་མཁྱེན་པའི་གསུང་བཅོམ་ལྡན་འདས་ཀྱིས་གསུངས་པ་འདི་ལྟ་སྟེ།
དུད་འགྲོ་དང་ཡི་དྭགས་དང་ལྷ་མིན་རྣམས་དང་ལྟོ་འཕྱེ་སྦྲུལ་ཏེ་ཀླུ་རྣམས་དང་ལྷ་དང་མིའི་རིགས་ནི་འཕགས་པའི་ཡུལ་རྒྱ་གར་དང་བོད་དང་ཁ་ཆེ་ལ་སོགས་པ་འགྲོ་བ་དྲུག་ཏུ་གནས་པའི་སེམས་ཅན་རྣམས་ལ་བྱུང་བ་འདས་པ་དང་། འབྱུང་འགྱུར་མ་འོངས་པ་དང་། ད་ལྟར་འབྱུང་བ་རྣམས་པ་གསུམ་ལུང་སྟོན་པ་གདུལ་བྱ་རྣམས་དད་པར་མཛད་ལ། དད་པ་རྟག་ཏུ་རང་རང་གི་སྣང་ངོར་བདེན་པའི་ཆོས་ནི་འགྲོ་བ་དྲུག་པོ་རང་རང་གི་སྐད་གཞན་ཏེ་སོ་སོ་དང་མཐུན་པ་དག་གིས་གསུང་བར་བྱེད་ཅིང་། དེ་ལས་སྲིད་པ་གསུམ་པོ་མ་ཚང་བ་མེད་པ་ཐམས་ཅད་མཁྱེན་པའི་ལམ་ལ་ཡང་དག་པར་བཀོད་པ་མཛད་དོ། ། དེ་ལྟ་བུའི་གསུང་འདི་ནི་དངོས་པོ་ཐམས་ཅད་འགྱུར་མེད་བདེ་བར་རོ་མཉམ་པའི་འབྲས་བུ་སྟེར་བ་ཐམས་ཅད་མཁྱེན་པའི་གསུང་ཡིན་ཏེ། ལེགས་པར་སྦྱར་བ་ལྷའི་སྐད་གཅིག་སུས་ཀྱང་ཆོས་གསུང་བ་མ་ཡིན་ནོ། ། ཞེས་དང་། སླར་ཡང་ལེའུ་དེ་ཉིད་ལས། དེའི་གོང་གི་ཚིགས་སུ་བཅད་པ་ཐམས་ཅད་མཁྱེན་པའི་སྐུ་དང་གསུང་གི་བྱ་བ་གསུངས་པ་འདི་ལྟ་སྟེ།
རྒྱལ་བའི་བདེ་བ་ཆེན་པོའི་སྐུ་གཅིག་པུ་དེ་ནི་གདུལ་བྱ་རྣམས་ཀྱིས་སྐྱེ་བ་སྔ་མར་རང་རང་གི་སྙིང་གིས་ཏེ་སེམས་ཀྱིས་བསྐྱེད་པའི་བག་ཆགས་སྣ་ཚོགས་པའི་སྟོབས་ཀྱིས་ཞི་བ་དང་ཆགས་པ་དང་། ལ་སོགས་པས་ཁྲོ་བ་ལ་སོགས་པའི་ཚུལ་ཅན་གྱི་སྤྲུལ་སྐུའི་དངོས་པོ་དུ་མ་རྣམས་ཀྱིས་ནི་རང་རང་གི་བསམ་པ་དང་མཐུན་པར་ཆོས་ཀྱི་འཁོར་ལོ་བསྐོར་བ་ལ་གནས་པར་མཐོང་སྟེ། རྒྱུ་ཅི་ལས་ན་སྐལ་བ་ཇི་ལྟ་བ་བཞིན་དུ་སེམས་ཅན་རྣམས་ཀྱི་དོན་བྱེད་གྱུར་ཅིག་ཅེས་སྨོན་ལམ་བཏབ་པའི་ཡོན་ཏན་གྱི་དབང་གིས་སོ། ། ཚུལ་ཇི་ལྟར་ཆོས་འཁོར་བསྐོར་ན་དོན་གཅིག་ལ་རྣམ་གྲངས་དུ་མའི་སྐད་ནི་སེམས་ཅན་རང་གི་བསམ་པའི་དངོས་པོ་དང་མཐུན་པ་རྣམས་ཀྱིས་གདུལ་བྱའི་སྲོག་ཆགས་རྣམས་ཀྱི་སྙིང་ལ་འབབ་པར་རབ་ཏུ་འཇུག་པའི་ཚུལ་གྱིས་ཆོས་ཀྱི་འཁོར་ལོ་བསྐོར་བ་ལ་གནས་སོ། ། གཞན་ཡང་ཁྱིམ་གྱི་གནས་ན་གནས་པ་ཅན་ཁྱིམ་པ་རྣམས་ཀྱི་བསོད་ནམས་སྤེལ་བའི་སླད་དུ། བཅོམ་ལྡན་འདས་བསོད་ནམས་ལ་ནི་རྣམ་པར་རྒྱུ་རུ་གཤེགས་སོ་ཞེས་སོ། ། འདིར་ཇི་ལྟར་ཐམས་ཅད་མཁྱེན་པའི་སྐུ་དང་གསུང་དང་ཐུགས་དང་ཡེ་ཤེས་རེ་རེས་ཀྱང་ཐམས་ཅད་ཀྱི་བྱ་བ་བྱེད་པས་རྣམ་པ་ཐམས་ཅད་པ་རྣམ་པར་རྟོག་པ་མེད་པ་དོན་བྱ་བ་ཐམས་ཅད་ནུས་པར་གྱུར་པ་དེ་བཞིན་དུ་ལས་དང་པོ་པའི་རྣལ་འབྱོར་པ་རྣམས་ཀྱིས་རྣམ་པར་རྟོག་པའི་བསམ་གཏན་དང་སྔགས་ལ་སོགས་པ་བསྒྲུབ་པ་ནི་ཐམས་ཅད་མཁྱེན་པའི་དོན་བྱ་བ་བྱེད་ནུས་པར་མི་འགྱུར་ཏེ། རྣམ་པ་ཐམས་ཅད་མ་ཡིན་པའི་ཕྱིར་རོ། ། དེ་བཞིན་དུ་འཕོ་བའི་བདེ་བ་ལ་འདོད་ཆགས་དང་བྲལ་བ་རྣམས་ཀྱིས་ཟད་པར་ས་ལ་སོགས་པ་མངོན་སུམ་དུ་བྱེད་པ་ལ་ཡང་ཉི་ཚེ་བའི་བྱ་བ་བྱེད་པར་འགྱུར་ཏེ། གང་གི་ཕྱིར་ན་ཉི་ཚེ་བའི་རྫུ་འཕྲུལ་སྤྲོ་བར་བྱེད་པའི་ཕྱིར་རོ། །
རྟགས་གྲུབ་སྟེ། འདིར་འདོད་ཆགས་དང་བྲལ་བ་གང་ཞིག སའི་ཟད་པར་མངོན་སུམ་བྱེད་པ་དེ་ནི་སའི་ཟད་པར་སྤྲོ་བར་བྱེད་ཀྱི་ཆུ་ལ་སོགས་པའི་ཟད་པར་སྤྲོ་བར་མི་ནུས་སོ། ། དེ་བཞིན་དུ་སྟོང་པའི་ཟད་པར་ཇི་སྲིད་པར་ཟད་སོ་སོ་ལ་ཡང་རང་རང་གི་ཟད་པར་སྤྲོ་བར་ནུས་ཀྱི། གཞན་མི་ནུས་པར་རིག་པར་བྱའོ། ། དེ་བཞིན་དུ་འདིར་བསྐྱེད་པའི་རིམ་པའི་དཀྱིལ་འཁོར་གྱི་འཁོར་ལོ་ཅན་བསྒོམས་པ་གང་ཞིག་གི་སེམས་ལས་འདུས་པའི་དཀྱིལ་འཁོར་སྤྲོ་བར་བྱེད་པ་དེས་ནི་འཁོར་ལོ་སྡོམ་པའི་དཀྱིལ་འཁོར་ལ་སོགས་པ་སྤྲོ་བར་མི་ནུས་སོ། ། གང་ཞིག་འཁོར་ལོ་སྡོམ་པ་སྤྲོ་བར་བྱེད་པ་དེས་ནི་འདུས་པ་ལ་སོགས་པ་སྤྲོ་བར་མི་ནུས་ཏེ། བྱ་བ་ཉི་ཚེ་བ་ཅན་ཉིད་ཀྱི་ཕྱིར་རོ། ། དེ་ལ་ཕ་རོལ་པོ་རྣམས་ན་རེ། ཅི་སྟེ་འདིར་འདུན་པ་སྔོན་དུ་བཏང་སྟེ་སྒོམ་པ་གོམས་པ་ལས་སྟོང་གཟུགས་ཀྱི་དཀྱིལ་འཁོར་གྱི་འཁོར་ལོ་གཅིག་མངོན་སུམ་དུ་བྱས་པར་གྱུར་ན་དཀྱིལ་འཁོར་གྱི་འཁོར་ལོ་ཐམས་ཅད་དང་ཁམས་གསུམ་པོ་ཡང་མངོན་སུམ་དུ་བྱས་པར་འགྱུར་ཏེ།
གཞན་སྒྲིབ་བྲལ་གྱི་ཁམས་གསུམ་པོ་དང་ཕུང་པོ་དང་ཁམས་དང་སྐྱེ་མཆེད་ཀྱི་དཀྱིལ་འཁོར་གྱི་འཁོར་ལོ་ནི་རང་གི་སེམས་ལ་སྣང་བ་ཡིན་གྱི་ཕྱི་རོལ་ན་ཡོད་པ་མ་ཡིན་པའི་ཕྱིར་རོ། ། དེས་ན་ཉི་ཚེ་བ་ཡིན་པའི་རྟགས་གྲུབ་པ་མ་ཡིན་ནོ། ། ཞེས་པ་བསྐྱེད་རིམ་ལ་ཞེན་པ་འགའ་ཞིག་གི་བསམ་པ་འབྱུང་བར་འགྱུར་ཏེ། དེའི་ཕྱིར་ལན་བརྗོད་པར་བྱའོ། ། འདིར་གོམས་པ་ལས་གལ་ཏེ་ཟད་པར་གྱི་ཁམས་སམ་དཀྱིལ་འཁོར་གྱི་འཁོར་ལོ་གཅིག་མངོན་སུམ་དུ་བྱས་པར་གྱུར་པ་ན་ཆོས་ཅན། སྒྲིབ་བྲལ་གྱི་ཁམས་གསུམ་པོ་ཐམས་ཅད་མངོན་སུམ་དུ་བྱས་པར་འགྱུར་ཏེ། དཀྱིལ་འཁོར་གཅིག་མངོན་སུམ་དུ་བྱས་པའི་ཕྱིར། འགྱུར་ལ་ཞེས་མངས་སུའོ། ། དེ་ལ་འདོད་ན། ཐམས་ཅད་མཁྱེན་པ་ཉིད་ལ་སོགས་པ་ཐོབ་པར་ཡང་འགྱུར།
དེའི་ཕྱིར། དེ་ཡང་འདོད་ན། དེ་ཆོས་ཅན། དེའི་ཚེ་ཐམས་ཅད་མཁྱེན་པའི་གོ་འཕང་ཐོབ་པའི་སླད་དུ་ཐམས་ཅད་མཁྱེན་པ་ཉིད་རྣམ་པ་ཐམས་ཅད་མཁྱེན་པ་ཉིད་དང་། ལམ་མཁྱེན་པ་ཉིད་དང་། ལམ་གྱི་རྣམ་པ་མཁྱེན་པ་ཉིད་མངོན་སུམ་དུ་བྱེད་པ་ཞེས་བྱ་བ་དགོངས་པར་མི་འགྱུར་ཏེ། ཟད་པར་ས་ལ་སོགས་པའམ་དཀྱིལ་འཁོར་འཁོར་ལོ་གཅིག་མངོན་སུམ་དུ་བྱས་ན་ཡང་ཡང་དག་པར་རྫོགས་པའི་སངས་རྒྱས་ཉིད་དུ་འགྱུར་བའི་ཕྱིར་ནའོ། ། འགྱུར་ན་ཞེས་རྭ་མངས་སུའོ། ། གཞན་ཡང་དེ་ཆོས་ཅན། ཉན་ཐོས་དང་རང་སངས་རྒྱས་དང་གྲུབ་པ་ཉིད་ཅེས་བྱ་བར་མི་འགྱུར་ཏེ།
ཀུན་མཁྱེན་ཡིན་པའི་ཕྱིར་རོ། ། འདོད་པར་མི་ནུས་ཏེ། ཟད་པར་གྲུབ་པ་ཉན་རང་ཆགས་བྲལ་དང་དཀྱིལ་འཁོར་མངོན་དུ་བྱས་པ་གྲུབ་པ་ཐོབ་པ་ཉིད་ཡིན་པའི་ཕྱིར་རོ། ། གཞན་ཡང་འདིར་ཐེག་པ་གསུམ་ལས་བཅོམ་ལྡན་འདས་ཀྱི་གསུང་རབ་ལས་ཐོས་པ་ནི་སངས་རྒྱས་ཀྱི་ཞིང་ཆེ་གེ་མོ་དང་། འཇིག་རྟེན་གྱི་ཁམས་ཆེ་གེ་མོར་བསྐལ་བ་ཆེ་གེ་མོ་ལ། ཆེ་གེ་མོའི་རིགས་ལས་ཆེ་གེ་མོའི་སྲས་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུས་བརྒྱན་པ། མངོན་པར་ཤེས་པ་དྲུག་དང་ལྡན་པའི་དེ་བཞིན་གཤེགས་པ་བྱུང་བར་གྱུར་ཏེ། གནས་ཆེ་གེ་མོར་མངོན་པར་རྫོགས་པར་སངས་རྒྱས་སོ། ། གནས་ཆེ་གེ་མོར་བཞུགས་སོ། ། ཆོས་ཀྱི་འཁོར་ལོ་བསྐོར་བར་མཛད་དོ། །
མོས་པ་སྣ་ཚོགས་པའི་སེམས་ཅན་རྣམས་ལ་སྐད་སྣ་ཚོགས་ཀྱི་ཆོས་ཆེ་གེ་མོ་བསྟན་ནོ། ། གནས་ཆེ་གེ་མོར་སྐུ་གདུང་ཆེན་པོ་ཡང་དག་པར་བསྟན་པ་མཛད་ནས་ཡོངས་སུ་མྱ་ངན་ལས་འདས་ཏེ། སྐུ་གདུང་དེ་དག་རྣམས་ཀྱི་ཆོ་འཕྲུལ་ཆེན་པོ་ཕུལ་དུ་བྱུང་བ་མཐོང་ནས། ལྷ་དང་ལྷ་མ་ཡིན་དང་མི་རྣམས་ཀྱིས་སྐུ་གདུང་དེ་རྣམས་ལ་མཆོད་པར་བྱེད་པ་བྱུང་ངོ་ཞེས་གསུངས་ཏེ། དེ་བཞིན་ཟད་པར་རམ་དཀྱིལ་འཁོར་གཅིག་མངོན་སུམ་དུ་བྱས་པའི་རྣལ་འབྱོར་པ་ཆོས་ཅན། དེ་སངས་རྒྱས་ཀྱི་ཞིང་ཆེ་གེ་མོ་དང་། འཇིག་རྟེན་གྱི་ཁམས་ཆེ་གེ་མོར་བསྐལ་པ་ཆེ་གེ་མོ་ལ། ཆེ་གེ་མོའི་རིགས་ལ་ཆེ་གེ་མོའི་སྲས་སྐྱེ་བུ་ཆེན་པོའི་མཚན་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུ་དང་། མངོན་པར་ཤེས་པ་དྲུག་དང་ལྡན་པའི་རྣལ་འབྱོར་པ་བྱུང་སྟེ། གནས་ཆེ་གེ་མོར་མངོན་པར་རྫོགས་པར་སངས་རྒྱས་སོ། །
ཡུལ་ཆེ་གེ་མོར་བཞུགས་སོ། ། གནས་ཆེ་གེ་མོར་ཆོས་ཀྱི་འཁོར་ལོ་བསྐོར་བར་མཛད་དོ། ། མོས་པ་སྣ་ཚོགས་པའི་སེམས་ཅན་རྣམས་ལ་སྣ་ཚོགས་པའི་སྐད་རྣམས་ཀྱིས་ཆོས་ཆེ་གེ་མོ་བསྟན་ཏོ། ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རྣམས་སུ་གཅིག་ཅར་སྐུའི་རྫུ་འཕྲུལ་བསྟན་ཏོ། ། གནས་ཆེ་གོར་མོར་སྐུ་གདུང་ཆེན་པོ་ཡང་དག་པར་བསྟན་པ་མཛད་ནས་ཡོངས་སུ་མྱ་ངན་ལས་འདས་ཏེ། སྐུ་གདུང་དེ་རྣམས་ཀྱི་ཆོ་འཕྲུལ་ཆེན་པོ་འཕྲོ་བ་ཕུལ་དུ་བྱུང་བ་མཐོང་ནས་ལྷ་དང་ལྷ་མ་ཡིན་དང་མི་རྣམས་ཀྱིས་སྐུ་གདུང་རྣམས་མཆོད་པར་བྱེད་དོ་ཞེས་གསུང་རབ་ལས་ལུང་བསྟན་པ་མཐོང་བའམ་ཐོས་པ་གཅིག་གྲུབ་པར་ཐལ། ཀུན་མཁྱེན་ཡིན་པའི་ཕྱིར། འདོད་མི་ནུས་ཏེ། དེ་ལྟར་དམིགས་པ་ནི་མ་ཡིན་ནོ། ། དེའི་ཕྱིར་དཀྱིལ་འཁོར་གྱི་འཁོར་ལོ་གཅིག་མངོན་སུམ་དུ་བྱས་པར་གྱུར་པ་ན།
དེ་ལྟ་བུའི་རྣལ་འབྱོར་པ་དེ་ཆོས་ཅན། ཡང་དག་པར་རྫོགས་པའི་སངས་རྒྱས་སུ་མི་འགྱུར་ཏེ། གང་གི་ཕྱིར་ན། ཆོས་ཀྱི་འཁོར་ལོ་གཅིག་ཅར་བསྐོར་བ་མེད་པའི་ཕྱིར་དང་། དེ་བཞིན་གཤེགས་པས་སངས་རྒྱས་སུ་ལུང་བསྟན་པ་མེད་པའི་ཕྱིར་རོ། ། རྟགས་གྲུབ་སྟེ། འདིར་ཇི་ལྟར་མགོན་པོ་བྱམས་པ་དེ་བཞིན་གཤེགས་པ་ཉིད་དུ་དེ་བཞིན་གཤེགས་པས་ལུང་བསྟན་པ་དང་། དབང་ཕྱུག་ཆེན་པོ་མ་འོངས་པའི་དུས་སུ་དེ་བཞིན་གཤེགས་པ་ཐལ་བའི་དབང་པོ་ཞེས་བྱ་བའི་ཡང་དག་པར་རྫོགས་པའི་སངས་རྒྱས་སུ་ཞེས་རྭ་སྟེ། འབྱུང་བར་འགྱུར་རོ་ཞེས་དེ་བཞིན་གཤེགས་པས་ལུང་བསྟན་པ་དེ་བཞིན་དུ་དཀྱིལ་འཁོར་གྱི་འཁོར་ལོ་གཅིག་མངོན་སུམ་དུ་བྱས་པའི་རྣལ་འབྱོར་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་སུ་འབྱུང་བར་འགྱུར་རོ་ཞེས་པ་ནི་གསུང་རབ་འགའ་ན་ཡང་མེད་དོ། ། འོན་ཀྱང་སེམས་ཅན་གྱི་བསམ་པའི་དབང་གིས་རལ་གྲི་དང་རིལ་བུ་དང་མིག་སྨན་དང་བཅུད་དང་བཅུད་ལེན་ལ་སོགས་པ་འཇིག་རྟེན་པའི་དངོས་གྲུབ་སྒྲུབ་པའི་དོན་དུ་དཀྱིལ་འཁོར་གྱི་འཁོར་ལོ་བསྒོམ་པར་བཅོམ་ལྡན་འདས་ཀྱིས་གསུངས་ཏེ།
དེའི་ཕྱིར་དཀྱིལ་འཁོར་གྱི་འཁོར་ལོའི་ལྷ་མངོན་སུམ་དུ་བྱས་པ་ལས་རལ་གྲི་ལ་སོགས་པའི་འཇིག་རྟེན་པའི་དངོས་གྲུབ་རྣམས་འགྲུབ་པར་འགྱུར་གྱི། སྒྲུབ་པ་པོ་ཐམས་ཅད་མཁྱེན་པ་ཉིད་དུ་ནི་འགྲུབ་པར་མི་འགྱུར་རོ། ། གལ་ཏེ་དཀྱིལ་འཁོར་གྱི་འཁོར་ལོ་བསྒོམས་པའི་སྟོབས་ཀྱིས་སྒྲུབ་པ་པོ་ཐམས་ཅད་མཁྱེན་པ་ཉིད་དུ་འགྲུབ་པར་འགྱུར་ན། དེའི་ཚེ་རལ་གྲི་ལ་སོགས་པའི་གྲུབ་པ་ཐོབ་པ་རྣམས་ཆོས་ཅན། འདིར་རང་གི་གཞུང་ལ་ཅིའི་ཕྱིར་བཅོམ་ལྡན་འདས་ཀྱི་གསུང་རབ་ཏུ་སྟོན་པར་བྱེད་པར་རིགས་པར་ཐལ། དེ་ཉིད་སངས་རྒྱས་ཡིན་པའི་ཕྱིར། ཐལ་བ་ལས་མི་རིགས་པ་དེའི་ཕྱིར། འཇིག་རྟེན་པའི་དངོས་གྲུབ་རྣམས་ཆོས་ཅན། ཐམས་ཅད་མཁྱེན་པའི་ཡོན་ཏན་སྟེར་བར་བྱེད་པ་པོར་མི་འགྱུར་ཏེ། བྱ་བ་ཉི་ཚེ་བ་ཅན་ཉིད་ཀྱི་ཕྱིར་དང་།
དེ་གྲུབ་པ་ཡང་ཆོས་ཅན། ཀུན་མཁྱེན་མིན་པར་ཐལ། ཐམས་ཅད་མཁྱེན་པའི་གསུང་མེད་པའི་ཕྱིར་རོ། ། གཞན་ཡང་སྒྲིབ་པ་དང་བཅས་པའི་ཆོས་དཀྱིལ་འཁོར་རམ་ཟད་པར་མངོན་སུམ་དུ་བྱས་པ་ན་ཆོས་ཅན། རྣལ་འབྱོར་པ་ཐམས་ཅད་མཁྱེན་པར་མི་འགྱུར་ཏེ། སྒྲིབ་པ་དང་བཅས་པའི་ལུས་ཀྱི་རྫུ་འཕྲུལ་ཡང་དག་པར་སྟོན་པའི་ཕྱིར། དངོས་གྲུབ་དང་ཞེས་པ་རྭ་མངས་ལ་མེད་དོ། ། སྒྲིབ་བཅས་ཡིན་ན་ཀུན་མཁྱེན་དུ་མི་འགྱུར་བ་དེའི་ཕྱིར་འཕོ་བའི་སྒྲིབ་པ་མེད་པའི་ཆོས་མངོན་སུམ་དུ་བྱས་པར་གྱུར་པ་ན་རྣལ་འབྱོར་པ་ཐམས་ཅད་མཁྱེན་པར་འགྱུར་ཏེ། སྒྲིབ་པ་མེད་པའི་ཆོས་ཀྱི་མཚན་ཉིད་མངོན་ཤེས་དྲུག སྟོབས་བཅུ།
ས་བཅུ། མ་འདྲེས་པའི་ཆོས་བཅོ་བརྒྱད་མངོན་དུ་གྱུར་པའི་ཕྱིར། དེ་དག་ཇི་ལྟ་བུ་ཞེ་ན། མངོན་ཤེས་ལྔ་ལས་ཐམས་ཅད་མཁྱེན་པའི་ལྷའི་མིག་ནི་སེམས་ཅན་གྱི་འཆི་འཕོ་བ་དང་སྐྱེ་བ་རྒྱང་རིང་པོའི་གཟུགས་ཕྲ་རགས་རྣམས་མཐོང་བ་དང་། ལྷའི་རྣ་བ་ནི་འཇིག་རྟེན་གྱི་ཁམས་དཔག་མེད་ནས་གྲགས་པའི་ཟིན་མ་ཟིན་གྱི་སྒྲ་ཐམས་ཅད་ཐོས་པ་དང་། གཞན་གྱི་སེམས་ཤེས་པ་སེམས་ཅན་གྱི་སེམས་ཀྱི་བྱེ་བྲག་མཐའ་ཡས་ཤེས་པ་དང་། སྔོན་གྱི་གནས་རྗེས་སུ་དྲན་པ་བདག་གཞན་གྱི་ཚེ་རབས་སྔ་མ་དཔག་མེད་དྲན་པ་དང་། ཐམས་ཅད་དུ་འགྲོ་བའི་རྫུ་འཕྲུལ་ཡོངས་སུ་བསྒྱུར་བ་དང་སྤྲུལ་པའི་ཆོ་འཕྲུལ་གཉིས་ཏེ། དང་པོ་ནི་སྟོང་གསུམ་གྲངས་མེད་གཡོ། འོད་ཀྱིས་ཁྱབ་པར་བྱེད།
རི་སོགས་རྡུལ་ཕྲན་ཙམ་དུ་བསྡུད་ཅིང་། རྡུལ་ཕྲན་རི་རབ་ཙམ་དུ་བསྐྱེད། གྲོང་རྡལ་ལ་སོགས་པ་མང་པོ་རང་གི་ལུས་ཀྱི་ནང་དུ་འཇུག་པ་སོགས་སོ། ། གཉིས་པ་ནི། ལུས་ངག་ཡུལ་རྣམ་པ་མང་པོར་སྤྲུལ་པའོ། ། ཟག་པ་ཐམས་ཅད་ཟད་པ་འཕགས་ལམ་ཐོབ་པ་དང་། དེའི་ཐབས་དང་ཐབས་མིན་མངོན་སུམ་དུ་ཤེས་པ་དང་། སྟོབས་བཞི་ནི། སྦྱིན་པས་ལོངས་སྤྱོད་འགྲུབ་པའི་གནས། དབུལ་བར་གྱུར་པ་གནས་མིན་པ་ལྟ་བུ་གནས་རྒྱུ་དང་།
གནས་མ་ཡིན་པ་རྒྱུ་མིན་ཐམས་ཅད་ཆགས་ཐོགས་མེད་པར་མངོན་སུམ་དུ་མཁྱེན་པའི་སྟོབས་དང་། ལས་ཀྱི་རྣམ་སྨིན་བྱེད་པ་པོ་རང་རྒྱུད་ཀྱིས་མྱོང་བ་ལས་ཀྱི་རྣམ་པར་སྨིན་པ་མཁྱེན་པའི་སྟོབས་དང་། འཇིག་རྟེན་གྱི་ཁམས་གཅིག་དང་དུ་མ་མཁྱེན་པའི་སྟོབས་དང་། དད་བརྩོན་དྲན་ཏིང་ངེ་འཛིན་ཤེས་རབ་ཀྱི་དབང་པོ་མཆོག་དང་མཆོག་མ་ཡིན་པ་བར་མ་དང་ཆུང་ངུ་མཁྱེན་པའི་སྟོབས་དང་། ལམ་འབྲས་སོ་སོ་ལ་མོས་པ་མོས་པ་སྣ་ཚོགས་མཁྱེན་པའི་སྟོབས་དང་། སྡུག་བསྔལ་འགོག་པར་འགྱུར་བ་ངེས་པར་འབྱུང་བའི་སྟོབས་དང་། ལམ་མིན་སོགས་འབྲས་བུ་ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་དང་། ལྟ་སྲེད་དང་ང་རྒྱལ་ཐེ་ཚོམ་ཤས་ཆེ་བ་ཀུན་ནས་ཉོན་མོངས་པ་དང་། དེ་དག་མེད་པའི་རྣམ་པར་བྱང་བ་རྣམ་དག་གི་བསམ་གཏན་རྣམ་ཐར་ཏིང་ངེ་འཛིན་སྙོམས་འཇུག་ཀུན་མཁྱེན་པའི་སྟོབས་དང་། རང་གཞན་གྱི་སྐྱེ་བ་སྔ་མ་དུ་མ་དྲན་ནས།
དེའི་རྟོགས་པ་བརྗོད་པ་སྔོན་གྱི་གནས་རྗེས་སུ་དྲན་པ་མཁྱེན་པའི་སྟོབས་དང་། ལུས་ཅན་རྣམས་ཀྱི་ད་ལྟ་དང་མ་འོངས་པའི་འཆི་འཕོ་དང་སྐྱེ་བ་མངོན་པར་ཤེས་པ་ཐམས་ཅད་མཁྱེན་པའི་སྟོབས་དང་། ཟག་པ་འཕོ་བའི་བག་ཆགས་སམ་སྒྲིབ་པའི་ཕྱོགས་གཅིག་དང་མཐའ་དག་ཟད་པ་མཁྱེན་པའི་སྟོབས་རྣམས་སུ་འགྱུར་རོ། ། དེ་བཞིན་དུ་ས་བཅུ་ནི་ཀུན་ཏུ་འོད། འཛག་བདེའི་མ་རིག་པའི་མུན་པ་སེལ་བས་ཉི་མའི་དཀྱིལ་འཁོར་ཆེན་པོ་མཛེས་པའི་ས་དང་པོ་དང་། བདུད་རྩིའི་འོད་བྱང་ཆུབ་སེམས་ཀྱི་ཟླ་བ་ཆེན་པོ་འཛག་པའི་དྲི་མ་དང་བྲལ་བས་འོད་གསལ་བའི་ས་གཉིས་པ་དང་། ནམ་མཁའི་འོད་ནམ་མཁའ་ལྟར་མཐའ་ཡས་པའི་ཆོས་ཀྱི་སྣང་བ་རྟོགས་པ་ལ་རབ་ཏུ་གནས་པའི་ས་གསུམ་པ་དང་། རྡོ་རྗེའི་འོད་ལྷག་པའི་བསམ་པ་བརྟན་པོས་བྱང་ཕྱོགས་སོ་བདུན་ལ་སྦྱོར་བས་སྒྲིབ་པས་མི་ཕྱེད་པའི་ཡིད་དགའ་བ་དང་ལྡན་པའི་ས་བཞི་པ་དང་། རིན་ཆེན་འོད། དབུ་མ་རིན་ཆེན་ཕྲེང་བར།
ལྔ་པ་ཤིན་ཏུ་རྒྱལ་དཀའ་བདུད། ། ཀུན་གྱིས་ཤིན་ཏུ་ཐུབ་དཀའི་ཕྱིར། ། ཞེས་པ་ལྟར་ཐུབ་པར་དཀའ་བའི་བདུད་བཞི་ལས་རྒྱལ་བར་མངོན་པར་དབང་བསྐུར་བ་ལ་གནས་པའི་ལྔ་པ་དང་། པདྨའི་འོད་རྟེན་འབྲེལ་གྱི་ཆོས་ཉིད་རང་བཞིན་གྱིས་འོད་གསལ་བས་དག་པའི་ཆོས་བདག་དང་བདག་གིར་འཛིན་པའི་དྲི་མ་མེད་པ་ཡོངས་སུ་འཛིན་པའི་ས་དྲུག་པ་དང་། ལས་ཀྱི་སངས་རྒྱས་ཀྱི་ཕྲིན་ལས་བྱེད་པའི་ས་བདུན་པ་དང་། དཔེ་མེད་པའི་ས་མདུན་པ་མན་ཆད་ཀྱི་དཔེ་ལས་འདས་པའི་ཡེ་ཤེས་ཁྱད་པར་ཅན་སྐྱེས་པའི་ས་བརྒྱད་པ་དང་། དཔེ་ལྡན་གྱི་ས་དཔེས་མཚོན་པའི་ཐམས་ཅད་སོ་སོ་ཡང་དག་པར་རིག་པ་བཞིས་རབ་ཏུ་རྟོགས་པར་བྱེད་པ་ས་དགུ་པ་དང་། ཤེས་རབ་འོད་ཀྱིས་ཤེས་རབ་ཡོངས་སུ་རྫོགས་པའི་འོད་ཀྱིས་བླ་ན་མེད་པའི་སངས་རྒྱས་ཀྱི་ཆོས་ཀུན་གསལ་བར་བྱེད་པའི་ས་བཅུ་པ་དང་། ཐམས་ཅད་མཁྱེན་པ་ཉིད་ཀྱི་ས་ནི་སྒྲིབ་པའི་མུན་པ་ཐམས་ཅད་སེལ་བས་འོད་གསལ་བ་ཆེན་པོའི་ས་བཅུ་གཅིག་པ་དང་། སོ་སོའི་བདག་ཉིད་རིག་པ་རྣལ་འབྱོར་པའི་ཡེ་ཤེས་རྫོགས་པར་བྱེད་པའི་ས་བཅུ་གཉིས་པའོ། །
རྡོ་རྗེ་སྙིང་པོ་བརྒྱན་གྱི་རྒྱུད་དུ། ཀུན་ཏུ་འོད་ཀྱི་ས་ཆེན་པོ། ། དེ་ཉིད་ཉི་མའི་དཀྱིལ་འཁོར་འདྲ། ། བདུད་རྩིའི་འོད་ནི་གཉིས་པ་སྟེ། ། ཤིན་ཏུ་འོད་གསལ་ཟླ་བ་འདྲ། ། ནམ་མཁའི་འོད་ནི་གསུམ་པ་སྟེ། ། ནམ་མཁའ་ཇི་བཞིན་རབ་ཏུ་གནས། ། རྡོ་རྗེའི་འོད་ནི་བཞི་པ་སྟེ། ། ས་དེའི་འོད་ནི་ཡིད་དགའ་བའོ། ། ལྷག་པའི་བསམ་པ་བརྟན་སྦྱོར་བས། །
རྡོ་རྗེ་ཞེས་ནི་ཡོངས་སུ་བརྟགས། ། ལྔ་པ་རིན་ཆེན་འོད་ཅེས་བྱ། ། དབང་བསྐུར་བ་ལ་རབ་ཏུ་གནས། ། པདྨའི་འོད་ནི་དྲུག་པ་སྟེ། ། པདྨ་བཞིན་དུ་རབ་ཏུ་སྐྱེ། ། རང་བཞིན་དག་པའི་སེམས་ཉིད་ཀྱིས། ། དྲི་མ་མེད་པ་ཡོངས་སུ་འཛིན། ། བདུན་པ་ལས་ཀྱི་འོད་ཅེས་པ། ། སངས་རྒྱས་ཕྲིན་ལས་བྱེད་པར་འདོད། ། བརྒྱད་པ་དཔེ་མེད་ཅེས་པ་སྟེ། །
དེ་ལ་དཔེ་ནི་ཡོད་མ་ཡིན། །

དཔེ་ལྡན་ཞེས་པ་དགུ་པ་སྟེ། ། ཐམས་ཅད་དཔེ་ནི་སོ་སོར་རྟོག ། བཅུ་པ་ཤེས་རབ་འོད་ཅེས་པ། ། སངས་རྒྱས་ས་ནི་བླ་ན་མེད། ། བཅུ་གཅིག་ཐམས་ཅད་མཁྱེན་པ་ཉིད། ། ས་ཆེན་རབ་ཏུ་འོད་གསལ་བ། ། བཅུ་གཉིས་སོ་སོའི་བདག་ཉིད་ཅིག ། རྣལ་འབྱོར་ཡེ་ཤེས་རབ་ཏུ་རྫོགས། ། ཞེས་སོ། ། དེ་བཞིན་དུ་མ་འདྲེས་པ་བཅོ་བརྒྱད་ནི་དེ་བཞིན་གཤེགས་པ་གླང་ཆེན་གཏུམ་པོ་དང་ལྷན་ཅིག་གཤེགས་པ་སོགས་གནས་མིན་པར་མི་གཤེགས་པས་སྐུ་ལ་འཁྲུལ་པ་མི་མངའ་བ་དང་། དོན་དུ་མི་འགྱུར་བའི་ཚིག་མི་གསུང་བ་གསུང་ལ་ཅ་ཅོ་མི་མངའ་བ་དང་།
ཉོན་མོངས་ཅན་མིན་པའི་ཐུགས་ཀྱི་ཡུན་རིང་པོ་ནས་མཛད་པ་དང་གསུང་བ་རྗེས་སུ་དྲན་པ་ཐོབ་ཟིན་ཉམས་པ་མི་མངའ་བ་དང་། ཏིང་ངེ་འཛིན་ལས་བཞེངས་པ་ན་རྟགས་ཏུ་ཐུགས་རྩེ་གཅིག་ཏུ་གནས་པས་ཐུགས་མཉམ་པར་མ་བཞག་པ་མི་མངའ་བ་དང་། འཁོར་འདས་ལ་མི་མཐུན་པ་དང་ཞི་བའི་འདུ་ཤེས་མེད་པས་ཐ་དད་ཉིད་ཀྱི་འདུ་ཤེས་མངའ་བ་དང་། སྣོད་དུ་རུང་མི་རུང་མ་བརྟགས་པར་སེམས་ཅན་གྱི་དོན་ཡལ་བར་འདོར་བའི་སོ་སོར་མ་བརྟགས་པའི་བཏང་སྙོམས་མི་མངའ་བ་དང་། རྟེན་བྱམས་སྙིང་རྗེ། ཕྲིན་ལས་ཆོས་སྟོན་པ། སེམས་ཅན་གདུལ་བ། ཡོངས་སུ་སྨིན་པར་བྱེད་པ། རབ་ཏུ་དབེན་པར་གནས་པ། བྱང་ཆུབ་ཡང་དག་པར་ལེན་པའི་འདུན་པ་མ་ཐོབ་པའི་ཡོངས་སུ་ཉམས་པ་མི་མངའ་བ་དང་།
གདུལ་བྱ་འགུགས་པ་དང་ཆོས་ཉན་པ་རྣམས་ལ་མི་སྒྲུབ་པ་མེད་པས་བརྩོན་འགྲུས་ཀྱི་དབང་པོ་ཡོངས་སུ་ཉམས་པ་མི་མངའ་བ་དང་། བསམ་མི་དགོས་པར་ཆོས་སྟོན་ནུས་པས་དྲན་པའི་དབང་པོ་ཡོངས་སུ་ཉམས་པ་མི་མངའ་བ་དང་། ཆོས་ཐམས་ཅད་མཉམ་པ་ཉིད་ཀྱི་ཏིང་ངེ་འཛིན་གྱི་དབང་པོ་ཡོངས་སུ་ཉམས་པ་མི་མངའ་བ་དང་། ཆོས་ཐམས་ཅད་ལ་གཞན་གྱི་རྐྱེན་གྱིས་རྟོགས་པ་མིན་པའི་ཡེ་ཤེས་ཤེས་རབ་ཀྱི་དབང་པོ་ཡོངས་སུ་ཉམས་པ་མི་མངའ་བ་དང་། དེའི་འབྲས་བུ་སྒྲིབ་གཉིས་ལས་གྲོལ་བ་ཐོབ་པས་རྣམ་པར་གྲོལ་བའི་ཡེ་ཤེས་གཟིགས་པ་མ་ཐོབ་པའི་ཡོངས་སུ་ཉམས་པ་མི་མངའ་བ་དང་། བཞེད་པ་ཙམ་གྱིས་འདས་པའི་དུས་ལ་རྣམ་པ་ཐམས་ཅད་རྟོག་པས་མ་ཐོགས། ངོ་བོ་མི་རྟོག་པ་མེད་པས་མ་ཆགས་ཤིང་། དེ་ལྟ་བུའི་ཡེ་ཤེས་ཐོབ་པ་གཞན་ལ་སྨོན་པ་མེད་པའི་ཡེ་ཤེས་གཟིགས་པ་རབ་ཏུ་འཇུག་པ་དང་། མ་འོངས་པའི་དུས་སུ་ཇི་སྙེད་པ་ལ་མ་ཐོགས། ཇི་ལྟ་བ་ལ་མ་ཆགས་ཤིང་སྨོན་པ་མེད་པའི་ཡེ་ཤེས་གཟིགས་པ་རབ་ཏུ་འཇུག་པ་དང་།
ད་ལྟར་བྱུང་བའི་དུས་ལ་ཤེས་སྒྲིབ་དང་བྲལ་བས་མ་ཐོགས། ཉོན་སྒྲིབ་དང་བྲལ་བས་མ་ཆགས་ཤིང་སྨོན་པ་མེད་པའི་ཡེ་ཤེས་གཟིགས་པ་རབ་ཏུ་འཇུག་པ་དང་། སེམས་ཅན་འདུལ་བའི་སྤྱོད་ལམ་སོགས་སྐུའི་ལས་ཐམས་ཅད་ཡེ་ཤེས་ཀྱི་ཀུན་ནས་སློང་བས་ཡེ་ཤེས་སྔོན་དུ་འགྲོ་ཞིང་། ཡེ་ཤེས་དང་ལྷན་ཅིག་རྒྱུན་དུ་སྤྱོད་པས་ཡེ་ཤེས་ཀྱི་རྗེས་སུ་འབྲང་བ་དང་། ཆོས་སྟོན་པ་སོགས་གསུང་གི་ལས་ཐམས་ཅད་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་བ་དང་། ཡེ་ཤེས་སེམས་ཅན་ཐམས་ཅད་ཀྱི་སེམས་ཀྱི་རྗེས་སུ་སོན་པ་ཐུགས་ཀྱི་ལས་ཐམས་ཅད་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་བའོ། ། མ་འདྲེས་པ་དེ་རྣམས་སངས་རྒྱས་ལ་མངའ་བ་དེའི་ཕྱིར། སངས་རྒྱས་ནི་གནས་སྐབས་ཐམས་ཅད་དུ་དུས་ཐམས་ཅད་ཀྱི་ཚེ་ཆོས་ཐམས་ཅད་སྒྲིབ་པ་དང་བྲལ་བར་མཉམ་པ་ཉིད་ལ་ལེགས་པར་རབ་ཏུ་གནས་པ་དེ་སྒྲིབ་པ་ཐམས་ཅད་དང་བྲལ་བའི་སྟོང་པ་ཉིད་ལ་ཡང་དག་པར་རྗེས་སུ་གནས་པ་ཉིད་ཀྱི་ཕྱིར་རོ། ། དེ་ལྟ་བུ་ལ་གནས་པས་ཤེས་རབ་ཡོངས་སུ་དག་པ་ནི་དེ་བཞིན་གཤེགས་པར་འགྱུར་ཏེ། སྒྲིབ་པ་ཐམས་ཅད་མེད་པའི་མཚན་ཉིད་ཀྱི་ཕྱིར་རོ། །
ཡང་སྒྲིབ་པ་དང་བཅས་པ་ཤེས་རབ་ཡོངས་སུ་མ་དག་པ་ཁ་ཅིག་དཀྱིལ་འཁོར་གྱི་འཁོར་ལོའི་གཟུགས་ཀྱི་ལྷའི་གྲངས་དང་ཁ་དོག་དང་ཕྱག་དང་དབྱིབས་རྣམ་པར་རྟོག་པའི་རྣམ་པར་འཕྲུལ་པ་ལས་ནི་རྡོ་རྗེ་སེམས་དཔའི་སྟོབས་བཅུ་དང་ལྡན་པར་མི་འགྱུར་རོ། ། ཞེས་མངས་སུ་འདོན་པ་ལྟར་བཤད་དེ། སྒྲིབ་པ་དང་བཅས་པ་ཤེས་རབ་ཡོངས་སུ་མ་དག་པ་དཀྱིལ་འཁོར་གཅིིག་མངོན་སུམ་དུ་བྱས་པ་ཁ་ཅིག་ཆོས་ཅན། རྡོ་རྗེ་སེམས་དཔའ་སྟོབས་བཅུ་པར་འགྱུར་བ་ནི་འགའ་ཡང་མེད་དེ། དཀྱིལ་འཁོར་གྱི་འཁོར་ལོའི་གཟུགས་ཀྱི་ལྷའི་གྲངས་དང་ཁ་དོག་དང་ཕྱག་དང་དབྱིབས་རྣམ་པར་རྟོག་པའི་རྣམ་པར་འཕྲུལ་པས་སྤྲོ་བར་བྱེད་པའི་ཕྱིར། འོན་ཀྱང་ཐམས་ཅད་མཁྱེན་པའི་ལམ་རྣམ་པར་མི་རྟོག་པའི་ཡེ་ཤེས་བསྒོམ་པ་ལས་ཉམས་པ་དེ་ནི་ལོག་པའི་ང་རྒྱལ་གྱིས་ཟིལ་གྱིས་མནན་པར་གྱུར་པས་ན། བདག་ཀྱང་རྡོ་རྗེ་སེམས་དཔའ་སྟོབས་བཅུ་པའོ་ཞེས་དེ་ལྟར་རློམ་པར་བྱེད་དོ། ། དེ་ལྟ་ན་ཡང་འདི་ན་རྡོ་རྗེ་སེམས་དཔའ་སྟོབས་བཅུ་པ་མ་ཡིན་ཏེ། སྟོབས་བཅུའི་ཡོན་ཏན་མེད་པའི་ཕྱིར། རྡོ་རྗེ་མཁའ་འགྲོའི་ལེའུ་བཅོ་ལྔ་པར།
ཇི་ལྟར་རྒྱུད་ཀྱི་རྗེས་འབྲང་བཅས། ། བཅོས་མའི་བྱ་བ་ལ་མི་རྣམས། ། འབད་པས་ཉོན་མོངས་བསླང་བྱས་ཏེ། ། རང་གི་སེམས་ནི་རྣམ་པར་འཇོམས། ། དེ་ཕྱིར་འབད་པ་ཐམས་ཅད་ཀྱིས། ། དཀྱིལ་འཁོར་ལ་སོགས་ཆོ་ག་ཡི། ། བྱ་བས་རྣམ་ཐར་མི་འགྱུར་ཏེ། ། འཁྲུལ་པ་ཁོ་ནའི་རྒྱུ་ཡིན་ནོ། ། ཞེས་བཀའ་སྩལ་པ་ལྟར་རོ། ། དེས་ན་སྟོབས་བཅུ་པའི་འགལ་ཟླ་སྒོ་གསུམ་ཉི་ཚེ་བའི་རྨོངས་པ་ཆེན་པོའོ། །
དེའི་ཚེ་འདིར་རྣལ་འབྱོར་པ་རྨོངས་པ་འདིའི་སངས་རྒྱས་ཉིད་ནི་སྔོན་མེད་པ་ཤིན་ཏུ་རྨད་དུ་བྱུང་བ་ཆེན་པོ་སྟེ། སྒྲིབ་པ་ཐམས་ཅད་དང་ལྡན་པའི་ཕྱིར་རོ། ། དེས་ན་བཅོམ་ལྡན་འདས་ཀྱི་མཚན་ཡང་དག་པར་བརྗོད་པའི་སོ་སོར་རྟོག་པའི་ཡེ་ཤེས་སྟོན་པ་ལས། ཚིགས་སུ་བཅད་པ་དགུ་པས་སངས་རྒྱས་ཀྱི་མཚན་ཉིད་གསུངས་པ་འདི་ལྟ་སྟེ། སྒོ་གསུམ་ནི་རང་བཞིན་བརྒྱ་དྲུག་བཅུའི་གཞན་དབང་ཉིད་ཀྱི་སྡུག་བསྔལ་གསུམ་སྟེ། དེ་ཉིད་ཀྱི་སྡུག་བསྔལ་ཐབས་ཤེས་རབ་ཀྱི་ཡེ་ཤེས་ཀྱི་སྟོབས་ཀྱིས་ཞི་བའི་དགའ་བ་གསུམ་གྱི་རྟོག་པ་སེལ་བའི་བཞི་པ་ནི། རྣམ་པར་རྟོག་པའི་རླུང་མཐའ་ཡས་འགགས་པས་མི་གནས་པའི་མྱ་འདས་འཐོབ་པའི་ཕྱིར་ཟུང་འཇུག་གི་ཡེ་ཤེས་ཀྱི་བཞོན་པ་སྟེ་དུག་གསུམ་ལས་གྲོལ་བས་གྲལ་གསུམ་ཐོབ་པ། ཉོན་མོངས་ཤེས་བྱ་སྙོམས་འཇུག་གི་སྒྲིབ་པ་ཀུན་ལས་ངེས་པར་གྲོལ། རང་བཞིན་གྱི་འོད་གསལ་བས་མཁའ་ལྟར་མཉམ་པ་ཉིད་ལ་གནས་ཞེས་ཉི་མ་དཔལ་ལོ། ། ཡང་ན་དུས་སྦྱོར་བཅུ་གཉིས་ཀྱི་རླུང་འགགས་པས་སྒོ་གསུམ་གྱི་གནས་སྐབས་རྣམ་ཤེས་རེག་པ་ལེན་པའི་སྡུག་བསྔལ་གསུམ་གྱི་སྡུག་བསྔལ་ཞི།
འདུ་བྱེད་སྐྱེ་མཆེད་དྲུག་སྲེད་པ་སྟེ་སྒོ་གསུམ་གྱི་ལས་ལས་གྲོལ་བས་གསུམ་སེལ། སྡུག་བསྔལ་མཐའ་ཡས་བསྐྱེད་པའི་རྒྱུའི་གཙོ་བོ་མ་རིག་མིང་གཟུགས་ཚོར་བ་སྟེ་སྒོ་གསུམ་གྱི་ཉོན་མོངས་པ་གསུམ་ལས་གྲོལ་བས་གྲོལ་བ་གསུམ་ཐོབ། སྲིད་པ་སྐྱེ་རྒའི་མཚན་ཉིད་ཅན་སྡུག་བསྔལ་ཀུན་ལས་ངེས་པར་གྲོལ། དེའི་ཕྱིར་མཁའ་ལྟར་མཐའ་ཡས་པའི་ཆོས་ཐམས་ཅད་སྒྲིབ་པ་དང་བྲལ་བར་མཉམ་པ་ཉིད་ལ་གནས་ཞེས་སོ། ། བཅོམ་ལྡན་འདས་ཀྱི་གསུང་འདིའི་ཕྱིར་རྣམ་པར་རྟོག་པའི་གཟུགས་བསྒོམ་པའི་བསྐྱེད་རིམ་གྱི་སྟོབས་ཀྱིས་རྣལ་འབྱོར་པ་ཐམས་ཅད་མཁྱེན་པར་མི་འགྱུར་རོ། ། འོན་ཏེ་དེ་བཞིན་གཤེགས་པས་རྒྱུད་ཀྱི་རྒྱལ་པོ་ཐམས་ཅད་ལས་ཕུང་པོ་ལྔ་ནི་རྣམ་པར་སྣང་མཛད་ལ་སོགས་པའི་སངས་རྒྱས་རྣམས་སོ། ། ཁམས་རྣམས་ནི་སྤྱན་མ་ལ་སོགས་པའི་ལྷ་མོ་རྣམས་སོ། ། དབང་པོ་དྲུག་ནི་སའི་སྙིང་པོ་ལ་སོགས་པའི་བྱང་ཆུབ་སེམས་དཔའ་རྣམས་སོ། ། ཡུལ་རྣམས་ནི་གཟུགས་རྡོ་རྗེ་མ་ལ་སོགས་པའི་ལྷ་མོ་རྣམས་སོ། ། གཏི་མུག་རྡོ་རྗེ་མ་ལ་སོགས་པ་ནི་གཤིན་རྗེ་མཐར་བྱེད་ལ་སོགས་པ་ཁྲོ་བོའི་རྒྱལ་པོ་རྣམས་སུ་གསུངས་པ་མ་ཡིན་ནམ།
དེའི་ཕྱིར་སེམས་ཅན་རྣམས་ཀྱི་ལུས་ནི་སངས་རྒྱས་ཀྱི་སྤྲུལ་པའི་སྐུའོ། ། དེས་ན་ཕུང་སྐྱེ་ཁམས་ལྷར་བསྒོམས་པས་ཅིའི་ཕྱིར་ཐམས་ཅད་མཁྱེན་པར་མི་འགྱུར་ཞེས་པ། བསྐྱེད་པ་ལ་ཞེན་པ་ལ་འགའ་ཞིག་གི་བསམ་པ་འབྱུང་བར་འགྱུར་ཏེ། དེའི་ཕྱིར་ལན་བརྗོད་པར་བྱའོ། ། འདིར་རྨོངས་པ་རྣམས་ཀྱིས་སེམས་ཅན་རྣམས་ཀྱི་ལུས་ནི་སངས་རྒྱས་སྤྲུལ་པའི་སྐུར་དེ་བཞིན་གཤེགས་པས་གསུངས་སོ། ། དེས་གང་ཞིག་བརྗོད་པ་གང་ཡིན་པ་དེ་ནི་ཆོས་ཅན། དེ་ལྟར་འདི་ནི་བདེན་པ་མ་ཡིན་ཏེ། རིགས་པས་ཡོངས་སུ་མ་བརྟགས་ན་མི་འགྲིག་པའི་ཕྱིར། ཞེས་སྦྱར་ཏེ། རྭས་སྤྲུལ་པའི་སྐུ་རུ་དེ་བཞིན་གཤེགས་པས་གསུངས་སོ་ཞེས་རྨོངས་པ་གང་ཞིག་སྨྲ་བ་དེ་ཡང་དེ་ལྟར་མི་འགྱུར་ཏེ།
དོན་དམ་པར་ཡོངས་སུ་དཔྱད་ན་མི་འཐད་པའི་ཕྱིར་རོ་ཞེས་སོ། ། གལ་ཏེ་དོན་དམ་པའི་བདེན་པར་སེམས་ཅན་རྣམས་ཀྱི་ལུས་སངས་རྒྱས་ཀྱི་སྤྲུལ་པའི་སྐུ་ཡིན་ན་དེའི་ཚེ་ཁམས་གསུམ་པོ་ལ་གནས་པའི་སེམས་ཅན་ཐམས་ཅད་ཆོས་ཅན། ལམ་མ་བསྒོམས་པའི་སྔོན་དུ་ཡང་དག་པར་རྫོགས་པའི་སངས་རྒྱས་སུ་གྲུབ་པར་འགྱུར་ཏེ། ལམ་མ་བསྒོམས་པའི་སྔོན་དུ་རྫོགས་པའི་སངས་རྒྱས་ཀྱི་སྤྲུལ་པའི་སྐུ་ཉིད་ཡིན་པའི་ཕྱིར། འདོད་ན། དེའི་ཕྱིར་སངས་རྒྱས་ཉིད་ཀྱི་སླད་དུ་ཐོས་པ་དང་བསམ་པ་དང་སྒོམ་པ་དང་སྦྱིན་པ་ལ་སོགས་པའི་ལམ་གྱི་བྱ་བ་དོན་མེད་པར་འགྱུར་རོ། ། གཞན་ཡང་སེམས་ཅན་ཐམས་ཅད་ལ་ཆོས་ཅན། སྐྱེ་བ་དང་འགག་པ་མེད་པར་འགྱུར་ཏེ། དོན་དམ་པར་རྒྱལ་བའི་སྐུ་ཡིན་པའི་ཕྱིར་རོ། ། གཞན་ཡང་དེ་ཆོས་ཅན།
འཁོར་བར་བདེ་བ་དང་སྡུག་བསྔལ་དང་བཀྲེས་པ་དང་སྐོམ་པ་ལ་སོགས་པའི་གནོད་པ་མེད་པར་འགྱུར་ཏེ། དེའི་ཕྱིར་རོ། ། ཡང་མངོན་པར་ཤེས་པ་དྲུག་ལ་སོགས་པ་སངས་རྒྱས་ཀྱི་ཡོན་ཏན་གྱི་འབྱོར་པ་རྣམས་དང་ལྡན་པར་འགྱུར་ཏེ། རྒྱལ་བའི་སྐུ་ཡིན་པའི་ཕྱིར་རོ། ། དེ་རྣམས་འདོད་མི་ནུས་ཏེ། དེ་ལྟ་བུ་འདི་ནི་མངོན་སུམ་དུ་མཐོང་བ་དང་། གསུང་རབ་ལས་ཐོས་པ་དང་། ཡོན་ཏན་གྱི་ཆོས་ལས་དེ་བཞིན་གཤེགས་པར་རྗེས་སུ་དཔག་པར་གྲུབ་པ་དང་། དེ་ལྟར་དེ་བཞིན་གཤེགས་པས་ལུང་བསྟན་པ་ཡང་མེད་དོ། ། དེའི་ཕྱིར་སེམས་ཅན་རྣམས་ནི་ཆོས་ཅན།
སངས་རྒྱས་སུ་མི་འགྱུར་ཏེ། སངས་རྒྱས་ཀྱི་ཡོན་ཏན་མེད་པའི་ཕྱིར་དང་། འཁོར་བར་རྣམ་པར་གནས་པ་ཉིད་ཀྱི་ཕྱིར་རོ། ། དེའི་ཕྱིར་བཅོམ་ལྡན་འདས་ཀྱིས་མཚན་ཡང་དག་པར་བརྗོད་པའི་ཤིན་ཏུ་རྣམ་པར་དག་པའི་ཆོས་ཀྱི་དབྱིངས་ཀྱི་ཡེ་ཤེས་ལ་བསྟོད་པ་ལས། ཚིགས་སུ་བཅད་པ་བཅུ་གསུམ་པས་སངས་རྒྱས་འཁོར་བར་མི་གནས་པ་གསུངས་པ་འདི་ལྟ་སྟེ། འཁོར་བ་དགའ་བས་མཆོག་དགའ། དེའི་ཕ་རོལ་ཁྱད་དགའ། དེའི་མཐའ་ལྷན་སྐྱེས་ཀྱི་དགའ་བར་སོན་པ་བསམ་གཏན་བཞི་པའི་རྩེ་མོ་འཛིན་པ་སྟེ། དེ་ཉིད་ཀྱིས་བཞི་པའི་ཡེ་ཤེས་སྟེར་བས་བྱ་བ་བྱས་པ། འཛག་བདེའི་འདམ་ལས་བརྒལ་བའི་སྐམ་ས་མྱང་འདས་བདེ་བའི་སར་ཡེ་ཤེས་ཀྱི་སྐུར་གནས་པ།
གཉིས་སུ་མེད་པའི་ཆོས་སྐུའི་བདག་ཉིད་ཀྱི་ཡེ་ཤེས་འབའ་ཞིག་ལས་ངེས་པར་འབྱུང་བས་མཆོག་ཏུ་མི་འགྱུར་བའི་རང་བཞིན། སྣ་ཚོགས་གཟུགས་མཐོང་བའི་ཤེས་རབ་ཀྱི་ཉོན་མོངས་མཐའ་དག་གཅོད་པའི་ཕྱིར་མཚན་ཆེན་ཏེ། བླང་དོར་གྱི་རྟོག་པ་རྣམས་འཇོམས་པའོ་ཞེས་ཉི་མ་དཔལ་ལོ། ། ཡང་ན་དབུགས་ཉི་ཁྲི་ཆིག་སྟོང་དྲུག་བརྒྱའི་འཁོར་བའི་ཕ་རོལ་དུ་བརྒལ་ནས་མི་འགྱུར་བའི་སྐད་ཅིག་ཉི་ཁྲི་ཆིག་སྟོང་དྲུག་བརྒྱའི་མཐར་ཚོགས་གཉིས་ཡོངས་སུ་རྫོགས་པས་ལམ་གྱི་བྱ་བ་བྱས་པ། འཁོར་བའི་འདམ་རྫབ་ལས་བརྒལ་བའི་མི་གནས་པའི་མྱ་ངན་འདས་ཀྱི་སྐམ་ས། གཙུག་ཏོར་དང་ནོར་བུར་རྡུལ་མི་གཡོ་བར་གནས་པ་སྲིད་གསུམ་མ་ལུས་པ་འགྱུར་མེད་བདེ་བའི་ཡེ་ཤེས་འབའ་ཞིག་ཏུ་ངེས་པར་བསལ་བ། ཤེར་ཕྱིན་གྱི་རང་བཞིན་གྱི་ཤེས་རབ་ཀྱི་མཚོན་ཆས་རང་གཞན་གྱི་རླུང་སེམས་འཕོ་བའི་བདུད་རྣམ་པར་འཇོམས་པ་པོ་ཞེས་པ་སྟེ། དེ་བཞིན་གཤེགས་པའི་གསུང་འདིའི་ཕྱིར་སེམས་ཅན་རྣམས་ཀྱི་ལུས་ནི་སངས་རྒྱས་ཀྱི་སྤྲུལ་པའི་སྐུར་མི་འགྱུར་ཏེ། འཁོར་བའི་ཕ་རོལ་མཐར་སོན་པ་ལ་སོགས་པ་མེད་པའི་ཕྱིར་རོ། འོན་ཏེ་ལུས་དང་པོ་ནས་སངས་རྒྱས་ཀྱི་སྐུ་མིན་ཡང་སྒོམ་པ་གོམས་པའི་དབང་གིས་ཕུང་ཁམས་སྐྱེ་མཆེད་ལ་སོགས་པ་དཀྱིལ་འཁོར་གྱི་འཁོར་ལོའི་རྣམ་པར་འགྱུར་ཏེ།
དེ་ཉིད་ཀྱིས་ན་སེམས་ཅན་གྱི་ལུས་སངས་རྒྱས་ཉིད་དུ་ཡང་དེ་བཞིན་གཤེགས་པས་གསུངས་པ་མ་ཡིན་ནམ་ཞེས་པ་བསྐྱེད་པ་ལ་ཞེན་པ་འགའ་ཞིག་གི་བསམ་པ་འབྱུང་བར་འགྱུར་ཏེ། དེའི་ཕྱིར་ལན་བརྗོད་པར་བྱའོ། ། འདིར་བྱིས་པའི་སྐྱེ་བོ་རྣམས་ཀྱི་བརྗོད་པར་བྱ་བ་གང་ཡིན་པ་རྣམ་རྟོག་གོམས་པའི་དབང་གིས་ཕུང་པོ་དང་ཁམས་དང་སྐྱེ་མཆེད་ལ་སོགས་པ་དཀྱིལ་འཁོར་གྱི་འཁོར་ལོའི་རྣམ་པར་འགྱུར་ཏེ། དེ་ཉིད་ཀྱིས་ན་སེམས་ཅན་གྱི་ལུས་སངས་རྒྱས་ཉིད་དུ་ཡང་དེ་བཞིན་གཤེགས་པའི་གསུངས་ཞེས་པ་དེ་ནི་བདེན་པ་མ་ཡིན་ཏེ། གང་གི་ཕྱིར་ན་རྟོག་པ་གོམས་པས་བསོད་ནམས་དང་ཡེ་ཤེས་ཀྱི་ཚོགས་རྫོགས་པ་མེད་པའི་ཕྱིར་རོ། ། མ་ངེས་ཏེ། འདིར་གལ་ཏེ་རྣལ་འབྱོར་པ་རྣམས་ཀྱིས་བསོད་ནམས་དང་ཡེ་ཤེས་ཀྱི་ཚོགས་རྫོགས་པ་མ་གཏོགས་པར་རྟོག་པའི་སྒོམ་པ་གོམས་པའི་དབང་གིས་ཕུང་པོ་དང་ཁམས་དང་སྐྱེ་མཆེད་ལ་སོགས་པ་དཀྱིལ་འཁོར་གྱི་འཁོར་ལོའི་རྣམ་པར་འགྱུར་ཞིང་། རྣམ་པར་རྟོག་པའི་སྒོམ་པའི་དབང་གིས་སངས་རྒྱས་ཉིད་དུ་ཡང་འགྱུར་རོ་ཞེ་ན། དེའི་ཚེ་ཤེས་བྱ་འདིར་ཆོས་ཅན། བསོད་ནམས་དམན་པ་གཞན་ཞིག
ང་ནི་རྒྱལ་པོའོ་ཞེས་རློམ་སེམས་པར་བྱེད་པ་དེ་ཡང་རློམ་སེམས་གོམས་པ་ལས་བསོད་ནམས་ཀྱི་ཚོགས་བསགས་པ་མ་གཏོགས་པར་ཡང་རྒྱལ་པོར་འགྱུར་བ་སྲིད་པར་ཐལ་ཏེ། སངས་རྒྱས་སུ་རློམས་པ་གོམས་པས་སངས་རྒྱས་སུ་འགྱུར་བའི་ཕྱིར། འདོད་པར་མི་ནུས་ཏེ། འདི་ལྟ་བུ་ནི་མཐོང་བ་གནས་སྐབས་གར་ཡང་མེད་དོ། ། དེས་ན་ལོག་པའི་རྣམ་པར་རྟོག་པས་བསོད་ནམས་ཀྱི་ཚོགས་དང་བྲལ་བ་རྣམ་པར་རྟོག་པའི་རང་བཞིན་གྱི་སྒོམ་པ་གོམས་པའི་དབང་གིས་ཞེས་འགྱུར་མངས་ཏེ། རྒྱལ་པོར་མི་འགྱུར་བ་ཇི་ལྟ་བ་དེ་བཞིན་དུ། བསོད་ནམས་དང་ཡེ་ཤེས་ཀྱི་ཚོགས་ཀྱིས་དམན་པའི་རྣལ་འབྱོར་པ་ཆོས་ཅན། རྣམ་པར་རྟོག་པ་གོམས་པའི་དབང་གིས་བསྐལ་པ་དུ་མ་རྣམས་ཀྱིས་ཀྱང་ཡང་དག་པར་རྫོགས་པའི་སངས་རྒྱས་སུ་མི་འགྱུར་ཏེ། བསོད་ནམས་དང་ཡེ་ཤེས་ཀྱི་ཚོགས་མེད་པའི་ཕྱིར་རོ། ། དེས་ན་བཅོམ་ལྡན་འདས་ཀྱིས་ཤིན་ཏུ་རྣམ་པར་དག་པའི་ཆོས་ཀྱི་དབྱིངས་ཀྱི་བསྟོད་པ་ལས།
ཚིགས་སུ་བཅད་པ་བཅུ་དྲུག་པས་ཚོགས་བསགས་ན་འཚང་རྒྱ་བར་གསུངས་པ་འདི་ལྟ་སྟེ། དམིགས་མེད་སྙིང་རྗེ་ལ་ཆགས་པས་སེམས་མེད་པའི་སེམས་ཀྱིས་འགྱུར་མེད་བདེ་བ་མངོན་སུམ་དུ་བྱས་པས་བསོད་ནམས་ལྡན་པ། དེ་ཉིད་ཕྱག་ཆེན་ཐོབ་པའི་ཐབས་ཀྱི་ཡེ་ཤེས་ཡིན་པའི་ཕྱིར་བསོད་ནམས་ཚོགས། ནོར་བུར་ཁུ་བ་མི་འཛག་པའི་ཡེ་ཤེས་ནི་མི་རྟོག་པའི་བདེ་བ་དམིགས་མེད་སྙིང་རྗེའི་བདག་ཉིད་ཀྱི་ཡེ་ཤེས་བདེ་བ་སྣ་ཚོགས་ཀྱི་འབྱུང་གནས་ཡིན་པས་འབྱུང་གནས། ཆ་བཅུ་དག་གི་རང་བཞིན་གྱི་ཕྱིར་ཆེ་བ། གཏུམ་མོའི་སྦྱོར་བས་རྟོག་པའི་བུད་ཤིང་བསྲེག་པའི་མི་རྟོག་ཡེ་ཤེས་དང་རྟག་ཏུ་ལྡན་པས་ཡེ་ཤེས་ལྡན་པ། བདག་བྱིན་རླབས་ཀྱི་རྣལ་འབྱོར་ལས་སྒྱུ་མ་ལྟ་བུའི་ཕུང་ཁམས་སྐྱེ་མཆེད་སྣང་བའི་ཕྱིར་ཡོད་པ་ཤེས། འཁྲུལ་པ་ཐམས་ཅད་དང་བྲལ་བས་མེད་པ་ཤེས་པ་ལྷན་སྐྱེས་ཀྱི་རང་བཞིན་ཏེ། གོང་དུ་བཤད་པའི་ཚོགས་གཉིས་དང་ལྡན་པས། ཚོགས་གཉིས་ཚོགས་ནི་བསགས་པ་པོ།
ཞེས་ཉི་མ་དཔལ་ལོ། ། ཡང་ན་བདེ་བ་ལས་གཞན་བསོད་ནམས་མེད། ཅེས་པའི་གསུང་ལས་འགྱུར་མེད་བདེ་བ་བསོད་ནམས་ཀྱི་ཚོགས་དང་ལྡན་པས་བསོད་ནམས་ཀྱི་ཚོགས་དང་། ཤེར་ཕྱིན་རྟོགས་པའི་ཡེ་ཤེས་སྒྲིབ་བྲལ་གྱི་ཡེ་ཤེས་ཀུན་གྱི་འབྱུང་གནས་ཆེན་པོ་དང་ལྡན་པས་ཡེ་ཤེས་ཀྱི་ཚོགས་དང་ལྡན་པ་ལས་སྟོང་པ་ལས་མངོན་སུམ་དུ་སྣང་བར་ཡོད་པས་མེད་པ་མིན། རྡུལ་ཕྲ་རབ་ཀྱི་བདག་ཉིད་དུ་མེད་པས་དོན་དུ་ཡོད་པ་མིན་པའི་སྒྲིབ་བྲལ་གྱི་ཆོས་མ་ལུས་པ་མངོན་སུམ་དུ་ཤེས་པ་ནི་སངས་རྒྱས་སོ། ། དེའི་ཕྱིར་སངས་རྒྱས་རྣམས་ཚོགས་གཉིས་ཀྱི་ཚོགས་ནི་མ་ལུས་པ་བསགས་པ་ལས་བྱུང་བ་པོའོ། ། ཞེས་པ་སྟེ་བཅོམ་ལྡན་འདས་ཀྱི་གསུང་འདིའི་ཕྱིར་བསོད་ནམས་དང་ཡེ་ཤེས་དམན་པ་རྣམས་ནི་རྣམ་པར་རྟོག་པའི་གཟུགས་སྒོམ་པ་གོམས་པའི་དབང་གིས་སངས་རྒྱས་སུ་མི་འགྱུར་རོ། ། གལ་ཏེ་གཟུགས་ཀྱི་སྒོམ་པ་རྣམ་པར་རྟོག་པ་ཡིན་ཞིང་། རྣམ་པར་རྟོག་པ་ལས་རྣལ་འབྱོར་པ་སངས་རྒྱས་སུ་མི་འགྱུར་ན། དེའི་ཚེ་ལུས་འདི་དཀྱིལ་འཁོར་གྱི་འཁོར་ལོའི་ལྷ་ཚོགས་ཀྱིས་རྣམ་པར་སྦྱང་བར་བྱའོ་ཞེས་ལུས་ལྷར་དག་པ་དེ་བཞིན་གཤེགས་པས་གསུངས་པ་ཅིའི་དོན་དུ་ཡིན་ཞེས་པ།
བསྐྱེད་པ་ལ་ཞེན་པ་འགའ་ཞིག་གིས་བསམ་པ་འབྱུང་བར་འགྱུར་ཏེ། དེའི་ཕྱིར་ལན་བརྗོད་པར་བྱའོ། ། འདིར་ལུས་འདི་ཉིད་ནི་ལྷར་དག་པར་གསུངས་པ་བདེན་ཏེ། དེ་བཞིན་གཤེགས་པས་དམ་ཚིག་གི་བརྡའི་སྐད་ཀྱིས་བཤང་སོགས་བདུད་རྩི་ལྔ་སོ་སོར་རྣམ་པར་སྣང་མཛད་ལ་སོགས་པ་རྒྱལ་བ་ལྔ་པོ་དེ་དག་གི་བརྡས་རབ་ཏུ་བསྟན་པའི་ཕྱིར་རོ། ། དེ་ལྟ་མོད་ཀྱི་བུམ་པ་དང་སྣམ་བུའི་སྒྲ་བཞིན་དུ་བརྗོད་བྱ་རྗོད་བྱེད་ཀྱི་དངོས་པོར་གྲུབ་པ་ལས་བཤང་བ་ལ་སོགས་སྣང་མཛད་སོགས་སུ་བསྟན་པ་ནི་མ་ཡིན་ནོ། ། འོན་ཀྱང་བུད་མེད་ཀྱི་དབང་པོ་པདྨ་དང་། སྐྱེས་པའི་དབང་པོ་རྡོ་རྗེ་དང་། བཤང་བ་རྣམ་པར་སྣང་མཛད་དང་། གཅི་བ་མི་བསྐྱོད་པ་དང་། ཁྲག་རིན་ཆེན་འབྱུང་ལྡན་དང་།
ཁུ་བ་སྣང་བ་མཐའ་ཡས་དང་། ཤ་དོན་ཡོད་གྲུབ་པ་སྟེ་ཞེས་པའི་གསུང་འདི་རྣམས་ཀྱིས་ཉེ་བར་བཏགས་པའི་སྒོ་ནས་དེ་བཞིན་གཤེགས་པ་ལྔ་པོ་རྣམས་ཀྱི་མིང་གིས་བདུད་རྩི་ལྔ་པོ་རྣམས་གསུངས་ཏེ། དངོས་པོའི་གནས་ལུགས་གཏན་ལ་འབེབས་པ་དོན་དམ་པའི་རིགས་པས་དཔྱད་ན་ནི་བདུད་རྩི་དེ་རྣམས་ལྷར་འགྱུར་བ་མ་ཡིན་ནོ། ། དེའི་ཕྱིར་མི་གཙང་བ་དུ་མ་འདུས་པ་རུལ་བའི་ལུས་འདི་ནི། དངོས་པོ་ལ་ལྷའི་སྐུར་བརྗོད་པར་མི་ནུས་ཏེ། བདེན་པའི་སྙིང་པོ་མེད་པ་ཉིད་ཀྱི་ཕྱིར་རོ། ། དེའི་ཕྱིར་བཅོམ་ལྡན་འདས་ཀྱི་མཚན་ཡང་དག་པར་བརྗོད་པའི་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་ཡེ་ཤེས་ཀྱི་བསྟོད་པ་ལས་ཚིགས་སུ་བཅད་པ་ཉི་ཤུ་པ་ལ་སོགས་པ་གསུམ་གྱིས་སངས་རྒྱས་བདེན་པའི་སྙིང་པོ་ཅན་དུ་གསུངས་པ་འདི་ལྟ་སྟེ། གཉིས་སུ་མེད་པས་གཅིག་པུ། དབྱེར་མེད་དུ་གནས་པས་སྲ་བ། ལྷན་སྐྱེས་ཀྱི་བདེ་བ་ཉིད་ཀྱིས་བརྟགས་པའི་ཉོན་མོངས་པ་མེད་པའི་ཕྱིར་མཁྲེགས་པ།
ཡེ་ཤེས་ཀྱི་སྐུ་ཡིན་པས་རྟོག་པས་མི་ཕྱེད་པའི་ཕྱིར་རྡོ་རྗེའི་བདག དད་པ་དང་ལྡན་པའི་སེམས་བླ་མའི་མན་ངག་བཤད་པ་ཙམ་གྱིས་སངས་རྒྱས་ཀྱི་གཟུགས་ཉིད་དུ་སྐྱེ་བའི་ཕྱིར་སྐྱེས་མ་ཐག་པ། སྐྱེ་བོ་ཐམས་ཅད་ཀྱི་ཕ་དང་མའི་གནས་སུ་གྱུར་པ་འགྲོ་བའི་རྗེ་བོ་རྡོ་རྗེ་སེམས་དཔའི་རང་བཞིན་གྱི་ཕྱིར་འགྲོ་བའི་བདག སྤྲིན་མེད་པའི་ནམ་མཁའ་ལ་སྣང་བས་མཁའ་ལས་བྱུང་། རྟོག་པ་ཐམས་ཅད་དང་བྲལ་བའི་སེམས་ལས་བྱུང་བས་རང་བྱུང་བ། ལྷན་སྐྱེས་ཤེས་རབ་ཡེ་ཤེས་ཀྱི་མེ་དང་འདྲ་བས་མེ་བོ་ཆེ། ཀུན་ཏུ་ཁྱབ་པས་འབར་བ་ལྟར་སྣང་བའོ། ། ཆེར་འབར་པས་འོད་ཆེན་འོད་གསལ་གྱི་ཡེ་ཤེས་རྣམ་པར་སྣང་བར་བྱེད་པས་ཟླ་བ་ལྟར་སྣང་བའོ། ། དེ་ཉིད་ནི་ཡེ་ཤེས་ཀྱི་སྣང་བར་གྱུར་པས་ཡེ་ཤེས་སྣང་བ་གསལ་བར་བྱེད་པ་ལམ་མེ་བའོ། ། འགྲོ་བའི་སྣང་བ་བྱེད་པས་འགྲོ་བའི་མར་མེ་ཉི་མ་ལྟར་སྣང་བའོ། །
ཡེ་ཤེས་ཀྱི་སྒྲོན་མ་ཡིན་པས་ཡེ་ཤེས་སྒྲོན་སྒྲ་གཅན་ལྟར་སྣང་བའོ། ། གཟི་བརྗིད་ཆེན་པོའི་སྣང་བ་ཡིན་པས་གཟི་བརྗིད་ཆེན་པོ་འོད་གསལ་བ་གློག་ལྟར་སྣང་བའོ། ། བདེ་བ་ཆེན་པོའི་གཙོ་བོས་སྔགས་མཆོག་མངའ་བདག ཕྱག་ཆེན་གྱི་རྗེ་བོ་ཉིད་ཀྱིས་རིག་སྔགས་རྒྱལ་ཐིག་ལེ་ལྟར་སྣང་བ་སྟེ་ཁ་དོག་སྔོན་པོ་ཟླ་བའི་དཀྱིལ་འཁོར་གྱི་རྣམ་པའོ། ། དོན་དམ་པའི་སྔགས་ཉིད་ཀྱིས་གསང་སྔགས་རྒྱལ་པོ་བདེ་བའི་ངོ་བོས་འཇིག་རྟེན་གསུམ་འཕྲོ་བའི་ཕྱིར་དོན་ཆེན་བྱེད། ཁམས་གསུམ་གྱི་དངོས་པོའི་རྣམ་པ་ཐམས་ཅད་སྒྱུ་མ་རྨི་ལམ་སྣང་བརྙན་ལྟ་བུར་མཐོང་བ་སྟེ། དེ་བཞིན་གཤེགས་པ་ཐམས་ཅད་ཀྱི་ཐིག་ལེ་ནམ་མཁར་གཙུག་ཏོར་གྱི་རྣམ་པར་ཕུང་པོར་གྱུར་ཏེ་གནས་པས་གཙུག་ཏོར་ཆེན་པོ། དེ་ལས་བྱུང་བ་ཡེ་ཤེས་ཀྱི་ཐིག་ལེ་རྨད་བྱུང་གཙུག སྟོང་པ་ཉིད་ནམ་མཁའི་བདག་པོ་རྣམ་པ་སྣ་ཚོགས་རང་བྱིན་གྱིས་བརླབས་པའི་ཏིང་ངེ་འཛིན་གྱི་སྐད་ཅིག་གཅིག་ལ་མངོན་པར་བྱང་ཆུབ་པ་བསྟན་པའོ། ། ཞེས་པ་ཉི་མ་དཔལ་ལོ། །
ཡང་ན་དག་པའི་སྐུ་ནི་གཟུང་འཛིན་མེད་པས་གཅིག་པུ། མ་རིག་པའི་གྲི་གུག་གིས་མི་ཆོད་པས་སྲ་བ། གཟུང་འཛིན་གྱི་གྲི་གུག་གིས་གཅོད་དུ་མེད་པས་མཁྲེགས་པ། སྟོང་ཆེན་ལྔའི་ངོ་བོའི་ཕྱིར་རྡོ་རྗེའི་བདག་ཉིད། མི་འགྱུར་བའི་སྐད་ཅིག་དང་པོར་བྱུང་བས་སྐྱེས་མ་ཐག་པ། སྒྲིབ་བྲལ་གྱི་ཆོས་ཐམས་ཅད་ལ་དབང་བསྒྱུར་བས་འགྲོ་བའི་བདག་པོ། ནམ་མཁའ་སོགས་སྔར་བཞིན་ནོ། ། ཕྱི་རོལ་གྱི་སྣང་བ་ཟིལ་གྱིས་གནོན་པས་གཟི་བརྗིད་ཆེན་པོ། འོད་གསལ་བ་སྔར་བཞིན། རྟོག་པ་དང་སྡུག་བསྔལ་ལས་སྐྱོབ་པས་སྔགས་ཀུན་གྱི་མཆོག
སྔགས་ཀུན་འགྲུབ་པའི་རྒྱུར་གྱུར་པས་སྔགས་ཀུན་གྱི་མངའ་བདག འཇིག་རྟེན་པའི་དངོས་གྲུབ་འགྲུབ་པ་ཡང་འདི་ལ་རག་ལས་པས་རིག་སྔགས་ཀུན་གྱི་རྒྱལ། དབང་ཡུལ་གཟུང་འཛིན་དུ་འབྲེལ་པ་ལས་བྱུང་བའི་རྟོག་པ་ཀུན་ལས་སྐྱོབ་པས་གསང་སྔགས། ཡེ་ཤེས་ཀྱི་སྣང་བ་གསལ་བས་རྒྱལ་པོ། རྫུ་འཕྲུལ་སྣ་ཚོགས་སྤྲོ་བས་དོན་ཆེན་བྱེད་པ་ནི་ཁམས་གསུམ་པའི་རང་བཞིན་གྱི་སྣང་བ་རྣམ་པ་ཐམས་ཅད་པ་སྒྱུ་མ་དང་རྨི་ལམ་དང་པྲ་ཕབ་པ་ལྟ་བུར་མིག་གི་དབང་པོས་རྣལ་འབྱོར་པས་མཐོང་བའོ། ། གཙུག་ཏོར་ཆེན་པོ་གཙུག་ཏོར་དུ་ཁུ་བ་བརྟན་པས་རྨད་བྱུང་གཙུག ནོར་བུར་རྡུལ་བརྟན་པ་ནམ་མཁའ་དག་པ་ཆོས་དབྱིངས་ཡེ་ཤེས་ཀྱི་ངོ་བོར་གྱུར་པས་ན་ནམ་མཁའི་བདག་པོ། གདུལ་བྱའི་མོས་པ་ལྟར་སྐུ་གསུང་ཐུགས་ཀྱི་རྣམ་འཕྲུལ་མཐའ་ཡས་པ་སྟོན་པས་སྣ་ཚོགས་སྟོན། ཞེས་པ་སྟེ། བཅོམ་ལྡན་འདས་ཀྱི་གསུང་འདིའི་ཕྱིར་ཉི་ཚེ་བའི་ལུས་ནི་སངས་རྒྱས་ཀྱི་སྐུར་མི་འགྱུར་རོ། །
དེ་ལ་ཁོ་ན་རེ། གལ་ཏེ་དེ་བཞིན་གཤེགས་པ་གཟུགས་ཅན་དུ་མི་འགྱུར་ན། འོ་ན་དེའི་ཚེ་དེ་བཞིན་གཤེགས་པ་ཆོས་ཅན། མངལ་དུ་འཇུག་པ་དང་། གཞོན་ནུ་རོལ་རྩེད་མཛད་པ་དང་། བཟོ་ཐམས་ཅད་ཡང་དག་པར་སྟོན་པ་དང་། ཁབ་ནས་ངེས་པར་འབྱུང་བ་དང་། བྱང་ཆུབ་ཀྱི་སྙིང་པོ་ལ་བཞུགས་པ་དང་། བདུད་ཀྱི་དཔུང་འཇོམས་པ་དང་། ལྷ་ལས་བབས་པ་དང་།
ཆོས་ཀྱི་འཁོར་ལོ་རབ་ཏུ་བསྐོར་བ་དང་། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་། དཔེ་བྱད་བཟང་པོ་བརྒྱད་བཅུ་དང་། འོད་ཀྱི་དཀྱིལ་འཁོར་འདོམ་གང་བ་དང་། སྤྱོད་ལམ་བཞི་ལ་སོགས་པའི་བྱ་བ་དང་། ནམ་མཁའ་ལ་གཤེགས་པ་དང་། བྱོན་པ་དང་། དེའི་སྒོ་ནས་སེམས་ཅན་གྱི་དོན་བྱ་བ་བྱེད་པ་རྣམས་སུ་མི་འགྱུར་ཏེ། གཟུགས་ཅན་མིན་པའི་ཕྱིར། དེ་བཞིན་དུ་བཅོམ་ལྡན་འདས་ཆོས་ཅན།
དེ་ཉིད་ཀྱིས་བསྐྱེད་པ་ཉན་ཐོས་ཀྱི་དགེ་འདུན་ཡང་མེད་པར་འགྱུར་ཞིང་། ཡོངས་སུ་མྱ་ངན་ལས་འདས་པ་ཆེན་པོ་དང་། ཆོ་འཕྲུལ་ཆེན་པོ་ཕུལ་དུ་བྱུང་བ་ཡང་དག་པར་སྟོན་པ་མེད་པར་འགྱུར་ལ། སྲིད་པ་གསུམ་ན་གནས་པ་རྣམས་ཀྱིས་མཆོད་པར་བྱ་བའི་དབུ་སྐྲ་དང་ཚེམས་དང་ཤ་དང་རུས་པ་ལ་སོགས་པ་སྐུ་གདུང་སྤྲོ་བ་མེད་པར་འགྱུར་ཏེ། གཟུགས་ཅན་མིན་པའི་ཕྱིར་རོ། ། གཞན་ཡང་དེ་བཞིན་གཤེགས་པའི་རྣམ་འཕྲུལ་ཤིན་ཏུ་རྨད་དུ་བྱུང་བ་ནི་བཅོམ་ལྡན་འདས་གཟུགས་དང་ལྡན་པ་ལས་འགྱུར་གྱི། གཟུགས་དང་མི་ལྡན་པ་ལས་ནི་མ་ཡིན་ཏེ། དེའི་ཕྱིར་དེ་བཞིན་གཤེགས་པའི་གཟུགས་ཀྱི་སྐུ་ཆོས་ཅན། སངས་རྒྱས་འཐོབ་པའི་སླད་དུ་དེ་བསྒྲུབ་པའི་བསྐྱེད་རིམ་བསྒོམ་པ་སོགས་པ་ནི་ཡིན་པར་འགྱུར་ཏེ། གང་གི་ཕྱིར་ན་སྐྱེ་བ་དང་འཇིག་པའི་ཆོས་ཅན་ཉིད་ཀྱི་ཕྱིར་རོ། །
འདིར་མ་ངེས་ནས། གལ་ཏེ་བཅོམ་ལྡན་འདས་དོན་དམ་པར་མངལ་ནས་འབྱུང་བ་དང་། སེམས་ཅན་ཐམས་ཅད་ཀྱི་དོན་གྱི་སླད་དུ་གཤེགས་པ་དང་བྱོན་པའི་བྱ་བ་དང་། ཡོངས་སུ་མྱ་ངན་ལས་འདས་པ་ཆེན་པོ་དང་། སྐུ་གདུང་ཡང་དག་པར་སྟོན་པ་ཡོད་དོ་ཞེ་ན། དེའི་ཚེ་དེ་བཞིན་གཤེགས་པ་ཆོས་ཅན། དེའི་སྒྲུབ་པ་བསྐྱེད་རིམ་བསྒོམས་ཀྱང་འབྲས་བུ་སངས་རྒྱས་ཐོབ་པ་མེད་པར་འགྱུར་ཏེ། གང་གི་ཕྱིར་ན་དེའི་སྒྲུབ་པ་བསྐྱེད་རིམ་ལས་གྲུབ་པའི་སངས་རྒྱས་དེ་སྐུ་གདུང་ཡང་དག་པར་སྟོན་པའི་ཕྱིར་དང་། ཡོངས་སུ་མྱ་ངན་ལས་འདས་པ་ཆེན་པོར་འགྱུར་བའི་ཕྱིར་རོ། ། དེས་ན་བཅོམ་ལྡན་འདས་ཀྱི་གཟུགས་ཀྱི་སྐུ་ནི་བསྐྱེད་རིམ་གྱིས་སྒྲུབ་ཐབས་ཀྱང་སངས་རྒྱས་མ་བསྒྲུབས་པ་ཁོ་ནའོ། །
སྔར་སྐྱེས་པའི་སྐུ་མྱ་ངན་ལས་འདས་ནས་རྣམ་པར་ཉམས་པར་འགྱུར་བའི་ཆོས་ཅན་གང་ཡིན་པ་གཟུགས་སྐུ་ཆོས་ཅན། དེ་བསྒྲུབས་པས་ཇི་ལྟར་གྲུབ་པའི་ལུས་ཉམས་པ་མེད་པ་སྟེ། མི་འཇིགས་པའི་སྐུར་བྱེད་པར་འགྱུར་ཏེ་མི་འགྱུར་བར་ཐལ། རང་ཉིད་འཇིག་པའི་ཆོས་ཅན་ཡིན་པའི་ཕྱིར། ཁྱབ་པ་ཡོད་དེ། རང་ཉིད་མི་འཇིག་པར་མ་གྲུབ་པས་གཞན་མི་འཇིག་པར་སྒྲུབ་པར་བྱེད་པ་འདི་ནི་ཕྱིན་ཅི་ལོག་གོ ། ཅི་སྟེ་སངས་རྒྱས་སྐུ་གདུང་ཡང་དག་པར་སྟོན་པ་ཕུལ་དུ་བྱུང་བའི་མཚན་ཉིད་ཆེན་པོ་ཅན་ཡོད་ན། འདིར་མྱང་ངན་ལས་འདས་ནས་སྐུ་གདུང་རྣམས་ཡང་དག་པར་བསྟན་པར་འགྱུར་བ་དེ་ནི་བཅོམ་ལྡན་འདས་ཀྱི་སྐུ་ཆོས་ཅན། དེའི་སྐྱེ་བུ་ཆེན་པོའི་མཚན་སུམ་ཅུ་རྩ་གཉིས་དང་། དཔེ་བྱད་བཟང་པོ་བརྒྱད་ཅུ་དང་།
འོད་ཀྱི་དཀྱིལ་འཁོར་འདོམ་གང་བ་རྣམས་རྣམ་པར་ཉམས་ཏེ། སྐུ་གདུང་གི་ཕུང་པོར་གྱུར་པའི་ཕྱིར་རོ། ། འདོད་ན། སྐུ་གདུང་གི་ཕུང་པོ་ནི་ཆོས་ཅན། རྡོ་རྗེའི་སྐུར་མི་འགྱུར་ཏེ། སྔར་གྱི་མཚན་དཔེས་སྤྲས་པའི་སྐུ་ཞིག་ནས་མེད་པའི་ཕྱིར། འདོད་ན། བསྐྱེད་རིམ་ཆོས་ཅན། དེས་སྒྲུབ་པར་བྱ་བ་སྤྲུལ་སྐུ་ལས་གཞན་རྡོ་རྗེ་སེམས་དཔའ་བདེ་བའི་བདག་ཉིད་ཀྱི་སངས་རྒྱས་མེད་དེ། རྡོ་རྗེའི་སྐུ་མེད་པའི་ཕྱིར་ནའོ། །
དེས་འདིར་རྡོ་རྗེའི་སྐུ་མེད་པ་དང་རྡོར་སེམས་ཡོད་པ་ཕན་ཚུན་འགལ་བའི་ཕྱིར། དེ་ཁོ་ན་ཉིད་དུ་གྲུབ་པ་དང་མི་ལྡན་པ་གཟུགས་སྐུ་ནི་ཆོས་ཅན། རྡོ་རྗེ་སེམས་དཔའ་ཡིན་པ་ཉམས་ཏེ། སྐྱེ་བ་དང་འཇིག་པའི་ཆོས་ཅན་ཉིད་ཀྱི་ཕྱིར་རོ། ། མ་ངེས་ཏེ། སྐྱེ་བ་དང་འཇིག་པའི་ཆོས་ཅན་རྡོ་རྗེ་སེམས་དཔའ་སྒྲུབ་པའི་སླད་དུ་བསྐྱེད་རིམ་བསྒོམ་མོ་ཞེ་ན་ཞེས་སྦྱར་ཏེ། སྐྱེ་བ་དང་འཇིག་པའི་ཆོས་ཅན་ཀྱི་རྡོ་རྗེ་སེམས་དཔའ་སྒྲུབ་པར་བྱ་བ་ཡིན་ན་ནི་ཞེས་འགྱུར་མངས་སུ་འདོན་པས་སོ། ། རྡོར་སེམས་ཆོས་ཅན། དེ་བསྒྲུབས་པས་ཤེས་རབ་ཀྱི་ཕ་རོལ་ཏུ་ཕྱིན་པ་དང་སྟོང་པ་ཉིད་བཅུ་དྲུག་དང་། དྲན་པ་ཉེ་བར་བཞག་པ་བཞི་དང་།
ཡང་དག་པར་སྤོང་བ་བཞི་དང་། རྫུ་འཕྲུལ་གྱི་རྐང་པ་བཞི་དང་། དབང་པོ་ལྔ་དང་། སྟོབས་ལྔ་དང་། བྱང་ཆུབ་ཀྱི་ཡན་ལག་བདུན་དང་། འཕགས་ལམ་ཡན་ལག་བརྒྱད་དང་། བདེན་པ་བཞི་དང་། བསམ་གཏན་བཞི་དང་། ཚད་མེད་པ་བཞི་དང་། གཟུགས་མེད་པའི་སྙོམས་པར་འཇུག་པ་བཞི་དང་།
རྣམ་པར་ཐར་པའི་སྒོ་བཞི་དང་། མངོན་པར་ཤེས་པ་དྲུག་དང་། ཏིང་ངེ་འཛིན་བཞི་དང་། གཟུགས་བཞི་དང་། སྟོབས་བཅུ་དང་། མི་འཇིགས་པ་བཞི་དང་། སོ་སོར་ཡང་དག་པ་རིག་པ་བཞི་དང་། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་རྣམས་འགྲུབ་པའི་དོན་དགོས་པ་མེད་པར་འགྱུར་ཏེ། སྐྱེ་བ་དང་འཇིག་པའི་ཆོས་ཅན་ཡིན་པའི་ཕྱིར་རོ། ། ཁྱབ་པ་ཡོད་དེ།
སྐྱེ་འགག་གི་ཆོས་ཅན་ལ་དེ་ལྟ་བུའི་ཡོན་ཏན་མི་སྲིད་པའི་ཕྱིར། འདོད་ན། དེ་ཆོས་ཅན། དེ་ཐོབ་པའི་དོན་དུ་གསུམ་ལ་སྐྱབས་སུ་འགྲོ་བ་དང་། སྡིག་པ་བཤགས་པ་དང་། བསོད་ནམས་ལ་རྗེས་སུ་ཡི་རང་བ་དང་། བྱང་ཆུབ་ཀྱི་སེམས་བསྐྱེད་པ་དང་། བསོད་ནམས་དང་ཡེ་ཤེས་ཀྱི་ཚོགས་དང་། བྱང་ཆུབ་སེམས་དཔའི་སྤྱོད་པ་དུ་མ་རྣམས་སྤྱད་པ་དོན་མེད་པར་འགྱུར་ཏེ། དེ་ཐོབ་ཀྱང་སངས་རྒྱས་ཀྱི་ཡོན་ཏན་ཤེར་ཕྱིན་ནས་མ་འདྲེས་པའི་བར་ཐོབ་པ་མེད་པའི་ཕྱིར་རོ། །
ཐོས་པ་དང་བསམ་པ་དང་འདིར་དངོས་སུ་མ་སྨྲོས་ཀྱང་དོན་གྱིས་ཐོབ་པས་བསྒོམ་པའི་རང་བཞིན་གྱི་ཤེས་རབ་ཀྱི་ཁྱད་པར་ཆོས་ཅན། དེ་རྣམས་ཀྱི་རྟོགས་བྱ་ལ་ཁྱད་པར་མེད་པར་འགྱུར་ཏེ། དེ་རྣམས་ཀྱི་རྟོགས་བྱ་སྐྱེ་འཇིག་གི་བདག་ཉིད་ཅན་དུ་མཚུངས་པའི་ཕྱིར་རོ། ། དེ་བཞིན་དུ་ཤེས་རབ་སྟོང་པ་དང་ཐབས་དམིགས་མེད་ཀྱི་སྙིང་རྗེའི་རང་བཞིན་རྡོར་སེམས་སྒྲུབ་བྱེད་ཀྱི་ཆོ་ག་ནི། ཨུ་པཱ་ཡི་ཀའི་ཨུ་པཱ་ཡ་ཐབས་ལའང་འཇུག་པས་ཐབས་རྣམས་ཆོས་ཅན། ངན་པའི་ཆོས་སྟེ་ཐབས་དམན་པར་འགྱུར། འབྲས་བུ་སྐྱེ་འཇིག་གི་ཆོས་ཅན་ཀུན་རྫོབ་པ་སྒྲུབ་བྱེད་ཡིན་པའི་ཕྱིར་རོ། ། ཡང་ན་དམ་པའི་བདེན་པ་ཟབ་པ་དང་རྒྱ་ཆེ་བའི་རྣམ་ཀུན་མཆོག་གི་སྟོང་པའི་ཆོས་རྟོགས་པ་ཡང་ཆོས་ཅན། ངན་པའམ་ལོག་པའི་ཆོས་རྟོགས་པར་འགྱུར། སྐྱེ་འཇིག་གི་ཆོས་རྟོགས་པའི་ཕྱིར་རོ། །
ཡང་འཇིག་རྟེན་པའི་ཀུན་རྫོབ་ཀྱི་བདེན་པས་འཇིག་རྟེན་པའི་དངོས་གྲུབ་བསྒྲུབ་པའི་སླད་དུ་རྡོ་རྗེ་ཕུར་བུ་དང་རྡོ་རྗེ་རྭ་བ་དང་རྡོ་རྗེ་གུར་དང་བསྲུང་བའི་འཁོར་ལོ་དང་། ལ་སོགས་པས་དུར་ཁྲོད་སོགས་ཀྱིས་སྐོར་བའི་གཞལ་ཡས་ཁང་པ་དང་ཕུང་པོ་དང་ཁམས་དང་སྐྱེ་མཆེད་ཀྱི་ལྷ་དང་སྐུ་གསུང་ཐུགས་རྡོ་རྗེས་བྱིན་གྱིས་བརླབ་པ་དང་། སྒོ་སྐྱོང་དགོད་པ་དང་། ཡེ་ཤེས་སེམས་དཔའ་གཞུག་པ་དང་། མངོན་པར་དབང་བསྐུར་བ་ལ་སོགས་པ་ཐུགས་ཀྱི་དཀྱིལ་འཁོར་རྫོགས་པ་དང་། རྭ་བ་ལྔའི་འོད་ཀྱི་ཚོགས་ཀྱིས་སྐོར་བའི་དཀྱིལ་འཁོར་གྱི་ལྷ་སྤྲུལ་པས་འཇིག་རྟེན་གྱི་ཁམས་རྣམས་སུ་དེ་ཡིས་གདུལ་བར་བྱ་བའི་སེམས་ཅན་གྱི་དོན་གྱི་ཚོགས་བྱེད་པ་དང་། མཆོད་པ་རབ་འབྱམས་ཀྱི་ཚོགས་ཐམས་ཅད་ཆོས་ཅན་དེ་བསྒྲུབས་པ་གནས་སྐབས་ཐམས་ཅད་ཀྱི་ཚེ་དོན་མེད་པར་འགྱུར་ཏེ། དེ་བསྒྲུབས་པའི་འབྲས་བུ་སྐྱེ་འགག་གི་ཆོས་ཅན། བརྫུན་པ་བསླུ་མའི་ཆོས་ཅན་ཡིན་པའི་ཕྱིར། ཐལ་བ་ལས་དེ་ལྟར་འདོད་པ་ཡང་མ་ཡིན་ནོ། །
དེའི་ཕྱིར་སྐྱེ་བ་དང་འགག་པའི་ཆོས་ཅན་གྱི་རྡོ་རྗེ་སེམས་དཔའ་ལ་སྟོབས་བཅུ་དང་མི་འཇིགས་པ་བཞི་ལ་སོགས་པའི་ཡོན་ཏན་རྣམས་མི་སྲིད་པས་དེ་བསྒྲུབས་ཀྱང་ཐར་པ་མི་ཐོབ་པ་ཉིད་དོ། ། སྐྱོན་གཞན་ཡང་ཡོད་དེ། ཅི་གལ་ཏེ་བཅོམ་ལྡན་འདས་གཟུགས་བརྙན་ཡིན་ན། དེའི་ཚེ་བཅོམ་ལྡན་འདས་ཆོས་ཅན། གངྒཱའི་ཀླུང་གི་བྱེ་མ་སྙེད་ཀྱི་འཇིག་རྟེན་གྱི་ཁམས་སུ་ཁམས་སྣ་ཚོགས་ཀྱི་རིགས་ཀྱི་རི་བོ་དུ་མའི་རྡུལ་དང་མཉམ་པའི་སེམས་ཅན་རྣམས་ཀྱི་དོན་བྱ་བ་བྱེད་པར་ནུས་པར་མི་འགྱུར་ཏེ། དེ་ཕྱོགས་གཅིག་ཏུ་གནས་པས་སོ། ། རྟགས་གྲུབ་སྟེ། གཟུགས་ཅན་གྱི་སྐུ་ཡིན་པའི་ཕྱིར་རོ། ། ཅི་སྟེ་མ་ངེས་ན་བྱིས་པའི་བློ་ཅན་རྣམས་ཀྱི་ཚིག་གཟུགས་ཀྱི་སྐུ་ཡིས་ཀྱང་འཇིག་རྟེན་གྱི་ཁམས་སུ་ཐོག་མར་ཞིང་གཅིག་ཏུ་གཤེགས་ཏེ་དེ་ན་གནས་པའི་སེམས་ཅན་རྣམས་ཀྱི་དོན་བྱ་བ་མཛད་ནས། དེ་ནས་ཀྱང་འཇིག་རྟེན་གྱི་ཁམས་གཞན་དུ་གཤེགས་ཤིང་།
དེ་ནས་ཀྱང་གཞན་དུ་གཤེགས་པ་མཛད་དོ་ཞེ་ན། འདི་ཉིད་ནི་རིགས་པས་དཔྱད་ན་མི་འཐད་དེ། ཤེས་བྱ་འདི་ཆོས་ཅན། འཇིག་རྟེན་གྱི་ཁམས་ཐམས་ཅད་དུ་གཟུགས་ཀྱི་སྐུ་ཡིས་གཤེགས་ནས་སེམས་ཅན་གྱི་དོན་མཛད་པར་ནི་བསྐལ་པ་དུ་མ་རྣམས་ཀྱིས་མི་ནུས་ཏེ། འཇིག་རྟེན་གྱི་ཁམས་དང་སེམས་ཅན་ལ་ཚད་མེད་པས་སོ། ། གང་གི་ཕྱིར་ན་ཕྱོགས་ཀྱི་ཆ་སྟེང་ལྟ་བུ་ཞིག་ཁོ་ན་ལ་ཡང་འཇིག་རྟེན་གྱི་ཁམས་རྣམས་ཀྱི་གྲངས་ཀྱི་ཚད་དང་བྲལ་བ་ཡོད་པ་ཉིད་ཀྱི་ཕྱིར། ཕྱོགས་བཅུའི་ཆར་ཡང་དག་པར་གནས་པའི་འཇིག་རྟེན་གྱི་ཁམས་རྣམས་དང་། དེར་གནས་པའི་མཐའ་ཡས་པའི་སེམས་ཅན་རྣམས་ཚད་དང་བྲལ་བ་ལྟ་ཅི་སྨོས། ཅི་སྟེ་གཟུགས་ཀྱི་སྐུ་གཅིག་ཀྱང་ཞེས་མངས་ཏེ། བསམ་གཏན་དང་སྔགས་ཀྱི་སྟོབས་ཀྱིས་སངས་རྒྱས་ཀྱི་ཞིང་ཁམས་དུ་མ་གྲངས་མེད་པ་ན་གནས་པའི་སེམས་ཅན་རྣམས་བཀུག་ནས་མདུན་དུ་བཞག་སྟེ།
དེ་རྣམས་ལ་ཆོས་སྟོན་པར་མཛད་དོ། ། དེ་རྣམས་ལམ་ལ་བཀོད་ནས་རང་རང་གི་འཇིག་རྟེན་གྱི་ཁམས་སུ་གཏོང་ངོ་ཞེ་ན། དེ་ཉིད་ཤིན་ཏུ་ཕྱིན་ཅི་ལོག་པ་སྟེ། སངས་རྒྱས་ཀྱི་གཟུགས་ཀྱི་སྐུ་ཆོས་ཅན། འཇིག་རྟེན་གྱི་ཁམས་གྲངས་མེད་པར་གནས་པའི་སེམས་ཅན་རྣམས་མདུན་དུ་བཞག་ནས་ཆོས་སྟོན་པ་མི་རིགས་པར་ཐལ། ནམ་མཁའི་ཁམས་ཐམས་ཅད་དུ་འཇིག་རྟེན་གྱི་ཁམས་དུ་མ་ན་གནས་པ་གྲངས་མེད་པའི་སེམས་ཅན་གཟུགས་ཅན་རྣམས་རྡུལ་ཕྲ་རབ་ཙམ་གྱིས་གཟུགས་ཀྱིས་ཀྱང་མདུན་དུ་གནས་པར་བྱ་བར་མི་ནུས་པས་སོ། ། ཅི་སྟེ་བྱིས་པའི་བློ་ཅན་རྣམས་ཀྱི་ཚིག་དུ་མ་ལ་དེ་ལྟར་བདེན་དུ་ཆུག་ཀྱང་། གཟུགས་ཀྱི་སྐུ་འདི་ཡིས་ཀྱང་སངས་རྒྱས་ཀྱི་ཞིང་གཅིག་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རྣམས་སུ་གནས་པའི་སེམས་ཅན་རྣམས་ཀྱི་དོན་དུ་བྱ་བ་མཛད་དོ་ཞེ་ན། བཅོམ་ལྡན་འདས་ཆོས་ཅན། དེའི་གཟུགས་ཀྱི་སྐུས་སེམས་ཅན་གྱི་དོན་མཛད་དོ་ཞེས་པའི་ཚིག་འདི་ནི།
དོན་དམ་པའི་རིགས་པས་རྣམ་པར་དཔྱད་ན་བདེན་པའི་དོན་ཅན་དུ་མེད་པར་ཐལ། རིགས་པས་དཔྱད་ན་དེའི་གཟུགས་ཀྱི་སྐུ་མ་གྲུབ་པའི་ཕྱིར་ཏེ། ཇི་ལྟར་དབང་ཕྱུག་གི་ཚིག་གམ་ལུང་གི་དོན་དབང་ཕྱུག་གི་བཀའ་ཡིས་གྲུབ་པ་ཙམ་དུ་ཟད་ཅིང་། སྒྲུབ་བྱེད་རིགས་པས་གྲུབ་པའི་ཚད་མ་དང་བྲལ་བ་བཞིན་ནོ། ། ལུང་ཇི་ལྟ་བུ་ཞེ་ན། འདིར་དབང་ཕྱུག་པ་ཡིད་ཆེས་པའི་དབང་ཕྱུག་གི་ལུང་ལས། དབང་ཕྱུག་ནི་ཆ་ཤས་མེད་པ་བརྟན་གཡོ་ཀུན་གྱི་བྱེད་པ་པོ་སྟེ། དེ་ཡང་བྱ་བ་ནི་བྱེད་པ་ཞེས་རྭ་འདོན་པ་ལེགས་པས་བྱེད་པ་པོའི་རྐྱེན་གཞན་ལ་ལྟོས་པ་མེད་པར་རང་གི་འདོད་པ་ཙམ་གྱི་རྩེད་མོའི་དོན་དུ་བརྟན་གཡོ་སྣ་ཚོགས་སྐྱེད་པར་བྱེད་པའམ། བསྡུད་པར་བྱེད་པའོ་ཞེས་སོ། ། དེ་བཞིན་དུ་དབང་ཕྱུག་དེའི་ཆོས་མི་མཐུན་པ་ལས་བཅོམ་ལྡན་འདས་ཀྱི་གཟུགས་ཀྱི་སྐུ་སེམས་ཅན་ཐམས་ཅད་ཀྱི་དོན་བྱེད་པའོ་ཞེས་པ་ཡང་།
ཀུན་རྫོབ་ཏུ་གདུལ་བྱའི་ངོར་སངས་རྒྱས་ཀྱི་བཀའ་ཡིས་གྲུབ་པ་གསུངས་པ་ཙམ་སྟེ། དོན་དམ་པར་རིགས་པས་དཔྱད་ན་གྲུབ་པ་ནི་མ་ཡིན་ནོ། ། དེས་ན་ལུང་དེ་དག་ལས་དེའི་དོན་དེ་ལྟར་བདེན་པར་འདོད་པའི་ཤེས་རབ་དམན་པའི་སངས་རྒྱས་པ་རྣམས་དང་མུ་སྟེགས་པ་རྣམས་ལ་ཡང་ཆོས་ཅན། བྱེ་བྲག་མེད་པར་མཁས་པས་ཤེས་དགོས་ཏེ། བརྗོད་བྱ་རིགས་པས་གྲུབ་པ་དང་བྲལ་བའི་ལུང་བདེན་ཚིག་དུ་ཁས་ལེན་པར་ཁྱད་པར་མེད་པའི་ཕྱིར། ཤེས་རབ་དམན་པའི་སངས་རྒྱས་པ་དང་མུ་སྟེགས་པ་རྣམས་ལ་ཁྱད་པར་མེད་པར་མཁས་པས་ཤེས་པར་བྱའོ་ཞེས་རྭས་སོ། ། དེའི་ཕྱིར་གཟུགས་སྐུས་སེམས་ཅན་གྱི་དོན་བྱེད་པར་གསུངས་པའི་བཀའ་འདི་ནི་ཆོས་ཅན། བཅོམ་ལྡན་འདས་ཀྱི་གསུང་དགོངས་པ་ཅན་ཡིན་གྱི་མ་བརྟགས་པར་སྒྲ་ཇི་བཞིན་དུ་གཟུང་བྱར་མི་འགྱུར་ཏེ། རིགས་པས་ཡོངས་སུ་བརྟག་པ་བྱས་ན་བརྗོད་བྱ་བདེན་པ་དང་བྲལ་བའི་ཕྱིར། འོ་ན་ཇི་ལྟ་བུའི་གསུང་བདེན་པར་གཟུང་ཞེ་ན།
བཅོམ་ལྡན་འདས་ཀྱི་ངེས་དོན་གྱི་གསུང་ནི་ལམ་ལ་འཇུག་པའི་ཐོག་མར་ཡང་དགེ་བ། བར་དུ་ཡང་དགེ་བ། ཐ་མར་ཡང་དགེ་བའོ་ཞེས་གསུང་ཞིང་། དགེ་བ་ནི་རྟག་པ་ཕན་པ་བདེ་བ་གཙང་བའི་དོན་ཅན་ཡིན་ལ། དེ་བཞིན་དུ་བཅོམ་ལྡན་འདས་ཀྱིས་གསུངས་པ། མེས་བསྲེག་་་་་་ཀླུ་སྒྲུབ་ཀྱིས་དྲངས་པའི་ལུང་ནི། རྒྱན་སྟུག་པོ་བཀོད་པ་ན་ཡོད་པ་བྱ་འདུག་གསུང་། བུ་པ་དང་མཚོན་གྱིས་བཅད་པ་དང་། ཀ་ཤིའི་རྡོ་ལ་བདར་བས་བརྟགས་པའི་གསེར་བཞིན་དུ་མཁས་པ་རྣམས་ཀྱིས་ཚད་མ་གསུམ་གྱིས་ཡོངས་སུ་བརྟགས་ནས་བདེན་པའི་དོན་ཅན་དུ་གྲུབ་པའི་བདག་གིས་གསུང་རབ་དེ་སྒྲུབ་བྱེད་ཚད་མར་བླང་བར་བྱའི། ཀྱེ་དགེ་སློང་དག་ཅེས་བོས་ནས་བདག་ལ་གུས་པའི་ཕྱིར་ཏེ་རྒྱུ་མཚན་ལས་བཀའ་ཐམས་ཅད་ངེས་པའི་དོན་ཅན་དུ་ནི་གཟུང་བར་བྱ་བ་མ་ཡིན་ནོ་ཞེས་པའི་རིགས་པས་བརྟགས་པས་བདེན་པའི་དོན་ཅན་དུ་གྲུབ་ཅིང་།
རྟག་པ་དང་ཕན་པ་དང་བདེ་བ་སྟེར་བར་ངེས་པའི་དོན་ཅན་གྱི་ལུང་དུ་གསུངས་ཏེ། བཅོམ་ལྡན་འདས་ཀྱི་གསུང་འདིའི་ཕྱིར་མཚན་ཡང་དག་པར་བརྗོད་པ་དཔང་དུ་བྱས་པ་ལས་རིགས་པས་ཡོངས་སུ་བརྟགས་ན། སངས་རྒྱས་བཅོམ་ལྡན་འདས་ཆོས་ཅན། གཟུགས་ཀྱི་སྐུར་མི་འགྱུར་ཏེ། གང་གི་ཕྱིར་ན་ནམ་མཁའ་ལ་སྟོང་པའི་གཟུགས་བརྙན་བསྒོམས་པ་ལས་བྱུང་བའི་ཕྱིར་དང་། རང་གི་སེམས་ལ་རང་གི་རྟོག་མེད་སེམས་ཀྱིས་བྱིན་གྱིས་བརླབས་པ་ལས་བྱུང་བའི་ཕྱིར་དང་། བུམ་སྣམ་ལ་སོགས་པའི་རྣམ་པ་ཀུན་དང་ལྡན་པར་རྟོག་བྲལ་མ་འཁྲུལ་བའི་མངོན་སུམ་གྱིས་མཐོང་ཡང་། རྡུལ་ཕྲན་གྱི་ཆོས་ཉིད་ལས་འདས་པའི་རྟོག་པ་དང་བྲལ་བས་གཟུང་བའི་རྣམ་པ་མེད་པའི་ཤེར་ཕྱིན་སྟོང་པ་རྣམ་པ་ཐམས་ཅད་ཀྱི་མཆོག་དང་ལྡན་པའི་ཕྱིར་དང་། ལུས་ངག་ཡིད་ཡེ་ཤེས་ཀྱི་ཐིག་ལེ་བཞི་མི་འགྱུར་བར་འཛིན་པའི་ཕྱིར་དང་། དཀར་ཕྱོགས་ཀྱི་ཆ་བཅོ་ལྔ་སྤངས་པས་ཆ་མེད།
ནག་པོའི་ཚེས་གཅིག་ལ་མ་ཞུགས་པས་ཆ་ལས་འདས་པ་བཅུ་དྲུག་པའི་ཆ་ཡིན་པའི་ཕྱིར་དང་། དགའ་བ་བཞི་པའི་རྩེ་མོ་ལྷན་སྐྱེས་དགའ་བ་འཛིན་པའི་ཕྱིར་དང་། ཆགས་བྲལ་ནག་ཕྱོགས་ལ་མ་ཞུགས་པའི་དང་པོ་དཀར་ཕྱོགས་ཀྱི་བཅོ་ལྔའི་མཐར་ཐུག་པའི་དགའ་བ་བཅུ་དྲུག་པ་ནི་འཕོ་བའི་ཆགས་པ་ཀུན་ཟད་པས་ཆགས་པ་ཆེ་བའི་ཕྱིར་དང་། བདག་གཞན་དུ་འཛིན་པ་སྤངས་པས་བདག་གིར་མི་འཛིན་པའི་ཕྱིར་དང་། བདག་ཏུ་རྟོག་པ་སྤངས་པས་ངར་མི་འཛིན་པའི་ཕྱིར་དང་། ཁམས་ཀུན་གྱི་སྒྲིབ་པ་ཟད་དེ་སྐྱེ་འཇིག་མེད་པར་གྱུར་པས་ཁམས་ཐམས་ཅད་མི་ཟད་པའི་ཕྱིར་དང་། མི་འགྱུར་བའི་བདེ་བ་བསྐྱེད་པས་གསང་སྔགས་དོན་ཀུན་བསྐྱེད་པའི་ཕྱིར་དང་། རླུང་བཅུ་དབུ་མར་བཅིངས་པས་ཐིག་ལེ་འཕོ་བ་མེད་པར་གྱུར་པས་ཐིག་ལེ་ཆེན་པོ་ཡི་གེ་མེད་པའི་ཕྱིར་དང་། འགྱུར་མེད་ལྔ་ཐུགས་སུ་ཆུད་པས་སྟོང་པ་ཆེན་པོ་ཡི་གེ་ལྔའི་ཕྱིར་དང་། ཡེ་ཤེས་ཀྱི་ཁམས་སྒྲིབ་པ་དང་བྲལ་ཏེ་འགྱུར་མེད་དྲུག་པ་ཐུགས་སུ་ཆུད་པས་ཐིག་ལེ་སྟོང་པ་ཡི་གེ་དྲུག་གི་ཕྱིར་དང་།
ཕུང་ཁམས་སྐྱེ་མཆེད་ཀྱིས་བསྡུས་པའི་ཆོས་ཐམས་ཅད་སྒྲིབ་པ་དང་བྲལ་བར་རོ་མཉམ་པས་མཁའ་ལྟར་མཉམ་པ་ཉིད་ལ་གནས་པའི་ཕྱིར་རོ། ། རྡོ་རྗེ་གཅོད་པ་ཡང་། གང་རྣམས་ང་ལ་གཟུགས་སུ་མཐོང་། ། གང་རྣམས་ང་ལ་སྒྲར་རྟོག་པ། ། ལོག་པར་བཅོམ་པ་རབ་སྐྱེས་པའི། ། སྐྱེ་བོ་དེས་ནི་ངས་མི་མཐོང་། ། འདྲེན་པ་རྣམས་ནི་ཆོས་ཀྱི་སྐུ། ། ཞེས་སོ། ། དེ་ལྟར་དོན་འདི་ནི་སངས་རྒྱས་བཅོམ་ལྡན་འདས་ཀྱིས་མཚན་ཡང་དག་པར་བརྗོད་པ་ལས། དེ་ནས་ཨ་ཐས་ཏེ།
ཨས་སྟོང་པ་ཉིད་དང་། ཐས་དམིགས་མེད་སྙིང་རྗེ་གསུང་ལ། དེ་གཉིས་དབྱེར་མེད་པ་རྡོ་རྗེ་སེམས་དཔའ་ནི་གཉིས་མེད་ཡེ་ཤེས་རང་གི་བདག་ཉིད་དུ་ལྡན་པས་དཔལ་ལྡན། འགྱུར་མེད་ལྔའི་རྡོ་རྗེ་འཛིན་པས་རྡོ་རྗེ་འཆང་། ཞེས་པ་ལ་སོགས་པ་ནས། ཀུན་ཏུ་བཟང་པོ་བདེ་བ་ཆེན་པོ་ཡེ་ཤེས་ཀྱི་སྐུ་ཡིན་པའི་ཕྱིར། ཡེ་ཤེས་སྐུ་ཉིད་ཁྱོད་ལ་འདུད། ། ཅེས་པའི་མཐར་ཐུག་པ་འཁོར་ལོ་དྲུག་ལ་གནས་པའི་རྩ་བརྒྱ་དྲུག་ཅུ་རྩ་གཉིས་ཀྱི་རླུང་འགོག་པའི་རྣམ་པར་དག་པས་ཚིགས་སུ་བཅད་པ་དྲུག་ཅུ་རྩ་གཉིས་ལྷག་པའི་བརྒྱས་རྡོ་རྗེ་འཛིན་པའི་ཡེ་ཤེས་ཀྱི་སྐུ་ཕྱག་ན་རྡོ་རྗེ་ལ། བཅོམ་ལྡན་འདས་ཀྱི་བདེན་པ་གཉིས་ཀའི་སྒོ་ནས་རབ་ཏུ་བསྟན་ཏོ། ། དེ་བཞིན་དུ་བཅོམ་ལྡན་འདས་ཀྱིས་རྒྱུད་ཀྱི་རྒྱལ་པོའི་ལེའུ་ལྔ་པ་ལས་ཀྱང་།
ཚིགས་སུ་བཅད་པ་དགུ་བཅུ་རྩ་བརྒྱད་པས་སངས་རྒྱས་ཀྱི་སྤྲུལ་པའི་སྒྱུ་མ་འབྱུང་བ་གསུངས་པ། ཉན་ཐོས་དང་རང་སངས་རྒྱས་རྣམས་ཀྱི་ཡང་རྟོགས་བྱ་མིན་པ་སྟོབས་དང་མི་འཇིགས་པ་ལ་སོགས་དཔག་ཏུ་མེད་པའི་ཡོན་ཏན་དང་ལྡན་པ་སངས་རྒྱས་རྣམས་ཀྱི་སྤྲུལ་པའི་སྐུ་ཕྱི་རོལ་གྱི་དོན་དུ་མེད་བཞིན་དུ་སྣ་ཚོགས་སུ་སྣང་བས་སྒྱུ་མ་ལྟ་བུར་ནི་སྲིད་པ་གསུམ་གྱིས་གནས་སུ་བདག་ཉིད་རྡོ་རྗེ་སེམས་དཔའ་སྟོན་པར་བྱེད་དེ། དཔེར་ན་ནམ་མཁའ་ལ་བརྒྱ་བྱིན་གྱི་གཞུ་འཇའ་ཚོན་ནི་སྣང་བ་ཇི་བཞིན་ཉིད་དུའོ། ། དེ་ལྟར་སྐུ་གསུང་ཐུགས་དང་སྐུ་གདུང་རིང་བསྲེལ་ལ་སོགས་པ་སྣ་ཚོགས་ཀྱི་དངོས་པོ་རྣམས་ཀྱིས་ཕྱེ་བ་རྒྱལ་བ་བྱང་ཆུབ་སེམས་དཔའ་དང་བཅས་པའི་རྣམ་འཕྲུལ་གདུལ་བྱར་གྱུར་པའི་ལྷ་མི་ལ་སོགས་པ་གདུལ་བྱ་རྣམས་ཀྱི་རང་རང་གི་སེམས་ལ་བག་ཆགས་རབ་ཏུ་ཞུགས་པ་དང་མཐུན་པར་སྣང་བ་འདི་ནི་དོན་དམ་པར་མ་སྐྱེས་པའི་ཆོས་སྟོང་པ་ཉིད་ཀྱི་རང་བཞིན་ཏེ། འོན་ཀྱང་དཔེར་ན་ཆུ་དང་བ་ལ་ནམ་མཁའི་ཟླ་བ་སྣང་བ་བཞིན་དུ་གདུལ་བྱ་འདི་རྣམས་ཀྱི་ངོར་ནི་སྐྱེ་བ་ལྟ་བུར་འཁྲུལ་པ་སྟེར་བའོ། ། ཞེས་སོ། ། བཅོམ་ལྡན་འདས་ཀྱི་གསུང་འདིའི་ཕྱིར་བཅོམ་ལྡན་འདས་ནི་ཆོས་ཅན། བརྟགས་ན་གཟུགས་ཀྱི་སྐུར་མི་འགྱུར་ཏེ། དོན་དམ་པར་སངས་རྒྱས་ཐམས་ཅད་འདུས་པའི་ཕྱིར་རོ། ། གལ་ཏེ་མ་ངེས་ནས་སངས་རྒྱས་ཐམས་ཅད་གཟུགས་ཀྱི་སྐུ་ཡིན་ནོ་ཞེ་ན།
དེའི་ཚེ་སངས་རྒྱས་ཐམས་ཅད་ཀྱང་ཆོས་ཅན། དོན་དམ་པར་གཅིག་ཏུ་འདུས་པར་མི་འགྱུར་ཏེ། དོན་དམ་པར་རྡུལ་ཕྲ་རབ་ཆ་མེད་ཀྱི་གཟུགས་ཡིན་པ་ཉིད་ཀྱིས་སོ། ། དེ་ལྟར་བརྗོད་པའི་རིམ་པས་བཅོམ་ལྡན་འདས་ཀྱི་ངེས་པའི་དོན་ཅན་གྱི་གསུང་རབ་ཐོས་ཏེ། དེ་ལྟ་ན་ཡང་འོན་པ་ལྟར་གྱུར་པའི་སེམས་ཅན་རྣམས་ནི་བཅོམ་ལྡན་འདས་ཀྱི་གསུངས་པའི་བཀའ་དངོས་དང་བརྒྱུད་པས་ཟབ་ཅིང་རྒྱ་ཆེ་བའི་སྟོང་ཉིད་སྟོན་པའི་ཆོས་ལ་རིགས་པས་ཡོངས་སུ་བརྟགས་ནས་ངེས་དོན་གཙོ་བོར་མི་འཛིན་པར་སྒྲ་ཇི་བཞིན་དུ་འཛིན་ཞིང་། སངས་རྒྱས་སྒྲུབ་པ་ཉིད་ཀྱི་སླད་དུ་བླ་མ་ཡང་ཡོངས་སུ་བརྟགས་ནས་དཔལ་ལྡན་བླ་མ་མི་བསྟེན་ཏེ། མཁས་པར་རློམ་ཡང་གསུང་རབ་ཀྱི་དོན་མ་རྟོགས་པས་རྨོངས་པ་ཆེན་པོ་བདག་ལ་ཆགས་པས་ཟིལ་གྱིས་མནན་པར་གྱུར་པ། སྐྱེ་བ་འདི་ཉིད་ལ་བདག་ཅག་རྣམས་ཀྱི་རུལ་བའི་ལུས་འདི་སངས་རྒྱས་ཀྱི་སྐུར་འགྱུར་རོ། ། ཞེས་པའི་བསམ་པས་ལོངས་སྤྱོད་པ་བརྐམ་ཞིང་སྲིད་པའི་ཆགས་པ་ཅན་རྣམས་རྟོག་སྒོམ་དང་འཛག་བདེ་ངེས་དོན་དུ་སྟོན་པའི་མི་དགེ་བའི་བཤེས་གཉེན་དང་ཕྲད་པ་དང་། བླ་མ་དམ་པ་མ་ཡིན་པའི་མན་ངག་ཐོབ་པ་ལས་འདིར་རྣམ་པར་སྣང་མཛད་ལ་སོགས་པའི་བདུད་རྩི་ལྔ་དང་།
གོ་ཀུ་ད་ཧ་ན་ལ་སོགས་པའི་ཤ་རྣམས་ནི་བཟའ་བ་རང་བཞིན་གྱིས་རྣམ་པར་དག་པར་དེ་བཞིན་གཤེགས་པས་གསུངས་པ་སྟེ། དེས་ན་འདི་རྣམས་ཟོས་པས་རྒ་བ་དང་འཆི་བ་མེད་པའི་ལུས་སུ་འགྱུར་ཞིང་། རྡོ་རྗེ་སེམས་དཔའ་ཡང་མཆོག་ཏུ་སྦྱིན་པར་འགྱུར་རོ་ཞེས་པ་དང་། གཞན་ཡང་། ངེས་པར་རྡོ་རྗེ་རིགས་དག་ལ་ནི་སྲོག་གཅོད་བྱ་སྟེ་རལ་གྲི་ལ་ཡང་བདེན་པ་མིན་པའི་ཚིག ཅེས་སོགས་ཀྱི་གསུང་སྒྲ་ཇི་ལྟ་བར་བཟུང་ནས། རྡོ་རྗེའི་རིགས་ལ་ཁྲོ་བོའི་རྒྱལ་པོའི་ཏིང་ངེ་འཛིན་གྱིས་སྲོག་ཆགས་རྣམས་བསད་པར་བྱའོ། ། རལ་གྲིའི་རིགས་ལ་དོན་ཡོད་གྲུབ་པའི་ཏིང་ངེ་འཛིན་གྱིས་མི་བདེན་པར་སྨྲ་བར་བྱའོ། ། རིན་པོ་ཆེའི་རིགས་ལ་རིན་ཆེན་འབྱུང་ལྡན་གྱི་ཏིང་ངེ་འཛིན་གྱིས་གཞན་གྱི་ནོར་དབྲོག་པར་བྱའོ། ། པད་མའི་རིགས་ལ་སྣང་བ་མཐའ་ཡས་ཀྱི་ཏིང་ངེ་འཛིན་གྱིས་གཞན་གྱི་བུད་མེད་དབྲོག་པར་བྱའོ། །
འཁོར་ལོའི་རིགས་ལ་རྣམ་པར་སྣང་མཛད་ཀྱི་ཏིང་ངེ་འཛིན་གྱིས་བདུད་རྩི་ལྔ་དང་ཤ་རྣམས་བཟའ་བར་བྱའོ་ཞེས་པ་དང་། གཞན་མི་དགེ་བ་བཅུའི་ལས་ཀྱི་ལམ་རྣམས་རྣལ་འབྱོར་པས་ལྷའི་རྣལ་འབྱོར་གྱིས་སྤྱད་པར་བྱས་པས་ཉེས་པ་མེད་པའོ་ཞེས་པ་ལ་སོགས་པ་སྟོན་ཏེ། དེ་ལྟར་གདུག་པའི་སློབ་དཔོན་གྱིས་ཚིག་ཚད་མར་བྱས་ནས་མི་དགེ་བ་བཅུའི་ལས་ཀྱི་ལམ་རྣམས་གྲོལ་བའི་ཐབས་སུ་བསམས་ནས་བྱེད་དོ། ། ཐོག་མར་སྦྱང་བ་མ་བྱས་པ་དང་། དེ་ནས་རྟོགས་པའམ་སྤེལ་བ་མ་བྱས་པ་དང་། སྤར་བ་མ་བྱས་པ་དང་། བདུད་རྩིར་མ་བྱས་པའི་རྣམ་པར་སྣང་མཛད་ལ་སོགས་པའི་བདུད་རྩི་ལྔ་རྣམས་དག་ཚིག་ཏུ་བསམས་ནས་ཟ་བར་བྱེད་དོ། ། དེ་ལྟ་ན་ཡང་བདུད་རྩི་ལྔ་པོ་དེ་དག་ནི་ཟ་བ་པོ་དེ་དག་རྣམས་ལ་སངས་རྒྱས་ཀྱི་ཡོན་ཏན་སྟེར་བར་བྱེད་པ་པོར་མི་འགྱུར་ཏེ། དེས་ན་གྲོལ་བའི་དོན་དུ་བཤང་བ་ལ་སོགས་ཟ་བ་དེ་རྣམས་ཀྱིས་སངས་རྒྱས་ཀྱི་གསུང་གི་དགོངས་དོན་མ་རྟོགས་པའི་ཕྱིར་ལོག་པའི་སྤྱོད་པར་འགྱུར་རོ། ། འོ་ན་དེ་བཞིན་གཤེགས་པས་རྒྱུད་ཀྱི་རྒྱལ་པོ་ཐམས་ཅད་ལས།
བདུད་རྩི་ལྔ་རྣམས་རྣལ་འབྱོར་པས་བཟའ་བར་བྱ་བར་གསུངས་པ་མ་ཡིན་ནམ། འདིར་ཇི་ལྟར་བདུད་རྩི་ལྔ་པོ་འདི་རྣམས་བཟའ་བ་བཀའ་ཅེས་པ་རྒྱུད་ཀྱི་དགོངས་དོན་མ་རྟོགས་པ་འགའ་ཞིག་གི་བསམ་པ་འབྱུང་བར་འགྱུར་ཏེ། དེའི་ཕྱིར་ལན་བརྗོད་པར་བྱའོ། ། འདིར་བྱིས་པའི་སྐྱེ་བོ་རྨོངས་པའི་སྐྱེ་བོ་རྣམས་ཀྱིས་བརྗོད་པར་བྱ་བ་གང་ཡིན་པ། དེ་བཞིན་གཤེགས་པས་རྒྱུད་ཀྱི་རྒྱལ་པོ་ཐམས་ཅད་ལས་བདུད་རྩི་ལྔ་ལ་སོགས་པ་རྣམས་བཟའ་བར་བྱ་བར་གསུངས་པ་དེ་ནི་བདེན་ཏེ། འོན་ཀྱང་ལྷ་དང་སྔགས་གྲུབ་པའི་རྣལ་འབྱོར་པ་རྣམས་ཀྱིས་བཟའ་བར་བྱ་བ་ཡིན་གྱི། ཐ་མལ་པའི་སེམས་ཅན་རྣམས་ཀྱིས་བཟའ་བར་གསུངས་པ་ནི་མ་ཡིན་ནོ། ། རྣལ་འབྱོར་པ་ཇི་ལྟ་བུ་ཞེ་ན། རྣལ་འབྱོར་པ་གང་དག་སྔགས་ཀྱི་སྟོབས་སམ་བསམ་གཏན་གྱི་སྟོབས་ཀྱིས་སྦྱང་བ་བྱས་པ་དང་། རྟོགས་པ་བྱས་པ་དང་།
རབ་ཏུ་འབར་བ་བྱས་པ་དང་། བདུད་རྩིར་བྱས་པའི་དུག་རྣམས་ནི་དུག་མེད་པར་འགྱུར་བ་དང་། ཆང་རྣམས་ནི་འོ་མར་འགྱུར་བ་དང་། དུག་གི་ཆུ་ལ་སོགས་པའི་གདུག་པ་རྣམས་དང་། སེམས་ཅན་རྣམས་ལ་འཆི་བ་སྟེར་བར་བྱེད་པ་དུག་ལ་སོགས་པ་རྣམས་ནི་བཅུད་ལེན་དུ་འགྱུར་བ་དང་། རུས་པ་རྣམས་ནི་མེ་ཏོག་ཏུ་འགྱུར་བ་དང་། སོ་རྣམས་ནི་མི་ཏིག་གི་འབྲས་བུར་འགྱུར་བ་དང་། ཐོོད་པ་ནི་པདྨར་འགྱུར་བ་དང་། ས་ནི་པུ་ཏྲ་ཀེ་ཤར་འགྱུར་བ་དང་། ཞེས་པ་ལ་པུ་ཏྲ་བུ།
ཀེ་ཤ་སྐྲ་དང་གེ་སར་གཉིས་ཀ་ལ་འཇུག་ཅིང་། བུའི་འཚོ་བ་ཞེས་པ་བོ་དེ་ཙེ་ལ་བཤད་པས་བོ་དེ་ཙེའི་ཤིང་གི་མེ་ཏོག་གི་གེ་སར་རོ། ། ཁྲག་ནི་སིཧླ་ཀར་འགྱུར་བ་དང་། གཅི་བ་ནི་གླ་རྩིར་འགྱུར་བ་དང་། ཁུ་བ་ནི་ག་པུར་དུ་འགྱུར་བ་དང་། བཤང་བ་ནི་ག་པུར། ཨ་ཀ་རུ་གླ་རྩི། ཀ་ཀོ་ལ་བཞི་མཉམ་དུ་སྦྱར་བ་གནོད་སྦྱིན་གྱི་འདམ་ཞེས་བྱ་བར་འགྱུར་བ་དང་། བ་སྤུ་རྣམས་ནི་གུར་གུམ་གྱི་གེ་སར་དུ་འགྱུར་བ་ལ་སོགས་པ་སྟེ། དེ་ལྟར་གདུག་པའི་རྫས་དུ་མ་རྣམས་ནི་སྦྱང་བ་བྱས་པ་དང་།
རྟོགས་པ་བྱས་པ་དང་། རབ་ཏུ་འབར་བ་བྱས་པ་དང་། བདུད་རྩིར་བྱས་པ་རྣམས་ཀྱིས་གདུག་པའི་རང་བཞིན་ཡོངས་སུ་བཏང་བའི་ཕྱིར། རང་བཞིན་གྱིས་དག་པར་འགྱུར་བར་དེ་བཞིན་གཤེགས་པས་རྒྱུད་ཀྱི་རྒྱལ་པོ་ཐམས་ཅད་ལས་གསུངས་པ་དེ་ནི་བདེན་ནོ། ། དེ་ལྟ་བུའི་དུག་ལ་སོགས་པ་རྣམས་ཀྱི་རང་བཞིན་དག་པར་གྱུར་ནས་བདུད་རྩིར་བྱས་པ་དེ་རྣམས་རྣལ་འབྱོར་པ་རྣམས་ཀྱིས་ཟོས་པས། ཡང་ལུས་ལ་སྟོབས་ཆེན་པོ་ཤིན་ཏུ་རྒྱས་པར་བྱེད་པར་འགྱུར་རོ། ། བཤང་བ་ལ་སོགས་པ་རང་བཞིན་གྱིས་རྣམ་པར་དག་པར་བྱས་པས་དེ་རྣམས་ལུས་ལ་བྱུག་པ་ནི་བཞི་མཉམ་གྱི་དྲི་ལ་སོགས་པས་མཆོག་གིས་དྲི་རབ་ཏུ་ལྡང་བར་བྱེད་དོ། ། དེའི་ཕྱིར་རྣལ་འབྱོར་པ་རྣམས་ཀྱི་ཤ་ལྔ་བདུད་རྩི་ལྔ་རྣམས་བཟའ་བ་དེ་བཞིན་གཤེགས་པས་གསུངས་ཏེ། ཞེས་སྦྱར་ཏེ། དེའི་ཕྱིར་རྣལ་འབྱོར་པ་རྣམས་ཀྱིས་བཟའ་བར་དེ་བཞིན་གཤེགས་པས་གསུངས་ཀྱི་ཞེས་རྭའོ། །
དེ་ལས་གཞན་ལྷ་དང་སྔགས་མ་བསྒྲུབས་པ། བླ་མ་ལས་མ་ཐོས་པར་རྒྱུད་ཀྱི་གླེགས་བམ་ཙམ་བཀླགས་པའི་རྨོངས་པ། མཁས་པའི་མངོན་པའི་ང་རྒྱལ་དང་ལྡན་པ། རྒྱུད་ཀྱ་ིདོན་ཕྱིན་ཅི་ལོག་ཏུ་སྟོན་པས་ཆུ་སྐྱར་གྱི་སྒྱུ་མ་དང་འདྲ་བའི་སྤྱོད་ལམ་འཛིན་པ་ཅན་ནི་དོན་དམ་བསྙེན་པར། ངང་པའི་རྒྱལ་མེད་མཚོ་མི་པདྨའི་ལྟེ་བར་ནི། ། གཡོ་ཅན་བྱ་དཀར་དག་ནི་ཤིན་ཏུ་མཛེས་པར་གྱུར། ། ཉ་ཡི་རིགས་ལ་དེ་ནི་གསོད་པས་གབ་པ་ལྟར། བླ་མ་ངན་པ་འགྲོ་བ་རྣམས་ལ་དེ་བཞིན་ནོ། ། པདྨའི་སྙིང་པོ་ལྟར་ནི་མགྲིན་པ་བསྟུངས་ནས་སོ། ། གཡོ་ཅན་རྐང་པ་ཡ་གཅིག་གིས་ནི་གནས་པ་སྟེ། །
ཆུ་སྐྱར་འདིས་ནི་ཉ་རྣམས་འཁྲུལ་བར་བྱེད་པ་ལྟར། ། བླ་མ་ངན་པ་འགྲོ་བ་རྣམས་ལ་བྱ་དཀར་བཞིན། ། ཞེས་པ་དང་། དེ་བཞིན་དུ་རྣལ་འབྱོར་པའི་ཚོང་ཁང་དང་དགེ་འདུན་གྱི་གཙུག་ལག་ཁང་གི་རྫས་ལ་མངོན་པར་ཆགས་པ་དང་ལྡན་པ། ཡི་དྭགས་དང་དམྱལ་བའི་སྐྱེ་བར་སྐྱེ་བ་འབྱུང་བར་བྱེད་པའི་ལས་ཀྱིས་ངེས་པར་བཅིངས་པ། རང་གི་དོན་དང་གཞན་གྱི་དོན་ཉམས་པ་རྒྱུད་ལས་གསུངས་པའི་དོན་ལ་ཕྱི་ཅི་ལོག་གི་དོན་སྟོན་པ་པོ་གསུང་རབ་ཀྱི་དོན་ལ་དྲང་ངེས་ཀྱིས་ཡོངས་སུ་བརྟག་པ་མི་བྱེད་པར་སྒྲ་ཇི་བཞིན་དུ་འཛིན་པའི་སྐྱེ་བོ་བདུད་ཀྱི་རིགས་ཆེན་པོ་རྣམས་ཀྱི་བཟའ་བར་བྱ་བ་བཤང་གཅི་སོགས་མ་དག་པ་ནི་བཅོམ་ལྡན་འདས་ཀྱིས་གསུངས་པའི་བདུད་རྩི་ལྔ་རྣམས་སུ་མི་འགྱུར་རོ། ། གདུག་པའི་སེམས་དང་ལྡན་པ་དེ་དག་རྣམས་ཀྱི་དུག་ལ་སོགས་པ་གདུག་པའི་རྫས་རྣམས་དང་བདུད་རྩི་ལྔ་པོ་དེ་དག་རྣམས་སྦྱང་བར་བྱས་པ་དང་། རྟོགས་པར་བྱས་པ་དང་། འབར་བར་བྱས་པ་དང་། བདུད་རྩིར་བྱས་ཀྱང་བསྐལ་བ་དུ་མ་རྣམས་ཀྱིས་ཀྱང་གདུག་པའི་རང་བཞིན་ཡོངས་སུ་གཏོང་བར་མི་འགྱུར་ཏེ།
གདུག་པའི་རང་བཞིན་ཡོངས་སུ་མ་བཏང་བའི་ཕྱིར་དེ་རྣམས་རང་བཞིན་གྱིས་དག་པར་མི་འགྱུར་རོ། ། དེའི་ཕྱིར་བསམ་གཏན་གྱི་སྟོབས་སམ་སྔགས་ཀྱི་སྟོབས་ཀྱིས་གདུག་པའི་རྫས་དེ་དག་རྣམས་ཀྱིས་གདུག་པའི་རང་བཞིན་འབྲོག་པར་མི་ནུས་ཀྱི་བར་དུ་སྔགས་ཀྱི་རིགས་ཅན་གྱི་རིགས་ཀྱི་བུའམ་རིགས་ཀྱི་བུ་མོའམ། དེ་བཞིན་གཤེགས་པའི་འཁོར་བཞི་པོ་དགེ་སློང་ངམ་དགེ་སློང་མའམ་དགེ་བསྙེན་ནམ་དགེ་བསྙེན་མ་ལས་དང་པོ་པ་རྡོ་རྗེ་ཐེག་པ་ལ་དགའ་བ་དེ་ལ་རྡོ་རྗེ་སློབ་དཔོན་བླ་མ་དམ་པའི་ལས་དང་པོ་པ་སྔགས་ཀྱི་ནུས་པ་དང་མི་ལྡན་པས་ཞེས་རྭ་སྟེ། དུག་ལ་སོགས་པ་དང་བདུད་རྩི་ལྔ་ལ་སོགས་པ་བཟའ་བ་དང་བྱུག་པའི་ངེས་པ་སྦྱིན་པར་མི་བྱ་སྟེ། དེ་དག་གིས་མ་དག་པའི་དུག་ལ་སོགས་པ་ཟོས་པས་འཆི་བར་འགྱུར་ཞིང་མ་དག་པའི་དམ་ཚིག་བྱུག་པས་འཇིག་རྟེན་པས་ཆོས་ལ་དམད་པར་འགྱུར་རོ། ། དུག་ཟོས་པས་རང་གིས་རང་བསད་དེ་ཤི་བ་དང་འཇིག་རྟེན་པས་ཆོས་ལ་དམད་པ་ལས་དམྱལ་བར་འགྲོ་བར་འགྱུར་ཏེ། ངེས་པ་སྟེར་བ་པོའི་སྔགས་པ་ངན་པ་རྣམས་ཀྱིས་སེམས་ཅན་ལ་གནོད་ཀྱིས་དོགས་པའི་བསམ་པ་ཡོངས་སུ་བཏང་བའི་ཕྱིར་རོ། ། དེས་ན་མཚན་ཡང་དག་པར་བརྗོད་པའི་གསོལ་བ་འདེབས་པ་ལས་ཚིགས་སུ་བཅད་པ་བཅོ་ལྔ་པས་ཆོས་བསྟན་པའི་དགོས་པ་དང་། ཇི་ལྟར་བསྟན་ཚུལ་གསུངས་པ། འཕོ་བའི་སྡུག་བསྔལ་ཉོན་མོངས་མ་ལུས་བསལ་བ་དང་། །
རྟོག་པའི་བག་ཆགས་མི་ཤེས་མ་ལུས་སྤང་བའི་ཕྱིར། ལྷན་སྐྱེས་ཀྱི་རང་བཞིན་གྱིས། ། བསམ་པའི་ཁྱད་པར་ཇི་བཞིན་དུ། སེམས་ཅན་ཁུ་བ་མི་ཉམས་པར་འཛིན་པའི་སྐལ་བ་དང་ལྡན་པ་རྣམས་ལ་བཤད་པར་འཚལ་ཞེས་ཉི་མ་དཔལ་ལོ། ། ཡང་ན། སྒྲིབ་གཉིས་སྤངས་པའི་ཕྱིར་གདུལ་བྱའི་བསམ་པ་དང་མཐུན་པར་སེམས་ཅན་སོ་སོའི་དོན་དུ་འགྱུར་བར་བཤད་པར་འཚལ། ཞེས་པའོ། ། བཅོམ་ལྡན་འདས་ཀྱི་གསུང་འདིའི་ཕྱིར་སེམས་ཅན་མཐའ་དག་གི་བསམ་པའི་དབང་གིས་སློབ་མ་རྣམས་ལ་རྡོ་རྗེ་སློབ་དཔོན་གྱིས་དོན་དུ་འགྱུར་བའི་ངེས་པ་སྦྱིན་པར་བྱ་སྟེ། ཇི་ལྟར་ལས་དང་པོ་རྣམས་རང་གི་རང་བསད་པས་འཆི་བ་དང་། འཇིག་རྟེན་པས་དམད་པར་མི་འགྱུར་བར་ངེས་པ་སྦྱིན་པར་བྱའོ། །
དེ་ལ་ཁོ་ན་རེ། འདིར་གལ་ཏེ་འཇིག་རྟེན་པས་དམད་པས་སྨོད་པ་པོ་དམྱལ་བར་འགྲོ་བར་འགྱུར་ན། དེའི་ཚེ་ལྟ་བ་ཁས་ལེན་པ་ཐམས་ཅད་ནི་ཕན་ཚུན་གཞན་གྱི་ལྟ་བ་ལ་སྨོད་པར་བྱེད་དེ། ཕན་ཚུན་དམད་པ་ལས་ལྟ་བ་ཐམས་ཅད་དམྱལ་བར་འགྲོ་བར་འགྱུར་རོ། ། གལ་ཏེ་དེ་ལྟར་འགྱུར་ན་ཚད་མའི་བསྟན་བཅོས་རྣམས་དང་གྲུབ་པའི་མཐའ་ཐམས་ཅད་ཀྱང་འགལ་བས་ཞེས་འགྱུར་མངས་ལྟར་ཏེ། ཀྱང་གི་ཕན་ཚུན་ནང་འགལ་བ་དེ་དག་སྨྲ་བ་པོའི་གང་ཟག་ཆོས་ཅན། དེ་དག་གི་བརྟུལ་ཞུགས་དང་ཚུལ་ཁྲིམས་ལ་སོགས་པའི་རྩོམ་པ་ཐམས་ཅད་དོན་མེད་པར་འགྱུར། གྲུབ་མཐའི་ཁས་ལེན་ལས་དམྱལ་བར་འགྲོ་བའི་ཕྱིར་ཏེ། དེ་ལས་གཞན་གྱི་གྲུབ་མཐའ་ལ་སྨོད་པའི་ཕྱིར་ཞེས་པ་འགའ་ཞིག་གི་བསམ་པ་འབྱུང་བར་འགྱུར་ཏེ། དེའི་ཕྱིར་ལན་བརྗོད་པར་བྱའོ། །
འདིར་བྱིས་པའི་སྐྱེ་བོ་རྣམས་ཀྱིས་བརྗོད་པར་བྱ་བ་གང་ཡིན་པ་ཚད་མའི་བསྟན་བཅོས་ལ་སོགས་པའི་གྲུབ་མཐའ་སྨྲ་བ་ཐམས་ཅད་ནང་འགལ་བ་ལས་ཕན་ཚུན་སྨོད་པས་གྲུབ་མཐའ་སྨྲ་པ་བོ་རྣམས་ནི་དམྱལ་བར་འགྲོ་བ་མ་ཡིན་ཏེ། གང་གི་ཕྱིར་ན་དེ་དག་གཞན་ལ་ཕན་པའི་དོན་དུ་ཆོས་རྣམས་ཀྱི་དེ་ཁོ་ན་ཉིད་ཡོངས་སུ་བརྟག་པར་སེམས་པ་ཡིན་གྱི་གཞན་ལ་གནོད་པའི་ཕྱིར་དུ་རྟོག་པ་མིན་པའི་ཕྱིར་རོ། ། དེས་ན་ལྟ་བ་ཁས་ལེན་པ་ཕན་ཚུན་སུན་འབྱིན་སྨྲ་བ་པོ་དེ་རྣམས་ཀྱི། ཕན་ཚུན་རྒོལ་བ་རྣམས་ལ་ནི་ཞེས་འགྱུར་མངས་ཏེ། སྐྱོན་ཡོད་པ་མ་ཡིན་ཏེ། དེ་ཁོ་ན་ཉིད་ཡོངས་སུ་བརྟག་པ་ལ་བརྟེན་པའི་སེམས་པ་ཅན་ཉིད་ཀྱི་ཕྱིར་དང་། སེམས་ཅན་ཐམས་ཅད་ལ་གནོད་པར་བྱེད་པའི་སེམས་མེད་པའི་ཕྱིར་དང་། སེམས་ཅན་ཐམས་ཅད་ལ་ཕན་པར་བྱེད་པའི་སེམས་ཀྱི་ཕྱིར་རོ། ། འདིར་ནི་དེ་དང་མི་མཚུངས་ཏེ། དུག་ལ་སོགས་པ་དང་བདུད་རྩི་ལྔ་ལ་སོགས་པ་བཟའ་བ་དང་བྱུག་པ་ནི་འཇིག་རྟེན་པའི་ཐ་སྙད་དང་མཐུན་པ་སྟེ།
དོན་དམ་པ་ཡོངས་སུ་བརྟག་པ་ལ་བརྟེན་པ་ནི་མ་ཡིན་ནོ། ། གང་ཞིག་རིགས་པས་ཡོངས་སུ་བརྟག་པ་བྱས་པ་དང་འཇིག་རྟེན་པས་དམན་པ་ལས་ཀྱང་སྐྱོན་དུ་མི་འགྱུར་བ་དུག་ལ་སོགས་པ་དང་བདུད་རྩི་ལྔ་ལ་སོགས་པ་དེ་ནི་དེ་ཁོ་ན་ཉིད་ཀྱི་དོན་མ་ཡིན་ནོ། ། དེའི་ཕྱིར་སེམས་ཅན་གྱི་བསམ་པའི་དབང་གིས་སངས་རྒྱས་པ་རྣམས་ཀྱི་ཆོས་བསྟན་པར་བྱ་སྟེ། སེམས་ཅན་གྱི་བསམ་པ་དང་བྲལ་བས་ཆོས་བསྟན་པར་བྱ་བ་ནི་མ་ཡིན་ནོ། ། སེམས་ཅན་རྣམས་ཀྱི་བསམ་པ་ཡང་རང་རང་གི་ཡུལ་དང་རིགས་ཀྱི་ཐ་སྙད་ཀྱི་དབང་ལས་དེ་རྣམས་དང་མཐུན་པར་འགྱུར་ཏེ། དེའི་ཕྱིར་དེ་རྣམས་ཀྱི་ཡུལ་དང་རིགས་ཀྱི་ཐ་སྙད་དང་མཐུན་པ་ཉིད་ཀྱིས་འཇིག་རྟེན་པའི་ཀུན་རྫོབ་ཀྱི་བདེན་པས་རྡོ་རྗེ་སློབ་དཔོན་གྱི་གདུལ་བྱ་རྣམས་ལ་འཇིག་རྟེན་གྱི་ཐ་སྙད་མཐུན་པར་ཆོས་བསྟན་པར་བྱའོ། ། དོན་དམ་འཇིག་རྟེན་ལས་འདས་པའི་ཡེ་ཤེས་ནི་ཀུན་རྫོབ་བདེན་པ་དམིགས་བཅས་སྟོང་པ་ཉིད་དང་། དོན་དམ་བདེན་པ་དམིགས་མེད་སྙིང་རྗེ་གཉིས་ཀ་ཐུན་མོང་བའི་སྒོ་ནས་བསྟན་པར་བྱའོ། ། ཆོས་སྟོན་པ་དེ་ཉིད་བཟའ་བར་བྱ་བ་དང་བཟའ་བར་བྱ་བ་མ་ཡིན་པའི་འཛིན་པས་བསྟན་བྱར་མི་འགྱུར་རོ། ། སེམས་རྣམ་པར་དག་པའི་དོན་དུ་བསྟན་བྱ་ཡིན་པའི་ཕྱིར།
ཁྱབ་པ་ཡོད། བཟའ་བར་བྱ་བ་དང་བཟའ་བར་བྱ་བ་མ་ཡིན་པའི་འཛིན་པས་བསྟན་བྱར་མི་འགྱུར་རོ། ། སེམས་རྣམ་པར་དག་པའི་དོན་དུ་བསྟན་བྱ་ཡིན་པའི་ཕྱིར་ན། ཟས་ཀྱིས་ལྟོ་བ་འགེངས་པའི་ཆེད་དུ་བྱ་བ་ཙམ་ཡིན་གྱི་སྟོང་པ་ཉིད་དང་མཚན་མ་མེད་པ་དང་སྨོན་པ་མེད་པ་དང་མངོན་པར་འདུས་མ་བྱས་པ་སྟེ་རྣམ་པར་ཐར་པའི་སྒོ་བཞིས་སེམས་རྣམ་པར་དག་པའི་ཆེད་དུ་ནི་བྱ་བ་མ་ཡིན་ནོ། ། དེའི་ཕྱིར་ལས་དང་པོ་པས་ཡུལ་སྣ་ཚོགས་ཀྱི་ཐ་སྙད་དང་མཐུན་པ་ཉིད་ཀྱིས་བཟའ་བར་བྱ་བ་གྲགས་པ་བཟའ་བ་དང་། བགྲོད་བྱའི་རིགས་སུ་གྲགས་པ་ལ་མངོན་པར་བགྲོད་པ་དང་། རིགས་མ་ཡིན་པར་གྲགས་པ་ལ་མི་བགྲོད་པ་སྤང་བྱ་སྟེ། ཡུལ་གྱི་ཐ་སྙད་ནི། ཨནྡྲ་ལ་སོགས་པའི་ཡུལ་ལ་ལ་ན་ཐོད་པ་ཅན་གྱི་ཐོད་པའི་ཆུས་བཀྲུས་པ་རྣམ་པར་དག་པར་འགྱུར་རོ་ཞེས་གྲག་གོ ། སིནྡྷུ་ལ་སོགས་པའི་ཡུལ་ལ་ལ་ན་བ་ལང་གི་ཤ་ནི་བཟའ་བར་བྱའོ་ཞེས་གྲག་གོ །
སོ་དཀར་ཀྱི་ཡུལ་ལ་ལ་ན་ཁྱིའི་ཤ་བཟའ་བར་བྱའོ་ཞེས་གྲག་གོ ། མ་ག་ལ་སོགས་པའི་ཡུལ་ལ་ལ་ན་རྟའི་ཤ་གཙང་བའོ་ཞེས་གྲག་གོ ། མི་སེ་རེ་ལ་སོགས་པའི་ཡུལ་ལ་ལ་ན་གླང་པོ་ཆེའི་ཤ་གཙང་བའོ་ཞེས་གྲག་གོ ། དེ་ཛིད་ལ་སོགས་པའི་ཡུལ་ལ་ལ་ན་མིའི་ཤ་ནི་བཟའ་བར་བྱའོ་ཞེས་གྲག་གོ ། དེ་བཞིན་དུ་ཤ་གཞན་ཡང་ཡུལ་གྱི་ཐ་སྙད་དང་མཐུན་པ་ཉིད་ཀྱིས་རིགས་བཟང་པོ་དང་རིགས་བཟང་པོ་མ་ཡིན་པ་ཐམས་ཅད་ཀྱིས་རྣམ་པ་ཐམས་ཅད་དུ་བཟའ་བར་བྱའོ། ། ཀརྞ་ར་ལ་སོགས་པའི་ཡུལ་ལ་ལ་ན་བྲམ་ཟེ་རྣམས་ཆང་གི་བཏུང་བ་གཙང་བར་བསྒྲུབ་བོ། ཡུལ་ལ་ལ་ན་དམངས་རིགས་ཀྱི་ཟས་རིགས་བཟང་པོ་རྣམས་ཀྱིས་བསྒྲུབ་བོ། ། སིནྡྷུ་ལ་སོགས་པའི་ཡུལ་ལ་ལ་ན་བྲམ་ཟེ་ལ་སོགས་པ་རིགས་ཅན་རྣམས་ཀྱིས་ཟས་སྦྱོར་རིགས་ཅན་མ་ཡིན་པ་དམངས་རིགས་ཀྱིས་བསྒྲུབ་བོ། ། ཡུལ་ལ་ལ་ན་ཁྱིའི་ལྷག་མ་བཟའ་བར་བྱའོ་ཞེས་གྲག་གོ ། སི་ར་ལ་སོགས་པའི་ཡུལ་ལ་ལ་ན་ཟས་ཟོས་པའི་རྗེས་ལ་ཁ་མི་འཁྲུད་དོ་ཞེས་སྦྱར་རོ། །
ཡུལ་ལ་ལ་ན་ཕག་པའི་ཤ་ནི་བཟའ་བར་བྱའོ་ཞེས་གྲག་གོ ། གྷ་རེ་ཁ་ལ་སོགས་པའི་ཡུལ་ལ་ལ་ན་མ་ཧེའི་ཤ་བཟའ་བར་བྱའོ་ཞེས་གྲག་གོ ། ཡུལ་དབུས་ལ་སོགས་པའི་ཡུལ་ལ་ལ་ན་རའི་ཤ་བཟའ་བར་བྱའོ་ཞེས་གྲག་གོ ། དེ་བཞིན་དུ་ཤ་གཞན་ཡང་ཡུལ་གྱི་རིགས་ཀྱི་ཐ་སྙད་དང་མཐུན་པ་ཉིད་ཀྱིས་རིགས་བཟང་པོ་དང་རིགས་བཟང་པོ་མ་ཡིན་པ་དམངས་རིགས་རྣམས་ཀྱིས་བཟའ་བར་བྱ་བའོ། ། ཡུལ་ལ་ལ་ན་གཏུམ་པོ་མི་གསོད་པ་རྣམས་ལ་ནི་ཉན་ཐོས་ཀྱི་ཐ་སྙད་འདོགས་སོ། ། ཡུལ་ལ་ལ་ན་མི་རྣམས་ལ་ལ་རིགས་བཞིའི་ཐ་སྙད་འཇུག་གོ ། ཡུལ་ལ་ལ་ན་རིགས་ཐམས་ཅད་ལ་རིགས་གཅིག་གི་ཐ་སྙད་འཇུག་པའོ། ། གོ་ཁ་ལ་སོགས་པའི་ཡུལ་ལ་ལ་ན་ཕ་ཤི་བར་གྱུར་པ་ན་མ་བུའི་ཆུང་མར་འགྱུར་རོ། ། མ་ཁ་ལ་སོགས་པའི་ཡུལ་ལ་ལ་ན་མིང་པོས་སྲིང་མོ་བག་མར་ལེན་ནོ། ། ལ་ལ་ལ་སོགས་པའི་ཡུལ་ལ་ལ་ན་ཞང་པོ་དང་འབྲེལ་པ་མའི་ཚ་མོ་ཆུང་མར་ལེན་ནོ། །
ར་ར་ལ་སོགས་པའི་ཡུལ་ལ་ལ་ན་རིགས་བཟང་པོ་དང་རིགས་བཟང་པོ་མ་ཡིན་པ་ཁོལ་མོ་རྣམས་ཕན་ཚུན་ཁྱོ་ཤུག་སྟེ་མངོན་པར་འགྲོའོ། ། ཡུལ་ལ་ལ་ན་བྲམ་ཟེ་མོ་རྣམས་ལ་སྨད་འཚོང་མའི་ཐ་སྙད་བྱེད་དོ། ། དེ་དག་རྒྱུད་ཕྱི་མར། གཞན་ཡང་། ཐོད་པ་ཅན་གྱི་ཆང་སྣོད་ནང་གི་ཆུ་ཡིས་གཙང་སྦྲ་ཨནྡྲ་ལ་སོགས་ཡུལ། ། སིནྡྷའི་ཡུལ་ན་བ་ལང་ཤ་ཟ་ཁ་བ་ཅན་ན་རིགས་གཉིས་སྐྱེས་པ་རྒྱལ་པོའི་མི་རྣམས་ཆང་འཐུང་ཞིང་། ། གཱ་རེ་སོགས་ན་མ་ཧཱ་དྷུ་ཤ་མ་ཁ་བར་བར་མི་སེ་རེ་ན་རྟ་གླང་ཤ། ། དེ་ཛིད་སྟག་དང་མི་ཤ་ལ་སོགས་སོ་དཀར་ཡུལ་དུ་བོང་བུ་རྔ་མོ་ཁྱི་ཡི་ཤ ། བྲམ་ཟེ་ལ་སོགས་རྣམས་ཀྱིས་ཤ་མི་བཟའ་བ་ཡུལ་འཁོར་ཆེན་པོ་ཀརྞཎ་ར་ཡི་ཡུལ། ། ཉིན་དང་མཚན་གྱི་དུས་སུ་དམངས་རིགས་ལ་སོགས་ཆང་འཐུང་བཀག་ལ་རིགས་སྐྱེས་འཐུང་། །
བུད་མེད་རྣམས་ཀྱི་དབང་པོ་སྐྱེས་པས་མོ་རྟགས་གཞིབ་པར་བྱེད་ཅིང་གཉིས་སྐྱེས་ཀྱིས་བཤད་པའི། ། ཁྲུས་དང་གཙང་སྦྲ་མི་བྱེད་འདིར་ནི་ཆགས་པ་སྤྱོད་པའི་ར་ཡི་ཡུལ་ལ་སོགས་པ་རྣམས། ། ཕ་དག་ཤི་ནས་མ་དག་བུས་ནི་ཆུང་མར་ལེན་པ་ངེས་པར་གོ་ཁའི་ཡུལ། ། རུག་མར་སྤུན་ཟླའི་ཚ་མོ་ལེན་པ་ལ་མཁར་ཡང་ནི་སྤུན་ཟླའི་བུ་མོ་རང་གི་བུས། ། སོ་ར་མེ་དང་ཙམ་པ་ཀ་ལ་སོགས་པར་ཚ་མོའི་བུ་མོ་དང་ནི་ཚ་མོའང་ཡིན། ། སྤུན་ཟླའི་བུ་མོ་ཆུང་མར་ལེན་པ་ཡུལ་འཁོར་ཆེན་པོ་ཀརྞ་ཏ་ལ་སོགས་པར་རོ། ། མ་ཡི་ཚ་མོ་ཆུང་མར་ལེན་པ་ལ་ལ་ཡང་སྟེ་ཁོལ་མོ་ལེན་པར་ར་ཡི་ཡུལ། ། བོད་ན་ཁྲུས་དང་གཙང་སྦྲ་མེད་ལ་བ་རུ་ཀུ་ལནྟ་རེ་གོ་ཏན་རིགས་ངན་ཡུལ། ། ཞེས་སོ། ། དེ་ལྟར་རྣལ་འབྱོར་པས་ཡུལ་དུ་མའི་ཐ་སྙད་ཀྱིས་བཟའ་བར་བྱ་བ་དང་བཟའ་བར་བྱ་བ་མ་ཡིན་པ་དང་།
རིགས་དང་རིགས་མ་ཡིན་པ་ལ་མངོན་པར་བགྲོད་པར་བྱའོ། ། དེ་བཞིན་དུ་རང་རིགས་ཀྱི་ལྷ་ནི་ཁྲུམས་སྨད་ལྟ་བུ་ལ་ལའི་རིགས་ལ་ཀླུའམ་སྦྲུལ་ལ་ལྷར་བལྟ་བའོ། ། ལ་ལའི་རིགས་ལ་ར་ལ་ལྷར་བལྟ་བའོ། ། ལ་ལའི་རིགས་ལ་ཕག་པ་ལ་ལྷར་བལྟའོ། ། ལ་ལའི་རིགས་ལ་མ་ཧེའི་རིགས་ལ་ལྷར་བལྟ་བའོ། ། ལ་ལའི་རིགས་ལ་གྷུ་ཀ་འུག་པ་ཞེས་རྭ་མངས་དང་། ཀུ་ཧེ་ཞེས་འབྲོ་སྟེ། ལ་ལས་ཚུལ་བཅོས་པ་ཞེས་ཟེར་རོ། ། དེ་བཞིན་དུ་དུད་འགྲོ་གཞན་རྣམས་ཀྱང་རིགས་གཞན་རྣམས་ཀྱི་ལྷ་སྟེ། ལྷ་དེ་རྣམས་གསད་པར་བྱ་བ་མ་ཡིན་པ་དང་།
དེ་རྣམས་ཀྱི་ཤ་བཟའ་བར་བྱ་བ་མ་ཡིན་པ་ཉིད་དུ་གྲགས་པའོ། ། དེ་བཞིན་དུ་ལ་ལའི་རིགས་ལ་ཤིང་པ་ལ་ཤ་ལ་ལྷར་བལྟའོ། ། ལ་ལ་འདོད་པས་ཨརྐ་ཉི་མའི་ཤིང་ལ་ལྷར་བལྟའོ། ། ལ་ལའི་འདོད་པས་ཨ་ཤྭཏྠ་ལ་ལྷར་བལྟའོ། ། དེ་བཞིན་དུ་ཤིང་གཞན་རྣམས་ཀྱང་རིགས་གཞན་རྣམས་ཀྱི་ལྷར་བལྟ་སྟེ། དེའི་ཕྱིར་ཤིང་དེ་རྣམས་རྩ་བ་ནས་གཅད་པར་བྱ་བ་མ་ཡིན་པ་དང་། དུམ་བུར་དབྱེ་བའམ་བཅག་པར་བྱ་བ་མ་ཡིན་པའོ་ཞེས་གྲག་གོ ། འདིར་རིགས་ཀྱི་ལྷ་ས་ལ་ཤ་ལ་སོགས་པ་དེ་དག་འཇིག་རྟེན་ལས་ཀྱང་ལྷར་ཡིད་ཆེས་པར་མཐོང་སྟེ། གང་གི་ཕྱིར་དེ་དག་བཅད་པས་རང་གི་རིགས་ལ་ཉེ་བར་འཚེ་བར་མཐོང་བའི་ཕྱིར་དང་། དེ་དག་མཆོད་པས་རང་གི་རིགས་ལ་ཕན་པར་བྱེད་པ་མཐོང་བའི་ཕྱིར་རོ། །
དེས་ན་འདིར་དེ་དག་གང་གིས་ལྷར་བཟུང་སྟེ་བསྟེན་པ་གང་ཡིན་པ་དེ་ལ་ནི་ཕན་པ་བྱེད་དོ། ། མ་བསྟེན་པར་གནོད་པ་བྱས་པ་ལས་ནི་བྱེད་པ་པོ་ལ་ཉེ་བར་འཚེ་བ་ཆེན་པོ་བྱེད་དོ། ། དེའི་ཕྱིར་རྣལ་འབྱོར་པ་ལས་དང་པོ་པ་སྔགས་དང་བསམ་གཏན་སྒྲུབ་པ་ལ་མངོན་པར་དགའ་བས་སྔགས་བསྒྲུབས་པའམ་ཡེ་ཤེས་གྲུབ་པ་གྱུར་གྱི་བར་དུ་ཡུལ་དང་རིགས་ཀྱི་ཐ་སྙད་དང་མཐུན་པ་ཉིད་ཀྱིས་བླང་དོར་གྱི་ཐ་སྙད་བྱའོ། ། སྔགས་དང་ཡེ་ཤེས་གྲུབ་པ་དེ་ནས་འཇིག་རྟེན་གྱི་ཐ་སྙད་ལ་མི་ལྟོས་པར་རང་གི་འདོད་པ་ཇི་ལྟ་བས་བཟའ་བར་བྱ་བ་ལ་ཤ་ལ་སོགས་པ་དང་བཟའ་བར་བྱ་བ་མ་ཡིན་པ་བཤང་སོགས་བཟའ་བ་དང་། བགྲོད་པར་བྱ་བ་ཆུང་མ་སོགས་དང་། བགྲོད་པར་བྱ་བ་མ་ཡིན་པ་མ་སོགས་ལ་བགྲོད་པ་དང་། བཏུང་བར་བྱ་བ་བུར་ཆང་སོགས་དང་། བཏུང་བར་བྱ་བ་མ་ཡིན་པ་དུག་ཆུ་ལ་སོགས་པ་བཏུང་བར་བྱ་བ་སྟེ། དེ་ལ་སུས་ཀྱང་གནོད་པ་བྱེད་པར་མི་ནུས་སོ། ། དེ་ལྟར་ན་ལས་དང་པོ་པ་ནི་སྔགས་གྲུབ་པར་གྱུར་ན་རྣལ་འབྱོར་པར་འགྱུར་རོ། །
དཀྱིལ་འཁོར་གྱི་འཁོར་ལོ་སྤྲོ་བ་དང་ནམ་མཁའ་ལ་འགྲོ་བ་ལ་སོགས་པའི་རྫུ་འཕྲུལ་གྲུབ་ན་དེའི་ཕྱིར་གྲུབ་པ་ཐོབ་པ་ཞེས་བྱའོ། ། བདུད་བཞི་བཅོམ་པ་དང་། ཉོན་མོངས་པའི་སྒྲིབ་པ་དང་སྙོམས་པར་འཇུག་པའི་སྒྲིབ་པ་དང་ཤེས་བྱའི་སྒྲིབ་པ་ཟད་པ་དང་། རྣམ་པ་ཐམས་ཅད་པའི་སྤྲུལ་པ་སྤྲོ་བའི་རྫུ་འཕྲུལ་སྟོན་ནུས་པ་དང་། ཆོས་ཀྱི་འཁོར་ལོ་རབ་ཏུ་བསྐོར་བ་དང་། འགྲོ་བ་ཀུན་གྱི་སྐད་ཐམས་ཅད་མཁྱེན་པའི་གསུང་གིས་ཆོས་ཀྱི་ཕུང་པོའི་ཚད་མཐའ་དག་སྟོན་པར་བྱེད་པའི་དབང་ཐོབ་པ་དག་གིས་ཐམས་ཅད་མཁྱེན་པར་འགྱུར་རོ། ། དེ་ལྟར་བཅོམ་ལྡན་འདས་ཀྱི་མཚན་ཡང་དག་པར་བརྗོད་པའི་སོ་སོར་ཀུན་ཏུ་རྟོག་པའི་ཡེ་ཤེས་ཀྱི་བསྟོད་པ་ལས། ཚིགས་སུ་བཅད་པ་བཞི་བཅུ་པ་ལ་སོགས་པ་གསུམ་གྱིས་གཉིས་སུ་མེད་པའི་ཡེ་ཤེས་ཀྱི་རྣལ་འབྱོར་གསུངས་པ་འདི་ལྟ་སྟེ། ཉི་ཟླ་གཅིག་ཏུ་སྦྱོར་བས་འཇིག་རྟེན་གསུམ་གསལ་བའི་དངོས་པོར་ཡང་དག་པར་བརྩོན་པས། བརྩོན་ཆེན་སྒྱུ་འཕྲུལ་དྲྭ་བ་སྟེ། །
རྣལ་འབྱོར་གྱི་རྒྱུད་ལ་སོགས་པའི་རྒྱུད་ཀུན་གྱི་བསྟན་བྱའི་གཙོ་བོ་ཡིན་པས། རྒྱུད་ཀུན་གྱི་ནི་བདག་པོ་མཆོག ། སྲོག་ཐུར་ཉེ་བར་འགགས་པ་གཉིས་མེད་ཀྱི་ཏིང་ངེ་འཛིན་རྡོ་རྗེ་རང་བཞིན་གྱི་གདན་ཐམས་ཅད་དང་ལྡན་པས། རྡོ་རྗེའི་གདན་ནི་མ་ལུས་ལྡན། ། སངས་རྒྱས་ཐམས་ཅད་ཀྱི་ཡེ་ཤེས་ཀྱི་སྐུ་གཉིས་སུ་མེད་པར་གྱུར་པ་འཆང་བས། ཡེ་ཤེས་སྐུ་རྣམས་མ་ལུས་འཆང་། ། དུ་བ་ལ་སོགས་པའི་རྟགས་བཅུ་གསལ་བས་ལྷན་སྐྱེས་ཀྱི་དགའ་བ་ནི་ཡེ་ཤེས་ཀུན་ཏུ་བཟང་པོ། རྟོག་པ་མེད་པས་བྱང་ཆུབ་ཐོབ་པ་ཉིད་ཀྱིས་སྟོང་པ་ཉིད་ཀྱི་རྣམ་པའི་བློ་གྲོས་བཟང་པོ་ཅན། ས་སོགས་འབྱུང་བ་ལྔའི་སྙིང་པོ་ལྷན་སྐྱེས་དགའ་བའི་ཐིག་ལེ་སའི་སྙིང་པོ། འགྲོ་བ་མཐའ་དག་གི་གཞིར་གྱུར་པ་འཛིན་པའོ། །
སངས་རྒྱས་ཀུན་ཏེ་དུས་གསུམ་དུ་བཞུགས་པའི་ཡན་ལག་དྲུག་སྒོམ་པ་པོ་རྣམས་ཀྱི་ལྷན་ཅིག་སྐྱེས་པའི་བྱང་ཆུབ་སེམས་རྡོ་རྗེ་སྐྱེ་བའི་རྒྱུའི་ཕྱིར། སངས་རྒྱས་ཀུན་གྱི་སྙིང་པོ་ཆེ། ། ཁུ་རྡུལ་གཅིག་ཏུ་འདྲེས་པས་ཕྱི་ནང་གི་བདག་ཉིད་ཀྱི་ལུས་ངག་སེམས་ཀྱི་ཐིག་ལེ་འཆང་བས་འཇིག་རྟེན་དང་འཇིག་རྟེན་ལས་འདས་པའི་ལྷ་ཚོགས་སྤྲུལ་བས་ན། སངས་རྒྱས་སྤྲུལ་པའི་འཁོར་ལོ་འཆང་། ། དངོས་པོ་ཀུན་གྱི་རང་བཞིན་དག་པ་དེ་བཞིན་གཤེགས་པའི་ཡེ་ཤེས་ཀྱི་སྐུའང་ཡིན་ལ། མཆོག་ཀྱང་ཡིན་པས། དངོས་པོ་ཀུན་གྱི་རང་བཞིན་མཆོག ། སྤྲུལ་སྐུའི་མཚན་ཉིད་ཀྱི་དངོས་པོ་ཀུན་གྱི་རང་བཞིན་བདག་མེད་པ་འཛིན་པས། དངོས་པོ་ཀུན་གྱི་རང་བཞིན་འཛིན། ། རང་བཞིན་མེད་པ་དེ་ཁོ་ན་ཉིད་ཀྱི་ཆོས་སུ་གྱུར་པས་སྐྱེ་མེད་ཆོས་ཏེ་མངོན་པར་འདོད་བྱ་སྣ་ཚོགས་ཀྱི་དོན་སྒྲུབ་པས་སྣ་ཚོགས་དོན།
ཆོས་ཀུན་གྱི་རང་བཞིན་ཇི་ལྟ་བ་ཤེས་པ་འཆང་བས་ཆོས་ཀུན་ངོ་བོ་ཉིད་འཆང་བ། ཞེས་ཉི་མ་དཔལ་ལོ། ། ཡང་ན་གཡོན་གཡས་ཀྱི་རླུང་འགོག་པས་བརྩོན་ཆེན། གདུལ་བྱའི་བསམ་པ་དང་མཐུན་པར་སྤྲུལ་པ་སྣ་ཚོགས་སུ་སྤྲུལ་པས་སྒྱུ་འཕྲུལ་དྲྭ་བ་སྟེ། གདུལ་བྱའི་བསམ་ངོར་རྒྱུད་སྡེ་གསུམ་དང་བཞི་དང་ལྔ་ནས་སོ་དྲུག་གི་བར་ལ་སོགས་པར་རྣམ་པར་ཕྱེ་སྟེ་བསྟན་པས། ཀ་རྡོ་རྗེའི་རྒྱུད་ལ་སོགས། རྒྱུད་ཀུན་གྱི་ནི་བདག་པོ་མཆོག ། བྱང་ཆུབ་ཀྱི་སེམས་ནོར་བུའི་ནང་དུ་པད་མ་ཆུད་པ་ལ་འགྱུར་བ་མེད་པར་གནས་པས། རྡོ་རྗེའི་དཀྱིལ་ཀྲུང་མ་ལུས་ལྡན། ། ཞེས་མངས་སོ། །
ཡེ་ཤེས་ཀྱི་སྐུ་སྒྲིབ་བྲལ་གྱི་ཆོས་རྣམས་མ་ལུས་པར་འཆང་བས། ཡེ་ཤེས་སྐུ་རྣམས་མ་ལུས་འཆང་། ། ཡིད་ཤེས་སྒྲིབ་བྲལ་དུ་གྱུར་པའི་ཤེས་རབ་ཡེ་ཤེས་ཆེན་པོ་དང་ལྡན་པས། ཀུན་ཏུ་བཟང་པོ་བློ་གྲོས་བཟང་། ། ས་སྲ་བའི་སྙིང་པོ་ཤིན་ཏུ་དང་བའི་ཁུ་བ་མི་འགྱུར་བ་འཛིན་པས། ས་ཡི་སྙིང་པོ་འགྲོ་བ་འཛིན། ། རྒྱལ་བ་ཀུན་གྱི་ཐུགས་སུ་ཆུད་པའི་བསམ་གཏན་བཞི་པའི་རྩེ་མོ་འཛིན་པས། སངས་རྒྱས་ཀུན་གྱི་ཆགས་པ་ཆེ། དེའི་ཕྱིར་སྤྲུལ་སྐུའི་སྒྱུ་མ་སྣ་ཚོགས་འཆང་བས། སངས་རྒྱས་སྤྲུལ་པའི་འཁོར་ལོ་འཆང་། །
སྒྲིབ་བྲལ་གྱི་ཆོས་ཐམས་ཅད་ཀྱི་བདག་ཉིད་དུ་གྱུར་པས་དངོས་པོ་ཀུན་གྱི་རང་བཞིན་འཇིག་རྟེན་ལས་འདས་པས་མཆོག ཟག་མེད་ཀྱི་དངོས་པོ་ཀུན་གྱི་རང་བཞིན་ལུས་ངག་ཡིད་ཀྱི་ཐིག་ལེ་མི་འགྱུར་བར་འཛིན་པས། དངོས་པོ་ཀུན་གྱི་རང་བཞིན་འཛིན། ། སྒྲིབ་པ་དང་བྲལ་བས་སྐྱེ་མེ་ཆོས་ཏེ། སྲིད་གསུམ་གྱི་རྣམ་པ་མ་ཚང་བ་མེད་པས་སྣ་ཚོགས་དོན་ཅན། སྒྲིབ་བྲལ་གྱི་ཆོས་ཀུན་གྱིས་ངོ་བོ་ཉིད་འཛིན་པས། ཆོས་ཀུན་ངོ་བོ་ཉིད་འཆང་བ། ། ཞེས་སོ། ། དེ་བཞིན་དུ་རྒྱུད་ཀྱི་རྒྱལ་པོའི་ལེའུ་ལྔ་པ་ལས་ཀྱང་། ཚིགས་སུ་བཅད་པ་དྲུག་ཅུ་པ་ལ་སོགས་པ་ལ་གཉིས་ཀྱིས་གསུངས་པ།
དག་པའི་སྐུ་དེ་དག་རྣམས་ཀྱིས་གཞན་དོན་དུ་བདེ་སྟོང་དབྱེར་མེད་དུས་ཀྱི་འཁོར་ལོའི་རྫུལ་འཕྲུལ་ཆེན་པོ་དུ་མ་རབ་ཏུ་གསལ་བར་བྱེད་དོ། ། དེ་ཡང་ལུས་སྒྲིབ་པ་དང་བྲལ་བ་སྤྲུལ་པའི་སྐུ་རྡོ་རྗེའི་མེ་འབར་བ་འཕྲོ་བ། ཁྲོ་ཆགས་ཀྱི་གཟུགས་ཅན་རྣམས་ཀྱིས་འདོད་པའི་ཁམས་ན་གནས་པའི་གདུག་པ་ཅན་གྱི་ལྷ་དང་ལྷ་མིན་རྣམས་དང་ནི་མི་རྣམས་ཀྱི་དོན་མཛད་པ་དང་། ལོངས་སྤྱོད་རྫོགས་པའི་སྐུས་གཟུགས་ཅན་གྱི་ཁམས་ན་གནས་པའི་ལྷ་རྣམས་དང་། ནམ་མཁའ་ལ་རྒྱལ་བའི་སྲས་བྱང་སེམས་དང་སོགས་ཀྱི་སྒྲས་རང་སངས་རྒྱས་དང་ཉན་ཐོས་དགྲ་བཅོམ་རྣམས་ལ་ཆོས་སྐུ་ཡིས་དོན་མཛད་ཅིང་། སྟོང་པའི་ཆ་སྒྲིབ་བྲལ་དུ་གྱུར་པས་སྲིད་གསུམ་མཐའ་དག་སྟོང་པའི་ཟད་པར་དུ་སྤྲུལ་ལ། རླུང་ཁམས་སྒྲིབ་བྲལ་དུ་གྱུར་པ་རྣམས་ཀྱིས་ནི་སྲིད་གསུམ་མཐའ་དག་རླུང་གི་ཟད་པར་དུ་སྟོན་ཏེ། མེའི་ཆ་ཤས་སྒྲིབ་པ་དང་བྲལ་བ་རྣམས་ཀྱིས་མེའི་ཟད་པར་དུ་སྤྲུལ་ལ། ཆུའི་ཟད་པར་དུ་ཡང་འགྲོ་བ་ལ་སྤྲོས་ནས་སྟོན་པ་ནི་ཆུའི་ཆ་ཤས་སྒྲིབ་པ་དང་བྲལ་བ་རྣམས་ཀྱིས་བྱེད་དོ། ། འཛིན་མ་སའི་ཆ་ཤས་སྒྲིབ་བྲལ་རྣམས་ཀྱིས་སའི་ཟད་པར་དུ་སྟོན་ལ།
དབང་པོ་གཉིས་ཚོགས་པས་གཟུང་འཛིན་དུ་འབྲེལ་བའི་ཡུལ་གཟུགས་སྒྲ་དྲི་རོ་སྒྲིབ་པ་དང་བྲལ་བ་རྣམས་ཀྱིས་ནི་གཟུགས་སོགས་དངོས་པོའི་རང་བཞིན་མཐའ་དག་ཀུན་ནས་སྒྲིབ་པས་དག་པས་སྐྱེ་འཇིག་དང་བྲལ་བ་ནམ་མཁའ་དང་མཚུངས་པ་བདེ་བ་ཆེན་པོ་གཅིག་གི་བདག་ཉིད་དུ་གྱུར་པ་ཉིད་ནི་སྒྲིབ་པ་དང་བྲལ་བའི་དག་པའི་ས་ལ་སྟོན་པར་བྱེད་དོ། ། དེ་ལྟར་ན་འཕོ་བའི་སྒྲིབ་པ་དང་བྲལ་བས་སངས་རྒྱས་རྣམས་ཀྱི་དག་པའི་སྐུར་གྱུར་པ་ནི། འཕོ་མེད་བདེ་བ་གཅིག་པུའི་རང་བཞིན་ཡིན་པའི་ཕྱིར་ན་འཆི་བར་ནི་མི་འགྱུར་ལ། ཡང་གི་སྐྱེ་བར་ཡང་མི་འགྱུར་ཏེ། སྐྱེ་འཇིག་དང་བྲལ་བའི་ཕྱིར་རོ་ཞེས་པ་སྟེ། བཅོམ་ལྡན་འདས་ཀྱི་གསུང་འདིའི་ཕྱིར་བདུད་རྩི་ལྔ་བཟའ་བ་དང་སྔགས་བཟླས་པ་དང་དཀྱིལ་འཁོར་གྱི་འཁོར་ལོ་རྣམ་པར་རྟོག་པའི་སྒོམ་པའི་སྟོབས་ཀྱིས་རྣལ་འབྱོར་པ་ཡང་དག་པར་རྫོགས་པའི་སངས་རྒྱས་སུ་མི་འགྱུར་རོ། ། དེ་ལ་ཁོ་ན་རེ། དཀྱིལ་འཁོར་གྱི་འཁོར་ལོ་མངོན་སུམ་དུ་བྱས་པར་གྱུར་པ་རྣལ་འབྱོར་པ་རྣམས་ཀྱིས་ཕྱག་རྒྱ་ཆེན་པོའི་དངོས་གྲུབ་ཏུ་འགྱུར་བར་བཅོམ་ལྡན་འདས་ཀྱིས་གསུངས་པ་མ་ཡིན་ནམ། དེའི་ཕྱིར་འདིར་ཇི་ལྟར་དཀྱིལ་འཁོར་གྱི་འཁོར་ལོ་མངོན་སུམ་དུ་བྱས་ཀྱང་རྣལ་འབྱོར་པ་ཐམས་ཅད་མཁྱེན་པར་མི་འགྱུར། ཞེས་པ་འདིར་བསྐྱེད་པ་ལ་ཞེན་པ་འགའ་ཞིག་གི་བསམ་པ་འབྱུང་བར་འགྱུར་ཏེ།
དེའི་ཕྱིར་ལན་བརྗོད་པར་བྱའོ། ། འདིར་དཀྱིལ་འཁོར་གྱི་འཁོར་ལོ་བསྒོམ་པ་ནི་རྣམ་པར་རྟོག་པའི་དྲྭ་བ་དང་བསམ་གཏན་དང་བྱ་བ་ཉི་ཚེ་བའི་དངོས་གྲུབ་ཀྱི་འབྲས་བུ་སྟེར་བ་ནི་སྔོན་ཉིད་དུ་བརྗོད་ཟིན་ཏོ། ། དེས་ན་དེ་ལས་ཕྱག་ཆེན་གྱི་དངོས་གྲུབ་ཏུ་མི་འགྱུར་རོ། ། གཞན་ཡང་རྨོངས་པ་རྣམས་འཁྲུལ་བས་ལས་ཀྱི་ཕྱག་རྒྱ་བཟུང་ནས་གང་ཟག་ཆེ་གེ་མོ་གྲུབ་པ་ཐོབ་པ་སྟེ་མི་སྣང་བར་གཤེགས་པའི་ཕྱིར་རོ། ། སངས་རྒྱས་ཐོབ་པའི་ཐབས་མཆོག་ནི་ལས་ཀྱི་ཕྱག་རྒྱ་སྒོམ་པའོ་ཞེ་ན། ཞེས་སྦྱར་ཏེ། དེ་ནས་ཡང་རྨོངས་པ་རྣམས་འཁྲུལ་བར་འདིར་ལས་ཀྱི་ཕྱག་རྒྱ་བཟུང་ནས་ཆེ་གེ་མོ་གྲུབ་པ་ཐོབ་ཅེ་ན། ཞེས་རྭས་འདོན་པས་སོ། ། འདིར་རིལ་བུའི་སྟོབས་སམ་སྐྱེ་བ་བདུན་པའི་ཤ་ཟོས་པའི་སྟོབས་སམ་རལ་གྲིའི་རིག་པ་ལ་སོགས་པ་སྒྲུབ་པའི་སྟོབས་སམ། སྔགས་ཀྱི་སྟོབས་སམ།
ཟད་པར་ལ་སོགས་པ་འཇིག་རྟེན་པའི་བསམ་གཏན་གྱིི་སྟོབས་སམ། དཀྱིལ་འཁོར་གྱི་འཁོར་ལོ་སྒྲུབ་པའི་སྟོབས་ཀྱིས་མི་སྣང་བར་འགྱུར་བ་སྲིད་ཀྱི། སྒྲིབ་པ་ཐམས་ཅད་ལས་རྣམ་པར་གྲོལ་བའི་ཐམས་ཅད་མཁྱེན་པ་བཅོམ་ལྡན་འདས་རྡོ་རྗེ་སེམས་དཔར་འགྱུར་བ་ནི་མ་ཡིན་ནོ། ། དེས་ན་བཅོམ་ལྡན་འདས་ཀྱི་མཚན་ཡང་དག་པར་བརྗོད་པའི་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་བསྟོད་པ་ལས། ཕྱག་རྒྱ་ཆེན་པོ་འཛིན་པ་སྟེ། འཐོབ་པའི་ཚུལ་གསུངས་པ་འདི་ལྟ་སྟེ། ལྷན་སྐྱེས་བདེ་བར་གནས་པས་བསམ་གཏན་ཆེན་པོ། ཕྱི་རོལ་གྱི་རྣམ་གཡེང་མེད་པས་ཏིང་ངེ་འཛིན་ཏེ། དེ་ལ་མི་གནས་པའི་སྦྱོར་བས་གནས་པ་གཞོམ་དུ་མེད་པ་ཀུན་ཏུ་སོན་པའི་གསུང་ཐམས་ཅད་པ། ཤེས་རབ་ཆེན་པོ་དེ་ཉིད་བྲག་ཆ་ལྟ་བུ།
ལོངས་སྤྱོད་རྫོགས་པ་ཆེན་པོ་ལུས་སུ། སྣང་བས་ལུས་འཆང་བ། སྟོང་ཉིད་སྙིང་རྗེ་དབྱེར་མེད་པ་སྲིད་པའི་མཐའི་ཡེ་ཤེས་ཀྱི་སྟོབས་མངའ་བས་སྟོབས། གཉིས་སུ་མེད་པས་ཆེ་བ། སྙིང་རྗེའི་ཁུ་བའི་སྟོབས་ཀྱིས་འགྲོ་བའི་དོན་ལ་སྦྱོར་བའི་ཕྱིར་ཐབས་ཆེ་བ། ཆོས་ཐམས་ཅད་སྒྱུ་མ་རྨི་ལམ་ལྟར་ཁོང་དུ་ཆུད་པས་བྲག་ཆ་བཞིན། སངས་རྒྱས་ཀྱི་ཆོས་སྟོན་པས་སྨོན་ལམ་རྣམས་དང་སྐྱེ་མེད་ཐོབ་པའི་ཡེ་ཤེས་རྣམས་དང་། ང་རྒྱལ་མེད་པ་རྣམས་ཀྱི་རྒྱ་མཚོ་སྟེ་འབྱུང་གནས་སོ་ཞེས་ཉི་མ་དཔལ་ལོ། ། ཡང་ན་ལྷན་སྐྱེས་བདེ་བ་རྩེ་གཅིག་པས། བསམ་གཏན་ཆེན་པོའི་ཏིང་འཛིན་གནས། །
འགྲོ་བའི་སྐད་ཀུན་ཏུ་སོན་པའི་གསུང་ཐམས་ཅད་ཤེས་རབ་ཆེན་པོའི་ལུས་འཆང་བ།

དེ་ལས་སྲིད་པ་མཐར་བྱེད་པའི་སྟོབས་ཀྱི་ཕར་ཕྱིན་མངའ་བས་སྟོབས་པོ་ཆེ་ལ། ཤེས་རབ་ཀྱི་སྟོབས་ལས་སེམས་ཅན་གྱི་བསམ་པ་ཇི་བཞིན་དོན་བྱེད་པའི་ཐབས་བརྙེས་པས་ཐབས་ཆེ་བ། སྔོན་གྱི་སྨོན་ལམ་རྫུ་འཕྲུལ་སྣ་ཚོགས་བསྟན་ནས་འདུལ་བ་སྨོན་ལམ་གྱི་ཕར་ཕྱིན་ཐོབ་པས་སྨོན་ལམ་གྱི་རྒྱ་མཚོ། མི་སྐྱེ་བ་ཐོབ་པའི་ཡེ་ཤེས་ཀྱི་ཕར་ཕྱིན་མངའ་བས་ཡེ་ཤེས་རྒྱ་མཚོ་སྟེ། ཞེས་སོ། ། བཅོམ་ལྡན་འདས་ཀྱི་གསུང་འདིའི་ཕྱིར་ལས་ཀྱི་ཕྱག་རྒྱ་ལས་མི་སྣང་བར་སོང་བའི་གྲུབ་པ་འདི་ནི་ཆོས་ཅན། ཕྱག་རྒྱ་ཆེན་པོའི་དངོས་གྲུབ་མ་ཡིན་ཏེ། ཕར་ཕྱིན་བཅུ་དང་དེའི་ཡོན་ཏན་ཕྱག་རྒྱ་ཆེན་པོའི་དངོས་གྲུབ་མེད་པའི་ཕྱིར། ཕྱག་ཆེན་ཇི་ལྟ་བུ་ཞེ་ན། ཕྱག་རྒྱ་ཆེན་པོ་ནི་ཆོས་ཐམས་ཅད་སྒྲིབ་བཅས་ཀྱི་རང་བཞིན་དུ་མེད་པའི་མཚན་ཉིད་ཅན་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ཤེས་རབ་ཀྱི་ཕ་རོལ་ཏུ་ཕྱིན་པ་སངས་རྒྱས་ཐམས་ཅད་བསྐྱེད་པར་མཛད་པའོ། ། དེས་ན་དེ་བཞིན་གཤེགས་པ་ཐམས་ཅད་བཙུན་མོའི་བྷ་ག་ཆོས་ཀྱི་འབྱུང་གནས་ལ་བཞུགས་སོ་ཞེས་པའི་ཆོས་འབྱུང་གི་སྒྲ་ཡིས་ཀྱང་ཕྱག་ཆེན་དེ་བརྗོད་དེ།
ཆོས་འབྱུང་གང་ལས་ཆོས་ཐམས་ཅད་སྒྲིབ་བཅས་ཀྱི་རང་བཞིན་དུ་མེད་པས་འབྱུང་བར་འགྱུར་བ་དེ་བརྗོད་པས་སོ། ། དེ་ལ་རང་བཞིན་མེད་པའི་ཆོས་རྣམས་ནི། སྟོབས་བཅུ་དང་མི་འཇིགས་པ་བཞི་ལ་སོགས་པ་སྒྲིབ་བྲལ་གྱི་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་རྣམས་སོ། ། དེ་རྣམས་འབྱུང་བར་གྱུར་པ་ནི་ཆོས་འབྱུང་སྟེ་སངས་རྒྱས་ཀྱི་ཞིང་ངོ་། ། དེ་ཉིད་ནི་སངས་རྒྱས་རྣམས་ཀྱི་གནས་ཏེ་བདེ་བའི་ཡེ་ཤེས་འབྱུང་བའི་གནས་དང་བྱང་ཆུབ་སེམས་དཔའ་རྣམས་ཀྱི་སྐྱེ་བའི་གནས་སོ། ། དེས་ན་བུད་མེད་ཀྱི་བྷ་ག་གང་ལས་ཁྲག་དང་གཅི་བ་དང་ཁུ་བ་རྣམས་འབྱུང་བ་དེ་ནི་ཆོས་འབྱུང་མ་ཡིན་ནོ། ། དེ་ལྟར་ན་འདིར་འཁོར་བ་པ་རྣམས་ཀྱི་འཕོ་བའི་ཆགས་པ་སྐྱེ་བའི་གནས་དང་། ཁུ་བ་འཕོས་པས་ཆགས་པ་དང་བྲལ་བའི་ཞིང་ནི་དེ་བཞིན་གཤེགས་པ་རྣམས་ཀྱི་བདེ་བའི་ཞིང་མ་ཡིན་ནོ། ། དེའི་ཕྱིར་ཆོས་འབྱུང་ནི་ཆོས་ཀྱི་དབྱིངས་ཀྱི་རང་བཞིན་ཅན་སྣ་ཚོགས་ཡུམ་བཅོམ་ལྡན་འདས་དུས་ཀྱི་འཁོར་ལོས་འཁྱུད་པ་དུས་ཐམས་ཅད་དུ་སྒྲིབ་པ་ཐམས་ཅད་དང་བྲལ་བའོ། ། འདིར་ཆགས་པ་ནི་འཕོ་བའི་བདེ་བ་སྐྱེད་པའི་དུས་དང་།
འཕོ་བ་ལས་ཆགས་པ་དང་བྲལ་བ་ནི་བདེ་བ་སྟེ་འགོག་པ་འགག་པའི་དུས་ཏེ། དེ་ལྟ་བུའི་སྐྱེ་འཇིག་དེ་དག་སྙོམས་པར་ཞུགས་པ་རོ་མཉམ་པ་ནི་མི་འགྱུར་བའི་དུས་སོ། ། དེའི་འཁོར་ལོ་ནི་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་སྟེ་ཕུང་པོ་དང་ཁམས་དང་སྐྱེ་མཆེད་སྒྲིབ་པ་མེད་པ་ནི་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་ཞེས་བརྗོད་དོ། ། དེ་ཉིད་ནི་ཁུ་བ་མི་འགྱུར་བ་ལས་སྐྱེས་པའི་བདེ་བ་འདི་ཡིས་མ་སྐྱེས་པའི་ཕྱག་རྒྱ་ཆེན་པོ་དེ་ལ་འཁྱུད་པའོ། ། དེའི་ཕྱིར་རྣལ་འབྱོར་བ་གང་ལ་ལ་ཞིག་སྐྱེ་བ་གཞན་གྱི་བག་ཆགས་ཀྱི་དབང་དང་བླ་མ་དམ་པའི་མན་ངག་གི་དུས་དུ་མར་ཉིན་དང་མཚན་མོར་ཕྱག་རྒྱ་ཆེན་པོ་བརྟགས་པའི་ཆོས་ཐམས་ཅད་དང་བྲལ་བ་རང་གི་སེམས་ཀྱི་སྣང་བ་ཙམ་རྣམ་པ་ཐམས་ཅད་ཀྱི་མཆོག་དང་ལྡན་པ། ཆེན་པོ་སྟོང་པ་ཉིད་ལྷན་ཅིག་སྐྱེས་པའི་དགའ་བ་བྱེད་པ་འདི་མངོན་སུམ་དུ་བྱས་ནས་འཁྱུད་པར་བྱེད་པ་དེ་ནི་ཕྱག་རྒྱ་ཆེན་པོའི་དངོས་གྲུབ་ཐོབ་པ་ཐམས་ཅད་མཁྱེན་པའི་བཅོམ་ལྡན་འདས་ཞེས་བརྗོད་དོ། ། དེའི་ཕྱིར་ལས་དང་པོ་པས་རྣལ་འབྱོར་པ་སྔགས་གྲུབ་པའི་བྱ་བ་དུག་བཟའ་བ་ལ་སོགས་པ་མི་བྱའོ། ། སྔགས་གྲུབ་པའི་རྣལ་འབྱོར་པས་རྫུ་འཕྲུལ་གྲུབ་པའི་བྱ་བ་ཆུ་བོ་ཆེན་པོར་གྲུ་ཟམ་མེད་པར་འཇུག་པ་ལ་སོགས་པ་མི་བྱའོ། ། གྲུབ་པ་ཐོབ་པས་ཐམས་ཅད་མཁྱེན་པའི་བྱ་བ་བདུད་གཞོམ་པ་ལ་སོགས་པ་མི་བྱའོ། ། དེ་ལྟར་ལས་དང་པོ་པས་སྔར་བརྗོད་པའི་འཇིག་རྟེན་པའི་ཐ་སྙད་དང་མཐུན་པ་ཡི་ཆོ་གས་བཟའ་བར་བྱ་བ་མ་ཡིན་པ་ལ་སོགས་པ་བྱའོ། །
ཅི་སྟེ་སྡིག་པའི་བློ་ཅན་ཕྱི་ནང་གི་དམ་ཚིག་དང་མི་ལྡན་པས་ལྷ་མིན་བདུད་ཀྱི་རིགས་ཀྱི་བཟའ་བར་བྱ་བ། བླ་མ་དམ་པ་མ་ཡིན་པས་ཉེ་བར་བསྟན་པ་རྣམས་ཀྱི་ཆོས་ཀྱི་ཚིག་ནི་འདི་ལྟ་སྟེ། རྒྱུད་ཀྱི་རྒྱལ་པོ་རྣམས་ལས་བཟའ་བར་བྱ་བའི་དམ་ཚིག་ཐམས་ཅད་རྣམ་པར་རྟོག་པ་མེད་པའི་སེམས་ཀྱིས་བཟའ་བར་བྱ་བར་དེ་བཞིན་གཤེགས་པས་གསུངས་སོ། ། དེའི་ཕྱི་དང་པོར་རེ་ཞིག་བདུད་རྩི་ལྔ་ལ་སོགས་པ་རྣམས་བདག་ཅག་རྣམས་ཀྱིས་བཟའ་བར་བྱའོ། ། ཕྱི་ནས་དེ་གོམས་པའི་དབང་གིས་དམ་ཚིག་གི་དངོས་གྲུབ་བྱུང་བར་འགྱུར་ཏེ། དམ་ཚིག་གི་དངོས་གྲུབ་ཀྱི་དབང་གིས་དུག་ལ་སོགས་པ་བཟའ་བར་བྱ་བ་མ་ཡིན་པ་རྣམས་བཟའ་བར་བྱ་བ་འགྱུར་ཞིང་བཤང་བ་ལ་སོགས་པ་དྲི་ང་བ་མི་ཞིམ་པ་རྣམས་ཞིམ་པོར་འགྱུར་རོ་ཞེ་ན། ཚིག་འདི་ནི་མཆོག་ཏུ་འགལ་ཏེ། ཇི་ལྟར་ཞེ་ན་ཞེས་རྭ་མངས་སུའོ། ། དང་པོར་རེ་ཞིག་མེ་ལ་བདག་ཉིད་རབ་ཏུ་འཇུག་པར་བྱ་སྟེ། ཕྱི་ནས་གོམས་པའི་དབང་གིས་མེ་རེངས་ཏེ་བསྲེག་པའི་ནུས་པ་མེད་པར་བྱེད་པར་འགྱུར་རོ་ཞེས་བརྗོད་པ་དང་མཚུངས་ཏེ་གོམས་པས་མེ་རེངས་པར་མི་འགྱུར་བ་དེ་ལྟར་གོམས་པས་བཟའ་མིན་བཟའ་བར་འགྱུར་བ་དང་།
དྲི་ང་བར་དྲི་ཞིམ་པོར་བྱེད་པ་ཡང་མ་ཡིན་ནོ། ། འདིར་གལ་ཏེ་གདུག་པ་ཆེན་པོ་ཕ་རོལ་བསླུ་བར་བྱེད་པ་ཐམས་ཅད་མཁྱེན་པའི་བསྟན་པ་ལ་ཅོ་འདྲི་བ། དམ་ཚིག་ཆེན་པོ་འདྲལ་བར་བྱེད་པ་མནར་མེད་པའི་དམྱལ་བར་འགྲོ་བ་མ་དག་པའི་སེམས་དང་ལྡན་པ་དེ་རྣམས་ཀྱིས་བསྟན་པའི་ཆོས་ཀྱི་སེམས་རྣམ་པར་དག་པར་འགྱུར་བ་ཡིན་ན། དེའི་ཚེ་ཆོས་སྟོན་པ་པོ་དེ་རྣམས་ཆོས་ཅན། རྣལ་འབྱོར་པའི་བྱ་བ་མེར་འཕྱོང་བ་དང་དུག་འཐུང་བ་ལ་སོགས་པ་ཅིའི་ཕྱིར་མི་བྱེད་དེ་བྱེད་རིགས་པར་ཐལ། སྒྲིབ་པ་དང་བྲལ་བའི་བློ་ཅན་ཡིན་པའི་ཕྱིར། ཁྱབ་པ་ཡོད་དེ། འདིར་རྣམ་པར་དག་པའི་སེམས་དང་ལྡན་པ་ཉིད་ཀྱིས་སྔགས་དང་རྫུ་འཕྲུལ་གྲུབ་པའི་རྣལ་འབྱོར་པ་ནི་མེ་ལ་རབ་ཏུ་འཇུག་སྟེ། མེ་ཡིས་འཚིག་པར་མི་འགྱུར་རོ། ། གླང་པོ་ཆེའི་དབང་པོ་མྱོས་པ་རེངས་པ་རེངས་པར་བྱེད་དེ།
གླང་པོ་ཆེའི་དབང་པོས་མྱོས་པས་གསོད་པར་མི་འགྱུར་རོ། ། སེང་གེ་དང་སྟག་ལ་སོགས་པ་ལ་ཞོན་པར་བྱེད་དེ། སེང་གེ་དང་སྟག་ལ་སོགས་པས་རྣམ་པར་འཇོམས་པར་མི་འགྱུར་རོ། ། མུ་དང་ཁ་ད་ཆད་དུ་ཆུས་ཁེངས་པས་བྱ་རོག་་་་་་འདུལ་ལུང་དང་། དད་པའི་སྟོབས་བསྐྱེད་པའི་མདོ་ལས། འཇམ་དཔལ་འདི་ལྟ་སྟེ། དཔེར་ན། མཚོ་དཔག་ཚད་འབུམ་ཕྲག་ལྔ་པ་བྱ་རོག་གི་བཏུང་ཏུ་རུང་བ་མུ་དང་ཁ་ད་ཆད་དུ་གྱུར་པ་པདྨའི་འདབ་མས་གཡོགས་པ་ཞིག་ཡོད་ལ། ཞེས་སོ། ། གིས་ཀྱང་བཏུང་བར་བྱ་བའི་ཆུ་ཀླུང་དུ་རབ་ཏུ་འཇུག་སྟེ་ཞུགས་ཀྱང་ཆུ་ཀླུང་གི་རྒྱུན་གྱིས་འཁྱེར་པར་མི་འགྱུར་རོ། །
དུག་ཟ་བར་བྱེད་དེ། དུག་གིས་བརྒྱལ་བར་མི་འགྱུར་རོ། ། རལ་གྲི་ལ་སོགས་པའི་མཚོན་ཆ་རྣམས་ཟ་བར་བྱེད་དེ། ཚོན་རྣམས་ཀྱིས་ཁ་ལ་གཅོད་པར་མི་འགྱུར་རོ། ། དེ་བཞིན་དུ་བཟའ་བར་བྱ་བ་དང་བཟའ་བར་བྱ་བ་མ་ཡིན་པ་རྣམས་ཟ་བར་བྱེད་ཅིང་། རང་དང་གཞན་གྱི་གཟུགས་སེང་གེ་དང་སྟག་ལ་སོགས་པ་རྣམས་སུ་ཡོངས་སུ་བསྒྱུར་བར་བྱེད་དེ། དེ་ལྟར་དེ་ལྟ་བུ་ལ་སོགས་པ་རྣལ་འབྱོར་པའི་བྱ་བ་རྣམ་པ་དུ་མ་རྣམས་བྱེད་དེ། དེ་དག་ལས་དང་པོ་པས་བྱེད་པ་ནི་མ་ཡིན་ནོ། ། དེ་ལ་བཅོམ་ལྡན་འདས་ཀྱིས་རྣལ་འབྱོར་པ་རྣམས་ཀྱི་རྣམ་པར་བཞག་པ་རྣམ་པ་བཅུ་གསུངས་ཏེ། སེམས་དང་པོ་བསྐྱེད་པ་བསྐྱེད་རིམ་གྱི་རྣལ་འབྱོར་དང་ལྡན་པ་དང་།
སྒྲུབ་ལེར། འདི་ལ་ཐབས་ནི་རྣམ་བཞིར་འགྱུར་ཏེ་ཞེས་པ་ནི་སྙེན་པའི་ཡན་ལག་དང་། ཉེ་བའི་སྒྲུབ་པའི་ཡན་ལག་ལ་དམན་པ་དང་བརྟན་པའོ། ། སྒྲུབ་པའི་ཡན་ལག་དག་ལ་དེ་བཞིན་ཉིད་དེ་ལོ་བཅུ་དྲུག་གི་མཚམས་སུ་ངེས་པའོ། ། འདིར་དམན་པ་ནི་སྐྱེས་པའི་བྱིས་པའོ། ། སོ་སྐྱེས་ནས་འབྲིང་པོའི་བྱིས་པའོ། ། སོ་ལྷུང་ནས་གཞོན་ནུའོ། ། སླར་ཡང་སོ་སྐྱེས་ཤིང་ལོ་བཅུ་དྲུག་གི་རྗེས་ལ་དར་མ་སྟེ་བུ་དང་བུ་མོ་བསྐྱེད་པར་བྱེད་པ་ཉིད་ཀྱི་ཕྱིར་རོ། ། ཞེས་པ་ལྟར་ཕྱི་ནས་བྱིས་པར་གྱུར་པ་སོར་བསྡུད་བསམ་གཏན་གྱི་རྣལ་འབྱོར་དང་ལྡན་པ་དང་། གཞོན་ནུར་གྱུར་པ་སྲོག་འཛིན་གྱི་རྣལ་འབྱོར་དང་ལྡན་པ་དང་།
ལེའུ་འདི་ཉིད་ཀྱི་གོང་དུ་ལས་དང་པོ་པོའི་ཚངས་པར་སྤྱོད་པ་རྣམས་ཀྱི་རེག་བྱས་དམན་པ་ཞེས་པ་དབང་པོ་གཉིས་ཀྱི་འཁྲིག་པ་དང་བྲལ་ཞིང་བདེ་བ་མཉམ་པ་སྟེ་མི་འགྱུར་བའི་བདེ་བའི་ལམ་གྱི་སེམས་ཤེས་པ་སྟོང་པ་ཉིད་ཀྱི་གཟུགས་ཀྱི་སེམས་སུ་འགྱུར་རོ་ཞེས་དང་། ལོ་བཅུ་དྲུག་གི་རྗེས་ལ་དར་མ་སྟེ་ཞེས་པའི་ལུང་གིས་བདེ་བ་སྒོམ་པའི་ལས་དང་པོ་པ་རྗེས་དྲན་གྱི་རྣལ་འབྱོར་དང་ལྡན་པ་དང་། རྣལ་འབྱོར་སྤྱོད་པའི་སྐྱེ་བར་སྐྱེས་པ་ཏིང་ངེ་འཛིན་ཐོབ་ནས་ཡེ་ཤེས་ཀྱི་ལུས་མ་ཐོབ་ཀྱི་བར་དང་། སྒྲུབ་ལེར། ཏིང་ངེ་འཛིན་གྱི་འབྲས་བུའི་སྐབས་ལས་ཏིང་ངེ་འཛིན་ཐོབ་ནས་ལོ་གསུམ་ཕྱོགས་གསུམ་གྱི་དབང་བཅུ་ལ་སོགས་པ་ཐོབ་པའི་བྱང་ཆུབ་སེམས་དཔར་འགྱུར། ། ཞེས་གསུངས་ཤིང་། འོག་ནས་དེ་ལྟར་རྣལ་འབྱོར་པ་བྱང་ཆུབ་སེམས་དཔར་འགྱུར་ཞེས་པའི་གསུང་ལས། སྦྱོར་ལ་ཕུན་སུམ་ཚོགས་པ་དང་ཡེ་ཤེས་ཀྱི་ལུས་ཐོབ་ནས་ས་མ་ཐོབ་ཀྱི་བར་དང་། བདག་གཞན་མཉམ་པ་ཉིད་ཀྱི་མངོན་སུམ་དུ་གྱུར་པས་བསམ་པ་ཕུན་སུམ་ཚོགས་པ་ས་དང་པོ་པ་དང་། ཕྱིར་མི་ལྡོག་པ་ས་བརྒྱད་པ་དང་།
དབང་བསྐུར་བ་ཐོབ་པ་ས་བཅུ་པ་ལ་གནས་པ་དང་། སྐྱེ་བ་གཅིག་གིས་ཐོགས་པ་ས་བཅུ་པའི་ཁྱད་པར་གྱི་ལམ་ལ་གནས་པའོ། ། རྡོ་རྗེ་སྙིང་པོ་རྒྱན་གྱི་རྒྱུད་ལས། བྱང་ཆུབ་སེམས་དཔའ་རྣམས་ཀྱི་རྣམ་པར་བཞག་པ་བཅུ་རྣམས་ཅི་ཞེ་ན། བྱང་ཆུབ་སེམས་དཔའ་སེམས་དང་པོ་བསྐྱེད་པ་དང་། བྱིས་པར་གྱུར་པ་དང་། ལས་དང་པོ་པ་དང་། རྣལ་འབྱོར་སྤྱོད་པ་དང་། སྐྱེ་བ་བསྐྱེད་པ་དང་། སྦྱོར་བ་ཕུན་སུམ་ཚོགས་པ་དང་།
བསམ་པ་ཕུན་སུམ་ཚོགས་པ་དང་། ཕྱིར་མི་ལྡོག་པ་དང་། དབང་བསྐུར་བ་ཐོབ་པ་དང་། སྐྱེ་བ་གཅིག་གིས་ཐོགས་པ་སྟེ་ཞེས་གསུངས་ཤིང་། སངས་རྒྱས་ཕལ་ཆེའི་མདོ་ལས། ཀྱེ་རྒྱལ་བའི་སྲས་དག་བཅུ་པོ་འདི་དག་ནི་བྱང་ཆུབ་སེམས་དཔའ་རྣམ་པར་དགོད་པ་སྟེ ། འདས་པ་དང་མ་བྱོན་པ་དང་ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱིས་གསུངས་པ་དང་། གསུང་བ་དང་། གསུང་བར་འགྱུར་བ་དག་གོ ། བཅུ་གང་ཞེ་ན།
འདི་ལྟ་སྟེ། སེམས་དང་པོ་བསྐྱེད་པའི་བྱང་ཆུབ་སེམས་དཔའ་རྣམ་པར་དགོད་པ་དང་། ལས་དང་པོའི་བྱང་ཆུབ་སེམས་དཔའ་རྣམ་པར་དགོད་པ་དང་། རྣལ་འབྱོར་ལ་སྤྱོད་པའི་བྱང་ཆུབ་སེམས་དཔའ་རྣམས་པར་དགོད་པ་དང་། ཆེར་སྐྱེ་བའི་བྱང་ཆུབ་སེམས་དཔའ་རྣམ་པར་དགོད་པ་དང་། སྦྱོར་བ་ཕུན་སུམ་ཚོགས་པའི་བྱང་ཆུབ་སེམས་དཔའ་རྣམ་པར་དགོད་པ་དང་། བསམ་པ་ཕུན་སུམ་ཚོགས་པའི་བྱང་ཆུབ་སེམས་དཔའ་རྣམ་པར་དགོད་པ་དང་། ཕྱིར་མི་ལྡོག་པའི་བྱང་ཆུབ་སེམས་དཔའ་རྣམ་པར་དགོད་པ་དང་། གཞོན་ནུར་གྱུར་པའི་བྱང་ཆུབ་སེམས་དཔའ་རྣམ་པར་དགོད་པ་དང་། རྒྱལ་ཚབ་ཀྱི་བྱང་ཆུབ་སེམས་དཔའ་རྣམ་པར་དགོད་པ་དང་།
དབང་བསྐུར་བའི་བྱང་ཆུབ་སེམས་དཔའ་རྣམ་པར་དགོད་པའོ། ། ཞེས་གསུངས་པ་མི་འདྲ་བའི་ཚུལ་ཅུང་ཟད་སྣང་བས་ཇི་ལྟར་རིགས་པར་སྦྱར་ཏེ་བཤད་དོ། ། དེ་ནས་བྱང་ཆུབ་སེམས་དཔའི་དབང་བཅུ་ཐོབ་པར་འགྱུར་ཏེ། དེ་ལ་བསྐལ་པ་བརྗོད་དུ་མེད་པའི་ཡང་བརྗོད་དུ་མེད་པར་ཚེ་བྱིན་གྱིས་བརླབས་པའི་ཕྱིར་ཚེ་ལ་དབང་བ་དང་། ལས་ཀྱི་རྣམ་པར་སྨིན་པའི་བྱིན་གྱིས་བརླབས་དུས་གཞན་དུ་མ་ནོར་བར་བསྟན་པའི་ཕྱིར་ལས་ལ་དབང་བ་དང་། འཇིག་རྟེན་གྱི་ཁམས་ཐམས་ཅད་རྒྱན་དུ་མས་རབ་ཏུ་བརྒྱན་ཞིང་ཤིན་ཏུ་ཀླུབས་པའི་བྱིན་རླབས་བརྟན་པའི་ཕྱིར་ཡོ་བྱད་ལ་དབང་བ་དང་། འཇིག་རྟེན་གྱི་ཁམས་ཐམས་ཅད་སངས་རྒྱས་ཀྱིས་གང་བར་བསྟན་པའི་ཕྱིར་མོས་པ་ལ་དབང་དང་། སངས་རྒྱས་ཀྱི་ཞིང་གང་དང་དུས་གང་དུ་མངོན་པར་རྫོགས་པར་སངས་རྒྱས་པ་ཡང་དག་པར་བསྟན་པའི་ཕྱིར་སྨོན་ལམ་ལ་དབང་བ་དང་། མཐའ་དབུས་མེད་པའི་ཆོས་ཀྱི་སྒོ་སྣང་བ་ཡང་དག་པར་བསྟན་པའི་ཕྱིར་ཆོས་ལ་དབང་བ་དང་། ཏིང་ངེ་འཛིན་ཤིན་ཏུ་རྟོགས་པའི་ཡེ་ཤེས་ལ་འཇུག་པར་བྱ་བའི་ཕྱིར་སེམས་ལ་དབང་དང་།
འཇིག་རྟེན་གྱི་ཁམས་ཐམས་ཅད་དུ་སྐྱེ་བ་ཡོངས་སུ་བསྟན་པའི་ཕྱིར་སྨོན་ལམ་ལ་དབང་བ་དང་། སངས་རྒྱས་ཀྱི་ཞིང་ཐམས་ཅད་དུ་རྫུ་འཕྲུལ་དང་རྣམ་འཕྲུལ་ཡང་དག་པར་བསྟན་པའི་ཕྱིར་རྫུ་འཕྲུལ་ལ་དབང་བ་དང་། དེ་བཞིན་གཤེགས་པའི་སྟོབས་དང་མི་འཇིགས་པ་དང་སངས་རྒྱས་ཀྱི་ཆོས་མ་འདྲེས་པ་དང་མཚན་དང་དཔེ་བྱད་བཟང་པོ་དང་མངོན་པར་འཚང་རྒྱ་བ་ཡང་དག་པར་བསྟན་པའི་ཕྱིར་ཡེ་ཤེས་ལ་དབང་པོའོ་ཞེས་པ་སངས་རྒྱས་ཕལ་པོ་ཆེ་ལས་སོ། ། དེ་བཞིན་དུ་ས་བཅུ་རྣམས་ཏེ་བྱང་ཆུབ་ཐོབ་ཏུ་ཉེ་བ་དང་། སེམས་ཅན་གྱི་དོན་རླབས་པོ་ཆེ་འགྲུབ་པར་མཐོང་ནས་རབ་ཏུ་དགའ་བ་སྐྱེ་བས་རབ་ཏུ་དགའ་བ་དང་། འཆལ་ཚུལ་དང་ཐེག་གཞན་ཡིད་ལ་བྱེད་པའི་དྲི་མ་དང་བྲལ་བའི་ཕྱིར་དྲི་མ་མེད་པ་དང་། ཏིང་ངེ་འཛིན་གྱི་སྟོབས་ཀྱི་ཆོས་ཚད་མེད་ཚོལ་ཞིང་གཞན་ལ་སྟོན་པའི་ཕྱིར་འོད་བྱེད་པ་དང་། བྱང་ཕྱོགས་སོ་བདུན་རྫོགས་པའི་ཤེས་རབ་ཀྱི་སྒྲིབ་གཉིས་བསྲེག་པའི་ཕྱིར་འོད་འཕྲོ་བ་དང་། སེམས་ཅན་སྨིན་པར་བྱེད་པའི་ཚེ་གཞན་གྱི་ལོག་སྒྲུབ་ཀྱིས་ཉོན་མི་མོངས་པ་སེམས་ཅན་གྱི་ཞིང་དང་རང་གི་སེམས་སྦྱང་དཀའ་བ་གཉིས་པོ་དེ་འབྱོངས་པས་སྤྱད་དཀའ་བ་དང་། ཤེར་ཕྱིན་ལ་བརྟེན་ནས་སྲིད་ཞི་མཉམ་པ་ཉིད་དུ་མངོན་སུམ་དུ་གྱུར་པས་མངོན་དུ་གྱུར་པ་དང་།
བགྲོད་པ་གཅིག་པའི་ལམ་ས་བརྒྱད་ཐོབ་ཏུ་ཉེ་ཞིང་རྩོལ་བཅས་ཀྱི་སྦྱོར་བའི་མཐར་སོང་བས་རིང་དུ་སོང་བ་དང་། མཚན་བཅས་མཚན་མེད་ལ་རྩོལ་བའི་འདུ་ཤེས་གཉིས་ཀྱིས་མི་གཡོ་བའི་ཕྱིར་མི་གཡོ་བ་དང་། སོ་སོ་ཡང་དག་རིག་བཞིའི་བློ་གྲོས་བཟང་པོ་ཐོབ་པས་ལེགས་པའི་བློ་གྲོས་དང་། གཟུངས་ཏིང་ངེ་འཛིན་གཉིས་ཀྱི་ས་དགུ་པ་མན་ཆད་དུ་སངས་རྒྱས་རྣམས་ལས་ཐོབ་པའི་ཆོས་རྟེན་རིགས་ལ་གནས་པ་ནམ་མཁའ་ལྟ་བུ་ཚད་མེད་པ་ལ་ཁྱབ་པའི་ཕྱིར་ཆོས་ཀྱ་ིསྤྲིན་ཏེ། མདོ་སྡེའི་རྒྱན་དུ། བྱང་ཆུབ་ལ་ནི་ཉེ་བ་དང་། ། སེམས་ཅན་དོན་སྒྲུབ་མཐོང་བ་ལ། ། རབ་ཏུ་དགའ་བ་སྐྱེ་འགྱུར་བ། ། དེ་ཕྱིར་རབ་དགའ་ཞེས་བརྗོད་དོ། ། འཆལ་ཚུལ་རྩོལ་བའི་དྲི་བྲལ་ཕྱིར། །
དྲི་མ་མེད་པའི་ས་ཞེས་བརྗོད། ། ཆོས་ཀྱི་སྣང་བ་ཆེན་པོ་ནི། ། བྱེད་པའི་ཕྱིར་ན་འོད་བྱེད་པ། ། འདི་ལྟར་བྱང་ཆུབ་ཕྱོགས་མཐུན་ཆོས། ། རབ་ཏུ་བསྲེག་བྱེད་འོད་ལྟ་བུ། ། དེ་དང་ལྡན་ཕྱིར་ས་དེ་ནི། ། གཉིས་པོ་བསྲེག་བྱེད་འོད་འཕྲོ་ཅན། ། སེམས་ཅན་རྣམས་ཡོངས་སྨིན་བྱེད་ཅིང་། ། རང་གི་སེམས་ཀྱང་བསྲུང་བའི་ཕྱིར། ། བློ་ལྡན་རྣམས་ཀྱིས་སྦྱང་དཀའ་བ། །
དེ་ཕྱིར་སྦྱང་དཀའ་ཞེས་བྱ་འོ། ། ཤེས་རབ་ཕ་རོལ་ཕྱིན་བརྟེན་ནས། ། འཁོར་བ་དང་ནི་མྱ་ངན་འདས། ། གཉིས་འདིར་མངོན་དུ་གྱུར་པའི་ཕྱིར། ། མངོན་དུ་གྱུར་པའི་ས་ཞེས་བརྗོད། ། བགྲོད་གཅིག་ལམ་དང་འབྲེལ་བའི་ཕྱིར། ། རིང་དུ་སོང་བའི་སར་འདོད་དོ། ། འདུ་ཤེས་གཉིས་ཀྱིས་མི་གཡོའི་ཕྱིར། ། མི་གཡོ་བ་ཡི་སར་འདོད་དོ། ། སོ་སོ་ཡང་དག་རིགས་བློ་བཟང་། །
ས་དེ་ལེགས་པའི་བློ་གྲོས་ཡིན། ། སྤྲིན་བཞིན་གཉིས་ཀྱིས་ནམ་མཁའི་ཆོས། ། ཁྱབ་པའི་ཕྱིར་ན་ཆོས་ཀྱི་སྤྲིན། ། ཞེས་སོ། ། དེ་བཞིན་དུ་ཕ་རོལ་ཏུ་ཕྱིན་པ་བཅུ་ཡོངས་སུ་རྫོགས་པར་འགྱུར་ཏེ། ཕྱི་ནང་གི་བདོག་པ་ཡོངས་སུ་གཏོང་བས་སྦྱིན་པ་དང་། ཉོན་མོངས་ཀྱི་གདུང་བ་བསིལ་བར་བྱེད་པས་ཚུལ་ཁྲིམས་དང་། ཁྲོ་བ་བཟོད་པས་བཟོད་པ་དང་། འབྲས་བུ་མཆོག་ལ་སྦྱར་བས་བརྩོན་འགྲུས་དང་། ཡིད་རྩེ་གཅིག་ཏུ་འཛིན་པས་བསམ་གཏན་དང་།
དོན་དམ་ཤེས་པའི་ཕྱིར་ཤེས་རབ་སྟེ། མདོ་སྡེའི་རྒྱན་དུ། དབུལ་བ་མདོར་བར་བྱེད་པ་དང་། ། བསིལ་བ་ཐོབ་དང་ཁྲོ་བཟོད་དང་། ། མཆོག་སྦྱོར་བ་དང་ཡིད་འཛིན་དང་། ། དོན་དམ་ཤེས་པའི་ཕྱིར་བཤད་དོ། ། ཞེས་དང་། ཆོས་གང་འགྲུབ་པ་དང་སྤེལ་བ་དང་འཐོབ་པ་དང་སྤང་བའི་ཕྱིར་བསྟེན་པར་རིགས་པ་གང་ཡིན་པའི་ཐབས་ལ་མཁས་པ་ཕྱིན་དྲུག་གི་དགེ་བ་བྱང་ཆུབ་ཏུ་བསྔོ་བ་ཐབས་དང་སྦྱིན་སོགས་དགེ་བ་དང་མཐུན་པའི་སྐྱེ་བ་ལ་སྨོན་པའི་སྨོན་ལམ་དང་། སོ་སོར་རྟོག་པའི་ཤེས་རབ་དང་། དགེ་བའི་ཆོས་གོམས་པར་བྱེད་པའི་སྒོམ་པ་ལ་མི་མཐུན་ཕྱོགས་ཀྱིས་ཟིལ་གྱིས་མི་ནོན་པའི་མཐུ་ཐོབ་པ་སྟོབས་དང་།
ཐེག་ཆེན་གྱི་ཆོས་བསྟན་པ་ཐམས་ཅད་ལ་སྒྲ་ཇི་བཞིན་དུ་རྨོངས་པ་དང་བྲལ་བའི་ཡེ་ཤེས་ཀྱི་ཕ་རོལ་ཏུ་ཕྱིན་པའོ། ། འདི་དག་ནི་ཐེག་པ་ཐུན་མོང་བའི་ལུགས་ཏེ། ཐུན་མོང་མིན་པ་ནི་སྔར་བཤད་ཅིང་། འོད་ཏུའང་འཆད་དོ། ། དེ་ལྟར་ན་སྔགས་གྲུབ་པའི་རྣལ་འབྱོར་པ་ནི་དབང་བཅུ་ཐོབ་པའི་བྱང་ཆུབ་སེམས་དཔར་འགྱུར་རོ། ། དེ་ལྟར་བཅོམ་ལྡན་འདས་ཀྱིས་མཚན་ཡང་དག་པར་བརྗོད་པའི་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་བསྟོད་པ་ལས། ཚིགས་སུ་བཅད་པ་གསུམ་དང་བཞི་པ་དག་གིས་གསུང་པ་འདི་ལྟ་སྟེ། དབང་བདུན་སྔོན་དུ་འགྲོ་བས་འཇིག་རྟེན་ལས་འདས་པའི་དབང་སྦྱིན་པ་ནི་སྦྱིན་པ། པདྨ་རྡོ་རྗེ་སྦྱོར་བ་ན་བྱང་སེམས་བསྲུང་བ་ཚུལ་ཁྲིམས། ཆོས་ཀུན་མི་རྟོག་པར་རྟོགས་པ་ལ་བཟོད་པས་བཟོད་པ།
ཕྱག་ཆེན་གསལ་བའི་ངོ་བོར་བརྩོན་པས་བརྩོན་འགྲུས། བསམ་གཏན་བཞི་པར་ཕྱིན་པ་བསམ་གཏན། ཕྱག་རྒྱ་མཆོག་གི་བདག་ཉིད་ཤེས་རབ། ཏིང་ངེ་འཛིན་གསལ་བའི་དོན་དུ་བཙན་ཐབས་ཀྱིས་སྦྱོར་བ་སྒོམ་པ་ཐབས། ཏིང་ངེ་འཛིན་རྟོགས་པའི་སྐད་ཅིག་གཅིག་ལ་མངོན་པར་བྱང་ཆུབ་པའི་སྐད་ཅིག་འབྱུང་བས་རང་གཞན་གྱི་དོན་ཐམས་ཅད་རྫོགས་པ་སྨོན་ལམ། བདེ་བ་ཆེན་པོའི་མཐུ་དང་ནོར་བུ་ནས་གཙུག་ཏོར་དུ་བྱང་སེམས་བརྟན་པའི་བདེ་བ་ཡེ་ཤེས་ཏེ་བཅུ་པོ་འདི་མངོན་དུ་བྱས་པས། ཕ་རོལ་ཕྱིན་བཅུ་ཐོབ་པ་སྟེ། ། བཅུ་པོ་འདི་བྱང་སེམས་མཐའ་གཅིག་ཏུ་བདེ་བའི་རང་བཞིན་ཉིད་ཀྱིས། ཕ་རོལ་ཕྱིན་པ་བཅུ་ལ་གནས། ། དེའི་ཚེ་རྟེན་དང་བརྟེན་པའི་འབྲེལ་པ་མེད་པས།
ཕ་རོལ་ཕྱིན་བཅུ་དག་པ་སྟེ། ། དེས་ན་འགྱུར་མེད་གཅིག་པུ་ཉིད་དུ་རྒྱུ་ཕ་རོལ་དུ་ཕྱིན་པ་བཅུའི་དབྱེ་བས་རྣམ་པ་བཅུར་འགྱུར་བས། ཕ་རོལ་ཕྱིན་པ་བཅུ་ཡི་ཚུལ། ཏིང་ངེ་འཛིན་གྱི་རྗེས་སུ་འགྲོ་བས་སེམས་ཅན་ཐམས་ཅད་ལྷུན་གྱིས་གྲུབ་པར་བྱིན་གྱིས་རློབ་པའི་ཕྱིར་མགོན་པོ། ལྷན་སྐྱེས་ཀྱི་ཡེ་ཤེས་ཀྱི་ཁྱབ་པས་གནས་ལ་སོགས་པའི་མཚན་ཉིད་ཅན་རབ་དགའ་ལ་སོགས་པ་ས་བཅུའི་དབང་ཕྱུག་སྟེ། རླུང་སེམས་ཁུ་ཁྲག་རྐང་རུས་པ་ཤ་དབང་པོ་ལྤགས་པ་སྟེ་ཁམས་བཅུ་རོ་མཉམ་ལ་མི་གནས་པའི་མྱང་འདས་ཀྱི་ཚུལ་གྱིས་གནས་པས། ས་བཅུ་ལ་ནི་གནས་པ་པོ། ། དེའི་རྒྱུ་སོར་བསྡུད་ཀྱི་རྟགས་བཅུ་ཤེས་པས། ཤེས་བཅུ་རྣམ་དག་བདག་ཉིད་ཅན། ། བསམ་གཏན་གྱི་ཡུལ་ཡུལ་ཅན་གཅིག་ཏུ་གྱུར་པའི་སྣ་ཚོགས་གཟུགས་འཛིན་པས།
ཤེས་བཅུ་རྣམ་དག་འཆང་བ་པོ། ། ཞེས་ཉི་མ་དཔལ་ལོ། ། ཡང་ན། རང་ལུས་དང་རྫས་ལ་སྲེད་པ་སྤངས་པ་སྦྱིན་པ། ཕྱག་རྒྱའི་སྐྱེ་གནས་སུ་བསྲུབས་ཀྱང་ཐིག་ལེ་མི་འཕོ་བ་ཚུལ་ཁྲིམས། སྒྲ་ཚོགས་ཡུལ་ལ་དབང་པོ་མི་འཇུག་པ་བཟོད་པ། གཡོན་གཡས་ཀྱི་རླུང་འཕོ་བ་འགོག་པ་བརྩོན་འགྲུས། ལྷན་སྐྱེས་བདེ་བར་སེམས་རྩེ་གཅིག་པ་བསམ་གཏན། གཞོམ་མེད་ཀྱི་གསུང་འགྲོ་བ་ཐམས་ཅད་ཀྱི་སྒྲར་བརྗོད་པ་ཤེས་རབ། དེ་ལས་སེམས་འདུལ་བའི་ཐབས་སྣ་ཚོགས་ཤེས་པ་ཐབས།
གདུལ་བྱ་འདུལ་བ་དང་མཐུན་པར་ཞི་དྲག་གི་རྣམ་པ་ཅན་གྱི་སྟོང་གཟུགས་སྣ་ཚོགས་སུ་སྤྲུལ་པའི་རྫུལ་འཕྲུལ་སྨོན་ལམ། འགྱུར་མེད་བདེ་བའི་ཏིང་ངེ་འཛིན་གྱིས་སྲིད་པ་མཐར་བྱེད་པས་སྟོབས། དེ་ལས་སླར་འཁོར་བར་མི་སྐྱེ་བར་བྱེད་པའི་ཡེ་ཤེས་ཀྱི་ཕ་རོལ་ཏུ་ཕྱིན་པ་བཅུ་ཐོབ་པ་སྟེ། དེ་མངོན་དུ་བྱེད་པ་ནི་ཕ་རོལ་ཏུ་ཕྱིན་པ་བཅུ་དག་པའི་རང་བཞིན་རིག་མ་བཅུ་ལ་བརྟེན་ནས་བདག་པོ་ཆེན་པོར་དབང་བསྐུར་བ་ལ་གནས་པས། རིག་མ་བཅུ་ནི་ཕ་རོལ་ཏུ་ཕྱིན་པ་བཅུ་རྣམ་པར་དག་པ་སྟེ། དེའི་ཕྱིར་རིག་མ་བཅུ་པོ་རྣམས་ནི་ཕ་རོལ་ཏུ་ཕྱིན་པ་བཅུའི་ཚུལ་ཏེ། ལམ་ཡོངས་སུ་རྫོགས་པ་སྟེར་བ་པོའོ། ། དེ་ལས་ཕར་ཕྱིན་བཅུ་རྫོགས་པ་མི་འགྱུར་བའི་བདེ་བ་ཐོབ། སྡུག་བསྔལ་ལས་སྐྱོབ་པའི་མགོན་པོ། རབ་དགའ་ལ་སོགས་བ་སེམས་ཀྱི་ས་བཅུའི་དབང་ཕྱུག་ཏུ་འགྱུར་ཏེ།
དེ་ལ་ཁམས་བཅུ་དག་པའི་ས་བཅུ་ལ་ནི་རབ་ཏུ་གནས་པར་འགྱུར་རོ། ། རབ་ཏུ་གནས་པར་འགྱུར་ཞེས་པ་འགྱུར་མངས་སུའོ། ། དེ་ལས་ལུང་བཅུ་ལ་འགོག་པ་ལས་ཤེས་རབ་ཡེ་ཤེས་ཀྱི་མཚན་ཉིད་ཅན་ཏིང་ངེ་འཛིན་བཅུ་ཐོབ་པས་སྒྲིབ་པས་རྣམ་པར་དག་པའི་བདག་ཉིད་ཅན་དུ་འགྱུར་བས་ཡེ་ཤེས་བཅུ་རྣམ་པར་དག་པ་འཆང་བ་པོའོ་ཞེས་པ་སྟེ། དེའི་ཕྱིར་རྣལ་འབྱོར་པ་སེམས་སྒྲིབ་པས་རྣམ་པར་དག་པ་ནི་བྱང་ཆུབ་སེམས་དཔར་བཅོམ་ལྡན་འདས་ཀྱི་གསུངས་སོ། ། འདིར་སྔགས་ཀྱི་ཐེག་པ་ལ་གང་ཟག་འགའ་ཞིག་གིས་ལྷ་དྲག་པོ་སྒོམ་པ་དཔའ་བོའི་རིམ་པའམ། དུས་མཚན་མོ་ཆེན་མོ། གནས་དུར་ཁྲོད་ཀྱི་ས་ལ་རབ་ཏུ་ཞུགས་ཏེ་ལོ་གཅིག་གམ་ལོ་གཉིས་སམ་ལོ་བཅུ་གཉིས་ཀྱི་མཐར་ཐུག་པ་སྔགས་བཟླས་པ་དང་སྦྱིན་སྲེག་དང་བསམ་གཏན་གྱི་སྟོབས་ཀྱིས་བཅོམ་ལྡན་འདས་དྲག་པོ་ཧེ་རུ་ཀ་བསྒྲུབས་ཀྱང་མ་གྲུབ་པ་དང་། དེ་བཞིན་དུའམ་གྱིས་ལྷ་ཞི་བ་སྒོམ་པ་རང་རླབས་དང་བཅས་པའི་རིམ་པས་རི་བོ་དང་སྐྱེད་མོས་ཚལ་དང་ཆུ་ཀླུང་གི་མདོ་དང་རྒྱ་མཚོའི་འགྲམ་ལ་སོགས་པ་སྐྱེ་བོ་མེད་པའི་གནས་རྣམས་སུ་རང་དང་གཞན་གྱི་དོན་གྱི་སླད་དུ་ཀུན་ཏུ་བཟང་པོ་ལ་སོགས་པའི་ལྷ་ཞི་བ་ལ། བསྒྲུབས་ཀྱང་མངོན་སུམ་དུ་བྱ་བར་མ་ནུས་པ་བརྩོན་འགྲུས་དམན་པར་གྱུར་པ་རྣམས་དང་། ལས་ཚོགས་སྒྲུབ་པའི་ཡུལ་ལ་རང་གི་ཁྱིམ་དུ་སྔགས་ཀྱི་བཟླས་པ་དང་སྦྱིན་སྲེག་དང་གཏོར་མ་དང་བསམ་གཏན་དང་དཀྱིལ་འཁོར་གྱི་འཁོར་ལོ་ལ་སོགས་པ་སྒོམ་པ་རྣམས་ཀྱི་གནས་མ་ཡིན་པ་དང་།
དུས་མ་ཡིན་པའི་དབང་གིས་སྔགས་ཀྱ་ིལྷ་མ་གྲུབ་ཅིང་སེམས་ལྷ་ལ་ཆགས་པ་དང་བྲལ་བ་རྣམས་དང་། དེ་བཞིན་དུ་ཤིན་ཏུ་རྣམ་པར་དག་པའི་རིམ་པས་ཕྱག་རྒྱ་ཆེན་པོ་སྒོམ་པའི་ལམ་ཉམས་པ་རྣམས་ཏེ་ཞེས་རྭ་འབྲོ་ལ་མེད་དོ། ། བླ་མ་དམ་པའི་མན་ངག་མཆོག་ཏུ་མི་འགྱུར་བའི་ཡེ་ཤེས་སྒོམ་པའི་ལམ་དང་བྲལ་ཞིང་། ཆོས་ཐམས་ཅད་ཅི་ཡང་མེད་པའི་སྟོང་པར་ལྟ་བ་ཆད་པ་ཆེན་པོའི་མཐར་ལྷུང་བའི་གདུག་པའི་བླ་མ་རྣམས་ཀྱིས་སློབ་མ་བྱིས་པའི་བློ་ཅན་ལ་ཟབ་ཅིང་རྒྱ་ཆེ་བའི་ཆོས་ཡོངས་སུ་བརྟག་པ་མི་བྱེད་ཅིང་། བླ་མ་ཡང་ཡོངས་སུ་བརྟགས་ནས་མི་བསྟེན་པ་རྣམས་ལ་ཤེས་རབ་ཀྱི་ཕ་རོལ་ཏུ་ཕྱིན་པ་སྟོན་པར་འགྱུར་བ་ནི། འདི་ལྟ་སྟེ་ཞེས་རྭ་མངས་སུའོ། ། བཅོམ་ལྡན་འདས་དེ་བཞིན་གཤེགས་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལས་གསུངས་པ་ཆོས་ཐམས་ཅད་གཟུང་འཛིན་གྱི་རྣམ་པར་རྟོག་པ་མེད་པ་དང་། ཆོས་ཐམས་ཅད་བདག་དང་བདག་གི་སྟོང་པ་ཉིད་དང་། ཆོས་ཐམས་ཅད་བདག་དང་བདག་གིར་ལྟ་བས་ཀུན་ནས་བསླང་བའི་བདག་དང་བདག་གི་བའི་མཚན་མར་དམིགས་པ་མེད་པ་དང་། ཁམས་གསུམ་པའི་ཆོས་ཐམས་ཅད་ལ་བླང་བྱར་སྨོན་པ་མེད་པ་དང་།
ཆོས་ཐམས་ཅད་དོན་དམ་པར་རྒྱུ་མཚན་གྱིས་འདུས་བྱས་པ་དང་བྲལ་བ་དང་། དེའི་ཕྱིར་ཆོས་ཐམས་ཅད་མུ་བཞི་དང་བྲལ་བས་དོན་དམ་པར་སྐྱེ་བ་དང་བྲལ་བ་དང་། དེའི་ཕྱིར་ཆོས་ཐམས་ཅད་གནས་སྐབས་གཞན་དུ་འགྱུར་བ་མེད་པ་དང་། ཆོས་ཐམས་ཅད་དོན་དམ་པར་རང་བཞིན་མེད་པས་སྐྱེ་བྱེད་ཀྱི་རྒྱུས་སྟོང་པ་དང་། ཆོས་ཐམས་ཅད་ནི་དོན་དམ་པར་དེ་བཞིན་ཉིད་ཀྱི་ངོ་བོས་ཚུར་མཐོང་གིས་བསམ་གྱིས་མི་ཁྱབ་པའོ། ། ཞེས་གསུངས་སོ། ། ཞེས་འགྱུར་མངས་སོ། ། དེའི་ཕྱིར་ཐམས་ཅད་མཁྱེན་པའི་འབྲས་བུ་ཐོབ་པའི་སླད་དུ་བྱང་ཆུབ་སེམས་དཔའ་ཆེན་པོ་ཆོས་ཐམས་ཅད་ལ་ལྟོས་པའི་རྣམ་པར་རྟོག་པ་མེད་པར་བསྒོམ་པ་བྱ་སྟེ། ཇི་ལྟ་ན་དབང་པོ་ལྔ་དོན་ལྔ་རིག་བྱེད་མིན་པ་གཟུགས་ཀྱི་ཕུང་པོ་ལ་མཚན་མར་འཛིན་པའི་ཚུལ་གྱིས་གནས་པར་མི་བྱའོ། ། དེ་བཞིན་དུ་སྦྱར་ཏེ།
བདེ་སྡུག་བཏང་སྙོམས་ཀྱི་ཚོར་བའི་ཕུང་པོ་ལ་མ་ཡིན་ནོ། ། རྒྱུ་རྐྱེན་འདུས་ཏེ་མཚན་མར་འཛིན་པའི་འདུ་ཤེས་ཀྱི་ཕུང་པོ་ལ་མ་ཡིན་ནོ། སེམས་ཡུལ་ལ་མངོན་པར་འདུ་བྱེད་པའི་འདུ་བྱེད་རྣམས་ལ་མ་ཡིན་ནོ། ཡུལ་སོ་སོར་རྣམ་པར་རིག་པའི་རྣམ་པ་ཤེས་པ་ལ་མ་ཡིན་ནོ། ། སྲ་བའི་མཚན་ཉིད་ཅན་སའི་ཁམས་ལ་གནས་པར་མི་བྱའོ། ། གཤེར་བ་ཆུའི་ཁམས་ལ་གནས་པར་མི་བྱའོ། ། དྲོ་བ་མེའི་ཁམས་ལ་གནས་པར་མི་བྱའོ། ། གཡོ་བ་རླུང་གི་ཁམས་ལ་མ་ཡིན་ནོ། ། ནམ་མཁའ་སྟོང་པའི་ཁམས་ལ་མ་ཡིན་ནོ། ། བདག་རྐྱེན་མིག་གི་ཁམས་ལ་གནས་པར་མི་བྱའོ། །
ཡུལ་གཟུགས་ཀྱི་ཁམས་ལ་མ་ཡིན་ནོ། ། ཡུལ་ཅན་མིག་གི་རྣམ་པར་ཤེས་པའི་ཁམས་ལ་མ་ཡིན་ནོ། ། བདག་རྐྱེེན་རྣ་བའི་ཁམས་ལ་མ་ཡིན་ནོ། ། ཡུལ་སྒྲ་ཡི་ཁམས་ལ་མ་ཡིན་ནོ། ཡུལ་ཅན་རྣ་བའི་རྣམ་པར་ཤེས་པའི་ཁམས་ལ་མ་ཡིན་ནོ། ། སྒྲ་ཡི་ཁམས་ལ་མ་ཡིན་ནོ། ། རྣ་བའི་རྣམ་པར་ཤེས་པའི་ཁམས་ལ་མ་ཡིན་ནོ། སྣའི་ཁམས་ལ་མ་ཡིན་ནོ། ། དྲིའི་ཁམས་ལ་མ་ཡིན་ནོ། ། སྣའི་རྣམ་པར་ཤེས་པའི་ཁམས་ལ་མ་ཡིན་ནོ། །
ལྕེའི་ཁམས་ལ་མ་ཡིན་ནོ། རོའི་ཁམས་ལ་མ་ཡིན་ནོ། ། ལྕེའི་རྣམ་པ་ཤེས་པའི་ཁམས་ལ་མ་ཡིན་ནོ། ལུས་ཀྱི་ཁམས་ལ་ལ་མ་ཡིན་ནོ། ། རེག་པའི་ཁམས་ལ་མ་ཡིན་ནོ། ལུས་ཀྱི་རྣམ་པ་ཤེས་པའི་ཁམས་ལ་མ་ཡིན་ནོ། ། ཡིད་ཀྱི་ཁམས་ལ་མ་ཡིན་ནོ། ། ཆོས་ཀྱི་ཁམས་ལ་མ་ཡིན་ནོ། ། ཡིད་ཀྱི་རྣམ་པར་ཤེས་པའི་ཁམས་ལ་གནས་པར་མི་བྱའོ། ། ཞེས་པ་སྟེ།
དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ལས་དེ་བཞིན་གཤེགས་པའི་ཡེ་ཤེས་ཡིད་བྱེད་བཀག་ཙམ་གྱི་རྣམ་པར་བསམ་པ་ལ་སྣང་བ་མེད་པ་ནི་ཡང་དག་པར་རྫོགས་པའི་སངས་རྒྱས་ཉིད་ཐོབ་པའི་སླད་དུ་བསྒོམ་བྱར་བཅོམ་ལྡན་འདས་ཀྱིས་གསུངས་སོ། ། བསམ་པ་ལ་སྣང་བ་ནི་སངས་རྒྱས་ཀྱི་རྒྱུ་མ་ཡིན་ཏེ། གང་གི་ཕྱིར་ཆགས་པ་སྐྱེ་བ་དང་ཆགས་པ་དང་བྲལ་བ་ཞེ་སྡང་གི་རང་བཞིན་གྱི་ཕྱིར་རོ། ། ཁྱབ་པ་ཡོད་དེ། འདིར་གང་གི་ཚེ་སེམས་ཅན་གྱི་བསམ་པ་ཡུལ་གྱི་སྣང་བ་ལ་རབ་ཏུ་འཇུག་པ་དེའི་ཚེ་མཆོག་ཏུ་འདོད་པའི་དངོས་པོ་རྣམས་ལ་ཆགས་པ་དང་བྲལ་བས་སྡང་བར་འགྱུར་ཏེ་ཆགས་སྡང་དེ་དག་གིས་འཁོར་བར་འཁོར་བའོ། ། གང་གི་ཚེ་སྣང་བའི་ཡུལ་ལ་བསམ་པའམ་སེམས་པ་མེད་པར་རབ་ཏུ་འཇུག་པ་དེའི་ཚེ་ན་ནི་འདོད་པའི་དངོས་པོ་རྣམས་ལ་ཆགས་པ་དང་བྲལ་བའི་སྡང་པ་མེད་དོ། ། དེ་ལྟར་ཡུལ་ལ་ཆགས་པ་སྐྱེ་དང་ཆགས་པ་དང་བྲལ་བའི་སྡང་བ་མེད་དོ། ། དེ་ལྟར་ཡུལ་ལ་ཆགས་པ་སྐྱེ་བ་སོགས།་་་་་ དེ་དག་མེད་པའི་ཕྱིར་འཁོར་བར་འཁོར་བ་མེད་པ་ཉིད་དོ། ། འཁོར་བ་མེད་པའི་ཕྱིར་ཡང་དག་པར་རྫོགས་པའི་སངས་རྒྱས་ཉིད་དུ་འགྱུར་རོ། །
དེའི་ཕྱིར་སངས་རྒྱས་ཉིད་སྒྲུབ་པར་བྱེད་པ་ནི་དེ་བཞིན་གཤེགས་པའི་ཡེ་ཤེས་ཡིད་ལ་བཀག་ཙམ་གྱི་བསམ་པ་མེད་པ་སྟེ། གཞན་རྣམ་པར་རྟོག་པའི་ཏིང་ངེ་འཛིན་ནི་སངས་རྒྱས་ཀྱི་ལམ་མ་ཡིན་ནོ། ། དེ་ལྟར་རབ་ཏུ་མི་མཁས་པ་བསམ་པའམ་སེམས་པ་མེད་པའི་ཡེ་ཤེས་སངས་རྒྱས་ཀྱི་ལམ་དུ་འདོད་པ་ཆད་པ་ཆེན་པོར་ལྷུང་བ་རྒྱ་ནག་ཧཱ་ཤང་ལྟ་བུ་འགའ་ཞིག་གི་སྨྲ་བར་འགྱུར་ཏེ། དབུ་མ་སྒོམ་རིམ་ཐ་མར། གང་ཞིག་སེམས་ཀྱི་རྣམ་པར་རྟོག་པས་བསྐྱེད་པའི་དགེ་བ་དང་མི་དགེ་བའི་དབང་གིས་སེམས་ཅན་རྣམས་མཐོ་རིས་ལ་སོགས་པའི་འབྲས་བུ་མྱོང་ཞིང་འཁོར་བ་ན་འཁོར་རོ། ། གང་དག་ཅི་ཡང་མི་སེམས་ཅི་ཡང་མི་བྱེད་པ་དེ་དག་ནི་འཁོར་བ་ལས་ཡོངས་སུ་ཐར་བར་འགྱུར་རོ། ། དེ་ལྟ་བས་ན་ཅི་ཡང་མི་བསམ་མོ། ། སྦྱིན་པ་ལ་སོགས་པ་དགེ་བ་སྤྱད་པར་ཡང་མི་བྱའོ། ། སྦྱིན་པ་ལ་སོགས་པ་སྤྱད་པ་ནི་སྐྱེ་བོ་བླུན་པོའི་དབང་དུ་མཛད་ནས་བསྟན་པ་ཁོ་ན་ཡིན་ནོ་སྙམ་དུ་སེམས་ཤིང་དེ་སྐད་སྨྲའོ་ཞེས་ཧཱ་ཤང་གི་ཕྱོགས་བཀོད་པ་ལྟ་བུའོ། ། དེའི་ཕྱིར་ལན་བརྗོད་པར་བྱའོ། །
འདིར་གལ་ཏེ་བསམ་པ་ལ་སྣང་བ་མེད་པའི་ཡེ་ཤེས་སངས་རྒྱས་ཉིད་སྟེར་བར་བྱེད་པ་ཡིན་ན། དེའི་ཚེ་སེམས་ཅན་ཐམས་ཅད་ཀྱང་ཆོས་ཅན། སངས་རྒྱས་སུ་ཅིའི་ཕྱིར་མི་འགྱུར་ཏེ་གྱུར་པ་ཡིན་པར་ཐལ། བསམ་མེད་ཀྱི་ཡེ་ཤེས་ཅན་ཡིན་པའི་ཕྱིར། རྟགས་གྲུབ་སྟེ། སེམས་ཅན་འདི་རྣམས་ཀྱིས་ཀྱང་གཉིད་འཐུག་པོ་ལོག་པ་དང་བརྒྱལ་བ་ལ་སོགས་པའི་གནས་སྐབས་ལ་བསམ་པ་མེད་པའི་ཡེ་ཤེས་རབ་ཏུ་འཇུག་པའི་ཕྱིར་ཞེས་པའི་སྐྱོན་དུ་འགྱུར་ཞིང་། གཞན་ཡང་ཤིན་ཏུ་གཉིད་ལོག་པའི་གནས་སྐབས་དེ་ལ་ཆོས་ཅན། ཆགས་པ་དང་ཆགས་པ་དང་བྲལ་བ་དག་ཏུ་མི་འགྱུར་ཏེ། འདོད་པའི་དངོས་པོ་རྣམས་ལ་ཆགས་པ་མེད་ཅིང་མི་འདོད་པའི་དངོས་པོ་རྣམས་ལ་ཆགས་པ་དང་བྲལ་བའི་ཞེ་སྡང་མེད་པ་དེའི་ཕྱིར། འདོད་ན་དེའི་ཕྱིར་འཁོར་བ་མེད་པར་ཐལ།
འདོད་ན་དེའི་ཕྱིར་སངས་རྒྱས་སུ་འགྱུར་རོ། ། རྩ་བའི་ཐལ་བ་འདོད་པ་ནུས་པའང་མིན་པས། བསམ་པ་མེད་པའི་ཡེ་ཤེས་དེ་ཡིས་སེམས་ཅན་ཐམས་ཅད་ཡང་དག་པར་རྫོགས་པའི་སངས་རྒྱས་སུ་གྱུར་པ་ལ་ཡང་མ་ཡིན་ནོ། ། དེའི་ཕྱིར་བསམ་པ་མེད་པའི་ཡེ་ཤེས་ནི་ཆོས་ཅན། དེ་བཞིན་གཤེགས་པའི་ཡེ་ཤེས་སུ་མི་འགྱུར་ཏེ། དེས་སངས་རྒྱས་སུ་གྱུར་པ་མེད་པ་དེའི་ཕྱིར། གཞན་ཡང་གང་གི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པའི་ཏིང་ངེ་འཛིན་གྱི་ལེའུ་ལས། ཏིང་ངེ་འཛིན་རྣམས་བཅོམ་ལྡན་འདས་ཀྱིས་གསུངས་ཏེ། ཇི་ལྟར་ན། དེ་ལ་རིན་ཆེན་སྒྲོན་མ་ཞེས་བྱ་བའི་ཏིང་ངེ་འཛིན་ཏོ། །
ཞེས་བཀའ་སྩལ་ཏོ། ། དེ་ལ་འདིར་གལ་ཏེ་རིན་ཆེན་སྒྲོན་མ་ཞེས་པ་བསམ་པའམ་རབ་ཏུ་སྣང་བ་མེད་པ་ཡིན་ན་དེའི་ཚེ་ཏིང་ངེ་འཛིན་ཆོས་ཅན། རིན་ཆེན་སྒྲོན་མ་ཞེས་བྱ་བའི་ཏིང་ངེ་འཛིན་དུ་ཇི་ལྟར་འགྱུར་ཏེ་མི་འགྱུར་བར་ཐལ། གསལ་སྣང་མེད་པའི་ཕྱིར། དེ་བཞིན་དུ་ཏིང་ངེ་འཛིན་གཞན། འོད་བྱེད་པ། འོད་མཐའ་ཡས་པ། འོད་དྲི་མ་མེད་པ། འོད་ཟེར་རབ་ཏུ་འགྱེད་པ། ནམ་མཁའ་རྒྱས་བར་འགེངས་པ།
གློག་གི་སྒྲོན་མ། གློག་གི་འོད་ཟེར། སྒྲོན་མ་འབར་མ། ཉི་མའི་སྒྲོན་མ། ཤེས་རབ་སྒྲོན་མ། སྣང་བ་གསལ་བ། སྣང་བ་བྱེད་པ། ཀུན་ཏུ་སྣང་བ། ཟླ་བ་དྲི་མ་མེད་པ། ཟླ་བ་དྲི་མ་མེད་པར་རྒྱས་པའི་འོད།
རྣམ་པ་ཐམས་ཅད་དུ་འོད་བྱེད་པ། རྣམ་པའི་མཆོག་ཐམས་ཅད་ལྡན་པ། དགེ་བའི་མེ་ཏོག་རྒྱས་ཤིང་གསལ་བ། རྒྱལ་མཚན་རྩེ་མོའི་དཔུང་བརྒྱན། ནེམ་ནུར་རྣམ་པར་སེལ་བ། སྤོབས་པ་མཐའ་ཡས་པ། གཟུངས་ཀྱི་བློ་གྲོས། བརྡ་དང་སྒྲ་ལ་འཇུག་པ། ཚིག་བླ་དགས་ལ་ཡང་དག་པར་འཇུག་པ། ངེས་པའི་ཚིག་ལ་གདོན་མི་ཟ་བར་འཇུག་པ།
ཆོས་ཐམས་ཅད་ཀྱི་ཚིག་རབ་ཏུ་འབྱེད་པ། སྤྱི་གཙུག་རྣམ་པར་ལྟ་བ། ཕྱོགས་རྣམ་པར་བལྟ་བ་ཞེས་བྱ་བ་ལ་སོགས་པའི་ཏིང་ངེ་འཛིན་བརྒྱ་བཅོ་བརྒྱད་དམ་ཉི་ཤུ་པོ་རྣམས་ཀྱང་བསམ་པའམ་གསལ་བར་སྣང་བ་མེད་པར་མི་འགྱུར་ཏེ། སོ་སོ་ཡང་དག་པར་རིག་པའི་མཚན་ཉིད་ཀྱི་ཕྱིར་དང་། བེམ་པོ་དང་ཆད་པའི་སྟོང་པ་ཉིད་མ་ཡིན་པའི་ཕྱིར་རོ། ། ཅི་སྟེ་བྱིས་པ་རྣམས་ཀྱི་ཚིག་འདིར་ནི་གལ་ཏེ་དེ་བཞིན་གཤེགས་པའི་ཡེ་ཤེས་རང་རིག་པ་ཡིན་ན་སྣང་བ་དང་བཅས་པར་མི་འགྱུར་རམ། དེ་ལྟར་ན་དེའི་ཚེ་ཇི་ལྟར་ཆོས་ཐམས་ཅད་རང་བཞིན་མེད་པར་དེ་བཞིན་གཤེགས་པས་གསུངས་ཞེ་ན། འདི་ལ་ལན་བརྗོད་པར་བྱ་སྟེ། འདིར་དེ་བཞིན་གཤེགས་པའི་ཡེ་ཤེས་ནི་ཆོས་ཐམས་ཅད་ཀྱི་རང་བཞིན་མེད་པ་ཉིད་རྟོགས་པར་བྱེད་པ་ཞེས་བྱ་བ་སྟེ། དངོས་པོ་ཐམས་ཅད་སྣང་བ་མེད་པའི་མཚན་ཉིད་ཤིན་ཏུ་གཉིད་ལོག་པའི་སེམས་ཀྱི་ཆོས་ཅན་ནི་མ་ཡིན་ནོ། །
དེ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལས་གསུངས་པ་ཡང་། སེམས་གང་ཞིག་སྒྲིབ་བྲལ་དུ་ཡོད་པའི་སེམས་དེ་ནི་སྒྲིབ་བཅས་ཀྱི་སེམས་མ་ཡིན་ནོ་ཞེས་པ་སྟེ། སྒྲིབ་བྲལ་གྱི་སེམས་ནི་རང་བཞིན་གྱི་འོད་གསལ་བ་ཞེས་བྱ་བའོ། ། གལ་ཏེ་དེ་བཞིན་གཤེགས་པའི་ཡེ་ཤེས་རང་རིག་པར་མི་འགྱུར་ན། དེའི་ཚེ་དེ་བཞིན་གཤེགས་པ་ཆོས་ཅན། སེམས་ཅན་གྱི་བསམ་པའི་དབང་གིས་ཆོས་སྟོན་པར་མི་འགྱུར་ཏེ། ཆོས་ཐམས་ཅད་རབ་ཏུ་རྟོགས་པ་ཡང་མེད། ཡང་དག་པར་རིག་པ་ཡང་མེད་པ་ཉིད་ཀྱི་ཕྱིར་རོ། ། ཅི་སྟེ་ཤེས་པའི་སྒོ་ནས་རང་མི་རིག་ཀྱང་དབང་པོའི་སྒོ་ནས་རང་རིག་པ་ཡིན་ནོ་ཞེ་ན། དེའི་ཚེ་དེ་བཞིན་གཤེགས་པའི་ཡེ་ཤེས་ཆོས་ཅན།
དཀར་པོའི་ཆ་མེད་པ་དང་དབང་པོའི་ཀུན་ཏུ་འགྲོ་བ་ཐམས་ཅད་དང་སྒྲིབ་བྲལ་གྱི་ཆོས་ཐམས་ཅད་ལ་ཁྱབ་པར་མི་འགྱུར་ཏེ། དབང་པོའི་སྒོ་ནས་བདེ་བ་མྱོང་བས་སྒྲིབ་པ་ཐམས་ཅད་དང་ལྡན་པའི་ཕྱིར་རོ། ། འདོད་མི་ནུས་པ་དེའི་ཕྱིར། དེ་བཞིན་གཤེགས་པའི་ཡེ་ཤེས་ནི་རང་རིག་པ་ཆོས་ཐམས་ཅད་རང་བཞིན་མཁྱེན་པ་རྣམ་པར་མི་རྟོག་ཅིང་དབང་པོ་ཡིས་རྟོགས་པ་མེད་པ་སྟེ། བཅོས་ལྡན་འདས་ཀྱིས་མཚན་ཡང་དག་པར་བརྗོད་པའི་སོ་སོར་ཀུན་ཏུ་རྟོགས་པའི་ཡེ་ཤེས་ཀྱི་བསྟོད་པ་ལས། ཚིགས་སུ་བཅད་པ་ཉི་ཤུ་པ་ལ་སོགས་པ་གསུམ་གྱིས་སངས་རྒྱས་ཆ་མེད་ཀུན་འགྲོ་ཁྱབ་པ་པོ། ལ་སོགས་པར་གསུངས་པ་འདི་ལྟ་སྟེ། ཕྱིའི་དོན་དམིགས་པ་མེད་པར་དམིགས་པའི་ཕྱིར་མྱ་ངན་འདས། མ་བཅོས་པའི་རང་རིག་ཕྱག་ཆེན་ཤེས་རབ་ཀྱིས་སྣང་བའི་ངོ་བོ་ཉིད་ཀྱིས་ཞི། དངོས་པོ་དངོས་མེད་ཟད་པས་མྱ་ངན་འདས།
སངས་རྒྱས་ཐམས་ཅད་འདིར་མྱ་ངན་ལས་འདའ་བས་ན་ལེགས་པར་མྱ་ངན་ལས་འདས་པ་བདེ་བ་ཆེན་པོ་སྟེ། རྟོག་པ་ཐམས་ཅད་དང་བྲལ་བས་མཐར་ཕྱིན་པའི་བདེ་བའི་ཕྱིར་ཉེ་བ། ཐབས་ཤེས་ལ་བདེ་སྡུག་གཉིས་མེད་པའི་ཕྱིར་བདེ་སྡུག་སེལ་བ་མཐར་གྱུར་པ། རང་བཞིན་གྱི་ཆགས་པ་དང་བྲལ་བས་མི་འཛག་པའི་བདེ་བ་ཆེན་པོའི་ངོ་བོས་ཆགས་བྲལ། བག་ཆགས་དང་བྲལ་བས་ཤིན་ཏུ་རྣམ་དག ཆོས་དབྱིངས་ཡེ་ཤེས་ངོ་བོས་ལུས་ལས་འདས་པ་པོ། འོད་གསལ་བས་རྣམ་རྟོག་ལ་སོགས་པས་མི་ཐུབ་པས་ཐུབ་པ་མེད་པ། མི་འཛག་པའི་ཆགས་པ་ཆེན་པོས་བདེ་བ་ཐམས་ཅད་དཔེ་དང་བྲལ་བའི་ཕྱིར་དཔེ་མེད་པ། སྣང་བ་དང་བུད་མེད་ལ་སོགས་པའི་ངོ་བོ་ཉིད་མེད་པས་རང་བཞིན་མེད་པའི་ངོ་བོས་མི་མངོན། ཁུ་བ་འོད་གསལ་གྱི་ཕྱིར་མི་སྣང་།
ཁུ་རྡུལ་མི་འཛག་པས་མཁའ་ལྟར་གོས་པ་མེད་པའི་ཕྱིར་གསལ་བྱེད་མིན། ཆ་བཅོ་ལྔ་ལས་འདས་པའི་ཕྱིར་མི་འགྱུར་བའི་ངོ་བོ་ཉིད་ཀྱིས་ཆ་མེད། ཡེ་ཤེས་ནམ་མཁའི་ངོ་བོ་ཉིད་ཀྱིས་ཀུན་འགྲོ། བརྟན་གཡོ་ཀུན་གྱི་རང་བཞིན་ཡིན་པས་ཁྱབ་པ་པོ། ཡིད་ཀྱིའང་སྤྱོད་ཡུལ་མིན་པས་ཕྲ་ཞིང་། ཆོས་དབྱིངས་ཡེ་ཤེས་རང་གི་རིགས་བྱ་ཡིན་པས་ཟག་མེད། ལྷུན་གྱིས་གྲུབ་པར་བདེ་བ་ཐམས་ཅད་བསྐྱེད་པའི་ཕྱིར་ས་བོན་བྲལ། ཆགས་པ་ཆགས་བྲལ་བར་མའི་ཆགས་པ་མེད་པའི་ཆགས་པ་ཆེན་པོས་རྡུལ་མེད། དེ་བཞིན་ཉིད་ཀྱི་ངོ་བོས་རྡུལ་བྲལ། གློ་བུར་གྱི་དྲི་མ་དང་བྲལ་བས་དྲི་མ་མེད།
རང་བཞིན་རྣམ་པར་བྲལ་བས་ཉེས་པ་སྤངས་པ། ཕྱི་རོལ་རྣམ་གཡེང་གི་ནད་ཟད་པའི་ཕྱིར་སྐྱོན་མེད་པ། ཕྱིན་ཅི་མ་ལོག་པའི་འོད་གསལ་ཁོང་དུ་ཆུད་པས་ཤིན་ཏུ་སད་པ། ཕུང་པོ་རྣམས་ལྷན་སྐྱེས་ཀྱི་རང་བཞིན་དུ་རྟོགས་པས་སད་པའི་བདག ཆོས་ཐམས་ཅད་ཡེ་ཤེས་ཀྱི་ངོ་བོར་གནས་པས་ཀུན་ཤེས། སེམས་ཅན་ཐམས་ཅད་ཀྱི་སྤྱོད་པ་ལྷུན་གྲུབ་ཏུ་ཤེས་པས་ཀུན་རིག་དམ་པ་པོ། ཞེས་ཉི་མ་དཔལ་ལོ། ། ཡང་ན་འདོད་པའི་མྱང་འདས་ལ་མི་གནས་པས་གཟུགས་ཀྱི་མྱང་འདས་ལ་མི་གནས་པས་ཞི། གཟུགས་མེད་ཀྱི་མྱང་འདས་ལ་མི་གནས་པས་མྱ་ངན་འདས། མི་གནས་པའི་མྱ་ངན་ལས་འདས་པས་ལེགས་པར་མྱ་ངན་འདས་མཐར་སོན།
འཛག་པའི་བདེ་བ་ལ་ཆགས་པ་དང་བྲལ་བས་རྡུལ་དུ་གྱུར་པས་སྤངས་པས་བདེ་སྡུག་སེལ་བ། སྲིད་པ་མཐར་བྱས་པས་མཐར་གྱུར་པ། ཁུ་བ་འཕོས་པས་འཛག་བདེ་ལ་ཆགས་པ་དང་བྲལ་བ་ལ་མི་གནས་པས། ཆགས་བྲལ་ལུས་ལས་འདས་པ་པོ། ། བདུད་མ་ལུས་པ་བཅོམས་པས་ཐུབ་པ་མེད་པ། འཇིག་རྟེན་གྱི་དཔེར་བྱ་བ་ལས་འདས་པས་དཔེ་མེད་པ། འཛིན་པ་མི་མངོན། གཟུང་བྱར་མི་སྣང་། གློ་བུར་གྱི་མཚན་མ་མེད་པས་གོས་པ་མེད། འཕོ་བའི་བག་ཆགས་སྤངས་པས་མི་འགྱུར།
དུས་ཀུན་དུ་གནས་པས་ཀུན་འགྲོ། སྒྲིབ་བྲལ་གྱི་ཆོས་ཀུན་ལ་ཁྱབ་པས་ཁྱབ་བ་པོ། ཐོས་བསམ་གྱི་ཡུལ་ལས་འདས་པས་ཕྲ་ཞིང་། འཛག་པ་དང་བྲལ་བས་ཟག་པ་མེད། འཁོར་བའི་ས་བོན་ཀུན་གཞི་ཁུ་རྡུལ་གཅིག་ཏུ་སྦྱོར་བ་སྤངས་པས་ས་བོན་བྲལ། ཐ་མལ་གྱི་འདོད་ཆགས་སྤངས་པས་རྡུལ་མེད། ཞེ་སྡང་སྤངས་པས་རྡུལ་བྲལ། གཏི་མུག་སྤངས་པས་དྲི་མ་མེད། དེའི་ཕྱིར་དེས་ཀུན་ནས་བསླང་བའི་སྡིག་ལས་སྤངས་པས་ཉེས་པ་སྤངས་པ། སྐྱོན་གྱི་རྩ་བ་མ་རིག་པ་སྤངས་པས་སྐྱོན་མེད་པ།
རྡོ་རྗེ་པད་མས་ཤིན་ཏུ་སད་པ་ལས་བྱུང་བས་ཤིན་ཏུ་སད་པ། སྒྲིབ་པའི་གཉིད་སད་པའི་ངོ་བོས་སད་པའི་བདག་ཉིད། ཇི་སྙེད་པ་མཁྱེན་པས་ཀུན་ཤེས། ཇི་ལྟ་བ་མཁྱེན་པས་ཀུན་རིག འཕགས་པའི་ཡེ་ཤེས་དམ་པའི་སྤྱོད་ཡུལ་དུ་གྱུར་པས་དམ་པ་པོ། ཞེས་པ་དང་། དེ་བཞིན་དུ་བྱ་བ་ནན་ཏན་གྱི་ཡེ་ཤེས་ཀྱི་བསྟོད་པ་ལས། ཚིགས་སུ་བཅད་པ་བཅུ་གསུམ་པས་དེ་བཞིན་གཤེགས་པའི་ཡེ་ཤེས་རང་རིག་ཅིང་ཆོས་ཐམས་ཅད་ཀྱི་རང་བཞིན་མཁྱེན་པར་གསུངས་པ་འདི་ལྟ་སྟེ། སྤྲོས་པ་ཐམས་ཅད་ལས་འདས་པས་ནམ་མཁའི་ངོ་བོའི་ཕྱིར་བདག་རིག རང་གཞན་གཉིས་སུ་མེད་པར་ཁོང་དུ་ཆུད་པའི་ཕྱིར་གཞན་རིག
དངོས་པོ་མ་ལུས་པའི་རང་བཞིན་ཡང་དག་པར་མཐོང་བའི་ཕྱིར་ཐམས་ཅད་པ། དངོས་པོ་དངོས་མེད་དབྱེར་མེད་རྟོགས་པ་ལ་ཕན་པའི་ཕྱིར་ཀུན་ལ་ཕན་པ། བདེ་བ་ཆེན་པོའི་བདག་ཉིད་ཡེ་ཤེས་ཀྱི་སྐུ་ཡིན་པས་གང་ཟག་མཆོག ཆོས་ཀྱི་སྐུ་དཔེ་མེད་པའི་ངོ་བོ་ཉིད་ཀྱིས་འཇིག་རྟེན་པའི་དཔེར་བྱ་བ་ཀུན་ལས་འདས་པ་སྟེ། ལྷན་སྐྱེས་ཉིད་དུ་སོ་སོ་རང་གིས་རིག་པར་བྱ་བའི་ཕྱིར་ཤེས་བྱ་དང་། བདེ་བ་འཛིན་པ་པོ་ཉིད་ཀྱིས་ཤེས་པའི་བདག་པོ་སྟེ་མཆོག་ཅེས་པ་ཉི་མ་དཔལ་ལོ། ། ཡང་ན་སངས་རྒྱས་ཀྱི་ཐུགས་ཀྱི་རྡོ་རྗེ་སེམས་ཀྱི་རང་བཞིན་འོད་གསལ་རྟོགས་པས་བདག་རིག བརྟན་གཡོ་མཐའ་དག་རྟོགས་པས་གཞན་རིག སྐུའི་རྡོ་རྗེ་རྣམ་པ་ཐམས་ཅད་པའི་སྤྲུལ་པས་གདུལ་བྱ་འདུལ་བར་བྱེད་པས་སེམས་ཅན་ཀུན་ལ་ཕན་པའི་གང་ཟག་མཆོག གསུང་གི་རྡོ་རྗེ་སེམས་ཅན་ཀུན་གྱི་བསམ་པ་དང་མཐུན་པར་སོ་སོའི་སྐད་ཀྱིས་ཆོས་ཕུང་མཐའ་ཡས་གོ་བར་བྱེད་པས་འཇིག་རྟེན་གྱི་དཔེར་བྱ་བ་ཀུན་ལས་འདས་པ་སྟེ།
ཤེས་པ་འཛིན་པ་དང་ཤེས་བྱ་གཟུང་བ་དབྱེར་མེད་པའི་སྐུ་གསུམ་གྱི་བདག་པོ་ལྷན་ཅིག་སྐྱེས་པའི་དགའ་བ་ནི་སྐུ་བཞིའི་མཆོག་ལྷན་ཅིག་སྐྱེས་པའི་སྐུའོ་ཞེས་པ་དང་། རྒྱུད་ཀྱི་རྒྱལ་པོའི་ལེའུ་ལྔ་པ་ལས་ཀྱང་ཚིགས་སུ་བཅད་པ་དགུ་བཅུ་རྩ་དགུ་པས་གསུངས་པ་འདི་ལྟ་སྟེ། རྒྱལ་བའི་སྐུ་ཡི་རྡོ་རྗེ་ནི་གཟུགས་སོགས་ཡུལ་དང་མིག་སོགས་ཡུལ་ཅན་གཟུང་འཛིན་དུ་འབྲེལ་བ་ཅན་འཁོར་བ་པ་རྣམས་ཀྱི་བགྲོད་བྱ་སྟེ་རྟོགས་བྱ་མིན་པ་རྣམ་པར་མི་རྟོག་ཅིང་དབང་པོ་མེད་པ། རྣམ་པ་རང་གཞན་ཐམས་ཅད་རིག་ཅིང་སྤྲུལ་བར་ནུས་པ་ཐམས་ཅད་པའི་སྟོང་གཟུགས་རྣམས་སོ། ། གསུང་གི་རྡོ་རྗེ་ནི་ཉི་ཚེ་བ་མ་ཡིན་པས་སེམས་ཅན་ཐམས་ཅད་ཀྱི་རང་སྙིང་སྟེ་རང་རང་གི་བསམ་པ་དང་མཐུན་པར་སོ་སོའི་སྐད་རྣམ་དག་གིས་ཆོས་ཀྱི་ཕུང་པོ་མཐའ་ཡས་ནི་གོ་བར་བྱེད་པ་པོའོ། ། འགྱུར་མེད་ལྔའི་རྩེ་མོ་དང་ལྡན་པའི་རྡོ་རྗེ་ཅན་སངས་རྒྱས་ཀྱི་ཐུགས་ཀྱི་རྡོ་རྗེ་སེམས་ཅན་རྣམས་ཀྱི་སེམས་ཀྱི་རང་བཞིན་འོད་གསལ་རྟོགས་པ་ཇི་ལྟ་བ་མཁྱེན་པ་དང་། བརྟན་གཡོ་མཐའ་དག་ས་གཞི་ལ་གནས་པའི་ཆོས་ཇི་སྙེད་པ་གཟིགས་པ་ཇི་སྙེད་པ་མཁྱེན་པའི་ཡེ་ཤེས་སོ། ། དྲི་མ་མེད་པའི་ནོར་བུ་ཤེལ་ཚོན་སྣ་ཚོགས་འཛིན་པ་ལྟ་བུར་སྐུ་གསུང་ཐུགས་ཀྱི་སྤྲུལ་པ་སྣ་ཚོགས་པའི་དངོས་པོ་རྣམས་ཀྱིས་འཛིན་བྱེད་མི་འཕོ་བའི་བདེ་བ་ཆེན་པོ་གང་ཡིན་པ་དེ་ཉིད་ཡེ་ཤེས་རྡོ་རྗེའོ། ། ཞེས་པ་སྟེ་དེའི་ཕྱིར་དེ་བཞིན་གཤེགས་པའི་ཡེ་ཤེས་ནི་དབང་པོ་མེད་ཅིང་རང་རིག་པའོ། ། གལ་ཏེ་དེ་བཞིན་གཤེགས་པའི་ཡེ་ཤེས་རང་རིག་པ་ཡིན་ན།
འོ་ན་དེའི་ཚེ་ཕུང་པོ་དང་ཁམས་དང་སྐྱེ་མཆེད་མེད་པ་ལས་རང་རིག་པའི་ཡེ་ཤེས་སྲིད་པ་མ་ཡིན་ཏེ། དེས་ན་བཅོམ་ལྡན་འདས་ཀྱི་རྒྱུད་ཀྱི་རྒྱལ་པོ་རྣམས་ལས་གསུངས་པ། ཕུང་པོ་མེད་པ་ལས་ཤེས་རབ་ཡེ་ཤེས་ཉེ་བར་དམིགས་པར་མི་འགྱུར་ཏེ། དབང་པོ་གཉིས་ཀྱི་སྦྱོར་བ་ལས་བྱང་ཆུབ་ཀྱི་སེམས་འབྱུང་བའི་དུས་སུ་ཁྱད་པར་དགའ་བ་དང་ལྷན་ཅིག་སྐྱེས་པ་དག་གི་དབུས་སུ་ཐིག་ལེ་གྲོལ་བ་གསུམ་གྱི་ཐར་སྐད་ཅིག་ཙམ་དུ་ཀུན་ཏུ་བཟང་པོ་བདེ་བ་ཆེན་པོའི་ཡེ་ཤེས་སྐྱེ་སྟེ། འདི་ཉིད་ན་རང་རིག་པར་གསུངས་སོ། ། དེ་ལྟར་ཀྱཻ་རྡོ་རྗེར། ཇི་ལྟར་མེ་ཏོག་ལ་གནས་དྲི། ། མེ་ཏོག་དངོས་མེད་ཤེས་མི་འགྱུར། ། དེ་བཞིན་གཟུགས་སོགས་དངོས་མེད་པར། ། བདེ་བ་ཉིད་ཀྱང་དམིགས་མི་འགྱུར། །
དེས་ན་འདིར་བྱང་ཆུབ་ཀྱི་སེམས་ཀྱི་ཐིག་ལེ་འབྱུང་བ་མི་འགྱུར་བ་དང་། མྱ་ངན་ལས་འདས་པ་འཕོ་བའི་བདེ་བ་དང་བྲལ་བ་དབང་པོ་གཉིས་སྦྱོར་གྱི་སྒོ་ནས་རྟོགས་བྱར་མེད་པ་ནི་ཀུན་ཏུ་བཟང་པོའི་བདེ་བ་ཆེན་པོའི་ཡེ་ཤེས་སུ་ཇི་ལྟར་འགྱུར། དེས་ན་ནམ་མཁའི་མེ་ཏོག་ལ་མོ་གཤམ་གྱི་བུ་ཡིས་དྲི་བསྣམས་པ་བཞིན་དུ་རྣམ་པར་དཔྱད་ན་འགྱུར་མེད་བདེ་བ་ཆེན་པོའི་ཡེ་ཤེས་ཀྱི་དོན་དུ་མེད་པ་ཅན་ནོ་ཞེས་པ་འདིར་རྒྱུད་ཀྱི་དོན་ལ་རྨོངས་པ་འགའ་ཞིག་གི་བསམ་པ་འབྱུང་བར་འགྱུར་ཏེ། དེའི་ཕྱིར་ལན་བརྗོད་པར་བྱའོ། ། བྱང་ཆུབ་ཀྱི་སེམས་ཀྱི་ཐིག་ལེ་འགྱུར་བའི་བདེ་བ་ཀུན་ཏུ་བཟང་པོའི་བདེ་བ་ཆེན་པོ་ཤེས་རབ་ཡེ་ཤེས་སུ་དེ་བཞིན་གཤེགས་པས་གསུངས་པ་འདི་ནི་དེ་ལྟར་བདེན་པ་མ་ཡིན་ཏེ། གང་གི་ཕྱིར་ན། བཞི་པ་དེ་ཡང་དེ་བཞིན་ནོ། ། ཞེས་པའི་ཚིག་སྒྲ་ཇི་བཞིན་དུ་བཟུང་བ་ལ་དགག་པ་གསུངས་པའི་ཕྱིར་རོ། ། ཇི་ལྟར་ཞེ་ན། འདིར་གལ་ཏེ་དབང་གསུམ་པ་འགྱུར་བའི་བདེ་བ་ཤེས་རབ་ཡེ་ཤེས་ནི་ཀུན་ཏུ་བཟང་པོ་བདེ་བ་ཆེན་པོ་དབང་བཞི་པའི་ཡེ་ཤེས་ཡིན་ན་དེའི་ཚེ།
བཞི་པ་དེ་ཡང་དེ་བཞིན་ནོ། ། ཞེས་པ་འཛག་བདེ་སྔར་མངོན་པར་བརྗོད་ཟིན་པ་བཟླས་ཏེ་མངོན་པར་བརྗོད་པར་འགྱུར་རོ། ། དེ་ལྟར་ཟློས་པས་གསུངས་པ་ཡང་རིགས་པ་མ་ཡིན་ཏེ། གང་གི་ཕྱིར་བཅོམ་ལྡན་འདས་ཚིག་ཟློས་པ་གསུང་བའི་སྐྱོན་ཅན་དུ་ཐལ་བར་འགྱུར་བའི་ཕྱིར་རོ། ། ཇི་ལྟར་ན་ལག་པ་ཞེས་བརྗོད་པའི་རྗེས་ལ་སླར་ཡང་ལག་པ་ཞེས་བརྗོད་པ་དང་། དེ་བཞིན་དུ་ཞོ་ཞེས་བརྗོད་པའི་རྗེས་ལ་སླར་ཡང་ཞོ་ཞེས་བརྗོད་པ་བཞིན་ནོ། ། ཟློས་སྐྱོན་ཅན་འདི་ནི་བྱིས་པ་དང་སྨྱོན་པའི་ཚིག་སྟེ་མཁས་པ་རྣམས་ཀྱི་ཚིག་ནི་མ་ཡིན་ནོ། ། དེའི་ཕྱིར་བཞི་པ་ཞེས་གསུམ་པ་ལས་ཐ་དད་དུ་གསུངས་པའི་ཕྱིར་གསུམ་པར་མི་འགྲོའོ། ། དེས་ན་བཞི་པ་དེ་ཡང་གསུམ་པ་ཤེས་རབ་ཡེ་ཤེས་དེ་བཞིན་དུ་ཤེས་རབ་ཡེ་ཤེས་ཡིན་ནོ་ཞེས་གསུངས་པའི་ཕྱིར། དེ་ཉིད་ཤེས་རབ་ཡེ་ཤེས་སོ་ཞེས་འགྱུར་མངས་སུ་འདོན་པ་ལྟར་བཞི་པ་དེ་ཉིད་ཤེས་རབ་ཡེ་ཤེས་སུ་གྲུབ་བོ། །
བཅོམ་ལྡན་འདས་ཀྱི་གསུང་འདིའི་ཕྱིར་བཞི་པ་ཤེས་རབ་ཡེ་ཤེས་མ་གཏོགས་པ་མི་འཕོ་བའི་བདེ་བ་ལས་ཉམས་པ་རྣམས་ནི། བཞི་པ་དེ་ཡང་དེ་བཞིན་ནོ་ཞེས་པའི་སྒྲས་བཅོམ་ལྡན་འདས་ཀྱིས་བཞི་པ་ཡང་གསུམ་པར་གསུངས་ཏེ། བཞི་པ་ཞེས་བྱ་བ་གསུམ་པ་འཛག་བདེ་ལས་ཐ་དད་པར་མི་འགྱུར་རོ། ། ཞེས་སྨྲ་བ་ནི་འདིར་བྱིས་པའི་བློ་ཅན་དབང་པོ་གཉིས་ལས་བྱུང་བའི་ཁུ་བ་འགྱུར་བའི་བདེ་བ་ལ་མངོན་པར་ཆགས་པ་མི་འགྱུར་བའི་བདེ་བ་ཆེན་པོའི་ཡེ་ཤེས་ལས་ཉམས་པ་རྣམས་ཀྱི་ཆོས་སུ་རློམ་ཡང་ཆོས་མ་ཡིན་པའི་རབ་ཏུ་འཇུག་པའོ། ། དེའི་ཕྱིར་བྱང་ཆུབ་ཀྱི་སེམས་འཕོ་བའི་བདེ་བ་ནི་ཀུན་ཏུ་བཟང་པོ་བདེ་བ་ཆེན་པོའི་ཡེ་ཤེས་བཞི་པར་མི་འགྱུར་རོ། ། དེ་ལྟར་བཅོམ་ལྡན་འདས་ཀྱིས་མཚན་ཡང་དག་པར་བརྗོད་པའི་བྱ་བ་ནན་ཏན་གྱི་ཡེ་ཤེས་ཀྱི་བསྟོད་པ་ལས། ཚིགས་སུ་བཅད་པ་གསུམ་པས་གསུངས་པ། རྣམ་པ་ཀུན་ལྡན་རྣམ་པ་མེད། ། ཅེས་པ་ནི་རྒྱུ་སྟེ་སངས་རྒྱས་ཀྱི་གཟུགས་བརྙན་ནོ། ། བཅུ་དྲུག་ཕྱེད་ཕྱེད་ཐིག་ལེ་འཆང་། །
ནི་འབྲས་བུ་སྟེ་བྱང་སེམས་ཞུ་བའི་ཐིག་ལེ་བཞི་འཛིན་པའོ། ། ཆ་མེད་ནི་བཅོ་ལྔའི་ཆ་ལས་འདས་པའོ། ། ཆ་ལས་འདས་པ་ནག་པོའི་ཚེས་གཅིག་ལ་མ་ཞུགས་པ་སྟེ་བསམ་གཏན་བཞི་པའི་རྩེ་མོ་འཆང་བ་ལྷན་སྐྱེས་དགའ་བའི་མཐའ་འཆང་བའོ། ། ཞེས་ཕྱག་རྡོར་གསུང་བ་དང་། རྒྱུད་ཀྱི་རྒྱལ་པོའི་ལེའུ་ལྔ་པ་ལན་གྱི་ཚིགས་སུ་བཅད་པ་བརྒྱ་ཉི་ཤུ་རྩ་ལྔ་པ་ལས་གསུངས་པ་འདི་ལྟ་སྟེ། དེ་ལྟར་སད་པ་ལ་སོགས་པ་འཁོར་བའི་སེམས་ནི་རྣམ་པ་བཞི་སྒྲིབ་བཅས་ཀྱི་སྲིད་པ་གསུམ་ཡང་གནས་པའི་སྲོག་ཆགས་རྣམས་ཀྱི་ཐིག་ལེ་བཞིའི་དབུས་སུ་གནས་པ་སྟེ། རྣལ་འབྱོར་དབང་པོ་རྣམས་ཀྱི་འགྱུར་མེད་བདེ་མཉམ་གྱི་འབྲས་བུ་སྟེར་བ་ལུས་ལ་ཁྱབ་བྱེད་ཐིག་ལེ་བཞི་པོ་དེ་དག་ནི་ཐར་བའི་སླད་དུ་བསྲུང་བར་བྱའོ། ། ཐིག་ལེ་བཏང་ན་རྣལ་འབྱོར་རྣམས་ཀྱི་བདེ་བ་སྐྱེ་བའི་ས་བོན་མཆོག་གི་བདེ་བའི་རྟེན་ཁུ་བ་ཉམས་པར་སོང་བ་ལ་བརྟེན་པ་དོན་དམ་བྱང་ཆུབ་ཀྱི་སེམས་མི་འགྱུར་བའི་ཐར་པ་གང་ན་ཡོད་དེ་མེད་དོ། ། དེའི་ཕྱིར་འཁོར་བ་པའི་འཛག་བཅས་བདེ་བའི་སྐད་ཅིག་འདི་ནི་སྡོམ་བརྩོན་ལས་དང་པོ་པའི་ཚངས་པར་སྤྱོད་པ་རྣམས་ཀྱིས་ཐམས་ཅད་དུས་སུ་དོར་བར་བྱ། ཞེས་པའོ། །
དེའི་ཕྱིར་བཞི་པ་ཤེས་རབ་ཡེ་ཤེས་ནི་གསུམ་པ་འཛག་པའི་བདེ་བར་མི་འགྱུར་རོ། ། འདིར་གལ་ཏེ་ཐིག་ལེ་འདོར་བའི་གསུམ་པ་ཤེས་རབ་ཡེ་ཤེས་དེ་ཉིད་བཞི་པ་ཤེས་རབ་ཡེ་ཤེས་ཆེན་པོ་ཡིན་ན་དེའི་ཚེ། བཅོམ་ལྡན་འདས་བཅུ་དྲུག་ཕྱེད་ཕྱེད་ཐིག་ལེ་འཆང་བར་མི་འགྱུར། ཤེས་རབ་ཆེན་པོའི་ཡེ་ཤེས་མངའ་བའི་ཕྱིར་ཞེས་པའི་སྐྱོན་དུ་འགྱུར་ཞིང་། གཞན་ཡང་གལ་ཏེ་བཞི་པ་ལྷན་ཅིག་སྐྱེས་དགའ་དེ་ཁྱད་པར་དགའ་བ་ཡིན་ན་དེའི་ཚེ་བཅོམ་ལྡན་འདས་ཆོས་ཅན། དགའ་བ་དང་མཆོག་དགའ་དང་ཁྱད་པར་དགའ་བ་དང་ལྷན་ཅིག་སྐྱེས་པའི་བསམ་གཏན་དེ་བསམ་གཏན་བཞི་པའི་རྩེ་མོ་ལྷན་སྐྱེས་དགའ་བའི་བསམ་གཏན་འཆང་བར་མི་འགྱུར་ཏེ། ལྷན་སྐྱེས་དགའ་བ་མེད་པའི་ཕྱིར། དེ་ལྟར་ཡང་མ་ཡིན་པ་དེའི་ཕྱིར། དེ་བཞིན་གཤེགས་པའི་ཡེ་ཤེས་ནི་དབང་པོ་གཉིས་སྦྱོར་ལས་བྱུང་བའི་འཛག་བཅས་སུ་མེད་ཅིང་། སོ་སོ་རང་གི་རིག་པར་གྲུབ་པའོ། །
དེའི་ཕྱིར་རྣལ་འབྱོར་པས་བྱང་ཆུབ་ཀྱི་སེམས་ཤིན་ཏུ་བརྟན་པར་བསྲུང་བར་བྱ་སྟེ་དོར་བར་མི་བྱའོ། ། དེ་ལྟར་ཕྱག་རྒྱ་ཆེན་པོ་ཐིག་ལེའི་རྒྱུད་དུ་ཡང་། བརྟན་པས་མཆོག་ཏུ་བདེ་ཉིད་དེ། ། མི་བརྟན་པས་ནི་ག་ལ་བདེ། ། ཞེས་དང་། མངོན་པར་བརྗོད་པའི་རྒྱུད་བླ་མར་ཡང་། ། རྣལ་འབྱོར་པ་ཡིས་ཇི་སྲིད་དུ། ། བྱང་ཆུབ་སེམས་གཤེགས་མི་བྱེད་པ། ། དེ་སྲིད་དགའ་བ་ལས་སྐྱེས་བདེ། ། ཅི་ཡང་རྒྱུན་མི་འཐད་པར་འཐོབ། །
དངོས་གྲུབ་ཀུན་གྱི་གཏེར་གྱུར་པ། ། བྱང་ཆུབ་སེམས་ནི་ལྷུང་གྱུར་ན། ། ཕུང་པོ་རྣམ་ཤེས་བརྒྱལ་འགྱུར་ལ། ། མ་དམད་དངོས་གྲུབ་ག་ལ་ཡོད། ། ཅེས་སོ། ། དེའི་ཕྱིར་ཐིག་ལེ་གཞན་བྱང་ཆུབ་ཀྱི་སེམས་ཐིག་ལེ་དང་བྲལ་བ་ཆུ་དང་། གཅི་བ་ལ་སོགས་པ་གང་དག་ལུས་སེམས་ཕྱི་རོལ་ལ་ཡོད་ཀྱང་སངས་རྒྱས་ཉིད་ཀྱི་འབྲས་བུ་སྟེར་བར་བྱེད་པར་མི་འགྱུར་རོ། ། གལ་ཏེ་བཞི་པ་ཤེས་རབ་གསུམ་པར་མི་འགྱུར་ཞིང་བཅོམ་ལྡན་འདས་ཐིག་ལེ་བཞི་འཆང་བ་ཡིན་ན་དེའི་ཚེ་བཞི་པ་དེ་ཡང་དེ་བཞིན་ནོ། ། ཞེས་པའི་གསུང་གིས་བཞི་པ་དེ་གསུམ་པ་ཤེས་རབ་ཡེ་ཤེས་ཀྱི་རྣམ་པ་ཇི་ལྟ་བུ་ཞིག་དང་མཚུངས་པར་འབྱུང་བར་འགྱུར་ཏེ་མི་འགྱུར་བར་ཐལ། གསུམ་པ་ཤེས་རབ་ཡེ་ཤེས་དང་མི་འདྲ་བའི་ཕྱིར་ཞེས་འདིར་འཛག་བདེ་ལ་ཞེན་པ་འགའ་ཞིག་སྨྲ་བར་འགྱུར་ཏེ།
དེའི་ཕྱིར་ལན་བརྗོད་པར་བྱའོ། ། འདིར་རྡོ་རྗེ་ཐེག་པ་ལ་འཇིག་རྟེན་དང་འཇིག་རྟེན་ལས་འདས་པའི་བདེན་པ་ལ་བརྟེན་ནས་བཅོམ་ལྡན་འདས་ཀྱིས་ཤེས་རབ་རྣམ་པ་གསུམ་རབ་ཏུ་གསུངས་ཏེ། ལས་ཀྱི་ཕྱག་རྒྱ་དང་ཡེ་ཤེས་ཀྱི་ཕྱག་རྒྱ་དང་ཕྱག་རྒྱ་ཆེན་མོ་ཞེས་པ་རྣམས་ཏེ། ཕྱག་རྒྱ་ཞེས་པའི་མངོན་པར་བརྗོད་པ་སྟེ་མིང་མཚུངས་པ་གཅིག་ལས་གསུམ་ཀ་ལ་ཤེས་རབ་ཏུ་གསུངས་སོ། ། དེ་རྣམས་ལ་རྣལ་འབྱོར་པའི་ལས་ཀྱི་ཕྱག་རྒྱ་དང་ཡེ་ཤེས་ཀྱི་ཕྱག་རྒྱའི་བདེ་བ་ནི་གཡོ་བའི་མཚན་ཉིད་ཅན་དང་། ཕྱག་རྒྱ་ཆེན་མོའི་བདེ་བ་ནི་མི་གཡོ་བའི་མཚན་ཉིད་ཅན་དུ་འགྱུར་རོ། ། འདིར་ཤེས་རབ་ཡེ་ཤེས་ཞེས་པའི་དོན་གང་ཞིག་ཡིན། གལ་ཏེ་ཤེས་རབ་ཀྱི་རྒྱུ་ལས་སྐྱེས་པའི་ཡེ་ཤེས་ནི་ཤེས་རབ་ཡེ་ཤེས་སུ་འགྱུར་ཏེ། དེ་ཡང་ཁུ་བ་འཕོ་བའི་མཚན་ཉིད་ཅན་གྱི་བདེ་བ་ཤེས་རབ་ཡེ་ཤེས་ཀྱི་རྒྱུ་ལས་སྐྱེས་པའི་འབྲས་བུ་ཐབས་ཀྱི་རྒྱུ་ལས་བྱུང་བ་ཡིན་པས་ཐབས་ཀྱི་ཤེས་རབ་ཡེ་ཤེས་ཡིན་ནོ་ཞེ་ན། དེའི་ཚེ་ཕྱག་རྒྱ་ཆེན་པོའི་དངོས་གྲུབ་དོན་དུ་བསྒོམ་བྱ་ཐབས་ཀྱི་རྒྱུ་ལས་སྐྱེས་པའི་འབྲས་བུ་ཤེས་རབ་ཀྱི་འཛག་བདེ་ནི་ཆོས་ཅན།
ཤེས་རབ་ཀྱི་ཐབས་ཡེ་ཤེས་སུ་འགྱུར་ཏེ། ཐབས་ཀྱི་རྒྱུ་ལས་སྐྱེས་པའི་ཤེས་རབ་ཀྱི་འཛག་བདེ་ཡིན་པའི་ཕྱིར། དཔེར་ན་ཤེས་རབ་ཀྱི་རྒྱུ་ལས་སྐྱེས་པའི་ཐབས་ཀྱི་འཛག་བདེ་ཤེས་རབ་ཡེ་ཤེས་ཡིན་པ་བཞིན། དེ་ལྟར་འདོད་ན་ཤེས་རབ་ཡེ་ཤེས་ཆོས་ཅན། ཐབས་ཀྱི་ཤེས་རབ་ཡེ་ཤེས་དང་ཤེས་རབ་ཀྱི་ཐབས་ཡེ་ཤེས་གཉིས་སུ་འགྱུར་ཏེ། ཐབས་ཤེས་ཀྱི་འཛག་བདེ་ཕན་ཚུན་ཤེས་རབ་དང་ཐབས་གཉིས་ལ་ལྟོས་ནས་འབྱུང་བ་ཉིད་ཀྱི་ཕྱིར། དེ་ལྟར་འདོད་ན་ཐབས་ཤེས་གཉིས་ཀའི་རྒྱུད་ལས་སྐྱེས་པའི་ཤེས་རབ་ཡེ་ཤེས་དག་ཆོས་ཅན། ཐབས་ཤེས་གཉིས་སུ་མེད་པའི་ཡེ་ཤེས་སུ་མེད་དེ། སོ་སོར་ཡེ་ཤེས་གཉིས་སུ་གྱུར་པའི་ཕྱིར་ནའོ། ། འདོད་ན་ཐབས་ཤེས་རབ་ཆོས་ཅན།
རྣམ་པར་དག་པ་མཆོག་ཏུ་མི་འགྱུར་བའི་ཡེ་ཤེས་དང་བྲལ་བ་ཉིད་དུ་ཐལ། ཐབས་ཤེས་གཉིས་སུ་མེད་པའི་ཡེ་ཤེས་མེད་པའི་ཕྱིར། འདོད་ན་སངས་རྒྱས་ཉིད་ཀྱང་མེད་པར་འགྱུར་ཏེ། འགྱུར་མེད་ཡེ་ཤེས་མེད་པ་ཉིད་ཀྱི་ཕྱིར་རོ། ། སྐྱོན་དེར་མ་གྱུར་ཅིག་སྙམ་པས་གལ་ཏེ་ཤེས་རབ་ཀྱི་ཡེ་ཤེས་ཀྱི་རྒྱུད་ཀྱི་ཡེ་ཤེས་ནི་ཤེས་རབ་ཡེ་ཤེས་ཡིན་ནོ་ཞེ་ན། དེའི་ཚེ་ཆོས་ཅན། ཐབས་ཀྱི་རྒྱུད་ལས་སྐྱེས་པའི་ཡེ་ཤེས་ནི་ཐབས་ཀྱི་ཡེ་ཤེས་སོ་ཞེས་པར་འགྱུར་ཏེ། ཤེས་རབ་ཀྱི་རྒྱུད་ཀྱི་ཡེ་ཤེས་ནི་ཤེས་རབ་ཡེ་ཤེས་ཡིན་པའི་ཕྱིར། དེ་ལྟར་འདོད་ན་ཡེ་ཤེས་གཉིས་སུ་འགྱུར་བ་ལ་སོགས་པའི་སྐྱོན་སྔ་མ་བཞིན་ནོ། ། དེས་ན་བཅོམ་ལྡན་འདས་ཀྱིས་མཚན་ཡང་དག་པར་བརྗོད་པའི་སོ་སོར་ཀུན་དུ་རྟོགས་པའི་ཡེ་ཤེས་ཀྱི་བསྟོད་པ་ལས།
ཚིགས་སུ་བཅད་པ་སུམ་ཅུ་རྩ་དྲུག་པ་ལ་སོགས་པ་གཉིས་ཀྱི་རྣམ་པར་དག་པ་མཆོག་ཏུ་མི་འགྱུར་བའི་ཡེ་ཤེས་གསུངས་པ་འདི་ལྟ་སྟེ། རླུང་གཉིས་དབུ་མར་ཆུད་པས་རྡོ་རྗེ་སྐྱིལ་ཀྲུང་། རྡོ་རྗེའི་རྩེར་མི་འགྱུར་བར་གནས་པས་རྫོགས་སངས་རྒྱས། གཞོམ་མེད་སྒྲའམ་ཐིག་ལེ་བཞི་འཛིན་པས་སངས་རྒྱས་བརྗོད་པའི་ཆོས་འཛིན་པ། མི་རྟོག་ཡེ་ཤེས་ཀྱི་བདག་ཉིད་ཀྱིས་དཔལ་ལྡན་སངས་རྒྱས། ཉོན་མོངས་པའི་བག་ཆགས་ཀྱི་དྲི་མས་མ་གོས་ཤིང་བདེ་བ་ཆེན་པོའི་རྣམ་པར་སྣང་བའི་ཕྱག་ཆེན་ལས་སྐྱེས་པས་པདྨ་སྐྱེ། སྟོང་པའི་རྣམ་པ་ཐམས་ཅད་རང་གི་རིག་པས། ཀུན་མཁྱེན་ཡེ་ཤེས་མཛོད་འཛིན་པ། ། ཡེ་ཤེས་ཀྱི་སྣང་བ་མཛེས་པས་རྒྱལ་པོ། སྟོང་ཆེན་ཡིག་ལྔའི་ངོ་བོས་འདོད་པ་ལྔ་སྤྱོད་པ་ལ་སོགས་པའི་ཚུལ་སྟོན་པས་སྒྱུ་འཕྲུལ་སྣ་ཚོགས་འཆང་།
ཐིག་ལེ་བཞི་འཛིན་པས། ཆེ་བ་སངས་རྒྱས་རིག་སྔགས་འཛིན། ། ཐིག་ལེ་སྨིན་མཚམས་སུ་སོན་པས་སྒྲིབ་བྲལ་གྱི་ལྷན་སྐྱེས་ཀྱི་ངོ་བོས་རྡོ་རྗེ་རྣོན་པོ། རྒྱུ་མཐུན་གྱི་ངོ་བོས་རྟོག་པ་གཅོད་པས་རལ་གྲི་ཆེ། རྣམ་སྨིན་གྱི་ངོ་བོས་ཆོས་ཐམས་ཅད་མི་འགྱུར་བདེ་བར་རོ་གཅིག་པའི་ཕྱིར་འགྱུར་མེད་མཆོག་སྟེ། སྐྱེས་བུ་བྱེད་པའི་ངོ་བོས་སྒྲིབ་པ་དང་བྲལ་བས་རྣམ་པར་དག་ཅེས་ཉི་མ་དཔལ་ལོ། ། ཡང་ན་བྱང་སེམས་ནོར་བུ་པད་མར་ཆུད་པ་ལ་གནས་པས། རྡོ་རྗེ་སྐྱིལ་ཀྲུང་རྫོགས་སངས་རྒྱས། ། ཐིག་ལེ་བཞི་འཛིན་པས། སངས་རྒྱས་བརྗོད་པའི་ཆོས་འཛིན་པ། །
མི་རྟོག་ཡེ་ཤེས་ཀྱི་བདག་ཉིད་དུ་གྱུར་པས་དཔལ་ལྡན། མཁྱེན་པ་བཞི་མངའ་བས་སངས་རྒྱས། སྟོང་ཉིད་མཆོག་ལས་སྐྱེས་པས་པདྨ་སྐྱེས། དོན་ཐམས་ཅད་གཟིགས་པས་ཀུན་མཁྱེན། སྒྲིབ་པ་ཐམས་ཅད་སྤངས་པས་གཉིས་མེད་ཡེ་ཤེས་ཀྱི་མཛོད་འཛིན་པ། ཐམས་ཅད་མཁྱེན་པའི་བདེ་བ་དབང་ཕྱུག་གི་ཡོན་ཏན་ཐམས་ཅད་དང་ལྡན་པ་ཆོས་ཐམས་ཅད་ཀྱི་སྟོན་པ་རྣམ་པ་ཐམས་ཅད་དུ་སོན་པས་རྒྱལ་པོ། སྤྲུལ་པའི་སྐུ་མཐའ་ཡས་པ་མངའ་བས་སྒྱུ་འཕྲུལ་སྣ་ཚོགས་འཆང་། འཇིག་རྟེན་ལས་འདས་པས་ཆེ་བ། འགྱུར་མེད་ཡེ་ཤེས་མངའ་བས་སངས་རྒྱས་རིག་སྔགས་འཛིན། གློ་བུར་དྲི་མས་གཡོགས་པའི་སེམས་འབུགས་པར་བྱེད་པས་རྡོ་རྗེ་རྣོན་པོ།
འཕོ་བའི་བག་ཆགས་གཅོད་པར་བྱེད་པས་རལ་གྲི་ཆེ། དེ་ཉིད་འགྱུར་བ་མེད་པའི་བདེ་བ་མཆོག་སྟེ། རྣམ་པར་དག་པ་ལྷན་ཅིག་སྐྱེས་པའི་སྐུའོ། ། ཞེས་པ་དང་། བསྡུས་པའི་རྒྱུད་ཀྱི་རྒྱལ་པོ་ལས་གསུངས་ཏེ། སྒྲུབ་ཐབས་ཀྱི་ལེའུ་ལས་ཉིས་བརྒྱར་གཅིག་གིས་མ་ཚང་བའི་ཚིགས་སུ་བཅད་པ་བརྒྱ་གོ་དགུ་པ་དང་གོ་བརྒྱད་པ་དག་གིས་ཕྱག་རྒྱ་ཆེན་པོའི་མཚན་ཉིད་གསུངས་པ། སྙིང་ནི་གཡོ་སྒྱུ་ཆགས་སོགས་ཀྱི་རྙོག་པ་དང་བཅས་པའི་མི་མོ་ལས་ཀྱི་ཕྱག་རྒྱ་འདི་དང་། རྟོག་པས་བཏགས་པའི་ཡེ་ཤེས་ཀྱི་ཕྱག་རྒྱ་བཏང་ཞིང་དོར་བར་བྱས་ཏེ། ཡང་དག་པར་རྫོགས་པའི་བྱང་ཆུབ་ཐོབ་པའི་སླད་དུ་རྒྱལ་བ་མཆོག་གི་སྒྲིབ་མེད་ཀྱི་ཕུང་པོ་དག་གི་སྐྱེད་བྱེད་དམ། ཕྱག་རྒྱ་ཆེན་མོ་ཕྱག་རྒྱ་གསུམ་ལས་མཆོག་ཏུ་གྱུར་པས་མཆོག་གི་ཕྱག་རྒྱ།
རྣམ་རྟོག་དང་འཛག་པའི་དྲི་མས་གོས་པ་མེད་པ། ལུས་ངག་ཡིད་ཀྱི་ཐིག་ལེ་བཞི་རྣམ་པར་འགྱུར་བ་མེད་པར་འཛིན་ཅིང་སྤྲོས་པ་དང་བྲལ་བས་མཁའ་མཉམ་རིག་པ་སྤངས་པས་མུན་བཅོམ། སྒྲིབ་བྲལ་གྱི་བརྟན་གཡོའི་དངོས་པོ་ཐམས་ཅད་ལ་ཁྱབ་བྱེད། སྲོག་ཐུར་གཅིག་ཏུ་སྦྱོར་བའི་རྣལ་འབྱོར་དག་གིས་བགྲོ་བྱའམ་རྟོགས་བྱ་ཡུལ་ཡུལ་ཅན་ཐབས་ཤེས་བརྩེགས་པའི་ངོ་བོར་གནས་པ་ཤེས་རབ་ཆེན་པོའི་ཡེ་ཤེས་རང་བཞིན་གྱིས་འོད་གསལ་བས་གཟི་བརྗིད། སྲིད་པའི་རྩ་བ་འཕོ་བའི་བག་ཆགས་ཀྱི་དྲི་མ་འཕྲོག་ཅིང་བདེ་སྟོང་དབྱེར་མེད་དུས་ཀྱི་འཁོར་ལོའི་རྣལ་འབྱོར་གྱིས་རྗེས་སུ་རིག་པ་རྣལ་པས་བསྒོམ་པར་བྱའོ། ། བསྒོམས་པས་རིག་པའི་ཕྱག་ཆེན་ཇི་ལྟ་བུ་ཞེ་ན། རྣམ་ཀུན་མཆོག་གི་སྟོང་གཟུགས་ནི་མི་འགྱུར་བའི་བདེ་བའི་ཡེ་ཤེས་མི་གཡོ་བའི་སྦྱོར་བས་དུས་ཐམས་ཅད་དུ་ཀུན་སྟེར་བས་ཕྱག་རྒྱ། སྣ་ཚོགས་སུ་སྣང་ཡང་སྣ་ཚོགས་ཀྱི་དོན་དུ་མེད་པས་སྒྱུ་མའི་རྗེས་སུ་མཐུན་པ། ཡིད་དབུ་མ་དང་ཕྱི་རོལ་གྱི་ནམ་མཁའ་ལ་ནི་མེ་ལོང་དག་ལ་ཤར་བའི་བཞིན་གྱི་གཟུགས་བརྙན་བཞིན་དུ་སྣང་བ་སྟེ། སྒྲིབ་བྲལ་གྱི་འཇིག་རྟེན་གསུམ་པོ་མ་ལུས་པ་སངས་རྒྱས་ཀྱི་གཟུགས་སུ་སྣང་བར་བྱེད་ཅིང་།
འོད་གསལ་བའི་རང་བཞིན་དུ་གྱུར་པས་དྲི་མ་མེད་པའི་གློག་དང་མཚུངས་པའི་ཡེ་ཤེས་ལྔའི་འོད་ཟེར་དུ་འཕྲོ་བར་བྱེད་པ་ཅན། ཕྱི་རོལ་དང་ལུས་ལ་སྣང་མི་སྣང་གི་དབྱེ་བ་མེད་པར་ཕྱི་ནང་ཀུན་ཏུ་སྣང་བ་ཡུལ་གྱི་རྣམ་པར་སྣང་བ་ཡང་གཟུང་བྱའི་ཡུལ་དུ་མེད་པས་ཡུལ་དང་རྣམ་པར་བྲལ་བ། རང་གི་སེམས་ཀྱི་སྣང་བ་ཙམ་ནི་ནམ་མཁའ་ལ་རྩེ་གཅིག་ཏུ་གནས་པའི་རྣམ་པར་མི་རྟོག་པའི་སེམས་དང་སེམས་བྱུང་ལ་ནི་ཕྱག་རྒྱ་ཆེན་མོ་དག་གིས་འཁྱུད་པ་སྟེ། དེ་ཉིད་འགྲོ་བ་དུ་མའི་གཟུགས་ཀྱི་སྣ་ཚོགས་སུ་སྣང་ཡང་དེ་ནི་འགྱུར་མེད་བདེ་བ་གཅིག་པུར་སྣང་བའམ། གཟུང་འཛིན་གཉིས་སུ་མེད་པས་གཅིག་པུའོ། ། ཞེས་པ་དང་། རྩ་བའི་རྒྱུད་ལས་ཀྱང་། ལས་ཀྱི་ཕྱག་རྒྱ་ནུ་མ་དང་སྐྲར་ལྡན་པ་དང་ལྷ་མོ་ལ་སོགས་པ་རྟོགས་པས་བཏགས་པའི་ཡེ་ཤེས་ཀྱི་ཕྱག་རྒྱ་ཡོངས་སུ་སྤངས་ནས་མཆོག་ཏུ་མི་འགྱུར་བའི་བདེ་བ་སྒོམ་པའི་སྦྱོར་བ་ཡན་ལག་དྲུག་པ་ཡིས་ཕྱག་རྒྱ་ཆེན་པོ་རྣམ་པའི་མཆོག་ཐམས་ཅད་དང་ལྡན་པའི་སྟོང་པ་ཉིད་རྣམ་པར་བསྒོམ་ཞེས་གསུངས་སྟེ། བཅོམ་ལྡན་འདས་ཀྱི་ཕྱག་ཆེན་གྱི་ངེས་པ་གསུངས་པ་འདིའི་ཕྱིར་ལས་ཀྱི་ཕྱག་རྒྱའི་བདེ་བ་ནི་ཀུན་ཏུ་བཟང་པོ་མཆོག་ཏུ་མི་འགྱུར་བའི་བདེ་བར་མི་འགྱུར་རོ། ། དེ་བཞིན་དུ་དཀྱིལ་འཁོར་གྱི་འཁོར་ལོ་སྒོམ་པ་ལས་བྱུང་བ་རྟོག་པས་རྣམ་པར་བཏགས་པའི་ཤེས་རབ་ཀྱི་བདག་ཉིད་ཡེ་ཤེས་ཀྱི་ཕྱག་རྒྱའི་བདེ་བ་ནི་ཀུན་ཏུ་བཟང་པོ་མི་འགྱུར་བའི་བདེ་བ་ཆེན་པོར་མི་འགྱུར་ཏེ།
རྣམ་པར་རྟོག་པ་ཡོངས་སུ་མ་སྤངས་པའི་ཕྱིར་རོ། ། དེ་ལྟར་ན་བླ་མ་དམ་པ་མ་ཡིན་པའི་མན་ངག་འཛག་བདེ་ལམ་དུ་སྟོན་པ་དག་གིས་ཕྱག་རྒྱ་ཆེན་པོའི་ཡེ་ཤེས་རྟོགས་པ་ཉམས་པ་རྣམས་ཀྱི་བྱང་སེམས་པད་མར་ལྷུང་བས་ཕྱུགས་ཀྱི་ལས་ཉིད་དུ་བྱས་པ་རྣམས་ལ་ཆོས་ཅན། སངས་རྒྱས་ཉིད་ཐོབ་པ་མེད་དེ། ཕྱག་རྒྱ་ཆེན་པོའི་ཡེ་ཤེས་མེད་པའི་ཕྱིར་རོ། ། དེས་ན་ཕྱག་རྒྱ་ཆེན་པོའི་ཡེ་ཤེས་འཁོར་འདས་ལ་རབ་ཏུ་མི་གནས་པ་ནི། རྣལ་འབྱོར་པ་རྣམས་ལ་བླ་མ་དམ་པ་མ་ཡིན་པ་ལམ་དང་བྲལ་བས་རབ་ཏུ་རྟོགས་པར་བྱ་བར་མི་ནུས་སོ། ། ལམ་ཡང་བཞི་པ་དེ་ཡང་དེ་བཞིན་ནོ་ཞེས་པའི་ཚིགས་ལས་བཞི་པའི་ཡེ་ཤེས་ཤེས་རབ་ཆེན་པོ་དབང་བཞི་པ་སྟེ། ཚིག་དེ་ལས་བཞི་པ་གསུམ་པའི་ཡེ་ཤེས་དེ་ལྟར་རྟོགས་པའི་བླ་མ་དམ་པ་མ་ཡིན་པ་དེ་ཆོས་ཅན། དབང་སྐུར་བ་ཐམས་ཅད་དོན་མེད་པར་འགྱུར་ཏེ། དབང་ཐམས་ཅད་ཀྱི་དགོས་པ་མཐར་ཐུག་དབང་བཞི་པ་མ་རྟོགས་པའི་ཕྱིར་རོ། །
གལ་ཏེ་ཀུན་ཏུ་བཟང་པོ་མཆོག་ཏུ་མི་འགྱུར་བའི་བདེ་བ་དེ་ཉིད་བཞི་པ་ཕྱག་རྒྱ་ཆེན་པོའི་ཡེ་ཤེས་ཡིན་ཞིང་། ཕྱག་རྒྱ་ཆེན་པོ་དང་བྲལ་བས་བཞི་པ་རྟོགས་པར་མི་འགྱུར་བ་དེ་ལྟ་ན། འོ་ན་དབང་མདོར་བསྟན་དུ། ལས་ཀྱི་ཕྱག་རྒྱའི་སྙོམས་འཇུག་དང་། ། ཡེ་ཤེས་ཕྱག་རྒྱའི་དམིགས་པ་དང་། ། ཕྱག་རྒྱ་ཆེན་པོ་གཅིག་སྦྱོར་བས། ། མི་འགྱུར་བདེ་བ་འཕེལ་བར་འགྱུར། ། ཞེས་དབང་པོ་གཉིས་ཀྱི་སྙོམས་པར་འཇུག་པས་བདེ་བ་ཆེན་པོའི་གོ་འཕང་སྒོམ་པར་བཅོམ་ལྡན་འདས་ཀྱིས་གསུངས་པ་དང་། དབང་པོ་གཉིས་སྦྱོར་གྱི་བདེ་བ་བསྒོམས་པ་འདིས་སྐྱེ་བ་འདི་ཉིད་ལས་སངས་རྒྱས་ཉིད་རྡོ་རྗེ་འཛིན་པ་ཉིད་དུ་འགྱུར་བ་ཡང་གསུངས་པ་འདི་ཅིའི་དོན་དུ་ཡིན་ཞེས་པ་འཛག་བདེ་ལ་ཞེན་པ་འགའ་ཞིག་གི་བསམ་པ་འབྱུང་བར་འགྱུར་ཏེ། དེའི་ཕྱིར་ལན་བརྗོད་པར་བྱའོ། །
འདིར་བཅོམ་ལྡན་འདས་ཀྱིས་རྗེས་དྲན་གྱི་སྦྱོར་བས་དབང་པོ་གཉིས་ཀྱི་སྙོམས་པར་འཇུག་པས་བདེ་བ་ཆེན་པོ་སྒྲུབ་པར་གསུངས་པ་གང་ཡིན་པ་དེ་ནི་བདེན་ཏེ། བཅོམ་ལྡན་འདས་ཀྱི་རྒྱུད་ཀྱི་རྒྱུད་པོའི་ལེའུ་ལྔ་པའི་ལན་གྱི་ཚིགས་སུ་བཅད་པ་བརྒྱ་དགུ་བཅུ་རྩ་དགུ་པ་ལས་གསུངས་པ། ཆགས་པ་གང་གིས་སེམས་ཅན་རྣམས་ནི་ཉམས་པར་འགྱུར་བ་དེ་ཡིས་སྐྱོབ་པ་རྣམས་ནི་གྲོལ་བ་སྟེ། ། སེམས་ཅན་རྣམས་ཀྱིས་ཉིན་ཞག་སོ་སོའི་དུས་སུ་གང་ཞིག་བསྲུང་བྱེད་དེ་ནི་སྐྱོབ་རྣམས་སྟེར་བར་བྱེད། ། སེམས་ཅན་རྣམས་ཀྱི་རང་སྙིང་ལ་གནས་བདེ་བ་གང་ཞིག་གཏོང་བྱེད་དེ་ནི་རྒྱལ་རྣམས་བསྲུང་བར་མཛད། ། དེས་ན་རྒྱལ་བ་མཆོག་གི་སྤྱོད་པ་འདི་ནི་ལྷ་ཀླུ་ལྷ་མིན་རྣམས་ཀྱིས་བྱ་བ་དཀའ་བར་འགྱུར། ། ཞེས་པ་སྟེ། འདིར་འཕོ་བའི་ཆགས་པ་གང་གིས་སེམས་ཅན་རྣམས་ཀྱི་ལུས་ལས་ནི་ཕྱི་རོལ་དུ་ལྷུང་བས་ཉམས་པ་སྟེ་འཆི་བ་ཐོབ་པར་འགྱུར་བའི་ཁུ་བ་དེ་ཉིད་ཐབས་ཀྱིས་བཅིངས་པས་འཕོ་བ་མེད་པ་མཆོག་ཏུ་མི་འགྱུར་བར་གྱུར་པ་ཡིས་སྐྱོབ་པ་སངས་རྒྱས་རྣམས་ནི་གྲོལ་བ་ཐོབ་པར་འགྱུར་རོ། ། སེམས་ཅན་རྣམས་ཀྱི་ནི་ཉིན་ཞག་སོ་སོའི་དུས་སུ། བུ་དང་ཆུང་མ་ལ་སོགས་པ་གང་ཞིག་བསྲུང་བར་བྱེད་པ་ནི།
སྐྱོབ་པ་སངས་རྒྱས་རྣམས་ཀྱི་བྱ་བ་མེད་པར་གཞན་ལ་སྟེར་བར་བྱེད་དོ། ། སེམས་ཅན་རྣམས་ཀྱིས་རང་རང་གི་སྙིང་ལ་གནས་པའི་བདེ་བ་ཆེན་པོ་གང་ཞིག་གཞན་ལ་གཏོང་བར་བྱེད་པ་དེ་ནི་སངས་རྒྱས་རྣམས་ཀྱིས་སྐད་ཅིག་ཀྱང་མི་འཕོ་བར་ཉིན་མཚན་དུ་བསྲུང་བར་མཛད་དེ། རྒྱུ་མཚན་དེས་ན་རྒྱལ་བ་མཆོག་གི་དེ་བཞིན་གཤེགས་པ་རྣམས་ཀྱི་སྤྱོད་པ་རྣམ་འཕྲུལ་གྱིས་མཛད་པ་འདི་ནི་ལྷ་དང་ལྷ་མ་ཡིན་དང་མི་དང་ཀླུ་རྣམས་ཀྱིས་བྱ་བ་དཀའ་བའོ། ། དེའི་ཕྱིར་དགོས་པ་དང་ཐབས་ཀྱི་རིམ་པ་ཇི་ལྟ་བས་མཆོག་ཏུ་མི་འགྱུར་བའི་བདེ་བ་སྒྲུབ་པའི་དོན་དུ་རྣལ་འབྱོར་པས་བྱང་ཆུབ་ཀྱི་སེམས་འདི་ཉིད་འཕོ་བ་མེད་པར་བྱའོ། ། དེས་ན་མི་འཕོ་བའི་དོན་དུ་དབང་པོ་གཉིས་ཀྱི་སྙོམས་པར་འཇུག་པས་བདེ་བ་སྒོམ་པར་གསུངས་ཀྱི་བྱང་ཆུབ་ཀྱི་སེམས་འཛག་ཅིང་འཕོ་བའི་གནས་སྐབས་ཀྱི་ཆེད་དུ་ནི་སྒོམ་པར་གསུངས་པ་མ་ཡིན་ནོ། ། དེ་ལྟར་སྟོད་འགྲེལ་དུ། ཇི་སྲིད་བྱང་ཆུབ་སེམས་འདོར་བ། ། དེ་སྲིད་རྣལ་འབྱོར་པས་མི་བྱ། ། རྒྱུན་མི་འཆད་པར་སྐྱེ་གནས་ལ། ། མཆོག་ཏུ་དགའ་བ་ཐོབ་འགྱུར་བ། །
བདེ་བའི་རང་བཞིན་དེ་སྙེད་ཀྱི། ། ཇི་སྲིད་ཁུ་བ་བརྟན་པའི་བར། ། རྫོགས་པའི་སངས་རྒྱས་གཟུགས་བརྙན་གྱི། ། བདག་ཉིད་རྟག་ཏུ་བསྒོམ་པར་བྱ། ། ཞེས་སོ། ། དེའི་རྒྱུ་མཚན་འཕོ་བའི་བག་ཆགས་འདི་ནི་སེམས་ཅན་རྣམས་ཀྱི་ཐོག་མ་མེད་པའི་དུས་ནས་བྱུང་བ། གློ་བུར་གྱི་དྲི་མའི་རང་བཞིན་ཏེ། དེ་ཡིས་འཁོར་བར་འཁོར་བའོ། ། ཕྱག་རྒྱ་མའི་སྦྱོར་བ་གང་གིས་ཐིག་ལེ་འཕོ་བའི་བག་ཆགས་སད་པ་དེར་འགྱུར་བའི་དབང་པོ་གཉིས་སྦྱོར་བ་དེ་ཉིད་ཀྱིས་ཐབས་དང་བཅས་ན་མི་འཕོ་བའི་བག་ཆགས་སུ་འགྱུར་ཏེ། དངུལ་ཆུ་དང་མེ་དགྲ་དང་འཆིང་བྱེད་ཡིན་པ་བཞིན་ནོ། །
དེ་ལྟར་བཅོམ་ལྡན་འདས་ཀྱི་རྒྱུད་ཀྱི་རྒྱལ་པོའི་སྒྲུབ་ཐབས་ཀྱི་ལེའུ་ལས་ཚིགས་སུ་བཅད་པ་ཉིས་བརྒྱ་ཉི་ཤུ་རྩ་བཞི་པས་གསུངས་པ། མེ་ནི་དངུལ་ཆུའི་དགྲ་ཉིད་ཡིན་ཏེ་མེ་དང་རྣམ་པར་བྲལ་ན་ནམ་ཡང་དངུལ་ཆུ་འཆིང་བ་མེད། མ་བཅིངས་ན་ནི་གསེར་བྱེད་མེད་དེ་གསེར་དང་བྲལ་ན་སྨྲ་པོ་རྣམས་ལ་ལོངས་སྤྱོད་མེད་པ་ཉིད། ། དེ་བཞིན་བུད་མེད་སྦྱོར་བ་བྲལ་ན་རྟག་ཏུ་རྣལ་འབྱོར་པ་རྣམས་དག་གིས་སེམས་ནི་འཆིང་མི་འགྱུར། ། བཅིངས་པ་མེད་ན་ལུས་འབིགས་མེད་དེ་མ་ཕུག་ལུས་ཀྱི་འདིར་ནི་ལྷན་སྐྱེས་བདེ་བ་སྟེར་བ་མིན། ། ཞེས་པ་སྟེ། འདིར་ཇི་ལྟར་མེ་ལ་རེག་པས་དངུལ་ཆུ་འབྲོས་པར་འགྱུར་ཏེ་ཐབས་དང་བཅས་པའི་མེ་དེ་ཉིད་ཀྱིས་འཆིང་བར་བྱེད་དོ། ། དེ་བཞིན་དུ་ཆོས་འབྱུང་ལ་རེག་པས་བྱང་ཆུབ་ཀྱི་སེམས་འབྲོས་པར་བྱེད་དེ། ཐབས་དང་བཅས་པ་ན་དེ་ཉིད་ཀྱིས་འཆིང་བར་བྱེད་དོ། ། ཇི་ལྟར་མེ་ཡིས་དངུལ་ཆུ་བཅིངས་པ་ལས་ལྕགས་ཐམས་ཅད་གསེར་དུ་བྱེད་དོ། །
དེ་བཞིན་དུ་ཆོས་འབྱུང་གི་སྦྱོར་བས་བྱང་ཆུབ་ཀྱི་སེམས་བཅིངས་པས་ཕུང་པོ་དང་ཁམས་དང་སྐྱེ་མཆེད་ལ་སོགས་པ་སྒྲིབ་པ་མེད་པར་བྱེད་དོ། ། དེ་བཞིན་དུ་དོན་དམ་བསྙེན་པར་ལས་ཀྱང་། མེ་དང་དངུལ་ཆུ་དག་ནི་རྟག་པར་དགྲ་ཉིད་དོ། ། མེ་མེད་པ་ཡིས་ཀྱང་ནི་དངུལ་ཆུ་མི་འཆིང་སྟེ། དངུལ་ཆུ་མ་བཅིངས་པ་ཡིས་ཁམས་རྣམས་འབིགས་མི་འགྱུར། ། ཁམས་རྣམས་མ་ཕུག་པ་ཡིས་གསེར་དུ་འགྱུར་བ་མིན། ། གསེར་དུ་མ་གྱུར་པ་ལས་རྫས་ནི་མི་འཕེལ་ལོ། ། ནོར་གྱིས་རྣམ་པར་དམན་པས་ཡུལ་གྱི་ལོངས་སྤྱོད་མེད། ། ལོངས་སྤྱོད་མེད་ལྟོགས་སྡུག་བསྔལ་རྒྱུན་མི་འཆད་པ་རུ། ། བཅུད་ལེན་སྨྲ་བ་རྣམས་ཀྱི་ལུས་ལ་འགྱུར་བ་འོ། །
བུད་མེད་སྐྱེ་གནས་སྦྱོར་དང་འཕོ་བ་མེད་པ་ཡི། ། དེ་བཞིན་གཉིས་པོ་ཡང་ནི་དགྲ་ཆེན་ཉིད་ཡིན་ནོ། ། སྦྱོར་བ་མ་གཏོགས་གཡོ་བའི་སེམས་ནི་མི་འཆིང་སྟེ། ། སེམས་མ་བཅིངས་པ་ཡིས་ནི་ལུས་ལ་འབུགས་པ་མེད། ། མ་ཕུག་པ་ཡིས་ལུས་ལ་དག་པའི་ལོངས་སྤྱོད་མེད། ། མ་དག་སྤྱོད་པ་ཡིས་ནི་བདེ་བ་མི་སྟེར་རོ། ། བདེ་བ་མ་རྟོགས་འགྲོ་དྲུག་སྡུག་བསྔལ་མི་བཟད་པ། ། བག་མེད་པ་ཡི་སྔགས་པ་ངན་པ་རྣམས་ལ་འགྱུར་བ་འོ། ། ཞེས་སོ། ། དེའི་ཕྱིར་དངུལ་ཆུ་དང་བྱང་ཆུབ་ཀྱི་སེམས་དག་གི་མཐུ་ནི་བརྟན་པར་བྱ་བ་མ་ཡིན་པ་སྟེ།
རྨོངས་པ་རྣམས་ཀྱིས་རྣམ་པར་དཔྱད་པར་བྱ་བར་མི་ནུས་པས་དབང་མདོར་བསྟན་དུ། ལྕགས་རྣམས་རབ་ཏུ་འབུགས་བྱེད་པ། ། དངུལ་ཆུའི་མཐུ་ནི་བརྟག་བྱ་མིན། ། ཅི་ཞིག་སླར་ཡང་དོན་དམ་པས། ། གློ་བུར་དྲི་མས་གཡོགས་པ་ཡིས། ། སེམས་ནི་རབ་ཏུ་འབུགས་བྱེད་པ། ། ཡེ་ཤེས་མཐུ་ནི་བརྟག་བྱ་མིན། ། ཞེས་སོ། ། དེའི་ཕྱིར་བྱང་ཆུབ་ཀྱི་སེམས་བརྟན་པར་བྱ་བའི་དོན་དུ་ལས་ཀྱི་ཕྱག་རྒྱའི་སྦྱོར་བ་དང་ལྷ་ལ་ཡང་དམིགས་པ་རབ་ཏུ་གསུངས་པ་ནི། ཞེས་སྦྱར་ཏེ།
རྭས། ལས་ཀྱི་ཕྱག་རྒྱ་ལ་སྦྱོར་བ་དང་ཞེས་འདོན་པས་སོ། ། ཡེ་ཤེས་ཀྱི་ཕྱག་རྒྱ་ལྷའི་གཟུགས་ལ་དམིགས་པའི་བདེ་བ་སྒོམ་པ་རབ་ཏུ་གསུངས་པ་ནི། དངུལ་ཆུའི་ལས་བདུག་པ་དང་བསྐོལ་བ་ལ་སོགས་པ་སྦྱོང་བ་ལྟ་བུ་སྟེ། ཕྱུགས་ཀྱི་ལས་བཞིན་དུ་པད་མར་རབ་ཏུ་ཞུགས་པའི་བྱང་ཆུབ་ཀྱི་སེམས་བཟའ་བའི་དོན་དུ་ནི་ལས་དང་ཡེ་ཤེས་ཀྱི་ཕྱག་རྒྱ་བསྒོམ་པར་དེ་བཞིན་གཤེགས་པས་གསུངས་པ་མ་ཡིན་ནོ། ། བཅོམ་ལྡན་འདས་ཀྱིས་རྒྱུད་ཀྱི་རྒྱལ་པོའི་ལེའུ་ལྔ་པ་ལས་ཚིགས་སུ་བཅད་པ་བདུན་ཅུ་རྩ་གསུམ་པས་ལས་ཀྱི་ཕྱག་རྒྱ་ལ་སོགས་པ་ཕྱག་རྒྱ་གསུམ་སྒྲུབ་པའི་ཚུལ་གསུངས་པ་འདི་ལྟ་སྟེ། རྒྱལ་བའི་ལྷན་སྐྱེས་དགའ་བ་འགྱུར་མེད་བདེ་བ་འདི་ནི་འཕེལ་བའི་དོན་གྱི་སླད་དུ་རྗེས་དྲན་གྱི་དང་པོར་ནུ་མ་དང་སྐྲར་ལྡན་པའི་ལས་ཀྱི་ཕྱག་རྒྱ་རྣལ་འབྱོར་པ་དབང་པོ་བརྟུལ་པོས་བསྟེན་པར་བྱའོ། ། འཕེལ་བ་དེས་ན་ཡེ་ཤེས་ཀྱི་ཕྱག་རྒྱ་སྣ་ཚོགས་ཡུམ་ཉི་མའི་ཁ་དོག་གི་གཟུགས་བརྙན་ནི་ལུས་དང་གདོང་པ་དང་རྐང་པ་དང་གཙུག་ཏོར་དང་ཡན་ལག་ཐམས་ཅད་རྫོགས་པ་བརྟགས་པའི་བདག་ཉིན་ཅན་བསྟེན་པར་བྱ་སྟེ། དེས་ན་གློག་གི་དབྱུག་པའི་རྗེས་སུ་མཐུན་པའི་གཏུམ་མོའི་མེ་འབར་བ་ན་འཕོ་བ་མེད་པའི་བདེ་བ་སྐྱེད་པར་བྱེད་མ་སྟོང་པའི་མཚན་ཉིད་ཅན་གྱི་ཕྱག་རྒྱ་ཆེན་མོ་ཡན་ལག་རབ་ཏུ་རྫོགས་པ་སྟེ། རྣམ་པ་ཐམས་ཅད་ཀྱི་མཆོག་དང་ལྡན་པ་ནི་དམ་ཚིག་གི་ཕྱག་རྒྱ་མངོན་དུ་མ་བྱས་ཀྱི་བར་དུ་བསྟེན་པར་བྱ་སྟེ།
དེ་ལས་ཐིག་ལེ་མི་འཕོ་བ་དེ་ན་རྡོ་རྗེ་བཞི་རྣམས་ཀྱི་ཐིག་ལེ་འགོག་པའི་ཚུལ་གྱིས་རབ་ཏུ་སྣང་བར་བྱེད་མ་རྟེན་སྒྲིབ་བྲལ་གྱི་སྲིད་གསུམ་ལ་གནས་པའི་ཆོས་ཀྱི་དབྱིངས་རྣམ་ཀུན་མཆོག་ལྡན་གྱི་སྟོང་ཉིད་དང་། ལུས་ཀྱི་ཁམས་སྒྲིབ་པ་དང་བྲལ་བའི་བདེ་བ་ཆེན་པོ་ཟུང་དུ་འཇུག་པའི་འཇིག་མེད་དམ་ཚིག་གི་ཕྱག་རྒྱ་ནི་འབྱུང་བར་འགྱུར་རོ། ། ཞེས་པ་དང་། སླར་ཡང་ལེའུ་དེ་ཉིད་ལས། ཚིགས་སུ་བཅད་པ་བརྒྱད་ཅུ་རྩ་གསུམ་པས་གསུངས་པ། རྣམ་པ་ཀུན་གྱི་མཆོག་ལྡན་གྱི་སྟོང་གཟུགས་ནི་སྒོམ་པ་པོ་རང་གི་སེམས་ཀྱི་ངོ་བོ་ཆོས་ཅན། སྣ་ཚོགས་སུ་མེད་ཀྱང་སྣ་ཚོགས་ཀྱི་རྣམ་པར་སྣང་བ་ཙམ་སྟེ། རང་གི་ཡིད་དབུ་མར་རླུང་འགོག་པ་ལས་སྐྱེས་པ་མེ་ལོང་གི་ནང་དུ་བཞིན་གྱི་གཟུགས་བརྙན་ཤར་བ་ལྟ་བུར་རང་གི་སེམས་ལས་ཐ་དད་པ་ལྟ་བུར་སྣང་ཡང་ཐ་དད་དུ་མེད་པ་ཉིད་དོ། ། འོད་གསལ་དེ་གང་ཞིག་ནི་མཐའ་དག་རྒྱལ་བའི་སྲས་དུས་གསུམ་བྱོན་པ་རྣམས་དང་། དུས་གསུམ་གྱི་སངས་རྒྱས་རྣམས་ཀྱིས་ངེས་པར་བསྟེན་ཅིང་རིམ་གྲོར་མཛད་པ་ལྟར།
རྣལ་འབྱོར་པའི་དབང་པོ་སྲོག་ཐུར་གཅིག་ཏུ་སྦྱོར་བའི་རྣལ་འབྱོར་དང་ལྡན་པ་རྣམས་ཀྱིས་ངེས་པར་བསྟེན་པར་བྱ་བ་སྟེ། དེ་ལྟ་བུའི་ཤེར་ཕྱིན་མི་རྟོག་ཡེ་ཤེས་ཀྱི་མེ་ལྕེ་རབ་ཏུ་རྒྱས་པར་གྱུར་པ་དེས་ནི་ཕྱི་ནང་གི་བདུད་ཚོགས། བདུད་བཞི་དང་། གཡོན་གཡས་ཀྱི་རླུང་རྒྱུ་བ་དང་། ཡུལ་ཡུལ་ཅན་གྱི་གཟུང་འཛིན་གྱི་འབྲེལ་པ་དང་བཅས་པ་མཐའ་དག་བསྲེག་པར་བྱེད་ཅིང་། ལས་དང་ཡེ་ཤེས་ཀྱི་ཕྱག་རྒྱ་ལས་རང་ལུས་ལ་ཁུ་བ་འཛག་པའི་བདེ་བ་ལ་ཆགས་པ་དང་། ལ་སོགས་པས་དེ་ལས་ཁུ་བ་ཉམས་པས་ཆགས་ཡུལ་ལ་སྡང་བའི་ཞེ་སྡང་དང་། དེ་ལས་ཆགས་པས་བརྒྱལ་བའི་རྨོངས་པ་རྣམས་ཀྱང་བསྲེགས་ཏེ། བསྲེགས་པ་དེ་ནས་ཤེས་རབ་ཆེན་པོ་དང་སྙོམས་པར་ཞུགས་པའི་རྣལ་འབྱོར་པ་རྣམས་ལ་ལོ་གསུམ་ཕྱོགས་གསུམ་བསྒོམ་པའི་སྦྱོར་བས་ནང་གི་རླུང་རྒྱུ་བ་རྒྱུན་གཅོད་ཅིང་འགྱུར་བའི་བདེ་བར་རོ་མཉམ་པ་སྟེར་བར་བྱེད་དོ། ། ཞེས་པ་སྟེ།
བཅོམ་ལྡན་འདས་ཀྱི་ངེས་པ་འདིའི་ཕྱིར་རྗེས་དྲན་གྱི་སྐབས་སུ་ལས་ཀྱི་ཕྱག་རྒྱའི་སྦྱོར་བས་དབང་པོ་གཉིས་ཀྱིས་སྙོམས་པར་འཇུག་པས་ཀྱང་ཕྱི་རོལ་གྱི་དབང་པོ་ལས་སྐྱེས་པའི་འགྱུར་བའི་བདེ་བ་རྣམ་པར་སྤངས་ནས་བྱང་ཆུབ་ཀྱི་མཐར་ཐུག་པའི་བར་དུ་ཕྱག་རྒྱ་ཆེན་པོ་རང་གི་སེམས་ཀྱི་སྣང་བ་ཙམ་རང་བཞིན་གྱིས་འོད་གསལ་བའི་རྣལ་འབྱོར་པས་བསྒོམ་པར་བྱའོ། ། འོན་ཏེ་ཕུང་པོ་དང་ཁམས་དང་སྐྱེ་མཆེད་མེད་ཅིང་དབང་པོ་གཉིས་ཀྱི་སྦྱོར་བ་དང་བྲལ་བ་ནི་ཤེས་རབ་ཡེ་ཤེས་རང་གི་རིག་པར་མི་འགྱུར་ཏེ། འཕོ་བའི་བདེ་བ་མེད་པ་ཉིད་ཀྱི་ཕྱིར་རོ་ཞེས་དེ་བཞིན་གཤེགས་པས་གསུངས་པ་མ་ཡིན་ནམ། ཇི་ལྟར་རྣལ་འབྱོར་པས་ཆོས་ཅན། དེས་ན་རང་གིས་རང་ལ་ཆགས་པར་བྱེད། རང་གི་སེམས་ཀྱི་སྣང་བ་ལ་རང་གི་སེམས་ཀྱིས་རྗེས་སུ་ཆགས་པར་བྱས་ནས་རང་གི་སེམས་སྒྲིབ་པ་མེད་པར་བྱེད་ཅིང་མི་འགྱུར་བའི་བདེ་བ་ཆེན་པོའི་ཡེ་ཤེས་ཀྱང་ལོངས་སྤྱོད་པར་བྱེད་དེ་མི་བྱེད་པར་ཐལ། རང་གི་སེམས་ཀྱི་སྣང་བ་ལ་རྡུལ་ཕྲ་རབ་ཚོགས་པ་མེད་པའི་ལུས་མེད་པའི་ཕྱིར་རོ། ། དེས་ན་རང་གིས་རང་ལ་ཆགས་པར་བྱེད་ཅེས་འདི་ཉིད་ནི་ཕྱིན་ཅི་ལོག་པ་སྟེ། དཔེར་ན་ལྷ་སྤྱིན་བདག་ཉིད་ཀྱི་ཕྲག་པར་བདག་ཉིད་ཞོན་ནས་གྲོང་དུ་འགྲོའོ་ཞེས་པའི་ངག་ལོག་པའི་དོན་ཅན་ཡིན་པ་བཞིན་ནོ་ཞེས་པ་འདི་འཛག་བདེ་ལ་ཞེན་པ་འགའ་ཞིག་གི་བསམ་པ་འབྱུང་བར་འགྱུར་ཏེ། དེའི་ཕྱིར་ལན་བརྗོད་པར་བྱའོ། །
འདིར་རྡུལ་ཕྲ་རབ་ཚོགས་པའི་བདག་ཉིད་ཀྱི་ཕུང་པོ་དང་ཁམས་དང་སྐྱེ་མཆེད་རྣམས་མ་རྟོགས་པར་སེམས་ཙམ་གྱི་ཕྱག་རྒྱ་ཆེན་མོ་ལས་ཤེས་རབ་ཡེ་ཤེས་རང་རིག་པར་མི་འགྱུར་ཞེས་རྨོངས་པ་རྣམས་ཀྱིས་བརྗོད་པར་བྱ་བ་གང་ཡིན་པ་དེ་ནི་དེ་ལྟར་བདེན་པ་མ་ཡིན་ཏེ་གང་གི་ཕྱིར་ན། རྡུལ་ཕྲ་རབ་ཚོགས་པའི་ལུས་མེད་ཀྱང་གློ་བུར་བའི་སེམས་ཀྱིས་བག་ཆགས་ཀྱི་དབང་གིས་རང་གི་སེམས་ཀྱི་སྣང་བ་རང་གིས་རིག་ཅིང་ཉམས་སུ་མྱོང་བར་གྲུབ་པས་སོ། ། ཇི་ལྟར་ན་འདིར་ཕུང་པོ་དང་ཁམས་དང་སྐྱེ་མཆེད་ཅེས་བྱ་བ་ནི་གློ་བུར་བའི་སེམས་ཀྱི་བག་ཆགས་སོ། ། བག་ཆགས་དེའི་དྲིན་གྱི་སེམས་ལ་བདེ་བ་དང་སྡུག་བསྔལ་གྱི་ཚོར་བ་རབ་ཏུ་འཇུག་སྟེ། དོན་དམ་པར་རིགས་པས་རྣམ་པར་དཔྱད་ན་རྡུལ་ཕྲན་ཚོགས་པའི་ལུས་འདི་ལ་ཉེ་བར་འཚེ་བ་ཕྲན་ཚེགས་ཀྱི་ཕན་གནོད་ལས་ནི་བདེ་སྡུག་ཏུ་འགྱུར་བ་མ་ཡིན་ནོ། ། འདིར་རྡུལ་ཕྲ་རབ་ཚོགས་པའི་བདག་ཉིད་ཀྱི་ལུས་ནི་རྨི་ལམ་གྱི་གནས་སྐབས་རབ་ཏུ་ལྷུང་སྟེ་གནས་ཤིང་དེ་ལྟར་རྨི་བ་གང་གིས་རང་གི་སེམས་ལ་སྡུག་བསྔལ་རབ་ཏུ་འཇུག་པས་ན་ལུས་འདི་ལ་ཕྱི་རོལ་གྱི་ཉེ་བར་ཚེ་བ་ཕྲན་ཚེགས་འགའ་ཡང་སྡུག་བསྔལ་བསྐྱེད་པ་པོར་ཡོད་པ་མ་ཡིན་ནོ། ། རྨི་ལམ་གྱི་དཔེ་ནི་འདིར་འཇིག་རྟེན་ཐམས་ཅད་དུ་རབ་ཏུ་གྲགས་པ་སྟེ་རྨི་ལམ་གྱི་གནས་སྐབས་དེ་ཉིད་ལ་སེམས་ཀྱི་བག་ཆགས་ཀྱི་བདག་ཉིད་ཀྱི་ལུས་གཞན་རྡུལ་ཕྲན་ཚོགས་པ་དང་བྲལ་བ་ཡུལ་གཞན་དུ་འགྲོ་བར་རབ་ཏུ་སྣང་སྟེ། ཡུལ་གཞན་དུ་སོང་བ་དེའི་ལུས་ལ་ཆོམ་རྐུན་ལ་སོགས་པ་རྣམས་ཀྱི་ཉེ་བར་འཚེ་བར་བྱས་པ་རྨི་བར་གྱུར་པ་ན། ཉེ་བར་འཚེ་བ་དེས་རང་གི་སེམས་ལ་སྡུག་བསྔལ་རབ་ཏུ་འཇུག་སྟེ། སྡུག་བསྔལ་དེས་ངུ་བར་བྱེད་པ་རྨིས་ཏེ།
དེའི་ཚེ་རྡུལ་ཕྲ་རབ་ཚོགས་པའི་ལུས་མེད་ཅིང་ཆོམ་རྐུན་ལ་སོགས་པས་གནོད་པ་བྱས་པ་མེད་པར་རང་གི་སེམས་ཀྱི་སྡུག་བསྔལ་གྱི་ཤེས་པ་རང་རིག་པ་རབ་ཏུ་འཇུག་པ་འདི་ནི་དཔེ་རྨད་དུ་བྱུང་བ་ཆེན་པོའོ། ། དེ་བཞིན་དུ་རྨི་ལམ་དུ་འཁྲིག་པའི་འདོད་པ་ཆེན་པོ་ཉེ་བར་ལོངས་སྤྱོད་པ་རྨི་བ་རྣམས་ཀྱིས་སེམས་ལ་འདོད་པའི་བདེ་བ་རབ་ཏུ་འཇུག་སྟེ།

དེའི་ཚེ་རྡུལ་ཕྲན་ཚོགས་པའི་ལུས་སྦྱོར་བ་མེད་ཅིང་འདོད་པ་ཆེན་པོ་ཉེ་བར་ལོངས་སྤྱོད་པ་རྣམས་མེད་པར་སེམས་ཅན་རྣམས་ཀྱི་སེམས་ཀྱི་བདེ་བའི་ཤེས་པ་རང་རིག་པ་རབ་ཏུ་འཇུག་པ་དེ་ཉིད་ནི་ངོ་མཚར་རོ། ། ཉི་ཚེ་བའི་རྨི་ལམ་གྱི་ཤེས་པ་འདི་ཉིད་ཀྱང་མཁས་པ་རྣམས་ཀྱིས་རྣམ་པར་དཔྱད་པར་མི་ནུས་ན་འཁོར་བའི་བག་ཆགས་ལས་འདས་ཤིང་མྱ་ངན་ལས་འདས་པའི་བག་ཆགས་ལས་བྱུང་བ་རྣལ་འབྱོར་བའི་རང་རིག་པ་ཀུན་ཏུ་བཟང་པོ་མི་འགྱུར་བའི་བདེ་བ་ཆེན་པོའི་ཡེ་ཤེས་རྨོངས་པ་རྣམས་ཀྱིས་རྣམ་པར་བརྟག་པར་ནུས་པ་ལྟ་ཅི་སྨོས་སོ། ། ཅི་སྟེ་མུ་སྟེགས་པ་སྡིག་པའི་བློ་གྲོས་ཅན་སྲོག་གི་རླུང་དེ་ཁོ་ན་ཉིད་ལ་དགའ་བ་རྣམས་ན་རེ། འདིའི་རྨི་ལམ་གྱི་གནས་སྐབས་ན་བདེ་སྡུག་རང་རིག་པ་ནི་རྡུལ་ཕྲ་རབ་འདུས་པའི་བདག་ཉིད་ཀྱི་ལུས་ལ་དབུགས་འབྱུང་བ་དང་འཇུག་པ་ཡོད་དེ། དབུགས་འབྱུང་བ་དང་འཇུག་པ་དེ་དག་གི་མཐུ་ལས་སད་རྨི་གཉིད་སྟུག་གི་གནས་སྐབས་གསུམ་དུ་འགྱུར་གྱི། དབུགས་དབྱུང་བ་དང་འཇུག་པ་མེད་པ་ལས་ནི་གནས་སྐབས་གསུམ་པོ་དེ་འབྱུང་བ་སྲིད་པ་མ་ཡིན་ནོ་ཞེས་པ་འདི་བརྗོད་ན། འདི་ཉིད་རིགས་པས་རྣམ་པར་བྱ་སྟེ། འདིར་གལ་ཏེ་དབུགས་འབྱུང་བ་དང་འཇུག་པ་དག་མེད་པར་སེམས་ལ་རྨི་ལམ་གྱི་གནས་སྐབས་མེད་ན་འོ་ན་དེའི་ཚེ་འཆི་བ་དང་བརྒྱལ་བ་ལ་སོགས་པའི་གནས་སྐབས་སུ་ཆོས་ཅན། ཇི་ལྟར་ཐུན་ཚོད་གཅིག་གི་བར་དུ་སེམས་ལ་རྨི་ལམ་གྱི་སྣང་བ་རབ་ཏུ་སྣང་བར་འགྱུར་ཏེ་མི་འགྱུར་བར་ཐལ། དབུགས་འབྱུང་བ་དང་འཇུག་པ་དག་མེད་པའི་ཕྱིར། འདོད་པར་མི་ནུས་ཏེ།
གཤིན་རྗེའི་རྒྱལ་པོའི་བཀས་གཤིན་རྗེའི་ཕོ་ཉ་རྣམས་ཀྱིས་རང་གི་ལུས་འཁྱེར་བར་བྱེད་པར་སྣང་བ་དང་། གཤིན་རྗེའི་གྲོང་ཁྱེར་རབ་ཏུ་སྣང་བར་འགྱུར་ཞིང་གཤིན་རྗེའི་གྲོང་ཁྱེར་དེར་གཤིན་རྗེའི་རྒྱལ་པོ་ཡང་རབ་ཏུ་སྣང་བར་འགྱུར་རོ། ། གཤིན་རྗེའི་ཕོ་ཉ་དེས་ཁྱེར་བའི་ལུས་དེའི་བསོད་ནམས་དང་སྡིག་པ་ལ་རབ་ཏུ་སྤྱོད་པར་བྱེད་དོ། ། རྣམ་པར་དཔྱད་ནས་འདིར་སྨྲ་བར་བྱེད་དེ། ཇི་ལྟར་ད་དུང་འདིའི་ཚེ་ཟད་པར་མ་གྱུར་ཏོ། ། དེའི་ཕྱིར་ཇི་སྲིད་འདིའི་ལུས་འཇིག་པར་མ་གྱུར་གྱི་བར་དུ་སེམས་ཅན་འདི་མིའི་འཇིག་རྟེན་དུ་མྱུར་ཏུ་ཁྱེར་ཅིག་ཅེས་གཤིན་རྗེའི་ཕོ་ཉ་རྣམས་ལ་བཀའ་བསྒོ་བར་འགྱུར་རོ། ། བཀའ་བསྒོ་བ་དེས་གཤིན་རྗེའི་ཕོ་ཉ་དེ་རྣམས་ཀྱིས་དེ་ནས་རྨི་བ་པོའི་ལུས་སྣང་བ་དེ་མིའི་འཇིག་རྟེན་དུ་འདོར་བར་བྱེད་དོ། ། དོར་བར་གྱུར་པ་ན་སེམས་ཀྱི་བག་ཆགས་ཀྱི་དབང་གིས་སླར་ཡང་ཤི་བ་ལྟ་བུའི་ལུས་དེའི་དབུགས་འབྱུང་བ་དང་འཇུག་པ་དག་ཏུ་མངོན་པར་འགྱུར་ཏེ། དེའི་ཚེ་རྨི་ལམ་གྱི་གནས་སྐབས་ཀྱི་བག་ཆགས་ལས་གཞན་སད་པའི་བག་ཆགས་ཀྱི་དབང་གིས་སད་པའི་གནས་སྐབས་སུ་འགྱུར་རོ། ། གནས་སྐབས་དེ་ལས་སེམས་ཡུལ་ལ་རབ་ཏུ་སད་པའི་ཕྱིར་གཉེན་གྱི་སྡེ་ལ་གཤིན་རྗེའི་རྒྱལ་པོའི་གཏམ་བརྗོད་པར་བྱེད་དོ། །
དེའི་ཕྱིར་རྡུལ་ཕྲན་ཚོགས་པའི་ལུས་མེད་ཅིང་། དབུགས་འབྱུང་བ་དང་འཇུག་པ་དག་ཀྱང་མེད་པར་ཐོག་མ་མེད་པའི་སེམས་ཀྱིས་བག་ཆགས་གློ་བུར་བ་ནི་ཡང་དང་ཡང་དུ་སྐྱེ་བའི་དབང་གིས་སེམས་ཅན་དུ་སྣང་བར་འགྱུར་ཏེ། འོན་ཀྱང་སེམས་ཅན་རྣམས་ཀྱི་རང་བཞིན་ཅན་ནི་མ་ཡིན་ནོ། ། གལ་ཏེ་འཁོར་བའི་བག་ཆགས་འདི་སེམས་ཅན་རྣམས་ཀྱི་རང་བཞིན་ཅན་དུ་གྱུར་པ་ཡིན་ན་དེའི་ཚེ་འཁོར་བའི་བག་ཆགས་ཆོས་ཅན། གློ་བུར་བ་མ་ཡིན་པར་ཐལ། སེམས་ཅན་རྣམས་ཀྱི་རང་བཞིན་ཡིན་པའི་ཕྱིར། འདོད་ན་དེ་སེམས་ཅན་ལ་ནམ་ཡང་ཟད་པར་མི་འགྱུར་བར་ཐལ། འདོད་ན་སེམས་ཅན་ཆོས་ཅན། སངས་རྒྱས་ཉིད་ཅེས་བྱ་བར་མི་འགྱུར་ཏེ། འཁོར་བའི་བག་ཆགས་ཟད་མི་སྲིད་པའི་ཕྱིར།
ཁྱབ་པ་ཡོད། རྒྱུ་གང་གིས་གློ་བུར་བ་ཡིན་པའི་རྒྱུ་དེ་ཡིས་སེམས་ཅན་གྱི་འཁོར་བའི་བག་ཆགས་ཀྱི་གནས་སྐབས་འདི་ཟད་པར་འགྱུར་ཏེ། དེ་ཟད་པ་ལས་སངས་རྒྱས་ཉིད་དུ་དེ་བཞིན་གཤེགས་པས་གསུངས་པས་སོ། ། དེ་ལྟར་རིགས་པ་རྣམ་པ་དུ་མས་རྣམ་པར་དཔྱད་ན་འཁོར་བ་འདི་ནི་རང་གི་སེམས་ཀྱི་བག་ཆགས་ཙམ་སྟེ། བག་ཆགས་ལས་གཞན་པའི་འཁོར་བ་འགའ་ཡང་ཡོད་པ་མ་ཡིན་ནོ། ། དེ་ལྟར་སློབ་དཔོན་ལྭ་བ་པས། འདོད་ཆགས་ལ་སོགས་དྲི་བཅས་སེམས། ། འཁོར་བ་ཡིན་ཏེ་དེས་དབེན་པ། ། མདོར་ན་ཐར་པ་ཡིན་པར་ནི། ། རྒྱལ་བ་སྒྲིབ་པ་སྤངས་པས་གསུངས། །
ཞེས་གསུངས་ཏེ། འཁོར་བའི་བག་ཆགས་ཀྱང་འཕོ་བའི་མཚན་ཉིད་ཀྱི་སྐད་ཅིག་ཡིན་གྱི་ཁམས་མི་འགྱུར་བ་ནི་མ་ཡིན་ནོ། ། དེ་ལྟར་བཅོམ་ལྡན་འདས་ཀྱི་རྒྱུད་ཀྱིས་རྒྱལ་པོའི་ནང་གི་ལེའུའི་ཚིགས་སུ་བཅད་པ་བརྒྱ་རྩ་གཅིག་དང་རྐང་པ་གཉིས་པ་ལས་འཁོར་བའི་བག་ཆགས་གསུངས་པ་འདི་ལྟ་སྟེ། འཁོར་བར་སྐྱེས་པའི་ལས་ཀྱི་བག་ཆགས་ཀྱི་སྟོབས་ཀྱིས་ལྷ་དང་ལྷ་མིན་འབྱུང་པོའི་བྱ་བ་རྗེས་སུ་ཆགས་ལ་གང་ཞིག བྱ་བ་གསུམ་པོ་གང་གི་དབུས་སུ་དེ་བྱེད་པ་ལ་རབ་ཏུ་ཞུགས་པ། ལྷ་སོགས་རང་རང་གི་བརྟུལ་ཞུགས་ཀྱི་ངེས་པ་ལ་དགའ་བ། རང་རང་གི་ལས་ཁྲུས་དང་སྨྱུང་གནས་སོགས་ཀྱི་ཞགས་པས་ངེས་པར་བཅིངས་པ་རྣམས་རང་རང་གི་བྱ་བ་དེའི་དབུས་སུ་འཇུག་པའི་ལྷ་ལྷ་མིན་འབྱུང་པོ་དེའི་རིགས་སུ་སྐྱེ་བར་རང་རང་གི་སྐྱེ་བ་སྔ་མའི་ལས་ཀྱི་བསམ་པ་སྟེ་བག་ཆགས་ཀྱིས་བསྐྱེད་པའི་སྙིང་སྟོབས་མུན་པ་རྡུལ་གྱི་རང་བཞིན་གྱི་ངར་འཛིན་པ་དེ་ཡི་དབང་ལས་འགྱུར་རོ། ། ཀྱེ་མིའི་བདག་ཅེས་ཟླ་བཟང་ལ་བོས་ནས་བསྟན་པའོ། ། དེ་ཡང་དུས་ཇི་སྲིད་དུ་རང་རང་གི་སེམས་ཀྱི་རང་བཞིན་དག་ནི་འདོད་པ་གཟུགས་གཟུགས་མེད་པ་རྣམ་པ་གསུམ་གྱི་སྲིད་པའི་བག་ཆགས་ཀྱི་དབང་གིས་ཚོར་བ་བདེ་བ་དང་སྡུག་བསྔལ་མྱོང་བར་གྱུར་པ་དེ་སྲིད་དུ་འཇིགས་སུ་རུང་བའི་འཁོར་བ་སྡུག་བསྔལ་གྱི་མཚན་ཉིད་ཅན་འདིར་སེམས་ཀྱང་འཁྱམ་སྟེ། ཀྱེ་མིའི་བདག་པོ་ཞེས་ཟླ་བཟང་ལ་བོས་ནས།
མཐོ་རིས་ལྷ་དང་མི་ཡུལ་དག་དང་འོག་ཏུ་ངན་སོང་གསུམ་ལ་སོགས་པ་འགྲོ་བ་དྲུག་པོ་རྣམས་སུ་ཡང་ཀུན་གཞིའི་རྣམ་པར་ཤེས་པ་འཁྱམ་མོ་ཞེས་པ་དང་། སླར་ཡང་ལེའུ་དེ་ཉིད་ལས་ཚིགས་སུ་བཅད་པ་དགུ་བཅུ་རྩ་བདུན་པས་རྣལ་འབྱོར་གྱི་བག་ཆགས་གསུངས་པ། རྣལ་འབྱོར་དབང་པོ་ནང་རིག་པའི་རྣལ་འབྱོར་གོམས་པར་བྱེད་པ་དག དེ་ཁོ་ན་ཉིད་ཀྱི་རྣལ་འབྱོར་ཡངས་པ་མ་ཐོབ་པར་ཡུལ་ལ་རབ་ཏུ་གཡོ་བ་དང་བཅས་པའི་ཡིད་ཀྱིས་གལ་ཏེ་ཤི་བར་གྱུར་པ་ནི་གཉིས་མེད་ཡེ་ཤེས་ཀྱི་དཔལ་དང་ལྡན་པའི་རིགས་ཅན་མིའི་འཇིག་རྟེན་དུ་ནི་རབ་མཆོག་ཐུབ་པ་སངས་རྒྱས་དང་བྱང་ཆུབ་སེམས་དཔའི་རིགས་སུ་སྟོང་ཉིད་སྙིང་རྗེ་དབྱེར་མེད་ཀྱི་རྣལ་འབྱོར་པ་རྣམ་པར་དག་པའི་སེམས་དང་ལྡན་པ་སྐྱེ་བར་འགྱུར་ལ། སྐྱེས་པ་དེར་སྔོན་གྱི་རྣལ་འབྱོར་གོམས་པ་དེའི་དབང་ལས་སླར་ཡང་དེ་ཁོ་ན་ཉིད་ཀྱི་ཡེ་ཤེས་ཀྱི་རྣལ་འབྱོར་ཉི་ཚེ་བ་མ་ཡིན་པས་སྤངས་པ། རྣམ་པ་ཐམས་ཅད་པ་དག་ནི་ཀུན་ཏུ་འཛིན་པར་འགྱུར་ཞིང་། འགྱུར་མེད་ཡེ་ཤེས་ཡོངས་སུ་རྫོགས་པ་ཐོབ་པ་ན་ནམ་ཡང་མི་ཟད་པ་སངས་རྒྱས་ཐམས་ཅད་ཀྱི་མཆོག་གི་གནས་སྒྲིབ་པ་ཐམས་ཅད་དང་བྲལ་བའི་གནས་སམ་གོ་འཕང་དུ་རབ་ཏུ་འགྲོ་ལ། དེར་སོང་ན་འཁོར་བ་གང་དུ་སླར་ཡང་ལས་ཀྱི་དབང་གིས་སྐྱེ་བ་དང་ལྡན་པ་སྟེ་འབྱུང་བ་མིན་ཞེས་པ་སྟེ། དེའི་ཕྱིར་སྟོང་ཉིད་སྙིང་རྗེའི་རྣལ་འབྱོར་གྱི་སེམས་ཀྱི་བག་ཆགས་ཀྱི་དབང་གིས་རང་གི་སེམས་ཀྱི་སྣང་བ་ལ་རྗེས་སུ་ཆགས་པས་རང་རིག་པ་ཤེས་རབ་ཡེ་ཤེས་སུ་འགྱུར་གྱི། རྡུལ་ཕྲ་རབ་ཀྱིས་དབང་པོ་གཉིས་ཀྱི་བདེ་བ་ཉེ་བར་ལོངས་སྤྱོད་པ་ལས་ནི་ཤེས་རབ་ཡེ་ཤེས་སུ་འགྱུར་བ་མ་ཡིན་ནོ། །
ཞེས་ཏེ་རྨི་ལམ་གྱི་གནས་སྐབས་སུ་འཁྲིག་པ་བྱས་པ་རྨི་བར་གྱུར་པ་ན་གཉིད་ལོག་པའི་ལུས་ལས་ས་བོན་འཛག་པར་འགྱུར་གྱི། རྨི་ལམ་གྱི་སེམས་ཀྱི་བག་ཆགས་ཀྱི་ལུས་ལས་ནི་ས་བོན་འཛག་པ་མ་ཡིན་ནོ། ། དེའི་ཕྱིར་རྡུལ་ཕྲན་ཚོགས་པའི་ལུས་འདིའི་མཐུ་ལས་བདེ་བ་ཆེན་པོ་རང་རིག་པར་འགྱུར་གྱི། སེམས་ཀྱི་བག་ཆགས་ཀྱི་ལུས་ཀྱི་མཐུ་ལས་ནི་བདེ་བ་ཆེན་པོ་རང་རིག་པ་མ་ཡིན་ནོ། ། ཞེས་པ་དབང་པོ་གཉིས་ཀྱི་བདེ་བ་ལ་མངོན་པར་ཆགས་པ་འགའ་ཞིག་དག་གི་ཚིག་འབྱུང་བར་འགྱུར་ཏེ། དེའི་ཕྱིར་ལན་བརྗོད་པར་བྱའོ། ། འདིར་རྡུལ་ཕྲ་རབ་ཚོགས་པའི་བདག་ཉིད་ཀྱི་ལུས་ལས་འཛག་པར་འགྱུར་གྱི་སེམས་ཀྱི་བག་ཆགས་ཀྱི་ལུས་ཀྱི་དབང་གིས་ནི་མ་ཡིན་ནོ་ཞེས་རྨོངས་པ་རྣམས་ཀྱིས་བརྗོད་པར་བྱ་བ་གང་ཡིན་པ་འདི་ལ་ནི་དོན་དེ་ལྟར་ངེས་བྱེད་ཀྱི་ཚད་མ་ཡོད་པ་མ་ཡིན་ཏེ། གང་གི་ཕྱིར་ན་གཟུགས་མེད་པའི་སྲིད་པ་ལ་རྡུལ་ཕྲན་ཚོགས་པའི་ལུས་མེད་ཀྱང་ས་བོན་འཕོ་ཞིང་འཛག་པ་ཡོད་པའི་ཕྱིར་རོ། ། འདིར་གལ་ཏེ་རྡུལ་ཕྲ་རབ་ཚོགས་པའི་བདག་ཉིད་ཀྱི་ལུས་མེད་པར་འཕོ་བར་མི་འགྱུར་ཞིང་། འཕོ་བ་མེད་པར་འཁོར་བར་མི་འགྱུར་ལ།
འཁོར་བ་མེད་པར་བདེ་བ་ཆེན་པོ་ལ་ཉེ་བར་དམིགས་པར་ཡང་མི་འགྱུར་ན། དེའི་ཚེ་གཟུགས་མེད་པའི་རིགས་རྣམས་ཆོས་ཅན། ། ས་བོན་འཕོ་བ་མེད་པར་ཐལ། རྡུལ་ཕྲ་རབ་ཚོགས་པའི་བདག་ཉིད་ཀྱི་ལུས་མེད་པའི་ཕྱིར་ཏེ། གཟུགས་མེད་པ་རྣམས་ཀྱི་ལུས་ནི་ཁ་ཟས་ཅན་མ་ཡིན་ནོ། ། འདོད་ན་ཇི་ལྟར་སངས་རྒྱས་ཉིད་ཀྱི་སླད་དུ་སླར་ཡང་འཁོར་བར་སྐྱེ་བ་འབྱུང་བར་འགྱུར་ཏེ་མི་འགྱུར་བར་ཐལ་ལོ། ། གཞན་ཡང་གཟུགས་མེད་པ་ལ་ཆོས་ཅན། ཁུ་བ་འཕོ་བ་མེད་པར་ཐལ་བ་ཉིད་དེ། ། རྡུལ་ཕྲན་ཚོགས་པའི་བདག་ཉིད་ཀྱི་ལུས་མེད་པའི་ཕྱིར་རོ། ། འདོད་ན་གཟུགས་མེད་པ་དེ་རྣམས་ལ་ཆོས་ཅན།
བདེ་བ་མེད་ཅིང་འཁོར་བ་ཡང་མེད་པར་ཐལ་ཏེ། ཁུ་བ་འཕོ་བ་མེད་པའི་ཕྱིར་རོ། ། འདོད་པར་ནུས་པ་དེ་ལྟར་ཡང་མ་ཡིན་པས་རྡུལ་ཕྲན་ཚོགས་པའི་ལུས་མེད་པར་འཕོ་བར་མི་འགྱུར་བ་ལ་སོགས་པ་མ་ཡིན་ནོ། ། བཅོམ་ལྡན་འདས་ཀྱི་ནང་གི་ལེའུ་གཉིས་པ་ལས། ཚིགས་སུ་བཅད་པ་གསུམ་པས་རྡུལ་ཕྲ་རབ་ཚོགས་པའི་བདག་ཉིད་ཀྱི་ལུས་དང་མི་འགྱུར་བའི་ཡེ་ཤེས་གསུངས་པ་འདི་ལྟ་སྟེ། ལུས་འདི་ལ་ནི་ཁམས་ཀྱི་ཚོགས་སུ་མཐའ་དག་རོ་དྲུག་ཟོས་ཤིང་འཐུངས་པ་དག་ལས་འགྱུར་བ་སྟེ། ། རོ་དྲུག་རྣམས་ཀྱང་འབྱུང་བ་ལས་ཏེ་རབ་གསལ་ངེས་པར་འབྱུང་བའི་ཚོགས་ཀྱང་ནམ་མཁའི་ཁམས་ལས་སོ། ། སྟོང་པ་ལས་ནི་ཡེ་ཤེས་རྣམ་པར་བསྲེས་པ་རོ་མཉམ་པ་ལས་འགྱུར་མེད་རྟག་པར་ཡང་ནི་འགྱུར་བ་སྟེ། ། དེ་ལྟར་འབྱུང་བ་ལ་གནས་ཞི་བ་རྣམ་གསུམ་སྲིད་པ་ལ་གནས་རང་གི་ལུས་ལ་རིག་པར་བྱ། ། ཞེས་གསུངས་པ་ལས།
ལུས་འདི་ལ་ནི་ཞེས་པ་དུད་འགྲོ་དང་མིའི་ལུས་གང་ལ་རོ་དྲུག་གི་བཟའ་བ་དང་བཏུང་བ་ཡོད་པ་སྟེ། ལུས་འདི་ནི་རོ་དྲུག་གི་བཟའ་བ་དང་བཏུང་བ་ཅན་ནོ། ། འདི་ལ་ཁམས་ཀྱི་ཚོགས་སུ་ཞེས་པ་སྤུ་ལྤགས་པ་དང་ཁྲག་དང་ཤ་དང་རུས་པ་དང་རྐང་དང་ཁུ་བའི་ཁམས་རྣམས་ཀྱིས་འདུས་པ་ནི་ཁམས་ཀྱི་ཚོགས་སུ་འགྱུར་རོ། ། གང་ལས་འགྱུར་ཞེ་ན་རོ་དྲུག་ཟོས་ཤིང་འཐུངས་པ་དག་ལ་ཞེས་པ་རོ་ཡང་ཡིན། དེ་དག་དྲུག་ཀྱང་ཡིན་པའི་ཕྱིར་རོ། ། དྲུག་སྟེ་ཁ་བ་དང་སྐྱུར་བ་དང་ལན་ཚྭ་དང་ཚ་བ་དང་མངར་བ་དང་སྐ་བ་རྣམས་སྤུ་ལ་སོགས་པའི་ཁམས་ཀྱི་རང་བཞིན་དུ་འགྱུར་རོ་ཞེས་དགོངས་པའོ། ། རོ་དྲུག་གང་ལས་ཀྱང་འགྱུར་ཞེ་ན། རོ་དྲུག་རྣམས་ཀྱང་འབྱུང་བ་ལས་ཏེ་ཞེས་པ་ལ་འབྱུང་བ་ནི་ས་དང་ཆུ་དང་མེ་དང་རླུང་དང་ནམ་མཁའི་ཁམས་ཏེ་སྲ་བ་དང་གཤེར་བ་དང་དྲོ་བ་དང་རོའི་རྡུལ་ཕྲ་རབ་ཀྱི་རང་བཞིན་རྣམས་སོ། ། དེའི་ས་བོན་དང་ལྡན་པ་དེ་རྣམས་ལས་ཁ་བ་ལ་སོགས་པ་རོ་དྲུག་ཏུ་འགྱུར་ཏེ། ཁམས་རྣམས་རོའི་རང་བཞིན་དུ་འགྱུར་རོ་ཞེས་པ་དགོངས་པའོ། །
འདིར་རོ་དྲུག་འབྱུང་བ་ལས་འགྱུར་རོ་ཞེས་གསུངས་པ་ནི་སེམས་ཅན་གྱི་བསམ་པ་དང་མཐུན་པར་ཀུན་རྫོབ་མ་དཔྱད་པའི་ངོར་གསུངས་པ་སྟེ། དོན་དམ་པར་དཔྱད་ན་སྟོང་པ་ཉིད་ཡིན་པས་སྐྱེ་བ་མེད་པའི་ཕྱིར་ཁམས་རྣམས་རོར་འགྱུར་རོ་ཞེས་པ་དོན་དམ་པར་བསྐྱེད་བྱ་སྐྱེད་བྱེད་ཀྱི་འབྲེལ་པ་གྲུབ་པ་ལས་ཁམས་རྣམས་རོའི་རང་བཞིན་དུ་འགྱུར་བ་ནི་མ་ཡིན་ནོ། ། འབྱུང་བའི་ཚོགས་ཀྱང་ནམ་མཁའི་ཁམས་ལས་སོ་ཞེས་པ་ནི་ནམ་མཁའི་ཁམས་སྟོང་པའི་ཆོས་ལས་འབྱུང་བའི་ཚོགས་སུ་འགྱུར་ཏེ། ས་བོན་ལས་མྱུ་གུ་འབྱུང་བ་བཞིན་ནོ། ། དེ་ཡང་འཇིག་རྟེན་བསྟོད་ལས། ས་བོན་ཞིག་དང་མ་ཞིག་ལས། ། མྱུ་གུ་འབྱུང་བ་མ་ཡིན་པས། ། ཁྱོད་ཀྱིས་སྐྱེ་བ་ཐམས་ཅད་ནི། ། སྒྱུ་མ་འབྱུང་བ་བཞིན་དུ་གསུངས། ། ཞེས་པ་བཞིན་ཇི་ལྟར་ས་བོན་མ་ཉམས་པ་ལས་ཀྱང་མྱུ་གུ་འབྱུང་བར་མི་འགྱུར་ཞིང་།
ས་བོན་ཉམས་པ་ལས་ཀྱང་མྱུ་གུ་འབྱུང་བར་མི་འགྱུར་བས་དཔྱད་ན་སྐྱེ་བ་མེད་ལ། མ་དཔྱད་པའི་ངོར་སྐྱེ་བ་དེ་བཞིན་དུ་ལུས་ཀྱི་ཆོས་ཐམས་ཅད་ཁམས་ཀྱི་རང་བཞིན་ཡོངས་སུ་སྤངས་པ་ལ་སྐྱེ་བ་མ་ཡིན་ཞིང་། རྡུལ་ཕྲན་ཚོགས་པ་བེམ་པོའི་ཁམས་ལས་ཀྱང་སྐྱེ་བ་མ་ཡིན་ལ། ཅི་ཡང་མེད་པ་ཆད་པའི་སྟོང་པ་ལས་སྐྱེ་བ་ཡང་མ་ཡིན་ཏེ། དེ་ལྟར་ནའང་སྟོང་པ་འོད་གསལ་མ་ལུས་ཀྱི་ཆོས་ཐམས་ཅད་འབྱུང་བ་ཉིད་དུ་འགྱུར་རོ། ། སྟོང་པ་ལས་ནི་ཡེ་ཤེས་རྣམ་པར་བསྲེས་པ་ཞེས་པ་ལ་སྟོང་པའི་ཆོས་རྣམས་ནི་སྐྱེ་བ་དང་འགག་པ་མེད་པ་རང་གི་སེམས་ཀྱི་འོད་གསལ་གྱི་སྣང་བའོ། ། ཡེ་ཤེས་ནི་འོད་གསལ་དེ་རབ་ཏུ་རྟོགས་པ་མི་འགྱུར་བའི་བདེ་བའོ། ། སྐྱེ་བ་དང་འཇིག་པ་མེད་པའི་རང་གི་སེམས་ཀྱི་འོད་གསལ་གྱི་སྣང་བ་དེ་ལ་འགྱུར་མེད་ཡེ་ཤེས་རྣམ་པར་བསྲེས་པ་ནི་སྟོང་པ་ཡེ་ཤེས་པའོ། ། རང་གི་སེམས་ཀྱི་སྣང་བ་ལ་ཡེ་ཤེས་རོ་མཉམ་པ་ནི་སྟོང་པ་ཡེ་ཤེས་གཅིག་ཏུ་གྱུར་པ་སྟེ། རོ་མཉམ་པ་ཞེས་པ་ཤེས་པ་འཛིན་པ་དང་།
ཤེས་བྱ་གཟུང་བའི་འབྲེལ་བས་རོ་མཉམ་པ་ནི་མ་ཡིན་ནོ། ། རོ་མཉམ་པ་འདི་ནི་འགྱུར་བ་མེད་པ་སྒྲིབ་པ་དང་བྲལ་བས་རྟག་པ་སྟེ། མཆོག་ཏུ་མི་འགྱུར་བའོ་ཞེས་པའི་དོན་ཏོ། ། དེ་ལྟར་འབྱུང་བ་ལ་གནས་ཞི་བ་ཞེས་པ་ནི། དེ་ལྟར་གོང་དུ་བཤད་པའི་རིམ་པ་འདིས་ལུས་ཀྱི་ཁམས་ལ་གནས་པ་ནི་མི་འགྱུར་བའི་བདེ་བའོ། ། དེ་ཉིད་རྣམ་གསུམ་སྲིད་པ་ལ་གནས་ཞེས་པ་འདོད་པ་དང་གཟུགས་དང་གཟུགས་མེད་པ་ལ་གནས་པ་སྟེ། དེ་ནི་རང་གི་ལུས་ལ་རྣལ་འབྱོར་པས་རིག་པར་བྱ་སྟེ། ཤེས་པར་བྱའོ་ཞེས་པའི་དོན་ཏོ། ། ལུས་ལ་ཁམས་ཀྱི་ཚོགས་གནས་པ་དེས་ན་དུད་འགྲོ་དང་མི་རྣམས་ཀྱི་ཁུ་བ་ནི་ས་བོན་ཏེ་འཁོར་བ་བསྐྱེད་པའི་རྒྱུའོ། ། ས་བོན་དེ་ཉིད་རོ་དྲུག་པོ་རྣམས་ཀྱི་ལུས་ལ་ཁམས་ཉིད་དུ་གྱུར་པ་རྣམས་ནི་སའི་རྡུལ་འདུས་པ་ལས་བྱུང་བའི་དྲི་དང་ཆུའི་རྡུལ་འདུས་པ་གཟུགས་དང་།
མེའི་རྡུལ་འདུས་པ་རོ་དང་། རླུང་གི་རྡུལ་འདུས་པ་རེག་བྱ་དང་། ནམ་མཁའི་རྡུལ་ཕྲ་རབ་འདུས་པའི་བདག་ཉིད་ཅན་སྒྲའི་བདག་ཉིད་ནི་སེམས་ཀྱི་ཁམས་ཏེ་འབྱུང་བ་ལྔའི་བདག་ཉིད་ས་བོན་གྱི་རང་བཞིན་འདི་ལ། ལས་ལས་སྐྱེས་པའི་ལུས་སྐྱེ་བར་འགྱུར་རོ། ། དེར་མ་ཟད་མཐར་འགག་པར་འགྱུར་ཏེ། ལུས་ཅན་རྣམས་ནི་འཆི་བའི་དུས་སུ་ཁམས་ལྔའི་བདག་ཉིད་ཀྱི་ས་བོན་དེ་ཉིད་འགྲོ་བ་གཞན་དུ་ངེས་པར་འཕོ་བ་འབྱུང་ངོ་། ། སླར་ཡང་རྨི་གྱི་ལུས་བཞིན་དུ་བར་དོའི་བག་ཆགས་ཀྱི་ལུས་སྟོང་པ་རྡུལ་ཕྲ་རབ་གྱི་ཚོགས་པ་སྤངས་པ་མ་འགགས་པ་འབྱུང་སྟེ། ལས་ཀྱི་བག་ཆགས་ལས་བྱུང་བའི་བར་དོ་ལ་བག་ཆགས་ཀྱི་ལུས་ལ་འགགས་པ་དེ་ཉིད་ཀྱིས་སླར་ཡང་སྐྱེ་བ་ཕྱི་མ་རྡུལ་ཕྲ་རབ་ཚོགས་པའི་བདག་ཉིད་ཀྱིས་ལུས་འཛིན་ནོ། ། སླར་ཡང་རྡུལ་ཕྲ་རབ་ཚོགས་པའི་བདག་ཉིད་ཀྱིས་ལུས་གཟུང་བའི་ཕྱིར་སྔར་གྱི་བར་དོའི་ལུས་ཀྱི་བག་ཆགས་ཡོངས་སུ་བཏང་ནས་སེམས་ལ་ད་ལྟར་གྱི་ལུས་ཀྱི་བག་ཆགས་སྐྱེ་བར་འགྱུར་རོ། ། རྒྱུ་དེས་ན་སློབ་དཔོན་ཀླུ་སྒྲུབ་ཀྱིས།
མདོར་ན་སྟོང་པའི་ཆོས་རྣམས་ལས། ། སྟོང་པའི་ཆོས་རྣམས་འབྱུང་བར་འགྱུར། ། ཞེས་གསུངས་པ་དང་ཆ་མཐུན་པར་སེམས་ཀྱི་བག་ཆགས་ཀྱི་བར་དོའི་ཕུང་པོ་རྡུལ་ཕྲན་འདུས་པས་སྟོང་པ་རྣམས་ལས་འབྲལ་རུང་ཡིན་པས་གློ་བུར་བའི་ཕྱི་མའི་ཕུང་པོའི་ཆོས་རྣམས་འགྱུར་ཞིང་། གློ་བུར་བའི་ལོག་སྲེད་ཀྱི་ཕུང་པོའི་ཆོས་རྣམས་དོར་བ་ལས་སེམས་ཀྱི་བག་ཆགས་ཀྱི་བར་དོའི་ཕུང་པོ་སྟོང་པ་རྣམས་སུ་འགྱུར་རོ། ། དེའི་ཚེ་ཡང་འཇིག་རྟེན་ཕ་རོལ་དུ་ནི་ད་ལྟར་གྱི་ལུས་ཀྱི་ཆ་རྡུལ་ཕྲ་རབ་ཙམ་ཡང་མི་འགྲོ་སྟེ། གང་གི་ཕྱིར་ཕུང་པོ་སྔ་མ་ཡོངས་སུ་བཏང་ཞིང་ཞེས་མངས་སུའོ། ། ཕུང་པོ་གཞན་ཕྱི་མའི་ཕུང་པོ་འཛིན་པའི་ཕྱིར་རོ། ། དེ་ལྟར་བརྗོད་པའི་རིམ་པས་འབྱུང་བ་ལྔའི་བདག་ཉིད་རོ་དྲུག་གི་ཁ་ཟས་ཅན་མི་དང་དུད་འགྲོ་རྣམས་ཀྱི་ལུས་ལས་ས་བོན་འཕོ་བའི་དུས་སུ་ལས་ལས་སྐྱེས་པའི་ས་བོན་འབྱུང་བ་ལྔའི་བདག་ཉིད་ཅན་འབྱུང་སྟེ། རོ་དྲུག་གི་ཁ་ཟས་ཀྱི་ཁ་ཟས་ཅན་རྣམས་ཀྱི་སེམས་ཀྱི་བག་ཆགས་ཀྱང་འབྱུང་བ་ལྔའི་བདག་ཅན་དུ་འབྱུང་བར་འགྱུར་རོ། ། གཟུགས་ཀྱི་ལྷ་རྣམས་ཀྱི་ལུས་ནི་རོ་དྲུག་གི་ཁ་ཟས་སུ་འབྱུང་བ་ལྔའི་བདག་ཉིད་དུ་མི་འགྱུར་ཏེ།
རོ་དྲུག་གི་ཁ་ཟས་མེད་པའི་ཕྱིར་རོ། ། ཟླ་བ་དང་ཉི་མ་ལ་སོགས་པ་འདོད་པ་ན་སྤྱོད་པ་དྲུག་པོ་དེ་རྣམས་ཀྱི་ལུས་ནི་ཆུ་དང་མེ་དང་རླུང་དང་ནམ་མཁའ་ཚོགས་པའི་བདག་ཉིད་ཅན་་་་་་གོང་དུ་ས་དང་ཆུ་དང་མེ་དང་ནམ་མཁའི་རྡུལ་ཕྲ་རབ་འདུས་པའི་བདག་ཉིད་ཅན་དྲི་དང་གཟུགས་དང་རོ་དང་རེག་བྱ་དང་སྒྲའི་བདག་ཉིད་སེམས་ཅན་གྱི་ཁམས་རེ། ཞེས་པ་འདི་གཉིས་ཀྱི་འགལ་སྤོང་ཡང་འཇིག་རྟེན་ཁམས་ལེར་བཤད་པ་ལྟར་རོ། ། རོ་དང་གཟུགས་དང་རེག་དང་སྒྲ་སྟེ་ཡོན་ཏན་བཞིའི་བདག་ཉིད་ཅན་ནོ། ། དེ་ནི་ས་དང་དྲིའི་ཡོན་ཏན་དང་བྲལ་བ་སྟེ། ལྷའི་ལུས་ཡང་བ་ཉིད་ཀྱིས་ཕྱིར། དེས་ན་དེ་དག་འཕོ་བའི་དུས་སུ་ཁུ་བ་ཡང་ཡོན་ཏན་བཞི་པོ་དེའི་རང་བཞིན་གྱི་བདག་ཉིད་ཅན་ཏེ། སེམས་ཀྱི་བག་ཆགས་ཀྱང་ཡོན་ཏན་བཞི་པོ་དེའི་བདག་ཉིད་ཅན་ནོ། ། གཟུགས་ཀྱི་ཁམས་ཀྱི་རིགས་ཀྱི་ལྷ་བཅུ་དྲུག་པོ་རྣམས་ཀྱི་ལུས་ནི་མེ་དང་རླུང་དང་རོ་ནམ་མཁའི་རྡུལ་ཕྲན་ཚོགས་པའི་བདག་ཉིད་ཅན་གཟུགས་དང་རེག་བྱ་དང་སྒྲའི་ཡོན་ཏན་གསུམ་གྱི་བདག་ཉིད་ས་དང་ཆུ་དང་དྲི་དང་རོའི་ཡོན་ཏན་དང་བྲལ་བ་སྟེ། དེ་རྣམས་འཕོ་བའི་དུས་སུ་གཟུགས་ཀྱི་ལྷ་བཅུ་དྲུག་པོ་རྣམས་ཀྱི་ཁུ་བ་ཡང་གཟུགས་རེག་སྒྲའི་ཡོན་ཏན་གསུམ་གྱི་བདག་ཉིད་ཅན་དང་།
སེམས་གྱི་བག་ཆགས་ཀྱང་ཡོན་ཏན་གསུམ་པོ་དེའི་བདག་ཉིད་ཅན་ནོ། ། གཟུགས་མེད་པའི་ལྷའི་རིགས་བཞི་པོ་རྣམས་ཀྱི་ལུས་སེམས་ཀྱི་ངར་འཛིན་ཙམ་ནི་སྟོང་པའི་ཁམས་ཀྱི་བདག་ཉིད་ཅན་ས་ཆུ་མེ་རླུང་གི་ཡོན་ཏན་དང་བྲལ་བ་སེམས་ཀྱི་བག་ཆགས་ཙམ་སྟེ་སྒྲའི་ཡོན་ཏན་གྱི་བདག་ཉིད་ཅན་ནོ། ། དེས་ན་གཟུགས་མེད་ན་ས་བོན་འཕོ་བ་ཡོད་པའི་ཕྱིར་རྡུལ་ཕྲ་རབ་འདུས་པའི་ལུས་ཡོད་ཅེས་པ་ནི་ནོར་བར་ཤེས་པར་བྱའོ། ། ཡོན་ཏན་གཟུགས་མེད་ན་སྒྲ་མེད་སྒྲའི་ཡོན་ཏན་ཇི་ལྟར་ཡོད་སྙམ་ན། ནམ་མཁའ་ལ་ཆགས་པའི་བག་ཆགས་ལ་སྒྲའི་ཡོན་ཏན་དུ་བཞག་པས་མི་འགལ་ཞེས་གསུངས་ཤིང་། སྒྲའི་ཡོན་ཏན་ནམ་མཁའ་ཡིན་ཞིང་ནམ་མཁའི་འདུ་ཤེས་ཅན་ཡིན་པའི་ཕྱིར་རོ། ། གཟུགས་མེད་པའི་ཁུ་བ་ཡང་ས་དང་ཆུ་དང་མེ་དང་རླུང་དང་དྲི་དང་རོ་དང་གཟུགས་དང་རེག་བྱའི་ཡོན་ཏན་སྤངས་པའོ། ། ས་ལ་སོགས་པ་གཟུགས་བརྙན་གྱི་ཡོན་ཏན་བཞི་པོ་འདི་རྣམས་ཀྱི་གཙོ་བོའི་ཡོན་ཏན་སའི་རྡུལ་ཕྲན་ཚོགས་པ་ལ་དྲི་འབྱུང་བ་ལྟ་བུ་འདི་ལ་ཕལ་པ་ཙམ་གྱི་ཡོན་ཏན་རོ་གཟུགས་རེག་སྒྲའི་ཁམས་འབྱུང་བའི་ནུས་པ་ཡང་ཡོད་དེ། རྣམ་པ་གཞན་དུ་ཁམས་རེ་ལ་ཁམས་གཞན་གྱི་ཡོན་ཏན་བསྐྱེད་པའི་ཡོན་ཏན་མེད་ན། ས་ལྟ་བུའི་ཁམས་གཅིག་ཀྱང་ཆོས་ཅན།
འཁོར་བའི་བག་ཆགས་སྐྱེད་བྱེད་དུ་མི་འགྱུར་ཏེ། ཡོན་ཏན་མ་ལུས་པ་བསྐྱེད་པའི་ནུས་པ་མེད་པའི་ཕྱིར། ཁྱབ་པ་ཡོད་དེ། ཚོགས་པའི་ཡོན་ཏན་རྣམས་མེད་པར་ཡོན་ཏན་གཅིག་ལས་འཁོར་བའི་བག་ཆགས་སུ་མི་འགྱུར་བའི་ཕྱིར་རོ། ། དེས་ན་འདིར་གསུངས་པའི་ཡོན་ཏན་རྣམས་ནི་གཙོ་ཆེ་བའི་དབང་དུ་བྱས་ཀྱི་ཕལ་པར་ཁམས་རེ་རེ་ལ་ཡང་ཁམས་ལྔ་ཆར་གྱི་ཡོན་ཏན་བསྐྱེད་པའི་ནུས་པ་ཡོད་པར་ཤེས་བར་བྱའོ། ། དེ་ལྟར་ན་སྲིད་པ་གསུམ་པོ་འདི་རྣམས་ལ་ཕྱེ་ན་སྲིད་པ་སུམ་ཅུ་རྩ་གཅིག་ལས། དམྱལ་བ་དང་། ཡི་དྭགས་དང་། དུད་འགྲོ་དང་མི་དང་ལྷ་མ་ཡིན་དང་། རྒྱལ་པོ་ཆེན་པོ་བཞིའི་རིས་དང་།
སུམ་ཅུ་རྩ་གསུམ་དང་། འཚེ་མེད་དང་། དགའ་ལྡན་དང་། འཕྲུལ་དགའ་དང་། གཞན་འཕྲུལ་དབང་བྱེད་དེ་འདོད་པ་བཅུ་གཅིག་གོ ། ཚངས་རིས་དང་། ཚངས་པའི་མདུན་ན་འདོན་དང་། ཚངས་ཆེན་དང་། འོད་ཆུང་དང་། ཚད་མེད་འོད་དང་།
འོད་གསལ་དང་། དགེ་ཆུང་དང་། ཚད་མེད་དགེ་དང་། དགེ་རྒྱས་དང་། སྤྲིན་མེད་དང་། བསོད་ནམས་སྐྱེས་དང་། འབྲས་བུ་ཆེ་དང་། མི་ཆེ་བ་དང་། མི་གདུང་བ་དང་། གྱ་ནོམ་སྣང་བ་དང་།
འོག་མིན་ཏེ་གཟུགས་བཅུ་དྲུག་གོ ། ནམ་མཁའ་མཐའ་ཡས་སྐྱེ་མཆེད་དང་། རྣམ་ཤེས་མཐའ་ཡས་སྐྱེ་མཆེད་དང་། ཅི་ཡང་མེད་པའི་སྐྱེ་མཆེད་དང་། འདུ་ཤེས་མེད་འདུ་ཤེས་མེད་མིན་སྐྱེ་མཆེད་དེ་གཟུགས་མེད་པ་བཞིའོ། ། དེ་ལྟར་འདོད་པའི་ཁམས་དང་། གཟུགས་ཁམས་དང་གཟུགས་མེད་པ་བཞི་པོ་རྣམས་ལ་ཁམས་འཕོ་བའི་དུས་སུ་ཁྱད་གཞི་ཁྱད་ཆོས་གོ་རིམ་ཇི་ལྟ་བར་བསྟན་ན། འདོད་པའི་མི་དང་དུད་འགྲོ་ས་བོན་ཡོན་ཏན་ལྔའི་བདག་ཉིད་ཅན་དང་། འདོད་པའི་ལྷ་རྣམས་ལ་ཡོན་ཏན་བཞི་དང་། གཟུགས་ལ་ཡོན་ཏན་གསུམ་དང་།
གཟུགས་མེད་པ་ལ་ཡོན་ཏན་གཅིག་གི་བདག་ཉིད་ཅན་གྱི་ཁུ་བ་འབྱུང་སྟེ། རང་རང་གི་སེམས་ཀྱི་བག་ཆགས་ཀྱི་དབང་གིས་སོ། ། རྣམ་པ་གཞན་དུ་འཕོ་བའི་བག་ཆགས་མེད་ན་འཁོར་བར་འཁྱམ་པར་མི་འགྱུར་རོ། ། རྒྱུ་འདིའི་ཕྱིར་བཅོམ་ལྡན་འདས་ཀྱིས་རྒྱུད་ཀྱི་རྒྱལ་པོའི་ལེའུ་ལྔ་པ་ལས། ཚིགས་སུ་བཅད་པ་ལྔ་བཅུ་རྩ་བརྒྱད་པས་སྲིད་པ་གསུམ་གྱི་ལུས་ལ་ཁམས་གསུམ་གྱི་ཚོགས་གནས་ཚུལ་གསུངས་པ་འདི་ལྟ་སྟེ། ས་དང་ཆུ་དང་མེ་དང་རླུང་དང་རོས་ཏེ་ནམ་མཁའ་དང་། མཆོག་གི་རོ་ཡེ་ཤེས་ཀྱི་ཁམས་ཏེ། དེ་ལྟར་རྡུལ་ཕྲ་རབ་དག་ནི་རྣམ་པ་དྲུག་ལས་སའི་ཁམས་ལ་ཡུལ་གྱི་ཡོན་ཏན་དྲི་གཟུགས་རོ་རེག་སྒྲ་ལྔ་དང་། ཆུ་སོགས་བཞི་ལ་དྲི་ལ་སོགས་པ་རེ་རེས་དམན་པས་ཆུ་ལ་གཟུགས་རོ་རེག་སྒྲའི་ཡོན་ཏན་བཞི་དང་། མེ་ལ་གཟུགས་རེག་སྒྲ།
རླུང་ལ་རེག་དང་སྒྲ། ནམ་མཁའ་རེག་བྱས་དམན་པ་སྒྲའི་ཡོན་ཏན་གཅིག་པུ་ཅན་ཏེ་ཁྱབ་བྱ་ཡིན་ཞིང་། ཡུལ་ལྔ་དང་རྣམ་པར་བྲལ་བ་ཁམས་དྲུག་གི་ཐ་མ་ནི་ཁྱབ་བྱེད་ཡེ་ཤེས་ཀྱི་ཁམས་སུ་ལྟ་བར་བྱ་བ་རྣམས་སོ། ། དེ་ལ་ཁམས་ལྔ་ལས་གཟུགས་མེད་རྣམས་ནི་ཡོན་ཏན་རི་བོང་ཅན་དེ་ནམ་མཁའི་ཡོན་ཏན་གཅིག་པུ་དང་ལྡན་ལ། གཟུགས་བཅུ་དྲུག་ནི་ནམ་མཁའི་སྟེང་དུ་མེ་རླུང་གི་ཡོན་ཏན་ཟུང་དང་བཅས་པ་ཡོན་ཏན་གསུམ་གྱི་བདག་ཉིད་དང་། འདོད་པའི་ཁམས་ཀྱི་དུད་འགྲོ་དང་། མི་ནི་སྔ་མའི་སྟེང་དུ་ས་ཆུའི་ཡོན་ཏན་ཟུང་དང་བཅས་པ་ཡོན་ཏན་ལྔའི་བདག་ཉིད་ཅན་ཏེ། དེས་ན་དེ་དག་འཕོ་བའི་དུས་སུ་ཁུ་བ་ཡང་འབྱུང་བ་གཅིག་དང་གསུམ་དང་ལྔའི་ཡོན་ཏན་ཅན་དང་། སེམས་ཀྱི་བག་ཆགས་ཀྱང་དེ་དག་གི་བདག་ཉིད་ཅན་ནོ། ། ཐ་མ་ཡེ་ཤེས་ཀྱི་ཁམས་ནི་ཆོས་ཀྱི་དབྱིངས་རྣམ་པ་ཀུན་གྱི་སྟོང་པའི་ཡོན་ཏན་ཅན་ཏེ།
སྟོང་པ་དེ་དག་སྒོ་ཀུན་ནས་དུས་རྟག་ཏུ་ཐིག་ལེ་འཕོ་བ་མེད་པའི་བདེ་བ་ལྷན་ཅིག་སྐྱེས་པའི་དགའ་བའི་རྟེན་དུ་གྱུར་པའོ་ཞེས་པ་སྟེ། དེ་ལྟར་ན་སེམས་ཅན་རྣམས་བག་ཆགས་དང་ཁམས་དུ་མ་ཅན་ཡིན་པའི་རྒྱུ་དེས་ན་སེམས་ཅན་གྱི་བསམ་པའི་བག་ཆགས་ཀྱི་དབང་དང་མཐུན་པ་དེ་དག་གིས་དེ་བཞིན་གཤེགས་པས་ཆོས་བསྟན་པ་ནི་བྱེ་བྲག་ཏུ་སྨྲ་བ་དང་མདོ་སྡེ་པ་དང་རྣལ་འབྱོར་སྤྱོད་པ་དང་དབུ་མ་པའི་ཆོས་སོ། ། དེ་དག་རྣམས་ལ་བྱེ་བྲག་ཏུ་སྨྲ་བ་ནི་སྐྱེ་བའི་ཆ་ཤས་ཅན་གྱི་སེམས་ཅན་ནམ་གང་ཟག་རབ་ཏུ་གསལ་བར་བྱེད་པའི་བསྟན་བཅོས་སོ། ། མདོ་སྡེ་པ་ནི་ཕྱི་རོལ་གྱི་དོན་རབ་གསལ་བར་བྱེད་པའི་བསྟན་བཅོས་སོ། ། རྣལ་འབྱོར་སྤྱོད་པ་ནི་ཁམས་གསུམ་རྣམ་པར་ཤེས་པ་ཙམ་དུ་རབ་ཏུ་གསལ་བར་བྱེད་པའི་བསྟན་བཅོས་སོ། ། དབུ་མ་པ་ནི་དོན་དམ་པའི་དེ་ཁོ་ན་ཉིད་སྤྲོས་པ་མེད་པར་རབ་ཏུ་གསལ་བར་བྱེད་པའི་བསྟན་བཅོས་ཏེ། དེ་རྣམས་མདོ་སེམས་བྱེ་བྲག་སྨྲ་བ་སངས་རྒྱ་བ་ལ་རིང་བའི་སྐལ་བ་དང་། དབུ་མ་པ་ཉེ་བའི་སྐལ་བ་དང་ལྡན་པའི་སེམས་ཀྱི་ཕྱིར་སེམས་ཅན་གྱི་བསམ་པའི་དབང་གིས་བཅོམ་ལྡན་འདས་ཀྱིས་གསུངས་སོ། ། འདིར་སེམས་ཅན་རྣམས་ལ་ནི་ཐོག་མ་མེད་པའི་དུས་ནས་མུ་སྟེགས་པའི་རིགས་སུ་གྱུར་པ་ལྷ་དང་འབྱུང་པོ་དང་ལྷ་མ་ཡིན་གྱི་ཆོས་ལ་དགའ་བ་ཐམས་ཅད་མཁྱེན་པའི་ལམ་ལས་ཉམས་པ་རིག་བཞིའི་འཇུག་པ་དང་། རིགས་གཅིག་གི་འཇུག་པ་ལ་བརྟེན་པ།
མཐོ་རིས་ཀྱིས་འབྲས་བུའི་ལོངས་སྤྱོད་མངོན་པར་འདོད་པ་ནི་བྱེད་པ་པོ་དང་བདག་ཏུ་སྨྲ་བ་རྣམས་ཏེ། དེ་རྣམས་ལས་ཕྱོགས་ཀྱི་ཆ་དང་བྲལ་བ་སྐྱེ་འཇིག་མེད་པའི་སྒྲའི་རང་བཞིན་ཚངས་པ་བྱེད་པ་པོར་སྨྲ་བ་པོ་རྣམས་དང་། ལྷ་དང་ཡི་དྭགས་ཀྱི་ཆོས་དཀའ་ཐུབ་ལ་བརྟེན་པ་ནི་ཞེས་སྦྱར་ཏེ། རྭས། སྒྲར་སྨྲ་བ་དང་ཞེས་དང་། སྒྲར་སྨྲ་བ་ཅན་ལྷ་དང་ཡི་དྭགས་ཀྱི་ཆོས་ལ་བརྟེན་པ་ནི་ཞེས་འགྱུར་མངས་སུ་འདོན་པས་སོ། ། དབང་ཕྱུག་སྨྲ་བ་པོ་དབང་ཕྱུག་པ་རྣམས་དང་། བདག་སྨྲ་བ་པོ་བྱེ་བྲག་པ་རིགས་པ་ཅན་པ་སོགས་རྣམས་དང་། རིགས་སྨྲ་བ་པོ་ཚངས་པ་པ་རྣམས་སོ། ། ཀླ་ཀློ་ལྷ་མིན་གྱི་ཆོས་ལ་བརྟེན་པ་ནི་ཞེས་མངས་སོ། །
བི་ཥི་མི་ལླ་བྱེད་པ་པོར་སྨྲ་བ་རྣམས་དང་། སྲོག་རྟག་པར་སྨྲ་བ་པོ་རྣམས་ཏེ་བྲམ་ཟེའི་རིགས་ལ་བཟང་པོ་སྨྲ་བ་དང་བྲལ་བ་རྣམས་སོ། ། ཀླ་ཀློ་འདི་རྣམས་ཀྱི་འཛིན་པ་ནི་ཉན་ཐོས་སྡེ་གཉིས་ཀའི་ལྟ་བ་ལ་ཞེན་པ་སྟེ། ཕྱིའི་དོན་རྡུལ་ཕྲ་རབ་འཚོགས་པའི་བདག་ཉིད་དུ་འཛིན་པ་དང་། སྐྱེ་བའི་ཆ་ཤས་ཅན་གྱི་གང་ཟག་གི་བདག་ཏུ་འཛིན་པའོ། ། འདི་རྣམས་ཀྱི་བསམ་པ་ནི་གལ་ཏེ་རྡུལ་ཕྲ་རབ་ཚོགས་པའི་བདག་ཅན་གྱི་ལུས་ལ་ནང་དུ་འཇུག་པ་པོ་སྐྱེ་བའི་ཆ་ཤས་ཅན་གྱི་གང་ཟག་གི་བདག་མེད་ན། རྡུལ་ཕྲ་རབ་ཚོགས་པའི་བདག་ཉིད་ཀྱི་ལུས་ཆོས་ཅན། དེ་རྣམ་པར་མཉམ་པའི་རྗེས་ལ་ལུས་གཞན་སུ་ཡིས་འཛིན་པར་བྱེད་པར་གྱུར་ནས་ལུས་གཞན་འཛིན་པ་མི་སྲིད་པར་ཐལ། ལུས་གཞན་ལེན་པ་པོའི་གང་ཟག་བདག་མེད་པའི་ཕྱིར། ཐལ་བ་ལས་ལུས་གཞན་འཛིན་པ་དེའི་ཕྱིར་འཛིན་པ་པོ་བརྫུས་ཏེ་བྱུང་བའི་གང་ཟག་སྐྱེ་བའི་ཆ་ཤས་ཡོད་དེ།
དེ་ཡིས་ལམ་བསྒྲུབས་པས་མཐོ་རིས་ཀྱི་འབྲས་བུ་ཐོབ་པ་ནི་མྱ་ངན་ལས་འདས་པའི་འབྲས་བུར་འགྱུར་ཏེ། དེས་ན་མཐོ་རིས་ཀྱི་འབྲས་བུ་ལས་གཞན་མྱ་ངན་ལས་འདས་པ་ཞེས་བྱ་བ་མེད་དོ་ཞེས་སྨྲ་བ་སྟེ། འདི་རྣམས་ཀྱིས་བཅོམ་ལྡན་འདས་ལ་དེ་ཁོ་ན་ཉིད་འདྲི་བའི་དུས་སུ་དེ་རྣམས་ཀྱི་རང་གི་སེམས་ཀྱི་བསམ་པ་མངོན་པར་མཁྱེན་ནས་དེ་ཁོ་ན་ཉིད་སྨྲ་བ་པོ་བཅོམ་ལྡན་འདས་ཀྱིས་ཁུར་ཁུར་བའི་མདོ་ལས་གསུངས་པ། ཁུར་ཁུར་བའི་གང་ཟག་ཡོད་དེ་རྟག་པ་དང་མི་རྟག་པར་བདག་མི་སྨྲའོ། ། ཞེས་པས་སོ། ། དེ་ཉིད་ཁོའི་བསམ་ངོར་བདེན་ཏེ་བཅོམ་ལྡན་འདས་ཀྱི་ཁོའི་བསམ་པས་བདེན་པར་ཞེན་པ་ལྟར་གསུངས་པའི་ཕྱིར་རོ། ། གང་ལ་དགོངས་ནས་གསུངས་ན། རྨི་ལམ་གྱི་གནས་སྐབས་སུ་སེམས་ཀྱི་བག་ཆགས་ཀྱི་གང་ཟག་ལས་ཀྱི་ཁུར་ཁུར་བ་ནི་སད་པ་ན་མི་སྣང་བས་རྟག་པས་བརྗོད་མི་ནུས་པ་དང་། མི་རྟག་ན་སད་པའི་ཚེ་སད་པའི་སེམས་ཀྱི་གང་ཟག་གི་བག་ཆགས་སྐྱེད་བྱེད་ཀྱི་བག་ཆགས་ཉམས་པས་སད་པའི་དུས་ན་གང་ཟག་གི་བག་ཆགས་མེད་པར་འགྱུར་བས་མི་རྟག་པར་བརྗོད་མི་ནུས་སོ། ། དེ་བཞིན་གཤེགས་པའི་གསུང་འདི་ཡིས་ཀླ་ཀློའི་ཆོས་སྤངས་རྒྱས་པའི་བྱེ་བྲག་ཏུ་སྨྲ་བ་རྣམས་བྱུང་བར་འགྱུར་ཏེ།
དེ་ནས་བྱང་ཆུབ་སེམས་དཔའ་རྣམས་ལ་འཇིག་རྟེན་ལས་འདས་པའི་ཆོས་རྣམ་པར་མི་རྟོག་པའི་ལམ་བསྟན་པ་ཐོས་ནས་འདིར་གང་ཟག་ཏུ་འཛིན་པ་ཡོངས་སུ་སྤངས་ནས་བྱེ་བྲག་ཏུ་སྨྲ་བ་འགའ་ཞིག་ཡང་དག་པར་རྫོགས་པའི་སངས་རྒྱས་ཀྱི་ལམ་གཉིས་སུ་མེད་པའི་ཡེ་ཤེས་བསྒོམ་པ་ལ་བརྟེན་ནོ། ། མདོ་སྡེ་པ་རྣམས་ལ་ཡང་རྡུལ་ཕྲ་རབ་ཚོགས་པའི་བདག་ཉིད་ཀྱི་ཕྱི་རོལ་གྱི་དོན་དུ་འཛིན་པ་ཡོད་དེ། དོན་དུ་སྨྲ་བ་པོ་འདི་རྣམས་ཀྱིས་བསམ་པ་ནི་གལ་ཏེ་ནམ་མཁའི་བུ་གའི་ནང་དུ་འཇུག་པ་སྟེ་ནམ་མཁའི་ཁོངས་སུ་ཆུད་པའི་རྒྱུ་བ་དང་བཅས་པ་གཡོ་བ་སེམས་ཅན་དང་། རྒྱུ་བ་མེད་པ་སྣོད་གྱི་འཇིག་རྟེན་པའི་ཁམས་རྡུལ་ཕྲན་འདུས་པའི་ཕྱིའི་འཇིག་རྟེན་གྱི་དངོས་པོ་མེད་ན། དེའི་ཚེ་ཤེས་བྱ་འདིར་ཆོས་ཅན། འཇིག་རྟེན་གསུམ་ཞེས་བྱ་བ་མེད་པར་འགྱུར་ཏེ། བརྟན་གཡོའི་དངོས་པོ་མེད་པའི་ཕྱིར། འདོད་ན་བདེ་འགྲོ་དང་ངན་འགྲོ་མེད་པར་འགྱུར་ཏེ། འཁོར་བ་མེད་པའི་ཕྱིར་ནའོ། ། དེ་བཞིན་དུ་སངས་རྒྱས་དང་བྱང་ཆུབ་སེམས་དཔའ་རྣམས་ཀྱང་མེད་པར་འགྱུར་ཞིང་།
མཆོག་གི་མྱ་ངན་ལས་འདས་པ་ཡང་མེད་པར་འགྱུར་ལ། བཅོམ་ལྡན་འདས་ཀྱིས་ཀྱང་སྐུ་གདུང་ཡང་དག་པར་སྟོན་པ་མེད་པར་འགྱུར་ཏེ། རྫས་ཀྱི་ནང་དུ་འཇུག་པ་སྟེ་ཁོངས་ན་གནས་པའི་རྡུལ་ཕྲ་རབ་ཀྱི་དོན་མེད་པའི་ཕྱིར་རོ། ། ཞེས་པ་དོན་བསྒྲུབ་པའི་རིགས་པ་སྟེ། དེ་ལྟར་མདོ་སྡེ་པ་དེ་རྣམས་ཀྱིས་བཅོམ་ལྡན་འདས་ལ་དེ་ཁོ་ན་ཉིད་འདྲི་བའི་དུས་སུ་དེ་རྣམས་ཀྱི་སེམས་ཀྱི་བསམ་པ་མཁྱེན་ནས་བཅོམ་ལྡན་འདས་ཀྱིས་གསུངས་པ། རྡུལ་ཕྲ་རབ་ཚོགས་པའི་བདག་ཉིད་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་ལྡན་པ་སྲིད་པ་ཐ་མ་པའི་ལུས་ཡོད་དེ། དེ་ལྟ་བུའི་ལུས་གང་གི་དྲིན་གྱིས་ཡང་དག་པར་རྫོགས་པའི་སངས་རྒྱས་ཉིད་དང་། མཆོག་གིའམ་ཡོངས་སུ་མྱ་ངན་ལས་འདས་པ་ཆེན་པོར་འགྱུར་བའོ། ། ཞེས་གསུངས་སོ། ། དེ་ཉིད་ཁོའི་བློ་ངོར་བདེན་ཏེ།
ཁོའི་ངོར་བཅོམ་ལྡན་འདས་ཀྱིས་སྐུ་གདུང་ཡང་དག་པར་བསྟན་པའི་ཕྱིར་རོ། ། དེ་ལྟར་རྡུལ་ཕྲ་རབ་ཚོགས་པའི་བདག་ཉིད་ཀྱི་ལུས་ཀྱི་མཐུ་ཐོས་ནས། རིགས་སུ་སྨྲ་བ་དང་། དབང་ཕྱུག་ཏུ་སྨྲ་བ་དང་། བྱེད་པ་པོར་སྨྲ་བ་སྤངས་ནས་སངས་རྒྱས་པའི་མདོ་སྡེ་པ་རྣམས་བྱུང་བར་གྱུར་ཏོ། ། སླར་ཡང་བྱང་ཆུབ་སེམས་དཔའ་རྣམས་ལ་འཇིག་རྟེན་ལས་འདས་པའི་ཆོས་བསྟན་པ་ཐོས་ནས་ཕྱི་རོལ་དོན་གྱི་འཛིན་པ་དེ་ཉིད་སྤངས་ཏེ། མདོ་སྡེ་པ་འགའ་ཞིག་ཡང་དག་པར་རྫོགས་པའི་སངས་རྒྱས་ཀྱི་ལམ་ལ་བརྟེན་པ་བྱུང་བར་གྱུར་ཏོ། ། རྣལ་འབྱོར་སྤྱོད་པ་སེམས་ཙམ་པ་རྣམས་ལ་ཡང་རྣམ་པར་ཤེས་པའི་འཛིན་པ་ཡོད་དེ། རྣམ་པར་ཤེས་པར་སྨྲ་བ་པོ་དེ་རྣམས་ཀྱི་བསམ་པ་ནི་ཁམས་གསུམ་པོ་མཐའ་དག་ནི་སེམས་ཙམ་མོ། ། དེའི་རྒྱུ་མཚན་ཉི་ཤུ་པར།
དྲུག་གིས་ཅིག་ཅར་སྦྱར་བས་ན། ། ཕྲ་རབ་རྡུལ་ཆ་དྲུག་ཏུ་འགྱུར། ། དྲུག་པོ་དག་ནི་གོ་གཅིག་ན། ། གོང་བུའང་རྡུལ་ཕྲན་ཙམ་དུ་འགྱུར། ། ཞེས་པའི་རིགས་པས་ཕྱོགས་དྲུག་གི་རྡུལ་གྱིས་དབུས་རྡུལ་གཅིག་ལ་སྦྱར་བ་ན། དབུས་རྡུལ་ཆོས་ཅན། རྡུལ་ཕྲ་རབ་ཆ་མེད་ཅེས་བྱ་བར་ནི་མེད་དེ། ཕྱོགས་དྲུག་གི་ཆ་ཤས་ཅན་གྱི་ཆ་བཅས་ཡིན་པའི་ཕྱིར། དྲུག་པོ་དག་གོ་ས་གཅིག་ནས་སྦྱོར་ན། གོང་བུ་རི་བོ་མཆོག་རབ་ཀྱང་ཆོས་ཅན།
རྡུལ་ཕྲན་ཙམ་གྱི་ཆར་འགྱུར་ཏེ། དེའི་ཆ་ལ་རྡུལ་གཅིག་གི་གོ་ས་ལས་མེད་པའི་ཕྱིར། དེས་ན་རྡུལ་ཕྲན་མེད་པས་དེས་བརྩམས་པའི་རགས་པའང་མེད་ལ། དེའི་ཕྱིར་ཕྱི་དོན་མེད་དོ། ། འོ་ན་དོན་དུ་སྣང་བ་དང་འགལ་ཞེ་ན། སྐྱོན་མེད་དེ། ཇི་ལྟར་རྨི་ལམ་གྱི་གནས་སྐབས་ན་རྡུལ་ཕྲ་རབ་ཀྱི་རྫས་མེད་ཀྱང་སེམས་ཀྱི་སྣང་བ་ཙམ་གྱི་དོན་གྱིས་དོན་བྱ་བ་ལ་རབ་ཏུ་འཇུག་པར་སྣང་བ་དེ་བཞིན་དུ་སད་པའི་གནས་སྐབས་སུ་དོན་དུ་ཡོད་པ་མ་ཡིན་པའི་དོན་གྱི་བག་ཆགས་ལས་དོན་དུ་རབ་ཏུ་སྣང་བར་འགྱུར་ཏེ་དཔེར་ན་རབ་རིབ་ཀྱི་དྲི་མས་ཉེ་བར་བཅོམ་པའི་མིག་གིས་སྐྲ་ཤད་འཛག་པ་དང་། མཁྲིས་ནད་རྒྱས་པས་དུང་ཡང་གསེར་གྱི་དུང་དུ་མཐོང་བ་བཞིན་ནོ། ། དེ་ལྟར་སྨྲ་བའི་སེམས་ཙམ་པས་བཅོམ་ལྡན་འདས་དེ་ཁོ་ན་ཉིད་འདྲི་བའི་དུས་སུ་དེ་རྣམས་ཀྱི་སེམས་ཀྱི་བསམ་པ་མཁྱེན་ནས་བཅོམ་ལྡན་འདས་ཀྱིས་གསུངས་པ། ཁམས་གསུམ་པོ་ནི་རྣམ་པར་ཤེས་པ་ཙམ་སྟེ་རྣམ་པར་ཤེས་པ་ལས་གཞན་འཁོར་བ་མེད་དོ། །
འཇིག་རྟེན་པའི་རྣམ་པར་ཤེས་པ་འགགས་པ་ལས་སྲིད་པའི་ས་བོན་འགག་པ་ཉིད་དེའི་ཕྱིར་མྱ་ངན་ལས་འདས་པའོ། ། ཞེས་བཀའ་སྩལ་ཏོ། ། འདི་ཉིད་ཁོའི་ངོར་བདེན་ཏེ། བེམ་པོ་མ་ཡིན་པའི་སེམས་ལས་བདེ་བ་དང་སྡུག་བསྔལ་འབྱུང་བར་འགྱུར་གྱི། བེམ་པོ་ལས་ནི་བདེ་སྡུག་འབྱུང་བ་མ་ཡིན་ནོ། ། བདེ་བ་དང་སྡུག་བསྔལ་ཞེས་བྱ་བ་མྱོང་བ་ནི་འཁོར་བ་སྟེ་དེ་མེད་པ་ཞེས་བྱ་བ་ནི་མྱ་ངན་འདས་པའོ་ཞེས་པ་རིགས་པ་སྟེ། དེ་ལྟར་བཅོམ་ལྡན་འདས་ཀྱི་གསུང་ཐོས་ནས་བྱེད་པ་པོ་དང་བདག་ཏུ་སྨྲ་བ་ཡོངས་སུ་སྤངས་ཏེ་སངས་རྒྱས་པའི་རྣལ་འབྱོར་སྤྱོད་པ་པ་རྣམས་བྱུང་བར་གྱུར་ཏོ། ། སླར་ཡང་བྱང་ཆུབ་སེམས་དཔའ་རྣམས་འཇིག་རྟེན་ལས་འདས་པའི་དེ་ཁོ་ན་ཉིད་ཀྱི་ཆོས་བསྟན་པ་ཐོས་ནས་རྣམ་པར་ཤེས་པ་སྨྲ་བ་ཡོངས་སུ་སྤངས་ཏེ། སེམས་ཙམ་པ་འགའ་ཞིག་ཡང་དག་པར་རྫོགས་པའི་སངས་རྒྱས་ཀྱི་ལམ་ལ་བརྟེན་པ་བྱུང་བར་གྱུར་ཏོ། ། དེ་བཞིན་དུ་རྣལ་འབྱོར་མའི་རྒྱུད་རྣམས་ལས།
སྒྱུ་འཕྲུལ་ཆེན་མོ་དྲག་ཆེན་མོ། ། འབྱུང་དང་བསྡུད་པར་བྱེད་པ་མོ། ། ཞེས་སྐྱེ་འཆིའི་བྱེད་པ་པོ་རླུང་ཡིན་པར་གསུངས་ཏེ། དེ་ལྟར་སེམས་ཀྱི་བསམ་པའི་དབང་གིས་བཅོམ་ལྡན་འདས་ཀྱིས་ཆོས་བསྟན་པ་དེ་ནི་བཅོམ་དན་འདས་ཀྱི་མགྲིན་པ་དང་རྐན་དང་སྤྱི་བོ་དང་སོ་དང་མཆུ་ལས་སྐྱེས་པ་ཉི་ཚེ་བའི་སྒྲ་ཡིས་བསྟན་པ་མ་ཡིན་ཏེ། གང་གི་ཕྱིར་ན་མཐའ་ཡས་པ་མཐའ་ཡས་པའི་སེམས་ཅན་གྱི་སྐད་ཉིད་ཀྱིས་གསུངས་པའི་ཕྱིར་རོ། ། དེའི་རྒྱུ་མཚན་འདིར་ཉི་ཚེ་བའི་ངག་གིས་གཅིག་ཅར་མཐའ་ཡས་པ་མཐའ་ཡས་པའི་སེམས་ཅན་རྣམས་ལ་རང་རང་གི་སྐད་གཞན་གྱིས་ཆོས་བསྟན་པ་བྱ་བར་བསྐལ་པ་མཐའ་ཡས་པ་ཡིས་ཀྱང་མི་ནུས་ཏེ། དེའི་ཕྱིར་ཉི་ཚེ་བའི་ངག་ནི་སེམས་ཅན་གྱི་བསམ་པའི་དབང་གིས་ཆོས་སྟོན་པའི་བཅོམ་ལྡན་འདས་ཀྱི་གསུང་དུ་མི་འགྱུར་ཞིང་། སེམས་ཅན་གྱི་བསམ་པའི་དབང་གིས་འཛིན་པ་དང་བཅས་པའི་སེམས་ཅན་ཉི་ཚེ་བའི་སྐད་ཀྱིས་ཆོས་གསུང་ན་བཅོམ་ལྡན་འདས་ཀྱང་འཛིན་པ་དང་བཅས་པར་འགྱུར་ཏེ། འཛིན་པ་དང་བཅས་པའི་སེམས་ཅན་གྱི་སྐད་ཉི་ཚེ་བ་དང་ལྡན་པའི་ཕྱིར། འདོད་ན་འཁོར་བ་པར་འགྱུར་ཏེ།
འཛིན་པ་འཛིན་པའི་ཕྱིར། དེའི་ཕྱིར་སེམས་ཅན་རྣམས་ཀྱི་སྐྱེ་བ་གཞན་གྱི་བག་ཆགས་ཀྱི་སྟོབས་ཀྱིས་རྨི་ལམ་དུ་དོན་ལ་མ་སྐྱེས་པ་སྐྱེ་བ་མེད་པའི་ལུས་སྣང་བ་བཞིན་དུ་གདུལ་བྱའི་ངོར་བཅོམ་ལྡན་འདས་ཀྱི་སྐུའི་སྣང་བ་དང་གསུང་གི་སྣང་བ་འབྱུང་བར་འགྱུར་རོ། ། ཇི་ལྟར་ན་རྨི་ལམ་དུ་སློབ་མ་རྣམས་ཀྱིས་བརྡ་སྤྲོད་པའི་མཁན་པོ་མཐོང་ནས་ཐེ་ཚོམ་གྱི་དོན་འགྲོ་བར་བྱེད་ཅིང་། མཁན་པོས་ཀྱང་སློབ་མ་རྣམས་ཀྱི་ཐེ་ཚོམ་གྱི་དོན་ཐེ་ཚོམ་མེད་པར་བྱེད་ཀྱང་རྨི་ལམ་དེ་ན་མཁན་པོ་མེད་དེ། སློབ་མ་དེ་རྣམས་ཀྱི་སེམས་ཀྱི་བག་ཆགས་ཀྱིས་མཁན་པོར་སྣང་བའོ། ། དེ་བཞིན་དུ་སེམས་ཅན་བསོད་ནམས་དང་ལྡན་པ་རྣམས་ཀྱིས་བཅོམ་ལྡན་འདས་ཀྱི་སྐུ་མཐོང་བ་དང་། གསུང་ཐོས་པ་ནི་རང་གི་སེམས་ཀྱི་སྣང་བ་སྟེ་བཅོམ་ལྡན་འདས་ནི་འཇིག་རྟེན་ལས་འདས་པ་ཀུན་རྫོབ་པའི་ཆོས་སྐྱེ་བ་མ་ཡིན་ཞིང་འགག་པ་ཡང་མ་ཡིན་ནོ། ། རྒྱུ་འདི་ཡིས་སངས་རྒྱས་པ་བཞི་པོ་རྣམས་ཀྱི་སེམས་ཀྱི་བག་ཆགས་ཀྱི་སྟོབས་ཀྱིས་བཅོམ་ལྡན་འདས་ཀྱིས་གང་ཟག་ཏུ་སྨྲ་བ་རྣམས་ལ་གང་ཟག་མི་རྟག་པར་བསྒོམ་པ་གསུངས་སོ། ། དོན་དུ་སྨྲ་བ་ལ་སོགས་པ་རྣམས་ལ་ས་ལ་སོགས་པའི་ཟད་པར་སྒོམ་པའོ། ། རྣམ་པར་ཤེས་པ་སྨྲ་བ་རྣམས་ལ་རྣམ་པར་རིག་པ་ཙམ་གྱི་ཏིང་ངེ་འཛིན་ཏོ། །
ཞེས་རྭ་མངས་སོ། ། དབུ་མ་པ་རྣམས་ལ་རྨི་ལམ་ལྟ་བུའི་སྟོང་གཟུགས་ལས་ཐིག་ལེ་འགྱུར་བ་མེད་ཅིང་གཉིས་སུ་མེད་པའི་ཡེ་སྒོམ་པ་བསྟན་ཏེ། དེ་ལྟར་དང་པོ་གསུམ་གྱི་ལྟ་བ་གང་ཟག་ལ་བདག་མེད་པ་དང་། དབུ་མ་པའི་ལྟ་བ་ཆོས་ལ་བདག་མེད་པའོ། ། དེས་ན་བྱེ་བྲག་ཏུ་སྨྲ་བ་དང་མདོ་སྡེ་པ་དང་རྣལ་འབྱོར་སྤྱོད་པ་པ་རྣམས་ཀྱི་མྱང་འདས་ནི་ལྷག་མ་དང་བཅས་པའི་མྱ་ངན་ལས་འདས་པའོ། ། དབུ་མ་པ་རྣམས་ཀྱི་ནི་ལྷག་པ་དང་བྲལ་བ་རབ་ཏུ་མི་གནས་པའི་མྱ་ངན་ལས་འདས་པ་སྟེ། དེ་ཉིད་ནི་རྒྱུ་དང་འབྲས་བུའི་མཚན་ཉིད་ཅན་གྱི་ཡན་ལག་བཅུ་གཉིས་འགགས་པའི་ཕྱིར་ཏེ། ཤིན་ཏུ་གཉིད་ལོག་པ་སྣང་མེད་དང་། སད་པའི་གནས་སྐབས་གཟུང་འཛིན་གྱི་རྣམ་རྟོག་དང་བྲལ་བ། རྨི་ལམ་ལྟར་སྣ་ཚོགས་སུ་མེད་ཀྱང་སྣ་ཚོགས་སུ་སྣང་བ་དང་།
བཞི་པའི་གནས་སྐབས་ལྟ་བུར་བདེ་བ་ཆེན་པོར་དབྱེར་མེད་པའོ། ། དེ་ཉིད་བཅོམ་ལྡན་འདས་ཀྱིས་མཚན་ཡང་དག་པར་བརྗོད་པ་ལས་སོ་སོར་རྟོགས་པའི་ཡེ་ཤེས་ཀྱི་ཞེས་རྭས་འདོན་ཏེ། སྟོད་པ་ལས་ཚིགས་སུ་བཅད་པ་བཅུ་པས་མི་གནས་པའི་མྱ་ངན་ལས་འདས་པ་གསུངས་པ་འདི་ལྟ་སྟེ། ཆོས་ནོར་འདོད་པ་ཐར་པའི་རྟོག་པས་མ་བརྟགས་པར་ཤ་ལ་སོགས་པའི་སྤྱན་གྱིས་རྣམ་པ་ཐམས་ཅད་པའི་སྟོང་གཟུགས་མཐོང་བའི་ཕྱིར་ལུས་ཀུན་ལས་ནི་རྣམ་གྲོལ་ཞིང་། དེ་ཉིད་ཀྱི་ཕྱིར་ནམ་མཁའི་ལམ་ལ་སྟོང་ཉིད་ཀྱི་གཟུགས་སུ་རྟོག་པ་མེད་པའི་ངོ་བོས་རབ་ཏུ་གནས་པ་འདོད་དོན་ཐམས་ཅད་གྲུབ་པ་སྟེར་བའི་ལྷན་སྐྱེས་ཀྱི་ཐིག་ལེ་འཆང་བས། ཡིད་བཞིན་ནོར་བུ་ཆེན་པོ་འཆང་། ། ཤེར་ཕྱིན་གྱི་རང་བཞིན་གྱིས་ཐམས་ཅད་ལ་ཁྱབ་པས་ཁྱབ་བདག བླ་ན་མེད་པའི་དགའ་བ་སྟེར་བའི་ཕྱིར་ལུས་ངག་སེམས་ཀྱི་ཐིག་ལེ་རིན་ཆེན་ཀུན་གྱི་མཆོག་ཅེས་ཉི་མ་དཔལ་ལོ། ། ཡང་ན་བག་ཆགས་མ་ལུས་པར་སྤངས་པས། ལྷག་མ་ཀུན་ལས་རྣམ་གྲོལ་ཞིང་། །
ནམ་མཁའི་ལམ་ལ་རབ་གནས་པའི་རྣམ་ཀུན་མཆོག་གི་སྟོང་པ་ལས་སྐྱེས་པའི་འགྱུར་མེད་བདེ་བའི་ཡིད་བཞིན་ནོར་བུ་ཆེན་པོ་འཆང་། སྒྲིབ་བྲལ་གྱི་ཆོས་ཀུན་ལ་ཁྱབ་པས་ཁྱབ་བདག་ཐམས་ཅད་མཁྱེན་པའི་འབྲས་བུ་སྟེར་བའི་ཕྱིར་རྙེད་དཀའ་བའི་རིན་ཆེན་ཀུན་གྱི་མཆོག ཅེས་པ་སྟེ། དེའི་ཕྱིར་ཡོད་མེད་རྟག་ཆད་ལ་སོགས་པའི་ཕྱོགས་སུ་འཛིན་པ་ཐམས་ཅད་དང་བྲལ་ཞིང་བག་ཆགས་ལྷགས་མ་ལུས་པ་མེད་པའི་མྱ་ངན་ལས་འདས་པ་ནི་ཡང་དག་པར་རྫོགས་པའི་སངས་རྒྱས་ཀྱི་མྱ་ངན་ལས་འདས་པའོ། ། ཁོ་ན་རེ། རྨི་ལམ་དང་སད་པ་མི་མཚུངས་ཏེ། ཅིས་ཏེ་རྨི་ལམ་གྱི་གནས་སྐབས་སུ་ཕྱི་རོལ་གྱི་བེམ་པོའི་ཆོས་མེད་པར་ཡང་བེམ་པོ་མ་ཡིན་པའི་སེམས་ཀྱི་སྣང་བ་ཕྱིའི་དོན་ལྟ་བུར་མཐོང་བར་འགྱུར་ཏེ། གང་ལས་མཐོང་ན་ཕྱི་རོལ་དོན་དུ་འཛིན་པའི་སེམས་ཀྱི་བག་ཆགས་ཀྱི་དབང་གིས་སོ། ། སད་པའི་གནས་སྐབས་སུ་ནི་རྣམ་པ་གཏོད་བྱེད་ཕྱི་རོལ་གྱི་བེམ་པོའི་ཆོས་མེད་པར་བེམ་པོ་མ་ཡིན་པའི་སེམས་ཀྱིས་སྣང་བ་ཕྱི་རོལ་ལྟ་བུར་མཐོང་བར་མི་འགྱུར་ཏེ། མེ་ལོང་ལ་གཟུགས་བརྙན་མཐོང་བ་དེ་རྣམ་པ་གཏོད་བྱེད་བྱད་བཞིན་མེད་ན་མི་སྣང་བ་བཞིན་ནོ། །
འོན་ཏེ་སད་པའི་གནས་སྐབས་འདི་ལ་རྣལ་འབྱོར་པའི་སྒོམ་པའི་སྣང་བ་ཡང་རྣམ་པ་གཉིས་སུ་སྣང་བར་འགྱུར་ཏེ། ཆུའི་ནང་གི་ཟླ་བ་བཞིན་དུ་ཕྱི་རོལ་གྱི་ངོ་བོར་མེད་པར་སྣང་བ་དང་། ཕྱི་རོལ་གྱི་ཆོས་ཅན་སྣ་ཚོགས་ལ་ཡོད་པའི་ཆོས་སུ་སྣང་ངོ་ཞེས་སྨྲ་ན་ཡང་ཞེས་སྦྱར་ཏེ། རྭས་ཆུང་ཟླ་ལྟ་བུ་དང་། ཆོས་ཅན་ལ་ཡོད་པའི་ཆོས་སོ་ཞེས་འདོན་པས་སོ། ། སད་པའི་གནས་སྐབས་དེ་ལ་རྣལ་འབྱོོར་པས་བསྒོམས་པའི་སྣང་བ་ཡང་ཕྱི་རོལ་གྱི་བེམ་པོའི་ཆོས་མེད་པར་ཕྱི་རོལ་གྱི་རྣམ་པར་སྣང་བའི་རྨི་ལམ་དང་མཚུངས་པ་དང་བེམ་པོའི་ཆོས་མ་ཡིན་པ་དང་རྟོག་པས་བཏགས་པ་མ་ཡིན་པ་དོན་དམ་པ་ཡིན་པས་མ་སྐྱེས་པ། ཆད་པའི་སྟོང་པ་མ་ཡིན་པ། འཁོར་བའི་སེམས་མ་ཡིན་པ། ནམ་མཁའ་ལ་མཐོང་བར་འགྱུར་བ་འདི་ཉིད་ནི་འཇིག་རྟེན་ལ་རབ་ཏུ་མ་གྲགས་ཏེ་གང་གི་ཕྱིར་ན། འཇིག་རྟེན་ན་ཆོས་ཅན་ཡོད་ན་དེའི་ཆོས་ཡོད་ཅིང་།
མེད་ན་རྣམ་པར་དཔྱོད་པའི་ཕྱིར་དང་། ཆོས་རྣམས་སྒྱུ་མ་ལྟ་བུར་སྣང་བར་དེ་བཞིན་གཤེགས་པས་གསུངས་པའི་ཕྱིར་ཞེས་རྭས་སོ། ། དེས་ན་ཕྱི་རོལ་གྱི་བེམ་པོའི་ཆོས་མེད་པར་བེམ་པོ་མ་ཡིན་པའི་སྣང་བ་ཏིང་ངེ་འཛིན་གྱིས་མཐོང་བར་མི་འགྱུར་རོ་ཞེས་པ་འདིར་དོན་དུ་ཞེན་པ་འགའ་ཞིག་དག་གི་བསམ་པ་འབྱུང་བར་འགྱུར་ཏེ། དེའི་ཕྱིར་ལན་བརྗོད་པར་བྱའོ། ། འདིར་བེམ་པོའི་སེམས་ཀྱི་བག་ཆགས་ལ་མངོན་པར་དགའ་བ་རྣམས་ཀྱིས་བརྗོད་པར་བྱ་བ་གང་ཡིན་པ་སད་པའི་གནས་སྐབས་སུ་བེམ་པོའི་ཆོས་མེད་པར་བེམ་པོ་མ་ཡིན་པའི་སྣང་བ་མཐོང་བར་མི་འགྱུར་བ་དེ་ནི་བདེན་པ་མ་ཡིན་ཏེ། གང་གི་ཕྱིར་ན་སད་པའི་གནས་སྐབས་སུ་པྲ་ཕབ་པའི་མེ་ལོང་ལ་ཕྱི་རོལ་གྱི་བེམ་པོའི་ཆོས་མེད་པར་བེམ་པོ་མ་ཡིན་པའི་སྣང་བ་ཡང་དག་པར་མཐོང་བའི་ཕྱིར་རོ། ། པྲ་ཕབ་པ་ཇི་ལྟ་བུ་ཞེ་ན། ཇི་ལྟར་གཞོན་ནུ་མས་པྲ་ཕབ་པའི་མེ་ལོང་ལ་སྔགས་དང་ལྷ་ཡིས་བྱིན་གྱིས་རླབས་ཀྱི་སྟོབས་ཀྱིས་འདས་པ་དང་མ་འོངས་པ་དང་ལྟར་བྱུང་བའི་ཆོས་རྣམས་ཀྱི་རྣམ་པ་བེམ་པོ་མ་ཡིན་པ་སྣང་བར་འགྱུར་ཏེ། འདས་པ་དང་མ་འོངས་པ་དང་ད་ལྟར་བྱུང་བའི་ཕྱི་རོལ་གྱི་བེམ་པོའི་ཆོས་དེ་རྣམས་དེ་ལྟར་མེ་ལོང་ལ་མངོན་པར་ཕྱོགས་པར་གྱུར་པ་ཡང་མ་ཡིན་ལ། ཕྱི་རོལ་གྱི་བེམ་པོའི་ཆོས་དེ་རྣམས་མེད་པར་མེ་ལོང་ལ་བེམ་པོ་མ་ཡིན་པའི་སྣང་བ་མེད་པ་ཡང་མ་ཡིན་ཞིང་ཆོས་དེ་རྣམས་གཞོན་ནུ་མས་རྟོག་པས་བསམས་པ་ཡང་མ་ཡིན་ནོ། །
དེ་བཞིན་དུ་སྦྱོར་བ་དྲུག་བསྒོམ་པའི་རྣལ་འབྱོར་པས་རང་གི་སེམས་ཀྱི་བྱིན་རླབས་ཀྱི་སྟོབས་ཀྱིས་ནམ་མཁའི་ཁམས་ལ་ཕྱི་རོལ་གྱི་བེམ་པོ་ཁམས་གསུམ་པ་མེད་པར་བེམ་པོ་མ་ཡིན་པའི་སེམས་ཅན་གྱི་སྣང་བའི་ཁམས་གསུམ་པོ་མཐོང་བར་འགྱུར་རོ། ། དོན་འདི་ཉིད་བཅོམ་ལྡན་འདས་ཀྱི་སྒྲུབ་ཐབས་ཀྱི་ལེའུ་ལས་ཚིགས་སུ་བཅད་པ་བརྒྱ་དགུ་བཅུ་རྩ་བརྒྱད་པས་གསུངས་པ། ཕྱག་རྒྱ་ཆེན་མོ་ནི་སྒྱུ་མའི་རྗེས་སུ་མཐུན་པར་བེམ་པོ་མ་ཡིན་པར་ཡིད་དབུ་མ་དང་ཕྱི་རོལ་གྱི་ནམ་མཁའ་ལ་ནི་པྲ་ཕབ་པའི་མེ་ལོང་དག་ལ་ཤར་བའི་གཟུགས་བརྙན་བཞིན་དུ་སྣང་སྟེ། བེམ་པོ་མ་ཡིན་པའི་འཇིག་རྟེན་གསུམ་པོ་སྣང་བར་བྱེད་ཅིང་འཁོར་བའི་བག་ཆགས་དང་བྲལ་བས་དྲི་མ་མེད་པའི་འོད་གསལ་བས་གློག་དང་མཚུངས་པའི་འོད་ཟེར་དུ་མ་འཕྲོ་བར་བྱེད་པ་ཅན་ཕྱི་རོལ་དང་ལུས་ལ་དབྱེར་མེད་པར་མཐོང་བ་བཟུང་བྱའི་ཡུལ་སྣང་བ་དང་རྣམ་པར་བྲལ་བ་སེམས་ཀྱི་སྣང་བ་ཙམ་ནི་ནམ་མཁའ་ལ་རྩེ་གཅིག་ཏུ་གནས་པའི་སེམས་དང་སེམས་བྱུང་ལ་ནི་ཕྱག་རྒྱ་ཆེན་མོ་དག་གིས་འཁྱུད་པ་སྟེ། འགྲོ་བ་དུ་མའི་གཟུགས་ཀྱིས་དུ་མར་སྣང་ཡང་དེ་ནི་ལྷན་ཅིག་སྐྱེས་དགུའི་ངོ་བོ་གཅིག་པུའོ་ཞེས་པ་སྟེ། བཅོམ་ལྡན་འདས་ཀྱི་གསུང་འདིའི་ཕྱིར་རྣམ་པ་འཇུག་བྱེད་ཕྱི་རོལ་གྱི་བེམ་པོ་ཁམས་གསུམ་པའི་ཆོས་མེད་པར་ཡང་བེམ་པོ་མ་ཡིན་པའི་ཁམས་གསུམ་པའི་ཆོས་སྣང་བ་རྣལ་འབྱོར་པས་མཐོང་བར་འགྱུར་རོ། ། དེ་ལྟར་དབང་མདོར་བསྟན་དུ། ཇི་ལྟར་པྲ་ཕབ་གཞོན་ནུ་མས། ། མེ་ལོང་ལ་མཐོང་དངོས་མེད་སྐྱེས། ། དེ་བཞིན་འདས་དང་མ་འོངས་ཆོས། །
མཁའ་ལ་དེ་ཉིད་རྣལ་འབྱོར་པས། ། ཞེས་སོ། ། དེ་ལ་ཁོ་ན་རེ། ཅི་སྟེ་གཞོན་ནུ་མས་པྲ་ཕབ་པའི་མེ་ལོང་ལ་བེམ་པོ་མ་ཡིན་པའི་སྣང་བ་མཐོང་བ་གང་ཡིན་པ་དེ་ནི་སློབ་དཔོན་གྱི་བཀའ་དྲིན་ཡིན་ཏེ། གང་གི་ཕྱིར་ན་གཞོན་ནུ་མ་ལ་སློབ་དཔོན་གྱིས་སྔགས་དང་ལྷ་ཡིས་བྱིན་གྱིས་བརླབས་པ་བྱས་པ་ལས་བྱུང་བའི་ཕྱིར་རོ། ། འདིར་གཞོན་ནུ་མ་ལ་སློབ་དཔོན་གྱིས་སྔགས་དང་ལྷ་ཡིས་བྱིན་གྱིས་བརླབས་པར་བྱས་སོ། ། དེས་ན་བྱིན་གྱིས་བརླབས་པའི་དབང་གིས་རྣམ་པ་འཇོག་བྱེད་མེད་པར་ཡང་གཞོན་ནུ་མས་པྲ་ཕབ་པའི་མེ་ལོང་ལ་བེམ་པོ་མ་ཡིན་པའི་སྣང་བ་མཐོང་བར་འགྱུར་གྱི། སྔགས་དང་ལྷའི་བྱིན་རླབས་དང་བྲལ་བ་ལས་བེམ་པོ་མ་ཡིན་པའི་སྣང་བ་མཐོང་བ་ནི་མ་ཡིན་ནོ། ། དེའི་ཕྱིར་བླ་མའི་བཀའ་དྲིན་གྱིས་རྣལ་འབྱོར་པས་བེམ་པོ་མ་ཡིན་པའི་ཁམས་གསུམ་པར་སྣང་བ་ཙམ་ནམ་མཁའི་ཁམས་ལ་མཐོང་བར་འགྱུར་རོ་ཞེས་པ་པྲ་འབེབས་པའི་སྐབས་འདིར་བླ་མའི་བཀའ་དྲིན་ཙམ་ལ་ཞེན་ཅིང་ཆགས་པ་འགའ་ཞིག་གི་བསམ་པ་འབྱུང་བར་འགྱུར་ཏེ། དེའི་ཕྱིར་ལར་བརྗོད་པར་བྱའོ། །
འདིར་རྨོངས་པ་རྣམས་ཀྱིས་བརྗོད་པར་བྱ་བ་གང་ཡིན་པ་བླ་མའི་བཀའ་དྲིན་གྱིས་གཞོན་ནུ་མ་ལ་སྔགས་དང་ལྷའི་བྱིན་རླབས་སུ་འགྱུར་བ་ལས་མེ་ལོང་ལ་བེམ་པོ་མ་ཡིན་པའི་སྣང་བ་མཐོང་བ་དེ་ནི་བདེན་པ་མ་ཡིན་ཏེ། གང་གི་ཕྱིར་ན་སློབ་དཔོན་རང་ཉིད་ལ་པྲ་ཕབ་པའི་མེ་ལོང་གཞོན་ནུ་མས་མཐོང་བའི་བེམ་པོ་མ་ཡིན་པའི་སྣང་བ་དེ་རྣམས་མཐོང་བ་མེད་པའི་ཕྱིར་རོ། ། འདིར་གལ་ཏེ་སློབ་དཔོན་གྱི་བཀའ་དྲིན་གྱིས་གཞོན་ནུ་མ་ལ་སྔགས་དང་ལྷའི་བྱིན་གྱིས་བརླབས་པར་འགྱུར་ན་དེའི་ཚེ་སློབ་དཔོན་རང་ཉིད་ལ་ཡང་ཆོས་ཅན། རང་གི་དྲིན་གྱི་ལྷ་སྔགས་ཀྱིས་བྱིན་གྱིས་བརླབས་པ་དེ་ཉིད་དུ་ཅི་སྟེ་མི་འགྱུར་ཏེ་འགྱུར་བར་ཐལ། རང་གི་དྲིན་གྱིས་གཞོན་ནུ་མ་ལ་སྔགས་ཀྱིས་བྱིན་གྱིས་བརློབ་པའི་ཕྱིར་རོ། ། འདོད་ན། རྒྱུ་མཚན་གང་གིས་ན་གཞོན་ནུ་མ་ལ་བྱིན་གྱིས་བརླབས་པ་བྱས་ནས་འདས་པ་དང་མ་འོངས་པ་དང་ད་ལྟར་བྱུང་བ་ལྐོག་ཏུ་གྱུར་པའི་དོན་ཤེས་པར་བྱ་བའི་ཕྱིར་དུས་གསུམ་གྱི་དོན་འདྲི་བར་བྱེད་དེ་བྱེད་པ་མི་རིགས་པར་ཐལ། གལ་ཏེ་སློབ་དཔོན་དེ་ཉིད་ལ་དེ་ཉིད་ཀྱིས་བྱིན་གྱིས་བརླབས་པ་ཡོད་པས་དེ་ཉིད་ཀྱིས་པྲ་ཕབ་པའི་མེ་ལོང་ལ་དུས་གསུམ་པ་དེའི་སྣང་བ་མཐོང་ནས་དུས་གསུམ་གྱི་དོན་ཐམས་ཅད་རང་ཉིད་ཁོ་ནས་བརྗོད་པར་བྱེད་པ་འོས་པའི་ཕྱིར་ཏེ། འདོད་པ་དེ་ལྟར་ཡང་མ་ཡིན་ནོ། ། དེའི་ཕྱིར་སློབ་དཔོན་ཆོས་ཅན།
དེ་ཉིད་ཀྱི་དྲིན་གྱིས་གཞོན་ནུ་མ་ལ་བྱིན་གྱིས་བརླབས་པས་གཞོན་ནུ་མས་དུས་གསུམ་གྱི་དོན་མཐོང་བར་བརྗོད་མི་ནུས་ཏེ། རང་ལ་བྱིན་བརླབས་ཡོད་ཀྱང་དུས་གསུམ་གྱིས་དོན་མ་མཐོང་བའི་ཕྱིར། དེ་བཞིན་དུ་རྣལ་འབྱོར་པ་ཡང་ཆོས་ཅན། རང་གི་མ་བསྒོམས་པར་བླ་མའི་དྲིན་ཙམ་གྱིས་ཁམས་གསུམ་པ་ནམ་མཁའ་ལ་མཐོང་བར་འགྱུར་བ་ཡང་བརྗོད་པར་མི་ནུས་སོ། ། རང་ལ་སྣང་བའི་དོན་དེ་བླ་མ་ལ་སྣང་བ་མེད་པའི་ཕྱིར་རོ། ། དེ་ལྟ་མོད་ཀྱིས་འོན་ཀྱང་གཞོན་ནུ་མ་ལ་སྔགས་དང་ལྷ་ཡིས་གྱིས་བརླབས་པར་འགྱུར་བ་དེ་ལ་རྒྱུ་མཚན་ཡོད་དེ། རྒྱུ་གང་གིས་གཞོན་ནུ་མ་ལ་དབང་པོ་གཉིས་ཡང་དག་པར་ཕྲད་པ་ལས་ཁུ་བ་འཕོ་བའི་བདེ་བ་ཉེ་བར་ཐོབ་པ་མེད་པའི་རྒྱུ་དེས་སྔགས་དང་ལྷས་བྱིན་གྱིས་བརླབས་པར་འགྱུར་རོ། ། དེ་ཉིད་འཇིག་རྟེན་དུ་ཡང་རབ་ཏུ་གྲགས་ཏེ། གཞོན་ནུ་མ་ཡི་བདེ་བ་བཞིན། ཁུ་བ་མ་འཕོས་པའི་རྒྱུ་དེས་ན་གཞོན་ནུ་མས་སྔགས་དང་ལྷས་བྱིན་གྱིས་བརླབས་པའི་སྟོབས་ཀྱིས་པྲ་ཕབ་པའི་མེ་ལོང་ལ་བེམ་པོ་མ་ཡིན་པའི་སྣང་བ་མཐོང་བར་འགྱུར་གྱི།
དབང་པོ་གཉིས་ཀྱི་བདེ་བ་ཉེ་བར་ཐོབ་པའི་ན་ཆུང་གཞན་གྱིས་ནི་མཐོང་བ་མ་ཡིན་ནོ་ཞེ་ན། བླ་མའི་བཀའ་དྲིན་མ་ཐོབ་པའི་གཞོན་ནུ་མ་དེ་ལ་ཆོས་ཅན། སྔགས་དང་ལྷ་ཡིས་བྱིན་གྱིས་རློབས་པར་ཐལ་ཞིང་། དེ་བཞིན་དུ་དབང་པོ་གཉིས་སྦྱོར་གྱི་བདེ་བ་མ་ཐོབ་པའི་དར་མ་དེ་ལ་ཆོས་ཅན། སྔགས་དང་ལྷ་ཡིས་བྱིན་གྱིས་བརླབས་པར་ཐལ། གཉིས་ཀའི་རྟགས་དབང་པོ་གཉིས་སྦྱོར་གྱི་བདེ་བ་ཐོབ་པ་མེད་པའི་ཕྱིར། འདོད་ན། བླ་མའི་བཀའ་དྲིན་མ་ཐོབ་པའི་ན་ཆུང་མ་དང་། བདེ་བ་མ་ཐོབ་དར་ལ་བབ་པ་ཡིས་ཀྱང་ཆོས་ཅན། པྲ་ཕབ་པའི་མེ་ལོང་ལ་བེམ་པོ་མ་ཡིན་པའི་སྣང་བ་མཐོང་བར་འགྱུར་ཏེ།
སྔགས་དང་ལྷས་བྱིན་གྱིས་བརླབས་པའི་ཕྱིར་རོ། ། འདོད་ན། གཞོན་ནུ་མ་དང་དར་མ་དེ་བཞིན་དུ་རྣལ་འབྱོར་པ་ཡང་ཆོས་ཅན། རང་གི་སེམས་ཀྱིས་བྱིན་གྱིས་བརླབས་པའི་སྟོབས་ཀྱིས་འདས་པ་དང་མ་འོངས་པ་དང་ད་ལྟར་བྱུང་བའི་ཆོས་བེམ་པོ་མ་ཡིན་པའི་སྣང་བ་མཐོང་བར་འགྱུར། མཆོག་ཏུ་མི་འགྱུར་བའི་བདེ་བ་གོམས་པའི་དབང་གིས་ཕྱི་རོལ་གྱི་དབང་པོ་གཉིས་སྦྱོར་ལས་འཕོ་བའི་བདེ་བ་སྤངས་པའི་ཕྱིར་ཏེ། རྒྱུ་མཚན་ལས་གཞོན་ནུ་མའི་གནས་སྐབས་བཞིན་དུ་འགྱུར་བས་སོ་ཞེས་རྭས་སོ། ། འདོད་ན། དེའི་ཕྱིར་དེ་ཆོས་ཅན། རང་གིས་མ་བསྒོམས་ན་བླ་མའི་བཀའ་དྲིན་ཙམ་གྱིས་ནི་དུས་གསུམ་པའི་ཆོས་མཐོང་བ་མ་ཡིན་ནོ། ། ཅི་སྟེ་མཆོག་ཏུ་མི་འགྱུར་བའི་བདེ་བ་བསྒོམས་པ་མེད་པར་ཚངས་པར་སྤྱོད་པ་ལ་གནས་པ་མ་ཡིན་པའི་མོ་མ་དུ་མ་རྣམས་ཀྱང་མོ་བཏབ་པ་ལ་བརྟེན་ནས་དུས་གསུམ་པའི་དོན་འདི་ལྟར་འགྱུར་རོ་ཞེས་བརྗོད་བར་བྱེད་པ་མ་ཡིན་ནམ།
དེའི་ཕྱིར་ཚངས་པར་སྤྱོད་པ་མེད་པར་ཡང་སྔགས་དང་ལྷས་བྱིན་གྱིས་བརླབས་པ་ལས་དུས་གསུམ་པའི་དོན་མཐོང་ནས་ལྟས་སྟོན་པར་འགྱུར་ཏེ། རྣམ་པ་གཞན་དུ་ཚངས་སྤྱོད་མེད་པར་སྔགས་དང་ལྷ་ཡིས་བྱིན་གྱིས་མི་བརློབ་ན། ཚངས་སྤྱོད་མེད་པའི་མོ་མ་དེ་དག་ཇི་ལྟར་ན་དུས་གསུམ་གྱི་ལྟས་སྟོན་པར་འགྱུར། ཞེས་པ་སྔགས་དང་ལྷ་ལ་ཆགས་པ་འགའ་ཞིག་གི་བསམ་པ་འབྱུང་བར་འགྱུར་ཞེས་སྦྱར་ཏེ། ཇི་ལྟར་ལྟས་སྟོན་པར་འགྱུར་ཞེས་འགྱུར་མངས་སུའོ། ། དེའི་ཕྱིར་ལན་བརྗོད་པར་བྱའོ། ། དུས་གསུམ་གྱི་ལྟས་ལུང་སྟོན་པ་འདིར་ཆོས་ཅན། བྱིས་པ་རྣམས་ཀྱིས་གང་བརྗོད་པ་ཚངས་པར་སྤྱོད་པ་མ་ཡིན་པ་རྣམས་ལ་སྔགས་དང་ལྷ་ཡིས་བྱིན་གྱིས་བརླབས་པས་དུས་གསུམ་གྱི་ལྟས་ལུང་སྟོན་པར་འགྱུར་བ་དེ་ནི་བདེན་པ་མ་ཡིན་པར་ཐལ་ཏེ། གང་གི་ཕྱིར་ན་སྔགས་དང་ལྷས་བྱིན་གྱིས་བརླབས་པ་མེད་པར་ཡང་སྐར་རྩིས་གོམས་པའི་དབང་གིས་དུས་གསུམ་གྱི་དོན་ཡང་དག་པར་མཐོང་བའི་ཕྱིར་རོ། ། འདིར་དུས་གསུམ་གྱི་ལྟས་ཤེས་པ་གང་ཡིན་པ་དེ་ཉིད་ནི་མོ་བཏབ་པ་དང་སྐར་རྩིས་ཀྱི་ཡན་ལག་གཉིས་ཀ་ལ་ཐུན་མོང་དུ་འབྱུང་སྟེ།
མོའི་ཡན་ལག་གི་དབང་དང་རྩིས་ཀྱི་དབང་གིས་སེམས་ཅན་ཐམས་ཅད་ཀྱི་སྐྱེ་བ་དང་ཉམས་པ་འཆི་བ་ལ་སོགས་པ་ཇི་ལྟ་བ་བཞིན་དུ་ཤེས་པས་སོ། ། དེ་དག་ཏུ་མ་ཟད་གཞན་དག་གིས་རྣ་བའི་ཤ་ཟ་མོ་བསྒྲུབས་ཏེ་དེ་ཡིས་དུས་གསུམ་གྱི་དོན་བརྗོད་པར་བྱེད་དོ། ། གཞན་དག་གིས་ཞིང་སྐྱོང་རྣམས་བསྒྲུབས་ཏེ་དེ་དག་གིས་ཕ་རོལ་དེ་རྣམས་ཀྱི་སེམས་ལ་གང་ཅུང་ཟད་འཕྲོ་བ་བརྗོད་པར་བྱེད་དོ། ། གཞན་དག་གིས་མ་མོ་རྣམས་བསྒྲུབས་ཤིང་ཕབ་སྟེ་དེས་མ་མོ་གཞན་གྱི་ལུས་ལ་རབ་ཏུ་ཞུགས་ནས་དུས་གསུམ་གྱི་ལྟས་བརྗོད་པར་བྱེད་དོ། ། གཞན་དག་གིས་ཀླུའི་རྒྱལ་པོ་རྣམས་བསྒྲུབས་ཏེ། ཀླུ་རྣམས་ཀྱིས་ཀླུ་དེ་རྣམས་ཀྱི་ཀླུའི་དུག་གིས་ཟིན་པས་བརྒྱལ་བའི་ལུས་ལ་རབ་ཏུ་ཞུགས་ནས་བརྗོད་པར་བྱེད་དོ། ། གཞན་དག་གིས་ཀླུའི་བྲན་པོ་རྣམས་བསྒྲུབས་ཏེ། དེ་ནི་སྒྲུབ་པ་པོ་རྣམས་ཀྱི་ཚིག་གིས་སེམས་ཅན་གྱི་ལུས་ལ་ཞུགས་ནས་སེམས་ཅན་རྣམས་ཀྱི་ལུས་ལ་ཅོ་འདྲི་བར་བྱེད་དོ། ། གཞན་དག་གིས་མཁའ་འགྲོ་མ་དང་སྲིན་པོ་ལ་སོགས་པ་རྣམས་བསྒྲུབས་ཏེ། དེ་དག་གི་སེམས་ཅན་རྣམས་ཀྱི་ཁྲག་འཐུང་བར་བྱེད་དོ། །
གཞན་དག་གིས་འབྱུང་པོ་རྣམས་བསྒྲུབས་ཏེ་འབྱུང་པོ་དེ་དག་སེམས་ཅན་གྱི་ལུས་ལ་ཞུགས་ནས་འདར་བ་དང་གཡོ་བ་ལ་སོགས་པ་བྱས་ཏེ་འགྲོའོ། ། གཞན་དག་གིས་བགེགས་དང་ལོག་འདྲེན་རྣམས་བསྒྲུབས་ཏེ་དེ་དག་གིས་སེམས་ཅན་རྣམས་ལ་ལམ་གྱི་བགེགས་བྱེད་དོ། གཞན་དག་གིས་ཞི་བའི་ལྷ་རྣམས་བསྒྲུབས་ཏེ་དེ་དག་གིས་སེམས་ཅན་ལ་གནོད་པ་སྲུང་བར་བྱེད་དོ། ། གཞན་དག་གིས་ནི་འདོད་པའི་རྣམས་བསྒྲུབས་ཏེ་དེ་དག་གིས་སེམས་ཅན་རྣམས་ཆགས་པ་འདོད་པའི་མྱོས་པ་དང་ཁུ་བ་འཕོ་བར་བྱེད་དོ། ། གཞན་དག་གིས་གདུག་པའི་ལྷ་གཞན་རྣམས་བསྒྲུབས་ཏེ། ལྷ་འགའ་ཞིག་གིས་དགྲ་བོ་རེངས་པར་བྱེད་དོ། ། འགའ་ཞིག་གིས་རྨོངས་པའོ། ། འགའ་ཞིག་གིས་བསྐྲད་པའོ། ། འགའ་ཞིག་གིས་དབྱེ་བའོ། ། འགའ་ཞིག་གིས་བསད་པའོ། །
འགའ་ཞིག་གིས་ཤིང་དང་ལྷའི་མཚན་མ་བཙུགས་པ་དག་རྩད་ནས་འབྱིན་པར་བྱེད་དོ། ། དེ་ལྟ་བུ་ལ་སོགས་པ་ཉེ་བར་འཚེ་བའི་ལས་ཕྲ་མོ་དུ་མ་རྣམས་ནི་ཐ་མལ་པ་ལ་མི་སྣང་བའི་གཟུགས་ཀྱིས་བྱེད་དོ། ། སྐྱེ་བོ་གང་དག་གིས་གདུག་པའི་ལྷ་བདུད་ཀྱི་རིགས་འདི་རྣམས་བསྒྲུབས་པ་དེ་དག་ཕ་རོལ་འཕྲལ་དུ་ཡིད་ཆེས་པར་བྱེད་པའི་ཡོངས་སུ་ཤེས་པ་ཕྲ་མོ་འདི་རྣམས་ཀྱི་སྐྱེ་བོ་རྨོངས་པ་རྣམས་ཀྱི་བླ་མར་འགྱུར་ཞིང་དེ་དག་ལ་ཆོས་སྟོན་པར་བྱེད་དེ། འཛག་པའི་བདེ་བ་དང་འདོད་པའི་བདེ་བ་དང་འདོད་པའི་དེ་ཁོ་ན་ཉིད་དང་། བརྟན་གཡོའི་དུག་རྣམས་སྨན་དུ་བསྒྱུར་ཞིང་དུག་མེད་པའི་རྫས་རྣམས་དུག་ཏུ་བསྒྱུར་བའི་སྔགས་དང་སྨན་དུག་གི་དེ་ཁོ་ན་ཉིད་དང་། ལྐོག་གྱུར་མ་མཐོང་བའི་མིག་སྨན་གྲུབ་པ་མེད་པར་ཡང་དུས་གསུམ་པའི་ལྟས་མཐོང་བ་རྣམས་མོ་རྩིས་ཀྱི་ཡེ་ཤེས་ལས་ཕ་རོལ་འཕྲལ་དུ་ཡིད་ཆེས་པ་འདི་ནི་ཆོས་བསྟན་པའི་སྙིང་པོའམ་འབྲས་བུའོ། ། དེས་ན་སྐྱེ་བོ་གང་ལ་འདོད་པའི་ཁོ་ན་ཉིད་ཀྱི་དབང་ཕྱུག་གི་བཀའ་ལུང་མེད་པ་དང་། མིག་སྨན་མེད་པའི་མོའི་ཡེ་ཤེས་ཀྱི་བཀའ་མེད་པ་དང་། དུག་གི་དེ་ཁོ་ན་ཉིད་ཀྱི་བཀའ་མེད་པ་དང་། པྲ་ཕབ་པའི་མེ་ལོང་ལ་དུས་གསུམ་པའི་ཆོས་མངོན་སུམ་དུ་མཐོང་བ་དང་།
ལྷ་ཕྲ་མོའི་འབེབས་པ་ལས་ཀློག་ཏུ་གྱུར་པའི་དོན་ཤེས་པ་དང་། བདེ་འབྱུང་དབང་ཕྱུག་ངག་དང་། ནུས་པ་ཅན་ཁྱབ་འཇུག་སེམས་དང་། བྱེད་པ་པོ་ཚངས་པ་ལུས་ལ་འབེབས་པའི་བཀའ་མེད་པ་ནི་དེ་ནི་མཁས་པ་ཡིན་ཡང་ཕྱུགས་སོ། ། དེའི་ཕྱིར་སེམས་ཅན་ཐམས་ཅད་ལ་ཕན་པར་བྱེད་པ་ལ་དགའ་བ། ཡོ་བྱད་མི་འཛིན་པར་བསོད་སྙོམས་པ་རྒྱུ་བས་བསོད་སྙོམས་ཀྱི་ཟས་ཙམ་གྱིས་འཚོ་བ་བྱེད་ཅིང་། འདུ་འཛི་སྤངས་ནས་གཅིག་པུ་གྲོགས་མེད་པར་གནས་པའི་སྐྱེས་བུ་དམ་པ་རྣམས་ནི་རང་གི་དོན་ཉམས་པའི་ཕྱིར་རྨོངས་པ་སྟེ་རང་དོན་ཉམས་པ་ཉིད་ཅེས་འཇིག་རྟེན་དུ་ཡང་རབ་ཏུ་གྲགས་སོ། ། དེའི་ཕྱིར་མཆོག་གི་དབང་ཕྱུག་གི་བཀའ་ལུང་ལོངས་སྤྱོད་དང་གྲོལ་བའི་འབྲས་བུ་རབ་ཏུ་སྟེར་བ་འདི་ནི་བླ་མ་བརྒྱུད་པའི་རིམ་པས་འོངས་པ་སྟེ། དེས་ན་དེ་ནི་བླ་མའི་དྲིན་གྱིས་རབ་ཏུ་ཐོབ་བོ། ། རྒྱུ་མཚན་དེའི་ཕྱིར་མཆོག་གི་དབང་ཕྱུག་ཐམས་ཅད་མཁྱེན་པས་གསུངས་པ།
འཇིག་རྟེན་ན་བླ་མ་ལྟ་བུར་མཆོག་ཏུ་ཕན་འདོགས་པའི་མ་གཞན་མེད་ཅིང་། བླ་མ་ལྟ་བུར་མཆོག་ཏུ་སྐྱོང་བའི་ཕ་གཞན་མེད་དེ། ཅིའི་ཕྱིར་ན་འཁོར་བའི་རྒྱ་མཚོ་ཆེན་པོ་སོ་སོའི་སྐྱེ་བོས་བརྒལ་བར་དཀའ་བའི་འཇིགས་པ་ཆེན་པོ་ལས། བླ་མ་གང་གི་བཀའ་དྲིན་ལས་བསྒྲལ་བར་འགྱུར་བའི་ཕྱིར་ཞེས་དང་། བླ་མ་གང་གི་སློབ་མ་ལ་དཔག་ཚད་བརྒྱའི་ཕ་རོལ་ནས་གང་ལ་བསླབ་པར་བྱ་བའི་མན་ངག་བྱིན་པས། ལོངས་སྤྱོད་དང་གྲོལ་བའི་འབྲས་བུ་སྟེར་བའི་བསླབ་བྱ་གང་བྱིན་པ་དེས་ནི་འཁོར་བ་ལས་ཐར་པ་སྟེར་བར་བྱེད་དོ་ཞེས་པ་སྟེ། དེ་ལྟར་ཕྱི་ནང་གི་ལོངས་སྤྱོད་རྣམ་པ་དུ་མ་རྣམས་ལ་ཞེན་པ་ཉིད་ཀྱིས་ཕྱག་རྒྱ་ཆེན་པོས་ཟིལ་གྱིས་མནན་པའི་རྨོངས་པ་དེ་རྣམས་སྔ་ཕྱིའི་ལྟས་ཡོངས་སུ་ཤེས་པ་ཕྲན་ཚིགས་ལུང་སྟོན་པ་ཉིད་ཀྱིས་སེམས་སད་ཅིང་མགུ་བར་བྱས་ནས་མགུ་བ་དེ་རྣམས་ཀྱི་རྗེས་སུ་འཛིན་པ་པོ་སློབ་དཔོན་བྱེད་དེ། དབང་ཕྱུག་གི་བཀའ་ལུང་དེ་ཡང་དེ་དག་ལ་སྟེར་བར་བྱེད་དོ། ། དེས་ཀྱང་སློབ་མ་རྨོངས་པ་ཆེན་པོ་དེ་རྣམས་ཀྱང་མགུ་བ་ཆེན་པོར་འགྱུར་ཏེ། བདག་ཅག་རྣམས་བླ་མའི་བཀའ་དྲིན་གྱིས་གྲོལ་ལོ། །
ད་ནི་བདག་ཅག་གི་བྱ་བ་ཐམས་ཅད་བྱ་སྟེ། མི་གཙང་བ་བཟའ་བར་བྱའོ། ། རིགས་མ་ཡིན་པ་ལ་མངོན་པར་བགྲོད་པར་བྱའོ། ། སྲོག་གཅོད་པ་དང་བརྫུན་དུ་སྨྲ་བ་དང་མ་བྱིན་པར་ལེན་པ་དང་ཆང་འཐུང་བ་ལ་སོགས་པ་བྱའོ། ། དེ་ལྟར་ནའང་ཉེས་པར་མི་འགྱུར་རོ། ། ཞེས་ཟེར་རོ། ། དེ་ལྟར་བདུད་ཀྱི་ལས་རྣམ་པ་དུ་མ་རྣམས་འདིར་དངོས་གྲུབ་ཀྱི་དོན་དུ་བྱེད་དོ། ། དེ་ལ་མཆོག་གི་དབང་ཕྱུག་གི་བཀའ་དྲིན་གྱིས་དེ་རྣམས་ཀྱི་ལུས་འགྲུབ་པར་འགྱུར་བ་ཡང་མ་ཡིན་ཞིང་། འདས་པ་དང་མ་འོངས་པ་དང་ལྟར་བྱུང་བ་ཐམས་ཅད་མངོན་སུམ་དུ་རིག་པར་འགྱུར་བ་ཡང་མ་ཡིན་ནོ། ། དེར་མ་ཟད་དེ་རྣམས་མཐར་འཆི་བར་ཡང་འགྱུར་ཏེ།
ལུས་མེས་བསྲེག་པར་འགྱུར་བའམ། ཁྱི་དང་བྱ་ལ་སོགས་པ་རྣམས་ཀྱིས་ཟ་བར་འགྱུར་གྱི། སྲོག་ནི་ཞི་བ་དབང་ཕྱུག་གི་སྐུ་ཅན་ནམ། རྣམ་པར་ཤེས་པ་ནི་ཁྱབ་འཇུག་རྡོ་རྗེ་ཅན་དུ་འགྱུར་བ་མེད་པས་ཞེས་རྭ་སྟེ། མེད་པའི་ཕྱིར་རོ། ། དེ་ལྟར་བདུད་རྣམས་ཀྱི་སྔགས་དང་ལྷ་ཡིས་བྱིན་གྱིས་བརླབས་པའི་རིམ་པ་ཕྲ་མོ་ཐམས་ཅད་མཆོག་ཏུ་མི་འགྱུར་བའི་ཡེ་ཤེས་ལ་མངོན་པར་དགའ་བའི་རྣལ་འབྱོར་པ་རྣམས་ཀྱིས་རིགས་པས་རྣམ་པར་དཔྱད་ནས་མཆོག་གི་དངོས་གྲུབ་ཀྱི་རྒྱུར་དོན་དུ་གཉེར་བ་སྤང་བར་བྱ་སྟེ། ཉི་ཚེ་བའི་སྔགས་ཀྱིས་བྱིན་གྱིས་བརླབས་པ་ཕྲ་མོ་འདི་རྣམས་ཀྱིས་རྡོ་རྗེ་འབེབས་པར་མི་འགྱུར་བའི་ཕྱིར་རོ། ། དེའི་ཕྱིར་བཅོམ་ལྡན་འདས་ཀྱིས་མཚན་ཡང་དག་པར་བརྗོད་པའི་མེ་ལོང་ལྟ་བུའི་ཡེ་ཤེས་ཀྱི་བསྟོད་པ་ལས། ཚིགས་སུ་བཅད་པ་བདུན་པས་རྡོ་རྗེ་འབབས་པའི་མཚན་ཉིད་གསུངས་པ་འདི་ལྟ་སྟེ། སྟོང་གཟུགས་མཐོང་བའི་ཡེ་ཤེས་ཀྱི་གཏུམ་མོ་འབར་བའི་རྡོ་རྗེ་འབར་བ་ཉིད་ཀྱིས་ཤའི་མིག་ལ་སོགས་ཀྱིས་བདེ་ཆེན་མཐོང་བས་མིག་མི་བཟད་པ་དང་ལྡན་པ།
དབྱེར་མེད་བདེ་བ་ཆེན་པོའི་གཙུག་ཏོར་དུ་རྒྱས་པས། སྐྲ་ཡང་རྡོ་རྗེ་འབར་བ་སྟེ། ཁམས་གསུམ་ལ་ཕྱག་རྒྱ་ཆེན་པོའི་དབང་བསྐུར་སྟེར་བ་པོར་གྱུར་པས་རྡོ་རྗེ། གྱེན་རྒྱུ་དང་ཐུར་སེལ་འགོག་པས་འདར་བ་དང་འཕགས་པ་ལ་སོགས་པས་འབེབས་པ། བདེ་བ་ཆེན་པོའི་དངོས་པོ་ཐམས་ཅད་ལ་ཁྱབ་པའི་ཕྱིར་འབེབས་པ་ཆེ། ལྟ་ངན་དང་བྲལ་བས་རྟོགས་བྱ་ཕུལ་དུ་བྱུང་བའི་བདེ་བ་མཐའ་ཡས་པ་ཉམས་སུ་མྱོང་བའི་ཡེ་ཤེས་ཡིན་པས་མིག་བརྒྱ་པ་སྟེ། ཤ་ལ་སོགས་པའི་མིག་གིས་སྣ་ཚོགས་མཐོང་བ་གཞོམ་དུ་མེད་པ་མཐོང་བའི་ཕྱིར་རྡོ་རྗེ་མིག་ཅེས་ཉི་མ་དཔལ་ལོ། ། ཡང་ན་མི་ཕྱེད་པ་དང་ནི་མི་ཆོད་པས་རྡོ་རྗེ། བདེ་བ་ཆེན་པོའི་ཡེ་ཤེས་འབར་བས་དོན་ཐམས་ཅད་མཁྱེན་པའི་ཡེ་ཤེས་ཐོབ་པས་མིག སྒྲིབ་པ་མི་ཟད་པ་དང་བཅས་པ་འགགས་པས་སྐྲ་དང་།
ཡང་གི་སྒྲས་བ་སྤུ་སོ་སེན་མོ་སོགས་འགྱུར་མེད་ཡེ་ཤེས་ཀྱི་ངོ་བོས་རྡོ་རྗེ་འབར་བ་སྟེ། རྡོ་རྗེ་དེ་འགྲོ་བ་ཀུན་ལ་འབེབས་པ་ནི་ལྷ་གཞན་འབེབས་པ་ལས་མཆོག་ཉིད་ཀྱི་འབེབས་པ་ཆེ། རིགས་བརྒྱ་སྒྲིབ་བྲལ་དུ་གྱུར་པས་མིག་བརྒྱ་པ་སྟེ་དེ་ཉིད་མི་འགྱུར་བའི་ངོ་བོས་རྡོ་རྗེའི་མིག་ཅེས་པ་དང་། དེ་བཞིན་དུ་ཡང་རྒྱུད་ཀྱི་རྒྱལ་པོའི་དབང་གི་ལེའུ་ལས་ཀྱང་། ཚིགས་སུ་བཅད་པ་བརྒྱད་བཅུ་རྩ་དགུ་པས་སྐུའི་འབེབས་པ་ལ་སོགས་པ་གསུངས་པ་འདི་ལྟ་སྟེ། སྐུ་རྡོ་རྗེ་ཕེབས་པ་ནི་སྐུའི་རྣལ་འབྱོར་གྱིས་བྱིན་གྱིས་བརླབས་པ་དང་ལྡན་པ་ན་དྲག་པོ་དང་ཞི་བའི་རང་བཞིན་དང་། ཡོན་ཏན་གྱི་དབང་གིས་སློབ་མ་ལྷའི་སྐུའི་བྱ་བ་སྔར་མ་མཐོང་བའི་དཀྱིལ་འཁོར་འདྲི་བ་དང་རི་བོ་འབྱིན་པ་ལ་སོགས་པ་བྱེད་པ་སྟེ། གསུང་རྡོ་རྗེ་ཕེབས་པས་ནི་ལྷ་དང་འབྱུང་པོ་ཀླུ་དང་ལྷ་མིན་རྣམས་ཀྱིས་རྩོད་པ་ལས་རྣམ་པར་རྒྱལ་བའི་སོ་སོ་ཡང་དག་རིག་བཞི་སྨྲ་བ་པོ་འཇམ་དཔལ་ལྟ་བུར་འགྱུར་ལ། ལྷའི་ཐུགས་ཕེབས་པས་ནི་གཞན་གྱི་སྙིང་ལ་གནས་པའི་སེམས་ཀྱི་རྣམ་པ་ཐམས་ཅད་དག་དང་། བྱུང་བ་འདས་པ།
ད་ལྟར་བ། འབྱུང་བ་མ་འོངས་པའི་དོན་ཐམས་ཅད་ཤེས་པར་འགྱུར་ཞིང་། མི་རྟོག་ཡེ་ཤེས་ཕེབས་པས་སངས་རྒྱས། ལྷ་དང་མིའི་བླ་མ་རྫུ་འཕྲུལ་དང་ལྡན་པའི་སྟོན་པ་གཅིག་པུ་ཞེས་པ་ཉེ་བར་བཏགས་པ་སྟེ། དཀྱིལ་འཁོར་ལས་ལྷའི་རྣམ་པ་མངོན་སུམ་དུ་མཐོང་བ་དང་མངོན་པར་དང་མངོན་ཤེས་ལྔ་དང་རྣལ་འབྱོར་གྱིས་ས་བཅུའི་དབང་ཕྱུག་ཏུ་འགྱུར་ཞེས་པ་སྟེ། དེས་ན་རྡོ་རྗེ་འབེབས་པ་མེད་པ་དེའི་ཕྱིར། ལྷ་ཕྲ་མོའི་འབེབས་པ་རྣམས་ནི་སངས་རྒྱས་ཉིད་ཀྱི་འབྲས་བུ་སྟེར་བར་བྱེད་པ་པོར་མི་འགྱུར་རོ། ། ཉི་ཚེ་བའི་འབེབས་པ་འདི་རྣམས་ཀྱིས་ནི། རེ་ཞིག་སངས་རྒྱས་ཉིད་དང་འཇིག་རྟེན་གསུམ་གྱི་བདག་པོ་ཉིད་ཅེས་བྱ་བ་ཐོབ་པ་ལྟ་ཞོག་གི། རལ་གྲི་དང་བཅུད་དང་བཅུད་ལེན་ལ་སོགས་པ་འཇིག་རྟེན་པའི་དངོས་གྲུབ་ཆེན་པོ་རྣམས་ཀྱང་འགྲུབ་པར་མི་འགྱུར་ཏེ།
གང་གི་ཕྱིར་མཆོག་གི་དབང་ཕྱུག་གི་བཀའ་སྟེར་བར་བྱེད་པ་པོའི་བླ་མ་ཡང་དབུལ་ནས་ཕ་རོལ་གྱི་རྫས་འཕྲོག་པར་བྱེད་པ་ཉིད་ཀྱི་ཕྱིར་རོ། ། འདིར་གལ་ཏེ་བླ་མའི་བཀའ་དྲིན་གྱིས་སློབ་མ་རྨོངས་པ་ཆེན་པོ་རྣམས་ཀྱིས་སྐྱེ་བ་འདི་ལ་འཇིག་རྟེན་གྱི་རྒྱལ་སྲིད་དམ། ཐམས་ཅད་མཁྱེན་པའི་གོ་འཕང་ཐོབ་པ་ཉིད་དུ་འགྱུར་ན། དེའི་ཚེ་ཅིའི་དོན་དུ་བླ་མ་ལ་ཆོས་ཅན། དབུལ་བའི་སྡུག་བསྔལ་ཡོད་ཅིང་། ཟངས་སོགས་གསེར་དུ་བྱེད་པའི་བཅུད་གྲུབ་པའི་གོ་འཕང་ཇི་ལྟར་ཡོད་པ་མ་ཡིན་ནས་གོ་འཕང་ཐོབ་པར་ཐལ། འཇིག་རྟེན་གསུམ་གྱི་རྒྱལ་སྲིད་དང་ཀུན་མཁྱེན་གྱི་གོ་འཕང་སྟེར་ནུས་པའི་ཕྱིར་རོ། ། དེ་ལྟར་རིགས་པ་རྣམ་པ་དུ་མ་རྣམས་ཀྱིས་རྣམ་པར་དཔྱད་ན་སྐྱེ་བ་སྔ་མ་གཞན་གྱི་བསོད་ནམས་དང་ཡེ་ཤེས་ཀྱི་ཚོགས་གཉིས་དང་བྲལ་བ་ལ་ཐམས་ཅད་མཁྱེན་པའི་གོ་འཕང་ཐོབ་པ་ཡོད་པ་མ་ཡིན་ནོ། ། དེའི་ཕྱིར་ཀུན་མཁྱེན་འདོད་པས་བསོད་ནམས་དང་ཡེ་ཤེས་ཀྱི་ཚོགས་རྫོགས་པ་ཉིད་ཀྱི་དོན་དུ་སེམས་ཅན་ལ་ཕན་པ་འབའ་ཞིག་སྒྲུབ་པར་བྱའོ། ། དེ་ལྟར་བཅོམ་ལྡན་འདས་ཀྱིས་ལེའུ་ལྔ་པ་ལས་ཚིགས་སུ་བཅད་པ་བརྒྱ་དྲུག་ཅུ་རྩ་དྲུག་པས་སེམས་ལ་ཕན་པར་བྱ་བ་གསུངས་པ།
སེམས་ཅན་རྣམས་ཀྱི་སེམས་སྒྲིབ་པ་དང་བྲལ་བ་ནི་སངས་རྒྱས་ཡིན་ཏེ། སངས་རྒྱས་ཆེན་པོ་སྒྲིབ་བྲལ་གྱི་སེམས་ལས་གཞན་ཤེས་བྱ་འདིར་འཇིག་རྟེན་གྱི་ཁམས་ན་ཡོད་པ་མ་ཡིན་ལ། དེ་ལྟ་བུའི་སངས་རྒྱས་དེ་རྣམས་མཉེས་པར་བྱེད་པས་དཔག་ཏུ་མེད་པའི་སྲིད་པ་གཅོད་པར་བྱེད་དེ། ཐབས་གང་གིས་ན་རྣམ་པར་མི་རྟོག་པའི་ཡེ་ཤེས་བསྒོམས་པ་ལས་སོ། ། དེའི་ཕྱིར་རྣལ་འབྱོར་པ་ནི་སེམས་ཅན་ལ་འཁུ་བས་གནོད་པར་བྱེད་ན་དམྱལ་བ་ངུ་འབོད་ལ་སོགས་པ་ནས་རྡོ་རྗེ་མེ་ལྕེའི་དམྱལ་བ་ཆེན་པོ་མཐར་ཐུག་པ་རུ་འགྲོ་བར་འགྱུར་རོ། ། དེའི་ཕྱིར་རང་གི་སེམས་ནི་སྒྲིབ་པ་དང་བྲལ་བ་དག་པ་ན་ཡང་མཁས་པ་དང་མི་མཁས་པའི་སྐྱེ་བོ་རྣམས་ཀྱི་སེམས་ལ་འགལ་བ་གནོད་པའི་ལས་མི་བྱའོ་ཞེས་པ་སྟེ། དེའི་ཕྱིར་བསོད་ནམས་ཀྱི་ཚོགས་ཀྱི་དོན་དུ་སེམས་ཅན་ལ་ཕན་པ་བསྒྲུབ་པར་བྱའོ། ། ཡེ་ཤེས་ཀྱི་ཚོགས་ཀྱི་དོན་དུ་མཆོག་ཏུ་མི་འགྱུར་བའི་ཡེ་ཤེས་བསྒོམ་པར་བྱའོ། ། སེམས་ཅན་གྱི་དོན་མ་གཏོགས་པ་བསོད་ནམས་ཀྱི་ཚོགས་སུ་མི་འགྱུར་བ་དང་། མཆོག་ཏུ་མི་འགྱུར་བའི་ཡེ་ཤེས་སྒོམ་པ་མ་གཏོགས་པར་ཡེ་ཤེས་ཀྱི་ཚོགས་སུ་འགྱུར་བ་མ་ཡིན་ནོ། །
དེ་ལྟར། འགྱུར་མེད་བདེ་བ་ཆེ་ཐབས་ལས། ། ནམ་ཡང་སེམས་ཅན་དོན་མི་འདོར། ། སེམས་ཅན་གྲོལ་ནས་ཆགས་ཆེན་པོ། ། འགྱུར་བའི་ཆགས་པ་སེལ་བར་བྱེད། ། ཅེས་དབང་མདོར་བསྟན་ལས། བཀའ་སྩལ་པ་ནི་དེ་བཞིན་གཤེགས་པའི་ཐུགས་སམ་སྙིང་པོའོ། ། འདི་སྐད་དོད་ལ་ཡང་ཧྲྀ་ད་ཡ་ཡོད་དོ། ། དེ་བཞིན་དུ་བཅོམ་ལྡན་འདས་ཀྱི་རྒྱུད་ཀྱི་རྒྱལ་པོའི་ལེའུ་ལྔ་པ་ལས། ཚིགས་སུ་བཅད་པ་བདུན་ཅུ་རྩ་གཉིས་པས་དེ་བཞིན་གཤེགས་པའི་སྙིང་པོ་གསུངས་པ།
འདི་ལྟ་སྟེ། སེམས་ཅན་རྣམས་ཀྱི་སྡིག་པའི་སེམས་ནི་ཀྱེ་མིའི་བདག་པོ་ཞེས་ཟླ་བཟང་ལ་བོས་ནས། བདུད་ཀྱི་ཚོགས་ཀྱིས་བྱིན་གྱིས་བརླབས་པར་འགྱུར་རོ། ། བསོད་ནམས་དང་ཡེ་ཤེས་ཀྱི་ཚོགས་ལ་རྗེས་སུ་ཆགས་པ་ལས་མི་འགྱུར་བའི་བདེ་བ་སྟེར་བ་དེ་དག་ཀྱང་རྟག་ཏུ་བྱང་ཆུབ་སེམས་ཀྱིས་བྱིན་གྱིས་བརླབས་པའོ། ། གང་གི་ཕྱིར་འགྱུར་མེད་བདེ་བ་བསྒྲུབ་པའི་དམ་ཚིག་ལུས་ངག་ཡིད་ཡེ་ཤེས་ཀྱི་ཐིག་ལེ་བཞི་འཕོ་བར་བསྟེན་པའི་དབང་གིས་གཡས་གཡོན་གྱི་རླུང་བདུད་དང་ཉོན་མོངས་པ་རྣམས་བཅོམ་ནས་མི་གནས་མྱ་ངན་འདས་པར་འགྲོ་བར་བྱེད་པ་དེའི་ཕྱིར་བདུད་རྣམས་ཉི་མ་སོ་སོའི་དུས་སུ་དམ་ཚིག་བསྟེན་པ་དེ་དག་རྣམས་ལ་རྣམ་པ་དུ་མ་ཡིས་ནི་བགེགས་རྣམས་བྱེད་དོ། ། ཚོགས་གཉིས་བསྒོམས་པས་འཚང་རྒྱ་བར་བསྟན་པའི་བཅོམ་ལྡན་འདས་ཀྱི་གསུངས་པ་འདིའི་ཕྱིར་རྣལ་འབྱོར་པས་ཐར་པ་ཐོབ་པའི་དོན་དུ་མཆོག་ཏུ་མི་འགྱུར་བའི་ངོ་བོ་ཕྱག་རྒྱ་ཆེན་པོའི་རྣལ་འབྱོར་གྱིས་རང་གི་སེམས་ཀྱི་འོད་གསལ་བསྒྲུབ་པར་བྱའོ། ། དེ་ལས་རྣམ་པ་གཞན་དུ་བླ་མའི་བཀའ་ལུང་ཐོབ་ཙམ་གྱིས་ཐར་པ་ཐོབ་པར་མི་འགྱུར་ཏེ། གང་གི་ཕྱིར་བཅོམ་ལྡན་འདས་ཀྱང་ཐར་པ་ཐོབ་པའི་དོན་དུ་ལམ་བསྒོམ་པ་ཉེ་བར་སྟོན་པར་བྱེད་པ་ཉིད་ཀྱི་ཕྱིར་རོ། ། བླ་མའི་བཀའ་ཡིས་སློབ་མ་ཀུན་ཏུ་སྤྱོད་པར་གནང་བའི་ཆོས་རྣམས་ལ་བསྒོམས་པར་ལུང་ཐོས་པ་ཙམ་གྱིས་ནི་གནས་སྐབས་འགར་ཡང་སྲོག་ཆགས་རྣམས་ལ་ཐར་པ་སྟེར་བ་མིན་ལ། བཅོམ་ལྡན་འདས་ཀྱིས་ཀྱང་ལམ་སྒོམ་པ་ཉེ་བར་སྟོན་པར་བྱེད་པའི་རྒྱུ་མཚན་གང་གིས་ན་རྒྱལ་བའི་བཀའ་ཡི་ལུང་ཐོབ་པ་ཙམ་གྱིས་ཐར་པ་སྟེར་བ་མིན་ནོ། །
གལ་ཏེ་མ་བསྒོམས་པར་བླ་མའི་ལམ་གྱི་བཀའ་ལུང་ཐོབ་པ་ཙམ་གྱི་དྲིན་གྱིས་ལུས་ཅན་རྣམས་ནི་འཁོར་བ་ལས་གྲོལ་བར་འགྱུར་ན། དེའི་ཚེ་ཐར་པ་ཐོབ་པའི་དོན་དུ་སེམས་ཅན་རྣམས་ལ་སྙིང་རྗེ་ཅན་སངས་རྒྱས་བྱང་སེམས་རྣམས་ཀྱིས་ཁམས་ཀྱི་ལུང་ཙམ་གྱིས་གྲོལ་བར་སྟོན་གྱི། ཐར་པའི་དོན་དུ་ཏིང་ངེ་འཛིན་གྱིས་ལམ་སྒོམ་པ་སྟོན་པ་མི་འགྱུར་བར་རིགས་ནའང་། འགྱུར་བ་དེའི་ཕྱིར་ལུང་ཙམ་གྱིས་གྲོལ་བ་མིན་ནོ། ། དེའི་ཕྱིར་ཕྱི་རོལ་གྱི་ལྷ་དང་སྔགས་འཇིག་རྟེན་པའི་དངོས་གྲུབ་ཀྱི་དོན་དུ་སྒྲུབ་པ་ཐར་པ་དོན་ཏུ་གཉེར་བའི་རྣལ་འབྱོར་པ་རྣམས་ཀྱིས་མི་བྱའོ་ཞེས་རྭས་སོ། ། དེའི་རྒྱུ་མཚན་འདིར་ཕྱི་རོལ་གྱི་ལྷ་གཞན་ལ་ཉེ་བར་འཚེ་བ་ཕྲ་མོ་བྱེད་པ་རྣམས་ནི་བསྒྲུབས་ཀྱང་། སྒྲུབ་པ་པོ་ལ་དངོས་གྲུབ་མི་སྟེར་བར་མ་ཟད་གནོད་པའི་གླགས་སྐབས་ཚོལ་བར་བྱེད་དོ། ། དེའི་རྒྱུ་མཚན་དེ་རྣམས་ཀྱིས་མཐུ་སྟོབས་ཀྱི་ང་རྒྱལ་གྱིས་སྒྲུབ་པ་པོས་རབ་ཏུ་གཏུམ་པོའི་ལྷ་གཞན་རྣམས་ལ་ཉེ་བར་འཚེ་བ་ཕྲ་མོ་བྱེད་དེ། དེ་ལས་ལྷ་གཏུམ་པོ་དེ་རྣམས་ཀྱིས་བཟུང་བའི་སྒྲུབ་པ་པོ་གདུག་པའི་ལྷ་སྔར་བསྒྲུབས་པ་དེ་རྣམས་ཀྱང་དགྲ་བོར་འགྱུར་ཞིང་། དེའི་རྒྱུ་མཚན་ལས་སྒྲུབ་པ་པོ་འཆི་བའི་དུས་སུ་སྔར་བསྒྲུབས་པའི་ལྷས་སྒྲུབ་པ་པོ་ལ་དངོས་གྲུབ་ཅུང་ཟད་ཀྱང་བརྗོད་པར་མི་བྱེད་དོ། །
མི་རྟོག་པའི་ཏིང་ངེ་འཛིན་མེད་པས་ཤི་བའི་འོག་ཏུ་སྒྲུབ་པ་པོ་ཡང་དམྱལ་བར་འགྲོའོ། ། གཞན་ཡང་ཕྱི་རོལ་གྱི་ལྷ་དེ་རྣམས་བསྒྲུབས་པས་དངོས་གྲུབ་ཅི་ཞིག་སྟེར་བར་འགྱུར་ཏེ། སྟེར་བའི་མཐུ་མེད་པའི་ཕྱིར་མི་དབུལ་པོ་བཞིན་ནོ། ། དེ་ཡང་ལྷ་དེ་དག་བསྒྲུབས་པའི་ཚེ་ལྷ་དེ་རྣམས་ཀྱིས་སྨྲས་པ། ཀྱེ་སྒྲུབ་པ་པོ་ཁྱོད་ཀྱིས་བསྒོ་བ་ཐམས་ཅད་བདག་གིས་བྱའོ་ཞེས་ཟེར་རོ། ། གང་གི་ཚེ་སྒྲུབ་པ་པོས་ཁྱེད་རྣམས་ཀྱིས་རྒྱལ་པོ་ཆིངས་ལ་འདིར་ཁྱེར་ལ་ཤོག་ཅིག་ཅེས་བརྗོད་ན། དེའི་ཚེ་ཡོངས་སུ་བཟློག་པར་བྱེད་དེ། ཡུལ་འདི་སྒྲུབ་པ་ལ་བདག་ཅག་རྣམས་ནུས་པ་མེད་དོ་ཞེས་སོ། ། དེ་ལྟར་ལྷ་ཕྲ་མོ་བསྒྲུབས་པར་གྱུར་པ་རྣམས་ནི་ཐམས་ཅད་མཁྱེན་པའི་ཡུལ་ལ་དོན་དུ་གཉེར་བའི་ཚིག་སྨྲས་ན་ཡོངས་སུ་བཟློག་པར་བྱེད་དེ། དེའི་ཕྱིར་ཐམས་ཅད་མཁྱེན་པའི་གོ་འཕང་མངོན་པར་འདོད་པ་རྣམས་ལ་གདུག་པའི་ལྷ་བསྒྲུབས་པ་དང་།
བླ་མའི་བཀའ་ལུང་འཁོར་བའི་ཆོས་ཀྱི་འབྲས་བུ་སྟེར་བ་རང་བཞིན་ཅན་རྣམས་ཀྱིས་དགོས་པ་ཅི་ཞིག་ཡོད་དེ་མེད་དོ། ། དེ་ཉིད་བཅོམ་ལྡན་འདས་ཀྱི་རྩ་བའི་རྒྱུད་ལས། བླ་མའི་བཀའ་ལུང་ཙམ་གྱིས་འགྲུབ་པ་དང་མི་འགྲུབ་པའི་རྣམ་དབྱེ་གསུངས་པ་ཞི་བའི་དེ་ཁོ་ན་ཉིད་དང་། འདོད་པའི་དེ་ཁོ་ན་ཉིད་དང་། དུག་གི་དེ་ཁོ་ན་ཉིད་གསུམ་ནི་བླ་མའི་བཀའ་ལུང་ཕོག་པ་དེ་བཞིན་དུ་མ་གོམས་པར་ཡང་འབྲས་བུ་ཀུན་ཏུ་སྤྱོད་པར་འགྱུར་ཏེ། སྐྱེས་བུ་ནི་སངས་རྒྱས་ཉིད་དུ་བླ་མའི་བཀའ་ལུང་ཕོག་པ་ཙམ་གྱིས་དེ་ཁོན་ཉིད་གསུམ་པོ་དེ་བཞིན་དུ་འགྱུར་བ་མིན་ཏེ། ཆགས་སོགས་ཉོན་མོངས་པའི་དྲི་མ་དང་ལྡན་པའི་སེམས་འགྱུར་བའམ་འཕོ་བའི་སྐད་ཅིག་ནི་འཁོར་བའི་རྒྱུ་ཡིན་ཏེ། སྐད་ཅིག་དེ་དང་བྲལ་བས་གློ་བུར་དྲི་མས་རྣམ་པར་དག་པའི་རང་བཞིན་གྱི་སེམས་སྒྲིབ་པའི་དྲི་མ་མེད་པས་དག་པ་མྱ་ངན་ལས་འདས་པའོ། ། དེའི་ཕྱིར་བླ་མའི་བཀའ་ཡི་ལུང་ཕོག་པ་ཙམ་གྱིས། སེམས་ལ་བསལ་བྱའི་དྲི་མ་ནི་ཅི་ཡང་མི་སེལ་ཞིང་།
གཞག་བྱ་སྒྲིབ་བྲལ་གྱི་ཆོས་ཅི་ཡང་འཇོག་པའི་ནུས་པ་མེད་པས་བླ་མའི་བཀའ་ཙམ་ནི་བཅིངས་གྲོལ་གང་གིའང་རྒྱུ་མིན་ནོ། ། དེས་ན་རྣམ་པར་དག་པའི་དེ་ཁོ་ན་ཉིད་ནི་འགྱུར་བ་མེད་པའི་བདེ་བ་ཆེན་པོ་སྟེ། དེ་གཞན་གྱིས་སྦྱིན་བྱ་མ་ཡིན་ལ་དབྲོག་བྱའང་མ་ཡིན་པས་འགྱུར་བའི་དྲི་མ་ཀུན་ནས་དག་པའི་དེ་ཁོ་ན་ཉིད་བདེ་བ་ཆེན་པོ་ལ། བཀའ་ལུང་ཙམ་གྱིས་སྦྱིན་པར་བྱེད་པ་དང་། འཕྲོག་པར་བྱེད་ནུས་པའི་བླ་མ་མེད་དེ། བསོད་ནམས་དང་ཡེ་ཤེས་ཀྱི་ཚོགས་ནི་དམན་པའི་སེམས་ཅན་རྣམས་ལ་ཀུན་མཁྱེན་གཙོ་བོ་རང་ཉིད་ཀྱིས་ཀྱང་དག་པའི་དེ་ཉིད་སྦྱིན་པའམ། འཕྲོག་པར་བྱེད་མི་ནུས་པའི་ཕྱིར་རོ། ། འོ་ན་དག་པའི་དེ་ཉིད་གང་ལས་འགྲུབ་སྙམ་ན། སྐྱེས་བུ་རྣམས་ཀྱི་གཞན་གྱི་ཕན་པའི་ལས་བསོད་ནམས་ཀྱི་ཚོགས་ནི་དག་པའི་དེ་ཉིད་ཐོབ་བྱེད་ཀྱི་ཐབས་མཆོག་ཡིན་ཞིང་མཆོག་ཏུ་མི་འགྱུར་བའི་ཡེ་ཤེས་སྒོམ་པ་ཡེ་ཤེས་ཀྱི་ཚོགས་ཐབས་ཀྱི་ནི་མཆོག་ཚོགས་གཉིས་པོ་དེ་དག་གིས་སངས་རྒྱས་ཉིད་ནི་མཆོག་སྟེར་བར་འགྱུར་བ་ཡིན་ནོ། ། དེའི་ཕྱིར་སངས་རྒྱས་འདོད་པས་ཚོགས་གཉིས་བསྒོམ་པར་བྱའོ། །
ཆགས་སོགས་ཀྱིས་ཟིལ་གྱིས་ནོན་པའི་མི་ལ་དེ་ཁོ་ན་ཉིད་སྟེར་བར་བྱེད་པ་པོ་དབང་ཕྱུག་གི་བཀའ་ལུང་བླ་མས་ཕོག་པ་ཙམ་གྱིས་མ་བསྒོམས་པར་ཡང་ཞི་བའི་དེ་ཁོ་ན་ཉིད། འདོད་པའི་དེ་ཁོ་ན་ཉིད། དུག་གི་དེ་ཁོ་ན་ཉིད་རྣམ་པ་གསུམ་མངོན་སུམ་དུ་འགྱུར་བས་འཕྲལ་དུ་ཡིད་ཆེས་པར་བྱེད་པའི་དབང་ཕྱུག་གི་བཀའ་ལུང་ཕོག་པ་ཙམ་གྱིས་མཆོག་ཏུ་མི་འགྱུར་བའི་བདེ་བ་མ་སྒོམས་པར་མངོན་དུ་འགྱུར་བར་བྱེད་པ་ཡིན་ནོ། ། དེ་ཁོ་ན་ཉིད་གསུམ་གང་ཞེ་ན། ཞི་བའི་དེ་ཉིད་ནི་སེམས་དང་ངག་དང་ལུས་ཀྱི་ཁམས་འཕོ་བའི་དབྱེ་བ་ཡིས་བསྐྱེད་པའི་གཉིད་འཐུག་པོ་ལོག་པའི་གནས་སྐབས་ཀྱི་ཕྲ་མོའི་སེམས་དབང་པོ་ཐམས་ཅད་འགོག་པའི་མཚན་ཉིད་ཅན་སྦྱོང་བྱེད་སེམས་ལ་ནུས་པ་ཅན་ཐུགས་རྡོ་རྗེ་ཁྱབ་འཇུག་འབེབས་པ་དང་། རྨི་ལམ་གྱི་གནས་སྐབས་སྦྱོང་བྱེད་ངག་ལ་གསུང་རྡོ་རྗེ་བདེ་འབྱུང་དབང་ཕྱུག་འབེབས་པ་དང་། སད་པའི་གནས་སྐབས་སྦྱོང་བྱེད་ལུས་ལ་འགྲོ་བ་ཀུན་གྱི་བྱེད་པ་པོ་སྐུ་རྡོ་རྗེ་ཚངས་པ་འབེབས་པ་རྣམས་མ་བསྒོམས་པར་ཡང་བླ་མའི་བཀའ་ཡི་ལུང་ཕོག་པ་ཙམ་གྱིས་སྟེར་བར་མངོན་དུ་འགྱུར་བས་དེ་དག་ནི་རྨོངས་པ་རྣམས་ལ་བླ་མའི་བཀའ་ཙམ་གྱིས་འགྲུབ་པའི་ཞི་བདེ་དེ་ཁོ་ན་ཉིད་ཅེས་པར་བརྗོད་དོ། ། ཡང་བླ་མས་འདོད་པའི་ལྷ་དང་སྔགས་ཀྱི་བཀའ་ལུང་ཕོག་པའི་དྲིན་ཙམ་གྱིས་ནི་མ་བསྒོམས་པར་ཡང་སེམས་དང་ངག་དང་ལུས་ཀྱི་ཁམས་ཀུན་བསྐྱོད་ཅིང་ལུས་ཅན་རྣམས་ཀྱི་ཁུ་བ་འཕོ་བའི་སེམས་ནི་འདོད་པའི་དེ་ཁོ་ན་ཉིད་ཅེས་པར་བཤད་ལ། ཡང་བླ་མའི་དུག་གི་སྔགས་ཀྱི་བཀའ་ལུང་ཕོག་པའི་དྲིན་ཙམ་ལས་ནི་མ་བསྒོམས་པར་ཡང་། བརྟན་པ་རྡོ་ལ་སོགས་པའི་དུག་དང་།
གཡོ་བ་སྦྲུལ་ལ་སོགས་པའི་དུག་དང་། བཅོས་ནས་བྱས་པ་སྦྱར་བ་ལ་སོགས་པའི་དུག་ནི་འཕྲལ་དུ་དུག་མེད་པར་བྱེད་པ་ཉིད་དང་། དུག་མེད་པའི་རྫས་ནི་དུག་ཏུ་བྱེད་པ་ཉིད་ཀྱང་དུག་གི་དེ་ཁོ་ན་ཉིད་ངེས་པར་བརྗོད་དེ། དུག་ནི་དུག་མེད་པ་ཉིད་ཀྱང་། ། ཞེས་འགྱུར་མངས་སུའོ། ། བླ་མའི་བཀའ་ལུང་ཕོག་པ་ཙམ་གྱིས་འཕྲལ་དུ་འབྲས་བུ་སྟེར་བས་ཕ་རོལ་ཡིད་ཆེས་པར་བྱེད་པ་ནི་དེ་ཁོ་ན་ཉིད་གསུམ་པོ་དག་སྟེ། དག་པའི་དེ་ཉིད་འགྱུར་བ་མེད་པའི་བདེ་བ་ནི་བླ་མའི་བཀའ་དྲིན་ཙམ་གྱིས་ནི་མ་བསྒོམས་པར་ལུས་ཅན་ཀུན་ལ་འབྱུང་བར་མི་འགྱུར་བ་དེའི་ཕྱིར།

ཐར་པ་ཐོབ་པའི་དོན་དུ་ཚངས་སྤྱོད་ཀྱི་བརྟུལ་ཞུགས་ཅན་རྣམས་ཀྱིས་མཆོག་ཏུ་མི་འགྱུར་བའི་ཡེ་ཤེས་བསྒོམ་པར་བྱའོ་ཞེས་པ་སྟེ། བཅོམ་ལྡན་འདས་ཀྱི་གསུངས་འདིའི་ཕྱིར་ཐར་པ་ཐོབ་པ་དོན་དུ་གཏེར་བ་རྣམས་ཀྱིས་མཆོག་ཏུ་མི་འགྱུར་བའི་ཡེ་ཤེས་ཕྱག་རྒྱ་ཆེན་པོ་བར་མ་ཆད་དུ་བསྒོམ་པར་བྱའོ། ། དེ་ལ་ཁོ་ན་རེ། གལ་ཏེ་ཁྱེད་ཀྱི་ལུགས་ལ་མི་འཕོ་བའི་ཚུལ་ཁྲིམས་མེད་པར་མངོན་པར་ཤེས་པ་ལྔ་ཐོབ་པར་མི་འགྱུར་བ་མ་ཡིན་ནམ། དེ་ལྟར་འདོད་པ་དེའི་ཚེ་ཆོས་འཕགས་ལ་སོགས་པའི་བྱང་ཆུབ་སེམས་དཔའ་རྣམས་དང་། བ་ཤིཥྛ་གནས་འཇོག་ལ་སོགས་པའི་དྲང་སྲོང་ཆེན་པོ་རྣམས་ལ་ཆོས་ཅན། ཇི་ལྟར་མངོན་པར་ཤེས་པ་ལྔ་ཡོད་པར་འགྱུར་ཏེ། མི་འགྱུར་བར་ཐལ། མི་འཕོ་བའི་ཚུལ་ཁྲིམས་མེད་པའི་ཕྱིར། འཁོར་བར་འཇུག་པའི་ཕྱིར། ཞེས་པ་འཛག་བདེ་ལ་ཆགས་པ་འགའ་ཞིག་དག་གི་བསམ་པ་འབྱུང་བར་འགྱུར་ཏེ།
དེའི་ཕྱིར་ལན་བརྗོད་པར་བྱའོ། ། འདིར་བྱིས་པའི་སྐྱེ་བོ་རྣམས་ཀྱིས་བརྗོད་པར་བྱ་བ་གང་ཡིན་པ་ཆོས་འཕགས་ལ་སོགས་པའི་བྱང་ཆུབ་སེམས་དཔའ་རྣམས་ལ་ཆོས་ཅན། འཁོར་བར་འཇུག་པས་ཚངས་པར་སྤྱོད་པ་མེད་པ་དེ་ནི་མ་ཡིན་ཏེ། གང་གི་ཕྱིར་ན་བྱང་ཆུབ་ཀྱི་སེམས་འཕོ་བ་རྣམ་པ་གཉིས་ལས། ལས་དབང་གིས་འཕོ་བ་ལས་གྲོལ་ཡང་འཁོར་བ་པ་རྣམས་ལ་ལམ་བསྟན་པའི་དོན་དུ་བསམས་བཞིན་དུ་འཕོ་བ་ཉིད་ཀྱི་ཕྱིར་རོ། ། དེས་ན་འདིར་སེམས་ཅན་རྣམས་ཀྱི་བྱང་ཆུབ་ཀྱི་སེམས་འཕོ་བ་ནི་རྣམ་པ་གཉིས་ཏེ་གཅིག་ནི་དགེ་བ་དང་མི་དགེ་བའི་ལས་ཀྱི་དབང་གིས་རང་དབང་མེད་པར་འཁོར་བར་སྐྱེ་བ་ལེན་པ་རྣམས་སོ། ། གཉིས་པ་ནི་སེམས་ལ་དབང་ཐོབ་པའི་དབང་གིས་སྐྱེ་བ་ལེན་པ་རྣམས་སོ། ། དེ་ལ་ལས་ཀྱི་དབང་གིས་འཕོ་བ་གང་ཡིན་པ་དེ་ནི་འཁོར་བར་འཁྱམ་པའི་དོན་དུ་འཕོ་བའོ། ། སེམས་ལ་དབང་བ་ལས་འཕོ་བ་གང་ཡིན་པ་དེ་ནི་འཁོར་བའི་འཁོར་ལོར་ལས་ཀྱིས་འཁྱམས་པ་རྣམས་ལ་ཐར་པའི་ལམ་བསྟན་པའི་དོན་དུ་འཕོ་བའོ། ། ཇི་ལྟར་འབིགས་བྱེད་ཀྱི་ནགས་ཐིབས་པོར་རབ་ཏུ་ལྷུང་བ་ལམ་ཉམས་པ་རྣམས་ལ་ལམ་སྟོན་པ་པོ་མེད་པར་ལམ་མཐོང་བར་མི་འགྱུར་ཏེ།
དེ་བཞིན་དུ་འཁོར་བར་རབ་ཏུ་ལྷུང་བ་རྣམས་ལ་ལམ་སྟོན་པ་པོ་མེད་པར་ཐར་བའི་ལམ་མཐོང་བར་མི་འགྱུར་རོ། ། གལ་ཏེ་ལམ་སྟོན་པ་པོ་དང་ལྷན་ཅིག་ཏུ་འགྲོགས་ཀྱང་ཡང་དག་པར་སྟོན་པ་མེད་ཅེས་འགྱུར་མངས་སུ་འདོན་པ་ལྟར་ལམ་ཡང་དག་པར་སྟོན་པ་མེད་པ་དེ་ལྟ་ན་ཡང་མཐོང་བ་མེད་དོ། ། ཅི་སྟེ་ལམ་སྟོན་པ་པོ་རང་ཉིད་སྔར་རྣམ་པར་དག་པའི་ལམ་ནས་མ་འོངས་པ་དེ་ལྟ་ན་ཡང་། སློབ་མས་ཡང་དག་པའི་ལམ་མཐོང་བ་མེད་དོ། ། ཅི་སྟེ་ཡང་དག་པའི་ལམ་ལས་ཉམས་པ་རྣམས་ཀྱིས་སྟོན་པོའི་སྐད་མི་ཤེས་པ་དེ་ལྟ་ན་ཡང་སློབ་མས་ལམ་མཐོང་བ་མེད་དོ། ། ལམ་ཉམས་པ་འདི་རྣམས་ལམ་ལོག་པར་ཞུགས་པས་ཤིན་ཏུ་སྐྲག་པར་འགྱུར་བ་མཐོང་ནས་ལམ་ཉམས་པ་མ་ཡིན་པ་རྣམས་ནི་སྐྲག་པར་འགྱུར་བ་མ་ཡིན་ནོ། ། དེ་ལྟར་བྱང་ཆུབ་སེམས་དཔའ་རྣམས་སེམས་ཅན་ལ་ཕན་གདགས་པའི་དོན་དུ་བསམས་བཞིན་དུ་འཁོར་བར་སྐྱེ་བ་ལེན་པ་ལ་རབ་ཏུ་འཇུག་སྟེ། ལས་ཀྱི་རྣམ་པར་སྨིན་པ་ལས་མི་འདོད་བཞིན་དུ། སྐྱེ་བ་ལེན་པ་ནི་མ་ཡིན་ནོ། ། གལ་ཏེ་དེ་ལྟ་མིན་པར་བྱང་ཆུབ་སེམས་དཔའ་ས་བཅུའི་དབང་ཕྱུག་ཕ་རོལ་ཏུ་ཕྱིན་པ་བཅུ་ཡིས་ངེས་པར་འབྱུང་བ་དབང་བཅུ་ཐོབ་པ་རྣམས་ལས་ཀྱི་རྣམ་པར་སྨིན་པས་འཁོར་བར་འཁྱམས་ན་དེའི་ཚེ་འདི་རྣམས་ལ་ཆོས་ཅན།
ཐར་ལམ་སྟོན་པ་པོ་འཁོར་བ་ལས་ཐར་བ་འགའ་ཡང་མི་སྲིད་པའི་ཕྱིར། ཁྱབ་པ་ཡོད་དེ། ལམ་སྟོན་པ་པོ་རང་ཉིད་འཁོར་བ་ལས་མ་གྲོལ་ན་རང་ཉིད་ཀྱིས་ལམ་མི་ཤེས་པ་རྣམས་ལ་ལམ་གྱི་མན་ངག་ཉེ་བར་སྟོན་པ་པོར་བརྗོད་པར་བྱ་བ་རིགས་པ་མ་ཡིན་པའི་ཕྱིར་ཏེ། ལོང་བས་ལོང་བ་ལ་ལམ་སྟོན་པ་བཞིན་ནོ། ། དེའི་ཕྱིར་བྱང་ཆུབ་སེམས་དཔའ་ཆེན་པོ་རྣམས་ལམ་སྟོན་པའི་དོན་དུ་འཁོར་བ་སྐྱེ་བ་འཛིན་པ་ནི་སེམས་ཅན་ཀྱི་དོན་དུ་བསམས་བཞིན་དུ་སྐྱེ་ལན་པའོ། ། དེས་ན་འཇིག་རྟེན་མགོན་པོ་བདག་ལ་སེམས་ཅན་གྱི་དོན་གྱི་སླད་དུ་དམྱལ་བར་རབ་ཏུ་ཞུགས་པའི་དུས་སུ་བདུད་ཀྱི་རིགས་རྣམས་ཀྱིས་བསྟོད་པར་བརྗོད་པ། སྐྱེས་བུ་གང་ཞིག་སྲིད་པའི་འཆིང་བ་ལས་ཉོན་མོངས་རྣམས་ལས་ཉེ་བར་གྲོལ་ཡང་སེམས་ཅན་ལ་ལམ་སྟོན་པའི་དོན་དུ་བསམ་བཞིན་སྲིད་པར་སྐྱེ་བ་འཛིན་ཞིང་། དེ་ནི་དོན་དམ་པར་ཆོས་ཐམས་ཅད་རང་བཞིན་གྱིས་སྟོང་པ་དོན་དག་ཏུ་སྟོན་པར་མཛད་ཀྱང་། ཀུན་རྫོབ་ཏུ་ལས་ཀྱི་འབྲས་བུ་འགྲུབ་པའི་དུས་ལས། ལས་ཀྱི་འབྲས་བུ་གཏོང་བ་མ་ཡིན་པར་མངོན་དུ་འགྱུར་བར་སྟོན་ལ།
སེམས་ཀྱི་ཆགས་སོགས་དྲི་མ་ཡང་དག་པའི་ཡེ་ཤེས་ཀྱི་མེས་བསྲེགས་ཀྱང་རྟག་ཏུ་གློ་བུར་དྲི་མས་བསྒྲིབས་པའི་སེམས་ཅན་ལ་ཡང་དག་བརྩེ་བ་ཆེན་པོས་ཐུགས་རྒྱུད་བརླན་པར་བྱས་པ། སྐུ་གསུང་ཐུགས་ཀྱི་མཛད་སྤྱོད་ཚུར་མཐོང་གི་བསམ་པའི་ཡུལ་ལས་འདས་པས་བརྟག་བྱ་མིན་ཞིང་། རྒྱུན་མི་འཆད་པར་སེམས་ཅན་གྱི་དོན་བསྒྲུབ་པ་ལ་དགྱེས་པའི་སངས་རྒྱས་དེ་ལ་བདུད་ཀྱི་རིགས་སུ་གཏོགས་པ་བདག་ཅག་འདུད་ཅེས་པ་སྟེ། དེ་ལྟར་ཡོན་ཏན་དུ་མ་དང་ལྡན་ཞིང་ཉོན་མོངས་པའི་སྒྲིབ་པ་ཕ་མོ་ཆེ་བསྲེགས་པའི་བྱང་ཆུབ་སེམས་དཔའ་རྣམས་ཀྱིས་སེམས་ཅན་གྱི་དོན་བྱ་བའི་བདག་ཉིད་བསྒྲུབ་པའི་ཕྱིར། ཐེག་བསྡུས་སུ། ཉོན་མོངས་ཐུལ་ལ་སྤངས་པ་མེད། ། སྔགས་ཀྱིས་སོད་པའི་དུག་དང་འདྲ། ། ཞེས་པ་ལྟར་ཉོན་མོངས་པའི་སྒྲིབ་པའི་ཆ་ཤས་ཙམ་འདོད་པ་དང་སྲིད་པའི་ཟག་པས་བསྡུས་པ་ནི་འཁོར་བར་སྐྱེ་བ་འཛིན་པའི་དོན་དུ་མ་སྤངས་པའོ། ། དེ་ལྟར་འཕགས་པ་རྣམ་གྲོལ་སྡེས། བག་ལ་ཉལ་ཐམས་ཅད་ནས་ཐམས་ཅད་དུ་མེད་པ་ནི་མ་རིག་པ་དང་ལྟ་བའི་ཟག་པས་བསྡུས་པའི་བག་ལ་ཉལ་བ་ཡིན་གྱི།
བྱང་སེམས་ནི་བསམས་བཞིན་དུ་སྲིད་པར་སྐྱེ་བ་ལེན་པའི་ཕྱིར་འདོད་པ་དང་སྲིད་པའི་ཟག་པས་བསྡུས་པ་ནི་མ་ཡིན་ནོ། ། ཞེས་སོ། ། རྣམ་པ་གཞན་དུ་བྱང་སེམས་འཁོར་བར་སྐྱེ་བ་ལེན་པ་མེད་ན་སེམས་ཅན་རྣམས་ལ་ཆོས་ཅན། འཁོར་བར་བྱང་ཆེན་གྱིས་ལམ་སྟོན་པ་མེད་པར་འགྱུར་ཏེ། འཁོར་བར་བྱང་སེམས་མེད་པའི་ཕྱིར། འདོད་ན། དེ་ཆོས་ཅན། ཐོག་མ་མེད་པའི་འཁོར་བ་ལས་སེམས་ཅན་རྣམས་ངེས་པར་འབྱུང་བར་མི་འགྱུར། ལམ་སྟོན་པ་མེད་པའི་ཕྱིར་ཏེ། ལམ་སྟོན་པ་པོ་བྱང་ཆུབ་སེམས་དཔའ་དང་ཕྲད་པ་མེད་པའི་ཕྱིར།
འདིར་བྱང་ཆུབ་སེམས་དཔའ་རྣམས་ཀྱིས་དེ་བཞིན་གཤེགས་པའི་ས་མ་ཐོབ་པའི་སྔོན་དུ་བྱང་ཆུབ་ཀྱི་སེམས་ཤིན་ཏུ་བརྟན་པར་བྱའོ། ། དེའི་ཕྱིར་བྱང་ཆུབ་ཀྱི་སེམས་འདི་ལ་བཅིང་བ་རྣམ་པ་གཉིས་ཏེ། ཤེས་རབ་ཀྱི་ཆགས་པ་དང་བྲལ་བས་བཅིངས་པ་དང་། ཤེས་རབ་ཀྱི་ཆགས་པས་བཅིངས་པའོ། ། ཇི་ལྟར་དངུལ་ཆུ་བཅིང་བ་བཞིན་ཏེ། དངུལ་ཆུའི་གནས་སྐབས་གཅིག་པ་དང་པོ་ནི་མེས་བདུག་པ་དང་། འཆིང་བྱེད་ཀྱི་རྫས་དགོད་པའི་སྦྱོར་བས་སོ། ། གནས་སྐབས་གཉིས་པ་ནི་ལྕགས་ལ་སོགས་པ་དང་ལྷན་ཅིག་བསྐོལ་བ་དང་མེས་བསྲེག་པའི་སྦྱོར་བས་དངུལ་ཆུ་བཅིངས་པའོ། ། དེ་དག་ལས་བདུག་པ་དང་དགོད་པའི་སྦྱར་བར་བཅིངས་པའི་དངུལ་ཆུ་གང་ཡིན་པ་དེ་ནི་མེ་དྲག་པོས་བཞུ་བར་གྱུར་ན་ཅུང་ཟད་གནས་ཏེ་དེ་ནས་འབྲོས་པར་བྱེད་དོ། ། ལྕགས་ཐམས་ཅད་ལྷན་ཅིག་བསྐོལ་བ་ལས་དངུལ་ཆུ་མེ་དྲག་པོས་བཅིངས་པ་གང་ཡིན་པ་དེ་ནི་མེ་དྲག་པོས་བཞུ་བར་གྱུར་པ་ནམ་ཡང་མི་འབྲོས་སོ། །
དེ་ཉིད་ནི་ལྕགས་ཀྱི་ཟས་ཟ་བ་དང་མེས་བསྐོལ་བ་གཞན་གྱི་དབང་གིས་གནས་སྐབས་གཞན་དབང་དུ་འགྱུར་བ་འདི་ལྟ་སྟེ། མེ་དང་ཕྲད་པ་ན་དུ་བར་བྱས་ནས་འབྲོས་པ་དང་ནི་ཚེག་གི་སྒྲ་དང་བཅས་ནས་འབྲོས་པ་ཉིད་དང་། སྦལ་པ་འཕྱོང་བ་ལྟར་འཕང་བ་ཉིད་ནི་འདར་བ་དང་མི་འདར་བ་ཉིད་དེ། དེ་ལྟར་དངུལ་ཆུ་ཡི་ནི་གནས་སྐབས་ལྔའོ། ། དེ་བཞིན་དུ་བྱང་སེམས་བཅིང་བའི་ཐབས་སྒོམ་པ་གོམས་པའི་དབང་གིས་བྱང་ཆུབ་ཀྱི་སེམས་གནས་སྐབས་གཞན་དུ་འགྱུར་ཏེ། དམན་པ་དང་འབྲིང་དང་མཆོག་དང་མཆོག་གི་རབ་ཏུ་དབྱེ་བས་ཕྱེད་བ་ལས་སོ། ། དེ་ལ་དངུལ་ཆུ་མེས་བདུག་པ་དང་། རྫས་དགོད་པའི་སྦྱོར་བས་བཅིངས་པ་གང་ཡིན་པ་དེ་ནི་འདིར་བྱང་ཆུབ་ཀྱི་སེམས་བཅིངས་པ་སྟེ། དེ་ནི་ཉན་ཐོས་པས་གང་ཟག་མི་རྟག་པ་སྒོམ་པའི་སྟོབས་དང་། ས་ལ་སོགས་པའི་ཟད་པར་མངོན་སུམ་དུ་བྱེད་པ་དང་།
གྲུབ་པ་ཐོབ་པ་ཤེས་རབ་ཀྱི་ཆགས་པ་དང་བྲལ་བ་ཡིས་བཅིངས་པ་རྣམས་སོ། ། ཇི་ལྟར་དངུལ་ཆུའི་བདུག་པ་དང་དགོད་པའི་སྦྱོར་བ་ལ་ཡང་དུས་གཞན་གྱི་དབང་གིས་ལྕགས་ཀྱི་ཟས་ཟ་བ་ཡོད་དེ། ཟས་ཟོས་པ་དེས་དངུལ་ཆུའི་གནས་སྐབས་གཞན་དུ་འགྱུར་རོ། ། དེ་བཞིན་དུ་ཉན་ཐོས་པས་གང་ཟག་མི་རྟག་པར་བསྒོམས་པ་དང་ས་ལ་སོགས་པའི་ཟད་པ་བསྒོམས་པས་རང་གི་མྱོང་བྱ་མ་ཡིན་པས་བེམ་པོའི་ཕུང་པོ་དང་ཁམས་དང་སྐྱེ་མཆེད་ཟད་པ་ལས་བྱང་ཆུབ་སེམས་ཀྱི་གནས་སྐབས་གཞན་དུ་འགྱུར་ཏེ། གནས་སྐབས་གཞན་ཞེས་བྱ་བ་ནི་ས་ཐོབ་པའོ། ། འདིར་ས་ནི་རྣམ་པ་བཅུ་གཉིས་ཏེ། འདོད་ཆགས་དང་བྲལ་བའི་ས་གྲུབ་པ་ཐོབ་པ་དང་། ཡང་དག་པར་རྫོགས་པའི་སངས་རྒྱས་ཀྱི་ས་རབ་དགའ་ལ་སོགས་པ་བཅུ་གཉིས་སོ། ། སའི་དབང་གིས་རྫུ་འཕྲུལ་རྣམ་པ་གཉིས་ཏེ། ཆགས་བྲལ་གྱི་ས་ལ་རྣམ་པ་གཅིག་པའི་རྫུ་འཕྲུལ་ཉི་ཚེ་བ་དང་།
སངས་རྒྱས་ཀྱི་ས་ལ་རྣམ་པ་ཐམས་ཅད་པའི་རྫུ་འཕྲུལ་ལོ། ། དེ་བཞིན་དུ་སྔ་མ་ལ་ཟག་ཟད་མ་གཏོགས་པའི་མངོན་པར་ཤེས་པ་ལྔ་དང་། ཕྱི་མ་ལ་ཟག་པ་ཉོན་མོངས་ཀྱི་ས་བོན་ཀུན་ཟད་པའི་མངོན་ཤེས་དང་བཅས་པའི་མངོན་པར་ཤེས་པ་དྲུག་གོ ། དེ་བཞིན་དུ་སྔ་མས་ལྐོག་ཏུ་གྱུར་པའི་དོན་གྱི་གྲངས་ཚད་ཅན་མཐོང་བ་དང་། ཕྱི་མས་དོན་མཐའ་ཡས་པ་ཐམས་ཅད་ཀྱི་གྲངས་མཐོང་བའོ། ། དེ་བཞིན་དུ་སྐད་ནི་སྔ་མ་ལ་སེམས་ཅན་གྱི་གྲངས་ཉི་ཚེ་བའི་སྐད་ཀྱི་བདག་ཉིད་ཅན་དང་། ཕྱི་མ་ལ་སེམས་ཅན་ཐམས་ཅད་ཀྱི་སྐད་ཀྱི་གྲངས་ཀྱི་བདག་ཉིད་ཅན་རྟོགས་པ་ཡིན་ནོ། ། དེ་བཞིན་དུ་ཆོས་སྟོན་པ་ནི་སེམས་ཅན་ཉི་ཚེ་བ་ཉིད་ཀྱིས་གྲངས་ཀྱི་མཚན་ཉིད་དང་སེམས་ཅན་ཐམས་ཅད་ཀྱི་གྲངས་ཀྱི་སྐད་ཀྱི་མཚན་ཉིད་དུ་ཆོས་སྟོན་པ་ཉིད་དོ། ། དེ་བཞིན་དུ་མྱ་ངན་ལས་འདས་པ་ནི་སྒྲིབ་པའི་བག་ཆགས་མ་ལུས་པར་མ་སྤངས་པས་ཕུང་པོ་ལྷག་མ་དང་བཅས་པ་དང་། མ་ལུས་པར་སྤངས་པས་ཕུང་པོ་ལྷག་མ་མེད་པའོ། །
དེ་བཞིན་དུ་རྟོགས་པ་ལ་ཡང་གཉིས་ཏེ། སྔ་མ་ལ་ཉེར་ལེན་ཕུང་པོ་ལྔའི་རྒྱུན་ལ་གང་ཟག་ཏུ་བཏགས་པ་ལ་བདག་མེད་པ་ཙམ་དང་། ཕྱི་མ་ལ་གང་ཟག་དང་དེའི་ཆོས་སུ་བཏགས་པ་ལ་བདག་མེད་པར་རྟོགས་པའོ། ། དེ་བཞིན་དུ་ལམ་སྒོམ་པའི་ཚུལ་ཡང་སྔ་མ་ལ་འཕགས་པའི་བདེན་པ་བཞི་སྒོམ་པ་དང་། ཕྱི་མ་ལ་ཆོས་ཐམས་ཅད་བདེན་པའི་རང་བཞིན་མེད་པར་སྒོམ་པ་སྟོང་པ་ཉིད་ཀྱི་ཏིང་ངེ་འཛིན་ནོ། ། དེ་ལྟར་འདོད་ཆགས་དང་བྲལ་བ་དང་སངས་རྒྱས་ཀྱི་སའི་ཁྱད་པར་སེམས་ཅན་གྱི་དོན་བྱ་བ་ཡང་རྣམ་པ་གཉིས་ཏེ། སེམས་ཅན་ཉི་ཚེ་བ་དང་སེམས་ཅན་མ་ལུས་པའི་དོན་བྱ་བ་གཉིས་སུ་འགྱུར་རོ། ། སངས་རྒྱས་ཀྱི་ས་དེ་ཡང་འདིར་རྣམ་པ་བཅུ་གཉིས་ལས། ས་དང་པོ་ཐོབ་པ་ལས་འཇིག་རྟེན་གྱི་ཁམས་གཅིག་གི་མཐར་ཐུག་པར་མ་མཐོང་བའི་དོན་ཡང་དག་པར་མཐོང་ངོ་། ། ས་གཉིས་པ་ཐོབ་པ་ལས་ཕྱོགས་བཅུའི་འཇིག་རྟེན་གྱི་ཁམས་གཉིས་པའི་མཐར་ཐུག་པར་རོ། །
ས་གསུམ་པ་ཐོབ་པ་ལས་ཕྱོགས་བཅུའི་འཇིག་རྟེན་གྱི་ཁམས་བཞི་པའི་མཐར་ཐུག་པར་རོ། ། ས་བཞི་པ་ཐོབ་པ་ལས་ཕྱོགས་བཅུའི་འཇིག་རྟེན་གྱི་ཁམས་བརྒྱད་ཀྱི་མཐར་ཐུག་པར་རོ། ། ས་ལྔ་པ་ཐོབ་པ་ལས་ཕྱོགས་བཅུའི་འཇིག་རྟེན་གྱི་ཁམས་བཅུ་དྲུག་གི་མཐར་ཐུག་པའོ། ། ས་དྲུག་པ་ཐོབ་པ་ལས་ཕྱོགས་བཅུའི་འཇིག་རྟེན་གྱི་ཁམས་སོ་གཉིས་ཀྱི་མཐར་ཐུག་པར་རོ། ། ས་བདུན་པ་ཐོབ་པ་ལས་ཕྱོགས་བཅུའི་འཇིག་རྟེན་གྱི་ཁམས་དྲུག་ཅུ་རྩ་བཞིའི་མཐར་ཐུག་པར་རོ། ། ས་བརྒྱད་པ་ཐོབ་པ་ལས་ཕྱོགས་བཅུའི་འཇིག་རྟེན་གྱི་ཁམས་བརྒྱ་ཉི་རྩ་བརྒྱད་ཀྱི་མཐར་ཐུག་པར་རོ། ། ས་དགུ་པ་ཐོབ་པ་ལས་ཕྱོགས་བཅུའི་འཇིག་རྟེན་གྱི་ཁམས་ཉིས་བརྒྱ་ལྔ་བཅུ་རྩ་དྲུག་གི་མཐར་ཐུག་པར་རོ། ། ས་བཅུ་པ་ཐོབ་པ་ལས་ཕྱོགས་བཅུའི་འཇིག་རྟེན་ཀྱི་ཁམས་ལྔ་བརྒྱ་བཅུ་གཉིས་ཀྱི་མཐར་ཐུག་པར་རོ། ། ས་བཅུ་གཅིག་པ་ཐོབ་པ་ལས་ཕྱོགས་བཅུའི་འཇིག་རྟེན་གྱི་ཁམས་ཉི་ཤུ་རྩ་བཞི་ལྷག་པའི་སྟོང་ཕྲག་གཅིག་གི་མཐར་ཐུག་པར་ལྐོག་ཏུ་གྱུར་པའི་དོན་ཡང་དག་པར་མཐོང་ངོ་། ། དེ་བཞིན་དུ་སྟོང་གཉིས་དང་སྟོང་གསུམ་གྱི་འཇིག་རྟེན་གྱི་ཁམས་རྣམས་གྲངས་ཀྱི་མཚན་ཉིད་མཐོང་སྟེ།
དེ་ཡང་སྟོང་གཅིག་ཅེས་བྱ་བ་ནི་མི་མཇེད་ཀྱི་འཇིག་རྟེན་གྱི་ཁམས་ཀྱི་ཞིང་དབུས་སུ་བཞག་ནས་འཇིག་རྟེན་གྱི་ཁམས་སྟོང་ཕྲག་རེ་རེ་འོག་དང་སྟེང་དང་ཤར་དང་ནུབ་དང་བྱང་དང་ལྷོ་དང་བདེན་བྲལ་དང་། དབང་ལྡན་དང་རླུང་དང་མེར་རོ། ། སྟེང་དང་འོག་ཏུ་ཞེས་པ་རྭ་དང་འགྱུར་མངས་ལ་མེད་ཅིང་མི་དགོས་སོ། ། དེ་བཞིན་དུ་སྟོང་གཉིས་པ་ལ་ཕྱོགས་བཅུར་སྟོང་ཕྲག་གཉིས་གཉིས་དང་། སྟོང་གསུམ་ལ་ཕྱོགས་བཅུར་སྟོང་གསུམ་གསུམ་མོ། ། དེ་ནས་སྟོང་ཆེན་པོ་ཞེས་བྱ་བ་གྲངས་མེད་པའི་འཇིག་རྟེན་གྱི་ཁམས་རྣམས་ཞེས་རྭས་འདོན་པ་ལྟར་ཏེ། ཕྱོགས་བཅུར་གྲངས་མེད་པའི་འཇིག་རྟེན་ཁྱི་ཁམས་ཆེན་པོ་རེ་རེ་དང་བཅས་པ་རྣམས་ཏེ། དེ་རྣམས་སུ་མ་མཐོང་བའི་དོན་ཡང་དག་པར་མཐོང་བར་ཡང་དག་པར་རྫོགས་པའི་སངས་རྒྱས་ཀྱི་ས་བཅུ་གཉིས་པ་ཐོབ་པ་ལས་འགྱུར་གྱི་འདོད་ཆགས་དང་བྲལ་བའི་ས་ཐོབ་པ་རྣམས་ཀྱིས་ནི་མཐོང་བ་མ་ཡིན་ནོ། ། འདི་དང་མདོ་སྡེ་ས་བཅུ་པ་བྱང་ཆུབ་སེམས་དཔའ་རྟ་མགྲིན་གྱི་ལེའུར་གསུངས་པ་རྣམས་མི་མཐུན་པ་ནི་གདུལ་བྱའི་སྣང་ཚུལ་ཐ་དད་པ་དང་མཐུན་པར་མཛད་པའོ། ། འོ་ན་ས་འདི་རྣམས་རྒྱུ་གང་ལས་ཐོབ་ཅེ་ན།
ཤེས་རབ་ཀྱི་ཆགས་པ་ལས་བྱུང་བ་མི་འགྱུར་བའི་བདེ་བ་ཆེན་པོའི་སྐད་ཅིག་རྣམས་ཀྱིས་དེ་བཞིན་གཤེགས་པའི་ས་འདི་རྣམས་ཐོབ་སྟེ་དབུགས་སྟོང་བརྒྱད་བརྒྱ་འགགས་པའི་མི་འཕོ་བའི་སྐད་ཅིག་བརྒྱ་ཕྲག་བཅོ་བརྒྱད་ཐོབ་པས་ས་དང་པོ་ཐོབ། སྟོང་བརྒྱད་བརྒྱའི་གྲངས་འདི་ལྟ་བུ་རེ་རེས་ས་བཅུ་གཉིས་ཀྱི་མཐར་ཐུག་པར་ས་རེ་རེ་ཐོབ་པར་འགྱུར་རོ། ། མི་འགྱུར་བའི་སྐད་ཅིག་ཉི་ཁྲི་ཚིག་སྟོང་དྲུག་བརྒྱ་རྣམས་ཀྱིས་ས་བཅུ་གཉིས་ཐོབ་སྟེ་འཕོ་བ་བཅུ་གཉིས་འགགས་པ་རྟེན་འབྲེལ་ཡན་ལག་བཅུ་གཉིས་འགགས་པ་ཇི་སྲིད་པའི་བར་གྱིས་ཐོབ་པར་འགྱུར་རོ། ། དེས་དུས་སྦྱོར་བཅུ་གཉིས་འགགས་པས་ཟླ་བ་བཅུ་གཉིས་འགག་གོ ། ཟླ་བ་བཅུ་གཉིས་འགགས་པས་ཉིན་ཞག་སུམ་བརྒྱ་དྲུག་ཅུ་འགག་གོ ། ཉིན་ཞག་སུམ་བརྒྱ་དྲུག་ཅུ་འགགས་པས་ཆུ་ཚོད་ཉི་ཁྲི་ཆི་སྟོང་དྲུག་བརྒྱ་རྣམས་འགག་སྟེ། དེ་ལ་ཕྱི་རོལ་ལ་ཆུ་ཚོན་འགག་པ་ཇི་ལྟ་བ་དེ་བཞིན་དུ་ལུས་ལ་ཆུ་ཚོད་ཀྱི་གྲངས་དང་མཐུན་པ་ཉིད་ཀྱིས་དབུགས་ཉི་ཁྲི་ཆིག་སྟོང་དྲུག་བརྒྱ་རྣམས་འགག་གོ ། དབུགས་འགགས་པས་ལུས་ས་བོན་འཕོ་བ་འགག་སྟེ། གང་གི་ན་བྱང་ཆུབ་ཀྱི་སེམས་འགྱུར་བ་མེད་པའི་བདེ་བའི་སྐད་ཅིག་ཐོབ་པ་རྣམས་ཀྱིས་སོ། ། ཇི་ལྟར་དངུལ་ཆུ་མེས་བསྐོལ་བ་དང་།
རྡོ་ཡི་ཁམས་དག་པར་བྱེད་པ་ནི་ལྕགས་དང་རིན་པོ་ཆེ་ཡིས་ཁམས་རྣམས་ཟོས་ཤིང་ལྕགས་དང་རིན་པོ་ཆེ་ཡི་དེ་རྣམས་ཀྱི་ཚོན་ནམ་ཁ་དོག་ཆེན་པོ་བཟུང་ནས་གནས་ཏེ། ལྕགས་དང་རྡོ་རྗེའི་བེམ་པོ་སྟེ་ཐ་མལ་པའི་ཁམས་ཉིད་མེད་པར་གྱུར་པ་ནི་མ་ཡིན་ནོ། ། ལྕགས་དང་རིན་པོ་ཆེའི་ཁམས་ཀྱི་ཚོན་ནམ་མདོག་ཆེན་པོ་དེས་ལྕགས་གང་ལ་རེག་པར་བྱེད་པའི་ལྕགས་དེ་རྣམས་ནི་དྲི་མ་དང་བྲལ་བའི་གསེར་དུ་འགྱུར་ཞིང་། རྡོ་རྣམས་ནི་རིན་པོ་ཆེར་འགྱུར། དེ་བཞིན་དུ་རྗེས་དྲན་གྱིས་བྱང་ཆུབ་ཀྱི་སེམས་འཛག་པའི་བདེ་བ་སྒོམས་པས་ནི་ཐ་མལ་ཀྱི་ཕུང་པོ་དང་ཁམས་དང་སྐྱེ་མཆེད་སྲོག་དང་བཅས་པ་རྣམས་ཟོས་ཤིང་། ཕུང་ཁམས་སྐྱེ་ཁམས་དེ་རྣམས་ཀྱི་སྒྲིབ་བྲལ་གྱི་ཚོན་ཆེན་པོ་བཟུང་ནས་གནས་ཏེ། བེམ་པོ་སྒྲིབ་བཅས་ཀྱི་ཁམས་ཀྱི་རིགས་རྒྱུན་གཏན་མེད་པར་འགྱུར་བ་ནི་མ་ཡིན་ནོ། ། དེ་ལྟ་བུའི་ཚོན་ནམ་མདོག་ཆེན་པོ་དེས་སྔོན་གྱི་བསོད་ནམས་ཀྱི་དབང་ལས་བསོད་ནམས་བསགས་པའི་སེམས་ཅན་གང་དག་ལ་བྱིན་གྱིས་བརླབས་པ་དེ་རྣམས་ལ་མངོན་པར་ཤེས་པ་ལྔའི་ཡོན་ཏན་དང་ལྡན་པར་འགྱུར་གྱི། ཡང་དག་པར་རྫོགས་པའི་སངས་རྒྱས་ཉིད་དུ་ནི་འགྱུར་བ་མ་ཡིན་ཏེ། འཕོ་བའི་དྲི་མ་མ་ལུས་པར་མ་སྤངས་པའི་ཕྱིར་རོ། །
ཇི་ལྟར་དངུལ་ཆུས་ཕུག་པའི་ལྕགས་རྣམས་དྲི་མ་མེད་པར་འགྱུར་གྱི། ལྕགས་ཀྱི་བེམ་པོ་ཐ་མལ་པའི་ཁམས་ཉིད་ནི་གཏན་མེད་པར་འགྱུར་བ་མ་ཡིན་པ་བཞིན་ནོ། གང་གི་ཚེ་ལྕགས་བསྐོལ་བས་བཞུ་པ་རྣམས་དངུལ་ཆུ་དང་ལྷན་ཅིག་གཅིག་ཉིད་དུ་འགྱུར་པ་དེའི་ཚེ། ལྕགས་ཀྱི་བེམ་པོ་ཐ་མལ་པའི་ཁམས་མེད་པར་འགྱུར་རོ། ། དེ་བས་ན་ལྕགས་དང་དངུལ་ཆུ་ཕན་ཚུན་ལེགས་པར་འདྲེས་ནས་གསེར་གྱི་རང་བཞིན་དུ་ཡང་དག་པར་ལྡན་པ་དེའི་ཕྱིར་ཞེས་སྦྱར་ཏེ། ཇི་ལྟར་དངུལ་ཆུ་ཕུག་པས་ལྕགས་རྣམས་ཀྱི་ནག་པོ་མེད་པར་འགྱུར་བ་མེད་ཀྱི། བེམ་པོའི་ཁམས་ཉིད་མེད་པ་མ་ཡིན་ནོ། ། གང་གི་ཚེ་ལྕགས་བཞུ་བ་དང་དངུལ་ཆུ་གཅིག་ཏུ་གྱུར་པ་དེའི་ཚེ་བེམ་པོའི་ཁམས་མེད་པར་འགྱུར་རོ། ། དེ་བས་ན་ཕན་ཚུན་ཡང་དག་པར་འདྲེས་པའི་ཕྱིར་ཞེས་འགྱུར་མངས་སུ་འདོན་པས་སོ། ། ལྕགས་ཀྱི་ཁམས་རྣམས་ལ་ལྕགས་ཀྱི་ཁམས་ཉིད་ཀྱི་རང་བཞིན་དུ་མེད་ཅིང་།
དངུལ་ཆུ་ལའང་དངུལ་ཆུ་ཉིད་དུ་འགྱུར་བ་མེད་དེ། སྔར་གྱི་ལྕགས་དང་དངུལ་ཆུའི་རང་བཞིན་ཡོངས་སུ་བཏང་བའི་ཕྱི་རོལ་དེ་བཞིན་དུ་འགྱུར་མེད་བདེ་བའི་སེམས་དང་ལྷན་ཅིག་ཏུ་གྱུར་པའི་ལུས་ཀྱི་ཁུ་བའི་ཁམས་རྣམས་ལ་ཐ་མལ་གྱི་ཁུ་བའི་ཁམས་ཉིད་མེད་ཅིང་འགྱུར་མེད་བདེ་བའི་སེམས་ལ་སྒྲིབ་བཅས་ཀྱི་སེམས་ཉིད་མེད་དེ། སྔར་གྱི་འཁོར་བའི་བག་ཆགས་མེད་པའི་ཕྱིར་རོ། ། དེའི་ཕྱིར་བཅོམ་ལྡན་འདས་ཀྱིས་སེམས་ཅན་གང་སྒྲིབ་བྲལ་དུ་ཡོད་པའི་སེམས་འོད་གསལ་དེ་ནི་སྒྲིབ་བཅས་ཀྱི་སེམས་མ་ཡིན་ནོ་ཞེས་གསུངས་སོ། ། དེ་ལྟར་བརྗོད་པའི་རིམ་པ་འདིས་སྐྱེ་གནས་སུ་བསྲུབས་པ་ལས་བྱང་སེམས་མི་གཡོ་བ་ཐོབ་པའི་ས་བརྒྱད་ཀྱི་དབང་ཕྱུག་དང་། དབང་ཕྱུག་ལ་སོགས་པའི་ལྷའི་རིགས་རྣམས་དང་། རྣལ་འབྱོར་གྱི་ས་བཅུའི་དབང་ཕྱུག་བྱང་ཆུབ་སེམས་དཔའ་རྣམས་ལ་ཡང་མངོན་པར་ཤེས་པ་ལྔ་ཡོད་པར་རིག་པར་བྱའོ། ། དེ་ལྟར་བ་ཤིཥྛ་གནས་འཇོག་ལ་སོགས་པའི་དྲང་སྲོང་རྣམས་ལ་ནི་མངོན་པར་ཤེས་པ་ལྔ་མེད་དེ། གང་གི་ཕྱིར་ན་རཱ་མ་ཡ་ཎ་རེངས་བྱེད་བགྲོད་པར་མ་ཎའི་གཏམ་རྒྱུད་དང་། བྷཱ་ར་ཏ་དྲང་སྲོང་རྒྱས་པའི་གཏམ་རྒྱུད་ཚད་མར་འདོད་པ་ཡིན་པའི་ཕྱིར་རོ། །
ཇི་ལྟར་ན་འདིར་དྲང་སྲོང་གྲོག་མར་གྱི་ཚིག་རཱ་མ་ཡ་ཎ་ལས་ཐོབ་པ་བ་ཤིཥྛས་བྱིན་པའི་དུས་སྦྱོར་ལ་ཁྱབ་འཇུག་གི་སྤྲུལ་པ་རྒྱལ་པོ་ཤིང་རྟ་བཅུ་པའི་བུ་ལྷ་རཱ་མ་ཡིས་ལྷ་མོ་སཱི་ཏ་བག་མར་བླངས་ནས་ལག་པ་བཟུང་བར་བྱས་སོ། ། བ་ཤིཥྠ་ཡིས་བྱིན་པའི་དུས་སྦྱོར་གྱི་དྲིན་དེས་ལྷ་རཱ་མ་ནི་རྒྱལ་སྲིད་ལས་ཉམས་ཏེ། ཡབ་ཤིང་རྟ་བཅུ་པས་ངའི་སྤུན་ཟླའི་བུ་ལ་རྒྱལ་སྲིད་ལོ་བཅུ་གཉིས་ཟིན་པས་ཁྱེད་སཱི་ཏ་ཁྱེར་ལ་ནགས་སུ་སོང་ཞེས་པའི་ཚིག་ལ་འགོང་མ་ནུས་པར་ནགས་སུ་ཞུགས་ཤིང་། དེ་ལས་ལྷ་མོ་སཱི་ཏི་ཡང་རྟག་ཏུ་སྡུག་བསྔལ་དང་ལྡན་ནོ། ། དེ་བཞིན་དུ་སྨྲས་པ། སེམས་ཅན་རྣམས་སྔོན་བྱས་ཀྱི་ལས་འབྲས་ལ་ལོངས་སྤྱོད་པ་གཟའ་དང་རྒྱུ་སྐར་གྱི་ཕན་གནོད་ཀྱི་དོན་བྱེད་པ་མེད་དེ། བ་ཤིཥྛས་དགེ་བའི་དོན་དུ་བྱིན་པའི་དུས་སྦྱོར་ལ་སཱི་ཏ། རཱ་མས་བག་མར་བླངས་པ་ཉིད་ཀྱིས་བསྐྱེད་བྱེད་མ་བུ་མོ་སཱི་ཏ་ནི་སྡུག་བསྔལ་བརྟེན་པར་བྱེད་པའི་ཕྱིར་རོ་ཞེས་སོ། ། དེ་བཞིན་དུ་དྲང་སྲོང་རྒྱས་པའི་ཚོགས་བྷཱ་ར་ཏའི་གཏམ་རྒྱུད་ལས་ཐོས་པ། སྔོན་སྒྲ་ངན་པ་དང་སྐྱ་བསེང་གི་བུ་རྣམས་འཐབ་པ་ལས།
ཡང་དག་གནམ་སྟོང་ལ་ཀུ་རུའི་ཞིང་དུ་འཇུག་པར་བྱེད་པ་དེ་རྣམས་གཡུལ་རྣམ་པར་རྒྱལ་བར་འགྱུར་རོ། ། ཞེས་པའི་ཚིག་འདི་ཐོས་ནས་སྐྱ་བསེང་གི་བུ་རྣམས་མར་ངོའི་བཅུ་གསུམ་ལ་གནམ་སྟོང་དུ་འཁྲུལ་ནས་གཡུལ་དུ་རབ་ཏུ་ཞུགས་ཤིང་། སྒྲ་ངན་པ་རྣམས་གནམ་སྟོང་ལ་གཡུལ་དུ་རབ་ཏུ་ཞུགས་ཏེ། དེ་རྣམས་ལས་གང་དག་བཅུ་གསུམ་ལ་རབ་ཏུ་ཞུགས་པ་དེ་རྣམས་གཡུལ་ལས་རྣམ་པར་རྒྱལ་བར་གྱུར་ཅིང་། གང་དག་གནམ་སྟོང་ལ་རབ་ཏུ་ཞུགས་པ་དེ་རྣམས་གཡུལ་དུ་ཤི་བར་གྱུར་རོ། ། དེའི་ཚེ་སྐར་རྩིས་མི་བདེན་ནོ་ཞེས་དྲང་སྲོང་རྣམས་ལ་སྨྲས་པས། ཅི་སྟེ་དྲང་སྲོང་གདུག་པས་སྐྱོན་སྤོང་སྨྲས་པ། འདིར་བྲམ་ཟེའི་ཚིག་གིས་མར་ངོའི་བཅུ་གསུམ་ནི་གནམ་སྟོང་དུ་གྱུར་ཏེ། དེའི་ཚེ་ཟླ་བ་དང་ཉི་མ་གཅིག་ཏུ་སྦྱོར་བའི་ཕྱིར་རོ་ཞེ་ན། བཅུ་གསུམ་དེ་ཉིད་ནི་གནམ་སྟོང་དུ་མི་འཐད་དེ།
གང་གི་ཕྱིར་ན་དེ་ལ་ཟླ་བའི་ཆ་བཅོ་ལྔ་ཟད་པ་མེད་པའི་ཕྱིར་རོ། ། མ་གྲུབ་པ་ཡིན་ཏེ། འདི་བཅུ་གསུམ་པ་ལ་ཟླ་བའི་ཆ་བཅོ་ལྔ་ཟད་པར་མི་འགྱུར་ཏེ། གཟའ་དང་སྐར་མ་གང་གིས་མར་ངོའི་བཅུ་གསུམ་པར་གྱུར་པའི་གཟའ་དེ་དང་སྐར་མ་དེས་གནས་སྐབས་གང་དུའང་གནམ་སྟོང་དུ་མི་འགྱུར་བའི་ཕྱིར་རོ། ། རྒྱུ་དེའི་ཕྱིར་དྲང་སྲོང་དེ་རྣམས་ཀྱི་སྐར་རྩིས་ཀྱི་གཞུང་ལ་བརྟེན་ནས་མ་མཐོང་བའི་དོན་མངོན་པར་འདོད་པ་སྟེ། ཤེས་ཀྱི་མངོན་པར་ཤེས་པ་ལྔ་པོ་རྣམས་ཀྱིས་མཐོང་བའི་དོན་ཡང་དག་པར་མཐོང་བ་ནི་མ་ཡིན་ནོ། ། དེ་བཞིན་དུ་སྡིག་པའི་བློ་གྲོས་ཅན་རྣམས་ཀྱིས་ལོ་རྒྱུས་ཀྱི་ཆོས་བརྫུན་པ་སྨྲས་པ་འདི་ལྟ་སྟེ། ལྷ་མ་ཡིན་གྱི་རྒྱལ་པོ་སྟོབས་ལྡན་རྒྱལ་སྲིད་སྐྱོང་བ་ཉིད་ཀྱི་དུས་སུ་ལྷ་དང་ལྷ་མིན་གྱིས་འོ་མའི་རྒྱ་མཚོ་བསྲུབས་པ་ལས་རྟ་མཐོར་ཐོས་དང་། གླང་པོ་ཆེ་ས་སྲུངས་དང་། ནོར་བུ་ཀོསྟུ་བྷ་དང་།
ཤིང་ཡོངས་འདུ་ས་རྡོལ་དང་། ལྷ་མོ་ཨ་པ་ས་ར་ཆུས་བྱུང་དང་། ཁྱབ་འཇུག་གི་ཆུང་མ་ལྷ་མོ་དཔལ་མོ་དང་། ནམ་མཁའི་ཟླ་བ་དང་། ལྷའི་བདུད་རྩི་དང་། ནག་པོ་བརྩེགས་པའི་དུག་རྣམས་བྱུང་བར་གྱུར་ཏོ། ། ཞེས་པ་ལ་ལོ་རྒྱུས་ཀྱི་ཆོས་ཀྱི་ཚིག་ཏུ་གྲག་གོ ། གལ་ཏེ་དེ་ལྟར་བདེན་པ་ཡིན་ན་རྒྱལ་པོ་སྟོབས་ལྡན་གྱི་སྔོན་དུ་བྱུང་བའི་རྒྱལ་པོ་ཨན་དྷ་ཀའམ་ལོ་བ་ཉིད་ཀྱི་རྒྱལ་སྲིད་ཀྱི་དུས་ལ་ཆོས་ཅན། ཚེས་དང་གཟའ་དང་ཟླ་བ་དང་སྐར་མ་དང་དུས་ཚིགས་རྣམས་མེད་པར་འགྱུར་ཏེ། ནམ་མཁའ་གནས་པའི་ཟླ་བ་འཆར་བ་དང་ཉི་མ་ནུབ་པ་མེད་པའི་ཕྱིར་དང་།
ཞེས་འགྱུར་མངས་སོ། ། རྒྱ་མཚོར་གནས་པའི་ཟླ་བས་ཀྱང་ཞེས་རྭ་སྟེ། རྒྱུ་སྐར་ལ་ལོངས་སྤྱོད་པ་མེད་པའི་ཕྱིར་རོ། ། འདོད་ན། ཚེས་གཅིག་ལ་སོགས་པའི་ཆ་འཛིན་པ་མེད་པར་འགྱུར་ཞིང་། ཉི་མ་དང་བཀྲ་ཤིས་ལ་སོགས་པའི་གཟའ་རྣམས་ཀྱི་འཆར་བ་དང་ནུབ་པ་དང་གཟའ་བདུན་རྒྱུ་སྐར་ལ་ཡོངས་སུ་ལོངས་སྤྱོད་པ་མེད་པར་འགྱུར་རོ། ། དེ་བཞིན་དུ་རྒྱལ་པོ་ཧི་ར་ཎ་ཎྱ་དབྱིག་སྟེ། དབྱིག་གི་སྙིང་པོ་ཅན་ཚངས་པ་དང་། ཤཱཀྱ་པ་འོད་སྲུང་གི་རྒྱལ་སྲིད་བཟུང་བའི་དུས་ལ་ཆོས་ཅན། གཟའ་རྣམས་ཀྱི་འཆར་ནུབ་དང་།
ལ་སོགས་པས་ཚེས་དང་སྐར་མ་སོགས་ལ་ལོངས་སྤྱོད་པ་མེད་དེ། དེའི་རིགས་ལ་དུས་ཀྱི་དབང་གིས་དེ་དག་འདས་པའི་ཕྱིས་ལྷ་མིན་སྟོབས་ལྡན་སྐྱེ་ཤིང་། དེའི་དུས་ན་ལྷ་དང་ལྷ་མ་ཡིན་རྣམས་ཀྱིས་རྒྱ་མཚོ་བསྲུབས་པ་ལས་ཟླ་བ་བྱུང་བས་སོ། ། དེ་ལ་ཁོ་ན་རེ། ཅི་སྟེ་རྒྱ་མཚོ་བསྲུབས་པ་ལས་བྱུང་བའི་ཟླ་བ་དེ་རྒྱུ་སྐར་ལ་ལོངས་སྤྱོད་པའི་ཟླ་བ་འདི་མ་ཡིན་གྱི། དེ་ནི་དབང་ཕྱུག་གི་སྤྱི་བོའི་ཟླ་བ་ཡིན་པས་སྟོབས་ལྡན་གྱི་གོང་ན་མེད་དོ་ཞེ་ན། ཚིག་དེ་ཉིད་ནི་མི་འཐད་དེ། དབང་ཕྱུག་གི་སྤྱི་བོའི་ཟླ་བ་དེ་ཉིད་སྔོན་རྒྱལ་པོ་ཨན་དྷ་ཀ་ལ་ཡོད་པ་ལ། དེ་ཐོབ་པར་མངོན་པར་འདོད་པས་ཨན་དྷ་ཀ་དབང་ཕྱུག་གིས་བསད་དེ་ཤི་བར་གྱུར་ཏོ། ། སྟོབས་ལྡན་གྱིས་དུས་སུ་དུག་ནག་པོ་བརྩེགས་བྱུང་བ་དང་དབང་ཕྱུག་གིས་མིད་པས་དབང་ཕྱུག་གིས་མགྲིན་པ་སྔོན་པོར་སོང་ངོ་ཞེས་པའི་ལོ་རྒྱུས་དེ་ཉིད་ནི་བདེན་པ་མ་ཡིན་ཏེ།
དབང་ཕྱུག་ཆོས་ཅན། སྟོབས་ལྡན་མ་བྱུང་བའི་སྔར་མགྲིན་སྔོན་མ་ཡིན་པར་འགྱུར་རོ། ། རྒྱལ་པོ་སྟོབས་ལྡན་གྱི་དུས་སུ་ནག་པོ་བརྩེགས་པའི་དུག་ཟོས་པས་མགྲིན་པ་སྔོན་པོར་སོང་བའི་ཕྱིར་རོ། ། འདོད་པར་མི་ནུས་ཏེ། ཨན་དྷ་ཀའི་འཐབ་མོའི་དུས་སུ་མགྲིན་སྔོན་དུ་གྲགས་པའི་ཕྱིར་རོ། ། དེ་བཞིན་དུ་རྒྱལ་པོ་སྟོབས་ལྡན་གྱི་དུས་སུ་གླང་པོ་ཆེ་ས་སྲུངས་དང་རྟ་མཐོར་ཐོས་དང་ལྷ་མོ་དཔལ་མོ་དང་ནོར་བུ་ཀཽསྟུ་བྷ་དང་ལྷའི་བདུད་རྩི་རྣམས་བྱུང་བ་དེ་ནི་བདེན་པ་མ་ཡིན་ཏེ། གང་གི་ཕྱིར་ན་ཨན་དྷ་ཀའི་གཡུལ་ལ་འཇུག་པའི་ཚེ་ལྷ་ཐམས་ཅད་རང་རང་གི་མཚོན་ཆ་འཛིན་པ་དང་། རང་རང་གི་བཞོན་པ་ལ་གནས་པས་ལྷའི་དབང་པོའི་བཞོན་པ་ས་སྲུངས་ཀྱང་དེ་དུས་ན་ཡོད་པའི་ཕྱིར་རོ་ཞེས་པའོ། ། ཅི་སྟེ་དྲང་སྲོང་གདུག་པ་རྣམས་ཀྱིས་འགལ་སྤོང་སྨྲས་པ། སྔར་ཨན་དྷ་ཀའི་དུས་སུ་ཐམས་ཅད་ཡོད་པ་བདེན་མོད་ཀྱི།
བར་སྐབས་སུ་དྲང་སྲོང་དུར་བཱ་ས་གནས་ངན་གྱིས་དམོད་པ་བཏབ་པས་ལྷའི་དབང་པོའི་འབྱོར་པ་ས་སྲུངས་སོགས་རྒྱ་མཚོར་ཞུགས་སོ་ཞེ་ན། དེ་ནི་བདེན་པ་མ་ཡིན་ཏེ། དབང་པོའི་དམོད་པས་ལྷ་གཞན་ཁྱབ་འཇུག་ལ་སོགས་པ་རྣམས་ཀྱིས་འབྱོར་པ་ཉམས་པར་མི་འགྱུར་བའི་ཕྱིར་རོ། ། དེ་ལྟར་བརྗོད་པའི་རིམ་པས་ལོ་རྒྱུས་ཀྱི་ཆོས་ཐམས་ཅད་བརྫུན་པར་གྲུབ་པར་འགྱུར་རོ། ། བཅོམ་ལྡན་འདས་ཀྱིས་ལེའུ་ལྔ་པ་ལས་ཚིགས་སུ་བཅད་པ་བརྒྱ་དང་བརྒྱད་ཅུ་རྩ་གཉིས་པའི་རྗེས་ལས་ལོ་རྒྱུས་ཀྱི་ཆོས་ཐམས་ཅད་བརྫུན་པར་གསུངས་པ་འདི་ལྟ་སྟེ། ལྷ་མོ་དཔལ་མོ་དང་རྟ་མཐོར་ཐོས་དང་ལྷའི་ལྗོན་པ་ཡོངས་འདུ་ས་རྡོལ་དང་། གླང་པོའི་བདག་པོ་ས་སྲུངས་དང་ལྷ་མོ་ཨ་པ་ས་ར་དང་ནོར་བུ་ཀཽསྟུ་བྷ་དང་ཟླ་བ་ཚེས་པ་ལྷའི་བདུད་རྩི་རྣམས་ལྷ་མ་ཡིན་སྟོབས་ལྡན་རྒྱལ་སྲིད་བྱེད་པའི་དུས་སུ་ལྷ་དང་། ལྷ་མིན་གྱི་ཆུ་གཏེར་བསྲུབས་པ་ལས་ལྷ་ཡུལ་དང་ནམ་མཁའ་ལ་གལ་ཏེ་བྱུང་བར་གྱུར་པ་བདེན་ན། དེའི་གོང་གི་རྒྱལ་པོ་ཨན་དྷ་ཀ་ཉིད་ཀྱི་རྒྱལ་སྲིད་ལ་ནི་གཟའ་དང་ཚེས་དང་ཉིན་མཚན་ལ་སོགས་པའི་དུས་ཀྱི་ཚོགས་ཀྱང་མེད་པར་འགྱུར་ཏེ། ཟླ་བ་མེད་པས་སོ། །
ཅི་སྟེ་ཆུ་གཏེར་བསྲུབས་པ་ལས་བྱུང་བའི་ཟླ་བ་དེ་ཉིད་དབང་ཕྱུག་གི་གཙུག་གི་ཟླ་བའོ་ཞེ་ན། མི་འཐད་དེ། རྒྱལ་པོ་ཨན་དྷ་ཀ་དེ་ཡང་དུས་ཕྱིས་དབང་ཕྱུག་གི་གཙུག་ན་ཡོད་པའི་ཟླ་ཕྱེད་ལ་ཆགས་པས་དེ་དབྲོག་པའི་དོན་དུ་དབང་ཕྱུག་གིས་ཨན་དྷ་ཀ་སྲོག་དང་ཕྲལ་ནས་ཤི་བར་གྱུར་པ་ན་ལྷ་མིན་སྟོབས་ལྡན་དེ་ནི་ཨན་དྷ་ཀ་དེའི་ཕྱི་ནས་བྱུང་བས་སོ་ཞེས་པ་སྟེ། རིགས་པ་འདིས་རྣམ་པར་དཔྱད་ན་འཇིག་རྟེན་གྱི་ལོ་རྒྱུས་རྣམས་ནི་མི་བདེན་ནོ། ། དེ་བཞིན་དུ་དོན་དམ་བསྙེན་པ་ལས། ཐུབ་པ་རྣམས་ཀྱིས་ལོ་རྒྱུས་ཆོས་ཀྱང་གང་བསྟན་པ། ། དེ་ནི་བདེན་ནམ་བརྫུན་པ་རྣམ་པར་དཔྱད་པར་བགྱི། ། རབ་བརྟན་དག་དང་ས་སྲུངས་དང་ནི་གཡུང་དྲུང་དང་། ། མེ་ཏོག་སོགས་དང་ལྷ་མོ་དང་ནི་དམལ་མོ་དང་། ། ཟླ་བ་བདུད་རྩི་འོ་མའི་རྒྱ་མཚོ་བསྲུབས་པ་ལས། །
འདི་རྣམས་བྱུང་ཞེས་ལོ་རྒྱུས་ཀྱི་ནི་ཚིག་ཡིན་ནོ། ། གལ་ཏེ་སྟོབས་ལྡན་རྒྱལ་སྲིད་དུས་ན་ཟླ་བ་འདི། ། བྱུང་ན་ལོང་བའི་འཐབ་མོའི་དུས་ན་ཡོད་མ་ཡིན། ། ཟླ་བ་མེད་ན་ས་གཞི་ལ་ནི་གཟའ་ཚེས་དང་། ། རྒུ་ཟླ་དུས་ནི་ཇི་ལྟར་ཡིན་ཏེ་ངོ་མཚར་ཆེ། ། སྔོན་དུ་ཟླ་དང་རལ་བ་འཛིན་པའི་དབང་ཕྱུག་གིས། ། ཟླ་བ་ལ་ནི་ཞེན་པས་ལོང་བ་བསད་པ་ཡིན། ། ཕྱི་ནས་དུས་ཀྱི་དབང་གིས་སྟོབས་ལྡན་སྐྱེས་པ་སྟེ། ། དེ་ནས་ལྷ་དབང་རྣམས་ཀྱིས་རྒྱ་མཚོ་བསྲུབས་པ་ཡིན། ། གལ་ཏེ་བརྫུན་གྱི་ལོ་རྒྱུས་ཀྱི་ནི་ཚིག་རྣམས་ཀྱིས། །
ཆོས་བསྒྱུར་དེ་ལྟ་ན་ནི་བདེན་ཚིག་གིས་ཅི་བྱ། ། ཞེས་སོ། ། ཚིགས་བཅད་འདི་ད་ལྟའི་རྒྱུད་ཀྱི་འགྱུར་ལ་མ་ཆུད་དོ། ། ཅི་སྟེ་ཚངས་པའི་དྲང་སྲོང་གདུག་པ་རྣམས་ཀྱིས་སྨྲས་པ། འདིར་སྔོན་དུ་བྱུང་བ་རིག་བྱེད་ཀྱི་ཆོས་ནི་མ་བྱས་པར་རང་བྱུང་ལྷན་ཅིག་སྐྱེས་པ་སྟེ། ཕྱི་ནས་བྱུང་བ་ཐམས་ཅད་མཁྱེན་པས་བསྟན་པའི་ཆོས་ནི་རང་བྱུང་མིན་པས་བཅོས་མའོ། ། དེའི་ཕྱིར་རིག་བྱེད་ཀྱི་ཆོས་ནི་ཕུ་བོའོ། ། དེས་ན་རིག་བྱེད་མཆོག་གོ་ཞེ་ན། དེ་ཉིད་སུན་དབྱུང་བར་བརྗོད་པར་བྱ་སྟེ། རིག་བྱེད་ཀྱི་ཆོས་ཕུ་བོ་དང་།
ཕྱི་ནས་ཐམས་ཅད་མཁྱེན་པའི་ཆོས་ཡིན་དུ་ཆུག་མོད། འདི་ལ་འགལ་བ་ཅི་ཞིག་ཡོད། སྔོན་དུ་མུན་པ་ཆེན་པོ་ཐོག་མེད་ཀྱི་དུས་དང་ལྷན་ཅིག་ཏུ་སྐྱེས་པ་ལམ་ཐམས་ཅད་གསལ་བར་བྱེད་པ་མ་ཡིན་པ་དང་། ཕྱི་ནས་དེ་གཞོམ་པའི་དོན་དུ་འོད་སྟོང་པའི་སྣང་བ་ལ་ཐམས་ཅད་རབ་ཏུ་གསལ་བར་བྱེད་པ་བྱུང་བར་གྱུར་པ་ན། མུན་པ་ཆེན་པོ་དང་སྣང་བ་འདི་དག་ལས་མུན་པ་ལྷན་ཅིག་སྐྱེས་པ་ཕུ་བོ་ནི་ཉི་མ་ལས་མཆོག་མ་ཡིན་ཞིང་མིག་དང་ལྡན་པ་རྣམས་ཀྱི་ཆེས་དགའ་བར་བྱ་བ་མ་ཡིན་ནོ། ། དེ་བཞིན་དུ་སྔོན་བྱུང་བ་རིག་བྱེད་ཀྱི་ཆོས་ལྷན་ཅིག་སྐྱེས་པ་ཕུ་བོ་མྱ་ངན་ལས་འདས་པའི་ལམ་གསལ་བར་བྱེད་པ་མ་ཡིན་པ་དང་། ཕྱི་ནས་དེ་གཞོམ་པའི་དོན་དུ་ཐམས་ཅད་མཁྱེན་པའི་ཆོས་ནུ་བོ་མྱ་ངན་ལས་འདས་པའི་ལམ་གསལ་བར་བྱེད་པར་གྱུར་ན། རིག་བྱེད་ཀྱི་ཆོས་དང་ཐམས་ཅད་མཁྱེན་པའི་ཆོས་འདི་དག་ལས་རིག་བྱེད་ཀྱི་ཆོས་ལྷན་ཅིག་སྐྱེས་པ་ཕུ་བོ་ནི་ཤེས་ལྡན་མཁས་པ་རྣམས་ཀྱི་དགའ་བར་བྱ་བ་མ་ཡིན་ཏེ། མྱང་འདས་ཀྱི་ལམ་གསལ་བྱེད་མ་ཡིན་པའི་ཕྱིར། དཔེར་ན་མིག་དང་ལྡན་པ་རྣམས་ཀྱིས་མུན་པ་ཆེ་པོ་ལ་དགའ་བར་བྱ་བ་མ་ཡིན་པ་བཞིན་ནོ། །
དེའི་ཕྱིར་ཕུ་བོ་དང་ནུ་བོ་དག་ལས་ནུ་བོ་མཆོག་ཏུ་གྱུར་པ་དག་གོ ། དེའི་ཕྱིར་མཆོག་ཏུ་མི་འགྱུར་བའི་ཡེ་ཤེས་ཀྱི་སྒྲུབ་པ་ཡིས་མྱ་ངན་ལས་འདས་པ་ཐོབ་པར་འགྱུར་གྱི། འཕོ་བའི་བག་ཆགས་ཐར་ལམ་དུ་སྟོན་པ་ཅན་རིག་བྱེད་ཀྱི་ཆོས་རྣམས་ཀྱིས་ནི་མྱ་ངན་ལས་འདའ་བ་མ་ཡིན་ནོ། ། དེ་བཞིན་དུ་ཉ་ལ་སོགས་པའི་ལོ་རྒྱུས་རིགས་ལྡན་གྱི་མཐར་ཐུག་པ་རྣམས་ཀྱང་རྣམ་པར་དཔྱད་ན་དོན་མེད་པའོ། ། ཇི་ལྟར་ཞེ་ན། ཁྱབ་འཇུག་པ་དག་སངས་རྒྱས་བཅོམ་ལྡན་འདས་འདི་ནི་ནོར་ལྷ་སྟེ། ལྷ་བརྒྱད་ཀྱི་བྱེ་བྲག་ཁྱབ་འཇུག་གི་འཇུག་པ་དགུ་པ་སྟེ་རིགས་ལྡན་གྱི་ཁྱབ་འཇུག་གི་འཇུག་པ་བཅུ་པའོ། ། ཞེས་སོ། ། དེ་ཡང་སངས་རྒྱས་ནི་རྩོད་ལྡན་གྱི་དུས་སུ་སྒྱུ་མ་ཆེན་པོའི་གཡོ་ཐབས་ཀྱིས་མཆོད་སྦྱིན་གྱི་ཆོས་སུན་འབྱིན་པར་འགྱུར་ཞིང་། གཡུལ་གྱི་ཆོས་དང་ཕ་མེས་ཀྱི་བྱ་བ་མཐུན་འཐོར་བ་དང་།
རིགས་སུ་སྨྲ་བ་དང་སྲོག་གཅོད་པ་དང་། མ་བྱིན་པར་ལེན་པ་དང་། འདོད་པས་ལོག་པར་གཡེམས་པ་དང་བརྫུན་དུ་སྨྲ་བ་དང་ཚིག་རྩུབ་དང་། ཕྲ་མ་དང་ངག་འཁྱལ་དང་བརྣབ་སེམས་དང་གནོད་སེམས་དང་ལོག་པར་ལྟ་བ་དང་སེམས་ཅན་ཐམས་ཅད་ལ་གནོད་པ་བྱེད་པ་དང་། རང་གི་རྒྱུད་གཅིག་མ་གཏོགས་པའི་ཉེ་དུའི་རིགས་གཞན་གསོད་པས་རང་གི་རིགས་ཟད་པར་བྱེད་པ་རྒྱལ་རིགས་ཀྱི་ཆོས་ཚེ་འདིར་མཐོ་རིས་གྱི་འབྲས་བུ་ཕུན་སུམ་ཚོགས་སྟེར་བར་བྱེད་པ་དང་། དྲང་སྲོང་ཆེན་པོ་རྒྱས་པའི་ཚིག་བྷ་ར་ཏའི་གཏམ་རྒྱུད་དང་། ཀླུའི་ཆོས་ཀྱི་ཚིག་དང་རིག་བྱེད་ཀྱི་ཆོས་རྣམས་སུན་འབྱིན་པར་འགྱུར་རོ། ། དེ་རྣམས་སུན་ཕྱུང་སྟེ་དེ་ནས་དམངས་རིགས་ལ་སོགས་པ་རྣམས་གནོད་པ་བྱ་བའི་དོན་དུ་ཕྱིན་ཅི་ལོག་གི་ཆོས་སྟོན་པར་འགྱུར་བ་ནི་འདི་ལྟ་སྟེ། སྦྱིན་པའི་ཕ་རོལ་རོལ་ཏུ་ཕྱིན་པ་དང་། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང་།
བཟོད་པའི་ཕ་རོལ་ཏུ་ཕྱིན་པ་དང་། བརྩོན་འགྲུས་ཀྱི་ཕ་རོལ་ཏུ་ཕྱིན་པ་དང་། བསམ་གཏན་གྱི་ཕ་རོལ་ཏུ་ཕྱིན་པ་དང་། ཤེས་རབ་ཀྱི་ཕ་རོལ་ཏུ་ཕྱིན་པ་དང་། ཐབས་ཀྱི་ཕ་རོལ་ཏུ་ཕྱིན་པ་དང་། སྨོན་ལམ་གྱི་ཕ་རོལ་ཏུ་ཕྱིན་པ་དང་། སྟོབས་ཀྱི་ཕ་རོལ་ཏུ་ཕྱིན་པ་དང་། ། ཡེ་ཤེས་ཀྱི་ཕ་རོལ་ཏུ་ཕྱིན་པ་སྟེ་ཕ་རོལ་ཏུ་ཕྱིན་པ་བཅུ་པོ་འདི་རྣམས་བྱང་ཆུབ་སེམས་དཔའ་རྣམས་ཀྱིས་ཡོངས་སུ་རྫོགས་པར་བྱའོ། སེམས་ཅན་ཐམས་ཅད་ལ་བྱམས་པའི་སེམས་དང་སྙིང་རྗེའི་སེམས་སུ་བྱའོ། ། སེམས་ཅན་ཐམས་ཅད་ལ་ཕན་གདག་པར་བྱའོ། །
སྲོག་གཅོད་པར་དང་མ་བྱིན་པར་ལེན་པ་དང་འདོད་པས་ལོག་པར་གཡེམ་པ་དང་བརྫུན་དུ་སྨྲ་བ་དང་ཚིག་རྩུབ་དང་། ཕྲ་མ་དང་ངག་འཁྱལ་དང་བརྣབ་སེམས་དང་གནོད་སེམས་དང་ལོག་པར་ལྟ་བ་སྟེ་མི་དགེ་བ་བཅུའི་ལས་ཀྱི་ལམ་རྣམས་མི་བྱའོ། ། ཞེས་པ་ལ་སོགས་པའི་ཕྱི་ཅི་ལོག་གི་ཆོས་ཀྱི་རྣམ་གྲངས་འདི་རྣམས་ཀྱིས་དམངས་རིགས་ལ་སོགས་པ་རྣམས་ཀྱིས་སེམས་ཅན་ཐམས་ཅད་མགུ་བར་བྱས་ནས་དེ་དག་སྐྲ་བྲེགས་ཏེ་ངུར་སྨྲིག་འཛིན་པའི་དགེ་སློང་སུ་རྣམས་སུ་བྱེད་པར་འགྱུར་རོ། ། དགེ་སློང་གང་དག་སྔོན་ལྷ་མ་ཡིན་གྱི་ཕྱོགས་ན་གནས་པ་ནོར་ལྷ་ཁྱབ་འཇུག་གིས་གཡུལ་དུ་མ་བསྣུན་པའི་རིགས་ལས་བྱུང་བ་དེ་རྣམས་ནི་ཕྱི་ཅི་ལོག་གི་ཆོས་ཀྱི་དབང་གི་བྲམ་ཟེའི་ཆོས་ལུགས་རྣམས་ལ་སུན་འབྱིན་པ་བྱས་ནས་ཕྱི་མར་དམྱལ་བར་འགྲོ་བ་གང་ཡིན་པ་དེས་ན་དམངས་རིགས་ལ་སོགས་པ་སྔར་ལྷ་མ་ཡིན་གྱི་ཕྱོགས་ན་གནས་པ་ཁྱབ་འཇུག་གིས་སྔོན་མ་བསད་པའི་རིགས་ལས་སྐྱེས་པ་དེ་རྣམས་དམྱལ་བར་འགྲོ་བའི་དོན་དུ་ཁྱབ་འཇུག་གིས་སངས་རྒྱས་ཀྱི་གཟུགས་ཀྱི་སྒྱུ་མ་འདི་བྱས་ཏེ། དེ་ལྟར་ན་སངས་རྒྱས་ནི་ཁྱབ་འཇུག་ཉིད་ཀྱི་འཇུག་པ་དགུ་པའོ། ། བཅུ་པ་རིགས་ལྡན་གྱི་འཇུག་པ་ནི། ཤམྦྷ་ལའི་ཡུལ་དུ་ནོར་ལྷ་བྲམ་ཟེའི་བུ་རྒྱལ་པོ་གྲགས་པར་གྱུར་ནས་རྡོའི་ཤིང་རྟ་ལ་ཞོན་ཏེ། ཀུ་ཤའམ་དགེ་བའི་རང་བཞིན་གྱི་མདུང་རྣམས་ཀྱི་ཀླ་ཀློ་ཐམས་ཅད་བསད་ནས་གསེར་མང་པོ་ཞལ་བའི་ཨ་ཤྭ་མེ་དྷ་རྟ་གཙང་གི་མཆོད་སྦྱིན་བྱས་ཏེ། སླར་ཡང་ས་གཞིའི་སྐྱེ་བོ་ཐམས་ཅད་བྲམ་ཟེའི་རང་བཞིན་དུ་བྱེད་པར་འགྱུར་རོ། ། ཞེས་ཟེར་རོ། །
དེ་ལྟར་རིགས་པས་དཔྱད་ན་མི་འཐད་པའི་ཚིག་དུ་མ་རྣམས་ནི་གདུག་པའི་བྲམ་ཟེ་རྣམས་ཀྱིས་སངས་རྒྱས་ཤཱཀྱ་ཐུབ་པ་བྱུང་བའི་དུས་སུ་བཀོད་པ་སྟེ་སྔོན་གྱི་རིག་བྱེད་ཁས་ཀླགས་པ་མེད་དོ། ། འདིར་དང་པོའི་སངས་རྒྱས་སྟོན་པའི་དུས་སུ་འཇིག་རྟེན་གྱི་ཁམས་ཀྱི་ལེའུའི་སྐར་རྩིས་ཀྱི་སྐབས་ལས་ཀླ་ཀློའི་ཆོས་བྱུང་བར་གྱུར་པ་ན་ས་ལ་མུ་སྟེགས་པའི་རྩིས་ཀྱི་གྲུབ་པའི་མཐའ་རྣམས་རྣམ་པར་ཉམས་པར་འགྱུར་ཞིང་ཉུང་ངུའི་བྱེད་པ་རྣམས་འབྱུང་བར་འགྱུར་ཏེ། འཇམ་པའི་དབྱངས་ཀྱང་མྱ་ངན་ལས་འདས་ནས་ལོ་དྲུག་བརྒྱ་ན་ཤམྦྷ་ལའི་ཡུལ་དུ་ཤཱཀྱའི་རིགས་ལ་ལྷ་མོ་རྣམ་པར་རྒྱལ་མའི་མངལ་ནས་ལྷའི་དབང་ལྡན་གྱི་སྲས་རིག་ལྡན་གྲགས་པ་ཞེས་བྱ་བ་འབྱུང་བར་འགྱུར་རོ་ཞེས་དེ་བཞིན་གཤེགས་པས་གསུངས་པ་འདི་ལྟ་སྟེ། རྩ་རྒྱུད་བསྟན་པ་ལོ་འདི་ནས་ནི་དྲུག་བརྒྱའི་ལོ་ཡི་གསལ་བར་མི་བདག་གྲགས་པ་ཤམྦྷ་ལ་ཞེས་བྱ་བར་འབྱུང་ལ། གྲགས་པ་མྱ་ངན་ལས་འདས་པ་དེ་ནས་ཀླུའི་ལོ་བརྒྱ་འདས་པ་རྣམས་ཀྱི་རྗེས་སུ་ངེས་པར་མ་ཁ་སོགས་པོའི་ཡུལ་དུ་ཀླ་ཀློའི་ཆོས་དག་རབ་ཏུ་འཇུག་ཅིང་། དེའི་དུས་སུ་འཛིན་མ་ས་གཞི་ལ་ནི་མུ་སྟེགས་པའི་ཉུང་ངུའི་བྱེད་པ་གསལ་བར་མི་རྣམས་དག་གིས་རིག་པར་བྱའོ། ། དེའི་ཚེ་ཆུ་བོ་ཤཱི་ཏའི་ལྷོ་ཡི་མཐའ་དག་ས་གཞི་ལ་ནི་རྩིས་ཀྱི་གྲུབ་པའི་མཐའ་རྣམས་རྣམ་པར་ཉམས་པ་དུས་ཀྱི་སྦྱོར་བ་དག་ལས་འབྱུང་བར་འགྱུར་ཞེས་པ་དེ་བཞིན་གཤེགས་པས་འཇམ་པའི་དབྱངས་གྲགས་པ་ལུང་བསྟན་པ་དེ། དེ་ཡང་ཉི་མའི་ཤིང་རྟ་ལ་སོགས་པའི་ཚངས་པའི་དྲང་སྲོང་བྱེ་བ་ཕྲག་ཕྱེད་དང་བཅས་པའི་གསུམ་རྣམས་རྡོ་རྗེ་ཐེག་པའི་བསམས་པས་རྡོ་རྗེའི་རིགས་གཅིག་ཏུ་བྱེད་པར་འགྱུར་རོ། ། དེ་ནས་འཇམ་པའི་དབྱངས་ལ་རིགས་ལྡན་ནམ་འདུས་པ་ཅན་གྱི་མཚན་འབྱུང་བར་འགྱུར་གྱི་ཚངས་པ་བྲམ་ཟེའི་རིགས་གཅིག་ཏུ་འཇོག་པར་བྱེད་པས་ནི་རིགས་ལྡན་དུ་འགྱུར་བ་མ་ཡིན་ནོ། ། གལ་ཏེ་གྲགས་པ་བྲམ་ཟེའི་བུ་བྲམ་ཟེའི་རིགས་འཇོག་པས་རིགས་ལྡན་ཡིན་ན།
དེའི་ཚེ་གྲགས་པ་ཆོས་ཅན། རྒྱུ་མཚན་གང་གིས་ན་འདིར་རིགས་ལྡན་ཡིན་ཏེ་མ་ཡིན་པར་ཐལ། རིགས་བཞི་རིགས་གཅིག་ཏུ་བྱེད་པ་མེད་པའི་ཕྱིར། དཔེར་ན་ནོར་མེད་པར་ནི་ནོར་ལྡན་དུ་འགྱུར་བ་མ་ཡིན་པ་བཞིན་ནོ། ། འདིར་རིགས་སམ་འདུས་པ་ཞེས་བྱ་བ་ནི་རིགས་བཟང་པོ་མ་ཡིན་པ་རྣམས་རྡོ་རྗེའི་རིགས་གཅིག་ཏུ་བྱེད་པའོ། ། དེ་ལྟ་བུའི་རིགས་དེ་གང་ལ་ཡོད་པ་ནི་རིགས་ལྡན་ནམ་འདུས་པ་ཅན་ཞེས་བྱ་སྟེ། རིགས་དེ་ཉིད་ནི་རིགས་གཅིག་ཏེ་བྱེད་པ་མེད་པ་རིགས་ལྡན་དུ་འགྱུར་བ་ཡིན་ནོ། ། སླར་ཡང་དུས་བཞི་རྫོགས་པའི་མཐར་ཀླ་ཀློ་རྣམས་ཀྱི་འཇུག་པ་ཤིན་ཏུ་ཆོས་མ་ཡིན་པར་གཟིགས་ནས་རི་བོ་བཞིན་དུ་འདར་བ་མེད་པའི་ཐུགས་སུ་གྱུར་ཏེ། རྟ་མཆོག་གི་ཏིང་ངེ་འཛིན་གྱིས་རྟ་མཆོག་གསུང་རབ་མཐའ་ཡས་པ་སྤྲོས་ནས་དེ་རྣམས་ཀྱི་ཀླ་ཀློ་དེ་རྣམས་ཀྱི་སེམས་སྐྲག་ཅིང་ཞུམ་པར་བྱས་ཏེ། འཁོར་ལོ་ཅན་རང་གི་ཆོས་འགོད་པར་འགྱུར་གྱི།
བསད་དེ་སྲོག་གཏོང་བས་འཇོམས་པ་ནི་མ་ཡིན་ནོ། ། དེའི་ཕྱིར་བཅོམ་ལྡན་འདས་ཀྱིས་ནང་གི་ལེའུ་ལས། ཚིགས་སུ་བཅད་པ་བཞི་བཅུ་རྩ་བརྒྱད་པས་ཀླ་ཀློའི་འཁྲུག་པ་རང་གི་ལུས་ལ་གསུངས་པ། འཁོར་ལོ་ཅན་དྲག་པོ་ནི་རང་ལུས་ལ་རྡོ་རྗེ་ཅན་ཐུགས་རྡོ་རྗེ་སྟེ་ལྷ་མཆོག་བདག་པོ་དབང་ཕྱུག་སོགས་བཅུ་གཉིས་རྣམས་ནི་ནང་དུ་དུས་སྦྱོར་བཅུ་གཉིས་འགགས་པས་ཡན་ལག་བཅུ་གཉིས་འགོག་པ་རྣམས་སོ། ། གྲགས་པ་རིགས་ལྡན་ནི་ལུས་ལ་ཡང་དག་པའི་ཡེ་ཤེས་ལྷན་ཅིག་སྐྱེས་དགའ་སྟེ་གླང་པོ་དང་རྟ་དང་ཤིང་རྟ་མངའ་གཞུགས་པ་སྟེ་དཔུང་བུ་ཆུང་གི་ཚོགས་དེ་དག་ལུས་ལ་འཕགས་པའི་ཚད་མེད་བཞི་རྣམས་སོ། ། དྲག་པོ་དབང་ཕྱུག་ནི་ལུས་ལ་རང་རྒྱལ་གྱི་ཡེ་ཤེས་ཀྱི་མིང་ཅན་དག་ཏུ་འགྱུར་ཏེ། ཧ་ནུ་མཱ་ན་ནི་ནང་དུ་ཉན་ཐོས་ཀྱི་ཡེ་ཤེས་དང་། གདུག་པ་ཅན་ཀླ་ཀློའི་དབང་པོ་ནི་ལུས་ལ་སྲོག་ཆགས་རྣམས་ཀྱི་སྡིག་པའི་སེམས་དག་སྟེ། མུན་ཅན་གང་ཞིག་བྱེད་པའི་བློ་གྲོས་སམ་འཁྲུག་བྱེད་སྡུག་བསྔལ་སྦྱིན་བྱེད་དེ་ནི་ལུས་ལ་མི་དགེ་བའི་ལམ་ཁུ་བ་འཕོ་བའོ། ། ཞེས་པ་ལ་སོགས་པ་དང་།
ཀླ་ཀློའི་འཁྲུག་པ་དེ་བཞིན་གཤེགས་པས་ལུང་བསྟན་པ་ལེའུ་དང་པོ་ལས་གསུངས་པ་གང་ཡིན་པ་རིགས་ལྡན་གྱིས་རྡོ་རྗེ་རྟ་རྣམས་ཀྱིས་ཀླ་ཀློ་འཇོམས་པར་བྱེད་པར་འགྱུར་རོ། ། ཞེས་གསུངས་པ་དེ་ནི་གདུག་པའི་དྲང་སྲོང་དེ་རྣམས་ཀྱི་སེམས་ཞུམ་པར་བྱེད་པའི་དོན་དུ་བསྟན་པ་སྟེ། རྣམ་པ་གཞན་དུ་དེ་ལྟར་མ་བསྟན་པར་དང་པོར་འཇོམས་པར་ནུས་མ་ནུས་སྙམ་དུ་ཐེ་ཚོམ་གྱི་སེམས་སྐྱེེས་པར་གྱུར་ན་མི་ཐུལ་བས་ཆོས་ཡང་དག་པར་རྟོགས་པར་བྱ་བར་མི་ནུས་སོ། ། དེའི་ཕྱིར་བཅོམ་ལྡན་འདས་ཀྱིས་བྱང་ཆུབ་སེམས་དཔའི་ཐབས་ལ་མཁས་པས་ཀླ་ཀློའི་འཁྲུག་པའི་ཟོལ་གྱིས་ཕྱག་རྒྱ་ཆེན་པོའི་རྣལ་འབྱོར་བསྟན་པ་ལྟར་རྣལ་འབྱོར་པ་རྣམས་ཀྱིས་སྒོམ་པ་སྟེ་གོམས་པར་བྱའོ་ཞེས་གསུངས་སོ། ། དེ་ལྟར་ལོ་རྒྱུས་ཀྱི་ཆོས་རྣམས་ནི་རྣམ་པར་དཔྱད་ན་དོན་མེད་པའོ། ། ཅི་སྟེ་དྲང་སྲོང་གདུག་པ་རྣམས་ཀྱིས་འགལ་སྤོང་སྨྲས་པ། ཁྱབ་འཇུག་གི་ལོ་རྒྱུས་ཀྱི་ཆོས་དང་ནི་རྒྱས་པའི་གཞུང་ཤེད་བུའི་ཆོས་དང་ཚངས་པའི་ཆོས་རིག་བྱེད་དང་ཡན་ལག་དྲུག་དང་བཅས་པ་དང་། གཡོ་བ་རིག་པ་སྟེ་ཚངས་པ་དང་ཁྱབ་འཇུག་གི་བཀའི་འམ་ལུང་གིས་གྲུབ་པ་བཞི་པོ་དེ་ནི་རིགས་པས་དཔྱད་ནས་རིགས་པ་དང་འགལ་བའི་དོན་གཏན་ཚིགས་རྣམས་ཀྱིས་གཞོམ་པར་མི་བྱ་སྟེ། ཤེད་བུའི་ཆོས་དྲང་སྲོང་རྒྱས་པའི་དང་། དྲང་སྲོང་བ་ཤྲིཥྛ་གནས་མཆོག་གི་ཚིག་ནི་རིག་བྱེད་ཡན་ལག་དྲུག་དང་བཅས་པ་ལ་དོན་བདེན་པར་སྒྲུབ་བྱེད་ཀྱི་ཚད་མེད་པས་བརྫུན་པར་སྨྲ་བ་གང་ཡིན་པ་དེ་ནི་ཚངས་པ་སོགས་གསོད་བྱེད་དུ་འགྱུར་ཞེས་པས་ལོ་རྒྱུས་ཀྱི་ཆོས་བདེན་བརྫུན་དཔྱད་པར་བྱ་བ་ཡིན་པའོ།
གདུག་པའི་དྲང་སྲོང་རྣམས་ཀྱི་བརྫུན་གྱི་ཚིག་འདི་ཉིད་ནི་རང་གི་རིགས་ཀྱི་ཆོས་ལུགས་རབ་ཏུ་བཞག་པའི་དོན་དུ་བྱིས་པ་རྣམས་ཀུན་ཏུ་རྨོངས་པ་བསྐྱེད་པས་རྣམ་པར་དཔྱད་པ་ན་དོན་བདེན་པས་སྟོང་པར་གྲུབ་པའོ། ། གལ་ཏེ་སེམས་ཅན་ཐམས་ཅད་ཀྱི་འདོད་ཆགས་ཀྱི་འཕོ་བའི་བག་ཆགས་ཐོག་མ་མེད་པ་ཡིན་ཞིང་། དེ་ཡི་མཐུ་ཡིས་འཁོར་བ་འཁོར་བ་ཡིན་ན། འོ་ན་དེའི་ཚེ་ཅིའི་དོན་དུ་བཅོམ་ལྡན་འདས་ཀྱིས་འཁོར་བའི་འཁོར་ལོའི་ཡན་ལག་ཏུ་འཕོ་བའི་བག་ཆགས་མི་སྟོན་པར་རྟེན་ཅིང་འབྲེལ་པར་འབྱུང་བའི་ཡན་ལག་བཅུ་གཉིས་བསྟན་ཏེ། ཉོན་མོངས་པ་དང་ལས་དང་སྡུག་བསྔལ་ཞེས་པ་ཡན་ལག་གསུམ་པོ་རྣམས་སུ་རིམ་པ་བཞིན་མ་རིག་པ་ལ་སོགས་པའི་ཡན་ལག་བཅུ་གཉིས་པོ་རྣམས་ཡང་དག་པར་བསྡུས་ཏེ། དེའི་ཕྱིར་ཉོན་མོངས་པ་ལས་ལས་སུ་འགྱུར་ཞིང་། ལས་ལས་སྡུག་བསྔལ་དུ་འཇུག་པར་འགྱུར་ཏེ། སྡུ་བསྔལ་ལས་སླར་ཉོན་མོངས་པ་སྐྱེ་བར་འགྱུར་རོ། ། དེས་ན་ཡན་ལག་བཅུ་གཉིས་ཉོན་མོངས་པ་སོགས་གསུམ་གྱིས་བསྡུས་པ་འདི་ཉིད་ནི་སྲིད་པའི་འཁོར་ལོར་འཁོར་བའི་ཚུལ་ཏེ། འཁོར་བར་འགྲོ་བ་འཁོར་བར་བྱེད་པའི་རྟེན་འབྲེལ་གྱི་ཡན་ལག་ཐམས་ཅད་རྒྱུ་དང་འབྲས་བུ་གཉིས་སུ་འདུའོ། །
དེའི་ཕྱིར་སེམས་ཅན་སྲིད་པ་འདིར་འཁོར་བའི་ཡན་ལག་བཅུ་གཉིས་པོ་ལས་གཞན་ནི་འགའ་ཡང་མེད་དོ། ། སྲིད་པ་གཞན་དུ་འཇུག་པའི་ཚེ་སྟོང་པ་འོད་གསལ་རྣམས་ལས་ཕུང་པོའི་ཆོས་རྣམས་སུ་སྐྱེ་བ་ལེན་པར་འགྱུར་ཞིང་འཆི་བའི་ཚེ་ཚེ་འདིའི་ཕུང་པོ་རྣམས་ལས་ཀྱང་སྟོང་པ་འོད་གསལ་རྣམས་སུ་འཇུག་པར་འགྱུར་ཏེ། ཁ་སྟོན་ལ་སོགས་པའི་དཔེ་བཅུ་གཉིས་པོ་རྣམས་ཀྱི་ཚེ་འདི་ནས་ཕྱི་མ་དང་། ཕྱི་མ་ནས་ཚེ་རབས་གཞན་དུ་འཇུག་པའི་ཚུལ་དེ་རྣམས་ཤེས་པར་བྱའོ། ། རྟེན་འབྲེལ་བཅུ་གཉིས་ཀྱིས་སེམས་ཅན་སྲིད་པར་འཁོར་བ་དེའི་ཕྱིར་འཕོ་བའི་བག་ཆགས་འདི་ནི་འཁོར་བའི་འཁོར་ལོའི་ཡན་ལག་ཏུ་མི་འགྱུར་རོ་ཞེས་པ་འདིར་རང་གི་སྡེ་པ་འགའ་ཞིག་གི་བསམ་པ་འབྱུང་བར་འགྱུར་ཏེ། དེའི་ཕྱིར་ལན་བརྗོད་པར་བྱའོ། ། འདིར་བྱིས་པ་རྣམས་ཀྱིས་འཕོ་བའི་བག་ཆགས་མེད་པར་ཡང་མ་རིག་པ་ལ་སོགས་པ་རྟེན་ཅིང་འབྲེལ་པར་འབྱུང་བའི་ཡན་ལག་བཅུ་གཉིས་ནི་ཉོན་མོངས་པ་དང་ལས་དང་སྡུག་བསྔལ་གྱི་བདག་ཉིད་དེ། དེ་ཉིད་འཁོར་བའི་འཁོར་ལོའི་ཡན་ལག་ཡིན་གྱི་འཕོ་བའི་བག་ཆགས་ཀྱིས་ནི་འཁོར་བའི་འཁོར་ལོར་འཁོར་བ་མ་ཡིན་ནོ་ཞེས་བརྗོད་པ་གང་ཡིན་པ་དེ་ནི་བདེན་པ་མ་ཡིན་ཏེ། གང་གི་ཕྱིར་ན་འཁོར་བ་ལས་ཤིན་ཏུ་བརྒལ་བའི་བཅོམ་ལྡན་འདས་མཆོག་ཏུ་མི་འགྱུར་བའི་རིག་པ་འཛིན་པ་ཉིད་ཀྱི་ཕྱིར་རོ། ། དེའི་ཕྱིར་འཁོར་བའི་རྒྱུ་ནི་འཕོ་བའི་བག་ཆགས་སུ་གྲུབ་བོ། །
དེ་ཡང་འདིར་བཅོམ་ལྡན་འདས་རྡོ་རྗེ་སེམས་དཔའ་ནི་མཆོག་ཏུ་མི་འགྱུར་བའི་རིག་པ་འཛིན་པའི་ཕྱིར་འཁོར་བའི་བག་ཆགས་ལས་འདས་པ་སྟེ། དེའི་ཆོས་མི་མཐུན་པས་འཁོར་བ་པ་རྣམས་ནི་འགྱུར་བའི་རིག་པ་འཛིན་པའི་ཕྱིར་འཁོར་བའི་བག་ཆགས་ཀྱིས་བཟུང་བའོ། ། དེའི་ཕྱིར་མཆོག་ཏུ་མི་འགྱུར་བའི་འདོད་ཆགས་ཆེན་པོ་ནི། དབང་མདོར་བསྟན་དུ། འདོད་ཆགས་ཆེན་པོ་སེམས་དཔའ་ཆེ། ། ཞེས་པ་ལྟར་རིག་པ་སྟེ་དེའི་འགལ་ཟླ་མ་རིག་པ་ནི་འདིར་ཐོག་མ་མེད་པའི་སེམས་ཅན་རྣམས་ནི་ཐོག་མ་མེད་པའི་འདོད་ཆགས་ཀྱི་བག་ཆགས་བཞི་པའི་གནས་སྐབས་སོ། ། དེ་ཡིས་སེམས་ཅན་རྣམས་སྐྱེས་གནས་སོ་སོར་འདོད་ཅིང་ཆགས་པ་ལས་མངལ་དུ་རབ་ཏུ་འཇུག་སྟེ་འདོད་ཆགས་ལས་ཀྱང་སྲིད་པ་སོ་སོའི་འཕོ་བར་འགྱུར་བའོ། ། དེ་ལྟར་འགྱུར་བ་ལས་སྔ་ཕྱིའི་སྲིད་པ་ལ་ཆགས་པ་དང་བྲལ་ནས་ཡིད་དུ་མི་འོང་བས་འདོར་ཏེ། དབང་མདོར་བསྟན་དུ། འཕོས་པ་ལས་ནི་ཆགས་བྲལ་འགྱུར། །
ཞེས་སོ། ། ཆགས་པ་དང་བྲལ་བ་ཞེས་བྱ་བ་ལ་དེ་ལྟ་བུ་ནི་སྔ་མའི་ཕུང་པོ་ལ་ཞེ་སྡང་ངོ་། ། ཞེ་སྡང་གི་བདག་ཉིད་དེ་ལས་ནི་མངལ་སྐྱེས་ཀྱི་སྲིད་པར་ཁུ་ཁྲག་གི་ནང་དུ་བར་སྲིད་ཀྱི་རྣམ་ཤེས་བརྒྱལ་བར་འགྱུར་ཏེ། དེ་ལྟ་བུའི་བརྒྱལ་བ་ཞེས་བྱ་བ་ནི་སྐྱེ་བ་སྔ་ཕྱིའི་མཚན་ཉིད་མི་ཤེས་པའི་གཏི་མུག་གོ ། དེ་ལྟར་འདོད་ཆགས་དང་ཞེ་སྡང་དང་གཏི་མུག་གི་བདག་ཉིད་ནི་རིག་པའི་མི་མཐུན་ཕྱོགས་མ་རིག་པ་སྟེ། ནམ་མཁའི་མེ་ཏོག་གི་ཕྲེང་བ་བཞིན་དུ་རིག་པ་མེད་ཙམ་གྱི་མེད་དགག་ནི་མ་རིག་པ་མ་ཡིན་ནོ། ། དེ་ལྟའི་མ་རིག་པ་ཞེས་བྱ་བ་རབ་ཏུ་མ་ཞི་བའི་ངོ་བོར་བྱུང་བས་ཉོན་མོངས་པའོ། ། མ་རིག་པ་དེ་ལས་མངལ་གྱི་ཟླ་བ་གཉིས་པ་ལ་སྲོག་ལ་སོགས་པའི་རླུང་གིས་རྩ་ཕྲ་མོ་རྣམས་འདུ་བྱེད་དེ་དེ་ཉིད་ནི་མ་རིག་པའི་བསྐྱེད་བྱར་གྱུར་པ་ལས་སོ། ། འདུ་བྱེད་ལས་ཀུན་གཞིའི་རྣམ་ཤེས། ཀུན་གཞིའི་རྣམ་ཤེས་ལས་སྒོ་ལྔའི་རྣམ་པར་ཤེས་པ་སད་པར་བྱེད་དེ།
ལས་ཉོན་གྱི་འབྲས་བུ་ཡིན་པས་སྡུག་བསྔལ་ལོ། ། ཞེས་པ་ནི་མངལ་སྐྱེས་ཀྱི་གནས་སྐབས་བཞིའི་དང་པོ་ཡེ་ཤེས་ཀྱི་ཆུང་ངུའི་གནས་སྐབས་ཀྱི་ལུས་དང་ངག་དང་སེམས་ཏེ་ལུས་ཀྱིས་ས་བོན་འཛིན་པ་དང་། སྲོག་གིས་འདུ་བྱེད་པ་དང་། སྒོ་ལྔའི་སེམས་སད་པར་བྱེད་པས་སོ། ། དེ་ནས་རྣམ་པར་ཤེས་པ་ལས་ཟླ་བ་བཞི་པ་ལ་མིང་དང་གཟུགས་འགྲུབ་སྟེ་ཉོན་མོངས་པའི་ཀུན་ནས་ཉོན་མོངས་པའོ། ། མིང་དང་གཟུགས་ཀྱིས་དབང་ལས་ཟླ་བ་ལྔ་པ་ལ་ཁམས་དྲུག་གི་བདག་ཉིད་སྐྱེ་མཆེད་དྲུག་འགྲུབ་སྟེ་ལས་ཀྱི་ཀུན་ནས་ཉོན་མོངས་པའོ། ། སྐྱེ་མཆེད་དྲུག་པོ་དེ་ལས་ཟླ་བ་དྲུག་པ་ལ་དབང་ཡུལ་དང་རྣམ་ཤེས་སྦྱོར་བའི་རེག་པ་འགྲུབ་སྟེ། དེའི་ཚེ་སྲིད་པའི་སྡུག་བསྔལ་གྱིས་ཡིད་འབྱུང་བས་སྡུག་བསྔལ་ལོ་ཞེས་པ་ནི་གནས་སྐབས་གཉིས་པ་ཡེ་ཤེས་ཀྱི་འབྲིང་པོའི་གནས་སྐབས་ཀྱི་ལུས་དང་ངག་དང་སེམས་ཏེ་སྐྱེ་མཆེད་དྲུག་གི་ས་བོན་འཛིན་པ་དང་། སྲོག་སྐྱེ་བའི་རྐྱེན་དང་རྣམ་ཤེས་ཕྱིའི་ཡུལ་ལ་སྦྱོར་བས་སོ། ། དེ་ནས་རེག་པའི་དབང་གིས་ཟླ་བ་བདུན་པ་ལ་ཚོར་བ་འགྲུབ་སྟེ།
ཚོར་བ་བདེ་བ་ལ་ཆགས་ཤིང་སྡུག་བསྔལ་ལ་སྡང་བས་ཉོན་མོངས་པའི་ཀུན་ནས་ཉོན་མོངས་པའོ། ། ཚོར་བའི་དབང་ལས་ཟླ་བ་བརྒྱད་པ་ལ་སྲིད་པའི་ལོངས་སྤྱོད་བདེ་སྡུག་ལ་བླང་དོར་གྱི་དོན་དུ་སྲིད་པ་འབྱུང་སྟེ་ལས་ཀྱི་ཀུན་ནས་ཉོན་མོངས་སོ། ། སྲེད་པ་ལས་ཟླ་བ་དགུ་པ་ལ་ལེན་པ་དང་འགྲོ་བ་ལ་སོགས་པ་འཇུག་པའི་ལེན་པ་འགྲུབ་སྟེ་ཀྱུང་གི་འབྲས་བུ་ཡིན་པས་སྡུག་བསྔལ་ལོ་ཞེས་པ་ནི་མངལ་གྱི་གནས་སྐབས་གསུམ་པ་ཡེ་ཤེས་ཆེན་པོའི་གནས་སྐབས་ཀྱི་ལུས་དང་ངག་དང་སེམས་ཏེ་ལུས་རྫོགས་པའི་རྟེན་བྱེད་པ་དང་། ཐུར་རླུང་གི་དབང་གིས་བཤང་གཅི་འདོར་ཏེ་སྲོག་དང་འབྲེལ་པ་དང་ཕྱི་རོལ་དུ་ཡུལ་ལ་རྣམ་ཤེས་སྐྱེ་བ་ལ་ཕྱོགས་པར་བྱེད་པས་སོ། ། དེ་ནས་ལེན་པའི་དབང་ལས་ཟླ་བ་བཅུ་པ་ལ་སྐྱེ་བའི་སྲིད་པ་རྫོགས་པར་འགྱུར་ཏེ། བུམ་པར་འཚེད་པ་ལྟ་བུའི་སྡུག་བསྔལ་གྱི་ཉོན་མོངས་པ་འབྱུང་བའོ། ། སྲིན་པའི་དབང་ཟླ་བ་བཅུ་གཅིག་པ་ལ་སྐྱེ་བ་ལ་མངོན་དུ་ཕྱོགས་པ་སྐྱེ་བའི་ཡན་ལག་འགྲུབ་སྟེ་ལས་ཀྱི་ཀུན་ནས་ཉོན་མོངས་པའོ། ། སྐྱེ་བའི་དབང་ལས་བཙས་པ་ལ་སོགས་གནས་སྐབས་གཞན་དུ་འགྱུར་བ་དང་རླུང་ཕྱིར་འབྱུང་བས་སྲོག་འགྱུར་བའི་མཚན་ཉིད་ཅན་གྱི་རྒ་ཤི་འགྲུབ་སྟེ། མངལ་ནས་ཕྱིར་འབྱུང་བ་ན་ཐོ་བའི་འཁྲུལ་འཁོར་གྱིས་བཙིར་བ་ལྟ་བུའི་སྡུག་བསྔལ་གྱི་སྡུག་བསྔལ་ལོ། ། ཞེས་པ་ནི་མངལ་སྐྱེས་ཀྱི་གནས་སྐབས་བཞི་པ་ཡེ་ཤེས་ཡོངས་སུ་རྫོགས་པས་ཡེ་ཤེས་ཀྱི་ཆེན་པོའི་གནས་སྐབས་ཀྱི་ལུས་དང་ངག་དང་སེམས་ཏེ།
མངལ་གྱི་ལུས་རྫོགས་པ་དང་། རླུང་གིས་འགུལ་བ་དང་ཕྱིའི་ཡུལ་ལ་འདུ་ཤེས་གསལ་བར་སད་པར་བྱེད་པས་སོ། ། ཡང་ན་ཁུ་ཁྲག་སེམས་དང་འབྲེལ་པས་བཞག་སྟེ། ནང་ལེར། འདིར་ལུས་ཀྱི་དབྱེ་བ་ནི་ས་བོན་དང་འབྲེལ་བ་ཅན་ཏེ། ངག་གི་དབྱེ་བ་ནི་ཁྲག་དང་འབྲེལ་བ་ཅན་ནོ། ། དེ་བཞིན་དུ་ཁྱབ་པར་བྱ་བ་དང་ཁྱབ་པར་བྱེད་པར་འབྲེལ་བའི་སེམས་ཀྱི་དབྱེ་བ་ཞེས་སོ། ། འདི་ནི་འདི་ཉིད་དུ། ཁ་ཅིག་ཏུ་བཅུ་པ་དང་བཅུ་གཅིག་པ་དང་བཅུ་གཉིས་པ་ལ་ཕག་གི་དངོས་པོའི་མཇུག་ཏུ་དུཿཁ་དྲག་པོར་འགྱུར་ཏེ་ཞེས་པ་ལྟར་ཟླ་བ་བཅུ་གཉིས་པ་ལ་བཙའ་བའི་དབང་དུ་བྱས་ལ་ཟླ་བ་དགུ་པ་ལ་བཙའ་བ་ཡང་ཡོད་པས་འདི་ལྟར་ཐམས་ཅད་དུ་ངེས་པ་མེད་ཅིང་། རྡོར་སྙིང་འགྲེལ་པར།
འཆི་ན་མ་རིག་པ་འཇུག་ཅིང་། ། དེ་ལས་འདུ་བྱེད་རྣམས་སྐྱེ་འོ། ། དེ་ཉིད་དང་པོའི་མགོན་པོར་བཤད། ། ཞལ་གསུམ་རྣམ་པ་ཕྱག་དྲུག་པ། ། མི་བསྐྱོད་དང་པོ་འཇུག་པ་གང་། ། དེ་ལས་རྣམ་པར་ཤེས་པ་འབྱུང་། ། དེ་ལས་མིང་དང་གཟུགས་སུ་འགྱུར། ། དེ་ནས་ཁམས་དྲུག་བདག་ཉིད་ཅན། ། སྐྱེ་མཆེད་དྲུག་པོ་འདི་རྣམས་ལས། ། གཟུགས་རྡོ་རྗེ་སོགས་ངེས་པར་འབྱུང་། །
མིག་སོགས་རྣམས་དང་གཟུགས་སོགས་རྣམས། ། ལྷན་ཅིག་སྦྱོར་བ་རེག་པ་འོ། ། དེ་ལས་ཚོར་བ་སྐྱེ་བ་འོ། ། དེ་ནི་རིན་ཆེན་འབྱུང་ལྡན་ཉིད། ། སྲིད་པ་ལོངས་སྤྱོད་བདག་ཉིད་སྲེད། ། དེ་ཉིད་ལས་ནི་ཉེ་བར་སྐྱེ། ། དེ་ལས་ཉེ་བར་ལེན་པར་བརྗོད། ། ལག་པ་རྐང་པ་རྐྱོང་བ་འོ། ། དེ་ལས་སྲིད་པ་སྐྱེ་འགྱུར་ཏེ། ། བྱིས་པའི་དབུགས་ནི་ཕྱིར་འབྱུང་བའོ། །
དེ་ལས་སྐྱེ་འདི་འདུ་ཤེས་དང་། ། བྱིས་པ་རྣམས་ཀྱིས་རྟག་བརྗོད་པ་འོ། ། ལུས་ལ་སོགས་པ་བྱིན་རླབས་པར། ། དེ་འདི་ཡོངས་སུ་བརྟགས་པ་ནི། ། སླར་ཡང་འདུ་བྱེད་ཤེས་པར་བྱ། ། སོ་རྣམས་ལྷུང་ལས་སྲིད་པ་འོ། ། ཞེས་མངལ་བཟུང་ནས་མ་ཤིའི་བར་ལ་སྦྱར་རོ། ། དེ་ལྟར་ལུས་དང་ངག་དང་སེམས་དང་ཡེ་ཤེས་ཀྱི་བདག་ཉིད་བཞི་པོ་རྣམས་ནི་རེ་རེ་ཞིང་ཆུ་སྲིན་ལ་སོགས་པའི་དུས་སྦྱོར་གསུམ་གསུམ་ལ་རྣམ་པར་བཞག་སྟེ། དེ་དག་གི་ཡང་དང་པོ་རྣམས་ལུས་ཀྱི་ས་བོན་ཁུ་བ་དང་འབྲེལ་བ་དང་། རྟེན་བྱེད་པས་མངལ་དང་།
བར་པ་རྣམས་སྲོག་གམ་ཁྲག་དང་འབྲེལ་བས་སྒོ་དང་། ཐ་མ་རྣམས་ཕྱིའམ་སེམས་དང་འབྲེལ་བའི་དབྱེ་བས་ཕྱི་རོལ་ཏེ་གསུམ་གསུམ་པོ་རྣམས་ལ་སྦྱར་བར་བྱའོ། ། དེ་ལ་མི་རྣམས་ཀྱི་མངལ་འཛིན་པའི་ཟླ་བ་དང་པོ་ལ་ནི་དུས་སྦྱོར་བཅུ་གཉིས་ལས་ཆུ་སྲིན་གྱི་དུས་སྦྱོར་དང་རྟེན་འབྲེལ་བཅུ་གཉིས་ལས་མ་རིག་པ་རྣམ་པར་བཞག་སྟེ་ལུས་ཀྱི་ས་བོན་འཛིན་པས་མངལ་ལོ། ། ཟླ་བ་གཉིས་པ་ལ་ནི་བུམ་པ་དང་འདུ་བྱེད་རྣམ་པར་བཞག་སྟེ། སྲོག་དང་འབྲེལ་བས་སྒོའི་གནས་སྐབས་སོ། ། ཟླ་བ་གསུམ་པ་ལ་ནི་ཉ་དང་རྣམ་པར་ཤེས་པ་རྣམ་པར་བཞག་སྟེ་ཕྱིའི་ཡུལ་ལས་སད་པར་བྱེད་པས་ཕྱི་རོལ་གྱི་གནས་སྐབས་སོ་ཞེས་པ་མངལ་གྱི་ཟླ་བ་དང་པོ་གསུམ་གྱི་བདག་ཉིད་ནི་མངལ་ནས་སྐྱེས་པ་རྣམས་ཀྱི་གནས་སྐབས་བཞི་ལས་ཆུང་ངུའི་གནས་སྐབས་སོ། ། དེ་ནས་ཟླ་བ་བཞི་པ་ལ་ནི་ལུག་གི་དུས་སྦྱོར་དང་མིང་དང་གཟུགས་རྣམ་པར་བཞག་སྟེ་མཆེད་ཀྱི་ས་བོན་འཛིན་པས་མངལ་ལོ། ། ལྔ་པ་ནི་གླང་དང་སྐྱེ་མཆེད་དྲུག་རྣམ་པར་བཞག་སྟེ་སྲོག་སྐྱེ་བའི་སྒོ་བྱེད་པས་སྒོའོ། ། ཟླ་བ་དྲུག་པ་ལ་ནི་འཁྲིག་པ་དང་རེག་པ་རྣམ་པར་བཞག་སྟེ་ཕྱིའི་ཡུལ་དང་ཕྲད་པར་བྱེད་པས་ཕྱི་རོལ་ལོ་ཞེས་པ་མངལ་གྱི་ཟླ་བ་གསུམ་གྱི་བདག་ཉིད་ནི་མངལ་གྱི་གནས་སྐབས་གཉིས་པ་འབྲིང་པོའི་གནས་སྐབས་སོ། ། དེ་ནས་ཟླ་བ་བདུན་པ་ལ་ནི་ཀརྐ་ཊ་དང་ཚོར་བ་རྣམ་པར་བཞག་སྟེ་ཆགས་སྡང་གི་ས་བོན་འཛིན་པས་མངལ་ལོ། །
ཟླ་བ་བརྒྱད་པ་ལ་ནི་སེང་གེ་དང་སྲེད་པ་རྣམ་པར་བཞག་སྟེ་ཐུར་སེལ་གྱི་རླུང་སྐྱེ་བའི་སྒོ་བྱེད་པས་སྒོའོ། ། ཟླ་བ་དགུ་པ་ལ་ནི་བུ་མོ་དང་ལེན་པ་དང་རྣམ་པར་བཞག་སྟེ་ཕྱིའི་བྱ་བ་ལ་འཇུག་པའི་ལས་དབང་འགྲུབ་པས་ཕྱི་རོལ་ལོ། ། ཞེས་པ་ཟླ་བ་གསུམ་གྱི་བདག་ཉིད་ནི་མངལ་གྱི་གནས་སྐབས་གསུམ་པ་ཆེན་པོའི་གནས་སྐབས་སོ། ། དེ་ནས་ཟླ་བ་བཅུ་པ་ལ་ནི་སྲང་དང་སྲིད་པ་རྣམ་པར་བཞག་སྟེ། མངལ་དུ་ལུས་རྫོགས་ནས་མངལ་གྱི་གནས་སྐབས་སོ། ། ཟླ་བ་བཅུ་གཅིག་པ་ལ་ནི་སྡིག་པ་དང་སྐྱེ་བ་རྣམ་པར་བཞག་སྟེ་སྐྱེ་བའི་སྒོ་བྱེད་པས་སྒོའི་གནས་སྐབས་སོ། ། ཟླ་བ་བཅུ་གཉིས་པ་ལ་ནི་གཞུ་དང་རྒ་ཤི་རྣམ་པར་བཞག་སྟེ་ཕྱིའི་ཡུལ་ལ་འདུ་ཤེས་གསལ་བར་སྐྱེ་བར་བྱེད་པས་ཕྱི་རོལ་གྱི་གནས་སྐབས་སོ་ཞེས་པ་གསུམ་གྱི་བདག་ཉིད་ནི་མངལ་སྐྱེས་ཀྱི་གནས་སྐབས་བཞི་པ་ཆེན་པོའི་ཆེན་པོའི་གནས་སྐབས་སོ། ། དེ་ལྟར་གནས་སྐབས་བཞི་ནི་ལུས་དང་ངག་དང་སེམས་དང་ཡེ་ཤེས་ཀྱི་དབྱེ་བས་ཟླ་བ་གསུམ་གསུམ་དུ་རྣམ་པར་བཞག་སྟེ། ལུས་དང་ཡེ་ཤེས་གཉིས་ཀྱི་དབང་དུ་བྱས་ནས་གནས་སྐབས་དང་པོ་ནི་ཡེ་ཤེས་ཀྱི་ཁམས་ཀྱི་ཐོག་མ་ཡིན་པས་ཡེ་ཤེས་ཀྱི་གནས་སྐབས་བཞི་པའི་དང་པོ་ཆུང་ངུའི་གནས་སྐབས་དང་། ལུས་ཀྱི་གནས་སྐབས་སད་པ་སོགས་བཞིའི་ཐ་མལ་བཞིའི་གནས་སྐབས་ཡིན་པས་བཞི་པ་ཆེན་པོའི་ཆེན་པོར་རིག་པར་བྱ་ཞིང་།
དེ་བཞིན་དུ་གནས་སྐབས་གཉིས་པ་ནི་ཡེ་ཤེས་ཀྱི་འབྲིང་པོ་དང་། གཉིད་སྟུག་གི་གནས་སྐབས་ཡིན་པས་ལུས་ཀྱི་ཆེན་པོ། གནས་སྐབས་གསུམ་པ་ནི་ཡེ་ཤེས་ཀྱི་ཆེན་པོ་རྨི་ལམ་གྱི་གནས་སྐབས་ཡིན་པས་ལུས་ཀྱི་འབྲིང་པོ། གནས་སྐབས་བཞི་པ་ནི་ཡེ་ཤེས་ཀྱི་ཆེན་པོའི་ཆེན་པོ། ལུས་ཀྱི་སད་པའི་གནས་སྐབས་ཆུང་ངུར་རིག་པར་བྱའོ། ། དེ་ལྟར་བཅོམ་ལྡན་འདས་ཀྱིས་རྒྱུད་ཀྱི་རྒྱལ་པོའི་ཡེ་ཤེས་ཀྱི་ལེའུ་ལྔ་པའི་ལན་གྱི་ཚིགས་སུ་བཅད་པ་བརྒྱ་བདུན་བཅུ་པའི་རྗེས་ལས། སེམས་ཅན་སྲིན་པར་འཁོར་བའི་ཚུལ་གསུམ་པ་འདི་ལྟ་སྟེ། སྐྱེ་བའི་སྒོ་ལས་ནི་ཉོན་མོངས་པ་དང་ལས་འབྱུང་བར་འགྱུར་ཏེ་ལས་དེ་ལས་སྡུག་བསྔལ་དུ་འཇུག་པར་འགྱུར་ལ། སླར་ཡང་ཉོན་མོངས་ཉིད་ནི་རང་གི་སྡུག་བསྔལ་གྱི་བདེན་པ་ལས་འབྱུང་བར་འགྱུར་རོ། ། དེ་ལྟར་ལས་ཉོན་མོངས་ཀྱི་རང་བཞིན་ཀྱུང་དང་སྡུག་བསྔལ་འདི་ནི་སེམས་ཅན་འཁོར་བའི་འཁོར་ལོར་འཁྱམ་པར་བྱེད་པའི་ཡན་ལག་རྒྱུ་དང་འབྲས་བུར་ཕན་ཚུན་འབྲེལ་བས་མཉམ་པ་དག་སྟེ།
དེ་དག་མ་གཏོགས་པའི་སེམས་ཅན་སྲིད་པར་འཁོར་བའི་ཡན་ལག་གཞན་པ་མེད་ལ། སེམས་ཅན་དེ་རྣམས་ཀྱང་ཤི་བའི་རྗེས་སུ་སྟོན་པ་འོད་གསལ་རྣམས་ལས་ཕྱི་མའི་ཕུང་པོའི་ཆོས་རྣམས་འགྲུབ་པར་འགྱུར་ཞིང་། སྲིད་པ་འདིར་ནི་གནས་པ་འཆི་བའི་མཐའ་རུ་ཚེ་འདིའི་ཕུང་པོ་དེ་རྣམས་ལས་ཀྱང་འོད་གསལ་སྟོང་པ་རྣམས་སུ་འཇུག་པར་འགྱུར་བའི་ཚུལ་ཡང་ཁ་ཏོན་ལས་ཁ་ཏོན་དང་། མར་མེ་ལས་མར་མེ་དང་། ཆུ་ཤེལ་ལས་ཆུ་དང་། མེ་ཏོག་ལས་དྲི་དང་། སྒྲ་ལས་བྲག་ཆ་དང་། མེ་ཤེལ་ལས་མེ་དང་། སྐྱུར་བ་ལས་ལྕེ་འཛག་པ་དང་། ས་བོན་ལས་མྱུ་གུ་སོགས་འབྱུང་བ་རྣམས་ཀྱི་དཔེས་ཤེས་པར་བྱའོ། །
ཁ་ཏོན་ལ་སོགས་པའི་དཔེ་འདི་རྣམས་ཀྱིས་ཕུང་པོ་སྔ་ཕྱི་རྣམས་ཀྱི་སྐྱེ་བ་དང་འགག་པའི་ཚུལ་རིག་པར་བྱའོ། ། ཇི་ལྟར་ན་མཁན་པོའི་ཁ་ཏོན་ལས་མཁན་བུའི་ཁ་ཏོན་འབྱུང་བའི་ཚེ་མཁན་པོའི་རིག་པ་ཟད་པ་མ་ཡིན་ཞིང་། སློབ་མས་ཐོབ་པ་མེད་པ་མ་ཡིན་ནོ། ། དེ་བཞིན་དུ་མར་མེ་ལས་མར་མེ་གཞན་འབྱུང་ངོ་། ། ཆུ་འབྱུང་བ་ལ་ཡང་ཟླ་བའི་འོད་དང་ཕྲད་པ་ལས་ཟླ་བ་ཆུ་ཤེལ་ལས་ཆུ་འབྱུང་བའོ། ། མེ་ཏོག་གིས་བསྒོས་པ་ལས་ལུས་ལ་དྲི་འབྱུང་བའོ། ། ཉི་མ་དང་ཕྲད་པ་ལས་མེ་ཤེལ་ལས་མེ་སྐྱེའོ། ། སྒྲ་ལས་སྒྲ་བརྙན་ནོ། ། སྐྱུར་བ་ལས་ལྕེ་འཛག་པའོ། ། ས་བོན་ལས་མྱུ་གུའོ། །
དེ་བཞིན་དུ་ཕུང་པོ་རྣམས་ཀྱི་ཉིང་མཚམས་སྦྱོར་བ་ནི་འདོད་ཆགས་ཀྱི་བག་ཆགས་ཀྱི་དབང་གིས་སོ། ། དེ་ལྟར་རྡོ་རྗེ་སྙིང་པོས་རྩ་རྒྱུད་ཀྱི་ལུང་དྲངས་པར། རང་ལས་བག་ཆགས་ཀྱིས་བཅིངས་པའི། ། རྣམ་ཤེས་རླུང་དང་ལྡན་པ་ནི། ། ཤི་ལས་སླར་ཡང་འབྱུང་བར་འགྱུར། ། དེ་མེད་པར་ནི་ཕྱི་མ་མིན། ། མཁན་པོ་ལས་ནི་རིག་པ་དང་། ། མར་མེས་མར་མེར་འགྱུར་ཇི་བཞིན། ། རྒྱ་ལས་རྒྱ་གཞན་ཇི་བཞིན་དང་། ། གདོང་ལ་མེ་ལོང་ལ་གདོང་དང་།
སྒྲ་ལས་སྒྲ་བརྙན་འབྱུང་བ་དང་། ། ཇི་ལྟར་མེ་ཤེལ་ལས་མེ་ནི། ། ཉི་མར་ཉི་མ་མེད་མི་འབྱུང་། ། སྐྱུར་བ་ཟོས་པས་ལྕེ་འཛག་པར། ། སྐྱུར་མིན་སྐྱུར་བ་མེད་མི་འབྱུང་། ། ས་བོན་ལས་ནི་མྱུ་གུ་གཞན། ། དེ་མེད་པར་ནི་དེ་མི་འབྱུང་། ། འབྲས་བུ་རྒྱུ་ཡི་རང་བཞིན་ལས། ། བདག་ལས་མ་ཡིན་གཞན་ལས་མིན། ། གཉིས་ལས་མ་ཡིན་རྒྱུ་མེད་མིན། །
དངོས་པོ་གང་རྣམས་འགའ་ན་ཡང་། ། སྐྱེ་བ་འགའ་ཡང་ཡོད་མ་ཡིན། ། ཞེས་སོ། ། བཅོམ་ལྡན་འདས་ཀྱི་གསུང་འདིའི་ཕྱིར་འཁོར་བའི་འཁོར་ལོར་འཁོར་བའི་རྒྱུ་ནི་འགྱུར་བའི་འདོད་ཆགས་ཏེ། དེ་ཉིད་མ་རིག་པའོ། ། འདིར་གང་གི་ཚེ་འགྱུར་བའི་འདོད་ཆགས་ཉམས་པ་དེའི་ཚེ་མཆོག་ཏུ་མི་འགྱུར་བའི་བདེ་བར་འགྱུར་ཏེ། མཆོག་ཏུ་མི་འགྱུར་བ་ནི་འདོད་ཆགས་ཆེན་པོའོ། ། དེ་ལྟར་མི་འགྱུར་བ་ནི་འདོད་ཆགས་པོའོ། ། དེ་ལྟར་དབང་མདོར་བསྟན་དུ། མཆོག་ཏུ་མི་འགྱུར་བདེ་བ་རྫོགས། །
ས་རྣམས་ཀྱིས་ནི་ཡོངས་རྫོགས་པ། ། འདོད་ཆགས་ཆེན་པོ་སེམས་དཔའ་ཆེ། ། ཞེས་སོ། ། འདོད་ཆགས་ཆེན་པོ་ལས། ཆགས་བྲལ་ཉམས་པ་སྟེ་ཆགས་བྲལ་ཞེས་བྱ་ནི་ཞེ་སྡང་ངོ་། ། ཞེ་སྡང་ཟད་པ་ལས་ཞེ་སྡང་ཆེན་པོར་འགྱུར་རོ། ། དེ་ལྟར། བྱང་ཆུབ་སེམས་དཔའ་ཞེ་སྡང་མཆོག ། ཉོན་མོངས་ཟད་པ་དགྲ་ཆེན་པོ། ། ཞེས་སོ། །
ཞེ་སྡང་ཆེན་པོ་ལས་བརྒྱལ་བ་ཞེས་བྱ་བའི་གཏི་མུག་ཉམས་པའོ། ། གཏི་མུག་ཉམས་པ་ལས་གཏི་མུག་ཆེན་པོར་འགྱུར་རོ། ། མཆོད་པ་ཆེན་པོ་གཏི་མུག་སེལ། ། རྨོངས་བློ་ཆེན་པོ་གཏི་མུག་སེལ། ། ཞེས་སོ། ། འདོད་ཆགས་ཆེན་པོ་དང་ཞེ་སྡང་ཆེན་པོ་དང་གཏི་མུག་ཆེན་པོ་ལས་འདོད་ཆགས་དང་ཞེ་སྡང་དང་གཏི་མུག་གི་བདག་ཉིད་མ་རིག་པ་ཉམས་པའོ། ། མ་རིག་པ་ཟད་པ་ལས་མ་རིག་པ་ཆེན་པོར་འགྱུར་རོ། ། དེ་ལྟར་མ་རིག་པ་འགགས་པས་འདུ་བྱེད་འགག་པའོ། ། འདུ་བྱེད་འགགས་པས་རྣམ་པ་ཤེས་པ་འགག་གོ ། རྣམ་པ་ཤེས་པ་འགགས་པས་མིང་དང་གཟུགས་འགག་གོ །
མིང་དང་གཟུགས་འགགས་པས་སྐྱེ་མཆེད་དྲུག་འགག་གོ ། སྐྱེ་མཆེད་དྲུག་འགགས་པས་རེག་པ་འགག་གོ ། རེག་པ་འགགས་པས་ཚོར་བ་འགག་གོ ། ཚོར་བ་འགགས་པས་སྲེད་པ་འགག་གོ ། སྲེད་པ་འགགས་པས་ལེན་པ་འགག་གོ ། ལེན་པ་འགགས་པས་སྲིད་པ་འགག་གོ ། སྲིད་པ་འགགས་པས་སྐྱེ་བ་འགག་གོ ། སྐྱེ་བ་འགགས་པས་རྒ་ཤི་འགག་སྟེ། དེ་ལྟར་ཡན་ལག་བཅུ་གཉིས་འགགས་པ་ལས་འཁོར་བའི་ཡན་ལག་བཅུ་གཉིས་དང་ཆོས་མི་མཐུན་པས། བཅོམ་ལྡན་འདས་ཀྱིས་རྒྱུའི་ཡན་ལག་བཅུ་གཉིས་པོ་རྣམས་ནི་བདེན་དོན་བཅུ་གཉིས་སྒྲིབ་པ་མེད་པར་རིག་པར་བྱའོ། །
གལ་ཏེ་འགྱུར་བའི་འདོད་ཆགས་བསྒོམ་པས་རྣལ་འབྱོར་པ་རྣམས་སངས་རྒྱས་ཉིད་དུ་འགྱུར་ན། འོ་ན་དེའི་ཚེ་དེ་བཞིན་གཤེགས་པ་ཆོས་ཅན། དེས་ཅིའི་དོན་དུ་སངས་རྒྱས་པའི་ཚེ་འཆི་བདག་དང་ཕུང་པོ་དང་ཉོན་མོངས་པ་དང་ལྷའི་བུ་སྟེ་བདུད་བཞི་པོ་རྣམས་གཞོམ་པ་མཛད་དེ་མཛད་པ་མི་རིགས་པར་ཐལ། སངས་རྒྱས་པའི་སྔ་རོལ་དུ་འགྱུར་བའི་བདུད་བཅོམ་པའི་ཕྱིར། ཐལ་བ་ལས་སངས་རྒྱས་པའི་ཚེ་བདུད་བཞི་བཅོམ་པ་མཛད་པ་དེའི་ཕྱིར་འགྱུར་བའི་འདོད་ཆགས་བཅོམ་པས་སངས་རྒྱས་ཉིད་དུ་མི་འགྱུར་རོ་ཞེས་པ་འདིར་འགའ་ཞིག་གིས་བསམ་པ་འབྱུང་བར་འགྱུར་ཏེ། དེའི་ཕྱིར་ལན་བརྗོད་པར་བྱའོ། ། འདིར་རྨོངས་པ་རྣམས་ཀྱིས་བརྗོད་པ་གང་ཡིན་པ་དེ་ནི་ཕྱི་རོལ་གྱི་བདུད་རྣམས་དེ་བཞིན་གཤེགས་པས་བཅོམ་པ་དེ་ནི་བདེན་པ་མ་ཡིན་ཏེ། གང་གི་ཕྱིར་ན་སངས་རྒྱས་པའི་དུས་སྔ་མ་དང་ཕྱི་མ་གང་དུའང་བདུད་བཅོམ་པ་འགལ་བའི་ཕྱིར་རོ། ། མ་གྲུབ་པ་མིན་ཏེ། འདིར་གལ་ཏེ་སྔོན་དུ་སངས་རྒྱས་ཉིད་དང་ཕྱི་ནས་བདུད་བཅོམ་པ་ཡིན་ན་དེའི་ཚེ་སངས་རྒྱས་ལ་ཆོས་ཅན།
སྒྲིབ་པ་མེད་པ་ཉིད་མེད་པར་ཡང་ཐལ་ཏེ། བདུད་ཀྱི་ཉེ་བར་འཚེ་བ་ཡོད་པའི་ཕྱིར་རོ། ། ཅིས་སྟེ་སྔོན་དུ་བདུད་བཅོམ་པ་དང་ཕྱི་ནས་སངས་རྒྱས་པ་ཉིད་ཡིན་ན། དེའི་ཚེ་ཤེས་བྱ་འདིར་ཆོས་ཅན། འཁོར་བ་པའི་སེམས་ཅན་གཞན་རྣམས་ཀྱང་སངས་རྒྱས་པ་ཉིད་མེད་པར་བདུད་བཅོམ་པ་ཅིའི་ཕྱིར་མི་བྱེད་དེ། བྱེད་པར་རིགས་པར་ཐལ། སངས་མ་རྒྱས་པ་ཉིད་དུ་བདུད་འཇོམས་པའི་ཕྱིར། ཅིས་ཏེ་སངས་རྒྱས་པ་དང་བདུད་བཅོམ་པར་འགྱུར་རོ་ཞེ་ན། དེ་བཞིན་དུ་དེ་བཞིན་གཤེགས་པ་ཆོས་ཅན། སངས་རྒྱས་པ་དང་གཅིག་ཅར་དུ་ཡང་བདུད་བཅོམ་པ་མ་མཛད་པར་ཐལ་ཏེ།
སངས་རྒྱས་པ་དང་བདུད་བཅོམ་པ་གཅིག་ཅར་མི་སྲིད་པའི་ཕྱིར་ཏེ། སྐད་ཅིག་གང་ལ་བདུད་ཡོད་པའི་སྐད་ཅིག་དེ་ལ་ཆོས་ཅན། སངས་རྒྱས་ཉིད་དུ་མི་འགྱུར་ཏེ། སེམས་སྒྲིབ་པ་དང་བཅས་པའི་ཕྱིར་རོ། ། སྐད་ཅིག་ལ་སངས་རྒྱས་ཉིད་ཡིན་པའི་སྐད་ཅིག་དེ་ལ་ཆོས་ཅན། བདུད་མེད་དེ། སྒྲིབ་པ་ཐམས་ཅད་ཟད་པའི་ཕྱིར་རོ། ། དེའི་ཕྱིར་སེམས་ཅན་རྣམས་ཀྱི་ལུས་དང་ངག་དང་སེམས་དང་མ་རིག་པའི་བག་ཆགས་ཀྱི་བདུད་བཞི་སྟེ། དེ་རྣམས་ལས་ལུས་ཀྱི་སྒྲིབ་པ་ནི་ཕུང་པོའི་བདུད་དོ། ། ངག་གི་སྒྲིབ་པ་ནི་ཉོན་མོངས་པའི་བདུད་དོ། །
སེམས་ཀྱི་སྒྲིབ་པ་ནི་འཆི་བདག་གི་བདུད་དོ། ། ཕྱི་རོལ་གྱི་མ་རིག་པའི་འཇུག་པ་ནི་ལྷའི་བུའི་བདུད་དེ། སེམས་ཅན་རྣམས་རང་རང་གི་སྤྱད་པའི་དགེ་བ་དང་མི་དགེ་བའི་ལས་ཀྱི་འབྲས་བུ་ཉེ་བར་ལོངས་སྤྱོད་པ་ཡིན་པ་དེ་ལ་ཡོངས་སུ་མ་བརྟགས་པར་བྱིས་པའི་བློ་ཅན་འཁོར་བའི་ལོངས་སྤྱོད་མངོན་པར་འདོད་པ་རྣམས་ཀྱི་ཕྱི་རོལ་གྱི་མ་རིག་པའི་འཇུག་པ་འདི་ནི་ལྷའི་བུའི་བདུད་ཀྱི་ཚིག་གིས་འབྱུང་བར་འགྱུར་རོ། ། འདིར་ལྷའི་བུ་རྣམས་ཀྱིས་ཚིག་ནི་ཟླ་བའི་སྟོབས་ཀྱིས་སེམས་ཅན་རྣམས་ཀྱི་སེམས་དགེ་བ་དང་མི་དགེ་བར་འགྱུར་ཏེ། ཉི་མའི་སྟོབས་དང་བཀྲ་ཤིས་སྟོབས་དང་གཟའ་ལྷག་གི་སྟོབས་དང་། ཕུར་བུའི་སྟོབས་དང་པ་སངས་ཀྱི་སྟོབས་དང་སྤེན་མའི་སྟོབས་དང་སྒྲ་གཅན་གྱི་སྟོབས་དང་མཇུག་རིངས་ཀྱི་སྟོབས་དང་རེས་གཟའི་སྟོབས་དང་སྐར་མའི་སྟོབས་དང་སྦྱོར་བའི་སྟོབས་དང་བྱེད་པའི་སྟོབས་དང་དུས་སྦྱོར་གྱི་སྟོབས་ཀྱིས་དགེ་བ་དང་མི་དགེ་བར་འགྱུར་རོ་ཞེས་ཟེར་རོ། ། དེ་བཞིན་དུ་དབྱངས་འཆར་བའི་སྟོབས་ལ་མངོན་པར་དགའ་བ་གཞན་རྣམས་ཀྱི་ཚིག་ནི་གཡུལ་དུ་དབྱངས་འཆར་བའི་སྟོབས་ཀྱིས་གཡུལ་ལས་རྣམ་པར་རྒྱལ་བར་འགྱུར་ཏེ། རྣལ་འབྱོར་མའི་སྟོབས་དང་སྐར་མའི་སྟོབས་དང་སྒྲ་གཅན་གྱི་སྟོབས་དང་དྲག་པོའི་སྟོབས་ལ་སོགས་པས་གཡུལ་གྱི་སར་རྣམ་པར་རྒྱལ་བར་འགྱུར་རོ། ། དེ་བཞིན་དུ་སངས་རྒྱས་པའི་ཉན་ཐོས་པ་རྣམས་ཀྱི་ཡང་ཕྱི་རོལ་གྱི་མ་རིག་པའི་འཇུག་པ་ནི་ཆོས་ལ་བརྟེན་ཅིང་འབྲེལ་པར་བྱུང་བ་ཡན་ལག་བཅུ་གཉིས་འཆར་བའི་རྩིས་ཀྱི་བསམ་པས་སེམས་ཅན་རྣམས་ཀྱི་དགེ་བ་དང་མི་དགེ་བ་ནི་རྟེན་འབྲེལ་ལས་འབྱུང་བར་འགྱུར་རོ། ། ཞེས་ཟེར་རོ། །
དེ་བཞིན་དུ་ལྷའི་བུ་གཞན་རྣམས་ཀྱི་ཚིག་ནི་ལྷའི་དྲིན་གྱིས་ཐམས་ཅད་དགེ་བར་འགྱུར་རོ། ། ཞེས་པ་སྟེ་སེམས་ཅན་རྣམས་ཀྱིས་དེ་ལྟ་བུ་ལ་སོགས་པའི་མ་རིག་པའི་འཇུག་པ་ནི་ལྷའི་བུའི་བདུད་ཀྱི་ཚིག་གིས་བསྟན་པ་ཡང་དག་པའི་ཀུན་རྫོབ་ཀྱི་རྒྱུ་འབྲས་དང་འགལ་བ་རྣམས་སོ། ། དེ་མི་རིགས་ཏེ་འདིར་གལ་ཏེ་སྐྱེ་བ་གཞན་གྱི་བསོད་ནམས་དང་སྡིག་པ་དག་མ་གཏོགས་པར་ལྷའི་བུའི་བདུད་ཀྱི་ཚིག་གིས་བསྟན་པ་གཟའ་སྐར་ལ་སོགས་པ་རྣམས་ཀྱིས་སེམས་ཅན་རྣམས་ཀྱི་དགེ་བ་དང་མི་དགེ་བར་འགྱུར་ན། དེའི་ཚེ་སེམས་ཅན་ཆོས་ཅན། སྔར་བསགས་པའི་དགེ་བ་དང་མི་དགེ་བ་ཐམས་ཅད་དོན་མེད་པར་འགྱུར་ཏེ། གཟའ་ལ་སོགས་པའི་སྟོབས་དང་སྟོབས་མ་ཡིན་པའི་འབྲས་བུ་ལ་ཉེ་བར་ལོངས་སྤྱོད་པའི་ཕྱིར་རོ། ། དེ་བཞིན་དུ་དུས་སྦྱོར་ལ་སོགས་པས་དགེ་མི་དགེར་འགྱུར་རོ་ཞེས་པ་ལ་འཁྲུལ་པ་ཡང་མཐོང་སྟེ། དྲང་སྲོང་བ་ཤིཥྛས་དགེ་བར་བསྟན་པའི་དུས་སྦྱོར་ལ་བག་མར་བླངས་པས་ནི་ལྷ་མོ་སཱི་ཏ་བདེ་བ་དང་ལྡན་པ་མིན་པར་རྟག་ཏུ་སྡུག་བསྔལ་ལ། ལྷ་མིན་གྱི་ཕྱོགས་སུ་གནས་པ་དྲང་སྲོང་རྒྱས་པས་ཀུན་རུའི་ཞིང་དུ་གནམ་སྟོང་ལ་གཡུལ་དུ་སུ་ཞུགས་པ་དེ་རྒྱལ་བར་འགྱུར་རོ། ། ཞེས་པའི་ཚིག་གི་དྲིན་གྱིས་ནི་འཐབ་དཀའ་སྒྲ་ངན་པས་གནམ་སྟོང་ལ་གཡུལ་དུ་ཞུགས་ཀྱང་གཡུལ་ལས་རྣམ་པར་རྒྱལ་བ་མ་ཡིན་ཏེ། །
སྐྱ་བསེང་གི་བུ་འཇིགས་སྡེ་བཅུ་གསུམ་ལ་གཡུལ་དུ་ཞུགས་པ་ཡིས་ནི་ཕྱི་མར་བརླག་པར་བྱས་སོ། ། སྐྱ་བསེང་གེ་བུ་དང་འཐབ་མོའི་སར་ནི་སྒྲ་ངན་གྱི་དཔུང་ཚོགས་གནས་པ་གང་ཡིན་པ། སྐྱབས་སེང་གི་བུ་སྲིད་སྒྲུབ་ལ་ནི་མཚོན་བསྣུན་ནས་བསད་པར་འདོད་པ་དེ་རྣམས་སྲིད་སྒྲུབ་ཀྱི་མདའ་ཡིས་ཕུག་སྟེ། སྒྲ་ཅན་གྱི་ཕྱོགས་རྣམས་མ་ལུས་པ་ཀུན་ཏུ་བརླག་པར་བྱས་པར་གྱུར་ཏོ། ། ཞེས་རྩ་བའི་རྒྱུད་ལས་གསུངས་སོ། ། དེའི་ཕྱིར་སྔོན་རང་ཉིད་ཀྱིས་སྤྱད་པའི་དགེ་བ་དང་མི་དགེ་བའི་ལས་ཀྱི་འབྲས་བུ་ལ་སེམས་ཅན་རྣམས་ཀྱི་ལོངས་སྤྱོད་པར་ཤེས་པར་བྱའོ། ། དེ་བཞིན་དུ་ཡང་བཅོམ་ལྡན་འདས་ཀྱིས་གསུངས་པ། སེམས་ཅན་རང་རང་གི་ལུས་དང་ངག་དང་ཡིད་ཀྱི་ལས་རྣམ་སྨིན་ཡིད་དུ་འོང་བ་སྟེར་བ་དགེ་བ་དང་མི་འོང་བ་སྟེར་བ་མི་དགེ་བ་གང་བྱེད་པ་དེའི་འབྲས་བུ་ལ་སེམས་ཅན་རྣམས་ལོངས་སྤྱོད་དེ། གཟའ་སྐར་ལ་སོགས་པའི་ལྷ་གཞན་གྱིས་རང་རང་གི་ལས་ལ་མ་ལྟོས་པར་དགེ་མི་དགེའི་འབྲས་སྟེར་བ་མིན། ཞེས་སོ། །
ཅི་སྟེ་ལྷ་མཆོད་པ་གང་ཞིག་ལས་ལྷའི་དྲིན་གྱིས་བདེ་བ་ཉིད་དུ་མཐོང་བ་ཇི་ལྟར་ཞེ་ན། དེ་ཡང་སེམས་ཅན་རྣམས་ཀྱི་སྔོན་གྱི་བསོད་ནམས་ཀྱི་སྟོབས་ཀྱིས་ལྷའི་དྲིན་གྱིས་ལེགས་པ་ཐོབ་པར་སྣང་བ་ཡིན་གྱི། སྡིག་བསགས་པའི་སྟོབས་ཀྱིས་ནི་ལྷ་མཆོད་ཀྱང་ལེགས་པ་སྟེར་བ་མ་ཡིན་ནོ། ། བསོད་ནམས་ཀྱང་སེམས་ཅན་ལ་ཕན་བཏགས་པ་ལས་ཐོབ་པར་འགྱུར་གྱི། ལྷ་མཆོད་པ་དང་ཕན་བཏགས་པ་ལས་ཐོབ་པར་འགྱུར་གྱི། ལྷ་མཆོད་པ་དང་ཕ་མེས་ཀྱི་དུར་གསོལ་བ་ལ་སོགས་པའི་བྱ་བ་ལ་སེམས་ཅན་གྱི་སྲོག་བཅད་པ་ལས་ནི་བསོད་ནམས་སུ་འགྱུར་བ་མ་ཡིན་ནོ། ། དེ་བཞིན་དུ་བཅོམ་ལྡན་འདས་ཀྱི་ནང་གི་ལེའུ་ལས་ཚིགས་སུ་བཅད་པ་བརྒྱད་ཅུ་རྩ་དགུ་པས་ལས་ཀྱི་འབྲས་བུ་གསུངས་པ་འདི་ལྟ་སྟེ། སྒོ་གསུམ་གྱི་ལས་རང་གིས་བྱས་པའི་འབྲས་བུ་རང་གིས་ལོངས་སྤྱོད་པར་འགྱུར་བ་དེའི་ཕྱིར་དབང་ཕྱུག་ལ་སོགས་པའི་བྱེད་པ་པོ། འགའ་ཡང་སྲོག་ཆགས་རྣམས་ཀྱི་བདེ་བ་དང་སྡུག་བསྔལ་དག་ནི་མི་སྦྱིན་མི་འཕྲོག་སྟེ། འཁོར་བ་དག་ཏུ་ལུས་ངག་ཡིད་ཀྱི་ལས་གསུམ་པོ་དགེ་མི་དགེ་གང་རང་གིས་སྐྱེ་བ་སྔ་མར་བྱས་པ་ཉིད་ཀྱིས་སྔོན་གྱི་ལས་ཀྱི་རང་ལ་བདེ་སྡུག་གི་འབྲས་བུ་རབ་ཏུ་སྦྱིན་པ་པོར་འགྱུར་རོ། །
དེས་ན་འཁོར་བར་ལུས་བསྐྱེད་པ་དང་བསྡུད་པའི་བྱེད་པོ་བདག་དང་དབང་ཕྱུག་སོགས་ཀྱིས་བདེ་སྡུག་གི་འབྲས་བུ་འདི་སྟེར་ཞིང་། བདེ་སྡུག་དེ་ནི་འཕྲོག་པར་བྱེད་དོ་སྙམ་དུ་སེམས་པ་ནི་རྨོངས་པ་རྣམས་ཀྱི་བློ་གྲོས་ཏེ། གང་ཟག་གང་ཞིག་རང་གི་ལུས་ལ་དཔག་ཏུ་མེད་པའི་དགེ་བ་སྟེར་བ། མི་འཕོ་བའི་བདེ་བ་འཕྲོག་ཅིང་འཁོར་བར་བྱེད་པ་པོའི་ཆོམ་རྐུན་ནང་ལེའི་ཚིགས་བཅད་བཅུ་པའི་འགྲེལ་པར་བུག་པའི་མིག་ལ་སོགས་པ་རྣམས་ཀྱང་ཞེས་པ་ལྟར་མིག་སོགས་དབང་པོ་ཡུལ་ལ་མངོན་པར་ཞེན་པ་སོགས་མདོར་བསྡུས་དང་པོར་གསུངས་པ་རྣམས་རང་གི་ལུས་ལ་ཡོད་བཞིན་དུ་རང་གི་དབང་པོ་ཕྱི་རོལ་ལ་གཡེང་ཞིང་ཟག་མེད་ཀྱི་བདེ་བ་དང་བྲལ་བ་རྣམས་ཀྱིས་འཁོར་བར་བྱེད་པ་པོར་མཐོང་བ་མ་ཡིན་པར་བྱེད་པ་པོ་གཞན་དུ་རྟོག་གོ ། ཞེས་སོ། ། དེ་བཞིན་དུ་ལྷའི་བུའི་བདུད་ཀྱང་ཡེ་ཤེས་ལེའུའི་ཚིགས་སུ་བཅད་པ་བརྒྱད་ཅུ་རྩ་དྲུག་པས་གསུངས་པ། སྒྲིབ་བྲལ་གྱི་སྲིད་པ་གསུམ་གྱི་བདག་པོ་རྡོ་རྗེ་ཅན་གྱིས་བསད་པ་ལ་སོགས་དྲག་པོའི་ལས་ཀྱི་རང་བཞིན་དུ་མའི་སྔགས་རྣམས་བརྒྱད་ལས་རབ་ཏུ་གསུངས་པ་གང་ཡིན་པ་དེ་དག་ཐམས་ཅད་ནི་བདུད་ཀྱི་ཕྱོགས་ཉམས་པར་བྱ་བའི་དོན་དུ་སྐྱེ་བོ་མ་རུངས་པ་རྣམས་འཇིགས་པ་བསྐྱེད་པར་བྱེད་པའི་དོན་དུ་གསུངས་པ་ཡིན་གྱི་སྲོག་ཆགས་རྣམས་ལ་གནོད་པ་བྱ་བའི་དོན་དུ་དུས་ནམ་དུ་ཡང་དྲག་པོའི་ལས་བྱ་བ་མ་ཡིན་ནོ། ། འོ་ན་བདུད་ཇི་ལྟ་བུ་ཞེ་ན། བདུད་གང་ཞིག་དྲན་པ་སྟེ་རིག་བྱེད་རྣམས་ཀྱི་བྱེད་པ་པོ་གཡུལ་གྱི་ཡུལ་ལ་དགའ་ཞིང་ཆོས་ཀྱི་དོན་དུ་སྲོག་ཆགས་གསོད་པར་བྱེད་པོ་ཚངས་སོགས་འཇིག་རྟེན་པའི་ལྷ་རྣམས་དང་། གཞན་ཡང་མུ་སྟེགས་པ་སྡིག་པའི་བློ་ཅན་ལམ་ལོག་པ་ལ་ཞུགས་པ་དེ་རྣམས་ལ་ནི་མཆོག་གི་རྒྱལ་སྲས་རྣམས་ཀྱིས་སྲོག་ཆགས་ཀྱི་སྲོག་བསྲུང་བའི་དོད་དུ་འཇིག་པ་བསྐྱེད་པའི་ཕྱིར་དྲག་ལས་དེ་དག་སྦྱར་བར་བྱའོ་ཞེས་པ་སྟེ།
བཅོམ་ལྡན་འདས་ཀྱིས་གསུང་འདིའི་ཕྱིར་བདུད་ཀྱི་ཚིག་རྣམས་ཀྱིས་མ་རིག་པའི་འཇུག་པ་ལ་ནི་རྣལ་འབྱོར་པས་བདེན་པར་གཟུང་བར་མི་བྱའོ། ། དེ་བཞིན་དུ་སེམས་ཅན་རྣམས་ཀྱི་རང་གི་སེམས་ཀྱི་བག་ཆགས་བཟང་ངན་གྱི་སྣང་བ་ནི་བཅོམ་ལྡན་འདས་རྡོ་རྗེ་སེམས་དཔའ་དང་བདུད་དེ། དེ་ལྟར་སེམས་ཅན་རྣམས་ཀྱི་སྣང་བ་བཅོམ་ལྡན་འདས་རྡོ་སེམས་དཔར་སྣང་བ་ནི་རང་གིས་སྔོན་བྱས་པའི་བསོད་ནམས་ཀྱི་ཕུང་པོའི་མཐུ་དང་། བདུད་དུ་སྣང་བ་ནི་སྔོན་བྱས་པའི་སྡིག་པའི་ཕུང་པོའི་མཐུའོ། ། དེ་ལྟར་བཅོམ་ལྡན་འདས་ཀྱིས་ཡེ་ཤེས་ཀྱི་ལེའུའི་སྟོང་ཆེན་ཡི་གེ་རྣམ་པ་ལྔའི་བསྟོད་པ་ལས། ཚིགས་སུ་བཅད་པ་བཞི་པས་བསོད་ནམས་དང་སྡིག་པའི་མཐུ་ལས་སྣང་ཚུལ་སོ་སོར་སྣང་བར་གསུངས་པ་འདི་ལྟ་སྟེ། རྣམ་པ་ཀུན་གྱི་མཆོག་དང་ལྡན་པའི་སྟོང་གཟུགས་རང་གི་སེམས་ཀྱི་སྣང་བ་ཙམ་འགྱུར་མེད་ཡེ་ཤེས་ཀྱིས་བསྐྱེད་པ་ནི་སྤྲོས་པ་དང་། འཛག་པའི་བདེ་བ་ལས་ཡིད་སྐྱོབ་པས་སྔགས་ཀྱི་ངོ་བོ་སྒྲིབ་བྲལ་གྱི་ཕུང་ཁམས་སྐྱེ་མཆེད་ཀྱི་ལྷའི་ཚོགས་ཀྱིས་ཡོངས་སུ་སྐོར་བ་སྡིག་པའི་བློ་ཅན་རྣམས་ལ་སྡུག་བསྔལ་གྱི་རང་བཞིན་དང་ནི་བསོད་ནམས་ཀྱི་སྟོབས་ཅན་རྣམས་ལ་བདེ་བའི་རང་བཞིན་དུ་སྣང་བ་ཉིད་དེ། གང་ཟག་དམ་པ་རྣམས་ལ་ཞི་བའི་གཟུགས་ཀྱིས་ནི་དངོས་གྲུབ་སྟེར་ལ། རང་གིས་བྱས་པའི་སྡིག་ལས་མི་ཟད་པའི་སྡུག་བསྔལ་ཉམས་སུ་མྱོང་བ་རྣམས་ལ་དྲག་པོའི་གཟུགས་ཀྱིས་སྡུག་བསྔལ་མི་ཟད་པ་སྟེར་བར་སྣང་ངོ་། །
མདོར་ན་གང་ཟག་གང་གིས་དགེ་མི་དགེ་ལུང་མ་བསྟན་གྱི་ལས་གང་དང་གང་རབ་ཏུ་བྱས་པ་དེ་དག་གི་རང་གི་སེམས་ལ་ལས་ཀྱི་ཆོ་ག་གང་སྤྱད་པ་བཞིན་དུ་ལས་དེ་དང་དེའི་འབྲས་བུ་བསྐྱེད་པར་སྣང་བ་སྒྲིབ་བྲལ་གྱི་བརྟན་གཡོ་ཐམས་ཅད་ལ་ཁྱབ་ཅིང་ཐམས་ཅད་དེའི་རང་བཞིན་དུ་གྱུར་པས་འཇིག་རྟེན་དབང་པོ་ཆོས་ཅན་སྣ་ཚོགས་པའི་གཟུགས་སུ་སྣང་བ་ཅན་སྒྲིབ་བྲལ་གྱི་སྲིད་གསུམ་སྐྱེད་མཛད་བདེ་སྟོང་དབྱེར་མེད་རྡོ་རྗེ་སེམས་དཔའ་ལ་ཡང་ཕྱག་འཚལ་ལོ་ཞེས་པའོ། ། དེའི་ཕྱིར་སེམས་ཅན་རྣམས་ཀྱི་རང་གི་སེམས་ཀྱི་བག་ཆགས་བཟང་ངན་གྱི་སྣང་བ་ནི་རྡོ་རྗེ་སེམས་དཔའ་དང་བདུད་དུ་མཐོང་བ་ཉིད་དེ། བཅོམ་ལྡན་འདས་ལ་བག་ཆགས་མེད་པས་བདུད་དུ་སྣང་བ་མེད་དོ། ། དེས་ན་ལུས་དང་ངག་དང་སེམས་དང་མ་རིག་བདུད་སྔར་བརྗོད་པ་འདི་རྣམས་ཀྱིས་སྐྱེད་པར་བྱེད་པ་ནི་འགྱུར་བའི་སྐད་ཅིག་སྟེ། གཞན་འཕྲུལ་དབང་བྱེད་ཀྱི་བདག་པོ་འདོད་པའི་ལྷར་མངོན་པར་བརྗོད་དོ། ། སྐད་ཅིག་དེ་ནི་དེ་བཞིན་གཤེགས་པས་སྔོན་མཆོག་ཏུ་མི་འགྱུར་བའི་བདེ་བའི་སྐད་ཅིག་གིས་རྣམ་པར་བཅོམ་མོ། ། འགྱུར་བའི་སྐད་ཅིག་དེ་བཅོམ་པ་ནི་བདུད་ཀྱི་དཔུང་བཅོམ་པ་སྟེ་འདོད་ཆགས་དང་ཞེ་སྡང་དང་གཏི་མུག་དང་ཁོང་ཁྲོ་མ་རིག་པའི་གཟུགས་ཏེ་རང་བཞིན་ཅན་རྣམས་ཟད་པར་བྱས་པའོ། ། དེས་ན་འདིར་འགྱུར་བའི་བག་ཆགས་འགག་པས་འདོད་ཆགས་དང་ཞེ་སྡང་དང་གཏི་མུག་དང་ཁོང་ཁྲོ་འགག་གོ ། དེ་རྣམས་འགགས་པས་མ་རིག་པ་འགག་སྟེ་དེ་བཞིན་དུ་མ་རིག་པ་འགགས་པས་འདུ་བྱེད་འགག་པའི་རིམ་པས་ཡན་ལག་བཅུ་གཉིས་རྣམས་འགག་གོ ། ཡན་ལག་བཅུ་གཉིས་འགགས་པས་སྲིད་འཁོར་ལོ་འགག་གོ །
སྲིད་པའི་འཁོར་ལོ་འགགས་པས་སྒྲིབ་པ་མེད་པའི་སངས་རྒྱས་ཉིད་དུ་འགྱུར་རོ། ། དེས་ན་ཉན་ཐོས་དང་ཕ་རོལ་ཏུ་ཕྱིན་པ་དང་སྔགས་ཀྱི་ཚུལ་འདི་རྣམས་ལས་བཅུད་དམ་ཉིང་ཁུ་ཕྱུང་ནས་མཆོག་ཏུ་མི་འགྱུར་བའི་ཡེ་ཤེས་ནི་བཅོམ་ལྡན་འདས་རྡོ་རྗེ་འཛིན་པའི་ཐུགས་སམ་སྙིང་པོ་སྟེ་སྙིང་དུ་མཚན་ཡང་དག་པར་བརྗོད་པ་ལས་དེ་བཞིན་གཤེགས་པས་བསྟན་ཏོ། ། རྡོ་རྗེ་འཛིན་པའི་སྙིང་པོ་འདིའི་དོན་མི་ཤེས་པ་བླ་མ་དམ་པ་མ་ཡིན་པ་མི་རྟོག་ཡེ་ཤེས་ལས་ཉམས་པ་མཆོག་ཏུ་མི་འགྱུར་བའི་ཡེ་ཤེས་ཉམས་པ་རྣམས་མ་འོངས་པའི་དུས་སུ་འབྱུང་བར་འགྱུར་ཏེ།

བླ་མ་དམ་པ་མ་ཡིན་པ་ལམ་རྣམ་པར་ཉམས་པ་དེ་རྣམས་ཀྱིས་སེམས་ཅན་རྣམས་ལམ་ཕྱིན་ཅི་མ་ལོག་པ་ལས་ཉམས་པར་བྱེད་དོ། ། དེས་ན་རྩ་བའི་རྒྱུད་ཀྱི་ཡེ་ཤེས་རྣམ་པ་ལྔའི་བསྟོད་པ་ལས་ཚིགས་སུ་བཅད་པ་ལྔ་ཡིས་ཡེ་ཤེས་རྣམ་པ་ལྔའི་སྒོམ་པ་བཅོམ་ལྡན་འདས་ཀྱིས་གསུངས་པ་འདི་ལྟ་སྟེ། ཕྱི་ནང་གི་ནམ་མཁའ་སྟོང་པ་ལ་ནི་རྣམ་པ་ཀུན་ལྡན་གྱི་སྟོང་གཟུགས་ཀྱི་དངོས་པོའི་ཚོགས་རྟོགས་པས་བཏགས་པའི་གཟུགས་སྤང་པ། བེམ་པོའི་སྟོང་པ་ཉིད་མིན་པ་འདི་ནི་ཤ་ལ་སོགས་པའི་སྤྱན་གྱིས་མཐོང་སྟེ། དཔེར་ན་མེ་ལོང་ལ་པྲ་ཕབ་པའི་གཞོན་ནུ་མ་ཡིས་མ་བརྟགས་པའི་བེམ་པོ་མ་ཡིན་པའི་སྣང་བ་མཐོང་བ་བཞིན་ཞེས་པ་ནི་སྤྲོས་བཅས་ཀྱི་འཇིག་རྟེན་ལས་འདས་པའི་དོན་དམ་པའི་བདེན་པ་ལ་སྒྲིབ་བྲལ་གྱི་གཟུགས་ཀྱི་ཕུང་པོ་མེ་ལོང་ལྟ་བུའི་ཡེ་ཤེས་སོ། ། བདེ་སྡུག་མྱོང་བའི་གནས་གཟུགས་སོགས་ཡིད་དུ་འོང་མི་འོང་ཏུ་བརྟགས་པའི་དངོས་པོ་ཀུན་སྒྲིབ་པ་དང་བྲལ་བར་རོ་མཉམ་པ་ཉིད་དུ་གྱུར་ནས་བདེ་བ་ཆེན་པོའི་དངོས་པོ་རོ་གཅིག་ཏུ་མི་འགྱུར་བའི་ཚུལ་གྱིས་གནས་པའི་མཆོག་ཏུ་མི་འགྱུར་བའི་ཡེ་ཤེས་ལས་བྱུང་བའི་བདེ་བ་ཉམས་སུ་མྱོང་བས་ཆད་པ་མ་ཡིན། རྡུལ་ཕྲ་རབ་ལས་འདས་པས་རྟག་པར་ཡོད་པའང་མིན་ཞེས་པ་ནི་སྒྲིབ་བྲལ་གྱི་ཚོར་བའི་ཕུང་པོ་མཉམ་པ་ཉིད་ཀྱི་ཡེ་ཤེས་སོ། ། ཤེས་བྱ་ཐམས་ཅད་ཀྱི་མིང་གི་བདག་ཉིད་ཀྱི་ཡི་གེ་ཀུན་ཨ་ཡིག་གི་རིགས་ལས་ཡང་དག་པར་བྱུང་ལ། ཨ་ཡིག་ནི་མི་འགྱུར་བའི་བདེ་བ་ཆེན་པོ་སྟེ། དེའི་གནས་སམ་གོ་འཕང་ཐོབ་པ་ན་འཇིག་རྟེན་ཀུན་རྫོབ་ཀྱི་མིང་གི་ཐ་སྙད་མེད་ཅིང་། མིང་ཅན་ཐ་སྙད་ཀྱི་དོན་གྱི་འབྲེལ་པ་དག་ཀྱང་མེད་པར་མིང་དང་མིང་ཅན་རོ་མཉམ་པ་གྱུར་བའོ་ཞེས་པ་ནི་འདུ་ཤེས་ཀྱི་ཕུང་པོ་སྒྲིབ་བྲལ་སོ་སོར་ཀུན་ཏུ་རྟོག་པའི་ཡེ་ཤེས་སོ། །
དོན་དམ་པར་སྐྱེས་པ་མ་ཡིན་པའི་ཆོས་རྒྱུ་རྐྱེན་གྱིས་འདུ་བྱེད་པ་དང་བྲལ་བ་རྣམས་ལ་ཡང་དོན་དམ་པར་སངས་རྒྱས་ཀྱི་མཚན་མ་ཉིད་མེད་ལ། དེ་མེད་པས་བྱང་ཆུབ་ཀྱི་མཚན་མའང་མེད་ཅིང་། དེ་བཞིན་དུ་སེམས་མེད་ཅིང་སྲོག་ཉིད་ལ་སོགས་པའི་མཚན་མ་ཡང་མེད་དོ་ཞེས་པ་ནི་འདུ་བྱེད་ཀྱི་ཕུང་པོ་སྒྲིབ་བྲལ་བྱ་བ་ནན་ཏན་གྱི་ཡེ་ཤེས་སོ། ། ཀུན་གཞི་གནས་གྱུར་པས་ཀུན་གཞིའི་རྣམ་པར་ཤེས་པའི་ཆོས་ཉིད་ལས་འདས་པ་རང་བཞིན་གྱིས་འོད་གསལ་བའི་ཡེ་ཤེས་སྒྲིབ་པས་དག་པ་འཕོ་བའི་བག་ཆགས་ཀྱིས་གོས་པ་མེད་པ་རྟག་སོགས་སུ་འཛིན་པའི་གློ་བུར་གྱི་དྲི་མ་དང་བྲལ་བས་རང་བཞིན་གྱིས་འོད་གསལ་བའི་ཆོས་རྣམས་ནི་ཆོས་ཀྱི་དབྱིངས་ཀྱི་རང་བཞིན་དུ་བགྲོད་པའི་རྟོགས་བྱར་གནས་ཞེས་པ་ནི་རྣམ་པར་ཤེས་པའི་ཕུང་པོ་སྒྲིབ་བྲལ་གྱི་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་ཡེ་ཤེས་སོ། ། དེ་བཞིན་དུ་བསྡུས་པའི་རྒྱུད་ཀྱི་ཡེ་ཤེས་ལེའུ་ལས་ཀྱང་། ཚིགས་སུ་བཅད་པ་བརྒྱ་རྩ་གཅིག་པ་ལ་སོགས་པ་གསུམ་གྱིས་འཁོར་ལོའི་མཚན་མ་ལ་སོགས་པ་དང་། དེ་བཞིན་གཤེགས་པའི་ཕུང་པོའི་མཚན་ཉིད་གསུངས་པ་འདི་ལྟ་སྟེ། འཁོར་ལོའི་མཚན་མ་ནི་སྒྲིབ་བྲལ་གྱི་སྲིད་པ་གསུམ་འོད་གསལ་བས་ཀུན་ནས་དྭངས་བ་ཞེས་པ་སྟེ་མི་འགྱུར་བའི་བདེ་བ་ནི་རིན་ཆེན་གྱི་མཚན་མའོ། ། འགྱུར་མེད་བདེ་བ་འདིའི་ཆགས་པ་ཆེན་པོ་ཉིད་དག་ནི་པདྨའི་མཚན་མ་དང་། ཆགས་སོགས་ཉོན་མོངས་ཟད་པ་རལ་གྲིའི་མཚན་མ་སྟེ།
རྡོ་རྗེའི་མཚན་མ་དག་ཀྱང་རྣམ་ཤེས་སྒྲིབ་བྲལ་ཡེ་ཤེས་ཀྱི་སྐུ་ཆེན་པོ་རྟོག་པས་རྣམ་པར་མི་ཕྱེད་པའོ། ། མི་ཤེས་པ་འགྱུར་བའི་མ་རིག་པ་གཅོད་པ་ནི་གྲི་གུག་གི་མཚན་མའོ། ། དེ་དག་ནི་རྒྱལ་བ་མཆོག་གི་རིགས་དྲུག་གི་མཚན་མ་རྣམས་ཏེ། རིགས་དྲུག་པོ་འདི་རྣམས་ཀྱིས་བསྐྱེད་པ་གང་ཡིན་པའི་ཕུང་པོ་དང་ཁམས་དང་དབང་པོ་དང་། ལ་སོགས་པས་ཡུལ་ལས་དབང་བྱ་བ་མཁའ་བཞིན་སྒྲིབ་བྲལ་དུ་རོ་མཉམ་པ་དེ་དག་རྣམས་ཀྱང་རིགས་དྲུག་དེ་བཞིན་དུ་འགྱུར་མེད་ཡེ་ཤེས་ཀྱི་རང་བཞིན་དུ་རིག་པར་བྱའོ། ། དེ་བཞིན་དུ་གང་དུ་ངེས་པར་མཐའ་གཅིག་ཏུ་གཟུགས་སྒྲིབ་བྲལ་གྱི་རིགས་སམ་རྒྱུ་ཉིད་ཀྱི་འཁོར་བའི་གཟུགས་ཕུང་གི་སྒྲིབ་པ་ནི་ཉམས་པ་ཉིད་དུ་གྱུར་པ་དེ་ནི་ཆེན་པོའི་གཟུགས་ཕུང་མེ་ལོང་ཡེ་ཤེས་སུ་གསུངས་སོ། ། གང་དུ་འཁོར་བའི་སྡུག་བསྔལ་གསུམ་ཉམས་པ་ཉིད་དུ་གྱུར་པའི་བདེ་བ་ཆེན་པོ་དེ་ནི་ཚོར་བ་ཆེན་པོ་མཉམ་ཉིད་ཡེ་ཤེས་སུ་གསུངས་པ་སྟེ་གང་དུ་མིང་ངམ་མཚན་མར་འཛིན་པའི་འཁོར་བའི་འདུ་ཤེས་ཉམས་པ་ཉིད་དུ་གྱུར་པ་དེ་ནི་རྟོག་པས་དབྱེར་མི་ཕྱེད་པའི་རྡོ་རྗེའི་འདུ་ཤེས་ཆེན་པོ་སོ་སོར་རྟོག་པའོ། ། གང་དུ་ཡང་ནས་ཡང་དུ་འཁོར་བ་འཕེལ་བར་བྱེད་པའི་བསོད་ནམས་དང་བསོད་ནམས་མ་ཡིན་པ་དང་། མི་གཡོ་བའི་འདུ་བྱེད་ཉམས་པ་ཉིད་དུ་གྱུར་པ་དག་ནི་རྡོ་རྗེའི་འདུ་བྱེད་ཁོ་ན་བྱ་བ་གྲུབ་པའོ། ། གང་དུ་གཉིད་ལ་སོགས་པ་གནས་སྐབས་བཞིའི་སེམས་ཉམས་པ་ཉིད་དུ་གྱུར་པ་དེ་ཡང་རྡོ་རྗེའི་རྣམ་པར་ཤེས་པ་ཆོས་དབྱིངས་ཡེ་ཤེས་ཡིན་པར་གསུངས།
གང་དུ་ཤེས་པའི་རང་བཞིན་མིན་པ་ཁུ་བ་འཕོ་བའི་བཞི་པའི་གནས་སྐབས་ཀྱི་བག་ཆགས་ཀྱི་དངོས་པོ་ཉམས་པ་ཉིད་དུ་གྱུར་པ་དེ་ནི་ཐུབ་པའི་ཡེ་ཤེས་རྡོ་རྗེ་ཉིད་དོ། ། སྒྲིབ་མེད་ཀྱི་ཕུང་པོ་དྲུག་པོ་འདི་དག་རྣམ་པར་སྣང་མཛད་ལ་སོགས་པ་མཆོག་གི་རྒྱལ་བ་མཆོག་གི་རིགས་ནི་རྣམ་པ་དྲུག་སྟེ། ཐབས་ཀྱི་རིགས་དྲུག་རྣམས་སོ། ། གཞན་ཤེས་རབ་ཀྱི་རིགས་དྲུག་ནི་ཁམས་དྲུག་སྒྲིབ་པ་དང་བྲལ་བའི་དབྱེ་བས་ཡུལ་དྲུག་རྣམས་ཏེ་དེ་དག་ཀྱང་ས་དང་ཆུ་དང་མེ་དང་རླུང་དང་ནམ་མཁའ་དང་ཞི་བ་ཡེ་ཤེས་ཀྱི་ཁམས་སྒྲིབ་པ་མེད་པ་རྣམས་སོ། ། ཞེས་པའོ། ། མཚན་ཡང་དག་པར་བརྗོད་པ་ལས། བཅོམ་ལྡན་འདས་རྡོ་རྗེ་འཛིན་པའི་མཆོག་ཏུ་མི་འགྱུར་བའི་ཡེ་ཤེས་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཐུགས་སུ་གྱུར་པ་བསྟན་པར་གསོལ་བ་འདེབས་པ་དང་བཅས་པ་ཚིགས་སུ་བཅད་པ་རིགས་དྲུག་གི་རྩ་དང་བཅས་པའི་འཁོར་ལོ་དྲུག་ལ་གནས་པའི་རྩ་བརྒྱ་དྲུག་ཅུ་རྩ་གཉིས་འགོག་པའི་རྣམ་པར་དག་པས་ཤླཽ་ཀ་བརྒྱ་དྲུག་ཅུ་རྩ་གཉིས་ཀྱིས་དེ་བཞིན་གཤེགས་པས་རབ་ཏུ་བསྟན་ཏོ། ། དེ་ལ་དེ་ནས་ནི་ཨ་ཐ་སྟེ་སྟོང་ཉིད་སྙིང་རྗེའོ། ། དེ་གཉིས་དབྱེར་མེད་པའམ་བདེ་ཆེན་ནི་གཉིས་མེད་ཡེ་ཤེས་རང་གི་བདག་ཉིད་དུ་ལྡན་པས་དཔལ་ལྡན་འགྱུར་མེད་ལྔའི་རྡོ་རྗེ་འཆང་ཞེས་པ་ལ་སོགས་པ་ནས་ལྷན་སྐྱེས་སུ་སྒོ་གསུམ་ཐིམ་པས། ལུས་བཏུད་པས་ནི་སྤྱན་སྔར་འདུག །
ཅེས་པའི་མཐར་ཐུག་པ་ནི་གསོལ་བ་འདེབས་པའི་ཟོལ་གྱིས་མཆོག་ཏུ་མི་འགྱུར་བ་སྟོན་པ་དགའ་བ་བཅུ་དྲུག་རྣམ་པར་དག་པའི་ཚིགས་སུ་བཅད་པ་བཅུ་དྲུག་གོ ། དེ་ནས་བདུད་བཞི་བཅོམ་པའི་སྐལ་བ་དྲུག་དང་ལྡན་པས་བཅོམ་ལྡན། ཤཱཀྱའི་རྒྱུད་དུ་འཁྲུངས་པས་ཤཱཀྱའི་རིགས། སྐུ་གསུང་ཐུགས་ཀྱི་ཐིག་ལེ་མི་འགྱུར་བར་འཛིན་པས་ཐུབ་པ། ཞེས་པ་ལ་སོགས་པ་ནས། བཅོམ་ལྡན་དེ་ནི་ལེགས་ཤེས་ས། ོ ། ཞེས་པའི་མཐར་ཐུག་པ་ནི་འཁོར་ལོ་དྲུག་གི་རྩའི་དབུས་ཀྱི་ལྟེ་བར་བདེ་བ་ཉམས་སུ་མྱོང་བ་གསལ་བར་བྱེད་པས། བཅོམ་ལྡན་འདས་ཀྱིས་ལན་གསུངས་པའི་ཚིགས་སུ་བཅད་པ་དྲུག་གོ ། སླར་ཡང་།
དེ་ནས་བཅོམ་ལྡན་ཤཱཀྱ་ཐུབ། ། ཅེས་པ་ལ་སོགས་པ་ནས་གཙུག་ཏོར་གྱི་འཁོར་ལོར་གནས་པའི་རྡོ་རྗེ་དབྱིངས་ཀྱི་ཡེ་ཤེས་ཀྱི་བདག་ཉིད་ཀྱིས། རིགས་ཆེན་གཙུག་ཏོར་ཆེར་གཟིགས་ནས། ། ཞེས་པའི་མཐར་ཐུག་པ་ནི་རིགས་དྲུག་པོ་འཁོར་ལོ་དྲུག་ཏུ་གཉིས་སུ་མེད་པའི་ཡེ་ཤེས་ཉིད་དུ་སྟོན་པའི་བདེན་གཉིས་དག་པས་རིགས་དྲུག་ལ་གཟིགས་པའི་ཚིགས་སུ་བཅད་པ་གཉིས་སོ། ། དེ་ནས་ཨོཾ་བཛྲ་ཏཱིཀྵྞ་ཞེས་སོགས་གསང་སྔགས་རྒྱལ་པོ་དྲུག་ལྡན་ཞིང་། ། ཞེས་པ་ལ་སོགས་པ་ནས། ཨ་ར་པ་ཙ་ནཱ་ཡ་ཏེ་ཝ་མཿཞེས་པའི་མཐར་ཐུག་པ་ནི་སྒྱུ་འཕྲུལ་དྲྭ་བས་མངོན་པར་རྫོགས་པར་བྱང་ཆུབ་པའི་རིམ་པས་མཚོན་པའི་སྒོ་གསུམ་རྣལ་འབྱོར་ཆེན་པོ་གཅིག་གི་ངོ་བོར་བསྡུད་པ་རྣམ་དག་པ་ཚིགས་སུ་བཅད་པ་གསུམ་མོ། ། འདི་ལྟར་ལྷན་སྐྱེས་ཡེ་ཤེས་ཀྱི་བློ་དང་ལྡན་པས་སངས་རྒྱས། ཕྱག་ཆེན་གཉིས་སུ་མེད་པའི་ཡེ་ཤེས་ཀྱི་ངོ་བོའི་ཕྱིར་བཅོམ་ལྡན་འདས་ཞེས་པ་ལ་སོགས་པ་བདེ་བ་ཆེན་པོའི་ཡེ་ཤེས་ཚུལ་འདིས་ཐོབ་པར་བྱེད་པས་ཐེག་པ་ཆེན་པོའི་ཚུལ་གྱིས་མཆོག་བསམ་གཏན་བཞི་པའི་རྩེ་མོ་འཛིན་པའོ། ། ཞེས་པའི་མཐར་ཐུག་པ་ནི་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་བསྟོད་པ་བདེ་བ་ཆེན་པོ་བསྐྱེད་པའི་ཁུ་བ་འཁོར་ལོ་དྲུག་དང་ནོར་བུའི་རྩེ་མོར་འགྲོ་འོང་གི་དབྱེ་བས་ཕྱེ་བ་རྣམས་པར་དག་པའི་ཚིགས་སུ་བཅད་པ་བཅུ་བཞིའོ། །
དེ་ནས་བདེ་བ་ཆེན་པོ་རྒྱས་པས་སངས་རྒྱས། སྒྲིབ་བྲལ་གྱི་ཆོས་མ་ལུས་པ་གསལ་བར་བྱེད་པས་རྣམ་པར་སྣང་མཛད། འཇིག་རྟེན་ལས་འདས་པ་ཆེ་གེ་ཞེས་བྱ་བ་ལ་སོགས་པ་ནས་བདེ་བ་ཆེན་པོ་འགུགས་པས་རྡོ་རྗེ་ལྕགས་ཀྱུ། ནོར་བུའི་རྩེ་མོར་བྱང་ཆུབ་ཀྱི་སེམས་ཀྱི་འགྱུར་བ་འཆིང་བས་ཆགས་པ་ཆེ། ཞེས་པའི་མཐར་ཐུག་པ་ནི་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་ཡེ་ཤེས་ལ་བསྟོད་པ་སྙིང་ཁའི་རྩ་གཅིག་དང་བཅས་པ་ཡུལ་ཉི་ཤུ་རྩ་བཞིར་ཁྱབ་པའི་ལྷན་སྐྱེས་དགའ་བ་བསྐྱེད་པའི་ཁུ་བའམ། ཟླ་བའི་རྐང་པ་ཉེར་ལྔ་དག་པའི་རྐང་པས་དམན་པའི་ཚིགས་སུ་བཅད་པ་ཉིད་ཤུ་རྩ་ལྔའོ། ། དེ་ནས་རྡོ་རྗེ་ཨ་བ་དྷཱུ་ཏཱི་སྟེ་དེར་རླུང་སོང་པ་ལས་རྣམ་པར་རྟོག་པ་འཇིག་པར་བྱེད་པས་རྡོ་རྗེ་འཇིགས་བྱེད། དགའ་བྲལ་གྱི་དགའ་བ་འཇིགས་པར་བྱེད་པ་ཅན་ཞེས་པ་ལ་སོགས་པ་ནས་གཞོམ་དུ་མེད་པའི་སྒྲའི་རང་བཞིན་གྱིས། སྒྲ་དང་ལྡན་པ་རྣམས་ཀྱི་མཆོག ། ཞེས་པའི་མཐར་ཐུག་པ་ནི་མེ་ལོང་ལྟ་བུའི་ཡེ་ཤེས་ཀྱི་བསྟོད་པ་སྙིང་ཁར་གནས་པའི་སྲོག་འབབ་པའི་རྩ་བདུན་བཤང་གཅི་ཁུ་ཁྲག་འབབ་པའི་རྩ་བཞི་སྟེ་བཅུའམ་ཡང་ན་རླུང་བཅུ་སྒྲིབ་བྲལ་དུ་གྱུར་པ་མཚོན་བྱེད་རྐང་པ་གཅིག་གིས་ལྷག་པའི་ཚིགས་སུ་བཅད་པ་བཅུའོ། །
ཡང་དག་པའི་ཡེ་ཤེས་བདག་དང་བདག་གིར་འཛིན་པ་དང་བྲལ་བས་བདག་མེད། གཡོན་གཡས་ཀྱི་རྒྱུ་བ་ཆད་ནས་ཨ་ཝ་དྷཱུ་ཏཱིར་རྒྱུ་བས་སམ། སྒྲིབ་བྲལ་གྱི་ཆོས་ཐམས་ཅད་ཀྱི་དེ་ཁོ་ཉིད་ཡིན་པས་དེ་བཞིན་ཉིད་ཅེས་པ་ལ་སོགས་པ་ནས་ལྷན་ཅིག་སྐྱེས་དགའི་ཡེ་ཤེས་ཀྱི་མེ་ལྕེ་རང་བཞིན་གྱིས་འོད་གསལ་བས་མཐའ་ཡས་པའི་སངས་རྒྱས་ཀྱི་ཞིང་གསལ་བར་བྱེད་པའོ་ཞེས་པའི་མཐར་ཐུག་པ་ནི་སོ་སོར་རྟོག་པའི་ཡེ་ཤེས་ཀྱི་བསྟོད་པ་གཙུག་ཏོར་ནས་ནོར་བུའི་བར་གྱི་གནས་བདུན་དུ་སྒྲིབ་པ་མེད་པར་བྱས་པའི་ཕུང་ཁམས་དབང་ཡུལ་ལས་དབང་བྱ་བ་སྟེ། དྲུག་པོ་རྣམ་པར་དག་པ་མཚོན་བྱེད་ཚིགས་སུ་བཅད་པ་བཞི་བཅུ་རྩ་གཉིས་སོ། ། དེ་ནས་བསམ་པ་ཐམས་ཅད་རྫོགས་བྱེད་མི་འགྱུར་བའི་ཡེ་ཤེས་སྒྲུབ་པར་བྱེད་པས་འདོད་པའི་དོན་གྲུབ། ལུས་ངག་ཡིད་གསུམ་གྱི་ཐིག་ལེ་གསུམ་ལས་འདས་པའི་ཕྱིར་དམ་པ་སྟེ་ཞེས་པ་ལ་སོགས་པ་ནས་ནོར་བུ་ཆེན་པོར་གནས་པས་ནོར་བུ་ཆེན་པོ། སྐྱེ་བོ་ཐམས་ཅད་བསྒྱུར་བའི་དོན་དུ་བདེ་བ་རིན་པོ་ཆེའི་ཏོག་གིས་མཚན་པས་རིན་ཆེན་ཏོག ཅེས་པའི་མཐར་ཐུག་པ་ཉིད་ཀྱི་ཡེ་ཤེས་ཀྱི་བསྟོད་པ་ཡན་ལག་བཅུ་གཉིས་འགགས་པས་ས་བཅུ་གཉིས་ཐོག་པ་མཚོན་བྱེད་ཚིགས་སུ་བཅད་ པ་ཉི་ཤུ་རྩ་བཞིའོ། ། དུས་གསུམ་དུ་བཞུགས་པའི་སངས་རྒྱས་ཀུན་གྱི་མངོན་སུམ་དུ་རྟོགས་པར་བྱ་བ་ནི་འཇམ་དཔལ་ཡེ་ཤེས་ཀྱི་སྐུའོ། ། ཞེས་པ་ལ་སོགས་པ་ནས་ཆོས་ཐམས་ཅད་གཉིས་སུ་མེད་པའི་བདག་ཉིད་ཅན་གྱི་ཕྱིར་འཇམ་དཔལ་གཉིས་སུ་མེད་པའི་ཡེ་ཤེས་ཀྱི་སྐུ་ཉིད་ཀྱི་ཕྱིར་དཔལ་དང་ལྡན་པའི་མཆོག་ཅེས་པའི་མཐར་ཐུག་པ་ནི་བྱ་བ་གྲུབ་པའི་ཡེ་ཤེས་ཀྱི་བསྟོད་པ་སྒྲིབ་པ་མེད་པའི་ཆ་བཅོ་ལྔ་རྣམ་དག་པས་ཚིགས་སུ་བཅད་པ་བཅོ་ལྔའོ།
དགའ་བ་བཞིའི་རང་བཞིན་གྱི་ཕྱིར་མཆོག་སྦྱིན། ཡེ་ཤེས་གཞན་གསུམ་གྱི་འབྱུང་གནས་སུ་གྱུར་པས་རྡོ་རྗེ་སྟོང་པ་ཉིད་ཀྱི་མཆོག མེ་ལོང་ཡེ་ཤེས་ཁྱོད་ལ་འདུད། ། ཅེས་པ་ནས། ཀུན་ཏུ་བཟང་པོའི་བདེ་བ་ཆེན་པོའི་ཡེ་ཤེས་ཀྱི་ངོ་བོའི་ཕྱིར། ཡེ་ཤེས་སྐུ་ཉིད་ཁྱོད་ལ་འདུད། ། ཅེས་པའི་མཐར་ཐུག་པ་ནི་དེ་བཞིན་གཤེགས་པ་ལྔའི་ཡེ་ཤེས་ཀྱི་སྒོ་ནས་བསྟོད་པ་ཡེ་ཤེས་ལྔ་མཚོན་བྱེད་ཚིགས་སུ་བཅད་པ་ལྔ་སྟེ་ཚིགས་སུ་བཅད་པ་བརྒྱ་དྲུག་ཅུ་རྩ་གཉིས་པོ་འདི་རྣམས་ཀྱིས་ཐེག་པ་ཐམས་ཅད་ལས་ཕྱུང་ནས་བཅོམ་ལྡན་འདས་འགྱུར་མེད་ལྔའི་རྡོ་རྗེ་འཛིན་པའི་ཐུགས་ཀུན་ནས་བཟང་བས་ཀུན་ཏུ་བཟང་པོ། འཕོ་བའི་བག་ཆགས་སྤངས་པའི་མཆོག་ཏུ་མི་འགྱུར་བའི་བདེ་བ་ཆེན་པོ་ནམ་མཁའི་ཁམས་ཀྱི་མཐར་ཐུག་པའི་ཆོས་ཀུན་སྒྲིབ་པ་ཀུན་ནས་སྣང་བར་བྱེད་པ་འཕོ་བའི་བག་ཆགས་ཀྱིས་རྣམ་པར་དག་པའི་འགྱུར་མེད་ཡེ་ཤེས་ཀྱི་ཚོགས་བསགས་པ། ཟབ་ཅིང་རྒྱ་ཆེ་བའི་རྣམ་ཀུན་མཆོག་གི་སྟོང་པའི་གཟུགས་འཆང་བ། གློ་བུར་གྱི་དྲི་མ་དང་བྲལ་བས་རང་བཞིན་གྱིས་འོད་གསལ་བ།
དུས་གསུམ་ལས་འདས་པས་ཐོག་མ་དང་ཐ་མ་མེད་པ། སྤྲོས་པ་ཐམས་ཅད་སྤངས་པས་བདག་དང་བདག་གི་བའི་གཟུང་བ་དང་འཛིན་པ་ལ་སོགས་པའི་རྣམ་པར་རྟོག་པའི་དྲི་མ་དང་བྲལ་བ། རྒྱུན་མི་འཆད་པས་དུས་ཐམས་ཅད་པ། ཉོན་སྒྲིབ་སྤངས་པས་ཀུན་ནས་ཉོན་མོངས་པ་མེད་པ། སྒྲིབ་མེད་ཀྱི་ཆོས་ཐམས་ཅད་ཐུགས་སུ་ཆུད་པས་ཆོས་ཐམས་ཅད་ཀྱི་རང་བཞིན་མཁྱེན་པ། བག་ཆགས་མ་ལུས་པ་སྤངས་པས་འཁོར་བའི་བག་ཆགས་ལས་རྣམ་པར་གྲོལ་བ། དོན་དམ་པར་སྐྱེ་འཇིག་མེད་པས་འགྲོ་བ་དང་འོང་བ་དང་བྲལ་བ། ཤེས་བརྗོད་ཀྱི་ཡུལ་ལས་འདས་པ་སྤྲོས་པ་མེད་པའི་ངོ་བོ་འབད་རྩོལ་ལ་མི་ལྟོས་པས་རང་གི་ངང་གིས་འཇུག་ཅིང་འཕེལ་བའི་ཏིང་ངེ་འཛིན་དང་གཟུངས་ཀྱི་སྒོ་སྣ་ཚོགས་པ་རྣམས་ཀྱི་རྟེན་ཏུ་གྱུར་པ། གང་གི་ནང་དུ་ལག་པ་བཅུག་ན་འདོད་དོན་སྟེར་བའི་བུམ་པ་བཟང་པོ་དང་། ཡིད་ལ་བསམས་པའི་དོན་ཐམས་ཅད་སྟེར་བའི་དཔག་བསམ་གྱི་ཤིང་དང་།
ཡིད་ལ་བསམས་པ་བཞིན་གྱི་དགོས་འདོད་ཀུན་སྟེར་བའི་ཡིད་བཞིན་གྱི་ནོར་བུ་ཆེན་པོ་བཞིན་དུ་སེམས་ཅན་ཐམས་ཅད་ཀྱི་བསམ་པ་ཡོངས་སུ་རྫོགས་པར་བྱེད་པ། ཐུབ་པ་དྲང་སྲོང་ཆེན་པོ་རྣམས་ཀྱི་ཡང་བསམ་པའི་ཡུལ་ལས་འདས་པས་སྤྱོད་ཡུལ་མ་ཡིན་པ། དེ་གང་ལ་ལྡན་པའི་སེམས་ཅན་གྱི་ཕུང་པོ་ཆེན་པོ་སྒྲིབ་པ་དང་བྲལ་བར་བྱེད་པས་མཆོག་ཏུ་ཞི་བར་མཛད་པ། སྣ་ཚོགས་སུ་སྣང་ཡང་སྣ་ཚོགས་ཀྱི་ངོ་བོར་མེད་པས་སྒྱུ་མ་ལྟ་བུ། རང་གི་ཤེས་པ་ཉིད་སྣ་ཚོགས་སུ་སྣང་བས་རྨི་ལམ་ལྟ་བུ། སྣ་ཚོགས་ཉིད་སྣང་ཡང་སྣ་ཚོགས་ལས་ཐ་དད་ལྟ་བུར་སྣང་བས་གཟུགས་བརྙན་ལྟ་བུ། སྣ་ཚོགས་སྣང་བའི་ཤེས་པ་དང་དུས་མཉམ་དུ་སྣང་བས་སྒྲ་བརྙན་ལྟ་བུའི་ཆོས་ཡང་དག་པར་བསྡུས་པ་སྟེ། སྒྲིབ་བཅས་ཀྱི་སྲིད་པ་གསུམ་གྱིས་མཆོད་པ་བྱ་བ། རྣལ་འབྱོར་པའི་མི་རྟོག་ཡེ་ཤེས་སོ་སོར་རང་གིས་རིག་པ། མཆོག་ཏུ་མི་འགྱུར་བའི་བདེ་བ་འདི་ཉིད་ནི་རྣལ་འབྱོར་པས་དོར་བར་མི་བྱའོ། །
ཞེས་པ་དེ་བཞིན་གཤེགས་པའི་ངེས་པའོ། ། འདི་སྒོམ་པའི་ཚུལ་ནི་རྩ་བའི་རྒྱུད་ཀྱི་རྒྱལ་པོའི་ཡེ་ཤེས་ཀྱི་ལེའུ་ལས་དེ་བཞིན་གཤེགས་པས་གསུངས་པ་འདི་ལྟ་སྟེ། ཡན་ལག་དྲུག་ལས་སོར་བདུད་ཀྱི་དུ་བ་ལ་སོགས་པ་བསྒོམས་པ་བྱས་ཤིང་། བསམ་གཏན་གྱིས་སེམས་ནི་སྟོང་གཟུགས་ལ་གཡོ་བ་མེད་པར་གནས་པར་བྱས་ཏེ། སྲོག་འཛིན་གྱིས་དབུ་མ་སྦྱང་བ་བྱས་ནས་ནི་རྗེས་དྲན་དང་ཏིང་ངེ་འཛིན་གྱིས་མཆོག་ཏུ་མི་འགྱུར་བའི་ཡེ་ཤེས་བསྒོམ་པར་བྱའོ། ། དེ་ཡང་སོར་བསྡུད་བསམ་གཏན་གྱིས་ནམ་མཁའི་པདྨར་སེམས་ཀྱི་རྡོ་རྗེ་རབ་ཏུ་བཀོད་པ་བྱས་པ་སྲོག་འཛིན་གྱི་སྲོག་རླུང་ནི་འཁོར་ལོ་དྲུག་གི་ཐིག་ལེར་རབ་ཏུ་གཞུག་པར་བྱ། རྗེས་དྲན་གྱི་གཏུམ་མོའི་མེས་ཧཾ་བཞུ་བས་འཁོར་ལོ་ནས་འཁོར་ལོ་དག་ཏུ་ཐིག་ལེ་འཕོས་ཏེ་ནོར་བུར་ལྷུང་བའི་ཐིག་ལེའི་གཡོ་བ་རྡོ་རྗེར་དགག་པར་བྱའོ། ། ཏིང་ངེ་འཛིན་གྱིས་རྟག་ཏུ་རྟགས་ལ་གནས་པའི་ཁུ་བ་རེངས་པའི་རྣལ་འབྱོར་པས་རྟག་ཏུ་འཁོར་ལོ་དྲུག་གི་སྟེང་ནས་སྟེང་དུ་ཁུ་བ་གཤེགས་པར་འགྱུར་རོ། ། དེ་ལས་ཕྱག་རྒྱ་ཆེན་པོ་འགྱུར་མེད་ཡེ་ཤེས་གོམས་པའི་སྦྱོར་བ་ཡིས་རྡོ་རྗེ་བཞི་ལུས་ངག་ཡིད་ཡེ་ཤེས་ལ་འབེབས་པས་རང་གི་ལུས་སེམས་བྱིན་གྱིས་བརླབས་པ་མཆོག་ཏུ་མི་འགྱུར་བའི་བདེ་བའི་སྐད་ཅིག་ནི་སྟོང་ཕྲག་ཉིད་ཤུ་རྩ་གཅིག་དང་དྲུག་བརྒྱ་རྫོགས་པས་ཀྱེ་རྒྱལ་པོ་ཆེན་པོ་ཞེས་ཟླ་བཟང་ལ་བོས་ནས་ས་བཅུ་གཉིས་ཐོབ་པའི་རྡོ་རྗེ་སེམས་དཔར་རང་ཉིད་འགྱུར་ཞེས་པ་དང་། བཅོམ་ལྡན་འདས་ཀྱི་རྒྱུད་ཀྱི་རྒྱལ་པོའི་ཡེ་ཤེས་ཀྱི་ལེའུའི་རྣམ་པ་ལྔའི་བསྟོད་པ་ལས།
ཚིགས་སུ་བཅད་པ་དང་པོས་མྱ་ངན་ལས་འདས་པ་མཚན་མ་མེད་པར་གསུངས་པ་འདི་ལྟ་སྟེ། འགྱུར་མེད་ཡེ་ཤེས་གང་ལ་འདུས་བྱས་ཀྱི་མཚན་ཉིད་ཐོག་མ་སྐྱེ་བ་དང་མཐའ་འཇིག་པ་དང་དབུས་གནས་པ་མེད་ལ། སེམས་ཅན་གྱི་མཚན་མ་རྒྱུན་གནས་པ་དང་དབང་པོ་འགག་པའི་འཆི་བ་དང་། སྲིད་པ་གཞན་དུ་སྐྱེ་བ་མེད་པ་དང་ནི་ཡུལ་སྒྲ་དང་དྲི་དང་རོ་དང་རེག་བྱ་དང་གཟུགས་ཀྱི་མཚན་མ་དང་དེ་འཛིན་བྱེད་སྒོ་ལྔའི་སེམས་ཀྱི་རང་བཞིན་དུ་ཡང་མེད་ལ། མུ་སྟེགས་ཀྱིས་བཏགས་པའི་རང་བཞིན་ཉེར་བཞི་དང་ནི། ཤེས་རིག་གི་སྐྱེས་བུར་ཡང་ནི་མེད་ཅིང་སྡུག་བསྔལ་གྱིས་འཆིང་བའི་འཁོར་བ་དང་། དེ་ལས་གྲོལ་བའི་མར་མེ་ཤི་བ་ལྟ་བུའི་མྱ་ངན་ལས་འདས་པ་དང་། བདེ་སྡུག་གི་བྱེད་པ་པོར་འདོད་པའི་བདག་དང་གཙོ་བོ་ལ་སོགས་པའི་ངོ་བོར་ཡང་མེད་ཅིང་། ཀུན་གཞི་རྣམ་ཤེས་དང་ནི་གསལ་བར་སྣང་བའི་དུས་གསུམ་པའི་ཆོས་ཀྱི་ངོ་བོར་མེད་ལ། མཐའ་དག་སྟེ་མཐའ་ཡས་པའི་སྲིད་པར་ཉམས་སུ་མྱོང་བའི་སྡུག་བསྔལ་དང་འགྱུར་བའི་བདེ་བ་ཉིད་ཀྱི་རང་བཞིན་དུ་མེད་དེ།
དེ་ལྟར་ན་འཁོར་འདས་གཉིས་ལ་མི་གནས་པས་མི་གནས་པའི་མྱ་ངན་ལས་འདས་པ། ཡུལ་ཡུལ་ཅན་གཟུང་འཛིན་རྒྱུ་འབྲས་ལ་སོགས་པའི་མཚན་མ་མེད་ཅིང་། འཕེལ་འགྲིབ་འཆར་ནུབ་སྐྱེ་ཤི་འཆིང་གྲོལ་ལ་སོགས་པའི་བྱེད་པ་རྣམས་དང་བྲལ་བ། ཉི་ཟླའི་ཡོན་ཏན་བརྒྱད་པོ་མེད་པའི་བདེ་བ་ཆེན་པོ་དེ་ལ་ཕྱག་འཚལ་ལོ། ། ཞེས་པ་ནི་རྡོ་རྗེ་དང་སེམས་འདི་གཉིས་ལས་རྡོ་རྗེ་སྟེ་ཐབས་སོ། ། ཡང་བསྟོད་པ་དེ་ཉིད་ལས་ཚིགས་སུ་བཅད་པ་ལྔ་པས་ཤེས་རབ་མཚན་མ་མེད་པར་གསུངས་པ། རྣམ་པའི་མཆོག་ཐམས་ཅད་དང་ལྡན་པའི་སྟོང་པ་ཉིད་ནི་དོན་གཅིག་དང་དུ་མ་དག་ཏུ་སྣང་བ་ཡིན་ཀྱང་སྟོང་པ་ཉིད་དུ་རོ་གཅིག་ཅིང་མཉམ་པ་གཡས་པའི་རླུང་དང་མི་མཉམ་པ་གཡོན་པའི་རླུང་དང་དབུ་མར་རོ་མཉམ་པ་ལས་གཡས་ལྷོ་དང་གཡོན་བྱང་དང་མདུན་ཤར་དང་རྒྱབ་ནུབ་དང་། སྟེང་དང་འོག་ཏུ་ཀུན་ནས་ཁ་དོག་དཀར་པོ་དང་ལྗང་ཁུ་ལ་སོགས་པ་ཁ་དོག་སྣ་ཚོགས་སུ་སྣང་ཡང་ཁ་དོག་ཆེན་པོ་སྟོང་པའི་ཁ་དོག་གཅིག་གི་གཟུགས་ཅན་ཏེ། ས་བོན་དབྱངས་ཐུང་ངུ་ཅན་ཟླ་བ་དང་། རིང་པོ་ཅན་ཉི་མ་དང་།
ཤིན་ཏུ་རིང་པོ་ཅན་སྒྲ་གཅན་ཏེ་དེ་རྣམས་དང་དེས་མཚོན་པ་ཁུ་རྡུལ་རྣམ་ཤེས་ལུས་ངག་ཡིད་ཀྱི་ཡོན་ཏན་ཡུལ་ལྔ་རྡུལ་མུན་སྙིང་སྟོབས་རྣམས་ཀྱི་ངོ་བོར་མེད་པ་ཞེས་པ་ཡིན་ཡང་། ཡོན་ཏན་དང་བཅས་པར་སྣང་བ་བུད་མེད་དང་སྐྱེས་པའི་གཟུགས་སུ་སྣང་བའང་ཡིན་ཀྱང་། ཕྱི་རོལ་གྱི་སྐྱེས་པ་དང་བུད་མེད་དུ་ཡོད་པ་མིན་པའི་སྟོང་པ་གང་ཞིག འགྱུར་མེད་ཀྱི་བདེ་བ་ཀུན་གྱི་རྟེན་གཅིག་པུ་དབང་ཕྱུག་དྲུག་གི་སྐལ་བ་དང་ལྡན་པས་སམ། ཉོན་མོངས་པ་ལ་སོགས་པའི་བདུད་འཇོམས་པར་བྱེད་པས་བྷ་ག་བཟང་པོ་ཟག་མེད་ཀྱི་ཆོས་ཐམས་ཅད་ཀྱི་རྟེན་དུ་གྱུར་པས་མཆོག་གི་བྷ་ག་ཁྱོད་ལ་སངས་རྒྱས་ཀུན་གྱིས་འདུད་ཅིང་ཕྱག་བྱས་ཏེ་དེའི་ཕྱིར་ཁྱོད་ལ་ཟླ་བ་བཟང་པོ་བདག་འདུད་དོ་ཞེས་པ་སེམས་དཔའོ། ། དེ་ནི་པདྨ་དང་ཤེས་རབ་སྟེ། དེ་ལྟ་བུའི་རྡོ་རྗེ་དང་སེམས་དཔའ་རྡོ་རྗེ་དང་པད་མ་ཐབས་ཤེས་རབ་དབྱེར་མེད་པ་ནི་རྡོ་རྗེ་སེམས་དཔའ་འོ། ། དེ་ཉིད་བཅོམ་ལྡན་འདས་ཀྱིས་རྩ་བའི་རྒྱུད་ཀྱི་རྒྱལ་པོའི་ཡེ་ཤེས་ཀྱི་ལེའུ་ལས་གསུངས་པ། ཆུ་སྐྱེས་ནི་རྣམ་པ་ཐམས་ཅད་པའི་སྟོང་པ་སྟེ་རྡོ་རྗེ་སེམས་དཔའ་ཡང་ཡིན་ལ། རྡོ་རྗེ་ནི་མི་འགྱུར་བའི་བདེ་བ་སྟེ་དེ་ལྟ་བུའི་ཤེས་རབ་དང་ཐབས་ནི་རྟེན་དང་བརྟེན་པར་བརྗོད་པ་སྟེ།
དེ་ལྟ་བུའི་རྟེན་དང་བརྟེན་པ་དེ་དག་གཉིས་ནི་རོ་གཅིག་ཏུ་སྙོམས་པར་ཞུགས་པའི་གཉིས་མེད་ཡེ་ཤེས་ཀྱི་མི་འགྱུར་བའི་བདེ་བ་དང་བརྗོད་པ་སྟོང་པ་དབྱེར་མེད་པའི་སྦྱོར་བ་སྐུ་གསུང་ཐུགས་ཡེ་ཤེས་རྡོ་རྗེའི་རྣལ་འབྱོར་རྣམ་པ་དག་པ་སྐུ་བཞི་པ་ཅན་དུས་ཀྱི་འཁོར་ལོ་དེ་ལ་བདག་འཚལ་ལོ། ། སུ་ཞིག་གིས་ཕྱག་འཚལ་ཞེ་ན། ཀ་ལཱ་པའི་གྲོང་ཁྱེར་དུ་ནི་སྤྱན་རས་གཟིགས་ཀྱི་སྤྲུལ་པའི་རྒྱལ་པོ་པད་མ་དཀར་པོ་ཕྱག་མཚན་ཆུ་སྐྱེས་འཛིན་པ་རང་ཉིད་ཀྱིས་སོ། ། ཞེས་པའོ། ། བསྡུས་པའི་རྒྱུད་ཀྱི་རྒྱལ་པ་དཔལ་དུས་ཀྱི་འཁོར་ལོའི་འགྲེལ་བཤད་སྟོང་ཕྲག་བཅུ་གཉིས་པ་དྲི་མ་མེད་པའི་འོད་ཅེས་བྱ་བ་ལས་མཆོག་ཏུ་མི་འགྱུར་བའི་ཡེ་ཤེས་རིགས་པས་གྲུབ་པའི་ཚུལ་གསལ་བར་སྟོན་པ་ཞེས་བྱ་བའི་མདོར་བསྡུས་ཆེན་པོ་སྟེ་གསུམ་པ་ཡོངས་སུ་རྫོགས་པའོ།། ༈ །ད་ནི་ཐབས་སྣ་ཚོགས་ཀྱིས་འདུལ་བའི་མདོར་བསྡུས་སྟོན་པའི་དང་པོར་བརྗོད་བྱའི་གཙོ་བོ་དབུ་མའི་དབུགས་ཀྱི་རྣམ་པར་བཞག་པ་ཡིན་པས། དེའི་གྲངས་བསྟན་པའི་ཕྱིར་བརྗོད་བྱའི་གཙོ་བོ་དང་མཐུན་པའི་མཆོད་བརྗོད་བཤད་པར་དམ་བཅའ་མཛད་པ་ནི། དབྱངས་ཁུ་བ་ཟླ་བ་ཨེའི་དོན་ཐབས་སྟོང་པ་ཆེན་པོ་ཡི་གེ་ལྔ་དང་། གསལ་བྱེད་རྡུལ་ཉི་མ་ཝཾ་ཡིག་གི་དོན་ཤེས་རབ་ཐིག་ལེ་སྟོང་པ་ཡི་གེ་དྲུག་ལ་བདག་པདྨ་དཀར་པོ་བདག་མགོས་བཏུད་ནས་ཨ་སོགས་ཟླ་བ་དང་ཀ་སོགས་ཉི་མར་རྒྱུ་བ་ཉིད་ཀྱི་དབུགས་འཕོ་མཚམས་སུ་དབུ་མ་ཡེ་ཤེས་ཀྱི་རྩར་རྒྱུ་བའི་གྲངས་ནི་བསྡུས་པའི་རྒྱུད་ལས་གསུངས་པ་པད་དཀར་བདག་གིས་ཕྱིན་ཅི་མ་ལོག་པར་འགྲེལ་བཤད་ཀྱིས་དགྲོལ་བར་བྱའོ། ཞེས་པ་སྟེ་མདོར་བསྡུས་པའི་གོང་མ་རྣམས་ཀྱི་མ་ཚང་བ་ཁ་སྐོང་དུ་བོད་ཀྱི་བླ་མ་དག་འཆད་དོ། །
དེ་ཉིད་ནི་ལྀ་སོགས་ཞེས་པ་ལ་སོགས་པས་གསུངས་ཏེ། འདིར་ཡུལ་ལྔ་ཡོན་ཏན་གསུམ་གྱི་ས་བོན་ལྀ་ཡིག་དང་ལ་སོགས་པས་ཨུ་རྀ་ཨི་ཨ་ཨཾཿཨཱཾཿཨཱཾ་ཞེས་པའི་དབྱངས་བརྒྱད་པོ་གང་དག་དབྱངས་ཨཾ་ཡིག་གི་ཕྱེད་ཧ་ཡིག་ཉིད་ཀྱི་རྣམ་པར་དམན་པ་རྣམས་ནི་ཡུལ་ལྔ་དང་། སྙིང་སྟོབས་རྡུལ་མུན་གྱི་ཡོན་ཏན་དུ་གྱུར་པ་སྟེ། དེ་ལ་ལྀ་ནི་དྲི་སཱི་ཡོན་ཏན་དུ་གྱུར་པའོ། ། ཨཱུ་ནི་གཟུགས་ཆུ་ཉིད་ཀྱི་ཡོན་ཏན་དུ་གྱུར་པའོ། ། རྀ་ནི་རོ་མེའི་ཡོན་ཏན་དུ་གྱུར་པའོ། ། ཨི་ནི་རླུང་གི་རང་བཞིན་རེག་བྱའི་ཡོན་ཏན་དུ་གྱུར་པའོ། ། ཨ་ནི་སྒྲ་ནམ་མཁའི་ཡོན་ཏན་དུ་གྱུར་པའོ། ། ཨཾ་ནི་ཁུ་བ་སྙིང་སྟོབས་ཀྱི་ཡོན་ཏན་དུ་གྱུར་པའོ། ། ཨཱཿནི་མའི་ཁྲག་རྡུལ་གྱི་ཡོན་ཏན་དུ་གྱུར་པའོ། །
ཨཱཾ་ནི་ཀུན་གཞིའི་རྣམ་ཤེས་མུན་པའི་ཡོན་ཏན་དུ་གྱུར་པ་སྟེ་དབྱངས་ཤིན་ཏུ་རིང་པོའོ། ། གཞོམ་དུ་མེད་པ་རྣམ་ཀུན་མཆོག་གི་སྟོང་པ་མཚོན་བྱེད་ཨཾ་ཡིག་ཤིན་ཏུ་རིང་པོའི་ཕྱེད་ཀྱི་དབྱངས་ནི་གསལ་བྱེད་རྐྱང་པ་ཧ་ཞེས་པ་སྟེ། འདི་ཡིས་དམན་པར་བྱས་པ་རྣམས་ནི་ཕྱེད་མ་གཅིག་དང་བཅས་པའི་བདུན་ནོ། ། དེ་ལྟར་དབྱངས་ཕྱེད་ཀྱིས་ནི་རྣམ་པར་དམན་པ་ཕྱེད་དང་བརྒྱད་པོ་དེ་རྣམས་ཕན་ཚུན་དབྱེ་བས་ཕྱེ་བ་ཞེས་པ་ནི་སོ་སོར་ཕྱེད་མ་གཅིག་དང་བཅས་པའི་རངས་པོ་བདུན་གྱིས་ཕྱེ་བ་སྟེ་ཡོན་ཏན་བརྒྱད་པོ་དེ་དག་གང་ན་ཅིག་ཡོད་པ་དེར་ཡོན་ཏན་ཀུན་འབྱུང་བ་དག་གི་བདེན་པས་བསྒྱུར་བ་དེ་དག་ཐམས་ཅད་རྐང་པ་དང་བཅས་པའི་ལྔ་བཅུ་རྩ་དྲུག་ཏུ་འགྱུར་ཏེ། ཚུལ་ཡང་ཕྱེད་མ་གཞུག་པའི་དོན་དུ་རངས་པོ་བདུན་པོ་གཉིས་ཀྱིས་བསྒྱུར་ལ། ཕྱེད་མ་གཅིག་པོ་བཅུག་པས་བཅོ་ལྔ་སྟེ། དེ་དེ་ཉིད་ཀྱིས་བསྒྱུར་བས་ཉིས་བརྒྱ་ཉེར་ལྔ་འབྱུང་ལ། ཕྱེད་གཉིས་ཀྱིས་བསྒྱུར་ན་བཞི་ཆར་འགྱུར་བའི་ཕྱིར། སྔ་མ་ལ་བཞི་ཡིས་བགོས་པས་ལྔ་བཅུ་རྩ་དྲུག་འབྱུང་བ་རངས་པོ་ཡིན་ཞིང་། ལྷག་མ་གཅིག་ལས་པ་ནི་བཞི་ཆའོ། །
དེ་ལྟར་དབུགས་རྐང་པ་དང་བཅས་རོ་དྲུག་དང་མདའ་ལྔ་རྣམས་འབྱུང་ཞེས་སོ། ། དབྱངས་ཐུང་ངུ་དག་ཀྱང་དང་པོའི་ལུགས་ལ་སོགས་པའི་མི་མཉམ་པའི་དུས་སྦྱོར་ལ་སྐྱེས་པའི་བྱིས་པ་མངལ་ནས་བཙས་མ་ཐག་པའི་དབུ་མའི་དབུགས་འབབ་པ་རྣམས་སུ་འགྱུར་ཏེ། དེའི་རྗེས་ནས་གཡོན་པའི་རྩའི་སྟོང་པའི་དཀྱིལ་འཁོར་ལ་དབུགས་ཡང་དག་པར་རྒྱུའོ། ། དེ་ནས་ཡང་དབུ་མ་དང་། དེ་ནས་གཡས་ལ་རྒྱུ་བ་ལ་སོགས་པའི་རིམ་པས་དུས་སྦྱོར་བཅུ་གཉིས་དང་། ཡེ་ཤེས་ཀྱི་རླུང་འཕོ་མཚམས་སུ་རྒྱུའོ། ། དབྱངས་རིང་པོ་རྣམས་ཀྱང་སྔ་མ་དེ་བཞིན་དུ་དུས་སྦྱོར་གཉིས་གཉིས་པ་གླང་ལ་སོགས་པ་མཉམ་པའི་དུས་སྦྱོར་ལ་ནི་དང་པོ་སྐྱེས་པའི་བྱིས་པ་བཙས་མ་ཐག་པའི་དབུ་མའི་དབུགས་འབབ་པ་རྣམས་ཀྱི་ས་བོན་ཏེ། དེ་རྫོགས་ནས་གཡས་ཀྱི་རྩ་སའི་དཀྱིལ་འཁོར་ལ་དབུགས་རྒྱུ་བའི་རིམ་པས་འཕོ་བ་བཅུ་གཉིས་དང་ཡེ་ཤེས་ཀྱི་རླུང་རྒྱའོ། ། འདིར་གལ་ཏེ་དབུ་མའི་དབུགས་ཀྱི་ས་བོན་ལྀ་ལ་སོགས་པ་དབྱངས་བརྒྱད་གསུངས་པ་དེ་ལྟར་ན་ཡང་དབུ་མའི་དབུགས་རྫོགས་ནས་ཨ་ཞེས་པ་ལ་སོགས་པ་དབྱངས་ཐུང་ངུ་ནི་སྣ་བུག་གཡོན་པའི་ནམ་མཁའ་ལ་སོགས་པའི་དཀྱིལ་འཁོར་ལྔ་ལ་སྲོག་གི་བགྲོད་པའོ། ། གཡོན་པ་ལ་རྒྱུ་བ་འདིར་ཡང་ལྟེ་བ་དང་ལ་སོགས་པས་སྙིང་མགྲིན་དཔྲལ་བ་གཙུག་ཏོར་གྱི་འཁོར་ལོ་དང་།
ཡུལ་གྱི་ཡོན་ཏན་ལྔ་ལ་སོགས་པའི་ངེས་པའི་དབང་གིས་སྲོག་འབབ་པ་ནི་གཡོན་དུ་ནམ་མཁའ་ལ་སོགས་པ་དང་། གཡས་སུ་ས་ལ་སོགས་པའི་ཆོས་མཐུན་པའི་གཡས་གཡོན་ཕན་ཚུན་དུ་ས་བོན་གྱི་ཡི་གེ་རྣམས་གཟུང་བར་བྱ་སྟེ། དབྱངས་ཐུང་ངུའི་དབྱེ་བས་མི་མཉམ་པ་སྣ་བུག་གཡོན་པ་དང་། དབྱངས་རིང་པོའི་དབྱེ་བས་ཕྱེ་བ་རྣམས་མཉམ་པ་སྣ་བུག་གཡས་པའི་དུས་སྦྱོར་དག་ལ་རྒྱུའོ། ། སླར་ཡང་ཐུན་མཚམས་གསུམ་པ་ལས་ནི་དབྱངས་ཤིན་ཏུ་རིང་པོ་ཡུལ་ལྔ་དང་སྙིང་སྟོབས་རྡུལ་མུན་གྱི་ཡོན་ཏན་གྱི་དབུ་མའི་དབུགས་རྣམས་འབབ་ཅེས་པ་ནི་འདིར་གལ་ཏེ་མངལ་གྱི་ཟླ་བ་བདུན་པ་ལ་སྲོག་སྐྱེ་བའི་དང་པོར་དུས་སྦྱོར་སྔ་ཕྱིའི་འཕོ་བའི་མཚམས་ཀྱི་དུས་སུ་བྱིས་པའི་སྲོག་སྐྱེས་པར་གྱུར་ན་དེའི་ཚེ་སྐྱེས་མ་ཐག་དབུ་མ་ལ་སྲོག་འབབ་པའི་ས་བོན་དབྱངས་ཤིན་ཏུ་རིང་པོར་གྱུར་ནས་རྒྱུ་སྟེ། དེ་ཡང་མཉམ་པའི་དུས་སྦྱོར་གང་རུང་གི་མཇུག་གི་འཕོ་མཚམས་སུ་སྐྱེས་པ་ཡིན་ན་མངལ་ནས་སྐྱེས་མ་ཐག་པའི་དབུ་མའི་དབུགས་ཀྱི་རྗེས་སུ་སྣ་བུག་གཡོན་དང་། མི་མཉམ་པའི་དུས་སྦྱོར་གང་རུང་གི་མཇུག་གི་འཕོ་མཚམས་སུ་སྐྱེས་པ་ཡིན་ན་སྐྱེས་མ་ཐག་པའི་དབུ་མའི་དབུགས་ཀྱི་རྗེས་དེ་ནས་གཡས་ལ་ཡང་དག་པར་འབབ་པའི་རིམ་པས་རྒྱུའོ། ། དེ་ལྟར་སྔར་བརྗོད་པའི་ཚུལ་འདི་རྣམས་ཀྱི་ས་བོན་གྱི་ཡི་གེ་ཐུང་རིང་ཤིན་ཏུ་རིང་ཤིན་ཏུ་རིང་པོ་ཐམས་ཅད་ཀྱི་དབྱེ་བས་བྱིས་པ་སྐྱེས་མ་ཐག་པའི་དབུ་མ་ལ་དབུགས་ཡང་དག་པར་རྒྱུ་བ་རིག་པར་བྱའོ། ། འདིའི་དུས་སྦྱོར་ནི་མངལ་གྱི་ཟླ་བ་བདུན་པ་ལ་ཁྱིམ་གང་ཡོད་པ་དེ་ཡིན་ཞིང་། བྱིས་པའི་དབུ་མའི་རྗེས་ནས་མངལ་དུ་གཡས་གཡོན་དུ་རྒྱུ་བར་འདོད་པ་ནི་ཤིན་ཏུ་མི་རིགས་སོ། །
དེ་ལྟ་འདིར་ས་བོན་གྱི་དབྱེ་བ་ལ་འགྱུར་མངས་སུ། བསྒྱུར་བཞི་ལམ་སོགས་བརྒྱད་དང་། བསྒྱུར་བ་ལླྀ་ལཾ་ལླཾ་ལུ་ལརྀ་ལ་ལཾ་ལརཿལཱཾ ཨུཾ་ཨཱུ་ཝལྀ་ཝཱུ་ཝྀ་ཝི་ཝ་ཝཾ་ཝཿཝཱཾ། རིཾ་རྀརླྀརུ་རྀ་ར་རཾ་རཿརཱཾ ཨིཾ་ཨི་ཨལ་ཡུཡྀར་ཡ་ཡཾ་ཡཿ ཨ་ཨ་ལར་ཨཽཻ་ཨར་ཨེ་ཨ་ཨཾ་ཨཿཨཱཾ་ཨཾ་མུ་མལཾ་མ་མྀར་མི་མ་མཾ་མ་མཱཿཨཿརླྀར་རུར་རྀ་རྀ་རརཾཿ ཧཧླྀཧུ་ཧྲྀཧ་ཧིཧཾཧ༔ ཧཱ ལཱཾ་ལླ་ལུ་ལྀར་ལྀ་ལ་ལཾ་ལཿལཱཾ། ཨུཾ་ཨུ་ཝྀལ་ཝརྀ་ཝི་ཝ་ཝཿཝཾ། རྀ་རྀ་རླཾ་རུ་རྀར་རཾ་ར་རཱཾཿ ཨྀཾ་ཨྀ་ཡྀལ་ཡུ་ཡ་ྀར་ཡ་ཡཾ་ཡཿཡཱཾ་ཨ་ཨལར་ཨོ་ཨརར་ཨ་ཨ་ཨཾ་ཨཿཨཾ།
ཨཾམླྀ་མུ་མརྀ་མ་མཾ་མཿམཱ། ཨ་རླྀ་རུ་རྀརཿརཱཾ། ཧཧླྀ་ཧུ་ྶྀར་ཧྀ་ཧ་ཧཾ་ཧ་ཿཧཱཾ། སོགས་བརྒྱད་དེ་ཡི་གེ་དགུ་དགུར་བྱས་ནས། བསྒྱུར་གཞི་བརྒྱད་དང་ཧླྀ་སོགས་བརྒྱད་བོར་ནས་ལྔ་བཅུ་རྩ་དྲུག་ཧ་བདུན་ལ་སོགས་ཕྱི་མ་བདུན་གྱི་སྲོག་བཏོན་པའི་ཕྱེད་མ་ཡིན་པས་བོར་ལ། ཐ་མའི་ཧཱ་ཕྱེད་ཀྱི་ཕྱེད་ཡིན་པས་བཞི་ཆ་སྟེ་དེ་གྲངས་སུ་བཅུག་ནས་ལྔ་བཅུ་རྩ་དྲུག་བཞི་ཆར་བཞག་པ་ནི་མི་རིགས་ཏེ། ལྀ་ནི་ལྀ་དང་ཕྲད་པས་ལ་ཡིག་ཏུ་གྱུར་བ་མེད་ལ། དེ་བཞིན་དུ་ཨུ་ཨུ་དང་ཕྲད་པས་ཝ་དང་། རྀ་རྀ་དང་ཕྲད་པས་ར་དང་། ཨི་ཨི་དང་ཕྲད་པས་ཡར་འགྱུར་བ་མེད་པའི་ཕྱིར་རོ། །
རྭས་བསྒྱུར་བཞི་ལམ་སོགས་བརྒྱད་དང་། སྒྱུར་བ་ལེ་ལླེ་ལུ། ཨུ་ཝལེ་ཝུ། རེ་རླེ་རུ། ཨི་ཡལེ་ཡུ། ཨ་ཨལ་ཨོ། ཨཾ་མླེ་མུ། ཨཿརླེ་རུ། ཧ་ཧླེ་ཧུ་སོགས་ཡི་གེ་དགུ་དགུར་བྱས། སྒྱུར་བ་རིམ་གྱི་རྗེས་སུ་ཡ་བཅུག་ཅིང་།
བསྒྱུར་གཞི་བརྒྱད་དང་། ཐ་མའི་སོགས་བདུན་དང་ཧླེ་སོགས་བརྒྱད་བོར་བས་རངས་པོ་ཞེ་དགུ་ལ་སོགས་བདུན་དང་ཧླེ་སོགས་བདུན་ཕྱེད་མ་ཡིན་པས་རངས་པོ་བདུན་འབྱུང་བ་ཞེ་དགུ་ལ་བསྣན་པས་ང་དྲུག ཧཱ་ཐ་མ་ཕྱེད་ཀྱི་ཕྱེད་ཡིན་པས་བཞི་ཆའོ་ཞེས་ཟེར་རོ། ། དེ་ལ་སྐྱོན་སྔ་མས་ཀྱང་གནོད་ཅིང་། ལམ་སོགས་རངས་པོ་ཡིན་ན་ལཱ་སོགས་དེའི་ཕྱེད་ཡིན་པར་གལ། དེའི་ཕྱེད་མ་མ་ཡིན་ན་གཞན་གང་གི་ཕྱེད་ཡིན། གཞན་ཡང་ལ་སོགས་ཧའི་ཕྱེད་ཡིན་ན་ཧ་དེའི་ཡང་ཕྱེད་ཡིན་པས་བཞི་ཆར་འགྱུར་ཞིང་། ཧ་ཡང་ལའི་ཕྱེད་ཡིན་ན་མ་ཡང་བཞི་ཆར་འགྱུར་བས་གྲངས་མི་ཚང་ལ། ལ་ཧ་གང་གཅིག་རངས་པོ་ཡིན་ན་ཕྱེད་མར་འགལ་ལོ། ། གཅིག་གཅིག་གི་ཕྱེད་ཡིན་ན་སྔར་གྱི་རངས་པོ་གང་གི་ཕྱེད་ཡིན་ཡང་མི་ཚང་བའི་ཕྱིར་རོ། །
དེ་ལྟར་ན་ལྀ་སོགས་བདུན་ལ་ཡི་གེ་རངས་པོ་བདུན་བདུན་ཕྱེད་མ་གཉིས་གཉིས་ཏེ་དགུ་དགུ། ཧ་ཡིག་ལ་བསྒྱུར་བ་གཞི་གཅིག བསྒྱུར་བ་བརྒྱད། བཞི་ཆར་མཚོན་བྱེད་ཧ་ཡིག་གཅིག་སྟེ་བཅུ་ལ་ཧ་མ་གཏོགས་པ་བདུན་བདུན་རངས་པོ་ཡིན་པས་ཞེ་དགུ། ཐ་མ་གཉིས་གཉིས་པ་བདུན་ཨཾ་གི་ཕྱེད་ཕྱེད་ཡིན་པ་ལས་གཞོམ་དུ་མེད་པ་ཕྱེད་ཀྱི་དབྱངས་ནི་ཧ་ཞེས་པ་སྟེ། འདི་ཡིས་དམན་པ་རྣམས་ནི་ཕྱེད་དང་བཅས་པའི་བདུན་ནོ། ། ཞེས་པའི་རིགས་པས་ལ་སོགས་ཧ་ལན་ཏ་སྦྱར་བ་བདུད་བོར་ནས་ཕྱེད་མ་བདུན། ཧ་སོགས་ཐོག་མའི་ཧ་ཡིག་གཞོམ་མེད་ཀྱི་ས་བོན་ཡིན་པས་བོར་ཏེ། ཧླྀ་སོགས་བདུན་ཕྱེད་མ་ཡིན་པས་སྔར་གྱི་ཕྱེད་མ་བདུན་དང་སྡོམ་པར་རངས་པོ་བདུན། དེ་ཞེ་དགུ་ལ་བསྣན་པས་ང་དྲུག
ཐ་མའི་ཧཾ་ཧ་གཉིས་པོ་ཧ་ཡིག་ཕྱེད་མའི་ཕྱེད་ཕྱེད་ཡིན་པས་བཞི་ཆ་སྟེ། སྔར་ཕྱེད་འབོར་བའི་རིགས་པས་འདིར་ཡང་ཨཾ་ཡིག་གི་ཕྱེད་པ་གཅིག་གི་ཕྱེད་ཐ་མའི་ཧ་བོར་ལ། ཧཾ་ཡིག་བསྣན་པས་ལྔ་བཅུ་རྩ་དྲུག་བཞི་ཆའོ། ། དེས་ན་འདིར་ལི་སོགས་དབྱངས་རེ་རེ་ལ་ཡང་བརྒྱད་བརྒྱད་དུ་འགྱུར་བ་ལས་ཐོག་མར་ལྀ་ཡིག་གི་དབྱེ་བ་ནི་འདི་ལྟ་སྟེ། བསྒྱུར་གཞི་ལཾ་ཡིག་དགུ་ལ་ཕྱི་མ་བདུན་པོ་རེ་རེ་དང་། ཨུ་རྀ་ཨིཿཨ་ཨཾ་ཨ༔ ཨཾ་སྤེལ་མར་དགོད་དོ། ། དེས་ན་ཀ་ལཱ་པར། ལྀའི་ཡི་གེ་ལའོ། ། ཞེས་པ་ལྀ་ཡིག་རིང་ཐུང་གཉིས་ཀྱི་ཕ་རོལ་དུ་དབྱངས་གཞན་གང་བྱུང་ཡང་།
སྔ་མ་ལྀ་ཡིག་ལར་འགྱུར་ཞིང་དབྱེ་བ་མེད་དོ་ཞེས་པས་ལྀ་ཡིག་ཕྱི་མ་བརྒྱད་ལར་བསྒྱུར་ཏེ། དབྱངས་ཕྱི་མ་རྣམས་སྲོག་ཏུ་བཅུག་པས་ལྀ་ལུ་ལྀར་ལྀ་ལ་ལཿལཱཾ་ཞེས་པར་འགྱུར་ཏེ། ཕྱི་མའི་ནམ་ལམ་ཞེས་པའི་དབྱངས་ཕྱེད་ཧ་ཡི་མཚོན་པ་ཡིན་པས་དབྱངས་མེད་ཀྱི་བརྡ་ཧ་ལན་ཏ་སྦྱར་བར་བྱའོ། ། དེ་དག་ནི་སའི་ས་ཆུ་མེ་རླུང་ནམ་མཁའ་སྙིང་སྟོབས་ལ་རྡུལ་མུན་པ་ཡོན་ཏན་གྱི་ས་བོན་ནོ། ། དེ་བཞིན་དུ་ཨུ་ཡིག་གི་དབྱེ་བ་ནི་བསྒྱུར་གཞི་ཨུ་ཡིག་དགུ་དང་། བསྒྱུར་བྱེད་ཨུ་ཡིག་གཞན་ལ་གཞན་སྔ་མ་ལྟ་བུ་བཀོད་དེ་ཀ་ལཱ་པར། ཨུའི་ཡི་གེ་ཝའོ་ཞེས་པ་དབྱངས་ཕྱི་མ་རྣམས་ཝ་ཡིག་ཏུ་བསྒྱུར། གསལ་བྱེད་དབྱངས་མེད་པ་ཕ་རོལ་གྱི་ཡི་གེར་དྲང་ངོ་ཞེས་པ་དབྱངས་ཕྱི་མ་རྣམས་སྲོག་ཏུ་བཅུག་པ་ཨུ་ཝལྀ་ཝྀར་ཝིར་ཝི་ཝཾ་ཝཿཝཱཾ་ཞེས་པ་ཆུའི་ཆུ་སོགས་སོ། ། དེ་བཞིན་དུ་རྀ་ཡིག་གི་དབྱེ་བ་ནི་བསྒྱུར་གཞི་རྀ་ཡིག་དགུ་དང་བསྒྱུར་བྱེད་རྀ་ཡིག་ལ་གཞན་སྔ་མ་ལྟ་བུ་བཀོད་དོ། ། ཀ་ལཱ་པར།
རྀའི་ཡི་གེ་རའོ་ཞེས་པས་དབྱངས་ཕྱི་མ་རྣམས་ར་ཡིག་ཏུ་བསྒྱུར། དབྱངས་ཕྱི་མ་རྣམས་སྔ་མའི་སྲོག་ཏུ་བཅུག་པས་རྀ་རླཱྀ་རུ་རྀར་ར་རཾ་རཿརཱཾ་ཞེས་པའོ། ། དེ་བཞིན་དུ་ཨེ་ཡིག་གི་དབྱེ་བ་ནི། བསྒྱུར་གཞི་ཨེ་ཡིག་དགུ་དང་བསྒྱུར་བྱེད་ཨེ་ཡིག་བཞག་ལ་གཞན་སྔ་མ་ལྟ་བུ་བཀོད་དེ། ཀ་ལཱ་པར། ཨིའི་ཡི་གེ་འདྲ་ཡིག་མ་ཡིན་པ་ལ་ཡ་སྟེ་ཕ་རོལ་དབྱི་བའང་མ་ཡིན་ཞེས་པས་དབྱངས་ཕྱི་མ་རྣམས་ཡ་ཡིག་ཏུ་བསྒྱུར་ཏེ་སྲོག་ཏུ་བཅུག་པ་ཨི་ཡལྀ་ཡུ་ཡརྀ་ཡ་ཡཾ་ཡཱཿཡཱཾ་ཞེས་པའོ། ། དེ་བཞིན་དུ་ཨ་ཡིག་གི་དབྱེ་བ་ནི་བསྒྱུར་གཞི་ཨ་ཡིག་དགུ་དང་། སྒྱུར་བྱེད་ཨ་ཡིག་མ་གཏོགས་པ་གཞན་སྔ་མ་ལྟ་བུ་བཀོད་དེ། ཀ་ལཱ་པར། ལྀའི་ཡི་གེ་ལ་ཨལ་ལོ་ཞེས་པས་དབྱངས་གཉིས་པ་ཨལ་དང་།
ཨུའི་ཡི་གེ་ལ་ཨོའོ་ཞེས་པས་གསུམ་པ་ཨོ་དང་། རྀའི་ཡི་གེ་ལ་ཨར་རོ་ཞེས་པས་བཞི་པ་ཨར་དང་ཨི་ཡི་གེ་ཨིའི་ཡི་གེ་ལ་ཨེའོ་ཞེས་པས་ལྔ་པ་ཨེ་རུ་བསྒྱུར། ཕ་རོལ་དབྱིའོ་ཞེས་པ་ཐམས་ཅད་ཀྱི་རྗེས་སུ་འཇུག་པས་འདི་ཡར་བཅད་ཀྱི་བསྒྱུར་བྱེད་ཕྱི་བ་དང་། ཨཾ་ཞེས་པའི་ཨ་ཡིག་རྟགས་ཀྱི་དོན་ཡིན་པས་ཕྱིས་ཏེ་མ་ཡིག་རྗེས་སུ་ང་རོ་ཞེས་པས་དྲུག་པ་ཨཾ་དང་། ཨཿཀྱི་ཨ་ཡིག་རྟགས་ཀྱི་དོན་ཡིན་པའི་ཕྱིར་ཕྱིས་ཏེ་ཨཿདང་མཚུངས་པ་འདྲའི་ཡི་གེ་ལ་རིང་པོར་འགྱུར་ཏེ། ཕ་རོལ་ཡང་དབྱིའོ་ཞེས་པས་ཨཾ་ཞེས་པའི་ཨ་སྔ་མ་རིང་པོར་འགྱུར་ཏེ་ཕྱི་མའི་ཨ་ཕྱིས། མ་རྗེས་སུ་ང་རོའོ་ཞེས་པས་ཐིག་ལེ་གླད་ཀོར་དུ་སྦྱར་བས་ཨཱཾ་ངོ་། ། དེའི་ཕྱིད་ཨ་ཐ་མ་ནི་ཧ་ཡིག་ཏུ་བསྒྱུར་ཏེ་གསལ་བྱེད་རྐྱང་པར་མཚོན་པའི་དོན་དུ་ཧ་ལན་ཏ་སྦྱར་བའོ། ། དེས་ན་ཨ་ཨལ་ཨོ་ཨར་ཨེ་ཨཾ་ཨཿཨཱཾ་ཧ་ཞེས་པའོ། ། དེ་བཞིན་དུ་ཨཾ་ཡིག་གི་དབྱེ་བ་ནི་ཨ་ཡིག་དགུའི་ཕ་རོལ་ཏུ་བསྒྱུར་བྱེད་ཨཾ་མ་གཏོགས་པ་སྔ་མ་བཞིན་བཀོད་ལ།
དབྱངས་ཕ་རོལ་དུ་མཐོང་བས་དབྱངས་དང་པོ་མ་གཏོགས་པ་ཐམས་ཅད་མ་ཡིག་ཏུ་བསྒྱུར་ཏེ། བསྒྲུབ་ལེར། ཡན་ལག་མཆོག་དེ་ལས་མདུན་དུ་དབྱངས་ཀྱིས་མཁྱུད་པ་དག་མ་རུ་རབ་ཏུ་འགྱུར་ཏེ་ཞེས་པས་སོ། ། དབྱངས་ཕྱི་མ་རྣམས་སྔ་མའི་སྲོག་ཏུ་བཅུག་པས་ཨཾ་མླྀ་མུ་མྀར་མ་མཿམཾ་ཞེས་པའོ། ། དེ་བཞིན་དུ་ཨཿཡིག་གི་དབྱེ་བ་ནི་བསྒྱུར་གཞི་ཨཿདགུ་དང་བསྒྱུར་བྱེད་ཨ་མ་གཏོགས་པ་གཞན་ཐམས་ཅད་སྔར་བཞིན་བཀོད་ལ། ནཱ་མིན་གྱི་ཕ་རོལ་རའོ་ཞེས་བ་ཨ་ཡིག་རིང་ཐུང་གཉིས་བོར་བའི་ཕ་རོལ་དུ་བྱུང་བའི་ཚེག་དྲག་ར་ཉིད་དུ་འཐོབ་ཅེས་པ་སྟེ། མདོ་དེས་དབྱངས་ཕྱི་མ་ཐམས་ཅད་ར་ཡིག་ཏུ་བསྒྱུར་ལ། དབྱངས་ཕྱི་མ་རྣམས་སྔ་མའི་སྲོག་ཏུ་ཅུག་པས་ཨཿརླྀ་རུ་རརྀ་རཾ་རཿརཱཾ་ར་ཞེས་པའོ། ། འདིར་ཐོག་མར་ར་ཞེས་བཀོད་པ་ནི་མི་རིགས་ཏེ་ཨ་ཡིག་གི་སྔ་མའི་ཚེག་དྲག་ར་རུ་འགྱུར་བ་མེད་པའི་ཕྱིར། དེ་བཞིན་དུ་ཨཱཾ་ཡིག་གི་ཕྱེད་ཧ་ཡིག་གི་དབྱེ་བ་ནི་ཧ་ཡིག་སྲོག་མེད་བཅུ་དང་བསྒྱུར་བྱེད་བརྒྱད་སྔ་མ་བཞིན་དུ་བཀོད་ཅིང་གསལ་བྱེད་དབྱངས་མེད་པ་ཕ་རོལ་གྱི་ཡི་གེར་དྲང་ངོ་ཞེས་པས་དབྱངས་ཕྱི་མ་རྣམས་སྔ་མའི་སྲོག་ཏུ་བཅུག་པ་ཧ་ཧླྀ་ཧུ་ྶརི་ཧ་ཧཾ་ཧཿཧཱྃ་ཧ་ཞེས་པ་ཧ་སོགས་དགུ་ཡིས་དམན་པར་བྱས་པ་སྟེ།
དེ་ལྟར་ན་རྐང་པ་དང་བཅས་པའི་ལྔ་བཅུ་རྩ་དྲུག་གོ ། ཐུང་ངུ་ལ་ནི་ཇི་ལྟ་བ་དེ་བཞིན་དུ་རིང་པོ་དང་ཤིན་ཏུ་རིང་པོ་རྣམས་ཀྱང་ལྔ་བཅུ་རྩ་དྲུག་བཞི་ཆར་འགྱུར་བར་རིག་པར་བྱ་སྟེ་ཕན་ཚུན་ཕྱེད་དང་བརྒྱད་ཕྱེད་དང་བརྒྱད་ཀྱིས་བསྒྱུར་བའི་དབྱེ་བ་རྣམས་ཀྱིས་སོ། ། ད་ནི་ཉིན་མོ་དང་མཚན་མོའི་དབུགས་ཀྱི་ས་བོན་དབྱངས་དང་མཚུངས་ལྡན་གྱི་གསལ་བྱེད་རྣམས་གསུངས་པ། ཀ་ལ་སོགས་པའི་ཡི་གེ་ཞེས་པ་སྟེ་ཀ་ཙ་ཊ་པ་ཏ་སའི་སྡེ་པ་དྲུག་པོ་རྣམས་ཀྱི་ནང་ཚན་ཀ་ཡིག་ལ་སོགས་པའི་ཡི་གེ་སུམ་ཅུ་པོ་རྣམས་ནི་རེ་རེ་བཞིན་སུམ་ཅུའི་རབ་ཏུ་དབྱེ་བས་རབ་ཏུ་གསལ་བར་དགུ་བརྒྱ་ཉིད་དུ་འགྱུར་ཏེ། གསལ་བྱེད་ཀྱི་ཡི་གེ་རེ་རེ་ལའང་ཕན་ཚུན་ཡི་གེ་སུམ་ཅུ་ཡང་དག་པར་སྦྱར་བའི་དབྱེ་བས་རེ་རེ་ལ་སུམ་ཅུ་སུམ་ཅུར་འགྱུར་རོ། ། དེ་ལ་ཀཱ་ཡིག་སྦྱར་བ་འདི་ལྟ་སྟེ། ཀྐ་ཀྑ་ག་ཧ་ཀྔ། ཀྩ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ་། པ་ཀྥ་བ་བྷ་ཀྨ།
ཏ་ཐ་ད་དྷ་ན། ཀྴ་ཀྵ་ཀྶ་ཧ་ཀྵ་ཞེས་པའོ། ། དེ་བཞིན་དུ་ཁ་ལ་སོགས་པའི་གསལ་བྱེད་ལྷ་མ་རྣམས་ལ་ཡང་རིག་པར་བྱ་སྟེ། དེ་ཐམས་ཅད་བསྡོམས་པས་རབ་ཏུ་གསལ་བར་དགུ་བརྒྱ་ཉིད་དུ་འགྱུར་རོ། ། སླར་ཡང་དགུ་བརྒྱ་པོ་དེ་རྣམས་དབྱངས་དྲུག་གི་ནི་དབྱེ་བ་ཞེས་པ་ནི། ཨ་ཨྀ་རྀ་ཨུ་ལྀ་ཨཾ་ཞེས་པ་འདི་རྣམས་ཀྱིས་ཕྱེ་བ་སྟེ་སྡོམ་པས་མཁའ་མཁའ་དུས་དང་མདའ་རྣམས་ཞེས་བརྒྱ་ཕྲག་ལྔ་བཅུ་རྩ་བཞིར་འགྱུར་ཏེ་དུས་སྦྱོར་གསུམ་གྱི་བར་དུ་རྩ་གསུམ་ལ་ས་བོན་གྱ་ིགྲངས་དང་མཉམ་པའི་དབུགས་མཚན་མོ་ཕྱེད་ནས་ཉི་མ་འཆར་བ་ཇི་སྲིད་པར་རྒྱུ་བར་འགྱུར་རོ། ། དེ་ནས་སྔ་མ་དེ་བཞིན་དུ་གསལ་བྱེད་དགུ་བརྒྱ་ལ་དབྱངས་ཨཱཿཨཱི་རྀ་ཨཱུ་ལཱྀ་ཨཾ་ཞེས་པ་རིང་པོ་དྲུག་གིས་རབ་ཏུ་ཕྱེ་བ་རྣམས་ནི་ཕྱ་མའི་ཉིན་མོའི་བགྲོད་པ་སྟེ་ཇི་སྲིད་ཉི་མ་ཤར་བ་ནས་ཉི་མ་གུང་ཇི་སྲིད་པར་སྔ་མ་ལས་གཞན་དུས་སྦྱོར་གསུམ་གྱི་བར་དུ་རྩ་གསུམ་ལ་དབུགས་ཀྱིས་དབྱངས་སྔ་མའི་གྲངས་དང་མཚུངས་པ་ལྔ་སྟོང་བཞི་བརྒྱ་རྒྱུ་བ་རྣམས་སུ་འགྱུར་རོ། ། སླར་ཡང་ཐུང་ངུའི་དབྱངས་དྲུག་དག་གིས་ཕྱེ་བ་སྔ་མ་ལྟ་བུ་རྣམས་ནི་ཉི་མ་གུང་ནས་མཚན་མོའི་དུས་ཏེ་ཞེས་པ་དེ་ལ་ཉི་མ་ནུབ་པའི་མཐར་ཐུག་པར་དུས་སྦྱོར་གསུམ་གྱི་བར་ལ་རྩ་གསུམ་ལ་གྲངས་སྔར་བཞིན་ལྔ་སྟོང་བཞི་བརྒྱ་རྒྱུ་བ་ཡིན་ནོ། ། དེ་བཞིན་དུ་མཚན་མོའི་ཕྱི་མའི་བགྲོད་པའི་ཆ་ལ་ཉི་མ་ནུབ་ནས་མཚན་མོ་ཕྱེད་ཇི་སྲིད་པར་དུས་སྦྱོར་གསུམ་གྱི་བར་དུ་རྩ་གསུམ་ལ་དབྱངས་རིང་པོར་རབ་ཏུ་ཕྱེ་བ་དང་བཅས་པ་རྣམས་སྔ་མའི་གྲངས་དང་མཚུངས་པར་ལྔ་སྟོང་བཞི་བརྒྱ་རྣམས་རྒྱུའོ། ། དེ་ལྟར་ཉིན་ཞག་སོ་སོའི་དུས་སུ་དབུགས་ནི་འབྱུང་བ་དང་འཇུག་པ་ཟུང་ལ་རེ་རེར་བགྲངས་པས་མཁའ་མཁའ་དྲུག་དང་ཟླ་བ་མིག་རྣམས་འབབ་ཅེས་པ་ནི་དྲུག་བརྒྱ་ལྷག་པའི་སྟོང་ཕྲག་ཉི་ཤུ་རྩ་གཅིག་འབབ་པ་དག་གོ །
འདི་རྣམས་ནི་དབུས་ནས་སྔ་མའི་སྟོང་པ་ཡེ་ཤེས་ཀྱི་རླུང་ལྔ་བཅུ་རྩ་དྲུག་བཞི་ཆ་པོ་རྣམས་བསྡུས་ནས་ནི་མཉམ་པ་གཡས་དང་མི་མཉམ་པ་གཡོན་པར་བགྲོད་པར་འགྱུར་བའི་རླུང་དབུ་མ་དག་ལ་སྦྱར་བར་བྱ་ཞེས་པ་ནི་འདིར་སྔར་བརྗོད་པའི་དཀྱིལ་འཁོར་དྲུག་ཅུ་པོ་སོ་སོ་ལ་དབུ་མའི་ཐོབ་སྐལ་རྐང་པ་དང་བཅས་པའི་བཅུ་གཅིག་རེ་ཡེ་ཤེས་ཀྱི་རླུང་སྟེ་དེ་རྣམས་ཀྱང་ཆུ་སྲིན་ལ་སོགས་པའི་དུས་སྦྱོར་བཅུ་གཉིས་ཀྱི་དབྱེ་བས་ཡིག་གིས་མཚོན་པའི་ནམ་མཁའི་ཁམས་ལ་སོགས་པའི་དབྱེ་བས་ཕྱེ་བའི་དཀྱིལ་འཁོར་སོ་སོའི་མཐར་དབུ་མ་དག་ལ་སྦྱར་བར་བྱའོ་ཞེས་པ་རྭ་དང་བསྟུན་པའོ། ། དེའི་སྤྲོས་པ་ཆེན་པོ་ནི་མང་བ་ཉིད་ཀྱི་ཕྱིར་རྒྱས་པར་མ་བྲིས་ཏེ་རྒྱ་ཆེར་མཆོག་གི་དང་པོའི་སངས་རྒྱས་ཀྱི་ཟླ་བ་བཟང་པོའི་འགྲེལ་བཤད་སྟོང་ཕྲག་དྲུག་ཅུ་པ་ལས་ཤེས་པར་བྱའོ། ། དེ་ཅིའི་ཕྱིར་མི་འབྲི་ཞེ་ན། འདིའི་སྤྲོས་པ་གང་གིས་རབ་ཏུ་འབད་པ་བྱ་བ་འདི་ཡིས་འཇིག་རྟེན་ལས་འདས་པར་བྱེད་པ་ནི་ཅུང་ཟད་ཀྱང་ཡོད་པ་མ་ཡིན་པའི་ཕྱིར་འབད་པ་མ་བྱས་ཏེ། འོན་ཀྱང་ཨ་སོགས་ཀ་སོགས་ཀྱི་དབྱེ་བ་འདི་ནི་བ་སྤུ་དང་སྐྲའི་གྲངས་ཇི་སྙེད་པར་འབྱུང་བས་མཐའ་ཡས་སོ། ། ད་ནི་ཕྱེད་དང་བཅས་པའི་བདུན་པོ་རྣམས་ཀྱི་ཕྱི་མ་བརྒྱད་པའི་ཕྱེད་གང་ཡིན་པ་དེ་གང་གིས་ལོངས་སྤྱོད་པ་གསུངས་པ་ཕྱི་རོལ་ཞེས་པ་ལ་སོགས་པ་སྟེ། འདིར་ཕྱི་རོལ་དུ་ནི་ཞེས་པ་འཇིག་རྟེན་གྱི་ཁམས་གང་ཞིག་ཆུ་ཚོད་བརྒྱད་པའི་ཕྱེད་ཀྱི་དབྱངས་སུ་གྱུར་པ་དེ་དང་སྒྲ་གཅན་གྱི་ལོངས་སྤྱོད་དག་ལས་གཞན་དུ་བའི་ལོངས་སྤྱོད་དུ་གནས་ཤེས་པ་སྟེ། འདིར་སྒྲ་གཅན་གྱི་དུས་དྲུག་གི་དུས་སོ་སོ་ལ་ཟླ་བ་གཉིས་ཀྱི་ཟླ་བའི་ཡོན་ཏན་ཡུལ་ལྔའི་མཚན་ཉིད་ཆུ་ཚོད་ལྔ་དང་། དེ་བཞིན་དུ་ཉི་མའི་ཟླ་ཕྱེད་ཀྱི་ལོངས་སྤྱོད་སྙིང་སྟོབས་དང་རྡུལ་དང་མུན་པའི་མཚན་ཉིད་ཆུ་ཚོད་གསུམ་སྟེ། ཁྱིམ་གྱི་འཁོར་ལོའི་དབུས་ནས་བརྒྱད་པོ་དེ་རྣམས་ལོངས་སྤྱོད་ཅིང་།
དེ་རྣམས་ལས་ཕྱེད་དང་བཅས་པའི་བདུན་ནི་གདོང་གི་ལོངས་སྤྱོད་དོ། ། ཆུ་ཚོད་ཕྱེད་ནི་གདོང་གིས་ལོངས་སྤྱོད་པར་མི་ནུས་ཏེ། དེ་ནི་སྒྲ་གཅན་གྱི་གདོང་གི་ལོངས་སྤྱོད་དག་ལས་གཞན་དུ་བ་མཇུག་རིངས་ཀྱི་ལོངས་སྤྱོད་དུ་གནས་པའོ། ། ཕྱིའི་ཆུ་ཚོད་ཕྱེད་པོ་དེ་ནི་ནང་དུ་རང་གི་ལུས་ལ་དབུགས་ཕྱེད་ཡིན་ཏེ། དེ་ནི་མངལ་ནས་མ་སྐྱེས་པའི་ཕྱིས་པ་ཟླ་བ་བདུན་པ་ནས་མ་སྐྱེས་ཀྱི་བར་ལྟེ་བ་དང་དཔྲལ་བ་དག་གི་དབུས་སུ་དབུགས་དབྱུག་པའི་རྣམ་པར་གནས་པའོ། ། དེ་ཉིད་ཕྱི་རོལ་དུ་འབྱུང་བ་མེད་པའི་ཕྱིར་དབུགས་ཕྱེད་དུ་བརྗོད་དོ། ། ས་བོན་གྱི་སྔགས་ཀྱི་དབྱེ་བས་ནི་དབྱངས་ཕྱེད་ཧ་ཡིག་ཕྱི་མ་ཉིད་དོ། ། དབུགས་ཕྱེད་པོ་དེ་ནི་ངེས་པར་མུན་པ་དང་བྲལ་བ་འཇིག་རྟེན་ཐམས་ཅད་སྣང་བར་བྱེད་པ་སྟེ། མངལ་གྱི་ཟླ་བ་དྲུག་རྫོགས་ནས་སྐྱེ་མཆེད་བཅུ་གཉིས་འདོད་པ་ན་རྣམ་ཤེས་ལྔ་ཡུལ་ལ་སད་དེ་མངོན་པར་ཤེས་པ་ལྔ་སྐྱེ་བའི་ཕྱིར་རོ། ། སྔ་མའི་དབུགས་ཕྱེད་ནི་མུན་པ་ཅན་སྒྲ་གཅན་གྱི་ལོངས་སྤྱོད་དང་བཅས་པ་སྟེ།
དེ་ནི་འཆི་བ་ན་ལུས་ངག་ཡིད་ཀྱི་སྲིད་པ་གསུམ་པོ་མཐའ་དག་འོད་གསལ་སྟོང་པ་གང་དུ་ཐིམ་པ་སྟེ་འཆི་བ་དང་དབུགས་ལྷག་མ་ཕྱིར་སོང་ནས། ནང་དུ་མི་ལྡོག་པས་ཆེད་དུ་བརྗོད་དོ། ། ཤི་བའི་མཐར་བཞི་པའི་གནས་སྐབས་བོར་ཏེ་མངལ་དུ་ཞུགས་པ་ནས་དབང་ཤེས་ཡུལ་ལ་འཇུག་པ་མེད་པས་ཤིན་ཏུ་གཉིད་ལོག་པ་མུན་པའི་གནས་སྐབས་ལ་ཟླ་བ་དྲུག་གི་བར་དུ་འཇུག་པར་བྱེད་པའོ། ། དེ་ནས་ཟླ་བ་བདུན་པ་ལ་ལྟེ་བར་སྲོག་སྐྱེ་ཞིང་རྣམ་ཤེས་ཡུལ་ལ་འཇུག་པས་རྨི་ལམ་གྱི་གནས་སྐབས་ལྟ་བུ་མངོན་ཤེས་ཐོབ་པའི་མངལ་ནི་ཕྱི་མའི་དབྱངས་ཕྱེད་ཧ་ཡིག་གིས་མཚོན་པ་མུན་པ་མེད་པ་ལ་འཇུག་གོ ། མངོན་ཤེས་ཐོབ་པ་མུན་པ་མེད་པ་ལ་འཇུག་པ་དེའི་ཕྱིར་སྙིང་ཁར་གནས་པའི་ཐིག་ལེ་མུན་པའི་གནས་སྐབས་གཉིད་སྟུག་བསྐྱེད་པར་བྱེད་པ་དེ་ནི་རླུང་གིས་ཕུག་ནས་ལྟེ་བའི་བུམ་པ་ཅན་གྱིས་སྲོག་གི་རླུང་ལྟེ་བར་བཀག་པ་ནས་དུས་ཀྱི་འཁོར་ལོ་བདེ་སྟོང་དབྱེར་མེད་ཀྱི་རྣལ་འབྱོར་དང་ལྡན་པའི་རྣལ་འབྱོར་གཟུང་འཛིན་གཉིས་སུ་མེད་པས་གཅིག་པུ་བསྒོམ་པའི་རྣལ་འབྱོར་པའི་སྲོག་ལྟེ་བའི་འཁོར་ལོ་ལ་གནས་པའི་མུན་པ་དང་བྲལ་བ་བཞི་པའི་གནས་སྐབས་བསྐྱེད་པར་བྱེད་པའི་ཐིག་ལེར་འཇུག་ཅིང་ཞུགས་པ་བརྟན་པར་འགྱུར་ཏེ། མངལ་གྱི་གནས་སྐབས་སུ་མངོན་ཤེས་ལྔ་དང་བཅས་པ་དག་པའི་སྐུར་གྱུར་པ་ལྟར་ཡེ་ཤེས་ཀྱང་ལྷན་ཅིག་སྐྱེས་དགའ་རྫོགས་པའོ་ཞེས་པ་ནི་སྲོག་ཐུར་ཡང་དག་པར་སྦྱོར་བ་ནི་རྣལ་འབྱོར་པ་རྣམས་ཀྱི་རྣལ་འབྱོར་བཞི་ལས་ཡེ་ཤེས་ཀྱི་རྣལ་འབྱོར་རྫོགས་པའོ། ། ད་ནི་མངལ་ནས་སྐྱེས་པའི་བྱིས་པ་རྣམས་ཀྱི་ཉི་ཟླའི་ཆ་ཉམས་པ་ལ་སོགས་པ་གསུངས་པ། ཟླ་བ་དམན་ཞེས་པ་ལ་སོགས་པ་སྟེ། འདིར་ཕྱི་རོལ་དུ་དུས་སོ་སོ་ལ་ཉི་ཟླའི་ཆ་ཉམས་པ་ཇི་ལྟར་བ་དེ་བཞིན་དུ་ནང་དུ་འཕོ་བ་གཡོན་གཡས་ཀྱི་རླུང་ལ་ཡང་དབུ་མའི་ཆ་ཉམས་པར་རིག་པར་བྱའོ། ། དེ་ཡང་ཕྱི་རོལ་དུ་ཉིན་ཞག་སོ་སོར་ཟླ་བའི་ཚེས་ཞག་གི་ལོངས་སྤྱོད་ནི་ཞག་རེ་རེ་ལ་ཆུ་ཚོད་དྲུག་ཅུ་སྤྱོད་པར་མི་འགྱུར་ཏེ།
རགས་པར་ན་ཆ་ཚོད་གཅིག་དང་ཕྲ་བར་རྐང་པ་དང་བཅས་པའི་ཆུ་སྲང་ང་དྲུག་གིས་དམན་ནོ། ། དེ་ཡང་ནང་དུ་ཁུ་བ་ཟླ་བའི་རྩའི་རླུང་ཉམས་པའོ། ། ཉི་མར་ལྷག་གང་ཞེས་པ་ནི་ཉི་མའི་འཕོང་ཞག་གི་ལོངས་སྤྱོད་ལ་ཟླ་བའི་བུ་ལོན་ཉིས་འགྱུར་གྱིས་དམན་ཏེ། དེ་ཡང་ནང་གི་ལེའུ་ལས། སྔར་བརྗོད་པའི་ཚུལ་གྱིས་རགས་པར་ཆུ་ཚོད་གཉིས་ཕྲ་བར་ཆུ་སྲང་ཕྱེད་དང་བཅས་པའི་བརྒྱ་དང་བཅུ་གཉིས་སོ། ། ནང་དུ་ཉི་མའི་རྩ་རླུང་ཉམས་པའོ། ། ཁྱབ་བདག་ཅེས་པ་ནི་བྱང་ཆུབ་ཀྱི་སེམས་ཏེ་ལུས་ཐམས་ཅད་ལ་ཁྱབ་པའི་ཕྱིར་རོ། ། དེའི་མཆོག་གི་ཆ་ཡེ་ཤེས་ཀྱི་རླུང་གི་ཆོས་ཅན་མ་ནི་འདིར་ཟླ་བ་རྩ་གཡོན་པའི་ཆ་ཉམས་པའོ། ། རྣམ་པར་ཤེས་པའི་ཆོས་ཅན་མ་ནི་ཉི་མ་རྩ་གཡས་པའི་ལོངས་སྤྱོད་ཉམས་པའོ། ། ཉི་ཟླའི་བུ་ལོན་ཡེ་ཤེས་ཀྱི་ཆ་དེ་འདིར་ནི་ཐུན་མཚམས་བཞི་ལ་སྟེ་ཐུན་དང་ཐུན་ལ་ཉིན་དང་མཚན་མོའི་དབང་གིས་བགྲོད་ཅིང་དུས་སྦྱོར་ཕྱེད་པའི་རབ་ཏུ་དབྱེ་བ་ཡིས།
སུམ་ཅུ་རྩ་དྲུག་དུས་ཀྱི་ཕོ་ཉ་ཞེས་པ་ནི་འཁོར་ལོ་གསུམ་གྱི་སྡོམ་པའི་འཁོར་གྱི་མཁའ་འགྲོ་མ་སོ་དྲུག་རྣམས་ཏེ། དེ་ལྟ་བུའི་རླུང་དེ་རྣམས་རིགས་ལྡན་མ་རྒྱུ་བའི་སྦྱོར་བ་ལ་ཐུན་མཚམས་བཞི་ཉིད་ཀྱི་དབྱེ་བ་དང་། ཉིན་མོའི་ཐུན་བཞི་དང་མཚན་མོའི་ཐུན་བཞི་ལ་རྒྱུ་བའི་དབང་གིས་ཐུན་ཚོད་བརྒྱད་ཀྱི་དབྱེ་བ་དང་དུས་སྦྱོར་ཕྱེད་པ་ཉེར་བཞིའི་དབྱེ་བས་ཡང་དག་པར་རྒྱུའོ། ། དེ་ལ་ཐུན་མཚམས་བཞིའི་དབང་དུ་བྱས་ན། དཀར་ཕྱོགས་ཀྱི་ཚེས་གཅིག་གི་མཚན་ཕྱེད་ནས་ཤར་ཞལ་འབྱུང་བ་ན། རིགས་ལྡན་མ་ཕག་མོ་ཤར་དུ་མཁའ་འགྲོ་མ་དང་། མཁའ་འགྲོ་མ་དབུས་སུ་རིགས་ལྡན་མར་འགྱུར་བས་ཀུན་ཏུ་སྤྱོད་དོ། ། དེ་བཞིན་དུ་སྔ་དྲོ་ལྷོའི་ཞལ་འབྱུང་བ་ན་མཁའ་འགྲོ་མ་ལྷོ་ལཱ་མ་དབུས། གུང་ཐུན་ལ་ནུབ་ཞལ་འབྱུང་བ་ན། ལཱ་མ་ནུབ།
དུམ་སྐྱེས་མ་དབུས། སྲོད་བྱང་ཞལ་འབྱུང་བ་ན། དུམ་སྐྱེས་མ་བྱང་། གཟུགས་ཅན་མ་དབུས། ཉིན་ཞག་གཉིས་པ་མཚན་ཕྱེད་ཤར་ཞལ་འབྱུང་བ་ན། གཟུགས་ཅན་མ་ཤར། ཕག་མོ་དབུས། སྔ་དྲོ་ཕག་མོ་ལྷོ། མཁའ་འགྲོ་མ་དབུས། གུང་ལ་མཁས་འགྲོ་མ་ནུབ།
ལཱ་མ་དབུས། སྲོད་ལ་ལཱ་མ་བྱང་། དུམ་སྐྱེས་མ་དབུས། ཉིན་ཞག་གསུམ་པ་ལ། མཚན་ཕྱེད་ན་ཤར་ཞལ་འབྱུང་བ་ན། དུམ་སྐྱེས་མ་ཤར། གཟུགས་ཅན་མ་དབུས། སྔ་དྲོ་གཟུགས་ཅན་མ་ལྷོ། ཕག་མོ་དབུས། གུང་ལ་ཕག་མོ་ནུབ།
མཁའ་འགྲོ་མ་དབུས། སྲོད་ལ་མཁའ་འགྲོ་མ་བྱང་། ལཱ་མ་དབུས། ཞག་བཞི་པ་ལ་མཚན་ཕྱེད་ནས་ཤར་ཞལ་འབྱུང་བ་ན། ལཱ་མ་ཤར། དུམ་སྐྱེས་དབུས། སྔ་དྲོ་དུམ་སྐྱེས་མ་ལྷོ། གཟུགས་ཅན་མ་དབུས། གུང་ལ་གཟུགས་ཅན་མ་ནུབ། སྲོད་ལ་ཕག་མོ་བྱང་།
མཁའ་འགྲོ་ཕག་མོ་བྱང་། མཁའ་འགྲོ་མ་དབུས། ཞག་ལྔའི་མཚན་ཕྱེད་ན་ཤར་ཞལ་འབྱུང་བ་ན། མཁའ་འགྲོ་མ་ཤར། ལཱ་མ་དབུས། སྔ་དྲོ་ལཱ་མ་ལྷོ། དུམ་སྐྱེས་མ་དབུས། གུང་ལ་དུམ་སྐྱེས་མ་ནུབ། གཟུགས་ཅན་མ་དབུས། སྲོད་ལ་གཟུགས་ཅན་མ་བྱང་།
ཕག་མོ་དབུས་ཏེ། ཐམས་ཅད་རང་གནས་སུ་གནས་པའོ། ། དེ་ཡང་དབུས་སུ་གང་བྱུང་བ་དེ་རིགས་ལྡན་མ་དང་། དེའི་ཚབ་ཏུ་ཕག་མོ་ནས་གནས་པ་སྐོར་དུ་སྔ་མ་སྔ་མའི་གནས་སུ་ཕྱི་མ་ཕྱི་མ་འགྲོ་ཞིང་། ཕྱོགས་ཀྱི་བདག་པོ་སོ་སོའི་ཚུལ་འཛིན་པར་ཤེས་པར་བྱའོ། ། དེ་ལྟར་ཞག་ལྔའི་ཐུན་མཚམས་ཉི་ཤུ་ལ་རྣམ་པ་ཉི་ཤུས་བྱང་ཆུབ་པ་སྟེ། ཚེས་ལྔ་ཚན་གསུམ་ལ་བསྐོར་རོ། ། དེ་དག་ཀྱང་དཀར་པོའི་ཚེས་དང་ཟླ་བའི་ཆ་ལྔ་ཚན་གསུམ་དང་། དགའ་བ་དང་པོ་གསུམ་གྱི་དབྱེ་བས་སོ། ། དེ་ཉིད་ཕྱི་རོལ་ཏུ་ཉིན་མཚན་གྱི་དུས་ལ་ལོངས་སྤྱོད་པ་དང་ཐིམ་པ་དང་།
དབང་བྱེད་པ་དང་། བདག་པོ་ཉིད་དུ་འགྱུར་བ་ཇི་ལྟ་བ་དེ་བཞིན་དུ་ནང་དུ་ཡང་འགྱུར་ཏེ། ཕྱི་རོལ་དུ་ཉི་མ་འཆར་བའི་དབྱེ་བ་དང་། ནང་དུ་སྲོག་འབྱུང་བའི་དབྱེ་བས་ཕྱེ་བས་སོ། ། འདིར་ཕྱི་རོལ་དུ་གླིང་བཞི་རྣམས་ལས་གང་དུ་ཉི་མ་འཆར་བ་དེར་རིགས་ལྡན་མ་ལོངས་སྤྱོད་པའོ། ། གང་དུ་མཚན་མོ་ཕྱེད་པ་དེར་ཐིམ་པའོ། ། གང་དུ་ཉི་མ་ཕྱེད་པ་དེར་དབང་བྱེད་པའོ། ། གང་དུ་ཉི་མ་ནུབ་པ་དེར་བདག་པོ་ཉིད་དེ་རིགས་ལྡན་པའི་མཚན་མོ་རབ་ཏུ་ཞུགས་ནས་མཚན་མོ་ཕྱེད་ཀྱི་བར་དུ་རྣལ་འབྱོར་མའི་ཁ་ཟས་ལ་ལོངས་སྤྱོད་དོ་ཞེས་པ་འགྱུར་མངས་དང་མཐུན་པར་བྱས་པའོ། ། ཉི་མ་ཤར་ནས་ཉི་མ་གུང་གི་བར་དུ་ནི་དགེ་སློང་རྣམས་ཀྱིས་ཟས་ལོངས་སྤྱོད་པའི་དུས་ཏེ་ཉིན་པོའི་དུས་སོ། ། དེས་ན།
ཉིན་མོ་བཅོམ་ལྡན་རྡོ་རྗེ་ཅན། ། མཚན་མོ་ཤེས་རབ་ལོངས་སྤྱོད་སླད། ། ཅེས་པ་ངེས་པའོ། ། དེས་ན་ཉི་མ་ཤར་ནས་ཉི་མ་གུང་གི་བར་དུ་དགེ་སློང་རྣམས་ཀྱིས་ཤ་དང་བྲལ་བའི་ཟས་ཁ་ན་མ་ཐོ་བ་མེད་པར་བཟའ་བར་བྱའོ། ། ཉི་མ་ནུབ་ནས་ནམ་ཕྱེད་ཀྱི་བར་དུ་རྣལ་འབྱོར་པ་དང་རྣལ་འབྱོར་མ་རྣམས་ཀྱིས་ཤ་ལྔ་བདུད་རྩི་ལྔ་ཆང་གི་དམ་ཚིག་གི་མཆོད་སྟོན་བྱའོ། ། དེ་ལས་འདས་ན་ཉན་ཐོས་དང་སྔགས་པའི་སྡོམ་པ་ཉམས་པར་འགྱུར་ཏེ། དེ་ཉམས་པ་ན་ལྟུང་བས་གོས་པའི་ཕྱིར་རྫུ་འཕྲུལ་དང་དངོས་གྲུབ་ཉམས་སོ། ། དེ་ལྟར་ཐུན་མཚམས་ཀྱི་དབྱེ་བས་རྣལ་འབྱོར་མ་ནི་མཁའ་འགྲོ་མ་སོགས་བཞི་པོ་རྣམས་ཀྱིས་ལོངས་སྤྱོད་པ་དང་ཐིམ་པ་ལ་སོགས་པ་ཇི་ལྟ་བ་དེ་བཞིན་དུ་ཐུན་ཚོད་བརྒྱད་ཀྱི་དབྱེ་བས་དུར་ཁྲོད་ཀྱི་རྣལ་འབྱོར་མ་ཁྭ་གདོང་མ་སོགས་བརྒྱད་པོ་རྣམས་ཀྱིས་ལོངས་སྤྱོད་པ་ལ་སོགས་པར་རྣམ་པར་བཞག་སྟེ་མཚན་མོ་ཕྱེད་ནས་ཉི་མ་གུང་གི་བར་དུ་ལུགས་དང་མཐུན་པས་ཤར་དང་ལྷོ་དང་ནུབ་དང་བྱང་རྣམས་སུ་ཐུན་ཚོད་བཞིའི་དབྱེ་བ་རྣམས་ལ་ཡང་དག་པར་རྒྱུའོ། ། ཉི་མ་གུང་ནས་མཚན་མོ་ཕྱེད་ཀྱི་མཐར་ཐུག་པར་ལུགས་དང་མི་མཐུན་པས་དབང་ལྡན་དང་རླུང་དང་བདེན་བྲལ་དང་མེའི་ཕྱོགས་རྣམས་སུ་རྒྱུའོ། ། ཚུལ་ཇི་ལྟར་ན།
ནག་པོའི་ཚེས་གཅིག་གི་མཚན་ཕྱེད་ནས་བརྩམས་ཏེ་ཐུན་དང་པོ་ལ་རིགས་ལྡན་མ་ཕག་མོ་ཤར། ཁྭ་གདོང་མ་དབུས། ཐུན་གཉིས་པ་ལ་ཁྭ་གདོང་མ་ལྷོ། འུག་གདོང་མ་དབུས། གསུམ་པ་ལ་འུག་གདོང་མ་ནུབ། ཁྱི་གདོང་མ་དབུས། བཞི་པ་ལ་ཁྱི་གདོང་བྱང་གི་དུར་ཁྲོད། ཕག་གདོང་དབུས་ཏེ་ཉི་མའི་ཆའི་ཐུན་བཞིའི་དབྱེ་བས་སྤྱོད་ལ། དེ་ནས་ཉི་མ་གུང་ནས་བརྩམས་ཏེ་ཐུན་དང་པོ་ལ་ཕག་གདོང་མ་དབང་ལྡན་གྱི་དུར་ཁྲོད་གཤིན་རྗེ་བརྟན་མ་དབུས། གཉིས་པ་ལ་བརྟན་མ་རླུང་།
ཕོ་ཉ་དབུས། གསུམ་པ་ལ་ཕོ་ཉ་བདེན་བྲལ། མཆེ་བ་མ་དབུས། བཞི་པ་ལ་མཆེ་བ་མ་མེ། འཇོམས་མ་དབུས་ཏེ་ཟླ་བའི་ཆའི་ཐུན་བཞི་ལ་ཀུན་ཏུ་སྤྱོད་དོ། ། ཚེས་གཉིས་པའི་མཚན་ཕྱེད་ནས་ཐུན་དང་པོ་ལ་འཇོམས་མ་ཤར། ཁྭ་གདོང་དབུས། གཉིས་པ་ལ་ཕག་མོ་ལྷོ། ཁྭ་གདོང་དབུས། གསུམ་པ་ལ་ཁྭ་གདོང་ནུབ།
འུག་གདོང་དབུས། བཞི་པ་ལ་འུག་གདོང་བྱང་། ཁྱི་གདོང་དབུས། ཉི་མ་གུང་ནས་ཐུན་དང་པོ་ལ་ཁྱི་གདོང་དབང་ལྡན། ཕག་གདོང་དབུས། གཉིས་པ་ལ་ཕག་གདོང་རླུང་། བརྟན་མ་དབུས། གསུམ་པ་ལ་བརྟན་མ་བདེན་བྲལ། ཕོ་ཉ་དབུས། བཞི་པ་ལ་ཕོ་ཉ་མེ།
མཆེ་བ་མ་དབུས། ཚེས་གསུམ་པའི་མཚན་ཕྱེད་ནས་ཐུན་དང་པོ་ལ་མཆེ་བ་མ་ཤར། འཇོམས་མ་དབུས། གཉིས་པ་ལ་འཇོམས་མ་ལྷོ། ཕོ་ཉ་མོ་དབུས། གསུམ་པ་ལ་ཕག་མོ་ནུབ། ཁྭ་གདོང་དབུས། བཞི་པ་ལ་ཁྭ་གདོང་བྱང་། འུག་གདོང་དབུས། ཉི་མ་གུང་ནས་ཐུན་དང་པོ་ལ་འུག་གདོང་དབང་ལྡན།
ཁྱི་གདོང་དབུས། གཉིས་པ་ལ་ཁྱི་གདོང་རླུང་། ཕག་གདོང་དབུས། གསུམ་པ་ལ་ཕག་གདོང་བདེན་བྲལ། བརྟན་མ་དབུས། བཞི་པ་ལ་བརྟན་མ་མེ། ཕོ་ཉ་མོ་དབུས། གསུམ་པ་ལ་ཕག་མོ་ནུབ། ཁྭ་གདོང་དབུས། བཞི་པ་ལ་ཁྭ་གདོང་བྱང་།
འུག་གདོང་དབུས། ཉི་མ་གུང་ནས་ཐུན་དང་པོ་ལ་འུག་གདོང་དབང་ལྡན། ཁྱི་གདོང་དབུས། གཉིས་པ་ལ་ཁྱི་གདོང་རླུང་། ཕག་གདོང་དབུས། གསུམ་པ་ལ་ཕག་གདོང་བདེན་བྲལ། བརྟན་མ་དབུས། བཞི་པ་ལ་བརྟན་མ་མེ། ཕོ་ཉ་དབུས། ཚེས་བཞི་པའི་མཚན་ཕྱེད་ནས་ཐུན་དང་པོ་ལ་ཕོ་ཉ་ཤར།
མཆེ་བ་མ་དབུས། གཉིས་པ་ལ་མཆེ་བ་མ་ལྷོ། འཇོམས་མ་དབུས། གསུམ་པ་ལ་འཇོམས་མ་ནུབ། ཕག་མོ་དབུས། བཞི་པ་ལ་ཕག་མོ་བྱང་། ཁྭ་གདོང་དབུས། ཉིན་གུང་ནས་ཐུན་དང་པོ་ལ་ཁྭ་གདོང་དབང་ལྡན། འུག་གདོང་དབུས། གཉིས་པ་ལ་འུག་གདོང་རླུང་།
ཁྱི་གདོང་དབུས། གསུམ་པ་ལ་ཁྱི་གདོང་བདེན་བྲལ། ཕག་གདོང་དབུས། བཞི་པ་ལ་ཕག་གདོང་མེ། བརྟན་མ་དབུས། ཚེས་ལྔ་པའི་མཚན་ཕྱེད་ནས་ཐུན་དང་པོ་ལ་བརྟན་མ་ཤར། ཕོ་ཉ་དབུས། གཉིས་པ་ལ་ཕོ་ཉ་ལྷོ། མཆེ་བ་མ་དབུས། གསུམ་པ་ལ་མཆེ་བ་མ་ནུབ།
འཇོམས་མ་དབུས། བཞི་པ་ལ་འཇོམས་མ་བྱང་། ཕག་མོ་དབུས། ཉིན་གུང་ནས་ཐུན་དང་པོ་ལ་ཕག་མོ་དབང་ལྡན། ཁྭ་གདོང་དབུས། གཉིས་པ་ལ་ཁྭ་གདོང་རླུང་། འོག་གདོང་དབུས། གསུམ་པ་ལ་འུག་གདོང་བདེན་བྲལ། ཁྱི་གདོང་དབུས། བཞི་པ་ལ་ཁྱི་གདོང་མེ།
ཕག་གདོང་དབུས། ཚེས་དྲུག་པའི་མཚན་ཕྱེད་ནས་ཐུན་དང་པོ་ཕག་གདོང་ཤར། བརྟན་མ་དབུས། གཉིས་པ་ལ་བརྟན་མ་ལྷོ། ཕོ་ཉ་དབུས། གསུམ་པ་ལ་ཕོ་ཉ་ནུབ། མཆེ་བ་མ་དབུས། བཞི་པ་ལ་མཆི་བ་མ་བྱང་། འཇོམས་མ་དབུས། ཉིན་གུང་ནས་ཐུན་དང་པོ་ལ་འཇོམས་མ་དབང་ལྡན།
ཕག་མོ་དབུས། གཉིས་པ་ལ་ཕག་མོ་རླུང་། ཁྭ་གདོང་མ་དབུས། གསུམ་པ་ལ་ཁྭ་གདོང་བདེན་བྲལ། འུག་གདོང་དབུས། བཞི་པ་ལ་འུག་གདོང་མེ། ཁྱི་གདོང་དབུས། ཚེས་བདུན་པའི་མཚན་ཕྱེད་ནས་ཐུན་དང་པོ་ལ། ཁྱི་གདོང་ཤར། ཕག་གདོང་དབུས།
གཉིས་པ་ལ་ཕག་གདོང་ལྷོ། བརྟན་མ་དབུས། གསུམ་པ་ལ་བརྟན་མ་ནུབ། ཕོ་ཉ་དབུས། བཞི་པ་ལ་ཕོ་ཉ་བྱང་། མཆེ་བ་མ་དབུས། ཉིན་གུང་ནས་ཐུན་དང་པོ་ལ་མཆེ་བ་མ་དབང་ལྡན། འཇོམས་མ་དབུས། གཉིས་པ་ལ་འཇོམས་མ་རླུང་། ཕག་མོ་དབུས།
གསུམ་པ་ལ་ཕག་མོ་བདེན་བྲལ། ཁྭ་གདོང་དབུས། བཞི་པ་ལ་ཁྭ་གདོང་མེ། འུག་གདོང་དབུས། ཚེས་བརྒྱད་པའི་མཚན་ཕྱེད་ནས་ཐུན་དང་པོ་ལ་འུག་གདོང་ཤར། ཁྱི་གདོང་དབུས། གཉིས་པ་ལ་ཁྱི་གདོང་ལྷོ། ཕག་གདོང་དབུས། གསུམ་པ་ལ་ཕག་གདོང་ནུབ། བརྟན་མ་དབུས།
བཞི་པ་ལ་བརྟན་མ་བྱང་། ཕོ་ཉ་དབུས། ཉིན་གུང་ནས་ཐུན་དང་པོ་ལ་ཕོ་ཉ་དབང་ལྡན། མཆེ་བ་མ་དབུས། གཉིས་པ་ལ་མཆེ་བ་མ་རླུང་། འཇོམས་མ་དབུས། གསུམ་པ་འཇོམས་མ་བདེན་བྲལ། ཕག་མོ་དབུས། བཞི་པ་ལ་ཕག་མོ་མེ། ཁྭ་གདོང་དབུས།
ཚེས་དགུ་པའི་མཚན་ཕྱེད་ནས་ཐུན་དང་པོ་ལ་ཁྭ་གདོང་ཤར། འུག་གདོང་དབུས། གཉིས་པ་ལ་འུག་གདོང་ལྷོ། ཁྱི་གདོང་དབུས། གསུམ་པ་ལ་ཁྱི་གདོང་ནུབ། ཕག་གདོང་དབུས། བཞི་པ་ལ་ཕག་གདོང་བྱང་། བརྟན་མ་དབུས། ཉིན་གུང་ནས་ཐུན་དང་པོ་ལ་བརྟན་མ་དབང་ལྡན། ཕོ་ཉ་དབུས།
གཉིས་པ་ལ་ཕོ་ཉ་རླུང་། མཆེ་བ་མ་དབུས། གསུམ་པ་ལ་མཆེ་བ་མ་བདེན་བྲལ། འཇོམས་མ་དབུས། བཞི་པ་ལ་འཇོམས་མ་མེ། ཕག་མོ་དབུས་ཏེ་རང་གནས་སུ་ཞུགས་སོ། ། སླར་ཚེས་བཅུ་པ་ནས་དཀར་པོའི་ཚེས་གསུམ་དང་དེ་ནས་བཅུ་གཉིས་ཀྱི་བར་ལ་སྒོ་མཚམས་མ་བརྒྱད་ཀྱི་ཐུགས་གསུང་སྐུའི་དབྱེ་བས་དགུ་ཚན་གསུམ་གྱིས་རྒྱུ་སྐར་ཉེར་བདུན་དང་། ཟླ་བའི་ཁྱིམ་བཅུ་གཉིས་ཀྱི་མཐར་ཐུག་པར་སྤྱོད་དེ་རང་རང་གི་གཟུགས་འཛིན་ལ། གཞན་གྱི་གནས་སུ་འགྲོ་བའི་ཚེ་གནས་དེ་དང་དེར་གནས་པའི་ལྷ་མོ་བདག་མོ་གང་ཡིན་པ་དེའི་གཟུགས་འཛིན་ནོ། ། དེ་བཞིན་དུ་དུས་སྦྱོར་ཕྱེད་པའི་དབྱེ་བས་མཁའ་འགྲོ་མ་ཉི་ཤུ་རྩ་བཞི་རྣམས་རྒྱུ་སྟེ།
དེ་ཡང་ཐུགས་ཀྱི་འཁོར་ལོ་ལ་སྡིག་པ་དང་གཞུའི་དུས་སྦྱོར་ཕྱེད་པའི་དབྱེ་བས་རབ་ཏུ་གཏུམ་མོ་ལ་སོགས་པའི་མཁའ་འགྲོ་མ་བཞི་པོ་རྣམས་གཡས་བསྐོར་གྱིས་ཕྱོགས་བཞིར་ཡང་དག་པར་རྒྱུའོ། ། ཚུལ་ཡང་སྡིག་པའི་དུས་སྦྱོར་གྱི་ཕྱེད་སྔ་མར་ཤར་གྱི་རབ་གཏུམ་མ་ལྷོ། ལྷོའི་གཏུམ་མིག་མ་ནུབ། ནུབ་ཀྱི་འོད་ལྡན་མ་བྱང་། བྱང་གི་སྣ་ཆེན་མ་ཤར་དུ། རབ་གཏུམ་མའི་གཟུགས་འཛིན་པས་སྤྱོད་ལ། དེ་བཞིན་དུ་ཕྱེད་ཕྱི་མ་ལ་རབ་གཏུམ་མ་ནུབ། གཞུའི་ཕྱེད་སྔ་མར་རབ་གཏུམ་མ་བྱང་། ཕྱི་མར་རབ་གཏུམ་མ་ཤར་དུ་སྤྱོད་པ་ལ་སོགས་པའི་ཚུལ་གྱིས་རྒྱུའོ། ། ཆུ་སྲིན་དང་བུམ་པའི་དུས་སྦྱོར་ཕྱེད་པའི་དབྱེ་བས་དཔའ་བོའི་བློ་ཅན་མ་ལ་སོགས་པ་བཞི་གཡོན་བསྐོར་གྱིས་མཚམས་བཞིར་རྒྱུ་སྟེ།
ཆུ་སྲིན་གྱི་ཕྱེད་སྔ་མར་དབང་ལྡན་གྱི་དཔའ་བོའི་བློ་ཅན་མ་རླུང་། རླུང་གི་མིའུ་ཐུང་མ་བདེན་བྲལ། བདེན་བྲལ་གྱི་ལམ་ཀའི་དབང་ཕྱུག་མ་མེ། མེའི་ཤིང་གྲིབ་གྲིབ་མ་དབང་ལྡན། ཕྱེད་ཕྱི་མར་དཔའ་བོའི་བློ་ཅན་མ་བདེན་བྲལ། བུམ་པའི་སྔ་མར་དཔའ་བོའི་བློ་ཅན་མ་མེ། ཕྱི་མར་དཔའ་བོའི་བློ་ཅན་མ་དབང་ལྡན་དུ་རྒྱུ་བ་རྣམས་སོ། ། དེ་བཞིན་དུ་གསུང་གི་འཁོར་ལ་ཉ་དང་ལུག་གི་སྔ་ཕྱིར་ས་སྲུང་མ། འཇིགས་བྱེད་ཆེན་མོ། རླུང་ཤུགས་མ།
ཆང་འཐུང་མ་རྣམས་ཕྱོགས་བཞིར་གཡས་བསྐོར་དང་། གླང་དང་འཁྲིག་པའི་ཕྱེད་སྔ་ཕྱིའི་དབྱེ་བས་སྔོ་བསངས་མ། ཤིན་ཏུ་བཟང་མོ། རྟ་རྣ་མ། མཁའ་འགྲོ་གདོང་མ་རྣམས་དབང་ལྡན་ལ་སོགས་པའི་མཚམས་བཞིར་གཡོན་བསྐོར་གྱིས་རྒྱུ་བ་རྣམས་སོ། ། དེ་བཞིན་དུ་སྐུའི་འཁོར་ལོ་ལ་ཀརྐ་ཊ་དང་སེང་གེའི་སྔ་ཕྱིར་འཁོར་ལོ་ཤུགས་ཅན་མ། དུམ་སྐྱེས་མ། ཤཽ་ཎྜི་ནི། འཁོར་ལོའི་གོ་ཆ་མ་རྣམས་གཡས་བསྐོར་གྱིས་ཕྱོགས་བཞི་དང་། བུ་མོ་དང་སྲང་གི་ཕྱེད་སྔ་ཕྱིའི་དབྱེ་བས་ཤིན་ཏུ་དཔའ་མོ།
སྟོབས་ཆེན་མ། འཁོར་ལོས་བསྒྱུར་མ། བརྩོན་འགྲུས་ཆེན་མོ་རྣམས་མཚམས་བཞིར་གཡོན་བསྐོར་གྱིས་ཡང་དག་པར་རྒྱུ་བ་སྟེ། མུན་པ་རྡུལ་སྙིང་སྟོབས་ཀྱི་ཐུགས་གསུང་སྐུའི་དབྱེ་བས་ཞག་གསུམ་པ་བརྒྱད་ཀྱི་གྲངས་ཀྱིས་རྣལ་འབྱོར་མ་ཉི་ཤུ་རྩ་བཞི་ཀུན་ཏུ་སྤྱོད་པའོ། ། ནང་དུ་དུས་སྦྱོར་བཅུ་གཉིས་ཀྱི་སྲོག་གི་དབྱེ་བས་ཕོ་ཉ་མོ་སུམ་ཅུ་རྩ་དྲུག་གི་ཡང་དག་པར་རྒྱུ་བར་སྟེ་སོ་དྲུག་པོ་དེ་རྣམས་ཀྱང་དུས་ཀྱི་ཕོ་ཉ་མོའོ། ། དེ་བཞིན་དུ་འཁོར་ལོ་སྡོམ་པ་ལས་གསུངས་པ། དབུ་མ་མཆོག་གི་དབུགས་དག་ནི། ། དྲི་ཡི་ཆུ་དང་ལྡན་པ་ཡིས། ། རིགས་ལྡན་མ་ནི་རྟག་མཆོད་བྱ། ། ཁྱད་པར་དུས་ཀྱི་ཕོ་ཉ་མོ། །
ཞེས་པ་སྟེ། དེ་ཡང་འདིར་དབུ་མ་མཆོག་གི་དབུགས་ཨ་ཝ་དྷཱུ་ཏིར་གཡས་གཡོན་གྱི་རླུང་མ་ལུས་ལ་འགོག་པས་མཆོག་ཏུ་མི་འགྱུར་བའི་བདེ་བ་དང་། དྲི་དང་ཆུར་ལྡན་པ་འོག་གི་བཤང་བ་དང་གཅི་བའི་རྩ་དང་། བུ་ག་གཅིག་པས་སྟེང་གི་ཟླ་བ་དང་ཉི་མའི་རྩ་ཡང་བསྟན་ཏེ། ད་ེརྣམས་སུ་བཤང་གཅི་བུ་ཁྲག་འཕོ་བ་འགོག་པས་རིགས་ལྡན་མ་སྟེ། རྡོ་རྗེ་འཕགས་མོ་རྣམ་ཀུན་མཆོག་གི་སྟོང་ཉིད་མཆོད་པར་བྱ་ཞིང་། སྔར་བརྗོད་པའི་ཁྱད་པར་གྱི་དུས་སུ་རྒྱུ་བ་ཉིད་ཕོ་ཉ་མོ་སུམ་ཅུ་རྩ་དྲུག་རྣམས་མཆོད་པར་བྱ་སྟེ། གང་གིས་ན། ཕྱི་རོལ་དུ་སྲོག་ཡང་དག་པར་རྒྱུ་བས་དང་། ནང་དུ་སྲོག་འགོག་པས་མཆོད་པར་བྱའོ། །
ཕོ་ཉ་མོ་དེ་རྣམས་ཀྱི་གནས་ནི་འདིར་ལུས་ཀྱི་ལྟེ་བའི་འཁོར་ལོའི་ཟླུམ་བསྐོར་དང་པོ་ལ་འདབ་མ་བཞི་སྟེ། དེ་རྣམས་ཤར་གྱི་འདབ་མ་ནི་བདག་གི་གདན་ནོ། ། དེ་ཡང་བདག་ནི་སེམས་ཡིན་ཞིང་དེའི་རྟེན་རླུང་དག་པ་མཁའ་གྲོ་མ་ཤར་དུ་གནས་པས་སོ། ། ལྷོ་ན་ིགཞན་གྱི་གདན་ནོ། ། དེ་ཡང་བདག་གི་ལོངས་སྤྱད་བྱ་ཚོར་བ་ནི་གཞན་ཏེ། དེ་ནི་མེ་ཁམས་པ་ཡིན་ལ་དེ་དག་པ་ལཱ་མ་ལྷོར་གནས་པས་སོ། ། ནུབ་ནི་སྔགས་ཀྱི་གདན་ནོ། ། དེ་ཡང་སྔགས་ནི་ལྷན་ཅིག་སྐྱེས་དགའ་སྟེ། དེ་ནི་རིགས་བཞིའི་དབང་དུ་བྱས་ན་ས་ཁམས་པ་ཡིན་ཞིང་། དེ་དག་པ་ཁཎྜ་རོ་ཧ་ནུབ་ཏུ་གནས་པའི་ཕྱིར་རོ། །
བྱང་ནི་དེ་ཁོ་ན་ཉིད་ཀྱི་གདན་ནོ། ། དེ་ཡང་ཁུ་བ་མི་འཕོ་བ་ནི་དོན་དམ་པའི་དེ་ཁོ་ན་ཉིད་ཡིན་ཞིང་། ཁུ་བ་ཆུ་ཁམས་པ་ཡིན་ལ་དེ་དག་པ་གཟུགས་ཅན་མ་བྱང་དུ་གནས་པའི་ཕྱིར་རོ། ། དེ་བཞིན་དུ་ནང་དུ་ཁའི་སྒོ་ནི་དུར་ཁྲོད་རྩེ་མོ་འབིགས་པ་སྟེ། དཀྱིལ་འཁོར་གྱི་ཤར་དུའོ། ། སྣ་བུག་གཡས་པ་ནི་རོ་བསྲེག་པ་སྟེ་ལྷོར་རོ། ། ཐུར་སེལ་གྱི་སྒོ་ནི་རྣག་གི་དྲི་སྟེ་ནུབ་ཏུའོ། ། སྣ་བུ་གཡོན་པ་ནི་རུལ་པ་སྟེ་བྱང་དུའོ། ། དེ་བཞིན་དུ་རྣ་བ་གཡོན་པ་ནི་བྱིས་པ་ཤི་བ་སྟེ་དབང་ལྡན་དུའོ། ། རྣ་བ་གཡས་པ་ནི་དྲག་པོའི་འཐབ་མ་སྟེ་བདེན་བྲལ་དུའོ། །
མིག་གཡས་པ་ནི་སྦྲུལ་གྱིས་ཟོས་པ་སྟེ་རླུང་ངོ་། ། མིག་གཡོན་པ་ནི་ལྷ་མ་ཟ་བའི་དུར་ཁྲོད་དེ་མེར་རོ། ། བདེ་མཆོག་བསྟོད་འགྲེལ་དུ་རྣ་བ་གཡས་དང་མིག་གཡས་ཀྱི་དུར་ཁྲོད་འདི་ལས་གོ་བཟློག་ཏུ་མཛད་དོ། ། དེ་བཞིན་དུ་སྙིང་ཁའི་འཁོར་ལོ་རྩ་བརྒྱད་པོ་རྣམས་ཀྱི་མིང་འདི་རྣམས་ཏེ། ཤར་གྱི་རྩ་རྣམས་ནི་པུརྞ་གི་རིའོ། ། ལྷོའི་དམར་སེར་ནི་ཛཱ་ལན་དྷ་རའོ། ། ནུབ་ཀྱི་རྩ་རྒྱལ་བ་ནི་ཨོ་ཌི་ཡ་ནའོ། ། བྱང་གི་རྩ་ཨི་ཌ་ནི་ཨར་བུ་ད་སྟེ་ཕྱོགས་རྣམས་སུ་གནས་པ་གནས་བཞིའོ། ། དེ་བཞིན་དུ་ཕྱོགས་བྲལ་རྣམས་སུ་ཉེ་བའི་གནས་བཞི་སྟེ། དབང་ལྡན་དུ་ཀུ་ཧ་ནི་གོ་དྷྭ་ཝ་རིའོ། །
རླུང་དུ་ཨ་ལཾ་བུ་ཥ་ནི་རཱ་མེ་ཤྭ་རའོ། ། བདེན་བྲལ་དུ་པཱུ་ཥ་ནི་དེ་ཝི་ཀོ་ཊའོ། ། མེར་གླང་པོ་ཆེའི་ལྕེ་ནི་མ་ལ་ཝ་ཀ་སྟེ་ཐུགས་ཀྱི་འཁོར་ལོའོ། ། དེ་བཞིན་དུ་མགྲིན་པའི་འཁོར་ལོའི་ཟླུམ་སྐོར་དང་པོ་ལ་གནས་པའི་རྩ་བརྒྱད་པོ་རྣམས་ལས་ཀཱ་མ་རཱུ་པ་དང་ཨོ་ཌེ་ནི་ཞིང་དང་ཏྲི་ཤ་ཀུ་ནེ་དང་ཀོ་ཤ་ལ་ཉེ་བའི་ཞིང་དང་། ཀ་ལིང་ཀ་དང་ལཾ་བྷ་ཀ་ཚན་དོ་ཧ་དང་། ཀན་ཙི་དང་ཧི་མ་ལ་ཡ་ཉེ་བའི་ཚན་དོ་ཧའི་མིང་དེ་རྣམས་ཀྱིས་གསུང་གི་འཁོར་ལོར་ཤེས་པར་བྱའོ། ། དེ་བཞིན་དུ་དཔྲལ་བའི་ཟླུམ་བསྐོར་དང་པོ་ལ་ཡང་གནས་པའི་རྩ་བརྒྱད་པོ་རྣམས་ནི་པྲེ་ཏ་པུ་རིི་དང་གྲི་ཧ་དེ་བ་འདུས་པ་དང་། སཽ་རཱཥྚ་དང་སུ་ཝརྞ་དྭཱི་པ་ཉེ་བའི་འདུས་པ་དང་། ན་ག་ར་དང་སིན་དྷུ་དུར་ཁྲོད་དང་། མ་རོ་དང་ཀུ་ལུ་ཏ་ཉེ་བའི་དུར་ཁྲོད་ཀྱི་མིང་རྣམས་ཀྱི་སྐུའི་འཁོར་ལོའི་རྩར་རིག་པར་བྱའོ། །
ཞེས་སྦྱར་ཏེ་འགྱུར་མངས་སུ། འདུན་མིང་དུ་ཤེས་པར་བྱའོ་ཞེས་དང་། དུར་ཁྲོད་དུ་རིག་པར་བྱ་སྟེ་ཞེས་པའོ། ། དེ་ནི་འཁོར་ལོ་སྡོམ་པའི་མཁའ་འགྲོ་མ་རྣམས་ཀྱི་གནས་ཀྱི་ངེས་པའོ། ། འདི་རྣམས་ཀྱི་ལྷའི་ས་བོན་ནི་མཐར་གནས་ཀྱི་ཡི་གེ་ཡ་ར་ལ་ཝ་རྣམས་སྐུའི་འཁོར་ལོའི་ཤར་ལ་སོགས་པའི་ཕྱོགས་རྣམས་སུ་གཡས་སྐོར་དུའོ། ། དེ་བཞིན་དུ་ཝཱ་ལཱ་རཱ་ཡཱ་ཞེས་པ་ནི་དབང་ལྡན་ལ་སོགས་པའི་ཕྱོགས་བྲལ་རྣམས་སུ་གཡོན་བསྐོར་དུའོ། ། ཧ་ཧ་ཧཾ་ཧཿནི་གྲངས་བཞིན་དུ་མེ་དང་རླུང་དང་དབང་ལྡན་དང་བདེན་བྲལ་གྱི་དུར་ཁྲོད་རྣམས་སུའོ། ། དེ་བཞིན་དུ་ཨེ་ཨར་ཨལ་ཨོ་ནི་གསུང་གི་འཁོར་ལོའི་ཕྱོགས་རྣམས་སུ་གཡས་བསྐོར་དུའོ། ། ཨཽ་ཨཱལ་ཨཱར་ཨེ་ནི་ཕྱོགས་བྲལ་རྣམས་སུ་གཡོན་བསྐོར་དུའོ། ། ཨ་ཨཱ་ཨཾ་ཨཿནི་གྲངས་བཞིན་དུ་ཤར་དང་ནུབ་དང་བྱང་དང་ལྷོའི་དུར་ཁྲོད་རྣམས་སུ་གཡས་བསྐོར་དུའོ། །
ཨི་རི་ལྀ་ཨུ་ནི་ཐུགས་ཀྱི་འཁོར་ལོའི་ཕྱོགས་རྣམས་སུ་གཡས་བསྐོར་དུའོ། ། ཨཱུ་ལཱྀ་རཱྀ་ཨཱི་ཞེས་པ་ནི་ཕྱོགས་བྲལ་རྣམས་སུ་གཡོན་བསྐོར་དུའོ། ། སྙིང་པོའི་པདྨའི་འདབ་མ་ལ་ཨ་ཨཱ་ནི་ཤར་དང་ནུབ་ཏུའོ། ། ཨཾ་ཨཿནི་བྱང་དང་ལྷོ་རུ་སྟེ་སྡོམ་པ་ཆུང་ངུའི་ཧཻ་རུ་ཀ་ཕྱག་བཅུ་གཉིས་པའི་དཀྱིལ་འཁོར་ལའོ། ། དེ་བཞིན་དུ་རྩ་བའི་རྒྱུད་ལས་བཅོམ་ལྡན་འདས་ཀྱི་ཕོ་ཉ་སུམ་ཅུ་རྩ་དྲུག་གསུངས་པ། མངལ་དུ་སྐྱེ་བ་ལེན་པའི་ཚེ་འཕོ་བའི་བག་ཆགས་ཡེ་ཤེས་དང་ཀུན་གཞིའི་རྣམ་ཤེས་སྦྱོར་བ་ལས་མའི་པད་མའི་ལྟེ་བའི་དབུས་ན་གནས་པའི་བྱང་སེམས་སྲོག་གི་ཡོན་ཏན་ཉི་ཟླའི་ཡོན་ཏན་བརྒྱད་ཀྱིས་བཅིངས་པ་ནི་བདག་ལས་བདག་ཉིད་སྐྱེས་པ་སེམས་ཅན་རྣམས་རང་གི་བག་ཆགས་ཀྱིས་རང་བཅིངས་པ་དར་གྱི་སྲིན་བུ་རང་གི་ཁ་ཆུས་རང་བཅིངས་པ་བཞིའོ། ། དེ་ལས་སད་པ་དང་རྨི་ལམ་དང་གཉིད་ལོག་པའི་གནས་སྐབས་རྣམ་པ་གསུམ་གྱི་ཤེས་པ་བསྐྱེད་པའི་དབྱེ་བ་ལས་ཞེས་སྦྱར་ཏེ། ཡེ་ཤེས་ཞེས་པ་རྭ་མངས་ལ་མེད་དོ། ། སྲོག་ཆགས་རྣམས་ཀྱི་ཞལ་ལམ་སྒོམ་གསུམ་གྱི་སེམས་གསུམ་དུ་འགྱུར་ཏེ། བཞི་པ་ཁུ་བ་འཕོ་བའི་དུས་ཀྱི་བདེ་བ་སྐྱེས་པ་ལས་ཞལ་ཏེ་སྒོ་བཞི་གནས་སྐབས་བཞིའི་སེམས་སུ་འགྱུར་བའོ། །
དེ་བཞིན་དུ་ཀུན་གཞིའི་རྣམ་ཤེས་ལས་སྐྱེ་མཆེད་དྲུག་སྦྱོར་བ་ཡིས་ཡུལ་ལྔའམ་དྲུག་གི་བདག་ཉིད་འཛིན་པ་བྱེད་པ་ཅན་གྱི་སེམས་ནི་ཞལ་ཏེ་སྒོ་ལྔའོ། ། ཞལ་ཏེ་སྒོ་དྲུག་པ་ཡིད་དང་བཅས་པ་འབྱུང་ལ་དེ་ལྟ་བུའི་སེམས་ཅན་དོན་དམ་པར་སེམས་ཀྱི་རང་བཞིན་མིན་ལ། དོན་དམ་པའི་སེམས་ལས་གཞན་སྒྲིབ་པ་དང་བཅས་པའི་བདག་ཉིད་ཡིན་ནོ། ། འདིར་སེམས་མེད་སེམས་ལས་གཞན་ཡིན་ནོ། ། ཞེས་འགྱུར་མངས་ཏེ། རྭའང་དོན་འདྲའོ། ། མའི་པད་མའི་ལྟེ་བའི་དབུས་ན་གནས་པའི་ཕའི་ཐིག་ལེ་དང་མའི་ཚེག་དྲག་སྟེ་རྡུལ་དེ་དག་ཁ་སྦྱོར་བ་ལ་འཕོ་བའི་བག་ཆགས་ཡེ་ཤེས་དང་ཀུན་གཞིའི་རྣམ་ཤེས་སྦྱོར་བ་རོ་གཅིག་ཏུ་འདྲེས་པ་ཡིས་ཀུན་རྫོབ་བྱང་ཆུབ་ཀྱི་སེམས་འབབ་པའི་རྩ་རྣམས་ནི་ལུས་ལ་རྣམ་པར་གནས་པ་ལ་སྲོག་དང་ཐུར་སེལ་གྱི་རླུང་རྒྱུ་བའི་རབ་ཏུ་དབྱེ་བ་ལས་ཀུན་རྫོབ་ཏུ་ཐུན་མཚམས་བཞི་ཐུན་ཚོད་བརྒྱད་དང་དུས་སྦྱོར་ཕྱེད་པ་ཉེ་བའི་དུས་སྦྱོར་རྣམས་ལ་སྡོམ་པ་ཆུང་ངུའི་མཁའ་གྲོ་མ་ཕོ་ཉ་མོ་སུམ་ཅུ་རྩ་དྲུག་པོ་རྣམས་སྒྱུའོ་ཞེས་བྱིས་པའི་སྐྱེ་བོ་རྣམ་པར་རྟོག་པའི་སྒོམ་པ་ལ་དགའ་བ་རྣམས་ནི་འཇིག་རྟེན་ལས་འདས་པའི་ལམ་ལ་གཞུག་པར་བྱ་བའི་ཕྱིར་བཅོམ་ལྡན་འདས་ཀྱིས་གསུངས་སོ། ། ཞེས་པ་སྟེ་རེ་ཞིག་ཀུན་རྫོབ་ཏུ་རྩ་བཅུ་དྲུག་པོ་འདི་རྣམས་ལ་ནི་སྲོག་འབབ་པ་ལས་དུས་ཀྱི་ཕོ་ཉ་མོར་བཞག་སྟེ། ལུས་ཀྱི་ཁམས་ཟད་པར་བྱེད་པ་རྣམས་ཡིན་པས་སོ། ། དེའི་ཕྱིར་རྩ་དེ་རྣམས་སུ་སྲོག་གནས་པའི་ཐབས་སུ་རླུང་རྒྱུ་བ་རྣལ་འབྱོར་གྱི་སྟོབས་ཀྱིས་དགག་པར་བྱའོ་ཞེས་པ་ནི་ངེས་པའི་དོན་ཏོ། །
ད་ནི་གསང་བའི་རྩ་བྱང་ཆུབ་ཀྱི་སེམས་འབབ་པ་སུམ་ཅུ་རྩ་གཉིས་གསུངས་པ་ཉིས་འགྱུར་མི་བདག་ཅེས་པ་ལ་སོགས་པ་སྟེ། འདིར་ཉིས་འགྱུར་མི་བདག་ཅེས་པ་ནི་རྩ་སུམ་ཅུ་རྩ་གཉིས་ཏེ་དེ་ཉིད་གསང་བའི་འཁོར་ལོ་ལ་ཡེ་ཤེས་ཀྱི་ཁམས་འབབ་པའི་དབྱེ་བས་གནས་པ་རྣམས་སོ། ། དེ་རྣམས་ལས་གཞན་མི་ཕྱེད་མ་ནས་ཨ་ཝ་དྷུ་ཏཱིའི་བར་བཅུ་དྲུག་རྣམས་ནི་ཚེས་ནི་བརྒྱད་གཉིས་དབྱེ་བ་ལས་ཤེས་པ་ཆགས་པའི་ཕྱོགས་དཀར་པོ་ཆ་བཅུ་དྲུག་པའི་དབྱེ་བས་གནས་པ་རྣམས་སོ། ། རོ་མ་ནས་བདུད་འདྲལ་བའི་མའི་བར་བཅུ་དྲུག་ནི་ཆགས་བྲལ་གྱི་དབྱེ་བས་ནག་པོའི་ཕྱོགས་ལ་གནས་པ་རྣམས་ཏེ། ཡར་ངོའི་ཟླ་བའི་ཆ་ཉམས་པའི་དབྱེ་བས་སྔར་བརྗོད་པ་ཉིད་དོ། ། འདིར་བརྗོད་པ་དེ་བཞིན་དུ་དགྱེས་པའི་རྡོ་རྗེ་ལས། མི་ཕྱེད་མ་དང་ཕྲ་གཟུགས་མ། ། མཛེས་མ་གཡོན་པ་ཐུང་ངུ་མ། ། ཞེས་པ་དང་། ལ་སོགས་པས།
རུས་སྦལ་སྐྱེས་བསྒོམ་དབང་བསྐུར་མ། ། སྐྱོན་ལྡན་མ་དང་བཤང་བ་མ། ། མཚན་མོ་མ་མོ་བསིལ་སྦྱིན་མ། ། དྲོད་མ་དང་ནི་ལཱ་ལ་ན། ། ཨ་ཝ་དྷཱུ་ཏཱི་དང་། རོ་མ་དང་། འཇམ་མ་དང་། མདོག་གནག་མ་དང་། སྤྱི་མ་དང་། རྒྱུ་སྦྱིན་མ་དང་།
སྦྱོར་བྲལ་མ་དང་། སྡུག་གུ་མ་དང་། གྲུབ་མ་དང་། འཚེད་མ་དང་། ཡིད་བཟང་མ་དང་། སུམ་བསྐོར་མ་དང་། འདོད་མ་དང་། ཁྱིམ་མ་དང་། གཏུམ་མོ་དང་། ཀཱ་ཏྱཱ་ཡཱ་ནཱི་དང་།
བདུད་འདྲལ་མའོ་ཞེས་པ་རྣམས་ཏེ། དེ་དག་ཀྱང་རྡོ་རྗེ་གསུམ་དབྱེར་མེད་པས་མི་ཕྱེད་མ་སོ་དང་། སེན་མོ་འབབ་པ་དང་། སྐྲ་རྩེ་ལ་སོགས་པའི་དབྱེ་བས་ཤིན་ཏུ་ཕྲ་བར་སྐྱེས་པས་ཕྲ་གཟུགས་མ་སྐྲ་དང་བ་སྤུ་འབབ་མ་དང་། ལུས་ལ་གནས་པ་མཛེས་མ་ལྤགས་པ་དང་དྲི་མ་འབབ་པ་དང་། གཡོན་ཕྱོགས་སུ་འཁོར་བས་གཡོན་པ་མ་ཤ་འབབ་པ་དང་། ཟླུམ་པོའི་གཟུགས་ཅན་ཉིད་ཀྱིས་ཐུང་ངུ་མེ་ཆུ་རྒྱས་འབབ་པ་སྟེ་ལྔ་ནི་དཀར་པོའི་ཚེེས་གཅིག་ལ་སོགས་པ་ལྔའོ། ། རུས་སྦལ་གྱི་རྣམ་པར་སྐྱེས་པས་རུ་སྦལ་སྐྱེས་མ་རུས་པ་འབབ་པ་དང་། སྲིད་པའི་དངོས་པོ་གསལ་བས་བསྒོམ་པ་མ་མཁའ་མ་འབབ་པ་དང་། དབང་བསྐུར་སྦྱིན་པར་བྱེད་པས་དབང་བསྐུར་མ་སྙིང་འབབ་པ་དང་།
ཉོན་མོངས་སུན་འབྱིན་པར་བྱེད་པས་སྐྱོན་ལྡན་མ་མིག་འབབ་པ་དང་། ལུས་བསྐྱོད་པས་མཇུག་མའམ་བཤང་བ་འབབ་པས་བཤང་བ་མ། སྔ་མ་ལྟར་ན་མཁྲིས་པ་འབབ་པའམ་ཕྱི་མ་ལྟར་ན་བཤང་བ་འབབ་པ་སྟེ་ལྔ་ནི་དཀར་ཕྱོགས་ཀྱི་ཚེས་དྲུག་པ་ལ་སོགས་པ་ལྔའོ། ། ཐམས་ཅད་དུ་འོང་བས་སམ་བདེ་བ་ཆེན་པོའི་བདག་ཉིད་ཀྱིས་མཚན་མོ་རྒྱུ་མའི་ཕྲེང་བ་འབབ་པ་དང་། བསྐྱེད་པར་བྱེད་པའམ་ཀུན་གཞི་མཐོང་བར་བྱེད་པས་མ་མོ་གློ་བ་འབབ་པ་དང་། རླུང་རབ་ཏུ་འབྱུང་བས་སམ་ཞི་བསན་བསིལ་སྦྱིན་མ་སྟ་ཟུར་གྱི་རྒྱུས་པ་འབབ་པ་དང་། དྲོད་དང་ལྡན་པས་སམ་ཚ་བ་སྟེར་བས་དྲོད་མ་ལྟོ་བ་འབབ་པ་དང་། ཚིམ་པ་མེད་པའི་ངོ་བོ་ཉིད་ཀྱིས་ལཱ་ལ་ན་སྙིང་སྟོབས་འབབ་པ་སྟེ་ལྔ་ནི་དཀར་པོའི་ཚེས་བཅུ་གཅིག་ལ་སོགས་པ་ལྔའོ། ། དེ་རྣམས་ནི་ཆ་བཅོ་ལྔའི་བདག་ཉིད་དོ། ཨ་ཝ་བསྲུང་བ་འགྲོ་བ་དགའ་བ་ཚིམ་པ་རྟོགས་པ་ལ་སོགས་པ་དང་།
ཧུ་ཧ་འཇོ་བ་ལ་འཇུག་པས་ལྷན་ཅིག་སྐྱེས་དགའི་ཡེ་ཤེས་འཇོ་བས་ཚིམ་ཞིང་བདེ་བ་མི་མཉེས་པར་འཆིང་བས་བསྲུང་བ་ཉིད་ཀྱི་ཕྱིར་ཨ་ཝ་དྷཱུ་ཏཱི་སྟེ་ཐིག་ལེ་དཔྲལ་བ་དང་རྐན་ནས་ལྕེ་ཆུང་གི་རྩ་བར་འཛག་པ་དཀར་ཕྱོགས་ཀྱི་བཅུ་དྲུག་པའོ། ། དེ་རྣམས་ཀྱི་ས་བོན་ནི་རང་བྱུང་དང་ཡོན་ཏན་དང་ཡ་ཎར་བསྒྱུར་བའི་དབྱངས་བཅོ་ལྔ་དང་། བཅུ་དྲུག་པ་ཨཾ་ངོ་། དེ་ནས་སམིཊར། ཏྲུལ་དུས་ཤེས་པ་ལྟར་ཏྲུལ་གྱི་སྟེར་བར་བྱེད་པས་རོ་མ་རྡུལ་འབབ་པ་དང་། ཟླ་བ་ལྟ་བུའི་གཟུགས་སུ་གནས་པས་འཇལ་མའམ་ཚད་མ་དྲི་ཆེན་འབབ་པ་དང་། མུན་པ་ཆེན་པོ་ལྟ་བུའི་གཟུགས་ཀྱིས་ན་མདོག་ནག་མ་མཚན་མའི་བར་གྱི་བསྲུབས་འབབ་པ་དང་། ཐམས་ཅད་ལ་མཉམ་པའི་སེམས་བསྐྱེད་པས་སྤྱི་མ་རྣག་འབབ་པ་དང་། རྒྱུ་ཐམས་ཅད་སྟེར་བས་རྒྱུ་སྦྱིན་མ་ཁྲག་འབབ་པ་ཞེས་པ་ལྔ་ནི་ནག་པོའི་ཚེས་གཅིག་ལ་སོགས་པ་ལྔའོ། ། སྦྱོར་བ་ཐམས་ཅད་མེད་པས་སམ་དགའ་བྲལ་གྱི་དགའ་བ་སྤངས་པས་སྦྱོར་བྲལ་མ་རྡུུལ་འབབ་པ་དང་།
ཡིད་དུ་འོང་བའི་དགའ་བ་བསྡུད་པས་སྡུག་གུ་མ་ཚིལ་བུ་འབབ་པ་དང་། དངོས་གྲུབ་སྦྱིན་པས་གྲུབ་མ་འཆི་བ་མ་འབབ་པ་དང་། ཉོན་མོངས་བསྲེག་པས་འཚེད་མ་མཆིལ་མའམ་ལུད་པ་འབབ་པ་དང་། ཤེས་རབ་ཀྱི་ལྷ་མོ་ཡིན་པས་ཡིད་བཟང་མ་སྣབས་འབབ་པ་རྣམས་ནི་ནག་པོའི་ཚེས་དྲུག་ལ་སོགས་པ་ལྔའོ། ། རྣམ་པ་གསུམ་གྱིས་འཇུག་པས་སུམ་བསྐོར་བ་གཟུགས་འབབ་པ་དང་། འདོད་ཡོན་ལ་ཆགས་པ་བསྐྱེད་པས་འདོད་མ་སྒྲ་འབབ་པ་དང་། ཁྱིམ་གྱི་བདག་མོ་ཉིད་ཀྱིས་ཁྱིམ་མ་དྲི་འབབ་པ་དང་། གཏུམ་པའི་ལས་བྱེད་པས་གཏུམ་མོ་རོ་འབབ་པ་དང་། ཀ་ཏྱ་ནཱ་ནི་འགའ་ཞིག་ཏུ་བདུད་མོ་ཞེས་བསྒྱུར་ལ་དེ་ལྟ་ན་ཁམས་ཟད་པར་བྱེད་པས་བདུན་མའམ། བསྡུས་རྒྱུད་ལྟར་ན་དེའི་ཚབ་ཤིན་ཏུ་གཟུགས་ཅན་མ་ཡིན་པས་བེམ་པོས་བསྡུས་པ་ཤིན་ཏུ་གཟུགས་ཅན་མ་སྟེ་རེག་བྱ་འབབ་པ་རྣམས་ནི་ནག་པོའི་ཚེས་བཅུ་གཅིག་པ་ལ་སོགས་པ་ལྔའོ། །
འདི་ནི་རྡོར་སྙིང་འགྲེལ་པའི་ལུགས་ཏེ།

ནཱ་རོ་པས། རོ་མ། འཇལ་མ། མདོག་ནག་མ། གཟུགས་ཅན་མ། སྤྱི་མ་ལྔ་ནག་པོའི་ཚེས་དང་པོ་ལྔ་དང་། རྒྱུ་སྦྱིན་སྦྱོར་བྲལ། སྡུག་གུ། གྲུབ་མ། འཚེད་མ། བར་པ་ལྔ།
ཡིད་བཟང་། སུམ་བསྐོར། འདོད། ཁྱིམ། གཏུམ་མོ་ཐ་མ་ལྔའོ། ། ཞེས་འཆད་དོ། ། བདུད་འཇོམས་པར་བྱེད་པས་བདུད་འདྲལ་མ། ལྕེའི་དབུས་སུ་སྐུད་པ་ནག་པོའི་གཟུགས་ཀྱིས་འབྱུང་བ་ལྕེའི་རྩེ་མོ་ཇི་སྲིད་པར་ལངས་ཏེ་ལྕེ་ཆུང་ནས་འཛག་པ་འཐུང་ཞིང་རོ་མྱོང་བ་ནག་པོའི་ཚེས་བཅུ་དྲུག་པའོ། ། དེ་རྣམས་ཀྱི་ས་བོན་ནི་ཡ་ཎ་ཡོན་ཏན་རང་བཞིན་གྱི་ཡེ་ཤེས་རྣམས་ལུགས་ལས་བཟློག་པ་སྟེ། བཅུ་དྲུག་པའི་ས་བོན་ཨཿའོ། །
རྩ་འདི་དག་འདིར་གསང་གནས་སུ་བཤད་པ་དང་། ཁ་སྦྱོར་ལ་སོགས་པའི་རྒྱུད་ལས་སྤྱི་བོ་པུ་ལི་ར་མ་ལ་ལ་སོགས་པར་བཤད་པ་ནི་མི་འགལ་ཏེ། རྩ་འདི་རྣམས་ཀྱི་མ་སྣ་གསང་གནས་སུ་ཟུག་པ་ལས་ཁམས་འདི་རྣམས་འབབ་ཅིང་། ཡ་སྣ་སྤྱི་བོ་ལ་སོགས་པར་གནས་པ་ལ་དགོངས་པ་སྟེ། རྡོ་རྗེ་སྙིང་འགྲེལ་དུ། ད་ནི་འོག་གི་སྒོ་ཅན་ཆུ་འབབ་པ་རྩ་སུམ་ཅུ་རྩ་གཉིས་རྣམས་བཤད་པར་བྱ་སྟེ་ཞེས་སོ། ། དེ་ལྟར་སུམ་ཅུ་རྩ་གཉིས་ནི། རྣལ་འབྱོར་མ་རྣམས་ཀྱི་རྟེན་དུ་གྱུར་པའོ། ། རྩ་འདི་སྙེད་ཀྱི་ནང་དུ་རྒྱུ་བའི་རླུང་མཁའ་འགྲོ་མ་རྣམས་ནི་རྟེན་པའི་ཆོས་ཅན་མ་སྟེ། རྩ་སུམ་ཅུ་རྩ་གཉིས་པོ་འདི་རྣམས་ཐུར་སེལ་གྱི་རླུང་དང་ཡང་དག་པར་སྦྱོར་བའི་ཕྱིར་རོ། །
རྩ་སུམ་ཅུ་རྩ་གཉིས་པོ་འདི་རྣམས་ཀྱིས་བདེ་མཆོག་ཉུང་ངུར་གཙོ་བོ་དང་བཅས་པ་སུམ་ཅུ་རྩ་གསུམ་གྱི་བདག་ཉིད་ཀྱི་ཧེ་རུ་ཀའི་འཁོར་ལོའམ། འདུས་པར་ལྷ་སོ་གཉིས་ཀྱི་དཀྱིལ་འཁོར་དུ་འགྱུར་ཏེ། རྩ་འདི་རྣམས་ཀྱང་གསང་བའི་རྩ་ཡིན་ལ་འདི་དག་ཀྱང་གསང་བ་བླ་ན་མེད་པའི་རྒྱུད་ཀྱི་ལྷ་ཡིན་པའི་ཕྱིར་རོ། ། སོ་གཉིས་པོ་དེའི་ཉིས་འགྱུར་ནི་ལྟེ་བ་སྤྲུལ་པའི་འཁོར་ལ་གནས་པའི་རྩ་སྟེ། དེ་ཉིད་ནི་དཀྱིལ་འཁོར་ལ་རྣལ་འབྱོར་མ་དྲུག་ཅུ་རྩ་བཞིའི་བདག་ཉིད་ཀྱི་འཁོར་ལོ་སྟེ། ནང་དུ་དཀྱིལ་འཁོར་ལྔའི་རླུང་འབབ་པར་བྱེད་པའི་རྩ་དྲུག་ཅུ་དང་སྟོང་པའི་རྩ་བཞིའོ། ། གཟའ་རྣམས་ཀྱི་ཡང་བརྒྱད་ཀྱི་དབྱེ་བ་ལ་སྟེ་ཞེས་པ་སླར་ཡང་སྙིང་ཁའི་པད་མར་གཟའི་རྩ་བརྒྱད་ནི་ཀྱཻ་རྡོ་རྗེའི་དཀྱིལ་འཁོར་དུ་གཽ་རི་ལ་སོགས་པའི་ལྷ་མོ་བརྒྱད་དོ། ། སླར་ཡང་གཞན་རྣམས་ཞེས་པ་དཔྲལ་བར་བཅུ་དྲུག་ནི་བདག་མེད་མ་ལ་སོགས་པའི་ལྷ་མོ་བཅོ་ལྔ་སྟེ་ཧེ་རུ་ཀའམ་རྒྱས་འདེབས་དང་བཅུ་དྲུག་གོ ། གཙུག་ཏོར་དུ་མ་ཧཱ་མཱ་ཡཱའི་ལྷ་ལྔའོ། ། དེ་བཞིན་དུ་དུ་མའི་ཚིགས་ཀྱི་ཕྱོགས་ལའོ་ཞེས་པ་སུམ་བརྒྱ་དྲུག་ཅུའི་ཚིགས་ཀྱི་ཕྱོགས་ལ་ལོའི་ཉིན་ཞག་གི་གྲངས་དང་མཚུངས་པ་ཉིད་ཀྱི་རྩ་རྣམས་ཏེ།
དེ་རྣམས་ཀྱི་བརྟེན་པར་འགྱུར་བའི་རླུང་ནི་སྐུའི་དཀྱིལ་འཁོར་ལ་རྣལ་འབྱོར་མ་རྣམས་སོ། ། དེ་བཞིན་དུ་རྩ་སྟོང་ཕྲག་བདུན་ཅུ་རྩ་གཉིས་པོ་རྣལ་འབྱོར་མ་རྣམས་ཀྱི་རྟེན་དང་བརྟེན་པའི་དབྱེ་བས་ཞེས་མངས་ཏེ། ལུས་ལ་རྩ་རྣམས་ཇི་སྙེད་ཡོད་པ་དེ་ལྟར་གསུང་གི་དཀྱིལ་འཁོར་དུ་རྩ་དེ་སྙེད་ཀྱི་མཁའ་འགྲོ་མ་རྣམས་རྣམ་པར་བཞག་སྟེ། རྩ་དེ་རྣམས་སུ་སྲོག་དང་ཐུར་སེལ་གྱི་རླུང་རབ་ཏུ་རྒྱུ་བ་ནི་མཁའ་འགྲོ་མ་ཡིན་པའི་ཕྱིར་ཞེས་པ་ནི་བཅོམ་ལྡན་འདས་ཀྱི་གསུང་སྤྲོས་པ་མེད་པའོ། ། དེ་ནི་བཅོམ་ལྡན་འདས་ཀྱི་ཡུམ་ཕྱག་རྒྱའི་ངེས་དོན་གསུངས་པ་ནི། རིག་བྱེད་དུས་ཤེས་པ་ལ་སོགས་པ་སྟེ། འདིར་རིག་བྱེད་དུས་ཤེས་པ་ནི་ལྟེ་བའི་རྩ་དྲུག་ཅུ་རྩ་བཞིའོ། ། དེའི་རླུང་རྒྱུས་པའི་མཐར་འཁོར་བ་པ་རྣམས་ཀྱི་ཟླ་བ་ཐུར་རྒྱུའི་རླུང་གི་ཆ་གཅིག་ཉམས་པ་གང་ཡིན་པ་དེའི་ཆོས་མི་མཐུན་པས་དུང་ཅན་མར་ཟླ་བའི་ཡེ་ཤེས་ཀྱི་ཆ་མ་ཉམས་པ་ནི་དབུགས་ཀྱི་ལྷག་མ་སྟེ། དབུགས་དབྱུག་གུ་དྲུག་ཅུའི་བར་དུ་རྒྱུ་བ་རྣམས་ཀྱི་མཐའ་མ་ཡེ་ཤེས་ཀྱི་དབུགས་ཀྱི་ཆོས་ཅན་མ་དུང་ཅན་མའི་རླུང་ནི་སྲིད་གསུམ་སྒྲིབ་བྲལ་དུ་བསྐྱེད་པར་མཛད་མ་མཁའ་འགྲོ་མ་ནི་དཔལ་ལྡན་སྣ་ཚོགས་གཟུགས་ཅན་མའོ། ། འོག་གི་ཟླ་བའི་རྩའི་དབུས་སུ་ཆུ་ཚོད་དྲུག་ཅུའི་ཆ་གཡས་གཡོན་ལ་དམན་པར་གྱུར་པའི་ཡེ་ཤེས་ཀྱི་རླུང་གང་ཡིན་པ་དེ་སྟེང་འོག་ཏུ་རྒྱུ་བའི་དབྱེ་བས་མཆོག་གི་རྒྱལ་བདག་པོ་དུས་ཀྱི་འཁོར་ལོའི་ཞེས་པ་ཁུ་བ་བྱང་ཆུབ་ཀྱི་སེམས་འགྱུར་བ་མེད་པ་ཉིད་ཀྱི་རང་གི་ཕྱག་རྒྱ་རྣམ་པ་གཉིས་སུ་འགྱུར་རོ། །
དེ་ལ་གཅིག་སྟེང་འོག་ཏུ་ཨ་ཝ་དྷཱུ་ཏཱི་ལ་རྒྱུ་བའི་ཡེ་ཤེས་ཀྱི་ཆ་ནི། ཀུན་རྫོབ་ཀྱི་འཁོར་བའི་ལུས་སེམས་ཀྱི་ཁམས་འབྱུང་སྡུད་ཀྱི་ཆོས་ཅན་མ་སྟེ། དེ་ཉིད་ནི་སྐྱེ་བ་སྣ་ཚོགས་སུ་སྤྲུལ་པས་སྒྱུ་འཕྲུལ་ཆེན་མོ། སྐྱེ་བའི་ཚེ་ཁམས་སྐྱེ་མཆེད་ཀྱི་འབྱུང་བྱེད་དང་། འཆི་བའི་ཚེ་སྡུད་པར་བྱེད་མོའོ། ། ཕྱག་རྒྱ་གཉིས་པ་ནི་འགྱུར་མེད་བྱང་ཆུབ་ཀྱི་སེམས་བསྐྱེད་པར་བྱེད་པ་ཉིད་ཀྱི་ཤེས་རབ་ཆེན་མོ་སྟེ་སངས་རྒྱས་རྣམས་ཀྱི་ཡུམ་ཤེས་རབ་ཀྱི་ཕ་རོལ་ཏུ་ཕྱི་མ་རྣམ་ཀུན་མཆོག་གི་སྟོང་ཉིད་ཀུན་རྫོབ་པའི་སྐྱེ་བ་དང་འཇིག་པ་དང་བྲལ་བ་འགྱུར་བའི་བག་ཆགས་སྤངས་པའི་མི་འགྱུར་བའི་བདེ་བ་རྒྱས་པས་སངས་རྒྱས། སྒྲིབ་བྲལ་གྱི་སྐུ་གསུང་གི་རྣམ་འཕྲུལ་དུ་མ་སྤྲུལ་པས་སྒྱུ་འཕྲུལ། ལྷན་ཅིག་སྐྱེས་དགའི་བདག་ཉིད་ཀྱིས་ཞི་བ་ཆེན་མོ། སྤྲོ་བ་འཁོར་བའི་སྐྱེ་བ་དང་། སྡུད་པ་འཆི་བ་ཉམས་པར་བྱེད་མ་སྟེ་དེ་ནི་འཕོ་བའི་ཟག་པ་མེད་པའི་དབྱེ་བས་ཐུར་སེལ་གྱི་རླུང་འབབ་པ་དུང་ཅན་མ་ལ་གནས་པའོ། །
གང་ཞིག་ཉི་མ་ལ་གནས་པ་དེ་ནི་བརྒྱད་དབྱེ་ཞེས་པ་ལ་ཉི་མ་ནི་སྟེང་སྲོག་ལ་གནས་པ་རྡུལ་གྱི་ཆོས་ཅན་མའོ། ། དེ་ནི་བརྒྱད་ནི་དབྱེ་བ་སྟེ་སད་པ་དང་རྨི་ལམ་དང་ཤིན་ཏུ་གཉིད་ལོག་པའི་ཡོན་ཏན་སྙིང་སྟོབས་རྡུལ་མུན་པ་གསུམ་དང་། ཡུལ་ལྔའི་དབྱེ་བས་ཡོན་ཏན་བརྒྱད་ཀྱི་བདག་ཉིད་ཅན་ནོ། ། བརྒྱད་པོ་དེ་ཡང་དཀྱིལ་འཁོར་དུ་ཕྱོགས་དང་ཕྱོགས་བྲལ་གྱི་པད་མའི་འདབ་མ་བརྒྱད་པོ་རྣམས་ལ་གནས་པའི་དུ་བ་མ་ལ་སོགས་པའི་ལྷ་མོ་རྣམས་སོ། ། ཞེས་པ་ནི་བརྟགས་པའི་བསྒོམ་པའི་དབང་དུ་བྱས་པ་སྟེ། ལུས་ལ་དབུགས་ཐུན་ཚོད་བརྒྱད་ཀྱི་ལོངས་སྤྱོད་ཀྱི་མཐར་ཐུག་པའོ། ། ལྷག་མ་ལྔར་བརྗོད་པའི་དཀྱིལ་འཁོར་གྱི་འཁོར་ལོའི་ལྷ་མོ་རྟོག་པས་ཡོངས་སུ་བརྟགས་པ། གདུག་པའི་སྐྱེ་བོ་མཆོག་ཏུ་འཇིགས་པར་བྱེད་པ་གཞན་སུམ་ཅུ་རྩ་གཉིས་ལ་སོགས་པ་དེ་རྣམས་མཐའ་དག་ཕྱི་དཀྱིལ་འཁོར་དང་ནང་ལུས་ལ་གནས་པར་བྱའོ། ། ཞེས་པ་ནི་རྩ་ལ་རླུང་ཡང་དག་པར་རྒྱུ་བའི་ངེས་པའོ། ། ད་ནི་གཟའ་རྒྱུ་བའི་ལོངས་སྤྱོད་ཀྱི་གྲངས་དང་མཚུངས་པའི་མཁའ་འགྲོ་མ་རྣམས་གསུངས་པ་སྤེན་པ་ཞེས་པ་ལ་སོགས་པ་སྟེ།
འདིར་ཕྱི་རོལ་ཏུ་ཉི་མའི་གཟའ་རབ་ཏུ་རྒྱུ་བས་ཟླ་བ་གཉིས་ཀྱིས་ཉི་མའི་དུས་སུ་དྲུག་གི་དུས་གཅིག་རྫོགས་སོ། ། ནང་དུ་དུས་སྦྱོར་གཉིས་ཀྱིས་སྲོག་གི་དུས་གཅིག་རྫོགས་སོ། ། དུས་སྦྱོར་དེ་ཡང་གཡོན་དང་གཡས་ཀྱི་རྩ་ལ་དཀྱིལ་འཁོར་བཅུ་འབབ་པའི་དབྱེ་བ་ཡིས་སྲོག་གི་དུས་སུ་འགྱུར་ཏེ། གཡོན་པ་ལ་འབྱུང་བ་བསྐྱེད་པ་སྟེ་སྤྲོ་བ་དང་། གཡས་ལ་སྡུད་པའི་དབྱེ་བས་སོ། ། དེ་ནས་དུས་ལ་སྟེ་ཟླ་བ་གཉིས་ལ་སྤེན་པར་ཞེས་པ་སྤེན་པའི་ལོངས་སྤྱོད་ལ་བུག་པ་ཞེས་ཆུ་ཚོད་དགུ་ཁྱིམ་གྱི་འཁོར་ལོ་ལ་ལོངས་སྤྱོད་དེ། ལོངས་སྤྱོད་དེ་རྣམས་ཀྱང་མཁའ་འགྲོ་མའོ། ། དེ་བཞིན་དུ་དུས་དེ་ལ་མུན་ཅན་སྒྲ་གཅན་གྱི་ལོངས་སྤྱོད་ལ་ཆུ་ཚོད་ཉིན་ཞག་ཅེས་བྱ་ཞེས་པ་བཅོ་ལྔའོ། ། ལྷའི་བླ་མའི་བཅས་མིག་དང་མིག་གི་གྲངས་ཤེས་པ་བྱེད་ཅུང་མེད་ཀྱང་ཕྱེད་དུ་བཅུག་ནས་ཕྱེད་དང་བཅས་པའི་ཆུ་ཚོད་ཉི་ཤུ་རྩ་གཉིས་སོ། ། དེ་རྣམས་གཅིག་ཏུ་སྡོམ་པར་གྱུར་པ་ནི་ཕྱེད་བཅས་དྲུག་དང་རིག་བྱེད་དུ་འགྱུར་ཞེས་པ་སྟེ་ཆུ་ཚོད་ཕྱེད་དང་བཅས་པས་བཞི་བཅུ་རྩ་དྲུག་གོ །
དེ་རྣམས་ནི་མཆོག་གི་རྒྱལ་བའི་བདག་པོའི་ཐུགས་རྡོ་རྗེ་ལས་སྐྱེས་པ་ནི་ཐུགས་ཀྱི་ཐིག་ལེ་ལ་སྐྱེས་པའོ། ། ཞེས་པའི་དོན་ཏོ། ། དུས་དེ་ལ་ས་སྐྱེས་མིག་དམར་གྱིས་སྟོང་པ་སྦྲུལ་ཟླ་ཞེས་པ་བརྒྱ་བརྒྱད་ཅུ་ནི་སྤྲོས་པས་བརྗོད་པ་སྟེ། རང་གི་ངོ་བོས་ནི་རྒྱུ་སྐར་དེའི་དཀྱིལ་འཁོར་གྱི་ཆུ་ཚོད་ལ་ཟླ་བ་ཉི་ཤུ་རྩ་གསུམ་གྱི་ཐོབ་པ་བདུན་ཅུ་ལས་དྲུག་ཅུའི་ཆས་ཐོབ་པ་རྒྱུ་སྐར་གཅིག་དང་ཆུ་ཚོད་བཅུ་གང་ཡིན་པ་དེ་སྙེད་ཀྱི་ཆུ་ཚོད་ཟུང་བརྒྱ་བཞི་བཅུ་རྣམས་སོ། ། ཞེས་པ་ནི་སྤྲོས་མེད་དུ་ངེས་པའོ། ། འཇིག་རྟེན་ཐུན་མོང་གི་གྲགས་པས་བཞག་པའི་ལོངས་སྤྱོད་སྤྲོས་བཅས་ཀྱི་ཆུ་ཚོད་བརྒྱ་བརྒྱད་ཅུ་སྟེ་རྒྱུ་སྐར་གྱི་ཆུ་ཚོད་ལ་ཟླ་བ་བཅོ་བརྒྱད་ཀྱིས་བགོས་པས་དགུ་བཅུ་རེ་འཐོབ་ལ་ཟླ་བ་གཉིས་ལ་དེ་ཟུང་དུ་འགྱུར་བས་ནའོ། ། ངེས་པ་ཇི་ལྟ་བུ་ཞེ་ན། འདིར་ཐུན་མོང་གི་ལོངས་སྤྱོད་གང་དུ་སྨྲོས་པས་བརྗོད་པའི་བཀྲ་ཤིས་ཀྱི་ལོངས་སྤྱོད་ལས་དམན་པར་གྱུར་པའི་སྤྲོས་མེད་ཀྱི་ལོངས་སྤྱོད་དེར་ཉི་མའི་རྐང་པའི་ལོངས་སྤྱོད་ཆུ་སྲང་གཅིག་དབྲོག་པར་མི་བྱ་བས་བསྣན་ཞིང་། དེའི་སྟེང་དུ་ཡང་ཟླ་བའི་ལོངས་སྤྱོད་ཚེས་ཀྱི་ཟླ་བ་གཅིག་གི་ཉིན་ཞག་ཉེར་དགུའི་གྲངས་ཀྱི་ཆུ་ཚོད་བསྣན་པར་བྱས་པས་ཐུན་མོང་གི་ལོངས་སྤྱོད་དང་མཚུངས་པར་འགྱུར་བའོ། ། དེས་ན་འདིར་ཟླ་བ་ཉི་ཤུ་རྩ་གསུམ་གྱིས་བཀྲ་ཤིས་ཀྱི་རང་གི་རྒྱུ་སྐར་འཁོར་བའི་ཉིན་ཞག་ཏུ་བཞག་གོ །
ཟླ་བ་བཅོ་བརྒྱད་ཀྱིས་རྒྱུ་སྐོར་འཁོར་ཞེས་པ་འཇིག་རྟེན་གྱི་གྲགས་པ་སྟེ། འདི་ནི་སྤྲོས་བཅས་ཡིན་པས་དཀྱིལ་འཁོར་དུ་མི་འཐད་དོ། ། དེས་ན་འདིར་གཟའ་དགུ་པ་རྣམས་ཀྱི་དཀྱིལ་འཁོར་གྱི་ཉིན་ཞག་ཕྱེད་ཕྱེད་རྣམས་ཡོན་ཏན་གསུམ་གྱིས་ཇི་ལྟ་བར་བསྒྱུར་བ་གྱུར་པ་ལོ་བརྒྱར་འགྱུར་ཏེ། དེར་མ་ཟད་ཟླ་བ་བརྒྱད་དང་ཉིན་ཞག་ཉི་ཤུ་རྩ་གཅིག་ལྷག་པ་དང་བཅས་པའོ། ། ཞེས་པ་ངེས་པའོ། ། ཇི་ལྟར་འགྱུར་ན་ཟླ་བའི་དཀྱིལ་འཁོར་ཕྱེད་ཚེས་ཞག་བཅོ་ལྔ། སྒྲ་གཅན་གྱི་ཕྱེད་སུམ་སྟོང་བཞི་བརྒྱ་ལྔ་བཅུ། སྤེན་པའི་ཕྱེད་ལྔ་སྟོང་སུམ་བརྒྱ་བརྒྱད་ཅུ་རྩ་གསུམ། ཕུར་བུའི་ཕྱེད་ཉིས་སྟོང་བརྒྱ་དྲུག་ཅུ་རྩ་དྲུག བཀྲ་ཤིས་ཀྱི་ཕྱེད་སུམ་བརྒྱ་ཞེ་གསུམ།
ཉི་མ་འཇུག་རིངས་གཟའ་ལྷག་པ་པ་སངས་བཞིའི་དཀྱིལ་འཁོར་ཕྱེད་ཕྱེད་བསྡོམས་པས་ཞག་བདུན་བརྒྱ་སུམ་ཅུ་སྟེ་ལྷག་མ་ཅུང་ཟད་ལས་ཀྱང་ཞག་ཏུ་མ་སློངས་པས་དོར་ནས་གཅིག་ཏུ་བསྡོམས་པས་ཁྲི་ཉིས་སྟོང་བརྒྱད་ཅུ་རྩ་བདུན་ཏེ། སྙིང་སྟོབས་ཀྱི་ཡོན་ཏན་རྩ་གཡོན་པའི་ཐོབ་སྐལ་གྱི་ཞག་གོ ། དེ་བཞིན་དུ་རྡུལ་དང་མུན་པའི་ཡོན་ཏན་རྩ་གཡས་དང་དབུ་མའི་ཐོབ་སྐལ་གྱི་ཞག་ཀྱང་དེ་དང་མཚུངས་པ་སྟེ་སྡོམ་པས་སུམ་ཁྲི་དྲུག་སྟོང་ཉིས་བརྒྱ་དྲུག་ཅུ་རྩ་གཅིག་སྟེ། དེ་ལ་ལོ་བརྒྱའི་ཞག་སུམ་ཁྲི་དྲུག་སྟོང་ཕྲི་བའི་ལྷག་ཉིས་བརྒྱ་དྲུག་ཅུ་རྩ་གཅིག་ལ་སུམ་ཅུས་བགོས་པས་བརྒྱད་ཐོབ་པ་ནི་ཟླ་བའི་གྲངས་ཡིན་ལ་ལྷག་མ་ཉི་ཤུ་རྩ་གཅིག་གི་ཞག་གོ ། དེ་ལྟར་ན་ས་སྐྱེས་ཀྱི་ལོངས་སྤྱོད་ཟླ་བ་གཉིས་ལ་སྟོང་པ་ཆུ་ཟླ། ཉི་མ་གཟའ་ལྷག་པ་སངས་འཇུག་རིང་བཞིའི་ཁྱིམ་ཟླ་གཉིས་གཉིས་ཀྱིས་ལོངས་སྤྱོད་ལ་མདའ་ཡོན་ཟླ་བ་ཉིས་འགྱུར། ཉིས་བརྒྱ་བདུན་ཅུ་རེ་སྟེ་སྡོམ་པས་སྟོང་པ་སྦྲུལ་མཁའ་གཅིག་ཅེས་པ་སྟོང་བརྒྱད་ཅུ་སྟེ། གཟའ་ལྔ་པོ་འདི་རྣམས་ཀྱི་ལོངས་སྤྱོད་གཅིག་ཏུ་བསྡུས་པ་ལས། མཁའ་མིག་མིག་དང་གཅིག་ཏུ་གྱུར་པ་ཞེས་པ་ཉི་ཤུ་ལྷག་པའི་ཉིས་བརྒྱ་དང་སྟོང་ཕྲག་གཅིག་གོ ། དེ་རྣམས་མཆོག་གི་ཁྱབ་བདག་གི་ནི་དག་པའི་གསུང་ལས་བྱུང་ཞེས་པ་དུས་ཀྱི་འཁོར་ལོའི་གསུང་གི་ཐིག་ལེ་ལས་སྐྱེས་པའོ་ཞེས་པའི་དོན་ཏོ། །
གང་ཞིག་ཟླ་བའི་དུས་གཅིག་ཟླ་བ་གཉིས་ཀྱི་ལོངས་སྤྱོད་ཞག་དྲུག་ཅུའི་ཞག་རེ་རེ་ལ་ཆུ་ཚོད་དྲུག་ཅུ་དྲུག་ཅུ་ལོངས་སྤྱོད་པ་སྡོམ་པས་མཁའ་མཁའ་རོ་མེ་ཞེས་པ་དྲུག་བརྒྱ་ལྷག་པའི་སྟོང་ཕྲག་གསུམ་གྱི་ཚོད་ཀྱི་ལོངས་སྤྱོད་དོ། ། ཟླ་བའི་ལོངས་སྤྱོད་དེ་རྣམས་སྐུའི་རྡོ་རྗེ་དག་ལས་བྱུང་ཞེས་པ་ནི་གཙོ་བོ་དུས་ཀྱི་འཁོར་ལོའི་སྐུའི་ཐིག་ལེ་ལས་བྱུང་བའོ་ཞེས་པའོ། ། དེ་ལྟར་གཟའ་དགུ་པོ་དེ་རྣམས་ཀྱི་ལོངས་སྤྱོད་མཐའ་གཅིག་ཏུ་སྡོམ་པར་གྱུར་པ་རོ་དྲུག་སྦྲུལ་དང་དུས་རྣམས་དག་སྟེ་ཞེས་པ་བརྒྱད་བརྒྱ་དྲུག་ཅུ་རྩ་དྲུག་ལྷག་པའི་སྟོང་ཕྲག་བཞི་དང་། ཕྱེད་ཀྱི་ཆུ་ཚོད་དེ་བཞིན་ཉིད་དུ་ངེས་པའོ་ཞེས་པ་ནི་དུས་དྲུག་གི་དུས་གཅིག་ལ་གཟའ་དགུ་པོ་རྣམས་ཀྱི་ལོངས་སྤྱོད་ཀྱི་ཆུ་ཚོད་ཀྱི་གྲངས་རྣམས་ཏེ། དེ་ཡང་དཀྱིལ་འཁོར་དུ་མཁའ་འགྲོ་མ་རྣམས་ཀྱི་གྲངས་སོ། ། ལོངས་སྤྱོད་དེ་རྣམས་ནི་མཁའ་འགྲོ་དུས་ཀྱི་ཕོ་ཉའི་གཟུགས་ཅན་ནང་དུ་སྲོག་ཆགས་མཐའ་དག་གི་ལུས་ལ་གནས་ཤིང་ལྷ་ལ་སོགས་པ་སྲོག་ཆགས་རྣམས་ཀྱི་སྲོག་ནི་འཕྲོག་བྱེད་མ་སྟེ་དུས་གཅིག་ལ་འབབ་པའི་ཆུ་ཚོད་ཀྱི་གྲངས་ཀྱི་རྣམ་པར་བཞག་པའོ། ། དུས་དྲུག་པོ་རྣམས་ལ་ནི་དེ་ཉིད་དྲུག་གིས་བསྒྱུར་བ་བརྒྱ་ཕྲག་གཅིག་དང་དགུ་བཅུ་རྩ་དྲུག་ལྷག་པའི་ཉི་ཁྲི་དགུ་སྟོང་ཞེས་པ་མཁའ་འགྲོ་མ་རྣམས་ཀྱི་གྲངས་ཏེ་ཕྱི་རོལ་དུ་སེམས་ཅན་རྣམས་ཀྱི་གཟའ་རྒྱུ་བའི་ལོངས་སྤྱོད་ནང་དུ་ལུས་ལ་འདུས་པར་བཞག་པའོ། ། ཞེས་པ་དོན་དམ་པའི་ངེས་པའོ། ། ནང་དུ་འདུས་པ་དེའི་ཕྱིར་ཉིན་ཞག་སོ་སོའི་དུས་སུ་རླུང་རང་གི་ལམ་གཡས་གཡོན་དུ་ནི་རྒྱུ་བ་དགག་པར་བྱས་ནས་དབུགས་དེ་རྣམས་དབུ་མར་འགག་པ་སྒྲུབ་པར་བྱའོ། ། མཁའ་འགྲོ་མ་དེ་རྣམས་ཀྱི་རྒྱུ་བ་སྲོག་དང་ཐུར་སེལ་གྱི་རླུང་དག་དབུ་མར་འགགས་པས་ཐིག་ལེ་བཞི་དང་གནས་སྐབས་བཞི་འགག་གོ །
དེ་འགགས་པས་གཟའི་རྒྱུ་བ་དེ་དག་འགག་ཅིང་དེ་འགགས་པས་སྐུ་བཞི་མངོན་དུ་བྱེད་དོ་ཞེས་པ་ནི་ངེས་པའོ། ། ད་ནི་ཇི་སྲིད་ཅེས་པ་ལ་སོགས་པའི་ཚིགས་སུ་བཅད་པ་སྔ་མ་ལ་ལྟོས་པའི་གཉིས་པས་གསུངས་པའི་དོན་ནི་གོ་སླ་བས་འགྲེལ་པ་མ་མཛད་པའོ། ། དེའི་ཕྱིར་བཤད་ན། ཇི་སྲིད་ཕྱི་རོལ་དུ་གཟའ་རྣམས་དག་གི་ལོངས་སྤྱོན་ནང་དུ་རང་གི་ལུས་དང་། གཞན་ཕྱི་རོལ་དུ་བགྲོད་པ་གཉིས་ལ་གནས་པ་དེ་དག་ནང་དུ་དབུགས་རྔུབ་པ་དང་དབུགས་ཕྱིར་འབྱུང་བའི་ཚུལ་གྱིས་རྒྱུ་བ་ལས་མ་གྲོལ་བ་དེ་སྲིད་དུ་འཆི་བདག་དུས་ཀྱི་ཕོ་ཉ་མོ་མཁའ་གྲོ་མ་སེམས་ཅན་ཀུན་ལ་ཁྱབ་བྱེད་མ་སྟེ་གཙོ་མོ་ཡེ་ཤེས་ཀྱི་རླུང་གང་ཡིན་པ་དེ་གནས་ཁམས་གསུམ་དུ་ནི་སེམས་ཅན་རྣམས་ལ་མཆོག་དག་སྟེར་བར་འགྱུར་རམ་ཅི་སྟེ་མཆོག་སྟེར་བ་མེད་དོ། ། བླ་མའི་གསུང་སྦྱོར་བ་ཡན་ལག་དྲུག་གི་མན་ངག་ལ་གནས་པས་རྗེས་དྲན་གྱི་བྱང་ཆུབ་ཀྱི་སེམས་ནོར་བུའི་རྩེ་མོར་འབབ་པའི་དགའ་བ་ཉམས་སུ་མྱོང་བ་དང་ཏིང་ངེ་འཛིན་གྱིས་ནོར་བུར་འགྱུར་བ་མེད་པའི་བདེ་བ་ལ་གནས་པས་འཛག་བདེ་ལ་སོགས་པའི་སྡིག་པ་དང་བྲལ་ནས་མཆོག་སྟེར་བར་དུས་ཀྱི་ཕོ་ཉ་མོ་ཡེ་ཤེས་ཀྱི་རླུང་ཕྲ་མོ་ཨ་ཝ་དྷཱུ་ཏཱིར་རབ་ཏུ་རྒྱུ་བ་འགྱུར་མེད་ཡེ་ཤེས་ཀྱི་རྣལ་འབྱོར་དང་ལྡན་པ་རྣམས་ཀྱིས་ཤེས་པར་བྱ་སྟེ། དེ་ལས་གཞན་དུ་རླུང་མ་བཀག་པས་འཛག་བདེའི་འདོད་ཆགས་ཀྱི་སེམས་ལ་གནས་པ་ཉིད་ཀྱིས་ནི་མཆོག་སྟེར་བ་མ་ཡིན་ནོ། ། ད་ནི་ཟླ་བའི་རྐང་པ་ལ་སྒྲ་གཅན་འཇུག་པ་གསུངས་པ། ཉི་མ་ཞེས་པ་ལ་སོགས་པ་སྟེ། འདིར་ཉི་མའི་རྐང་པ་ནི་རོ་དང་དུས་དང་རི་བོང་ཅན་ཞེས་པ་སྔར་བརྗོད་པ་བཅུ་གཅིག་པོ་རྣམས་སོ། །
ཟླ་བའི་རྐང་པ་ནི་འབྱུང་བ་དང་འབྱུང་བ་མདའ་ཞེས་པ་ལ་སོགས་པ་ཉི་ཤུ་རྩ་ལྔ་སྟེ་འདི་དག་གཅིག་ཏུ་སྡོམ་པ་ནི་སུམ་ཅུ་རྩ་དྲུག་ཏུ་འགྱུར་རོ། ། དེ་རྣམས་ལ་ཉི་ཟླ་གཉིས་ཀའི་བགྲོད་པ་བཞིའི་དབང་གིས་ཉི་ཟླའི་ཡོན་ཏན་བརྒྱད་ཀྱིས་བསྒྱུར་བ་ནི་ཉིས་བརྒྱ་བརྒྱད་ཅུ་རྩ་བརྒྱད་དུ་འགྱུར་ཏེ། དེ་ལྟར་སྲེད་པས་བསྣུན་པ་རྣམས་ཞེས་པ་ནི་བརྒྱད་ཀྱིས་བསྣུན་པ་རྣམས་སོ། ། ཡན་ལག་རྣམས་ཀྱིས་བགོས་པའོ་ཞེས་པ་དུས་སྦྱོར་བཅུ་གཉིས་ཀྱིས་བགོས་པའི་ཐོབ་པ་ཉི་ཤུ་རྩ་བཞི་ནི་ཟླ་བའི་རྐང་པ་རྣམས་སུ་འགྱུར་རོ། ། ལྷག་མའི་རྐང་པ་ཉི་ཤུ་རྩ་ལྔ་པ་དེ་ལ་ནི་སྒྲ་གཅན་འཇུག་པ་ལ་ཡང་མཇུག་རིངས་ཟ་ཞེས་པ་ནི་སྒྲ་གཅན་གྱི་མཇུག་མ་དུས་མེས་ཟ་བར་བྱེད་དོ། ། དེ་ཉིད་ནང་དུ་དབང་པོ་དྲུག་ལས་ཡིད་ཀྱི་དབང་པོ་དང་ཁམས་དྲུག་ལས་ཡེ་ཤེས་ཁུ་བའི་ཁམས་ཀྱི་རྐང་པ་སྟོང་པའི་ཡན་ལག་གང་ཡིན་པའོ། ། དུས་སྦྱོར་བཅུ་གཉིས་ཀྱིས་འགོད་པ་ནི་ཞག་གཅིག་གི་ཐུན་མཚམས་བཞི་པོ་ཀུན་དང་ཐུན་བརྒྱད་པོ་རྣམས་དང་། ཉིན་ཞག་སོ་སོའི་དུས་སུ་དུས་སྦྱོར་ཕྱེད་པ་ཉེར་བཞི་པོ་རྣམས་སྲོག་ཆགས་རྣམས་ཀྱི་ཡན་ལག་བཅུ་གཉིས་རྣམས་ཞེས་པ་དེ་ནི་དེ་རྣམས་དུས་སྦྱོར་བཅུ་གཉིས་སུ་གནས་སོ་ཞེས་པའི་དོན་ཏོ། ། དུས་སྦྱོར་རེ་རེ་ལ་ནི་དབུགས་རྣམས་དག་ཀྱང་ཉིས་འགྱུར་དགུ་བརྒྱ་ཞེས་པ་དུས་སྦྱོར་རེ་རེ་ལ་བརྒྱ་ཕྲག་བཅོ་བརྒྱད་ཀྱི་སྲོག་རྣམས་འབབ་པ་དེ་རྣམས་ཡན་ལག་བཅུ་གཉིས་ལས་ཡན་ལག་གཅིག་ཏུ་གསུངས་སོ། ། ནང་དུ་ཇི་ལྟ་བ་དེ་ལྟར་ཕྱི་རོལ་དུ་ཁྱིམ་གྱི་ཟླ་བ་གཅིག་དང་དབྱུག་གུ་བརྒྱ་བཅོ་བརྒྱད་ཀྱི་རྟེན་འབྲེལ་གྱི་ཡན་ལག་གཅིག་གོ །
ཟླ་གཉིས་དང་དབྱུག་གུ་བརྒྱ་ཕྲག་སུམ་ཅུ་རྩ་དྲུག་གིས་དུས་གཅིག་གོ ། དེ་ལྟར་རྟེན་འབྲེལ་གྱི་ཡན་ལག་གཉིས་གཉིས་ཀྱི་དུས་དྲུག་གི་དུས་རེ་རེ་རྣམས་སོ། ། དེ་ལྟ་བུའི་དུས་གསུམ་གྱིས་ཉི་ཟླ་གཟས་འཛིན་པ་སྟེ། ཟླ་བ་དང་ཉི་མ་དང་སྒྲ་གཅན་གྱི་ལོངས་སྤྱོད་གཅིག་ཏུ་སྦྱོར་བ་ཉིད་ཀྱི་དབང་གིས་སོ། ། དེ་ལྟར་རྟེན་འབྲེལ་གྱི་ཡན་ལག་གཉིས་གཉིས་ཀྱིས་ཉིན་ཞག་དྲུག་ཅུ་རྣམས་ལ་རྟེན་འབྲེལ་བཅུ་གཉིས་ལན་ལྔར་འཁོར་བའི་དབང་གིས་ཐོག་མའི་ཉིན་ཞག་དང་པོ་ལ་མ་རིག་པའི་ཡན་ལག་གོ ། ཉིན་ཞག་གཉིས་པ་ལ་འདུ་བྱེད་དོ། ། དེ་བཞིན་དུ་བཅུ་གཉིས་པ་ལ་རྒ་ཤིའི་བར་དུའོ། ། སླར་ཡང་གཞན་ཉིན་ཞག་བཅུ་གསུམ་པ་ནི་མ་རིག་པའོ། ། བཅུ་བཞི་པ་ལ་འདུ་བྱེད་དོ། ། དེ་བཞིན་དུ་རིམ་པས་ནག་པོའི་དགུ་པ་སྔར་བཅུ་གཉིས་པ་བཞིན་རྒ་ཤིའོ། །
སླར་ཡང་བཅུ་པ་ལ་སོགས་པ་ལ་རིག་པ་ལ་སོགས་པའི་ཡན་ལག་གང་ཡིན་པ་དེ་རྣམས་ཏེ། ནག་པོའི་བཅུ་པ་ལ་མ་རིག་པའོ། ། བཅུ་གཅིག་པ་ལ་འདུ་བྱེད་དོ། ། དེ་བཞིན་དུ་རིམ་པས་དཀར་པོའི་དྲུག་པ་ལ་རྒ་ཤིའོ། ། སླར་ཡང་བདུན་པ་ལ་མ་རིག་པའོ། ། བརྒྱད་པ་ལ་འདུ་བྱེད་དོ། ། ནག་པོའི་གསུམ་པ་ལ་རྒ་ཤིའོ། ། སླར་ཡང་ནག་པོའི་བཞི་པ་ལ་མ་རིག་པའོ། ། ལྔ་པ་ལ་འདུ་བྱེད་དོ། ། དེ་བཞིན་དུ་རིམ་པས་གནམ་སྟོང་ལ་རྒ་ཤིའོ། །
དེའི་ཕྱིར་དེ་ལྟར་རྟེན་འབྲེལ་ལན་ལྔ་ནི་ས་དང་ཆུ་དང་མེ་དང་རླུང་ནང་ནམ་མཁའི་རང་བཞིན་གྱི་དུས་གཅིག་ལ་མ་རིག་པ་ལ་སོགས་པ་རྟེན་འབྲེལ་ཡན་ལག་བཅུ་གཉིས་རྣམས་ཡོངས་སུ་བསྐོར་བ་ལན་ལྔར་འདོད་དོ། ། སྔར་ལེའུ་དང་པོར་གསུངས་པ་དང་མི་འདྲར་བ་ནི་དེར་རྟེན་འབྲེལ་གྱི་བཟང་ངན་གྱི་འབྲས་བུ་འཆར་དུས་ཀྱི་དབང་དུ་བྱས་པ་ཡིན་ལ། འདིར་ནི་གཟས་འཛིན་གྱི་དུས་ངོས་གཟུང་བའི་དོན་དུ་བསྟན་པ་ཡིན་པས་དགོས་པ་ཐ་དད་པ་ལ་ལྟོས་པའི་ཕྱིར་མི་འགལ་ལོ། ། དེ་ལྟར་དུས་གཅིག་གི་ཕྱོགས་ཟླ་ཕྱེད་གཅིག་གི་ས་བོན་ནི་དབྱངས་ཐུང་ངུའོ། ། ཟླ་བ་གཅིག་གི་ས་བོན་ནི་དབྱངས་རིང་པོའོ། ། དུས་ཟླ་བ་གཉིས་ཀྱི་ས་བོན་ནི་དབྱངས་ཤིན་ཏུ་རིང་པོའོ། ། དེ་བཞིན་དུ་ཕྱོགས་ནི་སྙིང་སྟོབས་ཀྱི་ཆོས་ཅན་ནོ། ། ཟླ་བ་ནི་རྡུལ་གྱི་ཆོས་ཅན་ནོ། ། དུས་ནི་མུན་པའི་ཆོས་ཅན་ནོ། ། དེ་ལྟར་རྟེན་འབྲེལ་ལན་རྣམ་པ་ལྔ་པོ་བསྐོར་བ་རྣམས་ཀྱི་དུས་སུ་ཡང་ནི་ཀུན་ནས་ཟླ་བ་གཉིས་གཉིས་དག་ལས་དུས་རེ་རེ་རྫོགས་པར་འགྱུར་ཏེ།
དེ་ལས་ཟླ་བ་གཉིས་ཀྱི་དུས་གང་དུ་ཟླ་བའི་ཡེ་ཤེས་ཀྱི་ཆ་གཅིག་ཉམས་པ་ཉིད་དུ་གྱུར་པ་དེ་ནི་ཟླ་བ་གཉིས་ཀྱི་མཚན་ཉིད་ཅན་གྱི་དུས་དྲུག་པོ་དག་ལས་དུས་གསུམ་པ་རྫོགས་པའི་མཐའི་དང་པོའི་ཟླ་བ། དེ་ཉིད་ཁོ་ན་ལ་འཛིན་པའོ་ཞེས་པ་སྟེ་ཞེས་སྦྱར་རོ། ། འདིར་ཟླ་བ་གཉིས་པོ་དག་ལས་གསུམ་པའི་དང་པོའི་ཟླ་བ་དེ་ཉིད་ཁོ་ནའོ། ། ཞེས་འགྱུར་བཅོས་ལ་བཤད་དེ། རྭས། ཟླ་བ་གཉིས་པ་རྣམས་ཀྱི་གསུམ་གྱི་དང་པོ་ཞེས་འདོན་པས་སོ། ། འདིར་འཛིན་པའི་རྒྱུ་མཚན་ཉིན་ཞག་དྲུག་ཅུ་རྩ་བཞི་རྣམས་ཀྱིས་ཟླ་བའི་ཡེ་ཤེས་ཀྱི་ཆ་ཞག་རེ་རེ་ཟད་པ་སྟེ་ཟླ་བའི་ལོངས་སྤྱོད་ལ་ཆད་པའི་ཕྱིར་རོ། ། དེ་ལྟར་ན་ཟླ་བ་དྲུག་དང་དུས་གསུམ་གྱིས་ནི་ཉི་ཟླ་གཟས་འཛིན་པར་འགྱུར་ཏེ། རྟེན་ཅིང་འབྲེལ་པར་འབྱུང་བའི་ཡན་ལག་བཅུ་གཉིས་ལས་རེག་པའི་ཡན་ལག་གི་ཟླ་བ་འཆར་བ་ཉིད་ཀྱི་དབང་གིས་སོ། ། ཞེས་པ་ནི་འདིར་དུས་གསུམ་ན་ཉི་མ་འཛིན་པའི་རྒྱུ་མཚན་དུས་གསུམ་ལས་དང་པོའི་དུས་ནི་སྙིང་སྟོབས་ཀྱི་ཆོས་ཅན་ནོ། །
གཉིས་པ་ནི་རྡུལ་གྱི་ཆོས་ཅན་ནོ། ། གསུམ་པ་ནི་མུན་པའི་ཆོས་ཅན་ཏེ། དེས་ན་དུས་གསུམ་པའི་མཐར་མུན་པ་ཅན་སྒྲ་གཅན་གྱི་གདོང་འཇུག་གོ ། དེ་བཞིན་དུ་ཟླ་བ་ལ་ཡང་ཟླ་བ་དྲུག་ན་འཛིན་པའི་རྒྱུ་མཚན་ཁམས་དྲུག་གི་དབྱེ་བས་ཟླ་བ་དྲུག་སྟེ། དེའི་ཡེ་ཤེས་ཀྱི་ཁམས་ཀྱི་མཐར་ཐུག་པར་ཟླ་བ་དྲུག་པ་ཡིན་པས་དེ་ལ་སྒྲ་གཅན་འཇུག་པའོ། ། དེ་ལྟར་ཉི་མའི་དུས་ཀྱི་དབྱེ་བ་ཉི་མའི་རྐང་པས་བགྲོད་པ་གཉིས་ཀྱིས་དབང་གིས་ཟླ་བའི་དབུས་སུ་རབ་ཏུ་ཞུགས་ཞེས་པ་གནམ་སྟོང་ལ་ཉི་ཟླ་སྒྲ་གཅན་གཅིག་ཏུ་སྦྱོར་བ་ན་གཟས་འཛིན་པའོ། ། འདིས་ཀྱང་མར་ངོ་ཡར་ངོ་གཉིས་སྡོམ་པ་ལ་ཚེས་ཟླ་གཅིག་ཏུ་འཇོག་པར་བསྟན་ཏོ། ། དེ་ལྟར་ན་ཟླ་བ་དྲུག་པ་རྟེན་འབྲེལ་བཅུ་གཉིས་ལས་རེག་པའི་ཡན་ལག་གི་དབུས་དེར་མུན་ཅན་སྒྲ་གཅན་གྱི་ལོངས་སྤྱོད་ཀྱིས་ནི་ཟླ་བ་ཉི་མ་དག་གི་རྐང་པའི་ལོངས་སྤྱོད་དེ་འཛིན་ནོ། ། དེ་ཡང་ཉིན་དང་མཚན་མོའི་དུས་སུ་ཞེས་པ་ནི་ཉི་མ་འཛིན་པ་ལ་ཉིན་མོའི་དུས་ཀྱི་ལོངས་སྤྱོད་དང་། ཟླ་བ་འཛིན་པ་ལ་མཚན་མོའི་དུས་སུ་ཟླ་བས་ལོངས་སྤྱོད་པའི་ཆུ་ཚོད་དེ་འོག་ནས་འཆད་པར་འགྱུར་རོ།
དེའི་ཚེ་སྒྲ་གཅན་དག་གིས་བལྟས་པའི་སྨན་རྣམས་གང་ཡིན་དེ་དག་གྲུབ་པ་སྟེར་ཞེས་པ་ཉི་ཟླ་གཟས་འཛིན་པའི་དུས་སུ་ཤིང་ལ་སོགས་པ་སྒྲ་གཅན་གྱིས་བལྟས་པའི་ཕྱོགས་ནས་མཚོན་གྱི་བསྣུན་པ་རྣམས་ལས་འབྲས་བུ་རབ་ཏུ་སྨིན་པར་འགྱུར་རོ། ། འདིར་གཟས་འཛིན་གྱི་མན་ངག་ནི་ཟླ་བ་སོ་སོར་ཉི་མའི་ལོངས་སྤྱོད་ལ་སྐར་མ་གཉིས་དང་ཆུ་ཚོད་བཅུ་གཅིག་རེ་བྱིན་པས་རྐང་པ་རྩོམ་པ་ནས་ཟླ་བ་དྲུག་གིས་སྐར་མ་བཅུ་གཉིས་དང་ཆུ་ཚོད་དྲུག་ཅུ་རྩ་དྲུག་ཏུ་འགྱུར་རོ། ། དེ་ཡང་ཁྱིམ་ཟླ་གཉིས་ལ་ཟླ་བའི་ཡེ་ཤེས་ཆ་རགས་པ་ཚེས་ཞག་རེ་ཆད་ཅིང་། དེ་བསགས་པས་ཟླ་བ་དྲུག་ན་ཚེས་ཀྱི་ཉིན་ཞག་གསུམ་ལྷོ་བགྲོད་ལ་འཆར་བས་དེའི་བུ་ལོན་ལྷོ་བགྲོད་ལ་ཉི་མ་འཛིན་པའི་ཚེ་ཉིན་ཞག་གསུམ་གྱི་ཆུ་ཚོད་བཅུ་གསུམ་དྲུག་ཅུ་རྩ་དྲུག་ལ་དམན་པར་བྱས་ནས་བཅུ་གསུམ་གྱིས་ཕྲི་བའི་ལྷག་མ་ཆུ་ཚོད་ལྔ་བཅུ་རྩ་གསུམ་མོ། ། བྱང་བགྲོད་ཀྱི་ཚེ་ཞག་གསུམ་ལྷགས་པས་དེའི་ཚེ་ལོངས་སྤྱོད་སྣོན་དགོས་པའི་ཕྱིར་ཉི་མ་སྒྲ་གཅན་གྱིས་འཛིན་པའི་གནམ་སྟོང་གི་ལོངས་སྤྱོད་ཉེ་བར་ཉི་མའི་རྐང་པའི་ལོངས་སྤྱོད་ཆུ་ཚོད་བཅུ་གསུམ་པོ་དེ་བྱང་བགྲོད་ལ་དོར་བར་བྱའོ། ། འདི་ལྟར་ཡིན་པར་བྱེད་པ་ཟླ་འཕོ་ལས་ཤེས་སོ། ། དེ་ནས་སྒྲ་གཅན་གྱིས་ཞག་རེ་ཆུ་སྲང་བཅོ་ལྔ་ཡོད་པའི་དབང་དུ་བྱས་ནས་ཟླ་བ་དྲུག་ན་ཆུ་ཚོད་བཞི་བཅུ་རྩ་ལྔ་སློངས་ཤིང་ལུགས་བཟློག་ཏུ་སྤྱོད་པས་སྒྲ་གཅན་གྱི་ལོངས་སྤྱོད་བུལ་བ་ལ་ཆུ་ཚོད་བཞི་བཅུ་རྩ་ལྔ་དམན་པར་བྱས་ནས་ཉི་མའི་སྐར་མའི་ལོངས་སྤྱོད་ལ་སྦྱང་བར་བྱའོ། ། སྦྱངས་པས་རྣམ་པར་དག་པར་གྱུར་ན་ཉི་མ་རིལ་པོ་འཛིན་ནོ་ཞེས་པ་ལ་སོགས་པ་འཇིག་རྟེན་ཁམས་ལེར་བསྟན་པ་ལྟར་ཤེས་པར་བྱའོ། ། འོ་ན་འདི་ལྟར་བྱས་པས་ད་ལྟ་གཟའ་འཛིན་མི་རྟོགས་པའི་ཕྱིར་འདི་ལ་དགོས་པ་མེད་དོ་སྙམ་ན་མ་ཡིན་ཏེ། ལྷོ་གླིང་འདིའི་དབུས་སུ་འདི་ལྟར་བྱས་པས་གཟས་འཛིན་རྟོགས་ཀྱང་བོད་ལ་དེ་དག་མཚུངས་པས་མི་རྟོགས་པའི་ཕྱིར་རོ། །
སྐར་མའི་མགོ་བོ་སྤོ་བའམ་གཟའ་སོ་སོའི་ལོངས་སྤྱོད་ལ་བུ་ལོན་སྦྱང་དགོས་སོ། ། གང་གི་ཚེ་སྔ་མར་ཁ་ཡིས་ཉི་མ་བཟུང་བ་དེའི་ཚེ་ཕྱི་མར་གཟའ་འཛིན་བྱུང་ན་མཇུག་མའི་ལོངས་སྤྱོད་ཀྱིས་འཛིན་པར་འགྱུར་རོ། ། དེ་བཞིན་དུ་ཟླ་བ་ཡང་ཉ་ལ་འཛིན་པའོ། ། ཞེས་པ་འདིས་ཉི་ཟླ་གཟས་འཛིན་པའི་མཚན་ཉིད་གྲུབ་པའོ། ། ཕྱི་རོལ་ལ་ཇི་ལྟ་བ་དེ་བཞིན་དུ་ནང་དུ་ཡང་ཉིན་ཞག་སོ་སོར་དུས་སྦྱོར་དྲུག་པ་ལ་ཉི་མ་སྒྲ་གཅན་གྱིས་འཛིན་པར་རིག་པར་བྱའོ་ཞེས་པ་རྣལ་འབྱོར་པ་རྣམས་ཀྱི་དབང་དུ་བྱས་སོ། ། ནང་གི་གཟའ་འཛིན་འདི་ནི་རྣལ་འབྱོར་པ་མ་ཡིན་པ་ཐ་མལ་གྱི་བྱིས་པ་རྣམས་ཀྱིས་རྟོགས་པར་བྱ་བ་མ་ཡིན་ཏེ་བསྟན་བཅོས་ཀྱི་སྒོ་ནས་ནི་བརྗོད་པར་མི་ནུས་སོ། ། ད་ནི་བཀྲ་ཤིས་ལ་སོགས་པ་རྣམས་ཀྱི་ཞིང་རྣམས་སུ་གསུངས་པས་སྐྱེས་ཞེས་པ་ལ་སོགས་པའོ། ། འདིར་ས་སྐྱེས་ལ་སོགས་པའི་གཟའ་རྣམས་ནི་ལུག་ལ་སོགས་པའི་ཁྱིམ་རྣམས་ལ་ཞིང་ཅན་རྣམས་བདག་པོར་འགྱུར་ཏེ། ལུག་ལ་ས་སྐྱེས་སོ། ། གླང་ལ་ཁུ་བ་པ་སངས་སོ། །
འཁྲིག་པ་ལ་གཟའ་ལྷག་གོ ། ཀརྐ་ཊ་ལ་ཟླ་བའོ། ། སེང་གེ་ལ་ཉི་མའོ། ། བུ་མོ་ལ་སླར་ཡང་གཟའ་ལྷག་གོ ། སྲང་ལ་སྤ་བ་སངས་སོ། ། སྡིག་པ་ལ་ས་སྐྱེས་སོ། ། གཞུ་ལ་སྔགས་པ་ཞེས་པ་ཕུར་བུའོ། ། ཆུ་སྲིན་ལ་ཉི་སྐྱེས་ཞེས་པ་སྤེན་པའོ། ། བུམ་པ་ལ་ཡང་སྤེན་ཞེས་པ་སླར་ཡང་སྤེན་པའོ། ། ཉ་ལ་སྔགས་པའོ། །
འདི་རྣམས་ཉིན་ཞག་སོ་སོའི་དུས་སུ་ཞག་རེ་རེའི་དུས་སྦྱོར་བཅུ་གཉིས་འཆར་བ་ཞིང་ཅན་རྣམས་ཏེ་དུས་ཀུན་དུ་ལོངས་སྤྱོད་པར་བྱེད་པ་པོ་རྣམས་སོ་ཞེས་པའི་དོན་ཏོ། ། དེས་ན་འདིར་ཞི་བའི་ལས་ལ་ཟླ་ཉིའི་ཁྱིམ་སྟེ་ཞེས་པ་ཞི་བ་ལ་ཀརྐ་དང་སེང་གེའི་ཁྱིམ་གཉིས་སོ། ། རྒྱས་པ་ལ་ཉི་སྐྱེས་གཟའ་ལྷག་གི་ཁྱིམ་ནི་འཁྲིག་པ་དང་བུ་མོ་གཉིས་སོ། ། དབང་ལ་པ་སངས་ཀྱི་ཁྱིམ་གླང་དང་སྲང་གཉིས་སོ། ། དགུག་པ་ལ་ས་སྐྱེས་ཀྱི་ཁྱིམ་ལུག་དང་སྡིག་པ་གཉིས་སོ། ། འབྲལ་དང་བསྐྲད་པ་ལ་སྔགས་པའི་ཁྱིམ་གཞུ་དང་ཉ་གཉིས་སོ། ། བསད་པའི་ལས་བྱ་བ་དག་ལ་སྤེན་པའི་ཁྱིམ་ཆུ་སྲིན་དང་བུམ་པ་གཉིས་སུ་བྱ་བར་རབ་ཏུ་འགྱུར་བ་རྣམས་སོ། ། གལ་ཏེ་གཟའ་རང་རང་གི་ཞིང་འདིར་ནི་ཞིང་ཅན་སྐར་མའི་ལོངས་སྤྱོད་ཀྱི་དབང་གིས་གལ་ཏེ་ཞིང་བདག་གཟའ་དེ་གནས་པར་གྱུར་ན་དེའི་ཚེ་ལས་དེ་དང་དེ་བྱའོ། ། ཞིང་ཅན་སྐར་མ་གཞན་གྱི་དུས་སུ་གཟའ་གཞན་གྱིས་བྱིན་གྱིས་བརླབས་པའི་ཁྱིམ་དུ་ནི་སྔར་བརྗོད་པའི་ལས་རྣམས་ལ་དེའི་འབྲས་བུ་སྟེར་བར་མི་འགྱུར་རོ། ། ཞེས་པ་ངེས་པའོ། །
ད་ནི་བཅོམ་ལྡན་འདས་ཀྱི་ཞལ་གྱི་དབྱེ་བས་ཞི་བ་ལ་སོགས་པ་ལ་གང་གཙོ་བོ་གསུངས་པ་ཞི་བ་ལ་ཞེས་པ་ལ་སོགས་པ་སྟེ། འདིར་བཅོམ་ལྡན་འདས་ཀྱི་ཞལ་བཞི་ཐུན་མཚམས་ལ་ཡང་དག་པར་རྒྱུ་བའི་དབང་གིས་ཞི་བ་ལ་བྱང་གི་ཞལ་དཀར་པོ་ཉི་མ་ཤར་བ་ནས་བརྩམས་ཏེ་དང་པོར་ཞེས་པ་ཐུན་དང་པོ་ལ་སྔོན་ཏེ་མདུན་ནམ་ཤར་དུ་གཙོ་བོར་འགྱུར་རོ། ། དེས་ན་ཞི་བ་ལ་ཞེས་པ་ནི་ཞི་བའི་ཡུལ་ལ་བྱ་བའི་སྔགས་དང་བསམ་གཏན་ལ་སོགས་པ་ལ་རྣམས་ཀྱིས་སྔར་ལ་ལས་བསྒྲུབས་པའི་འབྲས་བུ་ཞི་བ་ཐུན་ཚོད་གཅིག་གིས་སྒྲུབ་པར་བྱའོ། ། དཀར་དང་སེར་མཚུངས་ཐུན་ཚོད་ལག་པ་ལ་ཞེས་པ་ནི་བཅོམ་ལྡན་འདས་ཀྱི་ཞལ་ཐུན་མཚམས་ལ་འཁོར་བའི་དབང་གིས་ཐུན་ཚོད་གཉིས་པ་ལ་ནུབ་ཀྱི་ཞལ་སེར་པོ་དང་བྱང་གི་ཞལ་དཀར་པོ་ཕྱེད་བསྲེས་པའི་ཞལ་ལས་ནི་སྔོན་ཏེ་ཤར་དུ་གཙོ་བོར་འགྱུར་ཏེ་དཀར་སེར་བསྲེས་པ་ནུབ་བྱང་གི་ཞལ་གྱི་ཁ་དོག་དེས་རྒྱས་པ་སྒྲུབ་པར་བྱའོ། ། ནུབ་ཀྱི་ཞལ་སེར་པོ་ནི་ཉི་མ་གུང་ནས་བརྩམས་ནས་ཐུན་ཚོད་གཅིག་ལ་གཙོ་བོར་འགྱུར་ཏེ་དེ་ཡིས་མེའི་ཐུན་ལ་ཞེས་པ་ཐུན་ཚོད་གསུམ་པ་རེངས་པའི་ཡུལ་ལ་དངོས་གྲུབ་སྟེར་རོ། ། ཆུ་གཏེར་ཏེ་ཐུན་ཚོད་བཞི་པ་ལ་གསེར་དང་ཉི་མ་མཚུངས་ཞེས་པ་ནུབ་ཀྱི་སེར་པོ་དང་ལྷོའི་དམར་པོ་བསྲེས་པའི་ཁ་དོག་གཙོ་བོར་འགྱུར་ཏེ། དེ་ཡིས་རྨོངས་པ་སྒྲུབ་པར་བྱའོ། ། དེ་བཞིན་ཐུན་ལྔ་པ་དག་ལ་ཞལ་དམར་པོ་ཁ་དོག་གཙོ་བོར་འགྱུར་ཏེ་དགུག་པའི་ལས་ལའོ། ། ཐུན་དྲུག་པ་ལ་ཉི་མ་ཆུ་གཏེར་དང་མཚུངས་ཞེས་པ་ལྷོའི་དམར་པོ་དང་ཤར་གྱི་ནག་པོ་བསྲེས་པའི་ཁ་དོག་གཙོ་བོ་དེ་ཡིས་དབང་དུ་བྱ་བ་སྒྲུབ་པར་བྱའོ། ། དེ་བཞིན་དུ་བསད་པ་ལ་ཤར་གྱི་གཙོ་བོའི་ཞལ་ནག་པོ་སྟེ་རི་བོ་ལའོ་ཞེས་པ་མཚན་མོ་ཕྱེད་ནས་བརྩམས་ནས་ཐུན་ཚོད་བདུན་པ་ལའོ། །
བསྐྲད་པ་ལ་ཤར་གྱི་ནག་པོ་དང་བྱང་གི་དཀར་པོ་བསྲེས་པའི་ཁ་དོག་གཙོ་བོར་འགྱུར་པས་འདིར་སྤྲུལ་ལ་ཞེས་པ་ཐུན་ཚོད་བརྒྱད་པ་ལ་མཚན་མོའི་མཐའ་ནས་ཉི་མ་འཆར་བའི་མཐར་ཐུག་པ་ལ་ལས་བསྒྲུབ་པར་བྱའོ། ། དེ་ལྟར་ན་གང་གི་ཚེ་བཅོམ་ལྡན་འདས་དུས་ཀྱི་འཁོར་ལོ་ཐུན་ཚོད་འཁོར་བའི་དབྱེ་བས་ཀྱཻ་རྡོ་རྗེ་ཞལ་བརྒྱད་པར་སྤྲུལ་པ་ཡིན་པ་དེའི་ཚེ་ཐུན་མཚམས་བཞིའི་དབྱེ་བས་ཞབས་བཞི་དང་། ཐུན་ཕྱེད་ཀྱི་དབྱེ་བས་ཕྱག་བཅུ་དྲུག་ཏུ་འགྱུར་རོ། ། ཞེས་གྲུབ་བོ། ། དེ་ལྟར་ཕྱག་བཅུ་དྲུག་གི་དབྱེ་བས་ཞེས་འབྲིའོ། ། ཉིན་མོ་ལ་ལས་བརྒྱད་པོ་རྣམས་ཏེ་མཚན་མོ་ཡང་ཐུན་ཕྱེད་ཀྱི་དབྱེ་བས་ལས་བརྒྱད་པོ་རྣམས་སོ། ཞེས་པ་ནི་ངེས་པའོ། ། ཡང་ན་ཐུན་མཚམས་བཞི་བའི་དབྱེ་བས་བཞི་སྟེ། སྔ་དྲོའི་ཐུན་མཚམས་ལ་ཞི་བའོ། ། ཉི་མ་གུང་ལ་རེངས་པའོ། །
ཉི་མ་ནུབ་པ་ལ་དགུག་པའོ། ། མཚན་མོ་ཕྱེད་ལ་བསད་པའོ། ། འདིར་ཡང་ཀྱེ་རྡོ་རྗེ་ཞལ་བརྒྱད་པའི་ཤེས་རབ་བདག་མེད་མ་ནི་ཕྱག་གཉིས་མ་སྟེ་སྔ་དྲོ་དང་ཕྱི་དྲོའི་ཐུན་མཚམས་ནི་ཞབས་གཉིས་སོ། ། ཉི་མ་གུང་དང་མཚན་མོ་ཕྱེད་ནི་ཕྱག་གཉིས་སོ། ། ཉིན་མཚན་མཐའ་དག་གི་ཞལ་ལོ་ཞེས་པ་ལས་སྒྲུབ་པ་ལ་སྒོམ་པའི་ངེས་པའོ། ། ཚིགས་སུ་བཅད་པ་འདི་ནས་ཚིགས་སུ་བཅད་པ་གཉིས་པ་གང་ཡིན་པ་དེ་ནི་གོ་སླ་བས་འགྲེལ་པ་མ་མཛད་པའོ། ། དེའི་ཕྱིར་བཤད་པར་བྱ་སྟེ། ས་ཆུ་མེ་རླུང་ནམ་མཁའི་རི་བོང་ཅན་ནི་ཞེས་རྭས་འདོན་པ་ལྟར་ས་དང་ཆུ་དང་མེ་དང་རླུང་དང་ནམ་མཁའི་རང་བཞིན་འཁོར་ལོ་ལྔ་དང་རི་བོང་ཅན་གཡོན་དང་ཉི་མ་གཡས་དང་ལྷ་སྒྲ་གཅན་ཏེ་འདི་རྣམས་ལ་སྲོག་གི་ལོངས་སྤྱོད་པར་བྱེད་པ་པོ་མིན་ཞིང་ས་སོགས་འདི་རྣམས་ལ་སྲོག་གི་རླུང་ནི་སྤྱོད་པར་བྱེད་པ་པོའི་རྒྱུ་ཡང་སྔོན་གྱི་ལས་དགེ་མི་དགེའི་འབྲས་བུའི་དབང་གིས་ལོངས་སྤྱོད་པ་མིན་གྱི་བདག་ནི་ལོངས་སྤྱོད་པ་པོ་དང་ལོངས་སྤྱོད་པའི་རྒྱུའོ་ཞེས་སེམས་པར་བྱེད་དོ། ། དེ་ལྟར་སེམས་པ་དེ་དག་ཟག་བཅས་ཀྱི་བདེ་བ་ལ་སྲེད་པས་སྡུག་བསྔལ་ལ་བདེ་བར་ཞེན་ཅིང་རྗེས་སུ་ཆགས་ཏེ་འབྱུང་པོའི་སེམས་ཅན་གྱི་ཚོགས་ཀྱི་བདེ་བ་དང་ཐར་པ་ནི་གཟའ་དང་ལག་འགྲོ་ཀླུ་དང་ལྷ་རྣམས་དག་ལ་དོན་དུ་གཉེར་བར་བྱེད་ཅིང་ཐོབ་པར་སེམས་མོད་ཀྱི་དེ་དག་ལས་རྣམ་པར་མི་རྟོག་པའི་ཡེ་ཤེས་གང་གི་དྲིན་གྱིས་སེམས་ཅན་རྣམས་ཀྱི་ཐར་པ་ཐོབ་པར་རབ་ཏུ་འགྱུར་བ་ཡིད་དབུ་མར་རླུང་ཞུགས་པ་ཉིད་ཀྱིས་ཞི་བ་ལྷན་ཅིག་སྐྱེས་དགའ་དེ་ནི་སྟེར་བར་བྱེད་པ་མ་ཡིན་ནོ། ། ད་ནི་བྱིས་པ་སྐྱེས་པའི་དབུགས་ཀྱི་མཚན་ཉིད་གསུངས་པ་དང་པོ་ཞེས་པ་ལ་སོགས་པ་སྟེ།
འདིར་བྱིས་པ་མངལ་ནས་སྐྱེས་མ་ཐག་པའི་དང་པོའི་དབུགས་ཐོག་མ་གང་ཡིན་པ་དེ་ནི་ཉི་ཟླའི་ཡོན་ཏན་མེད་པའི་བདག་ཉིད་ཅེས་པ་སྙིང་སྟོབས་ལ་སོགས་པའི་ཡོན་ཏན་གསུམ་དང་། དྲི་ལ་སོགས་པའི་ཡོན་ཏན་ལྔ་དང་བྲལ་བ་སྟེ་ཡོན་ཏན་དེའི་བདག་ཉིད་ཅན་གྱི་ཆོས་རྣམས་ལ་མ་ཞུགས་པའི་ཕྱིར་རོ། ། དེ་ནས་རྣམ་གསུམ་ཡོན་ཏན་དབང་གིས་ཞེས་པ་སྙིང་སྟོབས་ཀྱི་དབང་གིས་དབུགས་གཉིས་པ་འབྱུང་ངོ་། ། རྡུལ་གྱི་དབང་གིས་གསུམ་པའོ། ། མུན་པའི་དབང་གིས་བཞི་པའོ། ། དེ་རྣམས་ལ་སྔ་མ་ཡོན་ཏན་མེད་པ་གྲངས་སུ་གཟུང་བར་མི་བྱའོ། ། དེ་ནས་སྔ་མ་དེ་དང་ཡང་ལྷན་ཅིག་དབུགས་གསུམ་གྱི་གྲངས་སུ་བགྲང་བར་བྱ་བ་སྟེ། སྔ་མ་ནི་ཕྱི་མ་གསུམ་ལ་ཁྱབ་པར་བྱེད་པ་ཡིན་པའི་ཕྱིར་རོ། ། སླར་ཡང་སྙིང་སྟོབས་དང་རྡུལ་དང་མུན་པའི་རང་བཞིན་གྱི་དབུགས་གསུམ་པོ་དེ་རྣམས་ཀྱང་སོ་སོར་ཡུལ་ལྔའི་ཡོན་ཏན་གྱིས་དབྱེ་བའི་དབང་གིས་རེ་རེ་ལ་རྣམ་པ་ལྔ་ལྔར་འགྱུར་ཏེ་དེས་ན་ཚེས་ཞེས་བྱ་བར་འགྱུར་ཏེ། ཞེས་པ་དབུགས་བཅོ་ལྔའོ། །
བཅོ་ལྔ་པོ་དེ་རྣམས་སླར་ཡང་ལུས་དང་ངག་དང་སེམས་ཀྱི་དབྱེ་བས་སུམ་འགྱུར་དུ་བསྒྱུར་བ་ནི་འབྱུང་བ་ཆུ་གཏེར་གྲངས་འགྱུར་ཞེས་པ་བཞི་བཅུ་རྩ་ལྔའོ། ། སླར་ཡང་དེ་ནས་རྒྱུ་བའི་དབྱེ་བ་རྣམས་ཀྱིས་བསྣུན་པ་དེ་དག་རྣམས་ཞེས་པ་ནི་ཟླ་བ་དང་ཉི་མའི་རྒྱུ་བ་རྣམ་པ་བཞི་སྟེ་མྱུར་བ་དང་དལ་བ་དང་འཁྱོག་པོ་དང་འབྱུང་བའི་རྐང་པ་རྣམས་ཀྱི་དབྱེ་བས་སྔ་རྐང་ལ་ནོར་འཕེལ་བ་དང་འགྲིབ་པ་དང་ཕྱི་རྐང་ལ་བུ་ལོན་འཕེལ་བ་དང་འགྲིབ་པའི་དབྱེ་བས་སོ། ། བཞི་པོ་དེ་རྣམས་ཀྱིས་བསྣུན་པ་རྣམས་ནི་ཆུ་ཚོད་ཕྱེད་ཀྱི་དབུགས་ཀྱི་གྲངས་རྣམས་དག་སྟེ་ཞེས་པ་བརྒྱད་ཅུའི་གྲངས་སོ། ། སླར་ཉིས་འགྱུར་རྣམས་ནི་དབུགས་ཀྱི་གྲངས་ཏེ་ཆུ་ཚོད་ཀྱི་དབུགས་ཀྱི་གྲངས་སུམ་བརྒྱ་དྲུག་ཅུ་རྣམས་སུ་འགྱུར་ཏེ་གཉིས་ཀྱིས་བསྒྱུར་བ་ནི་ཤེས་རབ་དང་ཐབས་ཀྱི་རང་བཞིན་གྱིས་ཕྱེ་བ་ལས་སོ། ། ཆུ་ཚོད་གཅིག་པོའི་དབུགས་དེ་ནི་བྱིས་པའི་གཡོན་ནམ་གཡས་ནས་དཀྱིལ་འཁོར་གཅིག་འབབ་པར་བྱེད་པའོ། ། དེ་ནས་དཀྱིལ་འཁོར་གཉིས་པ་དང་གསུམ་པ་ལ་སོགས་པ་སྟེ། དེ་དག་ཀྱང་དཀྱིལ་འཁོར་གཉིས་དང་གསུམ་དང་ཆུ་གཏེར་ཏེ་བཞི་དང་། མདའ་སྟེ་ལྔ་ཞེས་པ་ལ་སོགས་པས། དུས་ཏེ་དྲུག་དང་། རི་སྟེ་བདུན་དང་བརྒྱད་དང་།
གཟའ་སྟེ་དགུ་དང་། དཀྱིལ་འཁོར་བཅུ་པ་རྣམས་ཀྱིས་ནི་ལོ་ལ་སོགས་པའི་དུས་ཀྱི་དབྱེ་བས་ཕྱེ་བའི་རྩ་དབུ་མ་ལས་དཀྱིལ་འཁོར་བཅུ་འབབ་པར་བྱེད་པ་འདི་འཕེལ་བ་སྟེ། དེ་ཡང་གཡོན་དང་གཡས་སུ་ཉིན་མཚན་གཅིག་ཉིད་ཀྱིས་དཀྱིལ་འཁོར་དྲུག་ཅུའི་བར་དུ་བརྒྱུས་པས་འཕེལ་ལོ། ། མཚམས་དེ་ནས་སྡེའི་རབ་དབྱེ་རྣམས་ཀྱིས་ཞེས་པ་སྔར་ཚིགས་བཅད་སོ་དྲུག་པའི་འགྲེལ་པར་བརྗོད་པའི་ས་བོན་ཀ་ཡིག་ལ་སོགས་པའི་སྡེ་པ་དབྱངས་བཅས་རྣམས་དང་། ཆུ་སྲིན་ལ་སོགས་པའི་དུས་སྦྱོར་དང་། ཕྱོགས་དང་ཉིན་ཞག་གི་དབྱེ་བ་རྣམས་ཀྱིས་རཱ་ས་ནཱ་དང་ལཱ་ལ་ན་རྣམ་པ་གཉིས་ཀྱི་ལམ་ལ་གནས་པའི་རླུང་གིས། དུས་ཀྱི་དབྱེ་བས་ཕྱེ་བའི་རྩ་ནི། འཇིག་རྟེན་གསུམ་དུ་གནས་པ་ཞེས་པ་ལུས་ཀུན་ནས་གང་བར་བྱེད་དེ་ལུས་གང་ན་རྩ་སྟོང་ཕྲག་བདུན་ཅུ་རྩ་གཉིས་པོ་གང་བར་བྱེད་དོ། ། དེ་ལས་མི་འགྱུར་བའི་བདེ་བ་མཉམ་པའི་འབྲས་བུ་སྟེར་བ་གང་ཡིན་པ་དེ་ནི་ཟླ་བ་ཉི་མའི་རབ་ཏུ་རྒྱུ་བ་ལས་ཞེས་པ་ལཱ་ལ་ན་དང་རཱ་ས་ནཱའི་རླུང་དབུ་མར་རབ་ཏུ་རྒྱུ་བ་ལས་འགྱུར་ཏེ། དེ་ཡང་གཡས་གཡོན་གྱི་དཀྱིལ་འཁོར་ལྔ་དབུ་མར་འབབ་པ་ལས་སོ། །
ཞེས་པ་དབུགས་འབྱུང་བ་ལས། དུས་ཀྱི་དབྱེ་བས་ཕྱེ་བའི་རྩ་འཕེལ་བའི་དབྱེ་བའོ། ། གཉིས་པ་སྡེ་ཚན་གྱི་རྩ་འཕེལ་བའི་དབྱེ་བ་ནི། ཐོག་མར་མངལ་བཟུང་བ་ནས་དུས་ཀྱི་རྩའི་སྡེ་ཚན་གྱི་དབྱེ་བ་ལས་ལུས་འབྱུང་བའི་སླད་དུ་རྩ་འཕེལ་ལོ། ། དེ་ལ་གཅིག་གི་སྡེ་ཚན་ནི་གཅིག་སྟེ་འཁོར་ལོ་དྲུག་པོ་རྣམས་ཀྱི་དབུས་སུ་དབུ་མ་ཨ་ཝ་དྷཱུ་ཏཱི་གཅིག་པུ་འགྲུབ་པའོ། ། དེ་ནས་གཉིས་ཀྱི་སྡེ་ཚན་ནི་གཉིས་གཉིས་བཞི་སྟེ་གཙུག་ཏོར་གྱི་པད་མའི་རྩ་བཞི་རྣམས་དང་ལྟེ་བའི་འཁོར་ལོའི་ཟླུམ་སྐོར་དང་པོའི་རྩ་བཞིའོ། ། གསུམ་གྱི་སྡེ་ཚན་ནི་གསུམ་གསུམ་དགུའོ། ། དེ་རྣམས་ལས་བརྒྱད་ནི་སྙིང་ཁའི་རྩ་བརྒྱད་དང་ལྟེ་བའི་འཁོར་ལོའི་ཟླུམ་སྐོར་གཉིས་པའི་རྩ་བརྒྱད་པོ་སྟེ། དགུ་པ་ནི་ཟླ་བ་ཁུ་བའི་སྐྱེ་གནས་སྙིང་ཁའི་དབུས་ཀྱི་དབུ་མ་ལ་ལཱ་ནས་བསྐོར་བའི་རྩའོ། ། བཞིའི་སྡེ་ཚན་ནི་བཞི་བཞི་བཅུ་དྲུག་སྟེ།
དེ་རྣམས་ནི་དཔྲལ་བའི་རྩ་བཅུ་དྲུག་དང་། ལྟེ་བའི་འཁོར་ལོའི་ཁྱིམ་གྱི་རྩའི་ཟླུམ་སྐོར་གྱི་ཕྱི་རོལ་ཏུ་གནས་པའི་རྩ་བཅུ་དྲུག་པོའོ། ། འདིར་རྭས། ཁྱིམ་གྱིས་ཡོངས་སུ་བསྐོར་བའི་ཕྱི་རོལ་དུ་བཅུ་དྲུག་གོ་ཞེས་སོ། ། ལྔའི་སྡེ་ཚན་ནི་ལྔ་ལྔ་ཉི་ཤུ་རྩ་ལྔ་སྟེ་དེ་རྣམས་ནི་དཔྲལ་བར་རྩ་བཅུ་དྲུག་གི་ཕྱི་རོལ་དུ་གནས་པའི་ཟླ་བའི་རྐང་པ་ཉེར་ལྔའི་རྩ་རྣམས་སོ། ། དྲུག་གི་སྡེ་ཚན་སུམ་ཅུ་རྩ་དྲུག་སྟེ། དེ་རྣམས་ཀྱི་ནང་ནས་སུམ་ཅུ་རྩ་གཉིས་ནི་མགྲིན་པར་རོ། ། བཞི་ནི་བཀྲ་ཤིས་དང་གཟའ་ལྷག་དང་ཕུར་བུ་དང་པ་སངས་རྣམས་ཀྱི་སྐྱེ་བའི་གནས་མགྲིན་པའི་ལྟེ་བར་རྩ་བཞི་སྟེེ། ཟླ་བ་གཡོན་པའི་རྩའི་རྐང་པ་སྟེ་ཆ་དབུ་མ་ལ་ཡོངས་སུ་བསྐོར་བའི་རྩ་ཕྱི་རོལ་དུ་གནས་པའོ། ། འདིར་རྭས།
སྐྱེ་བའི་གནས་ལྟེ་བར་བཞི་སྟེ། ཟླ་བའི་རྐང་པ་ཡོངས་སུ་བསྐོར་བ་ཕྱི་རོལ་དུའོ། ། ཞེས་སོ། ། བདུན་གྱི་སྡེ་ཚན་ནི་བདུན་བཞི་བཅུ་རྩ་དགུ་སྟེ། མགྲིན་པར་རྩ་སོ་གཉིས་ཀྱི་ཕྱི་རོལ་གྱི་ཟླུམ་སྐོར་གཉིས་པ་ལ་ཉི་མའི་ཁྱིམ་གྱི་རྐང་པའི་རྩ་བཞི་བཅུ་རྩ་བརྒྱད་དོ། ། གཅིག་ནི་ཉི་མའི་སྐྱེ་གནས་རོ་མའི་ཆ་སྟེ་མགྲིན་པའི་ལྟེ་བར་དབུ་མ་ལ་བསྐོར་བར་ཡང་ངོ་། ། བརྒྱད་ཀྱི་སྡེ་ཚན་ནི་བརྒྱད་བརྒྱད་དྲུག་ཅུ་རྩ་བཞི་སྟེ་ལྟེ་བའི་འཁོར་ལོ་དཀྱིལ་འཁོར་དྲུག་ཅུ་འབབ་པར་བྱེད་པ་དྲུག་ཅུ་དང་སྟོང་པའི་རྩ་བཞིའོ། ། དགུའི་སྡེ་ཚན་ནི་དགུ་དགུ་བརྒྱད་ཅུ་གྱ་གཅིག་གོ ། བཅུའི་སྡེ་ཚན་ནི་བཅུ་པ་བཅུ་སྟེ་བརྒྱའོ། ། དེ་དག་ཀྱང་རྐང་ལག་ལ་གནས་པའི་ཚིགས་ཀྱི་རྩ་སུམ་བརྒྱ་དྲུག་ཅུ་ལ་ཐབས་ཤེས་གཉིས་ཕྱེ་བས་བརྒྱ་བརྒྱད་ཅུ་ཐོབ་པའི་བརྒྱ་ནི་བཅུའི་སྡེ་ཚན་གྱི་རྩ་ཡིན་ལ།
བརྒྱད་ཅུ་ནི་དགུའི་སྡེ་ཚན་གྱི་རྩ་སྟེ་དེའི་གཅིག་ནི་དལ་བ་སྤེན་པའི་སྐྱེ་གནས་སྔ་མའི་རིགས་པས་ལྟེ་བའི་དབུ་མ་ལ་བསྐོར་བའི་རྩའོ་ཞེས་སོ། ། དགུ་དང་བཅུའི་སྡེ་ཚན་འདི་རྣམས་ལས་དལ་བའི་སྐྱེ་གནས་བོར་བ་ནི་བརྒྱ་བརྒྱད་བཅུ་སྟེ་ལུས་ཀྱི་ཕྱི་རོལ་དུ་གནས་པ་ཉིད་ཀྱི་དབྱེ་བས་རྡུལ་གྱི་ཆོས་ཅན་ཉིད་ཀྱི་ཕྱིར་རོ། ། དེ་ལ་ནང་དུ་གནས་པའི་དབྱེ་བས་ཁུ་བའི་ཆོས་ཅན་གྱི་རྩ་བརྒྱ་བརྒྱད་བཅུ་བསྣན་པས་ཉིས་འགྱུར་དུ་གྱུར་པ་ནི་སུམ་བརྒྱ་དྲུག་བཅུ་སྟེ་ཚིགས་ཀྱི་ཕྱོགས་རྣམས་སུ་གནས་པའི་རྩ་རྣམས་སུ་ཤེས་པར་བྱའོ། ། འདི་དག་འོག་ནས་བརྒྱ་དང་བརྒྱད་ཅུ་རྩ་གཅིག་གང་ཞིག ལག་རྐང་ལ་གནས་ཚིགས་ཀྱི་རྩ་ནི་གཉིས་ཀྱི་དབྱེ་བ་རྣམས་ཞེས་པས་གསལ་བར་བྱས་སོ། ། དེ་བཞིན་དུ་མགྲིན་པ་རྩའི་གྲངས་ཇི་ལྟ་བ་དེ་བཞིན་དུ་གསང་བའི་འཁོར་ལོ་ལ་སུམ་ཅུ་རྩ་གཉིས་ཀྱི་རྩའོ། ། དེ་བཞིན་དུ་དཔྲལ་བ་ལ་ཇི་ལྟ་བ་དེ་བཞིན་དུ་རྡོ་རྗེ་ལ་བཅུ་དྲུག་གི་རྩའོ། ། གཙུག་ཏོར་ལ་ཇི་ལྟ་བ་དེ་བཞིན་དུ་རྡོ་རྗེ་ནོར་བུའི་རྩེ་མོ་ལ་རྩ་བཞི་སྟེ་ཀུན་བསྡོམས་པས་སྡེ་ཚན་གྱི་རྩ་དྲུག་བརྒྱ་བཞི་བཅུ་རྩ་བཞིས་ལུས་ཀུན་ལ་ཁྱབ་པའོ། ། དེ་དག་ཀྱང་ཇི་སྲིད་རིག་བྱེད་སྦྲུལ་དང་མེ་སྟེ་ཞེས་པ་ནི་ལོ་གཅིག་གི་ཕྱོགས་ཉི་ཤུ་རྩ་བཞི་དང་ཉིན་ཞག་སུམ་བརྒྱ་དྲུག་ཅུའི་དབྱེ་བས་ཕྱེ་བའོ། ། དེ་ལྟར་ན་ཕྱི་དུས་ཀྱི་འཁོར་ལོའི་སྐུའི་དབྱེ་བས་ལོ་གཅིག་དང་།
ཞབས་གཉིས་ཀྱིས་བགྲོད་པ་གཉིས་དང་། མགྲིན་པ་གསུམ་གྱིས་དུས་གསུམ་དང་། ཕྲག་པ་དྲུག་གིས་དུས་དྲུག་དང་། དཔུང་པ་བཅུ་གཉིས་ཀྱིས་དུས་སྦྱོར་བཅུ་གཉིས་དང་། ཕྱག་ཉེར་བཞིས་ཕྱོགས་ཉེར་བཞི་དང་། སོར་ཚིགས་སུམ་བརྒྱ་དྲུག་ཅུས་ཉིན་ཞག་སུམ་བརྒྱ་དྲུག་ཅུ་དག་གི་དབྱེ་བས་ལུས་ལ་རྩའི་དབྱེ་བ་འགྲུབ་སྟེ། བཅོམ་ལྡན་འདས་གཉིས་པ་ཀྱཻ་རྡོ་རྗེ་ནི་ཞབས་བཞིས་ཐུན་མཚམས་བཞི་དང་། ཞལ་བརྒྱད་ཀྱིས་ཐུན་ཚོད་བརྒྱད་དང་། ཕྱག་བཅུ་དྲུག་གིས་ཐུན་ཕྱེད་བཅུ་དྲུག་ཉིད་ཀྱི་དབྱེ་བས་ཕྱེ་བས་ལུས་ཀྱི་རྩ་རྣམས་འགྲུབ་པས་སོ། ། ཞེས་པ་དུས་ཀྱི་ངེས་པ་ལས་བཅོམ་ལྡན་འདས་ཀྱི་ཞལ་ཕྱག་གི་ངེས་པའོ། །
དེ་བཞིན་དུ་ཀྱེ་རྡོ་རྗེའི་ཡུམ་བཅོམ་ལྡན་འདས་མ་ནི་དུས་དེའི་སྦྱོར་བ་ལས་ངེས་པར་ཕྱག་གཉིས་ན་གྲི་གུག་ཐོད་པ་ཅན་དུ་རབ་ཏུ་འགྱུར་ཞེས་པ་འདིར་བཅོམ་ལྡན་འདས་ནི་ལོའི་དག་པས་སོ། ། བཅོམ་ལྡན་འདས་མ་ནི་ཉིན་ཞག་སོ་སོའི་དག་པར་རྣམ་པར་བཞག་སྟེ། ཉིན་མོ་དག་པ་གྲི་གུག་དང་། མཚན་མོ་དག་པ་ཐོད་པའོ། ། ཞེས་པའི་དོན་ཏོ། ། ད་ནི་ས་བོན་ཀ་སྡེ་ཡིས་མཚོན་པའི་འཁོར་ལོ་རྣམས་གསུངས་པ། འཁོར་ལོ་ཞེས་པ་ལ་སོགས་པ་སྟེ། འདིར་ཀ་ཡིག་ལ་སོགས་པ་གསལ་བྱེད་སུམ་བཅུ་རྣམས་དང་། ཨ་ཡིག་ལ་སོགས་པ་དབྱངས་བཅོ་ལྔ་སྟེ་འདི་རྣམས་སྡོམ་པ་ནི་བཞི་བཅུ་རྩ་ལྔའོ། ། དེ་ལ་ཡང་ཟླ་བའི་ཡོན་ཏན་ཡུལ་ལྔ་དང་།
ཉི་མའི་ཡོན་ཏན་གསུམ་སྟེ། གསུམ་གྱིས་ལྔ་བསྒྱུར་བས་བཅོ་ལྔ་འབྱུང་བ་དེའི་དབང་གིས་ཞེས་པ་དབྱངས་ཐུང་ངུ་ལྔ་དང་། རིང་པོ་ལྔ་དང་ལྡན་པའི་ང་ལ་སོགས་པ་སུམ་བརྒྱ་རྣམས་དང་། ཐིག་ལེ་རྣམ་བཅད་དང་བྲལ་བའི་དབྱངས་ཀྱི་བདག་ཉིད་ལྔ་དང་། ཐིག་ལེས་བརྒྱན་པ་ལྔ་དང་། རྣམ་པར་བཅད་པས་བརྒྱན་པ་ལྔ་དང་ལྡན་པ་བསྡོམས་པ་བཅོ་ལྔ་སྟེ། དེ་ལྟར་དབྱངས་ཐུང་རིང་བཅུ་པོ་དེས་ཡིག་མཐར་ཐུག་པ་སུམ་ཅུ་ལ་སྦྱར་བས་གསལ་བྱེད་ཀྱི་འཁོར་ལོ་རྩིབས་བཅུ་པ་སུམ་ཅུ་དང་། ཕན་ཚུན་གསལ་བྱེད་དབྱངས་བཅས་དེའི་ནང་དུ་འདུས་པ་ལ་ཡིག་ལ་སོགས་པ་ཨ་ཡིག་གི་མཐར་ཐུག་པ་ལྔ་ལ་དབྱངས་ཐུང་རིང་དང་ཐིག་ལེ་ཚེག་དྲག་གིས་ཕྱེ་བའི་དབྱངས་དགུ་བཅུའི་འཁོར་ལོ་རྩིབས་དྲུག་པ་བཅོ་ལྔ་པ་རྣམས་སོ། ། འཁོར་ལོ་དེ་དག་སྡོམ་པ་མདའ་དང་ཆུ་གཏེར་གྲངས་ཞེས་པ་བཞི་བཅུ་རྩ་ལྔའི་རླུང་དབུ་མར་འགོག་པ་ལས་ནི་ཡུལ་ལྔ་དང་ཡོན་ཏན་གསུམ་གྱིས་སྟོང་པ་མཐོང་བའི་དབང་གིས་སྐུ་གསུང་ཐུགས་ཀྱི་ཐིག་ལེ་འགོག་པའི་རབ་ཏུ་དབྱེ་བ་ཡིས་གཙོ་བོ་དུས་ཀྱི་འཁོར་ལོ་བདེ་བ་ཆེན་པོ་སྲུང་བར་བྱེད་དེ་མི་འགྱུར་བདེ་བར་རོ་མཉམ་པའི་འབྲས་བུ་སྟེར་བ་ཡུལ་དང་ཡོན་ཏན་གྱི་སྟོང་པ་ནི་དུ་བ་ལ་སོགས་པ་ལྷ་མོ་བརྒྱད་དག་པའི་མཚན་མ་རྣམས་སོ། ། འདིར་གསལ་བྱེད་ཀྱི་འཁོར་ལོ་རྣམས་ལས་ཐོག་མར་ང་ཡིག་གི་འཁོར་ལོ་བརྗོད་པར་བྱ་སྟེ།
དེ་ཉིད་ནི་དཀྱིལ་འཁོར་གྱི་འཁོར་ལོ་ཐམས་ཅད་ཀྱི་ཕྱི་རོལ་མེ་ལྕེའི་ཕྲེང་བ་དང་། ནང་དུ་བ་སྤུའི་རྩེ་མོ་ལ་གནས་པའོ། ། འདིར་མཚན་རྙིང་པར་བ་སྤུ་ཉིད་ལ་རྩིབས་ཞེས་བྱའི། རྩིབས་གཞན་ལོགས་པ་མེད་ཅེས་ཟེར་རོ། ། དེ་ལ་སྟེང་དུ་ངུའོ། ། ཤར་དུ་ངའོ། ། ལྷོར་ྠིརའོ། ། བྱང་དུ་ངུའོ། ། ནུབ་ཀྱི་རྩིབས་ལ་ངླྀའོ། ། རླུང་དུ་ངླྀའོ། །
དབང་ལྡན་དུ་ངུའོ། ། བདེན་བྲལ་དུ་ྠྀརའོ། ། མེར་ངཱིའོ། ། ས་འོག་ཏུ་ངཱོ། ། འདིའི་སྔ་ཕྱིའི་ཡི་གེ་ཐིག་ལེ་ཚེག་དྲག་བྱིན་པ་ནི་མི་རིགས་ཏེ། འདི་རྣམས་དབྱངས་ཐུང་རིང་གིས་ཕྱེ་བ་ཡིན་ལ་ཐིག་ལེ་ཚེག་དྲག་ཅན་འཁོར་ལོ་དྲུག་གི་ས་བོན་ཡིན་པའི་ཕྱིར་རོ། ། དེ་བཞིན་གྷ་ག་ཁ་ཀ་ལ་དབྱངས་ཐུང་རིང་སྦྱར་བ་བཞི་བཅུ་སྟེ་བ་སྤུའི་ཁམས་ཀྱི་འཁོར་ལོ་ལ་དགོད་པར་བྱའོ། ། དེ་བཞིན་དུ་ལྤགས་པ་དང་ཤ་ལ་ཙ་སྡེ་དབྱངས་ཐུང་རིང་གིས་ཕྱེ་བ་ལྔ་བཅུའོ། ། ཁྲག་ལ་ཊ་སྡེ་ལ་སྦྱར་བ་ལྔ་བཅུའོ། ། རོ་ཤའི་དྭངས་མ་ལ་པ་སྡེ་ལ་སྦྱར་བ་ལྔ་བཅུའོ། །
རུས་པ་ལ་ཏ་སྡེ་ལ་སྦྱར་བ་ལྔ་བཅུའོ། ། རྐང་ལ་ས་སྡེ་ལ་སྦྱར་བ་ལྔ་བཅུ་སྟེ་གསལ་བྱེད་དེ་རྣམས་ཀྱང་ཉ་ལ་སོགས་ནས་ལུགས་ལས་བཟློག་པས་བཀོད་པ་རྣམས་སོ། ། དེ་ལྟར་བ་སྤུ་ནས་རྐང་གི་མཐར་ཐུག་པ་རྩིབས་བཅུ་པའི་འཁོར་ལོ་སུམ་ཅུ་རྣམས་སོ། ། དེ་ནས་རྩིབས་དྲུག་པའི་ས་བོན་རྣམས་ཏེ། ཤར་གྱི་རྩིབས་ལའོ། ། ལྷོར་ལཿསོ། ། བྱང་དུ་ལཾ་ངོ་། ། ནུབ་ཏུ་ལཱའོ། ། འོག་ཏུ་ལཱཿསོ། ། སྟེང་དུ་ལཱཾ་སྟེ་སྲོག་ལ་སོགས་པའི་རྩ་རྣམས་ལ་དགོད་པའོ། །
དེ་བཞིན་དུ་ཡ་ཎར་བསྒྱུར་བའི་དབྱངས་ཝ་ར་ཡ་ཧ་རྣམས་ལ་དྲུག་དྲུག་ཏུ་ཕྱེ་བ་རྩིབས་དྲུག་ལ་དགོད་པའོ། ། དེ་བཞིན་དུ་རྡུལ་བསྐྱེད་པའི་རྩ་ལ་ཤར་དུ་ཨལ་ལོ། ། ལྷོར་ཨལཿལོ། ། བྱང་དུ་ཨལཾ་ངོ་། ། ནུབ་ཏུ་ཨཱལ་ལོ། ། འོག་ཏུ་ཨཱལཿལོ། ། སྟེང་དུ་ཨཱལཾ་སྟེ། དེ་བཞིན་དུ་ཡོན་ཉན་གྱི་དབྱངས་ཨོ་ཨར་ཨེ་ཨ་རེ་རེ་ལ་ཡང་དྲུག་དྲུག་ཏུ་ཕྱེ་བ་རྩིབས་དྲུག་ལ་དགོད་པའོ། ། དེ་བཞིན་དུ་ཁུ་བའི་ཁམས་དྲུག་བསྲུང་བ་ནི་ཤར་དུ་ལྀའོ། ། ལྷོར་ལྀཿའོ། །
བྱང་དུ་ལྀཾ་ངོ་། ། ནུབ་ཏུ་ལཱྀའོ། ། འོག་ཏུ་ལཱྀཿའོ། ། སྟེང་དུ་ལྀ་སྟེ། དེ་བཞིན་དུ་རྩ་བའི་དབྱངས་ཨུ་རྀ་ཨི་ཨ་རེ་རེ་ལ་ཡང་དྲུག་དྲུག་ཏུ་ཕྱེ་བ་རྩིབས་དྲུག་ལ་དགོད་པར་བྱའོ། ། དེ་ལྟར་བ་སྤུ་ལ་སོགས་པ་ཁུ་བའི་མཐར་ཐུག་པར་ཁམས་དགུ་བསྐྱེད་པའི་རྩ་རྣམས་ལ་དགོད་བྱའི་ས་བོན་རྣམས་སོ། ། དེ་ནས་མངལ་དུ་ཟླ་བ་ཁུ་བའི་དབུས་སུ་ཀུན་གཞིའི་རྣམ་པར་ཤེས་པའི་ཁམས་ཏེ། དེ་ཉིད་ནི་དུ་བ་ལ་སོགས་པ་སྟོང་པའི་གཟུགས་རྣམས་ཀྱིས་བསྐོར་བའི་གཙོ་བོ་བདེ་བ་ཆེན་པོའོ། ། ཞེས་པའི་དོན་ཏོ། ། དེ་ལ་ཡུལ་ལྔའི་སྟོང་པ་དང་ཡོན་ཏན་གསུམ་གྱི་སྟོང་པ་སྟེ་བརྒྱད་ནི་དུ་བ་ལ་སོགས་པ་སྒྲ་གཅན་གྱི་མཐར་ཐུག་པའི་མཚན་མའོ། །
དེ་ནས་ཆ་ཤས་གློག་དང་ཐིག་ལེ་མཐོང་བའོ། ། དེ་ནས་ཁམས་གསུམ་པ་སངས་རྒྱས་ཀྱི་གཟུགས་སུ་མཐོང་བའོ་ཞེས་པའི་དོན་ཏོ། ། དེ་ལྟར་ཉི་མ་སྟོང་གཟུགས་ལ་གནས་པ་གཙོ་བོ་མཆོག་གི་རི་བོང་ཅན་འགྱུར་མེད་ཁུ་བའི་ཆ་ནི་བཅུ་དྲུག་པ་བདེ་བ་ཆེན་པོའོ། ། ཐབས་དེ་ཡིས་འཁྱུད་པར་གྱུར་པའི་ཤེས་རབ་མ་ནི་དུས་ཐམས་ཅད་དུ་སྟོང་པ་སྣ་ཚོགས་གཟུགས་ཅན་མ་སྟེ། ཅིའི་ཕྱིར་གཟུགས་ཅན་ཞེས་བྱ་ན་ཆོས་ཅན་གྱི་རྣམ་པ་ཐམས་ཅད་སྣང་བ་ཉིད་ཀྱི་ཕྱིར་རོ། ། དེ་ཉིད་ལྷ་མོ་ཞེས་པ་ནི་ཁམས་སྒྲིབ་པ་དང་བྲལ་བ་རྣམས་སོ། ། སངས་རྒྱས་ཞེས་པ་ནི་ཕུང་པོ་སྒྲིབ་པ་དང་བྲལ་བ་སྟེ་དེ་དག་གི་བདག་ཉིད་རྣམས་སོ། ། དེ་རྣམས་ཅི་ཡིས་ཁྱད་པར་དུ་འཕགས་ཤེ་ན། འཆི་མེད་རྣམས་ཏེ་ཞེས་པ་སྐྱེ་བ་དང་རྒ་བ་དང་ན་བ་དང་འཆི་བ་དང་བྲལ་བ་རྣམས་ཀྱིས་ཁྱད་པར་དུ་འཕགས་པ་དང་། ཡུལ་དྲུག་དང་ཡུལ་ཅན་དབང་པོ་དྲུག་གི་སྒྲིབ་བྲལ་གྱི་སེམས་དཔའ་སེམས་མ་རྣམས་དང་སྒྲ་གཅན་དང་ཟླ་བ་དང་ཉི་མའི་རྩ་གསུམ་བཅིངས་པ་ཁྲོ་བོ་རྣམས་ཀྱིས་ཀྱང་ཕྱག་བྱ་བར་འོས་པ་མི་འགྱུར་བའི་བདེ་བ་ཆེན་པོ་བཅོམ་ལྡན་འདས་དུས་ཀྱི་འཁོར་ལོའོ། །
འདིའི་རྗེས་ལ་ཚིགས་སུ་བཅད་པ་བཞི་ནི་གོ་སླ་བར་དགོངས་ནས་འགྲེལ་པ་མ་མཛད་པའོ། ། དེའི་ཕྱིར་བཤད་ན། དེ་ལྟར་གཙོ་བོ་དུས་ཀྱི་འཁོར་ལོ་བདེ་བ་ཆེན་པོ་སྐྱེད་པར་བྱེད་པའི་རྩ་ནི་ཕྲ་མོ་ཨ་ཝ་དྷཱུ་ཏཱིའི་ངོ་བོ་དུང་ཅན་མ་མཆོག་གི་ཡོན་ཏན་རྡུལ་མུན་སྙིང་སྟོབས་ཀྱི་སེམས་གསུམ་དང་ཡུལ་ལྔ་སྟེ་བརྒྱད་པོ་ནི་ནང་དུ་སྟོང་པ་བརྒྱད་དང་། ཕྱི་རོལ་དཀྱིལ་འཁོར་དུ་གཙོ་བོའི་ཕྱག་རྒྱ་ནུས་མ་བརྒྱད་དག་པ་གང་ཡིན་པ་སྟེ་དེ་རྣམས་གནས་ཁམས་གསུམ་དུ་ནི་མཆོག་ཏུ་འཇིགས་པ་སྲིད་པའི་སྡུག་བསྔལ་གྱིས་གཟིར་བར་བྱེད་ཅིང་རྒྱུ་ཁྲོ་བོ་ཆགས་བྲལ་ལས་ཞེ་སྡང་གི་སེམས་ལས་རབ་ཏུ་སྐྱེས་པའི་མཁའ་འགྲོ་མ་བརྒྱད་རྣམས་སོ། ། གཙོ་བོ་དུས་ཀྱི་འཁོར་ལོ་སྐྱེད་བྱེད་དུང་ཅན་མའི་ཡོན་ཏན་དབང་པོ་ལྔ་པོ་གང་དག་རྣམས་དང་། འདོད་པ་གཟུགས་གཟུགས་མེད་རྣམ་པ་གསུམ་གྱི་སྲིད་པ་ལ་གནས་པའི་སྐུ་གསུང་ཐུགས་ཀྱི་རྡོ་རྗེ་ལུས་ངག་ཡིད་གསུམ་སྟེ། བརྒྱད་པོ་དེ་རྣམས་རང་གི་ཡུལ་ལྔ་ལ་འཇུག་པ་དང་བཅས་ཤིང་རྡུལ་མུན་སྙིང་སྟོབས་ཀྱི་ཡོན་ཏན་རྨི་ལམ་གཉིད་སྟུག་སད་པའི་སེམས་ཀྱིས་འཁྱུད་པར་གྱུར་པ་ནི་བཀྲ་ཤིས་ལ་སོགས་པའི་གཟའ་ལྔ་ཉི་ཟླ་དུ་བ་སྟེ་རིགས་ལྔ་དང་རྡོ་རྗེ་གསུམ་གྱི་རྡོ་རྗེ་མཁའ་འགྲོ་མ་འདི་དག་རྣམས་སོ། ། དེ་ཡང་ཡུལ་གཟུགས་དང་སྒྲ་དང་རོ་དང་དྲི་དང་དེ་ལས་གཞན་པ་དག་ཀྱང་དེ་ནས་རེག་བྱ་སྟེ་ལྔ་དང་། དུ་བ་སྟེ་མུན་པ་དང་། རྡུལ་དང་ནི་སྙིང་སྟོབས་ཀྱི་སེམས་ཏེ་བརྒྱད་པོ་དེ་ལ་རིམ་པས་རབ་ཏུ་གསལ་བར་ཡང་ནི་གཟའ་ལྔ་ཉི་ཟླ་དུ་བ་སྟེ་བརྒྱད་དང་།
དེ་བཞིན་དུ་དུང་ཅན་མ་ལ་གཙོ་བོ་སྒྲ་གཅན་གྱིས་ཀྱང་འཁྱུད་པ་སྟེ་གཟའ་བརྒྱད་པོ་དེ་དག་རྣམས་ཀྱི་དལ་རྐང་དྲུག་དང་མྱུར་འགྲོས་དང་འཁྱོག་འགྲོས་དང་ལ་སོགས་པས་དལ་འབྱུང་དུ་རྒྱུ་བ་ལས་ནི་རྣམ་པ་མང་པོའི་གཟའ་ལྷོ་བྱང་དབུས་སུ་བགྲོད་པ་འདི་གཟའ་བརྒྱད་པོ་རྣམས་ཀྱི་དལ་བའི་རྐང་དྲུག་ལ་ཡུལ་ལྔ་དང་ཡོན་ཏན་གསུམ་སྟེ། བརྒྱད་རྣམས་ཀྱི་གཟའ་ཡང་དག་པར་གནས་པས་སྒྲ་གཅན་ལ་འཁོར་ལོའི་ཚུལ་དུ་བསྐོར་བའོ། ། དེ་ཉིད་ནང་དུ་བྱིས་པ་སྐྱེས་མ་ཐག་པའི་དང་པོའི་དབུགས་ནི་དབྱེ་བ་རྣམ་པ་བརྒྱད་དུ་འགྱུར་ཏེ། ཡུལ་ལྔ་དང་ཡོན་ཏན་གསུམ་ལ་གནས་པས་དང་པོའི་དབུགས་ཡོན་ཏན་མེད་པ་དེ་ལ་བསྐོར་ནས་གནས་སོ། ། དེ་ལྟར་དཀྱིལ་འཁོར་དུ་བ་མ་ལ་སོགས་པའི་མཁའ་འགྲོ་མ་བརྒྱད་པོ་རྣམས་དག་གིས་གཙོ་བོ་ལ་བསྐོར་ཞིང་དེ་ལྟ་བུའི་དབུགས་བརྒྱད་པོ་དེ་རྩ་རྣམ་པ་གསུམ་དུ་བགྲོད་པའི་དབང་གིས་མྱུར་རྐང་ལྟར་སྲིད་པའི་གནས་བཅུ་བཞིར་ཁྱིམ་སྟེ་དལ་རྐང་ལྟར་འགྲོ་བ་རིགས་དྲུག་ཏུ་གནས་ཤིང་། བདེ་སྡུག་ནོར་དང་བུ་ལོན་གྱི་འཕེལ་བ་ལྟར་སྤྱོད་དོ། ། ཡུལ་དང་ཡོན་ཏན་བརྒྱད་པོ་དེའི་དབུས་སུ་གནས་པ་དུང་ཅན་མ་ལ་ནི་དུས་ཀྱི་འཁོར་ལོ་འཆི་མེད་ཀྱི་བདུད་རྩི་འཕྲོ་བའི་ཆ་བཅུ་དྲུག་པ་ཡེ་ཤེས་ཀྱི་ལྷན་ཅིག་སྐྱེས་དགའ་ཡིས་འཁྱུད་པར་གྱུར་པ་དེ་ཉིད་དག་པ་ལྷན་ཅིག་སྐྱེས་པའི་སྐུའོ། ། དེས་ན་གཡས་གཡོན་གྱི་རྩ་གང་ཞིག་ཏུ་ཉི་ཁྲི་ཆིག་སྟོང་དྲུག་བརྒྱའི་དབུགས་རྒྱུ་བ་ནི་བཅད་ནས་རྒྱལ་བའི་ཡེ་ཤེས་ཀྱི་སྐུ་ཅན་མ་ལ་འཇུག་པ་དེ་ཉིད་ཁོ་ན་ལས་ནི་དུས་ཀྱི་འཁོར་ལོ་བདེ་བ་ཆེན་པོ་མངོན་དུ་འགྱུར་རོ། ། དེའི་ཕྱིར་ཉི་ཁྲི་ཆིག་སྟོང་དྲུག་བརྒྱའི་དབུགས་ནི་བཅད་པའི་མཐའ་རུ་རྩ་གཡས་གཡོན་དབུ་མ་རྣམ་པ་གསུམ་དུ་རླུང་བགྲོད་པ་འདི་དང་། དེའི་དབང་གིས་སྲིད་པའི་གནས་བཅུ་བཞི་དང་འགྲོ་བ་རྣམ་པ་དྲུག་ཏུ་འཁོར་བ་དག་ཀྱང་ཡོད་པ་མ་ཡིན་ཏེ།
དབུགས་རྒྱུ་བ་འགགས་པའི་ཕྱིར་རོ། ། དེ་ལྟར་དབུགས་འགགས་པ་ལས་ཐིག་ལེ་འཕོ་བ་བཀག་པར་གྱུར་ན་ཡུལ་དུས་ཀུན་ནས་མཆོག་གི་སྲིད་གསུམ་ལ་ཁྱབ་བདག་གཙོ་བོ་དུས་ཀྱི་འཁོར་ལོ་མཆོག་ཏུ་མི་འགྱུར་བའི་བདེ་བར་དུས་གསུམ་རྣམས་སུ་འཇུག་ཅིང་། ཕྱག་རྒྱ་ཆེན་པོའི་གོ་འཕང་ཐོབ་པར་འགྱུར་རོ། ། དེས་ན་སྡུག་བསྔལ་གྱི་རང་བཞིན་འཁོར་བ་དག་གི་འགྱུར་བའི་བདེ་བ་སྤངས་ནས་མཆོག་གི་བླ་མ་ཡེ་ཤེས་ཀྱི་ཞལ་ལས་ནི་བྱུང་བའི་དབང་བཞི་པའི་དོན་འགྱུར་མེད་བདེ་བ་ནི་རྣལ་འབྱོར་པ་ཡིས་ཉིན་དང་མཚན་དུ་བསྒོམ་པར་བྱའོ། ། འགྱུར་མེད་བདེ་བ་མེད་ན་སྤྱོད་པ་སྒེག་ཚུལ་བཅོས་པའི་གཟུགས་དང་མི་སྡུག་པ་མཆོག་ཏུ་འཇིགས་པའི་སྤྱོད་པ་བྱེད་པ་ལ་ངེས་དོན་གྱི་རྣལ་འབྱོར་མ་རྣམས་དགྱེས་པས་མཆོག་སྟེར་བར་བྱེད་པ་མ་ཡིན་ནོ། ། དེ་ནི་རྡོ་རྗེ་ཨ་ཝ་དྷཱུ་ཏཱིའི་དབུགས་ལ་གཟའི་རྒྱུ་བ་འཇུག་པ་གསུངས་པ། གཙོ་བོ་ཡི་ཞེས་པ་ལ་སོགས་པ་སྟེ། གཟའི་གཙོ་བོ་སྒྲ་གཅན་གྱིས་འཁྱུད་པའི་དུང་ཅན་མར་གཡས་གཡོན་གྱི་དཀྱིལ་འཁོར་བཅུའི་དབུགས་འཇུག་པའི་དུས་གཅིག་ལ་གཟའི་ཚོགས་ཀྱི་རྐང་པ་མཐའ་དག་དུས་ཀྱི་སྦྱོར་བ་དག་གིས་ཐིམ་པར་འགྱུར་ཏེ། དེའི་ཚུལ་ལ་འདིར་ཕྱི་རོལ་ལ་ཇི་ལྟ་བ་དེ་བཞིན་དུ་ནང་ལའོ་ཞེས་པའི་རིགས་པས་ནང་དུ་ནུས་པ་འོག་མིན་པའི་དབུགས་གཅིག་ནི་ཕྱི་རོལ་དུ་མི་རྣམས་ཀྱི་ལོའི་ཆོས་སོ། ། ལོ་དེ་རྣམས་ཀྱིས་གང་གི་ཚེ་ཕྱི་ནང་གི་དུས་བཞི་ཆེན་པོ་ཉིད་ཀྱི་མཐར་ཐུག་པར་གྱུར་པ་དེའི་ཚེ་གཟའི་མྱུར་རྐང་ཐམས་ཅད་སྟོང་པར་སྐུལ་བར་བྱེད་པའི་གྲངས་ནི་མཁའ་མཁའ་ནམ་མཁའ་མཁའ་མིག་མེ་དང་ཆུ་གཏེར་ཞེས་པ་ནུས་པའི་དབུགས་དང་མེའི་ལོ་ཉི་ཁྲི་ལྷག་པའི་འབུམ་ཕྲག་བཞི་བཅུ་རྩ་གསུམ་མོ། །
དེ་བཞིན་དུ་སེམས་ཅན་ཐམས་ཅད་ཀྱི་དབུགས་ཀྱི་གྲངས་དེ་སྙེད་ལ་རང་རང་གི་དུས་བཞི་རྫོགས་པའོ། ། ལོ་དང་དབུགས་འདི་རྣམས་ཀྱི་མཐར་ནུས་པའི་དབུགས་གཅིག་ནི་ཕྱི་རོལ་དུ་འཇིག་རྟེན་གྱི་ཁམས་ལ་ལོ་གཅིག་དང་། ནང་དུ་དབུ་མ་ལ་འཆི་བའི་མཐའི་དབུགས་གཅིག་སྟེ། ལོ་གང་ལ་རྩོད་དུས་དང་འཆི་བའི་དུས་དང་འབྱུང་ཞིང་སླར་ཡང་རྫོགས་ལྡན་གྱི་དུས་དང་སྐྱེ་བའི་དུས་ལ་འཇུག་པའོ། ། དེ་ལྟར་དུས་བཞི་རྣམས་ཀྱིས་བྱ་བ་མ་ལུས་པ་བྱེད་ནུས་པའི་གཙོ་བོ་དུས་བཞིའི་དུས་ཀྱི་འཁོར་ལོའི་དཀྱིལ་འཁོར་བཅུའི་རླུང་རྩ་གཉིས་རབ་ཏུ་འབབ་སྟེ། འདིར་དཀྱིལ་འཁོར་ཞེས་པ་དུས་བཞིའི་བཅུ་ཆ་ཡིན་ཞིང་། དེ་རེ་རེ་ནི་ཕྱི་རོལ་དུ་ལོ་དང་ནང་དུ་དབུགས་སྟོང་ཕྲག་སུམ་ཅུ་རྩ་གཉིས་ལྷག་པའི་འབུམ་ཕྲག་བཞིའོ། ། དེ་ལྟར་རྫོགས་ལྡན་ལ་དཀྱིལ་འཁོར་བཞི་སྟེ་གཡོན་གྱི་རྩ་ལ་ནམ་མཁའ་དང་རླུང་དང་མེ་དང་ཆུའོ། ། གསུམ་ལྡན་ལ་གཡོན་གྱི་རྩ་དེ་ཉིད་ལ་དཀྱིལ་འཁོར་ལྷག་མ་གཅིག་སྟེ་སའི་མཚན་ཉིད་དོ། ། དེ་ལ་ཡེ་ཤེས་ཀྱི་ཆ་བོར་བའི་ལྷག་མ་ལོ་ས་ཡ་གཉིས་དང་དགུ་ཁྲི་ཉིས་སྟོང་ལྔ་བརྒྱའོ། །
དེ་ནས་དབུ་མ་ལ་རླུང་འཇུག་སྟེ་དཀྱིལ་འཁོར་བཞི་པོ་དེ་རྣམས་ཀྱི་ཡེ་ཤེས་ཀྱི་ཆ་ལ་དུས་བཞིའི་ལོའི་ཡེ་ཤེས་ཀྱི་ཆ་སུམ་ཅུ་རྩ་གཉིས་ཐོབ་པའི་ནོར་སྟོང་ཕྲག་སུམ་ཅུ་རྩ་ལྔ་ལྷག་པའི་འབུམ་ཕྲག་གཅིག་གི་ཕྱེད་དེ་དྲུག་ཁྲི་བདུན་སྟོང་ལྔ་བརྒྱའོ། ། དེ་རྩ་གཡོན་གྱི་ཐོབ་སྐལ་ལས་ལོགས་སུ་བཟུང་ནས་དབུ་མའི་རླུང་རྒྱུ་བའི་དུས་ཀྱི་ལོ་གྲངས་སོ། ། དེ་ནས་གཡས་ལ་ཡང་དག་པར་རྒྱུ་སྟེ་སའི་དཀྱིལ་འཁོར་དང་ཆུའི་དཀྱིལ་འཁོར་དང་ཆུའི་དཀྱིལ་འཁོར་ནི་གསུམ་ལྡན་ལ་རྒྱུ་ཞིང་དེའི་ལོ་གྲངས་ས་ཡ་གཅིག་ཉིས་འབུམ་དགུ་ཁྲི་དྲུག་སྟོང་པའོ། ། དེ་ནས་གཉིས་ལྡན་ལ་མེ་དང་རླུང་གི་དཀྱིལ་འཁོར་རོ། ། དེའི་ལོ་གྲངས་བརྒྱད་འབུམ་དྲུག་ཁྲི་བཞི་སྟོང་ངོ་། ། རྩོད་དང་ལྡན་ལ་ནམ་མཁའི་དཀྱིལ་འཁོར་དེའི་གྲངས་བཞི་འབུམ་སུམ་ཁྲི་ཉིས་སྟོང་ངོ་། ། དེ་ནས་དབུ་མ་ལ་དྲུག་ཁྲི་བདུན་སྟོང་ལྔ་བརྒྱ་རྒྱུ་སྟེ། དེ་ལ་ཕྱི་ནང་གི་དུས་བཞི་རྫོགས་པར་འགྱུར་རོ། ། དེ་ནས་དབུ་མའི་དབུགས་རྣམས་ཀྱི་མཐར་དབུགས་གཅིག་གི་ཕྱེད་ལྷག་པས་འཆི་བའི་དུས་སུ་འོད་གསལ་ལས་སྟོང་པའི་སྲིད་གསུམ་ཐམས་ཅད་གསལ་བར་སྣང་བར་བྱེད་དོ། ། གལ་ཏེ་དབུགས་ཀྱིས་ཚད་དེས་བར་དོའི་སྲིད་པ་འགྲུབ་སྟེ་སད་པའི་གནས་སྐབས་ལ་གནས་ན་དབུགས་དེ་ནི་སེམས་ཅན་ཐམས་ཅད་ཀྱི་སྐྱེ་བའི་གནས་རྣམས་སུ་ཉིང་མཚམས་སྦྱར་ནས་མངལ་དུ་ཟླ་བ་དྲུག་གི་བར་དུ་གཉིད་ཀྱི་གནས་སྐབས་སུ་འགྱུར་རོ། །
དེ་ལྟར་གཙོ་བོའི་རྩ་གསུམ་གྱི་དབུགས་ཉི་ཁྲི་ལྷག་པའི་འབུམ་ཕྲག་བཞི་བཅུ་རྩ་གསུམ་གྱིས་ནང་དུ་གཟའ་རྣམས་ཀྱིས་དུས་བཞི་རྫོགས་པ་ཉིད་དུ་འགྱུར་རོ། ། དེའི་ཚེ་གཅི་བའི་དབུ་མ་ལ་གཡས་ཀྱི་སྟོང་པའི་དཀྱིལ་འཁོར་གྱི་མཐར་ཡེ་ཤེས་ཀྱི་དཀྱིལ་འཁོར་ལ་འཇུག་པར་འགྱུར་ཏེ། དེ་འཇིག་རྟེན་ཐམས་ཅད་སྣང་བར་བྱེད་པ་དེ་བས་ན་ཡེ་ཤེས་ཀྱི་དཀྱིལ་འཁོར་རྒྱུ་བ་དེ་ངོས་བཟུང་ནས་དེའི་ཚེ་རྣལ་འབྱོར་བསྒོམ་པར་བྱའོ། ། དེ་ལྟར་ཕྱི་རོལ་དུ་ལོ་དང་ནང་དུ་དབུགས་ས་ཡ་བཞི་སུམ་འབུམ་ཉིས་ཁྲི་འདི་རྣམས་ཀྱིས་ཕྱི་རོལ་དུ་ནི་མཆོག་གི་ཁྱབ་བདག་གཙོ་བོའི་ཡེ་ཤེས་ཀྱི་རླུང་དབུགས་ཀྱི་རྐང་པ་སྟེ་བཞི་ཆ་གཅིག་གཡོན་པར་འབྱུང་བ་སྤྲོ་བ་དང་གཡས་པར་སྡུད་པའི་ངོ་བོས་རྒྱུ་བ་ལ་སེམས་ཅན་རང་རང་གི་དབུགས་ཀྱི་ཚད་ཀྱིས་རྒྱལ་བའི་བདག་པོ་དུས་ཀྱི་འཁོར་ལོའི་ཡེ་ཤེས་ཀྱི་རླུང་དབུགས་ཀྱི་རྐང་པ་གཅིག་འཕོ་བ་གཡས་གཡོན་གྱི་དབུགས་རྣམས་ཀྱི་དབུས་སུ་དབུ་མར་འགྲོ་བ་དང་། གནས་པ་རྣལ་འབྱོར་པས་ཤེས་པར་བྱའོ་ཞེས་པ་ནི་དུས་བཞིའི་མཐར་སྟོང་པ་ལ་འཇུག་པའི་ངེས་པའོ། ། འདིའི་རྗེས་ལ་ཚིགས་སུ་བཅད་པ་བཅུ་བཞི་ནི་གོ་སླ་བར་དགོངས་ནས་འགྲེལ་པ་མ་མཛད་པའོ། ། དེས་ན་བཤད་པར་བྱ་སྟེ། འོ་ན་དུས་བཞིའི་མཐར་སྟོང་པ་ལ་འཇུག་ན། དེའི་ཚེ་གཟའ་སོ་སོའི་དཀྱིལ་འཁོར་གྱི་འཁོར་གྲངས་ཇི་ཙམ་རེ་འབྱུང་ཞེ་ན། དུས་བཞིའི་མཐར་སྟོང་པ་ལ་ནི་སྤེན་པ་འཇུག་པ་རང་གི་ཁྱིམ་ཞག་ཁྲི་དགུ་བརྒྱ་སོ་བརྒྱད་ལ་སུམ་བརྒྱ་དྲུག་ཅུས་བགོས་པ་ལོ་སུམ་བརྒྱའི་ཉིན་ཞག་ཁྲི་བརྒྱད་བརྒྱ་རྣམས་ཀྱིས་རྒྱུ་སྐར་བགྲོད་པའི་དབང་གིས་དུས་བཞི་ཉིད་ཀྱི་ལོ་རྫོགས་པའི་མཐར་སྟོང་པ་ལ་འཇུག་པར་འགྱུར་ཏེ།
དེ་ཡང་དུས་བཞིའི་ཞག་ཐེར་འབུམ་གཅིག་དུང་ཕྱུར་ལྔ་བྱེ་བ་ལྔ་ས་ལྔ་ཉིས་འབུམ་ལ་སྤེན་པའི་སུམ་བཅུའི་ཞག་ཁྲི་བརྒྱད་བརྒྱས་བགོས་པས་སྟོང་པ་ནམ་མཁའ་མཁའ་མཚོ་ཆུ་གཏེར་ཟླ་བའི་ཉིན་ཞག་སྟེ། འབུམ་བཞི་ཁྲི་བཞི་སྟོང་རྣམས་ཀྱིས་ནམ་གྲུའི་ལོངས་སྤྱོད་ཀྱི་མཐར་ཐུག་པར་སྟོང་པ་ལ་འཇུག་གོ ། ཟླ་བའི་ཉིན་ཞག་རྣམས་ཀྱིས་ནམ་གྲུའི་ལོངས་སྤྱོད་མཐར་ཐུག་པ་ཞེས་རྭ་མངས་སུ་འབྱུང་བ་དང་དོན་མཐུན་པ་ལྟར་བཅོས་པ་བཤད་དོ། ། སྒྲ་གཅན་གྱི་རང་གི་བགྲོད་པ་འགྲོ་བའི་ཉིན་ཞག་འཇིག་རྟེན་ལ་གྲགས་པའི་དལ་ལོ་བཅོ་བརྒྱད་ཀྱི་ཞག་དྲུག་སྟོང་བཞི་བརྒྱ་བརྒྱད་ཅུ་དུས་བཞིའི་ཞག་པ་བགོས་པས་མཁའ་མཁའ་ནམ་མཁའ་མཁའ་མཚོ་མིག་གིས་སྟོང་པ་དེར་ནི་སྒྲ་གཅན་འཇུག་ལ། ཕུར་བུ་རང་གི་བགྲོད་པ་འགྲོ་བའི་ཉིན་ཞག་སོ་མེ་རྒྱ་མཚོ་ལ་སུམ་བརྒྱ་དྲུག་ཅུས་བགོས་པས་ལོ་བཅུ་གཉིས་ཐོབ་པའི་ཞལ་བཞི་སྟོང་སུམ་བརྒྱ་ཉི་ཤུས་དུས་བཞིའི་ཞག་ལ་ཐོབ་པ་མཁའ་མཁའ་ནམ་མཁའ་མཁའ་དུས་ཏེ་དྲུག་དང་། དུས་ཏེ་གསུམ་གྱིས་ལྷའི་བློན་པོ་ཕུར་བུ་སྟོང་པར་འཇུག་གོ ། བཀྲ་ཤིས་ཀྱི་དཀྱིལ་འཁོར་འཇིག་རྟེན་གསུམ་ལ་གྲགས་པ་ཟླ་བ་བཅོ་བརྒྱད་ཀྱི་ཞག་ལྔ་བརྒྱ་བཞི་བཅུས་དུས་བཞིའི་ཞག་ལ་ཐོབ་པ་ནམ་མཁའ་མཁའ་དང་སྟོང་པ་མཁའ་བརྒྱད་སྦྲུལ་དང་མིག་གི་ཉིན་ཞག་རྣམས་ཀྱིས་བཀྲ་ཤིས་སྟོང་པར་འཇུག་སྟེ། ལོ་གཅིག་གི་ཞག་སུམ་བརྒྱ་དྲུག་ཅུས་དུས་བཞིའི་ཞག་ལ་ཐོབ་པ་མཁའ་མཁའ་ནམ་མཁའ་མཁའ་མིག་མེ་དང་ཆུ་གཏེར་གྲངས་ཀྱི་ཉིན་ཞག་རྣམས་ཀྱིས་ཉི་མ་དང་ལ་སོགས་པས་ལྷག་པ་པ་སངས་མཇུག་རིང་རྣམས་སྟོང་པ་ལ་འཇུག་ཅིང་། དུས་བཞིའི་ཞག་ལ་ཟླ་བའི་དཀྱིལ་འཁོར་ཞག་སུམ་ཅུས་བགོས་པས་མཁའ་མཁའ་ནམ་མཁའ་མཚོ་བརྒྱད་དང་ཟླ་བ་མདའི་ཉིན་ཞག་རྣམས་ཀྱིས་ཟླ་བའི་ལོངས་སྤྱོད་སྟོང་པ་དེར་འཇུག་སྟེ། དུས་བཞི་རྫོགས་པ་དེའི་དུས་སུ་ཀྱེ་རྒྱལ་པོ་ཆེན་པོ་ཞེས་ཟླ་བཟང་ལ་བོས་ནས་འགྲོ་བ་རིགས་ལྔའམ་དྲུག་པོ་དག་ནི་རང་རང་གི་ཚེ་ཚད་རྫོགས་པ་ཉིད་ཀྱིས་རྣམ་པར་ཉམས་པ་སྟེ་འཆི་བར་རབ་ཏུ་འགྱུར་རོ། །
དུས་བཞི་རྫོགས་པའི་དུས་དེ་ནས་ཕྱིར་རྫོགས་ལྡན་གྱི་དུས་འཇུག་ཅིང་གཟའི་ལོངས་སྤྱོད་མགོ་རྩོམ་པ་བཞིན་དུ་ནང་དུ་མངལ་དུ་ཟླ་བ་ཁུ་བ་དང་ཉི་མ་ལ་ཤར་བ་རྣམ་པར་ཤེས་པ་དེ་དང་འདྲེས་པ་ལ་བརྟེན་ནས་ལུས་འགྲུབ་པ་ལ་ཡང་རྩའི་ཀུན་ཏུ་སྤྱོད་པ་འདི་ནི་རབ་ཏུ་འབྱུང་སྟེ། དེ་ཡང་བྱིས་པ་གཡོན་པའི་དུས་སྦྱོར་ལ་སྐྱེས་ན་གཡོན་གྱི་རྩ་དང་དཔྲལ་བའི་འཁོར་ལོའི་ལྟེ་བ། གཡས་པའི་དུས་སྦྱོར་ལ་སྐྱེ་ན་གཡས་ཀྱི་རྩ་དང་མགྲིན་པའི་འཁོར་ལོའི་ལྟེ་བ། དབུ་མའི་དུས་ལ་སྐྱེས་ན་དབུ་མའི་རྩ་དང་སྙིང་ཁའི་ལྟེ་བ་འགྲུབ་པས། སྐྱེས་པའི་དུས་ཀྱི་དབང་གིས་དང་པོར་འཁོར་ལོ་གསུམ་དང་རྩ་གསུམ་གྱི་གང་རུང་གཅིག་དང་དེ་ནས་གཉིས་དང་དེ་ནས་གསུམ་དང་དེ་ནས་ཆུ་གཏེར་ཏེ་ལྟེ་བའི་འཁོར་ལོ་དང་། དེ་ནས་མདའ་ཞེས་པ་གཙུག་ཏོར་གྱི་འཁོར་ལོ་དང་། དེ་ནས་རོ་ཞེས་པ་འཁོར་ལོ་དག་པའི་ལྟེ་བ་དང་། དེ་ནས་རི་བོ་ཞེས་པ་འཁོར་ལོ་བདུན་པའི་ལྟེ་བ་དང་། དེ་ནས་ནོར་ཞེས་པ་འཁོར་ལོ་བརྒྱད་པ་རྡོ་རྗེའི་ལྟེ་བའི་རྩ་རྣམས་འཕེལ་བར་འགྱུར་ཏེ། རོ་དང་རི་བོ་ནོར་གྱི་རྩ་ནི་གསང་བའི་རྩ་དང་རྡོ་རྗེའི་རྩ་དང་རྡོ་རྗེའི་རྩེ་མོའི་འཁོར་ལོའི་ལྟེ་བའི་རྩ་རྣམས་སོ། །
བུག་པ་ཞེས་བྱ་བ་རྩ་དགུ་པ་ནོར་བུའི་སྒོའི་རྩ་དུང་ཅན་མར་འགྱུར་ལ། བཅུ་པ་ཕྲ་མོའི་རྩ་ནི་སླར་ཡང་སྟེང་གི་ལམ་དུ་སོན་པ་ཚངས་བུག་དབུ་མའི་སྒོའོ། ། རྩ་དེ་རྣམས་ལས་ནི་སྡེ་ཚན་བཅུ་ཡིས་ཕྱེ་བ་ཡོན་ཏན་གསུམ་དང་བཅས་ཤིང་ཡུལ་ལྔ་དང་བཅས་པ་སྟེང་འོག་གི་འཁོར་ལོ་བརྒྱད་པོའི་རྩིབས་ཀྱི་རྩ་རྣམས་དག་ཏུ་འགྱུར་ཏེ། གཅིག་གི་སྡེ་ཚན་གྱིས་ཨ་ཝ་དྷཱུ་ཏཱི་དང་། གཉིས་ཀྱི་སྡེ་ཚན་གྱིས་གཙུག་ཏོར་དང་། གསུམ་གྱི་སྡེ་ཚན་གྱིས་སྙིང་ཁའི་ཕྱོགས་དང་། བཞི་དང་ལྔའི་སྡེ་ཚན་གྱིས་མགོ་བོ་སྟེ་དཔྲལ་བར་རི་བོང་ཅན་ཟླ་བའི་ཆ་བཅུ་དྲུག་དང་། རྐང་པ་ཉེར་ལྔའི་གནས་དང་། དྲུག་གི་སྡེ་ཚན་གྱིས་མགྲིན་པའི་ཕྱོགས་ཀྱི་རྩ་སྟེ། དེར་བདུན་གྱི་སྡེ་ཚན་གྱིས་ཉི་མའི་རྒྱུ་བ་རྐང་པའི་རྩ་དང་།
བརྒྱད་ཀྱི་སྡེ་ཚན་གྱིས་ལྟེ་བའི་འཁོར་ལོའི་རྩ་སྟེ། དེ་རྣམས་ལས་ནི་གཙུག་ཏོར་དུ་དུས་ཏེ་བཞི་དང་། སྙིང་ཁར་ལག་འགྲོ་ཀླུ་སྟེ་བརྒྱད། ཟླ་བའི་སྐྱེ་གནས་ཏེ་དགུ་དང་། དཔྲལ་བར་མི་བདག་སྟེ་བཅུ་དྲུག་དང་། མགྲིན་པར་སུམ་ཅུ་རྩ་གཉིས་མིག་ལག་ཕུར་སངས་ཀྱི་སྐྱེ་གནས་བཞི་སྟེ་སོ་དྲུག་དང་། ལྟེ་བར་སུམ་ཅུ་རྩ་གཉིས་དེའི་ཉིས་འགྱུར་དྲུག་ཅུ་རྩ་བཞི་རྣམས་སོ། ། དེ་བཞིན་དུ་ཟླ་བའི་རྐང་པ་ཉི་ཤུ་རྩ་ལྔ་རྣམས་ཀྱི་གནས་དཔྲལ་བ་ལས་ཐ་དད་མ་ཡིན་པར་དཔྲལ་བའི་ཕྱི་སྐོར་དུ་གནས་ཤིང་། བདུན་གྱི་སྡེ་ཚན་ཞེ་དགུ་ནི་ཉི་མའི་སྐྱེ་གནས་དང་། ཉི་རྐང་ཞེ་བརྒྱད་མཐའ་དག་བསྲེས་པ་ཡིས་གནས་ཀྱང་མགྲིན་པ་ལས་ཐ་མི་དད་པར་མགྲིན་པའི་ཕྱི་སྐོར་དུ་གནས་སོ། །
བཅུའི་སྡེ་ཚན་བརྒྱ་དང་། དགུའི་སྡེ་ཚན་བརྒྱད་ཅུ་རྩ་གཅིག་ནི་གང་ཞིག་ལག་པ་རྐང་པ་ལ་གནས་པའི་ཚིགས་ཀྱི་རྩ་ནི་སུམ་བརྒྱ་དྲུག་ཅུ་ཐབས་ཤེས་གཉིས་ཀྱི་དབྱེ་བས་ཕྱེ་བའི་ནོར་བརྒྱ་བརྒྱད་ཅུ་རྣམས་ཏེ། གཅིག་ནི་དལ་བའི་སྐྱེ་གནས་སོ། ། དེ་ལྟར་གཙུག་ཏོར་དུ་བཞི་དང་སྙིང་ཁའི་ཕྱོགས་ཀྱི་རྩ་བརྒྱད་དང་། དཔྲལ་བའི་ཕྱི་རོལ་དུ་རི་བོང་ཅན་གྱི་རྐང་པ་ཉེར་ལྔ་དང་། མགྲིན་པའི་འཁོར་ལོའི་བར་བསྐོར་སོ་གཉིས་དང་། ཕྱི་སྐོར་ཉི་མའི་རྐང་པའི་རྩ་ཞེ་བརྒྱད་དེ། དེ་བསྡོམས་པས་བརྒྱ་བཅུ་བདུན་དང་། ལྷག་མ་དཔྲལ་བའི་རྩ་འདབ་ཅུ་དྲུག་དང་། ལྟེ་བའི་དྲུག་ཅུ་རྩ་བཞི་དང་།
དལ་བའི་སྐྱེ་གནས་རྣམས་བསྡོམས་པས་བརྒྱ་བརྒྱད་བཅུ་རྩ་གཅིག་ནི་སྡེ་ཚན་དགུ་དང་། སྡེ་ཚན་གྱི་མཐའ་མ་ནི་རབ་ཏུ་གསལ་བར་རྣམ་པ་བཅུ་པོ་བཅུའི་སྡེ་ཚན་གང་ཡིན་པ་སྟེ། སྡེ་ཚན་གྱི་རྩ་དེ་དག་ལས་ཞི་བའི་གཟའ་གཡོན་གྱི་དལ་ལྔ་དང་། དྲག་པོའི་གཟའ་གཡས་ཀྱི་དལ་ལྔ་རྣམས་འབབ་སྟེ། གཡས་གཡོན་གྱི་དལ་བཅུ་པོ་དེ་དག་རྣམས་ཀྱི་ཐོག་མ་དང་། མཐའི་ཆའི་ཡེ་ཤེས་ཀྱི་རླུང་ནི་ཁྱབ་བདག་དུས་ཀྱི་འཁོར་ལོ་བདེ་བ་ཆེན་པོ་བསྐྱེད་བྱེད་དབུ་མའི་ཞབས་དུང་ཅན་མ་ལ་གནས་པ་དང་། དུས་ཀྱི་རྩ་ཝ་དྷཱུ་ཏཱི་ཡིས་ལོངས་སྤྱོད་ཅིང་། ནང་གི་དུས་བཞི་རྫོགས་པའི་མཐར་གཟའ་བཅུའི་བདག་ཉིད་ཀྱི་དཀྱིལ་འཁོར་བཅུའི་མཐའ་མའི་རླུང་ཡེ་ཤེས་ཀྱི་ཆ་ཡང་སྒྲིབ་བྲལ་གྱི་སྲིད་པ་གསུམ་གྱིས་སྐྱེད་མ་བདེ་སྟོང་དབྱེར་མེད་རྡོ་རྗེའི་སྐུ་དུས་ཀྱི་འཁོར་ལོའི་མཁའ་འགྲོ་མ་སྣ་ཚོགས་ཡུམ་དུང་ཅན་མ་ཡིས་སོ་ལོངས་སྤྱོད། དང་པོར་ཞེས་སོགས་ལ་པད་མ་ཅན་ལྟར་ན་ཡེ་ཤེས་ཀྱི་ཆ་དེ་སྒྲིབ་བྲལ་དུ་སྦྱོར་བྱེད་ཀྱི་ཟབ་ལམ་བཙལ་བར་གདམས་པ་སྟེ། དང་པོར་རྣམ་པར་མི་རྟོག་པ་དང་།
དེ་ནས་ཡུལ་དང་ཡོན་ཏན་གྱི་རང་བཞིན་དུ་གྱུར་པ་དང་། དེ་ནས་ཕུང་པོ་སོགས་དང་། སད་པ་ལ་སོགས་པའི་གནས་སྐབས་དང་དེ་ནས་ལོ་བཅུ་དྲུག་གི་མཐར་བདེ་བའི་རང་བཞིན་དུ་གྱུར་པའི་རིག་མ་དེ་སངས་རྒྱས་ཐམས་ཅད་ཀྱི་ཡུམ་ཡིན་པས་རྣལ་འབྱོར་པས་དབང་བཞིའི་ཚིག་ལས་བཙལ་བར་བྱ་ཞེས་སོ། ། ཡང་ན་བར་དོ་སྟོང་པ་ལས་ཡུལ་ཡོན་ཏན་བརྒྱད་ཀྱི་མངལ་གྲུབ། དེ་ལས་ཁམས་དང་ཕུང་པོ་དྲུག དེ་ལས་དབང་པོ་སོགས་གྲུབ། དེ་ལས་གནས་སྐབས་བཞིར་འགྱུར་ལ། དེ་ཐམས་ཅད་སྒྲིབ་པ་དང་བྲལ་བ་གཞོམ་དུ་མེད་པའི་བདེ་བར་ཞུགས་པ་རིག་མ་ཞེས་སམ། ཡང་ན་དང་པོར་དབུ་མའི་དབུགས་ཡོན་ཏན་མེད་པ་སྟོང་པའི་ངོ་བོ། དེ་ནས་ཡོན་ཏན་བརྒྱད་ཀྱི་བདག་ཉིད་དང་།
དེ་ནས་ཕུང་པོ་ལ་སོགས་པ་དང་། སད་པ་ལ་སོགས་པ་གནས་སྐབས་བཞིའམ། སད་པ། བཙས་པ། རྨི་ལམ་མངལ་དུ་སྲོག་གྲུབ་པ། གཉིད་མཐུག་པོ་མངལ་དུ་ཞུགས་པའི་གནས་སྐབས་རྣམས་ལ་ཞུགས་པ་དེ་ཐམས་ཅད་བདེ་བ་ཆེན་པོར་ཞུགས་པ་རིག་མ་ཞེས་སམ། ཡང་ན་ཡེ་ཤེས་ཀྱི་རླུང་ཨ་ཝ་དྷཱུ་ཏཱི་དང་དུང་ཅན་མས་ལོངས་སྤྱོད་པ་དེས་ན་ལམ་གྱི་དང་པོར་རྣལ་འབྱོར་པ་གང་ཞིག་གིས་ཡེ་ཤེས་ཀྱི་རླུང་རྒྱུ་བའི་དུས་ནས་བརྩམས་ཏེ་སོ་སོར་སྡུད་པའི་རྣལ་འབྱོར་བསྒོམས་པས་རྣམ་ཀུན་མཆོག་གི་སྟོང་པའི་ངོ་བོ་ཡུལ་ལྔ་དང་ཡོན་ཏན་གསུམ་དག་པའི་དུས་སོགས་མཚན་མ་བརྒྱད་དང་། དེ་དག་གི་ཁྱབ་བྱེད་རྩ་དང་། ཐིག་ལེ་སྟེ། རྟགས་བཅུ་དང་སྣ་ཚོགས་གཟུགས་མཐོང་བ་ལ་གནས་ཤིང་དེ་ནས་བསམ་གཏན་གྱིས་སེམས་སྟོང་པ་དེའི་རང་བཞིན་དག་ཏུ་མཐོང་བ་ལ་དམིགས་མེད་དུ་གནས་པར་འགྱུར་རོ། །
དེ་ནས་སྲོག་རྩོལ་གྱི་ཁམས་ལྔ་དང་ཕུང་པོ་ལྔའི་རང་བཞིན་གྱི་རླུང་རྣམས་དབུ་མ་ལ་རབ་ཏུ་ཞུགས་ནས་གཡས་གཡོན་གྱི་རྒྱུ་བ་འགག་ཅིང་། སླར་ཡང་འཛིན་པའི་རྣལ་འབྱོར་གྱིས་ནང་གི་རླུང་རྒྱུ་བ་འགགས་པས་མིག་ལ་སོགས་པའི་དབང་པོ་ལྔ་རྣམས་ཡུལ་ལྔ་རོ་མཉམ་པས་མངོན་པར་ཤེས་པ་ལྔ་སྐྱེ་བར་འགྱུར་ཏེ། དེ་ནས་རྗེས་དྲན་གྱིས་དཔྲལ་བ་སོགས་འཁོར་ལོ་བཞིར་རླུང་བཅིངས་ཏེ་སད་པ་དང་རྨི་ལམ་ལ་སོགས་པས་གཉིད་སྟུག་བཞི་པའི་གནས་སྐབས་ལ་ཞུགས་ཤིང་། ཏིང་ངེ་འཛིན་གྱིས་མི་འགྱུར་མཆོག་གི་བདེ་བར་རོ་མཉམ་པ་གཞོམ་དུ་མེད་པ་སྟོང་པར་ཡང་དག་པར་རབ་ཏུ་ཞུགས་པ་བདེ་སྟོང་དབྱེར་མེད་ཀྱི་ཏིང་ངེ་འཛིན་ཐོབ་པར་བྱེད་དོ། ། དེའི་ཕྱིར་ནང་གི་རིག་མ་ཨ་ཝ་དྷཱུ་ཏཱི་དང་དུང་ཅན་མར་རླུང་བཀག་ནས་སྒྲིབ་བྲལ་གྱི་ཕུང་པོ་ལྔ་སྐྱེད་པར་བྱེད་པས་སངས་རྒྱས་ཀུན་གྱི་ཡུམ་ཤེར་ཕྱིན་མ་རྒྱུད་ཐམས་ཅད་ཀྱི་རྡོ་རྗེའི་ཚིག་ལ་གནས་པ་དབང་བཞི་དོན་འགྱུར་མེད་བདེ་བ་བསྐྱེད་པ་དེ་གཡས་གཡོན་གྱི་རླུང་འགོག་པའི་མན་ངག་སྦྱོར་བ་ཡན་ལག་དྲུག་ལས་རྣལ་འབྱོར་པ་ཡིས་བཙལ་ནས་བསྒོམ་པར་བྱའོ། ། བཙལ་བ་ལ་སོགས་ཕན་ཡོན་ཅི་འབྱུང་ཞེ་ན། ཡན་ལག་དྲུག་གིས་ཁྱབ་བདག་གཙོ་བོ་དུས་ཀྱི་འཁོར་ལོའི་སྐུ་ལཱ་ལ་ནར་རླུང་བཀག་པ་ཡི་མཐུ་ལས་རྣལ་འབྱོར་པ་རྣམས་དག་གི་མཆོག་གི་ལུས་ལ་ལྷའི་སྤྱན་གྱི་མངོན་ཤེས་ཉིད་དུ་འགྱུར་ལ། གཙོ་བོ་དེའི་གསུང་འོག་དྲི་ཆུའི་རྩར་རླུང་བཀག་པ་དག་གིས་མཐུ་ལས་ལྷའི་རྣ་བའི་མངོན་ཤེས་འཐོབ་ཅིང་། དེའི་ཐུགས་སྟེང་སྒྲ་གཅན་གྱི་རྩར་རླུང་བཀག་པ་ལས་སེམས་ཅན་གྱི་སྙིང་སྟེ་སེམས་ལ་གནས་པ་ཇི་ལྟ་བ་བཞིན་དུ་ཤེས་པའི་གཞན་སེམས་ཤེས་པའི་མངོན་པར་ཤེས་པར་འགྱུར་རོ། ། གཙོ་བོ་དེའི་ཤེས་རབ་ཡུམ་གྱི་སྐུ་བཤང་བའི་རྩར་རླུང་བཀག་པའི་མཐུ་ལས་འདོད་པ་གཟུགས་གཟུགས་མེད་པ་རྣམ་པ་གསུམ་གྱི་སྲིད་པ་ལ་གནས་པའི་སེམས་ཅན་གྱི་སྔོན་གྱི་སྐྱེ་བ་དུ་མ་རྗེས་སུ་དྲན་པའི་མངོན་པར་ཤེས་པར་འགྱུར་རོ། །
ཤེས་རབ་དེ་ཉིད་ཀྱི་ནི་གསུང་སྟེང་གི་རྩ་ར་ས་ནའི་རླུང་བཀག་པའི་མཐུ་ལས་ནམ་མཁའི་མཐའ་དང་མཉམ་པའི་འཇིག་རྟེན་ཐམས་ཅད་དུ་དུས་གསུམ་རྣམས་སུ་ཀུན་ཏུ་འགྲོ་བའི་རྣམ་པ་ཐམས་ཅད་པའི་རྫུ་འཕྲུལ་སྤྲུལ་པའི་རྫུ་འཕྲུལ་གྱི་མངོན་ཤེས་ཉིད་དུ་རབ་ཏུ་འགྱུར་རོ། ། ཤེས་རབ་དེའི་ཐུགས་ཡེ་ཤེས་ཀྱི་རང་བཞིན་དུང་ཅན་མ་རླུང་བཀག་པ་ལས་ནི་གང་ཞིག་མཆོག་ཏུ་མི་འགྱུར་བའི་བདེ་བར་རོ་མཉམ་པ་འདས་མ་འོངས་ཐམས་ཅད་ཀྱི་དུས་སུ་སྟོང་པ་གཞོམ་དུ་མེད་པའི་ཆོས་ཐམས་ཅད་སོ་སོ་རང་གིས་རིག་པའི་ཡེ་ཤེས་ཀྱིས་རིག་པའི་ཟག་ཟད་ཀྱི་མངོན་ཤེས་སུ་འགྱུར་རོ། ། དེའི་ལྷའི་སྤྱན་གྱི་མངོན་ཤེས་ཀྱི་མཐུ་ལས། ཐ་མལ་གྱི་མིག་གིས་མ་མཐོང་བ་དང་ཕྲ་བ་དང་ཆོད་པ་དང་བསྐལ་བའི་དོན་རྣམས་དང་། ས་འོག་ས་སྟེང་ས་བླའི་སྲིད་པ་རྣམ་པ་གསུམ་ཡང་མངོན་སུམ་དུ་མཐོང་བར་འགྱུར་རོ། ། ལྷའི་རྣ་བའི་མངོན་ཤེས་རྣམས་ཀྱི་མཐུ་ལས་སྲོག་ཆགས་རྣམས་ཀྱིས་བརྗོད་པ་རང་གི་སྙིང་ཁའི་འཁོར་ལོ་ལ་རྟག་ཏུ་གནས་པའི་གཞོམ་མེད་ཀྱི་སྒྲ་དང་། ཁ་ཡིས་བརྗོད་པའི་སྒྲ་ནི་ཐམས་ཅད་ཐོས་པར་འགྱུར་ཞིང་། དེ་བཞིན་དུ་གཙོ་བོ་ཡབ་ཡུམ་གྱི་སྐུ་གསུང་ཐུགས་ཀྱི་རྩ་དྲུག་གི་རླུང་འགོག་པའི་སྦྱོར་བ་དག་ལས་ཀྱེ་མིའི་བདག་པོ་ཞེས་ཟླ་བཟང་ལ་བོས་ནས་སྒྲིབ་བྲལ་གྱི་རེག་བྱ་དང་ལ་སོགས་པས་དྲི་རོ་སོགས་ཡུལ་ཐམས་ཅད་མངོན་སུམ་དུ་རྟོགས་པར་འགྱུར་རོ། ། དགག་བྱའི་རླུང་ཇི་ལྟ་བུ་ཞེ་ན། རླུང་རྒྱུ་བའི་རྩ་ནི་གང་ཞིག་ཐུར་སེལ་གྱི་རླུང་ནི་ལུས་ཀྱི་དབུགས་ཏེ་འོག་རྣམས་སུ་རྣམ་པ་གསུམ་གྱི་ལམ་དུ་གནས་པ་སྟེ་གསུམ་ནི་གཅི་བ་དང་བཤང་བ་དང་ཁུ་བ་འབབ་པའི་རྩ་རྣམས་སོ། །
ལྟེ་བའི་སྟེང་དུ་ནི་སྲོག་རླུང་དེ་དག་རྣམས་ཀྱི་རབ་ཏུ་རྒྱུ་བའི་རྩ་རྣམ་པ་དགུ་རུ་འགྱུར་ཏེ། ཐ་མ་རྩ་བཅུ་པ་ནི་སངས་རྒྱས་ཀྱི་ཞལ་ཞེས་པ་ཡེ་ཤེས་ཀྱི་ཞལ་ལོ། ། དགུ་པོ་གང་ཞེ་ན། རྣ་བ་གཉིས་དང་སྣ་གཉིས་དང་མིག་ལ་རྣམ་གཉིས་ཞེས་པ་དྲུག་པོར་འགྱུར་ཏེ། ལྕེའུ་ཆུང་ནི་ལྕེ་དང་བཅས་པ་གཉིས་དང་ཐིག་ལེའི་གནས་གཙུག་ཏོར་གྱི་བུག་པ་དང་དགུར་འགྱུར་ཏེ་བཅུ་པ་སངས་རྒྱས་ཀྱི་ཞལ་ནི་ཐ་མལ་པས་ཞེས་པ་ནི་མིན་པ་དུས་ཀྱི་འཁོར་ལོའི་མན་ངག་དང་མི་ལྡན་པ་རྣམས་རྒྱ་ཡིས་བཏབ་པ་གང་ཡིན་པ་དབུ་མར་སྲོག་རླུང་ཆུད་པའོ། ། དེ་ལྟ་བུའི་སྲོག་དང་ཐུར་སེལ་གྱི་རྒྱུ་བ་སྲོག་འཛིན་གྱི་སྟོབས་ཀྱིས་འགགས་པར་འགྱུར་ན་རི་བོང་འཛིན་པ་ཧཾ་ཡིག་གི་ཐིག་ལེ་བསྐྱོད་པའམ་ཞུ་བར་བྱེད་པ་ཉི་མའི་གཟུགས་གཏུམ་མོའི་མེ་ལྟེ་བ་ནས་གཙུག་ཏོར་གྱི་བར་རྣམས་སུ་རབ་ཏུ་འབར་བར་འགྱུར་ཞིང་། དེ་ནས་རྗེས་དྲན་གྱི་རྡོ་རྗེ་པད་མས་རབ་ཏུ་སད་པར་བྱས་ཏེ་ཕྱག་རྒྱ་གསུམ་གང་རུང་དང་སྙོམས་པར་ཞུགས་ན་སླར་ཡང་ཟླ་བ་ཧཾ་ཡིག་འདི་ནི་ཉི་མའི་གཟུགས་ཀྱིས་དབུ་མའི་མེ་ལྕེས་ཞུ་བར་གྱུར་པས་དགའ་བ་བཅུ་དྲུག་མྱོང་བར་བྱེད་ཅིང་། མཐར་རྡོ་རྗེ་ནོར་བུའི་རྩེར་འགག་པ་ཐོབ་པར་བྱེད་དོ། ། ཏིང་ངེ་འཛིན་གྱིས་རླུང་རྒྱུ་བ་དང་ཟླ་བ་ཁུ་བ་ཉི་རྡུལ་འཕོ་བ་འགག་པས་གྱུར་ན་རྣམ་པར་ཤེས་པ་ཞེས་པའམ། བདེ་བ་ཆེན་པོ་དང་ནི་ཡ་ེཤེས་ཞེས་བྱའམ་སྟོང་པ་རོ་གཅིག་ཏུ་འགྱུར་རོ། །
དེ་ལྟར་དགུ་མ་ཡེ་ཤེས་ཀྱི་རྩར་རླུང་འགག་པས་གཏུམ་མོའི་མེ་འབར་བ་དང་། གོང་དུ་བཤད་པ་དེ་ལྟར་རྡོ་རྗེ་པདྨས་རབ་ཏུ་སད་པས་གཏུམ་མོའི་མེས་སྤྱི་བོའི་ཧ་ཡིག་བཞུ་བ་དང་ནི་སྔར་གསུངས་པ་དེ་བཞིན་དུ་རླུང་དང་ཟླ་ཉི་འགགས་པས་རྣམ་ཤེས་གཅིག་ཏུ་འདྲེས་པར་འགྱུར་བ་དེ་ལྟར་ངག་ཡིད་ལུས་སྒྲིབ་པ་དང་བྲལ་བ་རྣམ་པ་གསུམ་མངོན་དུ་འགྱུར་བས་མཆོག་གི་གོ་འཕང་ཐོབ་པར་འགྱུར་གྱི་སྒོ་གསུམ་གྱི་སྒྲིབ་པ་དང་བྲལ་བས་གཞན་མཐར་ཐུག་གི་འབྲས་བུ་ནི་ཅུང་ཟད་ཀྱང་ཡོད་པ་མ་ཡིན་ནོ། ། འོ་ན་མཆོག་གི་དངོས་གྲུབ་དེ་ཐོབ་པའི་དུས་གང་ཞེ་ན་ཟླ་བ་དང་ཉི་མའི་གཟུགས་ནི་སྒྲ་གཅན་གྱིས་ཟོས་པའི་ཚེ་ན་ནམ་མཁའ་གནམ་སྟོང་གི་ཆ་རྫོགས་ལ་དེའི་ཚེ་ཚེས་གཅིག་གི་ཉིན་མོ་དང་ནི་གནམ་སྟོང་གི་མཚན་མོའི་ཆ་ནམ་ཡང་མིན་པ་ཉིད་ཀྱིས་ཐུན་མཚམས་དེ་ནི་ནང་དུ་ལུས་ཀྱི་དབུས་སུ་རྣལ་འབྱོར་པ་རྣམས་ཀྱིས་ཉི་ཟླ་འགགས་པས་ཆགས་པ་དཀར་པོའི་ཕྱོགས་ཀྱི་ཆ་ཟད་ཆགས་བྲལ་ནག་པོའི་ཕྱོགས་ལ་མ་ཞུགས་པའི་དུས་ཏེ་དེ་ནི་དུས་ཀུན་དུ་བདུད་རྩི་ཅན་ཟླ་བའི་གོ་འཕང་ཆ་བཅུ་དྲུག་པ་ལ་གནས་པའོ། ། དཔེར་ན་དཀར་པོ་དང་ནག་པོའི་ཕྱོགས་ཟད་པའི་གནམ་སྟོང་གི་མཐར་དཀར་པོའི་ཚེས་གཅིག་ལ་མ་ཞུགས་པའི་དུས་སུ་ཟླ་བ་ནམ་མཁའ་ལ་གནས་པ་ཉི་མའི་གཟུགས་ལ་རོ་ནི་མཉམ་པར་འགྱུར་བ་ཇི་ལྟ་བར་ནང་དུ་སྲོག་དང་ཐུར་སེལ་གྱི་རླུང་གཉིས་ཟད་པར་གྱུར་པ་ན་གསལ་བར་ཏེ་ངེས་པར་ཡང་ནི་ནང་ལུས་ལ་མར་ངོའི་མཐའི་ཆ་བཅུ་དྲུག་པའི་ཚེ་དངོས་གྲུབ་སྟེ། དེའི་དུས་སུ་ཉི་ཟླའི་འཕོ་བ་དེ་འགག་གོ ། དེ་ལྟར་ཟླ་བ་གཡོན་ཉི་མ་གཡས་པའི་རླུང་རྒྱུ་བ་ཉམས་ཤིང་གཡས་གཡོན་གྱི་ལམ་ནི་གཉིས་ཀ་ཡི་ཡང་སྲོག་གི་རླུང་ནི་ཆེན་པོའི་རྒྱུ་བ་དབུ་མར་འགགས་ལ།

ཕྱག་རྒྱའི་ཆུ་སྐྱེས་རང་གི་རྡོ་རྗེས་རབ་ཏུ་སད་ཅིང་སྦྱངས་པས་གཙུག་ཏོར་གྱི་རི་བོང་ཅན་གྱི་ཐིག་ལེ་ཞུ་བ་ཉི་མའི་གཟུགས་ཆེན་པོ་ཅན་གཏུམ་མོའི་མེ་ལ་ནི་རབ་ཏུ་ཞུགས་པས། དངོས་པོ་འཁོར་བ་དང་དངོས་པོ་མེད་པ་མྱ་ངན་ལས་འདས་པ་དབྱེར་མེད་གཅིག་ཏུ་འདྲེས་པར་གྱུར་པའི་འོད་གསལ་འདོད་པ་གཟུགས་གཟུགས་མེད་ཀྱི་རྣམ་གསུམ་སྲིད་པ་ལ་གནས་པ་རྟོག་པས་གཞོམ་དུ་མེད་ཅིང་རང་རིག་པའི་བདེ་སྟོང་དབྱེར་མེད་པའི་ཏིང་ངེ་འཛིན་རྟོགས་པར་གྱུར་པ་དེའི་དུས་སུ་སྒྲུབ་བ་པོ་བདེ་སྟོང་དབྱེར་མེད་ཀྱི་རྣལ་འབྱོར་དང་ལྡན་པས་རྣལ་འབྱོར་པར་འགྱུར་ཏེ། དེའི་ཚེ་རྣལ་འབྱོར་པ་གང་འཁོར་འདས་གཉིས་ལ་སོགས་པ་གཉིས་པ་ཐམས་ཅད་ནི་ཅུང་ཟད་ཀྱང་མེད་པ་ཕྱག་རྒྱ་ཆེན་པོ་མཆོག་གི་གོ་འཕང་དུ་འགྲོ་བར་འགྱུར་རོ། ། མཆོག་གི་གོ་འཕང་ཐོབ་པའི་ཚེ་ཁྲོ་བོ་བཅུ་དང་སངས་རྒྱས་ལྔ་དང་ལྷ་དང་ལྷ་མོ་རྣམས་དང་བཅས་པ་དང་ངེས་པར་རོ་ཡི་རྡོ་རྗེ་མ་ལ་སོགས་པ་སེམས་མ་རྣམས་དང་སའི་སྙིང་པོ་ལ་སོགས་པ་བྱང་ཆུབ་སེམས་དཔའ་རབ་ཏུ་དགའ་བའི་ཐུགས་དང་ལྡན་པ་རྣམས་རྣལ་འབྱོར་པ་ལ་ཕྱག་རྒྱ་ཆེན་པོའི་དངོས་གྲུབ་སྒྲུབ་པའི་དུས་སུ་ནམ་མཁའ་སྟོང་པ་ལ་ནི་མངོན་སུམ་དུ་མཐོང་བར་འགྱུར་རོ། ། ངེས་དོན་དུ་ཕུང་ཁམས་སོ་དྲུག་སྒྲིབ་བྲལ་དུ་གྱུར་པའོ། ། དེ་ལྟ་བུའི་རྣལ་འབྱོར་པ་དེ་ཡི་འདོད་པའི་དངོས་གྲུབ་ཕྱག་རྒྱ་ཆེན་པོ་ཐོབ་པའི་རི་བོང་ཅན་གྱི་ཞག་བཅོ་ལྔའི་ཉ་དག་གི་ཐོ་རངས་དང་ནི་གནམ་སྟོང་གི་མཚན་མོ་ཕྱེད་འདས་པའི་དུས་ལ་ཐོབ་པར་འགྱུར་རོ། ། དེའི་ཚེ་ནམ་མཁའ་ལས་རིན་པོ་ཆེའི་མེ་ཏོག་སྣ་ཚོགས་པའི་ཆར་ནི་མཆོག་ཏུ་གྱུར་པའི་དུས་ཀྱི་སྦྱོར་བ་བཅུ་དྲུག་པའི་ཆ་ལས་སའི་སྟེང་དུ་འབབ་པར་འགྱུར་རོ། ། འོ་ན་དུས་དེའི་ཚེ་སྒོ་གསུམ་གྱི་གནས་སྐབས་ཇི་ལྟར་འགྱུར་ཞེ་ན། རྣལ་འབྱོར་པའི་ལུས་ནི་རྡུལ་ཕྲ་རབ་འདུས་པའི་ཐོགས་བཅས་ཀྱི་གཟུགས་ཉམས་ཏེ། ཐོགས་པ་མེད་ལ་རབ་ཏུ་གསལ་བས་དྭངས་ཤིང་མཁའ་དང་མཚུངས་པ་སྟོང་པའི་མཚན་དང་དཔེ་བྱད་ལ་སོགས་པ་རྣམས་ཀྱི་ཆ་ཤས་རབ་ཏུ་རྫོགས་པར་འགྱུར་ལ། དེའི་ཚེ་ཤེས་བྱའི་ཡུལ་སྣ་ཚོགས་པའི་འཇིག་རྟེན་གསུམ་པོ་ཉིད་ཀྱི་རྡུལ་ཕྲན་དང་བྲལ་བས་དྭངས་ཤིང་སྒྲིབ་པ་རྣམ་པ་བྲལ་བ་རྨི་ལམ་གྱི་སྣང་བ་ཕྱི་རོལ་གྱི་དོན་ལྟ་བུར་སྣང་ཡང་ཕྱི་རོལ་དོན་དུ་མ་གྲུབ་པ་བཞིན་དུ་སྣང་ཞིང་།
ཆོས་སྟོན་པའི་གསུང་ནི་སྐད་ནི་མཐའ་གཅིག་ཏུ་ཀུན་ནས་ཆད་པ་མེད་ཅིང་། ལྷ་ཀླུ་ལ་སོགས་པ་འགྲོ་བ་དུ་མའི་སྐད་གཞན་མཐའ་ཡས་པ་དག་གིས་གདུལ་བྱ་གཞན་གྱི་སྙིང་སྟེ་བསམ་པ་དང་མཐུན་པར་ཆོས་སྟོན་པ་ལ་འཇུག་པ་སྟེ་སེམས་ཏེ་ཐུགས་ནི་དམ་པ་འཇིག་རྟེན་ལས་འདས་པ་ཟག་པ་མེད་པའི་བདེ་བས་གང་ཞིང་འཁོར་བའི་བག་ཆགས་ལས་འདས་པས་རྣམ་པར་རྟོག་པས་ཅུང་ཟད་ཀྱང་མི་གཡོ་ལ། ཐམས་ཅད་དུས་སུ་ལྷན་ཅིག་སྐྱེས་པའི་དགའ་བ་དག་པའི་སྐུས་ཁྱད་པའོ། ། ད་ནི་གནས་པ་བཅུ་གཉིས་པ་སངས་རྒྱས་ཀྱི་ཞིང་སྡུ་བའི་ངོ་བོ་ཉིད་ཀྱིས་གནས་པ་བསྟན་པའི་ཕྱིར་འཇིག་རྟེན་གྱི་ཁམས་ཉེ་བར་བསྡུད་པ་གསུངས་པས་ཞེས་པ་ལ་སོགས་པའོ། ། འདིར་སངས་རྒྱས་བཅོམ་ལྡན་འདས་ཀྱིས་ཆོས་བསྟན་པ་ནི་རྣམ་པ་གཉིས་ཏེ། གཅིག་ནི་འཇིག་རྟེན་གྱི་ཀུན་རྫོབ་ཀྱི་སྒོ་ནས་བསྟན་པའོ། ། གཉིས་པ་ནི་དོན་དམ་པའི་བདེན་པས་བསྟན་པའོ། ། དེ་ལ་འཇིག་རྟེན་གྱི་ཀུན་རྫོབ་ཏུ་གསུངས་པའོ། ། བདག་རྐྱེན་དབང་པོ་གཟུགས་ཅན་ལས་སྐྱེས་པའི་བློ་ནི་ཕྱི་རོལ་གྱི་ཡུལ་གྱི་རྣམ་པ་ཤར་བ་མེད་པར་རྡུལ་ཕྲ་རབ་དུ་མ་བསགས་པའི་རགས་པ་ནི་ཕྲད་པ་ཙམ་གྱིས་དངོས་སུ་རིག་གོ་ཞེས་ཁ་ཆེའི་གཞུང་གི་ཆུ་གཏེར་གྱི་རྗེས་སུ་འབྲང་བའི་བྱེ་བྲག་སྨྲ་པའི་གཞུང་ལུགས་ཉིད་དུ་འདོད་པ་ཞེས་པ་དང་། དེ་བཞིན་དུ་མུ་སྟེགས་པ་ཐམས་ཅད་ཀྱི་ཕྱི་རོལ་གྱི་དོན་རྡུལ་ཕྲ་རབ་བསགས་པ་སྟེ་འཛིན་པ་སྟེ་དེས་ཀུན་རྫོབ་ཏུ་ཕྱི་རོལ་དུ་སངས་རྒྱས་ཀྱི་ཞིང་དང་།
འཇིག་རྟེན་གྱི་ཁམས་རྣམས་ཀྱི་ཡང་སྐྱེ་བ་དང་འཇིག་པའི་བྱེད་པ་པོ་རྡུལ་ཕྲ་རབ་ཏུ་འདོད་པར་རིག་པར་བྱའོ། ། འཇིག་རྟེན་གྱི་ཁམས་དེ་ཡང་སེམས་ཅན་རྣམས་ཀྱི་དགེ་བ་དང་མི་དགེ་བའི་འབྲས་བུ་ལོངས་སྤྱོད་པའི་སྔོན་གྱི་རྒྱུ་ལས་སྐྱེ་འཇིག་ཏུ་འགྱུར་ཏེ། སེམས་ཅན་གྱི་ཕུང་པོ་སྐྱེ་ཞིང་འཇིག་པ་ཇི་སྲིད་པ་དེ་སྲིད་དུ་འཇིག་རྟེན་གྱི་ཁམས་ཀྱང་སྐྱེ་ཞིང་འཇིག་པར་རིག་པར་བྱའོ་ཞེས་པ་ནི་ངེས་པའོ། ། དེས་ན་འཇིག་རྟེན་གྱི་ཁམས་ཉེ་བར་བསྡུ་བའི་དུས་སུ་ལས་ཀྱི་རླུང་འདིས་ནི་འཇིག་རྟེན་གྱི་ཁམས་དང་། སངས་རྒྱས་ཀྱི་ཞིང་རྣམས་བསྡུད་པ་དང་། འཇིག་རྟེན་གྱི་ཁམས་སྐྱེ་བའི་དུས་ན་ཡང་ལས་ཀྱི་རླུང་གིས་སྔོན་གྱི་སངས་རྒྱས་ཀྱི་ཞིང་རྣམས་ཀྱང་བསྐྱེད་པར་བྱེད་པའོ། ། སྐྱེ་འཇིག་གི་མཚན་ཉིད་ཅན་ཞིང་དེའི་རང་བཞིན་རྣམ་པ་གཉིས་ཏེ། གཅིག་ནི་ནམ་མཁའ་ལ་བསྟན་པའི་སྐར་མ་འདུག་ས་གཅིག་ནས་འཆར་གྱི་གཡས་གཡོན་དུ་འགྲོ་བ་མེད་པ་བཞིན་དུ་གཡོ་བ་མེད་པ་སྟེ་འཇིག་རྟེན་གྱི་ཁམས་དང་སངས་རྒྱས་ཀྱི་ཞིང་གི་ཕྱོགས་གཞན་གང་དུ་ཡང་འགྲོ་བར་མི་བྱེད་དོ། ། གཉིས་པ་ནི་ནམ་མཁའ་ལ་ཁྱིམ་གྱི་འཁོར་ལོ་བཞིན་དུ་གཡས་གཡོན་དུ་འཁོར་བ་རང་བཞིན་ནོ། ། དེ་བཞིན་དུ་འཇིག་རྟེན་གྱི་ཁམས་ཀྱི་ནང་དུ་འདུས་པའི་བརྟན་པ་རྣམས་ནི་མི་གཡོ་བའི་རང་བཞིན་ནོ། །
སྲོག་ཆགས་རྣམས་ནི་གཡོ་བའི་རང་བཞིན་ཏེ་དེ་དག་སྐྱེད་བྱེད་ལས་ཀྱི་རླུང་ཞེས་པ་ནི་རྣམ་པར་ཤེས་པའི་ཆོས་ཀྱི་དགེ་མི་དགེའི་ལས་ཉིད་དོ། ། དེས་བརྟན་པའི་འཇིག་རྟེན་བསྡུད་པ་དེ་བཞིན་དུ་འཇིག་རྟེན་གྱི་ཁམས་སྡུད་པའི་ཚེ་ཐོག་མ་རྡུལ་ཕྲ་རབ་ལས་གྲུབ་པའི་ལུས་རྣམས་ཉེ་བར་བསྡུད་པའོ། ། དེས་ན་འཇིག་རྟེན་གྱི་ཁམས་ཉེ་བར་སྡུད་པ་དང་སངས་རྒྱས་ཀྱི་ཞིང་ཉེ་བར་བསྡུད་པའོ། ། འཇིག་རྟེན་གྱི་ཁམས་བསྡུད་པ་དང་བསྐྱེད་པའི་དུས་ཞེས་པ་ནི་ཆགས་པ་དང་འཇིག་པའི་མཚན་ཉིད་ཅན་ཏེ། སྐྱེ་བ་དང་འཇིག་པའི་ཆོས་ཅན་ནོ། ། འདིར་ལུས་རྣམས་ཉེ་བར་བསྡུད་དོ། ། དེ་ནས་འཇིག་རྟེན་གྱི་ཁམས་ཉེ་བར་བསྡུད་པ་དང་། སངས་རྒྱས་ཀྱི་ཞིང་ཉེ་བར་བསྡུད་པའོ། ། དུས་ནི་ཆགས་པ་དང་འཇིག་པའི་མཚན་ཉིད་ཅན་ཏེ། སྐྱེ་བ་དང་འཇིག་པའི་ཆོས་ཅན་ནོ་ཞེས་འགྱུར་མངས་ལྟར་བཤད་པའོ། །
དེ་ལ་འཇིག་རྟེན་གྱི་ཁམས་འཇིག་པའི་དུས་དེར་ས་ལས་ཞེས་པ་ནི་སའི་ཁམས་ལས་ཆུ་ལ་སོགས་པའི་ཁམས་ཀྱི་རྡུལ་ཕྲ་རབ་གང་དག་སྔོན་འཇིག་རྟེན་གྲུབ་པའི་དུས་སུ་ཡང་དག་པར་སྦྱོར་བས་གནས་པ་རྣམས་ཏེ་དེ་རྣམས་སའི་རྡུལ་ཕྲ་རབ་ཀྱི་ཚོགས་པ་ལས་ཆུ་དང་རྩེ་མོ་ཅན་མེ་དང་རླུང་གི་རྡུལ་ཕྲན་ཕྱེད་དེ་སའི་རྡུལ་ཕྲ་རབ་རྣམས་སོ་སོ་ཐ་དད་དུ་བྱས་ནས་ཆུའི་ཁམས་ལ་སྟེ་ཆུའི་རྡུལ་ཕྲ་རབ་ཀྱི་ཚོགས་ལ་འཇུག་པར་བྱེད་དོ། ། དེ་བཞིན་དུ་ཆུའི་ཁམས་ལས་ས་དང་མེ་དང་རླུང་གི་རྡུལ་ཕྲ་རབ་སོ་སོར་ཕྱེ་ནས་རྩེ་མོ་ཅན་མེ་ལ་འཇུག་པར་བྱེད་དོ། ། རྩེ་མོ་ཅན་མེ་ལས་ས་དང་ཆུ་དང་རླུང་ཕྱེ་ནས་རླུང་ལ་འཇུག་པར་བྱེད་དོ། ། རླུང་ལས་ས་དང་ཆུ་དང་རྩེ་མོ་ཅན་དག་ཕྱེ་ནས་ལས་ཀྱི་རླུང་ཡང་སྟོང་པ་ནམ་མཁའ་ལ་སོ་སོར་ཀུན་ཏུ་སྤྱོད་དོ། ། ཚུལ་དེ་ལྟར་ལས་དབང་དག་གིས་འཇིག་རྟེན་གྱི་ཁམས་ཉེ་བར་བསྡུད་པ་སྟེ། ཕྱི་རོལ་པས་བཏགས་པ་ལྟར་ས་འོག་ནང་དུས་ཀྱི་མེ་ཞེས་བྱ་བའི་ལྷ་འགའ་ཡོད་པ་དེས་འཇིག་རྟེན་གྱི་ཁམས་སྲེག་པར་བྱེད་པ་དང་ཐལ་བར་བྱེད་པ་ནི་མ་ཡིན་ནོ། ། དེའི་རྒྱུ་མཚན་དུས་ཀྱི་མེ་གང་ཡིན་པ་དེ་ཉིད་ནི་རྡུལ་ཕྲ་རབ་བསགས་པ་སྟེ་རྡུལ་ཕྲན་འདུས་པའི་ཆོས་གཞན་ཟ་བར་བྱེད་པར་འདོད་པའི་ཕྱིར་རོ། ། དེས་ན་འཇིག་རྟེན་འཇིག་པ་ན་རྡུལ་ཕྲ་རབ་དང་བྲལ་བར་གྱུར་པ་གང་ཡིན་པ་དེ་ནི་དུས་ཀྱི་མེས་ཅུང་ཟད་ཀྱང་སྲེག་པར་མི་བྱེད་ཅིང་ཟ་བར་མི་བྱེད་དོ། ། དེ་ལྟར་བརྟན་པ་སྣོད་རྣམས་ཞིག་པར་གྱུར་པའི་རྗེས་ལ་གཞན་རྣམ་པར་ཤེས་པའི་ཆོས་ཅན་གྱི་སྲོག་ཆགས་གང་ཡིན་པ་དེ་རྣམས་རྣམ་གསུམ་སྲིད་པའི་བག་ཆགས་ཀྱི་དབང་གིས་བསྐྱོད་པར་གྱུར་པ་གང་ཞིག་ལས་ཀྱི་རླུང་གིས་བསྣུན་པ་སྟེ་བསྐྱེད་པའི་ཞིང་གཞན་གྱི་འཇིག་རྟེན་གྱི་ཁམས་དག་ཏུ་འགྲོ་སྟེ། འཇིག་རྟེན་གྱི་ཁམས་དེ་རྣམས་ལ་ཉེ་བར་ལོངས་སྤྱོད་པའི་སླད་དུའོ། །
དེ་ལྟར་ལས་ཀྱི་རླུང་མཐའ་ཡས་པ་རྣམས་ནི་འཇིག་རྟེན་གྱི་ཁམས་སྐྱེད་པར་བྱེད་པ་དང་སངས་རྒྱས་ཀྱི་ཞིང་སྐྱེད་པར་བྱེད་པ་སྟེ་དཔེར་ན་སྲོག་ཆགས་རྣམས་ཀྱི་སྲོག་རྣམས་སོ་སོའི་ལུས་སྐྱེད་པར་བྱེད་པ་བཞིན་དུ་བརྟན་པ་རྣམས་ཀྱི་འཕེལ་བ་ལས་ཀྱི་རླུང་གིས་སྐྱེད་པར་བྱེད་པའོ་ཞེས་པ་ནི་ཀུན་རྫོབ་ཀྱི་གྲུབ་པའི་མཐའོ། ། ད་ནི་གནས་པ་བཅུ་གསུམ་པ་ནམ་མཁའི་ཁམས་ལ་རི་རབ་ཀྱི་རྡུལ་ཕྲ་རབ་དང་མཉམ་པའི་བྱང་ཆུབ་སེམས་དཔའ་ཆེན་པོ་རྣམས་དང་ཐབས་གཅིག་ཏུ་བཞུགས་པའི་ངོ་བོ་ཉིད་ཀྱིས་གནས་པ་བསྟན་པའི་ཕྱིར་ལས་ཀྱི་རླུང་ལས་གྲོལ་བ་རྣམས་ཀྱི་བཞུགས་པ་གསུངས་པ། སངས་རྒྱས་ཞིང་ཞེས་པ་ལ་སོགས་པ་སྟེ། འདིར་བཟང་པོ་སྤྱོད་པའི་སྨོན་ལམ་གྱི་རྒྱལ་པོར་བསྒྲགས་པ་ལས་བཅོམ་ལྡན་འདས་ཀྱིས་སངས་རྒྱས་རྣམས་ཀྱི་བཞུགས་པ་གསུངས་པ་འདི་ལྟ་སྟེ། རྡུལ་གཅིག་སྟེང་ན་རྡུལ་སྙེད་སངས་རྒྱས་རྣམས། ། སངས་རྒྱས་སྲས་ཀྱི་དབུས་ན་བཞུགས་པ་དག ། ཅེས་གསུངས་པའི་ཕྱིར། ཀུན་རྫོབ་ཏུ་སངས་རྒྱས་ཀྱི་སྐུ་རྣམས་ཀྱི་བཞུགས་པའི་ཚུལ་བསྟན་པ་གང་ཡིན་པ་དེ་སེམས་ཅན་གྱི་བསམ་པའི་དབང་གིས་རྟེན་གྱི་ཞིང་སྤངས་པ་དང་རྟེན་མེད་པ་མ་ཡིན་ནོ། ། སྒྲིབ་པ་མེད་པའི་ཆོས་ཀྱི་དབང་དུ་བྱས་པ་ལས་དོན་དམ་པར་ནི་རྟེན་དང་བརྟེན་པའི་ཚུལ་གྱིས་བཞུགས་པ་མེད་དེ། ཤེས་རབ་ཀྱི་ཕ་རོལ་ཏུ་ཕྱིན་པའི་ཆོས་འཕགས་ཀྱི་ལེའུ་ལས།
རིགས་ཀྱི་བུ་དེ་བཞིན་གཤེགས་པ་དེ་ནི་གང་ནས་ཀྱང་མ་བྱོན། གང་དུ་ཡང་མ་བཞུད་དེ། དེ་བཞིན་ཉིད་ལས་མ་གཡོས་སོ། ། དེ་བཞིན་ཉིད་གང་ཡིན་པ་དེ་ནི་དེ་བཞིན་གཤེགས་པ་སྟེ། རིགས་ཀྱི་བུ་མི་སྐྱེ་བ་ལ་འོང་བའམ། འགྲོ་བ་མེད་དེ། མི་སྐྱེ་བ་གང་ཡིན་པ་དེ་ནི་དེ་བཞིན་གཤེགས་པའོ། ། ཞེས་སོགས་ཀྱིས་སངས་རྒྱས་དེ་རྣམས་ལ་གང་དུའང་གཤེགས་པའམ་བྱོན་པ་མ་བྱུང་ངོ་འབྱུང་བར་མི་འགྱུར་རོ་མི་འབྱུང་ངོ་ཞེས་གསུངས་སོ། ། དེས་ན་དག་པའི་རྡུལ་ཕྲ་རབ་ས་བཅུ་གཉིས་ཐོབ་པ་ལས་གྲུབ་པའི་བཅུད་འགྱུར་མེད་བདེ་བ་ཆེན་པོ་ལུས་ཀྱི་ཁམས་ཐམས་ཅད་བདེ་བས་འབིགས་པར་བྱེད་པ་གང་ཡིན་པའི་རྡུལ་གཅིག་གི་རྩེ་མོའི་རྟེན་པ་བཅུ་གཉིས་ལ་བརྟེན་པ་ཉིད་བཅུ་དྲུག་རིག་གི་བདག་གཉིད་སངས་རྒྱས་ཐམས་ཅད་བཞུགས་པ་སྟེ། སངས་རྒྱས་ནི་ཕུང་པོ་གང་དག་སྟོང་པའི་མཚན་ཉིད་ནི་སྒྲིབ་པ་མེད་པར་གྱུར་པ་རྣམས་མཐའ་དག་གོ །
དེ་ལྟ་བུའི་སངས་རྒྱས་ཀྱི་ཞིང་ནི་མ་ལུས་པ་ལས་ཀྱི་རླུང་གིས་བསྐྱེད་པ་ཅན་མིན་པར་དེ་ལས་ཀྱི་རླུང་དང་བྲལ་བར་གྱུར་པའོ། ། དེ་ལྟ་བུའི་སངས་རྒྱས་ཀྱི་ཞིང་སྲིད་གསུམ་སྒྲིབ་བྲལ་དུ་བསྐྱེད་པར་མཛད་པ་ཡེ་ཤེས་ཀྱི་སྐུས་རྣམ་པར་གཟིགས་ནས་ནི་དག་པའི་རྡུལ་ལ་སངས་རྒྱས་ཐམས་ཅད་བཞུགས་པ་སྟེ་དེ་ཡང་སངས་རྒྱས་ཀྱི་སྲས་དེ་རྣམས་དང་ཐབས་གཅིག་ཏུ་བཞུགས་སོ། ། དག་པའི་རྡུལ་ཇི་ལྟ་བུ་ཞེ་ན། བདེ་སྟོང་གཉིས་ཀ་རོ་མཉམ་པའི་དག་པའི་རྡུལ་ལའོ་ཞེས་པ་ནི་དཔེ་ཕལ་པའི་བཅུད་གྲུབ་པའི་བཅུད་དུ་བྱས་པས་གཉིས་ཀ་རོ་མཉམ་པ་དང་མཚུངས་པར་འཁོར་བ་པའི་འགྱུར་བ་དང་བཅས་པའི་བྱང་ཆུབ་ཀྱི་སེམས་རྣལ་འབྱོར་གྱི་སྟོབས་ཀྱིས་མི་འགྱུར་བར་བྱས་པ་སྟེ། དེ་ལ་སངས་རྒྱས་ཐམས་ཅད་བཞུགས་པའོ་ཞེས་པའི་དོན་ཏོ། ། སངས་རྒྱས་སྲས་ཀྱི་དབུས་ན་བཞུགས་པ་དག ཅེས་པ་ནི་སྒྲིབ་པ་མ་ལུས་པ་སྤངས་ནས་སངས་རྒྱས་ཡིན་པ་ལ་སྒྲིབ་པའི་ཆ་ཤས་ཅུང་ཟད་ཙམ་ལུས་པ་ཉིད་ཀྱི་བྱང་ཆུབ་སྨོན་པའི་སེམས་དང་ལྡན་པའི་བྱང་ཆུབ་སེམས་དཔའ་རྣམས་ཀྱིས་བསྐོར་བའོ། ། སྨོན་པའི་སེམས་ནི་རྡོ་རྗེ་སྙིང་འགྲེལ་ལས། དྲག་པོ་ཆགས་བཅས་མཆོག་ཏུ་ཞི་བའི་གཟུགས། ། གང་འདྲར་རྒྱལ་དབང་གང་གིས་བསྒོམས་གྱུར་པ། །
དེ་འདྲ་དེ་ཡིས་རང་གི་སེམས་མཐོང་སྟེ། ། གཟུགས་དེ་ཐམས་ཅད་སྨིན་པའི་སེམས་ཡིན་ནོ། ། ཞེས་པ་ལྟར་སྟོང་གཟུགས་མཐོང་བ་རྫོགས་པའོ། ། རྡོ་རྗེ་རྣམ་ཀུན་མཆོག་གི་སྟོང་པའི་སྲས་པོ་རྣམས་ཀྱིས་བསྐོར་ཞེས་པ་ལ་རྡོ་རྗེའི་སྲས་པོ་ནི་སོ་སོ་རེ་རེའི་རྡུལ་ལ་ཞེས་པ་ཤེས་རབ་དང་ཐབས་གཉིས་ཀའི་རིགས་ལ་དྲུག་དྲུག་ཏུ་ཕྱེ་བའི་ཆོས་ཀྱི་དབང་གིས་ས་བཅུ་གཉིས་ལ་གནས་པ་རྣམས་ཏེ། དེའི་ནང་ནས་ས་བརྒྱད་པ་ནི་མི་གཡོ་བ་ལ་སོགས་པ་ལ་གནས་པ་སྐྱེ་གནས་སུ་བསྲུབས་པས་ཁུ་བ་མི་གཡོ་བར་གྱུར་བའི་རྗེས་དྲན་གྲུབ་པ་མན་ཆད་རྣམས་ཞེས་པའི་དོན་ཏོ། ། དེ་བཞིན་དུ་ས་ལ་སོགས་པའི་ཁམས་མི་འགྱུར་བར་གྱུར་པའི་རྡུལ་ལ་འདོད་ཆགས་དང་བྲལ་བའི་གང་ཟག་མ་ལུས་པའི་ཚོགས་ཀྱི་རིགས་ལ་གནས་པ་ལ་སོགས་པའི་ཟད་པར་མངོན་སུམ་དུ་བྱས་པ་མཐའ་ཡས་པ་རྣམས་ཏེ། མི་གཡོ་བ་ལ་སོགས་པའི་ས་ལ་རབ་ཏུ་ཞུགས་པ་རྣམས་སོ་ཞེས་པའི་དོན་ཏོ། ། དེས་ན་འདིར་རྡུལ་གྱི་སྒྲ་ཡིས་མི་གཡོ་བ་ལ་སོགས་པའི་ས་རྣམས་གསུངས་ཀྱི་རྡུལ་ཕྲ་རབ་རྣམས་སུ་ནི་གསུངས་པ་མ་ཡིན་ནོ། ། དག་པའི་རྡུལ་གྱི་སྒྲ་ཡིས་སངས་རྒྱས་ཀྱི་རྟེན་དུ་གྱུར་པའི་ཐབས་ཤེས་ཀྱི་ས་བཅུ་གཉིས་པོ་རྣམས་གསུངས་ཏེ་སངས་རྒྱས་ནི་སྒྲིབ་པ་ཐམས་ཅད་ཟད་པ་ཡིན་ནོ་ཞེས་གསུངས་པའི་ཕྱིར་རོ། ། ཞེས་པའི་དོན་ཏོ། །
བྱང་སེམས་རྡོ་རྗེའི་སྲས་པོ་དེ་དག་རྣམས་དང་ཐབས་གཅིག་བདེ་སྟོང་དབྱེར་མེད་རྡོ་རྗེ་སེམས་དཔའ་ཆགས་པའི་དུས་ཀྱི་བར་དུ་མཁའ་ལ་རྣམ་པར་བཞུགས་ཞེས་པ་ནི་འདིར་ཇི་སྲིད་སེམས་ཅན་རྣམས་ཀྱི་བསོད་ནམས་དང་ཡེ་ཤེས་ཀྱི་ཚོགས་རྫོགས་པར་མ་གྱུར་པ་དེ་སྲིད་དུ་སེམས་ཅན་དེ་རྣམས་ཀྱིས་སངས་རྒྱས་འབྱུང་བ་མཐོང་བར་མི་འགྱུར་རོ། ། དེས་ན་ཆགས་པའི་དུས་ཞེས་པ་ཚོགས་མ་རྫོགས་པ་དེ་སྲིད་ཀྱི་བར་དུ་ནམ་མཁའ་ལ་རྣམ་པར་བཞུགས་ཞེས་པ་སྟེ་ཆོས་ཀྱི་སྐུ་ལ་གནས་སོ། ། ཞེས་པའི་དོན་ཏོ། ། དེ་ནི་གནས་པ་བཅུ་བཞི་པ་སངས་རྒྱས་ཀྱི་ཞིང་བྱུང་བའི་ངོ་བོ་ཉིད་ཀྱིས་གནས་པ་འཇིག་རྟེན་གྱི་ཁམས་འབྱུང་བ་གསུངས་ཏེ། ཡང་དག་འཛིན་པར་བྱེད་པས་ཞེས་པ་ལ་འགྱུར་མངས་ལ་ཇི་སྲིད་འཇིག་པའི་དུས་སུ་ནི་ཞེས་འདོན་པ་ལྟར། སཾ་ཝརྟའི་དུས་ཞེས་པ་ལ་སཾ་ཝརྟ་ནི་འཇིག་པར་བཤད། ཅེས་གྲག་གོ ། འདིར་སཾ་ཝརྟ་འཇིག་པའི་དོན་དུ་སྨྲ་བའི་ཚིག་འདི་ནི་རིགས་པ་མ་ཡིན་ཏེ་འོག་ནས་འབྱུང་བའི་དོན་དུ་བཤད་པ་དང་འགལ་བའི་ཕྱིར་རོ། ། དེས་ན་སཾ་ཡང་དག་པ། ཝརྟ་འཇུག་པའམ་འཛིན་པ་སྟེ་ཡང་དག་པར་འཛིན་པར་བྱེད་པས་ཞེས་པའི་དོན་དུ་བྱས་ལ།
འདིར་ཡང་དག་པའི་རྣམ་པའི་ཚིག་ཆོས་དགེ་བ་དང་ཆོས་མ་ཡིན་པ་མི་དགེ་བ་ལ་འཇུག་པའི་ཕྱིར། ལས་དགེ་བ་དང་མི་དགེ་བའི་དབང་གིས་འཇིག་རྟེན་འཆགས་པ་ནི་སཾ་ཝརྟའི་དོན་ནོ་ཞེས་པའོ། ། ཆགས་པ་དེའི་རྒྱུ་ལས་ལས་ཀྱི་རླུང་རྣམ་པ་གསུམ་དུ་འགྱུར་ཏེ། ཡང་དག་པར་འཛིན་པར་བྱེད་པའི་རླུང་དང་། སྲུབ་པར་བྱེད་པའི་རླུང་དང་། དབྱིབས་བྱེད་པའི་རླུང་ནི་གསུམ་པའོ། ། དེ་རྣམས་ལས་ཡང་དག་པར་འཛིན་པར་བྱེད་པའི་རླུང་གིས་ས་དང་ལ་སོགས་པས་ཆུ་དང་བསྲེག་ཟ་དང་རླུང་དང་སྟོང་པའི་རང་བཞིན་གྱི་རྡུལ་ཕྲན་གྱི་ཚོགས་འཛིན་ཏེ། དཔེར་ན་སྤྲིན་བསྡུད་པ་ཉིད་ཀྱི་རླུང་གིས་རྡུལ་ཕྲ་རབ་ཀྱི་ཚོགས་འཛིན་པ་བཞིན་ནོ། ། དེ་ནས་སྲུབ་པར་བྱེད་པའི་རླུང་གི་ས་ལ་སོགས་པ་རོ་ནམ་མཁའི་མཐར་ཐུག་པའི་རྡུལ་ཕྲན་གྱི་ཚོགས་ཐ་དད་མཐའ་དག་གཅིག་ཏུ་གྱུར་པའི་བར་དུ་སྲུབ་པར་བྱེད་དེ། ཆུ་ལས་ལན་ཚྭ་འགྲུབ་པ་བཞིན་དུ་ཁམས་རྣམས་སྲ་བ་ཉིད་ཀྱི་བར་དུ་བསྲུབ་པའོ། །
དེ་བཞིན་དུ་སླར་ཡང་རྡུལ་ཕྲན་དེ་དག་རྣམས་ནི་ཕན་ཚུན་སྦྱོར་བར་འགྱུར་ཏེ། གཙོ་བོའི་ཡོན་ཏན་གྱི་དངོས་པོ་ལ་ཆུང་ངུ་སྟེ་ཕལ་པའི་ཡོན་ཏན་གྱི་དངོས་པོས་སྦྱོར་བ་རྣམས་སོ། ། དེ་ནས་སྲ་བའི་ཆོས་ལ་སའི་རྡུལ་ཕྲ་རབ་གཙོ་བོའི་དངོས་པོའི་སྦྱོར་བ་སྟེ། ལྷག་མ་ཆུ་སོགས་བཞི་རྣམས་ནི་ཕལ་པའི་དངོས་པོས་སྦྱོར་བའོ། ། དེ་བཞིན་དུ་ཆུ་སྟེ་གཤེར་བའི་ཆོས་ལ་ཆུའི་རྡུལ་གཙོ་བོའོ། ། མེ་སྟེ་དྲོ་བའི་ཆོས་ལ་མེའི་རྡུལ་གཙོ་བོའོ། ། གཡོ་བའི་ཆོས་ཆོས་ཉིད་ལ་རླུང་གི་རྡུལ་གཙོ་བོ་སྟེ་གཞན་རྣམས་ལ་ཕལ་པའི་ཚུལ་གྱིས་སྦྱོར་རོ། ། རོ་སྟེ་ནམ་མཁའ་ལ་རྡུལ་ཐམས་ཅད་ཆ་མཉམ་པ་སྟེ། རང་རང་གི་ཡོན་ཏན་སྲ་གཤེར་གཡོ་བ་དང་བྲལ་བའི་ཚུལ་གྱིས་སྦྱོར་བའོ། ། དེ་ནས་དབྱིབས་ཀྱི་རླུང་ནི་ཐམས་ཅད་ཆེན་པོ་དག་གིས་སངས་རྒྱས་ཀྱི་ཞིང་རྣམས་མཐའ་དག་གི་དབྱིབས་རྣམ་པར་འགོད་པར་བྱེད་ཅེས་པ་སྟེ།
དེ་ནི་ནང་དུ་སྲོག་དང་ཐུར་སེལ་ལ་སོགས་པའི་རླུང་བཅུ་ཡིས་ལུས་མཐའ་དག་རྣམ་པར་འགོད་པའོ། ། ཞེས་པའི་དོན་ཏོ། ། ཕྱི་རོལ་ལ་ལས་ཀྱི་རླུང་བསྟན་པ་རྣམས་ཀྱི་འཇིག་པ་དང་འཕེལ་བའི་རྒྱུ་བྱེད་པ་ཇི་ལྟ་བ་དེ་བཞིན་དུ་ལུས་ལ་ཡང་འཇིག་པ་དང་འཕེལ་བའི་རྒྱུ་སྲོག་ལ་སོགས་པའི་རླུང་བཅུ་རྣམས་སོ། ། འདིར་ཇི་ལྟར་ཕྱི་རོལ་གྱི་བརྟེན་པ་རྣམས་འཇིག་པ་དང་འཕེལ་བའི་རྒྱུ་ཡིན་པ་དེ་བཞིན་དུ་ལུས་ཀྱི་ཡང་སྲོག་ལ་སོགས་པ་དག་ཡིན་ནོ། ། ཞེས་འགྱུར་མངས་སུ་འདོན་པ་ལྟར་བཤད་པའོ། ། ཕྱི་རོལ་ཏུ་འཇིག་རྟེན་གྱི་ཁམས་ནི་སོ་སོ་དག་ལ་སླར་ཡང་ཁོར་ཡུག་གི་རི་བོ་ཆེན་པོ་དག་གིས་ནི་ཀུན་ཏུ་བསྐོར་ནས་གནས་སོ་ཞེས་པ་ནི་ལུས་སོ་སོ་དག་ལ་བ་སྤུ་དང་པགས་པ་ཇི་ལྟ་བ་བཞིན་ནོ། ། སངས་རྒྱས་ཀྱི་ཞིང་དེའི་དབུས་སུ་ལས་ཀྱི་ས་ནི་ཆེན་པོ་དག་གི་རང་བཞིན་འཇིག་རྟེན་ཀྱི་ཁམས་གཅིག་རང་བཞིན་དུ་འབྱུང་བ་ཉིད་དུ་འགྱུར་ཏེ། ནང་དུ་རྩ་ཐམས་ཅད་ཀྱི་གཙོ་བོ་ཨ་ཝ་དྷཱུ་ཏི་ཇི་ལྟ་བ་བཞིན་ནོ། ། འཇིག་རྟེན་གྱི་ཁམས་ལྷག་མ་ལོངས་སྤྱོད་ཀྱི་སའི་རང་བཞིན་ཅན་རྣམས་ནི་ནང་དུ་རོ་རྐྱང་ལ་སོགས་པའི་རྩ་གཞན་རྣམས་བཞིན་ནོ། ། འཇིག་རྟེན་གྱི་ཁམས་དེ་རྣམས་ཡུལ་གྱི་ནི་བདེ་བ་སྐྱེད་པར་བྱེད་པ་སྟེ་ནང་དུ་ལུས་ཀྱི་རྩ་རྣམས་ནི་བདེ་བ་སྐྱེད་པར་བྱེད་པ་བཞིན་ནོ། །
འཇིག་རྟེན་གྱི་ཁམས་རྣམས་རིན་པོ་ཆེའི་ཁམས་ཀུན་གྱི་རབ་ཏུ་གང་བ་རྣམས་ཞེས་པ་ནི་ནང་དུ་ཁྲག་གིས་གང་བའི་རྩ་རྣམས་ཇི་ལྟ་བ་བཞིན་ནོ། ། དེ་ལྟ་བུའི་འཇིག་རྟེན་གྱི་ཁམས་དང་བཅས་པའི་སངས་རྒྱས་ཀྱི་ཞིང་ལས་ཀྱི་རླུང་ལས་འབྱུང་སྟེ། ནང་དུ་རྩ་སྟོང་ཕྲག་བདུན་བཅུ་རྩ་གཉིས་དང་བཅས་པའི་ལུས་སྲོག་ལ་སོགས་པའི་རླུང་ལས་སྐྱེ་བ་ཇི་ལྟ་བ་དེ་བཞིན་ནོ། ། ད་ནི་གནས་པ་བཅོ་ལྔ་པ་སངས་རྒྱས་ཀྱི་ཞིང་རྡོ་རྗེར་བྱིན་གྱིས་བརླབས་པའི་ངོ་བོ་ཉིད་བསྟན་པའི་ཕྱིར་འཇིག་རྟེན་གྱི་ཁམས་ལ་ལྷུན་པོ་ལ་སོགས་པ་རྣམས་ཀྱི་མཚན་ཉིད་གསུངས་པ། མཐའ་དག་ཅེས་པ་ལ་སོགས་པ་སྟེ། མཐའ་དག་རིའི་བདག་པོ་ཞེས་པ་ནི་རི་མཐའ་དག་གི་བདག་པོ་ལྷུན་པོའོ་ཞེས་པའི་དོན་ཏོ། ། འདིར་དེའི་ཤར་ནི་ཞེས་པ་ཤར་ལུས་འཕགས་པོ་པ་ལ་མངོན་པར་ཕྱོགས་པ་ནི་དག་པའི་ཨིནྡྲ་ནི་ལ་ལས་གྲུབ་པ་ནག་པོ་སྟེ་རླུང་གི་ཆོས་ཉིད་ཀྱི་ཕྱིར་རོ། ། དེའི་ས་བོན་མཐའ་གནས་པའི་ཡི་གེ་ནི་ཡ་ར་ལ་ཝ་རྣམས་ཏེ་ཤར་དུ་ས་བོན་བྱའོ། ། ལྷོ་ནི་པདྨ་རཱ་ག་ལས་གྲུབ་པ་དམར་པོ་སྟེ་ས་བོན་རཱ་ཡིག་གིས་མཚོན་པ་མེའི་ཆོས་ཅན་ཉིད་ཀྱི་ཕྱིར་རོ། ། ནུབ་ནི་ཀར་ཀེ་ཏ་ན་ལས་གྲུབ་པ་སེར་པོ་སྟེ་ས་བོན་ལ་ཡིག་གིས་མཚོན་པ་སའི་ཆོས་ཅན་ཉིད་ཀྱི་ཕྱིར་རོ། །
བྱང་ནི་རི་བོང་འཛིན་པ་ལྟར་དཀར་ཟླ་བ་ཆུ་ཤེལ་ལས་གྲུབ་པ་སྟེ་ས་བོན་ཝ་ཡིག་གིས་མཚོན་པ་ཆུའི་ཆོས་ཅན་ཉིད་ཀྱི་ཕྱིར་རོ། ། དེ་བཞིན་དུ་ཡ་ར་ལ་ཝ་ཞེས་པ་ནི་གླིང་བཞི་པོ་རྣམས་ཀྱི་ཁ་དོག་ལའང་ཤེས་པར་བྱའོ། ། རི་རབ་ཀྱི་དབུས་ནི་ལྗང་ཁུ་སྟེ་སྟོང་པ་ནམ་མཁའི་ཁམས་ལ་ས་བོན་ཧ་ཡིག་གི་ཆོས་ཅན་ཉིད་ཀྱི་ཕྱིར་རོ། ། ལྷུན་པོ་དེའི་སྙིང་པོར་ཏེ་དབུས་སུ་དེའི་ནང་དུ་ཆུད་པར་འདིར་ནི་དཀྱིལ་འཁོར་ཆེན་པོ་སྟེ་ཞེས་པའི་རྣམ་བཞག་ནི་སྔར་དབང་སྒྲུབ་ཀྱི་ལེའུར་བརྗོད་ཟིན་ཏོ། ། དཀྱིལ་འཁོར་དེའི་དང་པོར་ཞེས་པ་དབུས་སུ་ཐུགས་ཀྱི་དཀྱིལ་འཁོར་ཏེ་ཐུགས་ཀྱི་རྡོ་རྗེའི་རང་བཞིན་ནོ། ། དེ་ནས་དབུས་མ་ཐུགས་དཀྱིལ་ལས་ནི་ཉིས་འགྱུར་དག་གི་གསུང་དཀྱིལ་གྱི་རང་བཞིན་དང་། དེ་ནས་དཀྱིལ་འཁོར་གཞན་ནི་དེའི་ཉིས་འགྱུར་སྐུའི་དཀྱིལ་དག་སྟེ། ལྷུན་པོའི་ལྟེ་བའི་གནས་སུ་ཡེ་ཤེས་ཀྱི་འཁོར་ལོའོ། ། དེ་ལྟར་ནང་དུ་སྙིང་ཁའི་གནས་སུ་ཐུགས་ཀྱི་དཀྱིལ་འཁོར་རོ། ། མགྲིན་པ་ནས་ལྟེ་བའི་བར་གྱི་གནས་སུ་གསུང་གི་དཀྱིལ་འཁོར་རོ། །
དཔྲལ་བ་ནས་ཆུ་སོའི་མཐར་སྐུའི་དཀྱིལ་འཁོར་རོ། ། དེའི་ཕྱི་རོལ་དུ་ས་ལ་སོགས་པའི་དཀྱིལ་འཁོར་ཐམས་ཅད་འཇིག་རྟེན་གྱི་ཁམས་ཀྱི་ཚད་ཀྱི་རང་བཞིན་གྱིས་ནང་དུ་ལུས་ལ་གནས་པའོ། ། དེ་ལ་མདའ་ལ་བཅུ་ཡིས་བསྒྱུར་བར་གྱུར་པའི་དཔག་ཚད་སྟོང་ཕྲག་གོ་ཞེས་པ་ནི་ལྷུན་པོའི་སྟེང་དུ་དཔག་ཚད་སྟོང་ཕྲག་ལྔ་བཅུ་ནི་དཀྱིལ་འཁོར་ལ་སྐུ་དང་གསུང་དང་ཐུགས་ཀྱི་དཀྱིལ་འཁོར་གྱི་ཚད་དོ། ། དུས་ཀྱི་འཁོར་ལོའི་ཡེ་ཤེས་ཀྱི་དཀྱིལ་འཁོར་ནི་ཉང་པོར་དཔག་ཚད་ཕྲག་བརྒྱ་སྟེ་དྲུག་སྟོང་ཉིས་བརྒྱ་ལྔ་བཅུའི་མཚན་ཉིད་དོ། ། དེའི་ཕྱི་རོལ་དུ་དཔག་ཚད་སྟོང་ཕྲག་བཅུའི་འོག་ནས་འཁོར་ལོ་དྲུག་གི་སྡོམ་པའི་དཀྱིལ་འཁོར་རྣམ་པར་བཞག་སྟེ། དུས་རྣམས་དག་གིས་ཞེས་པ་དུས་དྲུག་པོ་རྣམས་ཀྱིས་རྣམ་པར་དག་པས་འཁོར་ལོ་དྲུག་གི་ངོ་བོ་ནི་རི་རབ་ཀྱི་དཔངས་དང་། དེ་ནས་དཀྱིལ་འཁོར་གྱི་རྒྱ་ནི་འཇིག་རྟེན་གྱི་ཁམས་ཀྱི་རླུང་གི་མཐར་ཐུག་པའི་རང་བཞིན་དག་པ་སྟེ་ནང་དུ་ལུས་ལ་དུས་དྲུག་གི་རང་བཞིན་གྱི་འཁོར་ལོ་དྲུག་གི་སྟེང་འོག་ཏུ་སྐྲ་ནས་རྐང་མཐིལ་དང་རྒྱར་སེན་མོའི་བར་རྣམ་པར་དག་པ་ཡིན་ནོ། ། ལུས་ཀྱི་འཁོར་ལོ་དྲུག་དང་རིགས་དྲུག་གི་རྣམ་པར་དག་པ་ཞེས་པ་ནི་སྔར་བརྗོད་ཟིན་ཏོ། ། དེ་ལྟར་ན་དཔག་ཚད་རིག་བྱེད་འབུམ་གྱི་རླུང་གི་དཀྱིལ་འཁོར་ལ་གནས་པ་ཞེས་འཇིག་རྟེན་གྱི་ཁམས་རླུང་གི་དཀྱིལ་འཁོར་གྱི་མཐར་ཐུག་པ་རྣམ་པར་དག་པ་དཀྱིལ་འཁོར་གྱི་རྒྱའི་ཚད་དུ་སྦྱར་རོ། ། དཀྱིལ་འཁོར་གཉིས་ཀྱི་སྙིང་པོར་བརྒྱད་གཉིས་ཀ་བ་ཞེས་པ་ཀ་བ་བཅུ་དྲུག་རྣམས་ཀྱིས་མི་བདག་ཅེས་ཟླ་བཟང་ལ་བོས་ནས་རི་བོང་ཅན་གྱི་ཆ་ཡིས་ཞེས་པ་ཟླ་བའི་ཆ་བཅུ་དྲུག་གིས་དག་པ་སྟེ་ཀ་བ་དེ་རྣམས་ཀྱིས་སྙིང་པོའི་དཀྱིལ་འཁོར་ལ་ཡོངས་སུ་བསྐོར་བའི་ཡེ་ཤེས་ཀྱི་འཁོར་ལོ་ཁང་པ་བརྩེགས་པ་ཟླུམ་པོ་ནི་ནང་དུ་ཕྱག་རྒྱའི་སྐྱེ་གནས་ཀྱི་གཟུགས་དངོས་གྲུབ་ཐམས་ཅད་ཀྱི་སྐྱེད་པར་བྱེད་པ་དག་པའོ་ཞེས་པ་སྟེ་ལྷུན་པོའི་རྣམ་པར་དག་པ་རྫོགས་པའོ། །
ནང་དུ་རླུང་ལས་སེམས་ཅན་གྱི་ལུས་ཇི་ལྟར་འགྲུབ་ཅེ་ན། འདིར་མཆོག་མི་འགྱུར་དུ་འབྱུང་བ་ལྟར། ལས་ནི་ཉོན་མོངས་ལས་ཏེ་ཞེས་སོགས་བཤད་པར་བྱ་སྟེ། རྟེན་ཅིང་འབྲེལ་བར་འབྱུང་བའི་ཡན་ལག་བཅུ་གཉིས་ཀྱི་རིམ་པས་འགྲུབ་སྟེ། དེ་ལ་མངལ་གྱི་ཟླ་བ་དང་པོ་ལ་དུག་གསུམ་གྱི་བདག་ཉིད་མ་རིག་པ་ཉོན་མོངས་པ་དང་། དེ་ལས་ཟླ་བ་གཉིས་པ་ལ་རྩ་ཕྲ་མོ་རྣམས་འདུ་བྱེད་པའི་རླུང་ལས་དང་། དེ་ལས་ཟླ་བ་གསུམ་པ་ལ་ཀུན་གཞི་སྒོ་ལྔའི་རྣམ་ཤེས་བསྐྱེད་པ་རྡུལ་དང་། དེེ་ལས་ཟླ་བ་བཞི་པ་ལ་ཕུང་པོ་ལྔ་ལ་སྲིད་པའི་དབང་གིས་མིང་གཟུགས་འགྲུབ་པ་ཉོན་མོངས་དང་། དེ་ནས་ཟླ་བ་ལྔ་པ་ལ་སྐྱེ་མཆེད་དྲུག་འགྲུབ་པ་ལས་དང་། དེ་ལས་ཟླ་བ་དྲུག་པ་ལ་དབང་ཡུལ་རྣམ་ཤེས་སྦྱོར་བའི་རེག་པ་འགྲུབ་པ་སྡུག་བསྔལ་ད་ང་།
དེ་ནས་ཟླ་བ་བདུན་པ་ལ་སྲེད་པའི་དབང་གིས་ཚོར་བ་འགྲུབ་པ་ཉོན་མོངས་དང་། དེ་ནས་ཟླ་བ་བརྒྱད་པ་ལ་བདེ་སྡུག་ལ་བླང་དོར་དུ་སྲེད་པ་འབྱུང་བ་ལས་དང་། དེ་ལས་ཟླ་བ་དགུ་པ་ལ་ལེན་པ་སོགས་ལ་འཇུག་པའི་ལས་དབང་ལེན་པ་འགྲུབ་པ་སྡུག་བསྔལ་དང་། དེ་ནས་ཟླ་བ་བཅུ་པ་ལ་སྐྱེ་བའི་སྲིད་པ་རྫོགས་པར་འབྱུང་བ་ཉོན་མོངས་པ་དང་། ཟླ་བ་བཅུ་གཅིག་པ་ལ་སྐྱེ་བས་མངོན་པར་ཕྱོགས་པའི་སྐྱེ་བ་ལས་དང་། ཟླ་བ་བཅུ་གཉིས་པ་ལ་གནས་སྐབས་གཞན་དུ་འགྱུར་བ་དང་སྲོག་འགྱུར་བའི་མཚན་ཉིད་ཅན་རྒ་ཤི་འགྲུབ་པ་སྡུག་བསྔལ་སྟེ། དེ་ལྟར་ན་ལས་ནི་ཉོན་མོངས་པ་ལས་འབྱུང་བར་འགྱུར་ཏེ། ལས་དེ་ལ་སྡུག་བསྔལ་དུ་འཇུག་པར་འགྱུར་ལ། སླར་ཡང་ཉོན་མོངས་ཉིད་ནི་རང་གི་སྡུག་བསྔལ་ལས་སྐྱེ་བར་འགྱུར་རོ། ། དེ་ལྟར་ན་ལས་ཉོན་སྡུག་བསྔལ་གསུམ་གྱིས་བསྡུས་པའི་ཡན་ལག་བཅུ་གཉིས་པོ་འདི་ཉིད་ནི་སེམས་ཅན་འཁོར་བའི་འཁོར་ལོ་འཁྱམ་པའི་ཚུལ་ཏེ།
དེ་དག་ལས། ལས་ཉོན་ནི་འཁོར་བའི་རྒྱུ་ཀུན་འབྱུང་དང་སྡུག་བསྔལ་ནི་དེའི་འབྲས་བུ་ཡིན་པས་འཁོར་བར་འགྲོ་བ་འཁོར་བར་བྱེད་པའི་རྟེན་འབྲེལ་གྱི་ཡན་ལག་ཐམས་ཅད་རྒྱུ་དང་འབྲས་བུ་ཕན་ཚུན་འབྲེལ་བར་མཉམ་པ་དག་སྟེ། དེའི་ཕྱིར་སེམས་ཅན་སྲིད་པར་འཁོར་བའི་ཡན་ལག་ནི་བཅུ་གཉིས་པོ་ལས་གཞན་མེད་དོ། ། དེ་ནས་སྲིད་པ་གཞན་དུ་འཇུག་པའི་ཚེ་སྟོང་པའི་འོད་གསལ་རྣམས་ལས་ཕྱི་མའི་ཕུང་པོའི་ཆོས་རྣམས་འབྱུང་ཞིང་། ཚེ་འདིར་ནི་འཆི་བའི་མཐའ་རུ་ཚེ་འདིའི་ཕུང་པོའི་ཆོས་དེ་རྣམས་ལས་ཀྱང་སྟོང་པ་འོད་གསལ་རྣམས་སུ་འཇུག་པར་འགྱུར་རོ། ། དེ་ཉིད་མཁན་པོའི་ཁ་ཏོན་ལས་སློབ་མའི་ཁ་ཏོན་དང་། མར་མེ་ལས་མར་མེ་དང་། ཆུ་ཤེལ་ལས་ཆུ་དང་། མེ་ཏོག་གིས་བསྒོས་པ་ལས་གོས་ལ་དྲི་དང་། སྒྲ་ལས་སྒྲ་བརྙན་དང་།
མེ་ཤེལ་ལས་མེ་དང་། སྐྱུར་བ་ལས་ལྕེ་འཛག་པ་དང་། ས་བོན་ལས་མྱུ་གུ་འབྱུང་བའི་ཚུལ་རྣམས་ཀྱིས་ཤེས་པར་བྱའོ། ། ད་ནི་བཅོམ་ལྡན་འདས་ཀྱི་སྐུ་གཟུགས་ཀྱི་ཕྱི་རོལ་གྱི་དཀྱིལ་འཁོར་གྱི་ཚད་ཀྱི་མཚན་ཉིད་གསུངས་པ། རྒྱལ་བའི་ཞེས་པ་ལ་སོགས་པ་སྟེ། འདིར་རྒྱལ་བའི་བདག་པོ་བཅོམ་ལྡན་འདས་ཀྱི་གཙུག་ཏོར་གྱི་སྟེང་ནས་ནི་མཛོད་སྤུའི་དབུས་ཞེས་པ་སྨིན་མའི་དབུས་སུ་ཕྱེད་དང་བཅས་པའི་ཉི་མའི་སོར་དུ་འགྱུར་ཏེ་ཞེས་པ་ཕྱེད་དང་བཅས་པའི་སོར་བཅུ་གཉིས་ཀྱི་ཚད་དོ། ། དེ་ནས་མགྲིན་པའི་ཆུ་སྐྱེས་ཀྱི་བར་གྱི་ཚད་སྔ་མ་དེ་བཞིན་ཏེ་ཕྱེད་དང་བཅས་པའི་སོར་བཅུ་གཉིས་ཀྱི་ཚད་དོ། ། དེ་ནས་སྙིང་ཁའི་བར་དུ་ཡང་ནི་ཕྱེད་དང་བཅས་པའི་སོར་བཅུ་གཉིས་སོ། ། དེ་ནས་ལྟེ་གསང་ཆུ་སྐྱེས་དེ་བཞིན་ནོ་ཞེས་པ་ནི་ལྟེ་བའི་ཆུ་སྐྱེས་ཀྱི་བར་ཕྱེད་དང་བཅས་པའི་སོར་བཅུ་གཉིས་སོ། ། དེ་བཞིན་དུ་གསང་བའི་ཆུ་སྐྱེས་ཀྱི་ཕྱེད་དང་བཅས་པའི་བར་སོར་བཅུ་གཉིས་སོ། །
དེ་ལྟར་གཙུག་ཏོར་ནས་གསང་བའི་པད་མའི་མཐར་ཐུག་པ་ཕྱེད་དང་བཅས་པའི་སོར་དྲུག་བཅུ་རྩ་གཉིས་ཀྱི་ཚད་ནི་སྐུའི་ཚད་དོ། ། ཞབས་ཀྱི་འོག་ཅེས་པ་ཞབས་མཐིལ་ནི་དཀྱུས་མ་ནུ་ཞེས་པ་སོར་བཅུ་བཞི་རྣམས་ཀྱིས་འགྱུར་རོ། ། རྗེ་ངར་ནི་དེ་ཉིད་ཞེས་པ་སོར་ཉི་ཤུ་རྩ་ལྔ་ཡིས་ཏེ་བརླ་ཡང་དེ་ཉིད་ཅེས་པ་སྔ་མ་དེ་བཞིན་ནོ། ། ཡང་གིས་བསྡུས་པ་ཞབས་ཀྱི་དཔངས་ལོང་བུའི་བར་ནི་རིག་བྱེད་ཅེས་པ་སྟེ་ཕྱེད་དང་བཅས་པའི་སོར་བཞི་ཡིས་སོ། ། དེ་བཞིན་དུ་པུས་མོའ་ིཚིགས་དང་དཔྱི་ལ་ཡང་སོར་བཞི་རྣམས་ཀྱིས་སོ། ། དེ་ལྟར་ཕྱེད་དང་བཅས་པའི་སོར་དྲུག་ཅུ་རྩ་གཉིས་ཀྱིས་དཔྱི་ནས་རྐང་པའི་མཐིལ་གྱི་མཐར་རོ། ། དེ་ལྟ་སོར་ཉི་ཤུ་རྩ་ལྔ་ལྷག་པའི་རྒྱ་ནི་སངས་རྒྱས་ཀྱི་སྐུའི་དཔངས་ལ་གནས་པའོ། ། དེ་བཞིན་དུ་སྦྱར་ཡང་དེ་ཙམ་སྟེ། བྲང་ཕྱེད་གཡས་གཡོན་གང་རུང་ལ་ཕྱེད་བཅས་ཉི་མ་ཞེས་པ་ནི་ཕྱེད་དང་བཅས་པའི་སོར་བཅུ་གཉིས་ཀྱི་ཚད་ཀྱིས་སོ། ། རང་དཔུང་དཔུང་ལག་རྣམས་ནི་མཁའ་མིག་རྒྱལ་པོ་ཉི་མའི་ཚད་ཀྱིས་སོ། །
ཞེས་པ་ནི་ཉི་ཤུ་ཡིས་དཔུང་པའོ། ། བཅུ་དྲུག་གིས་ཉེ་བའི་དཔུང་པའོ། ། བཅུ་གཉིས་ཀྱིས་ལག་པ་གུང་མོའི་སོར་མོའི་རྩེ་མོའི་མཐར་ཐུག་པའོ། ། གཅིག་གི་ལག་པ་དང་ཉེ་བའི་དཔུང་བའི་བར་གྱི་ཚིགས་དང་། ཡང་གཅིག་གི་དཔུང་པ་དང་ཉེ་བའི་དཔུང་བའི་བར་གྱི་ཚིགས་སོ། ། དེ་ལྟར་གཡོན་ལ་ཕྱེད་དང་བཅས་པའི་སོར་དྲུག་ཅུ་རྩ་གཉིས་ཏེ་གཡོན་ལ་ཇི་ལྟ་བ་དེ་བཞིན་དུ་གཡས་ལ་ཡང་ངོ་། ། དེ་ལྟར་དཔངས་དང་རྒྱ་ཐམས་ཅད་དུ་སོར་ཉི་ཤུ་ལྔ་འགའ་ཞིག་ལྷག་པའི་བརྒྱ་ཕྲག་གཅིག་གི་ཚད་ཅན་ཁྲུ་ལྔ་དང་སོར་ལྔ་གང་ཞིག་ནི་སངས་རྒྱས་ཀྱི་སྐུའི་ཚད་དེ་ཆུ་ཞེང་གབ་པ་གྲུ་བཞིའོ། ། རྒྱའི་ཚད་དེ་ཉིད་ནི་སེམས་ཅན་མི་རྣམས་ཀྱི་ནི་འཇིག་རྟེན་དུ་གནས་པའི་ཁྲུ་བཞི་པ་སྟེ་མི་རྣམས་ཀྱི་སོར་དུས་དང་དགུ་ཡིས་ཏེ་དགུ་བཅུ་རྩ་དྲུག་གོ ། སྟེང་དང་འོག་ཏུ་དཔངས་ནི་སོར་བརྒྱད་ཅུ་རྩ་བཞིའོ་ཞེས་པའི་ཚད་ཅན་ནོ། ། དེ་ལྟར་མི་རྣམས་ཀྱི་ལུས་ནི་ཆུ་ཞེང་གབ་པ་མེད་པས་མཚན་ཉིད་དང་མི་ལྡན་པའོ་ཞེས་གྲུབ་བོ། །
གོང་གི་སྐུའི་ཚད་དེ་ནི་ཞིབ་ཏུ་བཤད་ན། རིག་བྱེད་ཅེས་པ་སོར་བཞི་ཡིས་སངས་རྒྱས་ཀྱི་གཙུག་ཏོར་གྱི་ཚད་དོ། ། ཕྱེད་དང་བཅས་པའི་བཞི་ཡིས་མགོ་བོའི་དཔངས་ཏེ་གཙུག་ཏོར་གྱི་རྩ་བ་ནས་འོག་ཏུ་སྐྲ་མཚམས་ཀྱི་མཐར་ཐུག་པར་འགྱུར་ཏེ། ཆུ་གཏེར་ཞེས་པ་བཞི་ཡིས་རྒྱལ་བའི་བདག་པོའི་དཔལ་ལྡན་དཔྲལ་བའོ། ། ཆུ་གཏེར་ཞེས་པ་བཞི་ཡིས་དག་དང་ཞེས་པའི་དང་ཡིག་ལས་ཤངས་སོ། ། ཕྱེད་དང་བཅས་པའི་རིག་བྱེད་དེ་བཞི་ཡིས་ཤངས་ཀྱི་འོག་ཏུ་ཀོས་ཀོའི་མཐར་ཐུག་པའོ། ། དེ་ནས་རིག་བྱེད་ཀྱིས་ཞེས་པ་བཞི་ཡིས་ཀོས་ཀོ་དེ་ནས་མགྲིན་པའོ། ། མགྲིན་པའི་རྩ་བའི་ཆུ་སྐྱེས་དབུས་དེ་ནས་སྙིང་ཁ་དང་དེ་ནས་ལྟེ་བ་དང་དེ་ནས་གསང་བར་ཀྱེ་མིའི་བདག་པོ་ཞེས་ཟླ་བཟང་ལ་བོས་ནས་ཕྱེད་བཅས་ཉི་མ་རྣམས་ཀྱི་སོར་གྱི་རིམ་པས་ཚད་གཞལ་བར་འགྱུར་རོ། ། དེ་བཞིན་དུ་གསང་བའི་ཆུ་སྐྱེས་ཀྱི་ལྟེ་བའི་རྩ་བར་རྡོ་རྗེ་དག་ཀྱང་སོར་ཕྱེད་དང་བཅས་པའི་བཅུ་གཉིས་ཏེ། དེ་ཡང་ཐུབ་པ་ཡི་ནི་སྦུགས་སུ་ནུབ་པ་སྟེང་གི་གཙུག་ཏོར་ཉིད་དོ། །
དེས་ན་གཙུག་ཏོར་ནས་ཞབས་ཀྱི་བར་དུ་མེ་ལྕེའི་ཕྲེང་བའི་མཐར་ཐུག་པའི་དཀྱིལ་འཁོར་གྱི་འཁོར་ལོ་དང་མཛོད་སྤུ་ནས་གསང་བའི་ཆུ་སྐྱེས་ཀྱི་དབུས་སུ་སྐུ་གསུང་ཐུགས་ཀྱི་དཀྱིལ་འཁོར་རྣམ་པ་གསུམ་སྟེ་དེ་ཡང་ཁུ་བའི་ཐིག་ལེ་མི་འགྱུར་བའི་བདེ་བ་སྐྱེད་པར་བྱེད་པའི་གནས་སུ་གྱུར་པ་གང་ཡིན་པ་དཔལ་ལྡན་རྡོ་རྗེའི་ས་བཅུ་གཉིས་ཀྱི་གནས་མཛོད་སྤུ་ནས་གསང་བའི་བར་འདི་ཉིད་དུ་ཐབས་ཤེས་གཉིས་ཀའི་རིགས་ཀྱི་དབང་གིས་སྐུའི་འཁོར་ལོ་དཔྲལ་བ་དང་ལྟེ་བའི་བར་ལ་བཞག་སྟེ་དཔྲལ་བ་ཡབ་ཀྱི་སྐུ་དང་ལྟེ་བ་ཡུམ་གྱི་སྐུ་ཡིན་པའི་ཕྱིར་དང་། གསུང་གི་འཁོར་ལོ་མགྲིན་པ་དང་སྙིང་ཁའི་བར་ལ་བཞག་སྟེ་མགྲིན་པ་ཡུམ་གྱི་གསུང་དང་། སྙིང་ཁ་ཡབ་ཀྱི་གསུང་ཡིན་པའི་ཕྱིར། ཐུགས་ཀྱི་འཁོར་ལོ་ལ་གསང་བ་དང་གཙུག་ཏོར་གྱི་བར་དག་ལ་བཞག་སྟེ། གསང་བ་ཡུམ་གྱི་ཐུགས་དང་། གཙུག་ཏོར་ཡབ་ཀྱི་ཐུགས་ཡིན་པས་ནའོ། ། ད་ནི་སྐུ་ལ་དཀྱིལ་འཁོར་དག་པ་གསུངས་པ། ཕྱེད་བཅས་ཉི་མ་ཞེས་པ་ལ་སོགས་པ་སྟེ། འདིར་ལུས་ལ་གསང་བ་དང་མཛོད་སྤུ་དབུས་སུ་ཐུགས་ཁའོ། ། ཐུགས་ཁ་དེ་ཉིད་ནི་ཐུགས་ཀྱི་འཁོར་ལོ་སྟེ་ལྟེ་བ་དང་མགྲིན་པའི་དབུས་ནས་ཕྱེད་བཅས་ཉི་མ་ཞེས་པ་ཕྱེད་དང་བཅས་པའི་སོར་བཅུ་གཉིས་སོ། །
ལྟེ་བ་དང་མགྲིན་པའི་མཚམས་སུ་སོར་ཉི་ཤུ་རྩ་ལྔ་ནི་གསུང་གི་འཁོར་ལོའོ། ། གསང་བའི་པདྨ་དང་མཛོད་སྤུའི་མཐར་ཐུག་པ་དེ་ལས་ཉིས་འགྱུར་དག་ཀྱང་ཞེས་པ་སོར་ལྔ་བཅུ་ནི་སྐུའི་འཁོར་ལོ་སྟེ་རྡོ་རྗེ་ས་ལའོ། ། ཐུགས་ཀྱི་ཕྱེད་ཅེས་པ་ནི་ཐུགས་ཀྱི་འཁོར་ལོའི་སྙིང་ཁ་ལ་ཞེས་པ་ནང་དུ་གནས་པ་སྙིང་པོའི་འཁོར་ལོ་སྟེ། རྐང་པ་དང་བཅས་པའི་སོར་དྲུག་གིས་ལྷན་སྐྱེས་ཡེ་ཤེས་ཀྱི་འཁོར་ལོ་སྦྱང་བར་བྱའོ། ། གསུམ་པོ་དག་ལས་ཞེས་པ་ནི་བདུན་པ་གནས་གཞིའི་དོན་ལ་ལྔ་པ་འབྱུང་ཁུངས་ཀྱི་སྦྱར་བ་སྟེ་དཀྱིལ་འཁོར་གསུམ་པོ་དག་ལ་སྒོ་རྣམས་བྱ་སྟེ་ཐུགས་ཀྱི་སྒོ་རྣམས་ནི་སད་པ་ལ་སོགས་པའི་གནས་སྐབས་བཞིའོ། ། གསུང་གི་སྒོ་རྣམས་ནི་ཁ་དང་བཤང་ལམ་དང་སྣའི་བུ་ག་རྣམས་སོ། ། སྐུའི་སྒོ་རྣམས་ནི་མིག་དང་རྣ་བའི་བུ་ག་གཉིས་རྣམས་ཏེ་དེ་ལྟར་སྒོ་བཅུ་གཉིས་སོ། ། ལྷག་མ་ནོར་བུ་གསེར་གྱི་རང་བཞིན་གྱི་རྟ་བབས་ཀྱིས་སྤྲས་པའི་སྒོ་དཀྱིལ་འཁོར་རྣམས་ལས་བརྒྱད་ཆའོ་ཞེས་པ་ནི་སྔར་བརྗོད་ཟིན་ཏོ། ། དེ་ལྟར་བྱང་ཆུབ་ཀྱི་སེམས་ཀྱི་འགྲོ་བ་དང་འོང་བའི་དབྱེ་བས་སྟེང་དང་འོག་ཏུ་སྐུ་དང་གསུང་དང་ཐུགས་ཀྱི་འཁོར་ལོ་ཉིས་འགྱུར་དག་ཏུ་འགྱུར་ཏེ་དེས་ན་ཚད་སོར་བརྒྱའོ་ཞེས་པའི་དོན་ཏོ། ། དེ་བཞིན་དུ་ལྷུན་པོར་གནས་པ་ལ་ཡང་སྟེ་དཀྱིལ་འཁོར་ལ་རྒྱལ་བའི་བདག་པོའི་སོར་མོ་ཕྱེད་གང་ཡིན་པ་དེ་ནི་མི་ཡུལ་དུ་དཔག་ཚད་སྟོང་ཕྲག་དག་ཏུ་ཞེས་པ་གཉིས་སུ་འགྱུར་ཏེ།
དེ་ལྟར་ན་འཇིག་རྟེན་གྱི་ཁམས་ལ་རླུང་གི་དཀྱིལ་འཁོར་གྱི་མཐར་ཐུག་པར་ལུས་ཀྱི་ཁྲུ་བཞི་པོའི་ཚན་ཅན་རྣམས་ལ་དཔག་ཚད་འབུམ་ཕྲག་བཞིར་འགྱུར་རོ། ། དེ་བཞིན་དུ་ལྷའི་རི་བོའི་དཔངས་དག་ནི་ལུས་ཀྱི་སྒལ་ཚིགས་ཀྱི་ཚད་ཁྲུ་གང་དུ་འགྱུར་བས་དཔག་ཚད་འབུམ་དུ་འགྱུར་ཏེ་སྟེང་གི་རྒྱར་ནི་དཔག་ཚད་འབུམ་གྱི་ཕྱེད་ཀྱི་ཚད་དཔག་ཚད་སྟོང་ཕྲག་ལྔ་བཅུ་ཡིན་ནོ་ཞེས་པ་ནི་སྔར་འཇིག་རྟེན་ཁམས་ལེར་བརྗོད་ཟིན་ཏོ། ། ལྷུན་པོ་དེའི་འོག་ནས་སྟེང་དུ་རྭ་གསུམ་ནི་རྡོ་རྗེ་ཕྱེད་པའི་རྣམ་པ་སྟོང་ནས་སྟེང་དུ་རྩེགས་པ་ཆ་གསུམ་པ་སྟེ་དེའི་དཔངས་ཀྱི་ཚད་ཡང་ནི་ཕྱེད་དཔག་ཚད་ཉེར་ལྔ་ཉིད་དུ་འགྱུར་རོ། ། དེ་བཞིན་དུ་ལྷུན་པོའི་ཕྱི་རོལ་དུ་འོག་གི་ཆར་འཛིན་མ་སའི་དཀྱིལ་འཁོར་དང་ཆུའི་དཀྱིལ་འཁོར་དང་མེའི་དཀྱིལ་འཁོར་དང་རླུང་གི་དཀྱིལ་འཁོར་རོ། ། དེའི་མཐར་རྡོ་རྗེའི་དཀྱིལ་འཁོར་ཕྱི་རོལ་དུ་མེ་ལྕེ་དང་བཅས་པའི་རྡོ་རྗེའི་ཕྲེང་བའོ། ། ཕྱེད་བཅས་ཞེས་པ་ལ་སོགས་པ་ཚིགས་སུ་བཅད་པ་གཅིག་ནི་གོ་སླ་བས་འགྲེལ་པ་མ་མཛད་པའོ། ། དེའི་ཕྱིར་བཤད་པར་བྱ་སྟེ། དཀྱིལ་འཁོར་དེ་ཉིད་ལུས་ལ་སྦྱར་ན་སྙིང་ཁར་སོར་མོ་ཕྱེད་བཅས་ཉི་མས་རྒྱལ་བའི་བདག་པོ་དུས་ཀྱི་འཁོར་ལོའི་ཐུགས་ཀྱི་འཁོར་ལོར་འགྱུར་ཏེ་དེའི་ཉིས་འགྱུར་གྱིས་ལྟེ་བ་མགྲིན་པའི་ཆུ་སྐྱེས་ཀྱི་བར་གྱི་དབུས་གསུང་གི་འཁོར་ལོ་ཡིན་ལ། སྐུའི་འཁོར་ལོ་ནི་འོག་རྡོ་རྗེ་ནོར་བུའི་གནས་ནས་སྟེང་དུ་མཛོད་སྤུ་ཕྱེད་ཀྱི་མཚམས་ཀྱི་བར་སོར་ལྔ་བཅུའོ། ། དཀྱིལ་འཁོར་གྱི་སྒོ་ཁྱུད་ཀྱི་མཐར་ནི་དཔལ་ལྡན་འགྲམ་པར་འགྱུར་ཏེ།
དེ་ནི་མི་བདག་ཅེས་ཟླ་བཟང་ལ་བོས་ནས་ནང་དུ་དཔྲལ་བའི་སྟེང་དུ་གཙུག་ཏོར་དག་གི་མཚམས་ལ་ཕྱེད་བཅས་སོར་བཅུ་གཉིས་ཀྱི་ཚད་ཅན་དུ་འགྱུར་ཏེ། རྡོ་རྗེ་ལ་ཕྱེད་བཅས་ཉི་མ་རྣམས་ཀྱི་ས་དང་ཆུ་དང་མེ་དང་རླུང་གི་དཀྱིལ་འཁོར་དང་མེ་དང་བཅས་པའི་རྡོ་རྗེའི་ཕྲེང་བའོ། ། ཡང་ན་ཕྱེད་བཅས་ཉི་མ་ཞེས་པ་གཙུག་ཏོར་ལ་སྦྱར་ནས་ས་ནས་མེའི་བར་གསང་བ་ནས་རྐང་བའི་བར་སོར་དྲུག་ཅུ་རྩ་ཕྱེད་དང་གསུམ་དག་པས་ས་དང་རྡོར་ཕྲེང་ཡང་སྒོ་ཚད་རེར་བཅུག་པའོ་ཞེས་གསུང་ངོ་། ། སྔ་མ་ལྟར་ན་དཀྱིལ་འཁོར་ཉིས་འགྱུར་ནི་གསང་གནས་ནས་རྐང་བའི་བར་སོར་ཕྱེད་དང་བཅས་པའི་དྲུག་ཅུ་རྩ་གཉིས་ཀྱི་སྟེང་དུ་ཞབས་ཀྱི་མཐིལ་གྱི་སོར་བཅུ་བཞིའི་སྟེང་ནས་སོར་བཅུ་གཉིས་སྣོན་པ་ཡིན་ནོ། ། དེ་ཡང་སྟེང་དང་འོག་ཏུ་སངས་རྒྱས་ཀྱི་སྐུ་འདི་ནི་ཞིང་དང་དཀྱུས་མཉམ་པ་གྲུ་བཞི་པར་འགྱུར་ཏེ། དེ་ལྟར་སྐུ་དང་གསུང་དང་ཐུགས་ཀྱི་འཁོར་ལོ་ཁྲུ་བཞི་པའོ། ། ཀུན་ནས་རླུང་གི་བགྲོད་པའི་དབང་གིས་ཐད་ཀའི་ཚད་ཀྱིས་ཞེས་པ་ནི་ཕྱི་རོལ་དུ་འཇིག་རྟེན་གྱི་ཁམས་ཀྱི་མཐར་རླུང་གི་དཀྱིལ་འཁོར་གྱི་བགྲོད་པའི་དབང་གིས་ནང་དུ་ལག་པ་གཡོན་གྱི་སེན་མོ་ནས་ལག་པ་གཡས་ཀྱི་སེན་མོའི་མཐར་མཉམ་གནས་ལ་སོགས་པའི་རླུང་བགྲོད་པའོ། ། དེས་ན་ལུས་ཀྱི་དཀྱིལ་འཁོར་ཁྲུ་བཞི་པ་སྟེ་གྲུ་བཞི་པའོ་ཞེས་པ་ངེས་པའོ། ། འཁོར་ལོ་དྲུག་རྣམས་ཀྱི་སྡོམ་པའམ་དེ་བཞིན་དུ་འཁོར་ལོ་དྲུག་རྣམས་ཀྱིས་སྡོམ་པའི་དཀྱིལ་འཁོར་ཟླུམ་པོ་སྒོ་བརྒྱད་པ་སྟེ། འཁོར་ལོ་རྩིབས་བརྒྱད་པ་སོ་སོ་ལྟེ་བའི་མཚན་མ་དང་བཅས་པ་རྣམས་ཀྱི་ཚད་ནི་རྒྱལ་བའི་བདག་པོའི་སྐུའི་ཚད་རྐང་པ་དང་བཅས་པའི་སོར་མོ་དྲུག་པ་དྲུག་རྣམས་ཀྱིས་འཁོར་ལོར་འགྱུར་རོ། །
སྡོམ་པ་ཆེན་པོ་ལ་དཀྱིལ་འཁོར་ཟླུམ་པོ་སྒོ་བརྒྱད་རྣམས་ཀྱིས་བསྐོར་བའི་ཚད་ནི་སྔར་གོང་དུ་བརྗོད་ཟིན་ཏོ། ། རང་གི་ལག་མཐིལ་སོར་མོའི་མཐར་ཐུག་པ་རྣམས་ཀྱིས་དཔལ་ལྡན་གྱི་དཀྱིལ་འཁོར་དུ་དུར་ཁྲོད་རྡོ་ར་མེ་ལྕེའི་ཕྲེང་བའི་བར་དུ་བརྟག་པར་བྱ་སྟེ། དེ་ལ་དཀྱིལ་འཁོར་གྱི་ཐད་ཀར་ལུས་ཀྱི་ཁ་དང་ལ་སོགས་པས་བཤང་ལམ་དང་སྣ་བུག་ལ་སོགས་པ་འོག་དང་སྟེང་དུ་ཡང་གནས་པའི་སྒོ་བརྒྱད་པོ་རྣམས་ནི་དཀྱིལ་འཁོར་གྱི་དུར་ཁྲོད་རྣམས་སོ་ཞེས་པ་ངེས་པའོ། ། ཞེས་བཤད་དོ། ། འགྱུར་མངས་སུ། ། དེ་ལ་དཀྱིལ་འཁོར་གྱི་རྒྱར་ཁ་ལ་སོགས་པའི་སྟེང་འོག་གི་སྒོ་བརྒྱད་ནི་དུར་ཁྲོད་རྣམས་ཡིན་ནོ་ཞེས་བྱ་བ་ནི་ངེས་པའོ་ཞེས་འདོན་པས་སོ། ། དེ་ལྟར་ན་དབུས་ནས་སྒོའི་བར་འཁོར་ལོ་ལྟེ་བ་དང་བཅས་པའི་ཕྱེད་ལ་སོར་ཕྱེད་དང་བཅས་པའི་སེར་པོ་བདུན་སྒོ་ཁྱུད་སྒོ་འགྲམ་ལ་སོར་ཕྱེད་དང་བཅས་པའི་བཅུ་གཉིས། ས་ནས་མེ་ལྕེའི་བར་ལ་སོར་ཕྱེད་དང་བཅས་པའི་བཅུ་གཉིས་ཏེ་བསྡོམས་པས་སོར་ཕྱེད་དང་བཅས་པའི་དྲུག་ཅུ་རྩ་གཉིས་ནི་སྡོམ་པ་ཆེ་ཆུང་གི་དཀྱིལ་འཁོར་གྱི་ཕྱེད་དེ་ལུས་ཀྱི་གཙུག་ཏོར་ནས་གསང་བའི་བར་རོ། ། དེ་ཉིས་འགྱུར་ནི་དཀྱིལ་འཁོར་ཏེ་ལུས་ཀྱི་གཙུག་ཏོར་ནས་རྐང་མཐིལ་གྱི་མཐར་ཐུག་པའོ། ། འདིར་རྟ་བབས་སྒོའི་སྟེང་དུ་བྱེད་པའི་ལུགས་སོ། །
ད་ནི་བཅོམ་ལྡན་འདས་མའི་སྐུའི་དག་པས་དཀྱིལ་འཁོར་གསུངས་ཏེ། སྟེང་འོག་ཞལ་དང་གསང་བ་གཉིས་དང་ཆུ་གཏེར་ཚད་ཀྱིས་བཅོམ་ལྡན་འདས་མའི་དཀྱིལ་འཁོར་དག་ཏུ་འགྱུར་ཞེས་པ་ནི་སོར་བཞི་བཅུ་རྩ་གཉིས་ཀྱིས་བཅོམ་ལྡན་འདས་མའི་དཀྱིལ་འཁོར་དུ་འགྱུར་ཏེ། སྟེང་ཞལ་གྱི་མཛོད་སྤུ་དང་འོག་གསང་བའི་པདྨའི་བར་དག་ལ་སོར་ལྔ་བཅུ་ལས་སོར་བརྒྱད་དོར་ནས་ལྷག་མ་སོར་བཞི་བཅུ་རྩ་གཉིས་ཀྱིས་རྡུལ་གྱི་ཁམས་བཅོམ་ལྡན་འདས་མའི་སྐུའི་ཚད་རྣམས་སོ། ། ཚད་དེ་ཡིས་ཉིས་འགྱུར་གྱིས་བཅོམ་ལྡན་འདས་མའི་དཀྱིལ་འཁོར་དག་ཏུ་འགྱུར་རོ། ། དཀྱིལ་འཁོར་གྱི་སྙིང་པོའི་དབུས་ནས་པད་མའི་ཕྱེད་ལ་སོར་གསུམ་དང་། དེ་ནས་ཕྲེང་བ་དང་བཅས་པའི་འཁོར་ལོ་དྲུག་ནི་མཚུངས་པར་སོར་གསུམ་གསུམ་གྱི་ཆ་རྣམས་ཀྱིས་སོ། ། འདིར་སྙིང་པོའི་དབུས་ནས་པདྨ་ཕྱེད་ནི་གསུམ་རྣམས་ཀྱིས་སོ། ། དེ་ནས་ཕྲེང་བ་དང་བཅས་འཁོར་ལོ་དྲུག་ཅེས་འགྱུར་བཅོས་ནས་བཤད་དེ། འགྱུར་མངས་སུ། སྙིང་པོའི་དབུས་ནས་པདྨའི་ཕྱེད། །
གསུམ་པོ་རྣམས་དང་དེ་ནས་ནི། ། ཕྲེང་བ་བཅས་པའི་འཁོར་ལོ་དྲུག ། ཅེས་འདོན་པས་སོ། ། འདིར་སྒོ་ནི་འཁོར་ལོའི་བརྒྱད་ཆར་སྔར་གསུངས་པ་དང་མི་མཚུངས་ཏེ། སྒོ་དང་ལ་སོགས་པས་སྒོ་ཁྱུད་དང་སྒོ་ལོགས་དག་དང་འགྲམ་པ་འཁོར་ལོ་ཀུན་ལས་ལྔ་ཆ་དག་གིས་རབ་ཏུ་འགྱུར་ཞེས་པའོ། ། འོན་ཏེ་འདི་དག་གདན་བཞི་ལ་སོགས་པ་ལ་སྒོ་འཁོར་ལོ་ལས་ལྔ་ཆ་ཡིས་བྱ་བར་གསུངས་པ་གང་ཡིན་པ་དེ་རྒྱུ་མཚན་ཅིའི་ཕྱིར་ཞེ་ན། འདིར་བྱིས་པ་སྐྱེ་བའི་དུས་སུ་མའི་སྐྱེ་གནས་སོར་བཅུ་གཉིས་སུ་འགྱུར་ཏེ། བཅོམ་ལྡན་འདས་མ་ལ་གཙུག་ཏོར་མེད་པས་བཅོམ་ལྡན་འདས་ཀྱི་སྐུའི་ཚད་སོར་བརྒྱ་ལ་གཙུག་ཏོར་གྱི་ཆ་སོར་བཞི་བོར་བ་སོར་གྱི་ཆ་དགུ་བཅུ་རྩ་དྲུག་ལས་བརྒྱད་ཆའོ། ། དེས་ན་གླིང་བཞི་རྣམས་སུ་བུད་མེད་རྣམས་ཀྱི་སྐྱེ་གནས་ནི་དཀྱིལ་འཁོར་གྱི་སྒོ་བཞི་རྣམས་སོ། ། མངལ་བཟུང་བ་ནི་དཀྱིལ་འཁོར་གྱི་ཁང་པའོ། །
བྱིས་པའི་ལུས་ནི་ལྷའི་ཚོགས་སོ་ཞེས་པའི་བྱིས་པ་རྣམས་ལྷའི་རྣམ་པས་སྐྱེ་བར་བཅོམ་ལྡན་འདས་ཀྱིས་སྤྲོས་པས་བསྟན་ཞེས་སྦྱར་ཏེ། བཅོམ་ལྡན་འདས་ཀྱིས་བྱིས་པ་རྣམས་ལྷའི་རྣམ་པར་བསྐྱེད་པ་བསྟན་པ་ནི་སྤྲོས་པའོ་ཞེས་འགྱུར་མངས་སུ་འདོན་པས་སོ། ། འོན་ཀྱང་འདིར་ལྔ་ཆ་ནི་གསང་བ་ནས་གཙུག་ཏོར་གྱི་བར་གྱི་ཆ་སོར་དྲུག་ཅུ་དཀྱིལ་འཁོར་ཡིན་པ་ལས་སྒོ་ནི་དེའི་ལྔ་ཆ་སོར་བཅུ་གཉིས་པོའོ་ཞེས་པ་སྟེ་བྱིས་པ་བཙས་པའི་དུས་ཀྱི་རིགས་པ་ལས་སོ། ། དེ་ལྟར་སེམས་ཅན་གྱི་ལུས་ནི་དཀྱིལ་འཁོར་གྱི་མཚན་ཉིད་དང་མཚུངས་པ་ཉིད་ཀྱི་གཟུགས་སོ། ། མཆོད་རྟེན་གྱི་གཟུགས་འདི་ནི་ཤེས་རབ་ཀྱང་མ་ཡིན་ཞིང་ཐབས་ཀྱང་མ་ཡིན་ཏེ་ལྷན་ཅིག་སྐྱེས་པའི་སྐུ་མ་ནིང་ངོ་ཞེས་པ་ནི་ངེས་པའོ། ། ལྷུན་པོའི་ཕྱི་རོལ་དུ་ནི་འོག་གི་ས་གཞིའི་གནས་ལ་དངོས་གྲུབ་ཆེན་པོ་བརྒྱད་པོ་ཡང་དག་པར་གནས་པ་སྟེ། ཤར་དུ་རལ་གྲིར་འགྱུར་བའོ། ། དྲག་པོའི་ཟུར་དུ་རོའི་བདག་པོ་སྟེ་དབང་པོའོ། ། བྱང་དུ་བདུད་རྩིའི་འབྲས་བུའོ། ། རླུང་དུ་རིལ་བུའོ། །
ནུབ་ཏུ་མིག་སྨན་ནོ། ། བདེན་བྲལ་དུ་རོ་ཙ་ན་གི་ཝཾ་ངོ་། ། ལྷོ་རུ་དཔལ་ལྡན་རྐང་མགྱོགས་སོ། ། མེའི་ཟུར་དུ་ནོར་མཐའ་དག་མི་ཟད་པའི་གཏེར་རོ། ། དཀྱིལ་འཁོར་དག་གི་དབུས་སུ་མཆོད་ཕྱིར་ཐོགས་པའོ། ། ལྷ་དང་མིའི་བླ་མ་དུས་ཀྱི་འཁོར་ལོའི་ཚངས་པའི་དབྱངས་ནི་མཆོད་ཕྱིར་ཐོགས་དེ་ཉིད་དོ་ཞེས་པ་ལ་ཚངས་པའི་དབྱངས་ནི་གཞོམ་དུ་མེད་པའི་སྒྲ་སེམས་ཅན་ཐམས་ཅད་ཀྱི་སྙིང་ལ་གནས་པ་སྟེ། དེ་མངོན་དུ་གྱུར་པ་ལས་གདུལ་བྱའི་བསམ་པ་དང་མཐུན་པར་ཆོས་སྟོན་པས་ལྷ་ལ་སོགས་པ་རྣམས་རབ་ཏུ་སད་པར་བྱེད་པའོ་ཞེས་པ་ངེས་པའོ། ། འདིར་གཞུང་ཤླཽ་ཀ་གཅིག་མ་ཚང་བ་ཁ་བསྐངས་ལ་བཤད་པར་བྱ་སྟེ། ད་ནི་ལོ་རྒྱུས་ཀྱི་ཆོས་རྣམས་བརྫུན་པར་གསུངས་པ་དང་དཔལ་མོ་ཞེས་པ་ལ་སོགས་པ་སྟེ། ལྷ་མོ་དཔལ་མོ་དང་རྟ་མཐོར་ཐོས་དང་ལྷའི་ལྗོན་པ་ཡོངས་འདུས་ས་རྡོལ་དང་གླང་པོའི་བདག་པོ་ས་སྲུང་དང་ལྷ་མོ་ཨ་པ་ས་ར་དང་ནི་ནོར་བུ་ཀོསྟུ་བྷ་དང་ཟླ་བ་ཚེས་པ་དང་།
ལྷའི་བདུད་རྩི་རྣམས་ལྷ་མ་ཡིན་སྟོབས་ལྡན་རྒྱལ་སྲིད་བྱེད་པའི་དུས་སུ་ལྷ་དང་ལྷ་མ་ཡིན་གྱིས་ཆུ་གཏེར་བསྲུབས་པ་ལས་ལྷ་ཡུལ་དང་ནམ་མཁའ་གལ་ཏེ་བྱུང་བར་གྱུར་པ་བདེན་ན། དེའི་གོང་གི་རྒྱལ་པོ་ཨནྡྷ་ཀ་ཉིད་ཀྱི་རྒྱལ་སྲིད་ལ་ནི་ཟླ་བ་བ་མེད་པས་གཟའ་དང་ཚེས་དང་ཉིན་མཚན་ལ་སོགས་པའི་དུས་ཀྱི་ཚོགས་ཀྱང་མེད་པར་འགྱུར་རོ། ། ཅི་སྟེ་ཆུ་གཏེར་བསྲུབས་པ་ལས་བྱུང་བའི་ཟླ་བ་དེ་ཉིད་དབང་ཕྱུག་གི་གཙུག་གི་ཟླ་བའོ་ཞེ་ན་མི་འཐད་དེ། རྒྱལ་པོ་ཨནྡྷ་ཀ་དེ་ཡང་དུས་ཕྱིས་དབང་ཕྱུག་གི་གཙུག་ན་ཡོད་པའི་ཟླ་ཕྱེད་ལ་ཆགས་པས་དེ་དབྲོག་པའི་དོན་དུ་དབང་ཕྱུག་གིས་ཨནྡྷ་ཀ་སྲོག་ནི་ཕྲལ་ནས་ཤི་བར་གྱུར་པས་ན་ལྷ་མིན་སྟོབས་ལྡན་དེ་ནི་ཨནྡྷ་ཀ་དེའི་ཕྱི་ནས་བྱུང་བས་སོ། ། རིགས་པ་འདིས་རྣམ་པར་དཔྱད་ན་འཇིག་རྟེན་གྱི་ལོ་རྒྱུས་མི་བདེན་ནོ། ། ད་ནི་རྡོ་རྗེ་རྣམ་པར་དག་པའི་མཚན་ཉིད་གསུངས་པ་ནོར་བུ་ཞེས་ལ་སོགས་པ་སྟེ། འདིར་རྡོ་རྗེ་ནོར་བུ་རྣམ་པར་དག་པས་རྡོ་རྗེ་ནི་སོར་གཅིག་པར་འགྱུར་རོ། ། གཙུག་ཏོར་གྱི་འཁོར་ལོ་རྣམ་པར་དག་པས་སོར་གཉིས་པའོ། ། དཔྲལ་བ་རྣམ་པར་དག་པས་ཆུ་གཏེར་ཞེས་པ་སོར་བཞི་པའོ། ། མགྲིན་པ་རྣམ་པར་དག་པས་མདའ་སྟེ་སོར་ལྔ་པའོ། །
སྙིང་ཁའི་གནས་རྣམ་པར་དག་པས་ཀླུའི་དབང་པོ་སྟེ་སོར་བརྒྱད་པའོ། ། ལྟེ་བ་རྣམ་པར་དག་པས་སོར་དགུ་པའོ། ། གསང་བ་རྣམ་པར་དག་པས་ཉིན་བྱེད་དེ་སོར་བཅུ་གཉིས་པ་སྟེ་དེ་རྣམས་དག་ནི་ཟད་པར་རླུང་དང་མེ་དང་ཆུ་དང་ས་དང་འདོད་པ་ན་སྤྱོད་པ་དང་ལྷ་མ་ཡིན་དང་མི་རྣམས་ཀྱི་ཡིན་པར་རིམ་པ་སྟེ་གྲངས་ཇི་ལྟ་བ་བཞིན་དུ་ཤེས་པར་བྱ་བ་ཡིན་ནོ། ། དེས་ན་དེ་དག་རྣམ་པར་དག་པས་རྣ་བའི་ཕྱག་རྒྱ་རྣམས་སོར་གཅིག་པའོ། ། མཐེ་བོའི་རྡོ་རྗེ་ནི་སོར་གཉིས་པའོ། ། དཔྲལ་བར་རྡོ་རྗེ་ཕྲེང་བའི་དོན་དུ་སོར་བཞི་པའོ། ། མགྲིན་པར་ཡང་སོར་ལྔ་པའོ། ། ཕྲག་པར་རྡོ་རྗེ་ཕྲེང་བའི་དོན་དུ་སོར་བརྒྱད་པའོ། ། སྙིང་ཁར་འདོགས་པའི་རྡོ་རྗེ་ནི་སོར་དགུ་པའོ། ། གསོར་བའི་རྡོ་རྗེ་ནི་སོར་བཅུ་གཉིས་པ་སྟེ་རྣལ་འབྱོར་པས་རྡོ་རྗེའི་རྒྱན་གྱི་སླད་དུ་འདི་རྣམས་བྱའོ། །
རྡོ་རྗེ་རྣམས་དེ་མཚན་ཉིད་ནི་སྟེང་དང་དབུས་དང་འོག་ཏུ་གསུམ་གྱི་ཆ་སྟེ་མཉམ་པའི་ཆ་གསུམ་པའོ། ། གསོར་བའི་རྡོ་རྗེ་དེ་ཉིད་ཁ་ཟུམ་པ་ནི་ཞི་བ་ལ་སྟེ་ཞི་བའི་ལས་ལ་བྱའོ། ། རྣམ་པར་གྱེས་པ་སྟེ་རྩེ་མོ་རྣམ་པར་བྱེ་བ་ནི་དྲག་པོ་ལ་ཞེས་པ་དྲག་པོའི་ལས་ལ་བྱའོ། ། དྲིལ་བུ་དག་ཀྱང་རྡོ་རྗེ་དེ་བཞིན་དུ་ཆ་གསུམ་པ་སྟེ། མཁར་བའི་ནང་གི་དབུས་ནང་སྟེང་རྡོ་རྗེ་དང་ཞལ་ཡང་ཚད་མཚུངས་པའོ། ། བ་ལང་གི་ཁ་ལྟ་བུ་ཟུམ་པ་ནི་ཞི་བ་ལའོ། ། པདྨ་རྣམ་པར་རྒྱས་པའི་གཟུགས་ཅན་གྱི་ཁ་ལྟ་བུ་ནི་དྲག་པོ་ལ་བྱ་སྟེ། སྟེང་དུ་ཡང་ཞི་བ་ཟུམ་པ་དང་། དྲག་པོ་ལ་གྱེས་པའི་རྡོ་རྗེ་དང་བཅས་པའོ། ། འདིར་རྡོ་རྗེ་ར་རྣམས་ཀྱི་ཁྱོན་དཀྱུས་ནི་རྡོ་རྗེ་དེའི་ཚད་ལས་སུམ་ཆའོ། །
རྡོ་རྗེའི་དབུས་སུ་ལྟེ་བ་ཞལ་བཞི་དང་བཅས་པ་སྟེ་ཚད་དབུས་ཀྱི་སུམ་ཆ་དེའི་སུམ་ཆའོ། ། དེ་བཞིན་དུ་ལྟེ་བའི་འོག་དང་སྟེང་དུ་ལྟེ་བའི་ཚད་ཀྱིས་པདྨའི་འདབ་མ་བརྒྱད་དག་ཀྱང་མུ་ཏིག་ཕྲེང་བ་དང་བཅས་པ་རྣམས་སོ། ། རྭའི་ཞེང་ནི་རྡོ་རྗེའི་ཁྱོན་དང་མཚུངས་པའོ་ཞེས་པ་ཕྱོགས་སམ་ཕྱོགས་བྲལ་གྱི་རྭ་གཡས་གཡོན་རྣམས་ཀྱི་དབུས་སུ་རྒྱར་རྡོ་རྗེའི་ཚད་ཀྱིས་སུམ་ཆ་སྟེ། ཕྱོགས་བཞི་པོ་རྣམས་སམ། ཕྱོགས་བྲལ་རྣམས་ཀྱི་གཡས་གཡོན་གྱི་རྭའི་མཐའ་གཉིས་ཀྱི་བར་དུའོ། ། རྭའི་ནང་དང་སྦོམ་པའི་ཟླུམ་པོའི་ཞེང་དག་ལ་ནི་རྡོ་རྗེ་སུམ་ཆའི་བཞི་ཆའོ། ། ཕྱི་རོལ་གྱི་རྭ་རྣམས་ཀྱི་སུམ་ཆ་ནི་འོག་གོ ། སྟེང་དུ་རྭའི་ཆ་གཉིས་པ་ནི་བ་ད་རའི་ཚེར་མའི་རྣམ་པ་ལྟ་བུ་བྱིན་གྱིས་ཕྲ་བ་སྟེ་སྟེང་གི་རྩེ་མོ་དབུས་ཀྱི་རྭ་ལ་བསྲེས་པས་སྦྱོར་བའོ་ཞེས་པ་ནི་ཁ་ཟུམ་པའོ། ། རྣམ་པར་གྱེས་པ་ལ་རྩེ་མོ་རྣམས་རྣམ་པར་ཁ་བྱེ་བའོ། ། དྲིལ་བུའི་ཞལ་རྣམས་དེ་བཞིན་ཞེས་པ་ནི་སྐུ་དང་གསུང་དང་ཐུགས་དང་ཡེ་ཤེས་ཀྱི་ཐིག་ལེ་བཞི་རྣམ་པར་དག་པ་དང་བྱམས་པ་ལ་སོགས་པ་ཚངས་པའི་གནས་བཞི་དག་པ་རྣམས་ཀྱིས་རྡོ་རྗེ་ལ་ཞལ་བཞི་བྱ་བ་ཇི་ལྟ་བ་དེ་བཞིན་དུ་ཤེས་རབ་ཀྱི་རྡུལ་གྱི་ཐིག་ལེ་བཞིའི་ཆོས་དང་སྟོང་པ་ཉིད་ལ་སོགས་པ་རྣམ་པར་ཐར་བའི་སྒོ་བཞི་རྣམ་པར་དག་པས་ཞལ་བཞི་བྱའོ། །
ཞེས་པ་ནི་རིགས་པ་གཅིག་གོ ། ཞེས་རྭ་མངས་སུའོ། ། རིགས་པ་གཉིས་ནི་ཉིན་མོ་བཅོམ་ལྡན་རྡོ་རྗེ་ཅན་ཞེས་པས་ཐབས་ཀཱ་ལི་གསལ་བྱེད་ཀྱི་ཆོས་རྐྱང་པ་ནི་བརྗོད་དུ་མེད་པ་སྟེ་དབྱངས་སྲོག་ཏུ་ཞུགས་པ་མེད་པའི་ཕྱིར་རོ། ། དེས་ན་ཐབས་གསལ་བྱེད་དག་པ་རྡོ་རྗེའི་ལྟེ་བ་ལ་ཞལ་མེད་དོ། ། མཚན་མོ་ཤེས་རབ་རབ་ཏུ་གྲགས་པ་ཞེས་པ་ནི་ཤེས་རབ་ཨཱ་ལི་དབྱངས་ཀྱི་ཆོས་ཏེ། དེས་ན་དབྱངས་བརྗོད་པའི་རང་བཞིན་གྱི་ཕྱིར་ཤེས་རབ་དྲིལ་བུ་ལ་བཅོམ་ལྡན་འདས་མའི་ཞལ་གཅིག་བྱ་བ་དག་གོ་ཞེས་པ་ནི་རྡོ་རྗེ་དྲིལ་བུ་ལ་ཞལ་ཡོད་མེད་ཀྱི་དབྱེ་བ་གྲུབ་པའོ། ། ཞལ་གྱི་སྟེང་གི་པད་མའི་འདབ་མ་དང་རྡོ་རྗེ་ཕྱེད་པ་དག་གི་ཚད་ཀྱང་སྔར་བཤད་པ་ལྟ་བུ་ཡང་ངོ་། ། དེ་བཞིན་དུ་བ་ལང་ཁ་དང་ལ་སོགས་པས་ཁ་པད་མ་ལྟ་བུ་ཡང་སྔར་གྱི་དེ་བཞིན་ཉིད་དུ་བྱའོ། ། དེ་ནི་མཆོད་རྟེན་གྱི་མཚན་ཉིད་གསུངས་པ། གསང་བའི་ཞེས་པ་ལ་སོགས་པ་སྟེ།
གསང་བའི་ཆུ་སྐྱེས་མཛོད་སྤུའི་མཐའ་ཡི་ཆ་ཡིས་ཞེས་པ་སོར་ལྔ་བཅུ་རྣམས་ཀྱིས་མཆོག་གི་རྒྱལ་བའི་བདག་པོ་ཡེ་ཤེས་ཀྱི་སྐུའི་མཆོད་རྟེན་གྱི་དཔངས་ཀྱི་ཚད་དོ། ། དེ་ཡི་ཕྱེད་ཀྱིས་ཞེས་པ་སོར་ཉི་ཤུ་རྩ་ལྔ་ཡིས་ས་གདན་གྱི་རྒྱ་སྟེ་སའི་དཀྱིལ་འཁོར་བཞིན་དུ་ཤིན་ཏུ་མཉམ་པར་གྲུ་བཞི་པ་སྟེ་སོར་ཉེར་ལྔ་ནི་ཐད་ཀའི་ཆ་ཡིས་སོ། ། དེའི་སུམ་ཆ་ཕྱོགས་ཆ་རྣམས་ཞེས་པ་ནི་ཕྱོགས་བཞིའི་གློ་འབུར་གྱི་རྒྱར་སོར་སུམ་ཆ་དང་བཅས་པའི་སོར་བརྒྱད་རྣམས་སོ། ། སོར་ཕྱེད་དང་གཉིས་དང་མཐར་ཐུག་པ་ནི་རྩ་བ་ལས་ཕྱིར་འབྱུང་བའི་གློ་འབུར་གྱི་ཞེང་སྟེ། གདན་དེའི་སྟེང་དུ་ཆུ་སྐྱེས་ཏེ་པད་མའི་འདབ་མའི་རྩེ་མོ་ཕྱིར་འབྱུང་བ་དང་བུམ་པའི་སྙིང་ཁར་སོན་པའི་དཀྱིལ་འཁོར་གྱི་ཕྱིར་བྱུང་བ་ཡང་ཚད་སོར་ཕྱེད་དང་གཉིས་པོ་དེ་ཉིད་ཀྱིས་སོ། ། དེ་བཞིན་དུ་སྙིང་ཁར་སོན་པའི་དཀྱིལ་འཁོར་བྱ་བ་ཉིད་དུ་འགྱུར་ཏེ། རྒྱའི་ཚད་གང་གིས་འགྱུར་ན། གདན་གྱི་ཚད་ཀྱིས་སྙིང་ཁའི་དཀྱིལ་འཁོར་གྱི་ཟླུམ་པོ་དང་པད་མའི་རྩ་བ་ཡང་ངོ་། ། དེ་ནི་པདྨའི་མཐར་རྩེ་མོ་ལས་ནང་དུ་ཆ་དམན་པ་བཞིའམ་གདན་དང་མཉམ་པ་འབུམ་པའི་བྲང་ཟླུམ་པོ་སྟེ། སོར་ཕྱེད་དང་གཉིས་དམན་པའོ། །
གདན་དེའི་ཕྱོགས་གློ་འབུར་གྱི་ཆ་ཡིས་ཀྱང་མགྲིན་པའོ། ། ཞེས་པ་ནི་གློ་འབུར་གྱི་ཐད་ཀ་སྟེ་རྒྱའི་ཚད་ཀྱིས་བྲེའི་རྒྱར་སོར་བརྒྱད་དང་སུམ་ཆའོ། ། དཔངས་ཀྱི་ཚད་ནི་སོར་བཞིའོ། ། གདན་གྱི་ཕྱེད་ཀྱི་ཆ་ཡིས་གདོང་སྟེ་ཞེས་པ་ནི་མགྲིན་པའི་སྟེང་དུ་གདོང་དུ་འཕྱར་བའི་བད་དེ། དེའི་ཐད་ཀའམ་ཞེང་གི་ཆར་ཕྱེད་དང་བཅས་པའི་སོར་བཅུ་གཉིས་ཀྱིས་སོ། དེ་ཉིད་དབྱིབས་གྲུ་བཞིའོ། ། དེ་བཞིན་དུ་མཆོད་རྟེན་གྱི་མགྲིན་པ་ཡང་གྲུ་བཞི་པ་སྟེ་སའི་དཀྱིལ་འཁོར་བཞིན་དུ་ཤིན་ཏུ་མཉམ་པ་བྱའོ་ཞེས་པའོ། ། གདོང་དང་མགྲིན་པ་དེ་དང་དེ་ཡི་སུམ་ཆས་ནི་རང་རང་གི་ཕྱོགས་བཞིའི་གློ་འབུར་གྱི་རྒྱའི་ཆ་རྣམས་བྱའོ། ། མགྲིན་བའི་ཕྱོགས་ཀྱི་ཆ་རྣམས་ནི་ཞེང་སོར་ཕྱེད་ཕྱིར་བྱུང་པ་སྟེ་གདོང་གི་གློ་འབུར་གྱི་ཞེང་རྐང་པས་དམན་པའི་སོར་གཅིག་ཕྱིར་བྱུང་བའོ། ། དེ་ལྟར་གསང་བའི་པདྨ་དག་གི་ཚད་ལས་ཕྱེད་བཅས་ཉི་མས་ཞེས་པ་ཕྱེད་དང་བཅས་པའི་སོར་མོ་བཅུ་གཉིས་ཀྱིས་གདན་གྱི་དཔངས་ཀྱི་ཚད་དུ་འགྱུར་ཏེ་གྲུ་བཞི་པ་ཤིན་ཏུ་མཉམ་པའོ། །
དེ་ཉིད་ནི་གདན་གྱི་རྩ་བའི་འོག་ནས་གདན་གྱི་སྟེང་གི་ཆུ་སྐྱེས་ཀྱི་སྔོན་མའི་མཚམས་ཀྱི་བར་རོ། ། ཞེས་པ་ལུས་ལ་གསང་བ་ནས་ལྟེ་བའི་པདྨའི་མཐར་ཐུག་པ་སྟེ་ཨ་ཝ་དྷཱུ་ཏཱིའི་མ་སྣ་དུང་ཅན་མའི་གནས་ཇི་སྲིད་པར་སོར་ཕྱེད་དང་བཅས་པའི་བཅུ་གཉིས་ཀྱི་ཚད་དོ། ། སྟེ་བའི་པདྨ་དེ་ནས་སྙིང་ཁར་སོན་པའི་དཀྱིལ་འཁོར་གྱི་མཐར་ཐུག་པར་ཡང་སོར་ཕྱེད་དང་བཅས་པའི་བཅུ་གཉིས་ཀྱི་ཚད་དོ། ། དེ་ནས་མགྲིན་པའི་རྩ་བའི་བར་ལ་ཡང་ནི་སོར་ཕྱེད་དང་བཅས་པའི་བཅུ་གཉིས་ཀྱི་ཚད་དོ། ། མགྲིན་པ་ལོངས་སྤྱོད་རྫོགས་པའི་འཁོར་ལོའི་གནས་དེ་ནས་གདོང་གི་མཐར་ནི་དེ་བཞིན་ཞེས་པ་གདུགས་ཀྱི་ཕྲེང་བའི་མཐར་ཐུག་པ་མཛོད་སྤུའི་བར་དུ་སྔ་མ་དེ་བཞིན་ཕྱེད་དང་བཅས་པའི་སོར་བཅུ་གཉིས་ཏེ། མགྲིན་པར་སོར་བཞི་དང་ཀོས་ཀོ་ནས་ཁའི་གནས་ཀྱི་མཐར་ཐུག་པ་ཕྱེད་དང་བཅས་པའི་སོར་བཞིའོ། དེ་ལྟར་སྣ་བཟང་པོའི་གནས་ནི་སོར་བཞི་སྟེ་དེ་བཞིན་དུ་མཛོད་སྤུ་ནས་བརྩམས་ཏེ་མགོ་བོའི་གནས་སུ་གདུགས་ཀྱི་ཕྲེང་བའོ། ། དེ་བཞིན་དུ་ཆུ་གཏེར་དུས་དང་ཕྱེད་བཅས་རིག་བྱེད་རྣམས་ཀྱིས་དུམ་བུ་གསུམ་ཞེས་པ་མགྲིན་པར་ཆུ་གཏེར་དང་ལ་སོགས་པས་སྣ་ལ་དུས་དང་ཀོས་ཀོ་ནས་ཁའི་བར་ཕྱེད་དང་བཅས་རིག་བྱེད་རྣམས་ཀྱིས་གདོང་ལ་དུམ་བུ་གསུམ་དུ་བྱ་བ་ཡང་ངོ་ཞེས་པའོ། ། གདན་ལས་ཞེས་པ་གདན་གྱི་དཔངས་ནི་རིག་བྱེད་དག་གིས་ཞེས་པ་སོར་བཞིའི་དཔངས་ཀྱིས་པདྨའོ། ། དེ་བཞིན་དུ་སྙིང་ཁར་སོན་པའི་དཀྱིལ་འཁོར་དཔངས་སོར་བཞིའོ། །
མགྲིན་པའི་དཔངས་ཀྱི་ཚད་ཀྱང་སྔ་མ་དེ་བཞིན་ཏེ་སོར་བཞི་རྣམས་ཀྱིས་སོ། ། ཕྱེད་བཅས་བརྒྱད་ཀྱིས་གདོང་པའི་ཚད་ཅེས་པ་ནི་ཕྱེད་དང་བཅས་པའི་བཞི་ཡིས་ཀོས་ཀོ་ནས་ཁའི་མཐའི་དང་བཞི་ཡིས་སྣའི་མཐར་ཏེ་དེ་ནས་མཛོད་སྤུའི་གནས་སྨིན་མའི་གནས་དབུས་སོན་པའོ། ། དེའི་རྗེས་ལ་དཔྲལ་བ་ནས་བརྩམས་ནས་དེའི་སྟེང་དུ་གདུགས་ཀྱི་ཕྲེང་བར་འགྱུར་རོ་ཀྱེ་མིའི་དབང་ཞེས་ཟླ་བ་བཟང་ལ་བོས་ནས་བསྟན་ཏེ། དེ་ཡང་མཛོད་སྤུའི་མཚམས་ནས་གདུགས་ཀྱི་ཕྲེང་བ་ནི་དཔྲལ་བ་དག་དང་མགོ་བོ་ལ་སྟེ། དེ་ནས་འདིར་ནི་གཙུག་ཏོར་དག་གི་མཐར་ཐུག་པར་འགྱུར་རོ། ། འདི་དག་ལ་ཕྱེད་དང་བཅས་པའི་སོར་བཅུ་གཉིས་སོ་ཞེས་པ་ཚད་ཀྱི་ངེས་པའོ། ། དེ་ལྟར་ངེས་པར་ལྷུན་པོ་དང་འཇིག་རྟེན་གྱི་ཁམས་ནི་མཐའ་དག་རྒྱལ་བའི་སྐུ་རྣམ་པར་དག་པ་སྟེ་དཀྱིལ་འཁོར་གྱི་འཁོར་ལོ་དང་མཆོད་རྟེན་གྱི་རང་བཞིན་ཏེ་དངོས་པོ་ནི་ལྷུན་པོའོ། ། གཟུགས་ཀྱི་རང་བཞིན་ནི་སངས་རྒྱས་ཀྱི་སྐུ་གཟུགས་སྤྲུལ་པའི་སྐུ་སྟེ་སྤྲུལ་སྐུ་དེ་ཡང་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་ལྡན་པའོ། ། འདིར་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་རྣམས་ནི་འདི་ལྟ་སྟེ། དེ་བཞིན་གཤེགས་པའི་སྐུའི་ཕྱག་དང་ཞབས་ཀྱི་མཐིལ་འཁོར་ལོས་མཚན་པ་སྟེ།
འཁོར་ལོ་རྩིབས་སྟོང་དང་ལྡན་པ་རྣམ་པ་ཡོངས་སུ་རྫོགས་པ་ལྟེ་བ་མུ་ཁྱུད་དང་བཅས་པས་མཚན་པ་དང་། ཞབས་ཀྱི་མཐིལ་ཤིན་ཏུ་གནས་པ་ནི་རུས་སྦལ་ཀྱི་ལྟོ་བ་ལྟར་ཞབས་ཀྱི་མཐིལ་ཐམས་ཅད་ཀྱིས་ས་ལ་རེག་པ་སྟེ་དེ་ཡང་ཞབས་ཀྱི་མཐིལ་བཏེག་ན་འཕར་བར་བྱེད་ཅིང་མནན་ན་ནེམ་པར་བྱེད་པ་དང་། ཕྱག་དང་ཞབས་དྲྭ་བས་འབྲེལ་བ་སྟེ་ངང་པའི་རྒྱལ་པོ་ལྟར་རིན་པོ་ཆེའི་དྲྭ་བས་འབྲེལ་པ་དང་ལྡན་པ་དང་། ཕྱག་དང་ཞབས་དག་བྱིས་པ་སྐྱེས་མ་ཐག་གི་བཞིན་དུ་ཤིན་ཏུ་འཇམ་པ་དང་། བདུན་མཐོ་བ་དང་ཞེས་པ་ཞབས་དང་ཕྱག་དང་ཕྲག་པ་གཉིས་པོ་དེ་དག་དང་ལྟག་པ་མཐོ་བ་དང་། ཕྱག་དང་ཞབས་ཀྱི་སོར་མོ་རིང་བ་སྟེ་མཐེ་བོ་ལ་སོགས་པ་རྣམས་ཟླུམ་ཞིང་ཡངས་ལ་བྱིན་གྱིས་ཕྲ་བ་དང་། ཞབས་ཀྱི་བཞི་ཆ་ཕྱིར་འཕགས་པས་རྟིང་པ་ཡངས་པ་དང་། ཕལ་པ་ལས་ཁྲུ་བདུན་ཙམ་དུ་གྱེན་དུ་འཕགས་པས་སྐུ་ཆེ་ཞིང་ཡ་ཡོ་མེད་པས་དྲང་བ་དང་། ཞབས་ཀྱི་པུས་མོའི་ལྷ་ང་དང་ཕྱིའི་ལོང་བུ་ཕྱིར་འབུར་བ་མི་མངོན་པ་དང་། བ་སྤུའི་རྩེ་མོ་གྱེན་དུ་ཕྱོགས་ཤིང་གཡས་སུ་འཁྱིལ་བ་དང་།
བྱིན་པ་མ་མཉམ་ཤིང་རིམ་པར་འཚམ་ལ་རྒྱས་ཤིང་ཟླུམ་པས་རི་དྭགས་ཨེ་ནྱ་ཡ་ཤ་རཾ་བྷའམ་ཤ་བ་ལྟ་བུ་དང་། འདོམས་ཀྱི་སྦ་བ་སྦུབས་སུ་ནུབ་པ་སྟེ་གླང་པོ་ཅང་ཤེས་༼འདིར་རྩ་བའི་མ་དཔེར་ཤོག་ལྷེབ་མདུན་རྒྱབ་བཞི་མ་ཚང་བས་ཆད་ཡོད།༽ པ་དྲི་མ་མེད་པས་གསེར་གྱི་བྱི་དོར་བྱས་པ་འདྲ་བ་དང་། རིང་ཐུང་སྦོམ་ཕྲའི་ཆ་ཕྱེད་པས་རིམ་པར་འཚམ་པ་དང་། གློ་བུར་གྱི་དྲི་མ་མེད་པས་སྐུ་གཙང་བ་དང་། རེག་ན་བདེ་བ་བསྐྱེད་པས་འཇམ་པ་དང་། རང་བཞིན་གྱི་དྲི་མ་མེད་པས་དག་པའི་སྐུ་དང་། མཚན་ཉིད་ཆ་ཤས་ཡོངས་སུ་རྫོགས་པ་སྟེ། འདི་ནི་ཆ་ཚང་བས་དཔེ་བྱད་དུ་བཞག་གོ ། སྐུ་ཁྱོན་ཆེ་བས་སྐུའི་ཁོ་ལག་ཡངས་ཤིང་ཁྱད་པར་བཟང་བ་དང་།
གོམ་པ་ཆེ་ཆུང་སྙོམས་དང་། སྤྱན་གཉིས་རང་བཞིན་གྱིས་ཡངས་པ་དང་། ཤ་འཇམ་ཞིང་མཉེན་པས་གཞོན་ཆ་ཅན་ཉིད་དང་། སྐུ་ཤ་ཞུམ་པ་མེད་པ་དང་། སྐུ་ཤ་ཁེངས་པས་རྒྱས་པ་དང་། ཤ་ལྷོད་པ་མིན་པས་ཤིན་ཏུ་གྲིམས་པའི་སྐུ་ཉིད་དང་། མཚན་དཔེའི་གནས་མ་འཚལ་བར་རིང་ས་རིང་། ཐུང་ས་ཐུང་བས་ཡན་ལག་དང་ཉིང་ལག་ཤིན་ཏུ་རྣམ་པར་འབྱེས་པ་དང་། གཟིགས་པ་སྤྱན་ལ་ལིང་ཐོག་དང་རབ་རིབ་ཀྱི་སྒྲིབ་པ་མེད་ཅིང་མིག་ནད་ལ་སོགས་པས་དག་པ་དང་། སྐུའི་ཕྱལ་ཟླུམ་པ་དང་།
རྐེད་པ་སྐབས་ཕྱིན་པ་དང་། རྐེད་པ་བརྐྱང་བ་མིན་པས་མ་རྙོངས་པ་དང་། ཕྱལ་མཐོ་དམན་མེད་པས་ཕྱང་ངེ་བ་དང་། ལྟེ་བའི་གཏིང་རིང་ཞིང་ཟབ་པ་དང་། ལྟེ་བའི་རི་མོ་གཡས་ཕྱོགས་སུ་འཁྱིལ་བ་དང་། སྤྱོད་ལམ་ཀུན་བལྟ་ན་སྡུག་པ་དང་། སྒོ་གསུམ་གྱི་ཀུན་ཏུ་སྤྱོད་པ་གཙང་བ་དང་། སྐུ་ལ་ནི་རྨེ་བ་ནག་པོ་ལ་སོགས་པའི་ཤ་མཚན་མེད་པ་དང་། ཕྱག་ནི་ཤིང་བལ་གྱི་འདབ་མ་ལྟར་འཇམ་པ་དང་། ཕྱག་གི་རི་མོ་ལ་འོད་ཀྱི་མདངས་གསལ་བ་ཡོད་པ་དང་།
ཕྱག་གི་རི་མོ་གཏིང་ཟབ་པ་དང་། རི་མོ་དཀྱུས་རིང་བ་དང་། ཞལ་གྱི་སྒྲོས་ཧ་ཅང་མི་རིང་བ་དང་། མཆུ་ནི་ཤིང་ཐོག་བིམ་པ་ལྟར་དམར་བའམ་ཞལ་གདོང་ལ་གཟུགས་བརྙན་མཐོང་བ་ཉིད་དང་། ལྗགས་བདེ་ཞིང་མཉེན་པ་དང་། པད་འདབ་ལྟར་སྲབ་པ་དང་། ཁ་དོག་དམར་བ་དང་། གླང་པོ་ཆེ་དང་འབྲུག་གི་སྒྲ་ལྟར་བརྗིད་ཆེ་བ་ཉིད་དང་། གསུང་སྙན་ཞིང་མཉེན་ལ་འཇམ་པ་དང་། མཆེ་བ་བཞི་པོ་འཁོར་ཟླུམ།
རྩེ་མོ་རྣོ་བ་དང་། ཁ་དོག་དཀར་བ་དང་། རིང་ཐུང་སྦོམ་འཕྲ་ཚད་མཉམ་པ་དང་། རྩ་བ་ནས་རྩེ་མོར་བྱིན་རིམ་གྱིས་ཕྲ་བ་དང་། ཤངས་རྒྱུད་བཟང་ཞིང་དོད་པས་མཐོ་བ་དང་། མ་ཉམས་ཤིང་སྣབས་ལ་སོགས་པས་མཆོག་ཏུ་དག་པ་དང་ནི། སྤྱན་དཀྱུས་རིང་བས་ཡངས་པ་དང་། ཡན་མན་གྱི་རྫི་མའི་མཚམས་སྟུག་པ་དང་། སྤྱན་དཔེར་ན་པད་མའི་འདབ་མ་རངས་པ་འདྲ་བ་དང་། སྨིན་མ་གཡས་གཡོན་འབྲེལ་བས་ཚུགས་རིང་བ་དང་།
ཕྲ་ཞིང་མཉེན་པས་འཇམ་པ་དང་། མདོག་སྣུམ་པ་དང་། དེའི་སྤུ་ནི་རིང་ཐུང་སྦོམ་ཕྲ་མཉམ་པ་དང་། ཕྱག་ཞབས་དང་མཉམ་པས་རིང་ཞིང་ཤ་རྒྱས་པ་དང་། སྙན་གཉིས་མཐོ་དམན་ཆེ་ཆུང་མཉམ་པ་དང་། སྙན་མ་འོན་པའམ་གནས་གྱུར་ཐོབ་པས་སྙན་གྱི་དབང་པོ་ཉམས་པ་རྣམ་པར་སྤངས་པ་དང་། སྐྲ་མཚམས་དོད་པས་དཔྲལ་བ་ལེགས་པར་དབྱེས་པ་དང་། ཟླ་བ་ཚེས་པ་ལྟར་དབྱེས་ཆེ་བ་དང་། དབུ་གདུགས་ལྟར་ཟླུམ་པས་རྒྱས་པ་དང་། སྐྲ་དཀར་མེད་པས་དབུ་སྐྲ་བུང་བ་ལྟར་གནག་པ་དང་།
སྐྲ་མཚམས་སྟུག་པ་དང་། རེག་ན་བདེ་བས་འཇམ་པ་དང་། ཕན་ཚུན་མ་འདྲེས་པས་མ་འཛིངས་པ་དང་། མི་རྩུབ་པའམ་གྱེན་དུ་མ་རྗེས་པས་མ་བཤོར་བ་དང་། དྲི་ཞིམ་པས་སྐྱེ་བོའི་ཡིད་འཕྲོག་ཅིང་དད་པར་བྱེད་པ་དང་། ཕྱག་ཞབས་ཀྱི་མཐིལ་ལམ་མཐེ་བོ་ལ་དཔལ་གྱི་བེའུ་དང་། མཐིལ་ལ་བཀྲ་ཤིས་པའི་རྟགས་དཔལ་བེ་དང་། བུམ་པ། སྡོང་རིངས་སོགས་དང་། གཡུང་དྲུང་འཁྱིལ་པས་བརྒྱན་པ་རྣམས་ནི་སངས་རྒྱས་ཀྱི་འདུ་བྱེད་ཀྱི་དངོས་པོ་ཐམས་ཅད་ལ་འདོད་ཆགས་དང་བྲལ་བའི་ཡོན་ཏན་མངའ་བ་གསལ་བྱེད་ཀྱི་དཔེ་བྱད་བཟང་པོ་བརྒྱད་ཅུར་མདོ་ལས་བཞེད་དོ། །
ད་ནི་འཇིག་རྟེན་གྱི་ཁམས་སུ་ཁམས་སྣ་ཚོགས་ཀྱི་རང་བཞིན་གསུངས་པ། གསེར་ཞེས་པ་ལ་སོགས་པ་སྟེ། འདིར་གསེར་ནི་སའི་ཁམས་སུ་འགྱུར་ཏེ་ཞེས་པ་ནི་གསེར་ནི་སའི་རང་བཞིན་སེར་པོའོ། ། དངུལ་ནི་ཆུའི་རང་བཞིན་དཀར་པོའོ། ཟངས་མ་དག་ནི་མེའི་ཁམས་ཀྱི་རང་བཞིན་དམར་པོ་ཡིན་ནོ། ། ལྕགས་ནི་རླུང་གི་རང་བཞིན་ནག་པོའོ། ། ཞྭ་ཉེ་དཀར་ནག་འདི་ནི་སྟོང་པ་དག་དང་འདྲེས་པའི་ཁམས་ཀྱི་རང་བཞིན་ནོ་ཞེས་པ་ནི། རོ་ཞྭ་ཉེ་དཀར་པོ་ནི་ནམ་མཁའི་མཚན་ཉིད་དང་། ལྕགས་ཞྭ་ཉེ་ནག་པོ་ནི་ཡེ་ཤེས་ཀྱི་ཁམས་ཀྱི་མཚན་ཉིད་དོ། ། དེ་ལྟར་གསེར་ལ་སོགས་པའི་ལྕགས་དྲུག་གོ །
དེ་བཞིན་དུ་ནོར་བུ་རིན་ཆེན་རྣམས་ཏེ། རིན་ཆེན་སེར་པོ་ནི་ས་རུ་འགྱུར་བའི་རང་བཞིན་ནོ། ། དཀར་པོ་ནི་ཆུ་ཡི་རང་བཞིན་ནོ། ། རིན་ཆེན་དམར་པོ་རྣམས་ཀྱང་ནི་མེའི་རང་བཞིན་ཡིན་ནོ། ། ནག་པོ་ནི་རླུང་གི་རང་བཞིན་ནོ། ། ལྗང་ཁུ་དེ་ཡང་ནི་རོ་དེ་བཞིན་དུ་ནམ་མཁའི་རང་བཞིན་ནོ། ། སྔོན་པོ་ནི་འདྲེས་པ་ཡེ་ཤེས་ཀྱི་ཁམས་ཀྱི་རང་བཞིན་ཏེ། རིན་པོ་ཆེ་དེ་དག་ཁམས་དེ་རྣམས་ལས་བྱུང་བའི་ཕྱིར་རོ། ། དེ་བཞིན་དུ་རོ་དྲུག་པོ་རྣམས་ཀྱང་ཁམས་རྣམས་ལས་བྱུང་སྟེ། དེས་ན་ལན་ཚྭའི་རོ་ནི་སའི་རང་བཞིན་ནོ། །
མངར་བ་ནི་ཆུ་རུ་རབ་ཏུ་འགྱུར་བའི་རང་བཞིན་ནོ། ། ཚ་བ་ནི་མེའི་རང་བཞིན་ནོ། ། ཁ་བ་ནི་རླུང་གི་རང་བཞིན་ནོ། ། སྐ་བའི་རོ་ནི་ནམ་མཁའི་རང་བཞིན་ནོ། ། སྐྱུར་བ་ནི་འདྲེས་པ་ཡེ་ཤེས་ཀྱི་རང་བཞིན་དག་གོ ། དེ་བཞིན་དུ་སླར་ཡང་ཞིང་གི་རྡོ་རྣམས་དག་གི་སྐྱེ་གནས་ནི་ས་ལ་སོགས་པའོ། ། དེ་བཞིན་དུ་སྨན་རྣམས་རྣམ་པ་དྲུག་གི་རོ་རྣམས་དང་མཆོག་གི་རོ་ཞེས་པ་གྲུབ་པའི་རོ་རྣམས་དང་། ཁམས་རྣམས་གཞན་པ་ནོར་བུའི་དབང་པོ་རྣམས་ཞེས་པ་དག་ཀྱང་ཁམས་དྲུག་གི་རང་བཞིན་དག་གོ ། དེ་བཞིན་དུ་ས་ལ་སྣ་ཚོགས་པའི་རེག་པ་རྣམས་དང་མཐའ་དག་ནད་ནི་འཕྲོག་པ་ཉིད་ཀྱི་ཆུ་རྣམས་ཞེས་པ་རྡུལ་ཆུ་སོགས་པ་རྣམས་ནི་ཁམས་རྣམ་པ་དྲུག་གི་རང་བཞིན་དག་གོ་ཞེས་པ་ཡང་དག་པའི་དོན་དུ་འགྱུར་རོ། ། ད་ནི་ནོར་བུ་དང་རིན་པོ་ཆེའི་ཡོན་ཏན་གསུངས་པ།
ས་ཞེས་པ་ལ་སོགས་པ་སྟེ། འདིར་སའི་རིགས་ཀྱི་ནོར་བུའམ་རིན་པོ་ཆེ་ཡིས་ནི་ཟུག་གཟེར་འཕྲོག་པར་བྱེད་པར་འགྱུར་རོ། ། ཆུའི་ཁམས་ཀྱི་རིགས་ཀྱིས་ནི་དུག་ཀྱང་འཕྲོག་པར་བྱེད་པའོ། ། མེ་ཡི་རིགས་ཀྱིས་ནི་འབྱུང་པོ་ཞུགས་པ་འཕྲོག་པར་བྱེད་པའོ། ། རླུང་གི་རིགས་ཀྱིས་ནི་རེངས་པ་འཕྲོག་པར་བྱེད་པའོ། ། ནམ་མཁའ་སྟོང་པའི་རིགས་ཀྱིས་ཀྱང་ནི་གདུག་པའི་ལྟ་བ་རབ་ཏུ་ལྟུང་བ་འཕྲོག་པར་བྱེད་པའོ། ། ཡེ་ཤེས་ཀྱི་རིགས་ཀྱིས་ནི་སྐྱོན་ཐམས་ཅད་འཕྲོག་པར་བྱེད་པའོ། ། རིན་པོ་ཆེ་དང་ནོར་བུ་ཇི་ལྟ་བ་དེ་བཞིན་དུ་ཐུན་མོང་བ་སྦལ་པ་ལ་སོགས་པ་རྣམས་ཀྱི་མགོ་ལས་སྐྱེས་པ་དང་། མི་བདག་སྟེ་ཀླུའི་རྒྱལ་པོ་རྣམས་ཀྱི་ལུས་ལ་གནས་པའི་ནོར་བུས་ཀྱང་སྐྱོན་འཕྲོག་པར་བྱེད་པའོ། ། དེ་ལྟར་སྔར་གསུངས་པའི་ས་དང་ལ་སོགས་པ་ཆུ་དང་རོ་དང་ནོར་བུ་དང་རེག་པ་དང་སྔགས་དང་སྨན་ལ་སོགས་པའི་ཆོས་ཅན་རྣམས་གང་དག་གི་བརྗོད་པ་ཐམས་ཅད་ཀྱི་མཐུ་བསམ་གྱིས་མི་ཁྱབ་པའི་རང་བཞིན་ནོ། །
དེ་ལྟར་དེ་དག་གིས་སངས་རྒྱས་ཀྱི་ཞིང་རྡོ་རྗེར་བྱིན་གྱིས་བརླབས་པའི་གནས་པའི་འགྲེལ་པ་རྫོགས་པའོ། ། འདི་ནས་ཚིགས་སུ་བཅད་པ་གསུམ་ནི་གོ་སླ་བས་འགྲེལ་པ་མ་མཛད་པའོ། ། དེའི་ཕྱིར་བཤད་པར་བྱ་སྟེ། དེ་ལྟར་ན་བཅོམ་ལྡན་ཡེ་ཤེས་ཀྱི་སྐུ་དུས་ཀྱི་འཁོར་ལོའི་རང་བཞིན་ཅན་ནི་སྒོ་ཀུན་ནས་སངས་རྒྱས་ཀྱི་ཞིང་སྣོད་ཀྱི་འཇིག་རྟེན་དུ་རབ་ཏུ་འཇུག་པར་འགྱུར་ཞིང་། སྣོད་ཆགས་ནས་སླར་ཡང་རྒྱུ་རྐྱེན་ཐམས་ཅད་ཚོགས་པའི་སྦྱོར་བ་རྟེན་འབྲེལ་གྱི་ནུས་པ་དག་ལས། དགེ་མི་དགེའི་ལས་ཀྱི་འབྲས་བུའི་དབང་གིས་བཅུད་ཀྱི་སེམས་ཅན་རབ་ཏུ་འཇུག་པར་འགྱུར་རོ། ། སེམས་ཅན་རང་རང་གི་དབུགས་དང་ཉིན་ཞག་གི་བགྲོད་པའི་དབང་གིས་ཕྱི་ནང་དུ་དུས་སྦྱོར་དང་རྟེན་འབྲེལ་གྱི་ཡན་ལག་བཅུ་གཉིས་སུ་འགྱུར་ལ་བཅུ་གཉིས་པོ་དེ་དག་རྣམས་ཀྱི་ཕྱི་རོལ་དུ་ཟླ་བ་བཅུ་གཉིས་སོ། ། དུས་སྦྱོར་དེ་དག་གི་དབུས་སུ་ལྷུན་པོ་རྫོགས་པ་ནི་འདིར་མཆོད་རྟེན་གྱི་རྣམ་པ་རྭ་རྣམས་སྟེང་དུ་བརྩེགས་པ་རྡོ་རྗེ་ཕྱེད་པའི་རང་བཞིན་ཏེ། ཀྱེ་མི་བདག་ཅེས་ཟླ་བཟང་ལ་བོས་ནས་ལྷུན་པོ་དེའི་སྙིང་པོར་དཀྱིལ་འཁོར་རོ། ། ལྷུན་པོ་དེའི་ཕྱི་རོལ་དུ་ནི་ནམ་མཁའ་ལ་རྒྱུ་སྐར་གྱི་འཁོར་ལོ་རྣམས་ཏེ།
འོག་ཏུ་ལས་ཀྱི་ས་གཞི་འཛམ་གླིང་ཆེན་པོ་ལ་ས་གཞི་ལ་གནས་པའི་མི་རྣམས་གནས་སོ། ། ལོངས་སྤྱོད་ཀྱི་ས་ནང་གི་གླིང་དྲུག་ལ་བདུད་རྩིའི་འབྲས་བུའི་རོའི་ཁ་ཟས་ཅན་གྱི་མི་རྣམས་དང་། གཞན་ལྷ་དང་གནོད་སྦྱིན་ལ་སོགས་པ་རྣམས་གནས་སོ། ། ལྷུན་པོའི་རྭ་ལ་རྗེས་སུ་གནས་པ་ཕྱོགས་སྐྱོང་བརྒྱད་རྣམས་ཤར་དུ་ལྷའི་བདག་པོ་བརྒྱ་བྱིན་དང་། ཤར་ལྷོར་མེ་ལྷ་དང་། ལྷོར་དུས་ཏེ་གཤིན་རྗེ་དང་། ལྷོ་ནུབ་ཏུ་ལྷ་མིན་ཏེ་སྲིན་པོ་དང་། ནུབ་ཏུ་ཆུ་གཏེར་ཏེ་ཆུ་ལྷ་དང་། ནུབ་བྱང་དུ་རླུང་ལྷ་དང་། བྱང་དུ་གནོད་སྦྱིན་དང་ནི་བྱང་ཤར་དུ་དྲག་པོ་དང་།
འོག་ཏུ་འཁོར་དང་བཅས་པའི་ཁྱབ་འཇུག་ཉིད་དང་། སྟེང་དུ་ཆུ་གཏེར་གདོང་ཚངས་པའོ། ། ད་ནི་ཉི་མའི་འཁོར་ཚད་ཀྱི་རྒྱ་བསྟན་པའི་ཕྱིར། ། ཉིན་མོར་བྱེད་པའི་བགྲོད་པ་ལྷོ་དང་བྱང་གི་མཐར་ནི་རྐང་པ་གསུམ་བཅས་བ་ཚའི་ཆུ་གཏེར་དང་། ། ཀཻ་ལ་ཤའི་ཇི་སྙེད་ཉིད་དུ་འགྲོ་སྟེ་ཕྱོགས་ཀྱི་བགྲོད་པ་དག་ལ་དཔག་ཚད་སྟོང་ཕྲག་ནི། ། ལྔ་བཅུའོ་གང་དུ་གོ་ལ་ཕྱེད་ཀྱི་རེ་ཁཱར་ཉིན་མོ་དང་ནི་མཚན་མོ་ཆུ་ཚོད་མཁའ་མེ་སྤྱོད། ། གང་ཞིག་ཁྲི་ཕྲག་ལྔ་ལ་མིག་དང་ཀླུ་དང་ཟླ་བའི་ཆ་ཡིས་ཐོབ་པ་ཉིན་དང་ཉིན་ལ་བགྲོད། ། ཅེས་གསུངས་ཏེ། འདི་ཉིད་ནི་བླ་མ་ཆོས་གྲགས་དཔལ་བཟང་པོས་རྒྱ་དཔེ་ལས་བསྒྱུར་བ་སྟེ། དེ་ལྟར་འགྱུར་མངས་སུ་ཡང་།
བ་ཚའི་རྒྱ་མཚོའི་ཆ་གསུམ་དང་། ། ཉིན་མོར་བྱེད་པ་འགྲོ་འགྱུར་བ། ། ལྷོ་དང་དེ་བཞིན་བྱང་དུ་སྟེ། ། ཏི་སེ་ཡི་ནི་མཐར་ཐུག་པར། ། ཉི་མའི་བགྲོད་པར་འགྱུར་བ་ནི། ། དཔག་ཚད་སྟོང་ཕྲག་ལྔ་བཅུ་འོ། ། མཁའ་དང་མེ་ཡི་ཆུ་ཚོད་རྣམས། ། ཉིན་མོ་དང་ནི་མཚན་མོ་རྒྱུ། ། གང་དུ་འཁོར་ལོའི་ཕྱེད་རི་མོ། ། ཁྲི་ཕྲག་ལྔ་ལ་སོགས་ཐོབ་ནས། །
ཉིན་དང་ཉིན་ལ་འདོར་བར་འགྱུར། ། ཟླ་བ་ཀླུ་དང་མིག་གིས་ཆས། ། ཞེས་སོགས་དེ་ཉིད་བཤད་ན། ཉིན་མོར་བྱེད་པའི་དཀྱིལ་འཁོར་གྱི་བགྲོད་པ་ལྷོའི་མཐར་ཉི་མའི་འཁོར་ལོ་ཚད་དཔག་ཚད་ཀྱི་རྐང་པ་སྟེ་བཞི་ཆ་ཉི་ཁྲི་ལྔ་སྟོང་པ་གསུམ་དང་བཅས་པ་བདུན་ཁྲི་ལྔ་སྟོང་རི་རབ་ཀྱི་དབུས་ནས་ལྷོར་དོར་བའི་ས་བ་ཚྭའི་ཆུ་གཏེར་གྱི་ཕྱེད་དང་། བྱང་གི་མཐར་ནི་ཀཻ་ལ་ཤའི་བྱང་གངས་ཅན་གྱི་མཐའ་ཇི་སྙེད་པ་ཉིད་དུ་འགྲོ་སྟེ་ཉི་མའི་བགྲོད་པའི་ཕྱོགས་ཏེ་ཕྱེད་ཀྱི་བགྲོད་པ་དག་ལ་གངས་ཅན་ནས་ཆུ་དཀྱིལ་ཕྱེད་ཀྱི་བར་དཔག་ཚད་སྟོང་ཕྲག་ནི་ལྔ་བཅུའི་བར་དུ་འགྲོའོ། ། ས་དཀྱིལ་གྱི་མཐའ་གང་དུ་གོ་ལ་ཕྱེད་ཀྱི་རེ་ཁཱ་སྟེ་རི་མོར་སླེབ་པའི་དུས་སུ་ཉིན་མོ་ནི་མཚན་མོ་མཉམ་པར་ཉི་མས་ཆུ་ཚོད་མཁའ་མེ་སྟེ་སུམ་ཅུ་སུམ་ཅུ་ལོངས་སྤྱོད་དོ། ། དེ་ནས་གཡས་དང་གཡོན་དུ་ཉིན་རེ་ཞིང་ཉི་མའི་ལོངས་སྤྱོད་གང་ཞིག་ཁྲི་ཕྲག་ལྔ་ལས་མིག་དང་ཀླུ་དང་ཟླ་བ་བརྒྱ་བརྒྱད་ཅུ་རྩ་གཉིས་ཕྱེད་དང་བཅས་པའི་ཆ་ཡིས་ཐོབ་པ་དཔག་ཚད་ཉིས་བརྒྱ་དོན་གསུམ་དང་དོན་གསུམ་ཆ་བདུན་ཅུ་རྩ་གཅིག་ཉིན་དང་ཉིན་ལ་བགྲོད་པར་བྱེད་དོ། ། ད་ནི་གནས་པ་བཅུ་དྲུག་པ་སྣ་ཚོགས་པའི་སེམས་ཅན་གྱི་བསམ་པའི་དབང་གིས་ཆོས་བསྟན་པའི་ངོ་བོ་ཉིད་ཀྱི་གནས་པ་བསྟན་པའི་ཕྱིར་ཆུ་སྲིན་ལ་སོགས་པའི་ཁྱིམ་རྣམས་ཀྱི་རང་བཞིན་གསུངས་པ་འདིར་ནི་ཞེས་པ་ལ་སོགས་པ་སྟེ། འདིར་ཆུ་སྲིན་ནི་རྣམ་པར་ཤེས་པ་དང་ནི་སྟོང་པའི་ཁམས་ཀྱི་རང་བཞིན་ནོ། ། བུམ་པ་དག་ནི་འདུ་བྱེད་ཉིད་དང་རླུང་གི་ཁམས་ཀྱི་རང་བཞིན་ནོ། །
ཉ་ནི་ཚོར་བ་དང་མེའི་ཁམས་ཀྱི་རང་བཞིན་དུ་རབ་ཏུ་འགྱུར་བ་ཡིན་ནོ། ། ལུག་ནི་འདུ་ཤེས་དང་ཆུའི་ཁམས་ཀྱི་རང་བཞིན་ནོ། ། ལུག་ནི་འདུ་ཤེས་དང་ཆུའི་ཁམས་ཀྱི་རང་བཞིན་ནོ། ། གླང་ནི་གཟུགས་དང་སའི་ཁམས་ཀྱི་རང་བཞིན་ནོ། ། འཁྲིག་པ་ནི་འགྱུར་མེད་དག་དང་ཞེས་པ་ཡེ་ཤེས་ཀྱི་ཕུང་པོ་དང་ཡེ་ཤེས་ཀྱི་ཁམས་ཀྱི་རང་བཞིན་ནོ། ། དེ་བཞིན་དུ་ཀརྐ་ཊ་ལྷན་ཅིག་སྐྱེས་པ་དང་ལ་སོགས་པས་སེང་གེ་ལ་སོགས་པའི་ཁྱིམ་རྣམས་ལ་སོགས་པ་གཉིས་ལས་བསྡུས་པ་དང་ས་དང་ཆུ་སོགས་ཏེ། དེ་ལྟར་ན་སེང་གེ་གཟུགས་དང་ས། བུ་མོ་འདུ་ཤེས་དང་ཆུ། སྲང་ཚོར་བ་དང་མེ། སྡིག་པ་འདུ་བྱེད་དང་རླུང་།
གཞུ་ཕུང་པོ་དང་ཁམས་ཀྱི་མཐའི་རང་བཞིན་རྣམ་ཤེས་དང་སྟོང་པ་རྣམས་ཏེ། ཀརྐ་ཊ་སོགས་ལུགས་ལས་བཟློག་པས་སོ། ། ཆུ་སྲིན་ལ་སོགས་པ་འདི་རྣམས་ཀྱི་མཚན་མ་ནི་རྡོ་རྗེ་ལ་སོགས་པ་སྟེ། རྡོ་རྗེ་དང་རལ་གྲི་དང་རིན་པོ་ཆེ་དང་པད་མ་དང་འཁོར་ལོ་དང་གྲི་གུག་གོ ། ཀརྐ་ཊ་ལ་སོགས་པ་རྣམས་ཀྱི་ས་བོན་ནི་བསྐྱེད་པའི་རིམ་པས་ལུགས་ལས་བཟློག་པ་རྣམས་སོ། ། དེ་དག་ཀྱང་ཀའི་སྡེ་པ་ལ་སོགས་པ་རྣམས་ཏེ། ཆུ་སྲིན་ལ་སོགས་པ་རྣམས་ཏེ། ཆུ་སྲིན་ལ་སོགས་པ་རྣམས་ཀྱི་ཀ་ཙ་ཊ་པ་ཏ་རྣམས་དང་། ཀརྐ་ཊ་ལ་སོགས་པ་རྣམས་ཀྱི་ྈྐ་ན་མ་ཎ་ཉ་ང་ལ་སོགས་པ་འཇིག་རྟེན་གྱི་ལེའུ་ལས་བརྗོད་པ་རྣམས་སོ། ། རིང་པོ་ཐུང་ངུ་ལྷག་པའི་ལྷ་ཞེས་པ་ནི་དབྱངས་རིང་པོས་ཕྱེ་བ་ཀ་ཡིག་ལ་སོགས་པའི་གསལ་བྱེད་བརྒྱ་བརྒྱད་ཅུ་བྱང་བགྲོད་ཀྱི་ཁྱིམ་ཞག་གི་ས་བོན་ཏེ་དེ་བཞིན་དུ་དབྱངས་ཐུང་ངུས་ཕྱེ་བ་ལྷོ་བགྲོད་ཀྱི་ཁྱིམ་ཞག་གི་ས་བོན་རྣམས་སོ། །
ད་ནི་གཟའ་རྣམས་ཀྱི་རྐང་པ་ཐོག་མར་སྐྱེ་བའི་ཁྱིམ་གསུངས་པ། ལུག་ཅེས་པ་ལ་སོགས་པ་སྟེ། འདིར་གྲངས་བཞིན་དུ་ལུག་དང་འཁྲིད་པ་དང་ཀརྐ་ཊར་ནི་རི་བོང་ཅན་ཟླ་བ་དང་དཀར་པོ་པ་སངས་དང་ཉི་མའི་རྐང་པའི་ཐོག་མ་འབྱུང་པར་འགྱུར་རོ། ། སེང་གེར་ས་སྐྱེས་སོ། ། བུ་མོར་སྔགས་པ་ཕུར་བུའོ། ། སྲང་དུ་སྒྲ་གཅན་རྣམས་ཡིན་ནོ། ། སྡིག་པར་གཟའ་ལག་གོ ། གཞུའི་ཐོག་མར་སྤེན་པའོ། ། དེའི་མཐའ་མར་གདེངས་ཅན་མཇུག་རིངས་སོ། ། དེ་བཞིན་དུ་བུམ་པར་དྲང་སྲོང་གི་རི་བྱིའོ། །
གླང་དུ་དྲང་སྲོང་བརྟན་པའོ། ། དེ་ལྟར་སྔར་བརྗོད་པའི་རིམ་པས་ས་ལ་སོགས་པའི་ཁམས་ནི་ཞེས་པ་རྡུལ་ཕྲ་རབ་ཀྱི་ཚོགས་གཙོ་བོ་ཡི་དངོས་པོ་ལ་ཕལ་པའི་དངོས་པོ་ཀུན་ནས་ཕན་ཚུན་སྦྱོར་བར་འགྱུར་ཏེ། གང་ན་ཆོས་གཅིག་ཡོད་པ་དེར་ཆོས་ཀུན་འབྱུང་བའི་ཆོས་ཀྱི་ཕྱིར་རོ། ། ཀྱེ་མིའི་བདག་པོ་ཞེས་ཟླ་བཟང་ལ་བོས་པའོ། ། འགྲོ་བ་འདི་ནི་སེམས་ཅན་རྣམས་ཀྱི་ལས་ཀྱི་རང་བཞིན་གྱིས་འབྱུང་བ་ཉིད་དུ་འགྱུར་ཏེ། གང་ཞིག་རིན་ཆེན་ཀུན་གྱིས་རབ་ཏུ་གང་ཞེས་པ་ནི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ནི་ཁམས་རྣམས་རིན་པོ་ཆེ་ཀུན་གྱིས་རབ་ཏུ་གང་བར་གཟིགས་པའོ། ། ད་ནི་སེམས་ཅན་རྣམས་ཀྱི་ལས་ཀྱི་མཐུ་གསུངས་པ་འདི་ལྟ་སྟེ། གང་དག་ས་གཞི་ལ་འདོད་དགུ་འབྱུང་བའི་དཔག་བསམ་གྱི་ཤིང་། རོ་དངུལ་ཆུ་དང་། མཆོག་གི་རོ་གྲུབ་པའི་བཅུད་དང་ནད་སེལ་བའི་སྨན་དང་ལྷའི་བདུད་རྩིའི་རོའི་དབང་པོ་གཞན་མཐའ་དག་ནད་འཕྲོག་པ་ཁམས་དྲུག་གི་རྡུལ་ཕྲན་རྣམས་ཀྱིས་རབ་ཏུ་བསྐྱེད་པ་དེ་རྣམས་སེམས་ཅན་རྣམས་ཀྱི་བསོད་ནམས་མ་ཡིན་པའི་དབང་གིས་མི་མཐོང་སྟེ།
གང་ཞིག་ཕལ་བའི་རྩྭ་དང་ཤིང་དང་ཆུ་དང་རྡུལ་དང་རྡོ་བ་དང་ནི་ལྕགས་རྣམས་སུ་མཐོང་བར་འགྱུར་རོ། ། དེ་བཞིན་དུ་ཡི་དྭགས་རྣམས་ཀྱི་ཆུ་བོ་ལ་སོགས་པ་རྣམས་སུ་སོང་བ་ན་ཆུ་ནི་མེ་ཆེན་འབར་བའི་རང་བཞིན་དུ་མཐོང་ངོ་། ། དམྱལ་བར་སོང་བའི་མི་རྣམས་དག་གིས་སྡིག་པའི་དབང་གིས་རྣམ་པ་ཀུན་ནས་རང་ལ་གཅོད་པ་དང་འབིགས་པའི་མདུང་ལ་སོགས་པའི་མཚོན་ཆར་མཐོང་ངོ་། ། ད་ནི་སངས་རྒྱས་ཀྱི་སྤྲུལ་པ་གསུངས་པ་འདི་རྣམས་ཞེས་པ་ལ་སོགས་པ་སྟེ། བསོད་ནམས་མ་ཡིན་པའི་དབང་གིས་ཕྱིན་ཅི་ལོག་ཏུ་མཐོང་བའི་སེམས་ཅན་འདི་རྣམས་དགྲོལ་བའི་སླད་དུ་སེམས་ཀྱི་བསོད་ནམས་འབྱུང་བའི་དུས་སུ་སྲས་དང་བཅས་པ་རྒྱལ་བའི་བདག་པོ་ཞེས་པ་བྱང་ཆུབ་སེམས་དཔའ་རྣམས་དང་བཅས་པའི་སངས་རྒྱས་བཅོམ་ལྡན་འདས་ལས་ཀྱི་འཛམ་གླིང་ཆེན་པོར་ནི་རབ་ཏུ་ཞུགས་ཏེ། སེམས་ཅན་གདུལ་བའི་སླད་དུ་མངལ་དུ་སྐྱེ་བ་ནི་རབ་ཏུ་བཟུང་བ་མཛད་ཅིང་མཆོད་གི་ཐུགས་རྗེ་དག་གིས་བྱང་ཆུབ་ཏུ་ཐུགས་བསྐྱེད་པ་མཛད་ནས་ནི། རྡོ་རྗེ་གདན་དུ་ཉོན་མོངས་དང་ནི་བདུད་རྣམས་བཅོམ་ནས་ས་ཡི་སྟེང་གི་གནས་སུ་ཐེག་པ་གསུམ་གྱི་ཆོས་ཀྱི་འཁོར་ལོ་རབ་ཏུ་བསྐོར་ཏེ། སྤྲུལ་པའི་སྐུ་སྒྱུ་མ་ལྟ་བུ་སེམས་ཅན་ལ་བསྟན་པ་མཛད་ནས་སླར་ཡང་བཅོམ་ལྡན་འདས་ནི་དག་པའི་སྐུ་ཅན་ལྷན་ཅིག་སྐྱེས་སྐུ་དེ་ཉིད་ཁོ་ན་ལ་སྔར་ཇི་ལྟར་བྱོན་པ་དེ་བཞིན་དུ་སླར་ཡང་གཤེགས་པ་སྟེ། དེ་ལྟར་སེམས་ཅན་རྣམས་ཀྱི་བསོད་ནམས་ཀྱི་དབང་གིས་སངས་རྒྱས་ཀྱི་སྤྲུལ་པའི་སྐུ་རྒྱུ་མ་ལྟ་བུ་འབྱུང་བར་སྣང་བ་དང་། བསོད་ནམས་མ་ཡིན་པའི་དབང་གིས་མྱ་ངན་ལས་འདས་པ་སྒྱུ་མ་ལྟ་བུའི་རང་བཞིན་སེམས་ཅན་རྣམས་ལ་རབ་ཏུ་སྣང་བར་འགྱུར་རོ་ཞེས་པ་ངེས་པའོ། །
ཚིགས་སུ་བཅད་པ་འདི་ནས་གཞན་ཚིགས་སུ་བཅད་པ་བདུན་ནི་གོ་སླ་བར་དགོངས་ནས་འགྲེལ་བ་མ་མཛད་པའོ། ། དེའི་ཕྱིར་བཤད་ན། སངས་རྒྱས་ཀྱི་སྤྲུལ་པའི་སྐུ་འབྱུང་བ་དང་མྱ་ངན་ལས་འདས་པ་སེམས་ཅན་གྱི་བསོད་ནམས་དང་སྡིག་པའི་དབང་གིས་སྣང་བ་དེའི་ཕྱིར་རྒྱལ་བའི་དག་པའི་སྐུ་ནི་སྐྱེ་ཞིང་འཇིག་མེད་ཞེས་འགྱུར་མངས་སུ་འདོན་པ་ལྟར་འདུས་མ་བྱས་པས་འདུས་མ་བྱས་ཀྱི་ཆོས་སྐྱེ་ཞིང་འཇིག་པ་མེད་ལ། སྒྲིབ་བྲལ་གྱི་སྲིད་པ་གསུམ་པོ་ལ་ཡང་ཁྱབ་བྱེད་དུ་གནས་པ་སྟེ་དེ་ལྟ་བུའི་སྐུ་ཅན་བཅོམ་ལྡན་འདས་དེ་ཡིས་ཐམས་ཅད་དུས་སུ་འཁོར་བ་ཇི་སྲིད་པར་འཁོར་བར་ཞུགས་ཏེ་སེམས་ཅན་གྱི་དོན་མི་འདོར་བར་མཛད་ཀྱང་ཟག་བཅས་ཀྱི་ལས་ཀྱིས་བཅིངས་པ་ནི་མ་ཡིན་ནོ། ། བཅོམ་ལྡན་འདས་འཁོར་བར་གནས་ཀྱང་འཁོར་བའི་སྐྱོན་གྱིས་མ་གོས་པ་དེ་ལྟར་འཇིག་རྟེན་གྱི་དབང་ཕྱུག་འཇམ་དཔལ་བདག་ནི་འཁོར་བ་ལས་གྲོལ་ཡང་སེམས་ཅན་ཀྱི་དོན་གྱི་ཕྱིར་སྲིད་པ་གསུམ་གྱིས་གནས་སུ་ལས་ཀྱི་གནས་ནས་ཀྱེ་ཉི་མའི་ཤིང་རྟ་ཞེས་ཞུ་བ་པོ་ལ་བོས་ཏེ་སེམས་ཅན་རྣམས་ལ་ཐར་པའི་ལམ་ནི་སྦྱིན་པར་བྱེད་ཅིང་དམྱལ་བའི་འཇིགས་པ་འཕྲོག་པར་བྱེད་ཀྱི།

ཁྱབ་འཇུག་དབང་ཕྱུག་ལ་སོགས་པའི་ཕྱི་རོལ་གྱི་ལྷ་གཞན་དག་གིས་ནི་སེམས་ཅན་ལ་ནམ་ཡང་ཐར་པ་སྟེར་བ་མ་ཡིན་ནོ། ། དེའི་རྒྱུ་མཚན་ལྷ་གཞན་གང་ཡིན་པ་དེ་དག་གིས་བསྟན་པའི་ཆོས་ལ་ཞུགས་པས་དགེ་བའི་རྩ་བ་མངོན་པར་འཇོམས་པའི་ཕྱིར་དེ་དག་ལས་རང་གི་ལུས་དང་གཞན་གྱི་ལུས་དང་རང་གི་བུད་མེད་དག་ལ་རྗེས་སུ་ཆགས་པས་རིགས་བསྲུངས་ཏེ་རྗེས་སུ་རང་ཤི་བར་གྱུར་པ་ན་རིགས་དག་པའི་བུ་ཡིས་ཕའི་དོན་དུ་མེ་ཡི་སྦྱིན་སྲེག་བྱས་པ་དང་ནི་འབྲེལ་བར་འགྱུར་བའི་གཉེན་གྱི་བསོད་སྙོམས་ཏེ་ཤི་བའི་དོན་དུ་ཆང་ཟད་གཏོང་བའི་མཚུན་འཐོར་བ་དག་ལས་མཐོ་རིས་ཐོབ་ཅེས་སྟོན་ཏེ། དེ་བཞིན་དུ་མཆོད་སྦྱིན་གྱི་དོན་ལ་ནི་ཕྱུགས་རྣམས་ལ་འཚེ་བ་བྱས་པས་ཕྱུགས་རྣམས་མཐོ་རིས་སུ་འགྲོ་བ་དང་། དཔའ་བོ་འཐབ་པའི་གཡུལ་དུ་ཤི་བར་གྱུར་ན་མཐོ་རིས་ཀྱི་འཇིག་རྟེན་དག་ཏུ་འཇུག་ཅེས་དང་། གངྒཱ་ལ་སོགས་པའི་འཇུག་ངོས་ལྔར་འཁྲུས་བྱས་པ་དང་ལུས་པོ་རྩེ་གསུམ་གྱི་སྟེང་དུ་ལྷུང་བར་བྱས་པ་ལས་མཆོག་གི་གོ་འཕང་མཐོང་རིས་སམ་ཐར་པས་འགྲོ་བར་སྟོན་པའི་ཆོས་དེ་རྣམས་ཐར་པ་སྟེར་བའི་ཆོས་མ་ཡིན་ནོ། ། དེས་ན་དེ་ཁོ་ན་ཉིད་ཀྱི་ལམ་བདེ་སྟོང་དབྱེར་མེད་ཀྱི་རྡོ་རྗེའི་ཐེག་པ་ནི་རྣམ་པར་སྤངས་ནས་འཆི་བའི་འཇིགས་པ་འཕྲོག་པར་བྱེད་ནུས་པའི་ཁྱོད་ཀྱི་མ་ནི་གང་ཞིག་ཡོད་ལ་ཕ་ནི་གང་ཞིག་ཡོད་དེ་མེད་ཅིང་། དེ་བཞིན་དུ་འཆི་བ་འཕྲོག་པའི་མཆོག་གི་བུ་དང་བུ་མོ་དང་སྤུན་ཟླ་དང་ཆུང་མ་དང་སྲིང་མོ་རྣམས་དང་རྗེ་བོ་དང་གཉེན་གྱི་སྡེ་ནི་གང་ཞིག་ཡོད་དེ་མེད་དོ། ། འཇམ་དཔལ་བདག་གིས་བྱིན་གྱིས་བརླབས་པའི་དྲང་སྲོང་བྱེ་བ་ཕྲག་ཕྱེད་དང་བཞི་པོ་འདི་རྣམས་དུས་ཀྱི་འཁོར་ལོའི་དཀྱིལ་འཁོར་གྱི་དབུས་འདིར་རྡོ་རྗེ་ཐེག་པར་དབང་བསྐུར་བ་གང་གིས་ཐར་པའི་འགྲོ་བར་འགྱུར་བ་དེའི་དྲིན་གྱིས་ཉི་མའི་ཤིང་རྟ་ཁྱོད་ཀྱིས་ཐུབ་པ་དྲང་སྲོང་གི་ཚོགས་རྣམས་ནི་འཇམ་དཔལ་བདག་གི་ཚིག་ལས་རྡོ་རྗེའི་དབང་བསྐུར་བ་ཐོབ་པས་རྡོ་རྗེའི་རིགས་གཅིག་དག་ལ་འཇུག་པར་མཛོད། ཞུགས་ནས་ཇི་ལྟར་བྱ་ཞེ་ན། བྱང་སེམས་ཀྱི་ལམ་གྱི་སྤང་བྱའི་གཙོ་བོ་ཞེ་སྡང་སྤང་བར་བྱ་སྟེ། དེའི་རྒྱུ་མཚན།
གལ་ཏེ་སྐྱེས་བུ་ཁྲོས་པས་ལུས་ལ་དབྱུག་པས་བསྣུན་པས་སྡུག་བསྔལ་བར་འགྱུར་བས་ན། དེ་ལ་དབྱུག་པ་དག་ནི་ཉེས་པ་ཅན་ནོ་སྙམ་ན། དབྱུག་པ་འདི་ནི་ཉེས་པ་ཅན་མ་ཡིན་ཏེ། ལག་པས་དབང་མེད་དུ་རབ་ཏུ་བསྐུལ་བའི་ཕྱིར། འོན་ཏེ་འདིར་ནི་ཉེས་པ་མཐའ་དག་ལག་པ་ཡི་ཡིན་ནོ་ཞེ་ན། ལག་པ་འདི་ནི་ཉེས་པ་ཅན་མ་ཡིན་ཏེ། སེམས་ཀྱིས་ལག་པ་དང་དབང་མེད་དུ་བསྐུལ་བའི་ཕྱིར། འོན་ཏེ་སེམས་ཀྱིས་ཉེས་སོ་ཞེ་ན། མ་ཡིན་ཏེ་སེམས་ཀྱང་འདིར་ན་གདུག་པ་ཆེན་པོ་ཁྲོ་བོའི་མེ་ཡིས་དབང་མེད་དུ་བསྐུལ་བ་ཡིས་སོ། ། རྒྱུ་མཚན་དེའི་ཕྱིར་ཁྲོ་བོའི་མེ་འདི་ཉེས་པ་ཅན་ཡིན་ཏེ་འགྲོ་བའི་དགྲ་བོ་བཞིན་དུ་སེམས་དཔའ་རྣམས་ཀྱིས་བསད་པར་གྱུར་པ་དེའི་ཕྱིར་རོ། །
ཞེ་སྡང་སྤོང་བ་ཡང་ཐོག་མར་ཆགས་པ་སྤང་དགོས་ཏེ། ཆགས་ལས་ཞེ་སྡང་དང་ང་རྒྱལ་ལ་སོགས་པའི་སྐྱོན་མཐའ་དག་འབྱུང་བར་འགྱུར་བའི་ཕྱིར་ཏེ། རབ་མཆོག་ལྷ་དང་མི་རྣམས་ཀྱི་རང་འདོད་པའི་ཆུང་མ་ལ་ཆགས་པས་དེ་སྐྱེས་པ་གཞན་དང་འགྲོགས་པ་ལས་ཞེ་སྡང་སོགས་སུ་འགྱུར་བས་སོ། ། ཉེས་པའི་རྩ་བ་འདོད་ཆགས་དེ་ནི་རྩ་བ་ནས་དབྱུང་བར་བྱ་བའི་སླད་དུ་མཐའ་དག་རྒྱལ་བའི་སྲས་བྱང་ཆུབ་སེམས་དཔའ་རྣམས་ཀྱིས་ཆུང་མ་དེ་ནི་འདོད་པའི་སྦྱིན་པ་དོན་དུ་གཉེར་བ་ལ་རབ་ཏུ་བྱིན་ནོ། ། དེའི་ཕྱིར་འདོད་པའི་སྦྱིན་པ་ལ་རྗེས་སུ་ཆགས་པ་བདེ་མཉམ་འབྲས་བུ་སྟེར་བ་སེམས་ཅན་ལ་ཕན་པར་བྱེད་པ་བསོད་ནམས་དག་གི་ཚོགས་འདི་ནི་འཇིག་རྟེན་གསུམ་གྱི་ཐར་པ་སྟེར་བའི་གཉེན་གཅིག་པུ་ཉིད་དུ་འགྱུར་ཞིང་། ཐམས་ཅད་དུས་སུ་སྐྱེ་བོ་རྣམས་ཀྱི་དུད་འགྲོ་དང་ནི་ཡི་དྭགས་དང་དམྱལ་བའི་འཇིགས་པ་ཕྲོག་པའི་ཕྱིར་ཐར་པ་དོན་གཉེར་རྣམས་ཀྱིས་བསྟེན་པར་བྱ་བ་ཡིན་ནོ། ། དེས་ན་ཆགས་པ་གང་གི་སེམས་ཅན་རྣམས་ཀྱི་ཁུ་བ་ནི་འཕོས་པ་ལས་ཉམས་པ་སྟེ་འཆི་བར་གྱུར་པ་དེ་ཉིད་འཕོ་མེད་དུ་བཅིངས་པ་ཡིས་སྐྱོབ་པ་སངས་རྒྱས་རྣམས་ནི་གྲོལ་བར་འགྱུར་བ་སྟེ་སེམས་ཅན་རྣམས་ཀྱིས་ཉིན་ཞག་སོ་སོའི་དུས་སུ་བུ་དང་ཆུང་མ་ལ་སོགས་པ་གང་ཞིག་སྲུང་བར་བྱེད་པ་དེ་ནི་སྐྱོབ་པ་རྣམས་སེམས་ཅན་ལ་སྟེར་བར་བྱེད་ལ། སེམས་ཅན་རྣམས་ཀྱིས། རང་གི་གསང་བའི་པད་མའི་སྙིང་པོ་ལ་གནས་པའི་ཁུ་བ་བདེ་བ་ཆེན་པོ་སྟེར་བ་གང་ཞིག་གཏོང་བར་བྱེད་པ་དེ་ནི་རྒྱལ་བ་རྣམས་ཀྱིས་མི་ཉམས་པར་བསྲུང་བར་མཛད་དེ། རྒྱུ་དེས་ན་རྒྱལ་བ་མཆོག་གི་དེ་བཞིན་གཤེགས་པའི་སྤྱོད་པ་འདི་ནི་ལྷ་དང་ཀླུ་དང་ལྷ་མིན་རྣམས་ཀྱིས་བྱ་བ་དཀའ་བར་གྱུར་པའོ། །
འོན་ཏེ་འདོད་པ་བྱིན་ན་རིགས་ཉམས་པས་ངན་འགྲོར་འགྲོ་ཞིང་བུ་མེད་པས་མཐོ་རིས་ཀྱི་བདེ་བ་མེད་དོ་ཞེ་ན། ས་དང་ཆུ་དང་མེ་དང་རླུང་དང་ནམ་མཁའ་དང་ཡོན་ཏན་གསུམ་དང་བཅས་པའི་ཡིད་དང་བློ་དང་ངར་འཛིན་དང་སྲོག་དང་ནི་གཟུགས་ལ་སོགས་པའི་ཡུལ་ལྔ་དང་མིག་ལ་སོགས་པའི་ཡུལ་ཅན་ལྔ་རྣམས་དང་། ཁ་ལ་སོགས་པ་ལས་ཀྱི་དབང་པོ་ལྔ་རྣམས་ཏེ། ཉེར་བཞི་པོ་དེ་རྣམས་ཕྱུགས་དང་བཅས་པའི་མིའི་ལུས་ལ་མཚུངས་པར། ཁྱབ་བྱེད་དུ་ཡོད་ཅིང་། ཁྱད་པར་གཞན་མེད་བཞིན་དུ་མི་འདི་རྣམས་དག་ལས་རིགས་ཀྱི་ཐུ་བོ་སྟེ་མཆོག་དང་གཞོན་ནུ་སྟེ་དམན་པ་གང་ཡོད་དེ་མེད་ལ། མེད་བཞིན་དུ་མི་བདག་རྒྱལ་པོ་དང་བཅས་པའི་མིའི་བླ་མ་སྟེ་གོང་མའི་རིགས་སོ་སྙམ་པའི་རིགས་ཀྱི་དྲེགས་པའི་ང་རྒྱལ་ཅན་བྲམ་ཟེ་ཁྱོད་རྒྱུ་མཚན་གང་གིས་རིགས་ནི་ཐུ་བོ་སྟེ་མཆོག་མ་ཡིན་པའི་ཕྱིར་རིགས་ཀྱི་དྲེགས་པར་མི་རིགས་སོ། ། ད་ནི་གནས་པ་བཅུ་བདུན་པ་བཅུད་དང་བཅུད་ལེན་ལ་སོགས་པ་ལུས་ཀྱི་སྒྲུབ་ཐབས་ཀྱི་ངོ་བོ་ཉིད་ཀྱིས་གནས་པ་བསྟན་པའི་ཕྱིར་ཆེན་པོ་ལ་སོགས་པའི་མཚན་ཉིད་གསུངས་པ། བསྲེག་བྱ་ཞེས་པ་ལ་སོགས་པའོ། ། འདིར་བསྲེག་བྱ་སྟེ་བཞུ་བྱ་མཀྵི་ཀ་ནི་གསེར་ཟིལ་གྱི་རྡོ་སྟེ་བསྲེགས་པས་ཟངས་སུ་འགྱུར་བ་སྟེ།
དངུལ་ཆུ་གྲུབ་པར། གསེར་ཟིལ་རྡོ་ནི་སེར་བ་ལ། ། རང་བཞིན་ཟངས་ཀྱི་ཁམས་ཡིན་ཏེ། ། རག་རྡོ་དང་ནི་གསེར་ཟིལ་རྡོ། ། ཁམས་དང་རང་བཞིན་གཅིག་པ་ཡིན། ། སྤྲིན་གྱི་ཁ་དོག་ཇི་བཞིན་སེར། ། མེ་ཏོག་དཀར་བའི་འབྲས་བུ་འདྲ། ། དེ་ནི་མཆོག་ཏུ་གྱུར་པ་ཡིན། ། རིགས་རྣམས་དག་པར་ཤེས་པར་སྦྱང་། མཆོག་དང་བར་དང་ཐ་མ་སྟེ། །
མཀྵི་ཀ་ནི་གསུམ་དུ་སྣང་། ། ཞེས་སོ། ། དེ་ཉིད་རོ་ཆེན་པོ་དང་སའི་རང་བཞིན་ཏེ། ། དང་ཡིག་གིས་རོ་ཆེན་པོ་བསྡུས་པའོ། ། དྲི་མ་མེད་པ་ནི་དངུལ་ཟིལ་དངུལ་རྡོ་རྗེ་སྟེ། ། བི་མ་ལ་ནི་སེར་མོ་བཟང་། ། གསེར་དང་དངུལ་གྱི་ཁ་དོག་གིས། ། རབ་དང་འབྲིང་ནི་ཤེས་པར་བྱ། ། ཞེས་སོ། ། དེ་ནི་ཆུའི་རང་བཞིན་དུ་རབ་ཏུ་འགྱུར་བ་ཡིན་ནོ། །
ཏུད་ཐ་ཀ་ནི་བཞུ་ན། ཟངས་འོང་བའི་སྤངས་མ་སྟེ་མེའི་རང་བཞིན་ཉིད་ཡིན་ནོ། ། གཡོ་བ་དང་བཅས་པ་རྡོ་ཁབ་ལེན་ནི་རླུང་གི་རང་བཞིན་ནོ། ། རཱ་ས་ཀ་ནི་རོ་ཅན་ཞེས་པ་ཞ་ཉེའི་རྡོ་སྟེ། ཀླུ་ནི་གནག་དང་དཀར་བ་གཉིས། ། རང་བཞིན་མགྱོགས་པ་ཆུ་ལྟར་འཇུ། ། ཞེས་སོ། ། དེ་ནི་ནམ་མཁའ་སྟོང་པའི་རང་བཞིན་ནོ། ། རི་བོ་ཅན་གྲུབ་པའི་དངུལ་ཆུ་དང་མཚལ་ནི་འདྲེས་པ་ཡེ་ཤེས་ཀྱི་ཁམས་ཀྱི་རང་བཞིན་ཏེ། དེ་ལྟར་ན་རོ་ཆེན་པོ་བདུན་ནོ། །
དེ་ནས་ཉེ་བའི་རོ་རྣམས་ཏེ། ཀཀྵི་ནི་ལྕགས་དྲུག་གི་རིགས་པས་ནག་ཚུར་རམ་ལྷང་ཚེར་ནག་པོ་སྟེ་ཁམས་མཉམ་པ་ཞེས་པ་ཡེ་ཤེས་ཀྱི་ཁམས་ཀྱི་རང་བཞིན་ནོ། ། ཀཱ་ཤི་སི་ནི་བི་བརྟ། ཚུར་དུ་བསྒྱུར་བ་ལྟར་ན་སེར་ཚུར་ཡིན་ཞིང་། ། ཡང་ན་ལྷང་ཚེར་དཀར་པོ་སྟེ་ནམ་མཁའི་ཁམས་ཀྱི་རང་བཞིན་ནོ། ། དེ་དག་ཀྱང་། ལྷང་ཚེར་ནམ་མཁའི་མིང་གིས་བརྗོད། ། སེར་པོ་ནག་པོ་དཀར་པོ་ལས། ། ལྷང་ཚེར་ཞུ་བས་ལས་རྣམས་བྱེད། ། རྣམ་པར་དཔྱད་པས་ལས་རྣམས་བྱེད། །
མཆོག་ནི་གསེར་གྱི་མདོག་ལྟར་སེར། ། ནག་པོ་བར་སའི་ཁམས་ཡིན་ཏེ། ། གཉིས་ནི་གསེར་འགྱུར་ལས་ལ་བཟུང་། ། དཀར་པོ་དག་པར་བྱས་པ་ཡིས། ། དངུལ་གྱི་ལས་ཀྱང་འགྲུབ་པ་ཡིན། ། ཞེས་སོ། ། མུ་ཟི་ནི། མུ་ཟི་ཕར་གྱི་མདོག་ཅན་བཟང་། ། འབྲིང་ནི་མང་དུ་རྙེད་པ་བླང་། ། ངན་པ་བ་ལང་སོ་དང་མཚུངས། །
དེ་ལྟར་མུ་ཟི་རིགས་གསུམ་ཡིན། ། ཞེས་སོ། ། དེ་ནི་རླུང་གི་ཁམས་ཀྱི་རང་བཞིན་ནོ། ། ལྡོང་རོས་ནི། ལྡོང་རོས་དབྱེ་བ་དྲི་ཅན་མཆོག ། ཅེས་ཏེ། དེ་ནི་མེའི་རང་བཞིན་ནོ། ། བ་བླ་ནི། བ་བླ་མཆོག་ཏུ་དཀར་བ་བཟང་། འབྲིང་ནི་རྣམ་པར་སེར་བ་ཡིན། །
ཤེས་ནས་ལས་ལ་སྦྱར་བར་བྱ། ། ལས་གཞན་སེར་པོ་ཕུལ་པའང་བཟུང་། ། ཞེས་ཏེ་ཆུའི་རང་བཞིན་ནོ། ། གསེར་བཙག་ནི། རྡོ་མདུང་རྩེ་མིན། ཁ་ཅིག་གི་སྨུག་པོ་བལ་རྒྱབ་ཏུ་བསྒྱུར་ལ། དེ་ནི་སའི་རང་བཞིན་ཏེ་རོ་དྲུག་གོ ། དེ་ནས་ལན་ཚྭ་ལྔ་སྟེ། གང་ཞིག་ཟེ་ཚྭ་ནི་ས་བཅོས་པ་ལས་བྱུང་བ་རྡོ་འཇུ་བའི་ཚྭ་དང་། རྒྱ་མཚོ་ལས་སྐྱེས་པ་བྱུང་བ་སྟེ་ལན་ཚྭ་དང་།
རྒྱམ་ཚྭ་དང་། ཁ་རུ་ཚྭ་ཚྭ་ནག་པོ་དང་ཐབ་ཀྱི་ཚྭ་ཐབ་ཀྱི་བ་ཚྭ་སྟེ་འདི་རྣམས་རིམ་པ་བཞིན་དུ་ས་ལ་སོགས་པའི་ཁམས་ཀྱི་རང་བཞིན་ནོ། ། སླར་ཡང་འདིར་ནི་དེ་ནས་འགྱུར་བྱེད་ལྔ་སྟེ། ན་བ་སཱ་ར་བུལ་ཏོག་དང་། ཡ་བཀྵ་ར་མེ་ཞོ་དཀར་པོ་དང་། སད་ཛཱ་ཀ་ཀྵ་ར་ཚུར་དང་། ཚ་ལ་དང་ཀཱ་ཙ་ལ་སྐྱེས་པའི་ཚན་ཚྭ་མཐིང་ཤུན་གྱི་བ་ཚའི་འགྱུར་བྱེད་དེ་དེ་རྣམས་གྲངས་བཞིན་དུ་ནམ་མཁའ་དང་ལ་སོགས་པ་རླུང་མེ་ཆུ་དང་ས་རྣམས་དག་གི་རང་བཞིན་ནོ། ། དེ་ནས་ཆུ་ལྔ་སྟེ་རྡོའི་ཆུ་ཅོང་ཞིའི་ཆུའམ་རེག་པས་རྩྭ་དང་ཤིང་ལ་སོགས་པ་རྡོར་བྱེད་པ་ནི་སའི་རང་བཞིན་འགྱུར་བ་ཡིན་ནོ། ། རི་བོང་ཅན་ཟླ་བ་ཆུ་ཤེལ་ལས་བྱུང་བའི་ཆུ་ནི་ཆུའི་རང་བཞིན་ནོ། ། མེ་ཚ་བའི་ཆུ་ཆུ་ཚན་ནི་མེའི་རང་བཞིན་ནོ། །
དུག་གི་ཆུ་འཐུང་བས་འཆི་བར་བྱེད་པ་ནི་རླུང་གི་རང་བཞིན་ནོ། ། དེ་ལས་གཞན་པ་གྲི་གུག་གི་ཆུ་ནི་སྟོང་པ་ནམ་མཁའི་རང་བཞིན་ནོ། དེ་ཡང་རྣམ་པ་གསུམ་གྱི་རང་བཞིན་ཏེ་མ་འཐུངས་ཀྱང་རེག་པས་འཆི་བར་བྱེད་པའི་གྲི་གུག་དང་། གྲིབ་མ་ཕོག་པས་འཆི་བར་བྱེད་པ་གྲིབ་མའི་གྲི་གུག་དང་། སྒྲ་ཐོས་པས་འཆི་བ་སྒྲའི་གྲི་གུག་སྟེ། ཅིའི་ཕྱིར་གྲི་གུག་ཅེས་བྱ་ན་སྒྲུབ་པ་པོ་གཅོད་པར་བྱེད་པའི་ཕྱིར་རོ། ། དེ་ནས་དུག་ལྔ་སྟེ། བརླ་སྒང་སེར་པོ་ནི་བོང་ང་སེར་པོ་རོ་ཁ་བ་བོང་བ་དམར་པོ་དང་མཚུངས་པ་དབྱིབས་བརླ་སྒང་འདྲ་བ་བཅའ་སྒའི་གསེབ་ཏུ་སྐྱེ་བ་སྟེ་སའི་ཁམས་ཀྱི་རང་བཞིན་ནོ། ། ཤག་ཏུ་ཀ་ལོ་མ་ཆེ་འབྲས་བུ་ཕ་བ་དགོ་དགོ་འདྲ་བ་ཕྱེ་མར་འཐུལ་བ་བྱ་རོག་གི་སྒྲོ་ལ་བསྐུས་པས་དཀར་པོར་འགྱུར་བའི་དཀར་པོ་ནི་ཆུའི་རང་བཞིན་ནོ། ། རྭ་ཅན་དངུལ་ཆུ་དང་བསྲེས་ནས་བཏགས་ན་ཁྲག་གི་མདོག་ཏུ་འགྱུར་བ་བ་ཡི་རྭ་ལ་བསྐུས་ན་འོ་མ་དམར་པོར་འོང་བ་མེའི་རང་བཞིན་ནོ། །
དུག་ནག་པོ་བོང་ང་ནག་པོ་ནི་རླུང་གི་རང་བཞིན་ནོ། ། ནག་པོ་བརྩེགས་པ་བོང་ང་བས་ཀྱང་ཆེས་དྲག་པའི་བཙན་དུག་ནི། སྟོང་པ་ཞེས་བྱ་བའི་རང་བཞིན་ནོ། ། གཞན་པ་ཉེ་བའི་དུག་ནི་རྣམ་པ་ལྔ་པོར་རིག་པར་བྱ་ཞེས་པ་ལ་རྡོ་རྗེ་ཅན་ནི་ཤྲཱི་ཁཎྜའི་ཤིང་སྟེ་སའི་རང་བཞིན་ནོ། ། ཨརྐ་ནི་ཉི་མའི་ཤིང་སྟེ་ཆུའི་ཁམས་ཀྱི་རང་བཞིན་ནོ། ། ད་དྷུ་ར་ནི་མེའི་རང་བཞིན་ནོ། ། ལང་ཀ་ལི་ཤོག་ཤིང་ནི་རླུང་གི་རང་བཞིན་ནོ། ། ཀ་ར་བཱི་ར་དཀར་དམར་གཉིས་ལས་དཀར་པོ་སྟེ་རེ་ལྕགས་པ་འདྲ་བའི་རྟའི་རྔོ་གསོད་པ་ནི་སྟོང་པའི་རང་བཞིན་ནོ། ། འདིར་ས་ལ་ཞིང་གི་རྔོ་བ་སྟེ་རྡོ་སྣ་ཚོགས་དང་སྲོག་ཆགས་ཀྱི་ངོ་བོ་རྣམ་པ་སྣ་ཚོགས་པ་དང་། འབྲས་བུའི་དབྱིབས་སྣ་ཚོགས་པ་དང་མཚུངས་པ་དང་།
སེམས་ཅན་གྱི་མགོ་དང་དུང་ལ་སོགས་པའི་གཟུགས་སྣ་ཚོགས་པ་རྣམས་ཀྱི་ཁམས་ཀྱང་རྣམ་པ་དྲུག་སྟེ། གང་གིས་དྲུག་ཏུ་འགྱུར་ན་ཁམས་དེ་དག་རྣམས་ལས་ལྕགས་ནི་རྣམ་པ་དྲུག་ཏུ་འགྱུར་བའོ། ། དེ་ཡང་འགའ་ཞིག་ལས་གསེར་དུ་འགྱུར་ཞིང་དེ་བཞིན་དུ་གཞན་རྣམས་ལས་དངུལ་དང་། ལ་སོགས་པས་ར་གན་ལྕགས། ཟངས་ཞྭ་ཉེ་དཀར་ནག་ལ་སོགས་པར་འགྱུར་རོ། ། ལྷང་ཚེར་སྐྱེས་ནི་རྣམ་པ་བཞི་ཞེས་པ་སྟེ། ལྷང་ཚེར་སེར་པོའི་ལྕགས་ནི་སའི་རང་བཞིན་ནོ། ། དཀར་པོ་ཡི་ནི་ཆུ་ཡི་རང་བཞིན་ནོ། ། དམར་པོ་ཡི་ནི་མེའི་རང་བཞིན་ནོ། ། ནག་པོ་ཡི་ནི་རླུང་གི་རང་བཞིན་ནོ། །
དེ་བཞིན་དུ་ལྷ་སྟེ་ཤར་ལ་སོགས་པའི་ཕྱོགས་ན་གནས་པའི་རིན་ཆེན་ཨིནྡྲ་ནཱི་ལ་དང་། པདྨ་རཱ་ག ཀར་ཀེ་ཏ། ཟླ་བ་ཆུ་ཤེལ་བཞུ་བ་ལས་བྱུང་བའི་ལྕགས་ཀྱང་རིགས་བཞིའོ། ། རྭ་མངས་ལ་མེད་དོ། ། དེ་བཞིན་དུ་རྡོ་ཁབ་ལེན་གྱི་ལྕགས་རྣམ་པ་བཞི་སྟེ་དེ་བསྐོར་བས་འོང་གི་ལྕགས་འཁོར་བ་ལ་འཁོར་བྱེད་ཀྱི་ལྕགས་ནི་རླུང་གི་རང་བཞིན་ནོ། ། ལྕགས་སྦྱོར་བྱེད་ཀྱི་ལྕགས་ནི་སའི་རང་བཞིན་ནོ། ། ལྕགས་འདྲེན་བྱེད་ཀྱི་ལྕགས་ནི་མེའི་རང་བཞིན་ནོ། ། འཇུ་བྱེད་ཀྱི་ལྕགས་ནི་ཆུའི་རང་བཞིན་ནོ། ། འཇུ་བྱེད་དེ་རྣམས་ཀྱི་རང་བཞིན་ནི་སྣ་ཚོགས་པ་སྟེ།
འགའ་ཞིག་གི་ནི་རྡོ་རྗེ་རྣམ་པར་གནོན་པ་ཞེས་པ་རྡོ་རྗེ་ཕ་ལམ་འཇུ་བར་བྱེད་པ་དང་། ལྷང་ཚེར་འཇུ་བར་བྱེད་པའོ། ། དེ་བཞིན་དུ་འཇུ་བྱེད་ཀྱ་ིརིགས་ལྷང་ཚེར་སེར་པོའི་ལྕགས་འགའ་ཞིག་གིས་གསེར་འཇུ་བར་བྱེད་པ་དང་། དེ་བཞིན་དུ་ལྷང་ཚེར་དཀར་པོའི་ལྕགས་འགའ་ཞིག་གིས་ནི་དངུལ་དང་ཚ་ཟས་ཟངས་དང་དངུལ་ཆུ་སྦྱངས་པས་ལྕགས་རྣམས་འཇུ་བར་བྱེད་པའོ། ། འཇུ་བྱེད་དེ་རྣམས་ཀྱིས་ལྕགས་བཞུ་བའི་དོན་དུ་བཤང་བ་ལ་སོགས་པ་དང་ཉེ་བར་སྦྱར་བར་བྱ་སྟེ་དེ་རྣམས་ལས་ལྕགས་བླང་བའམ་གདོན་པར་མི་བྱའོ། ། དེ་ལ་འདིར་རོ་དངུལ་ཆུ་ནི་རྣམ་པ་གཉིས་ཏེ། གྲུབ་པ་དང་གྲུབ་པ་མ་ཡིན་པར་འགྱུར་རོ། ། དེ་དག་ཀྱང་ལྕགས་སོ་འབུགས་བྱེད་དང་ནི་འབུགས་བྱེད་མིན་པའོ། ། ལྕགས་ལ་སོགས་པ་རྣམས་གསེར་དུ་འབུགས་པར་བྱེད་པ་ནི་གྲུབ་པ་སྟེ། ས་འོག་ལ་སོགས་པའི་ཁུང་བུ་རྣམས་ན་གནས་པའོ། །
རྭ་འབྲོས་ས་འོག་ལ་སོགས་པ་དང་ཁོག་པ་དག་ལ་གནས་པའོ་ཞེས་འདོན་ཏོ། ། སླར་ཡང་གྲུབ་པའི་དངུལ་ཆུ་དེ་ནི་ཟོས་པས་ལུས་ཀྱང་གྲུབ་པའི་རང་བཞིན་དུ་འབུགས་པར་བྱེད་པའོ། ། གང་ཞིག་འབུགས་བྱེད་མིན་པའི་སཱ་རཱ་དང་དངུལ་ཆུ་རོ་ཞེས་པ་ལ་དངུལ་ཆུ་གསེར་དུ་བསྒྱུར་བ་ཞེས་འགྱུར་མངས་སུ་འདོན་པས་དེ་ནི་ལྕགས་ལ་སོགས་པ་རྣམས་བསྐོལ་བ་དང་ནི་ས་བོན་གྱིས་བསྒྱུར་བར་གྱུར་པ་དག་གིས་ཀྱང་ཞེས་པ་སོ་སོར་བསྒྱུར་བ་དང་རྗེས་སུ་བསྒྱུར་བ་ནི་ལྕགས་ལ་འབུགས་ཤིང་རྗེས་སུ་འབུགས་པར་འགྱུར་ཞིང་ཟོས་པས་ནད་མཐའ་དག་འཕྲོག་པར་འགྱུར་ཏེ། རུལ་བའི་ལྕགས་ནི་རྣམ་པར་སྤངས་ནས་སོ། ། ཞེས་པ་ནི་ཞྭ་ཉེ་དང་བཤའ་ཚེ་དཀར་པོ་མ་གཏོགས་པར་གསེར་ལ་སོགས་པ་ཞུ་བར་འགྱུར་བའོ་ཞེས་པ་སྟེ་དེ་ལྟར་རོ་དང་ཉེ་བའི་རོ་ལ་སོགས་པའི་ངེས་པ་བསྟན་པའོ། ། མ་ཀྵི་ཀ་ལ་སོགས་པ་འདི་རྣམས་ཐམས་ཅད་རོ་བརྗོད་པའི་གཞུང་ལས་གསུངས་པའི་ཆོ་གས་སྦྱང་བར་བྱ་སྟེ། དང་པོ་སྦྱང་བའི་ཆོ་ག་ནི། ཕྱི་ནས་ལས་རྣམས་བརྗོད་པར་བྱ། ། འདི་ལྟར་གསེར་ཟིལ་རྡོ་ལ་ནི། ། བ་ཚ་དང་ནི་སྐྱུར་པོས་སྦྱང་། །
ལྕགས་ཀྱི་སྣོད་དུ་ལེགས་པར་བརྟག ། ལྕགས་ཀྱི་སྟེང་དུ་ག་འུས་དགབ། ། མཐའ་ནི་རས་དང་འཇིམ་པས་བཏུམ། ། བསྲེགས་པ་དག་པར་འགྱུར་བ་ཡིན། ། ཕྱེ་མར་གྱུར་གྱི་བར་དུ་བསྲེག ། དེ་ལྟར་དག་པའི་ཆོ་ག་ནི། ། ལས་རྣམས་ཀུན་ལ་བྱ་བ་ཡིན། ། ཞེས་པ་ལ་སོགས་པ་དངུལ་ཆུ་གྲུབ་པའི་བསྟན་བཅོས་ལས་འབྱུང་བ་བཞིན་དུ་བྱས་ཏེ། དེ་ནས་གསེར་ཟིལ་རྡོ་ཡིས་ལྕགས་འཇོམས་ཤིང་། ། དངུལ་དང་བཤའ་ཚེ་མཉམ་པ་ཡིན། །
ཞེས་སོགས་བཞིན་གསུངས་པའི་ལས་ལ་སྦྱིན་པར་བྱའོ། ། གཞན་དུ་ན་སྦྱང་བའི་ལས་མ་བྱས་པ་མ་དག་པའི་རོ་དང་ཉེ་བའི་རོ་རྣམས་ཀྱིས་ནི་ལྕགས་བརྒྱད་ལ་སོགས་པའི་རྫས་ཉམས་པར་བྱེད་དོ། ། དེ་བཞིན་དུ་གསེར་དང་དངུལ་གྱི་དགྲ་ཞ་ཉེ་ནག་པོ་དང་དངུལ་གྱི་དགྲ་མ་ཀྵི་ཀ་དཀར་པོ་བཤའ་དཀར་རྣམས་ཀྱང་སྦྱིན་པར་མི་བྱ་སྟེ། གསེར་གྱི་བྱ་བ་ལ་གྲོགས་པོ་ལྷང་ཚེར་སེར་པོ་དངུལ་གྱི་བྱ་བ་ལ་གྲོགས་པོ་ལྷང་ཚེར་དཀར་པོ་སྦྱིན་པར་བྱའོ། ། ལྷང་ཚེར་དཀར་པོའི་ལྕགས་ལ་ལྷང་ཚེར་ཏེ་རང་རང་གི་དགྲ་བོ་རྣམས་སྦྱིན་པར་བྱའོ། ། ལྕགས་བརྒྱད་བསད་པ་ལ་ནི་བལྟོས་ནས་གསུངས་པ། མ་ཀྵི་ཀ་ཡིས་ལྕགས་ནི་འཇོམས་ཤིང་། ཞེས་སོགས་གསུངས་པའི་ཆོ་གས་གསེར་ལ་ཞྭ་ཉེ་ནག་པོ། དངུལ་ལ་བཤའ་ཚེ་དཀར་པོ། ཟངས་ལ་མུ་ཟི།
རྣོན་པོ་ལ་མཚལ། བཤའ་ཚེ་ལ་བ་བླ། ལྷང་ཚེར་དཀར་པོའི་ལྕགས་ལ་ལྷང་ཚེར་ཏེ་རང་རང་གི་དགྲ་བོ་རྣམས་སྦྱིན་པར་བྱའོ། ། དེ་བཞིན་དུ་ཟངས་དང་རྣོན་པོ་སྦྱང་བའི་ལས་མ་བྱས་པ་མ་དག་པ་ཡང་གསེར་དང་དངུལ་ལ་སྦྱིན་པར་མི་བྱའོ། ། ཞ་ཉེ་དང་བཤའ་ཚེ་མ་ཤི་བ་སྟེ་མ་བསད་པ་ནི་གང་དུ་ཡང་སྦྱིན་པར་མི་བྱའོ། ། འདིར་གང་འགའ་ཞིག་ཏུ་བསད་པའི་ལྕགས་ངེས་པར་བཅུག་པ་ལ། ལྕགས་ངེས་པར་མི་ལྡང་བར་གསད་པར་བྱའོ་ཞེས་འདོན་པ་ལྟར་བཤད་པར་བྱ་སྟེ། གང་གནས་སྐབས་འགའ་ཞིག་ཏུ་གསེར་དངུལ་ལ་བསད་པའི་ལྕགས་ངེས་པར་བཅུག་པ་ལ་ལྕགས་ངེས་པར་མི་ལྡང་བར་འགྱུར་བ་དེ་སྲིད་ཀྱི་བར་དུ་བསད་པ་སྟེ་གདུལ་བར་བྱའོ། ། ཟངས་མ་ལ་སོགས་པ་མ་བརྟུལ་བ་སྲོག་དང་བཅས་པ་གདུལ་བ་ནི་དགྲ་བོ་རོ་ཆེན་པོ་སྤངས་མ་དང་ཉེ་བའི་རོ་མུ་ཟི་བྱིན་པས་གདུལ་བར་བྱའོ། ། དངུལ་དང་གསེར་ལ་གྲོགས་པོ་ལྷང་ཚེར་སེར་དཀར་བྱིན་ནས་གདུལ་བར་བྱའོ་ཞེས་པ་ནི་གསེར་གྱི་ས་བོན་གྱི་བྱ་བ་དག་ལ་སྦྱིན་པར་བྱའོ། །
ད་ནི་རོ་དངུལ་ཆུའི་རང་བཞིན་གསུངས་པ། དང་པོར་ཞེས་པ་ལ་སོགས་པ་སྟེ། འདིར་མེ་དང་ཕྲད་པའི་དང་པོར་རྫས་ཀྱིས་མ་བཅིངས་ན་དུ་བའི་རང་བཞིན་དག་གིས་འགྲོ་སྟེ་མེ་ལ་གནས་ཤིང་བསྐོལ་བ་རྫས་ཀྱིས་བཅིངས་པ་གང་ཡིན་པ་དེ་ནི་རིམ་པ་ཡིས་ཙེག་ཙེག་ཅེས་པའི་སྒྲ་བྱས་ནས་མི་གནས་པར་བྲོས་ནས་འགྲོ་བ་ནི་བྱིས་པའོ། ། སྦལ་པ་མཆོང་བ་བཞིན་རབ་ཏུ་འཕར་བ་ཡིས་འགྲོ་བ་ནི་གཞོན་ནུའོ། ། དེ་ནས་ཡང་རབ་ཏུ་འདར་བས་འགྲོ་བ་ནི་དར་ལ་བབ་པའོ། ། འདར་བ་མེད་པ་ཉིད་དུ་རབ་ཏུ་འགྱུར་བ་ནི་རྒན་པོ་སྟེ་གང་གི་ཚེ་འདར་བ་མེད་པར་གྱུར་པ་དེའི་ཚེ་ལྕགས་འབུགས་པ་དང་རྗེས་སུ་འབུགས་པར་འགྱུར་བའོ། ། འདིར་དུ་བ་དང་ཙེག་ཙེག་གི་སྒྲ་དང་ལྡན་པ་དང་། བྱིས་པའི་གནས་སྐབས་ནི་ཇི་ལྟར་འདོད་པ་བཞིན་ལྕགས་འབུགས་པར་བྱེད་པ་མ་ཡིན་ཏེ། དེ་བཞིན་དུ་འཕར་ལྡན་ཡང་མ་ཡིན་ནོ། ། འོན་ཀྱང་འཕར་ལྡན་གཞོན་ནུ་ནི་ཟངས་ཀྱི་འདབ་མ་ལ་བྱུགས་པ་དང་མེ་འཇམ་པོས་ཅུང་ཟད་གདུངས་པས་ཟངས་ལ་འཇུག་པར་བྱེད་དོ། །
དེ་ལྟར་བྱིས་པ་ལ་ནི་འདབ་མ་སྲབ་མོ་ལ་འབགས་པས་ཅུང་ཟད་འབུགས་སོ། ། གཞོན་ནུ་ཡང་སྒོང་བུ་ཁ་བཅད་ཀྱི་ནང་དུ་བཙོས་པས་འབུགས་སོ། ། འདར་བ་ལང་ཚོ་ནི་མདུང་གིས་ཕུག་པ་ལྟར་གསེར་ལ་འབུགས་པས་སོ། ། འདར་མེད་རྒན་པོ་ཇི་ལྟར་འདོད་པ་བཞིན་མ་ལུས་པ་འབུགས་པའོ། ། དེ་ལྟར་སྒྲ་ལྡན་འཕར་ལྡན་ཡང་ཅུང་ཟད་འབུགས་པར་བྱེད་པ་ཡིན་ཏེ། དེ་ཡང་དང་པོར་དངུལ་ཆུ་གང་ཞིང་མེ་དང་འཕྲད་ན་དུ་བའི་རྣམ་པར་འགྲོ་བ་ཅན་ནི་ཟངས་ཀྱི་འདབ་མ་ཅུང་ཟད་འབུགས་པར་བྱེད་པའོ། ། འདར་བ་དང་བཅས་པ་ནི་མདུང་གིས་འབུགས་པར་བྱེད་པ་སྟེ། དེ་ཡང་བསྒྱུར་བ་དང་རབ་ཏུ་བསྒྱུར་བ་དང་རྗེས་སུ་བསྒྱུར་བ་རྣམ་པ་གསུམ་འོག་འདིར་ཡང་འཆད་པར་འགྱུར་བའི་སྒྱུར་བྱེད་རྣམས་ཀྱིས་བསྒྱུར་བར་གྱུར་པ་ནི་འདར་བ་མེད་པ་རྒན་པོར་འགྱུར་ཏེ། དེ་ནི་ཇི་ལྟར་འདོད་པར་ལྕགས་འབུགས་པར་འགྱུར་རོ་ཞེས་པ་རོ་ཡི་ཡོན་ཏན་གྱི་ངེས་པའོ། ། ད་ནི་སྨན་གྱི་ཡོན་ཏན་གསུངས་པ་མཆོག་གི་ཞེས་པ་ལ་སོགས་པ་སྟེ།
འདིར་རོའི་བསྟན་བཅོས་ཐམས་ཅད་ལས་རྡོ་རྗེ་རྣམ་པར་གནོན་པ་རྡོ་རྗེ་ཕ་ལམ་འཇུ་བྱེད་ཀྱི་ཁབ་ལེན་གྱི་ལྕགས་ཀྱི་རེག་པ་དང་། མཆོག་གི་སྨན་འོག་ནས་འཆད་པ་དང་། དངུལ་ཆུ་གྲུབ་པར། ལྷང་ཚེར་སྦྱང་བ་བརྗོད་བྱ་བ། ། སྔོན་བཤད་པ་ཡི་རྗེས་བཞིན་དུ། ། མཆོག་ནི་ལྷང་ཚེར་ནག་པོ་ཡིན། ། གསེར་གྱི་ལས་རྣམས་འགྲུབ་པར་བྱེད། ། དཀར་པོས་དངུལ་གྱི་ལས་རྣམས་བྱེད། ། དངུལ་ཆུས་སྦྱོར་ཞིང་འབིགས་པར་བྱེད། ། ལྷང་ཚེར་འདབ་མ་རེ་རེ་དབྱེ། །
ལྕགས་ཀྱི་སྣོད་ཀྱི་ནང་དུ་གཞུག ། རང་ཏྲུ་ལུ་ཡི་རྩ་བས་བསྲེ། ། དེ་ཡི་ཁུ་བས་རྣམ་པར་བསྲེ། ། རས་བལ་གྱི་ནི་འདབ་མ་ཡི། ། ཁུ་བ་ཡིས་ཀྱང་རྣམ་པར་སྦང་། ། ཉི་མ་ལ་ནི་གུག་ཅིང་སྐམ། ། རྟག་ཅིང་སྔོན་གྱི་ཁུ་བས་བཞུ། ། དེ་ཚེ་ལྷང་ཚེར་ཕྱེ་མར་འགྱུར། ། ལེགས་པར་བཏགས་པར་གྱུར་པ་ཡིས། ། ཞབས་སུ་རྣམ་པར་བཏག་པར་བྱ། །
ཡང་ནི་བཀྲུ་ཞིང་བཏག་པར་བྱ། ། ཏིག་ཏའི་ཁུ་བས་རྣམ་པར་བསྲེ། ། བཅུག་ཅིང་ལན་གསུམ་བར་དུ་བསྲེག ། ཅེས་དང་། ལྷང་ཚེར་དམར་པོ་ནག་པོ་ཡིས། ། འདབ་མ་རེ་རེར་དབྱེ་བར་བྱ། ། སྔོན་གྱི་ཆོ་གས་དག་པར་བྱ། ། སོ་འཁྲིས་ཉ་ཡིས་མཁྲིས་པ་སྦྱིན། ། ཚ་ལ་ཅུང་ཟད་བསྲེ་བར་བྱ། ། ག་འུའི་ནང་དུ་བཅུག་ལ་བཏུམ། །
སོལ་བའི་མེ་ལ་རབ་ཏུ་བསྲེག ། ག་འུ་མེ་ཡི་རང་བཞིན་ལྟར། ། གྱུར་གྱི་བར་དུ་བསྲེག་པར་བྱ། ། ག་འུ་ཁ་དང་ལྡན་པ་རུ། ། ཚ་ལ་བྱིན་ལ་བསྲེག་པ་ནི། ། ག་འུའི་ཁ་ནི་མ་བཅད་པར། ། ལྕགས་ཀྱི་རང་བཞིན་ལྟར་རུ་འཇུ། ། ཞེས་པ་ཉིད་ཀྱི་སྦྱོར་བ་ལས་རོ་སྟེ་དངུལ་ཆུ་དང་ལྷང་ཚེར་ཁ་སྟེ་གདོང་མེད་པར་བཞུ་ནས་ཆུ་བཞིན་དུ་རྒྱུའོ་ཞེས་པའོ། ། དེ་ནི་རྡོ་རྗེ་དང་ལྷང་ཚེར་འཇུ་བར་བྱེད་པའི་རྫས་རྣམས་ཏེ། ཞེས་འགྱུར་མངས་སུའོ། །
དེ་རྣམས་ཀྱི་རེག་པ་དང་བི་ཌ་དང་དུག་དང་བཅས་པ་ཡིས་བསྒོས་པས་སོ། ། མཆོག་གི་སྨན་ནི་རོའི་སྨན་གང་ཞིག་བྱུགས་པས་ཞེས་སོགས་འཆད་པར་འགྱུར་བ་རྣམས་སོ། ། དེ་རྣམས་ཀྱི་སྟོབས་ཀྱིས་དངུལ་ཆུ་སྟོབས་དང་ལྡན་པར་རབ་ཏུ་འགྱུར་ཏེ་ཐབས་གང་གིས་ན་ལྷང་ཚེར་ལ་སོགས་པའི་ལྕགས་རྣམས་ཐམས་ཅད་བཞུ་བ་ཡིས་སོ། ། དེ་ལྟར་འགྱུར་མངས་སུ། འཆད་པར་འགྱུར་བ་དེ་རྣམས་ཀྱི་སྟོབས་ཀྱིས་ལྷང་ཚེར་ལ་སོགས་པ་ལྕགས་རྣམས་ཐམས་ཅད་བཞུས་པ་ཡིས་སྟོབས་དང་ལྡན་པར་རབ་ཏུ་འགྱུར་རོ་ཞེས་འདོན་པས་སོ། ། སུ་ཞིག་ཅེས་པ་སྟེ་མཆོག་གི་སྨན་དེ་རྣམས་མེད་ན་སའི་སྟེང་གི་གནས་སུ་དངུལ་ཆུ་འདིའི་བཅིང་བ་ལས་གསེར་འགྱུར་དང་བཅུད་ལེན་གྲུབ་སྟེ་དབུལ་བ་དང་ནད་འཕྲོག་པར་བྱེད་པ་དག་ནི་གང་ཞིག་བྱེད་དེ་བྱེད་པ་མེད་ལ། བཅིངས་པས་བཅུད་མཆོག་ཏུ་གྱུར་ན་དེའི་བཅུད་ལེན་གྱིས་མི་རྣམས་མཁའ་ལ་སྤྱོད་པ་ཉིད་དུ་འགྱུར་ཞིང་དེ་བཞིན་དུ་ཟོས་ན་མི་རྣམས་ཀྱི་སྨན་གང་ཞིག་འཐུང་ལས་འཆི་བའི་དུག་དག་ཀྱང་ཉམས་པར་འགྱུར་རོ། ། དེའི་ཕྱིར་ཡེ་ཤེས་མེད་ན་ཚེ་རིང་བ་དང་། ནད་འཕྲོག་པར་བྱེད་པའི་དོན་དུ་ས་བདག་རྒྱལ་པོ་རྣམས་ཀྱི་རོ་ཡི་དབང་པོ་དངུལ་ཆུའི་བཅུད་ལེན་འདི་ནི་རབ་ཏུ་འབད་པས་བསྒྲུབ་པར་བྱའོ། ། རོ་ཡི་དབང་པོ་དངུལ་ཆུའི་བཅུད་ལེན་བསྒྲུབ་པའི་ཐབས་ཀྱི་ངེས་པའོ། །
ཞེས་པ་སྟེ། ཚིགས་སུ་བཅད་པ་གཞན་ནི་གོ་སླ་བས་འགྲེལ་པ་མ་མཛད་པའོ་ཞེས་སྦྱར་ཏེ། ཚིགས་སུ་བཅད་པ་ཕྱི་མ་ནི་གོ་སླ་ཞེས་འགྱུར་མངས་སུའོ། ། དེའི་ཕྱིར་བཤད་ན། སའི་བདག་པོ་དེ་དག་རྣམས་ཀྱི་རྫས་ནི་དུ་མ་རྩེད་འཇོའི་དོན་དུ་གླུ་དང་རོལ་མོའི་མངོན་པར་སྦྱོར་བ་ལ་ཡང་དོན་མེད་དུ་འགོད་ཅིང་ཟད་པར་འགྱུར་ཏེ། ལོངས་སྤྱོད་གང་ཞིག་དོན་མེད་དུ་ཆུད་ཟོས་པར་བྱས་པ་དེ་ནི་ཀྱེ་མིའི་བདག་པོ་རོའི་དབང་པོ་སྒྲུབ་པའི་ཡུལ་ལ་མ་བསྲེགས་ཤིང་ཆོས་ཀྱི་བྱ་བ་ལ་ཡང་མ་བྱིན་པ་སྟེ། གང་ཞིག་ནོར་རྫས་ནི་སྡིག་པའི་སླད་དུ་ཟད་པར་བྱེད་པ་དེ་ཡིས་སྐྱེས་བུ་དེ་ནི་སྡིག་པའི་ལས་དག་གིས་བཅིངས་པའོ། ། དེའི་ཕྱིར་བྱང་ཆུབ་སེམས་དཔའ་རྣམས་ནི་སེམས་ཅན་དག་གི་དོན་གྱི་སླད་དུ་ནོར་རྫས་མ་ལུས་པ་ནི་ཟད་པར་གཏོང་བར་མཛད་དོ། ། ད་ནི་མཆོག་གི་སྨན་གྱི་མཚན་ཉིད་གསུངས་པ། གང་ཞིག་བྱུགས་པས་ཞེས་པ་ལ་སོགས་པ་སྟེ།
འདིར་གང་ཞིག་བྱུགས་པ་ཙམ་གྱིས་འཕྲལ་ལ་ཟངས་ཀྱི་འདབ་མ་མེར་བཅུག་པའི་དྲི་མ་འཕྲོག་པར་བྱེད་པ་དག་ནི་མཆོག་གི་སྨན་རོ་ཆེན་པོ་དང་མཚུངས་པ་ཡིན་ཏེ། དེ་ཟོས་པས་མཐའ་དག་ནད་འཕྲོག་ཅིང་རོ་བཅིང་བའི་སླད་དུ་ལྕགས་ཀྱི་རིགས་འཇུ་བར་བྱེད་པ་དེ་ནི་ས་གཞི་ལ་སྐལ་ལྡན་རྣམས་ཀྱིས་མཐོང་བར་འགྱུར་རོ། ། སྨན་གཞན་དངུལ་ཆུ་གྲུབ་པར། དངུལ་ཆུ་བཅིང་བའི་ཆོ་ག་ལ། ། སྟོབས་ལྡན་སྨན་རྣམས་བརྗོད་བྱ་བ། ། ཚངས་པ་ཡི་ནི་དབྱུག་པ་དང་། ། དེ་བཞིན་ཚངས་པའི་ཟླ་བ་དང་། ། སྦྲུལ་གྱི་མིག་གི་མིང་ཅན་དང་། ། དེ་བཞིན་སེར་པོ་ཉ་ཡི་མིག ། དེ་བཞིན་དུ་ཁུ་བྱུག་རྩ་བ་དང་། །
དེ་བཞིན་མན་དྷུ་བ་རིན་དང་། ། གཞན་ཡང་འདབ་མ་ཤ་ལིན་ཚི། ། སྟོབས་པོ་ཆེ་ཡི་སྨན་དང་ནི། ། མེ་ཏོག་ངོ་ཚ་ཅན་དང་ནི། ། དེ་རྣམས་མཆོག་ཏུ་གཅེས་པའི་སྨན། ། ཞེས་པ་ལ་སོགས་པ་འདི་རྣམས་ཀྱིས་དངུལ་ཆུ་འདི་ཡི་བཅིང་བར་རབ་ཏུ་འགྱུར་བ་གང་ཡིན་པ་དེ་ནི་ངེས་པར་ལོ་དུས་བར་ཞེས་པ་ལོ་བཅུ་གཉིས་ཀྱི་བར་གྱིས། ཤེས་འགྱུར་མངས་ཏེ། མེས་བདུག་པ་དང་བཅས་པ་དང་འཆིང་བྱེད་ཀྱི་སྨན་དགོད་པ་དང་བཅས་པའི་སྦྱོར་བ་རྣམས་ཀྱིས་སོ། ། དེ་ནི་སྦྱོར་བ་དེས་བཅིངས་པས་ལྷག་པར་མི་འགྱུར་ཞེས་པ་སྟོང་ཕྲག་གཅིག་འབུགས་པ་དག་ལས་ལྷག་པ་འགས་པར་མི་འགྱུར་རོ་ཞེས་པ་ངེས་པའོ། ། ཚིགས་སུ་བཅད་པ་འདི་ལས་ཚིགས་སུ་བཅད་པ་གཞན་བཞི་ནི་གོ་སླ་བར་དགོངས་ནས་འགྲེལ་བ་མ་མཛད་པའོ། །
དེའི་ཕྱིར་བཤད་པར་བྱ་སྟེ། འོ་ན་དངུལ་ཆུ་བཅིང་བའི་ཐབས་ཇི་ལྟ་བུ་ཞེ་ན། དངུལ་ཆུ་སྦྱོང་བའི་སྨན་རྣམས་ཐམས་ཅད་ནི་ཤིན་ཏུ་ཚ་བའི་རོ་ཅན་ལ་ལན་ཚྭ་ལྔ་རྣམས་དག་དང་། ཡ་བ་ཀྵ་ར་ལ་སོགས་པ་འགྱུར་བྱེད་ཀྱི་སྡེ་དང་། བཱི་ཛ་པཱུ་ར་ལ་སོགས་པ་སྐྱུར་བའི་སྡེ་རྣམས་དང་། ཕབས་ཀྱི་བསླང་བར་གྱུར་པའི་རྩབ་མོ་དག་གིས་དངུལ་ཆུ་སྨན་དང་ལྷན་ཅིག་ཏུ་བྱས་ནས་རྟག་ཏུ་མཉེ་བ་དང་། དེ་ནས་དེ་རྣམས་རྡོ་སྐྱོང་ཁ་སྦྱར་དུ་བཅུག་སྟེ། སྟེང་འོག་ནས་མེས་བདུག་པར་ཡང་ནི་རབ་ཏུ་འགྱུར་བ་སྟེ། དངུལ་ཆུ་རྣམས་ནི་དངུལ་དུ་བྱ་བ་ལ་ཡང་མེ་ཏོག་སྟེ་གྲོགས་པོ་ལྷང་ཚེར་དཀར་པོ། བཏབ་པ་སྟེ་བྱིན་པ་རྣམས་ཀྱིས་དངུལ་གྱི་ས་བོན་དག་པར་འགྱུར་བའོ། །
ཤི་བའི་ལྕགས་དང་མཉམ་པའི་འགྱུར་བྱེད་བཞི་དང་ས་བོན་རྣམས་ལས་མ་ཚོགས་ན་གཉིས་སམ་གསུམ་མམ་ཚོགས་ན་ཐམས་ཅད་སྦྱོར་ཏེ། བཅིང་བ་ནི་ཚ་ལ་དང་འཆིང་བུའི་འགྱུར་བྱེད་དང་། བྱི་བ་ཞེས་པ་བྱི་ན་ཞེས་རྭས་འདོན་པས་བྱི་བའི་རྣ་འདྲ་བའི་སྔོ་འདབ་དང་། རྟ་སེན་དང་དུག་དང་ཉེ་བའི་དུག་རྣམས་ཀྱིས་སོ། ། ཨེ་རཎྜ་ལ་སོགས་པའི་སྣུམ་གྱིས་བྲན་པས་འཇམ་པར་འགྱུར་བ་ཉིད་དོ། ། གླང་པོ་དང་མིའི་ཆུ་ནི་ལན་བདུན་བླུགས་ཤིང་སྐམ་པ་དག་གིས་བཀྲུའོ། ། ཆུ་ཤིང་གི་ཐལ་བ་དང་ཤིང་རྩི་ཏྲ་ཀ་དྱེ་སྐྱེགས་ཤིང་ལ་སོགས་པའི་ཐལ་བ་དང་། ནཱ་བཱ་ས་ར་ལ་སོགས་པའི་འགྱུར་བྱེད་ཀུན་དང་། ཟེ་ཚ་ལ་སོགས་པའི་ཚ་བ་རྣམས་དང་། སླར་ཡང་མུ་ཟི་ལ་སོགས་པའི་ཉེ་བའི་རོ་ནི་རྣམ་པར་སྦྱངས་པ་དེ་རྣམས་དང་ལྷན་ཅིག་སྦྲུ་བར་བྱའོ། །
རྡོ་སྐྱོང་ཁ་སྦྱོར་དུ་བླུགས་པ་དེས་འོག་ཏུ་བཅུག་ནས་ཡང་ནས་ཡང་དུ་མེའི་ཚ་བ་དག་གིས་སླར་ཡང་ལན་བརྒྱད་སྦྲུ་ཞིང་སྐམ་པར་བྱའོ། ། དེ་བཞིན་དུ་དུང་གི་ཕྱེ་མ་བརྒྱ་ཕྲག་འགྱུར་དང་སྦྱར་བར་གྱུར་པ་འདི་ནི་མུ་ཟི་དག་གིས་བསྲེས་པ་ཡང་སྦྲུ་ཞིང་སྐམ་མོ། ། ལྕགས་རྣམས་ཐམས་ཅད་ཞུ་བར་བྱེད་པའི་དོན་དུ་འོག་ནས་འཆད་པའི་བི་ཌ་བཤང་བ་འདི་ནི་དངུལ་ཆུ་དག་གི་བརྒྱད་ཀྱི་ཆ་ཤས་ཀྱིས་དེའི་བརྒྱད་འགྱུར་གྱི་དངུལ་ཆུ་འཇུ་བར་འགྱུར་རོ། ། ཅི་སྟེ་མ་ཞུ་ན་ཁྱོགས་ཀྱི་བདུག་པ་དང་བཅས་འཁོར་ལོའི་བདུག་པ་མཚན་བརྒྱད་བྱ་སྟེ་དེ་ཡང་རོ་སྟེ་དངུལ་ཆུ་ཡི་སྙིང་ཁར་ཏེ་དབུས་སུ་གནས་པའི་ལྕགས་ཞུ་བར་གྱུར་པ་ཇི་སྲིད་ཉིད་དུ་བྱའོ། ། ཞུ་བར་གྱུར་པའི་རོ་སོལ་བའི་མེ་ལ་དྲག་པོར་བསྐོལ་བས་འདར་བ་མེད་ན་དྲི་མ་མེད་པར་གྱུར་པ་སྟེ་འདི་ནི་ཟངས་དང་ལྷན་ཅིག་མཉེས་ཤིང་བཞུས་པས་ལྕགས་མ་ལུས་པ་འབིགས་པའི་སྟོབས་དང་ལྡན་པར་རབ་ཏུ་འགྱུར་ཏེ། ལྕགས་གཅིག་ཞུ་བར་གྱུར་ན་ཉི་མ་སྟེ་ཟངས་ལེགས་པར་སྦྱངས་པ་ལས་རི་བོང་ཅན་དངུལ་ཆུ་རབ་ཏུ་དམར་བར་བྱེད་པ་ལུས་ཀྱི་ལྕགས་རྣམས་ཐམས་ཅད་གསེར་དུ་ཁ་སྒྱུར་བར་བྱེད་དོ། ། ལྕགས་ཐམས་ཅད་ལ་ཁྱབ་བྱེད་གསེར་དུ་སྒྱུར་བར་བྱེད་པའི་དངུལ་ཆུ་ཤི་བ་ཕྱེ་བར་བྱས་པ་སྤྲ་ཚིལ་གྱིས་དཀྲིས་པ་དེ་ཡང་ཆེན་པོ་སྟེ། ཟངས་དུལ་མ་དང་བཅས་པ་དང་ཤི་བའི་ཞ་ཉེ་ནག་པོ་དང་། བཤའ་ཚེ་དང་བཅས་པ་ལྷན་ཅིག་བྱས་ཏེ་མེས་བསྐོལ་བ་དང་བཀྲུ་བ་ལ་སོགས་པས་གསེར་རམ་དངུལ་ལ་བཅུག་པས་འབུགས་པ་སྟེ། དེ་ལྟར་དངུལ་ཆུ་གང་ཞིག་དངུལ་ཆུའི་ལས་ནི་འོག་ནས་འཆད་པར་འགྱུར་བ་དག་གིས་ཉིན་ཞག་སོ་སོར་སྦྱོང་བར་བྱེད་པ་ན་ལོ་བཅུ་གཉིས་ལ་སོགས་པའི་དུས་གཞན་དག་གིས་དངུལ་ཆུ་འཆིང་སྟེ།
གསལ་བར་ཏེ་ངེས་པར་དངུལ་ཆུ་ལྕི་ཞིང་སྲ་བ་ཉིད་དང་། དངུལ་ཆུའི་སྐྱོན་རྣམས་ཀུན་ལས་རབ་ཏུ་གྲོལ་བར་འགྱུར་རོ། ། སྐྱོན་མེད་པའི་དངུལ་ཆུ་དེ་ཟོས་པ་ཡིས་རྣལ་འབྱོར་པ་མཆོག་གི་ལུས་ལ་ནད་དང་འཆི་བ་སེལ་བ་དང་ནི་དེས་ལྕགས་གསེར་དུ་བསྒྱུར་བས་གསེར་འགྱུར་མཁན་གྱི་དབུལ་བའི་སྡུག་བསྔལ་ཐམས་ཅད་འཕྲོག་པར་བྱེད་དོ། ། ད་ནི་རོ་བསྲུང་བའི་དོན་དུ་ཛམྦྷ་ལའི་མཆོད་པ་གསུངས་པ། ཁྲུ་ཕྱེད་ཅེས་པ་ལ་སོགས་པ་སྟེ། འདིར་ཁྲུ་ཕྱེད་ཀྱི་མཐོ་གང་ཙམ་གྱིས་གསེར་གྱི་པད་མ་ནོར་གྱི་འདབ་ལྡན་ཏེ་འདབ་མ་བརྒྱད་པ་དག་ལ་ལྟེ་བར་སྙིང་པོའི་དབུས་སུ་རྡོ་རྗེ་ཕ་ལམ་སྟེ་དག་པའི་གསེར་གྱིས་བཅིང་བར་བྱའོ། ། ལྷ་སྟེ་ཤར་གྱི་འདབ་མ་ལ་དག་པའི་ཨིནྡྲ་ནཱི་ལའོ། ། གཤིན་རྗེ་སྟེ་ལྷོའི་འདབ་མ་ལ་པདྨ་རཱ་གའོ། ། ནུབ་ཏུ་རིན་ཆེན་ཀར་ཀེ་ཏ་སེར་པོའོ། ། ནོར་སྦྱིན་ཏེ་བྱང་དག་ཏུ་རིན་ཆེན་ཟླ་བ་ཆུ་ཤེལ་ལོ། །
དེ་བཞིན་དུ་མེར་ལྕགས་རྣོན་པོ་བཅིང་བར་བྱའོ། ། ལྷ་མིན་བདེན་བྲལ་དུ་ཟངས་སོ། ། རླུང་གི་འདབ་མ་དག་ཏུ་གསེར་རོ། ། འཕྲོག་བྱེད་དབང་ལྡན་དུ་ནི་དངུལ་ལོ། ། ལྟེ་བར་རྡོ་རྗེའི་སྟེང་དུ་གསེར་གྱིས་བཅིངས་པའི་ལྷང་ཚེར་སེར་པོ་དག་ལས་སྐྱེས་པའི་གདན་ནི་བཞག་པར་བྱའོ། ། སྙིང་པོར་གདན་དེའི་སྟེང་དུ་གསེར་ལས་སྐྱེས་པ་སྟེ་བྱས་པའི་ཛམྦྷ་ལ་ནི་ཕྱག་གཉིས་པ་ཕྱག་གཡོན་པ་ན་ནེའུ་ལེ་དང་བཅས་པ་དང་། ཕྱག་གཡས་པ་མཆོག་སྦྱིན་པ་སྟེ་གཙུག་ཏོར་གྱི་ཚད་ཀྱི་སོར་བཞི་པའོ། ། དེ་བཞིན་དུ་འདབ་མ་རྣམས་ལ་གསེར་ལས་སྐྱེས་པའམ་དངུལ་ལས་སྐྱེས་པའི་ལྷ་མོ་གནོད་སྦྱིན་མོ་བརྒྱད་རྣམས་ཏེ། གཡོན་པ་ཆུ་སྐྱེས་ཏེ་པདྨ་དང་། གཡས་པ་མཆོག་སྦྱིན་གྱི་ཕྱག་རྒྱའོ། །
འདིར་གལ་ཏེ་ཛམྦྷ་ལ་དངུལ་ལས་སྐྱེས་པ་ཡིན་ན་དེའི་ཚེ་གནོད་སྦྱིན་མོ་རྣམས་གསེར་ལས་སྐྱེས་པའོ། ། གང་གི་ཚེ་ཛམྦྷ་ལ་གསེར་ལས་སྐྱེས་པ་ཡིན་པ་དེའི་ཚེ་གནོད་སྦྱིན་མོ་རྣམས་དངུལ་ལས་སྐྱེས་པའོ། ། དེ་བཞིན་དུ་གང་གི་ཚེ་གསེར་གྱི་པད་མ་ཡིན་པ་དེའི་ཚེ་ཆུ་དངུལ་བའི་སྣོད་ནི་དངུལ་གྱི་སྣོད་དོ། ། གང་གི་ཚེ་སྙིང་པོར་དངུལ་གྱི་པད་མ་ཡིན་པ་དེའི་ཚེ་ཆུ་སྦྱིན་པའི་སླད་དུ་གསེར་གྱི་སྣོད་དུ་འགྱུར་རོ། ། ཅོད་པན་སངས་རྒྱས་རིན་ཆེན་དབང་པོ་གཡས་ནོར་བུ་དང་བཅས་པའི་མཆོག་སྦྱིན་ཕྱག་སྟེ་གནོད་སྦྱིན་མོ་རྣམས་ཀྱི་རྒྱས་འདེབས་ཀྱང་སྔ་མ་དེ་བཞིན་ཉིད་དུ་རིན་ཆེན་དབང་པོའོ། ། དེ་བཞིན་དུ་ཤེས་རབ་དང་བཅས་པ་སྟེ་ཛམྦྷ་ལ་ནོར་རྒྱུན་མ་དང་བཅས་པ་ཧ་ལཱ་ཧ་ལ་རོལ་བའི་འདུག་སྟངས་ཀྱིས་བཞུགས་པའི་བརླ་གཡོན་པའི་སྟེང་དུ་ལྷ་མོ་སྒེག་མོ་ཕྱག་གཡས་པ་ཡབ་ལ་འཁྱུད་པའི་ནུ་མ་ཡབ་ཀྱི་ཕྱག་གཡོན་གྱིས་འཛིན་པ་ལྟ་བུའོ། ། ཧ་སོགས་ཐུང་ངུ་རིང་པོ་ཕྱོགས་དང་ཕྱོགས་བྲལ་འདབ་མ་རྣམས་ལ་ཡི་གེ་བརྒྱད་རྣམས་རིམ་པས་སོ། ། ཞེས་པ་ལྟེ་བ་ལ་ཛམྦྷ་ལ་དང་ནོར་རྒྱུན་མ་དག་གི་ས་བོན་ཧཾ་ཧཱ༔ འོ། ། ལྷོ་ཧྲིའོ། །
བདེན་བྲལ་དུ་ྶྀརཱ་ཿའོ། ། བྱང་དུ་ཧུྃ་ངོ་། ། དབང་ལྡན་དུ་ཧཱུཿའོ། ། ནུབ་ཏུ་ཧླཱྀཾ་ངོ་། ། རླུང་དུ་ཧླཱྀཾཿའོ། ། གནོད་སྦྱིན་མོ་དེ་དག་ཀྱང་སྒྲོལ་མ་དང་རེག་བྱ་རྡོ་རྗེ་མ་དང་གོས་དཀར་མོ་དང་རོ་རྡོ་རྗེ་མ་དང་མཱ་མ་ཀཱི་དང་གཟུགས་རྡོ་རྗེ་མ་དང་སྤྱན་མ་དང་དྲི་རྡོ་རྗེ་མ་སྟེ། དབུས་སུ་རྡོ་རྗེ་དབྱིངས་ཀྱི་དབང་ཕྱུག་མ་ནི་ནོར་རྒྱུན་མའོ། ། རྫས་འཕེལ་བ་ཉིད་ཀྱི་དོན་དུ་ཁམས་བཞིའི་རིགས་ཀྱི་ལྷ་ཐམས་ཅད་རིན་པོ་ཆེ་ཆེན་པོ་རིན་འབྱུང་གིས་རྒྱས་བཏབ་པ་གཙོ་བོ་དང་བཅས་པ་བྱའོ་ཞེས་པ་ནི་ངེས་པའོ། ། དེ་ནས་དྲི་དང་སྤོས་དང་མེ་ཏོག་ལ་སོགས་པའི་མཆོད་པ་རྣམས་ཀྱིས་ཉིན་ཞག་སོ་སོའི་དུས་སུ་ཐུན་མཚམས་གསུམ་ལ་ཟླ་བ་དངུལ་གྱི་སྣོད་དུ་མཆོད་པར་བྱའོ། ། དེ་ནས་ཐོག་མར་ཨོཾ་ཛཾ་དང་དབུས་སུ་བྷ་ལ་དང་བཅས་པ་ཛ་ལེནྡྲཱ་ཡ་དང་སྭཱཧཱ་ཞེས་པའི་མཐའ་ཅན་ཏེ་སྔགས་འདི་ཡིས་ཆུ་ཁྱོར་བ་བརྒྱ་པྲཙ་བརྒྱད་སྦྱིན་པར་བྱའོ། །
ཚུལ་ཇི་ལྟར་ན་རྒྱལ་པོ་ཞེས་ཟླ་བཟང་ལ་བོས་ནས་རབ་ཏུ་དགའ་བ་དང་བཅས་པའི་ཡིད་ཀྱིས་སོ། ། དགོས་པ་སྤྱིའི་དོན་དུ་ན་གསེར་འགྱུར་མཁན་རྣམས་དག་གི་རོ་ནི་བསྲུང་བའི་དོན་དུ་ཆུ་ནི་རབ་ཏུ་སྦྱིན་པར་བྱ་སྟེ། དེ་ལྟར་བསྲུང་བའི་ཆོ་ག་འདིས་བསྲུངས་པའི་མཐུ་ཡིས་འབྱུང་པོའི་མགོན་པོ་ཚོགས་བདག་དང་ཀླུའི་མགོན་པོ་སྟེ་ཀླུའི་རྒྱལ་པོས་རོ་ནི་འཕྲོག་པར་མི་འགྱུར་རོ། ། དེ་བཞིན་དུ་གང་དག་རོ་འཕྲོག་པར་བྱེད་པའི་ལྷ་མིན་གཞན་རྣམས་ཀྱིས་ཀྱང་རོ་འཕྲོག་པར་མི་འགྱུར་ཏེ། རྡོ་རྗེ་འཛིན་པའི་བཀའ་བསྒོས་པ་ཡིས་ཛམྦྷ་ལ་ཡིས་བསྲུང་བས་སོ། ། ད་ནི་རོ་བཞུ་པ་གསུངས་པ་སོ་ཕག་ཅེས་པ་ལ་སོགས་པ་སྟེ་འདིར་དངུལ་ཆུ་གདུལ་བའི་དང་པོར་སོ་ཕག་གི་ཕྱེ་མ་དང་། འགྱུར་བྱེད་དེ་ལན་ཚྭ་བྱིན་ནས་བཱི་ཛ་པཱུ་ར་ལ་སོགས་པའི་སྐྱུར་པོ་ཡི་སྡེ་རྣམས་དག་གིས་ཉི་མ་བཅུའི་བར་དུ་རོ་ནི་མཉེ་བར་བྱ་ཞིང་མེ་དང་ཉི་མ་ལ་བདུག་པར་བྱའོ། ། དངུལ་ཆུ་དེ་བཀྲུས་ཤིང་རོ་བཟུང་ན་ཆུ་ལྷག་མ་སྐམས་ཏེ། དེ་ནས་སླར་ཡང་སྙིགས་མ་དག་ལ་གནས་པའི་རོ་ནི་ཕྱེ་ནས་སླར་ཡང་རོ་དེ་ཉིད་ལ་བསྲེ་བར་བྱའོ། ། ཐམས་ཅད་དུས་སུའོ་ཞེས་པ་ནི་དངུལ་ཆུ་མཉེས་པའི་སྙིགས་མར་གྱུར་པ་གང་ཡིན་པ་དེ་མཐའ་དག་དུས་ཐམས་ཅད་དངུལ་ཆུ་བཟུང་བའི་སླད་དུ་སྨན་དང་སོ་སོར་དབྱེ་བར་བྱའོ། །
སླར་ཡང་ཞེས་པ་རོ་ཕྱེ་བར་གྱུར་པ་ན་གལ་ཏེ་སྙིགས་མ་ལས་རོ་དེ་ནི་ལོགས་སུ་མ་ཕྱེ་ན་དེའི་ཚེ་སྙིགས་མ་དེ་ཉིད་ལས་རོ་ནི་ཤི་བ་སྟེ་སྨན་དང་འདྲེས་པ་དེ་ལྕགས་གཞན་དང་ཡང་དག་པར་བསྲེས་ནས་བཟུང་བར་བྱ་སྟེ། བཟུང་བ་དེ་ལ་ལྕགས་གཞན་དང་བསྲེས་ནས་ལྷན་ཅིག་སྙིགས་མ་དེ་ལ་བཞུ་བར་བྱའོ། ། དེ་ལ་སྦྱངས་པའི་དངུལ་ཆུང་རང་གི་སྐྱེ་གནས་མཚལ་གྱི་ཁམས་ཟ་བར་གྱུར་ན་དེ་ནི་སླར་ཡང་གཞན་ལྕགས་ཐམས་ཅད་ཀྱི་སྐྱེ་གནས་ཀྱི་རྡོ་རྗེའི་ཁམས་ཐམས་ཅད་རབ་ཏུ་ཟའོ། ། ད་ནི་ལྕགས་ཐམས་ཅད་བསྲེས་པའི་བཞུ་པ་གསུངས་པ་ཞྭ་ཉེ་ཞེས་པ་ལ་སོགས་པ་སྟེ། འདིར་ལྕགས་རྣམས་ཉིད་ཀྱིས་ཕན་ཚུན་འཇུ་བར་བྱེད་དོ་དེས་ན་བསྲེས་ལ་བཞུ་བ་བྱའོ། ། ཞྭ་ཉེ་དཀར་པོ་དང་ལྕགས་རྣོན་པོ་དང་ར་གན་དང་ཟངས་དང་ལྷང་ཚེར་སྐྱེས་ཞེས་པ་ལྷང་ཚེར་སེར་པོ་ཉིད་ཀྱི་ལྕགས་སམ་དེ་ལས་གཞན་པ་ཞིང་ལས་སྐྱེས་པ་རྡོ་སྣ་ཚོགས་ཀྱི་ལྕགས་ཏེ་རྣོན་པོ་ལ་སོགས་པའི་ལྕགས་དེ་རྣམས་གསེར་འགྱུར་གྱི་གནས་སྐབས་སུ་རྣམ་པར་དག་པར་བྱས་པའོ། ། ལྕགས་ལྔ་པོ་འདི་དག་ཆ་མཉམ་པ་གཅིག་ཏུ་བསྲེས་པ་ནི་བསྲེས་པའི་ལྕགས་སུ་འགྱུར་ཏེ། གསེར་འགྱུར་གྱི་བྱ་བ་ལ་བྱའོ། ། བཅུད་ལེན་གྱི་བྱ་བ་ལ་ནི་ཞྭ་ཉེ་སྦྱིན་པར་མི་བྱ་སྟེ་དེས་ན་ལྕགས་བཞི་དང་གསེར་ལྷན་ཅིག་ཏུ་བསྲེས་པ་བཞུ་པར་བྱའོ། ། དངུལ་གྱི་བྱ་བ་ལ་ནི་ལྷང་ཚེར་དཀར་པོ་ལས་སྐྱེས་པའི་ལྕགས་དང་བཤའ་ཚེ་ཆ་མཉམ་པར་བསྲེས་པ་སྟེ་དངུལ་གྱི་བྱ་བ་ལ་གཉིས་པོ་དག་དང་ལྷན་ཅིག་དངུལ་བཞུ་བར་བྱའོ། །
དེ་ལྟར་བསྲེས་པ་བྱས་ཤིང་དངུལ་ཆུ་ཡང་དག་པར་སྦྱང་བ་བྱས་ནས་རྫས་སྣ་ཚོགས་འཇུ་བར་བྱེད་པའི་འཁྲུལ་འཁོར་རྣམས་ལས་གྲུའི་འཁྲུལ་འཁོར་མཆོག་སྟེ། དེས་ན་གྲུའི་འཁྲུལ་འཁོར་དུ་རོ་དངུལ་ཆུ་བླུགས་པར་བྱའོ། ། དེ་ནས་དངུལ་ཆུ་ལས་སུམ་ཅུའི་ཆ་ཤས་བཟུང་ནས་རྡོ་སྐྱོང་དུ་གོང་གི་ལྕགས་དང་བསྲེས་པ་བཏགས་པར་བྱ་སྟེ། རྩ་བའི་དངུལ་ཆུའི་དྲུག་ཅུ་ཆའི་ལྕགས་དང་བསྲེས་པ་ཉིད་ཀྱིས་སོ། ། དེ་ལྟར་ས་ལས་བྱས་པའི་གྲུའི་འཁྲུལ་འཁོར་དུ་དང་པོར་དངུལ་ཆུའི་དྲུག་བཅུའི་ཆ་ཤས་ཀྱི་ཟས་ལྕགས་ནི་བྱིན་ཏེ། དེ་ནས་རོ་དངུལ་ཆུ་བླུགས་ཤིང་དེའི་སྟེང་དུ་རས་སྲབ་མོ་བྱིན་ནས་དེའི་སྟེང་དུ་སྔར་བརྗོད་པའི་བསླང་བའི་རྩབ་མོ་བྱིན་ཏེ། གྲུ་ནི་ཕུབ་མ་དང་བ་ལང་གི་ལྕི་བའི་ཕྱེ་མའི་མེ་ལ་བཞག་པར་བྱའོ། ། རྩབ་མོ་སྐམས་པ་ན་རྒྱུན་བར་ཆད་མེད་པར་སླར་ཡང་རྩབ་མོ་སྐྱུར་པོ་བྱིན་པར་བྱའོ། ། དེ་ལྟར་ཉི་མ་གཅིག་གམ་གཉིས་ཀྱིས་ཟས་ལྕགས་འཇུ་བར་འགྱུར་ཏེ། དེ་ནས་ཞུ་བའི་རྗེས་ལ་ཆ་རེ་བསྐྱེད་པས་འཕེལ་བར་བྱ་ཞེས་པ་གཞན་ཟས་ཉིས་འགྱུར་ནི་རིམ་པ་དེ་ཉིད་ཀྱིས་སྦྱིན་པར་བྱའོ། །
སླར་ཡང་ཞུ་བར་ཤེས་ནས་དེ་རས་ལ་བླུགས་ནས་བཙིར་བར་བྱ་སྟེ་སྐྱོང་བུར་བཏགས་ཤིང་བཞུ་བའི་རྫས་གལ་ཏེ་རས་ལ་མི་སྣང་ན་དེའི་ཚེ་ཞུ་བར་བརྗོད་དོ། ། དེ་ལྟར་རིམ་པས་ཟས་སྦྱིན་པ་འཕེལ་བར་བྱ་སྟེ། ཇི་སྲིད་དངུལ་ཆུའི་རྐང་པའི་ཆ་ཤས་ཀྱི་ཟས་ཟ་བ་ཉིད་དུ་རབ་ཏུ་འགྱུར་གྱི་བར་དུའོ། ། དེའི་སྟེང་དུ་ཟས་སྦྱིན་པ་འཕེལ་བར་མི་བྱ་སྟེ། དེ་ལས་ལྷག་པ་རབ་ཏུ་སྦྱིན་མི་བྱ་ཞེས་པ་འཕེལ་བ་སྦྱིན་པ་དགག་པའོ། ། དེའི་རྗེས་ལ་སྔར་གསུངས་པའི་ས་བོན་ཆོ་ག་འདིས་ཞེས་འགྱུར་མངས་སུ་འདོན་པ་ལྟར་བཅོས་ལ་བཤད་དེ། གསེར་འགྱུར་གྱི་ས་བོན་གོང་དུ་གསུངས་པའི་ཆོ་ག་འདིས་ཕྱོགས་ཟླ་ཕྱེད་གཅིག་གིས་ནི་ཟས་དངུལ་ཆུའི་ཉིས་འགྱུར་འཇུ་བར་འགྱུར་ཏེ། སླར་ཡང་དངུལ་ཆུ་འདི་ནི་སྔར་བརྗོད་པ་དེ་བཞིན་དུ་སྦྱངས་པས་ས་བོན་རྣམ་པར་དག་པར་འགྱུར་རོ། ། དེ་ལྟར་ས་བོན་རྣམ་པར་དག་པས་ལྕགས་གཉིས་དང་གསུམ་དང་བརྒྱད་འགྱུར་འཇུ་བར་འགྱུར་ཏེ། སླར་ཡང་ཞུ་བ་འདི་ནི་སླར་བརྗོད་པའི་མིང་དང་གླང་པོའི་བི་ཌ་བཤང་མཆོག་རྣམས་ཀྱིས་མཉེ་བས་སོ། །
ཅི་སྟེ་མ་ཞུ་བར་གྱུར་ན་ནི། དེའི་ཚེ་མ་ཞུ་བ་ལ་འཁོར་ལོའི་དུག་བྱ་བར་རབ་ཏུ་འགྱུར་ཏེ་བ་ལང་གི་ནུ་མའི་རྣམ་པའི་སྐོར་བུར་དངུལ་ཆུ་བླུགས་ནས་སོར་གསུམ་གྱི་བར་དུ་མི་སྣང་བར་ས་ལ་གཞུག་པར་བྱའོ། ། དེ་ནས་ཕྱི་རོལ་དུ་འཁོར་ལོའི་རྣམ་པའི་འོབས་བྱས་ནས་ཕུབ་མ་དང་བ་ལང་གི་ལྕི་བའི་ཕྱེ་མ་རྣམས་ཀྱིས་བསྐངས་ཏེ་མེ་སྦྱིན་པར་བྱའོ། ། འཁོར་ལོའི་དུག་དེ་ཡིས་ཇི་སྲིད་མཚན་མོ་སྟེ་ཉིན་ཞག་བརྒྱད་ཀྱི་བར་དུ་བི་ཌ་དུག་དང་བཅས་པའི་རོ་ནུ་མའི་རྣམ་པའི་སྐོང་བུར་བཞུ་བས་མ་ཞུ་བའི་སྐྱོན་འདོར་བར་འགྱུར་རོ། ། དེ་ནས་སླར་གྲུའི་འཁྲུལ་འཁོར་དུ་བླུག་པར་བྱ་སྟེ། དེ་ལྟར་འབུགས་པ་དང་རྗེས་སུ་འབུགས་པར་བྱ་བའི་སླད་དུ་ལོ་གཅིག་དང་པོར་བྱས་ནས་ལོ་གཅིག་བཅུ་གཉིས་ཀྱི་མཐར་ཐུག་པར་ལྕགས་ཐམས་ཅད་བཞུ་བར་བྱའོ། ། ཅི་སྟེ་བསོད་ནམས་ཀྱི་དབང་གིས་ཕ་ལམ་འཇུ་བྱེད་ཀྱི་རེག་པ་དང་། རྡོ་ཞེས་པ་འགྱུར་མངས་ལ་མེད་དོ། ། མཆོག་གི་སྨན་རོ་ཆེན་པོ་དང་བྱུགས་མ་ཐག་ཟངས་ལ་སོགས་པ་གསེར་དུ་འཇུག་པར་བྱེད་པ་སྟེ། ལྕགས་སོགས་གསེར་དུ་ཞུ་བར་བྱེད་པ་དེ་དག་རྙེད་ན་དེའི་ཚེ་རེག་པ་དང་འཇུ་བྱེད་ཀྱི་ཕྱེ་མའི་སྨན་བི་ཌ་དུག་དང་བཅས་པ་དང་།
མཆོག་གི་སྨན་སྔར་བརྗོད་པ་རྣམས་དག་གིས་སྔར་བརྗོད་པ་ལྷང་ཚེར་གྱི་ལྕགས་མེ་ལ་གནས་པས་ཀྱང་ལྷར་ཚེར་གྱི་ལྕགས་རྣམས་ནི་ཁ་སྟེ་གདོང་མེད་པར་འཇུ་བར་འགྱུར་ཏེ་དེ་ཡིས་དངུལ་ཆུ་དེ་ཡི་སྟོབས་ལྷག་པའི་ངོར་འགྱུར་རོ། ། ལྷང་ཚེར་གྱི་ལྕགས་གདོང་མེད་པར་འཇུ་བའི་སྨན་དེ་དག་ལས་ལྷང་ཚེར་གྱི་ལྕགས་ཞུ་བ་ནི་སྟོབས་བརྒྱད་དག་ཏུ་འགྱུར་རོ། ། དེ་ནི་ཞུ་བ་སྟེ་དངུལ་ཆུ་ཟོས་པར་གྱུར་པ་ན་སྔ་མ་དེའི་ཡང་བརྒྱད་འགྱུར་གྱི་སྟོབས་སོ། ། དེ་ཡིས་གསེར་འགྱུར་ས་བོན་ཞུ་བ་ལ་ཡང་སྔ་མ་དེའི་བརྒྱད་འགྱུར་གྱིས་སྟོབས་སུ་འགྱུར་རོ། ། སླར་ཡང་རྡོ་རྗེ་རིན་ཆེན་ཨིནྡྲ་ནི་ལ་ལ་སོགས་པ་ཞུ་བར་གྱུར་ན་སྟོབས་སྔ་མ་དེ་ལས་ཡང་བརྒྱད་འགྱུར་དུ་འགྱུར་རོ་ཞེས་པ་ངེས་པའོ། ། དེ་ལྟར་ལྕགས་བརྒྱད་དང་ལ་སོགས་པས་རྡོ་རྗེ་དང་། ཨིནྡྲ་ནཱི་ལ་ལ་སོགས་པའི་རིན་ཆེན་རྣམས་དང་། ཀཱ་ཀྵི་ན་ལ་སོགས་ཉེ་བའི་རོ་རྣམས་དང་། མཱ་ཀྵི་ཀ་ལ་སོགས་པའི་རོ་རྣམས་ཇི་སྲིད་ཁོལ་བར་གྱུར་གྱི་བར་དུ་མེའི་ནང་དུ་བསྐོལ་བར་བྱ་སྟེ། དེ་ནས་དེ་ནི་ལྕགས་འབུམ་ཕྲག་དུ་མ་འབུགས་པ་རབ་ཏུ་འགྱུར་རོ། །
དེ་ལ་སྒྱུར་བར་བྱེད་པ་ལ་སོགས་པ་ནི་མི་བྱའོ། ། རེག་རྡོ་རྗེ་དང་མཆོག་གི་སྨན་རོ་ཆེན་པོ་དག་མེད་ན་སྔར་བརྗོད་པའི་མཆོག་གི་སྨན་བྱུགས་པས་ཟངས་སོགས་གསེར་དུ་འཇུ་བ་དང་བི་ཌ་བཤང་བས་མཉེ་བ་དག་དང་དུག་གི་ཆོ་ག་རྣམས་ཀྱིས་ཀྱང་ལྕགས་རྣམས་འཇུ་བར་འགྱུར་ལ། འདར་པ་མེད་པ་ཇི་སྲིད་ཉིད་དེ་དེ་ནས་སྒྱུར་བྱེད་གསེར་ནི་མཉམ་པ་དག་ཏུ་རབ་ཏུ་འགྱུར་ཞེས་པ་ནི། འདིར་ཞུ་བར་གྱུར་པའི་རོ་འབར་བའི་སོལ་བ་ལ་བྱིན་པ་ན་གལ་ཏེ་འདར་བར་བྱས་ན་མི་འགྲོ་ན་དེའི་ཚེ་འདར་བ་མེད་པ་གང་ཡིན་པ་དེ་བ་ལང་གི་ནུ་མའི་རྣམ་པའི་སྐོང་བུར་བླུགས་ནས་ཇི་སྲིད་རོ་ནུབ་པར་གྱུར་གྱི་བར་དུ་ཨེ་རཎྜ་ན་རོག་གི་འབྲུ་མར་སྟེང་དུ་སྦྱིན་པར་བྱའོ། ། དེ་ནས་གསེར་སྒྱུར་བྱེད་དེ་རོ་དང་ནི་མཉམ་པ་དག་བཞུ་ནས་རྫས་ཀྱི་དོན་དུ་ཞྭ་ཉེ་བརྒྱད་ཆ་བྱིན་ཏེ་རོའི་སྟེང་དུ་བླུགས་པར་བྱའོ། ། དེ་ཡིས་བསྒྱུར་བར་འགྱུར་རོ། ། སླར་ཡང་གཞན་ནི་གསེར་ཞུ་བའི་ཁུ་བ་དན་རོག་གི་འབྲུ་མར་དང་དངུལ་ཆུ་དག་ལ་བླུགས་པ་ལ་ཞྭ་ཉེ་བརྒྱད་ཆ་བྱིན་ཏེ་བསྐོལ་བའི་རིམ་པ་དེ་ཉིད་ཀྱིས་ཉིས་འགྱུར་གྱི་གསེར་གྱིས་རབ་ཏུ་བསྒྱུར་བར་འགྱུར་རོ། ། དངུལ་ཆུའི་རྫས་ཀྱི་གོང་དུ་གསེར་དང་སྙོམས་པ་ཞུན་མར་གྱུར་པའི་ཞུ་བ་དག་རོ་ལ་རབ་ཏུ་འབད་ནས་བླུག་པར་བྱའོ། ། དེས་སུམ་བསྒྱུར་གྱིས་རྗེས་སུ་བསྒྱུར་བར་འགྱུར་རོ། ། དེ་ལྟར་བསྒྱུར་བ་རྣམ་པ་གསུམ་ནི་ལྕགས་ཀྱི་སྟོབས་ཀྱི་རྗེས་སུ་མཐུན་པས་ལྕགས་སྟོང་གི་མཐར་ཐུག་པར་འབུགས་པར་འགྱུར་རོ། །
དེ་ནས་ཟངས་བཞུ་སྟེ་རོ་ཕྱེད་མར་བྱས་ཤིང་སྤྲ་ཚིལ་གྱིས་ཡང་དག་པར་དཀྲིས་ནས་ཤི་བའི་ཞྭ་ཉེ་དང་བཤའ་ཚེ་དག་དང་། ལྷན་ཅིག་དེ་ལ་བླུག་པར་བྱའོ། ། དེ་ཡིས་དངུལ་ལམ་གསེར་ལ་འཇུག་པ་དང་འབུགས་པར་འགྱུར་རོ་ཞེས་པ་བཞུ་བའི་ངེས་པའོ། ། ད་ནི་དགོད་པ་བཅས་པའི་བཅིང་བ་གསུངས་པ་གསེར་ཞེས་པ་ལ་སོགས་པ་སྟེ། འདིར་ནི་གསེར་གྱི་བྱ་བ་ལ་གསེར་ནི་ཞྭ་ཉེ་ནག་པོ་རབ་ཏུ་བཏབ་པས་གསད་པར་བྱའོ། ། རྣོན་པོ་འཚལ་གྱིས་བསད་དེ་གའུ་ཁ་སྦྱོར་དུ་བཞུ་བའི་སྦྱོར་བས་སོ། ། སྦྲུལ་ཞེས་པ་ཞྭ་ཉེ་ནག་པོ་ནི་ལྡོང་རོས་ཀྱིས་གསད་པར་བྱའོ། ། ཟངས་ནི་མུ་ཟི་དག་གིས་གསད་པར་བྱའོ། ། དངུལ་གྱི་བྱ་བ་དག་ལ་བཟའ་ཚེ་ཞྭ་ཉེ་དཀར་པོ་ནི་བ་བླས་གསད་པར་བྱའོ། ། ཟླ་བ་སྟེ་དངུལ་ནི་སྔ་མ་དེ་བཞིན་དུ་བསྲེག་བྱ་མཱ་ཀཱི་ཀ་ཞྭ་ཉེ་དཀར་པོས་གསད་པར་བྱའོ། །
ལྷང་ཚེར་སྐྱེས་ཞེས་པ་ལྷང་ཚེར་དཀར་པོའི་ལྕགས་ནི་མཱ་ཀྵི་ཀ་ཞྭ་ཉེ་ནག་པོ་དག་གིས་གསད་པར་བྱའོ། ། དེ་ནས་ཤི་བའི་ལྕགས་དང་མཉམ་པའི་འགྱུར་བྱེད་བཞི་པོ་རྣམས་ཏེ། དེ་རྣམས་ཚོགས་པ་མེད་ན་གསུམ་མམ་གཉིས་ཀྱིས་སོ། ། དེ་དང་མཉམ་པའི་བི་ཌ་བཤང་བའང་དུག་དང་ཞེས་འགྱུར་མངས་སུའོ། ། དེ་དང་མཉམ་པའི་ལན་ཚྭ་རྣམས་དང་། ཉེ་བའི་རོ་དགྲའི་ཆོས་ཅན་རྣམས་དག་དང་ལྕགས་དང་མཉམ་པའི་དངུལ་ཆུ་སྟེ་ཐམས་ཅད་གཅིག་ཏུ་བྱས་ནས་ཉ་ལ་སོགས་པ་རྣམས་ཀྱི་མཁྲིས་པ་དང་བཱི་ཛ་པཱུ་ར་ལ་སོགས་པ་རྣམས་ཀྱ་ིསྐྱུར་པོ་དག་གིས་ཉིན་ཞག་བཅུ་རུ་མཉེས་ནས་དེ་ཐམས་ཅད་ནི་རྡོ་སྐྱོང་ཁ་སྦྱར་བའི་དབུས་སུ་རབ་ཏུ་བླུག་པར་བྱ་སྟེ། དེ་ནས་ས་ལ་བྲུས་པའི་དོང་གི་ནང་དུ་བཅུག་ནས་ཟླ་བ་དྲུག་གི་བར་ཇི་སྲིད་པར་དུས་ཐམས་ཅད་དུ་སྟེང་དུ་མེ་ཡི་བདུག་པ་དང་བཅས་པར་གྱུར་ན་དེ་ནས་དངུལ་ཆུ་དེ་ནི་བཅིངས་པར་འགྱུར་རོ། ། དེ་ནས་བཅུ་དྲུག་གི་ཆ་ཡིས་དབྱངས་ཀྱིས་དྲངས་པ་སྟེ་ཟངས་འབུགས་པར་བྱེད་པར་རབ་ཏུ་འགྱུར་རོ། ། སླར་ཡང་ཕུག་པའི་ཟངས་དེ་ཉིད་ཟླ་བ་དངུལ་ཆུ་དང་གསེར་དང་ཆ་མཉམ་པར་བྱས་ནས་ཁ་སྦྱོར་གྱིས་འཚེད་པ་བསྒྲུབ་པར་བྱའོ། ། དེ་ལས་དགེ་བ་དག་པའི་གསེར་འདི་ནི་གསེར་འགྱུར་མཁན་རྣམས་དག་གི་དབུལ་བའི་སྡུག་བསྔལ་འཇོམས་པར་འགྱུར་རོ། །
ཅི་སྟེ་དངུལ་ལ་སོགས་པ་དང་དགོད་པ་དང་བཅས་པས་འཆིང་ན་དེའི་ཚེ་དངུལ་ནི་བརྒྱད་ཀྱི་ཆ་ཤས་ཀྱི་དངུལ་ཆུ་བྱིན་པར་གྱུར་པ་ན་དག་པའི་ཟངས་ནི་ཕུག་པ་ལས་དངུལ་དུ་ཡང་ནི་འགྱུར་བ་ཡིན་ནོ། ། དགོད་པ་དང་བཅས་པའི་དངུལ་ཆུ་བཅིང་བའི་ངེས་པའོ། ། དེ་ནས་བསྡུས་རྒྱུད་འདིར་མ་གསུངས་པ་དང་པོའི་སངས་རྒྱས་ལས་གསུངས་པའི་གོང་བུའི་བཅིང་བ་བརྗོད་པར་བྱ་སྟེ། འདིར་གསེར་གྱི་བྱ་བ་ལ་ལྷང་ཚེར་སེར་པོ་ཅུང་ཟད་བཞུ་བར་བྱ་སྟེ། ཚད་མཉམ་པའམ་ཕྱེད་དོ། ། དངུལ་གྱི་བྱ་བ་ལ་ལྷང་ཚེར་དཀར་པོ་བཞུ་བའོ། ། དེ་ནས་གསེར་གྱི་བྱ་བ་ལ་ཞྭ་ཉེ་ཡིས་བཏག་པར་བྱའོ། ། དངུལ་ལ་བཤའ་ཚེ་ཡིས་སོ། ། དེ་ནས་དེ་ལ་གསེར་གྱི་འདབ་མས་དཀྲི་བར་བྱ་སྟེ། དངུལ་གྱི་བྱ་བ་ལ་དངུལ་གྱི་འདབ་མས་སོ། །
དེ་ནས་བ་ལང་གི་གཅིན་གྱིས་ལྡོང་རོས་དམར་པོ་བཏགས་ནས་དེ་ཡིས་གསེར་གྱི་འདབ་མའི་སྟེང་དུ་བྱུག་པ་སྦྱིན་པར་བྱའོ། ། དེ་ནས་ཕྱི་རོལ་དུ་མཚལ་གྱིས་སོ། ། དེ་ནས་རྫ་མཁན་གྱི་འཇིམ་པས་དཀྲི་བར་བྱའོ། ། དེ་ནས་སྐམས་པ་ན་སླར་བ་ལང་གི་ལྕི་བས་དཀྲི་བར་བྱའོ། ། སླར་ཡང་ཉི་མའི་འོད་དྲག་པོས་སྐམ་པར་བྱས་ནས་བ་ལང་གི་ལྕི་བའི་མེ་འཇམ་པོས་གདུངས་པའི་ཁ་སྦྱོར་ལ་སྦྱིན་པར་བྱའོ། ། དེ་ནས་ཐལ་བ་རྣམས་རིམ་པས་བསལ་ཏེ་བསྲེགས་པའི་སའི་གོང་བུ་ནི་ཇི་སྲིད་རོ་ཆེན་པོ་དང་ཉེ་བའི་རོ་དང་གསེར་དང་ཞྭ་ཉེ་བཏགས་པ་རོ་མཉམ་པར་གྱུར་གྱི་བར་དུ་བཞུས་ཐབ་ཏུ་སོལ་བ་དྲག་པོ་རྣམས་ཀྱི་བསྲེག་པར་བྱའོ། ། དེ་ནས་གྲང་མོར་གྱུར་པ་ན་གོང་བུ་བཅག་ནས་དབུས་སུ་གང་ཞིག་གསེར་དང་ལྷན་ཅིག་བཏགས་པའི་ཚོགས་ཀྱི་གོང་བུ་གང་ཞིག་སྦྱོར་བས་དངུལ་ཆུ་བཅིངས་པ་ཡིན་པའི་ཕྱིར་གོང་བུའི་བཅིང་བ་སྟེ། དེ་ཉིད་བཟངས་ལ་དྲུག་བཅུ་རྩ་བཞིའི་ཆ་ཤས་བླུགས་པ་ནི་སྔ་མ་བཞིན་དུ་གསེར་རམ་དངུལ་དུ་འགྱུར་རོ། ། ཞེས་པ་རྩ་བའི་རྒྱུད་ལས་གོང་བུའི་བཅིང་པའོ། ། ད་ནི་ཞིང་གི་ལྕགས་རྣམས་ཀྱི་བཅིང་བ་གསུངས་པ།
འཛིན་པ་ཞེས་པ་ལ་སོགས་པ་སྟེ་འདིར་འདིར་འཛིན་མ་སྟེ་ས་གཞི་ལ་ནི་རྡོ་བ་གང་དག་འཚོ་བ་སྟེ་སྲོག་ཆགས་ཀྱི་རྣམ་པ་སྣ་ཚོགས་པ་དང་། འབྲས་བུ་ལ་སོགས་པའི་ལུས་ཏེ་གཟུགས་ཀྱི་རྣམ་པ་དང་མཚུངས་ཤིང་དུང་དང་མགོ་ལ་སོགས་པའི་གཟུགས་སྣ་ཚོགས་པ་སྟེ་དེ་ཉིད་ཀྱི་སྐྱེ་གནས་དེ་རྣམས་ལ་བྱིན་ནས། ཞེས་པ་འཚོ་བ་སྲོག་ཆགས་ཀྱི་གཟུགས་རྣམས་ལ་དེ་དང་མཚུངས་པའི་འཚོ་བའི་ཤ་དང་། འབྲས་བུ་རྣམས་ལ་དེ་དང་འདྲ་བའི་འབྲས་བུའི་ཕྱེ་མ་དང་། དུང་དང་མགོ་ལ་སོགས་པའི་གཟུགས་དང་མཚུངས་པ་རྣམས་ལ་དུང་དང་། དེ་དང་འདྲ་བའི་མགོ་ལ་སོགས་པའི་ཕྱེ་མ་བྱིན་ནས་སྲོག་ཆགས་ཀྱི་ཤའི་ཕྱེ་མ་དེ་དང་། འབྲས་བུ་ལ་སོགས་པ་དེ་རྣམས་ཀྱི་ཕྱེ་མ་དང་ལྷན་ཅིག་ཏུ་མར་དང་སྦྲང་རྩི་དང་ཚ་ལ་དང་བཅས་པ་གོང་བུ་བྱས་ཏེ་ཇི་སྲིད་ལྕགས་ཕྱེད་པར་གྱུར་གྱི་བར་དུ་ལྕགས་འབྱེད་པའི་འཁྲུལ་འཁོར་གྱི་ནང་དུ་བླུགས་ཏེ་མེ་ལ་བཞག་ནས་དྲག་པོའི་རླུང་གི་བུད་པས་བཞུ་བར་བྱའོ། ། དེ་ནས་སླར་ཡང་བཏགས་པ་ནི་མར་གྱིས་ངར་བཏགས་པ་ལ་བཏག་སྟེ། སླར་ཡང་ཚང་ལ་དང་འགྱུར་བྱེད་ཀྱི་སྡེ་ཚན་རྣམས་བྱིན་ནས་ཇི་སྲིད་རྣམ་པར་དག་པར་གྱུར་གྱི་བར་དུ་སྦྱང་བ་བྱའོ། ། དེ་ལྟར་དག་པར་བྱས་ཏེ་དེ་ནས་ནི་ལྕགས་ཀྱི་སྐྱེ་གནས་དེ་ནི་ཤེས་ནས་ལྕགས་རྣོན་པའམ་ཟངས་གསེར་དང་ལྷན་ཅིག་གཉིས་པོ་གཅིག་ཏུ་སྦྱར་བར་བྱས་ནས་དེ་ཉིད་ནི་གསེར་འགྱུར་མཁན་གྱི་སྔ་མ་ལས་ཉིས་འགྱུར་དག་ཏུ་བཞུ་བར་བྱའོ། །
དང་པོར་ལྷང་ཚེར་གདོང་སྔོན་དུ་ཕྱོགས་པ་དང་བཅས་པའམ་དེ་ལས་ཕྱིར་ཕྱོགས་པ་གདོང་མེད་པར་གྱུར་གྱི་བར་དུ་བཞུ་ནས་ལྕགས་བླང་སྟེ། རྭས། དང་པོར་ལྷང་ཚེར་བཞུ་བར་བྱ་བ་ནི་ཁ་དང་བཅས་པའི་ཁ་མེད་པའོ་ཞེས་འདོན་པས་སོ། ། དེ་ནས་གཞན་ལྕགས་བརྒྱད་ལ་སོགས་པ་རྣམས་བཞུ་བར་བྱའོ། ། དེ་བཞིན་དུ་མཱ་ཀྵི་ཀ་ལ་གསེར་རྒོད་ཀྱི་ཟངས་མ་དང་སྟེ་གསེར་རྒོད་ཀྱི་ཟངས་མ་ཞེས་འགྱུར་མངས་དང་། མ་ཀྵི་ཀའི་ཟངས་མ་ཞེས་རྭས་འདོན་པས་སོ། ། གསེར་རམ་ཏུད་ཐ་ཀ་སྤངས་མའི་ཟངས་མ་དང་ཞེས་མངས་དང་། ཟངས་དང་གསེར་རམ། མུ་མེན་ནི་མཐིང་ཤུན་ཞེས་འགྱུར་མངས་སུ་འདོན་པ་ལྟར་མཐིང་ཤུན་གྱི་ཟངས་དང་གསེར་རམ་རི་བོང་ཅན་དངུལ་དང་ཟངས་སམ། རས་སམ་གའི་ཟངས་ཞེས་པ་ལྟར་དང་གསེར་ལྷན་ཅིག་བཞུ་བར་བྱའོ། །
འདིར་ཞིང་གི་རྡོ་བ་རྣམས་ཀྱིས་ལྕགས་འབྱེད་པར་བྱེད་པ་ཇི་ལྟ་བ་དེ་བཞིན་དུ་མཱ་ཀྵི་ཀ་ལ་སོགས་པ་དང་དྲི་མ་མེད་པ་དངུལ་ཆུ་སོགས་པ་རྣམས་སྦྱང་བར་བྱ་སྟེ་འབྱོངས་པ་དེ་ནས་སྔ་མར་བསྟན་པའི་གསེར་དུ་བསྒྱུར་བའི་ལས་བྱེད་པར་འགྱུར་རོ། ། དེ་ལས་གཞན་དུ་མ་སྦྱངས་ན་རྫས་རྣམས་རྣམ་པར་ཉམས་པར་འགྱུར་རོ། ། དེ་ནས་གསེར་འགྱུར་མཁན་གང་རྣམས་དག་གིས་དང་པོར་ཟན་ཙམ་ཉོན་མོངས་མེད་པར་འགྱུར་བ་ཉིད་ཀྱིས་འཚོ་བའི་ཐབས་བརྗོད་པར་བྱ་སྟེ། འདིར་གསེར་དུ་མ་བསྒྱུར་བའམ་མ་བསད་པ་ཞེས་པ་འགྱུར་མངས་སུ་འབྱུང་བ་ལྟར་ཏེ། རོ་དངུལ་ཆུ་བཞུ་བ་གཞོན་ནུའམ་བྱིས་པས་ཟངས་ཀྱི་འདབ་མ་ལ་བྱུགས་པས་གསེར་ཕྱེད་ཅན་དུ་འགྱུར་རོ། ། འདི་ལ་ཡང་ཚད་ཟངས་སོགས་ཀྱི་འདབ་མ་ཆ་གཅིག་དང་གསེར་ཆ་གཉིས་ཀྱིས་སུམ་ཆ་ཅན་དུ་བརྗོད་དོ། ། འདིར་དང་པོར་ཟངས་ལ་འདབ་མ་བྱས་ནས་ལན་ཚྭ་དང་རྩབ་མོ་དག་གིས་ཇི་སྲིད་ཕྱེ་མར་གྱུར་གྱི་བར་དུ་རྟག་པར་བྱའོ། ། དེ་ནས་ཆུ་བྱིན་ནས་ལན་ཚའི་སྐྱོན་བསལ་ཏེ་དེ་ནས་སྐམ་པར་བྱའོ། ། དེ་ནས་རྒྱམ་ཚྭ་བཅུ་དྲུག་གི་ཆ་ཤས་བྱིན་ཏེ་བཱི་ཛ་པཱུ་ར་ལ་སོགས་པའི་སྒྱུར་པོས་མཉེས་ནས་ཁ་སྦྱོར་དུ་བཙོ་བར་བྱའོ། ། དེ་བཞིན་དུ་ཡང་ནས་ཡང་དུ་རྒྱམ་ཚ་བྱིན་ནས་ལན་བདུན་བརྒྱད་ཀྱི་བར་དུ་ཁ་སྦྱོར་དུ་བཙོ་བར་བྱ་སྟེ་སོ་ཕག་གི་རྒྱུ་དང་མཚུངས་པ་ཅུང་ཟད་སྦྱང་བར་འགྱུར་རོ། །
དེ་ནས་སྦྲང་རྩི་དང་མར་དང་ཚ་ལ་ཡིས་གོང་བུ་བྱས་ནས་སྔ་མ་བཞིན་དུ་ལྕགས་དབྱེ་བར་བྱའོ། ། དེ་ནས་ལྕགས་དྲི་མ་དང་བྲལ་བར་ཕྱེད་ཙམ་ཐོབ་པར་འགྱུར་རོ། ། སླར་ཡང་ལྕགས་དེ་ཉིད་འབད་མར་བྱ་སྟེ་མུ་ཟི་ཡིས་རྫ་ཁ་སྦྱོར་དུ་བཅུག་སྟེ་མེ་དྲག་པོ་དག་གིས་གསད་པར་བྱའོ། ། དེ་ཉིད་ལ་སླར་ཡང་དངུལ་ཆུ་བརྒྱད་ཆ་དང་ལྷན་ཅིག་ཏུ་དངུལ་ཆུའི་ཉིས་འགྱུར་གྱི་མུ་ཟི་དང་དངུལ་ཆུའི་ཕྱེད་ཀྱི་མཚལ་བྱིན་ནས་གྱོ་མོར་སྐྱུར་པོ་ཡིས་མཉེ་བར་བྱའོ། ། སླར་ཡང་མེ་ཡིས་བདུག་པར་བྱའོ། ། སླར་ཡང་སྒྱུར་པོ་ཡིས་མཉེ་བར་བྱ་སྟེ་དེ་ལྟར་ཉི་མ་བདུན་དུ་བྱའོ། ། དེ་ཉིད་རྫ་མཁན་གྱིས་བསྲེགས་པའི་སྣོད་ཁ་དོག་མོ་ཟླུམ་པོར་བླུགས་པར་བྱའོ། ། དེ་ནས་སྣོད་ཀྱི་ཁ་ལ་རྫ་མཁན་གྱི་འཇིང་པས་རྒྱ་ཡིས་གདབ་པར་བྱའོ། ། སྣོད་ཀྱི་ཕྱི་རོལ་དུ་ཡང་བྱུག་པ་སྦྱིན་པར་བྱ་སྟེ། སོར་གཅིག་གི་དབང་ནས་ནཱ་རི་ཀེ་ལའི་སྲབ་མཐུག་གི་ཚད་ཙམ་གྱི་བར་དུ་བྱ་བ་ཉིད་དོ། །
དེ་བས་སྣོད་ཆེ་བ་ལ་བྱུག་པ་སྔ་མ་ལས་ལྷག་པ་སྦྱིན་པར་མི་བྱའོ། ། ཡང་ན་རྭས། རྒྱར་དེ་ལས་ལྷག་ན་ལྷག་པར་བྱའོ། ། ཞེས་སོ། ། དེ་ནས་ཉི་མ་ལ་སྐམ་པར་བྱའོ། ། སླར་ཡང་སྟེང་དུ་བ་ལང་གི་ལྕི་བས་བྱུག་པར་བྱ་སྟེ་སླར་ཡང་ཇི་སྲིད་བ་ལང་གི་ལྕི་བ་སྐམ་པར་གྱུར་གྱི་བར་དུ་སྐམ་པར་བྱའོ། ། དེ་ནས་ཁ་སྦྱོར་གྱིས་མེ་ལ་བཙོ་བར་བྱའོ། ། དེ་ལྟར་བྱས་པས་དངུལ་ཆུ་ཟངས་ཀྱི་ཕྱེ་མ་ལ་འཁྱུད་ནས་དངུལ་ཆུ་འཆི་བར་འགྱུར་ཞིང་ཟངས་ཀྱི་སྐྱོན་མེད་པར་འགྱུར་ཏེ། ཕན་ཚུན་དངུལ་ཆུ་དང་ཟངས་ཡང་དག་པར་སྦྱོར་བས་སོ། ། དེ་ནས་དངུལ་གྱི་རྐང་པའི་ཆ་ཤས་ཀྱི་གསེར་བྱིན་ཞིང་།
གསེར་གྱི་ཉིས་འགྱུར་གྱི་ཟངས་བྱིན་ནས་ཇི་སྲིད་ཐམས་ཅད་རོ་མཉམ་པར་ཡར་གྱི་བར་དུ་སྐོང་བུ་ཁ་བསྡམས་སུ་བསྲེག་པར་བྱའོ། ། དེ་ནས་དྲངས་པར་གྱུར་པ་དང་སྣོད་བསལ་ཏེ་སླར་ཡང་རྐང་པའི་ཆ་ཤས་ཀྱི་གསེར་ཉིས་འགྱུར་གྱིས་ཟངས་བྱིན་ནས་སྔ་མ་བཞིན་དུ་བསྲེག་པར་བྱའོ། ། དེ་ནས་གྲང་བར་གྱུར་པ་དང་སྣོད་བསལ་ནས་གསེར་ཕྱེད་ཀྱི་གསེར་དུ་འགྱུར་ཏེ་ཁ་སྦྱོར་གཉིས་ཀྱིས་རྣམ་པར་དག་པའོ། ། དེ་ནས་སྦྱོར་བ་གཞན་བརྗོད་པར་བྱ་སྟེ། དངུལ་ཆུ་ཤི་བར་གྱུར་པའི་ཟངས་ཀྱི་ཕྱེ་མ་འདི་གསེར་ལ་ཉིས་འགྱུར་རམ་སུམ་འགྱུར་བྱིན་ནས་མེ་ལ་བཞུ་པར་བྱའོ། ། དེ་རྐང་པའི་ཆ་ཤས་ཀྱི་དངུལ་ཆུ་བཞི་འགྱུར་ལ་སྦྱར་བར་བྱས་ནས་སོ་ཕག་གི་ཁུང་བུར་བླུགས་ཏེ་སྟེང་དུ་མུ་ཟིའི་ཕྱེ་མ་བྱིན་ཞིང་དེའི་སྟེང་དུ་ཁ་ཆོད་བྱིན་ནས་དེའི་སྟེང་དུ་སོལ་བའི་མེས་སྐད་ཅིག་ཙམ་བསྲེག་པར་བྱའོ། ། དེ་ནས་གྲང་བར་གྱུར་པ་དང་ཡང་ནས་ཡང་དུ་ཟངས་ཀྱི་ཕྱེ་མ་གསེར་དང་དངུལ་ཆུ་དང་སྦྱར་བ་དང་མཉམ་པའམ་མུ་ཟི་བྱིན་ནས་ལན་བརྒྱ་ཕྲག་བསྲེག་པར་བྱའོ། ། དེ་ནས་དངུལ་ཆུས་གསེར་ལ་འཁྱུད་དེ་མི་གཏོང་ངོ་། ། དེ་ནས་དངུལ་ཆུ་ཉིད་ཀྱི་རྐང་པའི་ཆ་ཤས་ཀྱིས་གསེར་གྱི་ས་བོན་སྦྱིན་ཞིང་། དེ་ཉིད་ལ་དངུལ་ཆུ་དང་མཉམ་པའི་ཟངས་བྱིན་ནས་སྐོང་བུ་ཁ་བསྡམས་སུ་བསྲེག་པར་བྱའོ། །
དེ་ནས་གྲང་བར་གྱུར་པ་དང་སྣོད་བསལ་ནས་རྒྱུ་དེ་ཞེས་རྭས་འདོན་པ་ལྟར་གསེར་གྱི་རྒྱུ་སྐོང་བུར་བསྲེགས་པའི་གོང་བུ་དེ་སྦྲང་གཤོག་ལྟར་འདབ་མར་བྱའོ། ། དེ་ནས་གསེར་ཟངས་དངུལ་ཆུ་སྦྱར་བའི་ཕྱེ་མ་ལན་བརྒྱད་དུ་བསྲེགས་པ་དེ་ཡིས་འདབ་མ་ལ་བྱུག་པར་བྱའོ། ། གསེར་དང་དངུལ་ཆུ་ཟངས་ལ་འཇུག་པར་བྱེད་པའི་དོན་དུ་ཏཱཾ་བཱུ་ལ་སོ་རྩི་གོ་ལའི་འདབ་མའི་ཁུ་བས་འདབ་མའི་སྟེང་དུ་བྱུག་པར་བྱའོ། ། དེ་ནས་མེ་ཐབ་ཀྱི་འོག་ཏུ་བཞུག་པར་བྱ་སྟེ། སྟེང་དུ་ས་སོར་གཅིག་བྱིན་ནས་སྟེང་དུ་མེ་བཏང་སྟེ་ཁྱིམ་གྱི་གཡོས་ལ་སོགས་པ་ཉི་མ་གསུམ་གྱི་བར་དུ་བྱའོ། ། དེ་ནས་ཕྱུང་སྟེ་སླར་ཡང་རྐང་པའི་ཆ་ཤས་ཀྱི་ས་བོན་བྱིན་ནས་དབྱུང་བར་བྱའོ། ། དེའི་ཚེ་ཟངས་གསེར་འདྲེས་པའི་འདབ་མ་ནི་གསེར་གྱི་འདབ་མར་འགྱུར་ཏེ། ཕྱེད་དང་ལྡན་པས་ཁྱད་པར་དུ་འཕགས་པའི་གསེར་དུ་འགྱུར་རོ། ། ཞེས་པ་དང་པོའི་སངས་རྒྱས་ལས་བཅོམ་ལྡན་འདས་ཀྱིས་གསུངས་པ་སྟེ་གཞན་རྒྱ་ཆེན་པོ་ནི་མ་བྲིས་སོ། ། ད་ནི་ལུས་ཁྱད་པར་ཅན་དོན་དུ་གཉེར་བ་རྣམས་ཀྱི་དོན་དུ་བཅུད་ལེན་གསུངས་པ།
ཉིན་ཞག་བདུན་ཞེས་པ་ལ་སོགས་པ་སྟེ། འདིར་གང་ལ་ལ་ཞིག་བཅིངས་པའི་རོ་དངུལ་ཆུ་ཟ་བར་བྱེད་ན་དེའི་ཚེ་དེ་ཡིས་དང་པོར་ཉིན་ཞག་བདུན་དུ་སྣོད་ནི་དག་པར་འགྱུར་བའི་ཆོ་ག་བྱ་སྟེ་དེ་ཡང་འབྲས་བུ་གསུམ་པོ་ཆ་མཉམ་པ་བསྐོལ་བའི་ཆུ་ཡིས་ཁོང་པ་བཤལ་བར་བྱའོ། ། ལན་ཚྭ་དང་སྐྱུར་པོ་དང་ནི་བྲལ་བའི་འབྲས་ས་ལུའི་ཟན་དང་འོ་མས་ཁ་ཟས་བྱའོ། ། དེ་ནས་སྨན་གྱིས་བསད་པའི་ལྕགས་ཀྱི་ཕྱེ་མ་ཞེས་པ་ནི་ར་གུནྜི་ཡིས་བསད་པའི་རྣོན་པོའི་ཕྱེ་མ་མར་དང་སྦྲང་རྩི་དག་དང་བཅས་པ། དངུལ་ཆུ་དང་བཅས་ཞེས་པ་ལེགས་པར་ཤི་བའི་དངུལ་ཆུ་དང་མཉམ་པ་སྟེ་དེ་ཉིད་བག་ཙམ་རེ་ཉིན་ཞག་སོ་སོར་བཟའ་བར་བྱའོ། ། ཁ་ཟས་ནི་བའི་འོ་མ་གསར་པ་རྙིང་པ་ཞེས་པ་དང་པོ་བ་བིའུ་བཙས་པའི་བའི་འོ་མ་དང་རྙིང་པ་ཞེས་པ་འབྲས་རྙིང་པའི་ཟན་ནོ། ། དེ་ལྟར་ས་ལུའི་ཟན་ལ་སོགས་པ་ནི་ལོ་མ་དང་སྐྱུར་པོས་དམན་ཞིང་ཚན་ཚྭ་དང་རྣམ་པར་བྲལ་བ་ཉ་དང་འབྲུ་མར་ལ་སོགས་པ་ལས་གྲོལ་བ་ཟོས་པ་དག་གིས་ཕྱོགས་ཟླ་ཕྱེད་ཀྱི་ནང་དུ་བཅུད་ལེན་གྱི་སྣོད་མི་རྣམས་ཀྱི་ལུས་དག་པར་འགྱུར་རོ། ། དེ་ནས་རོ་བཟའ་བར་བྱ་སྟེ་རོ་སྟོང་ཕྲག་འབུགས་པ་དང་། བརྒྱ་ཡིས་བསྒྱུར་བའི་བརྒྱ་ཞེས་པ་འབུམ་ཕྲག་འབུགས་པ་དང་བྱེ་བ་འབུགས་པ་ཇི་སྲིད་པར་ཡང་ཤེས་ནས་བཟའ་བར་བྱའོ། ། ཇི་ཙམ་བཟའ་ན་སྟོང་ཕྲག་འབུགས་པ་ནི་ཉིན་ཞག་སོ་སོའི་དུས་སུ་ནས་ཙམ་བཟའ་བར་བྱའོ། །
འབུམ་ཕྲག་འབུགས་པ་ནི་ཉུངས་ཀར་གྱི་ཆ་ཤས་ཙམ་བཟའ་བར་བྱའོ། ། བྱེ་བ་འབུགས་པ་ནི་ཀེ་ཚེ་ཙམ་སྟེ། དེ་ལྟར་མཐའ་མ་ཀེ་ཚའི་ཆ་ཤས་སོ། ། འདིར་རོ་བཟའ་བའི་སླད་དུ་ཁང་བཟང་ངམ་སའི་ཁང་པ་གང་བ་དང་རླུང་དང་ཚད་པ་དང་བྲལ་བ་ཤིས་པར་རབ་ཏུ་འགྱུར་རོ། ། དེ་ལྟར་རོ་འབྲིང་པོ་སྟོང་ཕྲག་འབུགས་པ་འདི་ནི་ཟླ་བ་དྲུག་ཟོས་པ་དག་གིས་ལྷའི་ལུས་པོ་སྐྲ་དཀར་དང་གཉེར་མ་དང་བྲལ་བ་དག་ཐོབ་པར་བྱེད་དེ་གྲུབ་པའི་རོ་གཞན་འཆད་པར་འགྱུར་བའི་གྲུབ་པའི་བཅུད་ལེན་གྱིས་ནི་ཉིན་ཞག་གཅིག་གིས་ལྷའི་ལུས་སུ་བྱེད་དོ། ། ད་ནི་རོ་མ་ཞུ་བའི་སྨན་གསུངས་པ། ཀར་ཀོ་ཊཱི་ཞེས་པ་ལ་སོགས་པ་སྟེ། འདིར་གང་གི་ཚེ་རོ་མ་ཞུ་བར་གྱུར་ན་དེའི་ཚེ་བན་དྷ་ཀརྐོ་བཱི་མཁན་པ་འབྲས་བུ་མེད་པ་དང་། དེ་བ་དཱ་ལི་དང་། ཚ་བ་གསུམ་པའི་པི་པི་ལིང་།
ན་ལེ་ཤཾ དོ་འདྲ་དང་། བྲི་ཧ་ཏི་དང་། ནིམ་པའི་འདབ་མ་དང་། ཀི་རཱ་ཀ་མོན་ཡུལ་གྱི་ཏིག་ཏ་སྟེ། འདི་རྣམས་ཆུ་བརྒྱད་ཆའི་ལྷག་མར་བསྐོལ་བ་ནི་བསྐོལ་བ་ཞེས་བརྗོད་དོ། ། དེ་ཉིད་བཏུང་སྟེ་སླར་ཡང་མ་ཞུ་བ་ལ་ཉིན་ཞག་གསུམ་དུ་སྨྱུང་བར་གནས་པ་ནི་རབ་ཏུ་བྱ་སྟེ། དེ་ཡང་ཇི་སྲིད་ཤིན་ཏུ་བཀྲེས་པར་གྱུར་གྱི་བར་བྱའོ། ། དེ་ནས་ཁ་ཟས་བྱའོ། ། དེ་བཞིན་དུ་ཟླ་བ་ཆུ་ཤེལ་བྱུང་བའི་ཆུ་འཐུངས་ཏེ།
ལ་སོགས་པས་བསྡུས་པ་ཉིན་ཞག་གསུམ་དུ་སྨྱུང་བར་གནས་པ་དང་དེ་ནས་ཁ་ཟས་སོ། ། མེའི་ཆུ་ཆུ་ཚན་ལ་དེ་ཉིད་ཀྱིས་ཁྲུས་དང་། དེ་ཉིད་ཀྱིས་ཟན་བཙོ་བ་དང་དེ་ཉིད་བཏུང་བ་དེ་ཟླ་བ་དྲུག་དང་ལོ་གཅིག་བར་དུ་འོ་མ་དང་ཟན་བཟའ་བར་བྱའོ། ། དུག་གི་ཆུ་དང་རྡོའི་ཆུ་གཅོང་ཞིའི་ཆུ་དང་བྷ་ལླཱ་ཏ་ཀ་སེ་ཤིང་གི་འབྲས་བུའི་ཁུ་བའི་ཆུ་དག་ལ་ཡང་སྔ་མ་དེ་བཞིན་དུ་ཟས་བཙོ་བ་དང་བཏུང་བ་སྟེ་འདི་རྣམས་ནི་ཅུང་ཟད་ཙམ་བཏུང་བར་བྱའོ། ། ལྷག་པ་ནི་མ་ཡིན་ཏེ་འཆི་བར་བྱེད་དོ། ། དེ་བཞིན་དུ་དྲི་ངན་པ་ཅན་བཟའ་བ་དང་ས་དང་རྡོ་བ་བཟའ་བ་དང་དུག་གིས་འབུགས་པའི་ཤ་དང་། གཞན་ཚ་ལླིའི་ཡལ་འདམ་བམ། ཤིང་ཤུན་དང་ལོ་མ་ཞེས་འགྱུར་མངས་ཏེ། ལ་སོགས་པ་བཟའ་བའི་རྟགས་པའམ། རྭས་རིམ་པ་ལ་བཟའ་བ་ལ་སོགས་པ་ཞེས་ཏེ་སྔགས་པས་བཟའ་བ་དང་།
ལ་སོགས་པས་ཁུ་བ་བཏུང་བ་ལ་སོགས་པ་རྣམས་ལ་ཡང་ཁ་ཟས་དང་བཏུང་བ་ལ་སོགས་པའི་ཆོ་ག་ནི་གོང་དུ་གསུངས་པ་འདིའོ། ། ད་ནི་བཅུད་ལེན་གྱི་སྨན་རྣམས་ཀྱི་མཚན་ཉིད་གསུངས་པ་གང་ཞིག་ཟོས་ན་ཞེས་པ་ལ་སོགས་པ་སྟེ། འདི་ཚ་ལླའི་ཡལ་འདབ་ལ་སོགས་པ་དང་འཁྲི་ཤིང་ལ་སོགས་པ་རྣམས་ལས་གང་ཞིག་ཟོས་ན་ཤིན་ཏུ་དྲག་པོར་བརྒྱལ་བ་སྟེར་བར་བྱེད་པས་དུག་དང་མཚུངས་པ་དེ་རྣམས་ཐམས་ཅད་མཐའ་དག་སྨན་ཡིན་ཏེ། སྨན་དེའི་རྩ་བ་ལོ་མ་མེ་ཏོག་འབྲས་བུ་ཤུན་པ་སྟེ་ཡན་ལག་ལྔ་བཟུང་ནས་ཕྱེ་མ་ཞིབ་མོར་བྱའོ། ། དེ་ནས་ཕྱེ་མར་བྱས་པ་དེ་ཉིད་ནི་ཅུང་ཟད་བག་ཙམ་རེ་མར་དང་སྦྲང་རྩི་དང་བཅས་པ་ཉིན་ཞག་སོ་སོར་བཟའ་བར་བྱ་སྟེ། དེ་བཞིན་ཉིད་ཅེས་པ་ལྷག་མའི་ཆོ་ག་ནི་སྔ་མ་བཞིན་དུ་ཤེས་པར་བྱའོ། ། འདིར་གསལ་བར་ཏེ་ངེས་པར་མི་དང་ཕྱུགས་ལ་སོགས་པའི་སེམས་ཅན་རྣམས་ཀྱིས་གང་ཞིག་ཟ་བར་བྱེད་ཅིང་བརྒྱལ་བ་མི་སྟེར་བ་དེ་ནི་གྲུབ་པ་སྟེར་བའི་སྨན་མ་ཡིན་ནོ། ། སེམས་ཅན་ཕལ་པ་དེ་དག་རྣམས་ལ་འཆི་བ་སྟེར་བས་མཆོག་ཏུ་འཇིགས་པར་བྱེད་པ་སྨན་གང་ཡིན་པ་དེ་ནི་རྣལ་འབྱོར་པ་རྣམས་ལ་གྲུབ་པ་སྟེར་བས་བདུད་རྩིར་འགྱུར་ཏེ། སྔགས་དང་བསམ་གཏན་གྱི་སྟོབས་ཀྱིས་སོ། ། ད་ནི་བཅུད་ལེན་གཞན་གསུངས་པ།
དཎ་ཌོད་པ་ལ་ཞེས་པ་ལ་སོགས་པ་སྟེ། འདིར་དཎ་ཌོད་པ་ལ་དབྱུག་པའི་ཨུཏྤལ་ཏེ་དཀར་དམར་རིགས་གཉིས་ཡོད་པའི་ཁུ་བ་དང་། སཱ་ལུ་པར་ཎི་འབྲས་ས་ལུའི་འདབ་མའི་ཁུ་བའམ་ཆུ་སྐྱེས་ཏེ་ཨུཏྤ་ལ་སཱ་ལུའི་སྙིང་པོ་དག་གི་རང་ལུས་དང་འདབ་མའི་ཁུ་བ་ཡིས་རོ་དངུལ་ཆུ་དང་མུ་ཟི་མཉམ་པ་རྡོ་ཁབ་ལེན་གྱི་ལྕགས་ཀྱི་སྣོད་དུ་ལྕགས་ཀྱི་གཏུན་བུ་ཡིས་ཉིན་ཞག་གསུམ་དག་ཏུ་མཉེ་བར་བྱ་སྟེ་དེ་ལྟར་མཉེ་ནས་བཟའ་བར་བྱའོ། ། གང་ཞིག་ཉིན་ཞག་སོ་སོའི་དུས་སུ་ཊཾ་ཀའི་རྐང་པའི་ཚད་ཅེས་པ་ལ་ལན་ཚྭ་མཱ་ཀ་ཤའི་ཚད་ཙམ་རེ་ནི་ཟ་བར་བྱེད་པ་ནི་མཛེ་ལ་སོགས་པའི་ནད་ལས་གྲོལ་ཞིང་རྒས་པའི་མཚན་ཉིད་སྐྲ་དཀར་དང་ལ་སོགས་པ་གཉེར་མ་དག་དང་བྲལ་བ་ལོ་བརྒྱད་གཉིས་ཏེ་བཅུ་དྲུག་ལོན་པའི་དབྱིབས་ལྟ་བུར་འགྱུར་རོ། ། ད་ནི་རོ་བསད་པ་ལ་གྲུབ་པའི་སྨན་རྣམས་གསུངས་པ། བོཀྐཱ་ན་ཞེས་པ་ལ་སོགས་པ་སྟེ། འདིར་གང་ཞིག་དངུལ་ཆུ་བསྡུ་བ་དང་བསད་པར་འདོད་པ་དེས་སྨན་འདི་རྣམས་བཙལ་བར་བྱའོ། ། བོཀྐཱ་ན་ཞེས་པ་ནི་ཤིང་ཀུན་ཏེ་གང་གིས་སྐུད་པ་སྔོན་པོ་ལ་བྱུགས་ན་དཀར་པོར་འགྱུར་བའོ། ། དེ་ཡིས་སྐོང་བུ་ལ་བྱུགས་པས་དངུལ་ཆུ་འཆི་བར་འགྱུར་རོ། ། བར་སྣང་ཞེས་པ་ནི་ནམ་མཁའ་སྟེ་བྱ་བྷེ་རུ་ཎ་ཌའི་བཤང་བའོ། །
དེ་ཡང་རྣམ་པ་གཉིས་ཏེ་གདུགས་ཀྱི་ནམ་མཁའ་དང་གཙུག་ཕུད་ཀྱི་ནམ་མཁའ་འོ། ། མེའི་ནང་དུ་བཅུག་པའི་སྟེང་དུ་གོས་བཀབ་པ་ན་གལ་ཏེ་གཙུག་ཕུད་ཀྱི་རྣམ་པས་གོས་ཕུག་ནས་དུ་བ་འབྱུང་ན་དེ་ནི་མཆོག་གོ ། དེ་ལྟར་མ་ཡིན་ཏེ་གདུགས་ཀྱི་རྣམ་པས་དུ་བ་གནས་ན་དེ་ནི་འབྲིང་སྟེ་དེ་ཡིས་ཀྱང་དངུལ་ཆུ་གོང་བུར་བསྡུས་ཏེ་བཅིང་བའོ། ། དེ་བཞིན་དུ་ཤག་ཏུ་ཀའི་དུག་དཀར་པོའམ། ཕྱེ་མའི་དུག་ཅེས་མངས་ཏེ། དེས་ཀྱང་དངུལ་ཆུ་འཆིང་བ་དག་གོ ། དེ་བཞིན་དུ་ཀི་རའི་མཆུ་ཞེས་པ་ནི་ནེ་ཚོའི་མཆུ་ཁྲག་ཟགས་པ་ཅན་ཏེ་འཇིག་རྟེན་དུ་ཁྲག་སྐྱོད་པར་གྲགས་པའོ། ། དེ་བཞིན་དུ་སྐམ་གྱི་པདྨ་ཅན་ནི། གང་གི་སྟེང་དུ་རྐང་པ་བཞག་པར་གྱུར་པ་ན་ཉིན་མོ་ནམ་མཁའ་ལ་སྐར་མ་རྣམས་མཐོང་བར་འགྱུར་བ་སྟེ། འདི་རྣམས་ཀྱིས་རབ་ཏུ་གཡོ་བའི་དངུལ་ཆུ་དག་ཀྱང་གསད་པར་བྱའོ། །
འདི་རྣམས་མེད་ན་སྨན་གཞན་རྣམས་དག་གིས་ཟོལ་གྱིས་བསད་པའི་དངུལ་ཆུ་ལ་ནི་དམར་རེང་སྟེ་ཟངས་དང་ལྷང་ཚེར་སྐྱེས་ཞེས་པ་ལྷང་གི་ལྕགས་དང་གསེར་དང་ཁབ་ལེན་གྱི་ལྕགས་མཉམ་པར་བྱས་ནས་བསྲེག་པར་བྱའོ། ། དེས་ཅིག་ཏུ་བསྲེ་བར་བྱས་ནས་མ་བསད་སྲོག་དང་བཅས་ཤིང་དྲི་མ་དང་རྣམ་པར་བྲལ་བའི་དངུལ་ཆུ་སྲང་བཞི་དག་ལ་དེ་ཕྱེད་ཀྱིས་ཏེ་གཅིག་ཏུ་བསྲེས་པས་གོང་བུ་དེ་སྲང་གཉིས་ཀྱིས་སྦྱར་བ་སྲང་དྲུག་དག་གི་ནི་གོང་བུ་ཉིད་དུ་བྱའོ། ། དེ་ནས་ཆོ་ག་ལྷག་མ་དར་བའི་ཆུར་ཁུ་དག་གིས་ཁབ་ལེན་གྱི་སྣོད་དུ་ཁུ་བ་ཕྱེད་ཀྱི་ཚད་དུ་གྱུར་པར་བསྐོལ་བར་གྱུར་པ་ཀ་ར་དང་བསྲེ་བ་ལ་སོགས་པ་ནི་སྔར་ནང་གི་ལེའུ་ལས་བརྗོད་པའི་ཆོ་གས་ཟོས་པ་ཟླ་བ་དྲུག་གིས་གཉེར་མ་དང་ནི་སྐྲ་དཀར་འཕྲོག་ཅིང་འཆི་བ་མེད་པ་ཉིད་དུ་བྱེད་དོ། ། ད་ནི་སྟོང་ཕྲག་འབུགས་པ་ལ་སོགས་པའི་རོ་རྣམས་ཀྱི་རང་བཞིན་གསུངས་པ། ཟླ་བ་དྲུག་ཅེས་པ་ལ་སོགས་པ་སྟེ། འདིར་སྔར་བརྗོད་པའི་ཆོ་ག་ཡིས་ཟོས་ནས་ལྕགས་སྟོང་ཕྲག་འབུགས་པའི་རོ་ནི་ཟླ་བ་དྲུག་ཟོས་པར་གྱུར་པ་དག་གིས་ལུས་མཆོག་ཏུ་བྱེད་དོ། ། དེས་ན་ཟླ་བ་དྲུག་གིས་འདིའི་མཐུ་དག་ལས་ནི་ལུས་ལ་དངོས་གྲུབ་ཏུ་ཡང་རབ་ཏུ་འགྱུར་རོ། ། ཟླ་བ་གཉིས་ཀྱིས་སྟོང་ཕྲག་བཅུ་འབུགས་པའི་མཐུ་ལས་སོ། ། ཟླ་བ་གཅིག་གིས་འབུམ་ཕྲག་འབུགས་པའི་མཐུ་ལས་སོ། ། མི་བདག་དང་བཅས་ཏེ་ཉིན་ཞག་བཅུ་དྲུག་གིས་འབུམ་ཕྲག་ཉི་ཤུ་འབུགས་པའི་མཐུ་ལས་སོ། །
ཉིན་ཞག་བཅུ་ཡིས་འབུམ་ཕྲག་སུམ་ཅུ་རྩ་བཞི་འབུགས་པའི་མཐུ་ལས་སོ། ། ཞག་བདུན་གྱིས་འབུམ་ཕྲག་དྲུག་ཅུ་འབུགས་པའི་མཐུ་ལས་སོ། ། ཞག་གསུམ་གྱིས་འབུམ་ཕྲག་བརྒྱད་ཅུ་འབུགས་པའི་མཐུ་ལས་སོ། ། ཉིན་ཞག་གཅིག་གིས་བྱེ་བ་འབུགས་པའི་མཐུ་ལས་སོ། ། སྐད་ཅིག་གཅིག་གིས་ཞེས་པ་ནི་ཡུད་ཙམ་གཅིག་གིས་གྲུབ་པའོ། ། འདི་ནི་བཅུད་ཀྱིས་ལེན་ལ་སོགས་པའི་དངོས་གྲུབ་བོ་ཞེས་འགྱུར་མངས་སུའོ། ། རོ་བཅུད་ལ་སོགས་པ་གྲུབ་པ་ཆེན་པོ་བརྒྱད་ཀྱི་དངོས་གྲུབ་འདི་ནི་འཇིག་རྟེན་པ་དང་ཐུན་མོང་པའི་དངོས་གྲུབ་སྟེ་རལ་གྲི་ལ་སོགས་པའི་དངོས་གྲུབ་རིག་པ་འཛིན་པའི་དངོས་གྲུབ་ཀྱང་ཐུན་མོང་བའོ། ། ལས་ཀྱི་ཕྱག་རྒྱ་དང་ཡེ་ཤེས་ཀྱི་ཕྱག་རྒྱའི་དངོས་གྲུབ་ནི་འབྲིང་པོའོ། ། འདི་དག་ལས་མཆོག་གི་དངོས་གྲུབ་ནི་རང་དང་གཞན་ལ་ཕན་པའི་མཆོག་ཁུ་བ་འཇིག་པ་སྟེ་འཕོ་བ་དག་དང་རྣམ་པར་བྲལ་བའི་ཡེ་ཤེས་ཀྱི་དངོས་གྲུབ་སྟེ་ཤེས་རབ་རྣམ་ཀུན་མཆོག་གི་སྟོང་པའི་གཟུགས་བསྒོམས་པ་ཡི་མཐུ་ལས་སོ། ། དངོས་གྲུབ་རྣམ་པ་གསུམ་པོ་དེ་ཡང་གང་ཟག་གིས་དངོས་གྲུབ་གང་ཞིག་སྒྲུབ་པར་འགྱུར་བའི་སྐྱེས་བུ་དངོས་གྲུབ་ཀྱི་སྐལ་བ་མཆོག་དང་འབྲིང་དང་དམན་པ་རྣམས་ཀྱིས་སྐྱེ་བ་སྔ་མར་རང་རང་གིས་བྱས་པའི་དགེ་བ་ལེགས་བྱས་ཀྱི་དབང་གིས་སྐྱེས་བུ་དེ་ལ་དགེ་བའི་བག་ཆགས་བརྟན་པ་ལས་ཚེ་འདིར་དངོས་གྲུབ་ཐོབ་པ་རྣམས་སུ་འགྱུར་ཏེ།
བག་ཆགས་བརྟན་པར་གང་གིས་འགྱུར་ན་སྐྱེ་བ་སྔ་མའི་ལེགས་བྱས་གོམས་པའི་བག་ཆགས་ཀྱིས་རང་གི་སེམས་རྗེས་སུ་འབུགས་པ་ལས་སོ། ། འདི་ཉིད་ནི་རྭས་སྐྱེས་བུ་དམན་དང་འབྲིང་དང་དམ་པས་སྐྱེ་བ་སྔ་མར་དགེ་བ་བྱས་པའི་རྗེས་སུ་འབྲང་བའོ། ། ཞེས་དང་། འགྱུར་མངས་སུ། སྐྱེས་བུ་དམན་དང་མཆོག་རྣམས་ཀྱི། ། རང་བྱས་བསོད་ནམས་དབང་དག་གིས། ། སྐྱེ་བ་གཅིག་ལ་རྗེས་ཤེས་འགྲུབ། ། ཅེས་པ་དང་མཐུན་ཞིང་། སྐྱེ་བ་གཅིག་གི་རྗེས་འབུགས་དག་ལས་མིན་ཞེས་པ་ལྟར་ན། སྔ་མའི་ལེགས་བྱས་སྐྱེ་བ་དུ་མར་གོམས་པ་ཉིད་ཀྱི་དབང་གིས་སྐྱེས་བུ་དམ་པ་དེ་ལ་བག་ཆགས་བརྟན་པ་རྣམས་སུ་འགྱུར་གྱི།
སྐྱེ་བ་སྔ་མ་གཅིག་གི་བག་ཆགས་ཀྱིས་སེམས་རྗེས་སུ་འབུགས་པ་དག་ལས་ཚེ་འདིར་དངོས་གྲུབ་ཐོབ་པ་མིན་ནོ་ཞེས་སྦྱར་རོ། ། དེ་ནི་རྫས་དོན་དུ་གཉེར་བ་རྣམས་ལ་གཏེར་བརྟག་པ་གསུངས་པ། གང་ན་ཞེས་པ་ལ་སོགས་པ་སྟེ། འདིར་ས་གཞི་ལ་གང་ན་འཁྲི་ཤིང་རྣམས་དང་ལྗོན་ཤིང་རྣམས་གཞན་གྱི་དངོས་ཏེ་མི་འདྲ་བའི་རང་བཞིན་དུ་སྣང་བ་དེ་ན་རྫས་ཡོད་པར་འགྱུར་རོ། ། གཞན་ཡང་གང་ན་ཉིན་ཞག་སོ་སོའི་དུས་སུ་རྟག་ཏུ་དུད་འགྲོ་རྣམ་པར་རྩོད་པར་སྣང་བ་སྟེ་རང་གི་གནས་ཀྱི་དོན་དུ་འཐབ་པ་དེ་ན་རྫས་ཡོད་དོ། ། དེར་ལྕགས་བཟང་པོའི་རལ་གྲིའི་སྟེང་ངམ། ཆུ་གྲིའི་སྟེང་དག་ཏུ་པདྨ་དམར་པོའི་སྐུད་པ་ལ་སྡོང་བུ་བྱས་ནས་མི་ཡི་སྣུམ་སྟེ་མར་གྱིས་སྦར་བའི་མར་མེས་འབྱུང་བོའི་བདག་པོའི་སྔར་སྒྲུབ་ཐབས་ཀྱི་ལེའུ་ལས་བརྗོད་པས་མངོན་པར་བསྔགས་ནས་ས་ལ་བལྟ་བར་བྱའོ། ། དེ་ནས་གཏེར་ནི་ཡོད་མེད་གསལ་བར་བྱེད་དེ་གལ་ཏེ་མེ་ལྕེ་ཁ་ཐུར་དུ་བལྟས་པར་གྱུར་ན་དེའི་ཚེ་རྫས་ཡོད་དོ། ། གལ་ཏེ་མ་ལྷུང་ན་དེའི་ཚེ་རྫས་མེད་དོ། ། དེ་ལྟར་གལ་ཏེ་དེའི་ཚེ་གནས་དེར་ཉིན་ཞག་སོ་སོའི་དུས་སུ་ཐུན་གསུམ་དུ་འབྱུང་བོའི་བདག་པོ་དག་གི་སྔགས་ཀྱི་བཟླས་པ་རབ་ཏུ་བྱ་སྟེ་ཇི་སྲིད་བརྐོ་བའི་མཚན་མ་གཏེར་བརྐོ་བའི་གནང་བ་བྱིན་པར་གྱུར་གྱི་བར་དུའོ། །
དེ་ནས་སྔགས་པ་རྣམས་ལ་བརྐོ་བར་བྱ་བའི་རྫས་ཀྱི་དངོས་གྲུབ་ཐོབ་སྟེ། གཞན་དུ་ནི་བརྐོ་བའི་ངལ་བས་ཉོན་མོངས་པར་འགྱུར་རོ། ། ལྷ་མིན་རྣམས་ཀྱིས་བསྲུངས་པའི་རྫས་ནི་སུ་ཡིས་ཀྱང་གདོན་པར་ནུས་པ་མ་ཡིན་ནོ། ། ཚིགས་སུ་བཅད་པ་འདིའི་རྗེས་ལ་ཚིགས་སུ་བཅད་པ་གསུམ་ནི་གོ་སླ་བར་དགོངས་ནས་འགྲེལ་པ་མ་མཛད་པའོ། ། དེའི་ཕྱིར་བཤད་ན། གནས་པ་བཅོ་བརྒྱད་པ་མཆོག་ཏུ་མི་འགྱུར་བའི་བདེ་བས་སེམས་ཅན་ཐམས་ཅད་ཀྱི་དོན་མཛད་པའི་གནས་པ་གསུངས་པ། ཐུན་མོང་གི་དངོས་གྲུབ་སྒྲུབ་པའི་དང་པོར་རྒྱལ་བའི་བདག་པོ་རྡོ་རྗེ་སེམས་དཔའི་སྐུ་གསུང་ཐུགས་ཡེ་ཤེས་རྡོ་རྗེའི་རྣལ་འབྱོར་གྱིས་བྱིན་གྱིས་བརླབས་པ་སྔགས་ཀྱི་སྐྱེ་གནས་དྲུག་ཏུ་གནས་པའི་ཡིད་སྐྱོབ་པའི་སྔགས་སྲོག་དང་གཟུགས་བརྙན་རྣམས་བརྟན་པ་བསྒྲུབ་པར་བྱའོ། ། དེ་གྲུབ་ནས་འཇིག་རྟེན་པའི་དངོས་གྲུབ་ཀྱི་དོན་དུ་གནོད་སྦྱིན་མོ་རྣམས་བསྒྲུབས་ནས་སླར་ཡང་ས་གཞི་ལ་ནི་ཞིང་གང་དུ་ནོར་དང་གཏེར་ཡོད་པ། སྨྲ་བ་རྣམས་ཀྱང་བསྒྲུབ་པར་བྱ། སྔོན་དུ་ཀླུ་མོ་རྣམས་ནི་སྒྲུབ་པ་བྱས་ནས་བདུད་རྩིའི་འབྲས་བུའི་རོ་དང་རིལ་བུ་དང་མིག་སྨན་ལ་སོགས་པ་གྲུབ་པ་ཆེན་པོ་དེ་རྣམས་ནི་བསྒྲུབ་པར་བྱའོ། །
སྔོན་དུ་མཁའ་འགྲོ་མ་རྣམས་སྒྲུབ་པར་བྱས་ནས་མཆོག་ཏུ་འཇིགས་པ་བྱེད་པའི་ལྷ་མིན་རོ་ལངས་རྣམས་ཀྱང་བསྒྲུབ་པར་བྱའོ། ། སྔོན་དུ་ཀླུ་བཅུ་དང་ལྷ་ཆེན་བཅུ་གཉིས་ལ་སོགས་པ་རྣམས་སྒྲུབ་པ་བྱས་ནས། གྲུབ་པ་ན་རབ་མཆོག་ལྷ་དང་མི་རྣམས་ཀྱི་དངོས་གྲུབ་རྣལ་འབྱོར་པ་ཡིས་བསྒྲུབ་པར་བྱའོ། ། དེ་བཞིན་དུ་མཆོག་གི་དངོས་གྲུབ་སྒྲུབ་པའི་དང་པོར་སོར་བསྡུད་བསམ་གཏན་གྱིས་དུ་བ་ལ་སོགས་པའི་སྟོང་པའི་གཟུགས་བརྙན་སྒྲུབ་པ་བྱས་ནས་སྲོག་རྩོལ་གྱིས་ཐ་མལ་པ་རྣམས་ལ་དུས་ཀྱི་འཆི་བའི་འཇིགས་པ་བྱེད་པའི་རྩ་དབུ་མར་སྲོག་རྒྱུ་བ་དག་ནི་བསྒྲུབ་པར་བྱའོ། ། འཛིན་པ་དང་སྲོག་ལ་སོགས་པའི་རླུང་བཅུ་པོ་རྣམས་འཁོར་ལོ་དྲུག་གི་ཐིག་ལེར་འགོག་པ་སྒྲུབ་པ་བྱས་ནས་རྗེས་དྲན་གྱི་གཙུག་ཏོར་གྱི་རི་བོང་འཛིན་པ་ཞུ་བའི་ཐིག་ལེ་འཛག་པའི་དགའ་བ་ཉམས་སུ་མྱོང་བ་རྣམས་ནི་བསྒྲུབ་པར་བྱ་ལ། ཏིང་ངེ་འཛིན་གྱིས་དམ་པའི་བདེ་བ་མཆོག་ཏུ་མི་འགྱུར་བ་བསྒྲུབས་ནས་ལོ་གསུམ་ཕྱོགས་གསུམ་གྱིས་ལྷན་ཅིག་སྐྱེས་པ་རྒྱལ་བའི་སྐུ་ནི་སྒྲིབ་བྲལ་གྱི་ཆོས་ཀུན་ཏུ་འགྲོ་བ་བསྒྲུབ་པར་བྱའོ། ། དེ་ལྟར་བསྒྲུབས་པ་ལ་ཕན་ཡོན་ཅི་ཡོད་ན་སེམས་ཅན་རྣམས་ལ་འཕོ་བའི་སྒོ་ནས་འཆི་བ་སྟེར་བའི་ཁུ་བ་གང་ཡིན་པ་དེ་སྔགས་གྲུབ་པའི་རྣལ་འབྱོར་པ་རྣམས་ཀྱིས་ཏིང་ངེ་འཛིན་གྱིས་བྱིན་གྱིས་བརླབས་པས་འཕོ་བ་མེད་པ་མཐའ་དག་འཆི་མེད་སྟེར་བའི་བདུད་རྩི་ཉིད་དུ་འགྱུར་ཏེ། འདོད་པའི་དངོས་གྲུབ་འགྱུར་མེད་བདེ་བ་གང་ཞིག་ཕལ་པ་རྣམས་ཀྱིས་བགྲོད་བྱའམ་རྟོགས་བྱ་མིན་པ་དེ་ཡང་སྲིད་པ་གསུམ་གྱི་གནས་སུ་རྣལ་འབྱོར་པ་ཡིས་བསམ་གཏན་གྱི་ཕར་ཕྱིན་གྱི་བགྲོད་བྱའོ། ། འགྱུར་མེད་མཆོག་གི་ཡེ་ཤེས་གང་ཞིག་བསྐལ་པ་གྲངས་ལས་འདས་པ་རྙེད་པར་དཀའ་བ་དག་ཀྱང་རྗེས་དྲན་གྱིས་རྡོ་རྗེ་པདྨར་བདེ་བས་བྱིན་གྱིས་བརླབས་པའི་རྣལ་འབྱོར་པ་རྣམས་ལ་རྙེད་པར་སླ་བ་ཉིད་དོ། ། རྙེད་སླ་བ་ཡིན་པ་དེ་ལྟ་བས་ན་དེ་ལྟར་རྣལ་འབྱོར་པས་རྣལ་འབྱོར་གྱི་སྟོབས་ཀྱིས་འགྱུར་མེད་ལྔའི་རྡོ་རྗེ་འཛིན་པ་ཅན་འགྱུར་མེད་ཡེ་ཤེས་བསྒྲུབས་ཏེ་སྲོག་ཆགས་རྣམས་ལ་ཐམས་ཅད་དུས་སུ་མི་འགྱུར་བའི་བདེ་རོ་མཉམ་པ་བདེ་བླག་ཏུ་སྟེར་བར་གྱུར་ཅིག་ཅེས་སྨོན་པའོ། །
ད་ནི་རིགས་ཀྱི་ལུང་ལས་བརྗོད་པའི་རིགས་ཀྱི་དབྱེ་བ་གསུངས་པ། སྒྲ་གཅན་ཞེས་པ་ལ་སོགས་པ་སྟེ། འདིར་རིགས་ཀྱི་ལུང་ནུབ་ཀྱི་ཁང་པ་ཞེས་པ། གཞུང་ཕྱི་མ་ཞེས་འགྱུར་མངས་སུ་འདོན་པས། འོག་ནས་རིགས་ཀྱི་མདོ་གཉིས་འབྱུང་བའི་གཞུང་ཕྱི་མ་ལས། དེ་རྣམས་ལྷ་མོ་བཞི་དང་ལྷ་ཞེས་པའི་བཞི་པོ་དང་ལྔ་པོ་དང་། དེ་ལས་གྱེས་པའི་ལྔ་པོ་དང་དྲུག་པོ་དང་བཞི་པོ་དང་ལྔ་པོ་དང་གསུམ་པོ་ཞེས་པ་ནི་ཕྱི་རོལ་འཇིག་རྟེན་དང་། ནང་ལུས་ལ་རྣམ་པར་སྦྱང་བའམ་སྦྱར་བར་བྱ་སྟེ། དེ་ནས་དེ་དག་རྣམ་པར་དག་པའི་ལྷ་རྣམས་ཀྱི་མཆོད་པར་བྱའོ་ཞེས་སོ། ། དེ་ནས་ལྷ་མོ་བཞི་ནི་ཕྱི་རོལ་དུ་སྒྲ་གཅན་དང་དུས་ཀྱི་མེ་དང་ཟླ་བ་དང་ཉི་མ་བཞི་པོར་བརྗོད་པའོ། །
འདི་རྣམས་ཀྱི་སྦྱོར་བ་བཞི་པོ་ནི་ཕྱི་རོལ་དུ་གདན་ནམ་གནས་བཞིའོ་ཞེས་པའི་དོན་ཏོ། ། འགྱུར་མངས་སུ། འདི་རྣམས་ཀྱི་སྦྱོར་བ་བཞི་ནི་གནས་ཞེས་བྱ་བའི་དོན་ཏོ་ཞེས་འདོན་ཏོ། ། དེ་ནས་འཇིག་རྟེན་ཁམས་ཀྱི་རྫོགས་པའི་དོན་དུ་ལྔ་པོ་རྣམས་འགྲུབ་སྟེ།

ས་དང་། ལ་སོགས་པས་ཆུ་དང་བསྲེག་ཟ་དང་རླུང་དང་རོ་སྟོང་པའི་མཐར་ཐུག་པ་ལྔ་པོ་གང་ཡིན་པ་དག་གོ ། དེ་ནས་གཟའི་ཚོགས་པ་གཅིག་ཤོས་དག་ཅེས་པ་ནི་སྔར་གྱི་གཟའ་བཞི་པོ་སྤངས་པ་བཀྲ་ཤིས་དང་གཟའ་ལྷག་པ་དང་ཕུར་བུ་དང་པ་སངས་དང་སྤེན་པ་མཇུག་རིངས་ཏེ་འདི་རྣམས་ཀྱི་ཚོགས་པ་ནི་དྲུག་པོའོ། ། དེ་ནས་ལྷུན་པོ་འདིའི་ཕྱོགས་བཞི་རྣམས་སུ་གླིང་བཞི་རྣམས་དག་ནི་བཞི་པོར་རབ་ཏུ་འགྱུར་བའོ། ། ཕྱི་རོལ་དག་ཏུ་དྲི་ལ་སོགས་པ་རྣམས་ཀྱི་ཡུལ་ལྔ་རྣམས་དག་ནི་ལྔ་པོར་གསུངས་པའོ། ། སྙིང་སྟོབས་ལ་སོགས་པའི་ཡོན་ཏན་གསུམ་པོ་རྣམས་ནི་གསུམ་པོ་སྔ་མ་ལས་གཞན་པའི་འདིའོ། ། དེ་ལྟར་ཕྱི་རོལ་དུ་སྙིང་སྟོབས་ལ་སོགས་པའི་ཡོན་ཏན་རྣམས་ནི་གསུམ་པོ་དང་གདན་ནམ་གནས་ལ་སོགས་པ་གྲུབ་པ་ཇི་ལྟ་བ་དེ་བཞིན་ཉིད་དུ་ལུས་ཀྱི་དབུས་སུ་ཡང་གནས་པར་ཤེས་པར་བྱ་སྟེ། འདིར་ལུས་བསྐྱེད་པའི་དོན་དུ་མའི་པདྨར་ཀུན་གཞི་རྣམ་པར་ཤེས་པ་ནི་སྒྲ་གཅན་ནོ། ། ཁུ་བ་འཕོ་བའི་དགའ་བ་ནི་དུས་མེའོ། ། ཁྲག་ཅེས་པ་ནི་མའི་རྡུལ་ནི་ཉི་མའོ། ། བདུད་རྩི་ཞེས་པ་ཁུ་བ་ནི་ཟླ་བ་སྟེ་འདི་རྣམས་ནི་དང་པོར་ལུས་ཀྱི་རིགས་བསྐྱེད་པའི་རྒྱུ་བཞི་པོ་དག་གོ །
བཞི་པོ་དེ་ལས་གང་ཞིག་རུས་ལ་སོགས་པ་ནི་ལྔ་པོ་སྟེ། རུས་པ་ནི་སའོ། ། ཆུ་སེར་ནི་ཆུའོ། ། ཁྲག་ནི་མེའོ། ། ཤ་དང་ལྤགས་པ་ནི་རླུང་ངོ་། ། རྐང་ནི་ནམ་མཁའ་ལ་སྟེ་མཐའ་དག་རྣམས་ཀྱང་ལྔ་པོའོ། ། དེ་ནས་མིག་ལ་སོགས་པ་དྲུག་པོ་སྟེ་ཞེས་པ་ནི། མིག་ནི་བཀྲ་ཤིས་སོ། ། རྣ་བ་ནི་གཟའ་ལྷག་གོ ། ལྕེ་ནི་ཕུར་བུའོ། །
སྣ་ནི་པ་སངས་སོ། ། ལུས་ཀྱི་དབང་པོ་ནི་སྤེན་པའོ། ། ཡིད་ཀྱི་དབང་པོ་ནི་མཇུག་རིང་སོ། ། ཞེས་པ་དྲུག་པོའོ། ། དེ་བཞིན་དུ་ལག་པ་རྐང་པ་དག་ནི་བཞི་པོའོ་ཞེས་པ་ལ་ལག་པ་གཡོན་པ་ནི་ཤར་གྱི་གླིང་ངོ་། ། ལག་པ་གཡས་པ་ནི་ལྷོའི་གླིང་ངོ་། ། རྐང་པ་གཡས་པ་ནི་ནུབ་ཀྱི་གླིང་ངོ་། ། རྐང་པ་གཡོན་པ་ནི་བྱང་གི་གླིང་ངོ་ཞེས་པ་བཞི་པོའོ། ། འདི་སྔར་བཤད་པ་དང་མི་མཐུན་པ་ནི་ལུས་ཀྱི་རིགས་བསྐྲུན་པའི་རྒྱུ་ཡིན་པས་མགོ་མེར་བསྟན་ནས་ཁ་ནུབ་ཀྱི་དབང་དུ་བྱས་པའོ། ། ལག་པ་རྐང་པ་ལ་གནས་སོར་མོ་རྣམས་ནི་ལྔ་པོའོ། །
ཞེས་པ་ལ། འདིར་མཐེ་བོང་ནི་དྲིའོ། ། མཛུབ་མོ་ནི་རོའོ། ། གུང་མོ་ནི་གཟུགས་སོ། ། མིང་མེད་ནི་རེག་བྱའོ། ། མཐེ་ཆུང་ནི་སྒྲ་སྟེ་ས་ལ་སོགས་པའི་ཡོན་ཏན་གྱི་སྒོ་ནས་སོ། ། འདིར་ཡང་གོང་དང་མི་མཐུན་པ་ནི་མུ་སྟེགས་ཀྱི་ལུགས་སུ་བྱས་པའོ། ། སོར་མོ་ལྔ་པོ་དེ་རྣམས་ཀྱི་ཚིགས་གསུམ་པོ་ནི་གསུམ་པོར་བརྗོད་དེ། དང་པོའི་ཚིགས་ནི་སྙིང་སྟོབས་ཀྱི་ཡོན་ཏན་ནོ། ། དབུ་མའི་ཚིགས་ནི་རྡུལ་གྱི་ཡོན་ཏན་ནོ། །
མཐའི་ཚིགས་ནི་མུན་པའི་ཡོན་ཏན་ནོ། ། འདིར་ཡང་གོང་དང་མི་མཐུན་པ་ནི་སྔ་མ་བཞིན་ནོ། ། མུན་པའི་མཐར་སེན་མོའི་ཚོགས་ནི་གཙོ་བོ་སྟེ་གང་ཞིག་འདིར་ནི་ཕྱི་རོལ་གྱི་རིམ་པ་མཐའ་དག་ནང་ལུས་ཀྱི་རིགས་འདི་ལ་ནི་གནས་པར་རིག་པར་བྱ་ཞེས་པ་རིགས་པའོ། ། ད་ནི་གདན་ལ་སོགས་པ་རྣམས་ཀྱི་དབྱེ་བ་གསུངས་པ། ས་འཛིན་ཞེས་པ་ལ་སོགས་པ་སྟེ། འདིར་གདན་ནམ་གནས་རེ་རེ་ལ་རིམ་རིམ་མིན་སྔ་ཕྱི་གཉིས་གཉིས་ཏེ་རྐང་པ་བཞི་བཞི་ཡོད་པའི་དབང་གིས་དབྱེ་བ་བཞིའོ། ། དེ་ལྟར་ན་གདན་ནམ་གནས་བཞི་པོ་དེ་ལ་རྐང་པ་བཞི་ཉིད་ཀྱི་དབྱེ་བས་ས་གཞི་འཛིན་པ་ཞེས་པ་རྒྱལ་པོའི་མིང་སྟེ་བཅུ་དྲུག་གོ ། དེ་ཉིད་རབ་དབྱེ་རྣམས་ཞེས་པ་རུས་པ་ལ་སོགས་པ་ལྔ་རྣམས་ནི་ཉི་ཤུ་རྩ་ལྔ་སྟེ། ཀུན་འབྱུང་གི་བདེན་པ་ཡིན་པའི་ཕྱིར། གང་ན་འབྱུང་བ་གཅིག་ཡོད་པ་དེ་ལྔ་ཀ་གནས་པ་སྟེ།
དེའི་ཕྱིར་འབྱུང་བའི་དབྱེ་བས་ཉི་ཤུ་རྩ་ལྔའོ། ། རོ་ཡིས་བསྒྱུར་བའི་རོ་ཞེས་པ་དྲུག་གིས་བསྒྱུར་བའི་དྲུག་ནི་སུམ་ཅུ་རྩ་དྲུག་ཏུ་འགྱུར་ཏེ། དལ་བའི་སྔ་རྐང་གསུམ་གྱི་རྐང་གསུམ་སྟེ། རྐང་པ་དྲུག་གི་དབང་གིས་བཀྲ་ཤིས་ལ་སོགས་པ་དྲུག་རྣམས་ཀྱི་དབྱེ་བའོ། ། རྐང་ལག་བཞི་པོ་ལ་ཉི་མ་ཞེས་པ་དབྱེ་བ་བཅུ་གཉིས་པ་སྟེ་ལག་པ་དང་རྐང་པའི་ཚིགས་ཀྱི་དབྱེ་བ་བཅུ་གཉིས་དང་ཕྱི་རོལ་དུ་ཟླ་བ་བཅུ་གཉིས་དང་ཁྱིམ་བཅུ་གཉིས་ཀྱི་དབྱེ་བ་ལས་སོ། ། སོར་མོ་ལྔ་པོ་ལ་ཉི་ཤུ་ཞེས་པ་སྟེ་ལག་པ་དང་རྐང་པའི་དབྱེ་བས་ཏེ་སོར་མོའི་གྲངས་སོ། ། དེ་བཞིན་དུ་སོར་མོའི་ཚིགས་རྣམས་ལ་གསུམ་གྱི་དབྱེ་བས་དྲུག་ཅུ་སྟེ། དབྱེ་བ་འདི་རྣམས་མི་རྣམས་དང་ལྷ་རྣམས་དག་གི་མཐའ་དག་ལུས་ལ་གནས་པ་ཞེས་པ་མ་དག་པའི་ལུས་ལ་གནས་པ་སྟེ་དྲི་མ་མེད་པའི་ལུས་ལ་གནས་པ་ནི་མ་ཡིན་ནོ་ཞེས་པའི་དོན་ཏོ། ། ཆོས་དེ་ཐམས་ཅད་གཅིག་ཏུ་བསྡུས་པའི་གྲངས་ནི་བུག་པ་དུས་དང་ཟླ་བའི་གྲངས་ཞེས་པ་བརྒྱ་དྲུག་ཅུ་རྩ་དགུར་འགྱུར་རོ། ། དེ་དག་ཐམས་ཅད་བསྡུས་པ་ཞེས་པ་དེ་རྣམས་ཀྱི་རྩ་བ་བཞི་ལྔ་དྲུག་བཞི་ལྔ་གསུམ་རྣམས་གཅིག་ཏུ་བསྡུས་པ་ལས་སུམ་འགྱུར་དགུ་རུ་འགྱུར་ཏེ་ཞེས་པ་ཉི་ཤུ་རྩ་བདུན་ནོ། །
དེ་རྣམས་སླར་ཡང་བརྟེན་པ་ཞི་བ་ཡེ་ཤེས་ཀྱི་སྐྱེད་བྱེད་ཁུ་བ་དང་། རྟེན་ནུས་མ་རྣལ་འབྱོར་མའི་རང་བཞིན་རྩའི་དབྱེ་བས་རྟེན་དང་བརྟེན་པའི་ཆོས་ཀྱིས་ཉེར་བདུན་ཉིས་འགྱུར་ལྔ་བཅུ་རྩ་བཞིའོ་ཞེས་པ་རིག་པར་བྱའོ། ། ལུས་ཀྱི་རིགས་འདི་ལ་གང་ཞིག་ནང་དུ་སྲོག་གི་རླུང་རྩ་ལ་ཡང་དག་པར་རྒྱུ་བ་དང་། ཕྱིར་གཟའ་རྣམས་དག་གི་རྒྱུ་སྐར་ལ་ཡང་དག་པར་རྒྱུ་བ་སྟེ། འདི་རྣམས་ཀྱི་ཡང་དག་པར་རྒྱུ་བ་གང་ཡིན་པ་དེ་ནི་སླར་ཡང་ནང་པ་ལས་གཅིག་ཤོས་ཕྱི་རོལ་པ་ཉིད་ཀྱི་གང་ཟག་དབང་ཕྱུག་གི་བཀའ་ལ་དགའ་བ་རྣམས་ཀྱིས་རྣལ་འབྱོར་མའི་ཡང་དག་པར་རྒྱུ་བར་བརྗོད་དོ། ། དེ་སྐད་དུ་རིགས་ཀྱི་རྩ་བ་དང་ཕྱི་མའི་མདོ་གཉིས་ཡོད་པ་རྩ་བའི་མདོ་ལས་བཤད་པ། གང་ཞིག་རིགས་བསྐྱེད་པའི་རྒྱུའི་རྟེན་དྲག་པོའི་ནུས་མ་བྷ་ག་ཞེས་བྱ་བའི་གཟུགས་ཅན་དེ་ནི་རླུང་རྣམ་པ་གསུམ་གྱི་བགྲོད་པའི་གནས་རྩ་གསུམ་དང་ལྡན་པ་ཡི་གེ་ཨ་ཨུ་མ་གསུམ་མམ། ཨོཾ་བྷུ་བྷྭོ་གསུམ་དང་། རྡུལ་མུན་སྙིང་སྟོབས་ཀྱི་རང་བཞིན་ཡོན་ཏན་གསུམ་མཚོན་པས་གྲུ་གསུམ་པ་སྟེ་བྷ་ག་དེ་ལ་དཔལ་ལྡན་ཨོ་ཌི་ཡ་ན་ཨུ་རྒྱན་ཏེ་མཆོག་གི་ཆ་ཁུ་བ་དང་བཅས་པ་ཤིན་ཏུ་གསལ་བར་དབུས་སུ་གནས་ཤིང་ཞེས་སྦྱར་ཏེ། རབ་ཏུ་གསལ་བར་དབུས་སུ་གནས། །
ཞེས་རྭས་སོ། ། བྷ་ག་དེའི་གཡས་ཟུར་ཉིད་དུ་རབ་ཏུ་གསལ་བར་དཔལ་ལྡན་ཛཱ་ལན་དྷ་ར་དྲ་བ་འཛིན་པ་ཞེས་བྱ་བ་གནས་པ་སྟེ། ཞེས་ཅུང་ཟད་འགྱུར་བཅོས་སོ། ། གཡོན་ཟུར་དུ་དཔལ་ལྡན་པཱུརྞ་གི་རིའམ་གང་བའི་གནས་ཞེས་བྱ་བ་གནས་ལ་མཆོད་སྦྱིན་གྱི་དོན་དུ་ཕྱུགས་ཀྱི་སྐྱེ་བོ་འཆི་བའི་འཇིགས་པ་བྱེད་པའི་ནགས་ཀཱ་མ་རཱུ་པ་འདོད་པའི་གཟུགས་ནི་བྷ་ག་དེའི་རྩེ་མོར་གནས་སོ། ། དེ་ལྟར་བྷ་ག་དེ་ནི་བརྟན་གཡོ་མ་ལུས་པ་ལ་ཀུན་ནས་ཁྱབ་བྱེད་འགྲོ་བ་རྣམས་གནས་པ་དང་འཇིག་པ་དང་སྐྱེད་པར་བྱེད་པ་དང་ཡུལ་ཐམས་ཅད་ལ་ལོངས་སྤྱོད་པས་ཁྱབ་བྱེད་མ་ནི་དྲག་པོའི་ནུས་མ་དྲག་མོའི་རང་བཞིན་ཏེ། རྟེན་ནུས་མ་དེའི་དབུས་ན་གནས་པ་བརྟེན་པ་དབང་ཕྱུག་གི་རྟགས་ནི་བྱེད་ལས་མཆོག་གི་བདེ་བ་ཁུ་བ་འཕོ་བའི་བདེ་བ་བྱེད་ལ། ཁུ་བ་ཐིག་ལེ་དང་ནཱ་ད་སྟོང་པའི་སྒྲ་ཙམ་ཁོང་ན་གནས་ཤིང་རྟག་ཏུ་ལྷན་ཅིག་སྐྱེས་པའི་དགའ་བའི་ཤིན་ཏུ་ཞི་བ་སྐྱེད་བྱེད་ཡོད་དེ། དེ་ཡིས་སྟེང་ནས་སྲུབ་པར་བྱེད་པ་ན་བུད་མེད་ལ་སེམས་པ་དང་རེག་པ་དང་རྡོ་རྗེ་ཞུགས་པ་དང་བསྲུབ་པ་དང་ཐིག་ལེ་ལྷུང་བ་དང་ཆགས་པ་དང་བྲལ་བའི་གནས་སྐབས་རྣམ་པ་དྲུག་གིས་རྣམ་པར་ཕྱེ་བ་རྣམས་ཀྱིས་འདོད་པའི་དེ་ཁོ་ན་ཉིད་དགའ་བ་གསུམ་པོ་འདི་རྣམས་བྱེད་ཅིང་། མཆོག་གི་ལུས་སྐྱོད་པར་བྱེད་པ་ལུས་ཀྱི་རིགས་ཀྱི་རྩ་བ་སྒུར་འཁྱོག་མ་ཞེས་བྱ་བ་ལ་ཕྱག་འཚལ་ཞེས་པའི་རིགས་པ་སྟེ་ཚུལ་གྱིས་སེམས་ཅན་ཐམས་ཅད་ལ་ཀུན་རྫོབ་ཀྱི་ལྷན་ཅིག་སྐྱེས་པའི་དགའ་བ་འབེབས་པར་བྱེད་མ་ནི་བྷ་ག་ཞེས་བྱ་བའི་རང་བཞིན་ནོ། ། ཞེས་རྭ་མངས་སུའོ། །
དེ་ལས་རིགས་ཀྱི་མདོ་ཕྱི་མས་ལུས་རྫོགས་པར་བྱེད་པའི་རྒྱུ་བསྟན་པ་ནི་འདི་ལྟ་སྟེ། ཀཱ་མ་རཱུ་པར་ས་བོན་ནི་ཀཱུ་ཡིག་པཱུ་ལི་ར་མ་ལ་ཡའི་གནས་སུ་ས་བོན་པུ་ལྀ་ཀའི་ཡི་གེ་རྣམས་ཀྱི་དང་པོ་པཱུ་དང་ཛཱ་ལན་དྷ་རའི་གནས་ས་བོན་ཨར་ཛི་ཉིད་ཅེས་པའི་ཛཱི་ཉིད་དེ། རྭས། ཀུ་ཡིག་ཀཱ་མ་རཱུ་པ་ཡིན་ཏེ་གང་བའི་གནས་སུ་པཱུ་སྟེ། ཛཱ་ལན་དྷ་རར་ཛི་ཉིད་དོ་ཞེས་འདོན་པ་ལྟར་བཤད་པའོ། ། དཔལ་ལྡན་བྷ་གའི་དབུས་ཀྱི་གནས་སུ་ཨོཌྱ་སྐུ་གསུང་ཐུགས་ཀྱི་ཐིག་ལེ་རྣམ་པ་གསུམ་གྱི་ལམ་རྩ་གསུམ་དུ་བགྲོད་ཅིང་གནས་པའི་འབྱུང་བཞིའི་རླུང་གི་རང་བཞིན་གྱི་ལྷ་ཚངས་མོ་དྲག་མོ་ཁྱབ་འཇུག་མ་ཕག་མོ་རྣམ་པ་བཞི་ནི་ཟུར་གསུམ་གྱི་དབྱིབས་བྷ་ག་ཉིད་ལ་གནས་པ་སྟེ། དཔལ་ལྡན་དབུས་གནས་ཨུ་རྒྱན་ཡིན་ཏེ་ལམ་ནི་རྣམ་པ་གསུམ་གནས་ལྷ་ནི་ཟུར་གསུམ་དབྱིབས། ཞེས་འགྱུར་མངས་དང་། དཔལ་ལྡན་ཨོ་ཌ་གྲུ་གསུམ་གནས་གྱུར་ཞེས་རྭ་འདོན་པས་སོ། ། དེ་ཡིས་གྲུབ་པ་རུས་པ་ལ་སོགས་པ་རྣམས་ཀྱང་འབྱུང་བ་ལྔ་སྟེ།
སོན་ཌ་ར་ལ་ཀ་དང་བཅས་པའི་གནས་བཞི་པོ་དེ་རྣམས་སྔར་བསྟན་པའི་ལྷ་མོ་བཞི་དང་། གཞོན་ནུ་མ་དང་བཅས་པ་ལྔའི་གནས་ཏེ། དོན་དམ་བསྙེན་པར། ཚངས་པ་མོ་ནི་ས་ཡིན་ཆུ་ནི་དྲག་མོ་སྟེ། ། མེ་ནི་གཞོན་ནུ་མར་གྱུར་རླུང་ནི་ནག་མོའོ། ། སྟོང་པ་ཕག་མོ་ཡིན་ཞིང་། ཞེས་སོགས། དེའི་ཕྱིར་ཚངས་པ་དྲག་པོ་ཁྱབ་འཇུག་གི་ནུས་མ་གསུམ་མམ་གཤིན་རྗེ་གནོད་སྦྱིན་གྱི་ཡུམ་དང་བཅས་པ་ནུས་མ་ལྔའི་གནས་རིགས་རྒྱུད་ཀྱི་ལྗོན་ཤིང་བསྐྱེད་མ་སྒུར་འཁྱོག་མ་ཞེས་བྱ་བ་ལ་ཕྱག་འཚལ་ཞེས་པ་སྟེ། དེ་ལྟར་རིག་བྱེད་ཀྱི་གྲུབ་མཐའ་ལས་བཤད་པའི་མཆོག་ཏུ་གསང་བའི་དེ་ཁོན་ཉིད་འདི་ནི་རིགས་ལས་བྱུང་བ་མཐོ་རིས་ཀྱི་དོན་དུ་སེམས་ཅན་བསད་པའི་ཤ་ཟ་བར་བྱ་བ་རིག་བྱེད་ཀྱི་གསང་བའི་དེ་ཁོ་ནར་སྟོན་པའི་ལྷ་མིན་དང་བདུད་ཀྱི་རིས་རྣམས་ཀྱིས་མི་ཤེས་སོ་ཞེས་པ་རིགས་ཀྱི་མདོའི་དོན་ངེས་པའོ། ། དེ་ལྟར་རིགས་ཅན་བདུད་ཀྱི་རིས་ཟས་ཀྱི་ལྷ་མ་ཡིན་དག་གིས་མཆོག་ཏུ་གསང་བ་འདི་ནི་མི་ཤེས་སོ་ཞེས་འདོན་པས་སོ། །
ད་ནི་གནས་པ་བཅུ་དགུ་པ་ཆོས་ཡང་དག་པར་བསྡུ་བ་དང་རྩིས་ཀྱི་མིང་བསྡུ་བའི་ངོ་བོ་ཉིད་ཀྱིས་གནས་པ་བསྟན་པའི་ཕྱིར་སངས་རྒྱས་རྣམས་ཀྱི་ཆོས་ཡང་དག་པར་སྡུད་པ་གསུངས་པ། ཡེ་ཤེས་ཞེས་པ་ལ་སོགས་པ་སྟེ། འདིར་དུས་ཀྱི་འཁོར་ལོ་ལ་རྣལ་འབྱོར་པས་ཆོས་ཡང་དག་པར་སྡུད་པ་ཞེས་ནས་དེ་ནས་རྒྱུད་བསྟན་པར་བྱའོ། ། གཞན་དུ་ན་ཆོས་ཡང་དག་པར་སྡུད་པ་ཞེས་པ་མེད་ན་སློབ་མ་ལ་ལམ་ངན་པ་སྟོན་པར་འགྱུར་བའི་ཕྱིར་རོ། ། དེས་ན་ཆོས་ཡང་དག་པར་བསྡུད་པའི་འགྲེལ་པ་བྲི་བར་བྱ་སྟེ། འདིར་ཡེ་ཤེས་ནམ་མཁའ་གཉིས་དང་ཞེས་པ་ལ་ཡེ་ཤེས་ནི་འཛིན་པར་བྱེད་པའི་སེམས་དང་། ནམ་མཁའ་ནི་གཟུང་བར་བྱ་བ་སྟོང་པའི་གཟུགས་སོ། ། གཉིས་པོ་དེ་ནི་ཤེས་རབ་དང་ཐབས་ཏེ། དེ་གཉིས་གཅིག་ཏུ་གྱུར་པ་ཤེས་རབ་ཐབས་སྦྱོར་བ་ཡིན་གྱི་བྷ་ག་དང་རྟགས་ཡང་དག་པར་སྦྱོར་བ་ནི་ཤེས་རབ་ཐབས་སྙོམས་པར་འཇུག་པ་མ་ཡིན་ནོ། ། འདི་མངོན་སུམ་དུ་བྱས་པས་ཞེས་འགྱུར་མངས་ལྟར་ཏེ།
ཐེག་པ་གསུམ་སྟོན་པ་པོར་འགྱུར་ཞིང་ཆོས་ཡང་དག་པར་སྡུད་པ་ཞེས་རྭ་མངས་ཏེ་རིག་པ་པོར་འགྱུར་རོ། ། འདིར་ནི་སླར་ཡང་གཞན་པ་ཐེག་པ་གསུམ་དག་ནི་ཉན་ཐོས་ཀྱི་ཐེག་པ་དང་། རང་སངས་རྒྱས་ཀྱི་ཐེག་པ་དང་། ཡང་དག་པར་རྫོགས་པའི་སངས་རྒྱས་ཀྱི་ཐེག་པའོ། ། དང་པོ་ནི། མངོན་རྟོགས་རྒྱན་དུ། ལམ་ཤེས་ཉིད་ཀྱི་ཚུལ་ལ་ནི། ། འཕགས་པའི་བདེན་པ་བཞི་དག་ནི། ། རྣམ་པ་མི་དམིགས་སྒོ་ནས་ནི། ། ཉན་ཐོས་ལམ་འདི་ཤེས་པར་བྱ། །
ཞེས་པའི་ཤུགས་ལ་བསྟན་པ་ལྟར་འཕགས་པའི་བདེན་བཞི་རྣམ་པ་བཅུ་དྲུག་གི་སྒོ་ནས་དམིགས་ཤིང་རྣམ་པ་མི་རྟག་སོགས་བཅུ་དྲུག་གི་མཚན་མར་འཛིན་པའི་ཚུལ་གྱིས་བསྒོམ་པའོ། ། གཉིས་པ་ནི། མངོན་རྟོགས་རྒྱན་དུ། གཟུང་དོན་རྟོག་པ་སྤོང་ཕྱིར་དང་། ། འཛིན་པ་མི་སྤོང་ཕྱིར་ན་ཡང་། ། རྟེན་གྱི་བསེ་རུ་ལྟ་བུའི་ལམ། ། ཡང་དག་བསྡུས་པས་ཤེས་པར་བྱ། ། ཞེས་པས་གཟུང་བ་ཕྱིའི་དོན་ཡོད་པར་རྟོག་པ་སྤོང་བ་དང་གཉེན་པོ་གཟུང་བ་རང་བཞིན་མེད་པར་རྟོགས་ཤིང་འཛིན་མེད་དུ་མ་རྟོགས་པ་དང་། རྟོགས་པ་དེའི་རྟེན་རང་རྒྱལ་གྱི་རིགས་དང་གསུམ་གྱིས་ཁྱད་པར་དུ་བྱས་པ་སྟེ། ཕྱིའི་དོན་དུ་མེད་པས་སེམས་སུ་བཏགས་པ་ཙམ་གྱི་གཟུགས་ཚོར་གྱི་ཆོས་རྣམས་ལ་དམིགས་ནས་གང་ཟག་དང་ཆོས་ཀྱི་བདག་གི་ཕྱོགས་གཅིག་གཟུང་བ་ཕྱིའི་དོན་དུ་མི་དམིགས་པ་དང་།
རྟེན་འབྲེལ་ཡན་ལག་བཅུ་གཉིས་ལུགས་འབྱུང་ལུགས་བཟློག་ཏུ་བསྒོམ་པའོ། ། གསུམ་པ་ནི་ཆོས་ཐམས་ཅད་མི་དམིགས་པའི་ཚུལ་གྱིས་རང་བཞིན་མེད་པར་སྒོམ་པའམ། འདི་ཉིད་ལྟར་རྣམ་ཀུན་མཆོག་ལྡན་གྱི་སྟོང་ཉིད་དང་འགྱུར་མེད་བདེ་བ་གཉིས་སུ་མེད་པའི་ཚུལ་གྱིས་སྒོམ་པ་སྟེ། འདིར་རང་རང་གི་ཐོབ་བྱ་མཐར་ཐུག་པར་འགྲོ་བའི་ཕྱིར་ཐེག་པའོ། ། དཀོན་མཆོག་གསུམ་པོ་ཡང་ནི་སངས་རྒྱས་དཀོན་མཆོག་དང་ཆོས་དཀོན་མཆོག་དང་དགེ་འདུན་དཀོན་མཆོག་སྟེ་ཆོས་སྟོན་པ་པོ་དང་། དེས་བསྟན་པའི་ཆོས་ལམ་དང་། ཞུ་བ་པོའོ། ། དེ་བཞིན་དུ་དགེ་བའི་རྩ་བ་གསུམ་ནི་འདི་ལྟ་སྟེ། བྱང་ཆུབ་ཏུ་སེམས་བསྐྱེད་པ་དང་བདག་གཞན་མཉམ་བརྗེའི་སྙིང་རྗེ་སྒོམ་པ་ལྷག་པའི་བསམ་པ་རྣམ་པར་དག་པ་དང་། མི་རྟོག་པའི་སྒོམ་པས་བདག་ཏུ་འཛིན་པ་དང་བདག་གིར་འཛིན་པ་ཡོངས་སུ་སྤངས་པའོ། །
དེ་བཞིན་དུ་སངས་རྒྱས་ལ་སྲིད་ཞིའི་ཉེས་པ་ལས་སྐྱོབ་པའི་སྐྱབས་སུ་འཛིན་པ་དང་། ཆོས་སྟོང་ཉིད་སྙིང་རྗེའི་སྙིང་པོ་ཅན་ལ་སྐྱབས་སུ་འཛིན་པ་དང་། ཕྱི་ནང་གི་དགེ་འདུན་ལ་སྐྱབས་གནས་སུ་འཛིན་པ་སྟེ་དེ་ལྟར་སྐྱབས་སུ་འགྲོ་བ་གསུམ་མོ། ། སེམས་ཅན་རྣམས་ཀྱི་ཉོན་མོངས་བཞི་ནི་སྲིད་པ་དང་སྲིད་པའི་ཡོ་བྱད་འདོད་པའི་འདུན་པ་འདོད་ཆགས་དང་། སེམས་ཅན་དང་སེམས་ཅན་མིན་པ་ལ་ཀུན་ནས་མནར་སེམས་པ་ཞེ་སྡང་དང་། ཀུན་རྫོབ་དང་དོན་དམ་པའི་དེ་ཁོ་ན་ལ་རྨོངས་པའི་གཏི་མུག་དང་། ཟག་བཅས་ཀྱི་ཆོས་ཀྱིས་སེམས་ཁེངས་པའི་ང་རྒྱལ་ལོ། ། བདུད་བཞི་ནི་ན་རྒས་ཀྱི་མཚན་ཉིད་ཅན་ཕུང་པོའི་བདུད་དང་། ཉོན་མོངས་པ་དང་ཉེ་ཉོན་གྱི་མཚན་ཉིད་ཅན་གྱི་ཉོན་མོངས་པའི་བདུད་དང་། ཚེ་དང་དབང་པོ་དང་རྣམ་ཤེས་འགག་པའི་མཚན་ཉིད་ཅན་འཆི་བདག་གི་བདུད་དང་།
བུད་མེད་ལ་ཡིད་གཡོ་བའི་སྒྲིབ་པ་ལྔའི་མཚན་ཉིད་ཅན་ལྷའི་བུའི་བདུད་དེ། འདི་ཉིད་ལས་ཐིག་ལེ་བཞི་འཕོ་ཞེས་སྔར་བསྟན་པའོ། ། འདི་རྣམས་རྣམ་པར་ཉམས་པར་བྱེད་པ་སངས་རྒྱས་རྣམས་ཀྱིས་ཚངས་པའི་གནས་བཞི་རྣམས་ནི། དམིགས་པ་སེམས་ཅན་ལ་དམིགས་ནས་རྣམ་པ་ཕན་བདེ་དང་ཕྲད་པར་འདོད་པ་བྱམས་པ། སྡུག་བསྔལ་དང་བྲལ་བར་འདོད་པ་སྙིང་རྗེ་དང་། ཐོབ་པའི་བདེ་བ་དང་མི་འབྲལ་བར་འདོད་པ་དགའ་བ་དང་། ཆོས་བརྒྱད་མགོ་སྙོམས་པར་འདོད་པ་བཏང་སྙོམས་ཏེ། འདི་ཉིད་ལྟར་ན། རྟག་མི་རྟག་སོགས་གཉིས་འཛིན་ཐམས་ཅད་དང་བྲལ་བ་དང་། འགྱུར་མེད་བདེ་བ་དང་།
གཞོམ་མེད་ཀྱི་སྒྲས་གདུལ་བྱ་དགའ་བར་བྱེད་པ་དང་། ཉོན་མོངས་ཀྱི་གཉེན་པོར་ལམ་འདྲེན་པའི་སྤྲུལ་པ་སྣ་ཚོགས་སྤྲུལ་པའོ། ། དེ་བཞིན་དུ་དང་ཡིག་གིས་བསྡུས་པ་རྣམ་པར་ཐར་པ་བཞི་ནི་ཆོས་ཐམས་ཅད་རྒྱུ་དང་འབྲས་བུ་སྟོང་པར་རྟོགས་པའམ་རྣམ་ཀུན་མཆོག་གི་སྟོང་པ་ཉིད་དང་། རྟོག་པ་ཐམས་ཅད་དང་བྲལ་བའི་ཡེ་ཤེས་སམ་རྒྱུ་དང་འབྲས་བུའི་མཚན་མ་མི་དམིགས་པ་མཚན་མ་མེད་པ་དང་། རང་གི་ངོ་བོ་སྐྱེ་འཇིག་གནས་པས་སྟོང་པས་ཆོས་གང་ཡང་མ་དམིགས་པས་ཆོས་ཀུན་ལ་སྨོན་པ་དང་བྲལ་བའམ། སྨོན་ལམ་གྱི་མཚན་མར་འཛིན་པའི་དམ་བཅའ་མི་དམིགས་པ་སྨོན་པ་མེད་པ་དང་། གཉིས་མེད་ཡེ་ཤེས་སམ་ཁམས་དཀར་དམར་སྲོག་རྩོལ་རྣམ་ཤེས་ཀྱི་མངོན་པར་འདུ་བྱེད་པ་མེད་པ་མངོན་པར་འདུས་མ་བྱས་པའི་རྣམ་པར་ཐར་པའོ། ། སླར་ཡང་ངེས་པར་རྫུ་འཕྲུལ་གྱི་རྐང་པ་བཞི་ནི་འདུན་པའི་དབང་གིས་བརྩོན་འགྲུས་རྩོམ་པའི་ཚེ་གུས་པས་སྦྱོར་བ་ན་སེམས་རྩེ་གཅིག་པ་ཉིད་ལ་རེག་པ་འདུན་པའི་དང་། བརྩོན་འགྲུས་རྩོམ་པའི་ཚེ་རྒྱུན་དུ་སྦྱོར་བ་ན་སེམས་རྩེ་གཅིག་པ་ཉིད་ལ་རེག་པ་བརྩོན་འགྲུས་ཀྱི་དང་། སྔོན་གྱི་ཏིང་ངེ་འཛིན་བསྒོམས་པའི་ས་བོན་ལ་བརྟེན་ནས་སེམས་ཀྱི་སེམས་འཛིན་པ་ན་སེམས་རྩེ་གཅིག་པ་ཉིད་ལ་རེག་པ་སེམས་ཀྱི་དང་།
དམིགས་པ་རྣམ་པར་འབྱེད་པ་ན་སེམས་རྩེ་གཅིག་པ་ཉིད་ལ་རེག་པ་དཔྱོད་པའི་རྫུ་འཕྲུལ་གྱི་རྐང་པའོ། ། ཅིའི་ཕྱིར་རྫུ་འཕྲུལ་གྱི་རྐང་པ་ཞེས་བྱ་ཞེ་ན། རྫུ་འཕྲུལ་འདས་པའི་ཆོས་མངོན་ཤེས་ལ་སོགས་པ་རྣམས་ཡིན་ལ་དེའི་རྒྱུ་ཡིན་པའི་ཕྱིར་ན་དེ་སྐད་ཅེས་བྱ་སྟེ། དབུས་མཐར། དེར་གནས་ལས་སུ་རུང་བ་ཉིད། ། དོན་རྣམས་ཐམས་ཅད་འབྱོར་བར་བྱེད། ། ཅེས་སོ། ། དེའི་རྒྱུ་དང་དགོས་པ་ནི་གང་ཞེ་ན། ཉེས་པ་ལྔ་སྤང་བའི་ཕྱིར་སྤོང་བའི་འདུ་བྱེད་བརྒྱད་བསྒོམས་པའི་རྒྱུ་ལས་བྱུང་བའོ། ། ཉེས་པ་ལྔ་ནི་སྦྱོར་བའི་ཚེ་ལེ་ལོ།
བརྩོན་པའི་ཚེ་གདམ་ངག་བརྗེད་པ། མཉམ་བཞག་གི་ཚེ་བྱིང་རྒོད་དུ་གྱུར་པ། དེའི་ཚེ་གཉེན་པོ་མངོན་པར་འདུ་མི་བྱེད་པའི་སེམས་པ། བྱིང་རྒོད་ཞི་བས་སེམས་མཉམ་པ་ན་དམིགས་པ་གཞན་མངོན་པར་འདུ་བྱེད་པ་སྟེ། དུས་མཐར། ཉེས་པ་ལྔ་སྤོང་འདུ་བྱེད་དང་། ། རྟེན་པའི་རྒྱུ་ལས་བྱུང་བའོ། ། ལེ་ལོ་དང་ནི་གདམ་ངག་རྣམས། ། བརྗེད་དང་བྱིང་དང་རྒོད་པ་དང་། ། འདུ་མི་བྱེད་དང་འདུ་བྱེད་དེ། །
འདི་དག་ཉེས་པ་ལྔར་འདོད་དོ། ། ཞེས་སོ། ། འདུ་བྱེད་བརྒྱད་ནི། ལེ་ལོའི་གཉེན་པོ་བཞི་སྟེ། རྩོལ་བའི་རྒྱུ་འདུན་པ་དང་། རྩོལ་བ་ལ་གནས་པ་བརྩོན་འགྲུས། འདུན་པའི་རྒྱུས་དད་པ། རྩོལ་བའི་འབྲས་བུ་ལུས་སེམས་ལས་སུ་རུང་བའི་ཤིན་ཏུ་སྦྱངས་སོ། ། ལྷག་མ་བཞི་ནི་ཉེས་པ་བཞིའི་གཉེན་པོ་སྟེ། གདམ་ངག་གི་དམིགས་པ་མ་བརྗེད་པའི་དྲན་པ།
དྲན་པ་མ་བརྗེད་པའི་བྱིང་རྒོད་རྟོགས་པའི་ཤེས་བཞིན། བྱིང་རྒོད་རྟོགས་ནས་དེ་སྤང་བའི་ཕྱིར་དམིགས་པ་གཞན་འདུ་བྱེད་པའི་སེམས་པ། བྱིང་རྒོད་ཞི་ནས་ཞི་ལྷག་ཟུང་དུ་འབྲེལ་བ་ན་སེམས་རྣལ་དུ་འཇོག་པའི་བཏང་སྙོམས་ཏེ། དབུས་མཐར། གནས་དང་དེ་ལ་གནས་པ་དང་། ། རྒྱུ་དང་འབྲས་བུ་ཉིད་དུ་འོ། ། དམིགས་པ་བརྗེད་པར་མ་གྱུར་དང་། ། བྱིང་དང་རྒོད་པ་རྟོགས་པ་དང་། ། ཞི་ཚེ་རྣལ་དུ་འཇུག་པའོ། ། ཞེས་སོ། །
སེམས་ཅན་རྣམས་ཀྱི་ཟག་པ་བཞི་རྣམས་དག་ནི་འདི་ལྟ་སྟེ། འདོད་ཁམས་ཀྱི་མ་རིག་པ་དང་ལྟ་བ་མ་རྟོགས་པའི་ཉོན་མོངས་ཐམས་ཅད་འདོད་པའི་ཟག་པ་དང་། གཟུགས་ཀྱི་མ་རིག་པ་དང་། ལྟ་བ་མ་རྟོགས་པའི་ཉོན་མོངས་པ་ཐམས་ཅད་སྲིད་པའི་ཟག་པ་དང་། འདོད་སྲིད་ཀྱི་ཟག་པ་གཉིས་ཀའི་རྟེན་དུ་གྱུར་པའི་མ་རིག་པ་མ་རིག་པའི་ཟག་པ་དང་། ལྟ་ངན་ཐམས་ཅད་ལྟ་བའི་ཟག་པའོ། ། སངས་རྒྱས་རྣམས་ཀྱི་མི་འཇིགས་པ་བཞི་ནི་འདི་ལྟ་སྟེ། ཤེས་བྱའི་ཆོས་མ་ལུས་པ་ཐམས་ཅད་མཁྱེན་པར་ཞལ་གྱིས་བཞེས་པ་ལ་འཇིག་རྟེན་ན་ལྷ་དང་བདུད་ལ་སོགས་པ་གང་གིས་ཀྱང་ཆོས་དང་མཐུན་པར་རྒོལ་མི་ནུས་པས་མུ་སྟེགས་ཅན་ལ་སོགས་པས་བརྫི་མི་ནུས་པའི་ཕྱིར་འཇིགས་པ་དང་བག་ཚ་བ་མེད་པ་ཆོས་ཐམས་ཅད་མཁྱེན་པ་ལ་མི་འཇིགས་པ་དང་། ཆོས་ཐམས་ཅད་སྟོན་པ་ལ་ལྔ་མ་ལྟ་བུ་ཆོས་ཐམས་ཅད་སྟོན་པ་ལ་མི་འཇིགས་པ་དང་། ཆགས་སོགས་སྒྲིབ་པ་མེད་པའི་ལམ་དུ་གདུལ་བྱ་འཇུག་པ་ལ་སྔ་མ་ལྟ་བུ་སྒྲིབ་པ་མེད་པའི་ལམ་ལ་འཇུག་པ་ལ་མི་འཇིགས་པ་དང་།
བདག་ཉིད་ཆགས་སོགས་ཟག་པ་ཐམས་ཅད་ཟད་པར་ཞལ་གྱིས་བཞེས་པ་ལ་སྔ་མ་ལྔ་ལྟ་བུ་ཟག་པ་ཟད་པའི་ཡེ་ཤེས་ལ་གནས་པ་ལ་མི་འཇིགས་པའོ། ། བདེན་པ་བཞི་རྣམས་ནི་འདི་ལྟ་སྟེ། ཟག་བཅས་འབྲས་བུས་བསྡུས་པ་བསྡུག་བསྔལ་གྱི་བདེན་པ་དང་། ཟག་བཅས་རྒྱུས་བསྡུས་པ་ཀུན་འབྱུང་གི་བདེན་པ་དང་། འགོག་པ་ཐོབ་པའི་ཐབས་ཟག་བཅས་ཀྱི་ཆོས་ཀྱི་གཉེན་པོ་ལམ་གྱི་བདེན་པ་དང་། སོ་སོར་བརྟགས་པའི་ཤེས་རབ་ཀྱིས་ཟག་པ་འགོག་པའི་བདེན་པའོ། ། ཡང་དང་གིས་བསྡུས་པས་སླར་ཡང་རྟོན་པ་བཞི་ནི་འདི་ལྟ་སྟེ། དོན་དང་ཚིག་གཉིས་ལས་བརྗོད་བྱའི་དོན་ལ་རྟོན་པ་སྟེ་གཅེས་པར་གཟུང་བར་བྱ་ཡི། རྗོད་བྱེད་ཀྱི་ཚིག་ལ་རྟོན་པ་སྟེ་གཅེས་པར་གཟུང་བར་མི་བྱ་བ་དང་། གཉིས་མེད་ཡེ་ཤེས་ལ་རྟོན་པ་གཅེས་པར་གཟུང་བར་བྱ་ཡི།
གཟུང་འཛིན་དང་བཅས་པའི་རྣམ་པར་ཤེས་པ་ལ་རྟོན་པ་སྟེ་གཅེས་པར་མི་བྱ་བ་དང་། ངེས་པའི་དོན་དམ་པའི་བདེན་པ་རྣམ་པར་མི་རྟོག་པ་ལ་རྟོན་པར་བྱ་ཡི། ཀུན་རྫོབ་དྲང་བའི་དོན་སྤྲོས་བཅས་ལ་རྟོན་པ་གཙོ་བོར་གཟུང་བར་མི་བྱ་བ་དང་། ཆོས་བཟང་ངན་ལ་རྟོན་པ་སྟེ། གཙོ་བོར་འཛིན་པས་བླང་དོར་བྱ་ཡི། གང་ཟག་ལ་རྟོན་པས་དེའི་ཆོས་ལ་བླང་དོར་མི་བྱའོ། ། དེ་བཞིན་དུ་དྲན་པ་ཉེ་བར་བཞག་པ་བཞི་ནི། བྱིས་པ་རྣམས་འཁོར་བ་ལས་སྐྱོང་ཞིང་ཞི་བ་ཐོབ་དོན་དུ་བདེན་པ་བཞི་ལ་གཞུག་པར་བྱ་བའི་ཕྱིར་རང་གི་དབང་པོ་ལྔ་ནང་དང་། ཕྱིའི་གཟུགས་ཕྱི་དང་། གཞན་རྒྱུད་ཀྱི་མིང་སོགས་སྐྱེ་མཆེད་ཀྱི་ནང་དང་།
རྒྱུད་ཀྱི་ཕྱི་ཡིན་པས་ཕྱི་ནང་གཉིས་ཀ་སྟེ། དེ་དག་ལ་དམིགས་ནས་རང་གི་མཚན་ཉིད་ལྷ་སོ་སོའི་རྣམ་པ་དང་། སྤྱིའི་མཚན་ཉིད་ཕྱིའི་དོན་དུ་མ་དམིགས་པའི་སྒོ་ནས་དྲན་པ་མེད་ཅིང་ཡིད་ལ་བྱ་བ་མེད་པའི་ཚུལ་གྱིས་མཉམ་པར་འཇོག་པ་ལུས་དྲན་པ་ཉེ་བར་བཞག་པ་དང་། དེ་བཞིན་དུ་རང་ལུས་ལ་དམིགས་ཤིང་རང་གི་དབང་པོ་ལ་བརྟེན་པ་ནང་གི་དང་། ཕྱིའི་གཟུགས་ལ་དམིགས་ཤིང་གཞན་ལུས་ལ་བརྟེན་པའི་ཚོར་བ་ཕྱིའི་དང་། རང་ལུས་ལ་དམིགས་པའི་གཞན་རྒྱུད་ཀྱི་ཚོར་བ་དང་། ཕྱིའི་གཟུགས་ལ་དམིགས་པའི་རང་རྒྱུད་ཀྱི་ཚོར་བ་ཕྱི་ནང་གཉིས་ཀའི་ཚོར་བ་ལ་དམིགས་ནས་རང་གི་མཚན་ཉིད་དང་། སྤྱི་མཚན་གོང་ལྟ་བུར་སྒོམ་པ་ཚོར་བ་དྲན་པ་ཉེ་བར་བཞག་པ་དང་། ནང་དང་ཕྱི་དང་ཕྱི་ནང་གཉིས་ཀའི་སེམས་ལ་དམིགས་ནས་རང་གི་མཚན་ཉིད་དང་། ཕྱིའི་མཚན་ཉིད་སྔ་མ་ལྟ་བུར་སྒོམ་པ་སེམས་དྲན་པ་ཉེ་བར་བཞག་པ་དང་།
ནང་དང་ཕྱི་དང་ཕྱི་ནང་གཉིས་ཀའི་ཆོས་དགེ་མི་དགེ་ལུང་མ་བསྟན་ལ་དམིགས་ནས་རང་གི་མཚན་ཉིད་དང་། སྤྱིའི་མཚན་ཉིད་སྔ་མ་ལྟ་བུར་བསྒོམ་པ་ཆོས་དྲན་པ་ཉེ་བར་བཞག་པའོ། ། བསྡུ་བའི་དངོས་པོ་བཞི་ནི་ལུས་ལོངས་སྤྱོད་རྣམས་གཏོང་བ་སྦྱིན་པ་དང་། སྟོང་ཉིད་སྙིང་རྗེའི་ལམ་གཞན་ལ་སྟོན་པ་སྙན་པར་སྨྲ་བ་དང་། འདིར་དོན་ཞེས་པ་དོན་ཆེན་པོ་མཆོག་ཏུ་མི་འགྱུར་བ་སྟེ། དེའི་དོན་རང་གིས་སྤྱོད་ཅིང་ཉམས་སུ་ལེན་པ་དོན་སྤྱོད་པ་དང་། དོན་འགྱུར་མེད་བདེ་བ་རང་མཐུན་པར་གཞན་ཉམས་སུ་ལེན་པ་འཇུག་པ་དོན་མཐུན་པའོ། ། ཆོས་སྦྱིན་པའི་ཕྱིར་གཞན་ལ་སྦྱིན་པ་གཏོང་བ་སྟེ་ཆོས་ཀྱི་སྦྱིན་པ་བཞི་ནི། ཟག་བཅས་ཀྱི་འདུ་བྱེད་ཐམས་ཅད་སྐད་ཅིག་གིས་མི་རྟག་པ་དང་། ཟག་བཅས་ཀྱི་འདུ་བྱེད་ཐམས་ཅད་གཅིག་གིས་སྡུག་བསྔལ་གསུམ་གྱིས་ཅི་རིགས་པར་སྡུག་བསྔལ་བ་དང་།
ཆོས་ཐམས་ཅད་གང་ཟག་དང་ཆོས་ཀྱི་བདག་མེད་པ་དང་། མྱ་ངན་འཁོར་བའི་གནོད་པ་ལས་འདས་པ་ཐམས་ཅད་ནི་སྡུག་བསྔལ་དང་བྲལ་བས་ཞི་བའོ། ། ཡང་དག་པར་སྤོང་བ་བཞི་ནི། པཱ་པ་ཀ་ཞེས་པ་སྡིག་པ་ལ་ངེས་པའི་ཚིག་གི་པཱ་ཏ་ཡ་ཏི་ལྟུང་བ། ཨ་ཀ་ཀུར་བནྟི་གནོད་པར་བྱེད་པ། ཀརྨཱ་ལས་ཏེ། འདིས་ངན་འགྲོར་ལྟུང་བར་བྱེད་ཅིང་རྒྱུ་རྣམ་པ་སྣ་ཚོགས་ཀྱིས་གནོད་པར་བྱེད་པ་ལ། ལས་རིགས་མཐུན་པའམ་ལས་ཀྱི་བག་ཆགས་སད་པར་བྱེད་པས་སྡིག་པ། མ་སྐྱེས་པ་མ་འོངས་པ་རྣམས་རང་གི་རྒྱུད་ལ་མི་བསྐྱེད་པའི་ཕྱིར་དང་པོར་གོ་ཆའི་བརྩོན་འགྲུས་ཀྱིས་འདི་ལྟར་བྱའོ་ཞེས་འདུན་པ་བསྐྱེད་དོ། ། ལེ་ལོ་སྤངས་ཏེ་ལུས་སེམས་ཀྱི་མངོན་དུ་བྱེད་པས་འབད་དོ། །
བྱིང་རྒོད་བསལ་བའི་ཕྱིར་བརྩོན་འགྲུས་རྩོམ་མོ། ། ཞེས་བྱ་ལྷ་སོགས་ཀྱི་དམིགས་པ་ལ་སེམས་རབ་ཏུ་འཛིན་ཏོ། ། དགའ་བར་བྱ་བའི་ཆོས་ལྷ་སྔགས་ཀྱི་ཡོན་ཏན་སོགས་ཡིད་ལ་བྱེད་པས་བྱིང་བ་སེལ་བ་དང་། རྒོད་ན་དམིགས་པ་དེ་ལ་སེམས་ཡང་དག་པར་རབ་ཏུ་འཇོག་པ་དང་། སྡིག་པ་སྐྱེས་པ་ཕྲད་ཅིང་མངོན་དུ་གྱུར་པ་རྣམས་ཀྱི་གཉེན་པོ་བསྐྱེད་རིམ་འཁོར་བཅས་ཀྱི་དགེ་བའི་རྩ་བ་བསྐྱེད་པའི་ཕྱིར་འདུན་པ་བསྐྱེད་སོགས་དང་། དེ་ལྟ་བུའི་དགེ་བ་རང་རྒྱུད་ལ་སྔར་མ་སྐྱེས་པ་མ་འོངས་པ་རྣམས་ཡང་དག་པར་བསྐྱེད་པའི་ཕྱིར་འདུན་པ་བསྐྱེད་སོགས་དང་། དགེ་བའི་རྩ་བ་སྐྱེས་པ་རྣམས་མི་ཟད་པའི་ཕྱིར་སངས་རྒྱས་ཉིད་དུ་ཡོངས་སུ་བསྔོ་བའི་ཆེད་དུ་འདུན་པ་བསྐྱེད་དོ། ། འབད་དོ། ། བརྩོན་འགྲུས་རྩོམ་མོ། ། སེམས་རབ་ཏུ་འཛིན་ཏོ། །
ཡང་དག་པར་རབ་ཏུ་འཇོག་གོ་ཞེས་མདོ་ལས་འབྱུང་བའོ། ། བཞི་པོ་འདི་དག་ནི་ཡང་དག་པར་སྤོང་བ་རྣམ་པ་བཞི་སྟེ། མཐའ་དག་རྒྱལ་བ་མཆོག་གི་རྡོ་རྗེ་རྣམས་ཀྱིས་ཞེས་པ་སྐུ་དང་གསུང་དང་ཐུགས་དང་ཡེ་ཤེས་རྡོ་རྗེའི་རྣལ་འབྱོར་རྣམ་པར་དག་པ་སྤྲུལ་པ་དང་ཆོས་དང་ལོངས་སྤྱོད་རྫོགས་པ་དང་ངོ་བོ་ཉིད་ཀྱི་སྐུ་རྣམ་པར་དག་པ་རྣལ་འབྱོར་པ་ཡིས་བསྒོམ་པར་བྱ་བ་སྟེ། དགོས་པ་ཅིའི་དོན་དུ་ན་འཇིག་རྟེན་པའི་དངོས་གྲུབ་བསྒྲུབ་པ་ཉིད་ཀྱི་སླད་དུའོ། ། ཚུལ་ཇི་ལྟར་ན། ལྷའི་རྣམ་པར་བསྒོམ་པར་བྱའོ། ། དེ་བཞིན་དུ་བྱང་ཆུབ་སེམས་དཔའ་རྣམས་ཀྱི་མངོན་པར་ཤེས་པ་ལྔ་ནི། རིང་པོ་དང་ཆོད་པ་དང་ཕྲ་བ་དང་བསྐལ་པའི་གཟུགས་རྣམས་མཐོང་བ་ལྷ་ཡི་མིག་གི་མངོན་པར་ཤེས་པ་དང་། ཐག་ཉེ་རིང་ན་གནས་པའི་སེམས་ཅན་གྱི་སྐད་ཇི་ལྟ་བ་བཞིན་དུ་ཤེས་པ་ལྷའི་རྣ་བའི་མངོན་པར་ཤེས་པ་དང་། འདོད་ཆགས་དང་བཅས་པ་དང་།
འདོད་ཆགས་མེད་པ་ལ་སོགས་པ་ཕ་རོལ་གྱི་སེམས་ཀྱི་རྣམ་གྲངས་ཇི་ལྟ་བ་བཞིན་དུ་ཤེས་པ་གཞན་གྱི་སེམས་ཤེས་པའི་མངོན་ཤེས་དང་། བདག་གཞན་གྱི་ཚེ་རབས་སྔ་མའི་གནས་སྐབས་རྣམས་ཇི་ལྟ་བ་བཞིན་དུ་ཤེས་པ་སྔོན་གྱི་གནས་རྗེས་སུ་དྲན་པའི་མངོན་པར་ཤེས་པ་དང་། རྫུ་འཕྲུལ་སྣ་ཚོགས་ཀྱིས་ནམ་མཁའ་ལ་འགྲོ་བ་ནམ་མཁའི་རྫུ་འཕྲུལ་ལོ། ། དད་སོགས་ལྔ་མི་མཐུན་ཕྱོགས་མ་དད་སོགས་དང་འབྲེལ་བ་མེད་པས་མ་དད་སོགས་སྲབ་མོར་གྱུར་པའི་ཕྱིར་སྟོབས་དང་ལྡན་པས་སྟོབས་ཞེས་བྱ་ལ། དེའི་དབྱེ་བ་ལྔ་ནི། དད་པའི་སྟོབས་དང་། བརྩོན་འགྲུས་ཀྱི་སྟོབས་དང་། དྲན་པའི་སྟོབས་དང་། ཏིང་ངེ་འཛིན་གྱི་སྟོབས་དང་། ཤེས་རབ་ཀྱི་སྟོབས་སོ། །
དེ་བཞིན་དུ་ཐར་པ་ཆ་མཐུན་གྱི་དགེ་རྩ་བསྐྱེད་པ་ལ་དབང་བྱེད་པའི་དབང་པོ་ལྔ་ནི། ཡོད་པ་བདེན་བཞི། ཡོན་ཏན་ཅན་དཀོན་མཆོག ནུས་པ་འགོག་པ། ལམ་ལ་ཡིད་ཆེས་པ་དང་། དང་བ་དང་། འདོད་པའི་མཚན་ཉིད་ཅན་གྱི་དད་པ་ནི་རྒྱུ་ལ་འབྲས་བུའི་མིང་གིས་བཏགས་ནས་འདུན་པའི་དབང་པོ་དང་། འདིས་དགེ་བ་ལ་སྦྱོར་བ་བརྩོན་འགྲུས་ཀྱི་དབང་པོ་དང་། བསྒོམ་བྱའི་དམིགས་པ་གསལ་བའི་དྲན་པ་རྩེ་གཅིག་པའི་དྲན་པའི་དབང་པོ་དང་། དམིགས་པ་ལ་སེམས་རྩེ་གཅིག་པས་ཡུལ་ལ་མི་འཕྲོ་བ་ཏིང་ངེ་འཛིན་དབང་པོ་དང་།
ཆོས་རབ་ཏུ་རྣམ་པར་འབྱེད་པའི་ཤེས་རབ་ཀྱི་དབང་པོ་དང་། སེམས་ཅན་རྣམས་ཀྱི་ལྟ་བ་ལྔ་རྣམས་ནི་ཉེར་ལེན་ཕུང་པོ་ལྔ་ལ་བདག་དང་བདག་གིར་ལྟ་བ་འཇིག་ཚོགས་ལ་ལྟ་བ་དང་། རྟག་ཆད་དུ་འཛིན་པ་མཐར་འཛིན་པའི་ལྟ་བ་དང་། བདེན་པ་སོགས་ལ་མེད་པར་འཛིན་པ་ལོག་པར་ལྟ་བ་དང་། ལྟ་སོགས་ཟག་བཅས་ཀུན་ལ་མཆོག་ཏུ་འཛིན་པ་ལྟ་བ་མཆོག་ཏུ་འཛིན་པ་དང་། བྱང་གྲོལ་མཐོ་རིས་ཀྱི་ལམ་མིན་ལ་ལམ། རྒྱུ་མིན་ལ་རྒྱུར་འཛིན་པ་ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པའོ། ། རབ་མཆོག་རྒྱལ་བའི་བདག་པོ་དག་གི་ཞེས་པ་སངས་རྒྱས་རྣམས་ཀྱི་སྤྱན་ལྔ་ནི། དགེ་བའི་ལས་ཟག་བཅས་ཀྱི་རྣམ་སྨིན་ལས་བྱུང་བ་དབང་པོ་གཟུགས་ཅན་ལ་བརྟེན་ནས་དཔག་ཚད་བརྒྱ་ནས་སྟོང་གསུམ་ཚུན་ཚད་ཀྱི་གཟུགས་རྣམས་མཐོང་བ་ཤའི་སྤྱན་དང་། དགེ་བའི་ལས་ཟག་བཅས་ཀྱི་རྣམ་སྨིན་ལས་བྱུང་བ་དབང་པོ་གཟུགས་ཅན་ལ་བརྟེན་ནས་ཕྱོགས་བཅུའི་སེམས་ཅན་གྱི་འཆི་འཕོ་སྐྱེ་བ་གཟུགས་རྣམས་མཐོང་བ་ལྷའི་སྤྱན་དང་།
ཉན་རང་གི་གཞན་གྱི་སེམས་ཀྱི་རྣམ་གྲངས་མངོན་སུམ་དུ་མཁྱེན་པ་སངས་རྒྱས་ཀྱི་སྤྱན་དང་། བྱང་ཆུབ་སེམས་དཔའ་སྒྲིབ་བྲལ་གྱི་ཆོས་རྣམས་མངོན་སུམ་དུ་རྟོགས་པ་ཤེས་རབ་ཀྱི་སྤྱན་དང་། སངས་རྒྱས་ཀྱི་གཟིགས་པ་སྒྲིབ་པ་གསུམ་དང་བྲལ་བའི་ཡེ་ཤེས་ཀྱི་སྤྱན་ནོ། ། དེ་བཞིན་དུ་ཕུང་པོ་ལྔ་ལས་སངས་རྒྱས་རྣམས་ཀྱི་འཇིག་རྟེན་ལས་འདས་པའི་ཕུང་པོ་ལྔ་ནི་ཟག་མེད་ཀྱི་ཚུལ་ཁྲིམས། ཚུལ་ཁྲིམས་ཀྱི་ཕུང་པོ་དང་། ཟག་མེད་ཀྱི་ཏིང་ངེ་འཛིན་གྱི་ཕུང་པོ་དང་། ཟག་མེད་ཀྱི་ཤེས་རབ་ཤེས་རབ་ཀྱི་ཕུང་པོ་དང་། སྒྲིབ་པ་ཐམས་ཅད་ལས་གྲོལ་བའི་སེམས་དང་ཤེས་རབ་རྣམ་པར་གྲོལ་བའི་ཕུང་པོ་དང་། ཟད་མི་ཤེས་པའི་ཡེ་ཤེས་རྣམ་པར་གྲོལ་བའི་ཡེ་ཤེས་གཟིགས་པའི་ཕུང་པོའོ། ། འཇིག་རྟེན་པའི་ཕུང་པོ་ལྔ་ནི་གཟུགས་དང་ལ་སོགས་པས་ཚོར་བ་དང་།
འདུ་ཤེས་དང་། འདུ་བྱེད། རྣམ་པར་ཤེས་པའི་ཕུང་པོ་རྣམས་སོ། ། དང་པོ་ནི། མཛོད་དུ། གཟུགས་ནི་དབང་པོ་ལྔ་དང་དོན། ། ལྔ་དང་རྣམ་སྨིན་རིག་བྱེད་མིན་ཉིད། ། ཅེས་པ་ལྟར། དབང་པོ་ལྔ་དོན་ལྔ་རྣམ་པར་རིག་བྱེད་མ་ཡིན་པའི་གཟུགས་རྣམས་ཏེ། གཟུགས་སུ་རུང་བས་གཟུགས།
དུ་མ་སྤུངས་པས་ཕུང་པོ་ཞེས་བྱའོ། ། གཉིས་པ་ནི། ངོ་བོའི་སྒོ་ནས་བདེ་སྡུག་བཏང་སྙོམ་གསུམ་དང་། རྟེན་གྱི་སྒོ་ནས་མིག་གི་འདུས་ཏེ་རེག་པ་ལ་སོགས་དྲུག་ནི་ཉམས་སུ་མྱོང་བས་ཚོར་བའོ། ། གསུམ་པ་ནི། སྔོ་སེར་ལ་སོགས་པའི་ཕྱི་རོལ་གྱི་དོན་དང་། ཕོ་མོ་ལ་སོགས་པའི་ཐ་སྙད་དང་། བདེ་སྡུག་ལ་སོགས་པ་ངོ་བོའི་ཁྱད་པར་ལ་མཚན་མར་འཛིན་པ་དང་། རྒྱུ་རྐྱེན་འདུས་ཏེ་མཚན་མར་འཛིན་པས་འདུ་ཤེས་སོ། ། དབྱེ་ན་ཚོར་བ་ལྟར་འདུ་ཤེས་ཀྱི་ཚོགས་དྲུག་གོ །
བཞི་པ་ནི། ཚོར་འདུ་མ་གཏོགས་པའི་སེམས་བྱུང་གི་འདུ་བྱེད་རྣམས་དང་མི་ལྡན་པའི་འདུ་བྱེད་ཀྱི་ཚོགས་ཏེ། གཟུགས་ཚོར་འདུ་ཤེས་རྣམ་ཤེས་ཀྱི་ཕུང་པོ་བཞི་ལས་གཞན་སེམས་འདུ་བྱེད་པའམ། རྒྱུ་རྐྱེན་གྱི་འདུ་བྱེད་པས་འདུ་བྱེད་དོ། ། ལྔ་པ་ནི་རྣམ་པར་ཤེས་པའི་ཚོགས་དྲུག་གམ་བརྒྱད་དེ། ཡུལ་རྣམ་པར་རིག་པས་རྣམ་པར་ཤེས་པའོ། ། ཁམས་རྣམས་ནི་ས་དང་། ལ་སོགས་པས་ཆུ། མེ་རླུང་། ནམ་མཁའ།
སྲ། གཤེར། དྲོ། གཡོ། གོ་སྐབས་འབྱེད་པའི་རྟེན་བྱེད་པ་རྣམས་ཏེ་རང་གི་མཚན་ཉིད་འཛིན་པས་ཁམས་སོ། ། དབང་པོ་རྣམས་ནི་མིག་དང་། ལ་སོགས་པས་རྣ་བ། སྣ། ལྕེ། ལུས།
ཡིད་ཀྱི་དབང་པོ་ཡུལ་གཟུགས་སྒྲ་དྲི་རོ་རེག་བྱ་དམིགས་པ་ལྷག་པར་དབང་བྱེད་པས་དབང་པོ་རྣམས་སོ། ། ཡུལ་རྣམས་ནི། སྣའི་ཡུལ་དྲི་དང་། ལ་སོགས་པས་མིག་གི་ཡུལ་གཟུགས། ལྕེའི་ཡུལ་རོ། ལུས་ཀྱི་ཡུལ་རེག་བྱ། རྣ་བའི་ཡུལ་སྒྲ་རྣམས་སོ། ། ལས་ཀྱི་དབང་པོ་རྣམས་ནི། བཤང་ལམ་ལ་སོགས་པས། འདོམས།
ལག་པ། རྐང་པ། ངག བཤང་གཅི་འདོར་བ། ལེན་པ། འགྲོ་བ། བརྗོད་པ་ལ་དབང་བྱེད་པ་རྣམས་སོ། ། ལས་ཀྱི་དབང་པོའི་བྱ་བ་རྣམས་ནི། བརྗོད་པ་དང་ལ་སོགས་པས་འགྲོ་བ། ལེན་པ།
བཤང་གཅི་འདོར་བ་རྣམས་སོ། ། དེ་ལྟར་ཕུང་ཁམས་དབང་ཡུལ་ལས་དབང་བྱ་བ་ཐམས་ཅད་ལྔ་ལྔ་སྟེ། ཆོས་ཀྱི་དབྱིངས་དང་ལྷན་ཅིག་ཐམས་ཅད་དྲུག་དྲུག་གོ ། རྗེས་སུ་དྲན་པ་ཞེས་པ་དྲུག་ལས་ནི་ཕུང་ལྔ་དང་། མཚན་དཔེ་ཟག་མེད་ཀྱི་ཕུང་པོ་དང་། སྟོབས་དང་མི་འཇིགས་པ་སོ་སོ་ཡང་རིག་བྱམས་སྙིང་རྗེ་མ་འདྲེས་པ་བཅོ་བརྒྱད་དང་། རྟེན་འབྲེལ་ངོ་བོས་སྟོང་པར་རྟོགས་པ་སངས་རྒྱས་རྗེས་སུ་དྲན་པ་དང་། དགེ་མི་དགེ་ལུང་མ་བསྟན་སོགས་ཀྱི་ངོ་བོ་སྟོང་པར་རྟོགས་པས་དེ་དག་ཏུ་ཡིད་ལ་མི་བྱེད་པ་ཆོས་རྗེས་སུ་དྲན་པ་དང་། སྐྱབས་གནས་ཀྱི་དགེ་འདུན་རང་གི་ངོ་བོས་སྟོང་པར་ཡིད་ལ་བྱེད་པ་དགེ་འདུན་རྗེས་སུ་དྲན་པ་དང་། འཁོར་གསུམ་དུ་ཡིད་ལ་བྱེད་པས་ཆོས་དང་ཟང་ཟིང་གི་སྦྱིན་པ་གཏོང་བ་གཏོང་བ་རྗེས་སུ་དྲན་པ་དང་།
ཐེག་ཆེན་གྱི་ཁྲིམས་རང་བཞིན་མེད་པར་ཡིད་ལ་བྱེད་པས་སྤྱོད་པ་ཚུལ་ཁྲིམས་རྗེས་སུ་དྲན་པ་དང་། འདོད་ལྷར་སྐྱེས་པའི་རྒྱུན་ཞུགས་གཟུགས་གཟུགས་མེད་དུ་སྐྱེས་པའི་ཕྱིར་མི་འོང་དག་རང་བཞིན་མེད་པར་དམིགས་པའི་ཚུལ་གྱིས་ཡིད་ལ་བྱེད་པ་ལྷ་རྗེས་སུ་དྲན་པའོ། ། ཡང་ན་སངས་རྒྱས་ཀྱི་སྐུ་དང་། ཆོས་སྟོང་ཉིད་སྙིང་རྗེའི་སྙིང་པོ་ཅན་དང་། ཐུན་མོང་དང་ཐུན་མོང་མིན་པའི་དགེ་འདུན་དང་། ཕྱི་ནང་གི་ལོངས་སྤྱོད་གཏོང་བ་དང་། ཁུ་བ་མི་སྤོང་བའི་ཚུལ་ཁྲིམས་དང་། དཀྱིལ་འཁོར་གྱི་ལྷའི་གཟུགས་རྗེས་སུ་དྲན་པའོ། ། བྱང་ཆུབ་ཀྱི་ཡན་ལག་བདུན་ནི་ཤེས་བྱ་སྟོང་པའི་གཟུགས་སྔར་མ་རྟོགས་པའི་ཕྱིར་དྲན་པ་ཀུན་སྤྱོད་པའི་དྲན་པ་ཡང་དག་བྱང་ཆུབ་ཀྱི་ཡན་ལག་དང་། རྟོག་པའི་མཚན་མ་ཀུན་འཇོམས་པའི་ཤེས་རབ་ཆོས་རབ་ཏུ་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག་དང་།
རྟོགས་བྱ་མ་ལུས་པ་མྱུར་དུ་རྟོགས་པར་བྱེད་པའི་ཕྱིར་བརྩོན་འགྲུས་ཡང་དག་བྱང་ཆུབ་ཀྱི་ཡང་དག་དང་། དེ་བརྩམས་པས་བདག་མེད་རྟོགས་པའི་ཆོས་ཀྱི་སྣང་བ་འཕེལ་ཏེ་བྱང་སེམས་ཀྱི་ལུས་ཟག་མེད་ཀྱི་དགའ་བས་རྟག་ཏུ་ཚིམ་པའི་དགའ་བ་ཡང་དག་བྱང་ཆུབ་ཀྱི་ཡན་ལག་དང་། ལུས་སེམས་ཀྱི་གནས་ངན་ལེན་ཀུན་ལས་ཐར་བས་ལུས་སེམས་ལས་སུ་རུང་བའི་བདེ་བ་ཐོབ་པ་ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་དང་། ཡིད་ལ་བསམས་པའི་དོན་ཐམས་ཅད་འདོད་བཞིན་འབྱོར་བར་བྱེད་པའི་ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་དང་། མི་རྟོག་ཡེ་ཤེས་ཀྱིས་འདོད་བཞིན་དུ་གནས་ཏེ་རྗེས་ཐོབ་ཡེ་ཤེས་ཀྱིས་སྔར་མ་རྟོགས་རྟོགས་ཟིན་འདོར། མི་རྟོག་པས་རྟོགས་པ་དེ་ལ་རྟག་ཏུ་རྩོལ་མེད་དུ་གནས་པའི་བཏང་སྙོམས་ཡང་དག་མཐོང་ལམ་བྱང་ཆུབ་དང་མཐུན་པའི་ཡན་ལག་ཏུ་གྱུར་པ་དག་གོ ། མཆོད་པ་རྣམ་པ་བདུན་ནི་སྒོ་གསུམ་གྱིས་ཕྱག་འཚལ་བ་དང་། མེ་ཏོག་ལ་སོགས་པའི་མཆོད་པས་མཆོད་པ་དང་། སྡིག་པ་བཤགས་པ་དང་། དགེ་བ་ལ་རྗེས་སུ་ཡི་རང་བ་དང་།
ཆོས་གསུང་བར་བསྐུལ་བ་དང་། ཡུན་དུ་བཞུགས་པར་གསོལ་བ་གདབ་པ་དང་། དགེ་བ་ཡོངས་སུ་བསྔོ་བའོ། ། སྒོམ་ལམ་གྱི་ཡན་ལག་བརྒྱད་པ་རྣམས་ནི། སྒོམ་ལམ་གྱི་ཚེ་མཐོང་ལམ་གྱི་རྗེས་སུ་སྐྱེས་པའི་ཚེ་རྗེས་ཐོབ་ཡེ་ཤེས་རྟོག་བཅས་ཀྱི་མཐོང་ལམ་གྱི་རྟོགས་པ་ཡོངས་སུ་གཅོད་ཅིང་འཇམ་པའི་ཡན་ལག་ཡང་དག་པའི་ལྟ་བ་དང་། ལྟ་བ་དེས་དཔྱད་པའི་དེ་ཁོ་ན་བརྗོད་པའི་ངག་ཀུན་ནས་སློང་བའི་སྒོ་ནས་རང་གི་རྟོགས་པ་གཞན་ལ་གོ་བར་བྱེད་པའི་ཡན་ལག་མཐོང་ཐོས་རྟོགས་རྣམ་པར་ཤེས་པ་ལ་མ་མཐོང་བར་མཐོང་། མཐོང་བ་ལ་མ་མཐོང་བ་ལ་སོགས་ལོག་པ་བརྒྱད་སྤངས་པའི་ཡང་དག་པའི་རྟོག་པ་དང་། ངག་གི་ཆོས་དང་བཤད་པ་དང་། ། བརྒལ་ལན་གྱིས་ཐོགས་པ་མེད་པ་དང་། ། དོན་ཤིན་ཏུ་གཏན་ལ་ཕེབས་པ་དང་།
མི་འགལ་བ་དང་། གསལ་བར་བརྗོད་པས་འདིས་དེ་ཁོ་ན་རྟོགས་སོ་ཞེས་གཞན་ལྟ་བ་ལ་ཡིད་ཆེས་པ་དང་། རང་གི་རྟོགས་པ་གཞན་ལ་གོ་བྱེད་ཀྱི་ཡན་ལག་ཡང་དག་པའི་ངག་དང་། སྲོག་གི་ཕྱིར་ཡང་བྱ་བ་མ་ཡིན་པ་མི་བྱེད་པས་འདི་ནི་འཕགས་པ་དགྱེས་པའི་ཚུལ་ཁྲིམས་དང་ལྡན་ནོ། ། ཞེས་ཚུལ་ཁྲིམས་རྣམ་དག་ཏུ་ཡིད་ཆེས་པར་བྱེད་པའི་ཡན་ལག་ཉེས་སྦྱོད་དང་། མི་མཐུན་པའི་སྒོ་གསུམ་གྱི་ལས་ཡང་དག་པའི་ལས་ཀྱི་མཐའ་དང་། འདི་ནི་ལུས་གནས་ཙམ་གྱི་ཆེད་དུ་རིགས་པ་དང་ཚོད་ཟིན་པར་ཆོས་སོགས་ཚོལ་བས་འདི་ནི་ཡོ་བྱད་ལ་སྲེད་པ་སྤངས་པའོ། ། ཞེས་ཡོ་བྱད་བསྙུངས་པར་གཞན་ཡིད་ཆེས་པར་བྱེད་པའི་ཡན་ལག་ཡོ་བྱད་ཀྱི་ཕྱིར་ཚུལ་འཆོས་ལ་སོགས་པའི་ཉེས་པ་མེད་པའི་ལུས་ངག་གི་སྤྱོད་པ་ཡང་དག་པའི་འཚོ་བ་དང་། སྒོམ་སྤང་གི་ཉོན་མོངས་དང་ཉེ་ཉོན་བྱིང་རྒོད་དང་མངོན་ཤེས་སོགས་ཡོན་ཏན་ཁྱད་པར་ཅན་ལ་དབང་འབྱོར་མཐུན་ཕྱོགས་ཉོན་མོངས་ཅན་མིན་པའི་མི་ཤེས་པ་སྙོམས་འཇུག་གི་སྒྲིབ་པའི་གཉེན་པོར་ཡན་ལག་ལྷག་མ་གསུམ་སྟེ། སྒོམ་སྤང་གི་གཉེན་པོ་ལམ་བསྒོམ་པའི་བྱིང་རྒོད་དང་བྲལ་བའི་ཏིང་ངེ་འཛིན་གྱི་དུས་ཀྱི་བརྩོན་འགྲུས་ཡང་དག་པའི་རྩོལ་བ་དང་།
གཡེང་བའི་རྒྱུ་ཞི་བྱེད་སེམས་རྒོད་པའམ། རྒོད་དུ་དོགས་ན་སྐྱོ་བར་འགྱུར་བའི་དངོས་པོ་ཡིད་ལ་བྱེད་པའི་ཞི་གནས་ཀྱི་རྒྱུ་དང་བྱིང་ངམ་བྱིང་དུ་དོགས་ན་དགའ་བར་འགྱུར་བའི་དངོས་པོ་ཡིད་ལ་བྱེད་པ་རབ་ཏུ་འཛིན་པ་ལྷག་མཐོང་གི་རྒྱུ་དང་། ཞི་ལྷག་གང་རུང་ངམ་ཟུང་འབྲེལ་དུ་འཇུག་པ་ན་ལྷུན་གྲུབ་ཏུ་ཡིད་ལ་བྱེད་པ་བཏང་སྙོམས་ཀྱི་རྒྱུ་ལ་དྲན་པ་ཉེ་བར་བཞག་པས་བྱིང་རྒོད་ཞི་བར་བྱེད་པའི་དམིགས་པ་མ་བརྗེད་པའི་ཡང་དག་པའི་དྲན་པ་དང་། བསམ་གཏན་ལ་གནས་ནས་མངོན་ཤེས་སོགས་ཡོན་ཏན་ཁྱད་པར་ཅན་མངོན་པར་སྒྲུབ་པའི་ཡང་དག་པའི་ཏིང་ངེ་འཛིན་ཏེ། དེ་རྣམས་ལ་སོ་སོར་ལེགས་པར་འཇུག་པ་དང་། བསམ་གཏན་གྱི་རྣམ་པར་ཐར་པ་བརྒྱད་རྣམས་ནི་སྒོམ་པ་པོ་རང་གི་སེམས་ལ་ཁ་དོག་བཟང་ངན་ལ་སོགས་པའི་གཟུགས་སུ་འདུ་ཤེས་པའི་བདག་ཉིད་ཀྱིས་བསམ་གཏན་ལ་བརྟེན་ཏེ་ཕྱི་རོལ་གྱི་གཟུགས་ཁ་དོག་བཟང་ངན་རྣམས་ལ་དམིགས་ནས་སྟོང་པར་ལྟ་བའི་རྣམ་པར་ཐར་པ་དང་། རང་གི་ནང་གི་ལུས་ལ་གཟུགས་ཀྱི་འདུ་ཤེས་རྣམ་པར་གཤིགས་ནས་གཟུགས་མེད་པར་འདུ་ཤེས་པའི་བདག་ཉིད་ཀྱིས་བསམ་གཏན་ལ་བརྟེན་ནས་ཕྱི་རོལ་གྱི་གཟུགས་ཁ་དོག་བཟང་ངན་རྣམས་ལ་དམིགས་ནས་སྟོང་པར་ལྟ་བའི་རྣམ་པར་ཐར་པ་དང་། རང་གི་ནང་གི་ལུས་ལ་གཟུགས་ཀྱི་འདུ་ཤེས་རྣམ་པར་བཤིགས་ནས་གཟུགས་མེད་པར་འདུ་ཤེས་པའི་བདག་ཉིད་ཀྱིས་བསམ་གཏན་ལ་བརྟེན་ནས་ཕྱི་རོལ་གྱི་གཟུགས་རྣམས་ལ་སྟོང་པར་ལྟ་བ་ནང་གི་གཟུགས་མེད་པར་འདུ་ཤེས་པས་ཤེས་རྭ་སྟེ། ཕྱིའི་གཟུགས་སྟོང་པར་ལྟ་བའི་རྣམ་པར་ཐར་པ་སྟེ། འདིར་སྟོང་པ་ཞེས་པ་རྣམ་པ་ཐམས་ཅད་པའི་གཟུགས་སོ། །
གཟུགས་སྡུག་པ་སྤྲུལ་བ་ལ་འབད་པས་བརྩོན་པར་འདོད་པ་དང་། མི་སྡུག་པ་སྤྲུལ་པ་ལ་མི་མཐུན་པར་འཛིན་པའི་ཉོན་མོངས་པའི་གཉེན་པོར་བསམ་གཏན་ལ་བརྟེན་ནས་གཟུགས་སྡུག་པ་དང་། མི་སྡུག་པ་རྣམས་ལ་དམིགས་ཏེ་སྡུག་པ་ལ་ལྟོས་ནས་མི་སྡུག མི་སྡུག་པ་ལ་ལྟོས་ནས་སྡུག་པར་འདུ་ཤེས་པ་དང་། སྡུག་མི་སྡུག་ཕན་ཚུན་འབྲེལ་བའི་འདུ་ཤེས་དང་། དེ་ནས་གཟུགས་ཐམས་ཅད་ཕན་ཚུན་བསྲེས་ཏེ་སྡུག་པའི་རྣམ་པར་རོ་གཅིག་པར་མོས་པས་ཇི་ལྟར་འདོད་པ་བཞིན་གྱི་གཟུགས་སུ་ལྷག་པར་མོས་པ་སྟོང་པར་ལྟ་བའི་སྡུག་པ་དང་། མི་སྡུག་པར་ལྟ་བས་བྱས་པ་སྟོང་པར་ལྟ་བའི་རྣམ་པར་ཐར་པ་དང་། གཟུགས་ཀྱི་འདུ་ཤེས་ལས་ཡང་དག་པར་འདས་ནས་གཟུགས་དང་ཐོགས་པ་དང་སྣ་ཚོགས་ཀྱི་འདུ་ཤེས་གཤིག་སྟེ་ནམ་མཁའ་མཐའ་ཡས་སོ་སྙམ་པའི་རྣམ་པར་ཡིད་ལ་བྱེད་པའི་ནམ་མཁའ་མཐའ་ཡས་སྐྱེ་མཆེད་སྟོང་པར་ལྟ་བའི་རྣམ་པར་ཐར་པ་དང་། ཤེས་པ་གང་གིས་ནམ་མཁའ་མཐའ་ཡས་པར་མོས་པ་དེ་ཡང་མཐའ་ཡས་པའི་རྣམ་པར་མོས་ཏེ་ཐམས་ཅད་ནམ་མཁའི་འདུ་ཤེས་བཟློག་པ་རྣམ་ཤེས་མཐའ་ཡས་སྐྱེ་མཆེད་སྟོང་པར་ལྟ་བའི་རྣམ་པར་ཐར་པ་སྟེ། འདིར་སྟོང་པ་ནི་རྣམ་པ་ཐམས་ཅད་པའི་གཟུགས་ལ་ལྟ་བའོ། །
དམིགས་པ་ཅི་ཡང་མེད་པ་ལ་དམིགས་པ་ཅི་ཡང་མེད་པའི་སྐྱེ་མཆེད་སྟོང་པར་ལྟ་བའི་རྣམ་པར་ཐར་པ་དང་། འདུ་ཤེས་ནི་ནད་དང་འབྲས་དང་ཟུག་རྔུ་ལྟ་བུའོ། ། འདུ་ཤེས་མེད་པ་ནི་རྨོངས་པའོ། ། འདུ་ཤེས་ཡོད་མིན་མེད་མིན་ནི་ཞི་བ་དང་གྱ་ནོམ་པའོ་ཞེས་སྨོས་ཤིང་། དངོས་སུ་ན་འདུ་ཤེས་གསལ་བ་མེད་ཅིང་གཏན་མེད་ཀྱང་མིན་པ་འདུ་ཤེས་མེད་འདུ་ཤེས་མེད་མིན་སྐྱེ་མཆེད་སྟོང་པར་ལྟ་བའི་རྣམ་པར་ཐར་པ་དང་། འདུ་ཤེས་དང་ཚོར་བ་འགོག་པའི་སྒྲིབ་པའི་གཉེན་པོར་འཕགས་པའི་གང་ཟག་གིས་སྲིད་རྩེ་ལ་བརྟེན་ཏེ་འདུ་ཤེས་དང་ཚོར་བས་སྐྱོ་ནས་དེ་མེད་པའི་འགོག་སྙོམས་ལ་ཞི་བའི་འདུ་ཤེས་ཀྱིས་སེམས་ཅན་གྱི་འཕེན་པ་ཇི་ལྟར་བཏང་བ་བཞིན་རྣམ་ཤེས་ཚོགས་དྲུག་གམ་བདུན་འཁོར་དང་བཅས་པ་ལ་འགོག་པ་སྟོང་པར་ལྟ་བའི་འདུ་ཤེས་ཚོར་བ་ལ་འགོག་པ་སྟོང་པར་ལྟ་བའི་རྣམ་པར་ཐར་པ་བརྒྱད་དེ་སྟོང་པ་ལ་ལྟ་བ་ནི་སྟོང་པ་ཉིད་བསྒོམ་པའོ། ། གཟུགས་ཅན་བརྒྱད་ནི། ས་ཆུ་མེ་རླུང་སྟེ་འབྱུང་བ་ཆེན་པོ་བཞི་དང་། འབྱུང་འགྱུར་གཟུགས་དང་དྲི་དང་རོ་དང་རེག་བྱའོ། ། བུག་པ་ཞེས་བྱ་ཡན་ལག་དགུ་ནི་གསུང་རབ་མཆོག་སྟེ་ཞེས་པ་བཀའ་ཡང་དག་པར་བསྡུ་བ་མཛད་པ་རྣམས་ཀྱིས་བསྡུས་པའི་སངས་རྒྱས་ཀྱི་གསུང་རབ་ཡན་ལག་དགུ་ཡོངས་སུ་མྱ་ངན་ལས་འདས་པ་ཆེན་པོ་མདོ་ལ་སོགས་པ་ལས་འབྱུང་བ་ནི།
མདོ་གང་དུ་བརྗོད་བྱའི་དོན་མང་པོ་སྟོན་པར་བྱེད་པ་མདོའི་སྡེ་དང་། མདོ་གང་དུ་ཚིག་ལྷུག་པས་གསུངས་པའི་དོན་རྣམས་མཐར་དབྱངས་སུ་སྡེབས་པའི་ཚིགས་སུ་བཅད་པ་རྣམས་ཀྱིས་དགའ་བ་དང་རངས་པར་བྱ་བའི་དོན་དུ་གླུར་བླངས་པའི་དབྱངས་ཀྱིས་སྙེད་པ་དང་། མདོ་གང་དུ་འབྱུང་འགྱུར་གྱི་དོན་རྣམས་ལུང་སྟོན་པ་དང་། ངེས་དོན་གྱི་མདོ་སྡེ་གང་གདུལ་བྱའི་རྗེས་སུ་མཐུན་པར་ཚིགས་བཅད་གཉིས་ནས་དྲུག་གི་བར་དུ་སྡེབས་པས་དོན་གསལ་བར་བྱེད་པའི་ཚིགས་སུ་བཅད་པ་དང་། གདུལ་བྱ་སྣ་ཚོགས་པའི་སྐྱེ་བོའི་བསམ་པས་ཆེད་དུ་དྲིས་པའི་དོན་གསལ་བར་བྱེད་པ་ཆེད་དུ་བརྗོད་པ་དང་། སོ་སོར་ངེས་པའི་ཡུལ་དུས་ལ་སོགས་པ་བརྗོད་པར་བྱེད་པའི་གླེང་གཞི་དང་། སྔོན་གྱི་བྱུང་ཚུལ་བརྗོད་པ་དེ་ལྟ་བུ་བྱུང་བ་དང་། རྒྱལ་སྲས་ཀྱི་སྤྱོད་པའི་གནས་སྐབས་བརྗོད་པ་སྐྱེས་པའི་རབས་དང་། བྱང་སེམས་རྣམ་ལ་བདེན་གཉིས་དང་བདག་མེད་བསྟན་པའི་ཆེད་དུ་རྣམ་པར་རྒྱས་པའི་ཆོས་བསྟན་པ་ཤིན་ཏུ་རྒྱས་པ་དང་། ཆོ་འཕྲུལ་ཆེན་པོ་བསྟན་པ་སོགས་ཆོས་རྨད་དུ་བྱུང་བ་སོ་སོར་བསྟན་པས་སེམས་ཅན་ལམ་ལ་འཇུག་པར་བྱེད་པའི་རྨད་དུ་བྱུང་བ་སྟེ།
གཏན་ལ་ཕབ་པ་ནི་མདོ་སྡེ་ལ་སོགས་པ་ཐམས་ཅད་ཀྱི་དོན་གཏན་ལ་འབེབས་པས་ཐམས་ཅད་འདུས་ཤིང་། རྟོགས་བརྗོད་ནི་གླེང་གཞིར་འདུ་ལ། ཤིན་ཏུ་རྒྱས་པ་དང་རྨད་བྱུང་གཉིས་ཐེག་ཆེན་དུ་མཚུངས་པ་གཅིག་ཏུ་བསྡུས་པས་དགུའོ་ཞེས་གསུང་ཞིང་། དགེ་འདུན་ཕལ་ཆེན་སྡེས་གླེང་གཞི། རྟོགས་བརྗོད། གཏན་ཕབ་གསུམ་མདོ་སོགས་ཀྱི་ཁོངས་སུ་འདུ་བས་ཡན་ལག་དགུའོ་ཞེས་བྷ་བ་བྷ་དྲས་བཤད་དོ། ། དེ་དག་ནི་སངས་རྒྱས་ཀྱི་ཆོས་རྣམས་རྣམ་པ་དགུར་ཡང་དག་པར་བསྡུ་བའི་སླད་དུ་ཤེས་པར་བྱའོ། ། ཕ་རོལ་ཏུ་ཕྱིན་པ་བཅུ་དང་། ལ་སོགས་པས་ས་རྣམས་དག་ནི་ཕྱོགས་ཀྱི་ཚད་དེ་བཅུར་འགྱུར་བ་ཡིན་ནོ། ། དེ་བཞིན་དུ་སངས་རྒྱས་རྣམས་ཀྱི་ཕྱོགས་ཀྱི་སྟོབས་ཏེ་སྟོབས་བཅུ་དང་གསལ་བར་དབང་བཅུ་སྟེ།
བཅུ་བའི་སྡེ་ཚན་རྣམས་དང་ནི་རྟེན་འབྲེལ་ཡན་ལག་བཅུ་གཉིས་དག་གི་སྐྱེ་བ་ལུགས་སུ་བྱུང་བ་དང་ནི་འགོག་པ་ལུགས་ལས་བཟློག་པ་དག་གོ ། དེ་རྣམས་ནི་མཆོག་ཏུ་མི་འགྱུར་བའི་ཡེ་ཤེས་གྲུབ་པ་ལས་བརྗོད་ཟིན་ཏོ། དེ་བཞིན་དུ་སངས་རྒྱས་ཀྱི་ཆོས་མ་འདྲེས་པ་ནི་ཉིས་འགྱུར་དགུ་སྟེ། བཅོ་བརྒྱད་པོ་རྣམས་ཀྱང་བརྗོད་ཟིན་ཏོ། ། དེ་བཞིན་དུ་རབ་མཆོག་རྒྱལ་བའི་བདག་པོའི་མཚན་ནི་སུམ་ཅུ་རྩ་གཉིས་དག་དང་དཔེ་བྱད་བཟང་པོ་རྣམས་ཀྱང་བརྒྱད་ཅུ་སྟེ་གོང་དུ་བརྗོད་ཟིན་ཏོ། ། འདིར་སྔར་མ་གསུངས་པའི་དགེ་སློང་རྣམས་ཀྱི་ཉོན་མོངས་སྲབ་མོར་བྱེད་པའི་སྦྱངས་པའི་ཡོན་ཏན་བཅུ་གཉིས་ནི། ཁྱིམ་རྣམས་ནས་ནི་ཅི་ཐོབ་པ་དང་རྙེད་པ་ཟ་བར་བསོད་སྙོམས་པ་དང་། ཆོས་གོས་གསུམ་ལས་ལྷག་པའི་གོས་མི་འཆང་བ་ཆོས་གོས་གསུམ་པ་དང་། ཟས་ཀྱི་ཕྱིར་འདུག་ནས་བདག་འཚོ་བ་ཙམ་མ་རྙེད་པར་མི་ཟ་ཞིང་། རྙེད་ནས་ཀུན་ཟ་ཡིན།
དེ་ལས་ལྷག་པའི་ཟས་ཀྱི་བྱ་བ་མེད་པ་ཟས་ཕྱིས་མི་ལེན་པ་དང་། ཁྲིའི་ཁྲིའུ་འམ་རྩྭ་བཏིང་བའི་སྟེང་དུ་ཙོག་པུར་འདུག་སྟེ། རྒྱབ་བམ་གློས་མི་རྟེན་པ་ཙོག་པུ་བ་དང་། རྩྭའམ་ལོ་མའི་སྟེང་དུ་མལ་འཆའ་ཞིང་དང་པོར་བྱས་པས་དེ་ཉིད་དུ་གནས་ཀྱི་ཡང་ཡང་མི་འཆོས་པ་གཞི་ཇི་བཞིན་པ་དང་། སྟན་གཅིག་ལ་འདུག་པས་དུས་གཅིག་ཏུ་ཟ་ཡི། དེ་ལས་ལངས་ནས་མི་ཟ་བ་གདན་གཅིག་པ་དང་། མ་བཀམ་མ་གཡོགས་པའི་ཕྱོགས་སུ་གནས་པ་བླ་གབ་མེད་པ་དང་། ཤིང་གཅིག་པུ་ཉིད་ནི་གནོད་སྦྱིན་ལ་སོགས་པས་གནས་བཅས་པ་ཉིད་ཀྱིས་ན་འཇིགས་པའི་རྒྱུ་ཡིན་པས་དེའི་རྩ་བར་གནས་པ་ཤིང་དྲུང་པ་དང་། གྲོང་ལ་རྒྱང་གྲགས་གཅིག་གིས་དབེན་པར་གནས་པ་དགོན་པ་བ་དང་། གནས་དུར་ཁྲོད་དུ་གནས་པས་དུར་ཁྲོད་པ་དང་།
ཕྱགས་དར་ཁྲོད་ཀྱི་གོས་འཆང་བ་ཕྱག་དར་ཁྲོད་པ་དང་། ཆོས་གོས་གསུམ་མམ་ལྷག་པ་ཀུན་བལ་ལས་བྱས་པ་ཤ་སྟག་འཚང་བ་ཕྱིང་པ་པའོ། ། དེ་དག་ཀྱང་ཟས་བཟང་པོ་དང་མང་པོ་ལ་ཆགས་པའི་གཉེན་པོར་བསོད་སྙོམས་དང་། སྙན་གཅིག་ཕྱིས་མི་ལེན་གསུམ་དང་། གོས་མང་། འཇམ། བཟང་པོ་ལ་ཆགས་པའི་གཉེན་པོར་ཆོས་གོས་གསུམ་པ། ཕྱིང་པ་བ། ཕྱག་དར་ཁྲོད་པ་གསུམ་དང་། གནས་འདུ་འཛི་ཅན་ལ་ཆགས་པའི་གཉེན་པོར་དགོན་པ་པ་དང་།
བསྐོར་བ་བླ་གབ་དང་བཅས་པ་ལ་ཆགས་པའི་གཉེན་པོར་བླ་གབ་མེད་པ་དང་། གནས་མལ་གྱི་སྦྱོར་བ་ལ་ཞེན་པའི་གཉེན་པོར་ཤིང་དྲུང་དང་དུར་ཁྲོད་པ་གཉིས་དང་། ཉལ་ཞིང་བློས་འབེབས་པའི་བདེ་བ་ལ་ཞེན་པའི་གཉིས་པོར་ཙོག་པུ་པ་དང་། སྟན་དང་དགབ་པ་དང་གདིང་བ་ལ་ཆགས་པའི་གཉེན་པོར་གཞི་ཇི་བཞིན་པའོ། ། དེ་ལྟར་དང་པོར་ཆོས་ཐམས་ཅད་ཡང་དག་པར་བསྡུ་བ་ཤེས་ནས། དེ་ནས་རང་གི་ལུས་ལ་ཁྱབ་བདག་གི་མཆོག་གི་གོ་འཕང་མ་ནིང་གི་སྐུ་ལྷན་ཅིག་སྐྱེས་དགའ་འདི་དག་ནི་མཐའ་དག་སྔགས་པ་ཡིས་ནི་བསྒོམ་པར་བྱ་བ་ཡིན་ཏེ། གང་གིས་ན་ཐར་པ་དོན་ཏུ་གཉེར་བའི་སློབ་དཔོན་དང་བཅས་པའི་སློབ་མ་ཡིས་སོ་ཞེས་པའི་དོན་ཏོ། ། འདིའི་རྗེས་ལ། རྩིས་ཀྱི་གྲགས་ཀྱི་བརྡ་ཆད་གཅིག་ལ་སོགས་པ་ལ་ཟླ་བ་ལ་སོགས་པའི་མིང་གིས་བསྟན་པ་རབ་ཏུ་གསལ་བར་བྱེད་པའི་ཚིགས་སུ་བཅད་པ་གཉིས་ནི་གོ་སླ་བར་དགོངས་ནས་འགྲེལ་པ་མ་མཛད་པའོ། ། དེའི་ཕྱིར་བཤད་ན།
ད་ནི་རྩིས་ཀྱི་གྲངས་ཀྱི་བརྡ་ཆད་རྣམས་བསྟན་པའི་ཕྱིར། ཟླ་བ་ཞེས་པ་ལ་སོགས་པ་གསུངས་ཏེ། འདིར་ཟླ་བ་གཟུགས་དག་གཅིག་སྟེ་ཞེས་རྭས་འདོན་པས། ཟླ་བ་དང་གཟུགས་དག་ནི་གཅིག་གི་བརྡ་སྟེ་ལྷའི་བུ་ཟླ་བ་གཅིག་ལས་མེད་ཅིང་གཟུགས་ཕུང་པོ་གཅིག་ཏུ་རྩི་བས་སོ། ། ཟུང་དང་ལག་པ་དང་མིག་དང་འཁྲིག་པ་དང་ཕྱོགས་དང་བགྲོད་པ་དག་ནི་གཉིས་ཀྱི་བརྡ་སྟེ། ཟུང་ནས་འཁྲིག་པའི་བར་ཆོས་གཉིས་གཉིས་ཡོད་ཅིང་། ཕྱོགས་ལ་དཀར་ཕྱོགས་དང་ནག་ཕྱོགས། བགྲོད་པ་ལ་ལྷོ་བྱང་དུ་བགྲོད་པ་གཉིས་ཡོད་པའི་ཕྱིར་རོ། ། འཇིག་རྟེན་དང་དུས་དང་ཡོན་ཏན་དང་མེ་ནི་གསུམ་གྱི་བརྡ་སྟེ། འཇིག་རྟེན་ལ་ས་འོག་ས་བླ་ས་སྟེང་གསུམ་དང་།
དུས་ཀྱི་སྐད་དོད་ཀཱ་ལ་ཞེས་པ་གསུམ་ལ་འཇུག་པས་འདས་མ་འོངས་ད་ལྟར་བ་གསུམ་དང་། ཡོན་ཏན་ལ་རྡུལ་མུན་སྙིང་སྟོབས་གསུམ་དང་། མེ་ལ་ལྷོ་ཕྱོགས་རྟ་གདོང་གི་མེ་དང་། ཁྱིམ་གྱི་མེ་ཉི་མ་དང་། བསྲེག་བྱ་ཟ་བའི་མེ་གསུམ་ཡོད་པའི་ཕྱིར་རོ། ། ཆུ་གཏེར་དང་དུས་དང་རིག་བྱེད་དག་ནི་བཞི་རུ་བརྗོད་དེ། རྒྱ་མཚོ་ལ་ཕྱོགས་ཀྱི་དབྱེ་བས་བཞི་དང་། དུས་ཀྱི་སྐད་དོད་ཡཱུ་ཀ་ཞེས་པ་བཞི་ལ་འཇུག་པས་རྫོགས་ལྡན་གསུམ་ལྡན་གཉིས་ལྡན་རྩོད་དུས་ཏེ་བཞི་དང་། རིག་བྱེད་ལ་མཆོད་སྦྱིན། སྙན་དངགས།
སྲིད་བསྲུངས། ངེས་བརྗོད་ཀྱི་རིག་བྱེད་བཞི་ཡོད་པའི་ཕྱིར་རོ། ། མདའ་དང་འབྱུང་བ་དང་དབང་པོ་རྣམས་ནི་ངེས་པར་ལྔ་རུ་རབ་ཏུ་འགྱུར་ཏེ། འདོད་པའི་མདའ་ལ་དྲེགས་པ། རྨོངས་པ། ཀུན་ཏུ་རྨོངས་པ། བརྒྱལ་བ། སེམས་མེད་པར་བྱེད་པ་ལྔ་ཡོད་པར་གསང་འདུས་འགྲེལ་པ་སྒྲོན་གསལ་ལས་བཤད་ཅིང་། དགྲ་ནག་གི་འགྲེལ་པར། མྱོས་བྱེད།
འདར་བྱེད། རྨོངས་བྱེད། ལྟུང་བྱེད། བརྒྱལ་བྱེད་ལྔར་བཤད་ལ། ཨ་མ་ར་ཀོ་ཥ་འགྲེལ་པ་འདོད་འཇོར། མདའ་ལྔ་ནི་མྱོས་བྱེད་ཀྱི་མདའ་དང་། སྲེད་བྱེད་དང་། ཡང་དག་རྨོངས་དང་། སྐེམ་བྱེད་དང་། འཆི་བྱེད་ཀྱི་མདའ་ཞེས་ཏེ།
འདི་རྣམས་འདོད་པའི་མདའ་ལྔའོ་ཞེས་སོ། ། འབྱུང་བ་ལ་ས་ཆུ་མེ་རླུང་ནམ་མཁའ་སྟེ་ལྔ་དང་། དབང་པོ་ལ་སྣ་མིག་ལྕེ་ལུས་རྣ་བའི་དབང་པོ་སྟེ་ལྔ་ཡོད་པའི་ཕྱིར་རོ། ། རོ་དང་དུས་ནི་དྲུག་གི་བརྡ་སྟེ། རོ་ལ། ཁ་བ། ཚ་བ། མངར་བ། སྐྱུར་བ། སྐ་བ་སྟེ་དྲུག་དང་།
དུས་ལ། དཔྱིད། སོས། དབྱར། སྟོན། དགུན་སྟོད། དགུན་སྨད་དེ་དྲུག་ཡོད་པའི་ཕྱིར་རོ། ། གཟའ་དང་རི་བོ་དང་ཐུབ་པ་ཞེས་པ་བདུན་གྱི་གྲངས་ཏེ། གཟའ་ནི་ཉི་མ་ནས་སྤེན་པའི་བར་བདུན་དང་། རི་བོ་ནི་འོད་སྔོན་ནས་རྡོ་རྗེའི་རིའི་བར་བདུན་དང་།
ཐུབ་པ་ནི་འཇིག་རྟེན་ཁམས་ལེར་གསུངས་པ་ལྟར་མེ་སྦྱིན་ལ་སོགས་པའི་དྲང་སྲོང་གི་གཙོ་བོ་བདུན་ཡོད་པའི་ཕྱིར་རོ། ། དེ་བཞིན་དུ་ཀླུ་དང་ནོར་ནི་བརྒྱད་ཀྱི་བརྡ་ཡིན་ནོ། ། དེའི་རྒྱུ་མཚན། ཀླུ་ལ་མཐའ་ཡས་ལ་སོགས་པ་བརྒྱད་དང་། ནོར་ལྷ་བརྒྱད་ཡོད་པའི་ཕྱིར་ཏེ། འདོད་འཇོར། ཡིད་བཅུག་ངེས་འབྱེད་ཟླ་བ་དང་། ། འཛིན་པ་ཉིད་དང་རླུང་དང་མེ། ། ཐོ་རངས་དང་ནི་རབ་གསལ་བྱེད། ། བརྒྱད་པོ་དེ་རྣམས་ནོར་ལྷར་བཤད། །
ཅེས་སོ། ། རྩ་དང་བུག་པ་དང་གཟའ་དང་གཏེར་ཡང་དགུའི་མིང་སྟེ། རྣ་བ་གཉིས། སྣ་གཉིས། མིག་གཉིས། ལྕེ་ཆུང་། ལྕེ། ཚངས་བུག་གི་རྩའི་བུ་ག་དགུ་དང་། གཟའ་ལ་སྔ་མ་བདུན་གྱི་སྟེང་དུ་སྒྲ་གཅན་དང་མཇུག་རིངས་བསྣན་པས་དགུ་དང་། གཏེར་ལ་དབྱེ་ན་དགུ་ཡོད་པའི་ཕྱིར་ཏེ།
འདོད་འཇོར། གཏེར་ཞེས་པ་ནི་མི་འཛད་པའི་ནོར་གྱི་ཕུང་པོ་ཆེན་པོའོ། ། མཛོད་ཅེས་ཀྱང་བྱའོ། ། དེའི་རབ་ཏུ་དབྱེ་བ་ནི་དགུའོ། ། འདི་ལྟ་སྟེ། པད་མ་ཅན་དང་། དུང་ཅན་དང་། པདྨ་ཆེན་པོ་དང་། ཆུ་སྲིན་དང་། རུས་སྦལ་ཅན་དང་།
རྔ་ཅན་དང་། དགའ་བ་ཅན་དང་། སྔོན་པོ་དང་། འབྱིན་བྱེད་ཅེས་བྱའོ་ཞེས་སོ། ། ཕྱོགས་ནི་བཅུ་དང་དབང་ཕྱུག་སྟེ། དྲག་པོ་དག་ནི་བཅུ་གཅིག་གོ ། དེ་ལྟར་འདོད་འཇོར། འཇོག་པོ་དྲག་པོ་བརྩོན་འགྲུས་ལྡན། ། འཕྲོག་བྱེད་ཉིད་དང་བདེ་འབྱུང་དང་། ། མིག་གསུམ་གཞན་གྱིས་མི་ཐུབ་དང་། །
དབང་ལྡན་དང་ནི་ས་གསུམ་པ། ། དྲག་པོ་བཅུ་གཅིག་རྣམས་སུ་བཤད། ། ཅེས་སོ། ། དེ་བཞིན་དུ་ཉི་མ་ནས་མི་བདག་གི་བར་རྣམས་བཅུ་གཉིས་ནས་ནི་བཅུ་དྲུག་གི་བར་དུ་རེ་རེ་འཕེལ་ལོ་ཞེས་པ་ཉི་མ་ནི་བཅུ་གཉིས་ཀྱི་མིང་སྟེ། འདོད་འཇོར། ཉི་མ་ལ་ནི་བཅུ་གཉིས་དང་། ། ཞེས་དང་། དེ་ལ་ཉི་མ་རང་གི་མིང་ཅན་རྣམས་ནི། དབང་པོ་འཛིན་བྱེད་ཡོངས་གཞན་དང་། ། འཇོག་པོ་རྒྱས་བྱེད་བསྟེན་བྱ་དང་། །
ཆ་ཅན་རྣམ་གནས་ཁྱབ་འཇུག་དང་། ། འོད་ཅན་བགྲོད་བྱེད་བཤེས་གཉེན་ཉིད། ། ཅེས་སོ། ། ལུས་མེད་ནི་འདོད་པའི་ལྷའི་མིང་སྟེ། མིག་གསུམ་ནས་མེ་བྱུང་ནས་མེས་བསྲེག་པ་ལས་ལུས་མེད་པར་སྐྱེས་སོ་ཞེས་འདོད་འཇོར་བཤད་དེ། དབྱེ་ན་བཅུ་གསུམ་ཡོད་པའི་གསལ་ཀ་མ་བྱུང་ངོ་། ། ཡང་ན། ཡང་ལག་མེད་དང་ཞེས་རྭ་མངས་འདོན་ཏེ། དེ་ལྟ་ན་ཡན་ལག་མེད་པ་ཁུ་བ་སྟེ། དེ་འཕོས་པ་ལས་ཆགས་པ་སྐྱེ།
ཆགས་པ་དང་ཆུ་སྐྱེས་ཞེས་པ་ནི་མིང་གི་རྣམ་གྲངས་སུ་བཤད་ཅིང་། ཆུ་སྐྱེས་ནི་མཐོ་རིས་ཀྱི་སྨད་འཚོང་མར་བརྗོད་ལ། དེ་ལ་དབྱེ་ན། བཅུ་གསུམ་ཡོད་པའི་ཕྱིར་ཏེ། འདོད་འཇོར། ཆུ་སྐྱིས་ནི་མཐོ་རིས་ཀྱི་སྨད་འཚོང་མར་ཡང་བརྗོད་དོ། ། ཞེས་དང་། ཀསྥི་ན་མངོན་པར་འབྱུང་བར་མཛེས་པ་དང་། མདའ་དང་གསལ་བ་དང་། ཀུན་དུ་འཛིན་པ་དང་།
ལུས་དང་། སྦྱིན་པ་དང་། སོ་དང་། ཉལ་བར་བྱེད་པ་དང་། གྲགས་པ་དང་། གང་ང་རྒྱལ་དང་། རིགས་ཀྱི་གཞོན་ནུ་མ་བཞིན་དུ་དང་། ཆགས་པ་དང་། མངོན་པར་བརྗོད་པ་དང་། རྩིབ་ལོགས་དང་།
སྟོང་པ་མ་ཡིན་པ་ལ་ཆུ་སྐྱེས་ཞེས་སོ་ཞེས་ལུང་དུ་གྲངས་ཤིང་། བཅུ་གསུམ་ནི། གློག་གི་འོན་ཅན་མ་དང་། ཏིལ་མཆོག་མ་དང་། པད་དཀར་མ་དང་། ལག་བཟངས་མ་དང་། ཤིང་རྟ་མཛེས་མ་དང་། རབ་ཏུ་མྱོས་བྱེད་མ་དང་། ཆུ་སྲིན་མ་དང་། སྐྲ་འདྲེས་མ་དང་།
ཟུར་ཕུད་ཅན་མ་དང་། ཐང་གྲོལ་མ་དང་། རྒྱན་བྱེད་མ་དང་། རྩོམ་བྱེད་མ་དང་། ལེགས་དབུས་ཅན་མ་རྣམས་སོ། ། མ་ནུ་ཞེས་པ་ཡིད་ཅན་དང་། སྲིན་པ་གང་ཡིན་པ་བཅུ་བཞི་སྟེ། ཡིད་ཅན་ནི་སེམས་ཅན་ཡིན་ལ། དེའི་དབྱེ་བ་བཅུ་བཞི། ནང་ལེའི་ཚིགས་བཅད་དགུ་བཅུ་རྩ་བཞི་པར་གསུངས་པའི་ལྷ་བརྒྱད།
དུད་འགྲོ་བཞི། མི་དང་དམྱལ་བ་གཉིས་ཏེ་བཅུ་བཞིའོ། ། ཡང་ན་ཡིད་ཅན་ནི་མི་སྟེ་དེའི་དབྱེ་བ་རྒྱལ་རིགས་ལ་བཞི། བྲམ་ཟེ་ལ་ནགས་གནས། ཁྱིམ་གནས་དཀའ་ཐུབ་པ་གསུམ་ལ་སྟེ་བཅུ་བཞིའམ། གཞན་ཡང་གང་ཡིན་བརྟག་གསུམ་སྟེ་སྔ་མའོ། ། སྲིད་པའི་གནས་ཀྱང་སྔར་བཤད་པའི་འགྲོ་བ་དེ་དག་གི་གནས་བཅུ་བཞིའམ། གནས་དང་ཞེས་རྭ་མངས་སུ་འདོན་པ་ལྟར་ན་ཟླ་བའི་རྐང་གནས་བཅུ་བཞིའོ། ། ཚེས་ཞེས་པ་བཅོ་ལྔ་སྟེ། ཟླ་བ་འཕེལ་འགྲིབ་ཀྱི་ཆ་བཅོ་ལྔ་ཡོད་པའི་ཕྱིར་རོ། །
མི་བདག་ནི་བཅུ་དྲུག་སྟེ། པདྨ་ཅན་ནས། རྒྱལ་པོ་ཤིང་རྟ་ལ་སོགས་པ་ནི་བཅུ་དྲུག་གོ ། ཞེས་ཟེར་ཞིང་། ཡང་ན་འཛམ་བུའི་གླིང་ན་ཡུལ་འཁོར་ཆེན་པོ་བཅུ་དྲུག་ཡོད་པས་དེའི་རྒྱལ་པོ་བཅུ་དྲུག་གོ་ཞེས་སམ་གང་ཡིན་བརྟག་གོ ། ཉེས་པ་འདི་དག་བཅོ་བརྒྱད་ཀྱི་མིང་ཡིན་ཏེ། མདོ་དག་ལས། ལུས་ལ་མི་སྡུག་པའི་སྐྱོན་ཟླ་བཅོ་བརྒྱད་དང་ལྡན་པ་ཞེས་འབྱུང་བ་དེ་ཉིད་ཡིན་ལ། བཅོ་བརྒྱད་ནི། འདུལ་བ་ལུང་ཕྲན་ཚེགས་ཀྱི་འགྲེལ་པ་སློབ་དཔོན་ཚུལ་ཁྲིམས་སྐྱངས་ཀྱིས་མཛད་པ་ལས།
མཚན་མ་ངན་པ་བཅོ་བརྒྱད་དང་ལྡན་པ་ཞེས་བྱ་བ་ལ། མགོ་སྐྲ་བྱི་བ་དང་། ངན་པ་དང་། དཔྲལ་བ་ཆུང་བ་དང་། མདོག་སེར་སྐྱ་དང་། མིག་སེར་བ་དང་། སྨིན་མཚམས་མ་འབྱར་བ་དང་། སྣ་ལེབ་པ་དང་། སོ་ཏོ་བ་དང་། སྡིག་པ་དང་།
མིག་ཟླུམ་པ་དང་། མིག་ཆུང་བ་དང་། ཕྱིན་ནང་དུ་སྒུར་བ་དང་། ལྟོ་བ་ཆེ་བ་དང་། དཔུང་པ་དང་། རྗེ་ངར་ཐུང་བ་དང་། སྤུ་ཅན་དང་། ལག་པ་དང་རྐང་པ་མི་མཉམ་པ་དང་། ཚིགས་སྦོམ་པ་དང་། འདིའི་ཁ་དང་ལུས་ལས་དྲི་ངན་པ་འབྱུང་བའོ་ཞེས་སོ། །
རྒྱལ་བ་མཆོག་ནི་མ་ལུས་དེ་རྣམས་ནི་ཉི་ཤུ་རྩ་བཞིའི་བརྡའོ། ། དེ་ཡང་ལངས་དཀར་གཤེགས་པར། རྒྱལ་བ་ཉི་ཤུ་རྩ་བཞི་ཡིན། ཞེས་སོ། ། དེ་ཉིད་ཅེས་པ་ནི་གྲངས་ཉི་ཤུ་རྩ་ལྔའི་མིང་ཡིན་ཏེ་རང་བཞིན་ཉི་ཤུ་རྩ་བཞི་སྐྱེས་བུ་དང་ཉི་ཤུ་རྩ་ཡོད་པའི་ཕྱིར་རོ། ། གཉིས་སྐྱེས་ཞེས་པ་སོ་ནི་སུམ་ཅུ་རྩ་གཉིས་ཀྱི་མིང་ཉིད་དུ་འགྱུར་ཏེ། མི་ཕལ་པ་སྟེ་འོག་གི་ཐག་འགྲམ་རྫོགས་པ་གཅིག་ལ་སོ་སུམ་ཅུ་རྩ་གཉིས་ཡོད་པའི་ཕྱིར་རོ། ། ད་ནི་རྒྱུད་ཀྱི་ཡོན་ཏན་གསུངས་པ་རྒྱུད་ཀྱི་རྒྱལ་པོ་ཞེས་པ་ལ་སོགས་པ་སྟེ། རྣལ་འབྱོར་མ་དང་། རྣལ་འབྱོར་གྱི་རྒྱུད་ཀྱི་རྒྱལ་པོ་ཐམས་ཅད་དག་ཏུ་ངེས་པར་རྡོ་རྗེའི་ཚིག་མཆོག་ཏུ་མི་འགྱུར་བའི་བདེ་བ་ནི་རྡོ་རྗེ་ཅན་ཤཱཀྱ་ཐུབ་པ་ཡིས་སྦས་པ་སྟེ།
དེ་ལ་རྡོ་རྗེ་ཞེས་པ་ནི་རྟོག་པས་མི་ཕྱེད་པའི་ཡེ་ཤེས་སྒྲིབ་བཅས་ཀྱི་སེམས་མེད་པའི་སྒྲིབ་པ་མེད་པའི་སེམས་ཀྱི་རྡོ་རྗེའོ། ། དེ་དག་གང་ལ་ཡོད་པ་དེ་ནི་རྡོ་རྗེ་ཅན་ཏེ་རྡོ་རྗེ་ཅན་དེ་ཡིས་སྦས་པའོ། ། དེས་ཅིའི་ཕྱིར་སྦས་ཤེ་ན། འཕགས་པའི་ཡུལ་དུ་སངས་རྒྱས་པ་རྣམས་ཀྱི་མཁས་པའི་མངོན་པའི་ང་རྒྱལ་གྱིས་དབང་བསྐུར་མ་ཐོབ་པར་རྒྱུད་སྟོན་པའི་ཕྱིར་ཏེ། གང་གིས་འཕགས་པའི་ཡུལ་གྱི་སངས་རྒྱས་པའི་མཁས་པ་རྣམས་བླ་མའི་སྲི་ཞུ་བྱས་པ་མེད་པར་གླེགས་བམ་མཐོང་ནས་བདག་ཅག་རྣམས་ཀྱིས་རྡོ་རྗེའི་ཚིགས་ཞེས་སོ། ། ཞེས་བརྗོད་པར་འགྱུར་བའི་ང་རྒྱལ་དེས་དམྱལ་བར་འགྲོ་སྟེ་དབང་ཡང་དག་པར་སྦྱིན་པ་མེད་པའི་ཕྱིར་རོ། ། དེ་བས་ཉེས་པའི་གནས་དགག་པའི་ཕྱིར་སྦས་སོ། ། དེས་རྒྱུད་མཆོག་གི་དང་པོའི་སངས་རྒྱས་སུ་ནི་ཤམྦྷ་ལའི་ཡུལ་དུ་སྐྱེས་པ་ང་རྒྱལ་མེད་པའི་སེམས་དང་ལྡན་པ་རྡོ་རྗེའི་དབང་བསྐུར་ཐོབ་པའི་སྲོག་ཆགས་སྐལ་ལྡན་རྣམས་ཀྱི་ཐར་པའི་སླད་དུ་རྒྱུད་ལས་རྡོ་རྗེའི་ཚིག་མ་ལུས་པ་ཡང་མངོན་སུམ་དུ་གསལ་བར་གསུངས་སོ། ། དེའི་ཕྱིར་དངོས་གྲུབ་རྣམ་གཉིས་སྒྲུབ་པའི་ཐབས་མཐའ་དག་མ་ཚང་བ་མེད་པར་སྟོན་པ་རྒྱུད་ཀྱི་རྒྱལ་པོ་དང་པོའི་སངས་རྒྱས་འདི་ནི་རྒྱུད་རྣམས་ཀྱི་བླ་མའོ། ། འཇིག་རྟེན་དང་འཇིག་རྟེན་ལས་འདས་པའི་རྒྱུད་དག་ལས་འདས་པའི་རྒྱུད་ཡིན་པའི་ཕྱིར་ཏེ།
འཇིག་རྟེན་གྱི་རྒྱུད་བླ་བའི་རྒྱུད་དང་འཇིག་རྟེན་ལས་འདས་པ་རྣལ་འབྱོར་གྱི་རྒྱུད་དེ། དེ་དག་ལས་འདས་པ་ཡིན་པས་ན་འཇིག་རྟེན་ལས་འདས་པའོ། ། དེས་ན་དཔལ་ལྡན་གཉིས་སུ་མེད་པའི་དང་པོའི་སངས་རྒྱས་ནི་མཐའ་དག་མཆོག་གི་རྒྱལ་བའི་བདག་པོ་ཡེ་ཤེས་ཀྱི་སྐུ་ལྷན་ཅིག་སྐྱེས་པའི་མངོན་པར་བརྗོད་པ་སྟེ་བརྗོད་དོ་ཞེས་ཟླ་བ་བཟང་པོ་ལ་བོས་ནས་བསྟན་ཏོ། ། ད་ནི་གནས་པ་ཉི་ཤུ་པ་ཡི་གེ་ལྔ་དང་ཡི་གེ་དྲུག་གི་སྟོང་པ་ཆེན་པོ་ཐིག་ལེ་སྟོང་པ་ལ་བསྟོད་པའི་ངོ་བོ་ཉིད་ཀྱི་གནས་པ་བསྟན་པའི་ཕྱིར་བཅོམ་ལྡན་འདས་ཀྱིས་རྣམ་པ་ལྔའི་བསྟོད་པ་གསུངས་པ་གང་ལ་ཞེས་པ་ལ་སོགས་པ་སྟེ། འདིར་སྟོང་པ་ཆེན་པོ་ཡི་གེ་ལྔ་ནི་ཐབས་ཝཾ་ཡིག་རྡོ་རྗེ་བརྟེན་པའོ། ། དེའི་སྟོང་པ་ཆེན་པོ་འགྱུར་མེད་དང་པོ་གྲི་གུག་གི་རྣམ་པས་མཚོན་པ་ནི་ཀུན་གཞིའི་རྣམ་པར་ཤེས་པ་འགགས་པ་ཆོས་དབྱིངས་ཡེ་ཤེས་ཏེ། གང་ལ་ཐོགས་མཐའ་དབུས་མེད་ཅེས་པ་ལ་སོགས་པ་ནས་ཡོན་ཏན་མེད་པ་དེ་ལ་ཕྱག་འཚལ་ལོ་ཞེས་པའི་མཐར་ཐུག་པས་བསྟན་པའོ། ། དེ་ཡང་འགྱུར་མེད་དང་པོ་ཆོས་དབྱིངས་ཡེ་ཤེས་གང་ལ་འདུས་བྱས་ཀྱི་མཚན་ཉིད་ཐོག་མ་སྐྱེ་བ་དང་མཐའ་འཇིག་པ་དང་དབུས་གནས་པ་མེད་ལ་སེམས་ཅན་གྱི་མཚན་མ་རྒྱུད་གནས་པ་དང་དབང་པོ་འགག་པའི་འཆི་བ་དང་། སྲིད་པ་གཞན་དུ་སྐྱེ་བ་མེད་པ་དང་ནི་ཡུལ་སྒྲ་དྲི་དང་རོ་དག་དང་རེག་བྱ་དང་གཟུགས་ཀྱི་མཚན་མ་དང་། འཛིན་བྱེད་སྒོ་ལྔའི་སེམས་ཀྱི་རང་བཞིན་མེད་ལ།
མུ་སྟེགས་ཀྱིས་བརྟགས་པའི་རང་བཞིན་ཉེར་བཞི་དང་ནི་ཤེས་རིག་གི་སྐྱེས་བུར་ཡང་ནི་མེད་ཅིང་། སྡུག་བསྔལ་གྱིས་འཆིང་བའི་འཁོར་བ་དང་། དེ་ལས་གྲོལ་བའི་མར་མེ་ཤི་བ་ལྟ་བུའི་མྱ་ངན་ལས་འདས་པ་དང་། བདེ་སྡུག་གི་བྱེད་པོར་འདོད་པའི་བདག་དང་། གཙོ་བོ་ལ་སོགས་པའི་ངོ་བོར་ཡང་མེད་ལ། སྲིད་པའི་ས་བོན་ཀུན་གཞིའི་རྣམ་ཤེས་དང་ནི་གསལ་བར་སྣང་བའི་དུས་གསུམ་པའི་ཆོས་ཀྱི་ངོ་བོར་ཡང་མེད་ཅིང་། མཐའ་དག་སྟེ་མཐའ་ཡས་པའི་སྲིད་པར་ཉམས་སུ་མྱོང་བའི་སྡུག་བསྔལ་དང་། འགྱུར་བའི་བདེ་བ་ཉིད་ཀྱི་རང་བཞིན་དུ་ཡང་མེད་དེ། དེ་ལྟ་ན་འཁོར་འདས་གཉིས་ཀ་ལ་མི་གནས་པས་མི་གནས་པའི་མྱ་ངན་ལས་འདས་པ། ཡུལ་ཡུལ་ཅན་གཟུང་འཛིན་རྒྱུ་འབྲས་ལ་སོགས་པའི་མཚན་མ་མེད་ཅིང་།
འཕེལ་འགྲིབ་འཆར་ནུབ་སྐྱེ་འཆི་འཆིང་གྲོལ་སོགས་པའི་བྱེད་པ་རྣམས་དང་བྲལ་བ་ཉི་ཟླའི་ཡོན་ཏན་མེད་པའི་བདེ་བ་ཆེན་པོ་དེ་ལ་ཕྱག་འཚལ་ལོ། ། དེ་ལྟར་ཆོས་དབྱིངས་ཡེ་ཤེས་ནི་འཁོར་བའི་བག་ཆགས་མ་ལུས་པ་སྤངས་པས་རྣམ་པར་ཤེས་པའི་ཆོས་ཉིད་ལས་འདས་པ། ཡེ་ཤེས་གཟུང་འཛིན་གཉིས་སུ་མེད་པའི་ཚུལ་འཆང་བ་ཞེས་པ་སྟེ་རྣམ་པར་ཤེས་པའི་ཆོས་ཉིད་ལས་འདས་པའི་ཕྱིར་དེའི་རིགས་ལས་བྱུང་བ་སྒྲིབས་བཅས་ཀྱི་ཡེ་ཤེས་ཀྱི་ཕུང་པོ་རྣམ་པར་ཤེས་པའི་ཕུང་པོ་དང་ནམ་མཁའ་ལ་སོགས་པས་ཡེ་ཤེས་ཀྱི་ཁམས་དང་། རྣ་བ་དང་། ཡིད་ཀྱི་དབང་པོ་དང་། ལ་སོགས་པས་སྒྲ་དང་། ཆོས་ཀྱི་དབྱིངས་དང་། མཆོག་གི་དབང་པོ་དང་། བྷ་ག་དང་། དྲི་ཆུ་འཛག་པ།
ཁུ་བ་འཕོ་བ་རྣམས་ལས་ཀྱང་འདས་པ་ཉིད་དོ། ། དེ་ནས་སྟོང་པ་ཆེན་པོ་འགྱུར་མེད་གཉིས་པ་ནི་དབྱུག་པའི་རྣམ་པས་མཚན་པ་འདུ་བྱེད་འགགས་པ་བྱ་གྲུབ་ཡེ་ཤེས་ཏེ། དུས་དང་སྣ་ཚོགས་ལ་སོགས་རྡོ་རྗེ་ཞེས་པ་ལ་སོགས་པ་ནས་དུས་ཀྱི་འཁོར་ལོ་ལ་ཕྱག་འཚལ་ཞེས་པ་མཐར་ཐུག་པ་གོ་སླ་བར་དགོངས་ནས་འགྲེལ་བ་མ་མཛད་པའོ། ། དེའི་ཕྱིར་བཤད་ན། འཕོ་བའི་སྐད་ཅིག་འགགས་པས་འཕོ་བ་མེད་པའི་སྐད་ཅིག་གི་བདག་ཉིད་ཀྱི་དུས་དང་། དེ་ཉིད་ཀྱིས་བསྐྱེད་པའི་བྱ་གྲུབ་ཡེ་ཤེས་ནི་གདུལ་བྱ་རྣམས་སྣ་ཚོགས་སུ་སྤྲུལ་པའི་སྣ་ཚོགས་ཀྱི་སྒྱུ་མ་འཛིན་པ་དང་། ལ་སོགས་པས་རྣམ་པ་ཀུན་དང་སྒྱུ་འཕྲུལ་དྲྭ་བའི་ཚུལ་འཆང་ཞིང་རྟོག་པས་མི་ཕྱེད་པས་རྡོ་རྗེ་དང་ནི། ཐོག་མཐའ་མེད་ཅིང་རྡོ་རྗེ་སེམས་དཔའི་ངོ་བོས་དཔལ་མཆོག་དང་པོའི་སྐྱེས་བུ་དང་། འཇིག་རྟེན་པའི་དཔེར་བྱ་བ་ལས་འདས་པ་དཔེ་ཟླ་མེད་ཅིང་། སྒྲིབ་བྲལ་གྱི་ཆོས་ཐམས་ཅད་ལ་ཁྱབ་པས་ཀུན་དུ་འགྲོ་བ་དང་།
འཁོར་འདས་ཀྱི་འཛིན་པ་ཐམས་ཅད་སྤངས་པས་སྤྲོས་པ་མེད་པ་སྟེ། དབང་པོ་ཐམས་ཅད་པ་ཡིན་པས་དབང་པོ་རེ་རེ་ནས་ཀྱང་ནི་དོན་ཐམས་ཅད་འཛིན་པས་རྣ་བ་སྣ་དང་ཁ་དང་མིག་དང་མགོ་དང་ཕྱག་དང་ཞབས་རྣམས་བརྩེགས་པ་ལ་གནས་པ་སྟེ། དཔའ་བར་འགྲོ་བའི་མདོ་ལས། བཅོམ་ལྡན་འདས་ཀྱི་གཙུག་ཏོར་གྱིས་ཀྱང་གཟིགས་སོ། ། ཞེས་སོ། ། དེ་ལྟར་འགྱུར་མངས་སུ། རྣ་བ་སྣང་དང་ཁ་དང་མིག ། མགོ་དང་ལག་པ་རྐང་པ་ནི། ། ཐམས་ཅད་དུ་ནི་རྩིགས་གནས་པ། ། འབྱུང་བའི་མཐའ་སྟེ་ཞེས་འདོན་ཏོ། །
དཔང་ལོ་ཙཱ་བས་བརྩེགས་པ་ལ་གནས་ཞེས་པའི་དོད་ཐེར་ཟུག་ཏུ་གནས་ཞེས་བསྒྱུར་བ་ལྟར་ན་ཐེར་ཟུག་མི་འགྱུར་བདེ་བའི་རང་བཞིན་དུ་གནས་ཞེས་སྦྱར་རོ། ། འབྱུང་བ་བཞིའི་མཐའ་ཁམས་དག་པ་སྟེ། འབྱུང་པོ་སྒྲིབ་བྲལ་གྱི་སྲིད་པ་གསུམ་གྱི་དབང་ཕྱུག་ཏུ་གྱུར་པས་མགོན་པོ། སྒྲིབ་བྲལ་གྱི་སྲིད་པ་གསུམ་པོ་མཆོག་འཛིན། དེའི་རྒྱུ་འགྱུར་མེད་བདེ་བའི་སྐད་ཅིག་རྣམས་དག་གི་བྱེད་པ་པོའི་རྒྱུར་གྱུར་པ་སྟེ། དེ་ཉིད་ནི། ནང་གི་རིག་པ་དང་། ལ་སོགས་པས་ཤེར་ཕྱིན་དང་ཕྱག་རྒྱ་ཆེན་པོ་སོགས་ཀྱི་མིང་གིས་བསྟན་པ། རྡོ་རྗེའི་རྣལ་འབྱོར་གྱིས་བགྲོད་བྱའམ་རྟོགས་བྱ། འཕོ་བའི་སྒྲིབ་པ་ཐམས་ཅད་སྤངས་པས་མཆོག་གི་བདེ་བའི་གོ་འཕང་བརྙེས་པ།
བདེ་སྟོང་དབྱེར་མེད་དུས་ཀྱི་འཁོར་ལོ་ལ་ཕྱག་འཚལ་ལོ། ། ཞེས་པའོ། ། དེ་བཞིན་དུ་ཡང་འདུ་བྱེད་དེ་རྣམས་ནི་གཞན་ཞེས་གསུངས་པའི་ཕྱིར་སྟོང་པ་གཉིས་པས་འདུ་བྱེད་ཀྱི་ཕུང་པོ་དང་། རླུང་གི་ཁམས་དང་ལ་སོགས་པས་རེག་བྱ་དང་བཤང་བ་འཛག་པ་དང་སྣ་དང་ངག་གི་དབང་པོ་རྣམས་ཀྱི་སྒྲིབ་པ་མེད་པ་ཉིད་དུ་རིག་པར་བྱའོ། ། དེ་ནས་སྟོང་པ་ཆེན་པོ་འགྱུར་མེད་གསུམ་པ་ནི་ཚེག་དྲག་གིས་མཚོན་པ་ཚོར་བ་འགགས་པ་མཉམ་ཉིད་ཡེ་ཤེས་ཏེ། སྤྲོ་བྱེད་ཅེས་པ་ལ་སོགས་པ་ནས་རྣམ་པར་བཤད་པ་དེ་ལ་ཕྱག་འཚལ་ལོ་ཞེས་པའི་མཐར་ཐུག་པས་བསྟན་པ་སྟེ། དེ་ཡང་མཉམ་ཉིད་ཡེ་ཤེས་ནི་ནང་ལུས་ལ་རྡུལ་འགགས་པས་གཏུམ་མོ་ཡེ་ཤེས་ཀྱི་མེ་སྟེ། དེ་འབར་བ་ལས་སྤྱི་བོའི་ཁུ་བ་གསང་བའི་མཐར་ཐུག་པར་སྤྲོ་བྱེད། ལྟེ་བ་དང་གསང་བའི་བར་དུང་ཅན་མར་གནས་པའི་ཡེ་ཤེས་ཀྱི་རླུང་གི་བདག་ཉིད་ཡིན་པས་ནུས་པའི་ངོ་བོ། གློག་གི་དབྱུག་པའི་མེ་དང་མཚུངས་པའི་འོད་ཟེར་ལྟེ་བའི་སྟེང་གསང་བའི་འཁོར་ལོའི་འོག་ནོར་བུའི་རྩེ་མོའི་མཐར་ཐུག་པར་སྤྲོ་བར་བྱེད་ཅིང་།
ནང་གི་ཉི་མའི་ཁྱིམ་བཅུ་གཉིས་ཀྱི་འཕོ་བ་གཡས་གཡོན་དག་གི་རླུང་དབུ་མར་ཞུགས་པའི་མཐུ་ལས་བྱུང་བ། འོད་གསལ་གྱི་སྣང་བ་ཆེར་འབར་བས་གཟི་བརྗིད་ཅན་ནམ། བཟོད་པར་དཀའ་བའི་གཟི་བརྗིད་དང་ལྡན་པས། ཉི་མ་བཅུ་གཉིས་དག་གི་གཟི་བརྗིད་ཅན། ལྷན་ཅིག་སྐྱེས་དགའི་བདག་ཉིད་ཀྱི་ཡེ་ཤེས་ཀྱི་རྡོ་རྗེའི་སྣང་བ་རྣམ་ཀུན་མཆོག་གི་སྟོང་པ་དང་དབྱེར་མེད་པའི་འགྱུར་མེད་བདེ་བ་མཆོག་གོ་འཕངས་སུ་བགྲོད་པར་བྱེད་པའི་རྣམ་པར་བཅད་པ་ཚེག་དྲག་གི་གཟུགས་ཅན་ལ་ཕྱག་འཚལ་ལོ། ། ཞེས་པའོ། ། དེ་ལྟར་ཚོར་བ་དེ་ནི་གཞན་ཞེས་གསུངས་པའི་ཕྱིར་ཚོར་བའི་ཕུང་པོ་དང་མེའི་ཁམས་དང་། མིག་དང་། ལག་པའི་དབང་པོ་དང་ལ་སོགས་པས་རོ་དང་། འགྲོ་བ་རྣམས་ཀྱི་སྒྲིབ་པ་མེད་པ་ཉིད་ནི་སྟོང་པ་གསུམ་པའོ། །
དེ་ནས་སྟོང་པ་ཆེན་པོ་འགྱུར་མེད་བཞི་པ་ཐིག་ལེས་མཚོན་པ་ནི་འདུ་བྱེད་འགག་སོར་རྟོག་ཡེ་ཤེས་ཏེ། དཀར་པོ་ཞེས་པ་ལ་སོགས་པ་ནས་ཐིག་ལེའི་གཟུགས་ལ་ཕྱག་འཚལ་ལོ་ཞེས་པའི་མཐར་ཐུག་པས་བསྟན་པ་སྟེ། དེ་ཡང་སོར་རྟོག་ཡེ་ཤེས་དེ་ནི་ནང་དུ་བྱང་ཆུབ་ཀྱི་སེམས་དཀར་པོ་འཕོ་བ་མེད་པའོ། ། འདི་ཉིད་ནི་སྒྲིབ་བྲལ་གྱི་སྲིད་གསུམ་སྐྱེད་བྱེད་དུ་གྱུར་པས་འཇིག་རྟེན་གསུམ་གྱི་མངོན་པོ་ལ་གནས་རི་བོང་འཛིན་པ་གཙུག་ཏོར་གྱི་ཧཾ་ཡིག་ལ་གནས་པ་ལག་གཏུམ་མོའི་མེ་ལྕེས་རེག་པ་ལས་གསལ་བའི་བར་དུ་འཛག་པ་འཇིག་རྟེན་ཀུན་གྱི་སྤྱི་བོའི་འཁོར་ལོ་ཡང་དག་པར་གནས་པ། ཡེ་ཤེས་ཀྱི་བདུད་རྩིའི་རང་བཞིན་ཡང་དང་ཡང་དུ་ཁུ་བ་འཕོ་བ་ལས་སྲིད་པར་འཆི་བ་སེལ་ཞིང་བདུད་དང་ཉོན་མོངས་བཅོམ་ནས་སངས་རྒྱས་ཀྱི་གོ་འཕང་སྟེར་བས་སྲིད་པའི་འཇིགས་པ་འཇོམས་པར་བྱེད་པ་ཐིག་ལེའི་གཟུགས་ཅན་དེ་ལ་ཕྱག་འཚལ་ལོ་ཞེས་པའོ། ། དེ་ལྟར་འདུ་ཤེས་དེ་ནི་གཞན་ཞེས་གསུངས་པའི་ཕྱིར་རོ། ། འདུ་ཤེས་ཀྱི་ཕུང་པོ་དང་། ། ཆུའི་ཁམས་དང་། ལ་སོགས་པས་གཟུགས་དང་། ལེན་པ་དང་།
ལྕེ་དང་རྐང་པའི་དབང་པོ་རྣམས་ཀྱི་སྒྲིབ་པ་མེད་པ་ཉིད་ནི་སྟོང་པ་བཞི་པའོ། ། དེ་ནས་སྟོང་པ་ཆེན་པོ་ལྔ་པ་ཐོང་པའི་རྣམ་པས་མཚོན་པ་ནི་གཟུགས་འགགས་པ་མེད་མེ་ལོང་ཡེ་ཤེས་ཏེ། སེམས་ཙམ་ཞེས་པ་ལ་སོགས་པ་ནས་རྡོ་རྗེ་སེམས་དཔའ་ལ་ཡང་ཕྱག་འཚལ་ལོ་ཞེས་པའི་མཐར་ཐུག་པ་སྟེ། དེ་ཡང་རྣམ་པ་ཀུན་གྱི་མཆོག་དང་ལྡན་པའི་སྟོང་གཟུགས་རང་གི་སེམས་ཀྱི་སྣང་བ་ཙམ་འགྱུར་མེད་ཡེ་ཤེས་ཀྱིས་བསྐྱེད་པ་ནི་སྤྲོས་པ་དང་འཛག་པའི་བདེ་བ་ལས་ཡིད་སྐྱོབ་པས་སྔགས་ཀྱི་ངོ་བོ། སྒྲིབ་བྲལ་གྱི་ཕུང་ཁམས་སྐྱེ་མཆེད་ཀྱི་ལྷ་ཡིས་ཡོངས་སུ་བསྐོར་བ་སྡིག་པའི་ལས་ཅན་རྣམས་ལ་སྡུག་བསྔལ་དང་ནི་བསོད་ནམས་ཀྱི་སྟོབས་ཅན་གང་ཟག་དམ་པ་རྣམས་ལ་ཞི་བའི་གཟུགས་ཀྱིས་ནི་འགྱུར་མེད་བདེ་བའི་རང་བཞིན་གྱི་དངོས་གྲུབ་སྟེར་ལ་རང་གིས་བྱས་པའི་སྡིག་པའི་ལས་མི་བཟད་པའི་སྡུག་བསྔལ་ཉམས་སུ་མྱོང་བ་རྣམས་ལ་དྲག་པོའི་གཟུགས་ཀྱིས་སྡུག་བསྔལ་མི་བཟད་པ་སྟེར་བར་སྣང་སྟེ། མདོར་ན་གང་ཟག་གིས་དགེ་བ་མི་དགེ་ལུང་མ་བསྟན་ཀྱི་ལས་གང་དང་གང་རབ་ཏུ་བྱས་པ་དེ་དག་རང་གི་སེམས་ལ་ལས་ཀྱི་ཆོ་ག་གང་སྤྱད་པ་བཞིན་དུ་ལས་དེ་དང་དེའི་འབྲས་བུ་དེ་བསྐྱེད་པར་སྣང་བ་སྒྲིབ་བྲལ་གྱི་བརྟན་གཡོ་ཐམས་ཅད་ལ་ཁྱབ་ཅིང་། ཐམས་ཅད་དེའི་རང་བཞིན་དུ་གྱུར་པས་འཇིག་རྟེན་དབང་པོ་ཆོས་ཅན་སྣ་ཚོགས་པའི་གཟུགས་སུ་སྣང་བ་ཅན་སྒྲིབ་བྲལ་སྲིད་གསུམ་བསྐྱེད་མཛད་བདེ་སྟོང་དབྱེར་མེད་རྡོ་རྗེ་སེམས་དཔའ་ལ་ཡང་ཕྱག་འཚལ་ལོ་ཞེས་པའོ། ། དེ་ལྟར་གཟུགས་དེ་ནི་གཞན་ཞེས་གསུངས་པའི་ཕྱིར་གཟུགས་ཀྱི་ཕུང་པོ་དང་། དེའི་རིགས་ཅན་ས་ཡི་ཁམས་དང་ལ་སོགས་པས་དྲི་དང་། བརྗོད་པ་དང་།
ལུས་དབང་དང་བཤང་བའི་དབང་པོ་རྣམས་ཀྱི་སྒྲིབ་པ་མེད་པ་ནི་སྟོང་པ་ལྔ་པ་ཉིད་དོ། ། འདིའི་རྒྱས་པ་ནི་འཇིག་རྟེན་གྱི་ཁམས་ཀྱི་ལེའུ་དང་པོ་ལས་ཨེ་ཝཾ་ཡི་གེའི་སྐབས་སུ་བརྗོད་ཟིན་ཏེ། དེས་ན་འདིར་མ་བཀྲོལ་ལོ། ། འདི་རྣམས་ནི་སྟོང་པ་ཆེན་པོ་ཡི་གེ་ལྔའོ། ། དེ་ཐིག་ལེ་སྟོང་པ་ཡི་གེ་དྲུག་ཅེས་པ་ནི། ཝཾ་ཡིག་རྡོ་རྗེ་སྟོང་ཆེན་ཡིག་ལྔ་འདིའི་རྟེན་དུ་གྱུར་པའི་ཨེ་ཡིག་ཆོས་འབྱུང་སངས་རྒྱས་ཀྱི་གཟུགས་ཀྱི་མཚན་ཉིད་དུ་ཁམས་གསུམ་པོ་ཐམས་ཅད་མཐོང་བ་དང་། དུས་གསུམ་པོའི་ཆོས་ཐམས་ཅད་དུ་འཇུག་པའི་སྟོང་པ་པྲ་ཕབ་པ་དང་མཚུངས་པའོ། ། འདི་ཡིས་སྒྲིབ་བཅས་ཀྱི་ཆོས་འགོག་པ་ནི་ཕུང་པོ་དང་ལ་སོགས་པས་ཁམས་དབང་པོ་ཡུལ་ལས་དབང་བྱ་བའི་བདག་ཉིད་ཀྱི་སྒྲིབ་བཅས་ཀྱི་ཕུང་པོ་སོ་དྲུག་དང་། རོ་དྲུག་དང་། ཁམས་དྲུག་ལ་སོགས་པ་སྒྲིབ་བཅས་ཀྱི་ཁམས་སུམ་ཅུ་རྩ་དྲུག་དང་།
འགྱུར་བའི་བདེ་བའི་ཡེ་ཤེས་དང་བཅས་པ་སུམ་ཅུ་རྩ་བདུན་ཏེ་འདི་རྣམས་སྒྲིབ་པ་མེད་པར་གྱུར་པ་ཉིད་ཀྱིས་སྐུ་ཆོས་འབྱུང་དུ་བརྗོད་དོ། ། འདི་ནི་རྡོ་རྗེ་བཞི་པ་ཡེ་ཤེས་རྡོ་རྗེ་ངོ་བོ་ཉིད་སྐུ་དང་། སྟོང་ཆེན་ཡི་གེ་ལྔ་ཆོས་སྐུའི་རྟེན་ཏེ་སྟོང་ཆེན་ཡིག་ལྔ་དང་། ཐིག་ལེ་སྟོང་པ་ཡི་གེ་དྲུག་པ་འདི་དག་གི་སྤྲུལ་པ་ནི་སྐུ་རྫུ་འཕྲུལ་སྣ་ཚོགས་སྟོན་པར་བྱེད་པའོ། ། ཆོས་སྟོན་པར་བྱེད་པའི་སྒྲ་ནི་ལོངས་སྤྱོད་རྫོགས་པའི་སྐུའོ། ། དེའི་ཕྱིར་གཅིག་དང་དུ་མ་དག་ཀྱང་གཅིག་ཅིང་མཉམ་དང་མི་མཉམ་མཉམ་པ་ཞེས་པ་ལ་སོགས་པས་དབུ་མ་པའི་གྲུབ་པའི་མཐའ་བསྟན་པའོ། ། དེ་ཡང་རྣམ་ཀུན་མཆོག་ལྡན་གྱི་སྟོང་ཉིད་ནི་དོན་གཅིག་དུ་མ་དག་ཏུ་སྣང་བ་ཡིན་ཀྱང་སྟོང་པ་ཉིད་དུ་རོ་གཅིག་ཅིང་། མཉམ་པ་གཡས་པའི་རླུང་དང་། མི་མཉམ་པ་གཡོན་པའི་རླུང་དབུ་མར་རོ་མཉམ་པ་ལས་བྱུང་བ། གཡས་ལྷོ་དང་གཡོན་བྱང་དང་མདུན་ཤར་དང་རྒྱབ་ནུབ་དང་སྟེང་དང་འོག་ཀུན་ནས་ཁ་དོག་དཀར་པོ་དང་ལྗང་ཁུ་ལ་སོགས་པ་ཁ་དོག་སྣ་ཚོགས་སུ་སྣང་བ་ཡང་ཁ་དོག་ཆེན་པོ་སྟོང་པའི་ཁ་དོག་གཅིག་གི་གཟུགས་ཅན་ཏེ།
ས་བོན་དབྱངས་ཐུང་ངུ་ཅན་ཟླ་བ་དང་རིང་པོ་ཅན་ཉི་མ་དང་ཤིན་ཏུ་རིང་པོ་ཅན་སྒྲ་གཅན་ཏེ་དེ་རྣམས་དང་། དེས་མཚོན་པ་ཁུ་རྡུལ་རྣམ་ཤེས་ལུས་ངག་ཡིད་ཀྱི་ཡོན་ཏན་རྣམས་མེད་པ་ཞེས་པ་ཡིན་ཡང་ཡོན་ཏན་དང་བཅས་པར་སྣང་བ། བུད་མེད་སྐྱེས་པའི་གཟུགས་སུ་སྣང་བ་ཡིན་ཀྱང་ཕྱི་རོལ་གྱི་སྐྱེས་པ་དང་བུད་མེད་དུ་ཡོད་པ་མིན་པ་གང་ཞིག་ཀུན་གྱི་རྟེན་གཅིག་ཅེས་པ་ལ་ཀུན་ནི་མི་འགྱུར་བའི་བདེ་བ་ཆེན་པོའོ། ། དེའི་རྟེན་གཅིག་ནི་ནམ་མཁའི་མཚན་ཉིད་རྣམ་ཀུན་མཆོག་གི་སྟོང་ཉིད་དོ། ། དེ་ཉིད་བྷ་ག་བཟང་མོ་ཞེས་པ་ནི་དབང་ཕྱུག་ལ་སོགས་པའི་ཡོན་ཏན་གྱི་བདག་ཉིད་དོ། ། མཆོག་གི་བྷ་ག་ནི་ཁམས་གསུམ་གྱི་མཆོག་སྒྲིབ་བྲལ་གྱི་ཁམས་གསུམ་གྱི་ངོ་བོ་དག་གོ ། རྒྱུ་དེས་ན་རྣམ་ཀུན་མཆོག་གི་སྟོང་པའི་ངོ་བོར་ཤེར་ཕྱིན་གྱི་རང་བཞིན་ཁྱོད་ལ་མགོ་བོས་འདུན་པར་འོས་པ་སྟེ། དེའི་ཕྱིར་ཁྱོད་ལ་ཞེས་པ་ནི་ཤེར་ཕྱིན་གྱི་ངོོ་བོ་འཇམ་དཔལ་ཁྱོད་ལའོ། ། ཟླ་བ་བཟང་པོ་བདག་འདུད་ཅེས་པ་ནི་ཕྱག་འཚལ་བར་གྱུར་ཅིག་ཅེས་པའོ། ། ད་ནི་དུས་ཀྱི་འཁོར་ལོ་སྟོན་པ་པོའི་ཡོན་ཏན་ཞེས་རྭ་མངས་ལྟར་ཏེ།
ལ་སོགས་པ་ནི་གང་ཞིག་ཅེས་པ་ལ་སོགས་པ་དེ་གོ་སླ་བར་དགོངས་ནས་འགྲེལ་པ་མ་མཛད་པའོ། ། དེའི་ཕྱིར་བཤད་ན། གང་ཞིག་མིའི་འཇིག་རྟེན་དག་ན་དཔལ་ལྡན་བླ་མ། གཉིས་མེད་ཡེ་ཤེས་ཀྱི་རྡོ་རྗེ་འཛིན་པ། རྩ་ལྟུང་ལ་སོགས་པའི་འཕོ་བའི་སྡིག་པ་དང་བྲལ་བ་དེ་ནི་རྡོ་རྗེ་སེམས་དཔའ་བདག་གི་ངོ་བོ་སྟེ། དེའི་ཕྱིར་རྡོ་རྗེ་སློབ་དཔོན་དེ་ལ་གནོད་པ་བྱས་ཏེ་ཐུགས་སུན་ཕྱུང་པ་ཐུགས་སུན་འབྱིན་པ་པོའི་སྲོག་ཆགས་རྣམས་ནི་དམ་ཚིག་ཉམས་ནས་ངེས་པར་ཏེ་ཐེ་ཚོམ་མེད་པར་དམྱལ་བར་ལྟུང་བར་འགྱུར་ཏེ། རྒྱུ་འབྲས་མི་བསླུ་བའི་ཆོས་ཉིད་ཡིན་པས་འདི་ལ་ལྷག་པར་ངོ་མཚར་དུ་བྱར་མེད་དོ། ། བླ་མ་དེ་མཉེས་པ་ཡིས་རྡོར་སེམས་བདག་ཀྱང་མགུ་སྟེ། བླ་མ་དེ་ལ་ཁྲོ་བའི་མེ་ཡིས་ཀུན་ནས་སླང་སྟེ་ཁྲོས་པ་ཞེས་པ་ཁྲོ་བ་རྣམས་ཀྱི་ནང་ནས་ཆེན་པོའོ། ། དེའི་རྒྱུ་མཚན་སངས་རྒྱས་ཐམས་ཅད་ཀྱི་ཡབ་རྡོ་རྗེ་སེམས་དཔའ་ལ་ཁྲོས་པའི་ཕྱིར་རོ། །
དེས་ན་སློབ་དཔོན་དེ་ཉིད་སེམས་ཅན་རྣམས་ལ་ཐར་པའི་གོ་འཕང་འགྱུར་མེད་བདེ་བར་མཉམ་པའི་འབྲས་བུ་སྟེར་བར་མཛད་པ་པོ་ཡིན་པའི་ཕྱིར་རོ། ། སློབ་མ་རྣམས་ཀྱིས་དུས་གསུམ་དུ་ཕྱག་བྱ་བའི་འོས་དང་། མཎྜལ་ལ་སོགས་པས་མཆོད་པར་བྱ་བའི་འོས་སོ། ། སྡིག་ཅན་གང་ཡིན་ན་སྐྱེས་བ་གང་ཞིག་དཔལ་ལྡན་བླ་མའི་ཞབས་ཀྱི་པད་མ་བཟང་པོ་དག་ལ་སྔ་དྲོ་གུང་ཕྱི་དྲིའི་དུས་གསུམ་དུ་ཕྱག་མི་བྱེད་པ་དེའོ། ། རྣམ་པར་མི་ཤེས་པའི་རྨོངས་པ་གང་ཡིན་ན་གང་ཟག་གང་ཞིག་རྣམ་པ་མང་པོའི་མེ་ཏོག་རྣམས་ཀྱིས་སྔ་དྲོ་གུང་ཕྱི་དྲོའི་དུས་གསུམ་དུ་ནི་བླ་མ་དང་འདོད་པའི་ལྷ་ལ་མཎྜལ་འབུལ་བར་མི་བྱེད་པ་དེའོ། ། མྱུར་དུ་མནར་མེད་པའི་དམྱལ་བར་འགྲོ་བ་གང་ཡིན་ན། སྐྱེས་བུ་གང་ཞིག་མི་འགྱུར་བདེ་བར་རོ་མཉམ་པའི་འབྲས་བུ་སྟེར་བར་བྱེད་པའི་བླ་མའི་ཐུགས་སུན་ཕྱུང་ནས་སྐྱེ་བ་སྐྱེས་པར་བྱེད་པ་པོ་དེའོ། ། ལམ་ལས་མ་ཉམས་པ་གང་ཡིན་ན་དབང་བཞི་པ་ཤེས་རབ་ཡེ་ཤེས་ཐོབ་པའི་སྐྱེས་བུ་གང་ཞིག་སངས་རྒྱས་ཀྱི་ཐུགས་མཆོག་ཏུ་མི་འགྱུར་བའི་བདེ་བ་ཐུགས་དང་ཞལ་ལ་གནས་པའི་མཆོག་གི་བླ་མའི་ཞབས་ནི་མི་སྤོང་བར་གུས་པས་བསྟེན་པ་དེའོ། །

ལམ་ལས་ཉམས་པ་གང་ཡིན་ན་སྐྱེས་བུ་གང་ཞིག་གཡས་གཡོན་དབུ་མའི་རྩ་གསུམ་དག་ལ་གནས་པའི་སྲོག་གི་རླུང་ནི་ཉི་ཁྲི་ཆིག་སྟོང་དྲུག་བརྒྱ་མ་བཅིངས་པས་འཁོར་བ་མཐའ་ཡས་པའི་དུས་སུ་ཡང་དང་ཡང་འཕོས་པས་ཡང་དང་ཡང་དུ་བསད་པ་ཤི་བར་གྱུར་པའོ། ། དཔའ་བོ་གང་ཡིན་ན་སྐྱེས་བུ་གང་ཞིག་མཉམ་པ་གཡས་པའི་ལམ་དང་། མི་མཉམ་པ་གཡོན་པའི་ལམ་ལ་རྒྱུ་བའི་སྲོག་དང་ཐུར་སེལ་གྱི་རླུང་ནི་གསོད་ཅིང་འགོག་པར་བྱེད་པ་དེའོ། ། སྦྱིན་བདག་གང་ཡིན་ན་སྐྱེས་བུ་གང་ཞིག་དཔལ་ལྡན་བླ་མར་རང་ལུས་དང་བུ་དང་ཆུང་མ་ལ་སོགས་པ་སྦྱིན་པ་བཅུ་པོ་ཐམས་ཅད་སྟེར་བར་བྱེད་པའོ། ། མ་རབས་གང་ཡིན་ན་སྐྱེས་བུ་གང་ཞིག་སེམས་ཅན་སླུ་བྱེད་རང་གི་སྙིང་སྟེ་སེམས་དག་གི་སྡིག་པའི་བག་ཆགས་ཀྱིས་དྲངས་པའི་སེམས་ཉོན་མོངས་དང་གཡོ་སྒྱུའི་དྲི་མ་ཅན་ནོ། ། གནས་དཔལ་ལྡན་དཔལ་འབྲས་སྤུང་གི་མཆོད་རྟེན་ནི་གསང་སྔགས་བླ་ན་མེད་པའི་ཆོས་ཀྱི་འཁོར་ལོ་བསྐོར་བའི་གནས་དེར་འཁོར་ཚངས་པ་དང་དབང་པོ་ལ་སོགས་པའི་ལྷའི་མཆོག་གིས་བཏུད་པར་གྱུར་པའི་གདན་ནི་སེང་གེའི་ཁྲི་ཁ་དོག་སྣ་ཚོགས་པ་དེ་ལ་སྟོན་པ་སངས་རྒྱས་ཤཱཀྱ་ཐུབ་པ་ལྷ་དང་མི་ཡི་བླ་མ་ཉེ་བར་བཞུགས་པས། ཞུ་བ་པོ་ཟླ་བ་བཟང་པོ་རྩ་བའི་རྒྱུད་ཞུ་བའི་ཚུལ་རྟོགས་ཤིང་ཁོང་དུ་ཆུད་པ་ན། དགོས་པ་སེམས་ཅན་རྣམས་ཀྱི་བསོད་ནམས་དང་ཡེ་ཤེས་ཀྱི་ཚོགས་རྫོགས་པའི་དོན་གྱི་སླད་དུ། ཉན་པ་པོའི་གཙོ་བོ་མིའི་བདག་པོ་རྒྱལ་བོ་ཟླ་བ་བཟང་པོས་གཙོ་བྱས་པའི་ལྷ་དང་མི་ལ་སོགས་པའི་འཁོར་རྣམས་ལ། ཆོས་རྩ་བའི་རྒྱུད་ཀྱི་རྒྱལ་པོ་མཚན་དང་པོའི་སངས་རྒྱས་ཤླཽ་ཀ་སྟོང་ཕྲག་བཅུ་གཉིས་པ་གསུངས་པ་གང་ཡིན་པ་དེ་ཡང་དུས་ད་ལྟ་འཇམ་དཔལ་གྲགས་པ་བདག་གིས་རྩ་རྒྱུད་ཀྱི་དོན་དེ་རྣམས་བརྗོད་བྱེད་ཨཱ་ལི་ཀཱ་ལིའི་ཕྲང་བ་ཅན་ཚིག་ཉུང་ངུས་བསྡུས་པའི་རྒྱུད་དུ་བཀོད་དེ། ཀྱེ་ཉི་མའི་ཤིང་རྟ་ཞེས་བསྡུས་རྒྱུན་ཞུ་བ་པོ་ལ་བོས་ནས་བསྟན་པའོ། །
ཚུལ་ཇི་ལྟར་ན་སངས་རྒྱས་ཀྱིས་ནི་རྩ་བའི་རྒྱུད་རྗེས་སུ་བསྔགས་པའི་སྡེབ་སྦྱོར་གྱིས་གསུངས་པ་དག་ལ་བསྡུས་པའི་རྒྱུད་དུས་ཀྱི་འཁོར་ལོ་འདི་ནི་འཇམ་དཔལ་གྲགས་པ་བདག་གིས་ཚིག་རྐང་ཉི་ཤུ་རྩ་གཅིག་པ་མེ་ཏོག་ཕྲེང་འཛིན་གྱི་སྡེབ་སྦྱོར་གྱིས་བཅིངས་པས་བརྗོད་དོ། ། དེ་ཡང་སྤྱན་རས་གཟིགས་ཀྱི་སྤྲུལ་པ་པད་མ་དཀར་པོ་སྟོང་པ་ལྔའི་རྡོ་རྗེ་འཛིན་པ་ཁྱོད་ཀྱིས་སངས་རྒྱས་ཀྱིས་ལུང་བསྟན་པ་བཞིན་དུ་བསྡུས་རྒྱུད་འདི་ནི་རྡོ་རྗེའི་རིགས་ཀྱིས་དབང་བསྐུར་བའི་སྔགས་པ་རྣམས་ལ་བསྟན་པ་ཉིད་དུ་མཛོད་ཅིག ཇི་ལྟར་དྲང་སྲོག་ཉི་མའི་ཤིང་རྟ་དང་བཅས་པའི་ཐུབ་པ་སྟེ་དྲང་སྲོང་གི་རིགས་བྱེ་བ་ཕྲག་ཕྱེ་དང་བཞིས་ནི་ཤེས་རབ་ཡེ་ཤེས་འགྱུར་མེད་བདེ་བ་ཐོབ་པ་བསྡུས་རྒྱུད་འདིའི་དྲིན་ལས་བྱུང་བར་གྱུར་པ་དེ་བཞིན་དུ་འདོད་པ་གཟུགས་མེད་རྣམ་པ་གསུམ་གྱི་སྲིད་པ་ལ་གནས་པའི་སེམས་ཅན་རྣམས་ནི་དུས་ཀྱི་འཁོར་ལོ་བསྡུས་པའི་རྒྱུད་འདིའི་དྲིན་ལས་ཐུབ་པའི་རིགས་དེ་བཞིན་དུ་ཤེས་རབ་ཡེ་ཤེས་ཐོབ་པར་འགྱུར་བར་ཤོག་ཅིག་ཅེས་སྨོན་པའོ། ། གཞན་ཡང་ཞུ་བ་པོ་དྲང་སྲོང་ཉི་མའི་ཤིང་རྟ་ཁྱོད་དམ། མིའི་དབང་པོ་ཅོད་པན་བཅིངས་པ་གྲོང་བྱེ་བའི་བདག་པོ་འདི་དག་ནི་སྐྱེ་བ་སྔ་མར་དུས་ཀྱི་འཁོར་ལོའི་རྣལ་འབྱོར་གཅིག་པུ་བསྒོམས་པའི་མཐུ་ལས་སྲིད་པར་སྐྱེ་བའི་ཕྱི་མ་སྟེ་ཐ་མར་གྱུར་པ་ཡིན་ཞིང་ཞེས་སྦྱར་ཞིང་ཉི་མ་ཁྱོད་དམ་མི་དབང་དུས་ཀྱི་འཁོར་ལོའི་རྣལ་འབྱོར་གཅིག་ལས་ཕྱི་མའི་སྲིད་པར་གྱུར་པ་ཡིན་ཞེས་འགྱུར་བཅོས་ལས་བཤད་དེ། འགྱུར་མངས་སུ། དུས་ཀྱི་འཁོར་ལོའི་རྣལ་འབྱོར་གཅིག་གིས། ཉི་མ་ཁྱོད་དང་མི་དབང་པོའི། སྲིད་པར་གནས་པའི་ཐ་མ་ཡིན། ཞེས་འདོན་པས་སོ། །
ཚངས་པའི་རིགས་འདི་ལས་སྐྱེས་པ་མིའི་བདག་པོ་གྲགས་པ་བདག་ནི་འཇམ་དབྱངས་ཀྱི་སྤྲུལ་པ་སྟེ། བདག་གི་དགའ་མ་བཙུན་མོ་ནི་དཔལ་ལྡན་སྒྲོལ་བའི་སྤྲུལ་པ་ཡིན་ལ་སྲས་པོ་པད་དཀར་ཅན་ནི་འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་ཀུན་གྱི་གཏེར་དུ་གྱུར་པའི་འཇིག་རྟེན་མགོ་པོ་ཆུ་སྐྱེས་ཀྱི་མཚན་མ་ཅན་སྤྱན་རས་གཟིགས་ཀྱི་སྤྲུལ་པ་ཡིན་ནོ། ། དེ་དག་ལས་ཨུཏྤལའི་སྡོང་བུའི་མཚན་མ་ཅན་འཇམ་དབྱངས་ཀྱི་སྤྲུལ་པའི་སྐུ་གྲགས་པ་བདག་གིས་ནི་བསྡུས་པའི་རྒྱུད་ཀྱི་རྒྱལ་པོ་ལས་རང་ལུས་དང་གཞན་ཕྱི་རོལ་ལ་གནས་པའི་སྲིད་པ་གསུམ་པོ་ཐམས་ཅད་ཀྱི་དྲང་ངེས་ཀྱི་དོན་རྣམས་ནི་ཇི་ལྟ་བ་བཞིན་དུ་བསྟན་པ་ལ་ལྟོས་ཤིག་ཅེས་འཁོར་རྣམས་ལ་གདམས་པའོ། ། གདམས་པ་དེ་ལྟར་ཨུཏྤལ་སྡོང་བུའི་མཚན་མ་ཅན་འཇམ་དབྱངས་ཀྱི་སྤྲུལ་པ་གྲགས་པ་ཡིས་ནི་བསྡུས་པའི་རྒྱུད་ལས་ཇི་ལྟར་གསུངས་པ་བཞིན་རང་གཞན་ལ་གནས་པའི་སྲིད་པ་ཐམས་ཅད་གྱི་དོན་ཇི་ལྟ་བ་བཞིན་དུ་གནས་པར་མཐོང་ནས་དད་པ་སྐྱེས་ཏེ་ཐུབ་པའི་དབང་པོ་བྱེ་བ་ཕྲག་ཕྱེད་དང་བཞི་རྣམས་དང་ལྷན་ཅིག་ཉི་མའི་ཤིང་རྟས་ཅོད་པ་དང་བཅས་པའི་མགོ་དང་ལག་པ་དག་གིས་ནི་རིགས་ལྡན་གྲགས་པའི་ཞགས་ཀྱི་པད་མར་ཕྱག་དག་འཚལ་ནས། གསོལ་བ་འདེབས་པའི་ཚིག་སྨྲས་པ། འཇིག་རྟེན་ལས་འདས་པའི་ལམ་སྟོན་པ་འགྲན་ཟླ་མེད་པས་གཅིག་པུ་རྒྱུ་མེད་པར་མཆོག་ཏུ་མཉེས་གཤིན་པའི་མཆོག་གི་ཐུགས་རྗེ་ཆེན་པོ་ཡིས། ཐུབ་པ་དྲང་སྲོང་གི་རིགས་བྱེ་བ་ཕྲག་ཕྱེད་དང་བཞི་རྣམས་ནི་འཇིགས་སུ་རུང་བའི་འཁོར་སྡུག་བསྔལ་དག་ལས་དབུགས་ཕྱུང་ནས་ཡང་དག་པའི་ཡེ་ཤེས་འགྱུར་མེད་བདེ་བའི་ལམ་ལ་རབ་ཏུ་བཞག་པར་མཛོད་ཅིག་ཅེས་གསོལ་བ་བཏབ་བོ། ། དེ་ནས་བཀའ་དྲིན་དྲན་པས་འགལ་བའི་རྒྱན་གྱི་སྒོ་ནས་བསྟོད་ཅིང་སྐྱབས་སུ་འགྲོ་བ་ནི། འཇམ་དཔལ་ཁྱོད་ནི་འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་ཐམས་ཅད་ཀྱིས་རྒན་ཡང་ནམ་མཁའ་བཞིན་དུ་རྒས་པ་མི་མངའ་བས་གཞོན་ནུ། མཐའ་དག་རྒྱལ་བའི་སྲས་པོ་བྱང་ཆུབ་སེམས་དཔའི་ཚུལ་འཛིན་པ་ཡིན་ཡང་ཐོག་མ་མེད་པའི་དུས་སུ་སངས་རྒྱས་པས་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་སྐུ་དང་པོའི་སངས་རྒྱས་ཁྱོད།
བུད་མེད་དག་དང་སྦྱོར་ཡང་བྱང་སེམས་མི་འཛག་པས། ཚངས་པར་སྦྱོད་པའི་སྡོམ་པ་དང་ལྡན་ལ། སེམས་ཅན་ཐམས་ཅད་ལ་བུ་གཅིག་པ་བཞིན་དུ་བརྩེ་བའི་མཆོག་གི་ཐུགས་རྗེ་དག་གིས་འཇིག་རྟེན་གྱི་གཉེན་ཏེ་དེ་ལྟ་ན་ཡང་གཤིན་རྗེ་རྣམས་གསོད་པས་གཤིན་རྗེའི་དགྲའོ། ། ཁྱོད་ནི་གང་ཟག་དམ་པ་རྣམས་ལ་ཞི་བའི་ངང་ཚུལ་གྱིས་དངོས་གྲུབ་སྟེར་ཡང་སྡིག་པའི་བློ་ཅན་མ་རུངས་པ་རྣམས་ལ་དྲག་པོའི་གཟུགས་ཀྱིས་འཇོམས་པའི་རྡོ་རྗེ་བཟང་པོ་དང་། ཁྱོད་ནི་མི་འཕོ་བའི་ལམ་སྟོན་པས་སེམས་ཅན་རྣམས་ཀྱི་འཆི་བའི་འཇིགས་པ་འཕྲོག་པར་བྱེད་པ་ཡིན་ཀྱང་བླ་ན་མེད་པའི་བྱང་ཆུབ་ལ་བར་དུ་གཅོད་པའི་བདུད་རྣམས་གསོད་པས་རྟག་ཏུ་བདུད་བཞི་པོ་རྣམས་ཀྱི་བདུད་དོ། ། ཁྱོད་ནི་སྲིད་པའི་འཆིང་ལ་ལས་གྲོལ་ཡང་སྲིད་པ་འདིར་ནི་འགྲོ་བ་རྣམས་རྒྱུད་སྨིན་པའི་དོན་དུ། ། འཇམ་དཔལ་གྲགས་པ་ཁྱོད་ནི་ལྷ་མོ་རྣམ་པར་རྒྱལ་བའི་མངལ་དུ་སྐྱེ་བའི་ཚུལ་སྟོན་པ་ལ་རབ་ཏུ་འཇུག་པར་མཛོད་ཅེས་པས་བསྟོད་དོ། ། དེ་ནས་ཚངས་པ་སྟེ་བྲམ་ཟེའི་རིགས་ལས་ཉི་མའི་ཤིང་རྟ་བདག་ནི་ཐུབ་པ་དྲང་སྲོང་གི་རིགས་བྱེ་བ་ཕྲག་ཕྱེད་དང་བཞི་ཉིད་ཀྱིས་གཏུད་པར་གྱུར་པ་འཇམ་དཔལ་གྲགས་པ་ཁྱོད་ནི་ཞབས་ཀྱི་རྩ་བར་ལྟུང་སྟེ་སེམས་ཅན་རྣམས་ཀྱི་ཐར་པའི་སླད་དུ་དུས་ཀྱི་འཁོར་ལོ་བསྡུས་པའི་རྒྱུད་མཐའ་དག་ལས་ཀྱི་ས་ལ་རབ་ཏུ་གསལ་བར་བྱས་པ་རྡོ་རྗེའི་རིགས་ཀྱི་དབང་བསྐུར་བས་རྡོ་རྗེ་རིགས་དང་ལྡན་པའི་རིགས་ལས་བྱུང་བ་ཁྱོད་ལ་ནི་ཉི་མའི་ཤིང་རྟ་བདག་དང་སྤྲུལ་པའི་ས་བདག་སྟེ་རྒྱལ་པོ་དགུ་བཅུ་རྩ་དྲུག་གིས་བཏུད་ཅིང་ཕྱག་བྱས་པའི་དཔལ་ལྡན་གྲགས་པ་ཞེས་མཚན་དུ་གྲགས་པ། གནས་དཔལ་ལྡན་ཀ་ལཱ་པར་གྲགས་པའི་གྲོང་ཁྱེར་དུ་གནས་པ་ཁྱོད་ཀྱི་ཞབས་ཀྱི་པད་མ་དག་ལ་མི་བཟད་པའི་སྡུག་བསྔལ་དྲག་པོ་མཐའ་མེད་པས་གཟིར་བས་འཇིགས་སུ་རུང་བ་ཅན་ཁྲོ་བའི་ཉེས་པས་འཇིགས་པ་དག་ལས་ནི་འཁོར་བ་ལས་སྐྱོབ་པའི་སྐྱབས་སུ་ལྷག་པར་མཆིའོ། ། ཞེས་གསོལ་བ་བཏབ་བོ། །
དེ་ནས་དུས་ཀྱི་འཁོར་ལོའི་ཁང་པར་དབང་བསྐུར་བས་ས་གའི་ཟླ་བ་དཔྱིད་ཐའི་ཉ་ལ་མཚན་མོའི་དུས་ནི་རབ་ཏུ་འདས་ཤིང་། ཉིན་པར་གྱི་ཆ་རབ་ཏུ་མ་ཞུགས་པ་བཅུ་པའི་དུས་ཀྱི་ཐོ་རངས་དག་ལ་ཐུབ་པའི་སྐྱེ་བོ་བྱེ་བ་ཕྲག་ཕྱེད་དང་བཞི་བཅས་པའི་ཉི་མའི་ཤིང་རྟ་ལ་ལྷ་སྣ་ཚོགས་ཀྱི་གཙོ་བོ་དུས་ཀྱི་འཁོར་ལོས་བྱིན་གྱིས་བརླབས་པའི་མཐུ་ལས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་རོ། ། དེ་ནས་སེམས་ཅན་རྣམས་ཀྱི་ཐར་པ་སངས་རྒྱས་ཀྱི་གོ་འཕང་ཐོབ་པའི་སླད་དུ་འཇམ་དཔལ་བདག་གི་ཐུགས་ཀྱི་རྡོ་རྗེ་སྒྲིབ་པ་དང་བྲལ་བ་བཞིན་དུ་མཐའ་དག་པ་གཞི་ལ་གནས་པའི་སེམས་ཅན་རྣམས་ཀྱི་སེམས་སྒྲིབ་པ་དང་བྲལ་ཏེ་བདེ་སྟོང་དབྱེར་མེད་དུས་ཀྱི་འཁོར་ལོ་བསྒོམ་པའི་མཐུ་ལས་མཐའ་ཡས་པའི་སེམས་ཅན་ཉིད་རྣམས་དག་གི་སེམས་ཀྱི་རྡོ་རྗེ་འདོད་པ་གཟུགས་གཟུགས་མེད་རྣམ་པ་གསུམ་སྒྲིབ་པ་དང་བྲལ་བའི་སྲིད་པ་དག་ལ་རྩེ་གཅིག་ཏུ་གནས་ཤིང་མངོན་དུ་འགྱུར་བར་གྱུར་ཅིག་ཅེས་སྨོན་པར་མཛད་དོ། ། དེ་མངོན་དུ་འགྱུར་བ་ཡང་རྒྱུད་དོན་རྟོགས་པ་ལ་རག་ལས་པས་སེམས་ཅན་ཀུན་གྱི་དོན་མཛད་པ་པོ་འཇམ་དཔལ་གྲགས་པ་ཡིས་སྙིགས་མའི་གདུལ་བྱ་མཆོག་གི་ཐུགས་རྗེ་ཆེན་པོ་དག་གིས་ཀུན་ནས་བསླངས་ཏེ་བསྡུས་པའི་རྒྱུད་ཀྱི་དོན་ནི་ཕྱིན་ཅི་མ་ལོག་པར་ཉི་མའི་ཤིང་རྟ་ལ་སོགས་པའི་དྲང་སྲོང་རྣམས་ལ་བསྟན་པར་མཛད་ནས་སྲས་པོ། སྤྱན་རས་གཟིགས་ཀྱི་སྤྲུལ་པ་པད་མ་དཀར་པོ་རབ་མཆོག་འཇིག་རྟེན་ལས་འདས་པའི་ཡོན་ཏན་མ་ལུས་པ་དག་གི་གཏེར་ལ་བཀའ་ཡིས་གནང་བ་རྩལ་བ་འདི་ལྟ་སྟེ། ངེས་པར་ཏེ་གདོན་མི་ཟ་བར་ནི་དང་པོར་པད་དཀར་ཁྱོད་ཀྱིས་བསྡུས་པའི་རྒྱུད་ཀྱི་རྒྱལ་པོ་འདི་མཐའ་དག་མ་ཚང་བ་མེད་པར་ཡི་གེར་བྲིས་ནས་གླེགས་བམ་དག་ལ་གནས་པ་དང་། དེ་ནས་རང་གི་འདོད་པ་དེ་དང་མཐུན་པས་བསྡུས་རྒྱུད་ལ་འགྲེལ་བཤད་བྱས་ནས་གཞན་ཕ་རོལ་གྱི་གནས་སུ་དང་པོར་གང་ནས་འོངས་པ་སྤྱན་རས་གཟིགས་ཀྱི་སྐུ་ཉིད་དུ་བགྲོད་ཅིང་གནས་པར་བྱའོ་ཀྱེ་འཇིག་རྟེན་ཀུན་དག་མ་ཚང་བ་མེད་པར་ཡི་གེར་བྲིས་ནས་གླེགས་བམ་དག་ལ་གནས་པ་དང་། དེ་ནས་རང་གི་འདོད་པ་དེ་དང་མཐུན་པས་བསྡུས་རྒྱུད་ལ་འགྲེལ་བཤད་བྱས་ནས་གཞན་ཕ་རོལ་གྱི་གནས་སུ་དང་པོར་གང་ནས་འོངས་པ་སྤྱན་རས་གཟིགས་ཀྱི་སྐུ་ཉིད་དུ་བགྲོད་ཅིང་གནས་པར་བྱའོ་ཀྱེ་འཇིག་རྟེན་ཀུན་གྱི་གཉེན་ཞེས་པད་དཀར་ལ་རྗེས་སུ་གནང་བ་མཛད་པའོ། ། དེ་ལྟར་རྒྱུད་དོན་རྟོགས་ནས་སེམས་སྒྲིབ་པ་དང་བྲལ་བ་ལ་བར་ཆད་འབྱུང་བས་དེ་དང་བྲལ་བར་སྨོན་པ་ནི། བསྲུང་བའི་འཁོར་ལོ་གནས་པའི་ལྷ་གང་དག་སྟེང་ས་བླ་ན་བདུད་ཀྱི་ཕྱོགས་ན་གནས་པའི་ལྷ་མ་ཡིན་རྣམས་མཆོག་ཏུ་འཇིགས་པར་བྱེད་པའི་བྱང་ཆུབ་སེམས་དཔའ་རིགས་ཀྱི་ཕྱོགས་སྐྱོང་དང་གཟའ་རྣམས་དང་།
ས་སྟེང་མིའི་འཇིག་རྟེན་དག་ན་གནས་པའི་བར་དུ་གཅོད་པ་བསྲུང་བའི་དོན་དུ་གནས་ཕྱོགས་དང་། ཕྱོགས་བྲལ་དུ་གནས་པའི་ཁྲོ་བོའི་རྒྱལ་པོ་བཙུན་མོ་ཟད་པར་དང་བཅས་པ་རྣམས་དང་། གང་དག་ས་འོག་དག་ན་གདེངས་ཅན་ཀླུའི་དབང་པོ་གདོན་གྱི་ཚོགས་རབ་གཏུམ་དང་བཅས་པ་མི་དགེ་བ་སྣ་ཚོགས་ཀྱི་བར་དུ་གཅོད་པ་ཐམས་ཅད་དུས་སུ་འཆིང་བ་བྱེད་པའི་སྲུང་མ་དྲུག་ཅུའི་ཚོགས་དེ་དག་ཐམས་ཅད་ཀྱི་ཉིན་ཞག་སོ་སོའི་དུས་སུ་ཡང་དག་པའི་དོན་མི་ཤེས་པས་རྒྱུད་དོན་ཇི་བཞིན་མ་རྟོགས་པའི་འཇིག་རྟེན་པ་རྣམས་རྒྱུད་དོན་རྟོགས་ནས་ཡང་དག་པའི་ལམ་ལ་གནས་ཤིང་མཐར་ཕྱིན་པའི་དོན་དུ་ཡུལ་དུས་ཀྱི་རྣམ་པ་ཀུན་ནས་མི་མཐུན་པའི་ཕྱོགས་ཐམས་ཅད་ལས་བསྲུང་ཞིང་ཡོངས་སུ་སྐྱོབ་པའི་སྒོ་ནས་སྐྱོང་བར་བྱེད་པར་གྱུར་ཅིག་ཅེས་པའོ། ། དེ་ལྟར་བརྗོད་བྱ་རྒྱུད་གསུམ་སྟོན་པར་བྱེད་པའི་བརྗོད་བྱེད་ཀྱི་རྒྱུད་ནི་མཚན་དཔལ་ལྡན་དུས་ཀྱི་འཁོར་ལོ་རྩ་བའི་རྒྱུད་ལས་ཚིག་ཤིན་ཏུ་བསྡུས་པ་ཡིན་ཡང་དོན་མ་ལུས་པ་གསལ་བར་སྟོན་པ་ལས་བརྗོད་བྱ་རྡོ་རྗེ་བདེ་བ་ཆེན་པོ་དང་སེམས་དཔའ་སྟོང་པ་ཉིད་དབྱེར་མེད་པའི་ལྷག་པའི་ལྷ་ཐབས་དང་ཤེས་རབ་རོ་གཅིག་ཏུ་སྦྱོར་བ་རྒྱལ་བའི་བདག་པོ་དུས་ཀྱི་འཁོར་ལོའི་སྐུ་གསུང་ཐུགས་ཡེ་ཤེས་རྡོ་རྗེའི་རྣལ་འབྱོར་དག་གིས་རྣམ་པར་དག་པ་ཟླ་བའི་ཆ་བཅུ་དྲུག་སྒྲིབ་པ་དང་བྲལ་བའི་དེ་ཉིད་རྣམ་པ་བཅུ་དྲུག་པ། འཕོ་བ་བཅུ་སྒྲིབ་པ་དང་བྲལ་བའི་བདེན་དོན་རྣམ་པ་བཅུ་གཉིས་པ་ཅན། དགོས་པ་སེམས་ཅན་རྣམས་ཀྱི་ཐར་པའི་སླད་དུ་སྟོན་པ་པོ་རྒྱལ་བའི་བདག་པོ་ཤཱཀྱ་ཐུབ་པས་རྩ་རྒྱུད་དུ་གསུངས་ཤིང་། འཇམ་དཔལ་བདག་གིས་ཀྱང་ནི་བསྡུས་པའི་རྒྱུད་དུ་བསྟན་པ་གང་ཡིན་པ་ལས་བྱུང་བའི་བསོད་ནམས་དེ་ཡིས་མཐའ་ཡས་པའི་སེམས་ཅན་ཐམས་ཅད་ཀྱི་འགྱུར་མེད་མཆོག་གི་བདེ་བ་ཐོབ་པར་གྱུར་ཅིང་། དེ་མ་ཐོག་བར་དུ་འགྱུར་མེད་མཆོག་གི་བདེ་བ་དེ་ལ་གུས་པས་འདུད་པར་གྱུར་ཅིག ཅེས་པ་བསྡུས་པའི་རྒྱུད་ཀྱི་རྒྱལ་པོ་དུས་ཀྱི་འཁོར་ལོའི་འགྲེལ་བཤད་རྩ་བའི་རྒྱུད་ཀྱི་རྗེས་སུ་འཇུག་པ་སྟོང་ཕྲག་བཅུ་གཉིས་པ་དྲི་མ་མེད་པའི་འོད་ཅེས་བྱ་བ་ལས་ཐབས་སྣ་ཚོགས་ཀྱིས་འདུལ་བའི་མདོར་བསྡུས་ཆེན་པོ་སྟེ་བཞི་པའོ། ། བཞི་པ་ནི་རྡོ་རྗེ་བཞི་རྣམ་པར་དག་པའོ། །
དང་པོའི་སངས་རྒྱས་སྟོང་ཕྲག་བཅུ་གཉིས་པ་ལས་ཕྱུང་བ་དཔལ་དུས་ཀྱི་འཁོར་ལོ་ལས་ཡེ་ཤེས་ཀྱི་ལེའུ་སྟེ་ལྔ་པ་ཤླཽ་ཀ་ཉིས་བརྒྱ་དྲུག་ཅུ་རྩ་བཞིའི་བདག་ཉིད་འགྲེལ་བཤད་རྫོགས་སོ།། ༈ །གུས་སྦྱོར་རྒྱུན་དུ་སྦྱོར་བས་གཞུང་ལུགས་འདིར། ། སྔོན་མེད་ཟབ་དོན་རྒྱ་ཆེ་ངེས་པའི་དོན། ། ཐམས་ཅད་མཁྱེན་པར་སྒྲུབ་འདོད་དེ་དག་ལ། ། སྣང་བྱེད་ལྟར་གསལ་དགའ་སྟོན་ཅི་ཡང་འབྱུང་། ། དེ་ལས་ཐོབ་པའི་ཏིང་འཛིན་བདུད་རྩིའི་ཟས། ། དོན་གཉེར་སྐྱེ་བོས་ལེགས་པར་མྱངས་པ་ལས། ། ཤེས་རབ་ཡེ་ཤེས་ཆེན་པོའི་དགའ་བདེ་ཡིས། ། རྒ་ཤི་མེད་པའི་ཆོས་ཉིད་སྐུ་ཐོབ་ཤོག ། དཔལ་དུས་ཀྱི་འཁོར་ལོའི་བསྡུས་པའི་རྒྱུད་ཀྱི་རྒྱལ་པོའི་འགྲེལ་ཆེན། །
དྲི་མ་མེད་པའི་འོད་ཅེས་བྱ་བའི་རྒྱ་ཆེར་བཤད་པ་ངེས་པའི་དོན་གྱི་གསལ་བྱེད་ལས་ཡེ་ཤེས་ཀྱི་ལེའུའི་འགྲེལ་པ་སྟེ་ལེའུ་ལྔ་པའི་རྒྱ་ཆེར་བཤད་པའོ། ། དེ་ལྟ་བུའི་འགྲེལ་བཤད་ཆེན་པོ་འདི་གང་གིས་བསྟན་ན་རྫོགས་པའི་སངས་རྒྱས་ཀྱིས་ནི་རྩ་བའི་རྒྱུད་དུ་བསྡུས་རྒྱུད་བྱེད་པར་ལུང་བསྟན་པ་གཉིས་སུ་མེད་པའི་ཡེ་ཤེས་ཀྱི་དཔལ་དང་ལྡན་པ་རྡོ་རྗེའི་དབང་བསྐུར་བས་རིགས་བཞི་ཐམས་ཅད་རྡོ་རྗེའི་རིགས་གཅིག་ཏུ་བྱས་པས་རིགས་ལྡན། བཀའ་ཡི་འཁོར་ལོས་བསྒྱུར་བའི་རྒྱལ་པོ་འཇམ་པའི་རྡོ་རྗེ་གང་གིས་ནི་རྒྱུ་མཆོག་གི་ཐུགས་རྗེས། འཁོར་རབ་མཆོག་ཐུབ་པ་བྱེ་བ་ཕྲག་ཕྱེད་དང་བཞིའི་ཚོགས་ནི། ཚུལ་བྱིས་པ་འཇུག་པའི་དབང་བདུན་དང་དབང་གོང་མ་གསུམ་བསྐུར་ཏེ་སངས་རྒྱས་ཀྱི་ལམ་བསོད་ནམས་ཀྱི་ཚོགས་ལ་བཀོད་ཅིང་། འཇིག་རྟེན་ལས་འདས་པའི་དབང་བཞི་པ་ཤེས་རབ་ཡེ་ཤེས་ཀྱི་དབང་བསྐུར་བ་དག་བྱིན་པས་ཡེ་ཤེས་ཀྱི་ཚོགས་ལ་བཀོད་ནས། ཆོས་རྩ་བའི་རྒྱུད་དང་པོའི་སངས་རྒྱས་ལས་ཕྱུང་བའི་བསྡུས་པའི་རྒྱུད་ནི་བརྡའི་ལེའུ་སྟེ་ལེའུ་ལྔའི་སྒོ་ནས་མཚན་བསྡུས་པའི་རྒྱུད་ཀྱི་རྒྱལ་པོ་དུས་ཀྱི་འཁོར་ལོ་ཞེས་གྲགས་པ་འདི་བསྟན་ཏེ། བསྡུས་རྒྱུད་འདིར་ནི་རྒྱ་ཆེར་འགྲེལ་བྱེད་པ་པོ་དཔལ་ལྡན་ལཱ་པ་རུ་གནས་པའི་མིའི་བདག་པོ་གྲགས་པ་དག་གི་སྲས་པོ་པད་དཀར་བདག་ཡིན་ནོ། ། རྒྱུ་གང་ལས་རྒྱ་ཆེར་འགྲེལ་བྱས་ཞེ་ན། རྫོགས་པའི་སངས་རྒྱས་ཀྱིས་འགྲེལ་བཤད་བྱེད་པར་ལུང་བསྟན་པ་དང་།
གཞན་དོན་རབ་ཏུ་དགའ་བའམ། ཡང་ན་རབ་ཏུ་དགའ་བ་ལྷན་ཅིག་སྐྱེས་དགའི་ཡེ་ཤེས་ཀྱི་ཡིད་ཅན་དཔལ་ལྡན་གྲགས་པས་འགྲེལ་བཤད་བྱེད་པར་བསྐུལ་བའི་མཐུ་ལས་སོ། ། གང་གིས་ན་པད་དཀར་གྱིས་སོ། ། གང་ལ་ན། བསྡུས་པའི་རྒྱུད་ཀྱི་རྒྱལ་པོ་དག་ལའོ། ། ཚུལ་ཇི་ལྟར་ན་དཔལ་ལྡན་རྩ་བའི་རྒྱུད་ཀྱི་རྗེས་སུ་འབྲངས་ནས་རྡོ་རྗེའི་ཚིག་མཆོག་ཏུ་མི་འགྱུར་བའི་བདེ་བ་ནི་གསལ་བར་ཚོལ་བར་བྱེད་པའི་གདུལ་བྱའི་བསམ་པ་དང་མཐུན་པར་ཏེ། རྡོ་རྗེའི་ཚིག་གསལ་མཚོན་བྱེད་པའི་ཞེས་འགྱུར་མངས་སུའོ། ། དེ་ལྟ་བུའི་འགྲེལ་བཤད་བྱས་ནས་གདུལ་བྱ་ལ་བྱིན་པ་དག་ལས། བསོད་ནམས་ཚད་མེད་པར་བྱས་ཤིང་ཟག་པ་མེད་པར་ཤིན་ཏུ་དཀར་བ་གང་ཞིག་ཐོབ་པར་གྱུར་པ་དེ་ཡིས་སྲིད་པ་གསུམ་གྱི་འཇིག་རྟེན་མཐའ་དག་རྡོ་རྗེ་ཅན་གྱི་ཉེ་ལམ་མཐར་ཐུག་སྦྱོར་བ་ཡན་ལག་དྲུག་ཐོབ་ནས། མི་འགྱུར་བའི་སྐད་ཅིག་ཉི་ཁྲི་ཆིག་སྟོང་དྲུག་བརྒྱ་རྫོགས་པས་སྒྲིབ་པ་མ་ལུས་པ་སྤངས་ཤིང་།
སྒྲིབ་བྲལ་གྱི་ཆོས་མ་ལུས་པ་མངོན་སུམ་དུ་རྟོགས་པའི་རྫོགས་པའི་སངས་རྒྱས་ཀྱི་གོ་འཕང་རབ་ཏུ་ཐོབ་པར་ཤོག བརྗོད་བྱ་མཆོག་གི་དང་པོའི་སངས་རྒྱས་སྟོན་པའི་རྗོད་བྱེད་རྩ་བའམ་རྒྱུད་མཆོག་གི་དང་པོའི་སངས་རྒྱས་ཤླཽ་ཀ་སྟོང་ཕྲག་བཅུ་གཉིས་པ་ལས་དོན་ཡང་དག་པར་བསྡུས་ཏེ་ཕྱུང་བ། རབ་ཏུ་འབྲེལ་ཞིང་རྒྱུན་ཆགས་པར་འཇུག་པའམ་རྒྱུད། འཇིག་རྟེན་དང་འཇིག་རྟེན་ལས་འདས་པའི་རྒྱུད་ཀུན་གྱི་བླ་མར་གྱུར་པས་རྒྱལ་པོ། གཟུང་འཛིན་༼མཇུག་ཤོག་མི་ཚང་།།༽ PAGE * MERGEFORMAT 442 བླ་མ་དམ་པ། ངེས་དོན་གསལ་བྱེདཡེ་ཤེས་ཀྱི་ལེའུའི་འགྲེལ་བཤད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
