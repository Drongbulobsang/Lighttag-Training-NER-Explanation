གསུང་འབུམ། བསོད་ནམས་རྒྱལ་མཚན།
པོད ༣
ཀྱཻ་རྡོ་རྗེའི་ལུས་དཀྱིལ་གྱི་བྱིན་རླབས།
༄༅། །ཀྱཻ་རྡོ་རྗེའི་ལུས་དཀྱིལ་གྱི་བྱིན་རླབས་བཞུགས་སོ།། བདེ་གཤེགས་ཀུན་དངོས་བླ་མ་བརྒྱུད་པར་བཅས། ། ལྷག་པའི་ལྷར་གྱུར་སྙིང་པོ་ཀྱཻ་རྡོ་རྗེ། ། སངས་རྒྱས་ཆོས་ཚོགས་བཀའ་སྲུང་མཁའ་འགྲོའི་ཚོགས། ། ཀུན་ལ་ཕྱག་འཚལ་ཐུགས་རྗེས་གཟུང་དུ་གསོལ། ། སྨིན་བྱེད་མཐར་ཐུག་ལུས་ཀྱི་དཀྱིལ་འཁོར་དུ། ། རིམ་པ་བཞི་ཡིས་འཇུག་ཅིང་དབང་བསྐུར་ཚུལ། ། ཟབ་པའི་དོན་མཆོག་བླ་མའི་གསུང་བཞིན་དུ། ། རང་ཉིད་དྲན་པ་གསོ་ཕྱིར་བྲི་བར་བྱ། ། འདི་ལ་སྦྱོར་བ་དང་།
དངོས་གཞི། མཇུག་གི་བྱ་བ་དང་གསུམ་ལས། དང་པོ་ནི། རས་བྲིས་སམ། ཚོམ་བུའི་དཀྱིལ་འཁོར་གྱི་མདུན་དུ་མཆོད་གཏོར་བུམ་པ་གཉིས་རྡོ་རྗེ་དྲིལ་བུ་དང་། གཞན་ཡང་དཀྱིལ་འཁོར་དང་ཚོགས་འཁོར་གྱི་ཆས་རྣམས་ལེགས་པར་བཤམ། སྔོན་འགྲོ་གཏོར་མ་བཏང་། བྱིན་དབབ། གསོལ་བ་གདབ། ཡི་གེ་བརྒྱ་པས་རྒྱུད་སྦྱངས་ནས།
ཕྱི་ནང་གི་དཀྱིལ་འཁོར་རྫོགས་པར་བསྒོམས་ལ། བཟླས་པའི་བར་མངོན་རྟོགས་བཞིན་བྱ། མདུན་བསྐྱེད་བསྒྲུབས་ལ་མཆོད་ཅིང་བསྟོད་ནས། བུམ་པ་སྟ་གོན་བྱས་ལ། སློབ་མ་ལ་ཇི་ཙམ་བསྐུར་བ་བཞིན་བདག་འཇུག་རྒྱས་པར་བྱ། དབང་བླང་བའི་ཡུལ་གྱི་ཡེ་ཤེས་པ་བླ་མའི་ལུས་ལ་བཅུག་ནས། གཏོར་མ་བཏང་། ཚོགས་ལ་རོལ། ལྷག་མའི་ཆོ་ག་སྤྱི་དང་འདྲ་བར་བྱའོ། ། གཉིས་པ་ལ་འཇུག་པ་དང་།
དབང་བསྐུར་བ་གཉིས་ཀྱི་དང་པོ་ལ་ཕྱི་ནང་གི་འཇུག་པ་གཉིས་ཀྱི་ཕྱི་འཇུག་ནི་རྡུལ་ཚོན་གྱི་དཀྱིལ་འཁོར་དུ་ཡོངས་སུ་སྦྱངས་པའི་སློབ་མ་གཅིག་ནས་ཉི་ཤུ་རྩ་ལྔའི་བར་ཁ་ཡར་བས་ཁྲུས་བྱས་པ་གྲལ་ལ་འཁོད་ནས་མཎྜལ་ཕུལ་བ་ལ། བླ་མས་ཁྱེད་རྣམས་དཔལ་ཀྱཻ་རྡོ་རྗེའི་ལུས་ཀྱི་དཀྱིལ་འཁོར་དུ་དབང་བསྐུར་ཞིང་བྱིན་གྱིས་བརླབ་པའི་ཆོ་ག་ཞུ་བར་འདོད་པ་དེ་ཤིན་ཏུ་ལེགས་ཏེ། དེའང་དལ་འབྱོར་རྙེད་དཀའ་ཞིང་། སྙེད་པ་ལའང་སྙིང་པོ་བླང་དགོས། མི་ལུས་ཐོབ་པའང་མི་རྟག་སྟེ་ནམ་འཆི་ཆ་མེད། ཤི་བ་ན་འཁོར་བ་ལས་མི་དགེ་བའི་དབང་གིས་སྐྱེས་ནས་སྡུག་བསྔལ་དུ་མས་གདུངས་པར་འགྱུར་བས། དེ་ལས་ཐར་པའི་མྱང་འདས་ཅིས་ཀྱང་ཐོབ་པར་བྱེད་དགོས་ཤིང་། དེ་ལའང་དོན་གཉིས་མཐར་ཕྱིན་པ་སངས་རྒྱས་མ་གཏོགས་པ་གཞན་ལ་མེད་པས་དེ་ཁོ་ན་དོན་དུ་གཉེར་བྱ་ཡིན་ལ། དེ་ཐོབ་པར་བྱེད་པའི་ཐབས་ཐེག་ཆེན་གྱི་ལམ་དང་། དེ་ལས་ཀྱང་དཀའ་བ་མེད་ཅིང་བདེ་བའི་ལམ་གྱིས་མྱུར་དུ་ཕྱག་རྒྱ་ཆེན་པོ་སྔོན་དུ་བྱེད་པ་གསང་སྔགས་ཀྱི་ལམ་བསྐྱེད་རྫོགས་ཟུང་དུ་འཇུག་པ་ཉིད་ཡིན་ལ།
དེ་བསྒོམ་པའི་སྔོན་དུའང་དབང་བྱིན་རླབས་འགྲོ་དགོས་ཏེ། དབང་གིས་རྒྱུད་སྨིན་པར་མ་བྱས་ན་བསྒྲུབས་ཀྱང་འབྲས་བུ་མི་འབྱུང་སྟེ། བླ་མ་མཉེས་པར་མ་བྱས་ཤིང་། ། དབང་རྣམས་ཐོབ་པར་མི་འགྱུར་བར། ། ཉན་པ་ལ་སོགས་རྩོམ་པ་ནི། ། འབྲས་བུ་མེད་ཅིང་བརླག་པར་འགྱུར། ། ཞེས་པ་ལྟར་རོ། ། དེ་ལ་རྣལ་འབྱོར་དབང་ཕྱུག་གི་ཞལ་ནས། གསང་སྔགས་སྙན་སོགས་མ་ཆད་པ་ཞེས་པས་སྙན་བརྒྱུད་བཞི་ནི་དབང་གི་ཆུ་བོ་མ་ནུབ་པ། བྱིན་རླབས་ཀྱི་བརྒྱུད་པ་མ་ཉམས་པ།
གདམ་ངག་གི་སར་ཀ་མ་ལོག་པ། མོས་གུས་ཀྱི་བསམ་པ་ཚིམ་པ་བཞི་ལས་འདི་དབང་གི་ཆུ་བོ་མ་ནུབ་པ་ཡིན། དེ་ལའང་རྒྱུ་དུས། ལམ་དུས། འབྲས་བུའི་དུས་ཀྱི་དབང་གི་ཆུ་བོ་མ་ནུབ་པ་གསུམ་ལས། འདི་རྒྱུ་དུས་ཀྱི་ཡིན། དེ་ལ་ཡབ་ཀྱི་ཕྱོགས་དང་། ཡུམ་གྱི་ཕྱོགས་གཉིས་ལས། འདི་ཡབ་ཀྱི་ཕྱོགས་ཡིན། དེ་གཉིས་ཀ་ལ་ཡང་།
དབང་བསྐུར་བའི་ཆོ་ག་དང་། བྱིན་གྱིས་བརླབ་པའི་ཆོ་ག་གཉིས་གཉིས་ལས་འདི་ཕྱི་མ་ཡིན། དེ་ལ་དཀྱིལ་འཁོར་སྔོན་དུ་འགྲོ་དགོས་ལ། དཀྱིལ་འཁོར་ལ་དབྱེ་ན། གང་ཟག་དབང་པོ་ཐ་མ་སྐུ་ཞལ་ཕྱག་གི་རྣམ་པ་ཅན་ལ་ཡིད་ཆེས་པ་རས་བྲིས་ཀྱི་དང་། འབྲིང་པོ་ཐུགས་ཕྱག་མཚན་གྱི་དང་། གསུང་ཡིག་འབྲུའི་དཀྱིལ་འཁོར་ལ་ཡིད་ཆེས་པའི་ངོར་རྡུལ་མཚོན་གྱི་དང་། ཡང་རབ་རང་ལུས་གདོད་ནས་གྲུབ་པའི་དཀྱིལ་འཁོར་མོས་པ་བརྟན་པའི་ངོར་ལུས་ཀྱི་དཀྱིལ་འཁོར་གསུངས་པ་དང་གསུམ་ལས། བཅོས་མ་གཉིས་སྤངས་ནས། ཟབ་མོ་ལུས་ཀྱི་དཀྱིལ་འཁོར་དུ་དབང་བསྐུར་བར་བགྱི།
དེ་ལ་བསྙེན་པ་དང་ས་ཆོག་མི་དགོས་ཏེ། སྔོན་དུ་སློབ་དཔོན་རང་གི་ལུས་འཁོར་ལོ་ལྔའི་བདག་ཉིད་ཀྱི་ལྷ་བརྒྱ་ལྔ་བཅུ་རྩ་བདུན་གྱི་དཀྱིལ་འཁོར་གྱི་ལྷ་དང་གཞལ་ཡས་ཁང་དུ་གདོད་ནས་གྲུབ་པར་ཤེས་པ་ཉིད་བསྙེན་པ་དང་། ཕྱིའི་དཀྱིལ་འཁོར་ལ་མི་ལྟོས་པའི་ཕྱིར་རོ། ། ལྷ་རང་བཞིན་གྱིས་གྲུབ་པས་སྟ་གོན་མི་དགོས་ལ། དེ་ལྟར་སློབ་མའི་ལུས་ལ་ཡང་གྲུབ་པར་ཤེས་ཤིང་། སྔོན་དུ་སྨིན་པར་བྱས་ཟིན་པས་སློབ་མ་སྟ་གོན་མི་དགོས་པའི་ཕྱིར་བུམ་པ་སྟ་གོན་ཙམ་ལ་བསྟེན་ནས་ཆོ་ག་གཞན་རྣམས་བསྒྲུབས་ཟིན་ནས། ད་སློབ་མ་འཇུག་པ་ཡིན་པས། ངའི་ལུས་ཀྱི་དཀྱིལ་འཁོར་ཕོ་བྲང་ལྔའི་དབུས་ནས་གཙོ་བོ་ཐུགས་རྡོ་རྗེ་མི་བསྐྱོད་པའི་ཕོ་བྲང་རང་བཞིན་གྱིས་གྲུབ་པའི་དཀྱིལ་འཁོར་ཡིན། མདུན་གྱི་འདི་དེ་ལས་སྤྲུལ་པ་ཡིན། དེ་གཉིས་ཐ་དད་མེད་པ་ལ་སེམས་ཅན་ཐམས་ཅད་ཀྱི་དོན་དུ་དབང་སླང་སྙམ་པ་གྱིས་ལ་སྙིམ་པ་མེ་ཏོག་དང་བཅས་པས་ཐལ་མོ་སྦྱོར་ལ་ལད་མོ་གྱིས་ཤིག་ཅེས་བརྗོད་ལ།
བདག་མེད་མ་ཞེས་སོགས། ལན་གསུམ་གྱིས་གསོལ་བ་གདབ། སེམས་བསྐྱེད། ཁྱད་པར་གྱི་སྡིག་པ་བཤགས་པ་ནི། བླ་མ་དང་ཡི་དམ་གྱི་ལྷ་ཚོགས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བས་ཚེ་ཐོག་མ་མེད་པ་ནས་ལས་དང་ཉོན་མོངས་པའི་དབང་དུ་གྱུར་པས་ལུས་ངག་ཡིད་གསུམ་གྱི་སྒོ་ནས་སྡིག་པ་མི་དགེ་བའི་ལས་བགྱིས་པ་དང་། བགྱིད་དུ་སྩལ་བ་དང་། བགྱིད་པ་ལ་རྗེས་སུ་ཡི་རང་བ་དང་། སོ་སོ་ཐར་པའི་སྡོམ་པ་དང་། བྱང་ཆུབ་སེམས་དཔའི་བསླབ་པ་དང་འགལ་བ་དང་།
རིག་པ་འཛིན་པའི་དམ་ཚིག་དང་འགལ་བ་དང་། ཁྱད་པར་དུ་བླ་མ་དང་ཡི་དམ་གྱི་ལྷ་ལ་མ་གུས་པ་དང་། མཆོད་པ་དང་གཏོར་མ་ལ་མ་བརྩོན་པ་དང་། བསྙེན་པ་དང་སྒྲུབ་པ་ལ་གཡེལ་བ་ལ་སོགས་པ་སྡིག་པ་དང་། སྒྲིབ་པ་དང་། ཉེས་པ་དང་། ལྟུང་བའི་ཚོགས་ཅི་མཆིས་པ་ཐམས་ཅད་མཐོལ་ལོ་བཤགས་སོ། ། མི་འཆབ་བོ། མི་སྦེད་དོ། ། སླན་ཆད་ཀྱང་གཅོད་ཅིང་སྡོམ་ལགས་སོ། །
ཞེས་ལན་གསུམ་གྱི་རྗེས་ལ། དེ་ལྟར་མཐོལ་ཞིང་བཤགས་ན་བདག་བདེ་བ་ལ་རེག་པར་འགྱུར་གྱི། མ་མཐོལ་མ་བཤགས་ན་དེ་ལྟར་མི་འགྱུར་བ་ལགས་སོ། ། ཞེས་ལན་གཅིག་བརྗོད་དོ། ། དེ་ནས་རིགས་ལྔའི་སྡོམ་པ་བཟུང་། གདོང་གཡོགས་བཅིང་། མེ་ཏོག་ཕྲེང་བ་གཏད། ལས་ཐམས་ཅད་པའི་ཆུ་དང་ཨ་མྲྀ་ཏས་བསང་། བདུད་རྩི་ལྕེ་ལ་བཞག་པས་ལུས་ཐམས་ཅད་གང་བར་བྱིན་གྱིས་བརླབ། ཟླ་དང་རྡོ་རྗེ་ལ་ཀུན་རྫོབ་དང་དོན་དམ་བྱང་ཆུབ་ཏུ་སེམས་བསྐྱེད་ཅིང་།
གསང་བར་གདམས་ལ། ནང་དུ་གཞུག་གོ ། གཉིས་པ་ནང་དུ་འཇུག་པ་ནི། དེ་ནས་གང་གི་དྲིན་གྱིས་དང་། ། སངས་རྒྱས་ཐམས་ཅད་འདུས་པའི་གཙོ། ། བླ་མ་དཔལ་ལྡན་ཧེ་རུ་ཀ ། ཁྱེད་ཀྱི་ཐུགས་རྗེའི་བཀའ་དྲིན་གྱིས། ། བདག་ལ་བྱིན་རླབས་གནང་བར་མཛོད། ། ཅེས་ལན་གསུམ་གསུམ་གྱིས་གསོལ་བ་བཏབ་ནས། དམ་ལ་གཞག་པ་བཞི་ཐུན་མོང་དུ་ལན་རེ་བརྗོད།
བདག་འཇུག་བཞིན་ཡེ་ཤེས་དབབ་པར་གསོལ་བ་གདབ། དེ་ནས་བྱིན་གྱིས་བརླབ་པ་དངོས་ལ་བཞི་ལས། དང་པོ་རྒྱུད་ཀྱི་རིམ་པ་ནི་བདག་འཇུག་དང་འདྲ་བར་འབྱུང་བ་བཞིའི་ས་བོན་དང་བཅས་པ་གསལ་བཏབ་ནས། དཔོན་སློབ་གཉིས་ཀས་སློབ་མའི་སྤྱི་བོར་པདྨ་འདབ་བརྒྱད་ཉི་ཟླ་དང་བཅས་པའི་སྟེང་དུ་རྩ་བའི་བླ་མ་བསྒོམ། དེའི་སྟེང་གི་ཆ་ལ་བླ་མ་བརྒྱུད་པ་རྣམས་དང་། སྤྲུལ་པའི་སྐུ་ཡེ་ཤེས་ཀྱི་མཁའ་འགྲོ་མའི་བར་གསལ་གདབ། རང་བཞིན་གྱི་གནས་ནས་ཡེ་ཤེས་པ་སྤྱན་དྲངས་ལ་བསྟིམ། དེ་ལ་མཆོད་བསྟོད་མོས་གུས་དྲག་པོ་བྱ། དེ་ནས་རིམ་བཞིན་ཞུ་ནས་ཐིམ་པས་མཐར་རྩ་བའི་བླ་མ་འོད་དུ་ཞུ་ནས་བདག་ལ་ཐིམ་པར་བསམ་ཤིང་། དེ་རྣམས་ཀྱི་སྐུ་གསུང་ཐུགས་དང་བདག་དབྱེར་མེད་དུ་གྱུར་ནས་བདེ་སྟོང་གི་ངང་ལ་བཞག་གོ །
གཉིས་པ་སྔགས་ཀྱི་རིམ་པ་ནི། འཁོར་ལོ་བཞིའི་རྩ་ཡིག་དང་། ། རྩ་དབུ་མ་གསལ་གདབ། སྟེང་འོག་གི་རླུང་ཅུང་ཟད་ཁ་སྦྱར་བས་བཤང་སྒོའི་རླུང་གཡོས། སུམ་མདོའི་མེ་སྦར། ལྟེ་བའི་ཨ་ཐུང་བསྲོས་ནས་མེ་ཆེར་འབར་བས་ལྟེ་བའི་འཁོར་ལོའི་མེའི་འོད་ཀྱིས་ལྷང་ལྷང་བསྒོམ། དེ་ནས་མེ་དེ་དབུ་མ་ནས་ཞུགས། རིམ་པ་བཞིན་སྙིང་ག མགྲིན་པ། སྤྱི་བོའི་འཁོར་ལོ་རྣམས་ཁེངས་པས་གཞན་རྣམས་ཀྱི་རྒྱུད་ལ་འགྲོ་འོང་བྱས་ནས།
སླར་འདུས་ཏེ་བདག་ལ་ཞུགས་པས་ཧཾ་ཞུ། བྱང་ཆུབ་ཀྱི་སེམས་ཀྱིས་སྤྱི་བོའི་འཁོར་ལོ་རྣམས་ཁེངས་རིམ་པ་བཞིན་དུ་ལྟེ་བའི་བར་དུ་ཁེངས། ལུས་ཐམས་ཅད་བདེ་བ་འཁྲིལ་བ་ལ་ཤེས་པ་གཏད། དེས་ངག་གི་དྲི་མ་དག་པར་བསྒོམ། གསུམ་པ་ཡེ་ཤེས་ཀྱི་རིམ་པ་ནི། ངག་གི་སེམས་ཀྱི་བདེ་ཉམས་དེ། མདུན་གྱི་བར་སྣང་ལ་བཏོན་ལ། དབྱིབས་དང་ཁ་དོག་གང་ཡང་མ་རྙེད། རང་གི་ལུས་འདི་མེ་ལོང་ལ་ཧས་བཏབ་པ་བཞིན་ཡལ་གྱིས་ཡལ་བར་བསམ་ཞིང་། བདེ་སྟོང་ལ་སེམས་གཏད།
དེས་སེམས་ཀྱི་སྒྲིབ་པ་དག་པར་བསམ། བཞི་པ་གསང་བའི་རིམ་པ་ནི། རང་དང་སྣང་བ་ཐམས་ཅད་སྤྲོས་བྲལ་སྟོང་པ་ཉིད་ཀྱི་ངང་ལ་མཉམ་པར་གཞག་སྟེ། དེའང་རྒྱུ་མེད་པའི་ཚུལ་གྱིས་མཉམ་པར་གཞག་གོ ། དེས་ལུས་ངག་ཡིད་གསུམ་གྱི་དྲི་མ་མཐའ་དག་སྦྱངས་པར་བསམ། དེ་བཞི་ཀ་རོལ་མོའི་སྒྲ་དང་གུ་གུལ་བདུག་པ། ངག་ཏུ་ཨཥྚ་དང་ཨཱ་ལི་བརྗོད་པ་རྣམས་རེ་རེ་བྱ། བསྟན་པར་བྱ་བ་ཐུགས་ཀྱིས་གཙོ་བོ་ལ་མེ་ཏོག་དོར། གདོང་དབྱེ། མེ་ཏོག་བཅིང་།
ཐར་པ་ཆེན་པོའི་སོགས་དང་། རང་བཞིན་གྱིས་ནི་དག་པའི་བདག ། ཅེས་སོགས་ཀྱིས་དཀྱིལ་འཁོར་བསྟན་ཏེ་ངོ་སྤྲད་པ་ནི། ཕྱི་དབྱིབས་དང་། ནང་ལུས་ཀྱི་དཀྱིལ་འཁོར་ངོ་སྤྲོད་པ་གཉིས་ཀྱི་དང་པོ་ནི། གཞལ་ཡས་ཁང་ཕྱི་དང་། ལྷ་གཙོ་བོ་ནས་རིམ་གྱིས་ངོ་སྤྲོད། གཉིས་པ་རྟེན་དང་བརྟེན་པ་མངོན་རྟོགས་བཞིན་ངོ་སྤྲད་ནས། དེ་རྣམས་ཀྱང་ལུས་ཀྱི་རྩ་ལ་གནས་པ་ལུས་རྩའི་དང་། ཧཱུྃ་ཨྃ་དང་པཱུ་ཛ་སོགས་ཀྱི་ཡི་གེའི་དབྱིབས་སུ་གནས་པ་ཡི་གེའི་དང་།
དེ་རྣམས་ཀྱི་ནང་ན་ཁམས་གནས་པ་ཁམས་བདུད་རྩི་དང་། དེ་ཐམས་ཅད་ལ་ཁྱབ་པ་སྙིང་པོ་ཡེ་ཤེས་རླུང་གི་དཀྱིལ་འཁོར་ཡིན་ཏེ། དེ་ལྟར་ཕྱི་ནང་གཉིས་ཀ་གཉིས་སུ་མེད་ཅིང་། དེ་ཐམས་ཅད་སློབ་དཔོན་གྱི་ལུས་ལ་ཚང་བར་ཡོད་ལ་ཁྱེད་རང་རྣམས་ཀྱི་ལུས་ལའང་ཚང་སྟེ། སམྦུ་ཊར། རྐང་པའི་མཐིལ་དུ་རྩོམ་ཆེན་རླུང་། ། གཞུ་ཡི་དབྱིབས་སུ་ཡང་དག་གནས། ། སུམ་མདོར་ཡང་ནི་མེ་ཡིན་ཏེ། ། གྲུ་གསུམ་འབར་བའི་དབྱིབས་སུ་གནས། ། ལྟེ་བར་ཡང་ནི་ཆུ་ཡིན་ཏེ། །
ཟླུམ་པོའི་གཟུགས་སུ་ཡང་དག་གནས། ། སྙིང་ཀར་ཡང་ནི་ས་ཉིད་དེ། ། ཀུན་ནས་གྲུ་བཞི་པ་ཉིད་དོ། ། ཞེས་དང་། ཀྱཻ་རྡོ་རྗེར། དབུགས་རྒྱུ་ཞེས་བྱའི་རིག་པ་འདི། ། དུར་ཁྲོད་ཅེས་ནི་མངོན་པར་བརྗོད། ། ཅེས་དང་། གང་ཕྱིར་ལུས་ལས་བྱུང་བ་ཉིད། ། ལྷ་ཞེས་མངོན་པར་བརྗོད་པར་བྱ། །
ཞེས་གསུངས་ཤིང་། བླ་མའི་མན་ངག་གིས། མིག་ལ་སོགས་པར་གཏི་མུག་སོགས། ། རྡོ་རྗེ་གསུམ་ནི་གནས་གསུམ་དགོད། ། ཡུལ་དྲུག་ལྷ་མོ་དྲུག་ཡིན་ཏེ། ། ཚིགས་བརྒྱད་རྐང་མཐིལ་སྤྱི་བོ་གཉིས། ། ཁྲོ་བོ་བཅུ་ཡི་ངོ་བོར་བསམ། ། ཞེས་དང་། སཾ་པུ་ཊར། དཀྱིལ་འཁོར་ལུས་སུ་གསུངས་པ་སྟེ། །
དཀྱིལ་འཁོར་བྷ་གར་བརྗོད་པ་ཉིད། ། དཀྱིལ་འཁོར་ཡང་ནི་བྱང་ཆུབ་སེམས། ། དཀྱིལ་འཁོར་གསུམ་ནི་བརྟག་པར་བྱ། ། ཞེས་སོ། ། དེ་ནས་རང་གི་ལུས་ཀྱི་དཀྱིལ་འཁོར་མངོན་སུམ་དུ་མཐོང་བར་བསམ་སྟེ། གང་གི་དྲིན་གྱིས་སོགས་ཀྱིས་བླ་མ་དང་དཀྱིལ་འཁོར་ལ་ཕྱག་བྱས་ནས། རང་ལ་གདོད་ནས་གྲུབ་པའི་དཀྱིལ་འཁོར་བླ་མའི་དྲིན་ལས་བྱིན་རླབས་ཀྱི་རིམ་པས་གསལ་བར་བྱས་པ་ཡིན་སྙམ་དུ་མོས་ཏེ། ཨོཾ་རྡོ་རྗེའི་དཀྱིལ་འཁོར་ཆེན་པོ་ཞེས་སོགས་བདག་འཇུག་ལྟར་བརྗོད་དོ། ། གཉིས་པ་དབང་བསྐུར་བ་ལ་བཞི་ལས་དང་པོ་བུམ་པའི་དབང་ནི། བླ་མ་ལ་གདན་གསུམ་ཚང་བར་མ་ཤེས་ན་སྦྱང་གཞི་སྦྱོང་བྱེད་ངོ་མི་འཕྲོད་པས་ཤེས་པར་བྱེད་དགོས་ཏེ།
དེའང་བླ་མའི་གཟུགས་སོགས་ཕུང་པོ་ལྔ་དང་། ཕོ་བྲང་ལྔའི་གཙོ་བོ་ཡབ་ལྔ་སངས་རྒྱས་ཀྱི་གདན། ནང་གི་སྐྱེ་མཆེད་དང་། རྣམ་ཤེས་བརྒྱད་དང་། སྐྱེ་མཆེད་ཀྱི་ལྷ་དྲུག་དང་། སའི་སྙིང་པོ་སོགས་བྱང་ཆུབ་སེམས་དཔའི་གདན། ས་སོགས་འབྱུང་བ་ལྔ་དང་། ཡུམ་ལྔ་ནི་རིག་མའི་གདན། ཕྱིའི་སྐྱེ་མཆེད་དྲུག་དང་གཟུགས་རྡོ་རྗེ་སོགས་ལྷ་མོའི་གདན་ཡིན་ལ། ཚིགས་བརྒྱད་སྤྱི་བོ་རྐང་མཐིལ་གཤིན་རྗེ་གཤེད་སོགས་ཁྲོ་བོ་དང་ཁྲོ་མོའི་གདན།
དེ་རྣམས་ནི་རྣམ་པར་དག་པའི་དབང་དུ་བྱས་ནས་གདན་གསུམ་ཚང་བར་གཞག་པ་ཡིན་ལ། བྱིན་གྱིས་རློབ་པ་ཕྲིན་ལས་ཀྱི་དབང་དུ་བྱས་ནས་གདན་གསུམ་ཚང་བར་བརྩི་ན། རིག་པའི་དབང་ལྔ་བསྐུར་བས་མ་དག་པའི་ཕུང་པོ་དང་། ཉོན་མོངས་པ་ལྔ་སྐུ་དང་ཡེ་ཤེས་ལྔར་བྱིན་གྱིས་རློབ་པའི་དབང་དུ་བྱས་ནས་དེ་བཞིན་གཤེགས་པའི་གདན། བཀྲ་ཤིས་ལ་སོགས་པའི་ཕྲིན་ལས་མཛད་པས་བྱང་ཆུབ་སེམས་དཔའི་གདན། རྡོ་རྗེའི་གླུ་བླངས་པས་ཚད་མེད་པ་བཞིའི་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་བདེ་བ་ཆེན་པོ་དང་ལྔར་བྱིན་གྱིས་རློབ་པ་རིག་མའི་གདན། མཆོད་པ་དང་བསྟོད་པ་ལ་སོགས་པ་མཛད་པས་ལྷ་མོའི་གདན། བགེགས་སྐྲོད་བསྲུང་བ་དང་དགུག་གཞུག་ལ་སོགས་པའི་ཕྲིན་ལས་མཛད་པ་ཁྲོ་བོ་ཁྲོ་མོའི་གདན་ནོ། ། དེ་ལྟར་ཞིབ་ཏུ་བརྩིས་ན་དཀྱིལ་འཁོར་བཞི་ཀ་ལ་གདན་གསུམ་ཚང་བས་དེ་ལྟ་བུའི་རྡོ་རྗེ་སློབ་དཔོན་གྱི་ལུས་ཀྱི་དཀྱིལ་འཁོར་དུ་དབང་བསྐུར་བ་ཞུ་སྙམ་དུ་མོས་པ་གྱིས་ཞེས་བརྗོད་ལ། མཎྜལ་ཕུལ་གསོལ་བ་གདབ་པ་ནས་གཟུང་ནས།
རིག་པའི་དབང་ལྔ། བརྟུལ་ཞུགས། རྡོ་རྗེ་སློབ་དཔོན་གྱི་དབང་གི་དངོས་གཞི་ཡན་ཆད་བདག་འཇུག་དང་ཕལ་ཆེར་འདྲ་ལ། མི་འདྲ་བའི་ཁྱད་པར་ནི་རིག་པའི་དབང་ལྔ་ལ་ལྷ་རྣམས་ཞལ་གཅིག་ཕྱག་གཉིས་པར་བསྒོམ་པ་དང་། དམིགས་པ་རྒྱ་ཆེ་ཆུང་གིས་ཕོ་བྲང་ལྔའི་ལྷ་ཐམས་ཅད་དམ། གཙོ་བོ་ལྔའམ། ཕྱིའི་ཧེ་རུ་ཀ་གཅིག་པུ་ལ་དབང་ལེན་པར་བསམ་པ་གང་འཐད་བྱེད་པ་ཡིན་ནོ། ། མཐའ་རྟེན་གྱི་སྐབས་སུ་དཀྱིལ་འཁོར་ནི། ལམ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་མཚོན་པར་བྱེད་པ་ཡིན་ཞིང་། ཕྱི་ནང་གི་ལྷ་རྣམས་ནི་འབྲས་བུ་སངས་རྒྱས་ཀྱི་ཡེ་ཤེས་ཡོན་ཏན་ཕྲིན་ལས་མཚོན་པ་ཡིན་ལ།
དེ་ཐམས་ཅད་ཀྱང་སྔར་བསྟན་པ་ལྟར་རྡོ་རྗེ་སློབ་དཔོན་གྱི་སྐུ་གསུང་ཐུགས་ལ་ཚང་ངོ་ཞེས་པས། དཀྱིལ་འཁོར། ལྷ། སློབ་དཔོན་གྱི་དེ་ཁོ་ན་ཉིད་གསུམ་བསྟན་ཞིང་། དེ་ལྟར་ཤེས་པས་ཕྱི་ནང་གི་དེ་བཞིན་གཤེགས་པ་ཐམས་ཅད་ལ་ལྷས་ལྷ་མཆོད་པའི་ཚུལ་དུ། ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པས་མཆོད་པར་གྱིས་ཤིག ཅེས་བརྗོད་པའི་རྗེས་གནང་དང་། མ་རིག་པའི་རབ་རིབ་དང་བྲལ་བའི་བློ་གྲོས་ཀྱི་མིག་གིས་ཆོས་ཐམས་ཅད་མེ་ལོང་གི་གཟུགས་བརྙན་དང་། དྲིལ་བུའི་སྒྲ་ལྟར་གསལ་ལ་རང་བཞིན་མེད་པ་རྟེན་འབྲེལ་ཙམ་དང་། ནམ་མཁའ་ལྟ་བུ་མཚན་ཉིད་ཐམས་ཅད་ཀྱི་སྟོང་པ་རང་བཞིན་མེད་པ་མཉམ་པར་ཤེས་པས་སེམས་ཅན་ཐམས་ཅད་ཀྱི་དབང་པོ་དང་།
ཁམས་དང་། བསམ་པ་དང་། བག་ལ་ཉལ་དང་རྗེས་སུ་མཐུན་པར་ཆོས་ཀྱི་འཁོར་ལོ་བླ་ན་མེད་པ་རྒྱུན་མི་འཆད་པར་བསྐོར་ཞིང་། ཕྲིན་ལས་རྣམ་པ་བཞིས་གང་ལ་གང་འདུལ་དུ་སེམས་ཅན་གྱི་དོན་རྒྱུན་ཆད་མེད་པར་གྱིས་ཤིག་ཅེས་ཆོས་འཆད་པ་དང་། སེམས་ཅན་གྱི་དོན་བྱེད་པའི་རྗེས་གནང་བྱིན་ནས། དེས་ཁྱེད་རྣམས་ཀྱི་ལུས་ཀྱི་དཀྱིལ་འཁོར་དུ་བླ་མ་སྤྲུལ་པའི་སྐུ་ལུས་བུམ་པའི་དབང་ཐོབ། ལུས་ཀྱི་དྲི་མ་དག དཔེ་ཞིང་ས་གཤིན་པ་དང་འདྲ། བསྲུང་བྱ་རྩ་བ་དང་ཡན་ལག་གི་དམ་ཚིག་ཉི་ཤུ་རྩ་གཉིས་བསྲུང་བ་དང་། བསྒོམ་བྱའི་ལམ་བསྐྱེད་རིམ་སྒོམ་པ་ལ་དབང་།
ལྟ་བ་ངོ་བོ་ཉིད་གསུམ། གྲུབ་མཐའ་འཁོར་འདས་དབྱེར་མེད། ལུས་བརྡ་ལྔ་བསྡུས་རྩེ་མོ་མནན་པ། ངག་བརྡ་ཀ་ལ་ཤ་ཨ། འདའ་ཀ་མ་གོང་དུ་འཕོ་བ། འབྲས་བུ་སྤྲུལ་སྐུ་རང་བཞིན་ལྷུན་གྲུབ་ཐོབ་པའི་རྟེན་འབྲེལ་འགྲིག་པ་ཡིན་ཞེས་ངོ་སྤྲད་དོ། ། གཉིས་པ་གསང་བའི་དབང་ལ། གསོལ་བ་གདབ་པ་ནས་ལུང་བསྟན་པའི་བར་བདག་འཇུག་ལྟར་བྱས་ལ། ཁྱེད་ཀྱིས་ཡི་གེ་བྷ་གའི་དཀྱིལ་འཁོར་དུ་བླ་མ་ལོངས་སྐུ་ལས་གསང་བའི་དབང་ཐོབ། ངག་གི་དྲི་མ་དག
དཔེ་ས་བོན་སྐྱོན་མེད་བཏབ་པ་དང་འདྲ། དམ་ཚིག་རླུང་གི་སྦྱོར་བས་སྲོག་རྩོལ་འགོག་པ་དང་། ལམ་བདག་བྱིན་རླབས་སྒོམ། ལྟ་བ་རང་བྱུང་གི་ཡེ་ཤེས་བཞི། གྲུབ་མཐའ་མ་འདྲེས་ལ་ཡོངས་སུ་རྫོགས་པ། ལུས་བརྡ་མཐེབ་སྲིན་ཨེ་ལ་རིག་བྱེད་དང་། ངག་བརྡ་ཡ་ར་ལ་ཝ། འདའ་ཀ་མ་འོད་གསལ། འབྲས་བུ་ལོངས་སྐུ་དང་རང་བཞིན་ལྷུན་གྲུབ་འགྲུབ་པའི་རྟེན་འབྲེལ་འགྲིག་པ་ཡིན་ཞེས་བརྗོད་དོ། ། གསུམ་པ་ཤེས་རབ་ཡེ་ཤེས་ཀྱི་དབང་ནི།
དངོས་གཞི་བདག་འཇུག་དང་འདྲ་ལ། མཐའ་རྟེན་ལ་གསུམ་གྱི། གསང་བའི་ཡེ་ཤེས་ལ་བསླབ་པ་དང་། འདོད་ཆགས་ཞེས་སོགས་ཀྱི་རྗེས་སུ་དད་པ་ཆེན་པོས་ལྷ་དང་བླ་མ། སྙིང་རྗེ་ཆེན་པོས་སེམས་ཅན་གྱི་དོན། ཤེས་རབ་ཆེན་པོས་ཆོས་ཀྱི་དེ་ཁོ་ན་ཉིད་ལ་ཆགས་པ་གསུམ་ལ་ནམ་དུའང་མ་བྲལ་བར་གྱིས་ཞེས་བརྗོད་ལ་ཕྱག་བྱེད་དུ་བཅུག་སྟེ། ལུས་དབུལ་ལ་དམ་ཚིག་བསྒྲག་པ་བདག་འཇུག་ལྟར་བྱས་ནས། དེ་ལྟར་ཁྱེད་ཀྱིས་ནན་ཏན་དུ་བྱས་ན་འབྲས་བུ་སངས་རྒྱས་ཀྱི་ཡེ་ཤེས་ཡོན་ཏན་ཕྲིན་ལས་ཐམས་ཅད་འབད་མེད་དུ་ཐོབ་པར་འགྱུར་རོ། ། ཞེས་འབྲས་བུའི་དབུགས་དབྱུང་དང་། དེའི་དོན་དུ་ལམ་གྱི་གནས་སྐབས་སུ་དམ་ཚིག་དང་སྡོམ་པའི་ཚོགས་ཐམས་ཅད་འབད་པས་ཉམས་སུ་བླང་བ་ལ་བརྩོན་པར་གྱིས་ཤིག་ཅེས་པ་ལམ་གྱི་དབུགས་དབྱུང་བྱ་སྟེ།
ཁྱེད་ཀྱིས་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ། བླ་མ་ཆོས་ཀྱི་སྐུ་ལས་ཤེས་རབ་ཡེ་ཤིས་ཀྱི་དབང་ཐོབ། ཡིད་ཀྱི་དྲི་མ་དག དཔེ་ཆུ་ལུད་དྲོད་ཚད་འཛོམ་པ་དང་འདྲ། ལམ་དཀྱིལ་འཁོར་འཁོར་ལོ། དམ་ཚིག་ཐིག་ལེ་མི་ཉམས་པར་བསྲུང་བ། ལྟ་བ་ལྷན་ཅིག་སྐྱེས་པའི་ཡེ་ཤེས་དགའ་བ་བཞི། གྲུབ་མཐའ་བདེ་སྟོང་རྒྱ་ཆུང་བ། ལུས་བརྡ་བྱང་ཆུབ་མཆོག་གི་ཕྱག་རྒྱ། ངག་བརྡ་ཨེ་ཝཾ་མ་ཡ།
འདའ་ཀ་མ་རྡོ་རྗེ་སེམས་དཔའ་འབྱོན་པར་འགྱུར་བ། འབྲས་བུ་ཆོས་སྐུ་རང་བཞིན་ལྷུན་གྲུབ་ཐོབ་པའི་རྟེན་འབྲེལ་འགྲིག་པ་ཡིན་ཞེས་བརྗོད་དོ། ། བཞི་པ་ཚིག་དབང་རིན་པོ་ཆེ་བདག་འཇུག་དང་འདྲ་ལ། གསོལ་བ་གདབ་པའི་སྐབས་སུ། མགོན་པོ་ཐུགས་རྗེ་ཆེ་ལྡན་པས། ། དབང་བསྐུར་གསུམ་པོ་བདག་ལ་གནང་། ། རྣམ་པ་ཀུན་གྱི་མཆོག་གྱུར་པའི། ། བཞི་པ་ཡང་ནི་བྱིན་གྱིས་རློབས། ། ཞེས་པའི་ཚིག་གིས་བྱ་ཞིང་། མཇུག་ཏུ་ཁྱོད་ཀྱིས་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་བླ་མ་ངོ་བོ་ཉིད་ཀྱི་སྐུ་ལ་དབང་བཞི་པ་ཐོབ།
སྒོ་གསུམ་གྱི་དྲི་མ་བག་ཆགས་དང་བཅས་པ་དག དཔེ་ལོ་ཐོག་ཕུན་སུམ་ཚོགས་པ་སྨིན་པ་དང་འདྲ། ལམ་རྡོ་རྗེ་རྦ་རླབས་གསུམ་སྒོམ་པ་ལ་དབང་། དམ་ཚིག་དགོངས་ཏེ་གསུངས་པ་དང་ཉམས་སུ་ལེན་པ་ལ་དབང་། ལྟ་བ་ཆོས་ཐམས་ཅད་རང་བཞིན་གྱིས་དག་པ་དེ་ཁོ་ན་ཉིད་གསུམ། གྲུབ་མཐའ་རྒྱ་ཆེ་བ་བདེ་སྟོང་གི་དངོས་གྲུབ། ལུས་བརྡ་མཛུབ་མོས་ནམ་མཁའ་མཚོན་པ། ངག་བརྡ་ཨོཾ་ཨཱཿཧཱུྃ། འདའ་ཀ་མ་ཕྱག་རྒྱ་ཆེན་པོ་ནི་འཕོ་བ། འབྲས་བུ་ཤིན་ཏུ་རྣམ་དག་ངོ་བོ་ཉིད་ཀྱི་སྐུ་རང་བཞིན་ལྷུན་གྲུབ་ཐོབ་པའི་རྟེན་འབྲེལ་འགྲིགས་པ་ཡིན་ནོ། །
ཞེས་བརྗོད་དོ། ། དབང་རྒྱས་པ་བླང་བའོ།། །། འབྲིང་དུ་བླང་བ་ནི། ཐོག་མར་མཆོད་ཅིང་གསོལ་བ་གདབ་པ་དབང་རྒྱས་པ་གཉིས་ཇི་ལྟ་བ་བཞིན་བྱས་ལ། དེ་ནས། རྡོ་རྗེ་ཆེ་དང་དྲིལ་བུ་ཆེ། ། ཟུངས་ཤིག་རྡོ་རྗེར་བྱིན་གྱིས་རློབས། ། དེ་རིང་རྡོ་རྗེ་སློབ་དཔོན་གྱུར། ། སློབ་མའི་ཚོགས་རྣམས་བསྡུ་བར་གྱིས། ། ཞེས་པས་བུམ་དབང་ཐོབ་པར་བསམ། །
ཇི་ལྟར་འདས་པའི་སངས་རྒྱས་ཀྱིས། ། བྱང་ཆུབ་སྲས་རྣམས་དབང་བསྐུར་ལྟར། ། བདག་གི་གསང་བའི་དབང་གིས་ནི། ། སེམས་ཀྱི་རྒྱུན་གྱིས་དབང་བསྐུར་རོ། ། ཞེས་པས་གསང་བའི་དབང་ཐོབ་པར་བསམ། དགའ་བསྟེར་གནས་སྟེར་ལྷ་མོ་ནི། ། སྣ་ཚོགས་གཟུགས་ཅན་ཡིད་འོང་མ། ། ཁྱེར་ཅིག་ཁྱེར་ཅིག་སེམས་དཔའ་ཆེ། ། ཁྱེར་ལ་མཆོད་པ་དག་ཏུ་གྱིས། ། ཞེས་པ་ཤེས་རབ་ཡེ་ཤེས་ཀྱི་དབང་ཐོབ་པར་བསམ།
ཡེ་ཤེས་འདི་ནི་ཆེས་ཕྲ་ཞིང་། ། རྡོ་རྗེ་ནམ་མཁའི་དཀྱིལ་ལྟ་བུ། ། རྡུལ་བྲལ་མཐར་ཕྱིན་ཞི་བ་ཉིད། ། ཁྱོད་རང་ཡང་ནི་དེ་ཡི་ཕ། ། ཞེས་བརྗོད་པས། དབང་བཞི་པ་ཐོབ་པར་བསམ། དཀྱིལ་འཁོར་གང་དུ་དབང་གང་ཐོབ་དྲི་མ་གང་དག་པ་ལ་སོགས་པའང་དྲན་པར་བྱའོ།། །། དབང་བསྡུས་པ་བླང་བ་ནི། བྱང་ཆུབ་སེམས་ཀྱི་ཆུ་རྒྱུན་གཅིག་ལ་དབང་བཞི་རྫོགས་པར་ལེན་པའི་ལུགས་ཏེ། ཐོག་མར་མཆོད་པ་དང་གསོལ་བ་གདབ་པ་སྔར་དང་འདྲ་བར་བྱ་སྟེ།
དེ་ནས་གཙོ་བོ་ལྔས། བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་ལྷ་ཐམས་ཅད་དམ། གཙོ་བོ་ལྔའམ། ཐུགས་རྡོ་རྗེ་ལ་འཁོར་ལོ་ལྔའི་གནས་སུ་དབང་བསྐུར་བས་དབང་བཞི་ཀ་ཐོབ་པར་བསམ་ཞིང་དྲི་མ་བཞི་དག་པར་མོས་པ་བྱ་སྟེ། འདི་ནི་རྣལ་འབྱོར་གྱི་དབང་ཕྱུག་ཆེན་པོ་པདྨ་བཛྲའི་དགོངས་པ་དང་མཚུངས་པར་བཞེད་དོ། ། དེ་ལྟར་དབང་བསྐུར། ཆུ་ལྷག་མ་ཡར་ལུད་པ་ལས་ཕྱིའི་ཧེ་རུ་ཀ་ལ་མི་བསྐྱོད་པ། ནང་གི་གཙོ་བོ་ལྔ་ལ་རྡོ་རྗེ་སེམས་དཔའ། ཕོ་བྲང་ལྔའི་འཁོར་རྣམས་ལ་རང་རང་གི་གཙོ་བོ་དང་། སྐྱེ་མཆེད་རྣམས་ལ།
རང་རང་གི་ཁ་དོག་དང་མཐུན་པའི་རིགས་བདག་དང་། གཽ་རཱི་ལ་སོགས་པ་དྲུག་ལ་མི་བསྐྱོད། རྣམ་སྣང་། རིན་འབྱུང་། སྣང་མཐའ། སྣང་མཛད། གཤིན་རྗེ་གཤེད་ལ་སྣང་མཛད། པདྨ་མཐར་བྱེད་ལ་སྣང་མཐའ། གཞན་རྣམས་ལ་མི་བསྐྱོད་པས་དབུ་བརྒྱན་པར་བསམ་མོ། ། གསུམ་པ་རྗེས་ཀྱི་ཆོ་ག་ལ་དམ་ཚིག་དང་སྡོམ་པ་མཐའ་དག་བསྡུས་ཏེ་ཁས་བླང་བ།
ལུས་དང་ཡོན་དབུལ་བ། རྗེས་ཀྱི་མཆོད་བསྟོད། གཏོར་མ་གཏོང་བ། བཟོད་པར་གསོལ་བ། དཀྱིལ་འཁོར་བསྡུ་བ། བསྔོ་བ་དང་། སྨོན་ལམ་བཀྲ་ཤིས་ལ་སོགས་པ་མཇུག་གི་ཆོ་ག་རྣམས་སྤྱི་དང་འདྲ་བར་ཉམས་སུ་བླང་ངོ་། དབང་རྫས། བུམ་པ། མིག་དར།
མེ་ཏོག་ཕྲེང་བ་མ་གཏོགས་པ་ཐམས་ཅད་དམིགས་པ་ཁོ་ནས་མཛད་དོ། ། རྡོ་རྗེ་འཆང་ཆེན། རྡོ་རྗེ་བདག་མེད་མ། མཐུ་སྟོབས་དབང་ཕྱུག ཤར་ཕྱོགས་ནག་པོ་པ། ཌ་མ་རུ་པ། ཨ་བ་དྷུ་ཏི་པ། ག་ཡ་དྷ་ར། ཤཱཀྱ་ཡེ་ཤེས་དང་། སེ་མཁར་ཆུང་བ།
རྗེ་བཙུན་དགོན་པ་བ། ས་ཆེན། རྗེ་བཙུན་རྣམ་གཉིས། ཆོས་རྗེ་པ། འཕགས་པ། དཀོན་མཆོག་དཔལ་དང་། ཀུན་བསོད་དང་། བླ་ཆེན་ཀུན་དགའ་བློ་གྲོས་ལས་འོངས་པའོ། ། གཞན་ཡང་། གཉིས་པ་ཆོས་ཀྱི་རྒྱལ་པོ་ལས།
ཚོགས་བསྒོམ། ཉན་ཆེན། གཞོན་ནུ་དཔལ་ལས་སོ། ། གསུམ་པ་འཕགས་པ། འཕགས་རྒྱལ། བཟང་པོ་དང་། བཞི་པ་དཀོན་མཆོག་དཔལ་དང་། བསོད་ནམས་ལས། ལེགས་རྒྱུད་ཟབ་མོ་དབང་མཆོག་བསྐུར་བའི་ཚུལ། ། བླ་མའི་གསུང་དང་སྙན་རྒྱུད་ཐོ་ཡིག་དང་། །
བརྗེད་བྱང་སྣ་ཚོགས་གསུང་ངག་ཆ་ལག་ལས། ། ལེགས་པར་བཏུས་ཏེ་གུས་པའི་ཡིད་ཀྱིས་སྦྱར། ། འདི་ལ་ནོངས་གང་བླ་མ་ལྷར་བཅས་དང་། ། མཁའ་འགྲོ་ཆོས་སྐྱོང་རྣམས་ལ་བཟོད་པར་གསོལ། ། དགེ་བས་བདག་གཞན་ལུས་ཀྱི་དཀྱིལ་འཁོར་མཆོག ། མངོན་དུ་གྱུར་ནས་སངས་རྒྱས་སར་བགྲོད་ཤོག ། སྨིན་བྱེད་མཆོག་གིས་བསྐུར་བའི་ཚུལ་ཟབ་པ་བས་ཆེས་ཟབ་པའི་དོན་ཞིབ་ཏུ་སྦྱར་བ་འདི་ཉིད། རང་བཟོ་སྤངས་ཏེ་དཔའ་བོའི་ལོ། ནག་པའི་ཟླ་བའི་ཡར་ཚེས་བརྒྱད་ཀྱི་ཉིན་པར། རྡོ་རྗེ་འཛིན་པ་བསོད་ནམས་རྒྱལ་མཚན་གྱིས་རང་གཞན་གྱི་དོན་དུ་མྱུར་བར་སྦྱར་བ་ལས།
ཅུང་ཟད་མ་ཚང་བ་ཕྱིས་ཆོས་རྗེ་གྲག་ཕུག་པའི་གསུང་བཞིན། མ་ཚང་བ་བསབས་ནས་ཞུས་ཆེན་བགྱིས་པའོ། ། སམཱཔྟཱ།། །། གཅིག་ལེགས་པར་ཞུས་དག། PAGE * MERGEFORMAT 10 བླ་མ་དམ་པ། ཀྱེ་རྡོ་རྗེའི་ལུས་དཀྱིལ་གྱི་བྱིན་རླབས། PAGE * MERGEFORMAT 9
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
