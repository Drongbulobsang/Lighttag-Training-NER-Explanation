གསུང་འབུམ། བསོད་ནམས་རྒྱལ་མཚན།
པོད ༣༤
ཀྱེ་རྡོ་རྗེ་ལ་བསྟོད་པ་ཤླཽ་ཀ་གཉིས་པ་བཞུགས་པའོ།
༄༅། །ཀྱེ་རྡོ་རྗེ་ལ་བསྟོད་པ་ཤླཽ་ཀ་གཉིས་པ་བཞུགས་པའོ།། ཨོཾ་སྭསྟི་སིདྡྷཾ། བླ་མ་དང་དཔལ་ཀྱཻ་རྡོ་རྗེ་ལ་གུས་པས་ཕྱག་འཚལ་ལོ། ། གང་གི་རང་བཞིན་ནམ་མཁའི་ཁམས་ལྟར་གཟུང་འཛིན་རྟོག་པའི་དྲི་བསལ་ཞིང་། ། མཁྱེན་པའི་ཡེ་ཤེས་ཤེལ་ལ་ཚོན་བཞིན་ཤེས་བྱ་ཀུན་ལ་ཁྱབ་པར་འཇུག ། བརྩེ་བའི་ཐུགས་རྗེ་ཡིད་བཞིན་ནོར་ལྟར་འགྲོ་ལ་འདོད་དགུའི་དཔལ་སྩོལ་བ། ། བླ་མ་མཆོག་ཉིད་སྤྱི་བོས་ཐོད་བཞིན་དུས་གསུམ་ཀུན་ཏུ་བཀུར་བར་བགྱི། ། གང་གི་རང་བཞིན་བདེ་སྟོང་དབྱེར་མེད་འདོད་པའི་འགྲོ་བ་རྗེས་གཟུང་ཕྱིར། ། སྣ་ཚོགས་ཞལ་དང་ཕྱག་ཞབས་སྣ་ཚོགས་སྤྲུལ་པ་དུ་མ་དཔག་ཡས་ཀྱིས། ། འགྲོ་བ་ཀུན་ལ་མིག་འཕྲུལ་མཁན་བཞིན་སྣ་ཚོགས་གར་གྱིས་ལམ་སྟོན་པ། །
ཀྱེ་ཡི་རྡོ་རྗེ་དཔལ་མགོན་མཆོག་ལ་རབ་ཏུ་དང་བས་ཕྱག་འཚལ་ལོ། ། ༄༅། །མཁན་པོ་ཞི་བ་འཚོ་ལ་བསྟོད་པ། སྭསྟི་པྲ་ཛཱ་བྷྱཿ གསུང་གི་མངའ་བདག་འཕགས་པ་འཇམ་པའི་དབྱངས་ལ་གུས་པས་ཕྱག་འཚལ་ལོ། ། རྒྱལ་སྲིད་བཞི་མདོའི་རྩྭ་ལྟར་རབ་སྤངས་ཤིང་། ། ཁ་བ་ཅན་དུ་བསྟན་པ་གསལ་མཛད་པའི། ། སྡོམ་བརྩོན་རྐང་གཉིས་སྨྲ་བ་རྣམས་ཀྱི་རྗེ། ། མཁན་པོ་མཁས་མཆོག་ཞི་བ་འཚོ་ལ་འདུད། ། གང་གིས་སྔོན་ཚེ་སྙིགས་དུས་འཛམ་བུའི་གླིང་། ། གང་ན་ཐུབ་པའི་བསྟན་པ་མི་གསལ་བ། །
དེར་ནི་རྒྱལ་བའི་ཕྲིན་ལས་རྫོགས་མཛད་པར། ། སྨོན་པའི་དབང་ལས་བོད་ཁམས་མགོན་གྱུར་ཅིང་། ། བདེ་བར་གཤེགས་པའི་རིང་ལུགས་བླ་ན་མེད། ། ཕྱོགས་དང་ཕྱོགས་ཀྱི་ཐ་གྲུར་རྒྱས་མཛད་དེ། ། བསྟན་ལས་རིང་སོང་མ་ལུས་སྐྱེ་བོའི་ཚོགས། ། ཐབས་མཁས་ཐུགས་རྗེའི་ཕྱག་གིས་ལེགས་དྲངས་ནས། ། ཡང་དག་ཐར་པའི་ལམ་ལ་རབ་བཀོད་དེ། ། ཀུན་ལ་ཕན་བདེའི་དགའ་སྟོན་བསྐྲུན་མཛད་པའི། ། མཁན་པོ་ཁྱེད་ཉིད་དུས་གསུམ་རྒྱལ་བ་ཡི། ། ཕྲིན་ལས་གཅིག་ཏུ་བསྡུས་པ་མ་ལགས་སམ། །
དེ་སླད་ཐུབ་པའི་བསྟན་ལའང་བསྟན་པ་ཡི། ། ཁུར་ཆེན་ཁྱེར་བ་ཁྱེད་དང་མཚུངས་མེད་ན། ། ཁྱེད་ལས་ལྷག་པར་གྱུར་པ་མ་མཆིས་ཞེས། ། བློ་དམན་བདག་གིས་ད་གདོད་ཁུམས་པར་འཚལ། ། གཞན་ཡང་ཁྱེད་ཀྱི་སྐུ་གདུང་བཞག་པས་ཀྱང་། ། བསྟན་པ་སྐྱོང་དང་འགྲོ་བའི་དོན་མཛད་ན། ། གསུང་གི་བདུད་རྩིས་ཐར་འདོད་སྐྱེ་བོའི་ཚོགས། ། ངོམས་པར་མཛད་ལ་ཡ་མཚན་ཅི་ཞིག་མཆི། ། དེ་ཕྱིར་གདུལ་དཀའ་འདུལ་བ་དང་། ། རབ་རིབ་མཐའ་དག་དྲུངས་འབྱིན་ཕྱིར། །
ཤཱཀྱའི་དབང་པོའི་བསྟན་འདི་ཡང་། ། བསྟན་པ་གཞན་ལས་ལྷག་པར་འཚལ། ། མཁན་པོ་ཉིད་ཀྱི་ཕྲིན་ལས་ལས། ། མི་རྗེ་ཁྲི་སྲོང་བཙན་པོའི་རིང་། ། ཐོས་བསམ་དྲི་མེད་བདུད་རྩིའི་རྒྱུན། ། སྔོན་མེད་བསྐྲུན་པར་མཛད་དེའང་རྨད། ། དེ་སླད་མཁས་གྲུབ་ཆུ་སྐྱེས་ཚལ། ། བློ་གསལ་བུང་བའི་དགའ་སྟོན་སླད། ། འཆད་རྩོད་རྩོམ་པའི་རྐང་འཐུང་ལ། ། ལྷན་ཅིག་འགྲན་པར་འདུས་པ་ལ། །
ལྟ་ངན་རྒྱུ་སྐར་བྱེ་བའི་ཚོགས། ། ཁྱོད་ཀྱི་དགེ་ལེགས་སྣང་བྱེད་ཀྱི། ། དཔལ་ལ་འགྲན་པར་མ་བཟོད་དེ། ། མཐའ་ཡི་ཕྱོགས་སུ་བྲོས་པ་བཞིན། ། དད་ལྡན་ཀུན་དའི་ཚོགས་རྣམས་ལ། ། ཁྱོད་ཀྱི་ཕྲིན་ལས་བསིལ་བའི་ཟེར། ། གངས་རིའི་ཕྱོགས་སུ་ལྷུང་བ་ཡིས། ། ཡ་མཚན་གྱུར་ཏེ་བསྙེགས་པ་བཞིན། ། དེ་ཕྱིར་བདག་བློའི་དཔག་བསམ་ཤིང་། ། ཐོས་བསམ་ཏིང་འཛིན་ཡལ་འདབ་ཅན། །
བསླབ་གསུམ་དག་པའི་འབྲས་ལྡན་པ། ། དང་བའི་རླུང་ཤུགས་ཀྱིས་བསྐྱོད་དེ། ། ཁྱོད་ཀྱི་སྐུ་གདུང་རིང་བསྲེལ་ལ། ། བསོད་ནམས་སྤེལ་སླད་མཆོད་པའི་ཕྱིར། ། དད་ལྡན་གཞན་དང་ལྷན་ཅིག་ཏུ། ། ལུས་ངག་བཅས་ཏེ་འདུད་པར་བགྱིད། ། སྐྱེ་བོ་ཡ་མཚན་འགྱུར་བའི་སླད། ། སྤོས་མཆོག་ཡིད་འཕྲོག་དྲིར་ལྡན་པའི། ། སྣ་ཚོགས་བྱུག་པ་གསེར་སོགས་ཀྱིས། ། སྐུ་གདུང་མཆོག་ལ་མཆོད་བགྱི་ཞིང་། །
སྣ་ཚོགས་གོས་ཀྱིས་བྲེས་པ་ཡི། ། ན་བཟའ་དམ་པ་འདི་ཉིད་དང་། ། དངོས་དང་ཡིད་སྤྲུལ་སྒྲུབ་པ་ཡི། ། མཆོད་སྤྲིན་རྒྱ་མཚོའི་ཚོགས་ཀྱིས་མཆོད། ། བགྱིད་དུ་སྩལ་དང་། བགྱིས་ལ་ཡི་རང་གང་བགྱིས་པའི། ། སྡིག་པའི་ཚོགས་རྣམས་བཤག་བགྱི་ཞིང་། ། སླན་ཆད་བདག་ནི་ཡོངས་མི་བགྱིད། ། བྱས་དང་བྱེད་འགྱུར་བྱེད་པ་ཡི། ། དུས་གསུམ་དགེ་ལ་ཡི་རང་ཞིང་། །
འགྲོ་བ་མ་རིག་མུན་འཐོམས་ལ། ། ཆོས་ཀྱི་སྒྲོན་མའི་འོད་འབྱུང་གསོལ། ། ནམ་མཁའ་ཇི་སྲིད་གནས་ཀྱི་བར། ། མྱ་ངན་མི་འདའ་རྟག་བཞུགས་ཤིང་། ། འདི་ལྟར་བགྱིས་པའི་དགེ་བ་ཡིས། ། འགྲོ་བ་བྱང་ཆུབ་ཆེན་པོར་སྨོན། ། སླར་ཡང་བདེ་གཤེགས་སྲས་དང་བཅས། ། སྒྲིབ་མེད་ཐུགས་རྗེའི་སྤྱན་ལྡན་རྣམས། ། ཡུད་ཙམ་བདག་གི་དོན་སླད་དུ། ། བདག་ལ་དགོངས་པར་མཛད་དུ་གསོལ། །
བདག་ནི་ལྷག་པའི་བསམ་ལྡན་པས། ། ཐུབ་པའི་བཀའ་དང་མི་འགལ་བར། ། སྲོག་གི་ཕྱིར་ཡང་དམ་པའི་ཆོས། ། ནམ་ཡང་གཏོང་བར་མི་བགྱིད་ལ། ། ལུང་དང་རྟོགས་པའི་བདག་ཅན་ཆོས། ། གཡེལ་བ་མེད་པར་སྒྲུབ་འདོད་ཀྱང་། ། སྔོན་གྱི་ལས་འཕྲོ་མི་བཟང་བས། ། སྙིགས་མ་ལྔ་ཡི་དབང་སོང་ཞིང་། ། རྣམ་དཔྱོད་བློ་མིག་དང་བྲལ་ལ། ། ལྟ་ངན་ཚེར་མས་རབ་དཀྲུགས་པའི། །
འཁྱོག་པོའི་ཡིད་ཅན་སྐྱེ་དགུ་ཡི། ། ཚོགས་སུ་ཉེ་བར་འཁོར་གྱུར་ཏེ། ། བདག་གཞན་གནོད་པ་དུ་མ་ཡི། ། ལོངས་སྤྱོད་སྒྲུབ་པས་དབྱེན་སྤྱོད་པ། ། འདི་འདྲ་ཁྱེད་ཀྱི་ཐུགས་རྗེ་ཡིས། ། མྱུར་བ་ཉིད་དུ་བཟློག་ཏུ་གསོལ། ། གཏི་མུག་ཤས་ཆེའི་ངན་འགྲོ་ཡང་། ། བསྐུལ་ན་གཞན་གྱི་དོན་བགྱིད་ན། ། ཐབས་མཁས་ཐུགས་རྗེའི་སྤྱན་མངའ་བ། ། ཁྱེད་ལ་གསོལ་བ་ཇི་ལྟར་དགོངས། །
མདོར་ན་ཁྱེད་ཀྱི་མཐུ་སྟོབས་ཀྱིས། ། བདག་དང་མཐའ་ཡས་སེམས་ཅན་གྱི། ། མི་བདེ་ཐམས་ཅད་ཕྱིར་བསལ་ཏེ། ། འདི་དང་གཞན་དུ་བདེ་བ་སྩོལ། ། ཡང་ཡང་བདག་གིས་གསོལ་བ་ལ། ། བཏང་སྙོམས་ཉིད་དུ་མི་མཛད་པར། ། ཆེ་ཆེར་དགོངས་ཏེ་བདག་གཞན་དོན། ། ལྷུན་གྱིས་གྲུབ་པར་མཛད་དུ་གསོལ། ། དེ་ལྟར་གསོལ་ལ་ནོངས་པའི་ཚོགས། ། ཚོགས་མཆོག་རྒྱལ་བ་ཚོགས་བཅས་ལ། །
བཟོད་པར་གསོལ་ཞིང་སྐུ་གསུམ་ཚོགས། ། ཚོགས་གཉིས་འབྲས་བུ་མཐར་ཕྱིན་ཤོག ། དེ་སྐད་སྨྲ་བ་དཔལ་ལྡན་ས་སྐྱ་པ། ། ཆོས་ཀྱི་དབང་ཕྱུག་ཆོས་རྗེའི་རྗེས་འབྲངས་ཏེ། ། ལུང་རིགས་སྨྲ་བ་བསོད་ནམས་རྒྱལ་མཚན་དཔལ། ། བཟང་པོ་ཞེས་བྱས་གུས་པའི་ཡིད་ཀྱིས་སྦྱར། ། ཞེས་པ་འདི་ཐུབ་པའི་དབང་པོ་དང་གཉིས་སུ་མེད་པ་མཁན་པོ་མཁས་གྲུབ་ཞི་བ་འཚོའི་དབུ་ཐོད་ལ་མཆོད་པའི་ཚོགས་སྦྱར་ཞིང་། བཀྲ་ཤིས་པའི་རྟེན་འབྲེལ་ཉེ་བར་བསྒྲིགས་པའི་ཚེ། གུང་ཐང་གི་གཙུག་ལག་ཁང་ཆེན་པོར་དཔའ་བོའི་ལོ་དབོ་ཅན་གྱི་ཟླ་བའི་ཉེར་བརྒྱད་ཀྱི་ཉིན་པར་མྱུར་བ་ཉིད་དུ་བསྡེབས་པ་དགེ་ལེགས་སུ་གྱུར་ཅིག། ༄། །ལོ་ཙཱ་བ་བློ་བརྟན་ལ་མཛད་པ།།
ཕུན་ཚོགས་མཁྱེན་པའི་གཏིང་མཐའ་མི་མངོན་ཞིང་། ། ཚད་མེད་ཐུགས་རྗེའི་དབའ་རླབས་ཕྲེང་བ་ཅན། ། དཔག་ཡས་ཕྲིན་ལས་ནོར་བུའི་གཏེར་གྱུར་པ། ། སྔོན་མེད་ཆུ་བདག་ཟས་གཙང་སྲས་ལ་འདུད། ། དོན་བཟང་གེ་སར་ཀུན་ནས་རབ་རྒྱས་ཚིག་འབྲུ་བཟང་པོའི་འདབ་སྟོང་ཅན། ། ཚངས་སྤྱོད་བཞི་ཡི་སྦྲང་རྩིས་ལེགས་གཏམས་ཉེས་པའི་འདམ་གྱིས་མ་གོས་ཤིང་། ། དཔལ་སྟུག་ཉིན་བྱེད་ཟེར་གྱིས་རབ་ཕྱེ་མཁས་པའི་བུང་བས་ལེགས་བསྟེན་པའི། ། དུས་གསུམ་དགེ་བའི་དམ་ཆོས་ཟེའུ་འབྲུའི་ཕྲེང་ལྡན་གང་དེའང་སྤྱི་བོར་བཀུར། ། བློ་གྲོས་རྐང་འཐུང་རྩ་བ་རབ་བརྟན་ལུང་དང་རྟོགས་པའི་ཡལ་འདབ་ཅན། ། བསླབ་གསུམ་དག་པའི་མེ་ཏོག་གིས་བརྒྱན་རྣམ་གྲོལ་ཡངས་པའི་འབྲས་བུས་སྤུད། །
ཕན་བདེའི་དྲི་བསུང་ཕྱོགས་ཀུན་ལྡང་བས་འགྲོ་བའི་ཉོན་མོངས་གདུང་སེལ་བའི། ། བསོད་ནམས་ཞིང་མཆོག་དཔག་བསམ་ལྗོན་པའི་ཚོགས་ལའང་གུས་པས་ཕྱག་འཚལ་ལོ། ། བློ་གྲོས་འོད་ལྡན་ཆ་ཡི་ཆ་ཙམ་ཤེས་བྱའི་མཁའ་ལ་ཤར་བས་ཀྱང་། ། མཁས་ལ་རྒྱུ་སྐར་བྱེ་བའི་ཚོགས་ཀྱི་བློ་ལ་གཟི་འོད་ཉམས་བྱེད་ཅིང་། ། ཕས་རྒོལ་གྲུབ་མཐའི་ཕ་རོལ་སོན་པར་མངོན་རློམ་མཚན་མོ་རྒྱུ་བ་ཡི། ། གཉིས་སྐྱེས་བློ་མིག་རྣམ་པར་ལྡོང་བྱེད་བརྟན་་་་་་མཚན་སྤེལ་འགྲིག་ནའང་ས་མགོ་དགོས། པ་ཉིན་མོར་བྱེད་པའི་དཔལ། ། གང་གི་ཡོན་ཏན་ཆ་ཤས་ཙམ་ཡང་མཁས་པའི་མཁས་པས་ཉིན་བཞིན་དུ། ། བསྐལ་པའམ་བསྐལ་པས་ལྷག་པར་བརྗོད་ཀྱང་མཐའ་ཡི་ཚད་ཡོད་མ་མཆིས་པས། ། ཐུབ་པའི་བསྟན་ལ་ཐུབ་དབང་གཉིས་བཞིན་གྲགས་པས་ཕྱོགས་ཀུན་ལྷམ་མེ་བ། །
བློ་གྲོས་བརྟན་པ་ལུང་རིགས་དགའ་སྟོན་སྤེལ་སླད་ཡུན་རིང་རྒྱལ་གྱུར་ཅིག ། གང་ཞིག་རྒྱལ་བའི་གསུང་རབ་རི་ངོགས་སུ། ། སྒྲ་དང་ཚད་མའི་འདབ་གཤོག་ཡོངས་རྫོགས་ཤིང་། ། རིག་པའི་གནས་ལྔའི་མཁའ་ལ་ལེགས་རྒྱུ་པའི། ། ཡོངས་འཛིན་མཁའ་ལྡིང་དབང་པོའི་ཞབས་དྲུང་དུ། ། ལེགས་བཤད་སྟོབས་ཀྱིས་བློ་ཡི་ལུས་རྫོགས་ཤིང་། ། ཐོས་དང་བརྩོན་པའི་འདབ་གཉིས་ལེགས་རྒྱས་པས། ། ལུང་རིགས་མཁའ་ལ་འཇིགས་མེད་སྤོབས་པ་ཅན། ། མཁའ་ལྡིང་དབང་པོའི་རྗེས་འཇུག་འདི་སྐད་གསོལ། ། གང་གི་སྐུ་ལ་བསྙུན་མེད་བདེ་གྱུར་ཅིག །
ཆོས་ཀྱི་གཏམ་གྱིས་དུབ་པར་མ་གྱུར་ཏམ། ། གང་གི་མཁྱེན་པའི་རི་བོང་འཛིན་པའི་དཔལ། ། མཁས་པ་ཀུ་མུད་ཚལ་དུ་སྣང་གྱུར་ཏམ། ། སྒྲུབ་དང་སུན་འབྱིན་མཆེ་བ་རབ་དཀར་བའི། ། རྩོད་པའི་སེང་གེས་ཕྱི་རྒོལ་གླང་པོའི་ཚོགས། ། རིགས་པའི་སྡེར་མོས་ལོག་པར་ལྟ་བ་ཡི། ། སྲོག་དང་ཕྲལ་ཏེ་ཕམ་པར་བྱས་གྱུར་ཏམ། ། གང་གི་གྲགས་པའི་དྲི་བཟང་ཕྱོགས་ཀུན་ཏུ། ། རྣམ་པར་རྒྱུག་པའི་སྤོས་ངད་ལྡན་པ་ཡིས། ། བདག་ཡིད་སྣ་ཡི་དབང་པོ་ཀུན་ཁྱབ་པས། །
ཟག་མེད་བདེ་བས་ཡིད་ཀུན་ཁྱབ་པ་སྙམ། ། བདག་ཀྱང་རྨོངས་པའི་རབ་རིབ་ཀུན་བྲལ་བའ། ི ། བློ་མིག་དག་པས་སྣ་ཚོགས་མདོ་རྒྱུད་དོན། ། དབྱིབས་ལེགས་ཆེས་ཆེར་བཀྲ་བ་དུ་མ་ཞིག ། ཡང་ཡང་བལྟ་བས་ངོམས་པ་མེད་པར་མཆིས། ། སྐབས་ཀྱི་དོན་སྙན་དུ་གསོལ་བ་ནི། རྒྱལ་བ་ལྟ་བུར་ཁྱོད་ཀྱི་ཕྲིན་ལས་ཀྱང་། ། གདུལ་བྱ་ཀུན་ལ་མཉམ་དུ་འཇོག་མོད་ཀྱི། ། གང་ཞིག་ལེགས་པར་བཤད་པའི་སྣོད་གྱུར་བའི། །
བློ་མིག་རྣམ་དག་སྦྱངས་པ་མི་དམན་ཞིང་། ། གཟུར་གནས་ཆོས་དོན་གཉེར་བའི་སྐྱེ་བོ་ཡང་། ། ཉིན་མོའི་སྐར་མ་ལྟ་བུར་ཆེས་ཉུང་ཞིང་། ། བརྩོན་པས་རིང་དུ་སྦྱངས་ཀྱང་ཤེས་བྱ་ཡི། ། ཕྱོགས་རེ་ཙམ་ལའང་བློ་གྲོས་མ་བྱང་བའི། ། སྐྱེ་བོ་རྣམས་ལ་ཉིན་བཞིན་ལེགས་བཤད་ཀྱི། ། སྦྱིན་པའི་ཚ་ཟེར་ཡང་ཡང་སྤྲོས་གྱུར་ཀྱང་། ། མིག་མེད་རྣམས་ལ་སྣ་ཚོགས་གཟུགས་སྟོན་ཞིང་། ། ཁྱེད་ཀྱིས་མཁྱེན་ཏེ་མཁས་པའི་སྐྱེ་བོའི་ཚོགས། ། ཆོས་ཀྱི་དགའ་སྟོན་དུས་ལ་བསྟོད་པ་རྣམས། །
ལེགས་བཤད་ནོར་གྱིས་དགའ་བ་བསྐྱེད་པའི་ཕྱིར། ། མཁྱེན་བརྩེའི་དཀྱིལ་འཁོར་རབ་ཏུ་བརྩོན་པ་ཡི། ། རྟ་བདུན་གྱིས་དྲངས་མྱུར་བར་བསྐྱོད་པའི་རིགས། ། ཞེས་པའི་ཞུ་ཡིག་སྤྱན་ལམ་དུ་འབུལ་བའི་རྟེན་ཙམ་དུ། དར་གྱི་སྲིན་བུའི་ཁ་ཆུ་ལས་གྲུབ་པའི་ངུར་མིག་གི་གོས་ཅིག་འབུལ། རབ་མྱོས་ཀྱི་ལོ། དཀའ་ཐུབ་ཅན་གྱི་ཟླ་བའི་དཀར་ཕྱོགས་ཀྱི་ཚེས་བཅོ་ལྔ་ལ། མཁས་པའི་མཁས་པ་རྣམས་ཀྱི་བསྟི་གནས་མཆོག་ཏུ་གྱུར་པ་དཔལ་ས་སྐྱའི་དགོན་པ་ནས་རིགས་པ་དང་གྲོལ་བར་སྨྲ་བའི་སྤོབས་པ་ཅན། མང་དུ་ཐོས་པའི་དགེ་སློང་བསོད་ནམས་རྒྱལ་མཚན་དཔལ་བཟང་པོས། ཕྲིན་ཡིག་ཏུ་གསོལ་བའི་ཡི་གེ།
སླད་ནས་རྒྱལ་བའི་བསྟན་པ་འཇིག་རྟེན་མིག ། ལྟ་སྤྱོད་ངན་པའི་ཚེར་མས་མ་དཀྲུགས་ཤིང་། ། དེ་འཛིན་ཁྱེད་ཀྱང་སྐུ་ཚེ་བརྟན་པ་ཡིས། ། འགྲོ་ལ་ཕན་བདེའི་དགའ་སྟོན་འགྱེད་པར་ཤོག། ༈ ལོ་ཙཱ་བ་ཆེན་པོ་བློ་གྲོས་བརྟན་པ་ལ་མཛད་པ། ༄༅། །འདིའང་ལོ་ཙཱ་བ་ལ་མཛད་པ། གང་གི་མཁྱེན་པའི་ཡོན་ཏན་དཔག་ཡས་པ། ། ཛམྦུས་མཚན་པའི་གླིང་དུ་ཁྱབ་གྱུར་པས། ། དོག་པར་གྱུར་པ་ནམ་མཁའ་སྐབས་ཕྱེ་བཞིན། ། མཚུངས་པ་མེད་པའི་བློ་གྲོས་རབ་བརྟན་རྒྱལ། །
དེ་ཡི་ཕུན་ཚོགས་ཆ་ཡི་ཆ་ཙམ་ཡང་། ། ཚུ་རོལ་མཐོང་བས་དཔག་པར་མི་བཟོད་ཀྱང་། ། རྨིག་རྗེས་ཆུ་ཡིས་རྒྱ་མཚོ་མཚོན་པ་ལྟར། ། ཆ་ཤས་ཙམ་ཞིག་གུས་པའི་བློ་ཡིས་བརྗོད། ། བསྐལ་མང་དུ་མར་དགེ་ཚོགས་དཔག་མེད་པས། ། ཐུགས་ཀྱི་བང་མཛོད་གཏམས་ལས་གཞོན་ནུའི་དུས། ། ཨུ་རྒྱན་གྲུབ་པའི་སྐྱེས་བུས་བྱིན་བརླབས་ཏེ། ། བཤེས་གཉེན་ཆེན་པོོར་ལུང་བསྟན་བརྙེས་ལ་འདུད། ། གང་གིས་ལོ་གྲངས་ལྔ་པར་གྱུར་པ་ན། ། དགེ་བསྙེན་ནོད་ཚེ་རིན་ཆེན་བྱང་གླིང་པས། །
ཉིད་ཀྱི་གདན་བཞག་བཤེས་གཉེན་ལུང་བསྟན་པ། ། བློ་གྲོས་བརྟན་པར་མཚན་གསོལ་ལ་ཕྱག་འཚལ། ། དེ་ནས་ལོ་བདུན་བཞེས་ཚེ་འདུལ་འཛིན་མཆོག ། གསེར་ཁང་མེན་སྟོན་གཉིས་ལ་རབ་བྱུང་ནས། ། འདུལ་བ་རྒྱ་མཚོའི་ཕ་རོལ་ལེགས་སོན་ཏེ། ། བཙུན་པ་ཟླ་བྲལ་ཚུལ་ཁྲིམས་རབ་བརྟན་འདུད། ། ལོ་བཅུ་ལ་བབས་ཆུ་བོ་ཆེན་པོ་ལ། ། གྲོགས་ཀྱིས་ཁུར་ཚེ་རྒྱལ་བའི་བསྟན་པའི་ཁུར། ། མ་ལུས་ཁུར་ཕྱིར་སྟོབས་ལ་འགྲན་ཟླ་བྲལ། ། ཞེས་གསུངས་ཀུན་གྱིས་བསྟོད་པར་གྱུར་ལ་འདུད། །
བཅུ་གསུམ་འདུལ་བ་གསུངས་ཚེ་ཀུན་གྱིས་བསྟོད། ། དེ་རྗེས་ས་སྐྱར་བྱོན་ཚེ་སྟག་བདེ་བའི། ། སྙན་པ་གསན་ཏེ་ཚ་སྣར་དེ་ཉིད་ལས། ། ཆོས་མངོན་མཐར་ཕྱིན་བཅུ་དྲུག་པར་གསུངས་འདུད། ། དེ་རྗེས་ཕར་ཕྱིན་རྣམ་པར་ངེས་པ་ཡི། ། གཞུང་ལུགས་ལེགས་སྦྱངས་བཅོ་བརྒྱད་པ་ལ་གསུངས། ། སེམས་བསྐྱེད་མ་ནོར་མདོ་སྡེ་དབུ་མ་སོགས། ། དུས་ཀྱི་འཁོར་ལོ་མཐར་སོན་བསྙེངས་བྲལ་འདུད། ། ཟབ་ཡངས་མདོ་རྒྱུད་ཕྱི་ནང་བསྟན་བཅོས་ཀུན། ། ལོ་དྲུག་བར་མ་ཆད་དུ་བསྟེན་པ་ལས། །
མཁས་མཆོག་བླ་མའི་ཡོན་ཏན་མ་ལུས་པ། ། གསལ་བར་མངོན་དུ་གྱུར་ལ་ཕྱག་འཚལ་འདུད། ། རིགས་པའི་སེང་གེ་བསྟན་པའི་རྒྱལ་མཚན་འཛིན། ། དེ་ཡི་བཀའ་དྲིན་ཆེན་པོས་རྗེས་བཟུང་བས། ། བཅུ་དགུ་བཞེས་ཚེ་བླ་མ་དབྱིངས་སུ་བཞུད། ། རྟག་པར་རྒྱ་ཆེའི་མཆོད་པས་མཆོད་ལ་འདུད། ། མ་འགར་ཁྲ་ཚང་མཆོག་ལྡན་བླ་མའི་དྲུང་། ། སྒྲ་དང་སྙན་ངག་ཟབ་རྒྱས་ཆོས་མང་གསན། ། དགུན་ཚེ་ས་སྐྱར་བླ་མ་འཇམ་ཉིད་ལ། ། རྒྱུད་དང་རིགས་ཆོས་དཔག་མེད་མཐར་ཕྱིན་འདུད། །
དཔྱིད་དུས་མཁན་ཆེན་གསེར་ཁང་པ་ཡི་དྲུང་། ། བསྙེན་པར་རབ་རྫོགས་སེམས་བསྐྱེད་བསླབ་བཏུས་སོགས། ། ཆོས་མངོན་ནོད་ཚེ་འཇིག་རྟེན་ཀུན་གྱི་མིག ། ལོ་ཙཱ་ཆེན་པོར་ལུང་བསྟན་མཛད་ལ་འདུད། ། སློབ་དཔོན་མེ་ནུ་འདུལ་བ་འཛིན་པ་ལས། ། དགེ་ཚུལ་དགེ་སློང་སྡོམ་པ་ལེགས་ནོད་ཅིང་། ། སོ་ཐར་སྐྱེས་རབས་ལ་སོགས་ཆོས་མང་གསན། ། ཐོས་པ་རྒྱ་མཚོའི་ཕ་རོལ་སོན་ལ་འདུད། ། སློབ་དཔོན་བྱང་ཆུབ་སྟོབས་ལས་གསང་སྟོན་ཞུས། ། ས་སྐྱར་བྱོན་ཚེ་སྒྲ་ཡི་བསྟན་བཅོས་སོགས། །
ཉིད་ཀྱིས་ལེགས་བྲིས་འཕྲལ་སྐད་སྣ་ཚོགས་སྦྱངས། ། འདུ་འཛི་སྤངས་ཏེ་ལེགས་སྦྱར་དོན་གཉེར་འདུད། ། འགྲོ་བའི་བླ་མ་འཇམ་དབྱངས་ཆེན་པོ་དང་། ། པཎྜི་ཏ་ཡི་སྐད་ཀྱི་སྲད་སྦྱར་བར། ། ལོ་ཙཱའི་མཚན་གསོལ་སྙན་ངག་བསྟན་བཅོས་མཛད། ། སྨྲ་རིག་ཡོ་བྱད་ཆོས་བཟང་གིས་སྦྱར་འདུད། ། བལ་པོར་ར་མཱ་མ་ད་ཨཱ་ཙཱརྻར། ། ཉེར་གཅིག་པ་ལ་ཙནྡྲ་སོགས་གསན་ནས། ། ས་སྐྱར་བྱོན་ནས་ཀ་ལཱ་པ་བསྒྱུར་ཏེ། ། གངས་ཅན་ལེགས་སྦྱར་དགའ་སྟོན་བཀྱེས་ལ་འདུད། །
བཤེས་གཉེན་དམ་པ་དོག་ཤིང་ཞེས་གྲགས་པས། ། གུས་པས་ཡོ་བྱད་རྣམ་མང་རབ་སྦྱར་ཏེ། ། སླར་ཡང་བལ་པོར་བྱོན་ནས་བསྟན་བཅོས་དང་། ། རྒྱུད་རིས་སྐུ་གཟུགས་རྣམ་མང་བཞེངས་ལ་འདུད། ། ཉིད་ཀྱི་བཞེད་པའི་དོན་ཀུན་མཐར་ཕྱིན་ནས། ། སླར་ཡང་ས་སྐྱར་བྱོན་ཚེ་ཀུན་གྱིས་བཀུར། ། མིག་སེར་བསྙུན་གྱིས་བཏབ་པར་གྱུར་ན་ཡང་། ། སྙན་ངག་ཕྲེང་བས་བསྙུན་བྲལ་མཛད་ལ་འདུད། ། སྔ་དང་ཕྱི་མར་ལན་གྲངས་བདུན་གྱི་མཐར། ། བལ་པོར་འབད་པ་ཆེན་པོ་ལེགས་བྱོན་ནས། །
སྒྲ་དང་གསོ་བ་གཏན་ཚིགས་ནང་རིག་པ། ། བསྒྱུར་ཅིང་ཞུས་ཏེ་དེ་དོན་གསལ་མཛད་འདུད། ། གང་གི་མཁྱེན་པ་ནམ་མཁའི་མཐའ་ཀླས་པ། ། རྒྱ་བལ་གངས་ཅན་མཁས་པའི་གཙུག་རྒྱན་གྱུར། ། སོ་གཉིས་དུས་ན་ཕར་ཚད་མངོན་གསུམ་དང་། ། རིགས་གཏེར་དུས་འཁོར་དགའ་སྟོན་འགྱེད་ལ་འདུད། ། སླར་ཡང་ཉིད་ཐུགས་ཐོས་པས་མི་ངོམས་ཕྱིར། ། སོ་གཉིས་ནས་བཟུང་ལོ་གྲངས་ཉེར་ལྔའི་བར། ། མཆོག་ལྡན་དགེ་འདུན་བརྟན་པའི་ཞལ་སྔ་ནས། ། ཆོས་ཀྱི་རྣམ་གྲངས་མཐའ་དག་བརྙེས་ལ་འདུད། །
གཞན་ཡང་ཟབ་ཡངས་རྒྱུད་སྡེ་ཀུན་གྱི་དོན། ། སྦྱོར་དྲུག་དབུ་ཆེན་གཅོད་སྐོར་མ་ལུས་པ། ། ཟབ་ཁྲིད་མཐའ་དག་རི་འདབས་པ་ཞེས་པའི། ། བླ་མ་མཆོག་ལས་ཐུགས་ཆུད་ཕྱག་འཚལ་ལོ། ། སྡིག་པའི་གྲོགས་པོའི་གཡོ་བ་རིང་དུ་སྤངས། ། བདུད་ཀྱི་ཞགས་པའི་འཆིང་བ་ཆེ་ལས་གྲོལ། ། དམ་ཆོས་བདུད་རྩིའི་དགའ་སྟོན་བཅུད་ཀྱིས་ཚིམ། ། དོན་དམ་སྤྲོས་པ་ཀུན་བྲལ་ཐུགས་ཆུད་འདུད། ། ཐུབ་པའི་བསྟན་པ་རིན་ཆེན་སྒྲོན་མའི་གླིང་། ། དབུས་གཙང་མཁས་པའི་གྲྭ་པ་ཕལ་མོ་ཆེ། །
ཀུན་གྱིས་སྤྱན་དྲངས་ཐོད་བཞིན་སྤྱི་བོས་བཀུར། ། ལེགས་བཤད་ཆར་གྱིས་འགྲོ་ཀུན་ཚིམ་མཛད་འདུད། ། ཐུབ་པའི་བསྟན་པ་ཕྱོགས་ཀུན་རྒྱས་པ་དང་། ། བློ་གསལ་བློ་ཡི་བང་མཛོད་རྒྱས་བྱ་ཞིང་། ། མཁས་མང་དགའ་བསྐྱེད་གཞན་གྱིས་བསྐུལ་བའི་ངོར། ། རིག་པའི་གནས་རྣམས་གསལ་བར་མཛད་ལ་འདུད། ། དེ་སླད་རྒྱུད་དང་རྒྱུད་འགྲེལ་ཡན་ལག་བཅས། ། མདོ་དང་བསྟན་བཅོས་དེ་འགྲེལ་ཡན་ལག་རྣམས། ། བསྒྱུར་ཅིང་ཞུ་ཆེན་འགྲེལ་པས་གསལ་མཛད་དེ། ། ལེགས་བཤད་གཏེར་གྱིས་འགྲོ་ཀུན་ཚིམ་མཛད་འདུད། །
ཉིན་མཚན་ཀུན་ཏུ་བཟླས་དང་སྒོམ་པ་དང་། ། གཏོར་མ་ཞལ་ཏོན་རྩོམ་བསྒྱུར་འཆད་པ་ཡི། ། དུས་ལས་མི་ཡོལ་བླ་མའི་དགོངས་རྫོགས་ཕྱིར། ། ལོངས་སྤྱོད་རྟག་ཏུ་དོན་ཡོད་མཛད་ལ་འདུད། ། ཐོག་མར་དགུང་ལོ་བདུན་པ་ནས་བཟུང་སྟེ། ། དྲུག་ཅུ་བདུན་པར་བསྟན་པ་གསལ་མཛད་པས། ། ཉིད་ཐུགས་རངས་ཏེ་ནག་ཟླའི་བཅུ་གསུམ་ལ། ། དགེ་བཅས་བདེ་བ་ཅན་དུ་གཤེགས་ལ་འདུད། ། བླ་མའི་ཡོན་ཏན་རྒྱ་ཆེན་འཛིན་མའི་ཁྱོན། ། ཐུབ་བསྟན་ལྷུན་པོའི་དབང་པོ་རབ་འཛིན་ལྟར། །
བསྟོད་པ་འདི་ཡང་བསོད་ནམས་ཡེ་ཤེས་ཚོགས། ། མཁའ་ལྟར་ཡངས་པ་རྟག་ཏུ་འཛིན་གྱུར་ཅིག ། དེ་སྐད་སྨྲ་བ་བསོད་ནམས་རྒྱལ་མཚན་དཔལ། ། བཟང་པོ་ཞེས་བྱས་བླ་མའི་དྲིན་ཐོབ་ལས། ། གོ་བ་སླ་ཕྱིར་སྙན་ངག་རབ་སྤངས་ནས། ། དོན་ལ་གནས་པའི་ཚུལ་འདི་ལེགས་པར་བཀོད། ། ལྷག་དམན་མི་གསལ་མ་ཚང་འགལ་བ་སོགས། ། ཡོངས་འཛིན་མཆོག་ལ་ནོངས་གང་བཟོད་པར་གསོལ། ། འདི་ཡི་དགེ་བ་སྟོན་ཚེའི་ནམ་མཁའི་ངོགས། ། ཉ་བའི་ཟླ་ལྟར་ཀུན་ཏུ་རྒྱས་པར་ཤོག །
བཀྲ་ཤིས་པར་གྱུར་ཅིག ། མཁན་ཆེན་བྱང་རྩེ་བས་བསྐུལ་ནས་མཛད་པ་ཡིན་གསུངས། ༄༅། །བླ་མ་དོན་ཡོད་རྒྱལ་མཚན་དཔལ་བཟང་པོ་ལ་བསྟོད་པ། ན་མོ་རཏྣ་གུ་རུ་ཝེ། བླ་མ་དང་འཇམ་པའི་དབྱངས་ལ་གུས་པས་ཕྱག་འཚལ་ལོ། ། འགྲོ་བའི་བླ་མ་དངོས་གྲུབ་སྦྲང་རྩིའི་གཏེར། ། ཕྱོགས་རྣམས་ཀུན་ཏུ་སྙན་པའི་དྲིས་ཁྱབ་པ། ། སྲིད་དང་ཞི་བའི་དཔལ་ཀུན་འབྱུང་བ་ཡི། ། ཞབས་པད་དྲི་མ་མེད་ལ་གུས་བཏུད་ནས། ། དོན་བཟང་འདབ་རྒྱས་སྙན་ངག་ཟེའུ་འབྲུ་ཅན། །
བདག་བློ་ཉིན་མོར་བྱེད་པས་རབ་ཕྱེ་ཞིང་། ། དྲི་མེད་ཚིག་གི་སྲད་བུས་ལེགས་སྦྲེལ་བའི། ། བསྟོད་ཚིག་མེ་ཏོག་ཕྲེང་བས་མཆོད་པར་བགྱི། ། གཞན་ཕན་དོན་ཕྱིར་ཉིད་ཀྱི་སྐུ་སྲོག་ལའང་། ། ཆགས་པ་མེད་པར་འགྲོ་ལ་སྦྱིན་མཛད་ན། ། རྣམ་སྨིན་ལན་ལ་རེ་བ་སྨོས་ཅི་འཚལ། ། དེ་སླད་ཁྱེད་ཉིད་སྐྱེས་བུ་དམ་པ་ལགས། ། གང་ཞིག་ཡོད་མེད་སྤྲོས་དང་བྲལ་བའི་ཆོས། ། ཆ་ཤས་ཙམ་ཡང་མི་མཁྱེན་མི་མངའ་ན། ། གཞུང་ལུགས་ཕྱོགས་རེའི་དོན་ལ་སྨོས་ཅི་འཚལ། །
དེ་སླད་ཁྱེད་ཉིད་མཁས་པའི་མཁས་པའང་ལགས། ། རྒྱལ་དང་རྒྱལ་བའི་སྲས་ཀྱི་ལམ་བཟང་རྣམས། ། ཐབས་དང་ཤེས་རབ་ལྡན་པས་ལེགས་རྟོགས་ན། ། སྲིད་པའི་ལམ་ལས་བརྒལ་བ་སྨོས་ཅི་འཚལ། ། དེ་སླད་ཁྱེད་ཉིད་འདྲེན་པའང་དམ་པ་ལགས། ། གང་གིས་མཚན་མ་ཀུན་དང་ལེགས་བྲལ་བར། ། ཆོས་ཀུན་མངོན་སུམ་ཇི་བཞིན་ལེགས་གཟིགས་ན། ། བདག་ལྟའི་མཚན་མ་བསྙིལ་བ་སྨོས་ཅི་འཚལ། ། དེ་སླད་ཁྱེད་ཉིད་ཏིང་འཛིན་བཟང་པོའང་ལགས། ། སྲིད་ཞིའི་དཔལ་འབྱོར་ཕུན་སུམ་ཚོགས་པ་རྣམས། །
བདེ་བླག་ཉིད་དུ་འགྲོ་ལ་སྟེར་མཛད་ན། ། ཡོ་བྱད་ཅུང་ཟད་སྦྱིན་པར་སྨོས་ཅི་འཚལ། ། དེ་སླད་འགྲོ་བའི་མགོན་དུ་བདག་གིས་རྟོགས། ། ཕྲིན་ལས་བཟང་པོས་འགྲོ་བ་འདི་དག་ཀུན། ། བརྩེ་བའི་མ་བཞིན་ལེགས་པར་སྐྱོང་མཛད་ན། ། ཉམ་ཐག་སྐྱེ་བོ་སྐྱོང་བ་སྨོས་ཅི་འཚལ། ། དེ་སླད་ཕྲིན་ལས་བཟང་པོ་བདག་གིས་རྟོགས། ། གང་གིས་ཚེ་སྔོན་ལེགས་པར་སྦྱངས་པའི་མཐུས། ། གསལ་བའི་བློ་ཅན་མཁས་པའི་མཁས་པས་ཀྱང་། ། ཁྱེད་ཀྱི་ཡོན་ཏན་ཆ་ཡི་ཆ་ལ་ཡང་། །
རྨད་མེད་སྨྲ་བའི་སེང་གེར་བདག་གིས་རྟོགས། ། གང་ཞིག་ཕན་དགོངས་བརྩེ་ལྡན་ཁྱེད་ཉིད་ཀྱིས། ། ཉེ་བར་ཕན་པ་གང་དང་གང་དེ་དག ། སྐལ་པ་འཚམ་པར་ཇི་ལྟ་ཇི་ལྟ་བར། ། ལེགས་པར་འདོམས་མཛད་དེ་ལ་བདག་ཕྱག་འཚལ། ། ལྷ་དང་ལྷ་མིན་མི་རྣམས་ཀྱིས། ། ཆེ་བའི་ཆེ་བར་རབ་གྲགས་པ། ། དེ་དང་དེ་ཡིས་ཁྱེད་ཀྱི་ཞབས། ། ལེགས་བསྟེན་ལེགས་པར་གུས་པས་མཆོད། ། བློ་མཆོག་ཁྱེད་ཀྱིས་སྲིད་གསུམ་ན། །
ན་རྒ་སྐྱེ་འཆི་ཆུ་བོ་ལས། ། ལས་ཀྱིས་ནར་བའི་སྐྱེ་བོ་ཀུན། ། ཀུན་ནས་སྒྲོལ་བའི་གྲུ་བོར་འདུད། ། འཁོར་བའི་འཇིག་རྟེན་རྣམས་མི་སྲུན། ། མི་སྲུན་སྐྱེ་བོར་བཅས་པ་ཉིད། ། ཉིད་ཀྱི་བྱང་སེམས་སྟོབས་ཀྱིས་ཞི། ། ཞི་བར་མཛད་པ་ཁྱོད་ཕྱག་འཚལ། ། མ་ཆགས་གཞན་ལ་ཕན་པར་མཛད། ། ཕན་པར་མཛད་པ་རྣམས་ལ་རབ། ། དམ་པས་བསྔགས་པ་རབ་མཛད་པ། །
རབ་དང་མཛད་པར་བདག་རབ་དང་། ། སྒྲིབ་གཉིས་ཞི་ཞིང་ཇི་བཞིན་གཟིགས། ། སྐྱོབ་མཆོག་མགོན་པོ་མཆོག་སྩོལ་གཙོ། ། ལེགས་སྟེར་མཁྱེན་བརྩེ་བདེ་ལེགས་གཏེར། ། ཕུལ་བྱུང་དུས་གསུམ་ཀུན་ཏུ་འདུད། ། ཁྱེད་ཀྱི་ལེགས་བཤད་བདུད་རྩིའི་རྒྱུན། ། གང་གི་རྣ་བར་ཉེར་ལྷུང་བ། ། དེ་ཡི་ཡིད་ལ་དགེ་བ་ཡི། ། མྱུ་གུ་བསྐྲུན་མཛད་དེ་ལ་འདུད། ། ས་ཆེན་འགྲོ་བའི་རྟེན་གྱུར་ལྟར། །
ཁྱེད་ཀྱི་བློ་གྲོས་འདབ་སྟོང་ལྡན། ། ཡོན་ཏན་སྦྲང་རྩིའི་རྟེན་གྱུར་ཅིང་། ། སྡོམ་བརྩོན་བུང་བ་ཚིམ་མཛད་འདུད། ། ཐུགས་རྗེའི་རྩ་བ་རབ་བརྟན་ཞིང་། ། བསླབ་གསུམ་ཡལ་འདབ་རབ་རྒྱས་པ། ། ཕན་བདེའི་འབྲས་བུ་མི་ཟད་ལྡན། ། དཔག་བསམ་ལྗོན་པ་ལ་ཕྱག་འཚལ། ། གང་ཞིག་སྦྱངས་པས་ཀུན་མཁྱེན་ཡང་། ། འགྲུབ་ན་གཞན་ཕན་སྨོས་ཅི་འཚལ། ། དེ་ཕྱིར་སྦྱངས་པས་ཤེས་བྱ་འགའ། །
ལེགས་པར་རྟོགས་ལ་ངོ་མཚར་ཅི། ། གང་ཞིག་ཤེས་བྱ་མ་ལུས་པ། ། མཐོང་དང་ཟུར་ཙམ་ཐོས་པ་ན། ། སྐུ་ཚེ་འདིར་ནི་མ་སྦྱངས་པར། ། ཁྱོད་ཀྱིས་འབད་པ་མེད་པར་མཁྱེན། ། དེ་འདྲ་འཇིག་རྟེན་འདི་ན་དཀོན། ། དེ་བས་འཇིག་རྟེན་སྲིད་གསུམ་ན། ། ངོ་མཚར་བས་ཀྱང་ཆེས་ངོ་མཚར། ། རྨད་བྱུང་བས་ཀྱང་ཆེས་རྨད་བྱུང་། ། དེ་ལྟར་ཁྱོད་ཀྱི་ཡོན་ཏན་གྱི། །
མཐའ་ཡི་ཚད་གཟུང་མི་ནུས་པས། ། སྲིད་ན་ཁྱོད་འདྲ་མ་མཆིས་ན། ། ཁྱེད་ལས་ལྷག་པ་སྨོས་ཅི་འཚལ། ། དེ་ལྟས་ཉིད་ཀྱི་མཛད་པ་རྣམས། ། སྲིད་མཐར་གྱུར་པའི་རྩལ་ལྡན་ནམ། ། དེ་བས་ཆེས་ཆེར་ལྷག་པས་ན། ། སངས་རྒྱས་ཉིད་ཅེས་ངེས་པར་རྟོགས། ། དེ་ཕྱིར་སྲིད་པའི་སེམས་ཅན་གྱིས། ། ཉིན་བཞིན་ཁྱོད་ཀྱི་ཡོན་ཏན་རྣམས། ། བསྐལ་པའམ་བསྐལ་པ་ལྷག་བརྗོད་ཀྱང་། །
རྫོགས་པར་གྱུར་ན་ལྟ་རེ་སྐན། ། ལྷ་ཡི་ཚོགས་ན་ལྷ་དབང་དང་། ། རྒྱུ་སྐར་ཁྲོད་ན་ཉི་ཟླ་དང་། ། ལྷ་མིའི་ཁྲོད་ན་རྒྱལ་བ་ལྟར། ། ལྷམ་མེར་བཞུགས་པ་ལ་ཕྱག་འཚལ། ། གང་ཞིག་དཀོན་མཆོག་གསུམ་པོ་ཡང་། ། ཁྱོད་ལས་གཞན་དུ་མ་མཆིས་ན། ། ཁྱོད་མཉེས་པ་ཡིས་སངས་རྒྱས་ཀུན། ། མཉེས་པར་འགྱུར་བ་ལ་ཕྱག་འཚལ། ། དེ་བས་བྱང་ཆུབ་མ་ཐོབ་བར། །
སྤུ་ལྡང་མཆི་མ་གཡོ་བ་ཡིས། ། གང་གཱའི་བྱེ་མའི་གྲངས་སྙེད་ཀྱི། ། ལུས་སྤྲུལ་བས་ནི་བདག་ཕྱག་འཚལ། ། འཇིག་རྟེན་ཀུན་གྱི་འབྲུ་བཅུད་དང་། ། སྨན་དང་ལོ་ཏོག་སྐྱེད་མོས་ཚལ། ། སྨོན་ལམ་ཏིང་འཛིན་སྔགས་སོགས་ཀྱི། ། སྤྲུལ་པའི་མཆོད་པ་སྣ་ཚོགས་དང་། ། འཕགས་པའི་ནོར་བདུན་གྱིས་བཀང་བའི། ། བདག་བློ་དྲི་མེད་གཞལ་ཡས་ཁང་། ། དུས་གསུམ་དགེ་བའི་རྒྱན་བཀྲ་བ། །
གུས་པའི་བློ་ཡིས་བླངས་ཏེ་འབུལ། ། དེང་ནས་ཚེ་རབས་ཐམས་ཅད་དུ། ། བདག་ལ་སྐྱབས་གཞན་མ་མཆིས་ན། ། ཁྱེད་ཀྱི་ཐུགས་རྗེའི་ལྕགས་ཀྱུ་ཡིས། ། ཉེ་བར་བཟུང་ནས་དུས་ཀུན་ཏུ། ། གནས་སྐབས་ཀུན་ཏུ་དགེ་བ་དང་། ། རྒྱལ་སྲས་རྣམས་ཀྱི་ལམ་བཟང་ལ། ། ལེགས་པར་གནས་ཤིང་ཉེར་འཚེ་ཀུན། ། ཞི་ཞིང་བདེ་བས་འཚོ་བར་མཛོད། ། སྟོང་ཉིད་སྙིང་རྗེའི་ཟུང་འཇུག་པ། །
ཕ་རོལ་ཕྱིན་དྲུག་རབ་རྟོགས་ནས། ། ས་ལམ་ཐམས་ཅད་ལེགས་བགྲོད་དེ། ། སྐུ་གསུམ་ལྷུན་གྱིས་གྲུབ་པར་མཛོད། ། སྙན་ངག་སྡེབ་སྦྱོར་སྣ་ཚོགས་པ། ། གཞུང་ལུགས་ཀུན་ལ་མ་སྦྱངས་པས། ། འདིར་ནོངས་གང་དེ་བླ་མ་དང་། ། མཁས་པ་རྣམས་ལ་བཟོད་པར་གསོལ། ། དགེ་བ་ཟླ་བ་ཆུ་གཙང་ལྟར། ། དཀར་ཞིང་ཡིད་འོང་གང་ཐོབ་པ། ། དེ་ཡང་འགྲོ་བ་རྣམས་ལ་སྦྱིན། །
དེ་ཡིས་འགྲོ་བ་སངས་རྒྱས་ཤོག ། གང་ཞིག་གུས་པས་བསྟོད་པའི་ཚིག་འདི་ཡིས། ། འགྲོ་བའི་བླ་མ་རྟག་ཏུ་མཆོད་བྱེད་ན། ། དེ་ཡི་རྒྱུད་ལ་བླ་མའི་བྱིན་རླབས་རྣམས། ། མྱུར་དུ་ཞུགས་ནས་འགྲོ་བའི་འདྲེན་པར་འགྱུར། ། བསྟོད་ཚིག་འདི་ནི་བླ་མའི་ཚོགས་རྣམས་ཀྱི། ། གསུང་གི་བདུད་རྩིའི་ཐིགས་པ་རབ་མྱངས་པ། ། བློ་གྲོས་ལུས་བརྟས་བསོད་ནམས་རྒྱལ་མཚན་དཔལ། ། བཟང་པོ་ཞེས་བྱས་ལེགས་པར་སྦྱར་བ་ཡིན། ། བླ་མ་དམ་པ་དོན་ཡོད་རྒྱལ་མཚན་དཔལ་བཟང་པོ་གཅེན་པོ་ལ་བསྟོད་པའོ། །
༄༅། །བདེ་མཆོག་ལཱུ་ཧི་པ་རྩོམ་བཞེད་པའི་མཆོད་བརྗོད། ན་མཿཤྲཱི་ཙཀྲ་སམྦ་རཱ་ཡ། དཔལ་འཁོར་ལོ་བདེ་མཆོག་གི་དཀྱིལ་འཁོར་གྱི་ཆོ་ག་ལག་ལེན་གསལ་བའི་སྒྲོན་མ་ཞེས་བྱ་བ། བླ་མ་དང་དཔལ་འཁོར་ལོ་སྡོམ་པ་ལ་ཕྱག་འཚལ་ལོ། ། མཐའ་ཡས་དགོས་འདོད་མ་ལུས་འབྱུང་བའི་དཔལ། ། གང་གི་ཞབས་པད་དྲན་པ་ཙམ་ལ་ཡང་། ། ཕུན་སུམ་ཚོགས་པའི་དཔལ་རབ་ཉེར་གནས་པ། ། རྗེ་བཙུན་འགྲོ་བ་ཀུན་གྱི་བླ་མར་འདུད། ། ཐབས་ཤེས་མཆོག་གི་རོལ་པས་བདེ་ཆེན་ཉེར་མཚོན་ཞིང་། ། རྣམ་མང་འགྱུར་བའི་ཞལ་གྱིས་ཕྲིན་ལས་གསལ་བར་མཛད། །
བརྐྱང་བསྐུམ་གར་གྱིས་མཐའ་གཉིས་རབ་ཏུ་བྲལ་བར་སྟོན། ། འོད་གསལ་ཉེར་མཚོན་ཉི་མར་བཞུགས་པའི་བཅོམ་ལྡན་འདུད། ། དེ་ཉིད་སྒྲུབ་བྱེད་རིམ་གཉིས་ཀྱི། ། སྔོན་འགྲོ་སྨིན་བྱེད་དབང་གི་རིམ། ། རྡོ་རྗེ་འཆང་མཚུངས་རྗེ་བཙུན་གསུང་། ། གསལ་བྱེད་གྲུབ་པའི་སྲོག་བཞིན་དགོད། ། བདེ་མཆོག་ལཱུ་ཧི་པའི་དཀྱིལ་མཆོག་རྩོམ་བཞེད་པའི་མཆོད་བརྗོད་ཡིན། ། ༄༅། །ཆ་པ་ཆོས་ཀྱི་སེང་གེ་ལ་བསྟོད་པ། ཨོཾ་སྭསྟི་སིདྡྷཾ། ཐུབ་དབང་ཉིན་མོར་བྱེད་པའི་ཕྲིན་ལས་ཀྱི། །
འོད་སྟོང་གིས་ཕྱེ་བསྟན་པ་པད་མོའི་ཕྲེང་། ། གངས་རིའི་ཁྲོད་གནས་བསྟན་འཛིན་གཙུག་གི་རྒྱུན། ། འབྱུང་གནས་བློ་གྲོས་དཀར་ལྡན་ཞབས་པད་འདུད། ། དེ་ཡི་ཐུགས་ཀྱི་དཔལ་ལས་ཉེར་བསྐྲུན་ཞིང་། ། མཁས་གྲུབ་རྣམས་ཀྱི་གཙུག་གིས་ཞབས་བསྟེན་ལ། ། ཤེས་བྱའི་ཆ་ཤས་ཙམ་ལའང་མ་རྨོངས་པ། ། དེ་ཉིད་ལེགས་གཟིགས་མཁས་པའི་མཆོག་ལ་འདུད། ། རྒྱ་ཆེན་གསུང་རབ་ནམ་མཁའི་ལམ་བགྲོད་ཅིང་། ། དྲི་མེད་འཆད་རྩོད་རྩོམ་པའི་དཀྱིལ་འཁོར་རྒྱས། ། ཐུབ་བསྟན་མཁས་པའི་ཆུ་སྐྱེས་ཁ་འབྱེད་པ། །
ཀུན་མཁྱེན་ཆོས་ཀྱི་ཉི་མར་གུས་ཕྱག་འཚལ། ། གངས་རིའི་ཁྲོད་ན་ཟླ་མེད་བརྗིད་པར་གནས། ། བློ་གྲོས་སྤྱན་ཡངས་རྩལ་ལྡན་མཐུ་ཆེན་མངའ། ། གང་ལའང་འཇིགས་མེད་ཕས་ཀྱི་རྒོལ་བ་འཇོམས། ། ཕུན་ཚོགས་བརྩེར་ལྡན་སེང་གེའི་དབང་པོར་འདུད། ། གང་གི་མཁྱེན་བརྩེའི་གཏིང་མཐའ་རབ་ཡངས་ལ། ། འགྲན་པར་བགྱི་སླད་ཕྱོགས་བཅུའི་ནམ་མཁའི་ཁྱོན། ། ཚད་མ་མཆིས་པའི་རྒྱ་མཚོ་ཆེན་པོའི་ངོགས། ། གཏིང་མཐའ་ཡངས་པ་ལྟ་བུར་བདག་གིས་འཁུམས། ། མཁྱེན་པའི་དབང་ཕྱུག་ཐོས་པའི་ནོར་གྱིས་ཕྱུག །
རྟོགས་པའི་མཛོད་མངའ་རྗེ་བཙུན་རྩེ་མོ་ཡི། ། གསུང་གི་རྗེས་འབྲངས་ཀུན་ནས་དང་བ་ཡི། ། བདག་ཀྱང་ཟོལ་མེད་གུས་པས་ཁྱེད་ཞབས་མཆོད། ། དམ་པ་ཁྱེད་ཉིད་གཅིག་པུ་མ་ལགས་ཏེ། ། ཁྱེད་གསུང་ཐོས་ཤིང་འཛིན་པ་སྤེལ་བ་དང་། ། ཁྱེད་ལ་དང་བས་ཁྱེད་རྗེས་སློབ་པ་ཡི། ། བཤེས་གཉེན་དེ་ལའང་ཁྱེད་བཞིན་གུས་པས་བསྟོད། ། རབ་དང་སེམས་ཀྱིས་འདིར་རྩ་བའི་མ་དཔེར་ལྡེབ་མ་གཅིག་མ་ཚང་བས་ཆད་ཡོད་དོ། རྩ་བའི་མ་དཔེ་མ་ཚང་། ལན་པ་ཡིན་ཟེར་སྐད།
དེའི་དོན་ལ་བརྟགས་པས་ཐུགས་མ་བདེ་བ་སོལ་ཞིང་། ཏིང་ངེ་འཛིན་གྱི་སྒོ་དུ་མ་སྐྱེས་སོ། ། དེའི་དོན་ནི་བདེ་སྡུག་གང་བྱུང་ཡང་། མཚན་མར་མི་འཛིན་པར། དེས་ཆོག་པར་བཟུང་ནས། སེམས་བདེ་བ་བྱུང་ན། དཀོན་མཆོག་ལ་མཆོད་པར་འབུལ། སེམས་ཅན་ལ་སྦྱིན་པར་གཏོང་། སྡུག་བསྔལ་བྱུང་ན་སེམས་ཅན་གྱི་སྡུག་བསྔལ་དང་དུ་བླང་། སེམས་བཞག་སར་སྡོད་པ་ནི།
དགེ་བའི་དམིགས་པ་ལ་སེམས་རྩེ་གཅིག་ཏུ་བཞག་ནས་འགྲོ་འཆག་ཉལ་འདུག་ཐམས་ཅད་བསྒྲུབས་པས། ཐམས་ཅད་དགེ་བ་འབའ་ཞིག་ཏུ་འགྱུར་བར་བྱ། བློ་ཆོས་དང་མཐུན་ན་ཤི་ཡང་ཆོག ཅེས་པའི་དོན་ནི། ཀུན་རྫོབ་ཏུ་ལས་རྒྱུ་འབྲས་སྤང་བླང་ཐམས་ཅད་ཕྱིན་ཅི་མ་ལོག་པར་བྱེད་པའི་སྒོ་ནས། ཀུན་རྫོབ་དགེ་བ་དང་མི་འབྲལ་བར་བྱེད། སེམས་སྐྱེ་མེད་དུ་རྟོགས་ན་འཆི་རྒྱུ་མེད། ཅེས་པའི་དོན་ནི། འཆི་བ་ལ་འཇིགས་ན། ལུས་འཆིའམ་སེམས་འཆི།
སེམས་དང་མ་འབྲེལ་བའི་ལུས་བེམ་པོ་ལ་འཆི་རྒྱུ་མེད། སེམས་དུས་གསུམ་དུ་བརྟགས་ན། འདས་པ་འགགས་ནས་དངོས་པོར་མ་གྲུབ། མ་འོངས་པ་མ་སྐྱེས་ནས་དངོས་པོར་མ་གྲུབ། ད་ལྟ་བ་སྐད་ཅིག་མ་ཡིན་པས་བརྟགས་ན་མ་གྲུབ་ལ། དངོས་པོའི་ཆོས་རྣམས་སྐྱེ་འཆིར་མ་གྲུབ་པའི་ཕྱིར། གནས་སྐབས་བདེ་སྡུག་གང་བྱུང་གིས་ཆོག་པར་བྱས་ལ། དགེ་བ་ལ་སེམས་རྩེ་གཅིག་ཅིང་། བློ་ཀུན་རྫོབ་ཀྱི་ཆོས་དང་མཐུན་པར། དོན་དམ་པར་ཆོས་ཐམས་ཅད་སྐྱེ་མེད་དུ་རྟོགས་པར་བྱས་ན་གནས་སྐབས་མཐར་ཐུག་དོན་གཉིས་ཕུན་སུམ་ཚོགས་པར་འགྱུར་རོ། །
མཁའ་འགྲོ་མའི་རྡོ་རྗེའི་ཚིག་བཞི་ལ་བརྟེན་པའི་གདམས་པ། སྡེ་སྡོད་འཛིན་པ་ཨཱརྻས། ཚིག་ཉུང་ཞིང་དོན་འདྲིལ་བ་ཞིག་ཞུ་ཟེར་བའི་ངོར། བཙུན་པ་བསོད་ནམས་ཀྱིས་སྦྱར་བའོ། ། འདིའི་བརྒྱུད་པ་ནི། སྒྲོལ་མ། རྣལ་འབྱོར་མ། སུམ་པ་ལོ་ཙཱ་བ། ཆོས་རྗེ་ས་སྐྱ་པཎྜི་ཏ། འཕགས་པ།
ཞང་དཀོན་མཆོག་དཔལ། བླ་མ་པུཎྱ་ཤྲཱི། བླ་མ་དམ་པ་བསོད་ནམས་རྒྱལ་མཚན་པ་ལའོ། ། ༄༅། །ཚོགས་བདག་དམར་པོའི་མཆོད་བསྟོད་ཤླཽ་ཀ་སུམ་ཅུ་རྩ་བདུན་པ། བླ་མ་དམ་པའི་ཞབས་ལ་ཕྱག་འཚལ་ལོ། ། ཨཱཿགཱ༔ ཧཱུྃ། རྒྱལ་བའི་ཕྲིན་ལས་གཅིག་བསྡུས་པའི། ། བླ་མ་རྡོ་རྗེ་ཧཱུྃ་མཛད་བཅས། ། ཚོགས་ཀྱི་བདག་པོར་གུས་བཏུད་ནས། །
བགེགས་འདུལ་འཁོར་བཅས་བསྟོད་པར་བགྱི། ། དཔལ་ལྡན་རྡོ་རྗེ་འཛིན་པ་ཡི། ། སྤྱན་སྔར་སྙིང་པོ་ཕུལ་ནས་ནི། ། ལོག་འདྲེན་ཐམས་ཅད་འདུལ་བ་དང་། ། འགྲོ་ཀུན་མ་ལུས་དབང་བསྡུས་ནས། ། སངས་རྒྱས་བསྟན་པ་བསྲུང་བ་དང་། ། སྒྲུབ་ལ་ཕུན་སུམ་ཚོགས་པ་རྣམས། ། མི་ཉམས་གཏན་དུ་རྒྱས་མཛད་པར། ། དམ་བཅས་གང་དེ་འདིར་དགོངས་ལ། ། ཚངས་པའི་གནས་མཆོག་དམ་པ་ནས། །
བྱིན་རླབས་མཆོད་གནས་དམ་པ་འདིར། ། བགེགས་སེལ་ཕུན་ཚོགས་རྒྱས་པའི་ཕྱིར། ། ལྷ་ཆེན་འཁོར་བཅས་གཤེགས་སུ་གསོལ། ། བརྩེ་བས་གནས་འདིར་གཤེགས་ནས་ཀྱང་། ། སྒྲུབ་པོ་འཁོར་དང་བཅས་པ་ཀུན། ། མི་མཐུན་ཕྱོགས་ལས་རྒྱལ་བ་དང་། ། ཚེ་དང་འབྱོར་པ་རྒྱས་པར་མཛོད། ། ཨོཾ་ཨཱཿགཱཿསིདྡྷི་སིདྡྷི། སརྦ་ཨརྠ་མེ་པྲ་ས་དྷ་ཡ་ཧཱུྃ་ཛཿཛཿཨོཾ། དབྱིབས་ལེགས་ཁ་དོག་སྣ་ཚོགས་ཤིང་། །
འདབ་མ་སྟོང་གིས་རབ་མཛེས་པའི། ། པད་ཉིའི་གདན་ལ་རབ་བཞུགས་ནས། ། བདག་ལ་དགྱེས་པར་མཛད་དུ་གསོལ། ། ཡིད་འོང་གཙང་ཞིང་དག་པ་ཡི། ། མཆོད་ཡོན་གསང་གཏོར་མཆོག་འདི་དང་། ། ཡིད་འཕྲོག་མེ་ཏོག་ཡིད་འོང་སྤོས། ། སྒྲོན་མ་སྣ་ཚོགས་དྲི་ཡི་མཆོག ། ལྷ་རྫས་ལེགས་སྦྱར་ཞལ་ཟས་དང་། ། རབ་མཛེས་གར་དང་སྙན་པའི་གླུ། ། སྣ་ཚོགས་རོལ་མོའི་ཚོགས་བཅས་རྣམས། །
བགེགས་འདུལ་ལྷ་ཆེན་བཅས་ལ་འབུལ། ། གཞན་ཡང་རིན་ཆེན་རིན་ཐང་མེད། ། ཡིད་ལ་འདོད་དགུ་སྣ་ཚོགས་དང་། ། རྐང་འགྲོས་སྣ་ཚོགས་ཡིད་འོང་རྒྱུན། ། སྣ་ཚོགས་གོས་དང་གསེར་དངུལ་འབྲུ། ། དངོས་འབྱོར་ཡིད་ཀྱིས་ལེགས་སྤྲུལ་པ། ། བདག་པོས་ཡོངས་སུ་མ་བཟུང་བའི། ། མཆོད་རྫས་ཏིང་འཛིན་ཕྱག་རྒྱ་དང་། ། སྔགས་ཀྱིས་བྱིན་གྱིས་བརླབས་ཏེ་འབུལ། ། སྦྱིན་བདག་འཁོར་དང་བཅས་རྣམས་ལ། །
ཚེ་དང་བསོད་ནམས་དབང་ཕྱུག་དང་། ། དཔལ་དང་འབྱོར་པ་ཕུན་ཚོགས་ཤིང་། ། ཅི་བསམས་ཡིད་བཞིན་འགྲུབ་པར་མཛོད། ། ཨོཾ་བྷཱུ་ཏ་བི་ནཱ་ཡ་ཀཿག་ཎ་པ་ཏི་ས་པ་རི་ཝཱ་ར་ས་མ་ཡ་ཛཿཛཿཧཱུྃ་བཾ་ཧོཿ ག་ཎ་པ་ཏི་ཨརྒྷཾ་པྲ་ཏཱིཙྪ་སྭཱཧཱ། པཱ་དྱཾ་པྲ་ཏཱིཙྪ་སྭཱཧཱ། བཛྲ་པུཥྤེ་པྲ་ཏཱིཙྪ་ཧཱུཾ། བཛྲ་དྷཱུ་པེ་པྲ་ཏཱིཙྪ་ཧཱུཾ། བཛྲ་དཱི་པེ་པྲ་ཏཱིཙྪ་ཧཱུཾ། བཛྲ་གནྡྷེ་པྲ་ཏཱིཙྪ་ཧཱུཾ།
བཛྲ་ནཻ་ཝི་དྱ་པྲ་ཏཱིཙྪ་ཧཱུཾ། བཛྲ་ཤཔྡ་པྲ་ཏཱིཙྪ་ཧཱུཾ། པཾ་པད་རཾ་ཉིའི་གདན་སྟེང་དུ། ། ཧཱུྃ་བྱུང་རྡོ་རྗེ་ལས་འཁྲུངས་ཤིང་། ། ཕྱག་གཡས་རྡོ་རྗེ་བ་དན་ཅན། ། གཡོན་པས་ཐོད་ཁྲག་བསྣམས་ལ་བསྟོད། ། འོག་མས་མདའ་གཞུ་རྒྱབ་ནས་འགེངས། ། མགོ་ཕྲེང་རྒྱན་དྲུག་སྦྲུལ་རྒྱན་ཅན། ། བརྐྱང་བསྐུམ་གར་གྱི་རོལ་མོ་ཡིས། ། བགེགས་འདུལ་ཁྱོད་ལ་ཕྱག་འཚལ་བསྟོད། །
དེ་ཡི་བཀའ་ཉན་མཐུ་སྟོབས་ཅན། ། རིན་ཆེན་སྣ་ཚོགས་བྲག་རིའི་སྟེང་། ། པད་ཉིར་བྱི་བའི་གདན་ལ་བཞུགས། ། གཱཿཡིག་ལས་བྱུང་ཁྱོད་ལ་བསྟོད། ། བགེགས་ཀྱི་ཚོགས་ལ་དབང་བསྒྱུར་བའི། ། ཚོགས་རྗེ་ཚོགས་ཀྱི་བདག་པོ་ནི། ། བྱི་རུའི་མདོག་ཅན་གླང་ཆེན་ཞལ། ། ཞལ་གཅིག་འཛུམ་ཁྲོ་མཆེ་གཙིགས་བསྟོད། ། དགྲ་འཇོམས་རྡོ་རྗེ་དགྲ་སྟ་དང་། ། འགྲོ་ཀུན་དབང་བྱེད་རྡོ་རྗེ་མདའ། །
སྐྱེ་དགུ་འགུགས་དོན་ལྕགས་ཀྱུ་དང་། ། བགེགས་འདུལ་རྡོ་རྗེ་བསྣམས་ལ་བསྟོད། ། གཟའ་བསྲུང་འབར་བའི་རལ་གྲི་རྣོ། ། བསམས་བཞིན་སྒྲུབ་བྱེད་འཕང་མདུང་རྣམས། ། གཡས་བསྣམས་གཡོན་པའི་དང་པོ་ཡི། ། བགེགས་གསོད་གཏུན་ཤིང་འཛིན་ལ་བསྟོད། ། འགྲོ་ཀུན་དབང་བསྡུད་རྡོ་རྗེ་གཞུ། ། འབྱུང་པོ་དབང་བྱེད་ཁ་ཊྭཱཾ་ག ། འགྲོ་བ་འགུགས་བྱེད་ཐོད་ཁྲག་དང་། ། ནོར་སྒྲུབ་ཤས་གང་ཐོད་འཛིན་བསྟོད། །
གནོད་པ་ཀུན་སྐྱོབ་ཕུབ་དང་ནི། ། བ་དན་བཅས་པ་གཡོན་པ་ཡིས། ། འཛིན་ཞིང་འབར་བའི་སྤྱན་གསུམ་བགྲད། ། རབ་སྒེག་རལ་པ་ཅན་ལ་བསྟོད། ། རུས་པའི་རྒྱན་གྱིས་སྐུ་ལ་བརྒྱན། ། སྣ་ཚོགས་རིན་ཆེན་དར་གྱིས་སྤྲས། ། འོད་ཟེར་དམར་པོ་ཆེར་འཁྲུག་ཅིང་། ། མེ་དཔུང་དབུས་གནས་ཁྱོད་ལ་བསྟོད། ། འབྲས་ཆན་ལ་ཕུག་ཁུར་བ་དང་། ། སྦྲང་རྩི་དཀར་གསུམ་རྒུན་འབྲུམ་སོགས། །
ཡིད་འོང་འབྲས་བུ་སྣ་ཚོགས་དང་། ། ཞིམ་པའི་གཟའ་བ་བཏུང་བར་བཅས། ། བཅའ་བ་སྣ་ཚོགས་གུར་ཀུམ་སོགས། ། ཡིད་འོང་དྲི་ཞིམ་ལེགས་བགོས་ཤིང་། ། མེ་ཏོག་དར་དཔྱངས་ལ་སོགས་པ། ། སྣ་ཚོགས་རྒྱན་གྱིས་མཛེས་བྱས་པའི། ། ཞལ་ཟས་གཙང་ཞིང་ཡིད་འོང་འདི། ། ཏིང་འཛིན་སྔགས་དང་ཕྱག་རྒྱ་ཡིས། ། ལྷ་མིའི་བདུད་རྩི་ཕུན་ཚོགས་པར། ། བྱིན་བརླབས་ནམ་མཁའི་མཐའ་གཏུགས་པར། །
རྒྱུན་མི་འཆད་པར་བློས་སྤྲུལ་ནས། ། བགེགས་རྒྱལ་འཁོར་དང་བཅས་ལ་འབུལ། ། བདག་ཅག་བསམ་པ་འགྲུབ་སླད་དུ། ། བཞེས་ནས་བདག་ལ་དགྱེས་པར་མཛོད། ། གཞན་ཡང་མཆོད་པ་རྒྱ་ཆེན་པོ། ། རིན་ཆེན་རྒྱན་སྤྲས་གཞལ་མེད་ཁང་། ། འདོད་དགུ་འབྱུང་བའི་གཞལ་མེད་ཁང་། ། བཀྲ་ཤིས་བྱེད་པའི་རྫས་བརྒྱད་རྣམས། ། འདོད་འཇོའི་བ་དང་དཔག་བསམ་ཤིང་། ། མ་རྨོས་ལོ་ཐོག་གསེར་དངུལ་འབྲུ། །
རྟ་དང་གླང་པོ་ཤིང་རྟའི་ཚོགས། ། སྣ་ཚོགས་གོས་དང་རིན་ཆེན་རྒྱན། ། གདུགས་དང་རྒྱལ་མཚན་རོལ་གར་དབྱངས། ། གོ་མཚོན་སྣ་ཚོགས་བྲན་གཡོག་བཅས། ། དངོས་འབྱོར་ཡིད་ཀྱིས་ལེགས་སྤྲུལ་བ། ། རབ་ཏུ་དགྱེས་པས་བཞེས་པར་མཛོད། ། མེ་ཏོག་འབྲས་བུ་ཤིང་ལས་བྱུང་། ། བཅོས་དང་སྦྱར་བ་ལ་སོགས་པའི། ། མྱོས་བྱེད་སྣ་ཚོགས་ཡིད་འོང་ཡང་། ། གུས་པས་ཁྱེད་ལ་འབུལ་བར་བགྱི། །
སྤུ་སྡུག་དབྱིབས་ལེགས་ཡན་ལག་མཛེས། ། ཤུགས་ཆེན་འགྲོ་མགྱོགས་རྔོག་མ་བརྗིད། ། རྟ་མཆོག་རིན་ཆེན་རྒྱན་སྤྲས་པའང་། ། བགེགས་འདུལ་ཁྱོད་ལ་འབུལ་བར་བགྱི། ། དེ་ལྟར་རྒྱ་ཆེན་མཆོད་པའི་ཚོགས། ། ལྷ་ཆེན་འཁོར་བཅས་ཐམས་ཅད་ཀྱིས། ། འགྲོ་བ་ཀུན་གྱི་དོན་སླད་དུ། ། དགྱེས་པ་ཆེན་པོས་རབ་བཞེས་ནས། ། བདག་ཅག་ཡོན་མཆོད་འཁོར་བཅས་ཀྱང་། ། རྟག་ཏུ་མི་ཉམས་རྒྱས་པ་དང་། །
འགྲོ་བ་ཐམས་ཅད་དབང་བསྒྱུར་ནས། ། ཡིད་ལ་བསམ་པ་ཀུན་འགྲུབ་མཛོད། ། འགྲོ་བ་ཀུན་གྱི་བསོད་ནམས་དང་། ། ཚེ་དང་དཔལ་འབྱོར་ཕུན་སུམ་ཚོགས། ། མི་དང་མི་མ་ཡིན་པའི་ཚོགས། ། ཐམས་ཅད་དབང་དུ་འདུ་བར་མཛོད། ། གང་ཡང་ཡོན་མཆོད་འཁོར་བཅས་ལ། ། སྡང་བའི་དགྲ་དང་གནོད་པའི་བགེགས། ། ལྷ་ཆེན་མཐུ་ཡིས་ཟིལ་མནན་ནས། ། གུས་པས་ལས་རྣམས་སྒྲུབ་པར་མཛོད། །
ཅི་སྟེེ་སྒྲུབ་པར་མ་གྱུར་ན། ། ཅི་ནས་གནོད་ཅིང་འཚེ་བ་རྣམས། ། མངོན་སྤྱོད་ཚུལ་སྐབས་འདིར་རྩ་བའི་མ་དཔེར་ཤོག་གྲངས་ལྡེབ་གསུམ་མ་ཚང་བས་ཆད་ཡོད་དོ། ། ནོར་དབང་ཕུན་ཚོགས་མང་པོའི་གཏེར་མངའ་བས། ། རྣམ་དག་ཞིང་ལས་ལོ་ཏོག་ཇི་བཞིན་དུ། ། རྣམ་མང་འབྱོར་པས་ཕྱོགས་ཀུན་ཁྱབ་གྱུར་ཏེ། ། དགོས་འདོད་མི་ཟད་གཏེར་ལ་ལོངས་སྤྱོད་པས། ། འགྲོ་བའི་སྨོན་གནས་དམ་པ་ཉིད་འགྱུར་ཞིང་། ། དེ་ཡི་དགེ་ལེགས་ཆེན་པོའི་མཐུ་སྟོབས་ཀྱིས། ། འཇིག་རྟེན་ཀུན་ཏུ་བདེ་བས་རབ་གང་ནས། །
ཀུན་གྱིས་བསྔགས་པའི་གྲགས་པ་ཡིད་འཕྲོག་དྲིས། ། འཛིན་མའི་འཁོར་ཡུག་ཀུན་ཏུ་ཁྱབ་གྱུར་ཅིག ། ནོར་བདག་རྣམས་ལ་གསོལ་བ་གདབ་པའི་ཚིགས་སུ་བཅད་པ་བཙུན་པ་བསོད་ནམས་ཀྱིས་སྨྲས་པའོ།། །། ཞེས་པ་ལ་སོགས་པ་ཚིགས་སུ་བཅད་པ་སྡེ་ཚན་བདུན་པོ་འདི་ནི། དབུས་སུ་རྣམ་བཅུ་དབང་ལྡན་དང་། ཤར་དུ་འཁོར་ལོ་རྩིབས་དྲུག་གི་དབུས་སུ་དྷཱིཿརྩིབས་ལ་ཨོཾ་ཨ་ར་པ་ཙ་ན་བཀོད་པའི་འཇམ་དཔལ་ཡེ་ཤེས་འཁོར་ལོ་དང་། ལྷོར་རིན་པོ་ཆེ་འབར་བའི་ནོར་བུ་སྟེང་མ་ལ་ཨོཾ། འོག་མ་གཉིས་ལ་ཨཱཿ དང་ཧཱུྃ་བྲིས་པའི་རྡོ་རྗེ་རྣམ་པ་གསུམ་དང་། ནུབ་ཏུ་པད་མ་འདབ་མ་དྲུག་གི་དབུས་སུ་ཧྲཱིཿའདབ་མ་ལ་ཨོཾ་མ་ཎི་པད་མེ་ཧཱུྃ།
བྲིས་པ་དང་། བྱང་དུ་སྣ་ཚོགས་རྡོ་རྗེའི་ལྟེ་བར་ཨ། ཕྱོགས་བཞིར་རྭ་དབུས་མའི་སྦོམས་བཞི་ལ་མོ་གྷ་སིད་དྷ་བྲིས་པ་རྣམས་གཏེར་གྱི་བུམ་པ་ལས་སྐྱེས་པའི་པད་མ་དང་། ཟླ་བའི་གདན་ལ་སོགས་ཇི་ལྟར་མཛེས་པའི་བཀོད་པས་སྤྲས་པའི་འོག་ཏུ། དགེ་ལེགས་སུ་བྱ་བའི་ཚིགས་སུ་བཅད་པ་རྣམས་སོ་སོར་བྲི་ཞིང་། གསོལ་འདེབས་ཀྱི་ཚིག་གཉིས་པོ་སྐུ་སོ་སོར་བྲིས་པའི་ཐད་དུ་བྲི་བར་བྱ་བ་འདི་ནི། སྣེ་གདོང་རྩེའི་གཙུག་ལག་ཁང་ཆེན་པོ་སོ་མ་རྣམས་སུ་བཀྲ་ཤིས་དགེ་ལེགས་འཕེལ་བར་བྱ་བའི་ཕྱིར། དགེ་བའི་བཤེས་གཉེན་ཡར་ཀླུང་པ་སེང་གེ་རྒྱལ་མཚན་གྱིས་མྱུར་བར་བསྐུལ་བའི་རྐྱེན་བྱས་ཏེ། བཙུན་པ་བསོད་ནམས་ཀྱིས་དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་དུ་སྦྱར་བ་དགེ་ལེགས་སུ་གྱུར་ཅིག། ༄༅། །ནོར་བདག་ལ་གསོལ་གདབ་སྟག་བརྩེ་བའི་སྤྱིལ་པོར་མཛད་པ།
ཨོཾ་སྭ་སྟི། རྒྱལ་བའི་ཕྲིན་ལས་དཔག་ཡས་གཤེར་བའི་ཁམས་ལས་འཁྲུངས། ། ཕུན་ཚོགས་ཆར་གྱིས་འགྲོ་ལ་ནོར་བུའི་འབྲས་སྩོལ་བ། ། ནོར་གྱི་དབང་ཕྱུག་དབྱར་སྐྱེས་དབང་པོའི་ཚོགས་རྣམས་ཀྱིས། ། དཔལ་འབྱོར་འབྲས་བཟང་མི་ཟད་རྒྱུན་དུ་སྩོལ་གྱུར་ཅིག ། ཡོན་ཏན་རིན་ཆེན་རིན་ཆེན་བྱེ་བས་དཔེར་མ་མཆིས། ། དགེ་ལེགས་ཕུན་ཚོགས་ཕུན་ཚོགས་མང་པོའི་གཞིར་གྱུར་པ། ། རྒྱལ་བའི་བསྟན་པ་བསྟན་པ་འཛིན་པའི་ཚོགས་དང་བཅས། ། འགྲོ་བའི་སྐྱབས་མགོན་སླད་དུ་ཞབས་བརྟན་ཤོག ། གང་ལ་བརྟེན་ན་ཕུན་ཚོགས་འགྱུར་བའི་སྐུ། །
འདྲི་དང་ཕྲིན་ཚོལ་སྨོན་ལམ་འདེབས་བྱེད་པ། ། ཨ་བ་དྷཱུ་ཏཱིའི་བསོད་ནམས་ཞེས་བྱ་སྟེ། ། གྲོགས་བྱེད་ཡི་གེ་བཀྲ་ཤིས་རྒྱལ་བ་འོ། ། ཕྱོགས་དུས་ཐམས་ཅད་དུ་བཀྲ་ཤིས་པར་གྱུར་ཅིག གདན་ས་དཔལ་གྱི་ཕག་མོ་གྲུའི་སྟག་བརྩེ་བའི་སྤྱིལ་པོར་མིང་འདོགས་པར་ནོར་བདག་ལ་གསོལ་གདབ་ཏུ་མཛད་པའོ།། ༄༅། །ནོར་ལྷའི་གསོལ་གདབ་བྲག་ཁ་རྩེར་མཛད་པ་བཞུགས།། ཨོཾ་སྭ་སྟི། ཕུན་ཚོགས་འབྱོར་པའི་དཀྱིལ་འཁོར་རབ་ཏུ་རྒྱས། ། མི་ཟད་དཔལ་གྱིས་འདོད་དགུ་ཀུན་སྩོལ་བ། ། ནོར་སྦྱིན་རྣམས་ཀྱི་མཐུ་སྟོབས་དཔག་ཡས་པས། །
ཕུན་ཚོགས་མི་ཟད་རྟག་པར་འབྱོར་བར་མཛོད། ། མཆོག་གསུམ་རིན་ཆེན་རྣམས་ཀྱི་བདེན་ཚིག་དང་། ། དྲང་སྲོང་བདེན་སྨྲ་ལྷ་མིའི་དབང་ཕྱུག་གི། ། མཐུ་ཡིས་ཤཱཀྱའི་ཕུན་ཚོགས་མ་ལུས་པ། ཇི་ལྟར་འདོད་བཞིན་དུས་ཀུན་འབྱོར་གྱུར་ཅིག ། ཅེས་པ་བཙུན་པ་བསོད་ནམས་ཀྱིས་སྨྲས་པས་བཀྲ་ཤིས་པར་གྱུར་ཅིག ། བྲག་ཁ་རྩེ་དང་། ༄༅། །ནོར་ལྷའི་གསོལ་གདབ་འདིའང་ཇོ་བོའི་སར་མཛད། རྒྱལ་བ་ཀུན་གྱི་མཁྱེན་པའི་དཔལ་འཛིན་ཅིང་། ། བརྩེ་བ་ཆེན་པོས་འགྲོ་ཀུན་གདུང་བ་སེལ། །
ཐུབ་དབང་རྒྱལ་ཚབ་རྒྱལ་བའི་བསྟན་སྐྱོང་བ། ། ཆོས་རྗེ་ཆོས་ཀྱི་དབང་ཕྱུག་བཞིན་བཞིན་དུ། ། འཇིག་རྟེན་འཇིག་རྟེན་འདས་པའི་དཔལ་ཡོན་ཅན། ། ནོར་བདག་མེ་ལྷ་ཆུ་དབང་འཁོར་གསུམ་གྱིས། ། ཤཱཀྱའི་རྒྱལ་སྲིད་དབང་ཕྱུག་ཕུན་ཚོགས་ནོར། ། རྟག་ཏུ་མི་ཉམས་རྒྱ་ཆེར་འཕེལ་བར་མཛོད། ། ཅེས་པ་བཙུན་པ་བསོད་ནམས་ཀྱིས་སྨྲས་པའོ། ། གནས་ཆུང་ན་ཡོད་པ་དང་གཉིས། ཡར་ཀླུང་གི་ཇོ་བོའི་སར་མཛད་པའོ། ། ༄༅། ནོར་ལྷའི་གསོལ་གདབ།
ཨོཾ་སྭ་སྟི། ཕུན་ཚོགས་འདོད་དགུ་མ་ལུས་འབྱོར་བའི་གཏེར། ། ནོར་གྱི་དབང་ཕྱུག་ནོར་བདག་འཁོར་བཅས་ཀྱིས། ། གནས་འདིར་དགེ་ལེགས་དཔལ་འབྱོར་ཕུན་ཚོགས་ཤིང་། ། ཚེ་དང་བསོད་ནམས་རྟག་ཏུ་རྒྱས་པར་མཛོད། ། བཀྲ་ཤིས་ཤིང་ཕུན་སུམ་ཚོགས་པའི་འབྱོར་པས་ཕྱོགས་དུས་ཀུན་ཏུ་རྒྱས་པར་གྱུར་ཅིག ཅེས་པ་བཙུན་པ་བསོད་ནམས་ཀྱིས་སྨྲས་པའོ། ། འདི་ཡར་ཀླུང་མདོ་མཁར་དུ་ནོར་ལྷ་ཕྱག་བྲིས་ཡོད་པར་མཛད་པའོ།། ༄། །བསམ་ཡས་གསོས་ནམ་མཛད་དུས་བགྱིས་པའི་ཚིགས་བཅད་ཤླཽ་ཀ་བཞི། ཨོཾ་སྭ་སྟི།
ཡོན་ཏན་རིན་ཆེན་མང་པོའི་གཏེར། ། ངོ་མཚར་བསམ་ཡས་རླབས་ཕྲེང་ཅན། ། བསོད་ནམས་ཆུ་བོའི་མཛོད་གྱུར་པ། ། རྨད་བྱུང་གཙུག་ལག་ཆུ་གཏེར་ཆེ། ། ཡེ་ཤེས་རིན་ཆེན་ལས་གྲུབ་ཅིང་། ། རྣམ་འཕྲུལ་དུ་མའི་བང་རིམ་ཅན། ། སྲིད་པར་དཔེ་ཟླ་མ་མཆིས་པའི། ། ཆོས་སྐུའི་རང་བཞིན་མཆོད་རྟེན་བཞིའི། ། ཆར་ཁེབས་གདུགས་དང་སྒོ་ཡི་རྒྱན། ། སྔོན་གྱི་མཁས་པའི་ཕུལ་གྱི་མཆོག །
ཁྱད་འཕགས་བཟོ་རིགས་རྗེས་འགྲོ་ཞིང་། ། ཚོགས་ཞིབ་གཞན་ལས་ཕུལ་ཕྱིན་པ། ། བཟོ་རིགས་དྲི་མེད་རིགས་བྱུང་ཞིང་། ། རྒྱ་ཆེ་བློ་གསལ་བཟོ་རིགས་མཁས། ། ཡིད་གཞུངས་ཆོག་ཤེས་བཀའ་བློ་བདེ། ། རིན་ཆེན་བསམ་གྲུབ་ཞེས་བྱས་བགྱིས། ། ཤུབྷཾ། བཀྲ་ཤིས་སོ། ། འདི་བསམ་ཡས་གསོས་ནམ་ཆེན་མོའི་དུས་མཛད་ནས་དབུ་རྩེ་ཆེན་མོའི་བར་སྒོའི་རྒྱན་གྱི་འཕུལ་ལ་ཡོད་པའོ།། ༄༅། །དྭགས་པོར་བཀའ་གདམས་པ་གཅིག་ལ་གནང་བ་དང་།
དཔལ་ལྡན་ཡེ་ཤེས་ཀྱི་ཞུས་ལན་དང་གཅེར་མཐོང་ཐུག་ཕྲད་གསུམ་མོ།། དཀའ་སྤྱད་རྒྱས་ཀྱང་ཤིན་ཏུ་རྙེད་དཀའ་ཞིང་། ། གང་ཞིག་ཐོབ་ན་གྲོལ་བའི་རྟེན་བྱེད་པའི། ། ཡིད་བཞིན་ནོར་བུ་དལ་འབྱོར་ཐོབ་དུས་འདིར། ། ཚེ་འདི་དོན་མེད་འདའ་བར་མི་བྱ་འོ། ། འདུས་བྱས་ཡིན་ཕྱིར་ངེས་པར་འཇིག་འགྱུར་ལ། ། བློ་བུར་རྐྱེན་གྱིས་བློ་བུར་འཆི་འགྱུར་ཞིང་། ། དེ་ཚེ་ཆོས་མིན་གཞན་གྱིས་མི་ཕན་པས། ། སྐད་ཅིག་གཅིག་ཀྱང་བཏང་སྙོམས་མི་བྱ་འོ། ། སྡིག་པའི་ལས་ཀྱི་རྟག་ཏུ་སྡུག་བསྔལ་ཞིང་། །
ལུང་དུ་མ་བསྟན་གཡེང་ཞིང་དོན་མེད་ལ། ། ཟག་བཅས་དགེ་བའང་འཁོར་བའི་རྩ་བ་སྟེ། ། དེས་ན་རྣམ་གྲོལ་རྒྱུ་ཡི་དགེ་ལ་འབད། ། སྲིད་གསུམ་གནས་ན་བདེ་བའི་སྐབས་མེད་ན། ། ཉན་རང་ལ་ཡང་དོན་གཉིས་མཐར་མི་ཐུག ། དམིགས་བཅས་དགེ་བའང་དེ་དག་རྒྱུ་ཡིན་པས། ། དགེ་ཀུན་ཐབས་ཤེས་ཟུང་གིས་སྤྱད་པར་བྱ། ། ༄། ཨོཾ་སྭ་སྟི། ཚོགས་གཉིས་ཀྱི་མཐུ་ལས་དལ་འབྱོར་གྱི་ལུས་བསྐྲུན་པ་དོན་ཡོད་པའི་མཐར་ཐུག་བསྟན་པའི་སྙིང་པོ་སྒྲུབ་པ་ལྷུར་ལེན་པའི་དགེ་བའི་བཤེས་གཉེན་དཔལ་ལྡན་ཡེ་ཤེས་ཀྱིས་སྒྲུབ་པ་ལྷུར་ལེན་པའི་ངང་ནས་ཡི་གེ་རྟེན་ཕུན་སུམ་ཚོགས་པ་དང་བཅས་པ། ཁྱེད་རང་གི་མཆེད་པས་འདིར་ཐེངས་པས་ཡིད་རབ་ཏུ་སྤྲོ་བ་འཕེལ།
མཁན་ཆེན་པའི་གསུང་བཞིན། དེར་དགོན་པར་ཡོང་རྩིས་ཡིན་པ་ལ། དགོན་པ་བ་རང་ཡང་རྩེར་པ་མང་གིན་ཡོད་པར་འདུག་པ་དང་། འདིར་ཡང་སྨན་གྱིས་བྲེལ་བས་ལོང་སྐབས་མ་བྱུང་ནའང་མཇལ་བ་དང་ཁྱད་མེད་པས། སྒྲུབ་པ་ལ་སྔར་བཞིན་བརྩོན་པ་གལ་ཆེ། སླད་ནས་མཇལ་ཞིང་ཆོས་ཀྱིས་དུས་འདའ་བར་བགྱི། སྙིགས་དུས་སྐྱེ་བོའི་སྤྱོད་ཡུལ་སྣ་ཚོགས་པའང་། ། མ་རིག་འཁྲུལ་པའི་དབང་གིས་སྐྱེད་པའི་ཕྱིར། ། འཁོར་བའི་རྩ་བ་ཕྱིན་ཅི་ལོག་གི་བློ། ། གཞོམ་ཕྱིར་ཆོས་ཀུན་སྒྱུ་མའི་རང་བཞིན་དུ། །
མཉམ་གཞག་རྗེས་ཐོབ་བློ་ཡིས་རབ་དཔྱད་ན། ། འཁྲུལ་པས་འཁོར་བའི་མར་གྱུར་སེམས་ཅན་ལ། ། བརྩེ་བ་ཆེན་པོ་ལྷག་པར་སྐྱེ་བར་འགྱུར། ། དེ་ཡི་ཐབས་མཁས་སྤྱོད་པ་རྒྱ་ཆེན་འབྱུང་། ། དབང་བཞིའི་ལམ་གྱིས་ཟུང་འཇུག་རྟོགས་པ་བསྐྱེད། ། ཐུན་མཚམས་མཉམ་རྗེས་བསྲེས་ལ་ཡུལ་ལ་སྤྱད། ། དྲན་པའི་བསྐུལ་མས་རྨི་ལམ་བར་དོ་སྦྱང་། ། དགེ་བ་གང་བསགས་བླ་ན་མེད་པར་བསྔོ། ། ཐུན་མོང་ཐུན་མོང་མ་ཡིན་པའི། ། ཆོས་ཀྱི་སྙིང་པོ་སྟོན་པའི་ཚིག །
རྟེན་འབྱུང་བཅུ་གཉིས་མཚོན་པ་ཡི། ། བཞི་ཚན་གསུམ་འདི་སྐྱེས་སུ་བགྱིད། ། ཅེས་པའི་ཡི་གེ་མི་འཁྱར་བའི་རྟེན་མཚོན་པར་ཆབ་གསེར་ཞོ་ཕྱེད་མཆིས་ཤིང་སྒྲུབ་པའི་བར་ཆད་ཐམས་ཅད་ཞི་ནས་ཆོས་ཀྱི་རྒྱལ་པོའི་གོ་འཕང་ཐོབ་པར་གྱུར་ཅིག དགེའོ། ། བཀྲ་ཤིས་པར་གྱུར་ཅིག ༄། །དམ་པ་སྐྱེས་མཆོག་རྣམས་ལ་ཕྱག་འཚལ་ལོ། ། དཔལ་ཏེ་ཙེ་བའི་དགོན་པར་འཇམ་དཔལ་སྨྲ་བའི་སེང་གེས། རྗེ་བཙུན་དམ་པ་རྒྱ་གར་ལ་གཅེར་མཐོང་ཐུག་ཕྲད་ཀྱི་གདམས་པ་གནང་བ། གང་ཤར་ཅེར་་་་་་གཟུང་འཛིན་གྱི་རྣམ་རྟོག་ལ་རིག་པས་བརྟགས་པས་གྲོལ་དུ་སོང་ནས་རིག་པ་རྗེན་པར་འདུག་པ་དེ་ཆོས་སྐུ་ཡིན་པས་སོ། ། གྱིས་ལྟོས།
ཡིན་ཐོག་ཏུ་ལྷན་གྱིས་ཞོག་བཞག་པས་སེམས་མི་རྟོག་པ་ལ་གནས་སོ། ། ལྟ་སྒོམ་གྱི་བློ་དེ་ཟིན་ཙ་ན་་་་་་ཡིན་ཐོག་ཏུ་ལྷན་གྱིས་གནས་ཀྱི་ཤིག་ལ་བོར།་་་་་ རྩིས་མེད་དུ་ཕྱད་ཀྱིས་མཐོང་། དེ་ཉིད་ལ་རྩལ་་་་་་རྩིས་མེད་ཀྱི་ཤེས་པ་སངས་རྒྱས་ཀྱི་དགོངས་པ་ཡིན་པས་སྦྱོངས། གང་བྱུང་་་་་་བདེ་སྡུག་བསྟོད་སྨད་ཡིན་མིན་ཐམས་ཅད་ཐོག་ཏུ་་་་་་ཁྱེར་ལ་ཉམས་ལེན་བྱའོ།། ཁོལ། ཅེས་གསུངས་་་་་་མཆན་འདི་བཙུན་པ་བསོད་ནམས་ཀྱིས་བྲིས་སོ། ། དགེ་བས་སངས་རྒྱས་མྱུར་ཐོབ་ཤོག སོ། ། གཅེར་མཐོང་ཐུག་ཕྲད་ཀྱི་གདམས་པ་རྫོགས་་་་་་རྫོང་ཁར་བཞུགས་དུས་མཁན་པོ་ཤེས་རྡོར་དཔེ་ལ་བྲིས། །
སོ།། །། གཅིག་ཞུས།། །། PAGE * MERGEFORMAT 20 བླ་མ་དམ་པ། ཀྱེ་རྡོ་རྗེ་ལ་བསྟོད་པ་ཤློཀ་གཉིས་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
