གསུང་འབུམ། བསོད་ནམས་རྒྱལ་མཚན།
པོད ༢༡
ཐུགས་རྗེ་ཆེན་པོའི་དམར་ཁྲིད་ངོ་སྤྲོད་དང་བཅས་པ།
༄༅། །ཐུགས་རྗེ་ཆེན་པོའི་དམར་ཁྲིད་ངོ་སྤྲོད་དང་བཅས་པ་བཞུགས་སོ།། ན་མཿཤྲཱི་གུ་ར་ཝེ། ན་མོ་ལོ་ཀེ་ཤྭ་རཱ་ཡ། བསྐྱེད་རྫོགས་ཟུང་འབྲེལ་གྱི་ལམ་གྱིས་ཕྱག་རྒྱ་ཆེན་པོ་ཅིག་ཅར་དུ་གསལ་བར་བྱེད་པའི་མན་ངག ལམ་ཆ་ཚང་དུ་སྟོན་པ་ཐུགས་རྗེ་ཆེན་པོའི་དམར་ཁྲིད་ཀྱི་ཁྲིད་ཡིག་ངེས་པའི་དོན་གྱི་སྣང་བ་ཞེས་བྱ་བ། བླ་མ་དམ་པ་རྣམས་དང་། འཕགས་པ་སྤྱན་རས་གཟིགས་དབང་ཕྱུག་ཐུགས་རྗེ་ཆེན་པོ་དང་ལྡན་པ་མཁའ་འགྲོའི་ཚོགས་དང་བཅས་པ་རྣམས་ལ་གུས་པས་ཕྱག་འཚལ་ལོ། ། རང་རང་ངོ་བོས་སྟོང་བའི་ཆོས་རྣམས་ཀུན། ། ཡང་ཡང་ཆུ་ཟླ་ལྟ་བུར་ལེགས་གཟིགས་ནས། ། ངོ་བོ་ངོ་བོ་མེད་པའི་ཆོས་གསུང་བ། །
དམ་པ་དམ་པའི་མཆོག་གྱུར་བླ་མར་འདུད། ། བདག་དང་བདག་གིར་འཛིན་པའི་ཚོགས་སྤངས་ཤིང་། ། སྣང་དང་སྣང་མེད་ཤེས་བྱ་ཀུན་གཟིགས་ཏེ། ། ཀུན་ཏུ་ཀུན་ནས་འགྲོ་རྣམས་བརྩེ་བ་ཡི། ། ཐུགས་རྗེའི་ཐུགས་ཀྱིས་ཉེ་བར་སྐྱོང་ལ་འདུད། ། མཐུ་སྟོབས་མཆོག་མངའ་དཔའ་བརྟན་གསང་སྔགས་འཛིན། ། ནག་པོའི་ཕྱོགས་འཇོམས་བསྟན་པ་སྐྱོང་ལ་བརྩོན། ། རིགས་བཞི་ལས་སྐྱེས་རྡོ་རྗེའི་མཁའ་འགྲོའི་ཚོགས། ། ཉི་ཤུ་རྩ་བཞིས་བསྲུང་ཞིང་རྟག་ཏུ་སྐྱོངས། ། རྒྱལ་བས་ཨེ་བཾ་ཡི་གེས་མཚན་པའི་དོན། །
སྲིད་ཞི་དབྱེར་མེད་མི་འགྱུར་ཕྱག་རྒྱ་ཆེ། ། བསྒོམས་པའི་སྟོབས་ཞན་བདག་བློའི་ཡུལ་མིན་ཡང་། ། ཡང་དག་དོན་ལ་གོམས་སླད་གསལ་བར་བཤད། ། དེའང་ཐེག་པ་ཆེན་པོའི་ལམ་གྱི་རྩ་བ་བྱང་ཆུབ་ཀྱི་སེམས་ཡིན་པས་ནམ་མཁའ་དང་མཉམ་པའི་སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ལས་བསྒྲལ་ལ་ཐར་པའི་བདེ་བ་བླ་ན་མེད་པ་ལ་དགོད་པར་བྱ། དེའི་དོན་དུ་གསང་སྔགས་ལམ་ཆ་ཚང་གི་གདམས་པ་གསན་ནས། སྒྲུབ་པ་ཉམས་སུ་བླང་སྙམ་པ་སྔོན་དུ་བཏང་སྟེ་གསན་འཚལ། འདིར་བཤད་བྱའི་མན་ངག་འདི་ཉིད་ལ་ཡི་དམ་གྱི་ལྷ་གཅིག་གི་སྒྲུབ་ཐབས་ཤེས་པས་ཡི་དམ་གྱི་ལྷ་ཐམས་ཅད་ཀྱི་སྒྲུབ་ཐབས་ཤེས་པའི་མན་ངག་ཅེས་ཀྱང་བྱ་སྟེ། གྲུབ་ཐོབ་གཉན་གྱི་ཞལ་ནས་ཡི་དམ་གྱི་ལྷ་གཅིག་བསྒྲུབས་པས་ཡི་དམ་གྱི་ལྷ་ཐམས་ཅད་ཀྱི་ཞལ་མཐོང་བའི་མན་ངག་ཡིན་གསུང་། གང་ཟག་གཅིག་དང་པོ་ལམ་ལ་ཞུགས་ནས། མཐར་སངས་མ་རྒྱས་ཀྱི་བར་གྱི་ལམ་ཚང་ལ་མ་ནོར་བ་ཅིག་སྟོན་པས་ལམ་ཆ་ཚང་གི་གདམས་ངག་ཅེས་ཀྱང་བྱ།
འདིའི་བསྐྱེད་པའི་རིམ་པ་རང་གང་མོས་ཀྱི་ཡི་དམ་ལ་བྱས་ཏེ་བསྒོམ་དུ་རུང་བས་སྤྱིར་ཡི་དམ་ཐམས་ཅད་ཀྱི་དམར་ཁྲིད་དུ་འགྱུར་ནའང་། ཁྱད་པར་དུ་ཐུགས་རྗེ་ཆེན་པོ་ལ་སྦྱར་ནས་སྟོན་པས་བྱེ་བྲག་ཏུ་ཐུགས་རྗེ་ཆེན་པོའི་དམར་ཁྲིད་ཅེས་ཀྱང་བྱ་སྟེ། གྲུབ་ཐོབ་ཀྱི་ཞལ་ནས་འོ་སྐོལ་བོད་ཐམས་ཅད་ཐུགས་རྗེ་ཆེན་པོ་ལ་མོས་ཤིང་ཁོང་གི་གདུལ་བྱ་ཡིན་པས་ཁོང་གི་སྒོས་མི་དང་འདྲ་བའི་ཕྱིར་གྲུབ་ཐག་ཤིན་ཏུ་ཉེ་གསུང་། གང་ཟག་སྡིག་པོ་ཆེ་ཤན་པ་མ་རུ་རྩེ་ལྟ་བུའང་གསེབ་ལམ་ནས་ཚེ་གཅིག་གམ་འཆི་ཁར་ཡུན་རིང་དུ་མ་བསྒོམས་པར་ཡང་བཙན་ཐབས་སུ་སངས་རྒྱ་བས་སྡིག་པོ་ཆེ་བཙན་ཐབས་སུ་སངས་རྒྱ་བའམ་མ་བསྒོམས་པར་སངས་རྒྱ་བའི་གདམས་པ་ཞེས་ཀྱང་བྱ་སྟེ། མཚན་གྱི་རྣམ་གྲངས་བཞི་དང་ལྡན་པའི་གདམས་ངག་སྟོན་པ་ལ་དོན་གཉིས་ཏེ། བླ་མ་བརྒྱུད་པའི་ལོ་རྒྱུས་དང་། གདམས་ངག་དངོས་སོ། ། དང་པོ་ནི། ཡིད་ཆེས་ཤིང་ཁུངས་བཙུན་པར་བྱ་བའི་ཕྱིར་བརྒྱུད་པའི་ལོ་རྒྱུས་ཅུང་ཟད་བརྗོད་ན། གདམས་ངག་འདི་ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་གིས་རྡོ་རྗེ་རྣལ་འབྱོར་མ་ལ་གསུངས་ཏེ་གསང་རྒྱུད་ཡིན།
དེས་གྲུབ་ཐོབ་གཉན་ལ་གསུངས་ཏེ་གདུང་རུས་ལས་མཚན་དུ་བཏགས་པ་གཉན། ན་བཟའ་ཧྲུལ་པོ་ཚེམ་བུ་འབའ་ཞིག་བྱས་པ་གསོལ་བས་ན་ན་བཟའ་ལས་མཚན་དུ་བཏགས་པས་གྲུབ་ཐོབ་ཚེམ་བུ་པ། མཚན་དོས་དར་མ་འོད་ཅེས་གྲགས་ཤིང་། འཁྲུངས་ཡུལ་ཤབ་སྟོད་པ་ཡིན་ནོ། ། ཁོང་ལ་ཆུ་མིག་གི་སྡོག་སྟོན་དཀར་མོས་སྟོན་མོ་ལུང་ཕུལ་ནས་འགྲོ་དོན་མཛད་པར་ཞུས་པས། འདི་ལྟ་བུ་འདོད་པ་གཞན་ན་ཡོད་ཀྱིས་གཞན་ལ་ཕུལ་གསུང་ནས་མ་བཞེས་པར་གཡས་རུ་བྱང་ཕྱོགས་རྟ་ནག་གི་རི་ཁྲོད་ཀུན་ཏུ་སྒྲུབ་པ་མཛད་ནས་གྲུབ་པ་ཐོབ་པའི་དུས་སུ། ཁོ་བོ་ལ་སྡོག་བཙུན་དཀར་མོས་ཕྱེ་འཐོར་མ་ཟུག་པའི་མི་ཅིག་ཡིན་གསུང་། དེ་ལ་སོགས་པ་ཡོན་ཏན་གྱི་ཚོགས་བརྗོད་ཀྱིས་མི་ལང་བ་མངའ་བའི་བླ་མ་དེས་གདམས་ངག་འདི་གནང་བ་མི་དྲུག་ལས་མེད་དེ། འབྲིང་མཚམས་ལྕེམ་ལུང་གི་རྫོང་ལོགས་པའི་དགེ་བཤེས་གཅིག རོང་ཡུལ་ལ་དགོན་པའི་བཙུན་པ་གཅིག་དང་གཉིས་ལ་གནང་ནས་འབུལ་བ་ཡང་ལན་གསུམ་གསུམ་ཙམ་རེ་བྱས་གསུང་།
ཁོང་རང་གི་དབོན་པོ་དབང་ཕྱུགས་གྲགས་བྱ་བ་ལ་གནང་སྟེ་གང་ཟག་བཟང་པོ་གཅིག་བྱུང་གསུང་། དེ་ཁོང་རང་གི་གཅུང་པོ་ཡིན་ཡང་ཟེར། ཡང་ཁོང་རང་གི་ཉེ་གནས་ལོ་བཅུ་གཉིས་བཅུ་གསུམ་ཙམ་མཛད་པའི་ཇོ་སྲས་ཕྱེ་བྲག་པ་བྱ་བ་གནང་སྟེ། ཕྱིས་གྲུབ་པ་ཐོབ་ནས་གྲུབ་ཐོབ་ཕྱེ་བྲག་པ་ཞེས་གྲགས་ཁོང་གིས་གྲུབ་པ་ཐོབ་ནས་ལྷོ་བྲག་ནས་མར་བྱོན་པས་ལྷོ་བྲག་རས་པ་བྱ་བའི་གྲགས་པ་བྱུང་སྐད། ཡང་སྤྱི་བོ་ལྷས་པ་ཆེན་པོ་ལ་ཡང་གནང་སྟེ། མཚན་བྱང་ཆུབ་འོད་ཅེས་བྱའོ། ། ཁོང་ལ་མདོ་བསྟན་བཅོས་ལ་སོགས་པའི་མཁྱེན་རབ་མང་དུ་མངའ་ཞིང་མདོ་རྒྱུད་མན་ངག་དུ་མ་གཟིགས་ཀྱང་ཆོས་ཐམས་ཅད་གཅིག་ཏུ་དྲིལ་ནས་ཉམས་སུ་ལེན་མ་མཁྱེན་པར་ཇོ་ཤག་ལ་གསོལ་བ་འདེབས་སུ་བྱོན་པས། བླ་མ་གཉན་གྱིས་སྣོད་ལྡན་དུ་མཁྱེན་ཏེ་ལྷ་སར་བྱོན་པ་དང་མཇལ་ཞེས་ཀྱང་ཟེར། སྔ་ནས་ལྷ་སར་བཞུགས་པ་དང་མཇལ་བ་ཡིན་ཞེས་ཟེར་ཏེ། ཁོང་གིས་གཉན་དང་མཇལ་མ་ཐག་གྲུབ་ཐོབ་ཏུ་མཁྱེན་ནས་ཆོས་ཐམས་ཅད་གཅིག་ཏུ་དྲིལ་ནས་ཉམས་སུ་ལེན་པའི་ཆོས་གཅིག་ཞུ་བྱས་པས།
ཕྱི་མཚན་ཉིད་ཀྱི་ཐེག་པའི་ལམ་ཆ་ཚང་བྱ་བ་རིན་སྤུངས་ཀྱི་དོན་ཁྲིད་དུ་བྱ་བ་གཅིག་དང་། ནང་གསང་སྔགས་ཀྱི་ལམ་ཆ་ཚང་བྱ་བ་དམར་ཁྲིད་འདི་གཉིས་གནང་ཞིང་བྱིན་གྱིས་བརླབས་སོ། ། དེ་ཕྱིར་བཅད་ཆོས་ཐམས་ཅད་གཅིག་ཏུ་དྲིལ་ནས་ཉམས་སུ་ལེན། མཁྱེན་པ་བྱུང་སྟེ་བསྒོམས་པས་གྲུབ་པ་བརྙེས་པ་ཡིན་སྐད། སྡོག་བཙན་དཀར་མོ་ལ་ཡང་ཆུ་བོ་རྒྱུན་གྱི་རྣལ་འབྱོར་ཚོ་གསུངས་ཞེས་ཟེར་ཏེ་སློབ་མ་དྲུག་པོ་དེ་ཐམས་ཅད་ལ་ཆོས་འདིས་ཕན་ཐོགས་ཤིང་གྲུབ་པ་ཐོབ་པ་བྱུང་བས་གདམས་པ་འདི་ལ་དོག་པར་མཛད་དེ། ཁོང་རྣམས་ཀྱིས་ཆོས་འདིའི་བརྒྱུད་པ་འདྲི་མི་དགོས། མཁའ་འགྲོ་མའི་ཁ་རླངས་ཐུལ་ལེ་བའི་ཆོས་ཡིན། ཁྱེད་གཞན་ལ་བཤད་ཀྱིས་སྙམ་ནས་འདུག་སྟེ། འདི་གང་དྲན་དྲན་ལ་བཤད་རྒྱུའི་ཆོས་མིན། ཉམས་སུ་བླང་རྒྱུའི་ཆོས་ཡིན་གསུང་ནས་བརྒྱུད་པ་འདྲི་བ་ལ་ཤིན་ཏུ་མི་མཉེས་སྐད།
སློབ་མ་དེ་རྣམས་ཀྱི་ནང་ནས་སྤྱི་བོ་ལྷས་པས་སྟག་སྡེ་བྲག་དམར་བ་བྱང་ཆུབ་ཚུལ་ཁྲིམས་ལ་གནང་སྟེ་གང་ཟག་བཟང་པོ་གཅིག་བྱུང་ཟེར། དེས་ལྷ་བཙུན་དགོན་སར་བ་ལ་གནང་སྟེ་བྱང་ཆུབ་སེམས་དཔའ་ཆེན་པོ་གཅིག་བྱུང་གསུང་། དེ་ལ་ཀུན་སྤངས་པས་ཞུས་སོ། ། ཡང་ལུགས་གཅིག་ལ། གྲུབ་ཐོབ་ཕྱེ་བྲག་པས་སྟག་སྟོན་སྤྱིལ་ཕུ་བ་ལ་གནང་། དེ་དང་ཀུན་སྤངས་པ་གསང་ཕུ་ནེའུ་ཐོག་ཏུ་བྱོན་པ་མཇལ་ཏེ་ཆོས་ཀྱི་གསུང་གླེང་མང་དུ་མཛད་ཅིང་། ཐུགས་དམ་གྱི་མཐིལ་གང་ལ་མཛད་དྲིས་པས། ཐུགས་རྗེ་ཆེན་པོའི་དམར་ཁྲིད་ལ་མཛད་གསུང་ནས་ཞུས་པས་གནང་བ་ཡིན་གསུང་། བླ་མ་འདིའི་ཞལ་ནས་མན་ངག་འདི་ཤིན་ཏུ་བཀའ་གཉན་པར་འདུག་ནས་ཇོ་ཤག་གི་དྲུང་དུ་གསོལ་བ་མང་དུ་བཏབ། ཁྱད་པར་དུ་བཅུ་གཅིག་ཞལ་གྱི་དྲུང་དུ་གསོལ་བ་མང་དུ་བཏབ་པས་བཀའ་མི་གཉན་དུ་སོང་ནས་གཞན་ལའང་བསྟན་དུ་འདོད་ཅིང་ཕན་ཐོགས་པར་བྱུང་གསུང་།
འདིའི་མཚན་ཐུགས་རྗེ་བརྩོན་འགྲུས་ཞེས་བྱ་ལ། བཞུགས་གནས་ཀྱི་མཐིལ། འོ་དོང་གི་སའི་ཆ་ཇོ་མེ་ནང་ཞེས་ཀུན་ལ་གྲགས་པ་དེ་ཡིན་ཞིང་། ཡོན་ཏན་གྱི་ཁྱད་པར་ཕྱི་མཚན་ཉིད་ཐེག་པ་ལ་ལྷག་པ་ཏིང་ངེ་འཛིན་གྱི་བསླབ་པ་གཙོ་བོ་སྟོན་པ་ཤེས་རབ་ཀྱི་ཕ་རོལ་ཏུ་ཕྱིན་པ་དང་། ལྷག་པ་ཤེས་རབ་ཀྱི་བསླབ་པ་གཙོ་བོར་སྟོན་པ་མངོན་པ་དང་། དེའི་ཕྱོགས་སུ་གཏོགས་པ་མངོན་སུམ་དང་རྗེས་སུ་དཔག་པ་རྣམ་པ་གཉིས་ཀྱིས་ཆོས་ཐམས་ཅད་ཀྱི་རང་དང་སྤྱིའི་མཚན་ཉིད་གཏན་ལ་འབེབས་ཤིང་གཞལ་བྱའི་གནས་གསུམ་གསལ་བར་སྟོན་པའི་རྟོག་གེའི་བསྟན་བཅོས་མཐའ་དག་དང་། ནང་གསང་སྔགས་རྡོ་རྗེ་ཐེག་པ་བསྐྱེད་རྫོགས་ཟུང་འབྲེལ་གྱིས་ལམ་སྟོན་པའི་རྒྱུད་སྡེ་མཐའ་དག་དང་། དེའི་མན་ངག་སྣ་ཚོགས་ལ་ཐུགས་ཀྱི་སྣང་བ་རྒྱས་ཤིང་། ཁྱད་པར་བདེ་སྟོང་གཉིས་སུ་མེད་པའི་ལམ་སྟོན་པ་དུས་ཀྱི་འཁོར་ལོའི་བསྡུས་རྒྱུད། ཕྱི་མའི་རྒྱུད།
བསྐྱེད་རྫོགས་ཀྱི་ཆ་ལག་མཐའ་དག་ལ་མངའ་བརྙེས་ནས་བསམས་ན་ཤེས་པའི་མངོན་པར་ཤེས་པ་ལ་སོགས་པ་ཏིང་ངེ་འཛིན་གྱི་ཡོན་ཏན་མཐའ་དག་དང་ལྡན་པས་སྙིགས་མའི་གདུལ་བྱ་རྣམས་ཀྱི་འདྲེན་པ་དམ་པར་གྱུར་པ་ཡིན་ནོ། ། དེས་བླ་མ་དམ་པ་བྲག་ཁ་བ་གྲགས་པ་སེང་གེ་ཞེས་བྱ་བ་དང་། ཡོངས་སུ་འཛིན་པ་ཆེན་པོ་རིན་ཆེན་དཔལ་བཟང་པོ་ཞེས་བྱ་བ་ལ་གདམས་སོ། ། སྔ་མའི་ཡོན་ཏན་གྱི་ཁྱད་པར་ཡང་གྲུབ་མཐའ་གཉིས་དང་། རྒྱུད་སྡེ་བཞི་དང་། ཁྱད་པར་དུས་ཀྱི་འཁོར་ལོ་ལ་སོགས་པའི་རྒྱུད་སྡེ་དུ་མའི་མན་ངག་ལ་མངའ་བརྙེས་པས་སྦྱོར་བ་ཡན་ལག་དྲུག་དང་། ཤེས་རབ་ཀྱི་ཕ་རོལ་དུ་ཕྱིན་པའི་མན་ངག་བདུད་ཀྱི་གཅོད་དང་། རྣལ་འབྱོར་པའི་ལམ་ཟབ་ལ་ཆ་ཚང་བ་འདི་ཉིད་དང་། གཟེར་ལྔའི་མན་ངག་སྟེ་བཞི་པོ་དེ་དག་ལ་ཐུགས་དམ་གྱི་གཙོ་བོར་མཛད་ནས་གདུལ་བྱའི་ཁམས་དང་བག་ལ་ཉལ་དང་། འཚམ་པར་ཆོས་སྟོན་ཞིང་།
ཕྱི་གདོན་གྱི་བར་ཆད། འབྱུང་བ་ལུས་འཁྲུགས། ནང་ཏིང་ངེ་འཛིན་སེམས་ཀྱི་གེགས་རྣམས་སེལ་བ་ལ་མཁས་པའི་ཕུལ་དུ་འབྱུང་ལ། དཀའ་ཐུབ་བཅུད་ལེན་གྱི་སྒོ་ནས་བདག་གཞན་ཟས་གོས་ཀྱི་སྡུག་བསྔལ་དང་བྲལ་བར་བྱེད་ཅིང་། འཁོར་བའི་ལོངས་སྤྱོད་དམྱལ་བའི་མེ་དང་འདྲ་བར་གཟིགས་ནས་རྒྱལ་བའི་ཡོན་ཏན་གཅིག་ཏུ་བདེ་བའི་བདག་ཉིད་དུ་དགོངས་ཏེ་བདེ་བ་ཆེན་པོའི་ལམ་ལ་བཅོས་མ་མ་ཡིན་པར་གཤེགས་ཤིང་འགྲན་ཟླ་ཐམས་ཅད་དང་བྲལ་བ་ཡིན་ནོ། ། ཕྱི་མའི་ཡོན་ཏན་ཡང་བདག་གཞན་མཉམ་བརྗེའི་བྱང་ཆུབ་ཀྱི་སེམས་དང་ལྡན་ཞིང་ཆོས་ཐམས་ཅད་ནམ་མཁའ་ལྟར་གཟིགས་ལ། སྡོམ་པ་རིན་པོ་ཆེ་རྣམ་པ་གསུམ་གྱིས་རྒྱུད་ཕྱུག་པར་མཛད་དེ། ཕ་རོལ་ཏུ་ཕྱིན་པ་དང་། རྟོག་གེའི་བསྟན་བཅོས་ལྟ་སྤྱོད་གཙོ་བོར་སྟོན་པའི་དབུ་མ་རིགས་ཚོགས། སྤྱོད་འཇུག
བསླབ་བསྡུས་ལ་སོགས་པ་དང་། ནང་པ་དགྱེས་པ་རྡོ་རྗེ། བདེ་མཆོག དུས་འཁོར་ལ་སོགས་པའི་རྒྱུད་དང་། དེ་དག་གི་མན་ངག་བཀའ་གདམས་ལུགས་དང་། ཕྱག་རྒྱ་ཆེན་པོའི་སྐོར། གཅོད། ཞི་བྱེད། རྫོགས་ཆེན། སྦྱོར་དྲུག
རིམ་ལྔ་ལ་སོགས་པ་ཟབ་པ་དང་། རྒྱ་ཆེ་བའི་ཕ་རོལ་དུ་སོན་ཞིང་། མངོན་པར་ཤེས་པ་དང་། བསྐྱེད་རྫོགས་མཐར་ཕྱིན་པའི་རྟགས་དང་ལྡན་པ་དང་། བསྟན་པ་ལ་ཞུགས་པ་དང་། མ་ཞུགས་པའི་གདུལ་བྱ་མང་པོའི་དོན་མཛད་ནས། ཐུགས་མཉམ་པར་བཞག་པའི་ངང་ལས་མ་གཡོས་པར་ངོ་མཚར་བའི་རྟགས་དུ་མ་དང་བཅས་ཏེ་ཞི་བར་གཤེགས་པའི་ཚུལ་བསྟན་ཞིང་། དེ་ཉིད་ལ་རྩེ་གཅིག་ཏུ་མོས་ཤིང་དད་པ་དང་ལྡན་པ་རྣམས་ལ་འདི་ཉིད་དང་གཞན་དུ་བདེ་བ་ཕུན་སུམ་ཚོགས་པ་སྩོལ་བར་མཛད་པར་ཡིད་ཆེས་ཤིང་སྐུ་ཚེ་འདིའི་སྣང་བ་འགགས་མ་ཐག་པའམ། བར་དོ་ལ་སོགས་པ་རིང་པོར་མི་ཐོགས་པར་ཕྱག་རྒྱ་ཆེན་པོ་མངོན་དུ་མཛད་པ་ལ་ནི་ཐེ་ཚོམ་མེད་དོ། ། འདི་དག་ལ་ནི་རང་ཉིད་ཀྱི་མོས་པ་ཙམ་མ་ཡིན་པ་ཡིད་ཆེས་པའི་རྒྱུ་མཚན་མང་དུ་ཡོད་དེ་བྲི་བར་མ་སྤོབས་སོ། །
བདག་གི་བླ་མ་མཐའ་ཡས་མཁྱེན་བརྩེའི་མཛོད། ། བདག་ལ་ལུང་རྟོགས་ཡོན་ཏན་སྩོལ་མཛད་ཅིང་། ། རྣམ་པ་ཀུན་ཏུ་བརྩེ་བས་ལེགས་བསྐྱངས་པས། ། བདག་གི་འདྲེན་པའི་ནང་ནས་མཆོག་ཏུ་གྱུར། ། ཞེས་པ་ནི་བར་སྐབས་ཀྱི་ཚིགས་སུ་བཅད་པའོ། ། དེ་ལྟ་བུའི་དམ་པ་གཉིས་ཀྱི་ཐུགས་ཀྱི་རྒྱ་མཚོ་ལས་གདམས་ངག་འདི་ཉིད་དང་། གཞན་དང་གཞན་ཟབ་ཅིང་རྒྱ་ཆེ་ལ་རིན་ཐང་ཚད་མེད་པའི་མན་ངག་གི་ནོར་བུ་གནང་ཞིང་། གསུང་གི་བདུད་རྩིས་བློ་གྲོས་ཀྱི་ལྕེའི་དབང་པོ་ཚིམ་པར་མཛད་པ་ཡིན་ནོ། ། གཉིས་པ་གདམས་ངག་དངོས་ལ་གཉིས། སྟན་ཐོག་གཅིག་ཏུ་བསྒོམ་པའི་མན་ངག་ཉམས་སུ་བླང་ཚུལ་དང་།
དེ་ལས་གཞན་པའི་མན་ངག་ཉམས་སུ་བླང་བའི་ཚུལ་ལོ། ། དང་པོ་ལ་སྦྱོར་བ་ཐུན་མོང་གི་སྔོན་འགྲོ་བཞི་འབྲེལ་པ་ཅན་དུ་བསྒོམ་པ་དང་། དངོས་གཞི་བསྐྱེད་རིམ་དང་རྫོགས་རིམ་ཟུང་འབྲེལ་དུ་བསྒོམ་པ་དང་། རྗེས་བསྔོ་བ་དང་སྨོན་ལམ་ཟུང་འབྲེལ་དུ་ཉམས་སུ་བླང་བ་གསུམ་གྱི། དང་པོ་ལ་རྒྱུད་སྣོད་དུ་རུང་བར་བྱེད་པ་སྐྱབས་འགྲོ་སེམས་བསྐྱེད། སྡིག་སྒྲིབ་དག་པར་བྱེད་པ་ཡི་གེ་བརྒྱ་པ། ཚོགས་རྫོགས་པར་བྱེད་པ་མཎྜལ། བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་གྱི་ཁྲིད་བཞིའི་དང་པོ་ལ་གཉིས། ཐ་མལ་པ་དང་ལམ་ལོག་པ་ལས་ཁྱད་པར་དུ་བྱེད་པ་སྐྱབས་འགྲོ་དང་། ལམ་དམན་པ་ཉན་རང་ལས་ཁྱད་པར་དུ་བྱེད་པ་སེམས་བསྐྱེད་དོ། །
དང་པོ་ལ་ལྔ་ལས། སྐྱབས་སུ་འགྲོ་དགོས་པའི་རྒྱུ་མཚན་ནི། བདག་གཞན་སྡུག་བསྔལ་གྱི་དགྲ་བོས་རྟག་ཏུ་གཟིར་བས་བསྐྱབ་དགོས་པ་དང་། དེ་ལས་སྐྱོབ་པའི་དཔུང་གཉེན་དཀོན་མཆོག་གསུམ་མ་གཏོགས་པ་གཞན་སུའང་མེད་ཅིང་། གསུམ་ཁོ་ནས་སྐྱོབ་ནུས་པ་དང་། སྐྱེལ་མས་ཤ་འཁོན་གྱི་འཇིགས་པ་ལས་སྐྱོབ་པ་ལྟར་རང་གི་དད་པ་དྲག་པོས་སྐྱབས་སུ་སོང་ན་སྐྱོབ་མི་སྐྱོབ་ཐེ་ཚོམ་མི་ཟ་བའི་ཕྱིར་རོ། ། གཉིས་པ་གང་ལ་སྐྱབས་སུ་འགྲོ་བའི་རྟེན་བསམ་པ་ནི། མདུན་ཕྱོགས་ཀྱི་རྟེན་གྱི་ནམ་མཁར་རིན་པོ་ཆེའི་ཁྲིའི་སྟེང་དུ་ཤིན་ཏུ་ཡངས་ཤིང་མཛེས་པའི་པད་ཟླ་བརྩེགས་པའི་གདན་ཁྲི་སྣ་ཚོགས་ལ། དབུས་སུ་སངས་རྒྱས་ཐམས་ཅད་ཀྱི་ངོ་བོ་རྩ་བའི་བླ་མ་རྡོ་རྗེ་འཆང་གི་རྣམ་པ་ཅན་དང་། དེའི་ཕྱི་སྐོར་དུ་བརྒྱུད་པའི་བླ་མ།
དེའི་ཕྱི་སྐོར་དུ་ཡི་དམ་གྱི་ལྷ། དེའི་ཕྱི་རིམ་དུ་སངས་རྒྱས་དང་བྱང་སེམས། དེའི་ཕྱི་རིམ་དུ་ཉན་རང་། དེའི་ཕྱིར་ཆོས་སྐྱོང་སྲུང་མ་ཐམས་ཅད་ཀྱིས་བསྐོར་བར་དམིགས་སོ། ། གསུམ་པ་ཚུལ་ཇི་ལྟར་སྐྱབས་སུ་འགྲོ་བ་ནི། བདག་དང་སེམས་ཅན་ཐམས་ཅད་སངས་མ་རྒྱས་ཀྱི་བར་དུ་དཀོན་མཆོག་གསུམ་ལ་འཕྲལ་ཕུགས་ཀྱི་ལྟོས་པ་ཐམས་ཅད་ལིངས་ཀྱི་དོར་ཏེ། མགོ་བཅད་ཕང་བསྐྱུར་དང་། སྣ་ཐག་ལིངས་བསྐྱུར་གྱི་ཚུལ་གྱིས། དུས་ད་ནས་བཟུང་སྟེ་སངས་མ་རྒྱས་ཀྱི་བར་དུ་བླ་མ་ལ་འདྲེན་པ། ཡི་དམ་ལ་རྒྱུད་བྱིན་གྱིས་རློབ་པ།
སངས་རྒྱས་ལ་སྟོན་པ། ཆོས་ལ་ལམ། དགེ་འདུན་ལ་ལམ་སྒྲུབ་པའི་གྲོགས། མཁའ་འགྲོ་ཆོས་སྐྱོང་ལ་སྲུང་མ་ཞུ་སྙམ་དུ་ཞེ་ཐག་པ་ནས་བསམས་ཏེ། ངག་ཏུ་བླ་མ་བརྒྱུད་པ་དང་བཅས་པ་རྣམས་ལ། ཡི་དམ་དཀྱིལ་འཁོར་གྱི་ལྷ་ཚོགས་རྣམས་ལ། སངས་རྒྱས་བཅོམ་ལྡན་འདས་རྣམས་ལ། དམ་པའི་ཆོས་རྣམས་ལ། འཕགས་པའི་དགེ་འདུན་རྣམས་ལ། མཁའ་འགྲོ་ཆོས་སྐྱོང་བའི་སྲུང་མ་ཡེ་ཤེས་ཀྱི་སྤྱན་ཅན་རྣམས་ལ་སྐྱབས་སུ་མཆིའོ། །
ཞེས་ཀུན་ལ་སྦྱར་ཞིང་ཇི་ཙམ་མི་སྐྱོའི་བར་དུ་སྐྱབས་འགྲོ་བྱ། མཇུག་ཏུ་བླ་མ་ཡི་དམ་དཀོན་མཆོག་རིན་པོ་ཆེ་རྣམ་པ་གསུམ་མཁའ་འགྲོའི་ཚོགས་དང་བཅས་པ་རྣམས་ཀྱིས་བྱིན་གྱིས་བརླབ་ཏུ་གསོལ། དུས་འདི་ནས་བཟུང་ནས་སངས་མ་རྒྱས་ཀྱི་བར་དུ། སེམས་རྒྱུད་ལ་ཆོས་མིན་གྱི་རྣམ་རྟོག་གི་འགྱུར་བ་གང་ཡང་མི་འབྱུང་བར་ཆོས་རྣམས་ཀྱི་གནས་ལུགས་ཕྱིན་ཅི་མ་ལོག་པ་མངོན་དུ་འགྱུར་ཞིང་གཟུངས་ཐོབ་པར། ལམ་གྱི་སྙིང་པོ་ཐབས་ཤེས་ཟུང་འཇུག་གི་རྟོགས་པ་ཁྱད་པར་ཅན་ད་ལྟ་ཉིད་དུ་རྒྱུད་ལ་སྐྱེ་བར། གནས་སྐབས་སུ་ལམ་གྱི་བར་ཆད་མི་དང་མི་མ་ཡིན་པ་ལ་སོགས་པའི་ཉེར་འཚེ་ཐམས་ཅད་ཞི་བར། མཐར་ཐུག་དོན་གཉིས་མཐར་ཕྱིན་པའི་སངས་རྒྱས་ཀྱི་གོ་འཕང་ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ་ལོ། ། ཞེས་སྙིང་གི་དཀྱིལ་རྐང་གི་ཁོང་། རུས་པའི་གཏིང་ནས་གསོལ་བ་གདབ་བོ། ། བཞི་པ་སྐྱབས་འགྲོའི་བསླབ་བྱ་ནི།
སྐྱབས་གཞན་མི་ཚོལ། ཅི་ལ་ཐུག་ཀྱང་སྐྱབས་གསུམ་མི་སྤང་། སྐྱབས་སུ་སོང་བའི་ཕན་ཡོན་དྲན་པས་ཡང་ཡང་སྐྱབས་འགྲོ་ལ་གོམས་པར་བྱའོ། ། ལྔ་པ་ཕན་ཡོན་ལ་གཉིས་ལས། ཐུན་མོང་གི་ཕན་ཡོན། སངས་རྒྱས་བར་ཆུད། དགེ་བ་ཐམས་ཅད་ཀྱི་རྟེན་དུ་གྲུབ། ཉེས་པ་ཐམས་ཅད་ལས་སྐྱོབ་པར་འགྱུར་བའོ། ། ཐུན་མོང་མ་ཡིན་པའི་ཕན་ཡོན། ། སངས་རྒྱས་ལ་སྐྱབས་སུ་སོང་བས་སངས་རྒྱས་བདག་གི་སྟོན་པ་དང་།
བདག་ཉིད་མྱུར་དུ་སངས་རྒྱས་པར་འགྱུར། ཆོས་ལ་སྐྱབས་སུ་སོང་བས་ཆོས་བདག་གི་ལམ་དུ་འགྱུར་ཞིང་། བདག་ཉིད་ཀྱང་ཆོས་ཟབ་མོ་མྱུར་དུ་སྟོན་པར་འགྱུར། དགེ་འདུན་ལ་སྐྱབས་སུ་སོང་བས་དགེ་འདུན་གྱིས་བདག་གི་གྲོགས་མཛད་ཅིང་། བདག་ཉིད་ཀྱང་མྱུར་དགེ་འདུན་གྱི་ཚོགས་སྡུད་པར་འགྱུར་བའོ། ། གཉིས་པ་སེམས་བསྐྱེད་པ་ལ་ལྔ་ལས། དང་པོ་སེམས་བསྐྱེད་པའི་རྒྱུ་མཚན་ནི། ཁམས་གསུམ་གྱི་སེམས་ཅན་ཐམས་ཅད་དྲིན་ཅན་གྱི་ཕ་མ་ཡིན་པས་དྲིན་ལན་གླན་དགོས་ཤིང་། དེ་ཐམས་ཅད་སྡུག་བསྔལ་དང་སྡུག་བསྔལ་གྱི་རྒྱུས་དབྱེན་བཅོས་ལ། དེ་ལས་སྒྲོལ་བའི་ནུས་པ་སངས་རྒྱས་མ་གཏོགས་པ་སུ་ལའང་མེད་པས།
བདག་ཀྱང་སངས་མ་རྒྱས་ན་སྡུག་བསྔལ་རྒྱུ་བཅས་ལས་སྐྱོབ་པའི་ནུས་པ་མེད་ལ། སངས་རྒྱས་ཐོབ་པའི་རྒྱུའི་གཙོ་བོ་བྱང་ཆུབ་ཀྱི་སེམས་ཡིན་པའི་ཕྱིར་རོ། ། གཉིས་པ་སེམས་བསྐྱེད་བླང་བའི་ཡུལ་ནི་སྔར་བཞིན་ནོ། ། གསུམ་པ་ཚུལ་ཇི་ལྟར་བསྐྱེད་པ་ནི། ཁམས་གསུམ་གྱིས་བསྡུས་པའི་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་དོན་དུ་ལམ་ཆ་ཚང་གི་གདམས་ངག་ཉམས་སུ་བླང་ལ་སེམས་ཅན་གྱི་དོན་ཅི་ནུས་ཀྱིས་བསྒྲུབ་ཅིང་། བྱང་ཆུབ་སེམས་དཔའི་བསླབ་བྱ་རྣམས་ལ་བསླབ་སྙམ་པའི་བསམ་པས། བླ་མ་ཡི་དམ་ལྷར་བཅས་དང་། ། སངས་རྒྱས་བྱང་ཆུབ་སེམས་དཔའི་ཚོགས། ། བདག་ལ་དགོངས་པར་མཛད་དུ་གསོལ། །
བདག་གཞན་དོན་སླད་བྱང་ཆུབ་བར། ། ཇི་ལྟར་སྔོན་གྱི་བདེ་གཤེགས་ཀྱིས། ། བྱང་ཆུབ་ཐུགས་ནི་བསྐྱེད་པ་དང་། ། བྱང་ཆུབ་སེམས་དཔའི་བསླབ་པ་ལ། ། རིམ་པ་བཞིན་དུ་བསླབ་པ་ལྟར། ། དེ་བཞིན་འགྲོ་ལ་ཕན་དོན་དུ། ། བྱང་ཆུབ་སེམས་ནི་བསྐྱེད་བགྱི་ཞིང་། ། བྱང་ཆུབ་སེམས་དཔའི་བསླབ་པ་ལའང་། ། རིམ་པ་བཞིན་དུ་བསླབ་པར་བགྱི། ། ཞེས་ལན་གསུམ་གྱིས་སྨོན་འཇུག་གི་སེམས་བསྐྱེད་དོ། །
བཞི་པ་སེམས་བསྐྱེད་པའི་བསླབ་བྱ་ནི་གསུམ་སྟེ། སེམས་དེ་ཉིད་གཞན་དོན་དུ་བསྐྱེད་པའི་རྒྱུ་མཚན་བློ་ལ་བཞག་ནས། དངོས་དང་བརྒྱུད་པས་ཅི་ནུས་ཀྱིས་སེམས་ཅན་ལ་ཕན་འདོགས་པ་དང་། དེའི་དོན་དུ་རྫོགས་པའི་སངས་རྒྱས་ཐོབ་དགོས་པའི་རྒྱུ་མཚན་བློ་ལ་བཞག་ནས། བྱང་ཆུབ་ཆེན་པོ་ཐོབ་འདོད་ཀྱི་འདུན་པ་དྲག་པོས་རང་ཉིད་ལམ་བསྒྲུབ་པ་ལ་བརྩོན་པ་དང་། གནས་སྐབས་དང་མཐར་ཐུག་གི་ཕན་ཡོན་བློ་ལ་བཞག་ནས་སེམས་དེ་ཉིད་ལ་ཡང་ཡང་གོམས་པར་བྱེད་པའོ། ། དེ་ལ་བླ་མ་གཉན་གྱི་ཞལ་ནས། དེ་ལྟ་བུའི་བསམ་སྦྱོར་འཇུག་པ་གཅིག་པའི་བྱང་ཆུབ་ཀྱི་སེམས་སྔ་དྲོ་ཡོད་ན་སྔ་དྲོ་དང་། གུང་ལ་ཡོད་ན་གུང་། ཕྱི་དྲོ་ཡོད་ན་ཕྱི་དྲོ།
རྟག་ཏུ་ཡོད་ན་རྟག་ཏུ་བྱང་ཆུབ་སེམས་དཔའ་དང་སེམས་མ་ཡིན་པ་ཡེ་མེད་ན་རྒྱལ་སྲས་ཀྱི་མིང་མི་ཐོབ་གསུང་ངོ་། ། ལྔ་པ་ཕན་ཡོན་ལ་གཉིས་ཏེ། ཐུན་མོང་གི་ཕན་ཡོན། ཐེག་པ་ཆེན་པོའི་ལམ་དུ་ཚུད་པ་དང་། དགེ་བ་རྒྱ་ཆེན་པོ་འཕེལ་ཞིང་མི་ཟད་པ་དང་། སྲིད་ཞིའི་ཉེས་པ་ཐམས་ཅད་ལས་སྐྱོབ་པར་འགྱུར་བའོ། ། ཐུན་མོང་མ་ཡིན་པའི་ཕན་ཡོན། གཞན་དོན་དུ་སེམས་བསྐྱེད་པས་སེམས་ཅན་གྱི་མགོན་ཁྱད་པར་ཅན་དུ་འགྱུར་བ་དང་། སངས་རྒྱས་སུ་སེམས་བསྐྱེད་པའི་སངས་མ་རྒྱས་བར་དུ་བསམ་སྦྱོར་མི་ཟད་པ་དང་། བར་མ་དོར་ཆུད་ཟོས་པར་མི་འགྱུར་བ་དང་།
གཞན་དོན་དང་སངས་རྒྱས་ཐོབ་འདོད་གཉིས་ཀ་དང་ལྡན་པའི་འདུན་པ་ཕུན་སུམ་ཚོགས་པའི་རྒྱུས་མྱུར་དུ་བླ་ན་མེད་པའི་བྱང་ཆུབ་ཐོབ་པར་ངེས་པའོ། ། གཉིས་པ་སྡིག་སྒྲིབ་དག་པར་བྱེད་པ་ཡི་གེ་བརྒྱ་པ་ལ་ལྔའི། དང་པོ་ཡིག་བརྒྱ་ཟླ་དགོས་པའི་རྒྱུ་མཚན་ནི། འཁོར་བ་སྡུག་བསྔལ་བའང་སྡིག་སྒྲིབ་བསགས་པ་ལས་བྱུང་བ་ཡིན་ཞིང་། སངས་རྒྱས་ཐོབ་པ་ལའང་སྒྲིབ་གཉིས་སྤང་དགོས་ལ། དེ་སྤོང་བའི་ཐབས་ཀྱང་རྡོ་རྗེ་སེམས་དཔའི་བཟླས་སྒོམ་འདི་ཉིད་མཆོག་ཏུ་བསྔགས་ཏེ་ཚེགས་ཆུང་ལ་ཕན་ཡོན་ཆེ་བའི་ཕྱིར་རོ། ། གཉིས་པ་ལྷ་བསྒོམ་པ་ནི། རང་གི་སྤྱི་བོར་པདྨ་དང་ཟླ་བའི་སྟེང་དུ་ཧཱུྃ་ལས་རྡོ་རྗེ་དཀར་པོ་ལྟེ་བ་ལ་ཧཱུྃ་གིས་མཚན་པ་ཞུ་བ་ལས་རྡོ་རྗེ་སེམས་དཔའ་དཀར་པོ་ཞལ་གཅིག་ཕྱག་གཉིས་པ་རྡོ་རྗེ་དྲིལ་བུ་འཛིན་པས་ཡུམ་ལ་འཁྱུད་པ། ཡུམ་རྡོ་རྗེ་སྙེམས་མ་དཀར་མོ་གྲི་གུག་དང་ཐོད་པ་འཛིན་པས་ཡབ་ལ་འཁྱུད་པ། གཉིས་ཀའང་རུས་པ་དང་རིན་པོ་ཆེས་བརྒྱན་པའི་དཔྲལ་བར་ཨོཾ།
མགྲིན་པར་ཨཱཿ སྙིང་ཁར་ཧཱུྃ་བསམ། ཛཿཧཱུྃ་བཾ་ཧོཿ སངས་རྒྱས་ཐམས་ཅད་གཉིས་སུ་མེད་པར་བསྟིམས་ལ། དེ་ལ་བདག་གི་སྡིག་པ་དང་སྒྲིབ་པ་ཐམས་ཅད་སྦྱང་དུ་གསོལ་བ་བཏབ་པས། ཡབ་ཡུམ་གཉིས་ཀའི་ཐུགས་ཀའི་ཟླ་བའི་སྟེང་གི་རྡོ་རྗེའི་ལྟེ་བ་ལ་ཧཱུྃ་གི་ཡི་གེ་སྔགས་ཀྱིས་ཕྲེང་བས་བསྐོར་བ་ལས་འོད་འཕྲོས། ཕྱོགས་བཅུའི་རྒྱལ་བ་སྲས་བཅས་ཐམས་ཅད་མདུན་གྱི་ནམ་མཁར་སྤྱན་དྲངས། ཐུགས་བསྐུལ་བས་སྙོམས་པར་ཞུགས་པའི་སྦྱོར་མཚམས་ནས་བདུད་རྩིའི་རྒྱུན་འོ་མ་ལྟ་བུ་བྱུང་། ཡབ་ཡུམ་གྱི་ཚངས་བུག་ནས་ཞུགས་སྐུ་གང་སྟེ་ཐུགས་ཀའི་ཧཱུྃ་དང་སྐུའི་ཆ་ཤས་ལས་འཛག་པ་རང་གི་ཚངས་བུག་ནས་བྱོན། ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་ནད་གདོན་ཐམས་ཅད་རྣག་ཁྲག་གམ་དུད་ཁུའི་རྣམ་པས་བཤང་གཅིའི་སྒོ་དང་།
རྐང་ལག་གི་སོར་མོ་བ་སྤུའི་བུ་ག་ནས་ཕྱིར་འཐོན། ལུས་ཐམས་ཅད་བདུད་རྩིས་གང་བ་ལ་ཡིད་གཏད་དེ། གསུམ་པ་སྔགས་བཟླས་པ་ནི། ཨོཾ་ཤྲཱི་བཛྲ་ཧེ་རུ་ཀ་ས་མ་ཡ། མ་ནུ་པཱ་ལ་ཡ། བཛྲ་ཧེ་རུ་ཀ་ཏེ་ནོ་པ་ཏིཥྛ། ཌིདྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ།
སརྦྦ་སིདྷི་མྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲཱི་ཡཿཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ་ག་ཝན། ཧེ་རུ་ཀ མ་མེ་མུཉྩ་ཧེ་རུ་ཀོ་བྷ་ཝ། མ་ཧཱ་ས་མ་ཡ་སཏྭ་ཨཱཿཧཱུྃ་ཕཊ། ཅེས་ཅི་ནུས་བཟླས་པའི་རྗེས་སུ། བདག་ནི་མི་ཤེས་རྨོངས་པས་ཏེ། །
དམ་ཚིག་ལས་ནི་འགལ་ཞིང་ཉམས། ། བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོའི་བདག་ཉིད་ཅན། འགྲོ་བའི་གཙོ་ལ་བདག་སྐྱབས་མཆི། ། ཞེས་དང་། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་པ་དང་སྒྲིབ་པ་ཉེས་ལྟུང་གི་ཚོགས་ཐམས་ཅད་བྱང་ཞིང་དག་པར་བྱིན་གྱིས་བརླབ་ཏུ་གསོལ། ཞེས་བརྗོད་དོ། ། བཞི་པ་དེ་ཁོ་ན་ཉིད་བསྒོམ་པ་ནི།
མདུན་གྱི་བླ་མ་ཡི་དམ་རྒྱལ་བ་སྲས་བཅས་རྣམས་འོད་དུ་ཞུ། རྡོར་སེམས་ཡབ་ཡུམ་ལ་ཐིམ། དེ་འོད་དུ་ཞུ་བདག་གི་སྤྱོ་བོ་ནས་ཐིམ་པས་ལུས་འོད་ཀྱིས་ཁེངས། ལས་ཉོན་ལས་བྱུང་བའི་རྣམ་སྨིན་གྱི་ལུས་ཤ་ཁྲག་ལ་སོགས་པ་དག་ནས་སྦྲུལ་ཤུན་པ་བརྗེས་པ་ལྟར། རྡོར་སེམས་ཆུ་ཟླ་ལྟ་བུ་སྣང་ལ་རང་བཞིན་མེད་པའི་སྐུར་གྱུར་པར་བསམས་པའི་ངང་ལ་བློ་གནས་ཚད་དུ་བཞག་གོ ། ལྔ་པ་རྗེས་བསྔོ་བ་ནི། དེ་ལས་མ་གཡོས་བཞིན་དུ། བདག་གི་དགེ་བ་འདི་ལ་བརྟེན་ནས་བདག་གཞན་གྱི་སྡིག་སྒྲིབ་དག་ནས་སངས་རྒྱས་པར་གྱུར་ཅིག་སྙམ་པའི་འདུན་པས། བདག་གི་དགེ་བ་འདི་ཡིས་ནི། ། སེམས་ཅན་གཅིག་ཀྱང་མ་ལུས་པར། །
སྡིག་པ་ཐམས་ཅད་སྤངས་ནས་ནི། ། རྟག་ཏུ་དགེ་བ་སྤྱོད་པར་ཤོག ། ཅེས་བརྗོད་དོ། ། གསུམ་པ་ཚོགས་རྫོགས་པ་མཎྜལ་གྱི་ཁྲིད་ལ་ལྔ་ལས། མཎྜལ་འབུལ་དགོས་པའི་རྒྱུ་མཚན་ནི། སངས་རྒྱས་ཐོབ་པ་ལ་བསོད་ནམས་ཀྱི་ཚོགས་རྫོགས་དགོས་ཤིང་། དེའི་ཐབས་ཀྱང་མཎྚལ་དབུལ་བ་ཉིད་མཆོག་ཡིན་ཏེ། རྒྱུ་ཆུང་ལ་ཕར་ཕྱིན་དྲུག་རྫོགས་པར་བྱེད་པའི་ཕྱིར་རོ། ། གཉིས་པ་གང་ལ་འབུལ་བའི་ཡུལ་ནི། སྐྱབས་འགྲོའི་རྟེན་བསམ་པ་དང་འདྲའོ། །
གསུམ་པ་ཇི་ལྟར་འབུལ་བའི་ཚུལ་ནི། རང་གི་འབྱོར་བ་དང་བསྟུན་པའི་མཎྜལ་ས་རྡོ་ཤིང་རིན་པོ་ཆེ་ལས་བྱས་པ་དེ་ཉིད། རྒྱུ་བདག་གཞན་གྱིས་དུས་གསུམ་དུ་བསགས་པའི་སྒོ་གསུམ་གྱི་དགེ་ཚོགས་ལས་གྲུབ་པ། རྒྱ་སྟོང་གསུམ་གྱི་འཇིག་རྟེན་གྱི་ཁམས་དང་མཉམ་པ། ཕྱི་ལྕགས་རི་ཆེན་པོ་གཅིག་གིས་བསྐོར་བར་དམིགས་ཏེ། ཨོཾ་བཛྲ་བྷཱུ་མི་ཨཱཿཧཱུྃ་ཞེས་པས་བྱིན་གྱིས་བརླབས་ནས་འོག་ཐམས་ཅད་གསེར་གྱི་ས་གཞིར་བསམས་ལ། ཨོཾ་བཛྲ་ཨུ་ད་ཀ་ཧཱུྃ། ཞེས་པས་བྱིན་གྱིས་བརླབས་པའི་བའི་ལྕི་བ་ཆུ་དང་བཅས་པས་ཁྱེ་མ་མེད་པར་བྱུག་ཅིང་། ཨོཾ་བཛྲ་རེ་ཁེ་ཨཱཿཧཱུྃ་ཞེས་པས་དབུས་སུ་མེ་ཏོག་གཅིག་གཞག་གོ ། དེ་ནས་དབུས་དང་གཡས་སྐོར་གྱི་ཕྱོགས་བཞི་དང་།
དེ་དག་གི་གཡས་གཡོན་དང་། ནང་གི་རི་རབ་དང་གླིང་གི་ཕྱོགས་མཚམས་སུ་ཤར་དང་མེ་ནས་བརྩམས་ནས་མེ་ཏོག་གི་ཚོམ་བུ་རེ་བཞག་ཅིང་། གླིང་བཞི་གླིང་ཕྲན་བརྒྱད། རིན་པོ་ཆེ་སྣ་བདུན་དང་གཏེར་ཆེན་པོར་མོས་ཏེ། ཨོཾ་ཧཾ་མ་ཧཱ་མེ་ར་བེ་ན་མཿཨོཾ་ཡཾ་པཱུརྦ་བི་དེ་ཧཱ་ཡ་ན་མཿ ཨོཾ་རཾ་ཛམྦུ་དྭི་པ་ན་མཿ ཨོཾ་ཁཾ་ཨ་པ་ར་གོ་དཱ་ནཱི་ཡེ་ན་མཿ ཨོཾ་བཾ་ཨུཏཱ་ར་ཀ་ར་བེ་ན་མཿ ཞེས་དང་། ཨོཾ་ཨ་ཨུ་པ་དྭི་པཱ་ཡ་ན་མཿ
ཨོཾ་ར་ཨུ་པ་དྭི་པཱ་ཡ་ན་མཿ ཨོཾ་ལ་ཨུ་པ་དྭི་པཱ་ཡ་ན་མཿ ཨོཾ་བ་ཨུ་པ་དྭི་པཱ་ཡ་ན་མཿ ཞེས་པ་ལན་གཉིས་དང་། ཨོཾ་ཡ་ག་ཛ་རཏྣ་ཡ་ན་མཿ ཨོཾ་ཡ་ག་ཛ་རཏྣཱ་ཡ་ན་མཿ ཨོཾ་པུ་རུ་ཥ་རཏྣཱ་ཡ་ན་མཿ ཨོཾ་ལ་ཨ་ཤྭ་རཏྣཱ་ཡ་ན་མཿ ཨོཾ་བ་ཧསྟི་རཏྣཱ་ཡ་ན་མཿ ཨོཾ་ཡ་ཁཌྒ་རཏྣ་ན་མཿ
ཨོཾ་ར་ཙ་ཀྲ་རཏྣཱ་ཡ་ན་མཿ ཨོཾ་ལ་མ་ཧཱ་མ་ཎི་རཏྣཱ་ཡ་ན་མཿ ཨོཾ་བ་མ་ཧཱ་ནི་དྷི་རཏྣཱ་ཡ་ན་མཿ ཞེས་དང་ཿ རི་རྒྱལ་གྱི་མདུན་དང་རྒྱབ་ཏུ་ཚོམ་བུ་རེ་བཞག་པ་ཉི་མ་དང་ཟླ་བར་མོས་ཏེ། ཨོཾ་སཱུརྻཱ་ཡ་ན་མཿ ཨོཾ་ཙནྡྲཱ་ཡ་ན་མཿ ཞེས་སྙོག་མེད་རྡོ་རྗེས་མཛད་པའི་མཎྜལ་གྱི་ཆོ་ག་ལྟར་རམ། ཡང་ན་ཚོམ་བུ་བདུན་མར་བྱས་ཏེ། དབུས་སུ་རི་བོ་མཆོག་རབ།
ཤར་ལུས་འཕགས། ལྷོ་འཛམ་བུ་གླིང་། ནུབ་བ་ལང་སྤྱོད། བྱང་སྒྲ་མི་སྙན། ཉི་མ་དང་ཟླ་བ། དབུས་སུ་རིན་ཆེན་བདུན། བཀྲ་ཤིས་ཀྱི་རྫས་བརྒྱད། གཏེར་ཆེན་པོའི་བུམ་པ་ལ་སོགས་པ་ལྷ་དང་མིའི་འདོད་པའི་ཡོན་ཏན་མ་ཚང་བ་མེད་པ་ས་གཞི་དང་ནམ་མཁའ་ཐམས་ཅད་ཁེངས་པ་ཀུན་ཏུ་བཟང་པོའི་མཆོད་སྤྲིན་ལྟ་བུ་དམིགས་ནས། ཆོས་རྗེ་པས་མཛད་པའི་ཚིག ཞིང་ཁམས་རྣམ་པར་དག་པ་འདི། །
དབུས་ཀྱི་རི་རྒྱལ་རི་རབ་ལ། ། གླིང་བཞི་འདོད་ཡོན་ལྔ་ཡིས་བརྒྱན། ། ཉི་མ་ཟླ་བ་སྐོར་བ་བྱེད། ། ལྷ་མིའི་ལོངས་སྤྱོད་ཕུན་སུམ་ཚོགས། ། རྒྱལ་སྲིད་རིན་ཆེན་རྣམ་པ་བདུན། ། འདོད་འཇོའི་བ་དང་དཔག་བསམ་ཤིང་། ། མ་རྨོས་ལོ་ཐོག་གསེར་དང་དངུལ། ། འབྲུ་བཟང་ལོངས་སྤྱོད་བསམ་མི་ཁྱབ། ། དངོས་པོ་བཟང་ལ་གྱ་ནོམ་པ། ། བླ་མ་སངས་རྒྱས་རྣམས་ལ་འབུལ། །
རྫོགས་པའི་སངས་རྒྱས་ཐོབ་པར་ཤོག ། ཨོཾ་གུ་རུ་བུདྡྷ་བོ་དྷི་ས་ཏྭ་མཎྜལ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། ཞེས་བརྗོད་ཅིང་། ཇི་སྲིད་མི་སྐྱོའི་བར་དུ་དབུལ་ལོ། ། བཞི་པ་མཇུག་གི་བྱ་བ་ནི། མཎྜལ་ཕུལ་བའི་རྗེས་སུ་འདོད་པའི་དོན་གང་ཡིན་པ་གྲུབ་པར་གསོལ་བ་གདབ་ཅིང་། དགེ་བ་འདི་ཡིས་སྐྱེ་བོ་ཀུན། ། བསོད་ནམས་ཡེ་ཤེས་ཚོགས་རྫོགས་ཏེ། ། བསོད་ནམས་ཡེ་ཤེས་ལས་བྱུང་བ། ། དམ་པ་གཉིས་ནི་ཐོབ་པར་ཤོག །
ཅེས་བསྔོས་ནས། ཚོགས་རྟེན་དང་མཎྜལ་བཛྲ་མུཿས་གཤེགས་སུ་གསོལ། ལྔ་པ་ཕན་ཡོན་ནི། བ་ཡི་ལྕི་བ་ཆུར་བཅས་སྦྱིན་པ་སྟེ། ། ལེགས་པར་བྱུག་པར་བྱེད་པ་ཚུལ་ཁྲིམས་སོ། ། སྲིན་དང་གྲོག་སྦུར་བསལ་བ་བཟོད་པ་ཡིན། ། བྱ་བ་ལ་ནི་ཉེར་ཞུགས་བརྩོན་འགྲུས་ཏེ། ། དེ་ལ་སྐད་ཅིག་སེམས་ནི་གཅིག་བྱེད་པ། ། བསམ་གཏན་ཤེས་རབ་རི་མོ་གསལ་བའོ། ། ཐུབ་པའི་མཎྜལ་བྱས་པ་ཡིས། །
ཕ་རོལ་ཕྱིན་པ་འདི་དྲུག་ཐོབ། ། གསེར་གྱི་མདོག་ཏུ་འགྱུར་བ་སྟེ། ། ནད་རྣམས་ཀུན་དང་བྲལ་བར་འགྱུར། ། ཟླ་བ་ལྟར་མཛེས་གསལ་བ་ཡིས། ། ལྷ་དང་མི་ནི་དམ་པར་སྐྱེ། ། ནོར་དང་གསེར་ནི་འབྱོར་བ་ཡི། ། རྒྱལ་པོའི་རིགས་སུ་སྐྱེ་བར་འགྱུར། ། བདེ་བར་གཤེགས་པའི་ཕོ་བྲང་མཆོག ། མཎྜལ་གང་ཞིག་བྱེད་པ་དང་། ། སྡིག་པ་ཐམས་ཅད་མི་བྱེད་ཅིང་། །
དགེ་བ་ཕུན་སུམ་ཚོགས་པ་དང་། ། རང་གི་སེམས་ནི་ཡོངས་འདུལ་བ། ། འདི་དག་སངས་རྒྱས་རྣམས་ཀྱིས་བསྔགས། ། ཞེས་དགྲ་ལས་རྒྱལ་བས་གསང་བའི་མཎྜལ་གྱི་ཆོ་གར་དྲངས་པ་ལྟར་རོ། ། བཞི་པ་བྱིན་རླབས་འཇུག་པ་བླ་མའི་རྣམ་འབྱོར་གྱི་ཁྲིད་ལ་ལྔ་ལས། དང་པོ་བླ་མ་ལ་གསོལ་བ་གདབ་དགོས་པའི་རྒྱུ་མཚན་ནི། ཚེ་འདི་ཕྱིའི་བདེ་སྐྱིད་དང་མཆོག་ཐུན་མོང་གི་དངོས་གྲུབ་འགྲུབ་པའི་རྟེན་འབྲེལ་གསང་སྔགས་པས་བླ་མ་ལ་བརྟེན་ནས་སྒྲིག་དགོས་པས། རྒྱུད་ལ་བྱིན་རླབས་མ་ཞུགས་པ་འཇུག་ཅིང་། ཞུགས་པ་མི་ཉམས་ཤིང་འཕེལ་བར་བྱེད་པ་ལ་བླ་མ་ལ་མོས་གུས་བྱེད་དགོས་ལ། དེའང་མོས་གུས་ཆེ་ན་བྱིན་རླབས་ཆེ།
འབྲིང་ན་འབྲིང་། ཐ་མ་ན་ཐ་མ་ལས་མི་འབྱུང་བས། སངས་རྒྱས་ཀྱི་འདུ་ཤེས་སྐྱེས་ན་སངས་རྒྱས་ཀྱི་བྱིན་རླབས་འཇུག་པ་ནས་ཐ་མའི་བར་དུ་བསྒྲེས་པ་འབྱུང་བའི་ཕྱིར་རོ། ། གཉིས་པར་བླ་མ་བསྒོམ་པའི་ཚུལ་དངོས་ནི། རང་གི་སྨིན་མཚམས་གྱི་ཐད་ཀར་རིན་པོ་ཆེའི་ཁྲི་པདྨ་དང་ཟླ་བའི་གདན་ལ་རྩ་བའི་བླ་མ་རྡོ་རྗེ་འཆང་གི་ངོ་བོ། སྐུ་མདོག་སྔོན་པོ། ཞལ་གཅིག་ཕྱག་གཉིས་གཡས་རྡོ་རྗེ་གཡོན་དྲིལ་བུ་ཐུགས་ཀར་བསྣོལ་ནས་འཛིན་པ། རིན་པོ་ཆེ་དང་རུས་པའི་རྒྱན་དུ་མས་སྤྲས་པ། ཐུགས་ཏིང་ངེ་འཛིན་གྱི་སྒོ་དུ་མ་ལ་མཉམ་པར་བཞུགས་པའི་ཐུགས་ཀ་ནས་འོད་འཕྲོས། བརྒྱུད་པའི་བླ་མ་ཡི་དམ།
དཀོན་མཆོག་གསུམ་སྤྲིན་ཕུང་གཏིབས་པ་ལྟར་སྤྱན་དྲངས་ལ་རྩ་བའི་བླ་མ་དབྱེར་མེད་དུ་ཐིམ་པར་བསྒོམ། གསུམ་པ་ཚུལ་ཇི་ལྟར་གསོལ་བ་གདབ་པ་ནི། བླ་མ་དེ་ཉིད་དཀོན་མཆོག་གསུམ་གྱི་ངོ་བོ། བླ་མ་ཀུན་འདུས་པའི་བདག་ཉིད་འཇིག་རྟེན་ལས་འདས་པའི་དངོས་གྲུབ་ཐམས་ཅད་ཀྱི་རྩ་བ། ཚེ་འདི་དང་ཕྱི་མའི་བདེ་སྐྱིད་ཐམས་ཅད་ཀྱི་འབྱུང་གནས་ཡིན་ངེས་སྙམ་དུ་བསམས་ལ། མཆོད་པའི་ཚོགས་ཀྱིས་མཆོད། དགྲ་གཉེན་དང་བར་མ་ལུས་ལོངས་སྤྱོད་དགེ་བའི་རྩ་བ་ཐམས་ཅད་ལྟོས་པ་མེད་པར་ཕུལ་བར་མོས་ཏེ། དོན་དྲན་བཞིན་པས། ། བླ་མ་རྣམས་ལ་བདག་ཕྱག་འཚལ། ། བླ་མ་རྣམས་ལ་བདག་སྐྱབས་མཆི། །
བདག་ནི་ཁྱོད་ལ་རྣམ་ཀུན་འབུལ། ། སྡིག་པ་ཐམས་ཅད་བཤགས་པར་བགྱི། ། འགྲོ་བའི་དགེ་ལ་རྗེས་ཡི་རང་། ། དམ་ཆོས་འཁོར་ལོ་མཆོག་བསྐོར་དང་། ། ཡོངས་སུ་མྱ་ངན་འདའ་ཡང་ཕྱིར། ། བདག་ནི་ཁྱེད་ལ་གསོལ་བ་འདེབས། ། འདི་སོགས་དགེ་བའི་ལས་རྣམས་ནི། ། བྱང་ཆུབ་བླ་ན་མེད་པར་བསྔོ། ། ཞེས་ཡན་ལག་བདུན་སྔོན་དུ་འགྲོ་བས་མཆོག་ཐུན་མོང་གི་དོན་དུ་གསོལ་བ་དྲག་ཏུ་གདབ་བོ། ། བཞི་པ་ལྟ་བ་བསྐྱང་བ་ནི།
བླ་མ་དེ་ཉིད་དགྱེས་བཞིན་པར་རང་གི་སྤྱི་བོར་བྱོན་འོད་དུ་ཞུ། ཚངས་བུག་ནས་ཐིམ་སྟེ། རང་གི་སྒོ་གསུམ་དང་བླ་མའི་སྐུ་གསུང་ཐུགས་དབྱེར་མེད་དུ་གྱུར་པར་བསམས་ཏེ་མཉམ་པ་ཉིད་ཀྱི་ངང་ལ་སྒོ་གསུམ་མ་བཅོས་པའི་ཚུལ་གྱིས་རང་ལུགས་སུ་གཟུང་འཛིན་གྱི་དྲི་མས་དབེན་པར་བློ་གནས་ཚད་དུ་བཞག་ཅིང་། རྗེས་སུ་བསྔོ་བས་རྒྱས་བཏབ་ལ། སྤྱོད་ལམ་ཐམས་ཅད་དུ་ལྟ་བ་དེ་དྲན་པར་བྱ་ཞིང་བསྐྱང་ངོ་། ། ལྔ་པ་བསླབ་བྱ་ནི། བླ་མ་ལ་ལུས་ཕུལ་བ་ཡིན་པས། བླ་མའི་བྱ་བ་བསྒྲུབ་དགོས་ཏེ། བླ་མའི་བྱ་བ་ཐོས་བསམ་སྒོམ་གསུམ་དང་གཞན་དོན་ཡིན་པས་སྒོ་གསུམ་དེ་ལ་འདུད་ཅིང་། ལུས་ཀྱིས་བླ་མའི་ཞབས་ཏོག་ཅི་འགྲུབ་འགྲུབ།
ལོངས་སྤྱོད་ཕུལ་བ་ཡིན་པས། ལོངས་སྤྱོད་བླ་མ་དཀོན་མཆོག་གི་ཕྱོགས་དང་གཞན་དོན་དུ་གཏང་། དགྲ་གཉེན་བར་མ་དགེ་རྩ་ཐམས་ཅད་བླ་མ་ལ་ཕུལ་བ་ཡིན་པས་ཆགས་སྡང་ཅི་བྱས་ཀྱང་། བླ་མའི་རྫས་ལ་བརྣབ་སེམས་དང་གནོད་སེམས་སུ་འགྱུར་བའི་ཕྱིར་སུ་ལ་ཡང་མ་ཆགས་ཤིང་སྡང་བ་མེད་པ་ལ་བསླབ་བོ། ། གཉིས་པ་དངོས་གཞི་བསྐྱེད་རིམ་དང་རྫོགས་རིམ་ཟུང་འབྲེལ་དུ་བསྒོམ་པ་ལ་གཉིས་ལས། ཟུང་འབྲེལ་དུ་བསྒོམ་དགོས་པའི་རྒྱུ་མཚན་ནི། རྡོ་རྗེ་འཆང་གིས་ཀྱང་། རིམ་པ་གཉིས་ལ་མ་བརྟེན་པར་རྒྱུད་གང་ཡང་མ་གསུངས་ཤིང་། གཉིས་ཁོ་ན་ལ་བརྟེན་ནས་གསུངས་པའི་ཕྱིར་དང་། ལམ་སྔ་མ་སྔ་མ་ལ་མ་བརྟེན་པར་ཕྱི་མ་ཕྱི་མ་བསྒོམ་མི་ནུས་པའི་ཕྱིར་དང་།
སྦྱང་གཞི་སེམས་ཅན་གྱི་སེམས་རྒྱུད་ཀྱང་གསལ་སྟོང་ཟུང་འཇུག་ཡིན་པའི་ཕྱིར་དང་། དེ་སྦྱོང་བྱེད་ཀྱི་ལམ་ཐམས་ཅད་ཀྱང་ཟུང་འཇུག་ཏུ་ཉམས་སུ་མ་བླངས་ན་ཞེན་པ་མི་སྤོང་ཞིང་། འབྲས་བུ་སྐུ་གཉིས་ཟུང་དུ་འཇུག་པའི་སངས་རྒྱས་མངོན་དུ་བྱ་དགོས་པའི་ཕྱིར་རོ། ། དེ་དག་རིམ་པ་ལྟར། ཀྱེ་རྡོ་རྗེར། བསྐྱེད་པའི་རིམ་པ་ཉིད་དང་ནི། ། རྫོགས་པ་ཡི་ཡང་རིམ་པ་ཉིད། ། རིམ་གཉིས་མཉམ་པར་གནས་ནས་ནི། ། རྡོ་རྗེ་ཅན་གྱི་ཆོས་འཆད་དོ། ། ཞེས་དང་།
རིམ་པ་ལྔ་པར། ཀླུའི་བློའི་ཞབས་ཀྱིས་ཀྱང་། ། བསྐྱེད་པའི་རིམ་པ་ལེགས་གནས་ཏེ། ། རྫོགས་པའི་རིམ་པ་འདོད་རྣམས་ལ། ། ཐབས་ནི་རྫོགས་པའི་སངས་རྒྱས་ཀྱིས། ། ལམ་ནི་སྐས་ཀྱི་རིམ་བཞིན་གསུངས། ། ཞེས་དང་། འཕགས་པ་བརྒྱད་སྟོང་པ་ལས་ཀྱང་། སེམས་ནི་སེམས་མ་མཆིས་ཏེ། སེམས་ཀྱི་རང་བཞིན་ནི་འོད་གསལ་བའོ། །
ཞེས་དང་། དུས་ཀྱི་འཁོར་ལོར་ཡང་། རྣལ་འབྱོར་ཐབས་ཀྱི་སྐུས་མ་ཡིན། ། ཤེས་རབ་གཅིག་པུས་ཡང་མ་ཡིན། ། ཐབས་དང་ཤེས་རབ་སྙོམས་འཇུག་པ། ། དེ་བཞིན་གཤེགས་པས་རྣལ་འབྱོར་གསུངས། ། ཞེས་དང་། ཀྱེ་རྡོ་རྗེ་ལས། བསྐྱེད་པའི་རིམ་པའི་རྣལ་འབྱོར་གྱིས། ། བརྟུལ་ཞུགས་ཅན་གྱིས་སྤྲོས་པ་བསྒོམ། །
སྤྲོས་པ་རྨི་ལམ་ལྟར་བྱས་ནས། ། སྤྲོས་པ་ཉིད་ནི་སྤྲོས་མེད་བྱེད། ། ཅེས་དང་། ཨེ་མ་བྱང་ཆུབ་སེམས་དཔའ་ཆེ། ། དད་པའི་ཤུགས་ཀྱིས་རབ་ཏུ་ཉམས། ། ལུས་ཀྱི་དངོས་མེད་གང་ལ་བདེ། ། བདེ་བ་སྨྲ་བར་མི་ནུས་སོ། ། ཞེས་གསུངས་ཤིང་། ཡེ་ཤེས་གྲུབ་པ་ལས། ལྷ་དང་སྔགས་ནི་རྣལ་འབྱོར་པས།
རྒྱུད་ལས་གསུངས་པ་ཀུན་ཏུ་བྱ། ། གང་ལ་མཉམ་པའི་སེམས་ཡོད་པ། ། དེ་ལ་ཡེ་ཤེས་སྐྱེ་འགྱུར་གྱི། ། གཞན་དུ་བསྐལ་པ་བྱེ་བ་ནི། ། བརྒྱས་ཀྱང་ཐོབ་པར་མི་འགྱུར་རོ། ། ཞེས་དང་། རྡོ་རྗེ་གུར་དུ། ཕྱག་ན་རྡོ་རྗེས་གསོལ་བ། ལུས་ཅན་སྒོམ་པའི་ཐབས་ཀྱི་དགོས་པ་ཅི་ལགས། རྡོ་རྗེ་འཛིན་པས་བཀའ་བསྩལ་པ།
དགོས་པ་ཡོད་དོ། ། དེ་ཅི་ལགས། སངས་རྒྱས་ཉིད་དོ། ། ཞེས་གསུངས་སོ། ། གཉིས་པ་ཚུལ་ཇི་ལྟར་བསྒོམ་པའི་ཚུལ་ལ། ཐབས་བསྐྱེད་པའི་རིམ་པ་བསྒོམ་ཚུལ་དང་། ཤེས་རབ་རྫོགས་པའི་རིམ་པ་བསྒོམ་ཚུལ་གཉིས་ཀྱི་དང་པོ་ལ་བཅུ་ལས། དང་པོ་སྒྲ་དོན་ནི། ལྷ་རྟེན་དང་བརྟེན་པའི་རྣམ་པ་བློས་བསྐྱེད་པས་ན་བསྐྱེད་པ། མངོན་པར་བྱང་ཆུབ་ལ་སོགས་པའི་རིམ་པས་རིམ་གྱིས་གསལ་འདེབས་པས་ན་རིམ་པ་ཞེས་བྱའོ། །
གཉིས་པ་དགོས་པ་ཅིའི་དོན་དུ་བསྒོམ་པ་ནི། ཐ་མལ་གྱི་རྣམ་རྟོག་སྤང་བ་དང་། འཇིག་རྟེན་པའི་དངོས་གྲུབ་བསྒྲུབ་པ་དང་། རྫོགས་རིམ་གྱི་རྟེན་བྱེད་པ་དང་། མཐར་གཟུགས་སྐུ་འགྲུབ་པའི་དོན་དུ་བསྒོམ་པ་སྟེ། གུར་དུ། ཕལ་པའི་གནས་སྐབས་གཞོམ་པའི་ཕྱིར། ། བསྒོམ་པ་ཡང་དག་རབ་ཏུ་གྲགས། ། ཞེས་དང་། དུས་ཀྱི་འཁོར་ལོའི་འགྲེལ་ཆེན་ལས་ཀྱང་།
འཇིག་རྟེན་པའི་བདེན་པ་ནི་དཀྱིལ་འཁོར་འཁོར་ལོའི་རྣམ་པར་རྟོག་པ་བསྒོམ་པ་འཇིག་རྟེན་པའི་དངོས་གྲུབ་བསྒྲུབ་པའི་བསྐྱེད་པའི་རིམ་པའོ། ། ཞེས་དང་། འཇིག་རྟེན་པའི་ཀུན་རྫོབ་བསྟན་པ་དེ་ནི་ཕྱི་དང་ནང་བཅས་པས་འཇིག་རྟེན་པའི་དངོས་གྲུབ་སྒྲུབ་པའི་ཕྱིར། གང་རང་གི་སེམས་ཀྱིས་ཡོངས་སུ་བརྟགས་པའི་ཆོས་དེ་འཇིག་རྟེན་པའི་དངོས་གྲུབ་ཀྱི་འབྲས་བུ། སྟེར་བར་བྱེད་པ་ཞེས་དང་། གུར་དུ། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་ནི་མངོན་པར་འགྲུབ། ། སྟོན་པ་སུམ་ཅུ་རྩ་གཉིས་མཚན། ། གཙོ་བོ་དཔེ་བྱད་བརྒྱད་ཅུར་ལྡན། །
དེ་དག་ཐབས་ཀྱི་གཟུགས་ཅན་ནོ། ། ཞེས་སོ། ། གསུམ་པ་གནས་གང་དུ་བསྒོམ་པ་ནི། དད་པ་ཅན་གྱི་གནས་ཡིད་དང་མཐུན་པའི་དགོན་པར་སྐྱེ་བོས་དབེན་པ་དང་། སྦྱངས་པ་ཅན་གྱི་གནས་རི་ཁྲོད་དང་། རྟོགས་པ་ཅན་གྱི་གནས་དུར་ཁྲོད་ལ་སོགས་པ་སྟེ། ཀྱེ་རྡོ་རྗེར། དང་པོ་གོས་པར་བྱེད་དུས་ཀྱི། ། གནས་ནི་གང་དུ་བསྔགས་པའི་སེམས། ། གཅིག་ཏུ་མཉམ་བཞག་འགྲུབ་འགྱུར་བའི། །
གནས་ནི་བཟང་པོ་ངེས་པར་བརྟག ། ཅེས་དང་། གུར་དུ། སྙིང་རྗེ་ཆེན་པོ་ཀྱེ་རྡོ་རྗེ། ། དང་ནི་དུར་ཁྲོད་ཆུ་འགྲམ་དང་། ། ནགས་ཚལ་ཆེན་པོའི་ནང་དག་ཏུ། བསྙེན་བཀུར་ཅན་ལ་དངོས་གྲུབ་སྟེར། ། ཞེས་སོ། ། བཞི་པ་གང་གིས་སྒྲུབ་པའི་གང་ཟག་ནི། མཆོག་གསུམ་ལ་དད་ཅིང་སྙིང་རྗེ་དང་ལྡན་པ་དབང་བསྐུར་བ་ལེགས་པར་ཐོབ་པ་དགོས་ཏེ།
གསང་བ་གྲུབ་པར། ཤེས་རབ་དད་པ་ཡང་དག་ལྡན། ། སྐྱེ་བོ་རྣམས་ལ་སྙིང་རྗེར་ལྡན། ། ཁྲོ་བ་མེད་ཅིང་བསླུ་བ་མེད། ། གཏོང་སོགས་ཡོན་ཏན་རྣམས་ཀྱིས་བརྒྱན། ། སྤྲོ་ཆེན་རང་གི་བརྩོན་འགྲུས་ལྡན། ། རྟག་ཏུ་བླ་མའི་བཀའ་བཞིན་བྱེད། ། མ་སྒོ་ཡང་ནི་རང་གི་བློས། ། ཡོ་བྱད་ལ་སོགས་དངོས་པོ་རྣམས། ། ཇི་སྙེད་པ་དང་ཅི་ནུས་དང་། །
དེ་བཞིན་བཟའ་དང་བཅའ་སོགས་དབུལ། ། ཇི་ལྟར་བརྙས་པར་གྱུར་ཡང་ནི། ། ཡིད་ནི་ཞུམ་པ་མེད་པར་བཟོད། ། ལུང་དང་རིགས་པ་རྟོགས་པའོ། ། སློབ་མ་ཡོན་ཏན་ཀུན་ལྡན་ཡིན། ། ཞེས་དང་། ཕྱག་རྒྱ་ཆེན་པོ་ཐིག་ལེར། དབང་མེད་ན་ནི་དངོས་གྲུབ་མེད། ། བྱེ་མ་བཙིར་ཡང་མར་མེད་བཞིན། ། ཞེས་སོ། །
ལྔ་པ་བསྒོམ་པའི་དུས་ནི། ལས་དང་པོས་མཚན་དུས་དང་། བརྟན་པ་ཐོབ་པས་ཐུན་གསུམ་ལ་སོགས་པ་དང་། བརྟན་པ་ཆེར་ཐོབ་པས་རྒྱུན་ཆད་མེད་པར་བསྒོམ་སྟེ། དགྱེས་པའི་རྡོ་རྗེར། མཚན་དུས་སུ་ཞེས་དང་། ཐུན་གསུམ་དུ་བསྒོམ་པ་རྣམ་པར་བསྒོམ་ནས་ཞེས་དང་། གུར་དུ། རྟག་པར་ཤིན་དུ་སྔགས་བཟླས་ཤིང་། ། ཞེས་སོ། །
དྲུག་པ་བསྒོམ་པའི་ཡན་ལག་ལ་གསུམ་གྱི་དང་པོ། ལས་དང་པོ་པས་མངོན་བྱང་ལྔ་དང་སྦྱར་ཏེ་བསྒོམ་པ་ནི། ཀུན་སྤངས་ཆོས་རྗེའི་ཞལ་ནས། གཞན་གྱི་མངོན་བྱང་ལྔ་དང་། འདིའི་མངོན་བྱང་ལྔ་བསྒོམ་ཚུལ་ཅུང་ཟད་མི་འདྲ་གསུང་ལ། དེའང་སྔོན་འགྲོའི་ཡན་ལག་རྣམས་ཚང་བར་བྱས་པའི་རྗེས་སུ། རང་ཉིད་པད་མའི་སྡོང་པོའི་སྟེང་ན་ཡོད་པའི་སྙིང་ཁོང་སྟོང་དུ་བསྒོམས་ཏེ། དེ་ནི་དང་པོའི་སྟོང་པ་ཉིད་ལས་བྱང་ཆུབ་པ་ཞེས་བྱའོ། ། དེའི་ངང་ལས་པཾ་ལས་པདྨ་འདབ་མ་བརྒྱད་པའི་སྟེང་དུ་ཨ་ལས་ཟླ་བའི་དཀྱིལ་འཁོར་ཉ་གང་བ་ལྟ་བུ་བསྒོམ་པ་ནི་གདན་པད་ཟླ་ལས་བྱང་ཆུབ་པ་ཞེས་བྱའོ། ། ཟླ་བའི་སྟེང་དུ་ཧྲིཿཡིག་དཀར་པོ་གཅིག་བསམས་ཏེ་གསུང་ཡིག་འབྲུ་ལས་བྱང་ཆུབ་པའོ། །
ཧྲིཿལས་འོད་འཕྲོས་ཏེ་རང་གི་ལུས་ཀྱི་ནང་ཐམས་ཅད་ཁེངས་པས་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་དང་། སྔོན་གྱི་ལས་ཀྱི་རྣམ་སྨིན་ལས་གྲུབ་པའི་ཤ་ཁྲག་རུས་པ་ལ་སོགས་པའི་ཚོགས་མ་དག་པའི་ལུས་ཀྱི་ཕུང་པོ་དག་ནས་འོད་ཀྱི་གོང་བུར་གྱུར། དེ་ཞུ་བ་ལས་བྱུང་བའི་པདྨ་འདབ་མ་བརྒྱད་པ་འོད་ཀྱི་རང་བཞིན་ཅན་དུ་གྱུར་པར་བསྒོམ་པ་ནི་ཐུགས་ཕྱག་མཚན་ལས་བྱང་ཆུབ་པའོ། ། པད་ཟླ་ཕྱག་མཚན་ཐམས་ཅད་འོད་ཀྱི་གོང་བུར་ཞུ། དེ་ཡོངས་སུ་གྱུར་པ་ལས་རང་ཉིད་ཡི་དམ་ཐུགས་རྗེ་ཆེན་པོ་སྐུ་མདོག་སྟོན་ཀའི་ཟླ་བ་ལྟར་དཀར་བ། ཞལ་འཛུམ་བག་དང་ལྡན་པ། དབུ་སྐྲ་ཕྱེད་ཐོར་ལྕོག་ཏུ་བྱས་ཤིང་ཕྱེད་སིལ་བུར་འཕྱང་བ། ཕྱག་བཞིའི་དང་པོ་གཉིས་ཐུགས་ཀར་ཐལ་མོ་སྦྱར་བ། གཡས་གཉིས་པ་ན་ཤེལ་ཕྲེང་། གཡོན་གྱི་གཉིས་པ་ན་པདྨ་དཀར་པོ་སྙན་གྱི་ཐད་ཀར་ཁ་བྱེ་བ་བསྣམས་པ།
རིན་པོ་ཆེའི་དབུ་རྒྱན་ཅན། སྙན་རྒྱན། མགུལ་རྒྱན། དཔུང་རྒྱན། ཕྱག་གདུབ། ཞབས་གདུབ། སེ་མོ་དོ། སྐུ་རགས་ལ་སོགས་པ་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དར་དཀར་པོའི་སྟོད་གཡོགས་དང་། དར་སྣ་ཚོགས་ཀྱི་ཤམ་ཐབས་ཅན།
ཞབས་རྡོ་རྗེ་སྐྱིལ་ཀྲུང་དུ་བཞུགས་པ། སྣང་ལ་རང་བཞིན་མེད་པའི་སྐུར་གྱུར་པར་བསྒོམ་པ་ནི་སྐུ་ཡོངས་སུ་རྫོགས་པ་ལས་བྱང་ཆུབ་པའོ། ། དེ་ནས་རང་གི་ཐུགས་ཀའི་པད་ཟླའི་སྟེང་དུ་ཡི་གེ་ཧྲིཿདཀར་པོ་གཅིག་བསྒོམ། དེ་ལས་འོད་འཕྲོས་ཕྱི་སྣོད་ཀྱི་འཇིག་རྟེན་ཐམས་ཅད་ལ་ཕོག་པས་མ་དག་པའི་དྲི་མ་ཐམས་ཅད་བཀྲུས་འོད་དུ་ཞུ། དེ་ཡོངས་སུ་གྱུར་པ་ལས་རིན་པོ་ཆེ་སྣ་བདུན་ལས་གྲུབ་པའི་གཞལ་ཡས་ཁང་གྲུ་བཞི་རྟ་བབས་དང་བཅས་པ། ཕྱི་ནས་བལྟས་ན་ནང་གསལ་བ། ནང་ནས་བལྟས་ན་ཕྱི་གསལ་བ། རྐང་པ་བཏེགས་ན་ཕར་བྱེད་པ། མནན་ན་ནེམ་བྱེད་པ། དེ་ལྟ་བུར་གྱུར་པར་བསྒོམ་སྟེ།
དེ་ལ་བླ་མ་གཉན་གྱི་ཞལ་ནས། འོ་སྐོལ་གསང་སྔགས་པའི་ལུགས་ཀྱིས་གནས་གང་ན་འདུག་ཀྱང་གཞལ་ཡས་ཁང་བྱ་བ་ཡིན། འདི་ལྟ་བུའི་ཏིང་ངེ་འཛིན་ལ་གནས་ནས། འདུག་ས་ས་ཕུག་བྲག་ཕུག་ལ་སོགས་པར་འདུག་ཀྱང་། གཞལ་ཡས་ཁང་དུ་བསྒོམས་པས་ནམ་ཞིག་སངས་རྒྱས་དུས་ན་ཞིང་ཁམས་རྣམ་པར་དག་པ་འཐོབ་པའི་རྒྱུ་ཡིན་གསུང་། ཡང་འོད་འཕྲོས་ནང་བཅུད་ཀྱི་སེམས་ཅན་ཐམས་ཅད་ལ་ཕོག་པས་སྡིག་སྒྲིབ་ཐམས་ཅད་དག་ནས་ཐ་ན་ལུས་ཀྱི་སྲིན་བུའི་བར་ཐམས་ཅད་ཀྱང་ཐུགས་རྗེ་ཆེན་པོའི་སྐུར་གྱུར་པར་བསྒོམ། དེ་ལ་བླ་མ་གཉན་གྱི་ཞལ་ནས། གསང་སྔགས་པའི་ལུགས་ཀྱིས་གྲོགས་སུ་དང་འགྲོགས་ཀྱང་ཡི་དམ་ལྷ་ཞེས་པ་ཡིན། འདི་ལྟ་བུའི་རྣལ་འབྱོར་ལ་གནས་ནས་ཐ་ན་དུད་འགྲོ་དང་འགྲོགས་ཀྱང་ཡི་དམ་ལྷར་བསྒོམས་པས་ནམ་ཞིག་སངས་རྒྱས་དུས་འཁོར་ཡོངས་སུ་དག་པ་ཐོབ་པའི་རྒྱུ་ཡིན་གསུང་། ཡང་ཧྲྀཿལས་འོད་འཕྲོས་ཡི་དམ་ལྷ་དཔག་ཏུ་མེད་པ་སྤྱན་དྲངས།
ཛཿཧཱུྃ་བཾ་ཧོཿ ཞེས་བརྗོད་པས་རྡོ་ཚན་ལ་ཁ་བ་འབབ་པ་ལྟར་གཉིས་སུ་མེད་པར་ཐིམ་པས། རང་ཡི་དམ་ཀུན་འདུས་པའི་བདག་ཉིད་དུ་བསམ། དེ་ལ་བླ་མ་གཉན་གྱི་ཞལ་ནས། ཚེ་འདི་ལ་གྲུབ་པ་ཐོབ་པར་བྱེད་པ་ལ་འདི་ལྟ་བུའི་བློ་སྟོབས་གཅིག་དགོས་པ་ཡིན་ཏེ། ཡི་དམ་གྱི་ལྷ་གཅིག་ལ་ཡི་དམ་ཐམས་ཅད་འདུས་པར་བསྒོམས་པས། ཡི་དམ་གྱི་ལྷ་ཐམས་ཅད་ཀྱི་ཞལ་མྱུར་དུ་མཐོང་ཞིང་དངོས་གྲུབ་འབྱུང་བ་ཡིན་གྱི། འགའ་ཞིག་ལྷ་ཡང་སྒོམ་ཡང་བཤིག་མང་པོ་བྱེད་པར་འདུག་སྟེ། དེ་ལ་ཞལ་མཐོང་དུས་ཀྱང་མི་འབྱུང་ལ་དངོས་གྲུབ་ཀྱང་མི་འབྱུང་སྟེ། ཡི་དམ་ལྷ་ལ་འདོར་ལེན་དུ་སོང་བ་ཡིན་གསུང་།
ཁོང་རང་སྐུ་གཤེགས་ཁར་ཡི་དམ་མང་པོའི་ཞལ་གཟིགས་པ་ཡིན་སྐད། ཡང་ཧྲྀཿལས་འོད་འཕྲོས་རང་གི་ཚངས་བུག་ནས་འཐོན་ཏེ་རྩ་བའི་བླ་མ་ཡང་བཞུགས་པ་ནས་སྤྱན་དྲངས། སྐུ་འདས་ནས་མི་བཞུགས་ན་འོག་མིན་ནས་སྤྱན་དྲངས། མདུན་གྱི་ནམ་མཁའ་ལ་བཞུགས་ཏེ། བུམ་པའི་ཆུས་རང་ལ་དབང་བསྐུར། ཆུ་རྒྱུན་གྱིས་ལུས་ཐམས་ཅད་གང་། སྡིག་སྒྲིབ་དག ཆུ་ལྷག་མ་ཡར་ལུད་པ་ལས་སྤྱི་བོའི་གཙུག་ཏུ་ཉི་ཟླ་པདྨའི་དར་གྱི་ལྷབ་ལྷུབ་གདན་གྱི་སྟེང་དུ་རྩ་བའི་བླ་མ་ཉིད་རིགས་ཀྱི་བདག་པོ་འོད་དཔག་མེད་ཀྱི་རྣམ་པར་བཞུགས་པར་བསམ། དེ་ནས་བླ་མའི་ཐུགས་ཀ་དང་རང་གི་སྙིང་ཀའི་ཧྲིཿལས་འོད་འཕྲོས་བརྒྱུད་པའི་བླ་མ་རྣམས་དང་། རང་གི་ཆོས་འབྲེལ་ཡོད་ཚད་ཀྱི་བླ་མ་རྣམས་སྤྱན་དྲངས་ཏེ།
རྩ་བའི་བླ་མ་ལ་གཉིས་སུ་མེད་པར་ཐིམ་པས། བླ་མ་ཀུན་འདུས་སུ་བསམ། དེ་ལ་ཆོས་རྗེ་ཀུན་སྤངས་ཀྱི་ཞལ་ནས། རེས་འགའ་རང་གང་མི་མོས་པ་དེ་སྤྱི་བོར་བསྒོམས་ལ། དེ་ལ་གང་མོས་པའི་བླ་མ་ཐམས་ཅད་བསྟིམ། རེས་འགའ་མོས་པ་དེ་སྤྱི་བོར་བསྒོམས་ལ། མི་མོས་པ་ཐམས་ཅད་དེ་ལ་བསྟིམས་ལ། བླ་མ་ཐམས་ཅད་ལ་མཉམ་ཉིད་དུ་མོས་གུས་བྱའོ་གསུང་། གཉན་གྱི་ཞལ་ནས་ཚེ་འདི་ལ་གྲུབ་པ་ཐོབ་པ་ལ་བློ་སྟོབས་འདི་ལྟ་བུ་གཅིག་དགོས་ཏེ། བླ་མ་གཅིག་ལ་བླ་མ་ཐམས་ཅད་འདུས་པར་བསྒོམས་ཏེ་མོས་གུས་བྱས་པས་བྱིན་རླབས་མྱུར་དུ་འབྱུང་བ་ཡིན་གྱི།
འགའ་ཞིག་བླ་མ་ཡང་བསྒོམ་ཡང་བཤིག་མང་པོ་བྱེད་པར་འདུག་སྟེ། བླ་མ་ལ་འདོར་ལེན་བྱེད་པ་ལ་བྱིན་རླབས་མི་འབྱུང་གསུང་། དེ་ནས་ཐུགས་ཀར་པདྨ་ཟླའི་སྟེང་དུ་ཧྲིཿདཀར་པོ་ལ་ཡི་གེ་དྲུག་གིས་བསྐོར་བ་ལ་ཀློག་པའི་ཚུལ་དུ་བསམ་ཞིང་སྔགས་བཟླས་སོ། ། དེའང་རང་རྐྱང་པར་མ་ཟད། སྤྱི་བོའི་བླ་མ་ཀུན་འདུས་དང་། ཡི་དམ་ཐམས་ཅད་དང་། མཁའ་མཉམ་སེམས་ཅན་ཐམས་ཅད་ལྷར་བསྒོམས་པ་དང་། ཐ་ན་ལུས་ཀྱི་སྲིན་བུ་ལྷར་བསྒོམས་པ་ཡན་ཆད་བཟླས་པའི་གྲོགས་བྱེད་པར་བསམས་ལ་བཟླས་སོ། ། དེའང་བརྗོད་པ་དང་པོས་ཐུགས་ཀའི་ཧྲིཿལ་མ་ཎིའི་བསྐོར་བར་བསྐྱེད། གཉིས་པས་གསལ་གདབ།
གསུམ་པ་ཕན་ཆད་སྒྲ་གྲགས་སྟོང་རང་བཞིན་མེད་པར་བསམས་ཏེ་བཟླས་སོ། ། དེ་ལ་གཉན་གྱི་ཞལ་ནས། ད་ལྟ་ཕལ་གཅིག་སྔགས་རྡོག་གཅིག་བགྲང་ཕྲེང་རྡོག་གཅིག་བསྐྱུར་ཞིང་བཟླས་པ་བྱེད་དེ། དེ་ལྟ་བུས་བསྙེན་པ་འཁྱོལ་དུས་མི་འོང་། ཚེ་གཅིག་ལ་སངས་རྒྱས་ཐོབ་པར་བྱེད་པ་ལ་འདི་ལྟ་བུའི་བློ་སྟོབས་གཅིག་དགོས་པ་ཡིན། འདི་ལྟ་བུའི་བཟླས་པ་བྱེད་པ་ནི་དཔག་ཏུ་མེད་པའམ་ཚད་མེད་པར་འགྱུར་བའི་བསྙེན་པ་ཡིན་གསུང་། ཁོང་རང་ཕྲེང་བ་ལ་ཧབ་བསྐྱུར་མཛད་ཅིང་དེ་ལྟ་བུའི་སྟེང་ནས་ཐུགས་དམ་མཛད་པ་ལགས་སྐད་དོ། ། ཀུན་སྤངས་ཆོས་རྗེའི་ཞལ་ནས་ཀྱང་། སེམས་ཀྱིས་ཟིན་པར་གྱུར་ན་སྔགས་འདི་ལྟ་བུ་ལ་ལན་རེ་བགྲངས་པ་ལའང་བསོད་ནམས་དཔག་ཏུ་མེད་པ་འབྱུང་གསུང་། གཉིས་པ་གོམས་པས་སྐད་ཅིག་དྲན་རྫོགས་སུ་བསྒོམ་པ་ནི།
དེ་ལྟ་བུའི་བསྐྱེད་རིམ་ལ་བརྟན་པ་ཐོབ་ནས་སྐད་ཅིག་ལ་མངོན་བྱང་ལྔས་ལྷ་གསལ་བཏབ་པ་ནས་བརྩམས་ཏེ་བཟླས་པའི་བར་དུ་ཡིད་མ་གཡེངས་པར་རྩེ་གཅིག་པའི་རྣལ་འབྱོར་ཉམས་སུ་ལེན་པའོ། ། གསུམ་པ་འཁྱེར་སོ་གསུམ་གྱིས་མཇུག་བསྡུ་བ་ནི། དེ་ལྟར་སྣོད་གཞལ་ཡས་ཁང་དང་། བཅུད་ལྷའི་རང་བཞིན་དུ་སྣང་ལ་རང་བཞིན་མེད་པར་ཤེས་པ་ནི་སྣང་བ་སྐུའི་འཁྱེར་སོ་ཡིན་ལ། སྒྲ་གྲགས་པ་ཐམས་ཅད་སྙིང་པོ་སྔགས་ཀྱི་རང་སྒྲ་གྲགས་སྟོང་དུ་ཤེས་པ་ནི་གྲགས་པ་གསུང་གི་འཁྱེར་སོ་ཡིན་ཞིང་། སེམས་ཀྱི་དྲན་རྟོག་ཅི་བྱུང་ཐམས་ཅད་རིག་སྟོང་ལྷའི་ཐུགས་ཀྱི་རང་བཞིན་དུ་ཤེས་པ་ནི་དྲན་པ་ཐུགས་ཀྱི་འཁྱེར་སོ་ཡིན་ནོ། ། དེ་ལྟ་བུའི་འཁྱེར་སོ་གསུམ་དང་མ་བྲལ་བཞིན་དུ་མཉམ་རྗེས་ཐམས་ཅད་ལ་རྒྱས་བཏབ་ནས་བསྒོམ་པ་ཉིད་གནད་དུ་ཆེའོ། ། བདུན་པ་སེམས་ཟིན་པའི་རྟགས་ནི། རབ་ལ་ལྷའི་ཕྱག་མང་པོས་དངོས་སུ་དོན་བྱེད་ནུས་པ་དང་། འབྲིང་ལ་གཞན་གྱིས་ཀྱང་ལྷར་སྣང་བ་དང་།
ཐ་མས་ཐ་མལ་པའི་རྣམ་རྟོག་སྤོང་བའོ། ། བརྒྱད་པ་བོགས་དབྱུང་བ་ནི། དེ་ལྟར་བསྒོམས་པས་ལས་དང་པོ་པས་ལྷ་སྐུ་ལ་སེམས་མ་ཟིན་ན། དང་པོ་ལྷའི་ས་བོན་རྐྱང་པ་ལ་སེམས་བཟུང་། དེ་ལ་སེམས་ཟིན་ནས་ཕྱག་མཚན། དེ་ལ་ཟིན་ནས་གཙོ་བོ་རྐྱང་པ་ལ། དེ་ལ་ཟིན་ནས་སྤྱི་བོའི་བླ་མ་ལ། དེ་ལ་ཟིན་ནས་བཅུད་ལྷར་གྱུར་པ་ཐམས་ཅད་དང་། གཞལ་ཡས་ཁང་གི་བར་ལ་རིམ་པས་བསླབ་ཅིང་། ལྷའི་སྐུ་ཡང་ཐོག་མར་རགས་པ་དང་ཕྲ་བ་དང་ཕྲ་བའི་ཕྲ་བའི་བར་ལ་རིམ་པས་སེམས་འཛིན་པ་ལ་བསླབ་པར་བྱའོ། །
དགུ་པ་དེ་ཉིད་ལ་ལམ་འབྲས་ཀྱི་ཆོས་ཐམས་ཅད་ཚང་བར་ངོ་སྤྲད་པ་ནི། ཀུན་རྫོབ་ཏུ་ལྷ་སྐུ་སྒྱུ་མ་ལྟ་བུ་ལ་དོན་དམ་པར་ཆོས་སྐུའི་རང་བཞིན་དུ་བསྒོམས་པས་བསྐྱེད་རྫོགས་ཟུང་འཇུག་དང་བདེན་པ་གཉིས་ཀྱང་ཚང་ཞིང་། དངོས་པོ་ལ་ལྷའི་རྣམ་པ་མི་གནས་ཀྱང་བློས་བཏགས་ནས་བསྒོམས་པས་ཀུན་བཏགས་དེ་ལྟར་བཏགས་ནས་བསྒོམས་པས་མྱང་འདས་ཀྱི་ལམ་དུ་འགྲོ་བས་གཞན་དབང་། གང་གི་ངོ་བོར་ཡང་གྲུབ་པ་མེད་པར་བསྒོམས་པས་ཡོངས་གྲུབ་བོ། ། དེ་ཉིད་ཀྱི་གནས་སྐབས་མཐར་ཐུག་གི་གནོད་པ་ལས་སྐྱོབ་པས་སྐྱབས་འགྲོ། དོན་དེས་སེམས་ཉིད་སྤྲོས་པ་དང་བྲལ་བར་བྱེད་པས་སངས་རྒྱས་རྗེས་དྲན། དེའང་སྒྱུ་མ་ལྟ་བུར་བསྒོམས་པས་ཆོས་ཐམས་ཅད་ཀྱི་རྟེན་དུ་གྱུར་པས་ཆོས་རྗེས་དྲན། ལྷའི་འཁོར་ལོ་ལ་དམིགས་པ་གཏད་པས་ལྷ་རྗེས་དྲན་ནོ། ། བསོད་ནམས་ཀྱི་ཚོགས་བསོག་པས་ཚོགས་ལམ། སྭ་བྷཱ་ཝས་སེམས་ཙམ་དུ་ཤེས་པས་སྦྱོར་ལམ།
ཤཱུནྱ་ཏཱས་སྟོང་པ་ཉིད་དུ་ཤེས་པས་མཐོང་ལམ། རྟེན་གཞལ་ཡས་ཁང་དང་བཅས་པ་བསྐྱེད་ནས་སྒོམ་པས་སྒོམ་ལམ། འཁོར་ལོ་བསྡུས་ནས་མི་དམིགས་པ་མཐར་ཕྱིན་པའི་ལམ་མོ། ། རང་རྒྱུད་ལ་ལྷ་སྐུ་རང་ཆས་སུ་ཡོད་པ་རྒྱུའི་རྒྱུད། ལམ་དུས་སུ་ལྷ་ངོ་སྤྲད་ནས་སྒོམ་པས་ཐབས་རྒྱུད། དེ་མངོན་དུ་གྱུར་པས་འབྲས་བུའི་རྒྱུད་དོ། ། ཚོགས་གསོག་པ་དང་། གོ་བགོ་བ་དང་། སྤྲོ་བསྡུ་ལ་སོགས་པ་ཐམས་ཅད་སྤྲུལ་སྐུ། ལྷ་ཞེན་པ་དང་བྲལ་བ་ལ་དམིགས་པ་གཏོད་པ་ལོངས་སྐུ།
དེའང་རང་བཞིན་མེད་པ་ཆོས་སྐུ། དེས་ན་དུས་གསུམ་གྱི་སངས་རྒྱས་ཐམས་ཅད་བསྒོམ་པར་འགྱུར་བར་ཤེས་པར་བྱའོ། ། བཅུ་པ་ཕན་ཡོན་ནི། གནས་སྐབས་སུ་ལྷའི་རྣམ་པར་བསྒོམས་པའི་མིང་དང་བརྡ་དང་ཐ་སྙད་ལ་བརྟེན་ནས་རང་གི་སེམས་ཀྱི་ཉེར་ལེན་གྱི་རྒྱུ་དང་ཆོ་གས་རྐྱེན་བྱས་ནས་རང་གི་སེམས་ཉིད་ལྷའི་རྣམ་པར་སྣང་ཞིང་དེ་ལ་རྣལ་འབྱོར་པའི་སེམས་གནས་པར་བྱེད་པ་དང་། དེ་ལ་གོམས་པས་སྣང་སྲིད་ཐམས་ཅད་རྟེན་དང་བརྟེན་པ་སྒྱུ་མ་ལྟ་བུའི་རང་བཞིན་དུ་ཤེས་ནས་རྒྱུད་ལ་ཞེ་སྡང་མི་སྐྱེ་ཞིང་། མི་སྣང་བ་དང་། མང་པོ་གཅིག་དང་། གཅིག་མང་པོར་སྤྲུལ་བ་ལ་སོགས་པ་ལུས་ཀྱི་རྫུ་འཕྲུལ་ཅུང་ཟད་སྟོན་པར་ནུས་ལ། སྒོ་གསུམ་ལྷ་སྔགས་མི་རྟོག་པའི་རང་བཞིན་ཡིན་པ་ལ་ཡིན་པར་ཤེས་ནས་ཡེ་ཤེས་རྒྱུད་ལ་སྐྱེ་ཞིང་། དེས་སངས་རྒྱས་ཀྱི་སྐུ་གསུང་ཐུགས་རང་གི་ལུས་ངག་ཡིད་གསུམ་ལ་མངོན་དུ་བྱས་ཤིང་བསྒོམས་པས་སྒྲོ་འདོགས་ནང་ནས་ཆོད་པ་ཞེས་བྱ་ལ།
དེས་ས་བརྒྱད་པ་མངོན་དུ་བྱེད་པར་སློབ་དཔོན་ཀླུའི་བློས་བཞེད་ཅིང་། སངས་རྒྱས་ཡེ་ཤེས་ཞབས་དང་། ཨ་བྷ་ཡས་ཀྱང་ས་བདུན་མངོན་དུ་བྱེད་པར་བཞེད་དོ། ། མཐར་ཐུག་གཟུགས་སྐུ་གཉིས་འགྲུབ་པར་སྔར་ལུང་དང་བཅས་ནས་བཤད་ཟིན་ཏོ། ། གཉིས་པ་ཤེས་རབ་རྫོགས་པའི་རིམ་པས་བསྒོམ་པ་ལ་བཅུ་ལས། དང་པོ་སྒྲ་དོན་ནི། ཡུལ་ཆོས་ཉིད་དང་ཡུལ་ཅན་ཡེ་ཤེས་གཉིས་མེད་དུ་སྒོམ་པ་ནི་རྫོགས་པ་ཡིན་ལ། དེ་བླ་མའི་མན་ངག་ལ་བརྟེན་ནས་སེམས་གནས་པའི་ཐབས་ཀྱི་རིམ་པས་གསལ་འདེབས་པས་ན་རིམ་པའོ། ། གཉིས་པ་དབྱེ་བ་ལ་གཉིས་ཏེ། མཚན་མ་དང་བཅས་པ་དང་།
མཚན་མ་མེད་པའོ། ། དེ་ལ་དང་པོ་ནི། བར་གྱི་དབང་གཉིས་དང་འབྲེལ་བ་སྟེ། དབང་དུས་སུ་ཡེ་ཤེས་ངོ་སྤྲད་ནས། ལམ་དུས་དེ་བསྒོམས་པས་འབྲས་བུའི་དུས་སུ་ལོངས་སྐུའི་ཁ་སྦྱོར་མངོན་དུ་བྱེད་པའོ། ། འདི་ལྟ་བུའི་གྲོལ་བས་བགྲོད་པའི་ལམ་འདི་ནི་གཞི་སྤོང་བས་བགྲོད་པས་ཕ་རོལ་ཏུ་ཕྱིན་པའི་ཐེག་པ་པ་དང་། སངས་རྒྱས་འདོད་པར་མཉམ་ཡང་སྒྲུབ་ལུགས་མི་འདྲ་སྟེ། སོ་ནམ་དང་ཚོང་བཞིན་ནོ། ། དེ་བཞིན་དུ་གཉིས་ཀས་ཉོན་མོངས་སྤོང་བར་འདྲ་ཡང་། སྤོང་བའི་ཐབས་ནི་ཁྱད་པར་མི་འདྲ་སྟེ།
དཔེར་ན་དུག་སྨན་དང་སྔགས་ཀྱིས་གསོད་པ་ལྟ་བུའོ། ། དེས་ན་འདི་ནི་ཐབས་ཀྱིས་ཁྱད་པར་དུ་འཕགས་ཏེ། དུག་ལ་སྔགས་ཀྱིས་བཏབ་པས་སྨན་གྱི་མཆོག་ཏུ་འགྱུར་བ་དང་། རྒྱ་མཚོ་ལ་ནོར་བུ་རིན་པོ་ཆེ་ལོན་པས་དགོས་འདོད་ཐམས་ཅད་དུས་གཅིག་ལ་འབྱུང་བ་བཞིན་ནོ། ། དེ་ལ་བླ་མའི་མན་ངག་མེད་པ་རྒྱུས་མེད་པའི་ལམ་མཁན་ལྟ་བུ་དང་། སློབ་མ་རྒྱུད་མ་དག་པ་དབུལ་པོའི་སྒྱེད་པུ་གསེར་ལ་བྱས་པ་ངོ་མ་ཤེས་པ་ལྟ་བུ་དང་། དབང་གི་དུས་མ་ཤེས་པ་སྨན་པས་ནད་ངོ་མ་ཤེས་པ་ལྟ་བུ་དང་། ཐབས་ཁྱད་པར་ཅན་གྱིས་མ་ཟིན་པ་སྐོམ་པ་ལ་མེ་བྱིན་པ་ལྟ་བུ་སྤངས་ལ། དབང་པོ་རྣོན་པོས་བླ་མའི་མན་ངག་ལ་བརྩོན་པར་བྱ་དགོས་ཏེ། ཀླུའི་བློའི་ཞབས་ཀྱིས་ཀྱང་།
འགའ་ཞིག་རི་དབང་རྩེ་ནས་ལྷུང་གྱུར་ན། ། ལྷུང་བར་མི་འགྱུར་སྙམ་ཡང་ལྷུང་བར་འགྱུར། ། བླ་མའི་དྲིན་གྱིས་ཕན་པའི་ལུང་ཐོབ་ན། ། གྲོལ་བར་མི་འགྱུར་སྙམ་ཡང་གྲོལ་བར་འགྱུར། ། ཞེས་སོ། ། གཉིས་པ་ནི་དབང་བཞིའི་དུས་སུ་བླ་མས་ནུས་པ་ཇི་ལྟ་བར་སློབ་མའི་རྒྱུད་ལ་བསྐྱེད་པའི་བདེ་བ་ཆེན་པོའི་ཏིང་ངེ་འཛིན་བག་ཆགས་ཐམས་ཅད་དང་བྲལ་བས་ནམ་མཁའི་མཚན་ཉིད་ཅན་དོན་དམ་པའི་བདེན་པ་སྟེ། དགོངས་པ་བླ་ན་མེད་པ་ལས། ། རིག་པ་ཙམ་གྱིས་ཡེ་ཤེས་ནི། ། ནམ་མཁའ་འདྲ་བར་མཚན་ཉིད་མེད། ། ཅེས་སོ། །
དེའི་མིང་གི་རྣམ་གྲངས་ཀྱང་། སྤྱོད་བསྡུས་ལས། འོད་གསལ་བ་དང་། ཐམས་ཅད་སྟོང་པ་དང་། སངས་རྒྱས་ཀྱི་ཡེ་ཤེས་དང་། རྡོ་རྗེའི་ཡེ་ཤེས་དང་། བླ་ན་མེད་པ་ལ་སོགས་པ་ནས་ཉོན་མོངས་པ་ཟད་པར་བྱེད་པ་ཞེས་བྱ་བའི་བར་དུ་དགུ་བཅུ་གོ་གསུམ་གསུངས་སོ། ། གསུམ་པ་དགོས་ནི། ཐབས་དམན་པ་དང་སྤྲོས་པའི་རྣམ་རྟོག་སྤོང་བ་དང་། ཕྱག་རྒྱ་ཆེན་པོའི་དངོས་གྲུབ་ཐོབ་པ་དང་།
མཐར་ཐུག་ཆོས་སྐུ་སྒྲུབ་པའི་དོན་དུ་སྟེ། དུས་འཁོར་འགྲེལ་ཆེན་ལས། འཁོར་བའི་བདེ་བ་མི་རྟག་པ། ། དེ་འཚོལ་འདོད་པ་རྨོངས་ཆེན་པོ། ། རྒྱལ་པོ་ཆེན་པོའི་བདེ་ཐོབ་ཀྱང་། ། མཐར་ཕྱིན་མཁས་པས་ཡང་དག་སྤང་། ། ཞེས་དང་། སློབ་དཔོན་འཕགས་པ་ཀླུ་སྒྲུབ་ཀྱིས། ། ཆོས་ཀྱི་ཕུང་པོ་བརྒྱད་ཁྲི་དང་། ། བཞི་སྟོང་གི་ནི་ཆོ་གས་ནི། །
ལུས་ཀྱི་དེ་ཉིད་མི་ཤེས་པ། ། དེ་དག་ཐམས་ཅད་འབྲས་བུ་མེད། ། ཅེས་དང་། ས་ར་ཧས་ཀྱང་། སྙིང་རྗེ་དང་བྲལ་སྟོང་པ་ཉིད་ཞུགས་གང་། ། དེས་ནི་ལམ་མཆོག་རྙེད་པ་མ་ཡིན་ནོ། ། འོན་ཏེ་སྙིང་རྗེ་འབའ་ཞིག་བསྒོམས་ན་ཡང་། ། འཁོར་བ་འདི་ལས་ཐར་བ་ཡོད་དམ་ཅི། ། གང་ཡང་གཉིས་པོ་སྦྱོར་བར་ནུས་པ་དེས། ། འཁོར་བར་མི་གནས་མྱ་ངན་འདས་མི་གནས། །
ཞེས་སོ། ། གཉིས་པ་ཡང་། སཾ་ཊར། རྣམ་རྟོག་མ་རིག་ཆེན་པོ་སྟེ། འཁོར་བའི་རྒྱ་མཚོར་ལྷུང་བྱེད་ཡིན། ། མི་རྟོག་ཏིང་ངེ་འཛིན་ལ་གནས་ན། ། མཁའ་བཞིན་དྲི་མ་མེད་པར་འགྱུར། ། ཞེས་དང་། དུས་འཁོར་འགྲེལ་ཆེན་དུ། རྫོགས་པའི་རིམ་པ་ནི།
ལྷན་ཅིག་སྐྱེས་པའི་རྣམ་པར་མི་རྟོག་པ་སྟེ། རྣམ་པ་ཐམས་ཅད་དུ་ཞལ་དང་ཕྱག་དང་ཁ་དོག་དང་དབྱིབས་ཀྱི་རྣམ་པར་རྟོག་པ་དང་བྲལ་བའོ། ། ཞེས་དང་། གསུམ་པ་ཡང་། འཇིག་རྟེན་ལས་འདས་པའི་བདེན་པ་ནི་དུ་བ་ལ་སོགས་པའི་མཚན་མས་རྣམ་པར་མི་རྟོག་པའི་སེམས་རྫོགས་པའི་རིམ་པས་ཕྱག་རྒྱ་ཆེན་པོའི་དངོས་གྲུབ་བསྒྲུབས་པ་ཞེས་བྱའོ། ། ཞེས་དང་། བཞི་པ་ཡང་། སཾ་བུ་ཊར། རང་བྱུང་ངོ་བོ་ཉིད་འདི་ནི། ། ཆོས་ཀྱི་སྐུར་ནི་རབ་ཏུ་གྲགས། །
ཞེས་སོ། ། བཞི་པ་གནས་གང་དུ་བསྒོམ་པ་ནི། མདོ་རྒྱན་དུ། བློ་ལྡན་གང་དུ་སྒྲུབ་པའི་ཡུལ། ། ལེགས་པར་རྙེད་དང་གནས་བཟང་དང་། ། ས་བཟང་བ་དང་གྲོགས་བཟང་དང་། ། རྣལ་འབྱོར་བདེ་བའི་ཡོན་ཏན་ལྡན། ། ཞེས་པ་ལྟར་མཐུན་རྐྱེན་ཚེགས་ཆུང་ངུས་རྙེད། ཆོམ་རྐུན་ལ་སོགས་པ་མི་འབྱུང་། གནས་ལ་བརྟེན་པའི་ཆུ་སོགས་ཀྱིས་ནད་མི་འབྱུང་།
ལྟ་སྤྱོད་མཐུན་པའི་གང་ཟག་ཡོད། ཞི་ལྷག་ལ་ཉིན་པར་སྐྱེ་བོའི་འདུ་འཛིས་མི་གནོད། ལྗན་ལྗིན་མེད། མཚན་མོ་དགྲ་མི་འབྱུང་བའི་གནས་སམ། དུས་འཁོར་འགྲེལ་ཆེན་དུ། གང་དུ་ས་སྐྱོང་ཆོས་ལྡན་དང་། ། ས་འཛིན་གཞན་དང་གཡུལ་མེད་པའི། ། སེམས་ཅན་གང་དག་བདེར་གནས་པར། ། དེར་ནི་རྣལ་འབྱོར་ཡང་དག་བརྩམ། ། ཞེས་པ་ལྟར།
མཚན་ཉིད་དེ་དག་དང་ལྡན་པའི་གནས་སུ། འདུལ་བ་དང་། དུས་འཁོར་ལས་འབྱུང་བ་ལྟར། དབེན་ཁང་མཐོ་སར་བརྩིགས་ལ། སྒོ་འཁྱོག་རིམ་པ་གསུམ་པའམ། འཛུལ་སྒོ་ཅན། སྒོམ་དུས་སྣང་བ་འབྱུང་བའི་བུག་པ་ཅུང་ཟད་ཀྱང་མེད་པར་གཏམས་པའི་ནང་དུ་མཚན་མོའི་རྣལ་འབྱོར་དང་། རིའི་རྩེ་མོའམ། ཐང་ཡངས་པོའམ། ཁང་བཟང་མཐོན་པོའི་སྟེང་།
གཞན་གྱིས་ཚུར་མི་མཐོང་ཞིང་། ཕར་ནམ་མཁའ་ཡངས་པ་མཐོང་བའི་གནས་སུ་ཉིན་མོའི་རྣལ་འབྱོར་ལས་དང་པོ་པས་བྱ་བ་ཡིན་ཏེ། སྙན་རྒྱུད་དུ། མཚན་མོ་བླ་གབ་བཅས་པ་རུ། ནམ་མཁའ་ལ་དམིགས་སྟོང་ཉིད་བསྒོམ། ཞེས་དང་། སྙིང་པོ་གསལ་བ་ལས། ཆུ་འཛིན་དང་ནི་བྲལ་བ་ཡི། ། ནམ་མཁའ་དྭངས་པར་གྱུར་པ་ལ། ། རྩེ་གཅིག་མི་རྟོག་བསྒོམ་པར་བྱ། །
ཕྱི་དྲོ་ཡང་ནི་དེ་བཞིན་ནོ། ། ཉིན་ཕྱེད་མིག་ལ་གནོད་ཕྱིར་སྤང་། ། ཞེས་དང་། བརྒྱད་སྟོང་པ་ལས། ཀོའུ་ཤི་ཀས་སྨྲས་པ། འཕགས་པ་རབ་འབྱོར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྣལ་འབྱོར་དུ་བསླབ་པར་འདོད་པས་གང་ལ་བསླབ་པར་བགྱི། རབ་འབྱོར་གྱིས་སྨྲས་པ། ཀོའུ་ཤི་ཀ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྣལ་འབྱོར་དུ་འདོད་པས་ནམ་མཁའ་ལ་རྣལ་འབྱོར་དུ་བསླབ་པར་བྱའོ། ། ཤེས་རབ་ཀྱི་ཕ་རོལ་དུ་ཕྱིན་པ་ལ་རྣལ་འབྱོར་དུ་བསླབ་པར་འདོད་པ་དེས་བླ་གབ་མེད་པ་ལ་རྣལ་འབྱོར་དུ་བསླབ་པར་བྱའོ། ། ཞེས་སོ། །
བརྟན་པ་ཐོབ་པའི་གནས་ནི། དུར་ཁྲོད་དང་ཆུ་འགྲམ་ལ་སོགས་པ་སྟེ། དགྱེས་པའི་རྡོ་རྗེར། ཤིང་གཅིག་དང་ནི་དུར་ཁྲོད་དང་། ། མ་མོའི་ཁྱིམ་དང་མཚན་མོ་དང་། ། ཡང་ན་དབེན་པའམ་བས་མཐའ་རུ། ། སྒོམ་པ་བཟང་པོར་བརྗོད་པར་བྱ། ། ཞེས་སོ། ། བརྟན་པ་ཆེར་ཐོབ་པའི་གནས་ནི། ཡུལ་ཉི་ཤུ་རྩ་བཞི་ལ་སོགས་པར་ངེས་པར་མེད་པར་བསྒོམ་སྟེ།
གསང་བ་གྲུབ་པར། གྲོང་དང་གྲོད་ཁྱེར་དག་ཏུའམ། ། སེམས་ནི་གང་དུ་དགའ་བ་དེ། ། དེར་ནི་རིག་པའི་བརྟུལ་ཞུགས་སྤྱད། ། དགག་པ་དང་ནི་སྒྲུབ་པ་མེད། ། ཅེས་སོ། ། ལྔ་པ་གང་གིས་སྒྲུབ་པའི་གང་ཟག་ནི། དབང་བསྐུར་བ་ཐོབ་ཅིང་དམ་ཚིག་དང་ལྡན་པ་དམན་པའི་འཚོ་བ་ཡོངས་སུ་སྤངས་པ་ལུས་ལོངས་སྤྱོད་དང་འཇིག་རྟེན་པའི་དངོས་གྲུབ་ལ་འདོད་པ་དང་བྲལ་བ་ལྟོས་མེད་བཞི་དང་ལྡན་ཞིང་ཚིག་དོན་གྱི་སྒྲོ་འདོགས་བཅད་ནས་གཞན་དོན་དུ་སངས་རྒྱས་ཐོབ་པར་འདོད་པ་སྟེ། སྙིང་པོ་གསལ་བ་ལས། དབང་གིས་སྨིན་བྱས་དམ་ཚིག་ལྡན། །
དེ་ལ་རྣལ་འབྱོར་གསུམ་བསྟན་ཏེ། ། གཞན་ལ་ནམ་ཡང་མ་ཡིན་ནོ། ། ཞེས་དང་། དུས་འཁོར་འགྲེལ་ཆེན་དུ། མཆོག་ཏུ་མི་འགྱུར་བའི་བདེ་བ་སྒྲུབ་པའི་རྣལ་འབྱོར་པ་དེས། བླ་མ་དམ་པ་ལ་གདམས་ངག་ཐོབ་ནས་གྲོགས་ངན་པ་ཡོངས་སུ་སྤངས་ཏེ་ལས་དང་པོ་པས་དུ་བ་ལ་སོགས་པའི་མཚན་མ་བསྒོམ་ཞིང་། དབུ་མ་སྦྱང་བ་ནི། སེམས་ཅན་ཐམས་ཅད་ལ་བུ་གཅིག་པ་བཞིན་དུ་མཆོག་ཏུ་བརྩེ་བའི་སེམས་དང་ལྡན་པས་འཇིག་རྟེན་ལས་འདས་པའི་བདེན་པ་ལ་བརྟེན་ནས། བུ་དང་ཆུང་མ་ལ་སོགས་པ་དང་། རང་གི་ལུས་ལ་ལྟོས་པ་མེད་པས་མཆོད་རྟེན་དང་།
ལྷ་ཁང་ལ་སོགས་པ་དང་བླ་མའི་རྫས་ལ་ལོངས་སྤྱོད་པ་སྤངས་ཏེ་སངས་རྒྱས་དང་བྱང་ཆུབ་སེམས་དཔའི་ལམ་ལ་བརྟེན་ནས། བྱམས་པ་དང་སྙིང་རྗེ་དང་། དགའ་བ་དང་བཏང་སྙོམས་དང་ཚངས་པའི་གནས་བཞི་ལ་གནས་པས་ཞི་བ་ལ་སོགས་པ་འཇིག་རྟེན་པའི་དངོས་གྲུབ་སྒྲུབ་པར་འདོད་པ་སྤངས་ནས་ཐམས་ཅད་མཁྱེན་པའི་ལམ་ལ་བགྲོད་པར་འདོད་པས་དཀྱིལ་འཁོར་གྱི་འཁོར་ལོ་ལ་སོགས་པ་རྣམ་པར་རྟོག་པ་སྒོམ་པ་ཡོངས་སུ་སྤངས་པ་དང་། ནམ་མཁའི་ཁམས་ལྟར་ཐམས་ཅད་སྟོང་པ་མེ་ལོང་གི་གཟུགས་བརྙན་བཞིན་སྐྱེ་བ་མེད་པའི་ཆོས་བལྟས་ནས། རང་གི་སེམས་སྤྲོས་པའི་སྣང་བ་རྨི་ལམ་གྱི་དོན་དང་འདྲ་བར་སེམས་ཀྱི་རྡུལ་ཕྲ་མོའི་ཚོགས་ཀྱི་བདག་ཉིད་རྣམ་པར་དཔྱད་པས་སྟོང་པ་ནི་ཆད་པའི་སྟོང་པ་ཉིད་ལས་རིང་དུ་གྱུར་པ། ནང་གི་བདག་ཉིད་ཀྱི་བདེ་བ་རང་རིག་པའི་ཆོས་ལ་རྗེས་སུ་ཆགས་པའོ། ། ཞེས་དང་། ཡང་ལུས་ཀྱི་ལོངས་སྤྱོད་ལ་ལྟོས་པ་མེད་པ་དང་། ངག་གི་ལོངས་སྤྱོད་ལ་ལྟོས་པ་མེད་པ་དང་། ཡིད་ཀྱི་ལོངས་སྤྱོད་ལ་ལྟོས་པ་མེད་པ་དང་།
འཛག་པའི་བདེ་བ་ལ་ལྟོས་པ་མེད་པ་ནི་བསྙེན་པར་དེ་ལུས་ངག་ཡིད་ཚངས་པར་སྤྱོད་པའི་དམ་ཚིག་ཅེས་བྱ་བའི་དོན་ཏོ། ། འདི་དག་གིས་ལྷའི་མཆོག་སྟེར་བ་ཡིན་གྱིས་སྲིད་པའི་ལོངས་སྤྱོད་ལ་ཞེན་པས་ནི་མ་ཡིན་ནོ། ། དྲུག་པ་ནམ་སྒྲུབ་པའི་དུས་ནི། ལས་དང་པོ་པས་གཡས་པ་ས་རླུང་རྒྱུ་བའི་དུས་ནས་མགོ་བཟུང་སྟེ་བསྒོམ་ལ། སྲོད་དང་། ཐོ་རངས། ཉིན་གུང་། ནམ་གུང་རྣམས་རྒོད་པ་དང་བྱིང་བའི་དབང་དུ་སོང་ནས་ཡེ་ཤེས་འཇིག་པས་དུས་དེ་རྣམས་བོར་ལ། སྔ་དྲོ་ཕྱི་དྲོ་དང་མཚན་མོའི་ནམ་སྟོད་སྨད་ཀྱི་ཆ་ལ་བསྒོམ་སྟེ། སྙན་རྒྱུད་ལས།
གཡས་པ་སའི་རླུང་དུས་བསྒོམ། ། ཞེས་དང་། སྲོད་དང་ཐོ་རངས་གུང་ལ་མིན། ། ཞེས་དང་། ནམ་མཁའ་ལ་བལྟ་སྔ་དྲོ་ཕྱི། ། ཉི་ཟེར་ཉི་མ་གུང་ལ་མིན། ། ཞེས་གསུངས་ཤིང་། ལམ་འབྲས་པའི་ལུགས་ཀྱིས། རླུང་སྣ་བུག་གཡོན་ནས་རྒྱུ་བའི་དུས་སུ་ལམ་བསྟན་ཞིང་བསྒོམ་པ་ལ་གནད་དུ་ཆེ་སྟེ། ཉམས་སྐྱེ་བུལ་ཡང་སྐྱེས་པ་བརྟན་ཞིང་བར་ཆད་ཆུང་ལ།
གཡས་ནས་རྒྱུ་བའི་དུས་སུ་བསྒོམས་ན་ཉམས་མྱུར་དུ་སྐྱེ་ཡང་མི་བརྟན་ཞིང་བར་ཆད་འབྱུང་ལ། གཉིས་ཀ་ནས་རྒྱུ་བའི་ཚེའང་རླུང་འཕྲོ་མཚམས་ཡིན་པས་དེའི་ཚེའང་ཏིང་ངེ་འཛིན་གཤའ་མ་མི་སྐྱེ་བས་བསྒོམ་པའི་དུས་མ་ཡིན་པར་བཞེད་དོ། ། བརྟན་པ་ཐོབ་པས་ཉིན་མཚན་མེད་པར་མཉམ་པར་བཞག་སྟེ། བརྟག་གཉིས་ལས། ཆུ་བོའི་རྒྱུན་ནི་རབ་འབབ་དང་། ། མར་མེའི་རྩེ་མོ་རབ་བཅིངས་ལྟར། ། རྟག་ཏུ་དེ་ཉིད་རྣལ་འབྱོར་གྱིས། ། ཉིན་དང་མཚན་དུ་མཉམ་པར་བཞག ། ཅེས་སོ། ། བརྟན་པ་ཆེར་ཐོབ་པས་མཉམ་བཞག་ཁོ་ནར་མ་ཟད་འགྲོ་འཆག་ཉལ་འདུག་ལ་སོགས་པའི་སྤྱོད་ལམ་ཐམས་ཅད་དུ་མི་འབྲལ་བར་ཉམས་སུ་ལེན་ཏེ།
དགྱེས་པའི་རྡོ་རྗེར། བཟའ་དང་བཏུང་དང་བླུགས་པ་དང་། ། ཉལ་དང་ལོག་དང་སེམས་པ་ན། ། ཕྱག་རྒྱ་ཆེན་པོ་མངོན་འདོད་པས། ། དེ་ནས་མངོན་དུ་འགྲོ་བར་འགྱུར། ། ཞེས་སོ། ། བདུན་པ་བསྒོམ་པའི་ཡན་ལག་ལ། ཇི་ལྟར་བསྒོམ་པའི་མན་ངག་དངོས་དང་། དེ་ཉམས་སུ་བླངས་པས་ཐོབ་པའི་ཏིང་ངེ་འཛིན་ངོ་སྤྲད་པ། བསྒོམས་པས་འབྲས་བུ་མངོན་དུ་བྱེད་ཚུལ་གསུམ་གྱི་དང་པོ་ལ་མཉམ་བཞག་ཏུ་ལུས་ངག་ཡིད་གསུམ་མ་བཅོས་པར་བཞག་པ་དང་།
རྗེས་ཐོབ་ཏུ་ཇི་ལྟར་ཉམས་སུ་བླང་བའི་ཚུལ་གཉིས་ལས། དང་པོ་ལ་གསུམ་གྱི་ལུས་མི་གཡོ་བར་བཞག་པ་ནི། རྐང་པ་སྐྱིལ་ཀྲུང་ལག་པ་མཉམ་བཞག་གམ། རླུང་དབུ་མར་འཇུག་པའི་ཕྱག་རྒྱའམ། ས་གནོན་གང་བདེ། སྒལ་ཚིགས་བསྲང་། རྒྱ་མཚོ་རི་ལ་སྦྱར། རོ་འཛིན་རང་གནས་སུ་འཕང་། མགྲིན་པ་ཅུང་ཟད་གུག་པར་བྱ། མིག་མཐོ་གང་ཙམ་གྱིས་མདུན་གྱི་ནམ་མཁའ་ལ་བལྟ་ཞིང་།
བྱ་བྱེད་ཐམས་ཅད་དང་བྲལ་བ་རང་ལུགས་སུ་འཇོག་པའོ། ། དེ་ལ་དགོས་པ་ཅི་ཡོད་ན། ལུས་གནད་དང་པོ་ལ་བརྟེན་ནས་རོ་རྐྱང་གཉིས་ཀྱི་ཁ་དབུ་མ་ལ་འདུད་དེ། ལ་གསུམ་འདུས་པ་ཆའི་དབྱིབས་ལྟ་བུ་འབྱུང་། དེ་ལས་རྩ་གཡས་གཡོན་གྱི་རླུང་དབུ་མར་རིམ་གྱིས་ཚུད་པར་འགྱུར་བས་གཟུང་འཛིན་གྱི་རྣམ་རྟོག་རགས་པ་མི་རྒྱུ་ཞིང་ལུས་ཆ་སྙོམས་པས་ལུས་བདེ་སྟེ་འདུག་ཚུགས་པ་དང་། མཐར་ཐུག་ཆོས་ཐམས་ཅད་འགྲོ་འོང་མེད་པ་མཚོན་པའོ། ། ལུས་གནད་གཉིས་པས་ལུས་གཡས་གཡོན་དུ་མི་གཡོ་བས་ལུས་བདེ་ཞིང་སེམས་ལས་སུ་རུང་། ཁྱད་པར་དུ་རླུང་དབུ་མར་འཇུག་པའི་ཕྱག་རྒྱས་གདོན་གྱི་བར་ཆོད་འགོག་སྟེ། སྲིན་ལག་གི་རྩ་བ་ལ་འདྲེའི་རྩ་ཡོད་པས་སོ། ། མཉམ་བཞག་ས་གནོན་གྱིས་ཡན་ལག་གི་རླུང་རྩ་བའི་རླུང་ལ་འཇུག་ཅིང་།
དེ་སྟོབས་ཀྱིས་སེམས་ཇི་ལྟར་འདོད་པར་ཧྲིལ་གནས་པ་དང་། མཐར་ཐུག་ཆོས་ཉིད་བྱ་བྱེད་དང་བྲལ་བ་མཚོན་པའོ། ། ལུས་གནད་གསུམ་པའི་དགོས་པ་ནི། དགྱེ་དགུག་མེད་པའི་ལུས་སེམས་བདེ་ལ། མདུན་རྒྱབ་ཏུ་གུག་ཞིང་འགྱེད་སོང་ན་མདུན་རྒྱབ་གཉིས་ན་ཞིང་ཏིང་ངེ་འཛིན་གཉིས་བྱིང་རྒོད་དུ་འགྱུར། མཐར་ཐུག་ཆོས་ཐམས་ཅད་འཁོར་འདས་ལ་མི་གནས་པའི་གཉུག་མའི་ཡེ་ཤེས་མཚོན་པའོ། ། ལུས་གནད་བཞི་པའི་དགོས་པ་ནི། གཡས་གཡོན་གྱི་རླུང་དབུ་མས་འཇིབ་པ་ལྟ་བུ་འབྱུང་སྟེ། རླུང་དབུ་མའི་མར་སྣ་ནས་ཆུད་པས་ལྟེ་བར་དྲོད་སྐྱེ། ཁམས་ཇེ་བརྟན་ལ་སོང་བས་ཏིང་ངེ་འཛིན་སྐྱེ།
མཐར་ཐུག་ཆོས་ཐམས་ཅད་བདེ་བ་ཆེན་པོའི་རང་བཞིན་དུ་མཚོན་པའོ། ། ལུས་གནད་ལྔ་པས་ནི། དབུགས་ཁ་ནས་མི་རྒྱུ་བས་ཁ་མི་བསྐམ་ཞིང་མཆིལ་མ་མི་བོག ཐིག་ལེ་འཛིན། མཐར་ཐུག་ཆོས་ཉིད་བརྗོད་དུ་མེད་པ་མཚོན་པའོ། ། ལུས་གནད་དྲུག་པས་ནི། མགྲིན་པ་འགྱེད་གུག་ཏུ་སོང་ན། ལྐོག་འབྲས་དང་མགྲིན་པའི་རྒྱབ་ཏུ་ཟུག་འབྱུང་ལ། མགྲིན་པའི་གཟུང་འཛིན་གྱི་རྩ་གཡས་གཡོན་མནན་པས་རླུང་དབུ་མར་ཚུད་པ་དང་། མཐར་ཐུག་ཆོས་ཉིད་གཟུང་འཛིན་དང་བྲལ་བ་མཚོན་པའོ། །
ལུས་གནད་བདུན་པས། མིག་ལ་རྣམ་རྟོག་གི་རྩ་ཡོད་པས་འགུལ་ན་རྣམ་རྟོག་སྣ་ཚོགས་འབྱུང་བ་ལས། མི་འགུལ་བས་ཤེས་པ་ཡུལ་ལ་མི་འཕྲོ། ཐིག་ལེ་འཆིང་། བྱིང་བའི་སྐྱོན་སེལ་མཐར་ཐུག་ཡུལ་ཡུལ་ཅན་གཉིས་སུ་མེད་པ་མཚོན་ནོ། ། དུས་ཞབས་སྙན་རྒྱུད་ལས། འབོལ་བའི་སྟན་ལ་བྱེད་པ་ནི། ། ལུས་བསྲང་རྡོ་རྗེ་སྐྱིལ་ཀྲུང་བཅའ། ། ལྕེ་བཟློག་གསུས་སྦྱར་མིག་གྱེན་བཟློག ། གཙུག་ཏོར་བསྒྱུར་བའི་ལྟ་སྟངས་སོ། །
ལག་གཉིས་རྡོ་རྗེ་བསྡམ་པར་བྱ། ། དེས་ནི་རླུང་རྣམས་འཆིང་བྱེད་པའོ། ། ཞེས་སོ། ། ལུས་གནད་འདི་ལྟ་བུ་ངེས་པར་བྱ་དགོས་ཏེ། ཏིང་ངེ་འཛིན་སེམས་ཀྱིས་བསྒོམ་ཞིང་སེམས་རླུང་ལ་བརྟེན། རླུང་རྩ་ལ་བརྟེན། རྩ་ལུས་ལ་བརྟེན་པས་སོ། ། འབྱོངས་ན་གང་ལྟར་བྱས་ཀྱང་རུང་ངོ་ཞེས་སོ། ། གཉིས་པ་ངག་མི་གཡོ་བར་བཞག་པ་ནི། རླུང་གཡས་གཡོན་གཉིས་གང་ནས་རྒྱུ་བལྟས་ལ།
རྒྱུ་བའི་ཕྱོགས་ནས་རླུང་དལ་ལ་རྫོགས་པར་ཕྱིར་ལན་གསུམ་བཏང་། དེ་བཞིན་དུ་མི་རྒྱུ་བའི་ཕྱོགས་ནས་ཀྱང་ལན་གསུམ། གཉིས་ཀ་ནས་ཀྱང་ལན་གསུམ་བཏང་ནས། གཞི་ལ་མ་བཅོས་པར་བསྡམ་པ་རང་སོར་འཇོག་པའོ། ། དེའི་དགོས་པ། རླུང་རོ་གཅིག་གིས་རླུང་ཐམས་ཅད་སྐྱོན་ཅན་དུ་བྱེད་པས་དེ་ཇེ་དྭངས་སུ་གྱུར་པས་རླུང་ཟུག་མི་འབྱུང་བའོ། ། གསུམ་པ་ཡིད་མ་བཅོས་པར་བཞག་པ་ལ་གསུམ། སེམས་ཀྱི་གཞི་རྩ་བཅད་པ། སེམས་ཀྱི་བཞག་ཐབས་བསྟན་པ། སེམས་ཀྱི་བྱིང་རྒོད་བསལ་བའོ། །
དང་པོ་ནི། རྣལ་འབྱོར་གྱི་དབང་ཕྱུག་ཆེན་པོ་ཤྲཱི་ཛ་ག་ཏ་མི་ཏྲའི་ཞལ་ནས། ཐོག་མ་བར་དང་མཐར་རིམ་བཞིན། ། རྩ་བ་ངོ་བོ་བྱེ་བྲལ་བ། ། རྨི་ལམ་གྱིས་ནི་མར་མེ་བཞིན། ། ཞེས་དང་མཉམ་སྦྱོར་ལས། ཨེ་མ་སངས་རྒྱས་ཀུན་གྱི་གསང་། ། རྫོགས་པའི་སངས་རྒྱས་སྐྱེ་བ་མེད། ། སྐྱེ་བ་མེད་ལས་ཐམས་ཅད་སྐྱེས། ། སྐྱེས་ཙམ་ཉིད་ན་སྐྱེ་བ་མེད། །
ཅེས་གསུངས་པ་ལྟར། སེམས་ཉིད་དང་པོ་གང་ནས་བྱུང་། ། བར་དུ་གང་ན་གནས། ཐ་མ་གང་དུ་འགྲོ་བརྟགས་པས། དཔེར་ན་སྒྱུ་མའི་རྟ་གླང་འདྲ་བར་དང་པོ་གང་ནས་ཀྱང་མ་སྐྱེས་ཤིང་། རྒྱུ་རྐྱེན་གང་གིས་ཀྱང་མ་བསྐྱེད་པས་ཡེ་སྟོང་རྩ་བྲལ་གཅིག་ཏུ་འདུག ། བར་དུ་རང་གི་ངོ་བོ་མོ་གཤམ་གྱི་བུ་ལྟར་བདེན་པར་མེད་དེ། དབྱིབས་དང་ཁ་དོག་ཏུ་མ་གྲུབ་པས་འགྱུ་བ་སྟོང་འགྱུས། སྣང་བ་སྟོང་སྣང་དུ་འདུག མཐར་འགག་པ་མེད་ཅིང་བྱེད་པ་ཐམས་ཅད་དང་བྲལ་ཏེ།
འགྱུ་བ་རང་སངས་གཅིག་ཏུ་འདུག དེ་ཉིད་ཀ་རྣམ་ཐར་སྒོ་གསུམ་གྱི་ངོ་བོ་ཡང་ཡིན་ཏེ། ཤྲཱི་ཛ་ག་ཏམ་མི་ཏྲས། འགྲོ་འོང་གནས་ནི་སྐྱེ་གནས་དག ། རྣམ་རྟོག་སྟོང་པ་ཉིད་རྣམ་གསུམ། ། ཞེས་པ་ལྟར། དང་པོ་སྐྱེ་བ་མེད་པ་རྣམ་པར་ཐར་པའི་སྒོ་མཚན་མ་མེད་པ། བར་དུ་གནས་པ་མེད་པ་རྣམ་པར་ཐར་པའི་སྒོ་སྟོང་པ་ཉིད་དང་། ཐ་མ་འགག་པ་མེད་པ་རྣམ་པར་ཐར་པའི་སྒོ་སྨོན་པ་མེད་པའོ། ། དེས་ན་སེམས་ཉིད་འདི་དང་པོ་མ་སྐྱེས་པས་ཐ་མ་རྐྱེན་གྱིས་མི་འཇིག
དུས་གློ་བུར་དུ་མ་བྱུང་བས་གང་སྟོང་འཕེལ་འགྲིབ་མེད། སྣང་སྲིད་ཀུན་ལ་ཁྱབ་པས་ཕྱོགས་རིས་སུ་མ་ཆད། དངོས་པོ་དང་མཚན་མར་མ་གྲུབ་པས་འདིའོ་ཞེས་མཚོན་དུ་མེད། ཅིས་ཀྱང་མ་འགག་ཅིར་ཡང་མ་གྲུབ་པས་ཡོད་མེད་རྟག་ཆད་ཀྱི་མཐའ་ལས་འདས། དུས་གསུམ་འཕོ་འགྱུར་མེད་པས་སྐྱེ་ཤི་ལ་གསལ་འགྲིབ་མེད། རང་བཞིན་ཡེ་ནས་དག་པས་འཁོར་བའི་སྐྱོན་གྱིས་མ་གོས་པ་རང་བཞིན་གྱི་སངས་རྒྱས་ཡིན་ཏེ། ཀྱེ་རྡོ་རྗེ་ལས། སེམས་ཅན་རྣམས་ནི་སངས་རྒྱས་ཉིད། ། ཅེས་སོ། ། དེ་ཉིད་ཐམས་ཅད་ཀྱི་རང་བཞིན་ཡང་ཡིན་ཏེ།
མདོ་ལས། ཀྱེ་རྒྱལ་བའི་སྲས་དག་ཁམས་གསུམ་པོ་འདི་དག་ནི་སེམས་ཙམ་མོ་ཞེས་སོ། ། དེ་ལྟར་བློས་ལེགས་པར་གཞལ་ཏེ། ཆོས་ཐམས་ཅད་སེམས། སེམས་སྟོང་པར་བློ་ཐག་བཅད་དོ། ། གཉིས་པ་སེམས་ཀྱི་བཞག་ཐབས་བསྟན་པ་ནི། སློབ་དཔོན་བྲམ་ཟེ་ཆེན་པོས། གང་ལ་ཞེན་པ་ཡོད་ན་དེ་ཡང་ཐོང་། ། རྟོགས་པར་གྱུར་ན་ཐམས་ཅད་དེ་ཡིན་ཏེ། ། དེ་ལས་གཞན་ཞིག་སུ་ཡང་ཤེས་མི་འགྱུར། །
ཞེས་དང་། སློབ་དཔོན་ཀླུ་སྒྲུབ་ཀྱིས། གླང་ཆེན་ལམ་ནས་སེམས་ཚགས་ཚུད་པ་བཞིན། ། འགྲོ་འོང་བཅད་ན་ང་ཡིས་དལ་བ་སྟེ། ། འདི་ལྟ་རྟོགས་སོ་ང་ལ་ཆོས་ཅི་དགོས། ། ཞེས་པ་ལྟར་དང་པོར་སེམས་ཀྱིས་སེམས་ལ་ནང་དུ་བལྟས་ཏེ་དུས་གསུམ་དང་འབྲེལ་བའི་ཤེས་པ་གང་ཡིན་བརྟགས་ལ། འདས་པ་དང་འབྲེལ་བ་ཡིན་ན་འདས་པའི་ཤེས་པ་རྗེས་མི་བཅད་ཅེས་དྲན་པར་བྱ། མ་འོངས་པ་ཡིན་ན་སྔུན་མི་བསུ་བར་དྲན། ད་ལྟར་གྱི་ཤེས་པ་ཡིན་ན་ཐུག་ཕྲད་དུ་རང་བཞིན་མེད་པར་དྲན་པར་བྱ་སྟེ། དུས་གསུམ་གྱི་སྤྲོས་པ་བཅད་ནས་བྱུང་ཚོར་གང་གི་ཡང་རྗེས་སུ་མི་འབྲང་ཞིང་བློ་ཡུལ་གྱི་མཚན་མས་མ་གཡེངས་པར།
ཁོང་ལྷོད་ཀྱིས་གློད་ནས་སེམས་གསལ་ན་གསལ་སྟོང་། རིག་ན་རིག་སྟོང་དབྱེར་མེད་ཀྱི་ངང་ལས་ཕྱི་ནང་གི་ཡུལ་གང་ལའང་དམིགས་པ་མི་གཏད་པར་སེམས་ལྷོད་དེ་ཤིག་གེ་བཞག་པས་གཉུག་མའི་ཤེས་པ་གསལ་ལེ་ཧྲིག་གེ་བ་འབྱུང་སྟེ། དེ་ལ་བཟོ་མི་བྱེད་པར་བློ་གནས་ཚད་དུ་འཇོག་པའོ། ། དེ་ཉིད་ལ་སྡུག་བསྔལ་གྱི་རྩ་བ་དང་བྲལ་ཞིང་མ་བྱས་པར་ཚིམ་པས་བདེ་ཆེན་དང་། གང་དུའང་མ་འགགས་པས་སྒྲིབ་པའི་རྩ་བ་དང་བྲལ་ཞིང་མ་བྱས་པར་ཚིམ་པས་བདེ་ཆེན་དང་། གང་དུའང་མ་འགགས་པས་སྒྲིབ་པའི་རྩ་བ་དང་བྲལ་ཞིང་མ་བསྒྲུབས་པར་དྭངས་པས་འོད་གསལ་དང་། ཅིར་ཡང་མི་འཛིན་ལ་མཚན་མར་འཛིན་པའི་རྩ་བ་དང་བྲལ་ཞིང་མ་བཅོས་པར་ཤར་བས་རྣམ་པར་མི་རྟོག་པ་སྟེ། ཤྲཱི་ཛ་ག་ཏ་མི་ཏྲས། བདེ་ཆེན་འོད་གསལ་རྣམ་མི་རྟོག ། བློ་བཟང་རྣམས་ཀྱིས་མཉམ་པར་བཞག །
ཅེས་སོ། ། དེ་ནི་མ་གཡེངས་པར་བཞག་པ་རལ་སྐོར་མཁན་གཡུལ་དུ་ཞུགས་པ་ལྟ་བུའི་མན་ངག་ཅེས་བྱ་སྟེ། དེ་ནི་མདོར། སེམས་འཇོག་པར་བྱེད་ཅེས་དང་། མདོ་རྒྱན་དུ། དམིགས་པ་ལ་ནི་སེམས་གཏད་ནས། ། དེ་རྒྱུན་རྣམ་པར་གཡེང་མི་བྱ། ། ཞེས་པའི་དོན་ཡིན་ནོ། ། དེ་ལ་སེམས་མི་གནས་ན། བཅོམ་ལྡན་འདས་ཀྱི་མདོ་ལས།
ཀུན་ཏུ་འཇོག་པར་བྱེད། ངེས་པར་འཇོག་པར་བྱེད། ཉེ་བར་འཇོག་པར་བྱེད། འདུལ་བར་བྱེད། ཞི་བར་བྱེད། ཉེ་བར་ཞི་བར་བྱེད། རྒྱུད་གཅིག་ཏུ་བྱེད། མཉམ་པར་འཇོག་པར་བྱེད། ཅེས་པའི་དོན། འཕགས་པ་བྱམས་པས།
རྣམ་གཡེང་མྱུར་དུ་རྟོགས་བྱས་ནས། ། དེ་ལ་སླར་ནི་གླན་པར་བྱ། ། བློ་ལྡན་གོང་ནས་གོང་དུ་ཡང་། ། སེམས་ནི་ནང་དུ་བསྡུ་བར་བྱ། ། དེ་ནས་ཡོན་ཏན་མཐོང་བའི་ཕྱིར། ། ཏིང་ངེ་འཛིན་ལ་སེམས་འདུལ་ལོ། ། རྣམ་གཡེང་ཉེས་པ་མཐོང་བའི་ཕྱིར། ། དེ་ལ་མི་དགའ་ཞི་བར་བྱ། ། བརྣབ་སེམས་ཡིད་མི་བདེ་ལ་སོགས། ། ལངས་པ་དེ་བཞིན་ཞི་བར་བྱ། །
དེ་ནས་སྡོམ་བརྩོན་ཅན་གྱིས་ནི། ། སེམས་ལ་མངོན་པར་འདུ་བྱེད་བཅས། ། རང་གི་ངང་གིས་འབྱུང་བ་འཐོབ། ། ཅེས་པ་ལྟར། སྔར་གྱི་ཏིང་ངེ་འཛིན་དེའི་རྒྱུན་ལས་ཤེས་པ་ཡུལ་ལ་འཕྲོ་ན་རྟོག་པ་རྒྱུན་མི་འཐུད་པར་འདས་པའི་རྗེས་མི་བཅད་པ་ལ་སོགས་པ་དྲན་པར་བྱས་ནས། སེམས་སྤྲོས་བྲལ་གྱི་ངང་དུ་བླང་ནས་འཇོག་པའོ། ། དེ་ལྟར་མ་ཟད་འགྱུས་པའི་རྟོག་པ་ཁོ་ན་ཉིད་ལ་ཁོ་རང་གི་གཅེར་བལྟས་པས་ཆུ་ཟླ་ལྟར་བཅིངས་གྲོལ་གང་ཡང་མེད་པར་སྣང་སྟོང་དུ་ལྷག་གིས་སོང་བ་དེ་ཀའི་ངང་ལ་ལུས་སེམས་མ་བཅོས་པར་སྔར་ལྟར་བཞག་སྟེ། དེ་ཉིད་ངལ་སོར། བུ་ཉོན་ཁྱོད་གང་རྣམ་པར་རྟོག ། འདིར་བདག་མ་བཅིངས་མ་གྲོལ་ཕྱིར། །
མ་གཡེངས་མ་བཅོས་རང་དགར་ནི། ། ཀྱེ་ཧོ་དུབ་པ་ངལ་གསོ་ཞིག ། ཅེས་སོ། ། གཞན་ཡང་ཏིང་ངེ་འཛིན་གྱི་ཡོན་ཏན་དྲན་པར་བྱས་ནས་བྱིང་རྒོད་འདུལ་ཞིང་། ཉོན་མོངས་རྣམ་རྟོག་གིས་ཉེས་པ་དྲན་པར་བྱས་ནས། ཏིང་ངེ་འཛིན་ལ་མི་དགའ་བའི་སྐྱོན་བསལ་ལོ། ། གདམས་ངག་བརྗོད་ནས་བརྣབ་སེམས་ལ་སོགས་པའི་ཉོན་མོངས་རྣམ་རྟོག་འཕྲོ་ན་སྔར་གྱི་མན་ངག་དྲན་པ་ཙམ་གྱིས་ཞི་བར་བྱས་པས་སེམས་ལ་འབད་རྩོལ་ཡོད་པ་དེ་སྲིད་དུ་ཏིང་ངེ་འཛིན་རང་གི་ངང་གིས་འབྱུང་བ་འཐོབ་སྟེ།

དེ་ནི་བར་དུ་མ་བཅོས་པར་རྫི་བོ་མཁས་པ་གླང་པོ་ཆེ་སྐྱོང་བ་ལྟ་བུའི་མན་ངག་གོ ། དེ་ལྟར་སེམས་ལ་བཅོས་བསླད་མེད་པ་དེའི་ཉམས་དང་མ་བྲལ་བ་བཞིན་དུ་རྣམ་རྟོག་སྣ་ཚོགས་ཀྱི་སྟེང་དུ་བློ་ཆམས་ཀྱིས་བཏང་བས་རྣམ་རྟོག་གང་ཤར་ཐམས་ཅད་ཀྱི་ངོ་བོ་སྤྲོས་བྲལ་དུ་ལྷག་སོང་ནས་ཐམས་ཅད་མི་རྟོག་པའི་ཡེ་ཤེས་འབའ་ཞིག་ཏུ་རང་གིས་གཉེན་པོ་ལ་མ་ལྟོས་པར་འགྲོ་བ་འབྱུང་སྟེ། དེ་ནི་མཐར་ཅི་དགར་བཞག་པ་གཟིངས་ཐོག་ནས་བྱ་འཕུར་བ་ལྟ་བུའི་མན་ངག་གོ ། གསུམ་པ་སེམས་ཀྱི་བྱིང་རྒོད་བསལ་བ་ལ་གཉིས་ལས། དང་པོ་བྱིང་བ་བསལ་བ་ནི། བྱིང་བ་ལ་དབྱེ་ན། ཆེད་དུ་བྱས་པའི་བྱིང་བ། རྐྱེན་གྱིས་བྱིང་བ། རང་ཤུགས་ཀྱིས་བྱུང་བའི་བྱིང་བ་དང་གསུམ་གྱི་དང་པོ་ནི། མལ་སྟན་ལ་སོགས་པའི་བདེ་བ་ལ་ཞེན་པས་བྱུང་བ་ཡིན། གཉིས་པ་ནི།
ཧ་ཅང་ཁ་ཟས་བཅུད་ཆེས་པ་དང་། ཆང་མང་བ་དང་། ལུས་ངལ་དུབ་ལ་སོགས་པའི་རྐྱེན་ལས་བྱུང་བ་ཡིན་ལ། དེ་དག་ངོ་ཤེས་པར་བྱས་ལ་རྐྱེན་དེ་དག་ཞག་གྲངས་ཅི་རིགས་པར་སྤངས་པས་སེལ་ལོ། ། གསུམ་པ་ནི། སྔ་མ་གཉིས་བསལ་ཡང་ངང་གིས་འབྱུང་བ་སྟེ། དེའང་ཐུན་སྟོད་ལ་བྱུང་ན་བསམ་གཏན་གྱི་གེགས་ཡིན་པས། སྤྱོད་ལམ་སྟན་མཐོ་སར་བསྡད། དེས་མ་སེལ་ན་ས་མཐོ་སར་བསྡད། མིག་རི་ཐང་མཚམས་སུ་བལྟ།
ལུས་སེམས་ཧུར་ཆུང་ལ་བསྒོམ། བསམ་གཏན་གྱི་སྔོན་རོལ་གྱི་ཟས་བཅག ཡིད་ཀྱིས་རང་གི་སྙིང་ག་དྲན་པར་བྱས་ལ། དེ་ནས་རིམ་གྱིས་སྨིན་མཚམས། ཚངས་བུག སྤྱི་བོའི་སྟེང་གི་སོར་བཞི་ནས་བརྩམས་ཏེ། མཐར་སྟེང་གི་ནམ་མཁའི་མཐར་ཐུག་པའི་བར་དུ་ཤེས་པ་འཕངས་ལ་གཏང་། ཡུན་རིང་ན་ཤེས་པ་མ་བདེ་ཞིང་སྙིང་རླུང་ལ་སོགས་པར་འགྱུར་བས་སླར་མར་རིམ་གྱིས་ཕབ་ལ་སྙིང་ཁ་དྲན་པར་བྱས་ལ་བཞག་པས་སེལ་ལོ། ། ཐུན་སྨན་ལ་བྱིང་ན་ཁམས་ཀྱི་སྐྱོན་ཡིན་པས། ཐུན་བསྐྱུངས་པ་ཉིད་ཀྱིས་སེལ་ལོ། །
གཉིས་པ་རྒོད་པ་བསལ་བ་ནི། རྒོད་པ་ལ་དབྱེ་ན། ཆེད་དུ་བྱས་པའི་དང་། རྐྱེན་གྱིས་དང་། རང་ཤུགས་ཀྱིས་རྒོད་པ་དང་གསུམ་གྱི་དང་པོ་ནི། ཁ་སྨྲས་ལ་སོགས་པ་འཇིག་རྟེན་གྱི་བྱ་བ་དོན་དུ་གཉེར་བ་ལས་བྱུང་ལ། གཉིས་པ་ནི། ཉིན་མོ་མི་སྣ་ཚོགས་ཀྱི་འདུ་འཚོགས་མང་བ་དང་། མཚན་མོ་སྒྲ་གླེང་ཅོར་གྱི་རྐྱེན་བྱས་པ་ལས་འབྱུང་ངོ་། ། དེ་གཉིས་ངོ་ཤེས་པར་བྱས་ཏེ་རྐྱེན་དེ་དག་གཞན་ཞག་གྲངས་ཅི་རིགས་པར་སྤངས་པ་ཉིད་ཀྱིས་སེལ་ལོ། །
གསུམ་པ་ནི། སྐྱོན་སྔ་མ་གཉིས་བསལ་ཡང་རང་ཤུགས་ཀྱིས་འབྱུང་བ་སྟེ། དེའང་ཐུན་སྟོད་ལ་བྱུང་ན་བསམ་གཏན་གྱི་གེགས་ཡིན་པས། དེ་བསལ་བ་ནི། སྤྱོད་ལམ་ས་དམའ་སར་བསྡད། ཀོས་ཀོས་བྲང་གནོན་པ་ལྟར་བྱ། མུན་པ་ལ་བསྡད། བསམ་གཏན་ལ་འཇུག་ཁར་ཁ་ཟས་ཅུང་ཟད་དང་། ཆང་ཚ་སྐྱུར་མེད་པ་སྣོད་ཆེ་ཆུང་ཅི་རིགས་པ་གང་བཏང་། གོམ་པ་ལྔ་བཅུར་བཅག
དེས་མ་ཞི་ན་བཏུང་བ་དང་བཅག་པ་སྟབས་སུ་བསྟེན། ནད་གཞི་ན་ཚོད་ནམ་ཟླ་དང་སྦྱར་ལ་བཟའ་བཏུང་ཡང་ཉམས་སད་ཅིང་བཏང་ངོ་། ། སེམས་ཀྱི་གནད་བཤང་ལམ་དུ། ཆོས་འབྱུང་དམར་པོ་གཅིག་བསམ། དེའི་ནང་ན་མར་སེམས་ཀྱིས་བལྟ། དེ་ནས་རིམ་གྱི་ས་གཞི་དང་། རྒྱ་མཚོ་རླུང་གི་དཀྱིལ་འཁོར་ནས་བརྩམས་ཏེ་འོག་གི་ནམ་མཁའི་མཐའ་ཇི་སྲིད་པར་ཤེས་པ་གཏད་ཐུན་འཇོག་ཙ་ན་སྙིང་ཀར་དྲན་པར་བྱ། དེས་སེལ། དེས་ཀྱང་མ་ཞི་ན་རྒོད་པ་ངོས་བཟུང་། དེ་ནས་ལན་གཅིག་འཕྲོས་ལན་གཉིས་འཕྲོས་ཞེས་རྒོད་པའི་གྲངས་ཡིད་ཀྱིས་བཟུང་།
ཡུལ་གང་ལ་འཕྲོས་པའི་ཡུལ་དེ་ཉིད་ལ་བློས་དམིགས་པ་གཏད་ཅིང་བསྒོམས་པས་སེལ། ཁྱད་པར་དུ་རྣམ་རྟོག་མང་བ་ལ་རྡོ་རྗེའི་བཟླས་པ་བྱས་པས་འཕྲལ་དུ་ཞི་བར་འགྱུར་ཏེ། དེ་ཡང་ངལ་གསོར། རྟ་མཆོག་དལ་བུས་འགྲོ་འོང་ལ། ། གནས་ནང་དུ་མ་གཅིག་ཏུ་བྱ། ། ཞེས་པ་ལྟར་རླུང་འབྱུང་འཇུག་ལ་ཡིད་གཏད་དེ། ཕྱིར་འགྲོ་བ་ཨོཾ་དཀར་པོ། ནང་དུ་འཇུག་པ་ཨཱཿདམར་པོ། ནང་དུ་གནས་པ་ཧཱུྃ་སྔོན་པོར་བསམ་སྟེ། རླུང་འབྱུང་འཇུག་གཉིས་གཅིག་ཏུ་བྱས་པ།
གཅིག་ནས་ཉི་ཤུ་རྩ་ལྔའི་བར་དུ་བགྲང་། ཡང་ཡི་གེ་རྣམས་ལ་མ་བརྟེན་པར་རླུང་འབྱུང་འཇུག་གི་གྲངས་ལ་ཡིད་གཏད་དེ་བཟླས་པའང་རུང་ངོ་། ། དེ་གཉིས་ཀའི་མཐར་ཡི་གེ་དང་གྲངས་ལ་ཤེས་པ་མི་གཏད་པར་དམིགས་མེད་ཀྱི་ངང་དུ་གློད་ཅིང་བཞག་གོ ། དེ་བཞིན་དུ་དྲུག་ཅུ་རྩ་ལྔ། བརྒྱད་ཅུ་རྩ་ལྔ། བརྒྱ་རྩ་བརྒྱད་ཀྱི་བར་དུ་བགྲངས་པས་སེམས་གནས་པ་འབྱུང་སྟེ། སེམས་གནས་པའི་ཚད། གང་ལ་གཏད་པའི་དམིགས་པ་དེ་འབྱུང་གི་གཞན་མི་འབྱུང་བ་དང་། དུས་ནམ་འདོད་ཀྱི་ཚེ་འབྱུང་བ་དང་། ཡུན་ཇི་སྲིད་འདོད་པའི་བར་འབྱུང་བ་ཡིན་པ་ལ་རྟགས་ནི་ལུས་འདར་བ་དང་།
འཕར་བ་དང་། གཡོ་འགུལ་མེད་པ་ལ་སོགས་པ་འབྱུང་ཞིང་། དེའང་གསལ་ཆ་ཆེ་ན། སྣང་བ་དཀར་དམར་གསལ་ལེ་བ་འབྱུང་བ་དང་། ཉི་མ་དང་ཟླ་བ་དང་མར་མེའི་འོད་ལྟ་བུའི་ཉམས་དང་། ཤེས་པ་ཡང་བ་ལ་སོགས་པ་འབྱུང་། གནས་ཆ་ཆེ་ན་བྱིངས་སེ། མུན་འཐིབས་སེ་བ་དང་། བལྟ་སྙིང་མི་འདོད་པ་ལ་སོགས་པ་འབྱུང་ངོ་། ། དེ་ལྟར་ན་ལོང་པ་རྐང་པ་ཅན་ལྟ་བུའི་རླུང་ནང་དུ་གནས་པ་ན།
འཕྱེ་བོ་མིག་ཅན་ལྟ་བུའི་རླུང་ནང་དུ་གནས་པ་ན། འཕྱེ་བོ་མིག་ཅན་ལྟ་བུའི་སེམས་ངང་གིས་གནས་པར་འགྱུར་རོ། ། དེ་ལྟ་མ་ཡིན་ན། སེམས་ཀྱི་སྐྱེས་བུ་རླུང་གི་རྟ་ལ་བཞོན་ནས་ཡུལ་སྡུག་མི་སྡུག་ལ་སོགས་པར་རྒྱུ་བས་ཆགས་སྡང་ལ་སོགས་པའི་ཉོན་མོངས་པ་སྐྱེས་ཏེ་ལུས་ངག་ཡིད་གསུམ་གྱི་ལས་བསགས་ནས་འཁོར་བར་སྡུག་བསྔལ་སྣ་ཚོགས་མྱོང་བར་འགྱུར་བས། ཐོག་མར་རྣམ་རྟོག་གི་འཕྲོ་འདུ་བསལ་བ་གལ་ཆེའོ། ། ཐུན་སྨད་ལ་བྱིང་ན་ཁམས་ཀྱི་སྐྱོན་ཡིན་པས་ཐུན་བསྐྱུངས་པ་ཉིད་ཀྱིས་སེལ་ལོ། ། གཉིས་པ་རྗེས་ཐོབ་ཏུ་ཇི་ལྟར་ཉམས་སུ་བླང་བའི་ཚུལ་ནི། ཐུན་འཇོག་ཁར་བདག་གི་དགེ་བའི་རྩ་བ་འདི་ལ་བརྟེན་ནས་ནམ་མཁའ་དང་མཉམ་པའི་སེམས་ཅན་ཐམས་ཅད་རང་གྲོལ་དུ་གྱུར་ནས། མཐར་ཐུག་ཕྱག་རྒྱ་ཆེན་པོ་མངོན་དུ་བྱེད་པར་གྱུར་ཅིག ཅེས་མཉམ་བཞག་གི་དགེ་བའི་རྩ་བ་བསྔོས་ཏེ།
དེ་ཁོ་ན་ཉིད་མ་རྟོགས་པས་འཁོར་བར་འཁྱམས་པའི་འགྲོ་བ་ལ་སྙིང་རྗེ་ཆེན་པོ་མངོན་དུ་བྱས་ནས་མཉམ་བཞག་གི་ཉམས་དང་མ་བྲལ་བཞིན་དུ། རང་ལུས་ཡི་དམ་ལྷ་དང་། སྤྱི་བོར་བླ་མ་བསྒོམས་ཏེ། གང་ལ་ཡང་ཞེན་པ་མེད་པར་སེམས་ཀྱི་འོག་ནས་སྟོན་པར་འགྱུར་བའི་ཆུ་བོ་རྒྱུན་གྱི་རྣལ་འབྱོར་ཉམས་སུ་བླང་བར་བྱ་སྟེ། རང་གི་སེམས་ངལ་གསོ་བ་ལས། ། སྙིང་རྗེ་ཆེན་པོ་མདུན་བཞག་སྟེ། ། དེ་ཉིད་མ་གཡེངས་རྟག་བལྟ་ཞིང་། ། ལྷ་དང་བླ་མའི་སྦྱོར་བ་ཡིས། ། སྒྲུབ་པ་པོ་ནི་ངལ་གསོ་བྱ། ། ཞེས་པར་ལྟར་རོ། །
གཉིས་པ་དེ་ཉམས་སུ་བླངས་པས་ཐོབ་པའི་ཏིང་ངེ་འཛིན་ངོ་སྤྲད་པ་ལ་བཞི་སྟེ། ཏིང་ངེ་འཛིན་སྐྱེ་བའི་རྒྱུ། ཇི་ལྟར་སྐྱེ་བའི་ཚུལ། ཏིང་ངེ་འཛིན་རང་གི་ངོ་བོ། ཉམས་སུ་མྱོང་བ་ངོ་སྤྲད་པའོ། ། དང་པོ་ནི། སྒོ་གསུམ་དབེན་པར་གནས་ནས་བྱ་བྱེད་དང་རྣམ་པར་རྟོག་པས་དབེན་པ་ཉིད་ལམ་ཕྱག་རྒྱ་ཆེན་པོ་རྣམ་པར་མི་རྟོག་པ་སྐྱེ་བའི་རྒྱུ་ཡིན་ཏེ། གསང་བ་གྲུབ་པ་ལས། ལས་ཀྱི་ཕྱག་རྒྱ་འཕྲོ་རྒྱུན་ཅན། ། ཡེ་ཤེས་ཕྱག་རྒྱའང་དེ་བཞིན་ཏེ། །
རྣམ་རྟོག་མང་པོ་སྤངས་བྱས་ལ། ། ཕྱག་རྒྱ་ཆེན་པོ་བསྒོམ་པར་བྱ། ། ཞེས་དང་། དང་པོའི་སངས་རྒྱས་ལས། ལས་ཀྱི་ཕྱག་རྒྱ་ཉིད་དང་ནི། ། བཏགས་པའི་ཡེ་ཤེས་ཕྱག་རྒྱ་ཡང་། ། མཆོག་ཏུ་མི་འགྱུར་སྦྱོར་བ་ཡིས། ། ཕྱག་རྒྱ་ཆེན་མོ་བསྒོམ་པར་བྱ། ། ཞེས་དང་། རྡོ་རྗེ་སྙིང་པོ་ལས།
ལུས་ངག་སེམས་ནི་དབེན་བྱས་ནས། ། རྟོག་མེད་ཏིང་འཛིན་སྐྱེ་བར་ངེས། ། རྟོག་མེད་ཏིང་འཛིན་སྐྱེས་གྱུར་ན། ། མི་རྟོག་ཡེ་ཤེས་སྐྱེ་བར་ངེས། ། ཞེས་སོ། ། དེར་མ་ཟད་སྔར་བསྟན་པའི་རྐྱེན་གསུམ་དང་ལྡན་པའི་བརྡ་ཐབས་ཀྱི་ཁྲིད། སྔོན་འགྲོ་དང་དངོས་གཞི་ཟུང་དུ་འབྲེལ་བ་འདི་ཉིད་ཀྱང་རྒྱུ་ཡིན་ཏེ། དུས་འཁོར་འགྲེལ་ཆེན་ལས། སྔགས་ཀྱི་ཐེག་པ་འདིར་ཡིད་ཆེས་པའི་རྐྱེན་རྣམ་གསུམ་བཅོམ་ལྡན་འདས་ཀྱིས་གསུངས་ཏེ། རེ་ཤིག་དང་པོར་ཡིད་ཆེས་པ་རྒྱུད་ཀྱི་རྐྱེན་དང་།
དེ་ནས་ཡིད་ཆེས་པ་བླ་མའི་རྐྱེན་དང་། དེ་ནས་ཡིད་ཆེས་པ་རང་གི་རྐྱེན་ཏེ། ཡིད་ཆེས་པའི་རྐྱེན་གསུམ་གྱིས་ཡོངས་སུ་དག་པ་ཡང་དག་པར་རྫོགས་པའི་སངས་རྒྱས་ཀྱི་ལམ་ཡིན་ནོ། ། ཞེས་སོ། ། དེ་ལ་རྒྱུད་ཀྱི་རྐྱེན་ནི། རྩོད་པ་མེད་ཅིང་ཚང་ལ་རྫོགས་པའི་སངས་རྒྱས་ཐམས་ཅད་ཀྱིས་གསུངས་ལ། ལམ་ཆ་ཚང་དུ་སྟོན་པ་བྱང་ཆུབ་སེམས་དཔའི་འགྲེལ་པ་དང་། བཤད་རྒྱུད་ཀྱིས་གསལ་བར་བྱས་པ་སྟེ། བསྡུས་རྒྱུད་དུ། དེའི་ཕྱིར་འཇིག་རྟེན་པའི་རྒྱུད་ཀྱི་བླ་མ་མ་ལུས་མ་ཚང་བ་མེད་པ་འཇིག་རྟེན་ལས་འདས་པ།
དཔལ་ལྡན་དང་པོའི་སངས་རྒྱས་རྒྱུད་དུ། རྒྱལ་བ་མཆོག་གི་བདག་པོ་མངོན་པར་རྗོད་བྱེད་ཟླ་བཟང་ཀྱེ། ཞེས་དང་། མཚན་བརྗོད་དུ། འདས་པའི་སངས་རྒྱས་རྣམས་ཀྱིས་གསུངས། ། མ་འོངས་རྣམས་ཀྱང་གསུང་འགྱུར་ལ། ། ད་ལྟར་བྱུང་བའི་རྫོགས་སངས་རྒྱས། ། ཡང་དང་ཡང་དུ་གསུངས་པ་གང་། ། ཞེས་སོ། ། དེ་ལྟ་བུའི་རྒྱུད་ཀྱི་ནང་ན་དོན་ཚང་བར་བཞུགས་པའོ། །
བླ་མའི་རྐྱེན་ནི། རབ་མངོན་ཤེས་ལྔ་ལྡན་གྱི་གདུལ་བྱའི་ཁམས་དབང་པོ་བག་ལ་ཉལ་ཤེས་པ། འབྲིང་རྒྱུད་འགྲེལ་བཤད་རྒྱུད་དང་བཅས་པ་ཤེས་ཤིང་། མཉམ་རྗེས་གཉིས་ཀྱི་དམ་ཚིག་ལ་གནས་པ་རང་གི་རྟོགས་ཤིང་ཉམས་སུ་མྱོང་བ་དེ་མ་སྦས་ཤིང་གསལ་བར་སྟོན་པ་གཅིག་དགོས་ཏེ། མཆོག་མི་འགྱུར་དུ། དེ་བཞིན་དུ་ཡང་འཁོར་བར་ལྟུང་བ་རྣམས་ལ་ལམ་སྟོན་པ་མེད་པར་ནི་ལམ་མཐོང་བ་མེད་པའི་ཕྱིར་རོ། ། གང་གི་ཚེ་ལམ་སྟོན་པ་པོ་དང་ལྷན་ཅིག་འགྲོགས་ནས་མ་བརྟན་ཡང་དེའི་ཚེ་ལམ་མེད་དོ། ། གལ་ཏེ་ལམ་སྟོན་པ་པོ་དང་པོ་རྣམ་པར་དག་པའི་ལམ་ནས་མ་འོངས་ན་ཡང་དེ་ལྟར་ན་ཡང་ལམ་མེད་དོ། ། ཞེས་དང་། བསྡུས་རྒྱུད་དུ།
དེས་ན་སངས་རྒྱས་ཞལ་ནི་གང་གི་ཐུགས་དང་ཞལ་གནས་པ་དེ་དཔལ་ལྡན་བླ་མའོ། ། ཞེས་སོ། ། རང་གི་རྐྱེན་ནི། དབང་ཐོབ་ཅིང་དམ་ཚིག་ལམ་གནས་པ་བླ་མ་ལས་མན་ངག་ཐོབ་པར་འཁོར་འདས་ཀྱི་སྐྱོན་དང་། ཡོན་ཏན་ཤེས་པས་འཇིག་རྟེན་པའི་བདེ་བ་སྤངས་ཏེ་མྱ་ངན་ལས་འདས་པ་ཐོབ་པའི་དོན་དུ་ལུས་སྲོག་ལ་ཡང་མི་ལྟོས་པར་ལམ་ལ་བརྩོན་པ་སྟེ། དུས་ཞབས་པས། མངོན་པར་དབང་ནི་ཐོབ་མ་ཐག ། འཇིག་རྟེན་བྱ་བ་དོར་ནས་ནི། ། གཉིས་མེད་ཡེ་ཤེས་བསྒོམ་པར་བྱ། ། ཞེས་དང་།
འཕགས་པ་ལྷས། སྒྲུབ་པོས་འཁོར་བ་ཐོག་མེད་པ་ཅན་གྱིས་སྡུག་བསྔལ་དྲན་པར་བྱས་ལ། མྱ་ངན་ལས་འདས་པའི་བདེ་བ་འདོད་པས་འདུ་འཛི་སྤང་བར་བྱའོ། ། ཐ་ན་རྒྱལ་སྲིད་ཀྱི་དབང་ཕྱུག་ལ་ཡང་སྡུག་བསྔལ་གྱི་འདུ་ཤེས་བསྒོམ་པར་བྱའོ། ། གཉིས་པ་ནི། ཏིལ་འབྲུ་ཙམ་ལ་ཡང་དངོས་པོར་འཛིན་པའི་བློ་སྤང་བར་བྱའོ། ། གསུམ་པ་ནི། དོན་དམ་པའི་བདེན་པ་ལ་མངོན་པར་དད་པས་ལུས་དང་སྲོག་ལ་ཡང་ལྟོས་པ་མེད་པར་བྱའོ། ། དེ་བཞིན་དུ་འཇིག་རྟེན་པའི་དངོས་གྲུབ་ཕྲ་མོ་དང་། གྲུབ་པ་ཆེན་པོ་བརྒྱད་ལ་ཡང་དོན་དུ་གཉེར་བར་མི་བྱ་སྟེ།
གཡེང་བར་འགྱུར་བ་དང་། བཟློག་པར་འགྱུར་བའི་ཕྱིར་རོ་ཞེས་སོ། ། གཉིས་པ་ཇི་ལྟར་སྐྱེ་བའི་ཚུལ་ནི། བླ་མའི་མན་ངག་ལས། གཡོ་ཐོབ་གོམས་བརྟན་མཐར་ཕྱིན་ལྔ། ། བསམ་གཏན་ལམ་གྱི་སྐྱེ་ཚུལ་ཡིན། ། རི་གཟར་ཆུ་དང་ཙི་ཏི་དང་། ། རྒན་པོ་སྦུབས་ཀྱི་ཆུ་དང་ནི། ། རི་བོ་ལྟ་བུའི་དཔེ་ལྔ་བསྟན། ། ཞེས་པ་ལྟར།
དང་པོ་གཡོ་བའི་ཏིང་ངེ་འཛིན་ནི། བསྒོམས་པས་བློ་ཡེ་མི་གནས་པར་གཅིག་རྟིང་ལ་གཅིག་འཕྲོ་བས་རྟོག་པ་མང་དུ་སོང་བ་སྙམ་བྱེད་པ་འབྱུང་སྟེ། དཔེར་ན་རི་གཟར་གྱི་ཆུ་བཞིན་ནོ། ། དེ་ནི་བསྒོམ་སྐྱེ་སྙིང་འདོད་པས་རྟོག་པ་ངོས་ཟིན་པ་ཡིན་ནོ། ། དེ་ནས་ཐོབ་པའི་ཏིང་ངེ་འཛིན་ནི། བར་བར་དུ་ཅུང་ཟད་རྟོག་མེད་དུ་གནས་པ་སྟེ། དཔེར་ན་བྱ་ཙི་ཏི་མོ་བཞིན་ནོ། ། དེ་ནས་གོམས་པའི་ཏིང་ངེ་འཛིན་ནི། རྟོག་པ་ཅུང་ཟད་འཕྲོ་ཡང་ཕལ་ཆེར་རྟོག་མེད་དུ་གནས་ཏེ། དཔེར་ན་རྒན་པོའམ་འཁར་གཞོང་གི་རུས་སྦལ་བཞིན་ནོ། །
གསུམ་པ་གོམས་པའི་ཏིང་ངེ་འཛིན་ནི། དེའི་དུས་སུ་རྐྱེན་གྱིས་བསྒོམ་ལ་གནོད་དོ། ། དེ་ནས་བརྟན་པའི་ཏིང་ངེ་འཛིན་ནི། རྟོག་མེད་རྒྱ་འབྱམ་པ་སྟེ། དཔེར་ན་སྦུབས་ཀྱི་ཆུ་བཞིན་ནོ། ། དེའི་དུས་སུ་རྐྱེན་གྱིས་གནོད་དོ། ། མཐར་ཕྱིན་པའི་ཏིང་ངེ་འཛིན་ནི། བསྒོམས་པ་ལས་གང་གིས་ཀྱང་མི་གནོད་ཅིང་། སླར་རྐྱེན་གྱིས་བོགས་འབྱིན་པ། དཔེར་ན་རི་བོ་ལྟ་བུའོ། །
གསུམ་པ་ཏིང་ངེ་འཛིན་ངོ་སྤྲད་པ་ལ་གཉིས། མདོ་བསྟན་བཅོས་ཀྱི་དང་། རྒྱུད་མན་ངག་གི་ཏིང་ངེ་འཛིན་ངོ་སྤྲད་པའོ། ། དང་པོ་ལ་གཉིས་ཀྱི་མདོའི་ཏིང་ངེ་འཛིན་ངོ་སྤྲད་པ་ནི། མ་བཅོས་པ་གསུམ་ལ་བརྟེན་ནས་སྐྱེ་ཚུལ་ལྔ་རིམ་བཞིན་དུ་སྐྱེས་པའི་ཏིང་ངེ་འཛིན་དེ་ཉིད་ལ་རྒྱུའི་སྒོ་ནས། ཡེ་ཤེས་ཕྱག་རྒྱའི་ཏིང་ངེ་འཛིན་ལས། དགེ་སློང་ཡོན་ཏན་འཚོལ་བར་འདོད་པ་དག ། ཏིང་ངེ་འཛིན་ལ་རབ་ཏུ་སྦྱར་བ་ཡི། ། མ་བསྡམས་རྣམས་དང་དྲི་མ་མེད་བྱས་ཏེ། ། བསེ་རུ་ལྟ་བུར་དགོན་པར་གནས་པར་བྱ། །
ཞེས་སོ། ། རང་གི་ངོ་བོའི་སྒོ་ནས། སུམ་ཅུ་རྩ་གསུམ་པའི་ལེའུ་ལས། སྲིད་གསུམ་ཐམས་ཅད་སེམས་ལས་གྲུབ་པར་འགྱུར། ། སེམས་དེ་ཉིད་ཀྱང་རྟག་ཏུ་བསྟན་དུ་མེད། ། གཟུགས་མེད་ལུང་དུ་མ་བསྟན་སྒྱུ་མ་འདྲ། ། མཁས་པས་དེ་ནི་སེམས་ཀྱི་ཆོས་ཉིད་འཚོལ། ། དེ་ནི་སེམས་ཀྱི་ཆོས་ཉིད་ཚོལ་བ་ན། ། སེམས་དང་སེམས་ཀྱི་ཆོས་ཉིད་མཐོང་བ་མེད། ། སེམས་དེ་སེམས་གང་གིས་ནི་འཚོལ་བྱེད་པ། །
སེམས་དེ་ཡང་ནི་རང་བཞིན་མཐོང་བ་མེད། ། ཅེས་དང་། དགོངས་འགྲེལ་ལས། བཅོམ་ལྡན་འདས་བྱང་ཆུབ་སེམས་དཔའ་ཇི་ཙམ་གྱིས་ན་བསྒོམ་པ་ལགས། བཀའ་བསྩལ་པ། གང་གི་ཚེ་རྒྱུན་ཆགས་སུ་ཡིད་ལ་བྱེད་པ་སེམས་ཀྱི་མཚན་ཉིད་ཡིད་ལ་བྱེད་པའོ། ། ཇི་ཙམ་གྱིས་ན་གཅིག་ཏུ་ཞི་གནས་བསྒོམ་པ་ལགས། བཀའ་བསྩལ་པ། གང་གི་ཚེ་རྒྱུན་ཆགས་སུ་ཡིད་ལ་བྱེད་པས་བར་ཆད་མེད་པའི་སེམས་ཡིད་ལ་བྱེད་པའོ། ། ཇི་ཙམ་གྱིས་ན་ཞི་གནས་དང་ལྷག་མཐོང་གཉིས་འདྲེས་པར་གྱུར་ཏེ་མཉམ་པར་འཇུག་པ་ལགས།
བཀའ་བསྩལ་པ། གང་གི་ཚེ་སེམས་རྩེ་གཅིག་པ་ཉིད་ཡིད་ལ་བྱེད་པའོ། ། ཞེས་སོ། ། དཔེའི་སྒོ་ནས་ཀྱང་བརྒྱད་སྟོང་པ་ལས། བྱང་སེམས་ཡུམ་ལ་སྤྱོད་པའི་ཚེ། རྒྱ་མཚོ་མུ་མེད་པ་ཞེས་བྱ་བའི་ཏིང་ངེ་འཛིན་ཡོད་དེ། ཏིང་ངེ་འཛིན་དེས་རྣམ་པར་སྤྱོད་པའི་བྱང་ཆེན་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་སངས་རྒྱས་སོ། ། ཞེས་དང་། དེ་བཞིན་དུ་ནམ་མཁའ་མུ་མེད་པ་དང་། རི་བོ་ལྟ་བུ་ཞེས་སོགས་གསུངས་སོ། །
ལྟ་སྟངས་ཀྱི་སྒོ་ནས། གཙུག་ཏོར་རྣམ་པར་བལྟ་བ་ཞེས་བྱ་བའི་ཏིང་ངེ་འཛིན་ཡོད་དེ། ཞེས་སོགས་རྒྱས་པར་གསུངས་སོ། ། སྣང་ཚུལ་གྱི་སྒོ་ནས་རྒྱལ་མཚན་རྩེ་མོའི་དཔུང་རྒྱན་ཞེས་བྱ་བའི་ཏིང་ངེ་འཛིན་ཡོད་དེ། ཞེས་དང་། དེ་བཞིན་དུ་ནོར་བུ་སྒྲོན་མ། ཟླ་བ་སྒྲོན་མ། ཉི་མ་སྣང་བ། དེ་བཞིན་གཤེགས་པ་མཐོང་བ་ཞེས་བྱ་བའི་ཏིང་ངེ་འཛིན་ཡོད་དེ། ཏིང་ངེ་འཛིན་དེས་རྣམ་པར་སྤྱོད་པའི་ཞེས་སོགས་གསུངས་ཤིང་།
བློ་གྲོས་རྒྱ་མཚོས་ཞུས་པར། སྨན་པའི་རྒྱལ་པོ་འཚོ་བྱེད་གང་གིས་སྨན་དུ་མི་མཐོང་བའི་གཟུགས་སུ་སྣང་བ་དེ་གང་ཡང་མེད་དོ། ། ཤཱ་རིའི་བུ་དེ་བཞིན་དུ་ཤེས་རབ་ཀྱི་ཕ་རོལ་དུ་ཕྱིན་པ་ལ་སྤྱོད་པའི་བྱང་ཆུབ་སེམས་དཔས་ཀྱང་བྱང་ཆུབ་ཏུ་མི་མཐོང་བའི་ཆོས་སུ་སྣང་བ་དེ་གང་ཡང་མེད་དོ། ། ཞེས་སོ། ། བྱེད་ལས་ཀྱི་སྒོ་ནས། གོ་ཆའི་བགོད་པ་བསྟན་པའི་མདོ་ལས། གང་གིས་རྣམ་པར་རྟོག་པའི་གཡོ་བ་ཐམས་ཅད་སྤངས་པ་གང་ཡིན་པ་དེ་ནི་འཕགས་པའི་ལམ་ལ་གནས་པ་དང་། འཇིགས་པ་མེད་པའི་ལམ་ལ་གནས་པ་དང་། རབ་ཏུ་ཞི་བའི་ལམ་ལ་གནས་པ་དང་། རབ་ཏུ་བདེ་བའི་ལམ་ལ་གནས་པ་ཞེས་བྱའོ། །
ལམ་འདི་ནི་རྒ་བ་དང་། ན་བ་དང་། འཆི་བ་དང་། མྱ་ངན་དང་། སྡུག་བསྔལ་མེད་པའི་གནས་སུ་ཕྱིན་པར་བྱེད་དོ། ། ཞེས་སོ། ། འབྲས་བུའི་སྒོ་ནས། སྡུད་པར། རྒྱལ་བའི་ཤེས་རབ་ཕ་རོལ་ཕྱིན་འདི་རིག་སྔགས་ཆེ། ། སེམས་ཅན་ཁམས་མང་མྱ་ངན་སྡུག་བསྔལ་ཆོས་ཞི་བྱེད། །
གང་དག་འདས་དང་གང་དག་ཕྱོགས་བཅུའི་འཇིག་རྟེན་མགོན། ། རིག་སྔགས་འདི་བསླབས་སྨན་པའི་རྒྱལ་པོ་བླ་མེད་འགྱུར། ། གང་དག་ཕན་དང་སྙིང་བརྩེར་བཅས་པ་སྤྱད་སྤྱོད་པ། ། རིག་སྔགས་འདི་ལ་བསླབས་ནས་མཁས་པ་བྱང་ཆུབ་རེག ། འདུས་བྱས་བདེ་དང་འདུས་མ་བྱས་དེ་གང་ཡིན་པ། ། བདེ་བ་དེ་ཀུན་འདི་ལས་བྱུང་བར་རིག་པར་བྱ། ། ཞེས་སོ། ། བསྟན་བཅོས་ཀྱི་ཏིང་ངེ་འཛིན་ངོ་སྤྲད་པ་ནི། འཕགས་པ་ཀླུ་སྒྲུབ་ཀྱིས་བྱང་ཆུབ་སེམས་འགྲེལ་ལས། དམིགས་པ་དང་ནི་བྲལ་བའི་སེམས། །
ནམ་མཁའི་མཚན་ཉིད་ལ་གནས་ཏེ། ། ནམ་མཁའ་སྒོམ་པར་བྱེད་པ་འདི། ། སྟོང་པ་ཉིད་ནི་སྒོམ་པར་བཞེད། ། ཅེས་གསུངས་ཤིང་། མགོན་པོ་བྱམས་པས་ཀྱང་། འདི་ལ་གསལ་བྱ་ཅི་ཡང་མེད། ། བཞག་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་ལྟ། ། ཡང་དག་མཐོང་ནས་རྣམ་པར་གྲོལ། ། ཞེས་དང་།
སློབ་དཔོན་རྟ་དབྱངས་ཀྱི་དོན་དམ་པ་བྱང་ཆུབ་ཀྱི་སེམས་བསྒོམ་པའི་རིམ་པ་ལས། མཚོན་ཡང་མཚོན་བྱ་མ་ཡིན་ཏེ། ། འདི་ལ་གསལ་བྱ་ཅི་ཡང་མེད། ། སྟོང་པ་ཉིད་ཀྱང་སྟོང་པ་སྟེ། ། འདི་ལ་སངས་རྒྱས་སེམས་ཅན་མེད། ། བདག་གཞན་སྣང་ཞིང་སྲིད་པའི་ཆོས། ། རྣམ་གྲོལ་རྣམ་པར་བཅིངས་པ་ཡང་། ། མིང་ཙམ་མིང་ཡང་ཡོད་མ་ཡིན། ། ཐམས་ཅད་ནམ་མཁའ་དང་འདྲ་སྟེ། ། དེ་ལྟར་ཆོས་རྣམས་མཐོང་མེད་ན། །
མི་མངོན་མི་སྣང་འཇམ་དཔལ་མཐོང་། ། ཞེས་དང་། མཁན་པོ་ཞི་བ་ལྷས། གང་ཚེ་དངོས་དང་དངོས་མེད་དག ། བློ་ཡི་མདུན་ན་མི་གནས་པ། ། དེ་ཚེ་རྣམ་པ་གཞན་མེད་པས། ། དམིགས་པ་མེད་པ་རབ་ཏུ་ཞི། ། ཞེས་དང་། དཔྱད་བྱ་རྣམ་པར་དཔྱད་བྱས་ན། ། རྣམ་དཔྱོད་ལ་ནི་རྟེན་ཡོད་མིན། །
རྟེན་མེད་ཕྱིར་ན་མི་སྐྱེ་སྟེ། ། དེ་ཡང་མྱ་ངན་འདས་པར་བརྗོད། ། ཅེས་དང་། ཐམས་ཅད་ནམ་མཁའ་འདྲ་བར་ནི། ། བདག་འདྲས་ཡོངས་སུ་བཟུང་བར་བགྱི། ། ཞེས་དང་། ཇོ་བོས་ཀྱང་། ཟབ་ཞིང་སྤྲོས་བྲལ་དེ་བཞིན་ཉིད། ། འོད་གསལ་འདུས་མ་བྱས་པ་གང་། ། མ་སྐྱེས་མ་འགགས་གཟོད་ནས་དག །
རང་བཞིན་མྱ་ངན་འདས་པ་ཡི། ། ཆོས་དབྱིངས་མཐའ་དང་དབུས་མེད་པ། ། བློ་མིག་ཞིབ་མོ་རྟོག་བྲལ་བ། ། བྱིང་རྒོད་རབ་རིབ་མེད་པས་ལྟ། ། ཞེས་སོ། ། གཉིས་པ་རྒྱུད་དང་མན་ངག་གི་ཏིང་ངེ་འཛིན་ངོ་སྤྲད་པ་ལ། རྒྱུད་ཀྱི་ཏིང་ངེ་འཛིན་ངོ་སྤྲད་པ་ནི། དུས་འཁོར་བསྡུས་རྒྱུད་དུ། སེམས་ནི་དྲི་མ་དང་བཅས་ལས་ཀྱི་ཕྱག་རྒྱ་དག་དང་བཏགས་པའི་ཡེ་ཤེས་ཕྱག་རྒྱ་ཡང་། ། རྫོགས་པའི་བྱང་ཆུབ་རྒྱུ་རུ་མཆོག་གི་རྒྱལ་བ་སྐྱེད་མཛད་ཕྱག་རྒྱ་བཟང་མོ་བསྒོམ། །
གོས་མེད་མི་འགྱུར་མུན་པ་ཀུན་འཇོམས་མཁས་མཉམ་ཁྱབ་མཛད་རྣལ་འབྱོར་གྱིས་ནི་བགྲོད། ། ལུས་ལ་གནས་པའི་ཡེ་ཤེས་གཟི་བརྗིད་སྲིད་པའི་སྡིག་འཕྲོག་དུས་ཀྱི་འཁོར་ལོར་རིག ། ཅེས་དང་། གསང་བ་འདུས་པ་ལས། དམ་པའི་དོན་དུ་དངོས་པོ་རྣམས། ། སྲིད་གསུམ་དངོས་པོ་མེད་པར་བསྒོམ། ། དངོས་པོ་མེད་པ་བསྒོམ་པའི་དངོས། ། བསྒོམ་པར་བྱ་བ་སྒོམ་པ་མིན། ། དེ་བས་དངོས་པོ་དངོས་མེད་པ། ། སྒོམ་པ་དམིགས་སུ་མེད་པའོ། །
ཞེས་དང་། ཕུང་པོ་ཁམས་དང་སྐྱེ་མཆེད་དང་། ། ཆོས་བདག་མེད་པ་མཉམ་ཉིད་དང་། ། རང་སེམས་གདོད་ནས་མ་སྐྱེས་པ། ། སྟོང་པ་ཉིད་ཀྱི་རང་བཞིན་ནོ། ། ཞེས་དང་། དགྱེས་པའི་རྡོ་རྗེར། གང་ཕྱིར་ཡིད་ཀྱིས་མི་སྒོམ་པར། ། འགྲོ་བ་ཐམས་ཅད་བསྒོམ་པར་བྱ། ། ཐམས་ཅད་ཆོས་ནི་ཡོངས་ཤེས་ན། །
སྒོམ་པ་ཉིད་ནི་བསྒོམས་པ་མིན། ། ཞེས་དང་། རང་གི་རིག་པའི་ཡེ་ཤེས་འདི། ། ངག་གི་ལམ་འདས་སྤྱོད་ཡུལ་ཏེ། ། འདི་ནི་བྱིན་རླབས་རིམ་པའི་ཕྱིར། ། ཀུན་མཁྱེན་ཡེ་ཤེས་དེ་ལྟ་བུ། ། ཞེས་དང་། དཔལ་སྡོམ་པ་ལས། སངས་རྒྱས་རྣམས་ནི་བྱོན་གྱུར་ཏམ། ། མ་བྱོན་ན་ཡང་རྣམ་ཀུན་ཏུ། །
རྒྱུན་ཆད་མེད་པའི་ཆོས་ཉིད་ནི། ། འཕེལ་འགྲིབ་སྤངས་ཏེ་གནས་པ་ཡིན། ། ཞེས་གསུངས་ཤིང་། མཚན་བརྗོད་དུ། རྣམ་པར་མི་རྟོག་ལྷུན་གྱིས་གྲུབ། ། དུས་གསུམ་སངས་རྒྱས་ལས་བྱེད་པ། ། ཞེས་དང་། ནམ་མཁའི་ལམ་ལ་རབ་གནས་པ། ། ཡིད་བཞིན་ནོར་བུ་ཆེན་པོ་འཆང་། ། ཞེས་དང་།
ཕྱག་རྒྱ་ཆེན་པོ་ཐིག་ལེ་ལ། ། གཟུང་དང་འཛིན་པ་རྣམ་པར་སྤངས། ། རྣམ་པ་ཐམས་ཅད་དང་བྲལ་བ། ། མཆོག་གི་རྣམ་པ་སྐྱེ་མེད་དག ། རང་དགར་ཉམས་སུ་མྱོང་བ་དངོས། ། དེ་ནི་རང་བཞིན་ཞེས་སུ་མྱོང་བཤད། ། ཅེས་དང་། བདེ་མཆོག་རྩ་རྒྱུད་ནས། དག་བྱེད་སྡིག་པ་འཇིག་བྱེད་པ། ། སངས་རྒྱས་དེ་ཉིད་བསྒྲུབ་པ་ནི། །
སྔགས་བཟླས་པ་དང་བསམ་གཏན་དང་། ། བདེ་བས་ཀྱང་ནི་འབྱུང་བར་འགྱུར། ། ཞེས་དང་། སམ་ཊར། ཆོས་དང་ཆོས་མིན་རྣམ་པར་སྤངས། ། དེ་ཕྱིར་རྟོག་པའི་དྲ་བ་ནི། ། སྤངས་ན་ཟབ་མོའི་ཆོས་ནི་འཕེལ། ། དེ་བཞིན་གཤེགས་པས་གསུངས་པའི་ལམ། ། ལམ་རིག་རྣམ་པར་རྟོག་མི་བྱ། ། རྣམ་རྟོག་གཏི་མུག་ཆེན་པོ་སྟེ། །
འཁོར་བའི་རྒྱ་མཚོར་ལྟུང་བྱེད་ཡིན། མི་རྟོག་ཏིང་འཛིན་ལ་གནས་ན། ། མཁའ་བཞིན་དྲི་མ་མེད་པར་འགྱུར། ། ཞེས་སོ། ། མན་ངག་གི་ཏིང་ངེ་འཛིན་ངོ་སྤྲད་པ་ནི། ས་ར་ཧས། དེར་ནི་ཐོག་མ་དབུས་མཐའ་མེད། ། སྲིད་མིན་མྱ་ངན་འདས་པ་ཡིན། ། བདེ་བ་ཆེན་པོ་མཆོག་འདི་ལ། ། བདག་དང་གཞན་དུ་ཡོད་མ་ཡིན། །
ཞེས་དང་། ཀྱེ་ཧོ་རྨོངས་པས་སེམས་ཀྱིས་སེམས་རྟོགས་ན། ། ལྟ་བ་ངན་པ་ཐམས་ཅད་རང་གྲོལ་ཏེ། ། མཆོག་ཏུ་བདེ་ཆེན་དེ་ཙམ་ཞིག་ཏུ་བས། ། དེ་ཡི་དབང་གིས་དངོས་གྲུབ་དམ་པའོ། ། གྲོགས་དག་ཟབ་མོ་དང་ནི་རྒྱ་ཆེ་བ། ། གཞན་གྱིས་བདག་ཉིད་རྟོགས་པ་མ་ཡིན་ཏེ། ། ལྷན་ཅིག་སྐྱེས་པ་ཞི་བའི་དུས་ཀྱི་ཚེ། ། གཉུག་མ་ཉམས་སུ་མྱོང་བས་རབ་ཏུ་ཤེས། ། ཞེས་རྒྱ་ཆེར་གསུངས་ཤིང་།
དཔལ་གསང་བ་གྲུབ་པ་ལས་ཀྱང་། དཔེ་ལས་འདས་ཤིང་བརྗོད་དུ་མེད། ། གཟུང་དང་འཛིན་པ་རྣམ་པར་སྤངས། ། མཚན་མ་མེད་པའི་རྡུལ་དང་བྲལ། ། མྱ་ངན་འདས་ཤེས་དེ་ལ་བཤད། ། གང་ལ་མཆོག་ཅེས་བརྗོད་བྱས་ཏེ། ། ཕྱག་རྒྱ་ཆེན་པོར་མངོན་པར་གནས། ། ལྷ་རྫས་ལོངས་སྤྱོད་གྲོལ་སྟེར་བ། ། མྱ་ངན་འདས་པའི་གོ་འཕང་མཆོག ། ཅེས་དང་།
སློབ་དཔོན་ཆེན་པོ་དཱ་རི་ཀ་པས་ཀྱང་། ། གཉིས་ཀའི་རང་བཞིན་དབྱེར་མེད་པ། ། སེམས་ཀྱི་རང་བཞིན་ཤེས་ནས་ནི། ། སེམས་ཀྱི་རྒྱུ་བ་ཀུན་སྤངས་ཏེ། ། མཉམ་པའི་རོ་ལ་གནས་པར་བྱ། ། ཞེས་སོ། ། སློབ་དཔོན་ཆེན་པོ་ཀེ་ར་ལི་པས་ཀྱང་། ། རྒྱུ་ལ་འབྲས་བུ་ལ་ཡང་རྒྱུས་རྒྱས་གདབ། ། རྒྱུ་འབྲས་གཅིག་ཏུ་རྒྱས་བཏབ་ལ། ། ཕྱག་རྒྱ་ཆེན་པོ་སྐྱེ་བར་འགྱུར། །
ཞེས་དང་། སློབ་དཔོན་ཏོག་ཙེ་བས། གཉིས་མེད་དོན་ནི་དམ་པ་ལགས། ། མ་སྐྱེས་པ་དང་མི་འཇིག་པ། ། མི་འགྱུར་བ་དང་མི་གནས་པ། ། གཉིས་སུ་མེད་པའི་ཡེ་ཤེས་མཆོག ། ཅེས་དང་། ལུ་ཧི་པས། ཁྱི་རྒོད་མི་སྲུན་སྣ་ལ་སྦྲང་རྩི་བསྐུས་པས་ཕྱོགས་རྣམས་ཀུན་ཏུ་ཟ་བར་བྱེད། དེ་བཞིན་བློ་དམན་སྐལ་མིན་རྣམས་ལ་བླ་མའི་མན་ངག་བྱིན་པས་རང་རྒྱུད་སྲེག །
སྐལ་ལྡན་སྐྱེ་མེད་རྟོགས་པ་རྣམས་ནི་སྣང་བ་ཐུག་ཕྲད་ཙམ་གྱིས་རྣམ་རྟོག་འཇོམས། ། དཔེར་ན་གླང་ཆེན་རབ་བརྟན་མྱོས་པའི་སྣ་ལ་རལ་གྲི་བཏགས་པས་དགྲ་དཔུང་འཇོམས། ། ཞེས་དང་། བིརྺ་པས། ཕྱག་རྒྱ་ཆེན་པོའི་ངང་ནས་ལྷན་ཅིག་སྐྱེས་པ་དེ། ། མི་བསམ་མི་རིག་བདག་མེད་ངང་ལ་བཞག ། ཆད་པར་མི་འགྱུར་ཉམས་སུ་མྱོང་བས་ངང་གིས་རིག ། རྟག་པར་མི་འགྱུར་མངོན་ཞེན་མེད་པས་ཟུང་དུ་འཇུག ། ཅེས་དང་། ཀུ་རུ་ཀརྞ་རི་པའི་ཞལ་ནས།
དུས་གསུམ་སངས་རྒྱས་ཐམས་ཅད་ངོ་བོ་གཅིག ། དེ་ནི་རྟོགས་ན་རང་བཞིན་རང་གི་སེམས། ། རྟོགས་པར་འདོད་ན་མ་བཅོས་ཇི་བཞིན་ཞོག ། གོམས་པར་བྱས་ན་རྣལ་འབྱོར་མངོན་དུ་འགྱུར། ། ཞེས་སོ། ། བཞི་པ་ཉམས་སུ་མྱོང་བའི་ཏིང་ངེ་འཛིན་ངོ་སྤྲད་པ་ལ། ངོ་སྤྲོད་དགོས་པའི་རྒྱུ་མཚན་དང་། ཇི་ལྟར་ངོ་སྤྲད་པའི་ཚུལ་གཉིས་ཀྱི་དང་པོ་ལ་གསུམ་ལས། ངོ་སྤྲད་པའི་ཡོན་ཏན་ནི། རྣལ་འབྱོར་པ་རང་གིས་བསྒོམས་པའི་ཉམས་མྱོང་དེ།
བླ་མས་ལེགས་པར་ངོ་འཕྲོད་ན་སངས་རྒྱས་རང་ལ་རྙེད་པ་དབུལ་པོས་ཁྱིམ་དུ་གཏེར་རྙེད་པ་ལྟ་བུ་དང་། སྡུག་བསྔལ་བདེ་བར་འགྱུར་བ་གསེར་འགྱུར་གྱི་རྩིས་ལྕགས་གསེར་དུ་བསྒྱུར་བ་ལྟ་བུ་དང་། ཉོན་མོངས་པ་གྲོགས་སུ་འཆར་བ་དུག་ལ་སྔགས་བཏབ་པ་ལྟ་བུའི་ཡོན་ཏན་ཡོད་དོ། ། གཉིས་པ་ངོ་མ་སྤྲད་པའི་ཉེས་པ་ནི། ངོ་མ་འཕྲོད་པར་རང་ངོ་རང་གིས་མ་ཤེས་པ་གདོན་གྱིས་བརླམས་པའི་སྨྱོན་པ་ལྟ་བུ་དང་། ཅི་བྱས་སྡུག་བསྔལ་དུ་འགྱུར་བ་དུག་ཅན་གྱི་ཟས་ཟོས་པ་ལྟ་བུ་དང་། ཉོན་མོངས་པ་སྤང་གིས་མ་སྤོངས་པ་ནགས་ལ་མེ་མཆེད་པ་ལྟ་བུའོ། ། གསུམ་པ་སྤྲད་ན་འཕྲོད་པའི་དཔེ་ནི། ངོ་སྤྲད་པས་སྣང་བའི་སྒོ་ནས་རང་སྣང་སྟོང་པར་ཤེས་པ་ཆབ་རོམ་ཆུར་ཤེས་པ་ལྟ་བུ། སྟོང་པའི་སྒོ་ནས་སྟོང་ཉིད་སྣང་བར་ཤར་བ་ཆུ་ནང་གི་ཟླ་བ་ལྟ་བུ་གཉིས་ཀའི་སྒོ་ནས་སྣང་སྟོང་དབྱེར་མེད་དུ་རྟོགས་པ་ནམ་མཁའི་འཇའ་ཚོན་ལྟ་བུའོ། །
གཉིས་པ་ཇི་ལྟར་ངོ་སྤྲད་པའི་ཚུལ་ལ་གསུམ་སྟེ། གཞི་ལམ་འབྲས་བུའི་ཕྱག་རྒྱ་ཆེན་པོ་ངོ་སྤྲད་པ་དང་། དེ་གསུམ་མཚོན་བྱེད་ཀྱི་དཔེ་སྣ་ཚོགས་ཕྱག་རྒྱ་ཆེན་པོའི་ངོ་སྤྲད་པ་དང་། དེ་ཐམས་ཅད་ཟུང་འཇུག་ཕྱག་རྒྱ་ཆེན་པོའི་ཡེ་ཤེས་སུ་ངོ་སྤྲད་པའོ། ། དང་པོ་ལ་གསུམ་ལས། གཞི་དང་། ལམ་དང་། འབྲས་བུའི་ཕྱག་རྒྱ་ཆེན་པོ་ངོ་སྤྲད་པའོ། ། དང་པོ་ནི། གཞི་སེམས་ཉིད་ཕྱོགས་རིས་སུ་མ་ཆད་པ་འཁོར་འདས་གཉིས་ཀྱི་གཞིར་གྱུར་པ་ངོ་བོ་རང་བཞིན་གྱིས་སྟོང་པ་འདི་ཉིད་རྒྱུའི་ལྷན་ཅིག་སྐྱེས་པ་ཞེས་བྱ་སྟེ།
དགྱེས་པའི་རྡོ་རྗེར། འདི་ཉིད་ཡེ་ཤེས་ཆེན་པོ་ཉིད། ། ཐམས་ཅད་ལུས་ལ་རྣམ་པར་གནས། ། དངོས་པོ་དངོས་མེད་བདག་ཉིད་མཆོག ། ཐབས་དང་ཤེས་རབ་ཤིན་དུ་འདྲེས། ། ཆགས་དང་ཆགས་བྲལ་རྣམ་པར་འདྲེས། ། འདི་ཉིད་སྲོག་ཆགས་རྣམས་ཀྱི་སྲོག ། དེ་ཉིད་ཡི་གེ་དམ་པ་ཉིད། ། འདི་ནི་འགྲོ་བའི་བདག་ཉིད་དེ། ། འདི་ནི་ཐམས་ཅད་ཁྱབ་པ་པོ། །
ཐམས་ཅད་ལུས་ལ་རྣམ་པར་གནས། ། ཞེས་དང་། རང་གི་ངོ་བོ་ལ་ལྟོས་ནས་དེ་ཉིད་དུ། རྟོག་པ་ཐམས་ཅད་ཡང་དག་སྤངས། ། དངོས་པོ་ཀུན་ལ་ཁྱབ་པ་པོ། ། ལུས་གནས་ལུས་ལས་མ་སྐྱེས་པའོ། ། ཞེས་དང་། དགོངས་པ་བླ་ན་མེད་པ་ལས། ། ཆོས་རྣམས་ཐམས་ཅད་དངོས་མེད་ཕྱིར། ། ཆོས་ཀྱི་མཚན་ཉིད་རྣམ་སྤངས་པ། །
བདག་མེད་ཆོས་ལ་ཡང་དག་བྱུང་། ། བྱང་ཆུབ་ཚུལ་ཉིད་བསྟན་པའོ། ། འགྲོ་བ་མེད་ཅིང་འོང་བ་མེད། ། འགག་མེད་རབ་ཏུ་ཞི་བ་མེད། ། རྟག་དང་ཆད་པ་རྣམ་པར་སྤངས། ། དུས་གསུམ་མཁྱེན་པས་མ་བྱས་པ། ། རྟོག་པ་ནམ་མཁའ་དབྱེར་མེད་མཚན། ། དེ་ཁོ་ན་ཉིད་དོན་དམ་སྟེ། ། སོ་སོ་རང་རིག་མཚན་ཉིད་དོ། ། ཞེས་སོ། །
ཨིནྡྲ་བྷཱུ་ཏིས་ཀྱང་། འགྲོ་ཀུན་ལྷན་ཅིག་སྐྱེས་ཞི་བ། ། རྟག་ཏུ་འབྱུང་ཞིང་རང་ལ་གནས། ། དུས་ཀུན་ཏུ་ནི་མི་ཟད་པ། ། རྟོག་པས་བཏགས་པ་སྤངས་པ་ཉིད། ། རང་དང་ཕྱི་རོལ་རང་གནས་པ། ། ཕྱི་དང་ནང་ལས་མ་སྐྱེས་པ། ། ཞེས་སོ། ། རྟོགས་ཚུལ་གྱི་སྒོ་ནས་དགྱེས་པའི་རྡོ་རྗེར། འདི་ཉིད་འཁོར་བ་ཞེས་བྱ་སྟེ། །
འདི་ཉིད་མྱ་ངན་འདས་པ་ཉིད། ། འཁོར་བ་སྤངས་ནས་གཞན་དུ་ནི། ། མྱ་ངན་འདས་པ་རྟོགས་མི་འགྱུར། ། འཁོར་བ་གཟུགས་དང་སྒྲ་ལ་སོགས། ། འཁོར་བ་ཚོར་བ་ལ་སོགས་པ། ། འཁོར་བ་དབང་པོ་རྣམས་ཉིད་དེ། ། འཁོར་བ་ཞེ་སྡང་ལ་སོགས་པ། ། འདི་རྣམས་ཆོས་ནི་མྱ་ངན་འདས། ། རྨོངས་ཕྱིར་འཁོར་བའི་གཟུགས་ཅན་ཉིད། ། རྨོངས་མེད་འཁོར་བ་དག་པས་ནི། །
འཁོར་བ་མྱ་ངན་འདས་པར་འགྱུར། ། ཞེས་སོ། ། དེ་ལ་ཆོས་སྐུ་དང་རྡོ་རྗེ་འཆང་གི་དབུགས་དབྱུང་། ། སྟོང་ཉིད། མྱང་འདས། ཡེ་ཤེས་སྐུ། ཡི་གེ་ཧཾ་ཞེས་ཀྱང་གསུངས་ཏེ། རྡོ་རྗེ་ཕྲེང་བ་ལས། ཧཾ་ནི་དངོས་པོ་དང་བྲལ་བས། ། ལུས་ལ་གནས་ཀྱང་ལུས་སྐྱེས་མིན། །
དབང་པོ་ལས་འདས་མི་གསལ་བ། ། རྣམ་པ་ཐམས་ཅད་རྣམ་པར་སྤངས། ། དངོས་དང་དངོས་མེད་ལས་གྲོལ་ཞིང་། ། གང་དུ་ལྷག་པར་མི་གནས་པ། ། དངོས་པོ་ཐམས་ཅད་ནུབ་པ་དང་། ། ཆོས་ཀྱི་སྐུ་ཡི་རང་ངོ་བོ། ། སེམས་ནི་རྡོ་རྗེ་འཆང་དབུགས་དབྱུང་། ། དོན་ཀུན་བྱེད་པ་དང་བྲལ་བ། ། སྟོང་པའི་རང་བཞིན་མྱ་ངན་འདས། ། ཡེ་ཤེས་སྐུ་ཡི་རང་བཞིན་ཉིད། །
བརྗོད་དང་བརྗོད་བྱ་རྣམ་པར་གྲོལ། ། དེ་ཡང་ཡི་གེ་ཧཾ་དུ་དྲག ། ཅེས་སོ། ། འདི་ཉིད་གཟུང་འཛིན་གྱི་རྣམ་པར་རྟོག་པས་བསླད་པས་ཕྱིན་ཅི་ལོག་སྣ་ཚོགས་སུ་འགྱུར་ཏེ། བསྡུས་རྒྱུད་དུ། ས་གཞི་གང་ཞིག་ལ་གནས་དཔག་བསམ་ཤིང་དང་བཅུད་དང་མཆོག་གི་བཅུད་དང་རྡུལ་ཕྲན་ལས་བྱུང་བའི། སྨན་དང་གཞན་ཡང་བཅུད་ཀྱི་དབང་པོ་མཐའ་དག་ནད་རྣམས་སེམས་ཅན་རྣམས་ཀྱི་མི་མཐོང་བར། གང་ཞིག་ཐ་མལ་པ་ཡིི་རྩྭ་དང་ཤིང་དང་ཆུ་དང་རྔུལ་དང་རྡོ་དང་ལྕགས་སུ་མཐོང་བར་འགྱུར། ། ཡི་དྭགས་རྣམས་ཀྱིས་ཆུ་ལ་མེ་དང་དམྱལ་བར་གནས་པའི་མི་ཡིས་ཀུན་ནས་གཅོད་དང་དབུགས་པའོ། ། ཞེས་སོ། །
དེ་ལྟར་སྣང་ཡང་བདེན་པར་གྲུབ་པ་མེད་དོ། ། བདེན་ན་རིགས་གཅིག་ཏུ་མཐོང་དགོས་པ་ལ་ཐ་དད་དུ་མཐོང་བའི་ཕྱིར་རོ། ། ཐེག་བསྡུས་འགྲེལ་པར། དམྱལ་བ་ཡི་དྭགས་དུད་འགྲོ་དང་། ། ལྷ་རྣམས་ཇི་ལྟར་རིགས་རིགས་སུ། ། དངོས་གཅིག་ཡིད་ནི་ཐ་དད་ཕྱིར། ། དོན་མ་གྲུབ་པར་འདོད་པ་ཡིན། ། ཞེས་སོ། ། དེ་ལྟ་བུ་རིག་པ་དང་ཡུལ་སྣ་ཚོགས་སུ་སྣང་བའི་ངོ་བོ་ནི་ཕྱག་རྒྱ་ཆེན་པོ་སྟེ། ཆོས་ཀྱི་དབྱིངས་སྤྲོས་པ་ཐམས་ཅད་དང་བྲལ་བ་སངས་རྒྱས་ཐམས་ཅད་སྐྱེད་པར་བྱེད་པ་ཡིན་པས་སོ། །
དེའང་ཡེ་ཤེས་ལེའུའི་འགྲེལ་པར། ། ཕྱག་རྒྱ་ཆེན་པོ་ནི་ཆོས་ཐམས་ཅད་རང་བཞིན་མེད་པའི་མཚན་ཉིད་དང་། རྣམ་པ་ཐམས་ཅད་ཀྱི་མཆོག་དང་ལྡན་པ་དང་། ཤེས་རབ་ཀྱི་ཕ་རོལ་ཏུ་ཕྱིན་མ་སངས་རྒྱས་ཐམས་ཅད་བསྐྱེད་པར་མཛད་མ་སྟེ། ཆོས་འབྱུང་གི་སྒྲ་ཡིས་དེ་ལ་བརྗོད་དོ། ། ཞེས་སོ། ། གཉིས་པ་ལམ་ཕྱག་རྒྱ་ཆེན་པོ་ངོ་སྤྲད་པ་ལ་བཞི་ལས། དང་པོ་སྣང་སྟོང་ཕྱག་རྒྱ་ཆེན་པོ་ངོ་སྤྲད་པ་ནི། གཞིའི་ཕྱག་རྒྱ་ཆེན་པོའམ་ལྷན་ཅིག་སྐྱེས་པ་དེ་ཉིད་ལམ་འོད་གསལ་ཕྱག་རྒྱ་ཆེན་པོའི་ཏིང་ངེ་འཛིན་གྱིས་འབྲས་བུ་ཡེ་ཤེས་ཀྱི་སྐུ་ཅན་གྱིས་ཕྱག་རྒྱ་ཆེན་པོ་བསྒྲུབ་པར་བཞེད་པའི་རྣལ་འབྱོར་པ་ལ་འོག་ནས་འཆར་པར་འགྱུར་བ་ལྟར། དུ་བ་ནས་སྣ་ཚོགས་དེ་བཞིན་གཤེགས་པའི་སྐུའི་བར་དུ་གསལ་ལ་མ་འགགས་པར་སྣང་བའི་སྟོང་པའི་གཟུགས་བརྙན་སྣ་ཚོགས་པ་ནི་སྣང་སྟོང་ཕྱག་རྒྱ་ཆེན་པོ་ཞེས་བྱ་སྟེ།
དུས་འཁོར་ཞབས་ཀྱིས། བླ་ན་མེད་པའི་བྱང་ཆུབ་ལ་རྒྱས་བཏབ་པར་འགྱུར་བའི་ཕྱིར། ཕྱག་རྒྱ་ནི་ཡོད་པ་དང་མེད་པ་ལས་འདས་པར་གྱུར་པའི་ཕྱིར་སྒྱུ་མ་དང་འདྲ་བར་ཤེས་པར་བྱའོ། ། དཔེར་ན་མེ་ལོང་གི་གཟུགས་གཅིག་པོ་ནི་མེ་ལོང་གི་ནང་དུ་མཐོང་བ་དང་། སྔོན་གྱི་ལས་ལ་མ་ལྟོས་པར་གནང་བའོ། ། ཕྱི་རོལ་གྱི་དངོས་པོ་དེ་ཉིད་མེ་ལོང་ལ་སྣང་བ་ཡང་མ་ཡིན་ཏེ། རང་ལ་གནས་པར་གྱུར་པའི་ཕྱིར་རོ། ། དེ་ལས་མ་གཏོགས་པ་ཡང་མ་ཡིན་ཏེ། དེ་བཞིན་དུ་རྣལ་འབྱོར་པ་སྦྱོར་བ་ཡན་ལག་དྲུག་རྟག་ཏུ་བསྒོམས་པའི་དབང་གིས་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ཀྱི་གཟུགས་བརྙན་ནི་ནམ་མཁའ་ལ་མཐོང་ཞིང་ནང་ཡིད་ཀྱི་དབང་པོས་ཀྱང་དེ་བཞིན་དུ་མཐོང་ངོ་། ། ཞེས་དང་།
བསྡུས་རྒྱུད་དུ། ཕྱག་རྒྱ་བསྡུས་རྒྱུད་ནས་འཆོས་སྒྱུ་མའི་རྗེས་མཐུན་ནམ་མཁའ་ཡིད་ཀྱི་མེ་ལོང་ནང་གི་གཟུགས་འདྲ་བར། འཇིག་རྟེན་གསུམ་སྟོན་བྱེད་ཅིང་དྲི་མེད་གློག་འདྲ་འོད་ཟེར་དུ་མ་འཕྲོ་བར་བྱེད། ཕྱི་དང་ལུས་ལ་དབྱེར་མེད་ལུས་དང་བྲལ་ཏེ་མཁའ་ལ་གནས་ཤིང་སྣང་བ་ཙམ་སེམས་དང་སེམས་བྱུང་རང་བཞིན་འགྲོ་བ་དུ་མ་ལ་འཁྱུད་གཅིག་པ་ཡིན་ཏེ་དུ་མའི་ཚུལ་ཞེས་དང་། དུས་འཁོར་རྩ་རྒྱུད་དུ། མིག་གཉིས་མ་ཕྱེ་མ་བཙུམས་པས། ། གང་ཞིག་སྟོང་པར་མ་བཏགས་པར། ། རྨི་ལམ་བཞིན་དུ་གཟུགས་མཐོང་འགྱུར། ། གཟུགས་དེ་རྟག་ཏུ་བསྒོམ་པར་བྱ། ། ཞེས་དང་།
གཞོན་ནུ་མ་ཡི་པྲ་ལས་ནི། ། མ་མཐོང་བ་ཡི་རྐུན་མོ་མཐོང་། ། ཉི་ཚེ་བ་ཡི་མིག་གཉིས་ཀྱིས། ། བསྐྱོད་དེ་སྒྲུབ་པ་པོ་ཡིས་མཐོང་། ། གལ་ཏེ་ཡོད་པའི་གཟུགས་མཐོང་ན། ། བདག་གི་གདོང་པ་ཅིས་མི་མཐོང་། ། འོན་ཏེ་མེད་པའི་གཟུགས་མཐོང་ན། ། རི་བོང་རྭ་ནི་ཇི་ལྟར་མིན། ། མིག་གཞན་གྱིས་ནི་མི་མཐོང་ཞིང་། ། བདག་གིས་མིག་གིས་ཀྱང་མི་མཐོང་། །
མ་སྐྱེས་པ་ཉིད་མཐོང་བ་ཡིན། ། གཞོན་ནུ་མ་ཡི་བུ་བཞིན་ནོ། ། ཞེས་དང་། གཟུགས་དང་གཟུགས་མིན་རྣམ་པར་གྲོལ། ། མེ་ལོང་ལ་ནི་པྲ་ཕབ་བཞིན། ། ཞེས་སོ། ། དེ་ལ་བསྡུས་རྒྱུད་ཀྱི་ལུང་གིས་ཅུང་ཟད་བཀྲོལ་ན། སྣ་ཚོགས་སྟོང་གཟུགས་མིག་ཤེས་ལ་སྣང་བ་དེ་དག་ནི། དམིགས་པ་དང་བཅས་པའི་སྟོང་པ་ཉིད་ཅེས་བྱ་སྟེ། པཉྩིཀཱ་པདྨ་ཅན་ལས།
རྒྱལ་བ་ཞེས་བྱ་བ་ནི་བཅོམ་ལྡན་འདས་རྣམ་པར་སྣང་མཛད་ལ་སོགས་པའོ། ། དེ་རྣམས་ཀྱི་བདག་པོ་ནི་བཅོམ་ལྡན་འདས་རྡོ་རྗེ་སེམས་དཔའ་ཡིན་ལ་མཆོག་ཅེས་བྱའོ། ། དེའི་ཕྱག་རྒྱ་ནི་དམིགས་པ་དང་བཅས་པའི་སྟོང་པ་ཉིད་ཀྱི་རང་བཞིན་དུ་གྱུར་བའི་ཕྱག་རྒྱ་ཆེན་པོ་སྟེ། ལས་ཀྱི་ཕྱག་རྒྱ་ལ་སོགས་པ་ལས་ཁྱད་པར་དུ་གྱུར་པ་དང་། བླ་ན་མེད་པའི་བྱང་ཆུབ་སྟེར་བར་མཛད་པས་ན་ཕྱག་རྒྱ་བཟང་མོ་ཞེས་བྱའོ། ། ཞེས་སོ། ། འདི་ཉིད་ནི་སྒྱུ་མ་ལྟར་སྣང་ལ་རང་བཞིན་མེད་པ་སྟེ། ཕྱག་ན་རྡོ་རྗེས། དེ་ལྟར་ཕྱག་རྒྱ་ཆེན་པོ་སྒོམ་པ་ནི། པྲ་ཕབ་པ་དང་།
སྒྱུ་མ་དང་མཚུངས་པ་དང་། སྤྲིན་མེད་པའི་ནམ་མཁའ་ལྟར་བཅོམ་ལྡན་འདས་ཀྱིས་བསྟན་ནོ། ། ཞེས་སོ། ། དེ་ཕྱི་རོལ་གྱི་དོན་མ་ཡིན་ནམ་ཞེ་ན་མིན་ཏེ། ཡེ་ཤེས་ལེའུར། ས་ཡི་རྣམ་པར་སྲ་བ་མིན་ཞིང་ཁུ་བ་ཆུ་ལུས་ཁུ་བ་མ་ཡིན་ཏེ་གཤེར་བ་ཉིད་མིན་པའི་ཕྱིར། མེ་ཡི་རྣམ་པ་མེ་མིན་གཡོ་བ་རླུང་གི་ལུས་ནི་གང་ཞིག་གཡོ་བ་ཡིན་པས་རླུང་མ་ཡིན། སྟོང་པའི་རྣམ་པ་ཡིན་ཡང་བལྟ་བྱ་དཀར་དང་ལྗང་དང་ཁ་དོག་སྣ་ཚོགས་ཆེན་པོ་ཁ་དོག་མིན། རྣམ་པ་ཐམས་ཅད་པ་ཡང་བལྟ་བྱ་མིན་ཏེ་རང་སྙིང་དྲི་མ་ཉོན་མོངས་བདུད་ཀྱི་མཐུ་ལས་སོ། ། ཞེས་སོ། །
ཅི་ཡིན་ན་སེམས་ཡིན་ཏེ། དེ་ཉིད་ལས། དེ་ལ་ཀུན་མཁྱེན་གཟུགས་ནི་ཆུ་ལ་ཉི་མ་ལྟ་བུར་གོས་པ་མེད་པ་ཁ་དོག་སྣ་ཚོགས་ཏེ། ། རྣམ་པ་ཀུན་ལྡན་རང་སེམས་ཡུལ་དང་རྣམ་པར་བྲལ་བ་དག་གོ་སེམས་ནི་གཞན་པ་མིན་པ་ཉིད། ། ཅེས་དང་། མཚན་བརྗོད་ལས། གཟུགས་མེད་གཟུགས་བཟང་དམ་པ་ཉིད། ། སྣ་ཚོགས་གཟུགས་ཅན་ཡིད་ལས་སྐྱེས། ། ཞེས་སོ། ། གང་དུ་མཐོང་ན་མདུན་གྱི་ནམ་མཁའ་ལའོ། །
གང་གིས་ན་རང་བཞིན་སེམས་ཀྱིས་སོ། ། དཔེ་ནི་མེ་ལོང་ནང་གི་གཟུགས་བརྙན་དང་འདྲ་བར་སེམས་སྟོང་པ་ཉིད་དུ་ཤར་བ་ཡིན་གྱི། རྡུལ་ཕྲ་རབ་ལས་གྲུབ་པ་ནི་མ་ཡིན་ཏེ། པཉྩི་ཀཱ་པད་མ་ཅན་ལས། གཞན་ཡང་མེ་ལོང་ལ་སོགས་པའི་ནང་དུ་གཞོན་ནུ་མས་ཡུལ་ལས་མ་གཏོགས་པའི་སྔར་མཐོང་བ་ཇི་ལྟ་བ་བཞིན་དུ། ལྷན་ཅིག་སྐྱེས་པའི་བདེ་བའི་རྟེན་དུ་གྱུར་བའི་སྣ་ཚོགས་གཟུགས་ནི་རྣལ་འབྱོར་པས་མ་བརྟགས་ཀྱང་མཐོང་བར་གྱུར་པའོ། ། ཞེས་སོ། དེ་ལྟ་བུའི་ཏིང་ངེ་འཛིན་ལ་གནས་ན་ཁམས་གསུམ་གྱིས་བསྡུས་པའི་ཆོས་ཐམས་ཅད་སྨྲ་བ་དང་མཚུངས་པར་མཐོང་སྟེ། པདྨ་ཅན་ལས། ནམ་མཁར་ཁམས་གསུམ་པོ་སྣ་ཚོགས་པའི་གཟུགས་ཀྱི་རང་བཞིན་དུ་གྱུར་པ་གང་གིས་མཐོང་བ་དེ་དག་གིས་བྱིན་གྱིས་རློབ་པ་སྟེ།
རང་གི་ཁམས་གསུམ་གྱི་རང་བཞིན་དུ་གྱུར་པའི་རང་བཞིན་མཐོང་བ་ཞེས་བྱ་བའི་དོན་ཏོ། ། ཞེས་སོ། ། དེ་ནི་དྲི་མ་མེད་པའི་གློག་དང་འདྲ་བར་འོད་ཟེར་དུ་མ་འཕྲོ་བར་བྱེད་པ་ཅན་ཏེ། ཕྱག་ན་རྡོ་རྗེས། སྒྲིབ་པ་ཐམས་ཅད་དང་བྲལ་བ་པྲ་ཏི་སེ་ན་ལྟ་བུའི་ཕྱག་རྒྱ་ཆེན་པོ་འབར་ཞིང་། སངས་རྒྱས་ཀྱི་ཞིང་མཐའ་ཡས་པའི་འོད་ཟེར་གྱི་སྤྲིན་འཕྲོ་བའི་འོད་ཀྱི་དཀྱིལ་འཁོར་རྣམ་པར་མཛེས་པ་ཅན། ཞེས་སོ། ། དེ་ཉིད་ཕྱི་རོལ་དང་། ནམ་མཁའ་དང་། ནང་གི་རང་གི་ལུས་ལ་མཐོང་སྟེ།
པདྨ་ཅན་ལས། རྣམ་པ་ཐམས་ཅད་དང་ལྡན་པའི་སྟོང་པ་ཉིད་ཀྱི་གཟུགས་ནི་ནམ་མཁའ་ལ་མཐོང་ཞིང་། ནང་དུ་ཡིད་ཀྱི་དབང་པོས་ཀྱང་དེ་བཞིན་དུ་མཐོང་ངོ་། ། ཞེས་སོ། ། ནང་དུ་ཡིད་ཀྱི་དབང་པོས་དེ་ནི་དང་པོར་ནམ་མཁའ་ལ་མཐོང་སྟེ། ཡེ་ཤེས་ཐིག་ལེ་ལས། མཆོག་གི་ནམ་མཁའི་གནས་ན་བཞུགས། ། ཞེས་སོ། ། དེའང་རང་གི་ཉམས་སུ་མྱོང་བར་གྱུར་པའི་བདག་ཉིད་ལམ་ཡིན་གྱི་ལྐོག་ཏུ་གྱུར་པ་བློའི་ཡུལ་ལས་འདས་པ་ལམ་མ་ཡིན་ཏེ། ཡེས་ལེར།
སེམས་ལ་སྣང་བ་ཙམ་སྟེ་རང་གི་ཡིད་ལས་སྐྱེས་ཤིང་མེ་ལོང་གཟུགས་བརྙན་བཞིན། ། རྒྱལ་བའི་སྲས་རྣམས་དང་ནི་སངས་རྒྱས་ཀྱི་རྟེན་རྣལ་འབྱོར་དབང་པོས་བརྟེན་པར་བྱ། ། ཡེ་ཤེས་སྣང་བ་རྒྱས་པས་བདུད་དཔུང་གཡུལ་བཅས་མ་ལུས་སྲེག་པར་བྱེད། ། འདོད་ཆགས་སོགས་པ་ཉམས་པའི་བདེ་བ་རྣལ་འབྱོར་པ་ཡི་ལུས་ལ་སྟེར་ཏེ་རྣལ་འབྱོར་ལས། ། ཞེས་སོ། ། སེམས་དང་སེམས་བྱུང་རང་བཞིན་ཞེས་པ་སེམས་གཅིག་ཉིད་སྟོང་གཟུགས་དང་། ཡུལ་ཅན་དེ་འཛིན་པའི་ཤེས་པ་གཉིས་ཀར་འགྱུར་བས། དྲི་མེད་འོད་དུ། སྟོང་པ་ཉིད་གྱི་གཟུགས་ལ་བསྒོམས་པའི་སྟོབས་ཀྱིས་འཛིན་པའི་སེམས་ཏེ་གཟུང་བྱའི་སེམས་ཀྱི་སྣང་བ་དང་འདྲེས་པའོ། ། ཞེས་སོ། །
དེ་ནི་འགྲོ་བ་དུ་མ་ལ་གདོད་མ་ནས་འཁྱུད་ཅིང་གནས་པ་ཡིན་ཏེ། ཕྱག་རྒྱ་ཆེན་པོ་ཐིག་ལེ་ལས། ནམ་མཁའ་ཆོས་ཀྱི་དབྱིངས་ཡིན་ཏེ། དབྱིངས་ནི་སོན་ཞེས་སུ་དྲན། ཆོས་རྣམས་ཀུན་གྱི་ནང་ན་ཡོད། ། རྒྱུ་དང་མཆོག་གི་གནས་ཡིན་ནོ། ། ཞེས་སོ། ། དེ་ཉིད་ནི་རང་གཅིག་ཡིན་ཡང་དུ་མར་སྣང་སྟེ། ཕྱག་རྒྱ་ཆེན་པོ་ཐིག་ལེ་ལས། སྣ་ཚོགས་དུ་མ་ལ་སོགས་དབྱེ། །
རང་བཞིན་གཅིག་ལ་རྟག་ཏུ་ཤར། ། དུ་མར་སྨྲ་བ་ཅིས་ནི་བཅིང་། ། རང་བཞིན་བདག་ཉིད་འདི་ཐམས་ཅད། ། ཀུན་རྫོབ་རྣམ་པའི་གཟུགས་ཀྱིས་ནི། ། ཆུ་ཡི་ཟླ་བ་བཞིན་དུ་མཐོང་། ། ཞེས་གསུངས་སོ། ། གཉིས་པ་འོད་གསལ་ཕྱག་རྒྱ་ཆེན་པོར་ངོ་སྤྲད་པ་ནི། ནང་དུ་སེམས་ལ་སེམས་ཀྱིས་བལྟས་པས་གསལ་ཞིང་རིག་པ་སྣ་ཚོགས་སུ་འཆར་ཡང་། བརྟགས་ན་སྐྱེ་འགག་གནས་དང་བྲལ་བ་རྣམ་པར་མི་རྟོག་པ་སྟེ། དུས་འཁོར་རྩ་རྒྱུད་དུ།
སེམས་ཅན་སེམས་ཉིད་འོད་གསལ་ཞིང་། ། འདོད་ནས་སྐྱེ་འགག་གནས་བྲལ་ཏེ། ། ཐོག་མ་མེད་པའི་སྔོན་རོལ་ནས། ། དང་པོ་མཆོག་གི་སངས་རྒྱས་ཏེ། ། རྒྱུ་མེད་རྐྱེན་གྱིས་མ་བསླད་པ། ། ཞེས་སོ། ། དེ་ཉིད་ལ་དམིགས་པ་མེད་པའི་སྙིང་རྗེ་ཞེས་བྱ་སྟེ། དྲི་མེད་འོད་ལས། འདིར་གང་གིས་སྙིང་རྗེ་དམིགས་པ་མེད་པ་རྣམ་པར་རྟོག་པ་དང་བྲལ་བ། སྟོང་པ་ཉིད་རྣམ་པ་ཐམས་ཅད་ཀྱི་མཆོག་དང་ལྡན་པ་དུས་གསུམ་གསུམ་འཇུག་པ་ཡོངས་སུ་ཤེས་པ་དང་ལྡན་པ་གང་ཡིན་དེ་ནི་སངས་རྒྱས་པའི་གྲུབ་པའི་མཐའི་ངེས་པའོ། །
ཞེས་སོ། ། དེ་ཉིད་ནི་རྒྱུའི་ལྷན་ཅིག་སྐྱེས་པ་དང་འདྲ་བར་ལམ་རྣམ་པར་མི་རྟོག་པའི་ཏིང་ངེ་འཛིན་དང་ལྷན་ཅིག་སྐྱེས་པས་ན། ལྷན་ཅིག་སྐྱེས་པ་ཞེས་བྱ་སྟེ། ནམ་མཁའ་ཆེ་རྒྱུད་ཀྱི་སྙིང་པོ་ལས། གང་དང་མཚུངས་པར་སྐྱེས་པས་ན། ། དེས་ན་ལྷན་ཅིག་སྐྱེས་པར་བརྗོད། ། ཅེས་དང་། རྟོག་དང་བྲལ་ཞིང་མངོན་སུམ་པ། ། རྒྱལ་བའི་ཡིད་ཀྱི་མཚན་དུ་གསུངས། ། རྟག་དང་ཆད་དང་བྲལ་བ་ཉིད། །
མཚན་དང་མཚན་གཞི་སྤངས་པ་སྟེ། ། གཞན་ཡང་སྙིང་རྗེ་མངོན་བརྗོད་པའི། ། ལྷན་ཅིག་སྐྱེས་པར་ངས་བརྗོད་བྱ། ། ཞེས་སོ། ། དེ་ཉིད་ནི་དུ་བ་ལ་སོགས་པའི་རྟགས་ཡུལ་དུ་བྱེད་པས་ཡུལ་ཡུལ་ཅན་གྱི་སྤྲོས་པར་མི་འགྱུར་རམ་ཞེ་ན། མི་འགྱུར་ཏེ། ནམ་མཁའ་ཆེ་རྒྱུད་སྙིང་པོ་ལས། ། མིག་སྒྱུ་ལ་སོགས་རྟགས་ལྔ་ནི། ། གལ་ཏེ་རང་བཞིན་གྱིས་གྲུབ་ན། ། ནམ་མཁའ་ཆེ་ལས་ཐ་མི་དད། །
རྟགས་དང་རྟགས་ཅན་དེ་རྟོགས་པས། ། གསུམ་པོ་དེ་རྣམས་ཐ་མི་དད། ། འོད་གསལ་བ་ལས་ཁྱབ་པའི་ཕྱིར། ། དེ་ཡང་ནམ་མཁའ་ཆེན་པོ་ཡིན། ། ཞེས་སོ། ། འདི་ཉིད་མེད་པར་དངོས་གྲུབ་ཐོབ་པར་མི་འགྱུར་ལ། རྟོགས་པ་ཙམ་གྱིས་དམ་ཚིག་དང་སྡོམ་པ་ཐམས་ཅད་དང་ལྡན་པར་འགྱུར་ཏེ། རྒྱུད་དེ་ཉིད་ལས། འོད་གསལ་ནམ་མཁའ་ཆེན་པོ་ནི། ། ནམ་མཁའ་དང་མཚུངས་དྲི་མེད་ཡིན། །
བླང་བྱ་མིན་ལ་དོར་བྱ་མིན། ། འདི་ནི་དམ་ཚིག་ཆེན་པོ་སྟེ། ། འོད་གསལ་ནམ་མཁའ་མ་གཏོགས་པ། ། རྣམ་པ་གཞན་གྱིས་རྙེད་མི་འགྱུར། ། ཞེས་སོ། ། དེ་ཉིད་ཀྱང་སྟོང་པ་ཉིད་ཀྱི་རང་བཞིན་ལས་མི་འདའ་བས་ཕྱག་རྒྱ། འཁོར་བའི་བག་ཆགས་དང་བྲལ་བར་གྱུར་པས་ཆེན་པོ་ཞེས་སོ། ། གསུམ་པ་བདེ་སྟོང་ཕྱག་རྒྱ་ཆེན་པོ་ངོ་སྤྲད་པ་ནི། སྣང་སྟོང་དང་འོད་གསལ་ཕྱག་རྒྱ་ཆེན་པོའི་ལམ་དེ་ཉིད་ཡང་དང་ཡང་དུ་གོམས་པས། རྩ་ཆད་འཐུད།
རྩ་མདུད་བྲལ་ཏེ། འཁོར་ལོ་དྲུག་གི་ཐིག་ལེར། སྲོག་བརྟན་ཞིང་རླུང་འཕོ་མེད། ཁམས་འཛག་མེད་དུ་གྱུར་ནས་སེམས་ཀྱི་སྣང་བ་སྟེ་སྐྱེ་འཇིག་མེད་པའི་སྟོང་པ་དང་། སེམས་སོ་སོར་སྣང་བའི་ཡེ་ཤེས་རྣམ་པར་འདྲེས་ཏེ་རོ་གཅིག་པར་གྱུར་པ་ནི་བདེ་སྟོང་གཉིས་སུ་མེད་པའི་ཡེ་ཤེས་ཞེས་བྱ་སྟེ། བསྡུས་རྒྱུད་དུ། ལུས་འདི་ཉིད་ལ་རོ་དྲུག་མ་ལུས་ཟོས་ཤིང་འཐུངས་པ་ལས་ནི་ཁམས་ཀྱི་ཚོགས་སུ་འགྱུར་བའོ། ། འབྱུང་བ་རྣམས་ལས་རོ་དྲུག་ངེས་པར་གསལ་ཏེ་འབྱུང་བའི་ཚོགས་རྣམས་ནམ་མཁའི་ཁམས་ལས་བྱུང་། ། སྟོང་པ་དང་ནི་ཡེ་ཤེས་རྣམ་པར་འདྲེས་པར་གྱུར་པས་རོ་མཉམ་པ་ལས་འགྱུར་མེད་རྟག་པའོ། ། དེ་ལྟར་འབྱུང་བ་ལས་གནས་ཞི་བ་སྲིད་གསུམ་ལ་གནས་གྱུར་པ་རང་གི་ལུས་ལ་རིག་པར་བྱ། །
ཞེས་དང་། ཡེ་ཤེས་ལེའུའི་འགྲེལ་པར། དེ་ལྟར་སེམས་ནི་རྣམ་པ་བཞི་རྣམས་སྲིད་པ་གསུམ་དུ་གྱུར་པའི་སྲོག་ཆགས་རྣམས་ཀྱི་ཐིག་ལེའི་དབུས། ། ཁྱབ་བྱེད་བདེ་མཉམ་འབྲས་སྟེར་ཐར་པའི་རྒྱུ་རུ་རྣལ་འབྱོར་དབང་པོ་རྣམས་ཀྱིས་བསྲུང་བར་བྱ་བ་ནི། ། རྣལ་འབྱོར་རྣམས་ལ་མཆོག་གི་བདེ་བ་སྐྱེད་བྱེད་ཐིག་ལེ་བཏང་ན་ཐར་བ་གང་ལ་འགྱུར། ། ཞེས་གསུངས་ཤིང་། གྲེལ་པ་ལས། ཀུན་ཏུ་བཟང་པོ་མཆོག་ཏུ་མི་འགྱུར་བདེ་བ་ཆེན་པོ་ནམ་མཁའི་ཁམས་ཀྱི་མཐར་ཐུག་པ་ཀུན་ཏུ་གསལ་བར་བྱེད་པ་རྣམ་པར་དག་པའི་ཡེ་ཤེས་ཀྱི་ཚོགས་བསྡུས་པ་ཟབ་ཅིང་རྒྱ་ཆེ་བ་རང་བཞིན་གྱིས་འོད་གསལ་བ་ཐོག་མ་མེད་པ་བདག་དང་བདག་གི་བའི་གཟུང་བ་དང་འཛིན་པ་ལ་སོགས་པའི་རྣམ་པར་རྟོག་པ་སྤངས་པ་དུས་ཐམས་ཅད་དུ་ཉོན་མོངས་པ་མེད་པའི་ཆོས་ཐམས་ཅད་ཀྱི་རང་བཞིན་ཤེས་པ། འཁོར་བའི་བག་ཆགས་ལས་གྲོལ་བ། འགྲོ་བ་མ་འོངས་པ་རྣམ་པར་སྤངས་པ།
སྤྲོས་པ་མེད་པའི་རང་བཞིན་ལ་རང་གི་ངང་གིས་འཇུག་པ། རྣམ་པ་སྣ་ཚོགས་པའི་ཏིང་ངེ་འཛིན་གྱི་གཟུགས་རྣམས་ལ་གནས་པ། བུམ་པ་བཟང་པོ་དང་། དཔག་བསམ་གྱི་ཤིང་དང་། ཡིད་བཞིན་གྱི་ནོར་བུ་བཞིན་སེམས་ཅན་ཐམས་ཅད་ཀྱི་བསམ་པ་རྫོགས་པར་བྱེད་པ། ཐུབ་པ་ཆེན་པོའི་སྤྱོད་ཡུལ་དང་བྲལ་བ། སེམས་ཅན་གྱི་ཕུང་པོ་ཆེན་པོ་མཆོག་ཏུ་ཞི་བར་བྱེད་པ། སྒྱུ་མ་ལྟ་བུ་དང་། རྨི་ལམ་ལྟ་བུ་དང་། གཟུགས་བརྙན་ལྟ་བུ།
སྒྲ་བརྙན་ལྟ་བུ་སྟེ། དེ་ལྟར་སྲིད་པ་གསུམ་གྱི་མཆོད་གནས་རྣལ་འབྱོར་གྱི་ཡེ་ཤེས་རང་རིག་པ་མཆོག་ཏུ་མི་འགྱུར་བའི་བདེ་བ་རྣལ་འབྱོར་པས་སྤང་བར་མི་བྱ་ཞེས་དེ་བཞིན་གཤེགས་པའི་ངེས་པའི་ཞེས་སོ། ། བཞི་པ་དེ་དག་ལ་གཞི་ལམ་འབྲས་བུའི་ཆོས་ཐམས་ཅད་ཚང་བར་ངོ་སྤྲད་པ་ནི། སྔོན་འགྲོ་བཞི་དང་། རྟེན་བསྐྱེད་པའི་རིམ་པ་དང་། མ་བཅོས་པ་གསུམ་དང་ལྡན་པའི་སྒོ་ནས་མཉམ་པར་བཞག་པ་ལས་རྣལ་འབྱོར་པ་རང་གིས་ཉམས་སུ་མྱོང་བའི་སྣང་སྟོང་གསལ་སྟོང་བདེ་སྟོང་གི་ཏིང་ངེ་འཛིན་དེ་ཉིད་ལས་གཞི་ལམ་འབྲས་བུའི་ཆོས་ཐམས་ཅད་ཚང་སྟེ། གཞི་སེམས་ཅན་གྱི་སྐབས་ཀྱི་སྣོད་བཅུད་ཀྱི་ཆོས་རྣམས་ཀྱང་ཚང་བར། ཀྱེ་རྡོ་རྗེར། འདི་ཉིད་འགྲོ་བའི་བདག་ཉིད་དོ། ། འདི་ཉིད་ཐམས་ཅད་ཁྱབ་པ་པོ། །
ཐམས་ཅད་ལུས་ལ་རྣམ་པར་གནས། ། དངོས་དང་དངོས་མེད་དེ་ལས་བྱུང་། གཞན་རྣམས་གང་རྣམས་དེ་རྣམས་དང་། ། རྣམ་པར་ཤེས་པ་ཀུན་གྱི་ཚུལ། ། ཞེས་སོ། ། དེ་བཞིན་དུ་དེས་རྣམ་རྟོག་ལས་ཡིད་སྐྱོབས་པས་སྔགས་དང་། དམིགས་མེད་སྙིང་རྗེའི་སྦྱོར་བས་ཁ་ན་མ་ཐོ་བ་སྤོང་བས་དཀར་ཐུབ་དང་། མཚན་རྟོག་གི་དྲི་མ་སེལ་བས་ཁྲུས་དང་། ཉན་ཐོས་པའི་རྣམ་རྟོག་སྲེག་པས་སྦྱིན་སྲེག་དང་། བདེ་བར་འགྲོ་བས་ལྷ་དང་།
དེ་ལྟ་བུའི་ཏིང་ངེ་འཛིན་གནས་པའི་རྒྱུ་ཡིན་པས་དཀྱིལ་འཁོར་ཉིད་དེ། ཀྱེ་རྡོ་རྗེར། དེ་ནི་སྔགས་བཟླས་དེ་ནི་དཀའ་ཐུབ་དེ་སྦྱིན་སྲེག ། དེ་ནི་དཀྱིལ་འཁོར་ཅན་དང་དེ་ནི་དཀྱིལ་འཁོར་ཉིད། ། ཅེས་སོ། ། བདེན་པ་གཉིས་ཀྱང་ཚང་སྟེ། སྣ་ཚོགས་སྟོང་གཟུགས་དང་སེམས་ཀྱི་མཚན་ཉིད་གསལ་བ་ཀུན་རྫོབ་ཀྱི་བདེན་པ་བརྟགས་ན་སེམས་ཀྱི་རང་བཞིན་ལས་གཞན་དུ་མ་གྲུབ་པ་དོན་དམ་པའི་བདེན་པ་སྟེ། འཕགས་པ་ལྷས། བདེན་པར་ན་སེམས་ཉིད་དབྱིབས་དང་ཁ་དོག་དང་བྲལ་བར་སྣང་བ་ཙམ་ནམ་མཁའ་མཉམ་པའི་ངོ་བོ་ཉིད་དམ་པའི་བདེན་པ་དང་འདྲ་བར་རིག་པར་དཀའོ། ། དེ་ལྟ་མོད་ཀྱིས་སྣང་བ་ཙམ་གྱིས་སྣང་བ་གསུམ་པོ་རླུང་ལ་བརྟེན་ཏེ་གྱུར་པ་དང་།
ཐུན་མོང་དུ་གྱུར་པ་ཡང་དེ། དེས་ན་རླུང་གི་རྣམ་པར་ཤེས་པ་བཅིངས་པ་མ་ཡིན་ནོ། ། དེས་ན་ཐབས་དང་ཤེས་རབ་ཀྱི་སྣང་བ་གཉིས་པོ་འོད་ཟེར་ལྔ་དང་བཅས་ཤིང་། སྣ་ཚོགས་པའི་ཡོན་ཏན་ཐམས་ཅད་དང་ལྡན་པ་སྒྱུ་མ་ལྟ་བུའི་སྐུ་འབྱུང་བར་འགྱུར་རོ། ། ཞེས་སོ། ། སྟོང་གཟུགས་དུ་མ་དང་རྣམ་རྟོག་སྣ་ཚོགས་བདེན་པར་མེད་བཞིན་དུ་སྣང་བ་ཀུན་བཏགས་དང་། ཡོན་ཏན་མ་ལུས་སྐྱེ་བ་གཞན་དབང་དང་། ཆོས་ཅན་རྣམ་རྟོག་ཙམ་དེའི་སྟེང་དུ་བདག་གཉིས་ཀྱིས་སྟོང་པ་ཡོངས་གྲུབ་བོ། ། དེ་བཞིན་དུ་ཡེ་ཤེས་ཀྱི་ཚོགས་འཕེལ་བས་ཚོགས་ལམ་དེས་གཟུང་འཛིན་གྱི་རྟོག་པ་ཆེ་རགས་ཐམས་ཅད་སྤོང་བས་སྦྱོར་ལམ། དེས་རླུང་སེམས་དབུ་མར་ཚུད་དེ་སྔར་མ་མཐོང་བའི་ཆོས་ཉིད་མངོན་སུམ་མཐོང་བས་མཐོང་ལམ།
དེས་སྤང་བྱ་ཐམས་ཅད་སྤོང་ཐོབ་བྱ་ཐམས་ཅད་ཐོབ་པར་བྱེད་པས་སྒོམ་ལམ། རླུང་སེམས་ཀྱི་འཇུག་པ་ཐམས་ཅད་དེ་བཞིན་ཉིད་ཀྱི་ངང་དུ་ཐིམ་པས་མཐར་ཕྱིན་པའི་ལམ་མོ། ། རང་གི་སེམས་ལ་ཡེ་ཤེས་ཆེན་པོ་རང་བཞིན་གྱིས་གནས་པས་རྒྱུ་རྒྱུད། མཚན་བཅས་མཚན་མེད་ལ་སོགས་པའི་ཡེ་ཤེས་མངོན་སུམ་དུ་རྟོགས་པར་བྱེད་པས་ཐབས་རྒྱུད། བདེ་ཆེན་ཡེ་ཤེས་དེ་ཉིད་མངོན་སུམ་དུ་གྱུར་པས་འབྲས་བུའི་རྒྱུད་དོ། ། ལམ་དེས་ཐེག་པ་དང་ཐབས་དམན་པ་ཐམས་ཅད་ལས་སྐྱོབ་པས་སྐྱབས་འགྲོ། རང་སེམས་སངས་རྒྱས་ཀྱི་རྣམ་པར་དག་པས་སངས་རྒྱས་རྗེས་དྲན། མཉམ་རྗེས་ལ་བརྟེན་ནས་ཆོས་ཐམས་ཅད་ཀྱི་རང་བཞིན་རྒྱུད་ལ་གོམས་པར་བྱེད་པས་ཆོས་རྗེས་དྲན། ལུས་ངག་ཡིད་གསུམ་གྱི་ལྟུང་བ་ཐམས་ཅད་དང་བྲལ་བས་དགེ་འདུན་རྗེས་དྲན་ནོ། ། དེ་ཉིད་ལ་རྣམ་ཐར་སྒོ་གསུམ་ཡང་ཚང་སྟེ།
རྡོ་རྗེ་ཕྲེང་བ་ལས། དེ་ནས་གཞན་ཡང་བཤད་ཀྱིས་ཉོན། ། སྟོང་ཉིད་ཡེ་ཤེས་མཚན་ཉིད་ནི། ། ལུས་ལ་གནས་པ་དེ་ཉིད་མཆོག ། ཐམས་ཅད་བདག་ཉིད་རྟག་ཏུ་བཞུགས། ། ཆོས་རྣམས་ཐམས་ཅད་སྣང་བ་མེད། ། མཚན་ཉིད་སྟོང་པ་ཉིད་དུ་འདོད། ། དེ་ལ་ཡེ་ཤེས་བདེ་བ་ཆེ། ། འོད་གསལ་བ་ནི་རྣམ་དག་པ། ། གང་ཕྱིར་ཨ་བ་དྷཱུ་ཏཱིར་ཞུགས། །
ཡང་དག་སྟོང་པ་ཉིད་དུ་འདོད། ། ཅེས་སོ། ། དེ་ལ་འབྲས་བུའི་ཆོས་ཐམས་ཅད་ཀྱང་ཚང་སྟེ། འཕགས་པ་ཀླུ་སྒྲུབ་ཀྱི་རིམ་ལྔ་ལས། སྒྱུ་མར་བསྟན་པའི་མཚན་ཉིད་ཀྱིས། ། དེ་ཉིད་ངེས་པར་མཚོན་པ་སྟེ། ། ཀུན་རྫོབ་བདེན་པ་སྒྱུ་མ་ཉིད། ། ལོངས་སྤྱོད་རྫོགས་པའི་སྐུ་ཡང་དེ། ། དེ་ནི་དྲི་ཟའི་སེམས་ཅན་འགྱུར། ། རྡོ་རྗེའི་སྐུ་ཡང་དེ་ཉིད་ཡིན། །
ཞེས་སོ། ། དེ་ཉིད་ལ་སྐུ་གསུམ་ཡང་ཚང་སྟེ། སེམས་ཉིད་སྐྱེ་འགག་གནས་གསུམ་དང་བྲལ་བ་རང་བཞིན་གྱི་འོད་གསལ་བ་ཆོས་སྐུ། བདེ་བ་ཆེན་པོ་ལོངས་སྐུ། སེམས་ཀྱི་འགྲོ་འོང་སྣ་ཚོགས་སྤྲུལ་སྐུ་སྟེ། སྙིང་པོའི་འགྲེལ་པ་གཉིས་མེད་རྡོ་རྗེས་མཛད་པར། སེམས་ཉིད་མ་བཅོས་ཆོས་ཀྱི་སྐུ། ། སྣང་བ་བདེ་ཆེན་ལོངས་སྤྱོད་རྫོགས། ། འགྲོ་འོང་སེམས་ཅན་སྤྲུལ་པའི་བདག ། དམ་པ་དག་ལས་རྟོགས་པའོ། །
ཞེས་སོ། ། ཡེ་ཤེས་ལྔ་ཚང་སྟེ། སྣ་ཚོགས་སྟོང་གཟུགས་གསལ་བ་མེ་ལོང་ལྟ་བུ། གཟུང་འཛིན་རོ་མཉམ་པ་མཉམ་ཉིད་ཡེ་ཤེས། སྟོང་གཟུགས་དང་རང་གི་སེམས་ལ་སོ་སོར་རྟོག་པས་སོར་རྟོག་ཡེ་ཤེས། དེ་ཉིད་ཀྱིས་འབྲས་བུའི་ཡོན་ཏན་བྱེད་པས་བྱ་གྲུབ་ཡེ་ཤེས། ཤིན་ཏུ་རྣམ་པར་དག་པ་ཆོས་ཀྱི་དབྱིངས་ཀྱི་བདག་ཉིད་ཡིན་པས་ཆོས་དབྱིངས་ཡེ་ཤེས་ཏེ། ཀྱེ་རྡོ་རྗེར། དེ་ཉིད་མེ་ལོང་ཡེ་ཤེས་གཟུགས། ། མཉམ་ཉིད་ཡེ་ཤེས་དངོས་པོ་ཅན། །
ཡང་དག་གྱུར་པ་སོ་སོར་རྟོག ། དེ་ཉིད་བྱ་བ་ནན་ཏན་ཉིད། ། ཆོས་ཀྱི་དབྱིངས་ནི་རྣམ་དག་མ། ། དེ་ཉིད་དཀྱིལ་འཁོར་བདག་པོའི་བདག ། དེ་ཉིད་བདག་མེད་རྣལ་འབྱོར་མ། ། ཆོས་ཀྱི་དབྱིངས་ཀྱི་རང་བཞིན་ཅན། ། ཞེས་སོ། ། རིགས་ལྔ་ཡང་ཚང་སྟེ། མེ་ལོང་དག་གི་གཟུགས་བརྙན་ལྟར། ཆོས་ཐམས་ཅད་སྟོང་པ་ཉིད་ཀྱི་གཟུགས་བརྙན་དུ་གསལ་བར་སྣང་བས་རྣམ་པར་སྣང་མཛད།
རྟོག་པས་མི་སྒུལ་བས་མི་བསྐྱོད་པ། དེ་ལ་བརྟེན་ནས་མངོན་ཤེས་རྫུ་འཕྲུལ་ལ་སོགས་པ་ཐོབ་སྟེ་སེམས་ཅན་གྱི་དོན་མཛད་པ་འབྱུང་བས་དོན་ཡོད། རྒྱལ་བའི་ཡོན་ཏན་གྱི་གཏེར་ཡིན་པས་ན་རིན་འབྱུང་། མཆོག་ཏུ་དགའ་བའི་རང་བཞིན་ཡིན་ཞིང་ཆོས་རྣམས་ཀྱི་བདག་ཉིད་ཡོངས་སུ་སྤྱོད་པས་འོད་དཔག་མེད། རྟོག་པས་མི་ཕྱེད་ཅིང་དུས་གསུམ་དུ་མཉམ་པར་རྟོགས་པས་རྡོ་རྗེ་སེམས་དཔའ་སྟེ། ཀྱེ་རྡོ་རྗེར། རྣམ་སྣང་མི་བསྐྱོད་དོན་ཡོད་དང་། ། རིན་ཆེན་དཔག་མེད་སེམས་དཔའོ། ། ཞེས་སོ། ། དེ་ཉིད་ནི་དམིགས་མེད་སྙིང་རྗེ་དང་ཤེས་རབ་ཟུང་དུ་ཆུད་པས་ཀྱེ་རྡོ་རྗེ་ཡིན་ཏེ།
བརྟག་པ་གཉིས་པར། ཧེ་ནི་སྙིང་རྗེ་ཆེན་པོ་ཉིད། ། བཛྲའང་ཤེས་རབ་བརྗོད་པར་བྱ། ། ཞེས་སོ། ། དེ་ཉིད་དུས་ཀྱི་འཁོར་ལོ་ཞེས་བྱ་སྟེ། འགྲེལ་ཆེན་དུ། སྟོང་པ་ཉིད་དང་སྙིང་རྗེའི་སྐུ། ། དུས་ནི་ཀུན་རྫོབ་གཟུགས་ལྡན་པ། ། སྟོང་པ་འཁོར་ལོ་ཞེས་སུ་བརྗོད། ། དུས་འཁོར་གཉིས་སུ་མེད་པར་འདོད། །
ཅེས་སོ། ། དེ་ཉིད་ནི་བདེ་བ་དང་སྟོང་པ་དབྱེར་མི་ཕྱེད་པས་བདེ་མཆོག་ཅེས་ཀྱང་བྱ་སྟེ། སངས་རྒྱས་མཉམ་སྦྱོར་ལས། སཾ་ཞེས་བྱ་བ་བདེ་བར་བཤད། ། སངས་རྒྱས་ཀུན་གྱི་བདེ་བའི་མཆོག ། སྒྱུ་མ་ཐམས་ཅད་མཉམ་སྦྱོར་བས། ། མཆོག་ཏུ་བདེ་བ་བདེ་བའི་མཆོག ། ཅེས་སོ། ། སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་གསང་བ་གསུམ་དབྱེར་མི་ཕྱེད་པར་འདུས་པའི་རང་བཞིན་ཡིན་པས་གསང་བ་འདུས་པ་ཡིན་ཏེ། འདུས་པའི་རྒྱུད་ཕྱི་མ་ལས།
སྐུ་གསུང་ཐུགས་ནི་རྣམ་པ་གསུམ། ། གསང་བ་ཞེས་ནི་སངས་རྒྱས་ཡིན། ། སངས་རྒྱས་ཐམས་ཅད་ཅེས་བྱ་བ། ། ཚོགས་པ་འདུས་པ་ཡིན་པར་བརྗོད། ། ཅེས་སོ། ། དེ་དག་ཏུ་མ་ཟད། དེ་ཉིད་ལ་མིང་སྣ་ཚོགས་པའི་སྒོ་ནས་བསྟན་ཏེ། དུས་འཁོར་འགྲེལ་པར། དཔེར་ན་བུད་མེད་དང་ན་ཆུང་མ་ལ་སོགས་པ་ལས་བུད་མེད་ཀྱི་མིང་གཅིག་པུ་གཙོ་བོ་མ་ཡིན་ཏེ། ཐམས་ཅད་ཀྱི་ནུ་མ་དང་སྐྲར་ལྡན་པའི་དངོས་པོ་སྟོན་པར་བྱེད་པའི་ཕྱིར་རོ། །
དེ་བཞིན་དུ་ཡི་གེ་ཨེ་དང་། གསང་ཆེན་དང་། པད་མ་དང་། ཆོས་འབྱུང་དང་། ནམ་མཁའི་ཁམས་དང་། བདེ་བ་ཆེན་པོའི་གནས་དང་། སེང་གེའི་ཁྲི་དང་། བྷ་ག་དང་། གསང་བའི་མིང་གི་ནང་ནས། ཡི་གེ་ཨེའི་མིང་གཙོ་བོ་མ་ཡིན་ཏེ།
མིང་ཐམས་ཅད་ཀྱང་ཐམས་ཅད་མཁྱེན་པའི་སྟོང་པ་ཉིད་བརྗོད་པར་བྱེད་པའི་ཕྱིར་རོ། ། ཞེས་སོ། ། དེ་ཐམས་ཅད་ཀྱང་སྟོང་པ་ཉིད་ཀྱི་རང་བཞིན་ལས་མི་འདའ་བས་ཕྱག་རྒྱ། ཡོན་ཏན་གྱིས་ཆེ་བས་ན་ཆེན་པོའོ། ། གསུམ་པ་འབྲས་བུ་ཕྱག་རྒྱ་ཆེན་པོ་ངོ་སྤྲད་པ་ནི། དེ་ལྟ་བུའི་ལམ་ཕྱག་རྒྱ་ཆེན་པོ་བསྒོམས་པས་རྣལ་འབྱོར་པའི་སྲོག་སྟོང་པ་ཉིད་ཀྱི་སྐུ་ལ་ཞུགས་ཏེ། སེམས་རྟོག་མེད། རླུང་འཕོ་མེད། ཁམས་འཛག་མེད་ཀྱི་ཏིང་ངེ་འཛིན་མཐར་ཕྱིན་པའི་ཚེ་སྐུ་ཉི་ཚེ་བ་མ་ཡིན་ཏེ། སྐུ་སྣ་ཚོགས་པས་འགྲོ་བའི་དོན་མཛད་པའི་སྐུ་རྡོ་རྗེ་དང་།
གསུང་ཉི་ཚེ་བ་མ་ཡིན་པར་གསུང་སྣ་ཚོགས་པས་འགྲོ་བའི་དོན་མཛད་པ་གསུང་རྡོ་རྗེ་དང་། ཐུགས་ཉི་ཚེ་བ་མ་ཡིན་པས་མཆོག་ཏུ་མི་འགྱུར་བའི་བདེ་བ་ཆེན་པོ་ལྷན་ཅིག་སྐྱེས་པས་དུས་ཀུན་ཏུ་འཁྱུད་ཅིང་སེམས་ཅན་གྱི་བསམ་པ་སྣ་ཚོགས་མཁྱེན་པའི་ཐུགས་རྡོ་རྗེ་སྟེ། དེ་ལྟ་བུའི་སྐུ་གསུང་ཐུགས་དང་ལྡན་པས་གཞན་དོན་དུ་ལྷུན་གྲུབ་ཏུ་འབྱུང་སྟེ། ཡེ་ཤེས་ཀྱི་ལེའུར། སྐུ་ནི་རྡུལ་ཕྲ་རབ་ཏུ་ཞིག་པ་ནམ་མཁའ་དང་མཚུངས་པའི་མཚན་ལ་སོགས་པ་རྫོགས་པར་འགྱུར། འཇིག་རྟེན་གསུམ་ལ་སྒྲིབ་པ་རྣམ་པར་བྲལ་བ་རྨི་ལམ་ལྟ་བུར་དང་པོར་སྣ་ཚོགས་མཐོང་བའོ། ། གསུང་ནི་རྒྱུན་མི་འཆད་པར་སྐད་གཞན་དུ་མ་རྣམས་ཀྱིས་གཞན་གྱི་སྙིང་ལ་འཇུག་པར་འགྱུར་བའོ། ། ཐུགས་ནི་བདེ་བ་དམ་པས་གང་སྟེ་འགྱུར་བ་མེད་པ་ལྷན་ཅིག་སྐྱེས་པས་དུས་ཀུན་འཁྱུད་པའོ། ། ཞེས་སོ། ། ཕྱག་རྒྱ་སོགས་སྔར་དང་འདྲའོ། །
གཉིས་པ་དེ་མཚོན་བྱེད་ཀྱི་དཔེ་སྣ་ཚོགས་ཕྱག་རྒྱ་ཆེན་པོར་ངོ་སྤྲད་པ་ནི། གཞི་ལམ་འབྲས་བུའི་ཕྱག་རྒྱ་ཆེན་པོ་དེ་དག་ཟུང་འཇུག་ཏུ་མཚོན་པར་བྱེད་པའི་དཔེ་སྒྱུ་མ་སྨིག་རྒྱུ་རྨི་ལམ་སྒྲ་བརྙན་ཆུ་ཟླ་མིག་ཡོར་དྲི་ཟའི་གྲོང་ཁྱེར་ལ་སོགས་པ་སྒྱུ་མའི་དཔེ་བཅུ་གཉིས་པོ་ཐམས་ཅད་སྣང་བའི་དུས་ན་ཕྱི་རོལ་གྱི་དངོས་པོ་སྣ་ཚོགས་པའི་ངོ་བོར་བདེན་པ་ལྟར་སྣང་ཡང་། སྣང་བའི་དུས་ཉིད་ན་སྟོང་པ་ཉིད་ཀྱི་རང་བཞིན་ལས་མ་འདས་པ་ཕྱག་རྒྱ་ཆེན་པོ་སྟེ། ཕྱག་རྒྱ་ཆེན་པོ་ཐིག་ལེར། ཆོས་དབྱིངས་བྷ་ག་ཞེས་བྱར་བསྟན། ། དབྱིངས་ནི་སེམས་སུ་ཤེས་པར་བྱ། ། སེམས་ཅན་ཁམས་ནི་མཐའ་ཡས་ལ། ། སེམས་ནི་དེ་ཡི་རྒྱུ་ཡིན་ནོ། ། ཀུན་རྫོབ་རྣམ་པའི་གཟུགས་སུ་ནི། ། ཆུ་ཟླ་ལྟ་བུར་མཐོང་བར་འགྱུར། །
ཞེས་དང་། ཡེ་ཤེས་རྡོ་རྗེ་ཀུན་ལས་བཏུས་པ་ལས། དེས་ན་དེ་བཞིན་གཤེགས་པ་གངྒཱའི་ཀླུང་གི་བྱེ་མ་སྙེད་ཀྱིས་སངས་རྒྱས་ཀྱི་ཞིང་རྣམས་སྒྱུ་མ་ལྟ་བུ་དང་། ཆུ་ཟླ་དང་། མིག་ཡོར་དང་། སྨིག་རྒྱུ་དང་། རྨི་ལམ་དང་། སྒྲ་བརྙན་དང་། དྲི་ཟའི་གྲོང་ཁྱེར་དང་། མིག་འཕྲུལ་དང་།
དབང་པོའི་གཞུ་དང་། གློག་དང་། ཆུ་བུར་དང་། མེ་ལོང་གི་གཟུགས་བརྙན་ལྟ་བུ་སྟེ། སྒྱུ་མའི་དཔེ་བཅུ་གཉིས་ཀྱིས་བདེ་བ་ཆེན་པོའི་ཏིང་ངེ་འཛིན་ཉེ་བར་འཛིན་པའི་ཚུལ་ལོ། ། ཞེས་སོ། ། གསུམ་པ་དེ་ཐམས་ཅད་ཟུང་འཇུག་ཕྱག་རྒྱ་ཆེན་པོའི་ཡེ་ཤེས་སུ་ངོ་སྤྲད་པ་ནི། དེ་ལྟ་བུའི་སྦྱང་གཞི་ཕྱག་རྒྱ་ཆེན་པོ་ལའང་། རིག་པ་སྣ་ཚོགས་སྙིང་རྗེ། བརྟགས་ན་དེའི་རང་བཞིན་སྟོང་པ་ཤེས་རབ་སྟེ།
རིག་ཙམ་ཉིད་ན་སྟོང་པས་ཐབས་ཤེས་དབྱེར་མེད་དམ་ཟུང་དུ་འཇུག་པ་ཞེས་བྱའོ། ། བརྒྱད་སྟོང་པ་ལས། སེམས་ནི་སེམས་མ་མཆིས་ཏེ་སེམས་ཀྱི་རང་བཞིན་འོད་གསལ་བའོ། ། ཞེས་སོ། ། དེ་སྦྱོང་བྱེད་ཀྱི་ལམ་ལའང་གོམས་པས་ཕྱིའི་ཡུལ་སྣང་ཅི་རིགས་པ་འགགས་ནས་སྟོང་གཟུགས་སྣ་ཚོགས་སྣང་བ་ནི་ཤེས་རབ། ནང་དྲན་རིག་གི་འགྱུར་བ་དག་པའི་འོད་གསལ་མི་རྟོག་པ་དང་། བདེ་སྟོང་དབྱེར་མེད་ཀྱི་ཡེ་ཤེས་ནི་སྙིང་རྗེ་སྟེ། དེ་གཉིས་ཟུང་དུ་འཇུག་པ་ཞེས་བྱ་སྟེ། དུས་འཁོར་རྩ་རྒྱུད་དུ། སྟོང་པ་ལས་བྱུང་གཟུགས་ནི་རྒྱུ། །
འབྲས་བུ་མི་འགྱུར་ལས་སྐྱེས་བདེ། ། འབྲས་བུས་རྒྱུ་ལ་རྒྱས་གདབ་ཅིང་། ། རྒྱུ་ཡིས་འབྲས་བུ་རྒྱས་གདབ་བོ། ། སྟོང་ཉིད་གཟུང་འཛིན་རྒྱུ་ཡིན་ཏེ། ། འབྲས་བུ་སྙིང་རྗེ་མི་འགྱུར་འཛིན། ། སྟོང་ཉིད་སྙིང་རྗེ་དབྱེར་མེད་པ། ། བྱང་ཆུབ་སེམས་སུ་དེ་བརྗོད་དོ། ། ཞེས་སོ། ། ལམ་འདི་མཐར་ཕྱིན་པའི་འབྲས་བུ་ལའང་། གཟུགས་སྐུ་གཉིས་སྙིང་རྗེ།
ཆོས་སྐུ་ཤེས་རབ། དེ་དག་ཐམས་ཅད་དབྱེར་མེད་པ་ནི་ཟུང་འཇུག་ཅེས་བྱའོ། ། ཕྱག་རྒྱ་ཞེས་པ་དེ་ཐམས་ཅད་གཞི་དང་ལམ་དང་འབྲས་བུའི་བྱེ་བྲག་གིས་ཕྱེ་བས་མཐར་ཐུག་དེ་བཞིན་ཉིད་ཀྱི་ངང་དུ་རོ་མཉམ་པ་སྟེ། ས་ར་ཧས། འཁོར་བ་དེ་ཉིད་མྱ་ངན་འདས་པར་ངེས། ། ཞེས་དང་། ཀྱེ་རྡོ་རྗེར། ང་ལས་འགྲོ་བ་ཐམས་ཅད་བྱུང་། ། ང་ལས་གནས་གསུམ་པོ་ཡང་འབྱུང་། ། ང་ཡིས་འདི་ཀུན་ཁྱབ་པ་སྟེ། །
འགྲོ་བའི་རང་བཞིན་གཞན་མ་མཐོང་། ། ཞེས་པ་ལྟར་རོ། ། དེ་ཉིད་ལས་ལྷག་པའི་ཆོས་གཞན་མེད་པའམ། འཁོར་བའི་བག་ཆགས་དང་བྲལ་བས་ཆེན་པོ་ཞེས་བྱའོ། ། གསུམ་པ་བསྒོམས་པས་འབྲས་བུ་མངོན་དུ་བྱེད་པའི་ཚུལ་ནི། གང་ཟག་རབ་ཀྱིས་འདི་ལྟ་བུ་ལམ་ལ་བརྟེན་ནས་ཚེ་གཅིག་གི་འབྲས་བུ་མངོན་དུ་བྱེད་དེ། ཉི་ཟླ་བསྒྲུབ་པ་ལས། རྣལ་འབྱོར་དབང་རབ་རྣམས་ཀྱིས་ནི། ། དོན་དམ་ཕྱག་རྒྱ་ཆེ་བརྟེན་ནས། ། མི་གཡོ་བསམ་གཏན་སྦྱོར་བ་ཡིས། །
རྒྱུ་མཐུན་བདེ་སྟོང་ཏིང་འཛིན་བསྒོམ། ། ལོ་གསུམ་ཟླ་ཕྱེད་གསུམ་གྱིས་ནི། ། མཆོག་གི་དངོས་གྲུབ་འགྲུབ་པར་གསུངས། ། ཞེས་སོ། ། འབྲིང་གི་རབ་ཀྱིས་ལུས་སྤངས་མ་ཐག་བར་དོར་འགྲུབ་པར་བྱེད་དེ། ཡེ་ཤེས་ཐིག་ལེ་ལས། ཡང་ན་ལུས་ནི་སྤངས་མ་ཐག ། བརྩོན་པ་མི་ལྡན་པས་ཀྱང་འགྲུབ། ། ཅེས་སོ། ། འབྲིང་གི་ཐ་མས་སྐྱེ་བ་གཉིས་ན་འཐོབ་སྟེ།
རྣལ་འབྱོར་དབང་པོ་རབ་ཏུ་གཡོ་བའི་ཡིད་ལྡན་གལ་ཏེ་རྣལ་འབྱོར་མ་འཐོབ་འཆི་བར་གྱུར་པ་ན། ། དཔལ་ལྡན་མི་ཡི་འཇིག་རྟེན་དུ་ནི་རབ་མཆོག་ཐུབ་པའི་རིགས་སུ་རྣལ་འབྱོར་ལྡན་པ་སྐྱེ་བར་འགྱུར། ། དེ་ཡིས་སྔོན་དུ་གོམས་པས་སླར་ཡང་ཡེ་ཤེས་རྣལ་འབྱོར་མཆོག་ཏུ་རྒྱ་ཆེན་ཉམས་སུ་ལེན་པར་འགྱུར། ། ཡེ་ཤེས་ཐོབ་པར་གྱུར་ན་མི་ཟད་མཆོག་གི་གནས་ཏེ་སླར་ཡང་གང་ཡང་སྐྱེ་བ་མ་ཡིན་པ། ། ཞེས་སོ། ། ཐ་མས་མིའི་སྐྱེ་བ་བདུན་ན་འཐོབ་སྟེ། གལ་ཏེ་ལམ་དུ་ཞུགས་པ། འཆི་བར་གྱུར་པ་དེ་ཚེ་ཞེས་པ་དེ་ཡིན་སྐྱེ་བ་གཞན་ལའོ། ། ཞེས་པའི་འགྲེལ་པར། སྐྱེ་བ་བདུན་གྱི་མཐར་ཐུག་པས་བརྩོན་འགྲུས་དང་ལྡན་པ་མ་ཡིན་པ་དང་།
ཡང་དག་པའི་ཡེ་ཤེས་མ་བསྒོམས་ཀྱང་ངེས་པའོ་ཞེས་སོ། ། དེ་དག་ལམ་ལ་ཞུགས་ནས་མི་དགེ་བ་ལ་མི་འཇུག་ཅིང་ལམ་བསྒོམ་པའི་དབང་དུ་བྱས་ཀྱིས། མི་དགེ་བ་ལ་ཞུགས་ན་རེ་ཤིག་དམྱལ་བར་འགྲོ་ཞིང་། མ་བསྒོམས་ན་ཏིང་ངེ་འཛིན་གྱི་ཡོན་ཏན་གང་ཡང་མི་འབྱུང་སྟེ། བསྡུས་རྒྱུད་དུ། རྣལ་འབྱོར་པ་རྣམས་འཁུ་བར་བྱེད་ན་ངུ་འབོད་ལ་སོགས་དམྱལ་བ་ཆེན་པོ་རྣམས་ཀྱི་མཐར་འགྲོ་འགྱུར། ཞེས་དང་། འཕགས་པ་སྡོང་པོ་བཀོད་པ་ལས། ཡང་དག་སངས་རྒྱས་བསྟན་པ་འདི། ། ཐོས་པ་ཙམ་གྱིས་མི་འགྲུབ་བོ། །
དཔེར་ན་ལ་ལ་ཆུ་ཀླུང་གིས། ། སྟོབས་མེད་ནན་གྱིས་ཁྱེར་བ་བདག ། སྐོམས་ནས་ཤི་བར་གྱུར་པ་བཞིན། ། མ་བསྒོམས་ཆོས་ཀྱང་དེ་བཞིན་ནོ། ། ཞེས་དང་། དཔེར་ན་མཚོ་ཆེན་གཉན་པ་ཞིག ། སྐྱེ་བོ་ཐམས་ཅད་སྒྲོལ་བྱེད་ཀྱང་། ། བདག་ཉིད་དེ་ན་འཆི་འགྱུར་བ། ། མ་བསྒོམས་ཆོས་ཀྱང་དེ་བཞིན་ནོ། ། ཞེས་སོ། །
དེས་ན་སྔར་བསྟན་པའི་ཏིང་ངེ་འཛིན་དེའང་། མ་ཡིས་བུ་སྐྱོང་བ་བཞིན་བསམ་གཏན་གྱི་མ་མས་བྱང་ཆུབ་མ་ཐོབ་པར་དུ་བསྐྱངས་ཤིང་། མཆོད་པ་རྣམས་ཀྱི་ནང་ནས་མཆོག་ཏུ་གྱུར་པ་རྣམ་པར་མི་རྟོག་པའི་མཆོད་པ་ཕུལ་བས་འཁོར་བ་རྒྱུན་གཅོད་པར་བྱེད་དེ། ཡེ་ཤེས་ལེའུར། སེམས་ཅན་རྣམས་ནི་སངས་རྒྱས་ཡིན་ཏེ་ཆེན་པོའི་སངས་རྒྱས་འཇིག་རྟེན་འདི་ན་ཡོད་པ་མིན། ། དེ་རྣམས་རྣམ་པར་མི་རྟོག་པ་ཡིས་མཉེས་པར་བྱས་པར་དཔག་ཏུ་མེད་པའི་སྲིད་པ་གཅོད་པར་བྱེད། ། ཅེས་སོ། ། བརྒྱད་པ་དྲོད་རྟགས་བསྟན་པ་ལ་གཉིས་ཀྱི། དང་པོ་སེམས་གནས་པའི་རྟགས་ལ། མཐོང་རྟགས།
ལུས་ཉམས། རྨི་ཉམས། སེམས་ཉམས་དང་བཞི་ལས། དང་པོ་ནི། ལྟ་སྟངས་ཀྱི་ལམ་ནས་མུན་ནག་གི་ནམ་མཁའ་སེམས་སང་ངེ་གནས་པའི་ཏིང་ངེ་འཛིན་བསྒོམས་པས་གཡས་ཀྱི་རླུང་ལྔ་རིམ་གྱིས་དབུ་མར་ཚུད་པའི་རྟགས། དང་པོ་དུ་བ་ལྟ་བུ་ཁ་དོག་སེར་པོའམ་ས་ཚུབ་ལྟ་བུ་ཁམ་ལོང་ལོང་བ་དང་། དེ་ནས་སྨིག་རྒྱུ་ལྟ་བུ་ཁ་དོག་སྔོ་བའམ། སྐྱ་བ་གཡོ་བ་དང་། དེ་ནས་སྲིན་བུ་མེ་ཁྱེར་བར་སྣང་དུ་དམར་རྩེག་པའམ། སྐྱ་ཙེག་ཙེག་པ་འོད་འཕྲོ་བ་དང་།
དེ་ནས་མར་མེ་ལྟ་བུ་འོད་འབར་བ་མདུན་རྒྱབ་གཡས་གཡོན་སོགས་སུ་འབྱུང་བ་དང་། དེ་ནས་སྤྲིན་མེད་པའི་ནམ་མཁའ་ལྟ་བུ་སྔོ་ལ་དྭངས་པ་ནམ་མཁའ་ཐམས་ཅད་ཁེངས་པ་མཐོང་བར་འགྱུར་ལ། དེ་བརྟན་ནས་སྤྲིན་མེད་པའི་ནམ་མཁའ་ལ་ཉིན་མོའི་རྣལ་འབྱོར་བསྒོམས་པས། གཡོན་གྱི་རླུང་ལྔ་རིམ་གྱིས་དབུ་མར་ཚུད་པ་ལས་ཉིན་མོའི་རྟགས་རྣམས་འབྱུང་སྟེ། དང་པོ་འབར་བ་ཞེས་པ་ནམ་མཁའ་མེ་འབར་བ་ལྟ་བུའི་རྣམ་པ་དང་། ཟླ་བ་དང་ཉི་མའི་རྣམ་པ་དང་། སྒྲ་གཅན་རིན་པོ་ཆེ་ནག་པོའི་རླུང་ངའི་རྒྱབ་ལྟ་བུ་དང་། མཆོག་གི་ཆ་བར་སྣང་གི་གློག་ལྟ་བུའི་རྣམ་པར་མཐོང་བར་འགྱུར་ལ། དེ་ནས་རྣམ་པ་ཀུན་ལྡན་གྱི་སྟོང་གཟུགས་ཐིག་ལེ་དང་བུམ་པ་དང་། རས་ཡུག་ལ་སོགས་པ་རྣམ་པ་སྣ་ཚོགས་པའི་གཟུགས་མཐོང་བར་འགྱུར་ཞིང་།
ཐིག་ལེ་ཡང་ཁ་དོག་སེར་པོ། དཀར་པོ། དམར་པོ། ནག་པོ། སྔོན་པོ། ལྗང་གུ སྣ་ཚོགས་པའི་རྣམ་པ་ཅན་འབྱུང་སྟེ། ས་ཆུ་མེ་རླུང་ནམ་མཁའ་ཡེ་ཤེས་སྣ་ཚོགས་ཐིག་ལེ་ཞེས་ཐ་སྙད་མཛད་དོ། ། དེ་ནས་ཐིག་ལེའི་ནང་དུ་ལོངས་སྤྱོད་རྫོགས་པའི་སྐུ་དང་། སྤྲུལ་པའི་སྐུ་སྣ་ཚོགས་པ་མཐོང་བ་ནི་རྣམ་པ་མཆོག་ལྡན་གྱི་སྐུ་ཞེས་བྱ་ལ། དེའི་ཚེ་རྣམ་པར་གཞོམ་དུ་མེད་པའི་སྒྲ་ཐོས་པ་འབྱུང་ངོ་། །
དེ་ནས་བསྒོམ་པ་བསྟན་པ་ནི་ཐིག་ལེ་ཁ་དོག་ཅི་རིགས་པའི་དབུས་སུ། རི་མོ་ནག་པོ་སྦོམ་ཕྲ་སྐྲའི་ཚད་ཙམ་ལ་རིང་ཐུང་ཅི་རིགས་པའི་ནང་དུ་རྒྱལ་བའི་སྐུ་དང་རིགས་དྲུག་གི་གཟུགས་སྣ་ཚོགས་མཐོང་བ་འབྱུང་བ་ནི། ངེས་པའི་སྐུའམ་བརྟན་པའི་སྐུ་ཞེས་བྱ་སྟེ་རྟགས་ཀྱི་མཐར་ཐུག་པ་ཡིན་ནོ། ། དེ་དག་ཀྱང་ཡེ་ཤེས་ལེའུར། ནམ་མཁར་ཀུན་ནས་ཞེན་པའི་སེམས་དང་མིག་ནི་མི་འཛུམ་རྡོ་རྗེའི་ལམ་དུ་རབ་ཏུ་ཞུགས་པ་ཡིས། ། སྟོང་པ་ལ་ནི་དུ་བ་སྨིག་རྒྱུ་རབ་གསལ་དྲི་མ་མེད་པའི་མཁའ་སྣང་ཉིད་དང་མར་མེ་དང་། ། འབར་བ་དང་ནི་ཟླ་བ་ཉི་མ་རྡོ་རྗེ་རྣམས་དང་མཆོག་གི་ཆ་དང་ཐིག་ལེ་མཐོང་བར་འགྱུར། ། དེ་ཡི་དབུས་དང་སངས་རྒྱས་གཟུགས་ནི་ཡུལ་དང་རྣམ་པར་བྲལ་བ་དུ་མ་ལོངས་སྤྱོད་རྫོགས་པའི་སྐུ། ། ནམ་མཁའ་ཆུ་འཛིན་བྲལ་བ་དག་ནི་རྣལ་འབྱོར་པ་ཡིས་བགྲད་པའི་མིག་གིས་བལྟ་བར་བྱ་བ་སྟེ། ། རེ་ཁཱ་ནག་པོ་དྲི་མེད་འོད་ཟེར་འཕྲོ་བ་དུས་ཀྱི་རྩ་ལ་མཐོང་བར་འགྱུར་གྱི་བར་དུའོ། །
དེ་ལ་ཀུན་མཁྱེན་གཟུགས་ནི་ཆུ་ལ་ཉི་མ་ལྟ་བུ་གོས་པ་མེད་པ་ཁ་དོག་སྣ་ཚོགས་ཏེ། ། རྣམ་པ་ཀུན་ལྡན་རང་སེམས་ཡུལ་དང་རྣམ་པར་བྲལ་བ་དག་གོ་སེམས་ནི་གཞན་མ་ཡིན་པ་ཉིད། ། ཅེས་སོ། ། འོན་ཏེ་ཕྱག་རྒྱ་ཆེན་པོ་བསྒོམ་པ་ལ་འདི་ལྟ་བུའི་རྟགས་སྣང་འཆད་པ་མི་རིགས་སོ། ། སྙམ་ན་མ་ཡིན་ཏེ། དུ་བ་ལ་སོགས་པའི་ལམ་ཉིད་ཕྱག་རྒྱ་ཆེན་པོ་ཡིན་པར་རྒྱུད་འགྲེལ་ལས་ཀྱང་གསུངས་ཤིང་། ནག་པོ་པས་མཛད་པའི་དོ་ཧ་ལ་སོགས་པ་ཕྱག་རྒྱ་ཆེན་པོ་སྟོན་པའི་མན་ངག་དུ་མ་ནས་གསུངས་པའི་ཕྱིར་དང་། ལམ་རྣལ་མ་སྒོམ་པའི་གང་ཟག་ལ་རྟགས་སྣང་འདི་རྣམས་ངེས་པར་འབྱུང་ལ། དེ་ངོ་མ་ཤེས་ན་བར་ཆད་དུ་བཟུང་ནས་ལམ་སྒྲུབ་པའི་གེགས་སུ་འགྲོ་བ་སྲིད་པའི་ཕྱིར། གཉིས་པ་ནི།
ལམ་བསྒོམས་པས་རླུང་ལྔ་ཟིན་པས་ལུས་ལ་ཉམས་ལྔ་འབྱུང་སྟེ། ས་རླུང་ཟིན་པས་ལུས་ལྕི་ལ་སྡོད་ཚུགས་པ་དང་། ཆུ་རླུང་ཟིན་པས་ལུས་གྲང་ལ་འཇམ་པ་དང་། མེ་རླུང་ཟིན་པས་ལུས་དྲོད་ཆེ་རྔུལ་མང་། རླུང་གི་རླུང་ཟིན་པས་ལུས་བདེ་ཞིང་འདུག་མི་ཚུགས། ནམ་མཁའི་རླུང་ཟིན་པས་ལུས་ཡང་ཞིང་མེད་པ་སྙམ་བྱེད་པ་འབྱུང་ངོ་། ། གསུམ་པ་ནི། ས་རླུང་ཟིན་པས་རྨི་ལམ་དུ་དུ་བའམ་ས་འཚུབ་པའམ་ཁུར་གྱིས་མནན་པ་དང་། རི་རྡོ་ཁང་པ་ཆེན་པོ་མཐོང་བར་རྨི་ཆུ་རླུང་ཟིན་པས་གྲུར་ཞུགས་པ་དང་། ཆུ་ལ་རྐྱལ་བ་དང་།
ཆུ་ཆེན་པོ་རྨི། མེ་རླུང་ཟིན་པས་མེ་འབར་བ་དང་མར་མེ་དུ་མ་རྨི། རླུང་གི་རླུང་ཟིན་པས་རྟ་རྒྱུག་པ་དང་། བྱའི་ཁྱུ་ནམ་མཁའ་ལ་འཕུར་བ་རྨི། ནམ་མཁའི་རླུང་ཟིན་པས་ཐང་ཆེན་པོ་དང་། རིའི་རྩེ་མོ་ནས་ནམ་མཁའ་དང་ས་གཞི་ཡངས་པོ་མཐོང་བ་རྨི་བ་འབྱུང་ངོ་། ། བཞི་པ། ས་རླུང་ཟིན་ན་སེམས་བྱིང་བའམ་ས་གཏིང་དུ་སོང་བ་སྙམ་བྱེད་པ་འབྱུང་། གཏི་མུག་ཤས་ཆེ། ཆུ་རླུང་ཟིན་པས་སེམས་གསལ་དྭངས་དང་།
ང་རྒྱལ་ཤས་ཆེ། རིའི་མེ་རླུང་ཟིན་པས་ཅུང་ཟད་འཕྲོ་ཞིང་འཚིག་པ་ཟ། འདོད་ཆགས་ཤས་ཆེ། དེ་དུས་སུ་ངལ་གསོ་ལ་བསྒོམ་མོ། ། རླུང་གི་རླུང་ཟིན་པས་སེམས་སྤྲོས་ཀྱང་མི་འཕྲོ་བར་གནས། ཕྲག་དོག་ཤས་ཆེ། ནམ་མཁའི་རླུང་ཟིན་པས་མི་རྟོག་པ་ལ་གནས་ཤིང་སྟོང་ཤས་ཆེ། སེར་སྣ་ཤས་ཆེ་བ་འབྱུང་ངོ་། ། གཉིས་པ་ཡོན་ཏན་འཕེལ་བའི་རྟགས་ནི། ལུས་སེམས་ལ་དགའ་བདེས་རྒྱུན་མི་འཆད་པར་གང་ཞིང་།
དང་པོར་སྣང་བ་སློབ་དཔོན་དུ་ཤར་ནས་གང་སྣང་བའི་དུས་སུ་ཆོས་ཉིད་རང་བཞིན་དུ་ལྷག་གིས་རྟོགས་པ་འབྱུང་སྟེ། ཀྱུ་རུ་ར་རློན་པ་མཐོང་ནས་དེའི་རོ་ཤེས་པ་བཞིན་ནོ། ། དེ་ནས་སྣང་སྟོང་གཉིས་སློབ་དཔོན་དུ་ཤར་ནས་ཏིང་ངེ་འཛིན་གྱི་སྟོབས་ཀྱིས་རླུང་སེམས་ནང་དུ་འདུས་ཏེ། ཆོས་ཐམས་ཅད་བདེན་པའི་སྙིང་པོ་མེད་པ་སྣང་སྟོང་དབྱེར་མེད་དུ་ལྷག་གིས་འཆར་བ་ཉི་མ་ཤར་བས་མུན་པ་སྤངས་པ་ལྟ་བུ་འབྱུང་ངོ་། ། དེ་ནས་བདེ་བ་ཆེན་པོ་སྔོན་ལ་ཤར་ཏེ་རྣམ་རྟོག་ཐམས་ཅད་སེམས་ལ་ཐིམ་ནས་སེམས་དྲན་རིག་ཅི་བྱུང་བ་ཐམས་ཅད་བདེ་སྟོང་དབྱེར་མེད་དུ་མྱོང་བ་ལན་ཚྭ་ཆུ་ལ་ཐིམ་པས་ཆུ་ལ་ལན་ཚྭའི་རོ་བྲོ་བ་ལྟ་བུ་འབྱུང་ངོ་། ། དགུ་པ་བོགས་དབྱུང་བ་ནི། སྒྲིམ་གློད་གཉིས་རེས་འཇོག དབྲི་བསྐྱེད་གཉིས་རེས་འཇོག་སྟེ་བཞི། ཁ་ཟས་རེས་འཇོག སྤྱོད་ལམ་བག་ཡངས།
སེམས་ཀྱི་གནད་སྣ་ཚོགས་སུ་འཕོ་བ་ཡུལ་སྣ་ཚོགས་ཀྱི་བདུད་རྩི་བསྟེན་པ་སྟེ་བོགས་དབྱུང་ངོ་། ། དང་པོ་ནི་ལུས་སེམས་གཉིས་ཀ་སྒྲིམ་པ་དང་ཐུན་དབྲི་བ་དུས་གཅིག གཉིས་ཀ་ཁོང་གློད་པ་དང་ཐུན་བསྐྱེད་པ་དུས་གཅིག་ཏུ་བྱས་ལ། དེ་གཉིས་ཉི་མ་དང་པོ་ལ་ཐུན་རེས་འཇོག དེ་ནས་ཉི་མ་རེས་འཇོག་ཏུ་བྱའོ། ། ལྔ་པ་ནི། ཁ་ཟས་བསིལ་དྲོད་དང་ཆེ་ཆུང་དང་པོར་ཐུན་དང་། དེ་ནས་ཉི་མ་རེས་འཇོག་ཏུ་བྱེད་པའོ། ། དྲུག་པ་ནི། སྤྱོད་ལམ་དལ་བ་དང་།
སྒོམ་པ་པོ་རང་ཇི་ལྟར་འདོད་པ་བཞིན་བག་ཡངས་སུ་བསྟེན་པའོ། ། བདུན་པ་ནི། མདོ་དང་རྒྱུད་དུ་མ་ནས་འབྱུང་བའི་ཏིང་ངེ་འཛིན་གྱི་དམིགས་པ་སྣ་ཚོགས་ལ་ཡིད་གཏད་དེ། གཅིག་ལ་དམིགས་པ་བརྟན་པ་དང་། གཞན་རྣམས་ལའང་དམིགས་པ་སྤོས་ཏེ་བསྒོམ་པའོ། ། བརྒྱད་པ་ནི། མིག་གིས་གཟུགས་སྣ་ཚོགས་ལྟ་བ་ནས། ལུས་ཀྱི་རེག་བྱ་སྣ་ཚོགས་རེག་པའི་བར་དུ་བསྟེན་པར་ཤེས་པ་ཡུལ་གྱིས་ཚིམ་ནས་ཡུལ་དེ་ཉིད་ཀྱི་སྟེང་དུ་མི་གཡོ་བར་རྩེ་གཅིག་ཏུ་གནས་པ་འབྱུང་ངོ་། ། དེ་ལ་ཡང་དང་ཡང་དུ་གོམས་པར་བྱས་པས་བློ་གནས་པ་ལ་སོགས་ཏིང་ངེ་འཛིན་གྱི་ཡོན་ཏན་འཕེལ་བར་འགྱུར་རོ། ། འདི་ནི་བསམ་མི་ཁྱབ་ནས་འབྱུང་ཡང་ཕྱག་རྒྱ་ཆེན་པོ་བསྒོམ་པའི་མན་ངག་དུ་འདྲ་བའི་ཕྱིར་འདི་བྲིས་སོ། །
བཅུ་པ་ཕན་ཡོན་ནི། གནས་སྐབས་སུ་ལུས་ཤིང་བལ་གྱི་འདབ་མ་ལྟར་ཡང་བ་དང་སེམས་ལ་སྣང་དམིགས་ཀྱི་དངོས་པོ་ཐམས་ཅད་བདེ་བར་འཆར་ཏེ། སྡུག་བསྔལ་གྱི་རྐྱེན་གྱིས་ཀྱང་བདེ་བ་སྐྱེ་བར་འགྱུར་ཏེ། བརྟག་གཉིས་སུ། བདེ་བ་གནག་ཅིང་བདེ་བ་སེར། ། བདེ་བ་དམར་པོ་བདེ་བ་དཀར། ། བདེ་བ་ལྗང་གུ་བདེ་བ་སྔོ། ། བདེ་བ་རྒྱུ་དང་མི་རྒྱུ་ཀུན། ། བདེ་བ་ཤེས་རབ་བདེ་བ་ཐབས། ། དེ་བཞིན་ཀུན་ཏུ་རུ་སྐྱེས་བདེ། །
བདེ་བ་དངོས་དང་དངོས་མེད་བདེ། ། རྡོ་རྗེ་སེམས་དཔའ་བདེ་བར་བརྗོད། ། ཅེས་སོ། ། དེ་ལ་བརྟེན་ནས་རྩའི་མདུད་པ་རིགས་པ་དྲལ་ཏེ་རླུང་སེམས་དབུ་མར་རིམ་གྱིས་ཆུད་པ་ལས། ནང་ལྟར་དུ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་བགྲོད་ནས། ས་བཅུ་གཉིས་སམ་བཅུ་གསུམ་མངོན་དུ་བྱེད་པར་འགྱུར་ཏེ། མངོན་བརྗོད་བླ་མ་ལས། རབ་ཏུ་དགའ་དང་དྲི་མ་མེད། ། འོད་བྱེད་པ་དང་འོད་འཕྲོ་བ། ། སྦྱང་དཀའ་བ་དང་མངོན་དུ་གྱུར། །
རིང་དུ་སོང་དང་མི་གཡོ་བ། ། ལེགས་པའི་བློ་གྲོས་ཆོས་ཀྱི་སྤྲིན། ། དཔེ་མེད་པ་དང་ཡེ་ཤེས་ལྡན། ། རྡོ་རྗེའི་ས་ནི་བཅུ་གསུམ་པ། ། ཞེས་སོ། ། གསུམ་པ་རྗེས་བསྔོ་བ་དང་སྨོན་ལམ་ཟུང་འབྲེལ་དུ་བསྒོམ་པ་ནི། སྔོན་འགྲོ་བཞི་དང་། དངོས་གཞི་བསྐྱེད་རྫོགས་དང་། འོག་ནས་འཆད་པའི་རྒྱུན་གྱི་རྣལ་འབྱོར་དྲུག་ལ་སོགས་པ་ཉམས་ལེན་གང་དང་གང་གི་རྗེས་སུ་འཁོར་གསུམ་མི་དམིགས་པའི་ངང་ནས་རྫོགས་པའི་སངས་རྒྱས་སུ་བསྔོ་བ་དང་། གནས་སྐབས་ཀྱི་སྨོན་ལམ་གྱིས་ཟིན་པར་བྱ་སྟེ།
དེ་ལས་མཉམ་བཞག་རྗེས་ཐོབ་ཀྱི་དགེ་བ་རྣམས་མི་ཟད་ཅིང་འཕེལ་བར་འགྱུར་ཏེ། མདོ་ལས། ཇི་ལྟར་ཆུ་ཐིགས་རྒྱ་མཚོ་ཆེ་ནང་ལྷུང་། ། རྒྱ་མཚོ་མ་ཟད་བར་དུ་དེ་མི་ཟད། ། དེ་བཞིན་བྱང་ཆུབ་ཡོངས་བསྔོས་དགེ་བ་ཡང་། ། བྱང་ཆུབ་མ་ཟད་བར་དུ་དེ་མི་འཛད། ། ཅེས་སོ། ། གཉིས་པ་དེ་ལས་གཞན་པའི་མན་ངག་ཉམས་སུ་བླང་བའི་ཚུལ་ནི། བླ་མ་གཉན་གྱི་ཞལ་ནས། མཉམ་བཞག་དེ་ལས་ལངས་ཕན་ཆད་སྒོམ་མེད་དུ་བྱེད་དམ་སྙམ་ན།
དེ་ལྟ་མ་ཡིན་ཏེ། ཆུ་བོ་དང་འདྲ་བར་བར་མ་ཆུད་དུ་ཉམས་སུ་ལེན་ཏེ། དེའང་གང་གཱ་ལ་སོགས་པའི་ཆུ་བོ་རྣམས་ཉིན་མཚན་རྒྱུན་མ་ཆད་པར་ཕྱིན་པས། ཕྱིན་དུ་མ་ཚོར་བར་རྒྱ་མཚོར་སླེབ་པ་བཞིན་དུ་རྣལ་འབྱོར་དྲུག་རྒྱུན་མ་ཆད་པར་ཉམས་སུ་བླངས་པས་སངས་རྒྱས་བསྒྲུབས་སུ་མ་ཚོར་བར་འགྲུབ་པ་ཡིན་གསུང་། འདི་ཉམས་སུ་ལེན་པ་ལ་རྣལ་འབྱོར་དྲུག་སྟེ། བཟའ་བ་ཟས། བགོ་བ་གོས་སྟན་གྱིས། ཉལ་བ་གནས་ཁང་གི། གཉིད་འོད་གསལ། འཆི་ཁར་འཚང་རྒྱ་བ་འཕོ་བའི།
བར་དོར་འཚང་རྒྱ་བ་འོད་གསལ་གྱི་རྣལ་འབྱོར་རོ། ། དང་པོ་ལ་གསུམ་ལས། མགྲོན་བསྐྱེད་པ་ནི་སྔར་གྱི་བསྐྱེད་རྫོགས་ཀྱི་རྣལ་འབྱོར་གསལ་ན་དེས་ཆོག མི་གསལ་བའམ་གཞན་དུའང་། བླ་མ་ལ་སྐྱབས་སུ་མཆིའོ། ། ཞེས་པས་སྤྱི་བོའི་བླ་མ། བླ་མ་ཀུན་འདུས་ཀྱི་བདག་ཉིད་དང་། ཡི་དམ་ལ་སྐྱབས་སུ་མཆིའོ། ། ཞེས་པས་རང་ཡི་དམ་ཀུན་འདུས་ཀྱི་བདག་ཉིད་ཐུགས་རྗེ་ཆེན་པོ་དང་། ཐ་ན་ནམ་མཁའི་མཐའ་དང་མཉམ་པའི་སེམས་ཅན་ལུས་ཀྱི་སྲིན་བུ་ཡན་ཆད་ཡི་དམ་གྱི་ལྷར་བསྒོམ་མོ། །
དེ་ནས་མ་བཅོས་གཉུག་མའི་ངང་ལ་མ་ཡེངས་པར་ཏིང་ངེ་འཛིན་པའི་རྫོགས་རིམ་ཉམས་སུ་བླང་ངོ་། ། གཉིས་པ་བྱིན་གྱིས་བརླབ་པ་ནི། བཟའ་བཏུང་ཅི་ཡོད་མདུན་དུ་བཞག་ནས། ཨོཾ་ཨཱཿཧཱུྃ་ལན་གསུམ་བརྗོད་དེ། ཡིད་ཀྱིས་ཡིག་འབྲུ་གསུམ་འོད་དུ་ཞུ་བ་ལས་དངོས་པོ་དམན་པ་སྦྱངས་ནས་ཡེ་ཤེས་ཀྱི་བདུད་རྩི་རོ་ནུས་པ་དཔག་ཏུ་མེད་པ་དང་ལྡན་པ་བསམ་གྱིས་མི་ཁྱབ་པར་གྱུར་པར་བསམ་མོ། ། གསུམ་པ་མཆོད་པ་འབུལ་བ་ནི། བླ་མ་ལ་མཆོད་པར་འབུལ་ལོ། ། ཞེས་སྤྱི་བོའི་བླ་མ་ཀུན་འདུས་དང་། ཡི་དམ་ལ་མཆོད་པ་འབུལ་ལོ་ཞེས་པས་རང་ལུས་ཡི་དམ་ཀུན་འདུས་དང་། སེམས་ཅན་ལྷར་གྱུར་པ་ཐམས་ཅད་ལ་ཞལ་ཟས་བདུད་རྩིའི་མཆོད་པ་གྱ་ནོམ་པ་ཕུལ་པས་མཉེས་པར་བསམས་ལ་རང་ཉིད་ཚིམ་པར་ལོངས་སྤྱད་དོ། །
དེ་ལ་བླ་མ་གཉན་གྱི་ཞལ་ནས། འདི་ལྟ་བུའི་བླ་མ་དམ་པའི་གདམས་ངག་གིས་མ་ཟིན་པའི་གོང་ཕན་ཆད་མི་ཕལ་གཅིག་དུད་འགྲོ་དང་ཁྱད་མི་འདུག་སྟེ། ལྟོགས་ན་ཟ། སྐོམས་ན་འཐུང་བ་ཙམ་དུད་འགྲོ་ལའང་ཡོད་གསུང་། འདི་ལྟ་བུའི་གདམས་ངག་གིས་ཟིན་ཚུན་ཆད་ཟས་ཅི་ཙམ་ཟོས་ཤིང་འཐུང་བ་ཙམ་གྱིས་ཚོགས་གཉིས་རྫོགས་པ་ཡིན་ཏེ། དེའང་ཐབས་བསྐྱེད་པའི་རིམ་ངང་ནས་ཟོས་པ་དང་འཐུངས་པ་ཐམས་ཅད་བསོད་ནམས་ཀྱི་ཚོགས་སུ་འགྱུར་ཞིང་། ཤེས་རབ་རྫོགས་པའི་རིམ་པའི་ངང་ནས་ཟོས་པ་དང་འཐུངས་པ་ཐམས་ཅད་ཡེ་ཤེས་ཀྱི་ཚོགས་སུ་འགྱུར་བ་ཡིན་གསུང་ངོ་། ། གཉིས་པ་ལ་གསུམ་ལས། མགྲོན་བསྐྱེད་པ་སྔར་དང་འདྲ་ལ། གཉིས་པ་བྱིན་གྱིས་བརླབ་པ་ནི།
གོས་སྟན་བཟང་ངན་གང་ཡོད་ཨོཾ་ཨཱཿཧཱུྃ་ལན་གསུམ་བརྗོད་པས་ལྷའི་ན་བཟའ་ཕུན་སུམ་ཚོགས་པ་དང་། སྟན་ཡང་ཞི་ཁྲོ་དང་མཐུན་པའི་རིན་པོ་ཆེའི་ཁྲི་དང་། པདྨ་དང་ཉི་ཟླ་ལ་སོགས་པར་བསམ་མོ། ། དེའང་གོས་སྟན་གསར་པ་རང་གིས་བསྒྲུབས་པའམ། གཞན་གྱིས་ཕུལ་བའམ། གཡར་བ་ལྟ་བུ་ལ་དང་པོར་བྱིན་རླབས་ཅིས་ཀྱང་བྱེད་དགོས་ལ། སྔར་བྱིན་གྱིས་བརླབས་ཟིན་ཡིན་ན་བསྐྱར་ལ་མི་དགོས་གསུངས་སོ། །

གསུམ་པ་མཆོད་པ་འབུལ་བ་ནི། དབུལ་བའི་ཚུལ། གོང་དང་འདྲ་ལ། གདུལ་བྱའི་དངོས་པོ། ལྷ་ཞི་བ་ལ་དར་གྱི་ན་བཟའ་དང་རིན་པོ་ཆེའི་གདན། ཁྲོ་བོ་ལ་སྟག་གི་སྤགས་པ་གླང་ཆེན་གྱི་ཀོ་རློན་ཉི་མའི་གདན་ལ་སོགས་པ་རང་རང་ལ་མཐུན་པར་ཕུལ་བར་བསམས་ལ་ལོངས་སྤྱད་དོ། ། དེ་ལ་བླ་མ་གཉན་གྱི་ཞལ་ནས། འདི་ལྟ་བུའི་གདམས་ངག་གིས་མ་ཟིན་པའི་གོང་ཕན་ཆད་མི་ཕལ་གཅིག་གོས་སྟན་བཟང་པོ་སྣ་ཚོགས་གཅིག་བསྒྲུབས་ནས། ལེགས་སུ་རེའམ་གྲང་གིས་དོགས་ནས་གྱོན་ཞིང་འདིངས་བ་ཙམ་ལས་མེད་པ་ལ། འདི་ལྟ་བུའི་གདམས་ངག་གིས་ཟིན་ཚུན་ཆད་གོས་གྱོན་ཞིང་སྟན་བཏིང་སྟེ། ལོངས་སྤྱད་པ་ཙམ་གྱིས་ཚོགས་གཉིས་རྫོགས་པ་ཡིན་གསུང་།
དེའང་ཐབས་ལ་སོགས་པ་འགྲེའོ། ། བླ་མ་གཉན་རང་ལ་ན་བཟའ་བེམ་པོ་འཆར་པས་ཡག་པ་གཅིག་ལས་མེད་སྐད་དོ། ། གསུམ་པ་ལའང་གསུམ་ལས། མགྲོན་བསྐྱེད་པ་སྔར་དང་འདྲ། གཉིས་པ་ནི་བྱིན་གྱིས་བརླབ་པ་ནི། གནས་གང་དུ་སྡོད་ཀྱང་ཡིག་འབྲུ་གསུམ་བརྗོད་པས། རིན་པོ་ཆེའི་གཞལ་ཡས་ཁང་གྲུ་གཞི་སྒོ་བཞི་རྟ་བབས་དང་བཅས་པ་ཕྱི་གསལ་ནང་གསལ་གཅིག་ཏུ་བསྒོམ་པ་སྟེ། ཀུན་སྤངས་ཆོས་རྗེའི་ཞལ་ནས། འདི་ལྟར་བསྒོམ་པ་འདི་མཁར་ལན་བྱེད་ན་ས་ཆོག་གི་མཆོག་ཀྱང་ཡིན་གསུང་ངོ་། ། གསུམ་པ་མཆོད་པ་འབུལ་བ་ནི།
འབུལ་བའི་ཚུལ་གོང་དང་འདྲ་ལ། དབུལ་བྱའི་དངོས་པོ་རྒྱལ་པོ་ལ་སོགས་པའི་གཞལ་ཡས་ཁང་དྭངས་ཤིང་སྒྲིབ་པ་མེད་པ་རྐྱང་པ་དང་བརྩེགས་པ་དཔག་ཏུ་མེད་པ་ཕུལ་བར་བསམས་ཏེ་ལོངས་སྤྱད་དོ། ། དེ་ལ་བླ་མ་གཉན་གྱི་ཞལ་ནས། འདི་ལྟ་བུའི་བླ་མ་དམ་པའི་གདམས་ངག་གིས་མ་ཟིན་པའི་གོང་ཕན་ཆད། མི་ཕལ་གཅིག་ཁང་པ་ལ་གད་དར་སྣ་ཚོགས་གཅིག་བྱས་ནས་བཙན་དུ་རེའམ། གྲང་གི་དོགས་སམ། འཇབ་བདེ་རུ་རེའི་བྱེད་པ་ལས་མེད་པ། འདི་ལྟ་བུའི་གདམས་ངག་གིས་ཟིན་ཚུན་ཆད། གནས་གང་དུ་འདུག་ཀྱང་ཚོགས་གཉིས་ཀྱི་རྒྱུ་འབའ་ཞིག་ཏུ་འགྲོ་གསུང་། དེའང་ཐབས་སོགས་འགྲེའོ། །
ཁོང་རང་ལའང་གནས་ཁང་བདག་ཏུ་བཟུང་བ་གཅིག་ཀྱང་མེད་སྐད་དོ། ། བཞི་པ་ལ་གསུམ་གྱི། སྦྱོར་བའི་ཆོས་ནི་སྐྱབས་འགྲོ་སྔོན་འགྲོ་ལྟར་བྱས་ལ། སེམས་བསྐྱེད་པ་ནི། བདག་གིས་མཁའ་མཉམ་སེམས་ཅན་གྱི་དོན་དུ་སངས་རྒྱས་ཐོབ་པར་བྱ། དེའི་དོན་དུ་གཉིད་འོད་གསལ་བཟུང་སྙམ་དུ་ཡིད་ཀྱིས་དྲན་པར་བྱ། གཉིས་པ་དངོས་གཞིའི་རྣལ་འབྱོར་ནི། བསྐྱེད་རིམ་གསལ་བཏབ་ནས་རང་གི་སྤྱི་གཙུག་ནས་ལྟེ་འོག་སོར་བཞིའི་བར་དུ། རྩ་དབུ་མ་སྦོམ་ཕྲ་སྦ་ལྕག་ཙམ་གྱི་ནང་གི་སྙིང་ཁའི་ཐད་ཙམ་དུ་ཡི་དམ་མཐེའུ་ཆུང་ཙམ་རང་དང་འདྲ་བ་གཅིག་བསྒོམ། དེའི་ཐུགས་ཀ་ནས་འོད་འཕྲོས་སྤྱི་བོའི་བླ་མ་ལ་ཕོག
དབུ་མའི་ནང་ན་མར་བྱོན་ནང་གི་ཡི་དམ་གྱི་གཙུག་ཏོར་དུ་ཡེ་རེ་བཞུགས་པ་ལ་སེམས་མ་གཡེངས་པར་བྱས་ལ། གློ་གཡས་པ་འོག་ཏུ་ཕབ། སྔས་མཐོ་བ་ལ་མགོ་བཞག་སྟེ་མ་ཎི་བགྲང་གཉིད་དུ་འགྲོ་ཁར་ཅི་ཡང་མི་སེམས་པར་ལུས་སེམས་ཁོང་གློད་ནས་མ་གཡེངས་པར་གཉིད་ལོག་གོ ། གསུམ་པ་འོད་གསལ་ཟིན་པའི་རྟགས་ནི། སྔ་མ་ལྟར་ཉམས་སུ་བླངས་པས་གཉིད་སྲབ་ན་སྔ་མོའི་འོད་གསལ་ཟིན་པའི་རྟགས་རྨི་ལམ་གསལ་པོ་དང་བཅས་པའི་གཉིད་ཀྱི་ངང་དུ་རྨི་ལམ་ལ་རྨི་ལམ་དུ་ངོ་ཤེས་པ་དང་། རྨི་ལམ་གྱི་སྣང་བ་ཐམས་ཅད་ཕྱག་རྒྱ་ཆེན་པོར་ངོ་ཤེས་པ་འབྱུང་ངོ་། ། གཉིད་མཐུག་ན་མཐུག་པོའི་འོད་གསལ་ཟིན་པའི་རྟགས་སེམས་གསལ་ལ་རྟོག་པ་མེད་པར་གནས་པ་དང་། གཉིད་སད་མ་ཐག་མདུན་གྱི་བར་སྣང་ལ་རྟགས་སྣང་དང་བཅས་ཤིང་ཉིན་མོ་ཁམས་བདེ་ལ་སྦྱོར་བཟང་བ་ལ་སོགས་པ་འབྱུང་ངོ་། ། དེ་ལ་བླ་མ་གཉན་གྱི་ཞལ་ནས། འདི་ལྟ་བུའི་བླ་མ་དམ་པའི་གདམས་ངག་གིས་མ་ཟིན་པའི་གོང་ཕན་ཆད་མི་ཕལ་གཅིག་ཉིན་མོ་འདུ་འཛི་ལ་སོགས་པས་གཡེངས་ཏེ།
མཚན་མོ་གཏི་མུག་གིས་མནན་ནས་ཁྲེས་སྟབས་སུ་གཉིད་དུ་འགྲོ་བ་ལས་མེད་པ་ལ། འདི་ལྟ་བུའི་གདམས་ངག་གིས་ཟིན་ཚུན་ཆད། གཉིད་ཐུན་ཆེ་ན་སྒོམ་ཐུན་ཆེ་གཉིད་ཐུན་ཆུང་ན་སྒོམ་ཐུན་ཆུང་བར་འགྱུར་བ་ཡིན། ནམ་ཟླ་རྒྱ་བྱེད་དགེ་བའི་སྦྱོར་དུ་འགྲོ་བའི་གནད་ཡིན་གསུང་སྟེ། དེའང་ཀྱེ་རྡོ་རྗེ་ལས། གཉིད་ནི་སྤང་བར་མི་བྱ་སྟེ། ། དབང་པོའི་རྣམས་ནི་མི་དགག་གོ ། ཞེས་དང་། གཉིད་ལོག་སད་པ་མི་ཕྱེད་པ། ། རྟག་ཏུ་རྨི་ལམ་འདྲ་བར་འགྱུར། །
ཞེས་དང་། རྒྱ་གར་ཏུ། བླ་མ་ལ་བ་པས་ཀྱང་། ལོ་བཅུ་གཉིས་མནལ་ལོག་ནས་འོད་གསལ་བསྒོམས་པས། འོད་གསལ་ཕྱག་རྒྱ་ཆེན་པོའི་གྲུབ་པ་བརྙེས་པར་གདའ་གསུང་ང་ོ། ། ལྔ་པ་ལ་གསུམ་ལས། སྦྱོར་བ་སྐྱབས་འགྲོ་སྔར་དང་འདྲ། སེམས་བསྐྱེད་པ་ནི། བདག་གིས་མཁའ་མཉམ་སེམས་ཅན་གྱི་དོན་དུ་སངས་རྒྱས་ཐོབ་པར་བྱ། དེའི་དོན་དུ་འཕོ་བའི་རྣལ་འབྱོར་ཉམས་སུ་བླང་སྙམ་དུ་ཡིད་ཀྱིས་དྲན་པར་བྱེད་པའོ། །
གཉིས་པ་དངོས་གཞི་ལ་གཉིས། འཆི་བ་རིམ་གྱིས་པ་ལ་རིམ་གྱིས་ཉམས་སུ་བླང་བའི་ཚུལ་དང་། འཆི་བ་ཅིག་ཅར་བ་ལ་བཙན་ཐབས་སུ་འཕོ་བ་དང་། སྐྱོན་ཡོན་གཉིས་ཀྱི་སྒོ་ནས་མཇུག་བསྡུ་བའོ། ། དང་པོ་ལ་སྦྱང་བ་དང་། ལས་ལ་སྦྱར་བ་གཉིས་ཀྱི་དང་པོ་ལ་བཞི་ལས། ཇི་ལྟར་སྦྱང་བ་ནི། རང་ལུས་ཡི་དམ་གྱི་སྐུ་ཁྲུ་མ་བུས་པ་ལྟ་བུ་ཁོང་པ་སྟོང་སང་ངེ་བར་བསམས་པའི་སྤྱི་བོར་བླ་མ་འོད་དཔག་མེད་ཀྱི་རྣམ་པ་བྱམས་པ་ཆོས་ཀྱི་འཁོར་ལོའི་བཞུགས་སྟངས་ལྟར་འདུག་པའི་ཞབས་གཉིས་ཚངས་བུག་གི་གཡས་གཡོན་དུ་གཞག་པར་བསམ། རང་གི་ལུས་ཀྱི་དབུས་ན་རྩ་དབུ་མ་ཕྱི་དཀར་ལ་ནང་དམར་བ་སྤྱི་གཙུག་ནས་ལྟེ་འོག་སོར་བཞིའི་བར་དུ་སླེབ་པ་སྦོམ་ཕྲ་སྦ་ལྕག་འབྲིང་པོ་ཙམ་བསམས་པའི་ཡས་སྣ་ཚངས་པའི་བུ་ག་ཧཱཾ་སྔོ་སྐྱ་མགོ་ཐུར་བསྟན་གྱིས་བཀག་པའི་མཇུག་མ་དང་བླ་མའི་ཐུགས་རྗེ་གཉིས་ལྕགས་ཀྱུ་བཞིན་དུ་འབྲེལ་བར་བསམ། དེ་ནས་དབུ་མའི་ནང་གི་སྙིང་ཀའི་ཐད་ཀར་ཡི་དམ་མཐེའུ་ཆུང་ཙམ་གསལ་ལ་རྫོགས་པ་དང་།
མར་སྣ་གསང་གནས་སུ་ཆོས་འབྱུང་གྲུ་གསུམ་མཐིང་ནག་གི་སྟེང་དུ་སེམས་ཀྱི་རྟེན་ཐིག་ལེ་དཀར་དམར་སྔོ་བའི་མདངས་ཅན་འོད་ཟེར་ལྔ་འཕྲོ་བ་གཅིག་བསམས་ཏེ། འོག་རླུང་འཐེན་པས་རླུང་གི་སྟོབས་ཀྱིས་ཐིག་ལེ་དེ་ཤིག་གིས་སོང་སྟེ། དེ་ལས་ཐིག་ལེ་སྔོ་སྐྱ་དུང་གཡུའི་མདོག་ལྟ་བུ་སྲན་མ་ཙམ་གཅིག་ཆད། དབུ་མ་ནས་སོང་ནས་སྙིང་ཁའི་ཡི་དམ་ལ་སྐོར་བ་གཅིག་བྱས། སྤྱི་བོའི་ཧཾ་ལ་སོར་རྡོ་རྒྱབ་པ་བཞིན་ཕོག་པ་དང་། སྤྱི་བོའི་བླ་མའི་ཐུགས་རྗེའི་ལྕགས་ཀྱུས་ཚངས་བུག་གི་ཧཾ་ཐོན་ནས། སྤྱི་གཙུག་རྒྱ་སྐར་ཕྱེ་བ་བཞིན་སྐྱ་ཐལ་བྱུང་བར་བསམ། ཡང་འོག་སྒོ་ཅུང་ཟད་གློད་པས་ཐིག་ལེ་དེ་ཡས་མར་སྔོ་ཧྲིལ་ལི་ལི་བྱུང་། ཐུགས་ཀའི་ཡི་དམ་ལ་སྐོར་བ་བྱས། གསང་གནས་ཀྱི་གཞིའི་ཐིག་ལེ་ལ་ཐིམ་པས་ཁ་དོག་སྣ་ཚོགས་སུ་གྱུར།
ཡང་འོག་རླུང་འཐེན་པས་སྔར་བཞིན་ཐིག་ལེ་ཡར་བྱུང་། ཡི་དམ་ལ་སྐོར་བ་བྱས་ཚངས་བུག་ནས་ཐོན་བླ་མའི་ཐུགས་ཀར་རེག་ཙམ་བྱས། མྱུར་བྱུང་ཡི་དམ་ལ་སྐོར་བ་བྱས། གཞིའི་ཐེག་ལེ་ལ་ཐིམ་པར་བསམ། དེ་ལྟ་བུ་གཅིག་ནས་ཉི་ཤུ་རྩ་གཅིག་གི་བར་ཁ་ཡར་གྱི་བར་དུ་འབྱོངས་རྟགས་མ་བྱུང་གི་བར་དུ་ཉམས་སུ་བླང་ངོ་། ། འདི་ལ་སྡིག་པོ་ཆེ་གསེབ་ལམ་ནས། བཙན་ཐབས་སུ་སངས་རྒྱ་བའི་མན་ངག་གམ། མ་བསྒོམས་སངས་རྒྱས་འཕོ་བའི་གདམས་ངག་ཟེར་རོ། ། དེ་ལ་བླ་མ་གཉན་གྱི་ཞལ་ནས། མ་བསྒོམས་སངས་རྒྱས་འཕོ་བ་ཟེར་ཡང་བསྒོམ་དགོས་ཏེ།
ད་ལྟ་ཤེས་པ་གསལ་དུས་སུ་མ་བསྒོམས་ན་ངར་ཆེན་ངར་ཆུང་ཐུག་པའི་དུས་སུ་འཕོ་མི་ནུས་ཏེ། ལྐུགས་ཁའི་བརྡ་ཚོན་དཀའ་གསུང་། ད་ལྟ་མི་ཕལ་གཅིག་ཚེ་ཕྱི་མ་པས་ཟླ་བ་ཕྱི་མ་ངོས་སྔ་སྙམ་སྟེ། ཚེ་ཕྱི་མ་ངོས་སྔ་བ་སྲིད་ཅིང་། ཡོང་ངོས་ཤེས་པ་འཆི་བ་ཡིན་པས་འཆི་ཁའི་མན་ངག་འདི་ལྟ་བུ་བར་མ་ཆད་པར་སྦྱང་ཞིང་ཚིགས་སུ་ཆུད་དགོས་པ་ཡིན་ནོ་གསུང་ངོ་། ། གཉིས་པ་འབྱོངས་བའི་རྟགས་ནི། སྤྱི་གཙུག་ཟ་བ་དང་། འཕྲིག་པ་དང་། འབུར་བ་དང་། སྤྱི་གཙུག་ཏུ་རླུང་གཟེར་དང་།
ཤེས་པ་འཕྲོ་རྒོད་སྣ་ཚོགས་འབྱུང་ངོ་། ། དེའི་ཚེ་འཕོ་ནུས་པ་ཡིན་ཞིང་། སྤྱི་གཙུག་འབུར་ན་མི་རྡོལ་བར་བཞག་གསུངས་སོ། ། གསུམ་པ་སྤོགས་པའི་ཆོ་ག་ནི། གཞན་སྔར་དང་འདྲ་བ་ལས་ཡི་དམ་གྱི་དབུའི་གཙུག་ཏོར་ལྕགས་ཀྱི་རྡོ་རྗེ་རྩེ་ལྔ་པ་གཅིག་ཏུ་བསམ། འོག་རླུང་ཧིག་ཅེས་པའི་ངག་གིས་འདྲེན་པས་ཡར་འཐེན་པ་དང་། གཞིའི་ཐིག་ལེ་ཐམས་ཅད་མར་བྱུང་ཡི་དམ་ལ་སྐོར་བྱས་ཐུགས་ཀར་ཐིམ། ཡི་དམ་ཡར་བྱུང་ཚངས་བུག་ནས་སྐུ་ཕྱེད་ཡན་ཆད་སྟེང་དུ་ཐོལ་བྱུང་། གཙུག་ཏོར་གྱི་རྡོ་རྗེའི་རྭ་ནས་བླ་མའི་ཐུགས་རྡོ་རྗེའི་ལྕགས་ཀྱུས་དྲག་ཏུ་འཐེན་པར་བསམ། དེ་ནས་ཀ་ཞེས་པའི་ངག་གི་འགྱུར་བས་འོག་རླུང་གློད་པ་དང་ཡི་དམ་མར་བྱོན་ནས་ཐུགས་ཀར་བཞུགས།
ཐིག་ལེ་ཐུགས་ཀ་ནས་ཐོན་མར་བྱུང་། ཆོས་འབྱུང་གི་ཐིག་ལེ་ལ་ཐིམ་པར་བསྒོམ། དེ་མང་ཉུང་ཉམས་ལ་དྲི། ཐུན་འཇོག་ཙ་ན་ཡི་དམ་གྱི་ཐུགས་ཀ་ནས་འོད་འཕྲོས་སྤྱི་གཙུག་གི་བླ་མ་ལ་ཕོག་པས། དབུ་མ་ན་ཡར་བྱོན་ཚངས་བུག་ཧཾ་གིས་བཀག བླ་མ་ཡི་དམ་གྱི་གཙུག་ཏོར་དུ་བཞུགས་པར་བསམ་མོ། ། བཞི་པ་གེགས་བསལ་བ་ནི། བསྒོམ་དྲགས་ན་སྤྱི་གཙུག་སྐྲངས། རོ་སྟོད་ན། སེམས་འཕྲོ་རྒོད་དུས་སུ་མ་ཆོད་ན།
ལུས་སྟོང་ར་ཁྲོལ་ཚགས། ཤེས་པ་ཐུར་དུ་གཏད་ལ། རླུང་སྨད་དུ་འབེབས་པའི་འཁྲུལ་འཁོར་ཧ་དང་དབྱུག་པ་ལ་སོགས་པའི་གདམས་ངག་དང་། ཁ་ཟས་དང་སྤྱོད་ལམ་ལ་སོགས་པ་ཕ་རོལ་པོའི་ཁམས་དང་སྦྱར་ཞིང་གསལ་བར་བྱའོ། ། གཉིས་པ་ལ་གཉིས་ཀྱི་ལས་སྦྱོར་དངོས་ནི། དང་པོ་རང་ལ་བདོག་པའི་དངོས་པོ་རྣམས་ལྷག་མ་མེད་པར་དགེ་ཕྱོགས་སུ་བཏང་། བཅས་པ་དང་རང་བཞིན་གྱི་ཁ་ན་མ་ཐོ་བའི་ཉེས་པ་ཐམས་ཅད་བཤགས་བསྡམ་བྱ། བྱ་མའི་ཡི་དམ་ལས་རང་གིས་དབང་བླངས་ཏེ་དམ་ཚིག་དང་སྡོམ་པ་ཉམས་པ་ཐམས་ཅད་གསོར་གཞུག དགེ་བ་བྱས་པ་རྣམས་གསལ་བཏབ་ནས་ད་གདོད་འཕོ་བ་བྱ་སྟེ། དེའང་ལུས་འདི་ཆགས་ཀྱང་འབྱུང་བ་ལྔ་ལ་ཆགས།
གནས་ཀྱང་འབྱུང་བ་ལྔ་ལ་བརྟེན་ཏེ་གནས། མཐར་འཆི་བ་ན་ཡང་འབྱུང་བ་ལྔ་བསྡུས་པ་ལ་བརྟེན་ནས་འཆི་བར་འགྱུར་ལ། སྡུད་ཚུལ་ཡང་མཛོད་དུ། མེ་ཡིས་བདུན་ནི་ཆུ་ཡིས་གཅིག ། དེ་ལྟར་ཆུ་བདུན་ཐལ་ནས་ནི། ། མེ་ཡིས་བདུན་ནོ་དེ་ནས་ཀྱང་། ། མཇུག་ཏུ་རླུང་གིས་འཇིག་པར་འགྱུར། ། ཞེས་པའི་ཚུལ་གྱིས་ཕྱི་སྣོད་ཀྱི་འཇིག་པའི་རྣམ་གཞག་བསྟན་པ་དང་ཚུལ་མཚུངས་ཏེ། དང་པོར་ས་ཆུ་ལ་ཐིམ་པས་ལུས་ཀྱི་སྟོབས་འཆོར། ཆུ་མེ་ལ་ཐིམ་པས་ཆུ་གསུམ་མི་ཐུབ།
ནང་གི་གཤེར་བའི་དངོས་པོ་རྣམས་བསྐམ། མེ་རླུང་ལ་ཐིམ་པས་ལུས་ཀྱི་དྲོད་མཐའ་ནས་སྡུད། ཁ་སྣ་མིག་གསུམ་བསྐམ། རླུང་རྣམ་ཤེས་ལ་ཐིམ་པས་ནང་དབུགས་ཐུང་། ཕྱིའི་དབུགས་རིང་། གཡལ་བ་དང་ཨིག་བུ་ལ་སོགས་འབྱུང་། རྣམ་ཤེས་འོད་གསལ་ལ་ཐིམ་པའི་དུས་སུ་ཕྱིའི་དབུགས་འཆད་ཅིང་སྙིང་ཁ་ཡན་ཆད་དུ་དྲོད་ཅུང་ཟད་ཙམ་ཡོད་པ་དང་ལུས་ཀྱི་མདངས་གསལ་ཞིང་སྣུམ་པ། ལུས་ལ་ལག་པས་རེག་ན་ཅུང་ཟད་འཇམ་པ་སྙམ་བྱེད་པ་འབྱུང་། དེ་ཙ་ན་འཕོ་བའི་དུས་ཡིན་པས། དེ་དུས་འཕོ་བའི་དྲན་སོར་དང་པོ་འབྱུང་བ་སྡུད་པའི་མགོ་ཚུགས་ཙམ་ནས་བླ་མའམ་མཆེད་གྲོགས་ཀྱིས་སྔར་ཉམས་མྱོང་གང་ལ་བརྟན་པ་དང་།
བླ་མ་གང་མོས་ལ་སྐྱ་བསྐྱོན་ནས་གསལ་འདེབས་བྱ་ཞིང་འཕོ་བ་གདབ་པ་ནི། བསྐྱེད་རྫོགས་གཉིས་དྲན་ཡུལ་དུ་སློངས་ཙམ་གསལ་གདབ། འོག་རླུང་འཐེན་ནུས་ན་འཐེན་དུ་བཅུག་ལ་དམིགས་པ་གསལ་གདབ། འཐེན་མི་ནུས་ན་ཡང་འདི་ལྟར་གསལ་གདབ་སྟེ། སྔར་སྦྱངས་པ་ལན་གསུམ་བྱས་པའི་ཕྱི་མ་ལ་ཐིག་ལེ་སྔོ་སྐྱ་དེ་མར་བྱུང་། མར་སླེབ་ཙམ་ན་ཁབ་ལེན་གྱི་རྡོས་ཁབ་བླངས་པ་བཞིན་དུ་རླུང་སེམས་དབྱེར་མེད་པ་གཞིའི་ཐིག་ལེ་སྔོ་དམར་དེ་ལྷག་མ་མེད་པར་ཡར་ཧྲིལ་བྱུང་ནས་གཅིག་ཏུ་འདྲིལ་ཏེ། སྐར་མདའ་ལམ་དུ་ཞུགས་པ་བཞིན་དུ་དབུ་མ་ན་ཡར་ཧྲིལ་བྱུང་ཐུགས་ཀའི་ཡི་དམ་ལ་ཐིམ། ཡི་དམ་ཡང་ཡར་བྱོན་ཚངས་བུག་ནས་རྒྱངས་འཐོན་ནས་བླ་མའི་ཐུགས་ཀར་ཐིམ། བླ་མ་ཡང་སྐར་མདའ་བཞིན་སོང་ནས་རྡོ་རྗེ་འཆང་གི་ཐུགས་ཀར་ཐིམ་པར་བསམས་པའི་ངང་ལ་སེམས་མ་བཅོས་སྤྲོས་བྲལ་གཉུག་མའི་ངང་དུ་ལྷོད་གློད་ནས་མ་གཡེངས་པར་གནས་པའི་རྫོགས་རིམ་གྱི་ངང་ལ་བཞག་གོ ། གདམས་ངག་འདི་ཉམས་སུ་ལེན་པའང་མེད་དུ་མི་རུང་བའི་གནད་རྣམ་པ་གསུམ་སྟེ།
ཚེ་འདི་ལ་མ་ཆགས་པ་དང་། གང་འཕོ་བར་འདོད་པའི་གནས་སུ་འདུན་པ་དྲག་པོ་དང་། གདམས་ངག་ལ་ཡིད་ཆེས་པོའོ། ། དེ་ལ་བླ་མ་གཉན་གྱི་ཞལ་ནས། འདི་ལ་འཕོ་བ་རྒྱ་སྐར་མ་ཞེས་ཀྱང་ཟེར། ཡེ་ཤེས་སྐར་མདའི་འཕོ་བ་ཞེས་ཀྱང་ཟེར། འཕོ་བ་གཞའ་ཚོན་མ་ཞེས་ཀྱང་ཟེར། འོད་ཀྱི་གོང་བུའི་འཕོ་བ་ཞེས་ཀྱང་ཟེར། སྐུ་གསུམ་གྱི་འཕོ་བ་ཞེས་ཀྱང་ཟེར། འོག་མིན་གསུམ་གྱི་འཕོ་བ་ཞེས་ཀྱང་ཟེར།
འོད་གསལ་ཕྱག་རྒྱ་ཆེན་པོའི་འཕོ་བ་ཞེས་ཀྱང་ཟེར་ཏེ། འཕོ་བ་ཐམས་ཅད་འདི་ལ་འདུས་པ་ཡིན་གསུང་ངོ་། ། ཀུན་སྤངས་ཆོས་རྗེའི་ཞལ་ནས་ཀྱང་། འཕོ་བ་ཐོབ་པ་ལ་གློད་པ་ཤིན་ཏུ་གལ་ཆེ་སྟེ། སྐྱས་ཆེན་པོ་འདེགས་པ་ལ་འཇིགས་སྐྲག་འོང་སྲིད་པས་ཅི་ནུས་སུ་གློད་པས་ཐེབས་པ་ཡིན་གསུང་ངོ་། ། དེ་ནི་ཚངས་བུག་སངས་རྒྱས་པ་ཐོབ་ཅེས་པའི་དོན་ཡིན་ནོ། ། གཉིས་པ་ཐ་མ་ལུས་བཅོས་ཏེ་འཕོ་བ་ནི་འཆི་ལྟས་ཤར་ཞིང་། ངག་གི་སྨྲ་བརྗོད་སྤོང་ཞིང་སེམས་གསལ་བའི་དུས་སུ་ནད་གཡོག་གྲོགས་མཆེད་ལ་སོགས་པ་ཙ་ན་ཡོད་པའི་མི་ལ་ཁ་ཏ་བྱས་ལ། ང་འཆི་ཁར་ལུས་གནད་སྐྱིལ་ཀྲུང་ངམ། གཞོགས་གཡས་པ་འོག་ཏུ་བཅུག་པའམ།
ཐ་མའང་སྒལ་ཚིགས་དྲང་པོ་ཙམ་ཅིག་གིས། སྣ་བུག་གཡས་པ་ང་རང་གི་སྲིན་ལག་གཡས་པས་སམ། སྲིན་བལ་ལ་སོགས་པས་ཁོག་ལ་རླུང་རྒྱུ་རུ་མ་གཞག སྨད་ཀྱི་ཆ་ལ་རྣམ་པ་ཐམས་ཅད་དུ་མ་རེག མྱ་ངན་དང་ཆགས་སྡང་གི་གཏམ་མ་གཏོང་། ཆོས་ཀྱི་གླེང་མོ་དང་བླ་མ་ཡི་དམ་དཀོན་མཆོག་ལ་གསོལ་བ་འདེབས་པ་དང་སྐྱབས་འགྲོ་གྱིས། ང་ལ་ཡང་དེ་ལྟར་གྱིས་ཤིག་གིས་དྲན་བསྐུལ། དབུགས་འགྲོ་ཁར་སྤྱི་གཙུག་གི་སྐྲ་དལ་བུས་ཡང་ཡང་འཐེན་ཅིག་བྱས་ལ། འཆི་བའི་དུས་སུ་སྔར་གྱི་དམིགས་པའི་སྟེང་ནས་འཕོ་བར་བྱའོ། ། དེ་ཡང་འཆི་ལྟས་མ་ཚང་ན་འཕོ་བའི་དུས་ལ་མ་བབ་པ་ཡིན་པས་འཕོས་ན་ཉེས་པ་ཅན་དུ་འགྱུར་ཏེ།
གདན་བཞི་ལས། དུས་ལ་བབ་ན་འཕོ་ཞེས་བྱ། ། དུས་མིན་ལྷ་ནི་གསོད་པར་བྱེད། ། ལྷ་ནི་བསད་པར་གྱུར་པ་ན། ། མི་ནི་ངེས་པར་དམྱལ་བར་འཚེད། ། ཅེས་སོ། ། བླ་མ་གཉན་ཁོང་རང་སྐུ་འདའ་ཀར། སྤྱི་བོར་ཟན་འབྲུ་ཚོས་པ་ཙམ་གྱི་དྲོད་བྱུང་བ་ཡིན་སྐད་དོ། ། གཉིས་པ་འཆི་བ་ཅིག་ཅར་བ་ལ་བཙན་ཐབས་སུ་འཕོ་བ་ནི། སྦྱོར་བ་སྐྱབས་འགྲོ་སེམས་བསྐྱེད།
དངོས་གཞི་བསྐྱེད་རིམ་དང་། སྤྱི་བོའི་བླ་མ་དང་། སྙིང་ཁའི་ཡི་དམ་རྩ་དབུ་མ་གསང་གནས་ཀྱི་ཆོས་འབྱུང་གི་སྟེང་གཞིའི་ཐིག་ལེ་རྣམས་སྐད་ཅིག་དྲན་རྫོགས་སུ་གསལ་གདབ་སྟེ། སྦྱོང་བའི་དམིགས་པ་རྣམས་བཞག་སྟེ། ལས་སྦྱོར་གྱི་མཐའ་ཐིག་ལེ་ལྷག་མ་མེད་པའི་དམིགས་པའི་སྟེང་ནས་འཕོའོ། ། གསུམ་པ་སྐྱོན་ཡོན་གཉིས་ཀྱི་སྒོ་ནས་མཇུག་བསྡུ་བ་ནི། འཆི་ལྟས་ཀྱི་གཏུགས་བཞིན་དུ་འདི་ལྟ་བུའི་རྣལ་འབྱོར་གྱི་སྟེང་ནས་ཚངས་བུག་ནས་མི་འཕོ་བར་འོག་གི་ལམ་ནས་འཕོ་ན་ངན་སོང་དུ་སྐྱེ་བར་འགྱུར་ཏེ། མཁའ་འགྲོ་མ་ཀུན་ཏུ་རྟོག་པའི་རྒྱུད་ལས། རྣམ་ཤེས་རླུང་ལ་བཞོན་ནས་ནི། ། འོག་གི་ལམ་ནས་འཕོས་གྱུར་ན། །
ཆོས་ལ་གོམས་པའི་གང་ཟག་ཀྱང་། ། ངན་སོང་དག་ཏུ་སྐྱེ་བར་འགྱུར། ། མགྲོན་པོ་ལམ་དུ་ཞུགས་པའི་མི། ། གྲོགས་ཀྱིས་བསྒྱུར་བ་ཇི་བཞིན་ནོ། ། ཞེས་སོ། ། དུས་སུ་འཕོ་བའི་ཡོན་ཏན་གྱི་རྒྱུད་དེ་ཉིད་ལས། རྣམ་ཤེས་རླུང་ལ་བཞོན་ནས་ནི། ། སྟེང་གི་ལམ་ནས་འཕོས་གྱུར་ན། ། སྡིག་ལ་གོམས་པའི་གང་ཟག་ཀྱང་། ། མཐོ་རིས་དག་ཏུ་སྐྱེས་བར་འགྱུར། །
མགྲོན་པོ་ལམ་དུ་ཞུགས་པའི་མི། ། གྲོགས་ཀྱིས་བསྒྱུར་བ་ཇི་བཞིན་ནོ། ། ཞེས་སོ། ། དེས་ན་འཕོ་བའི་ཉམས་ལེན་ལ་འབད་པ་གལ་ཆེ་ཞིང་། འདི་ལྟ་བུའི་རྣལ་འབྱོར་ལ་བརྟེན་ནས་སྟེང་གི་ལམ་ནས་རྣམ་ཤེས་མཁའ་སྤྱོད་དུ་འཕོ་བའི་རྣལ་འབྱོར་པ་དང་རྣལ་འབྱོར་མ་ཤིན་ཏུ་དཀོན་ཏེ། མཁའ་འགྲོ་ཀུན་སྤྱོད་ནས། འཆི་བ་ཞེས་བྱ་རྣམ་རྟོག་སྟེ། ། མཁའ་ལ་སྤྱོད་པའི་གནས་སུ་འཁྱེར། ། དེ་ལྟའི་རྣལ་འབྱོར་པ་དང་ནི། ། རྣལ་འབྱོར་མ་ནི་ས་སྟེང་དཀོན།
ཞེས་སོ། ། དྲུག་པ་བར་དོར་འཚང་རྒྱ་བར་འོད་གསལ་གྱི་རྣལ་འབྱོར་ལ་གསུམ་གྱི། སྦྱོར་བ་སྐྱབས་འགྲོ་སེམས་བསྐྱེད་ནི་སྔར་དང་འདྲ་ལ། གཉིས་པ་དངོས་གཞི་འོད་གསལ་གྱི་རྣལ་འབྱོར་ནི། ད་ལྟ་ཉིད་ནས་བར་དོ་སྦྱང་དགོས་པས་འདི་ལྟར་ཉམས་སུ་བླང་སྟེ། འདི་ལྟར་ཐོག་མར་རང་ཤི་ནས་བར་དོར་མིང་བཞིའི་ཕུང་པོར་གནས་པར་བསམས་ལ། དེའི་རྗེས་སུ་ཨ་ཙ་མ་ང་ཤི་བ་ཡིན་པར་འདུག་པས་བར་དོ་འོད་གསལ་མངོན་དུ་བྱ་དགོས་སྙམ་པའི་འདུན་པ་དྲག་པོ་དང་། བྱ་བ་གང་དང་གང་བྱེད་པ་ཐམས་ཅད་བར་དོའི་བྱ་བ་ཡིན་སྙམ་པའི་འདུན་པས་བསྐྱེད་རྫོགས་གཉིས་ཡང་གསལ་གདབ་ཅིང་། ཁྱད་པར་དུ་འཁྱེར་སོ་གསུམ་དང་ནམ་དུ་ཡང་མི་འབྲལ་བར་བྱའོ། ། དེ་ལྟར་གོམས་པས་བར་དོར་སྔར་བས་བདུན་འགྱུར་གྱིས་ཤེས་པ་གསལ་བ་དང་།
རྣམ་སྨིན་གྱི་ལུས་རྒྱ་མེད་པས་ཡེ་ཤེས་བསྒོམ་པ་ཤིན་ཏུ་སྟོབས་ཆེ་བ་དང་། སྔར་ནས་རྒྱུན་དུ་གོམས་པའི་སྟོབས་གསུམ་གྱིས་བར་དོར་རང་ཤི་བ་ལ་ཤི་བར་ངོ་ཤེས་ཏེ་བསྐྱེད་རྫོགས་གཉིས་ཀྱི་རྣལ་འབྱོར་དྲན་ནས་ཟུང་འཇུག་ཏུ་འབད་རྩོལ་མེད་པར་ཉམས་སུ་ལེན་པར་འགྱུར་རོ། ། གསུམ་པ་ཉམས་སུ་བླང་བའི་ཕན་ཡོན་གཉིས་ཀྱི་མཇུག་བསྡུ་བ་ནི། ད་ལྟར་གྱི་འཁྲུལ་སྣང་ལ་བདེན་པར་འཛིན་པ་འདི་བསྐྱེད་རྫོགས་ཀྱི་སྒྱུ་མ་ལྟར་རང་གྲོལ་དུ་སོང་བས་རྨི་ལམ་གྱི་བར་དོ་ཆོད་དེ་དེ་ཆོད་པས་སྐྱེ་ཤི་བར་དོ་ལས་གྲོལ་ནས་བསྐྱེད་རིམ་ལྷ་སྐུ་སྒྱུ་མ་ལྟ་བུ་དང་། རྫོགས་རིམ་འོད་གསལ་དབྱེར་མེད། དབང་པོ་ཡང་རབ་ཀྱིས་མངོན་དུ་གྱུར་ཏེ། ཟུང་འཇུག་རབ་ཏུ་མི་གནས་པ་དེས་སྲིད་པ་བར་མ་དོ་མེད་པར་མྱ་ངན་དང་སྡུག་བསྔལ་ཐམས་ཅད་ལས་འདས་ནས་འཚང་རྒྱ་བར་འགྱུར་རོ། ། དེའང་དུས་འཁོར་རྩ་རྒྱུད་དུ། འོད་གསལ་དེ་ལ་སེམས་འཛིན་ན། ། ཉོན་མོངས་དགྲ་ཡི་དཔུང་རྣམས་འཇོམས། །
ཞེས་དང་། འོད་གསལ་བ་ལ་རྒྱུན་པར་གནས། ། བར་དོའི་གྲོང་ཁྱེར་དེ་མི་མཐོང་། ། ཞེས་དང་། རིམ་ལྔ་ལས། འདས་པ་དང་ནི་མ་འོངས་དང་། ། ད་ལྟར་བྱུང་བའི་སྲིད་པ་ཀུན། ། འོད་གསལ་བས་ནི་རྣམ་སྦྱངས་པས། ། སྐད་ཅིག་དེ་ལ་མ་ལུས་མཐོང་། ། ཞེས་དང་།
རིམ་པ་གསུམ་པ་ལས། འགྲོ་ཀུན་རང་དབང་མེད་པ་ལས། ། རང་དབང་དུ་ནི་འགྱུར་བ་ཡིན། ། དེ་ཡི་རྒྱུ་ནི་འོད་གསལ་བ། ། འོད་གསལ་ཐམས་ཅད་སྟོང་པའོ། ། སེམས་གང་གིས་ནི་བྱིས་པ་རྣམས། ། འཁོར་བའི་འཆིང་བས་བཅིངས་གྱུར་པ། ། སེམས་དེ་ཉིད་ཀྱི་རྣལ་འབྱོར་པ། ། བདེ་གཤེགས་གནས་སུ་འགྲོ་བར་འགྱུར། ། ཞེས་སོ། །
དེར་མ་གྲོལ་ན་སྲིད་པ་བར་དོའི་ལུས་བླངས་ཏེ་བར་དོར་བསྐྱེད་རྫོགས་ཟུང་འཇུག་ཉམས་སུ་བླངས་ནས་སངས་རྒྱས་པར་ཐེ་ཚོམ་མེད་ཅིང་མངལ་སྒོ་ཡང་དེས་ཁེགས་པ་ཡིན་པར་གདའ། འདི་གང་ཟག་དབང་པོ་ཡང་རབ་ཀྱི་ཆོས་ཡིན་པས་དེ་ཕན་ཆོད་ཀྱི་བར་དོའི་ཆོས་གསུང་བ་ཡིན་སྐད། དེ་ལྟར་བསྒོམས་པའི་རྣལ་འབྱོར་པ་རྟགས་མི་འདོད་ཀྱང་། ཀུན་རྫོབ་ཏུ་རྟགས་ཀྱིས་རྣལ་འབྱོར་པ་མི་གཏོང་བ་ཡིན་ཏེ། རྫོགས་རིམ་བསྒོམས་ན་རིང་བསྲེལ། བསྐྱེད་རིམས་བསྒོམས་པ་ལ་ལྷ་སྐུ། སྔགས་བཟླས་པ་ལ་སྒྲ། འོད་ཟེར་སྤྲོ་བསྡུ་བསྒོམས་པ་ལ་འཇའ་འོད། བྱང་ཆུབ་ཀྱི་སེམས་བསྒོམས་པ་ལ་ཐུགས་འབྱོན་པར་བཤད་དོ། ། དེ་དག་ཐམས་ཅད་བླ་མ་གཉན་ལ་བྱུང་།
ཉམས་སུ་བླངས་ན་ཀུན་ལ་འབྱུང་གསུང་ངོ་། ། གདམས་ངག་འདི་བླ་མ་གཉན་ལ་ཡི་དམ་གྱི་ལྷས་གནང་ཞིང་ཐུགས་ཉམས་སུ་བཞེས་པ་སྙན་རྒྱུད་ཡི་གེ་མེད་པའི་ཁྲིད་བྱ་བ་དམར་ཡིག་ཏུ་བཞུགས་པ་ཡིན་པ་ལས། དུས་ཕྱིས་ཀུན་སྤངས་ཆོས་རྗེའི་གསུང་ལ་བརྟེན་ནས་བླ་མ་སོ་སོས་ཟིན་བྲིས་ཀྱི་ཡི་གེ་ཅི་རིགས་སུ་མཛད་ནའང་། མི་གསལ་ཞིང་ཐུན་ཚགས་སུ་སོང་ནས་གོ་དཀའ་བ་རྣམས་བདག་གཞན་དྲན་པ་གསོ་བའི་ཕྱིར་ཁྲིད་ཡིག་ངོ་སྤྲོད་དང་བཅས་པ་འདི་ཆོས་རྗེ་བྲག་ཁ་བས་མཛད་པའི་ཡི་གེ་ལ་གཞི་བྱས་ཏེ། གསུང་སྒྲོས་མི་མཐུན་པ་གཞན་དང་། མདོ་རྒྱུད་བསྟན་བཅོས་དུ་མ་དང་ཡང་སྦྱར་ནས་ཤིན་ཏུ་གསལ་བར་བགྱིས་སོ། ། དཔལ་ལྡན་རྗེ་བཙུན་རྡོ་རྗེ་རྣལ་འབྱོར་མའི། ། གསུང་གི་མི་རྟོག་རྟོགས་པའི་མདངས་གསལ་བ། ། བླ་མའི་མན་ངག་རྟ་བདུན་གྱིས་ཕྱེ་བའི། ། མཉམ་རྗེས་ཟུང་འཇུག་ཆུ་སྐྱེས་ཕྲེང་བ་འདི། །
ཟབ་མོའི་ལམ་ནས་བདེ་ཆེན་གནས་འགྲོ་ཞིང་། ། ལྷག་བསམ་དག་པའི་ནོར་གྱིས་ལེགས་པར་ཕྱུག ། བླ་མ་ལ་གུས་དེ་ཉིད་དོན་ལ་གཞོལ། ། སྒྲུབ་བརྩོན་དོན་གཉེར་བློ་གྲོས་མགུལ་རྒྱན་མཛོད། ། རྡོ་རྗེ་འཆང་དབང་ཐུགས་ཀྱི་ཡིད་བཞིན་ནོར། ། བླ་མེད་རྒྱུད་སྡེ་ཀུན་གྱི་སྙིང་པོའི་བཅུད། ། གཞི་དང་ལམ་འབྲས་ཕྱག་རྒྱ་ཆེན་པོའི་དོན། ། ཟབ་ཅིང་རྟོགས་དཀར་མཆོག་ཏུ་གསང་བ་འདི། ། དེ་ཉིད་མ་མཐོང་རྣམ་གཡེང་དབང་སོང་ཞེས། ། ལེ་ལོའི་ཡིད་ཀྱིས་སྒྲུབ་ལ་བརྩོན་པ་བྲལ། །
ཆགས་དང་སྡང་བྱས་མཚན་མར་འཛིན་པ་ཡི། ། བྱིས་པའི་བློ་ཅན་བདག་བློའི་ཡུལ་མིན་ཡང་། ། བླ་མའི་མན་ངག་མདོ་རྒྱུད་སྣ་ཚོགས་དང་། ། བསྟན་བཅོས་དྲི་མེད་གྲུབ་པའི་མན་ངག་མཆོག ། ཁྱད་པར་གསལ་སྒྲོན་བཞི་དང་སྙིང་པོའི་སྐོར། ། རྒྱལ་སྲས་འགྲེལ་ཆེན་ཇི་ལྟར་གསལ་བར་བཤད། ། འདི་ལ་མ་བཤད་ཉེས་བཤད་མ་འབྲེལ་དང་། ། ཧ་ཅང་བཤད་དང་སྦས་དོན་གསལ་བཤད་པའི། ། བདག་བློའི་ཉེས་གང་བླ་མ་བརྒྱུད་པར་བཅས། ། ལྷ་དང་མཁས་པའི་ཚོགས་ལ་བཟོད་པར་གསོལ། །
འདིར་འབད་དགེ་བས་མཁའ་མཉམ་འགྲོ་བའི་ཚོགས། ། མཐའ་ཡས་སྲིད་ཞིའི་རྒུད་པ་ལས་གྲོལ་ནས། ། དཔག་ཡས་ཟག་མེད་དགའ་བདེའི་རིན་ཆེན་གླིང་། ། རྒྱལ་བ་སྐུ་བཞིའི་རྒྱ་མཚོར་མྱུར་འཇུག་ཅིང་། ། རང་བཞིན་རྣམ་དག་རིགས་བཟང་མ་ལས་སྐྱེས། ། སྣང་སྟོང་བཞིན་མཛེས་འོད་གསལ་འཛུམ་བག་ཅན། ། བདེ་སྟོང་གོས་གྱོན་ཟུང་འཇུག་རིན་ཆེན་རྒྱན། ། འོད་འབར་དྲ་བས་མཛེས་པའི་གཞོན་ནུ་མ། ། དེ་དང་ལྷན་ཅིག་དེང་ནས་བྱང་ཆུབ་བར། ། འཁོར་བའི་སྡུག་བསྔལ་ཐམས་ཅད་རྒྱང་བསྲིངས་ཏེ།
ཞི་ལྷག་ཟུང་འཇུག་མཆོག་གི་དགའ་སྟོན་ལ། ། མཆོག་ཏུ་དགའ་བས་རྟག་ཏུ་རོལ་བར་ཤོག ། གཞན་ཡང་འཇིག་རྟེན་པ་ཀུན་འཚེ་བྲལ་བའི། ། ལྷ་མིའི་བདེ་སྐྱིད་དཔལ་ལ་ལོངས་སྤྱོད་ཅིང་། ། ཀུན་ཀྱང་དམ་པའི་ཆོས་ལ་སྤྱོད་པ་ཡིས། ། འཇིག་རྟེན་འདི་དག་བདེ་བས་གང་བར་ཤོག ། ཀྱེ་ཧོ་རྙེད་དཀའ་དལ་འབྱོར་རིན་ཆེན་འདི། ། ལེགས་པར་རྙེད་ནས་སྙིང་པོ་མི་ལེན་ཞིང་། ། ཟབ་མོའི་གདམས་པ་དོན་དུ་མི་གཉེར་བའི། ། སྐྱེ་བོ་འདི་དག་རང་གིས་རང་ཉིད་བསླུས། །
འཁོར་བའི་བརྩོན་རར་བདུད་ཀྱི་ཞགས་པས་བཅིངས། ། འཆི་བའི་ལམ་ཞུགས་སྐྱེ་བའི་རྒྱར་ཆུད་པའི། ། འགྲོ་བ་འདི་ཀུན་རང་ཉིད་བདེར་སེམས་པ། ། རང་ཉིད་རང་གིས་རྨོངས་པར་བྱས་པ་བཞིན། ། ངེས་པར་འཆི་ཞིང་ནམ་འཆི་ཆ་མེད་པར། ། ལེགས་པར་བརྟགས་ཀྱང་མི་འཆི་སྙམ་སེམས་ཏེ། ། ཕྱི་མའི་སྡུག་བསྔལ་རྒྱུ་ཡི་ལས་སོགས་པའི། ། སྐྱེ་བོ་འདི་ཀུན་མྱ་ངན་བྱ་བར་འོས། ། རང་གིས་མདོ་རྒྱུད་ཀུན་གྱི་དོན་རྟོགས་ཤིང་། ། མན་ངག་དང་ལྡན་གཞན་ལ་སྟོན་བྱེད་ཀྱང་། །
ད་དུང་འཁོར་བའི་ཉེས་པས་མི་སྐྱོ་བའི། ། མཁས་པ་དེ་དག་ཆུ་ཤིང་སྙིང་པོ་འདྲ། ། རྒྱལ་བའི་བྱང་ཆུབ་རྙེད་དཀའ་འཐོབ་པ་ལ། ། ལུས་དང་ལོངས་སྤྱོད་བཏང་ཞེས་སྨྲས་བཞིན་དུ། ། ཆོས་ཕྱིར་སྡུག་བསྔལ་སྤུ་ཙམ་མི་བཟོད་པའི། ། རྒྱལ་སྲས་དེ་དག་སྐྱེ་བོའི་བཞད་གད་གནས། ། བདག་ཉིད་ཉམས་རྟོགས་གདམས་ངག་མི་ལྡན་ཡང་། ། སྣ་ཚོགས་ནོར་དང་ཐབས་ཀྱི་བློ་བྲིད་དེ། ། ལོང་བ་བརྒྱུད་པ་ལྟ་བུའི་ལམ་བསྟན་ནས། ། སྐྱེ་བོའི་ཚོགས་རྣམས་བསླུ་བར་བྱེད་པ་མཚར། །
དེ་ཕྱིར་འདུ་འཛི་མཐའ་དག་རྒྱང་བསྲིངས་ཏེ། ། གཅིག་ཏུ་ཕན་བརྩོན་འགྲོ་བའི་མིག་གྱུར་ཞིང་། ། ཟབ་མོའི་ལམ་གྱིས་འགྲོ་བ་འདྲེན་མཛད་པའི། ། བཤེས་གཉེན་དེ་དག་ཉིན་མོའི་སྐར་མ་བཞིན། ། རང་དོན་རྒྱབ་ཕྱོགས་གཞན་དོན་སྒྲུབ་ལ་བརྩོན། ། སྲོག་གི་ཆེད་དུའང་གཞན་ལ་གནོད་མི་མངའ། ། རང་རང་སྐལ་བ་ཇི་བཞིན་ལམ་བསྟན་ནས། ། བྱང་ཆུབ་རྒྱ་ཆེར་རྒྱལ་སྲས་གང་དེ་རྨད། ། དང་པོ་ཐོས་བསམ་བྱ་བ་མཐར་བྱས་ཏེ། ། བར་དུ་གཡེལ་བ་མེད་པར་སྒྲུབ་ལ་བརྩོན། །
ཐ་མར་ཕྱག་རྒྱ་ཆེན་པོ་མངོན་གྱུར་པའི། ། གང་ཟག་དེ་འདྲ་ཡིད་བཞིན་ནོར་བུ་འདྲ། ། དེ་ཕྱིར་བདག་ལ་ཕན་འདོད་གྲོགས་པོ་དག ། ཁ་ཟས་དུག་ཅན་ལྟ་བུའི་མགོན་སྤངས་ནས། ། བཤེས་གཉེན་དམ་པ་དེ་དག་བསྟེན་བྱས་ཏེ། ། གདམས་པའི་བཅུད་འཐུང་རྟོགས་པའི་ལུས་བརྟས་མཛོད། ། བདག་ཀྱང་སྲོག་ཕྱིར་དམ་ཆོས་མི་གཏོང་ལ། ། སྣ་ཚོགས་མདོ་རྒྱུད་དོན་ཤེས་མན་ངག་ལྡན། ། གཞན་ལ་གནོད་སྤངས་གཅིག་ཏུ་ཕན་བརྩོན་ཡང་། ། སྔོན་གྱི་ལས་དང་སྨོན་ལམ་དབང་གིས་ན། །
སེར་བའི་སྐྱོན་དཀོན་ལོ་ཐོག་སྨོད་པ་བཞིན། ། རང་གི་ཉེས་པའང་གཞན་གྱི་སྐྱོན་བསྒྱུར་ནས། ། བདག་ལ་སྨོད་ཅིང་གནོད་པ་བྱེད་པ་ཡི། ། སྐྱེ་བོ་དེ་དག་མཆོག་ཏུ་སྐལ་བ་དམན། ། བདག་གི་རང་བཞིན་མཁའ་ལྟར་དྲི་མེད་སེམས། ། ད་དུང་མཁའ་ལ་རྒྱུ་བའི་སྒྲ་གཅན་བཞིན། མ་རུངས་སྐྱེ་བོ་ཀུན་གྱིས་མི་མཐོང་ཡང་། ། ཕྱི་མའི་དུས་ན་རིམ་གྱིས་གསལ་བར་འགྱུར། ། འདི་སྐད་བདག་གིས་སྨྲས་པ་བདེན་མི་བདེན། ། རྒྱལ་བ་རྒྱལ་སྲས་ཐུགས་རྗེས་རིང་གཟིགས་པ། །
སྒྲིབ་མེད་སྤྱན་ཅན་མཁྱེན་པ་དག་པའི་ཚོགས། ། ལྷ་དང་མངོན་ཤེས་ལྡན་རྣམས་གཟིགས་སུ་གསོལ། ། བདེན་པར་གྱུར་ན་བརྩེ་བས་རྗེས་གཟུང་སྟེ། ། ལམ་གྱི་བར་ཆད་མ་ལུས་བསལ་བ་དང་། ། བརྫུན་པར་འགྱུར་ན་འདི་དང་ཕྱི་མར་ཡང་། ། ཇི་ལྟར་འོས་པའི་ཆད་པས་བཅད་དུ་གསོལ། ། དེ་ལྟར་གསོལ་ལ་བཏང་སྙོམས་མི་མངའ་བར། ། ཡང་ཡང་ཐུགས་རྗེའི་སྤྱན་གྱི་ལེགས་གཟིགས་ཏེ། ། རང་གི་སྐལ་བ་ཇི་བཞིན་ཞལ་བསྟན་ནས། ། བཟློག་དཀའ་འཁོར་བའི་ཆུ་བོ་བཟློག་ཏུ་གསོལ། །
འདུ་འཛི་གྲོང་དང་སྐྱེ་བོ་དུ་མ་དང་། ། ལྷན་ཅིག་འགྲོགས་དང་དམན་སེམས་གཟུང་འཛིན་དང་། བདུད་ལས་རྣལ་འབྱོར་ཏིང་འཛིན་སྒྲུབ་པའི་གནས། ། མི་མཐུན་ཕྱོགས་ཀུན་རྟག་ཏུ་བཟློག་ཏུ་གསོལ། ། དེང་ནས་ཚེ་རབས་ཀུན་དུ་དབེན་གནས་ཤིང་། ། བཤེས་གཉེན་དམ་པའི་ལམ་མཆོག་དང་ཕྲད་དེ། ། མཐུན་པའི་རྐྱེན་རྣམས་ཕུན་སུམ་ཚོགས་པ་ཡིས། ། འོད་གསལ་མངོན་དུ་འགྱུར་བར་བྱིན་གྱིས་རློབས། ། དེ་ལྟར་ཕྱག་རྒྱ་ཆེན་པོ་གསལ་བར་བྱེད་པའི་མན་ངག་མཚན་རྣམ་པ་བཞི་དང་ལྡན་པའི་ཁྲིད་ཡིག་ངེས་དོན་གྱི་སྣང་བ་ཞེས་བྱ་བ་འདི་ཉིད། ངེས་པའི་དོན་ལ་གཅིག་ཏུ་གཞོལ་བའི་ཤཱཀྱའི་དགེ་སློང་རྡོ་རྗེ་འཛིན་པ་བསོད་ནམས་རྒྱལ་མཚན་དཔལ་བཟང་པོས།
རབ་མྱོས་ཀྱི་ལོ་ས་གའི་ཟླ་བའི་ཡར་གྱི་ངོའི་ཚེས་གཅིག་ལ་དབེན་གནས་དམ་པ་དཔལ་བྱང་ཆུབ་རྫོང་གི་དགོན་པར། བློ་གྲོས་རྣམ་པར་དག་པ་དང་ལྡན་པའི་དགེ་བའི་བཤེས་གཉེན་ཤེས་རབ་རྡོ་རྗེ་ཞེས་བྱ་བས་ཡི་གེ་པ་བགྱིས་ཏེ་ལེགས་པར་སྦྱར་བ་འདི་ཡོངས་སུ་རྫོགས་སོ། ། འདིས་འགྲོ་བ་རྣམས་འཁོར་བ་ལས་སྒྲོལ་བར་གྱུར་ཅིག། །། PAGE * MERGEFORMAT 2 བླ་མ་དམ་པ། ཐུགས་རྗེ་ཆེན་པོའི་དམར་ཁྲིད་ངོ་སྤྲོད་དང་བཅས་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
