གསུང་འབུམ། བསོད་ནམས་རྒྱལ་མཚན།
པོད ༦
ཆོས་སྐྱོང་གདོང་བཞི་པ་ལ་གཏོར་མ་འབུལ་ཞིང་ཕྲིན་ལས་གཞོལ་བ་དྲུང་ཆོས་རྗེ་པས་མཛད་པ།
༄༅། །ཆོས་སྐྱོང་གདོང་བཞི་པ་ལ་གཏོར་མ་འབུལ་ཞིང་ཕྲིན་ལས་གཞོལ་བ་དྲུང་ཆོས་རྗེ་པས་མཛད་པ་བཞུགས་སོ།། བླ་མ་དང་དཔལ་རྡོ་རྗེ་ནག་པོ་ཆེན་པོ་ལ་ཕྱག་འཚལ་ལོ། ། སྲིད་གསུམ་དབང་སྒྱུར་དཔལ་ལྡན་ནག་པོ་ཆེ། ། དུས་གསུམ་རྒྱལ་བའི་ཡེ་ཤེས་ལས་སྤྲུལ་ཞིང་། ། བྱང་ཤར་ཧ་ཧ་རྒོད་པའི་དུར་ཁྲོད་ཀྱི། ། ཞིང་སྐྱོང་དབང་ཕྱུག་ཆེན་པོའི་ཐུགས་ཀྱི་སྲས། ། སྐུ་མདོག་ཆེར་ནག་ཞལ་བཞི་མཆེ་བ་གཙིགས། ། བྱིས་པའི་ལུས་ཅན་ཤུགས་ཆེན་སྲོག་ལ་བརྔམ། ། དྲིལ་བུའི་སྒྲ་སྒྲོགས་དྲག་པོའི་ཕྲེང་བ་ཅན། ། རྣམ་གྲངས་མང་པོའི་མིང་ཅན་མགྱོགས་འགྲོ་ཞིང་། །
གཡས་ཀྱི་དང་པོས་འབར་བའི་གྲི་གུག་འཕྱར། ། གཡོན་གྱི་དང་པོས་ཐོད་ནང་ཁྲག་རྒྱུན་གསོལ། ། གཡས་འོག་རལ་གྲིས་དགྲ་བགེགས་ཕྱེ་མར་རློག ། གཡོན་འོག་ཕྲེང་བས་བདེ་ཆེན་ཡེ་ཤེས་འགུགས། ། རེས་འགའ་བདུད་རྩིས་གང་བའི་བུམ་པ་དང་། ། རྡོ་རྗེ་དང་བཅས་མདུང་ཐུང་ཆེར་རྣོ་བས། ། སྒྲུབ་པ་པོ་ལ་དངོས་གྲུབ་མཆོག་སྩོལ་ཞིང་། ། ཉམས་པའི་དགྲ་བོའི་སྲོག་རྩ་མྱུར་དུ་གཅོད། ། རྒྱན་དྲུག་གིས་རྒྱན་མི་མགོའི་དོ་ཤལ་མཛེས། ། སྟག་གི་ལྤགས་པའི་ན་བཟའི་སྨད་གཡོགས་ཅན། །
བརྐྱང་བསྐུམ་གར་གྱིས་སྣ་ཚོགས་པད་ཉིའི་སྟེང་། ། དུས་མཐའི་མེ་ལྟར་འབར་བའི་ཀློང་དཀྱིལ་བཞུགས། ། ཁྱོད་ནི་རྣམ་འཕྲུལ་སྣ་ཚོགས་དཔག་ཡས་པ། ། རི་བོ་གྲུ་འཛིན་གངས་ཅན་བསིལ་བའི་ཚལ། ། དྲག་ཏུ་རྒོད་པའི་དུར་ཁྲོད་འཇིགས་པའི་ནང་། ། ཧ་ཧ་ཧཱུྃ་ཧཱུྃ་གད་མོ་ཆེར་བཞད་ཅིང་། ། ས་འོག་ཀྵིཾ་ཀྵིཾ་འབྲུག་སྒྲ་ལྟར་སྒྲོགས་པས། ། ཕྱོགས་བཅུ་སྐྱོང་མཛད་དུས་མཚན་ནག་མོ་ཆེ། ། ཕྲིན་ལས་རྣམ་བཞིས་ཉིད་ཐུགས་དགྱེས་མཛད་པའི། ། ཡུམ་ཆེན་འཇིགས་གཟུགས་མཁའ་འགྲོའི་ཚོགས་དང་བཅས། །
ཞིང་སྐྱོང་སྡེ་བརྒྱད་དྲེགས་པའི་འཁོར་གྱིས་སྐོར། ། དམ་ཅན་སྤྲུལ་པ་ཡང་སྤྲུལ་སྲུང་མའི་ཚོགས། ། ཚུར་གཤེགས་སྔོན་གྱི་དམ་ཚིག་རྗེས་དགོངས་ལ། ། འདིར་བྱོན་དགྱེས་པས་དམ་རྫས་འདི་བཞེས་མཛོད། ། དགྲ་བགེགས་ཤ་ཁྲག་བདུད་རྩི་ལྕགས་ཀྱུ་ལྔ། ། ཛམྦུ་ཏི་བ་མི་རུས་སྣ་ཚོགས་དང་། ། མེ་ཏོག་རྙིང་པ་བཅའ་བ་སྣ་ཚོགས་དང་། ། སྨན་དང་རཀྟ་ཕུད་ཀྱི་མཆོད་པར་བཅས། ། ཞིམ་པོའི་བཟའ་བཏུང་ཚིལ་ཆེན་སྤོས་ཀྱི་དྲི། ། ཁྲག་གིས་ཨརྒྷཾ་མེ་ཏོག་ནག་པོ་དང་། །
ཞུན་ཆེན་སྒྲོན་མ་ཞག་གི་དྲི་མཆོག་དང་། ། ཞལ་ཟས་བཤོས་ནག་རུས་པའི་རྒྱན་སྤྲས་པའི། ། གཏོར་མ་རི་དང་རྒྱ་མཚོར་མཉམ་པའི་ཚོགས། ། སྣ་ཚོགས་དར་གྱི་ལྷབ་ལྷུབ་གྱིས་མཛེས་པ། ། ཏིང་འཛིན་སྔགས་དང་ཕྱག་རྒྱས་བྱིན་བརླབས་པས། ། བཞེད་དགུའི་ལོངས་སྤྱོད་ཕུན་ཚོགས་འབྱུང་བ་འདི། ། བདག་ལ་བརྩེར་དགོངས་ཉིད་ཀྱིས་རབ་བཞེས་ལ། ། གསོལ་ཅིག་སྣོམས་ཤིག་རོལ་ཅིག་ཚིམ་པར་མཛོད། ། ཇི་ལྟར་ཕུལ་བ་བཞིན་དུ་བཞེས་ནས་ཀྱང་། ། སྔོན་གྱི་དམ་བཅས་གཡེལ་བར་མ་མཛད་པར། །
རྡོ་རྗེ་འཆང་གི་སྤྱན་སྔར་ཁས་བླངས་བཞིན། ། བསྟན་པ་བསྲུང་བའི་ལས་འདི་མྱུར་དུ་བསྒྲུབས། ། རྣལ་འབྱོར་བདག་ཅག་འཁོར་དང་བཅས་པ་ལ། ། གདུག་ཅིང་སྡང་སེམས་ལྡན་པའི་དགྲ་བགེགས་དང་། ། ལམ་ལ་བར་དུ་གཅོད་པའི་བདུད་རིགས་རྣམས། ། མཐུ་སྟོབས་དབང་ཕྱུག་རྫུ་འཕྲུལ་ཉམས་པ་དང་། ། གསད་བསྐྲད་དབྱེ་རྨོངས་ངག་སེམས་བཅིངས་པ་དང་། ། ལུས་བསྲེགས་ཚོས་ལ་ཞལ་དུ་གསོལ་བར་མཛོད། ། གང་ཡང་བདག་སོགས་བསྟན་འཛིན་དེ་དག་ལ། ། ཉིད་ཀྱིས་རྗེས་དགོངས་བཅོལ་བའི་ལས་མཛད་དེ། །
ཕྲིན་ལས་རྣམ་བཞིའི་དངོས་གྲུབ་ཀུན་སྩལ་ནས། ། བསམ་པའི་དོན་རྣམས་ཆོས་བཞིན་གྲུབ་པར་མཛོད། ། དཔལ་གདོང་བཞི་པ་ལ་གཏོར་མ་བསྟབ་པ་བཙུན་པ་བསོད་ནམས་རྒྱལ་མཚན་དཔལ་བཟང་པོས་སྦྱར་བ་མཆོག་ཏུ་གྲུབ་པར་གྱུར་ཅིག སློབ་དཔོན་མ་ཀུན་དགའ་འབུམ་བདག་ཆེན་མས་བསྐུལ་བའི་དོན་དུ་ས་སྐྱར་མཛད་གསུང་།། །། མངྒ་ལཾ་བྷ་ཝནྟུ།། །། གཅིག་ཞུས།། །། PAGE * MERGEFORMAT 2 བླ་མ་དམ་པ། གདོང་བཞི་པ་ལ་གཏོར་འབུལ་དང་ཕྲིན་བཅོལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
