གསུང་འབུམ། བསོད་ནམས་རྒྱལ་མཚན།
པོད ༡༡
དཔལ་ནག་པོ་ཆེན་པོ་ཕྱག་བཞི་པའི་སྒྲུབ་ཐབས་ཕྲིན་ལས་ཀྱི་གཏེར་མཛོད།
༄༅། །དཔལ་ནག་པོ་ཆེན་པོ་ཕྱག་བཞི་པའི་སྒྲུབ་ཐབས་ཕྲིན་ལས་ཀྱི་གཏེར་མཛོད་བཞུགས།། ན་མཿ ཤྲཱི་མཧཱ་ཀཱ་ལ་ཙ་ཏུར་བཱ་ཧ་ཝེ། དཔལ་ནག་པོ་ཆེན་པོ་ཕྱག་བཞི་པའི་སྒྲུབ་ཐབས་ཕྲིན་ལས་ཀྱི་གཏེར་མཛོད་ཅེས་བྱ། བླ་མ་དམ་པའི་ཞབས་ལ་ཕྱག་འཚལ། རྡོ་རྗེ་འཛིན་པའི་གཉིས་མེད་ཡེ་ཤེས་ལས། ། བསྟན་པ་བསྲུང་ཕྱིར་ཕྱི་ནང་གསང་བ་ཡི། ། མགོན་པོར་སྒྱུ་མའི་ཚུལ་གྱིས་རྣམ་སྤྲུལ་པ། ། ནག་པོ་ཁྱོད་ཀྱིས་རྟག་ཏུ་བསྐྱང་བར་མཛོད། ། དབང་ཐོབ་ཅིང་དམ་ཚིག་དང་ལྡན་པའི་གང་ཟག་གིས་དཔལ་མགོན་པོ་འདིའི་སྒོ་ནས་ཕྲིན་ལས་བཞི་སྒྲུབ་པར་འདོད་པས།
བསྙེན་སྒྲུབ་བཞིའི་ཕྱི་ནང་གསང་གསུམ་གྱི་རིམ་པས་ཉམས་སུ་བླང་བར་བྱ་བ་ཡིན་པ་ལས། འདིར་ནི་བསྙེན་པའི་ཚུལ་གྱིས་དངོས་གྲུབ་བླང་བར་བྱ་བ་ཡིན་ཏེ། ཡིད་དང་མཐུན་པའི་གནས་སུ་མགོན་པོའི་སྐུ་དགྲམ། མཆོད་པ་ལྔ་བཤམ། གཏོར་མ་དཔལ་བཤོས་ཅན་འབྲུ་དང་ཤ་སྣ་ཚོགས་ཀྱིས་བརྒྱན་པ་ཅི་འབྱོར་པ་བཤམས་ལ། སྟན་བདེ་བ་ལ་འདུག་ནས་ཡི་དམ་ལྷའི་བསྒོམ་བཟླས་ཚར་བར་བྱས་པའི་རྗེས་ལ། རང་གི་སྙིང་ཀར་པཾ། ཨ་ལས་པད་ཉིའི་དབུས་སུ་ཧཱུྃ་ལས་རྡོ་རྗེ་རྩེ་ལྔ་པ་ལྟེ་བར་ཉི་མ་ལ་ཧཱུྃ་ཡིག་སྔོན་པོ་ཅན་བསམས་ལ། དེ་ལས་འོད་འཕྲོས་པས་འོག་ནས་འཆད་པར་འགྱུར་བའི་མགོན་པོ་འཁོར་བཅས་སྤྱན་དྲངས། ཧཱུྃ་ཡིག་ལས་འཕྲོས་པའི་ལྷ་མོ་རྣམས་ཀྱིས་མཆོད་པར་བསྒོམས་ལ།
འོག་ནས་འབྱུང་བའི་སྔགས་དང་། ཕྱག་རྒྱས་མཆོད་ནས་བདག་དང་སེམས་ཅན་ཐམས་ཅད་ཀྱི་བར་ཆོད་ཐམས་ཅད་ཉེ་བར་ཞི་ནས་ཕྲིན་ལས་རྣམ་པ་བཞིའི་སིདྡྷི་མ་ལུས་པ་སྩལ་དུ་གསོལ། ཞེས་གསོལ་བ་བཏབ། ཨོཾ་ཨཱཿཧཱུྃ་མུཿས་ཚོགས་ཀྱི་ཞིང་དུ་གཤེགས་སུ་གསོལ། དེ་ནས་ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པས་སྟོང་པར་བསམ། སྟོང་པའི་ངང་ལས་པཾ་ལས་པདྨ། ཨ་ལས་ཟླ་བའི་སྟེང་དུ་ཧཱུྃ་ཡིག་དཀར་པོ་ལས་བྱུང་བའི་གྲི་གུག་གམ་རལ་གྲི་ལྟེ་བར་ཟླ་བ་ལ་ཧཱུྃ་ཡིག་གིས་མཚན་པར་བསམ། དེ་ཐམས་ཅད་ཡོངས་སུ་འགྱུར་པ་ལས་སྣ་ཚོགས་པདྨ་དང་ཉི་མ་ལ་གནས་པའི་བཀའ་སྡོད་དམ་ཚིག་གི་མགོན་པོ་ནག་པོ་ཆེན་པོ་ཞལ་གཅིག་ཕྱག་བཞི་སྤྱན་གསུམ་པ། ལྗགས་འགྲིལ་བ།
ཞལ་མཆེ་བ་གཙིགས་པ། མིའུ་ཐུང་ཁྲོས་པའི་གཟུགས་ཅན། སྐུ་མདོག་ཆར་སྤྲིན་ལྟར་གནག་པ། སྐྲ་དམར་སེར་གྱེན་དུ་བརྫེས་པ། ཀླུ་ཆེན་པོ་བརྒྱད་ཀྱིས་བརྒྱན་པའོ། ། སྟག་གི་ལྤགས་པའི་ཤམ་ཐབས་ཅན་དྲག་པོའི་འོད་འབར་བ། ཕྱག་བཞིའི་དང་པོ་གཉིས་ཀྱིས་གྲི་གུག་དང་ཐོད་པ། འོག་མས་གཡས་རལ་གྲི་གཡོན་ཁ་ཊྭཱཾ་ག་འཛིན་པ། རོལ་བའི་སྟབས་ཀྱིས་བཞུགས་པའོ། ། སྒྲུབ་ཐབས་ལྟར་ན།
གཡས་གཉིས་ན་རལ་གྲི་དང་མཆོག་སྦྱིན། གཡོན་གཉིས་ན་རྩེ་གསུམ་དང་ཐོད་པ། སེམས་དཔའི་སྐྱིལ་ཀྲུང་ཅན་ཏེ་གང་མོས་སུ་བསམ་མོ། ། མན་ངག་ལྟར་བྱ་རོག་གདོང་ཅན་ཡང་བསྐྱེད་པར་འདོད་ན། གཡས་སུ་སྐུའི་སྤྲུལ་པ་གསོད་བྱེད་བྱ་རོག་གདོང་ཅན། གཡོན་དུ་གསུང་གི་སྤྲུལ་པ། སྲོག་བདག་བྱ་རོག་གདོང་ཅན། མདུན་དུ་ཐུགས་ཀྱི་སྤྲུལ་པ་སྒྲོལ་བྱེད་བྱ་རོག་གདོང་ཅན་ཏེ་ཐམས་ཅད་མདོག་ནག་པོ་འཇིགས་པའི་གཟུགས་ཅན་སྐུ་ཐུང་ཞིང་རགས་ལ་སྦོམ་པ། གསུས་ཁྱིམ་ཆེ་བ། ཁྲོ་ཞིང་གཏུམ་པ།
བྱ་རོག་ཁྲོས་པའི་གདོང་ཅན། ཞལ་གདངས་ཤིང་ཁྲག་འཛག་པ། སྤྱན་གསུམ་བསྒྲད་པ། དབུ་སྐྲ་དང་སྨ་ར་སེར་པོ་འགྲེང་བ། སྟག་གི་ཤམ་ཐབས་ཅན། སྦྲུལ་དང་མིག་མགོ་རློན་པའི་དོ་ཤལ་ཅན། རྡོ་རྗེའི་གཤོག་པ་བསྡེབས་པ། དབུ་ལ་ཁྱུང་ནག་གི་སྤྲུལ་པ་ཅན། ཉི་མ་འབུམ་གྱི་གཟི་འོད་འཕྲོ་བ། ཞབས་གཉིས་བརྐྱང་སྐུམ་གྱིས་བསྐྱོད་པ།
གཙོ་འཁོར་ཐམས་ཅད་མེ་འོད་འབར་བའི་དབུས་ན་བཞུགས་པར་བསམ། དེ་ནས་གཙོ་བོའི་ཐུགས་ཀར་ཉི་མ་ལ་གནས་པའི་ཧཱུྃ་མཐིང་ནག་ལས་འོད་འཕྲོས་པས། དེ་འདྲ་བའི་ཡེ་ཤེས་པ་གཙོ་འཁོར་བཞི་འོག་མིན་ནམ། ནཱ་ལནྡྲ། བསིལ་བའི་ཚལ། རྡོ་རྗེ་གདན་རྣམས་ནས་སྤྱན་དྲངས་པར་བསམ་ཞིང་། སྐུ་གསུང་ཐུགས་ཀྱི་བདག་ཉིད་ཅན། ། རྡོ་རྗེ་ནག་པོ་འཁོར་བཅས་རྣམས། ། རང་བཞིན་གནས་ནས་སྐུ་བཞེངས་ལ། ། བསྟན་པ་བསྲུང་ཕྱིར་འདིར་གཤེགས་ཤིག །
ཨོཾ་བཛྲ་མཧཱ་ཀཱ་ལ་ཙ་ཏུར་ཧསྟ་ས་པ་རི་ཝ་ར་ས་མ་ཡ་ཛཿ ཞེས་པས་སྤྱན་དྲངས་ལ། འོག་གི་སྔགས་ཀྱི་མཆོད། ཛཿཧཱུྃ་བཾ་ཧོཿས་དགུག་གཞུག་བཅིང་། དབང་དུ་བྱས་པས། དམ་ཚིག་པ་དང་། ཡེ་ཤེས་པ་རོ་གཅིག་ཏུ་གྱུར་པར་བསམ། སླར་ཡང་ཧཱུྃ་ལས་འོད་འཕྲོས། རིགས་ལྔ་འཁོར་བཅས་སྤྱན་དྲངས་མཆོད་པས་མཆོད། ཨོཾ་ཨ་བྷི་ཥིཉྩ་ཏུ་མཱཾ།
སརྦ་ཏ་ཐཱ་ག་ཏ། ཞེས་གསོལ་བ་བཏབ་པས། རིགས་ལྔ་ཡུམ་བཞིས། བདུད་རྩིས་དབང་བསྐུར། སྐུ་གང་། ཆུ་ལྷག་མ་ཡར་ལུད་པ་ལས། གཙོ་བོ་ལ་རྡོ་རྗེ་སེམས་དཔའ། གཞན་རྣམས་ལ་ཡེ་ཤེས་མགོན་པོས་དབུར་བརྒྱན་པར་བསམ། དེ་ནས་མགོན་པོའི་ཐུགས་ཀའི་ཧཱུྃ་ལས་མཆོད་པའི་ལྷ་མོ་དཔག་ཏུ་མེད་པ་བྱུང་ནས། མགོན་པོ་འཁོར་བཅས་མཆོད་པར་བསམས་ཏེ།
སོ་སོའི་ཕྱག་རྒྱ་དང་། ཨོཾ་བཛྲ་མཧཱ་ཀཱ་ལ་ཨརྒྷཾ་པྲ་ཏཱིཙྪ་སྭཱཧཱ། པ་ཏྱཾ་པྲ་ཏཱིཙྪ་སྭཱཧཱ། བཛྲ་པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་ཏྱ། ཤཔྡ་ཨཱཿཧཱུྃ། ཞེས་པས་མཆོད་ལ།
བསྟོད་པ་ནི། ཐབས་ཤེས་ཟུང་འཇུག་གཉིས་མེད་ཡེ་ཤེས་སྐུ། ། གདུག་པ་འདུལ་ཕྱིར་འཇིགས་པའི་སྐུར་བསྟན་ནས། ། དུས་གསུམ་རྒྱལ་བའི་ཕྲིན་ལས་སྒྲུབ་མཛད་པ། ། ནག་པོ་ཆེན་པོ་ཁྱོད་ལ་བསྟོད་པར་བགྱི། ། ཁྱོད་ཀྱི་རྣམ་འཕྲུལ་དུ་མས་ཕྱོགས་ཀུན་ཏུ། ། སྣ་ཚོགས་གཟུགས་ཀྱིས་སྒྲུབ་པོ་རྗེས་འཛིན་ཡང་། ། ངེས་པ་བཞིན་དུ་བསིལ་ཚལ་ནཱ་ལནྡྲར། ། རྣམ་པར་གནས་པ་ཁྱོད་ལ་བདག་བསྟོད་དོ། ། ཐུབ་པའི་སྤྱན་སྔར་བསྟན་དང་བསྟན་འཛིན་རྣམས། །
བསྲུང་བར་དམ་བཅས་འདས་དང་མ་འདས་པའི། ། ཞིང་སྐྱོང་དབང་ཕྱུག་ལྷ་ཡི་ལྷར་གྱུར་པ། ། འཇིག་རྟེན་འཇིག་རྟེན་འདས་པའི་གཙོ་ལ་འདུད། ། ལྷ་ཀླུ་གནོད་སྦྱིན་སྲིན་པོ་འབྱུང་པོ་དང་། ། ཤ་ཟ་གྲུལ་བུམ་འཇིག་རྟེན་སྐྱོང་བ་ཡི། ། ཚོགས་ཀྱིས་ཡོངས་བསྐོར་དུར་ཁྲོད་ཆེན་པོའི་དབུས། ། རྣམ་པར་རོལ་པ་ཁྱོད་ལ་བདག་བསྟོད་དོ། ། སྣ་ཚོགས་པདྨ་ཉི་མའི་དབུས་གནས་ཤིང་། ། ཞལ་གཅིག་ཕྱག་བཞི་རབ་ཏུ་བརྗིད་པའི་སྐུ། ། ཁྲོ་གཉེར་མཆེ་གཙིགས་སྐྲ་སེར་གྱེན་དུ་འབར། །
སྤྱན་རྩ་དམར་ཁྲོས་ལྗགས་འདྲིལ་ཁྱོད་ལ་བསྟོད། ། ཕྱག་བཞི་གཡས་ཀྱི་དང་པོ་གྲི་གུག་གིས། ། གཡོན་གྱི་དང་པོའི་ཐོད་ནང་ཤ་གཅོད་ཅིང་། ། འོག་མ་རལ་གྲི་ཁ་ཊྭཱཾ་ག་འཛིན་པ། ། གདུག་པའི་ཤ་གཅོད་དངོས་གྲུབ་སྩོལ་མཛད་བསྟོད། ། རེས་འགའ་དང་པོ་རལ་གྲི་རྩེ་གསུམ་དང་། ། འོག་མས་སྒྲུབ་ལ་མཆོག་སྩོལ་མཆོག་སྦྱིན་དང་། ། བདེ་ཆེན་ཐོད་ཁྲག་བསྣམས་པས་ཕྱག་གཉིས་མཛེས། ། སེམས་དཔའི་སྟོབས་ཀྱིས་བཞུགས་པ་ཁྱོད་ལ་བསྟོད། ། གསུས་ཁྱིམ་རབ་ཆེ་མིག་སྨན་མདོག་ལྟར་གནག །
སྦྲུལ་དང་མགོ་ཕྲེང་རློན་པའི་དོ་ཤལ་ཅན། ། དྲག་པོའི་སྒྲ་སྒྲོགས་སྟག་གི་ཤམ་ཐབས་ཅན། ། རོལ་པའི་སྟོབས་ཀྱིས་སྒེག་པ་ཁྱོད་ལ་བསྟོད། ། དཔའ་བོ་ཁྱོད་ཀྱི་བཀའ་གཉན་འཁོར་གྱི་གཙོ། ། འཇིགས་གཟུགས་རྔམ་ཞལ་བྱ་རོག་ཁྲོས་པའི་གདོང་། ། གློག་ལྟར་འཁྱུག་པའི་ཁྲོ་གཉེར་རྣམ་པར་གཙིགས། ། ཞལ་གདངས་ཧ་ཧའི་གད་རྒྱངས་སྒྲོག་ལ་འདུད། ། ཕྱག་གཡས་གྲི་གུག་འབར་བས་དགྲ་སྲོག་གཅོད། ། གཡོན་པས་ཐོད་ནང་དམ་ཉམས་ཁྲག་རྒྱུན་གསོལ། ། དབུ་སྐྲ་ཨག་ཚོམས་སེར་པོ་གྱེན་དུ་འབར། །
སྡེར་མོ་རབ་རྣོ་མགོ་ཕྲེང་ཅན་ལ་བསྟོད། ། སྦྲུལ་རྒྱན་སྟག་གི་ལྤགས་པའི་ན་བཟར་བཅས། ། ཞབས་གཉིས་བརྐྱང་བསྐུམ་གར་གྱིས་ས་གསུམ་ཀུན། ། སྐད་ཅིག་ཙམ་གྱིས་ཐམས་ཅད་ཁྱབ་པར་རྒྱུག ། ཉིན་བྱེད་འབུམ་གྱི་གཟི་འོད་ཅན་ལ་འདུད། ། ཅེས་བསྟོད་ལ། གཏོར་མ་ཨ་མྲྀ་ཏས་བསང་། སྭ་བྷཱ་ཝས་སྦྱངས། སྟོང་པའི་ངང་ལས་མི་མགོའི་སྒྱེད་པུ་གསུམ་ལ་གནས་པའི་ཐོད་པའི་ནང་དུ་དགྲ་བགེགས་ཀྱི་ཤ་ཁྲག་རི་རབ་དང་རྒྱ་མཚོའི་གཏོས་དང་མཉམ་པར་གང་བའི་སྟེང་དུ་ཨོཾ་ཨཱཿཧཱུྃ་གསུམ་གྱི་ཡི་གེ་གནས་པ་ལས་འོད་འཕྲོས་སངས་རྒྱས་དང་བྱང་ཆུབ་སེམས་དཔའི་ཐུགས་ཀ་ནས་ཡེ་ཤེས་ཀྱི་བདུད་རྩི་བཀུག ། ཡི་གེ་གསུམ་ལ་ཐིམ་པས།
འོད་དུ་ཞུ་ནས་འོག་གི་ཤ་ཁྲག་དང་འདྲེས་པས། ཁ་དོག་དཀར་བ། རེག་བྱ་བསིལ་བ། རོ་མངར་བ། ནུས་མཐུ་ཕུན་སུམ་ཚོགས་པའི་ཡེ་ཤེས་ཀྱི་བདུད་རྩིར་གྱུར་ཏེ་མགོན་པོ་འཁོར་བཅས་ཀྱི་ལྗགས་རྡོ་རྗེའི་སྦུ་གུ་ཅན་གྱིས་གསོལ་བས་མཉེས་པར་བསམ་ཞིང་། ན་མཿས་མནྟ་ཀཱ་ཡ་ཝ་ཀ་ཙིཏྟ་བཛྲ་ཎཱཾ། ན་མོ་བཛྲ་ཀྲོ་དྷ་ཡ། མཧཱ་དཾཥྚོ་ཏ་ཀ་ཊ་བྷཻ་ར་བཱ་ཡ། ཨ་སི་མུ། ས་ལ་པ་ར་ཤུ་ན་བུ་ཧ་ཏ་ཡ།
ཨོཾ་ཨ་མྲྀ་ཏ་ཀུཎྜ་ལི་ཁ་ཁ་ཁཱ་ཧི་ཁཱ་ཧི། བྷན་དྷ་བྷན་དྷ། ཧ་ན་ཧ་ན། ད་ཧ་ད་ཧ། གརྫ་གརྫ། བི་སྥོ་ཊ་ཡ་བི་སྥོ་ཊ་ཡ། མཧཱ་ག་ཎ་པ་ཏི་ཛཱི་པ་ཏཱ་ན་ཏ་ཀ་ར་ཡ་ཧཱུྃ། ན་མཿས་མནྟ་ཀཱ་ཡ་ཝཱ་ཀ་ཙིཏྟ་བཛྲཱི་ཎཱཾ། ཨོཾ་ཨཱཿཧཱུྃ། ཨོཾ་མཾ་མཾ་ཧཾ་ཧཾ་ཀཾ་ཀཾ་ར་ར་མཧཱ་མཧཱ་ཀཱ་ཡ་པིངྒོར་དྷ་ཀེ་ཤ་བྷན་དྷེ་ཨི་མཾ་བ་ལིཾ་གྲིཧྞ་པ་ཡ།
གྲིཧྞ་པ་ཡ། ཨི་དཾ་ཀརྨ་ཀུ་རུ་ཨོཾ་ཨཱཿཧཱུྃ་ཧཱུྃ་སརྦ་བིགྷྣཾ་བི་ནཱ་ཡ་ཀཱན། ཨོཾ་ཨ་ཀཱ་རོ་མུ་ཁཾ། ཞེས་སྒྲུབ་ཐབས་ལས་འབྱུང་བའི་གཏོར་མའི་སྔགས་ཀྱིས་ཕུལ་ལ། སྔར་བཞིན་མཆོད་པ་ལྔས་མཆོད། དཔལ་ལྡན་རྡོ་རྗེ་ནག་པོ་སྲུང་མའི་གཙོ། ། ལས་མཁན་བྱ་རོག་གདོང་དང་ཙན་ཏི་ཀ ། སེང་གེའི་གདོང་ཅན་ཕོ་ཉ་མངག་གཞུག་པ། ། ཚོགས་དང་བཅས་ཏེ་འདིར་སྤྱོན་དམ་རྫས་བཞེས། ། ཕྱོགས་སྐྱོང་ལྷ་ཀླུ་གཟའ་ཆེན་རྒྱུ་སྐར་བཅས། །
རྒྱལ་ཆེན་གནོད་སྦྱིན་འཕྲོག་མ་ཤ་ཟ་དང་། ། མ་མོ་ལྷ་མིན་དྲི་ཟ་མཁའ་ལྡིང་བཅས། ། འདིར་སྤྱོན་མཐུན་པའི་དམ་རྫས་འདི་བཞེས་ཤིག ། མི་འམ་ཅི་དང་ལྟོ་འཕྱེ་གྲུལ་བུམ་དང་། ། སྲུལ་པོ་ལུས་སྲུལ་གྲིབ་གནོན་སྐེམ་བྱེད་དང་། ། འབྱུང་པོ་འཁོར་བཅས་མ་ལུས་འདིར་གཤེགས་ལ། ། ཐུགས་དམ་བཞིན་དུ་མཆོད་གཏོར་འདི་གཞེས་ཤིག ། དགྲ་བགེགས་ཁྲག་གི་ཨརྒྷཾ་རྒྱ་མཚོར་བསྐྱིལ། ། དྲི་ལྡན་མེ་ཏོག་གསར་རྙིང་སྣ་ཚོགས་དང་། ། ཤ་ཆེན་ལ་སོགས་བདུག་པའི་སྤྲིན་ཕུང་གཏིབས། །
སྣ་ཚོགས་ཚིལ་དང་ཚིལ་ཆེན་སྒྲོན་མར་བཅས། ། ཁྲག་ཞག་ཐལ་ཆེན་བྱུག་པ་མཎྜལ་དང་། ། རོ་བརྒྱ་ལྡན་པའི་ཞལ་ཟས་རི་རབ་ཙམ། ། ཡིད་འོང་ཟབ་བརྗིད་ལྡན་པའི་རོལ་མོ་སོགས། ། སྣ་ཚོགས་མཆོད་པ་དམ་པ་འདི་བཞེས་ཤིག ། མ་ཤ་འབྲས་དང་འབྲུ་ནག་སོ་བ་དང་། ། ཁུར་བ་ལ་དུ་ལ་ཕུག་འཛམ་བུ་ཏི། ། བདུད་རྩི་སྨན་དང་མྱོས་བྱེད་བཏུང་བར་བཅས། ། ལྕགས་ཀྱུ་ལྔ་དང་བདུད་རྩི་ལྔ་ཡི་ཚོགས། ། ཏིང་འཛིན་སྔགས་དང་ཕྱག་རྒྱས་བདུད་རྩི་དང་། །
ཡེ་ཤེས་རྣམ་པ་ལྔ་རུ་བྱིན་རླབས་ཤིང་། ། སྣ་ཚོགས་རྒྱན་དང་ལྷབ་ལྷུབ་ཀྱིས་མཛེས་པའི། ། བཞེད་དགུ་འབྱུང་བའི་གཏོར་མ་འདི་བཞེས་ལ། ། སྔོན་ཚེ་བདེ་བར་གཤེགས་པའི་སྤྱན་སྔ་རུ། ། ཁས་བླང་ཇི་བཞིན་དམ་ལས་མ་འདའ་བར། ། གཏུམ་མོའི་བཀའ་ཉན་འཁོར་བཅས་ཐམས་ཅད་ཀྱིས། ། ཕྱོགས་བཅུར་བསྟན་པ་བསྲུང་ཞིང་རྗེས་སུ་སྐྱོང་། ། སྒྲུབ་པོ་འཁོར་བཅས་གཞན་ཡང་དམ་ཚིག་ཅན། ། དེ་དག་ཀུན་གྱི་ཚེ་དང་བསོད་ནམས་དང་། ། དཔལ་དང་ལོངས་སྤྱོད་མཐུ་སྟོབས་དབང་ཕྱུག་རྣམས། །
རྟག་ཏུ་མི་ཉམས་འཕེལ་བར་མཛད་དུ་གསོལ། ། འདོད་དོན་ཕུན་ཚོགས་ཆོས་བཞིན་སྒྲུབ་པ་དང་། ། ཐོས་བསམ་སྒྲུབ་ལ་བར་ཆད་མི་འབྱུང་ཞིང་། ། ཡར་ངོའི་ཟླ་བཞིན་གོང་དུ་འཕེལ་བ་ཡིས། ། དོན་གཉིས་ཕུན་སུམ་ཚོགས་པར་མཛད་དུ་གསོལ། གང་ཞིག་བདག་སོགས་བསྟན་འཛིན་ལ་འཚེ་ཞིང་། ། སློབ་དཔོན་ལ་སྡང་བསྟན་པ་འཇིག་བྱེད་ཅིང་། ། དཀོན་མཆོག་གསུམ་ལ་རྒྱབ་ཕྱོགས་སེམས་ཅན་འཚེ། ། ཁ་འཇམ་སེམས་གདུག་ནག་པོའི་ཕྱོགས་འཛིན་རྣམས། ། ནག་པོ་ཁྱོད་ཀྱི་མངོན་སྤྱོད་ལས་ཀྱིས་ནི། །
དགུག་རེངས་གཟེར་བསྐྲད་སྡང་དང་དབྱེ་བ་དང་། ། རྨུགས་དང་བསད་དང་ཐལ་བར་བརླག་པར་མཛད། ། དེ་དག་བསྟན་འཛིན་གནས་པ་མེད་པར་མཛོད། ། ཡང་ན་དེ་དག་ཁྱོད་ཀྱིས་དབང་བསྡུས་ཏེ། ། གཞན་ལ་གནོད་པའི་ལས་ལས་ཕྱིར་ཕྱོགས་ནས། ། བསྟན་པ་རྗེས་འཛིན་བསྟན་སྐྱོང་ལ་གུས་ཤིང་། ། བདག་ལ་དད་ནས་བདག་ཅག་འཁོར་བཅས་ཀྱི། ། ཆོས་བཞིན་འགྲུབ་པའི་གྲོགས་སུ་འགྱུར་བ་དང་། ། འཇིག་རྟེན་མ་ལུས་བདེ་སྐྱིད་ལྡན་པར་མཛོད། ། འདི་ལས་འདས་ན་རྒྱལ་བའི་བཀའ་བསླུས་པས། །
དེ་སླད་འདི་ལས་མ་གཡེལ་དམ་བཅས་དགོངས། ། ཞེས་པས་ཕྲིན་ལས་བཅོལ་ལ། རང་དང་མགོན་པོའི་ཐུགས་ཀར་ཉི་མ་ལ་ཧཱུྃ་བསམས་ལ། སྔགས་ཕྲེང་ཧཱུྃ་ལས་བྱུང་། རང་གི་ཞལ་ནས་འཐོན་མགོན་པོའི་ཞལ་ནས་ཞུགས། ཐུགས་ཀའི་ཧཱུྃ་ལ་ཐིམ་ནས། མགོན་པོའི་ཐུགས་བསྐུལ། ཧཱུྃ་ལས་འཐོན། ཡང་མགོན་པོའི་ཞལ་ནས་འཐོན། རང་གི་ཞལ་དུ་ཞུགས།
ཐུགས་ཀའི་ཧཱུྃ་ལ་ཐིམ་པས་མགོན་པོ་འཁོར་བཅས་དབང་དུ་འདུས་པར་བསམ་ཞིང་། ཨོཾ་ཨཱཿམཾ་ཧཾ་རཾ་ཧཱུྃ་ཕཊ྄་སྭཱཧཱ། ཞེས་སྒྲུབ་ཐབས་ནས་འབྱུང་བ་བཞིན། ཨོཾ་མཧཱ་ཀཱ་ལ་ཧཱུྃ་ཕཊ྄་ཅེས་དང་། ཤཱ་ས་ན་བཟླས། ཐུན་འཇོག་ཁར་གཏོར་མ་བཏང་། གང་འདོད་པའི་ཕྲིན་ལས་བཅོལ། ཡི་གེ་བརྒྱ་པ་བཟླས་ལ། ཆོ་ག་ལྷག་ཆད་ཁ་བསྐང་། ནོངས་པ་བཟོད་པར་གསོལ།
རྟེན་ཡོད་ན་དེ་ལ་ཡེ་ཤེས་པ་བསྟིམ། མེད་ན་གཤེགས་སུ་གསོལ། དམ་ཚིག་པ་བདག་ལ་བསྡུ། དགེ་བ་སངས་རྒྱས་སུ་བསྔོ། ལས་ཀྱི་རྗེས་མི་མངོན་པར་བྱའོ། ། ཚུལ་འདི་ལྟ་བུས་རྟག་ཏུ་གཏོར་མ་ལ་བརྩོན་ན་བར་ཆད་བསྲུང་ཞིང་། དངོས་གྲུབ་བདེ་བླག་ཏུ་འགྲུབ་པ་ཡིན་ནོ། ། ཚུལ་འདི་ས་སྐྱར་གནས་པ་ཡི། ། སྔགས་འཆང་བསོད་ནམས་རྒྱལ་མཚན་དཔལ། ། བཟང་པོ་ཞེས་བྱས་ལེགས་པར་སྦྱར། །
དགེ་བས་འགྲོ་ཀུན་བདེ་གྱུར་ཅིག ། ནག་པོ་ཆེན་པོ་ཕྱག་བཞི་པའི་སྒྲུབ་པའི་ཐབས་ཕྲིན་ལས་ཀྱི་གཏེར་མཛོད་ཅེས་བྱ་བ། འདི་ནི་འདུན་པ་དང་། དད་པ་དང་། ཤེས་རབ་ཕུན་སུམ་ཚོགས་པ་དང་ལྡན་པའི་རིན་ཆེན་བཟང་པོས་བསྐུལ་བའི་ངོར། ལེགས་པར་སྦྱར་བ་ས་མཱཔྟཱཿ །། གཅིག་ཞུས།། །། PAGE * MERGEFORMAT 6 བླ་མ་དམ་པ། དཔལ་ནག་པོ་ཆེན་པོ་ཕྱག་བཞི་པའི་སྒྲུབ་ཐབས། PAGE * MERGEFORMAT 7
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
