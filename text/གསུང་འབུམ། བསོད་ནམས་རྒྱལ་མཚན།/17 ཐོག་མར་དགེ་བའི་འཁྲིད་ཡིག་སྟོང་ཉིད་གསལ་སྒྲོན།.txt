གསུང་འབུམ། བསོད་ནམས་རྒྱལ་མཚན།
པོད ༡༧
ཐོག་མར་དགེ་བའི་འཁྲིད་ཡིག་སྟོང་ཉིད་གསལ་སྒྲོན།
༄༅། །ཐོག་མར་དགེ་བའི་འཁྲིད་ཡིག་སྟོང་ཉིད་གསལ་སྒྲོན་བཞུགས་སོ།། ན་མོ་ཨཱ་དི་བུད་དྷཱ་ཡ། ཐོག་མར་དགེ་བའི་འཁྲིད་ཡིག་སྟོང་ཉིད་གསལ་བའི་སྒྲོན་མེ་ཞེས་བྱ་བ། བླ་མ་དང་དཔལ་དང་པོའི་སངས་རྒྱས་ལ་ཕྱག་འཚལ་ལོ། ། རྣམ་པར་མི་རྟོག་ཆུ་གཏེར་ཆེ་ལས་འཁྲུངས། ། ཆོས་ཅན་ཀུན་གྱི་རྣམ་པའི་འདབ་སྟོང་རྒྱས། ། འགྱུར་མེད་བདེ་བ་སྦྲང་རྩིའི་དོག་པས་དཀྲིགས། ། སྟོང་པའི་ཆུ་སྐྱེས་གསལ་མཛད་བླ་མར་འདུད། ། རྣམ་པ་ཀུན་མཆོག་རྡོ་རྗེ་རྣལ་འབྱོར་གྱིས། ། ལུས་དང་སད་པའི་གནས་སྐབས་ལེགས་སྦྱངས་ནས། །
སྐུ་ཡི་རྡོ་རྗེ་མངོན་སུམ་སྒྲུབ་བྱེད་ལམ། ། ཐོག་མའི་སྦྱོར་བ་རྣམ་གཉིས་གསལ་བར་བཤད། ། འདིར་དོན་དམ་བདེན་པ་རྫོགས་རིམ་གྱི་ཁྲིད་ལ། སྔོན་འགྲོ་བསྙེན་པའི་ཡན་ལག དངོས་གཞི་རྡོ་རྗེའི་རྣལ་འབྱོར། རྗེས་བསྐྱང་ཚུལ་ལ་གདམས་པའོ། ། དང་པོ་ལ། སྒྲ་དོན། དུས་མཚམས། ཡན་ལག
ཏིང་འཛིན། དག་དབྱེ། འབྲས་བུ་དྲུག་གི་དང་པོ་ནི། ཐར་འདོད་རྣམས་ཀྱིས་བསྟེན་བྱ་དང་གོམས་བྱ་ཡིན་པའི་ཕྱིར་བསྙེན་པའོ། ། གཉིས་པ་ནི། བསྐྱེད་རིམ་ལོ་ཕྱེད་ལ་སོགས་པའི་བར་དུ་བསྒོམས་པས་སེམས་བརྟན་པར་གྱུར་པ་ན་བསྒོམ་མོ། ། གསུམ་པ་ལ་མཚན་ཉིད། དབྱེ་བ། བསྒོམ་ཚུལ། སྤོགས་ཆོག
དུས་མཚམས། ཕར་ཕྱིན་གང་ཡིན་པ་དྲུག་གི་དང་པོ་ནི། གང་ལ་གནས་པ་སྒོ་གསུམ་གཡོ་མེད་དུ་གྱུར་པས་ཕྱི་ནང་གི་ལོངས་སྤྱོད་ལ་ཆགས་པ་སྤོང་བའོ། ། གཉིས་པ་ནི། མིང་དོན་གྱི་མཚན་ཉིད། བཟའ་བསྲུང་བསྟེན་བྱའི་དམ་ཚིག་གསུམ་མོ། ། གསུམ་པ་ལ་མཉམ་བཞག་གི་རྣལ་འབྱོར། རྗེས་སྤྱོད་ཀྱི་ཉམས་ལེན་གཉིས་ཀྱི་དང་པོ་ནི། ངེས་པ་དྲུག་གི་འདུག་ས་གནས་ཀྱི་ངེས་པ་ནི། བསམ་གཏན་གྱི་ཚེར་མ་སྤངས་བའི་གནས་དབེན་པར་སྒོམ་པའི་ཚེ་སྣང་བ་ཅུང་ཟད་ཀྱང་མི་འབྱུང་བའི་གནས་སུ་བསྒོམ་པའོ། །
ལུས་གནད་ཀྱི་ངེས་པ་ནི། སྟན་བདེ་བ་ལ་བསམ་གཏན་གྱི་འདུག་སྟངས་རྡོ་རྗེ་སྐྱིལ་ཀྲུང་ངམ། སེམས་སྐྱིལ་དུ་གནས་པ་ལ། ལག་པ་མཉམ་བཞག་ལྟེ་འོག་ཏུ་བཅར། སྒལ་ཚིགས་དྲང་པོར་བསྲང་། དཔུང་པ་བརྒྱངས་ཏེ་གྱེན་དུ་གཏོད། བྲང་ཅུང་ཟད་དགྱེ་བར་བྱ། ཀོས་ཀོས་ཨོལ་མདུད་མི་མངོན་ཙམ་དུ་དགུག་པར་བྱའོ། ། ལྟ་སྟངས་ཀྱི་ངེས་པ་ནི། མིག་ཕྱེད་བཀབ་ཀྱི་ཚུལ་གྱིས་ཐད་ཀར་མི་འཛུམ་པར་བལྟའོ། །
བྱེད་བཅིངས་ཀྱི་ངེས་པ་ནི། སྒོ་གསུམ་རྩེ་གཅིག་ཏུ་དྲིལ་ཏེ་མ་གཡོས་པར་འཇོག་པའོ། ། ཉམས་ལེན་གྱི་ངེས་པ་ནི། ཐུན་མགོར་སྐྱབས་འགྲོ་སེམས་བསྐྱེད། བླ་མ་བསྒོམས་ལ་གསོལ་བ་གདབ་པ། རང་ལྷར་སྐད་ཅིག་གིས་གསལ་གདབ་པ། མདོར་བསྡུས་སྔོན་དུ་འགྲོ་བས་ངེས་དོན་གྱི་དམ་ཚིག་གསུམ་ལ་གནས་ལ་བཟའ་བའི་དམ་ཚིག་ལུས་ཀྱི་བདེ་བ་ལ་མ་ཆགས་པར་ལུས་གནད་དེ་ལྟ་བུ་དང་རྒྱུན་དུ་མི་འབྲལ་བར་བྱ། དབང་པོའི་ལོངས་སྤྱོད་ལ་མ་ཆགས་པས་སྒོ་ལྔའི་ཡུལ་བདེ་སྡུག་གི་མཚན་མའི་རྗེས་སུ་ཡིད་མི་འབྲང་། བསྲུང་བའི་དམ་ཚིག་ལུས་ཀྱི་ལོངས་སྤྱོད་བྱ་བྱེད། ཀུན་སྤངས་ལ་ལུས་ཀྱི་སྡོམ་པ་ལ་གནས་ཏེ་ཟས་གཉིད་དུས་མ་གཏོགས་པ་ལུས་བསྒུལ་བསྐྱོད་མེད་པར་བསྡད།
ངག་གི་ལོངས་སྤྱོད་སྨྲ་བརྗོད་ཀུན་སྤངས་ལ་ངག་གི་སྡོམ་པ་ལ་གནས་ཏེ་དབུགས་རང་སོར་བཞག་ཅིང་གལ་པོ་ཆེའི་གཏམ་རེ་མ་གཏོགས་པ་སྨྲ་བརྗོད་རྒྱུན་བཅད། སེམས་ཀྱི་ལོངས་སྤྱོད་རྣམ་རྟོག་གི་སྤྲོ་བསྡུ་ཐམས་ཅད་དོར་ལ་སེམས་ཀྱི་སྡོམ་པ་ལ་གནས་ཏེ་མི་རྟོག་པར་བཞག འཛག་བདེ་འཁོར་བའི་རྩ་བ་ཡིན་པས་དེ་ལ་ལྟོས་པ་དོར་ལ་ཚངས་སྤྱོད་ཀྱི་སྡོམ་པ་ལ་གནས་ཏེ་མི་ཚངས་བར་མ་སྤྱོད། ཡང་། མདོར་ན་མུན་ཁང་དེ་ཉིད་ཀྱི་མདུན་གྱི་ནམ་མཁར་མིག་མི་འཛུམ་པར་བལྟ་ཞིང་། ཅི་ཡང་མི་སེམས་པར་བཞག རྣམ་རྟོག་ནམ་སྐྱེས་པ་ན་ཐོལ་སྐྱེས་རྦད་ཆོད་དུ་བཏང་ལ་རྗེས་མི་གཅོད། སོ་མི་བགྲང་། འཛིན་པ་ཐམས་ཅད་བཤིག་ལ་བཞག ཐ་ན་ཉམས་རྟགས་ཇི་ལྟ་བུ་འབྱུང་།
སྒོམ་ཡོང་ངམ་མི་ཡོང་། རྟོག་པ་འཕྲོས་མ་འཕྲོས་སྙམ་དུ་འཛིན་པ་ཙམ་ཡང་མེད་པར་བྱའོ། ། ཉམས་རྟགས་ཀྱི་ངེས་པ་ནི། ངེས་དོན་གྱི་དམ་ཚིག་དེ་ལྟ་བུ་ལ་གནས་པ་ནི་སྦྱོར་བ་དྲུག་ཀའི་སྔོན་དུ་འགྲོ་བ་སྟེ། དེས་ལུས་རྩ། ངག་རླུང་། སེམས་ཡིད་ཅུང་ཟད་འབྱོངས་ཏེ་ཉམས་སྣ་ཚོགས་འབྱུང་བའི་ཞི་གནས་ཅི་རིགས་སྐྱེ་ལ། དེའི་རྟགས་ཀྱང་ལུས། རླུང་། སེམས་ཉམས་ལྔ།
དངུལ་ཆུའི་གནས་སྐབས་ལྔ་དང་འདྲ་བ་དང་། སྣང་བ་ཉེར་ཐོབ། སྣང་བ་མཆེད་པ། སྣང་བའི་ཉམས་བསྐྱེད་པའི་མཐོང་སྣང་རིམ་བཞིན་འབྱུང་ངོ་། ། གཉིས་པ་རྗེས་སྤྱོད་ཀྱི་ཉམས་ལེན་ནི། དེ་ལྟ་བུའི་བསྒོམ་པ་ལ་གནས་པའི་ཚེ། ཁམས་ཆ་མི་མཉམ་པ་ལས། ནད་དུ་འགྱུར་ཞིང་ཁམས་ངན་ན་ཏིང་ངེ་འཛིན་བསྒོམ་མི་ནུས་པས་ཁམས་ཀྱི་ཟས་ཁམས་དང་མཐུན་པ་མང་ཉུང་རན་པ་ལྟོའི་བཞི་ཆ་ཟས་ཕྱེད་སྒོམ་གྱིས་ཁེངས་པ་བཞི་ཆ་གཅིག་སྟོང་པར་ལས་པའི་ཚད་ཙམ་བཟའ། དེ་བས་མང་ན་གཉིད་ལ་སོགས་པའི་ཉེས་པ་བསྐྱེད། ཉུང་ན་བཀྲེས་པས་ཏིང་ངེ་འཛིན་ལ་སྦྱོར་མི་ནུས་པའི་ཕྱིར་རྟོགས་པའི་སེམས་ཀྱིས་རན་པར་ཟོས་ལ་ཁམས་མི་ཟློག་པར་བྱ།
རེག་པའི་ཟས་ཡུལ་ཡིད་དུ་མི་འོང་བ་དང་གཡེང་བར་གྱུར་པའི་གཏམ་སྤངས་ཡིད་དང་མཐུན་པའི་ཡུལ་བསྟེན། གྲོགས་མཆེད། ཁྲིད་གཉེར། ཆུ་སྐྱེལ་ལ་སོགས་ཀྱིས་ཀྱང་གཟུགས་མི་སྡུག་པའི་བསྡིག་རི། གཏམ་མི་སྙན་པ་ལ་སོགས་པ་མི་བྱ། གཉིད་ཀྱི་ཟས་ནུབ་མོ་ནམ་གཉིད་ལོག་པ་ནས་ནམ་མ་ལངས་བར་སྤྱོད་ལམ་ཅི་བདེ་བས་གཉིད་དུ་གང་འགྲོ་ལོག ཉིན་པར་ཡེ་མི་གཉིད་པར་བྱ། ཅུང་ཟད་ངལ་གསོ་བ་དང་ཟས་སྐོམ་དུས་སུ་ཡང་ལུས་གདན་ལ་ཅི་ནུས་ཀྱིས་འདུག་ཅིང་རྟོག་པའི་སྤྲོ་བསྡུ་སྣ་ཚོགས་སྤང་། ལུས་གནད་ལ་བརྟེན་པའི་ཟུག་དང་མི་བདེ་བ་བྱུང་ན་གང་ན་སར་རང་ངམ་གཞན་གྱིས་སྣུམ་བྱུག་ཅུང་ཟད་བྱས་ལ་ཡུན་རིང་དུ་མཉེ། ལས་དང་པོ་བ་ཡིན་ན།
ཉིན་རེ་བཞིན་ཉམས་བལྟ་རེས་བྱས་ལ་ལུས་གནད་དང་སྒོམ་ལུགས་ཉེས་ན་བཅོས་དགོས། བོགས་མ་བྱུང་ན་བོགས་འདོན་གྱི་དམིགས་པ་གང་འོས་བསྟན་ལ་བསླབ་ཉེས་ལང་ཤོར་དུ་མ་སོང་བར་བྱའོ། ། བཞི་པ་ནི། བསྟེན་བྱའི་དམ་ཚིག་རླུང་བསྒོམ་པས་ཏེ། རྟོག་པ་འཕྲོ་ན་རླུང་ལྡང་འཇུག་གནས་པ་ཡིད་རྩེ་གཅིག་ཏུ་གཏད་པའི་རྡོར་བཟླས་ཅི་རིགས་པ་བྱ། ཤེས་པ་བྱིངས་ནས་དྲོད་དང་བཅས་ན་སྣ་ནས་ཕྱིར་དྲག་ཏུ་བུས་ལ། ནང་དུ་འོང་བ་ན་ཤཱིཏ་ཀྱི་སྒྲས་ནང་དུ་བཟུང་། དྲོད་མེད་པར་བློ་རྨུགས་ན་སྟེང་སྲོག་དགག་དྲང་ཞིང་ལོང་འདར་ན་རླུང་སྟེང་འོག་ལ་སྦྱར། མགོ་ན་རོ་སྟོད་བརྒྱངས་ན་འོག་རླུང་ཁོ་ན་ལ་གནད་དུ་བསྣུན། འོད་གསལ་གྱི་སྣང་བ་སྐྱེ་དཀའ་ན་མཉམ་རྒྱུའི་དུས་སུ་སྲོག་བསྡམས་པའི་བུམ་པ་ཅན་ཅི་རིགས་པ་བྱའོ། །
ལྔ་པ་ནི། སྒོ་གསུམ་འབྱོངས་པའི་ཉམས་རྟགས་ཅི་རིགས་པ་འཆར། ཉམས་སྣ་ཚོགས་འབྱུང་བའི་ཞི་གནས་སྐྱེས་པ་ན་དངོས་གཞི་ལ་འཇུག་པར་བྱའོ། ། དྲུག་པ་ནི། ལུས་ལོངས་སྤྱོད་ལ་ཆགས་པ་སྤོང་བས་སྦྱིན་པའི་ཕར་ཕྱིན་ནོ། ། ཏིང་ངེ་འཛིན་ནི་རྣམ་པར་མི་རྟོག་པའི་ཏིང་ངེ་འཛིན་ལ་སྦྱོར་བའི་ཉེར་བསྡོགས་ཀྱི་ཏིང་ངེ་འཛིན་ནམ་ཉམས་སྣ་ཚོགས་བསྐྱེད་པའི་ཞི་གནས་ཞེས་བྱའོ། ། དག་དབྱེ་ནི། དག་བྱ་སྒོ་གསུམ་ཏིང་ངེ་འཛིན་བསྒོམ་པ་ལ་ལས་སུ་མི་རུང་བའི་སྒྲིབ་པ་དག་པར་བྱེད་པ་སྟེ། དབྱེ་ན། བཟའ།
བསྲུང་། བསྟེན་བྱའི་དམ་ཚིག་གསུམ་མོ། ། འབྲས་བུ་ནི། ལུས་སེམས་ཤིན་དུ་སྦྱངས་པར་འགྱུར་བའོ། ། གཉིས་པ་ལ་སྟོང་ཉིད་དང་བདེ་བ་སྒྲུབ་བྱེད་གཉིས་སྒྲུབ་པའི་འབྲས་བུ་དང་གསུམ་མམ། རྡོ་རྗེ་བཞི། བསྙེན་སྒྲུབ་བཞི། ཏིང་ངེ་འཛིན་བཞི་ལ་སོགས་པ་ཡང་དབྱེར་ཡོད་མོད་ཀྱི་གཙོ་བོ་སྦྱོར་བ་དྲུག་དགེ་བ་གསུམ་དུ་བསྡུས་ནས་འཁྲིད་པ་ལ། སོར་སྡུད་བསམ་གཏན་བསྙེན་པའི་ཡན་ལག་སྐུ་རྡོ་རྗེའི་རྣལ་འབྱོར་དཀྱིལ་འཁོར་རྒྱལ་མཆོག་ཐོག་མར་དགེ་བའི་ཁྲིད། སྲོག་རྩོལ་འཛིན་པ་ཉེ་བར་བསྒྲུབ་པ་བསྙེན་པའི་ཡན་ལག་གསུང་རྡོ་རྗེའི་རྣལ་འབྱོར་ལས་རྒྱལ་མཆོག་བར་དུ་དགེ་བའི་ཁྲིད།
རྗེས་དྲན་ཏིང་ངེ་འཛིན་བསྒྲུབ་པ་སྒྲུབ་ཆེན་གྱི་ཡན་ལག་ཐུགས་རྡོ་རྗེ་དང་ཡེ་ཤེས་རྡོ་རྗེའི་རྣལ་འབྱོར་ཐིག་ཕྲའི་ཏིང་ངེ་འཛིན་ཐ་མར་དགེ་བའི་ཁྲིད་གསུམ་ལས། དང་པོ་ལ་སྟོང་གཟུགས་སྒྲུབ་བྱེད་སོ་སོར་སྡུད། གྲུབ་ནས་བརྟན་བྱེད་བསམ་གཏན་གཉིས་ཀྱི་དང་པོ་ལ། སྒྲ་དོན། དུས་མཚམས། ཡན་ལག ཚད་མ། དག་དབྱེ། འབྲས་བུ་དང་དྲུག་གི་དང་པོ་ནི། དབང་པོ་ལྔ་ཡུལ་ལྔ་སོ་སོའི་རྗེས་སུ་ཞུགས་ཏེ་གཟུང་འཛིན་གཉིས་སུ་འབྲེལ་བ་ནི་འཁོར་བ་སོ་སོར་སྡུད་པ་སྟེ།
དེ་ཡོངས་སུ་སྤོང་ཞིང་དབང་པོ་ལྔ་ཡུལ་ལ་འཕྲོ་བའི་ཕྱིར་སྡུད་པས་སོ་སོར་སྡུད་པ་ཞེས་བྱ་བ་སྟེ། རྣམ་གྲངས་སོ་སོར་སྤོང་། སོ་སོར་འཕྲོག སོ་སོར་གཅོད་ཅེས་སོགས་མང་དུ་གསུངས་སོ། ། གཉིས་པ་ནི། སྣ་གཡས་ནས་ཡུལ་ལྔའི་རང་བཞིན་གྱི་རླུང་ཐིམ་རིམ་གྱིས་བསྡུས་པའི་མཐར་ཡེ་ཤེས་ཀྱི་རླུང་ལ་ཐིམ་ཞིང་འཇུག་པས་དེའི་དུས་ནས་མགོ་བརྩམས་ནས་བསྒོམ་སྟེ། ཡོན་ཏན་སྐྱེ་བ་ལ་སྒྲིབ་བཅས་ཀྱི་རླུང་འགགས་ཤིང་དབུ་མར་ཆུད་དགོས་པས་དེ་ཆུད་པས་སྟོང་པ་ནམ་མཁའི་རླུང་མཚན་མ་བཅུ་དང་། དེ་རྣམས་རྣམ་པ་ཐམས་ཅད་པའི་གཟུགས་དང་། དེ་ཡེ་ཤེས་ཀྱི་སྐུར་གྱུར་ལ་དེ་གྲུབ་པ་ན་རྫུ་འཕྲུལ་ལ་སོགས་པའི་ཡོན་ཏན་ཐམས་ཅད་འགྲུབ་པའི་ཕྱིར་རོ། ། དེས་ན་ལུས་སེམས་ཆམ་ལ་ཕབ་ནས་རླུང་གང་ནས་རྒྱུ་བརྟགས་ཏེ་གཡས་གཡོན་གང་རུང་ནས་རྒྱུ་བ་ན་ངལ་གསོ་ལ་གཡས་ཀྱི་མཐར་མཉམ་རྒྱུར་ནམ་སོང་བའི་ཚེ་བསྒོམ་མོ། །
དེ་ཡང་ཐོག་མའི་ཚེ་ན་ཡིན་གྱི་ཕྱིས་ནི་དུས་ཐམས་ཅད་དུ་ནུས་ཚད་བསྒོམ་པར་བྱའོ། ། གསུམ་པ་ལ་མཚན་ཉིད། དབྱེ་བ། སྒོམ་ཚུལ། སྤོགས་ཆོག དུས་མཚམས། ཕར་ཕྱིན་གང་ཡིན་པའོ། ། དང་པོ་ནི། གཟུང་འཛིན་མངོན་གྱུར་མེད་པར་ཤའི་མིག་ལ་སོགས་པ། སྒྲིབ་བྲལ་གྱི་དབང་པོ་ལྔས་སྟོང་པའི་ཡུལ་ལྔ་དམིགས་པ་སོར་སྡུད་ཀྱི་མཚན་ཉིད་ཡིན་པས་དེས་བསྒོམ་པའི་ཚེ་ན་སོར་སྡུད་དུ་སོང་མ་སོང་མཚོན་ཞིང་ཤེས་པར་བྱའོ། །
གཉིས་པ་ནི། ཕྱིར་ལོ་གཅིག་ལ་བགྲོད་པ་གཉིས། ཟླ་བ་ལ་ཕྱོགས་གཉིས། ཞག་ལ་ཉིན་མཚན་གཉིས་ཡོད་པ་ལྟར་ནང་ལ་སྐྱེས་པ་བུད་མེད། གནས་སྐབས་སྐྱེ་འཆི། རླུང་འབྱུང་འཇུག ཁམས་ཁུ་ཁྲག་གཞན་དུ་ལྷ་ཡབ་ཡུམ་གཉིས་ཡོད་པས་རྫོགས་པ་ལ་ཡང་ནམ་མཁའ་དང་། བླ་གབ་མེད་པའི་རྣལ་འབྱོར་སྒོམ་བྱེད་མཚན་ཉིད་ཀྱི་རྣལ་འབྱོར་གཉིས་སོ། ། གསུམ་པ་ལ་མཉམ་པར་འཇོག་ཚུལ་དང་སྤྱོད་ལམ་བྱ་ཚུལ་གཉིས་ཀྱི་དང་པོ་ལའང་མཚན་མོའི་དང་། ཉིན་མོའི་རྣལ་འབྱོར་བསྒོམ་ཚུལ་གཉིས་ཀྱི་དང་པོ་ལ་ངེས་པ་དྲུག་ལས་འདུག་གནས་ཀྱི་ངེས་པ་ནི།
རྫོགས་རིམ་གྱི་ལས་དང་པོ་པས་བསྒོམ་པའི་གནས། འབྱོར་ལྡན་ཡིན་ན་ཁང་པ་ཐོགས་གསུམ་རིམ་པའི་བར་དུ་འཁྱོག་སྒོའི་འཛུལ་སྒོ་ཅན་གསལ་དཀར་ཕྱི་རུབ་ལ་ནང་ཡངས་པ་སྣང་བ་དགག་སླ་བ། ཐོག་མཐོ་བ་ཞལ་བས་བསྟར་བའམ། དེ་ཙམ་མ་འབྱོར་ན་ཁང་པའམ། ཕུག་གམ་བྲག་ཕུག་བུ་ག་དང་སེར་ཁ་མེད་པ་སྒོ་བཅད་པ་ཙམ་གྱིས་སྣང་བ་གཏན་མི་འབྱུང་བའི་གནས་སུ་བསྒོམ་སྟེ། སྔ་མ་ལ་འོག་ནས་ས་བླངས། བར་དུ་མུན་ཚེགས་ཀྱི་དཀའ་ཚེགས། སྟེང་ནས་ཐིག་པ་དང་ཐུག་ཆོམས་ལ་སོགས་ཀྱི་གནོད་པ་མེད་པའི་དགོས་པ་ཡོད་པ་ལ་སྣང་བ་ཅུང་ཟད་ཤོར་ན་མིག་ལ་གནོད་ཅིང་རྟོག་པ་འཕྲོ་མཐོང་སྣང་ཕྱིན་ཅི་ལོག་ཏུ་འཆར་བས་སོ། ། གཞན་ལ་ཡང་བརླན་དང་དུ་བས་ཀྱང་ཁམས་དང་མིག་ལ་གནོད་པས་ཁམས་གསོ་བའི་ཚེ་གསལ་སྐར་ཕྱེ་ལ་དུག་བསང་། སྟན་ཉི་མ་ལ་བསྐམ།
སྒོམ་ཁང་དང་གཡོས་ཁང་ལྷན་ཅིག་པ་ཡིན་ན་སྒོ་ཕྱེ་ལ་དུ་བ་ལེགས་པར་བསངས་ལ་བསྒོམ། ལུས་གནད་ཀྱི་ངེས་པ་ནི། འབོལ་བའི་སྟན་ལ་རྡོ་རྗེའི་སྐྱིལ་ཀྲུང་བྱ། ལྟེ་སྨད་ཀྱི་རྩ་རླུང་བཅིངས་ཤིང་རང་གནས་སུ་གནས་པའི་དགོས་པ་ཡོད། དེ་མི་ཤེས་པས་མི་ནུས་ན་རེ་ཤིག་སེམས་དཀྱིལ་དུ་བྱ། ལག་པ་རྡོ་རྗེའི་ཁུ་ཚུར་གྱིས་མཐེ་བོ་གདབ་པ་ཁ་དོག་ཏུ་བསྟན་པས། བརླའི་འཕར་རྩ་མནན་ནས་གྲུ་མོ་གསང་བའི་རྡོར་སེམས་ཀྱི་ཕྱག་རྒྱ་བཅའ། སྒལ་ཚིགས་དྲང་པོར་བསྲང་ལ་མདུན་རྒྱབ་ཏུ་དགྱེ་དགུ་མེད་པ་བྱ། དེས་ལུས་ཀྱི་རྩ་སྲོངས་ཤིང་རླུང་རང་གནས་སུ་ཆུད་པའི་དགོས་པ་ཡོད། གཞན་སྔར་ལྟར་བྱ།
མཆུ་འབྱར་ན་ཁའི་རླུང་བཏུམས་ནས་གཟུགས་པོ་ཡོམ་ཡོམ་བྱེད་པར་འགྱུར་བས་མ་འབྱར་ཙམ་བྱའོ། ། ལྟ་སྟངས་ཀྱི་ངེས་པ་ནི། མིག་ཕྱེད་བཀབ་ཀྱིས་ཐག་སྲིངས་ལ་སྤྱི་བོའི་ཐད་ཙམ་གྱི་སྨིན་མཚམས་ཀྱི་ནམ་མཁའ་ལ་བལྟ་བ་གཙུག་ཏོར་ཅན་གྱི་ལྟ་སྟངས་སུ་བྱ། དེས་དེ་ཁོ་ན་ཉིད་ཀྱི་དོན་ལ་རྨོངས་པའི་གཏི་མུག་མཐར་བྱེད་པའི་དགོས་པ་ཡོད་དོ། ། དེ་ཉིད་ལ་ཁྲོ་བོའམ། ནམ་མཁའ་འམ། རེངས་པའི་ལྟ་སྟངས་ཞེས་ཀྱང་བྱའོ། ། དེ་རྣམས་ནི་ལུས་མི་གཡོ་བར་བཞག་པའོ། ། དེ་ནས་ངག་གི་སྨྲ་བརྗོད་ཐམས་ཅད་སྤངས་ལ། ཁམས་མི་བདེ་ན་རླུང་རོ་བསལ་བ་ཅུང་ཟད་ཙམ་སྔོན་དུ་བཏང་ནས་དབུགས་ཆེད་དུ་གཏད་ནས་ནང་དུ་ཡང་མི་འཛིན།
ཆེད་དུ་གཏད་ནས་ཕྱིར་ཡང་མི་འབུད་པར་རང་སོར་བཞག དེས་རླུང་འཐུམ་པ་དང་འཐོར་བའི་ཉེས་པ་མི་འབྱུང་སྟེ། ངག་གིས་མི་གཡོ་བར་བཞག་པའོ། ། བྱེད་བཅིངས་ཀྱི་ངེས་པ་ནི། བྱེད་པ་དབང་པོ་ལྔ་ཡུལ་ལ་འཇུག་པ་བཅིངས་པ་སྲོག་རླུང་བཅིངས་པས་བཅིངས་པ་ཡིན་པས་སྟེང་གི་བྱེད་བཅིངས་ལྟ་སྟངས་དེ་ཉིད་ལ་གནས་ནས་མིག་འབྲས་མི་སྒུལ། རྫི་མ་མི་བཀྲབ། ས་གཅིག་ཏུ་མ་གཡེངས་པར་ལྟ། དེས་རྣམ་རྟོག་བཅིངས་པས་དེའི་རྟེན་རླུང་བཅིངས་ལ་དེས་སེམས་བཅིངས་ཏེ་སྟོང་གཟུགས་སྣ་ཚོགས་མཐོང་བར་འགྱུར་རོ། ། དེའི་ཚེ་རླུང་ཤས་ཆེ་ན་འོག་གི་བྱེད་བཅིངས་ཉ་བཞི་བསྒྲིམ། སོར་མོ་དྲག་ཏུ་བསྐུམ།
འོག་རླུང་དྲག་ཏུ་བསྡམ་མོ། ། ཉམས་ལེན་གྱི་ངེས་པ་ནི། བི་བྷུ་ཏའི་མན་ངག་བརྒྱུད་པ་ལས་སེམས་ཀྱི་འཇོག་ཚུལ་བཞིར་མཛད་ཀྱང་དོན་གཉིས་སུ་འདུ་ལ། རྒྱུད་ལས་གཅིག་ཉིད་དུ་བསྟན་མོད་ཀྱང་འདིར་ཕྱི་ནང་རྣལ་འབྱོར་གཉིས་ཀྱི་དང་པོ་ནི་མུན་ནག་གི་ནམ་མཁར་ས་གཅིག་ཏུ་མིག་འབྲུ་ཚུགས་སུ་བལྟ། སེམས་ཀྱང་རྟོག་པ་ཐམས་ཅད་བཅད་ནས་རྩེ་གཅིག་ཏུ་མ་གཡེངས་པར་ཆེ་རེ་གཏད། རྣམ་རྟོག་འཕྲོས་ན་འཕྲོས་མ་ཐག་ཏུ་ངོ་ཤེས་པར་བྱས་ནས་རྒྱུན་མི་མཐུད་པར་རྦད་ཆོད་དུ་བཏང་། དེ་ཉིད་གོམས་པས་མཐར་འཛིན་ཐམས་ཅད་དང་བྲལ་བའི་མི་རྟོག་པ་རྣལ་མ་སྐྱེས་པ་ན་དབུ་མའི་ལམ་རྒྱུད་ལ་ཤར་བས་ནང་དུ་དབུ་མར་སྲོག་ཟིན་ཏེ་སྟོང་གཟུགས་སྣ་ཚོགས་མཐོང་ལ། དེ་ལས་སོ་སོར་སྡུད་པའི་ཏིང་ངེ་འཛིན་དུ་འགྱུར་རོ། ། དེའི་ཚེ་ཤེས་པ་གྲིམ་དྲགས་པས་མ་བདེ་ན་བསྙེན་པའི་དུས་ལྟར་རྩེ་གཅིག་པའི་དམིགས་པ་དེ་ཅུང་ཟད་གློད་ལ་གང་ལ་ཡང་མི་གཏད་པར་དམིགས་མེད་ཀྱི་ངང་དུ་བཞག་གོ ། གཉིས་པ་ནི།
དེ་ལས་སེམས་ས་གཅིག་ཏུ་གནས་སུ་མ་འདོད་པའམ། གནས་ཀྱང་སེམས་ཀྱི་གསལ་ཆ་མ་ཐོན་ན་ལུས་གནད་ལྟ་སྟངས་སྔར་བཞིན་གྱི་ངང་ནས་ད་ལྟ་བའི་ཤེས་པ་ཧྲིག་གེ་བ་དེ་ཉིད་ལ་ཁ་ནང་དུ་ལྡོག་ནས་མ་གཡེངས་པར་ཅེ་རེ་བལྟ། རྣམ་རྟོག་འཕྲོ་ན་རྟོག་པ་དེ་འདས་པའི་དོན་དང་འབྲེལ་བ་ཡིན་ན་འདས་པའི་རྗེས་མི་བཅད་པ་དྲན། མ་འོངས་པ་དང་འབྲེལ་བ་ཡིན་ན། མ་འོངས་པའི་སྔོན་མི་བསུ་བ་ཡིན། ད་ལྟར་དང་འབྲེལ་བ་ཡིན་ན་ད་ལྟར་གྱི་ཤེས་པ་ལ་རྩི་བགྲང་གི་དབེན་པ་དྲན་པས་དུས་གསུམ་གྱི་རྟོག་པ་གཅོད་ཀྱིན་ཤེས་པའི་ངོ་ལ་བལྟ། གྲིམ་ན་གློད་པ་སྔར་དང་འདྲ། དེ་ཐམས་ཅད་ལ་མ་གཡེངས་པར་རྩེ་གཅིག་ཏུ་འཇོག་པ་གལ་ཆེ། དེ་ལྟར་བཞུར་ནས་བསྒོམས་པས་ཐུན་མགོ་ལ་མཉམ་བཞག་ངན་ཡང་ཐུན་གཤམ་ལ་བཟང་དུ་སོང་ན་སྒྲིམ་དགོས་པའི་རྟགས་ཡིན་པས་ལུས་ངག་ཡིད་གསུམ་འཇུག་པ་གཅིག་ཏུ་དྲིལ་ནས་བསྒྲིམས་ལ་བསྒོམ། སྒྲིམ་པའི་མཐར་རྟོག་པ་འཕྲོས་ནས་གནས་སུ་མ་འདོད་ལུས་མི་བདེར་སོང་ན་བསྒྲིམས་དྲགས་པའི་སྐྱོན་ཡིན་པས་ལྷོད་གློད་ལ་བསྒོམ།
གྲིམ་ལྷོད་སྙོམས་པའི་སྒོ་ནས་ལྷག་མཐོང་ཟུང་སྦྲེལ་དུ་གནས་ན་བཅས་བཅོས་མི་བྱ་བར་དེ་ཉིད་ཀྱི་རྒྱུན་བསྐྱང་། མདོར་ན་རང་ཉིད་ཉམས་དང་དཔགས་ལ། སྐྱེས་བུ་ཁལ་གཉེར་བྱེད་པ་ལྟར་མཐོ་དམན་ཁད་ཀྱིས་མཉམ་ཞིང་། གསེར་འཇལ་བ་ལེགས་པའི་ཞོ་ལྕེ་ལྟར་མཉམ་ཁད་པ་ལ་རྒྱུན་བསྐྱངས་ཏེ། ནམ་ལངས་མ་ཐག་དང་ས་སྲོས་མཚམས་ཉིན་གུང་མཚན་གུང་རྣམས་བོར་ལ་དུས་གཞན་ཐམས་ཅད་དུ་ནུས་ཚད་བསྒོམ་མོ། ། ཉམས་རྟགས་ཀྱི་ངེས་པ་ནི། དེ་ལྟར་བསྒོམས་པས་དང་པོར་དུ་བ་དང་འདྲ་བའི་སྣང་བ་འབྱུང་། དེ་ལ་མ་བརྟགས་མ་དཔྱད་པར་སེམས་བཞག་པས་སྨིག་རྒྱུ་ལྟ་བུ་དང་། རབ་ཏུ་གསལ་བའི་སྲིན་བུ་མེ་ཁྱེར་ལྟ་བུ་དང་། མར་མེ་ལྟ་བུ་མཐོང་སྟེ་འབྱུང་བཞི་རླུང་རིམ་བཞིན་རྒྱུ་བ་ཟིན་པའི་དབང་དུ་བྱས་པའོ། །
གཉིས་པ་ཉིན་མོའི་རྣལ་འབྱོར་ལའང་དྲུག་ལས། འདུག་གནས་ཀྱི་ངེས་པ་ནི། འབྱོར་ལྡན་ཡིན་ན་ཁང་པའི་གཡབས་འོག་གམ། མིན་ན་རིའི་ཟུར་རམ། ཐང་ཡངས་པོའི་དཀྱིལ་ལྟ་བུར་ཕྱིན་ནས། མི་མཐོང་ཙམ་དུ་རྩིག་པས་སྐྱོར་བ་མིག་སྔར་གངས་དང་ཆུ་མི་མཐོང་བ། མིག་ལ་བསེར་བུ་དང་འོད་འཚེར་བས་མི་འཕོག་པ། སྤྲིན་མེད་པའི་ནམ་མཁའ་རྒྱ་ཆེན་པོ་མཐོང་བའི་གནས་སུ་བསྒོམ་མོ། ། ལུས་གནད་ཀྱི་ངེས་པ་ནི། སྔ་དྲོ་ཁ་ནུབ་དང་།
ཕྱི་དྲོ་ཤར་དུ་བལྟ་བ། གཞན་སྔར་དང་འདྲ། ལྟ་སྟངས་ཀྱི་ངེས་པ་ནི། མདུན་དྲང་པོའི་ནམ་མཁའ་ལ། མིག་སྔར་བཤད་པ་ལྟ་བུ་ས་གཅིག་ཏུ་བལྟ་ཞིང་། མིག་ལ་ཉེ་ཟེར་མི་འཕོག་པར་བྱ། འཕོག་ན་མིག་རབ་རིབ་ཏུ་འགྱུར་ཞིང་། མཐོང་སྣང་ཕྱིན་ཅི་ལོག་འབྱུང་བའི་ཕྱིར། དེས་ན་ཉིན་གུང་མི་བསྒོམ་མོ། ། བྱེད་བཅིངས་ཀྱི་ངེས་པ་སྔར་དང་འདྲ།
ཉམས་ལེན་གྱི་ངེས་པ་ལ་གཉིས་ཀྱི། ཕྱིའི་རྣལ་འབྱོར་ནི་སྤྲོས་མེད་ནམ་མཁའི་དབྱིངས་སུ་སེམས་གཏད་ལ། ཕྱིའི་ཡུལ་སྣ་ཚོགས་ལ་སེམས་མ་འཕྲོས་པར་རྩེ་གཅིག་ཏུ་བསྒོམ་མོ། ། ནང་གི་རྣལ་འབྱོར་ནི། ཅིས་ཀྱང་ཕྱིའི་ཡུལ་ལ་སེམས་འཕྲོ་ན། ལྟ་སྟངས་སྔར་དང་འདྲ་བས་ཡིད་ནང་གི་སེམས་ལ་གཏད་དེ། མ་གཡེངས་པར་རྩེ་གཅིག་ཏུ་བཞག དེ་གཉིས་ཀ་ལ་གྲིམ་དྲགས་ནས་མ་བདེ་ན་གློད་པ་སྔར་བཞིན་ནོ། ། དེ་ཡང་མུན་ཁང་དུ་ཉིན་རྟགས་རྣམས་མཐོང་ན། ཉིན་མོའི་རྣལ་འབྱོར་མ་བསྒོམས་ཀྱང་ཆོག་གསུང་མ་མཐོང་ན་ཉིན་པར་ཕྱི་རུ་བསྒོམ་མོ། །
ཉམས་རྟགས་ཀྱི་ངེས་པ་ནི། དེ་ལྟར་བསྒོམས་པས་དང་པོ་སྤྲིན་མེད་ནམ་མཁའི་རླུང་དབུ་མར་འདུས་ཤིང་ཐིམ་པས་སྤྲིན་མེད་པའི་ནམ་མཁའ་ལྟ་བུ་འབྱུང་བས། འདི་ཉིད་རྟགས་དང་པོར་འདྲེན་གསུང་། ནམ་མཁའ་ལ་འབར་བ་མཐོང་། དེ་ནས་ཟླ་བར་ཉི་མར་སྒྲ་གཅན་དུ། གློག་ཏུ། ཐིག་ལེར་སྣང་བས་ཐིག་ལེ་འདི་རྟགས་མིན་རྟགས་ཅན་ཡིན་གསུང་བ་རྣམས་རིམ་བཞིན་མཐོང་ངོ་། ། དེ་ནས་བུམ་པ་རས་ཡུག་ལ་སོགས་པ་རྣམ་པ་སྣ་ཚོགས་པའི་གཟུགས་རྣམ་པ་ཀུན་ལྡན་གྱི་སྟོང་གཟུགས་མཐོང་ངོ་། ། དེ་ལྟར་བསྒོམ་པ་ན་ལུས་གནད་དང་ལྟ་སྟངས་མ་གཡོས་མཐོང་སྣང་སྣ་ཚོགས་སྣང་ཡང་འདི་འདྲ་གཅིག་འདུག་སྙམ་པ་དང་། གཞན་ཡང་རྟོག་པ་ཕྲ་མོ་འོག་འབྱམས་ཤིང་རྒྱུས་ན།
མ་ཚོར་བ་དྲན་རྟོག་སྣ་ཚོགས་རྒྱུ་བ་འབྱུང་། དེ་མ་བཅད་ན་རིམ་གྱིས་རྟོག་པ་མངོན་གྱུར་སྣ་ཚོགས་སུ་གྱུར་ནས། ཉམས་སྣང་རྣམས་ཀྱང་རིམ་གྱིས་ནུབ་སྟེ་སྒོམ་འཆོར་དུ་ཡོང་བས་ངོ་ཤེས་པར་བྱས་ནས་བཅད་པ་དང་། ཉམས་སྣང་རྣམས་ལ་བདེན་པར་འཛིན་པ། མཚན་མ་སྣ་ཚོགས་སུ་རྟོག་པ་བཅད་ལ། མི་རྟོག་པར་བཞག་པ་གལ་ཆེ། མཚན་མར་བཟུང་ན་བྱང་ཆུབ་ཏུ་ལུང་སྟོན་པ་ལ་སོགས་ལ་དགའ་བར་ཞེན་པས་ང་རྒྱལ་དང་རློམ་སེམས་སྐྱེ། མགོ་གཅོད་པ་ལ་སོགས་ལ་མི་དགའ་བར་བཟུང་ནས་སྡུག་བསྔལ་བསྐྱེད་དེ། སྣང་བ་དགྲར་ལངས་ཀྱི་གེགས་འབྱུང་བས་འཛིན་མེད་དུ་བཞག་ལ་དགའ་མི་དགར་མི་བལྟའོ། ། གཉིས་པ་སྤྱོད་ལམ་བྱ་ཚུལ་ནི།
ཐུན་འཇོག་པ་ན། དགེ་བ་སེམས་ཅན་གྱིས་དོན་དུ་བསྔོས་ལ། ཅི་ནུས་ཀྱི་བྱ་བ་ཐམས་ཅད་མི་རྟོག་པའི་ངང་ནས་སྤྱོད། བཞི་པ་སྤོགས་ཆོག་ནི། ཚུལ་དེ་ལྟ་བུས་བསྒོམས་ཀྱང་སེམས་མ་ཟིན་ན། བྱེད་བཅིངས་གནད་དུ་མ་སོང་བ་ཡིན་པས་ཉིན་པར་སྣང་བ་ལ་ལུས་གནད་ལྟ་སྟངས་བྱེད་དུ་བཅུག་ལ་བྱུང་མ་བྱུང་བལྟས་ཏེ། མ་བྱུང་ན་ལེགས་པར་བསླབས་ལ། དྲག་ཏུ་བཅུན་ནས་བསྒོམ་དུ་གཞུག རྒོད་པའི་གྲངས་ཡིད་ཀྱིས་བཟུང་། དེ་མ་ཟིན་ན་གང་ལ་འཕྲོ་བའི་ཡུལ་སྣང་མདུན་གྱི་ནམ་མཁར་བསྟིམ།
ཤེས་པ་ཡང་ནམ་མཁའ་ལ་ཡས་པར་བསྒོམས་ལ་རྩེ་གཅིག་ཏུ་བཞག དེས་ཀྱང་མ་ཟིན་ན་སྲོག་བསྡམས་པ་ཅི་རིགས་བྱའོ། ། ལྔ་པ་དུས་མཚམས་ནི། རྟགས་བཅུ་རྫོགས་ཐིག་ལེ་མཐོང་བ་ཇི་སྲིད་པའི་བར་རོ། ། དྲུག་པ་ཕར་ཕྱིན་གང་ཡིན་པ་ནི། རྣམ་པར་མི་རྟོག་པའི་སེམས་ཤེར་ཕྱིན་ནོ། ། བཞི་པ་ཚད་མ་ནི། བསྒོམས་པས་ཤའི་མིག་གིས་ནམ་མཁའ་ལ་སྟོང་གཟུགས་མཐོང་བ་ཡིན་པས་དབང་པོའི་མངོན་སུམ་ཚད་མའོ། ། ལྔ་པ་ནི། ཡེ་ཤེས་ཀྱི་ཕུང་པོ་དག་བྱེད་དོ། །
རྡོ་རྗེ་སེམས་དཔའ་སྟེ། དབྱེ་ན་རྟགས་བཅུ་ལ་དམིགས་པ་སོར་སྡུད་རྣམ་པ་བཅུའོ། ། དྲུག་པ་ནི། སོ་སོར་སྡུད་པས་སྟོང་གཟུགས་ཀྱི་རྣལ་འབྱོར་གྱིས་སྟོང་གཟུགས་བསྟན་པས་རྣལ་འབྱོར་རྣམ་པར་དག་ན་སྔགས་ཐམས་ཅད་ཀྱིས་སློབ་པས་ཚིག་གི་མཆོག་གཞོམ་མེད་ཀྱི་སྒྲ་འབྱིན་པ་ལ་སོགས་པ་འགྲུབ་ཅིང་། མཐར་ཐུག་ཡེ་ཤེས་ཀྱི་ཕུང་ཁམས། ཡིད་དང་ཆོས་ཁམས། དུང་ཅན་མ་དང་ཁུ་བ་འཛག་པའི་སྒྲིབ་པ་དག་པ་རྡོར་སེམས་སྣ་ཚོགས་ཡུམ། ཀུན་བཟང་དང་ཆོས་དབྱིངས་རྡོ་རྗེ། གནོད་མཛེས་དང་དྲག་སྤྱན་མ་དྲུག་ཐོབ་པར་བྱེད་དོ། ། གཉིས་པ་གྲུབ་ནས་བརྟན་བྱེད་བསམ་གཏན་ལའང་དྲུག་ལས།
སྒྲ་དོན་ནི། ཤའི་མིག་ལ་སོགས་པའི་དབང་པོ་ལྔས་རྣམ་པ་ཀུན་ལྡན་གྱི་སྟོང་ཡུལ་མཐའ་དག་གཟུང་འཛིན་གཉིས་སུ་མེད་པའི་ཚུལ་གྱིས་དམིགས་པ་ལ་སེམས་རྩེ་གཅིག་ཏུ་གནས་པས་བསམ་གཏན་ཞེས་བྱའོ། ། དུས་མཚམས་ནི། རྣམ་པ་ཐམས་ཅད་པའི་གཟུགས་མཐོང་ནས་དེ་ལ་རྩེ་གཅིག་པའི་བསམ་གཏན་འབྱུང་བས་སོ། ། ཡན་ལག་ལའང་དང་པོ་དྲུག་གི་མཚན་ཉིད་ནི། སྟོང་པའི་གཟུགས་སྒྲ་དྲི་རོ་རེག་བྱ་ལྔ་འཛིན་བྱེད་དབང་ཤེས་ལྔ་དང་རོ་གཅིག་ཏུ་འདྲེས་ཏེ། ཡིད་ཀྱི་ཡུལ་ཡུལ་ཅན་ཐ་དད་དུ་དམིགས་པ་དང་བྲལ་བ་བསམ་གཏན་གྱི་མཚན་ཉིད་ཡིན་པས་དེ་བསྒོམ་པའི་ཚེ། རང་གིས་བསྒོམས་པའི་ཏིང་ངེ་འཛིན་དེ་བསམ་གཏན་དུ་སོང་མ་སོང་མཚོན་ཞིང་ཤེས་པར་བྱའོ། ། གཉིས་པ་དབྱེ་བ་ནི། བསམ་གཏན་གྱི་ཡན་ལག་ལྔ་སྟེ།
ཤེས་རབ་དང་། རྟོག་པ་དང་། དཔྱོད་པ་དང་། དགའ་བ་དང་། བདེ་བ་སྟེ། ཤེས་རབ་ནི་རྩེ་གཅིག་པ་ངོ་བོའི་ཡན་ལག་གོ ། རྟོག་དཔྱོད་གཉེན་པོའི་ཡན་ལག དགའ་བདེ་ཕན་ཡོན་གྱི་ཡན་ལག་གོ ། གསུམ་པ་སྒོམ་ཚུལ་ལ་མཉམ་པར་འཇོག་ཚུལ་དང་། སྤྱོད་ལམ་བྱ་ཚུལ་ལོ། །
དང་པོ་ལ་ངེས་པ་དྲུག་ནི། འདུག་གནས་དང་། ལུས་གནད་ཀྱི་ངེས་པ་སྔར་དང་འདྲ། ལྟ་སྟངས་ཀྱི་ངེས་པ་ནི། ཉིན་མཚན་གྱི་རྣལ་འབྱོར་གྱིས་མཐོང་བའི་སྟོང་གཟུགས་ལ་མིག་གཏད་ནས། ས་གཅིག་ཏུ་བལྟའོ། ། བྱེད་བཅིངས་ཀྱི་ངེས་པའང་སྔར་བཞིན། ཉམས་ལེན་གྱི་ངེས་པ་ལ་ལྔ་ལས། གཟུགས་ཀྱི་རྣལ་འབྱོར་ལ་ཡང་ལྔའི་བསམ་གཏན་གྱི་ཡན་ལག་ཤེས་རབ་ནི་ལུས་ངག་མི་གཡོ་བར་སྔར་བཞིན་གྱི་ངང་ནས་རང་གི་མཐོང་བའི་སྟོང་གཟུགས་ལ། ཡིད་མིག་རླུང་གསུམ་རྩེ་གཅིག་ཏུ་གཏད་ནས་མ་གཡེངས་པར་གཏད་པའོ། །
དེ་ལས་སྟོང་གཟུགས། དབང་པོ། སེམས་རོ་གཅིག་ཏུ་འདྲེས། ཡུལ་ཡུལ་ཅན་གཉིས་སུ་འཛིན་པ་ཞིག་སྟེ། སེམས་གཡོ་ན་གཟུགས་ཀྱང་གཡོ། སེམས་རྩེ་གཅིག་ཏུ་གནས་ན་གཟུགས་ཀྱང་མི་གཡོ་མི་འགག་པར་གནས་པ་གསལ་བར་མཐོང་ཡང་འདི་མཐོང་སྙམ་དུ་ངེས་ཤེས་ཀྱི་རྣམ་རྟོག་མི་འབྱུང་ན་བསམ་གཏན་གྱི་ཡན་ལག་རྟོག་པ་ལ་བསླབ་སྟེ། ལུས་ངག་སྔར་བཞིན་གྱི་མཐོང་བའི་གཟུགས་ལ་མིག་གཏད་ནས་ཡིད་ཁ་ནང་དུ་བཟློག་སྟེ་ཡུལ་ཡུལ་ཅན་གཅིག་ཏུ་གྱུར་པའི་སེམས་ཀྱི་ངོ་བོ་ལ་ཅེར་རེ་བལྟ། ཞེན་འཛིན་མེད་པར་ཧྲིག་གེ་བལྟ། བཅས་བཅོས་མེད་པར་ལྷུག་གེ་བལྟའོ། ། དེའི་ངང་ནས་རྣམ་རྟོག་ཐོལ་སྐྱེས་ན་ཡུལ་ཡུལ་ཅན་གཅིག་ཏུ་འདུ་ཤེས་པའི་སྒོ་ནས་དེ་ཉིད་ཀྱི་ངོ་བོ་ལ་ཅེར་རེ་བལྟ་སྟེ།
བལྟས་པ་ཙམ་གྱིས་རྐུན་མ་ངོས་ཟིན་པ་ལྟར་གཉིས་འཛིན་རང་ལོག་ཏུ་འགྱུར་རོ། ། དེ་ལྟར་རྩེ་གཅིག་ཏུ་བསྒོམས་ཀྱང་གཉིས་འཛིན་རང་ལོག་ཏུ་མ་སོང་ན་བསམ་གཏན་གྱི་ཡན་ལག་སྤྱོད་པ་ལ་བསླབ་སྟེ། འགྲེལ་ཆེན་ཕྱག་རྡོར། ནཱ་རོ་པའི་ལུགས་ལྟར་ན། མཐོང་བའི་སྟོང་གཟུགས་ལ། མཐོང་བྱེད་མིག་ཤེས་ཀྱི་ངོ་བོའམ། མཐོང་བྱེད་ཤེས་པ་སོ་སོའི་ཁྱད་པར་ལ་དམིགས་ནས་རྩེ་གཅིག་ཏུ་འཇོག་པའམ། ཉི་མ་དཔལ་དང་སྦས་པ་མིག་འབྱེད་ལྟར་ན། ཕྱི་ནང་གི་དངོས་པོ་གང་མཐོང་བ་སྟོང་ཉིད་དུ་དམིགས་ནས་སེམས་རྩེ་གཅིག་ཏུ་བལྟ་བར་བཞེད་དོ། ། དེ་ལྟར་བསྒོམས་པས་ཡན་ལག་བརྟན་པར་གྱུར་པ་ན།
བསམ་གཏན་གྱི་ཡན་ལག་དགའ་བ་བྱུང་བ་ནི། སྟོང་པའི་གཟུགས་གང་ལ་སེམས་བཞག་ཀྱང་། དེ་དང་སེམས་རོ་གཅིག་ཏུ་འདྲེས་ནས། སེམས་ལྷན་གྱིས་རྩེ་གཅིག་ཏུ་གནས་པ་སེམས་ཤིན་ཏུ་སྦྱངས་པའི་རྒྱུར་གྱུར་པའི་ཡིད་བདེ་བ་ཁྱད་པར་ཅན་སྐྱེ་བ་སྟེ། དེ་ལ་རྩེ་གཅིག་ཏུ་གཏོད་པའོ། ། དེའི་ཚེ་བསམ་གཏན་གྱི་ཡན་ལག་བདེ་བ་གཡོ་མེད་འབྱུང་བ་ནི་མཐོང་བའི་དངོས་པོ་ཐམས་ཅད་ལ་བརྟེན་ནས་གཟུགས་སེམས་ལྷན་ཅིག་ཏུ་བྱེད་པའི་རྐྱེན་ལུས་ཤིན་ཏུ་སྦྱངས་པའི་རྒྱུ་ཅན་གྱིས་ལུས་ཀྱི་ཚོར་བ་བདེ་བ་མཉམ་པར་བཞག་པ་ཇི་སྲིད་པར་འབྱུང་བ་སྟེ། དེ་ལ་རྩེ་གཅིག་ཏུ་གཏོད་པའོ། དེ་ལྟར་ཡན་ལག་ལྔ་ཚོགས་པ་ནི། བསམ་གཏན་གྲུབ་པ་ཞེས་བྱ་ལ། མ་ཚོགས་ན་བསམ་གཏན་མ་ཡིན་ནོ། །
གཉིས་པ་སྒྲའི་རྣལ་འབྱོར་ནི། ཡུལ་སྟོང་པའི་སྒྲ་བརྙན་ལ་སྣང་བ་རྩེ་གཅིག་ཏུ་གཏད་ནས་བསྒོམ་མོ། ། རྟགས་གཞན་སྔར་དང་འདྲའོ། ། དེ་བཞིན་དུ་དྲི་རོ་རེག་བྱའི་རྣལ་འབྱོར་ཡང་དྲི་བརྙན། རོ་བརྙན། རེག་བརྙན་ལ་སྣ་ལྕེ། ལུས་ཀྱི་དབང་པོ་རྩེ་གཅིག་ཏུ་གཏད་ནས་བསྒོམ་སྟེ་ཚུལ་སྔར་དང་འདྲའོ། ། ཉམས་རྟགས་ཀྱི་ངེས་པ་ནི། དེ་ལྟར་བསྒོམས་པས་སྔར་མཐོང་བའི་རྟགས་རྣམས་བརྟན་པ། དྭངས་བ།
གསལ་བ། མི་གཡོ་བ། རྒྱ་ཆེ་བ་འབྱུང་། གཞན་ཡང་སངས་རྒྱས་ཀྱི་ཞིང་གཞལ་མེད་ཁང་འགྲོ་དྲུག་གི་སྣང་བ། སྙན་མི་སྙན་ལ་སོགས་པའི་སྒྲ་སྙན་ལ་སོགས་པའི་སྒྲ་བརྙན། སྔར་མ་ཚོར་བའི་དྲི་བརྙན། ཞིམ་མི་ཞིམ་ལ་སོགས་པའི་རོ་བརྙན། ཚ་གྲང་ལ་སོགས་པའི་རེག་བརྙན་སྣ་ཚོགས་རིག་ཅིང་མྱོང་ལ། དེ་ནས་དེ་བཞིན་གཤེགས་པའི་སྐུ་དང་། མཆོད་རྟེན་དཀྱིལ་འཁོར་གྱི་ལྷ་ཚོགས་དཔག་ཏུ་མེད་པ་མཐོང་བ་སོགས་རྣམ་ཀུན་མཆོག་གི་སྟོང་གཟུགས་ཚད་མེད་པ་མཐོང་བ་འབྱུང་།
དེ་རྣམས་བསྒོམས་པས་རིམ་གྱིས་ཕྲ་བར་གྱུར་ནས། ཐིག་ལེའི་ནང་དུ་འཆར་དེ་ནས་ཐིག་ལེ་ཡང་ཇེ་ཕྲར་གྱུར་ཏེ། རེ་ཁཱའི་ནང་དུ་འཆར་ལ། དེ་རྣམས་དག་ནས་ལུས་ཀྱི་རྩའི་ནང་དུ་མཐོང་ཞིང་། མཐར་དེའི་ནང་དུ་རེ་ཁཱ་དང་། རེ་ཁཱའི་ནང་དུ་སྔར་བཤད་པ་རྣམས་མཐོང་སྟེ། སྣང་བརྙན་གྱི་མཐར་ཐུག་པ་ཡིན་ནོ། ། དེ་རྣམས་ཀྱང་གོམས་པས་བསམ་གཏན་དག་པ་ན་མངོན་ཤེས་སུ་ཤར་ཏེ། ལྷའི་མིག་གིས་མཆོག་གི་གཟུགས་དང་བསྐལ་པའི་དོན། ལྷའི་རྣ་བས་སེམས་དང་སེམས་ཅན་མིན་པའི་བསྐལ་པའི་སྒྲ།
ལྷའི་སྣས་ལྷ་དྲི་དང་བདག་གཞན་གྱི་འཆི་འཕོ་སྐྱེ་བ། ལྷའི་ལྕེས་ལྷའི་རོ་མྱོང་བ་དང་། ལྷའི་ལུས་ཀྱིས་ལྷའི་རེག་བྱ་དང་སྔོན་གནས། ལྷའི་ཡིད་ཀྱིས་གཞན་གྱི་སེམས་ཀྱི་ཡེ་ཤེས་ཤེས་ཤིང་། ཅིར་སྣང་ཐམས་ཅད་སྟོང་པའི་རང་བཞིན་དུ་གསལ་བར་འབྱུང་སྟེ། དེ་ལྟར་བསམ་གཏན་གྱི་ཡན་ལག་གིས་ལས་སྣང་། ཕྱི་རོལ་གྱི་འཁྲུལ་སྣང་དག་ནས་སྟོང་ཉིད་ཀྱི་དོན་ལ་སེམས་རྩེ་གཅིག་པར་བྱེད་དོ། ། གཉིས་པ་སྤྱོད་ལམ་བྱ་ཚུལ་ལ་བསམ་གཏན་མ་གྲུབ་པས་དང་། གྲུབ་པ་བརྟན་པས་སྤྱོད་ལམ་བྱ་ཚུལ་ལོ། ། དང་པོ་ལ།
ཉིན་པར་སྤྱོད་ལམ་དང་བསྲེ། མཚན་མོ་གཉིད་ཀྱི་བསྲེ་བ་དང་གཉིས་ཀྱི་དང་པོ་ནི། བསམ་གཏན་ལ་བརྟན་པ་མ་ཐོབ་པས་སྤྱོད་ལམ་གྱི་བར་བར་དུ་ཁང་པར་མུན་ཁང་བར་པ་བསྒྲུབས་ལ་བསྒོམ། དེའི་སྐབས་མེད་པའམ་མང་པོ་འདུས་པའི་སར་མུན་ཁང་ཆུང་ངུ་བསྒྲུབས་ལ་བསྒོམ། གཞན་ཡང་འགྲོ་འདུག་དང་ཆོས་འཆད་པ་ལ་སོགས་ཀྱི་ཐང་ཆད་པའི་སྐབས་སུ་དྲན་པས་ཟིན་པ་ཙམ་གྱིས་མི་རྟོག་པར་ཕྱམ་འགྲོ་བས་དེའི་ངང་ལ་བཞག བྱ་བ་ཐམས་ཅད་སྒྱུ་མ་ལྟ་བུར་ཤེས་པའི་སྒོ་ནས། གང་ལ་ཡང་ཞེན་པ་སྤངས་ལ་སྤྱད། མདོར་ན་ཕྱི་ནང་གི་རྐྱེན་གང་བྱུང་སྒྱུ་མ་ལྟར་ཤེས་པས་ལམ་དུ་བསླངས་པར་འགྱུར་རོ། ། གཉིས་པ་ནི། ནུབ་མོ་གཉིད་པ་ན།
མལ་བདེ་བ་ལ་སྔས་མཐོ་བ་བྱས་ཏེ་དེ་གཉིས་ཐབས་ཀྱི་ཉལ་ལ། ལུས་ངག་མི་གཡོ་བར་བཞག རྨི་ལམ་གང་རྨི་སྟོང་པའི་སྣང་བརྙན་དུ་ཤེས་པར་བྱ་སྙམ་པའི་འདུན་པ་དང་མ-བྲལ་བཞིན་དུ། མིག་ཧ་ཅང་བཙུམ་པའང་མ་ཡིན། རྫི་མའི་རྩེ་མོ་རེག་ཙམ་དུ་བྱས་ལ་མིག་འབྲས་མི་འགུལ་བར་ལྟ་སྟངས་ལ་གནས་པས་བསམ་གཏན་ཡན་ལག་གི་སེམས་རྩེ་གཅིག་ཏུ་བཞག་ལ་གཉིད་ལོག དེའི་ཚེ་གཉིད་སྲབ་ན། གཉིད་སྲབ་མོའི་འོད་གསལ་ཟིན་པའི་རྟགས་མཐོང་སྣང་དང་བཅས་ཤིང་། རྐྱེན་དང་ཕྲད་ན་གཉིས་སད་རྒྱུ་ཡོད་པ་འཕྲལ་མ་གཉིད་པ་ལྟ་བུ་འབྱུང་། གཉིད་མཐུག་ན་རྨི་ལམ་མེད་པར་མི་རྟོག་པ་འབའ་ཞིག་ཏུ་གནས་སད་པ་ན་ཇི་ལྟར་བརྟགས་ཀྱང་རྨི་ལམ་མི་དྲན་པ་འབྱུང་། འོད་གསལ་ཟིན་མ་ཟིན་གཉིད་སད་མ་ཐག་ཤེས་ཏེ།
ཟིན་ན་མིག་ཕྱེ་བའི་ཚེ་རྟགས་སྣང་བཅས་པ་འབྱུང་ལ། མ་ཟིན་ན་རྟགས་སྣང་མེད་པར་ཐ་མལ་གྱི་སྣང་བ་འཆར་རོ། ། འོད་གསལ་མ་ཟིན་གཉིད་སད་རེས་ཀྱིས་འདུན་པ་དྲག་ཏུ་གཏང་། གཉིད་ཁར་རིག་པ་བཞུར་ལ་བསྒོམ། དེས་ཀྱང་མ་ཟིན་ན། ཉིན་པར་འདུན་པ་ཡང་ཡང་དྲན་པ་གནད་དུ་ཆེའོ། ། གཉིས་པ་ནི། བསམ་གཏན་བརྟན་པ་ཡིན་ན་མུན་ཁང་དང་དྲན་པ་ལ་མི་ལྟོས་ཏེ། གང་སྣང་གི་སྟེང་དུ་བསམ་གཏན་ཡན་ལག་གིས་སེམས་རྩེ་གཅིག་ཏུ་གཏད་པ་ཙམ་གྱིས་བསམ་གཏན་དུ་སོང་ནས་འཁྲུལ་སྣང་འགགས་ཏེ། ཏིང་འཛིན་དུ་འགྱུར་བས་སྣང་བ་གང་ཤར་དང་བསྲེས་ནས་བསམ་གཏན་གྱི་ཡན་ལག་གིས་བསྒོམས་པས་ཅིར་སྣང་ལམ་དུ་བསླངས་ཤིང་ཉིན་མཚན་མཉམ་རྗེས་མེད་པར་འགྱུར་རོ། །
བཞི་པ་སྤོགས་ཆོག་ལ་ལྔ་ལས། གཟུགས་ཀྱི་རྣལ་འབྱོར་གྱི་སྤོགས་ཆོག་ལ། མཚན་མོ་དང་ཉིན་མོའི་རྣལ་འབྱོར་གྱི་སྤོགས་ཆོག་གཉིས། དང་པོ་ལ་གཉིས། དྷུ་ཏཱིའི་སྒོར་འོད་གསལ་གཟུང་བ་ནི། སྔར་གྱི་རྣལ་འབྱོར་པས་མུན་ཁང་དུ་གཟུགས་བརྟན་པར་མ་གྱུར་ན། ལུས་ངག་སྔར་བཞིན་བཞག་པའི་ངང་ནས། མཉམ་རྒྱུའི་དུས་སུ་སྨིན་མཚམས་ཀྱི་དབུས་དབུ་མའི་ཡར་སྣར་ཡིད་མིག་གཅིག་ཏུ་དྲིལ་ཏེ། མི་རྟོག་པར་བཞག་པས་དེར་སྟོང་གཟུགས་མཐོང་ལ། དེའི་ཚེ་སྟོང་གཟུགས་དེ་ཉིད་དང་།
ཡིད་དབུ་མའི་སྒོ་ལ་རྩེ་གཅིག་ཏུ་གཏད་པས་རིམ་གྱིས་གཡོ་མེད་དུ་གྱུར་པ་ལས་གཞན་སེམས་ཤེས་པར་འགྱུར་རོ། ། བདེ་བ་མ་སྐྱེས་ན་དུང་ཅན་མའི་སྒོར་གཏད་ནས་སྔར་བཞིན་བསྒོམས་པས་གཟུགས་བརྟན་ཞིང་བདེ་བ་འཕེལ་ལོ། ། གཉིས་པ་སྲོག་རྩོལ་སྒོར་འོད་གསལ་བཟུང་བ་ནི། སེམས་ཅུང་ཟད་ཟིན་ཡང་རླུང་མི་གནས་པས་གཟུགས་མི་བརྟན་ན། ལུས་ངག་སྔར་བཞིན་བཞག་ལ་གཡོན་རྒྱུའི་དུས་སུ་སྣ་གཡོན་གྱིས་མདོམས་སོར་སྔར་བཞིན་བསྒོམས་པས་སྟོང་གཟུགས་འཆར། དེ་ནས་མིག་སྟོང་གཟུགས་དང་། སེམས་སྣ་གཡོན་པའི་སྒོ་ལ་གཏད་ནས་བསྒོམས་པས་གཟུགས་རླུང་གཅིག་ཏུ་འདྲེས་པས། རླུང་ཕྱིར་འགྲོ་ན། སྟོང་གཟུགས་ཕྱིར་འགྲོ། ནང་དུ་འཇུག་ན་སྟོང་གཟུགས་ཀྱང་ནང་དུ་འཇུག
དེ་ནས་རིམ་གྱིས་གོམས་པར་བྱས་པས་རླུང་ལྔའི་ཁ་དོག་དང་རིང་ཐུང་གི་ཚད་ལ་སོགས་པ་ངེས་ཤིང་། རླུང་ལ་སེམས་ཇི་སྲིད་གནས་པའི་བར་སྟོང་གཟུགས་ཀྱང་མི་གཡོ་བར་གནས་པས་ལྷའི་སྤྱན་དུ་འགྱུར་རོ། ། གཉིས་པ་ལ་གཉིས་ཀྱི་གྲིབ་མའི་གཟུགས་ལ་འོད་གསལ་བཟུང་བ་ནི། མཉམ་རྒྱུའི་དུས་སུ་ལུས་ངག་སྔར་བཞིན་གྱི་ངང་ནས་གནས་དབེན་པར་ཉི་མ་ལ་རྒྱབ་བསྟན་ཏེ། མདུན་དྲང་པོར་རང་གྲིབ་ཤར་བ་ལ་ཡིད་མིག་རྩེ་གཅིག་ཏུ་དྲིལ་ནས་བལྟ། མིག་ཅུང་སྦྲིད་པ་དང་། མིག་མི་འཛུམ་པར་མདུན་གྱི་ནམ་མཁར་མགོ་དལ་བུས་བཏེགས་ཏེ། བལྟས་པས་གྲིབ་གཟུགས་སྐྱ་བོ་མཐོང་བ་དེ་ལ་རྩེ་གཅིག་ཏུ་གཏད་པས་སྟོང་གཟུགས་ཀྱང་འཆར་ཏེ། དེ་དུས་གྲིབ་གཟུགས་སྟོང་གཟུགས་དང་བཅས་པ་ལ་ཡིད་མིག་རླུང་གསུམ་དྲིལ་ཏེ། བསྒོམས་པས་བསམ་གཏན་དག་ནས།
གཟུགས་བརྟན། དེ་གོམས་པས་ཟླ་བ་དྲུག་ན་ས་འོག་གི་གཏེར་མཐོང་། ཡང་ན་ལྗོན་ཤིང་གི་གྲིབ་མ་ལ་གཏད་ནས་སྔར་བཞིན་བསྒོམས་པས་ཀྱང་བསམ་གཏན་དག་ནས་ལྷའི་མིག་ཐོབ་པར་འགྱུར་རོ། ། གཉིས་པ་ཕྱིའི་གཟུགས་འོད་གསལ་བཟུང་བ་ནི། མདུན་དུ་ཕྱི་རོལ་གྱི་དངོས་པོ་རྣམ་པ་ངེས་སུ་རུང་ཙམ་གྱི་ཤིན་ཏུ་ཆ་ཕྲ་བ་འོད་མེད་པ་ཉེ་རིང་རན་པར་བཞག་སྟེ། སྔར་བཞིན་བལྟས་པས་སྟོང་གཟུགས་འཆར་ཞིང་། དེ་དག་ལ་སྔར་བཞིན་བསྒོམས་པས་ཀྱང་གཟུགས་བརྟན་པར་འགྱུར་རོ། ། གཉིས་པ་སྒྲའི་རྣལ་འབྱོར་གྱི་སྤོགས་ཆོག་ནི། སྟོང་པའི་སྒྲ་བརྙན་འཆར་དུ་མ་འདོད་པའམ། ཅུང་ཟད་ཤར་ན་ཡང་བརྟན་པར་མ་གྱུར་ན།
གཡས་རྒྱུའི་དུས་སུ་ཆུ་ཀླུང་ངམ་གླིང་བུའི་སྒྲ་ལྟ་བུ་སྒྲ་སྙན་པ་རྒྱུན་མི་འཆད་པ་གཅིག་ལ། རྣ་བ་དང་ཡིད་དྲི་ཆུའི་རྩའི་སྒོ་རྩེ་གཅིག་ཏུ་གཏད་ནས། བསམ་གཏན་ཡན་ལག་གིས་བརྟན་པར་བྱས་ནས་བསྒོམས་པས་ཟླ་བ་དྲུག་ལ་སོགས་པར་ལྷའི་རྣ་བ་ཐོབ་པར་འགྱུར་རོ། ། དེ་བཞིན་དུ་དྲི་བརྙན་ལ་སོགས་པ་མ་ཤར་བའམ། ཤར་ཡང་མི་བརྟན་ན་གཡོན་རྒྱུའི་དུས་སུ་རེང་བུའི་དྲི་དང་། གཡས་རྒྱུའི་དུས་སུ་བུ་རམ་གྱི་རོ། མཉམ་རྒྱུའི་དུས་སུ་གོས་ཀྱི་རེག་བྱ་འཇམ་པ་ལྟ་བུ་རྒྱུན་བརྟན་པའི་དྲི་རོ་རེག་ཡིད་དུ་འོང་བ་ལ་དམིགས་ནས་གོང་གི་ཚུལ་གྱིས་བསྒོམ། གཅིག་ལ་སེམས་བརྟན་པ་ན་རིགས་འདྲ་གཞན་དང་གཞན་ལའང་སྦྱར་ནས་བསྒོམས་པས་སྣང་བརྙན་རྣམས་བརྟན་ཞིང་ལྷའི་སྣ་ལྕེ་ལུས་ཐོབ་པར་འགྱུར་རོ། ། དེ་བཞིན་དུ་གཞན་སེམས་ཤེས་པར་འདོད་ན། སྟོང་གཟུགས་ཀྱིས་བརྗོད་པའི་སྒྲའམ།
གང་གི་སེམས་ཤེས་པར་འདོད་པའི་འགྲོ་བ་དེའི་སྙིང་ལ་གནས་པའི་སྲོག་གི་རླུང་དུ་དམིགས་ནས་རང་གི་དབུ་མའི་རླུང་ལ་ཡིད་རྩེ་གཅིག་ཏུ་གཏད་པས་བསམ་གཏན་དག་པ་ན། གཞན་གྱི་སེམས་ཤེས་པར་འགྱུར་རོ། ། ལྔ་པ་དུས་མཚམས་ནི། འདི་སྟོང་པའི་རྣལ་འབྱོར་གྱིས་དངོས་གཞི་ཡིན་པས། གཟུགས་བརྙན་ལ་སོགས་པ་སྣང་བརྙན་གྱི་མཐར་མ་ཕྱིན་གྱི་བར་དུ་ཉམས་སུ་བླང་བྱ་ཡིན་པའི་ཕྱིར། རྗེས་དྲན་གྱི་མཐར་མ་སོན་གྱི་བར་དུ་བསྒོམ་དགོས་སོ། ། དྲུག་པ་ཕར་ཕྱིན་གང་ཡིན་པ་ནི། སྟོང་པའི་ཡུལ་ལྔ་ལ་སེམས་རྩེ་གཅིག་པའི་དག་པའི་བསམ་གཏན་ཡིན་པས་བསམ་གཏན་གྱི་ཕར་ཕྱིན་ནོ། ། བཞི་པ་ཚད་མ་ནི། ལྷའི་མིག་སོགས་ཀྱིས་སྟོང་པའི་ཡུལ་ལྔ།
དམིགས་པའི་མངོན་སུམ་ཡིན་པའི་ཕྱིར་དབང་པོའི་མངོན་སུམ་མོ། ། ལྔ་པ་དག་བྱ་ལ། དག་བྱ་རྣམ་ཤེས་ཀྱི་ཕུང་པོར་དག་པས་བྱེད་པས་མི་བསྐྱོད་པ་ཡིན་པ། དབྱེ་ན་གཟུགས་སོགས་ཀྱི་བསམ་གཏན་ལྔ་ལ་ཡུལ་ཅན་གྱིས་ཕྱེ་བས་བཅུའོ། ། དྲུག་པ་འབྲས་བུ་ནི། གནས་སྐབས་སུ་གཟུགས་བརྟན་ཞིང་བསམ་གཏན་གྱི་མིག་དབང་དག་སྟེ། མིག་མི་འཛུམ་པར་གྱུར་པས་ལྷའི་མིག་འགྲུབ་ལ། དེ་བཞིན་དུ་བསམ་གཏན་གྱིས་རྣ་བའི་དབང་པོ་ལ་སོགས་དག་པས་ལྷའི་རྣ་བ་ལ་སོགས་མངོན་ཤེས་ལྔ་ཐོབ་ཅིང་། མཐར་ཐུག་རྣམ་ཤེས་ཀྱི་ཕུང་པོ་དང་། ཡེ་ཤེས་ཀྱི་ཁམས།
རྣ་བ་དང་སྒྲ། རྣ་བའི་དབང་པོ་དང་། དྲི་ཆུ་འཛག་པ་དག་པའི་འབྲས་བུ་མི་བསྐྱོད་པ་དང་། ཁྲོ་བོའི་དབང་ཕྱུག་མ། ཕྱག་རྡོར་དང་སྒྲ་རྡོ་རྗེ། གཙུག་ཏོར་ཅན་དང་། ཤིན་ཏུ་སྔོན་མོ་དྲུག་ཐོབ་པར་བྱེད་དོ། ། སྟོང་པའི་གཟུགས་བརྙན་སྒྲུབ་བྱེད་སོ་སོར་སྡུད། ། ཡུལ་ལྔའི་ཏིང་འཛིན་བརྟན་བྱེད་བསམ་གཏན་ལྔ། ། གསལ་བྱེད་སྒྲོན་མ་དྲི་མེད་རབ་གསལ་བས། །
བཀོད་པའི་དགེ་བས་ཏིང་འཛིན་མཐར་ཕྱིན་ཤོག ། སོར་སྡུད་བསམ་གཏན་གྱི་རྣལ་འབྱོར་གསལ་བྱེད་ཀྱི་མན་ངག སྟོང་ཉིད་གསལ་བའི་སྒྲོན་མ་ཞེས་བྱ་བ། ཨ་ཝ་དྷཱུ་ཏཱི་པའི་བཙུན་པ་བསོད་ནམས་ཀྱིས་སྦྱར་བ། འདིས་འགྲོ་བ་ཀུན་གྱི་འཁྲུལ་པའི་དྲི་མ་དག་པར་གྱུར་ཅིག། །། མདྒ་ལཾ།། ༄༅། །བར་དུ་དགེ་བའི་འཁྲིད་ཡིག་སྲོག་འཛིན་གསལ་སྒྲོན་བཞུགས་སོ།། ན་མཿཤྲཱི་ཀཱ་ལ་ཙཀྲཱ་ཡ། བར་དུ་དགེ་བའི་འཁྲིད་ཡིག་སྲོག་འཛིན་གསལ་བའི་སྒྲོན་མ་ཞེས་བྱ་བ། བླ་མ་དཔལ་དུས་ཀྱི་འཁོར་ལོ་ལ་ཕྱག་འཚལ་ལོ། །
འཕོ་བ་བཅུ་གཉིས་ཉི་ཟླའི་བགྲོད་པ་བཅོམ། ། དོན་དམ་བདེན་དོན་རྣམ་པ་བཅུ་གཉིས་ལྡན། ། དྷཱུ་ཏཱིར་ཡང་དག་དོན་གྱི་དེ་ཉིད་གཟིགས། ། ལུས་གནས་དུས་འཁོར་བླ་མའི་ཞབས་ལ་འདུད། ། སྲོག་ཆེན་འགྱུར་མེད་རྡོ་རྗེའི་རྣལ་འབྱོར་གྱིས། ། ངག་དང་རྨི་ལམ་གནས་སྐབས་ལེགས་སྦྱངས་ནས། ། གསུང་གི་རྡོ་རྗེ་མངོན་སུམ་སྒྲུབ་བྱེད་ལམ། ། སྲོག་འཛིན་སྦྱོར་བ་རྣམ་གཉིས་གསལ་བར་བཤད། ། གཉིས་པ་སྲོག་རྩོལ་འཛིན་པ་ཉེ་བའི་བསྙེན་པའི་ཡན་ལག་གསུང་རྡོ་རྗེའི་རྣལ་འབྱོར་ལས་རྒྱལ་མཆོག་བར་དུ་དགེ་བའི་འཁྲིད་ལ་ཉི་ཟླའི་འགྲོ་འོང་འགོག་བྱེད་སྲོག་རྩོལ་གྱི་རྣལ་འབྱོར། འགགས་ནས་ཐིག་ལེར་བརྟན་བྱེད་འཛིན་པའི་རྣལ་འབྱོར་གཉིས་ཀྱི།
དང་པོ་ལ་སྒྲ་དོན། དུས་མཚམས། ཡན་ལག ཚད་མ། དག་དབྱེ། འབྲས་བུ་དྲུག་གི། དང་པོ་ནི། སྲོག་སྟེང་འོག་གི་རྩ་ཆེན་དྲུག་ལ་རྒྱུ་བའི་སྲོག་ཐུར་གྱི་རླུང་ཡིན་ལ། རྩོལ་བ་དེ་འབད་པས་གཡས་གཡོན་དུ་རྒྱུ་བ་འགོག་པ་སྟེ་དེ་ལས་སྟེང་འོག་ཏུ་དབུ་མར་འཇུག་པའོ། ། གཉིས་པ་ནི།
རྣམ་པ་ཐམས་ཅད་པའི་གཟུགས་བརྙན་གྱི་མཐར་ཐུག་པ་མཐོང་བ་ནས་བྱའོ། ། གསུམ་པ་ལ་དྲུག་ལས་དང་པོ་མཚན་ཉིད་གང་ཡིན་པ་ནི། རླུང་མཉམ་རྒྱུར་ནམ་གྱུར་པ་ན་དབུ་མར་ཞུགས་ཤིང་དེ་སྲོག་རྩོལ་གྱི་མཚན་ཉིད་ཡིན་པས་དེ་སྒོམ་པའི་ཚེ་སྲོག་རྩོལ་དུ་སོང་མ་སོང་མཚོན་ཞིང་ཤེས་པར་བྱའོ། ། གཉིས་པ་དབྱེ་བ་གང་ཡིན་པ་ལ་སྐུ་གསུང་ཐུགས་རྡོ་རྗེའི་བཟླས་པ་གསུམ་མམ་མ་ནིང་གི་བཟླས་པ་དང་བཞི་སྟེ། དེ་རེ་རེ་ལ་ཡང་དབྱུང་བ། རྔུབ་པ། དགང་བ། གཞིལ་བའམ་ཞི་བ་བཞི་བཞི་ཡོད་དོ། ། སྒོམ་ཚུལ་གང་ཡིན་པ་ལ་མཉམ་པར་འཇོག་ཚུལ། འགལ་རྐྱེན་སྤང་ཚུལ།
མཐུན་རྐྱེན་སྒྲུབ་ཚུལ་གསུམ་གྱི་དང་པོ་ལ་ངེས་པ་དྲུག་གི་འདུག་གནས་ཀྱི་ངེས་པ་ནི། ཉིན་མཚན་གྱི་རྣལ་འབྱོར་གྱི་གནས་གང་རུང་སྟན་བདེ་བ་འདུག་ནས་བསྒོམ། གཉིས་པ་ལུས་གནད་ཀྱི་ངེས་པ་ནི། སྐུའི་བཟླས་པ་བྱེད་པའི་ཚེ་རྐང་པ་གཡས་དཀྱིལ་དཀྲུང་བཞིན་དང་གཡོན་བརྐྱངས་ནས་རྟིང་པ་ཕྱིར་ཕུལ་ལ། གསུང་གི་བཟླས་པའི་ཚེ་དེ་ལས་བཟློག་པ་དང་། ཐུགས་དང་མ་ནིང་གི་བཟླས་པའི་ཚེ་རྐང་པ་གཉིས་མཉམ་པོར་གཞིབས་ལ་བརྐྱངས་ཏེ་རྟིང་པ་ཕྱིར་ཕུལ་ལ། གཡས་གཡོན་གྱི་རླུང་རྒྱུ་བ་གསལ་བའི་ཚེ་ནམ་མཁའི་རླུང་རྒྱུ་བ་ན་ས་གའི་སྟབས་ཀྱིས་ལག་པ་གཉིས་སྤྱི་བོར་རྡོ་རྗེ་ཐལ་མོ་བརྐྱང་བ། རླུང་གི་རླུང་རྒྱུ་བ་ན་ཟླུམ་པོའི་སྟབས་ཀྱིས་གྲི་གུག་གི་ཕྱག་རྒྱ་གཡས་གཡོན་གྱི་མཐེ་བོང་དང་སོར་མོ་དབུས་མ་གསུམ་གྱིས་མུར་གོང་གི་རྩ་གཉིས་མནན་པ། མེ་རླུང་རྒྱུ་བ་ན་རོལ་པའི་སྟབས་ཀྱིས་གཡས་པའི་མཐེབ་སྲིན་གྱིས་མགྲིན་པའི་འཕར་རྩ་གཉིས་བསྡམ། ཆུ་རླུང་རྒྱུ་བ་ན་པད་མའི་གདན་གྱི་གཡས་གཡོན་རྡོ་རྗེ་ཁུ་ཚུར་གྱི་གུང་མཛུབ་བརྐྱང་བས་མཆན་འོག་གི་འཕར་རྩ་གཉིས་དང་ཁུ་ཚུར་གྱིས་ནུ་མ་གཉིས་མནན།
ས་རླུང་རྒྱུ་བ་ན་རྡོ་རྗེའི་གདན་གྱི་འདུག་སྟངས་བྱ་ལག་པ་སོར་སྡུད་དང་འདྲ། ལག་པ་ཡང་སྐུའི་བཟླས་པའི་ཚེ་གཡོན་རྡོ་རྗེ་ཁུ་ཚུར་བརླ་སྟེང་། གཡས་སྡིགས་མཛུབ་ཀྱིས་རྣ་གཡས་བཀག གསུང་གི་ཚེ་དེ་ལས་བཟློག་པ། ཐུགས་ཀྱི་ཚེ་ལག་པ་རྡོ་རྗེ་སེམས་དཔའི་རྡོ་རྗེའི་ཕྱག་རྒྱ་བཅའ། གཞན་སྔར་དང་འདྲའོ། ། ལྟ་སྟངས་ཀྱི་ངེས་པ་ནི། གཏོང་བ་ན་སྨིན་དབུས་ཀྱི་ནམ་མཁའ། རྔུབ་པའི་ཚེ་རྩ་གཡོན་གྱི་སྒོ། དགང་བའི་ཚེ་རྩ་གཡས་ཀྱི་སྒོ།
གཞིལ་བའི་ཚེ་སྨིན་དབུས་སུ་བལྟ་བའམ། ཡང་ན་སྐུའི་ཚེ་རྩ་སྒོ་གཡོན། གསུང་གི་ཚེ་སྒོ་གཡས། ཐུགས་དང་མ་ནིང་གི་ཚེ་སྨིན་དབུས་སུ་བལྟའོ། ། བྱེད་བཅིངས་ཀྱི་ངེས་པ་ནི། མིག་ཡིད་གཅིག་ཏུ་དྲིལ་ནས་རླུང་ལ་གཏོད་པའོ། ། ཉམས་ལེན་གྱི་ངེས་པ་ལ། སྔོན་འགྲོ་རྡོ་རྗེ་གསུམ་གྱི། དངོས་གཞི་མ་ནིང་གི་བཟླས་པ་གཉིས་ལས། དང་པོ་ལ་གསུམ་གྱི་སྐུ་རྡོ་རྗེའི་བཟླས་པ་ནི།
རླུང་གཡོན་ནས་རྒྱུ་བ་ལ་ནང་དུ་འཇུག་པ་ཨོཾ་ཡིག་གནས་པ་ཨཱཿཡིག་ཕྱིར་འགྲོ་བ་ཧཱུྃ་ཡིག་གིས་རྣམ་པར་དམིགས་ནས་ཡིད་རྩེ་གཅིག་ཏུ་འཇུག་གནས་ལྡང་གསུམ་ལ་གཏོད་པའམ། སྔགས་ཀྱི་ཡི་གེའི་ཕྲེང་བར་དམིགས་ནས་ནང་དུ་འཇུག་པ་ན་ཡི་གེ་རྣམས་ལུགས་བྱུང་དུ་འཇུག ཕྱིར་འབྱུང་བ་ན་ལུགས་བཟློག་ཏུ་འགྲོ་བ་ལ་ཡིད་གཏད་དེ་ཟློས་པར་ཡེས་ལེར་གསུངས་པ་བཞིན་ནམ། གཙོ་བོ་ཡི་གེའི་རྣམ་པ་མེད་པར་རླུང་ཉིད་ལ་ཡིད་གཏོད་པ་དང་། སྒྲ་མེད་པར་འཇམ་པོས་ཟློས་པ་ཉིད་མཆོག་ཏུ་བཞེད་དོ། ། གཉིས་པ་གསུང་རྡོ་རྗེའི་བཟླས་པ་ནི། རླུང་གཡས་ནས་རྒྱུ་བ་ལ་ཕྱིར་འགྲོ་ནས་མགོ་བརྩམས་ཏེ་ལྡང་འཇུག་གནས་གསུམ་ལ་གཏོད་པའོ། ། གསུམ་པ་ཐུགས་རྡོ་རྗེའི་བཟླས་པ་ནི། རླུང་ནམ་མཉམ་པར་རྒྱུ་བ་ན་གནས་ལྡང་འཇུག་གསུམ་ལ་ཡིད་རྩེ་གཅིག་ཏུ་གཏད་ནས་ཟློས་ལ། རླུང་གི་རྒྱུ་བ་གསལ་བ་ན་འབྱུང་ལྔའི་རླུང་གང་རྒྱུ་བ་དེའི་རྣམ་པ་ལ་ཡིད་གཏད་ནས་ཟློས་པ་ཡིན་ཞིང་།
རླུང་གི་རྒྱུ་བ་གསལ་བར་མ་མཐོང་ན། སྙིང་འགྲེལ་ལས། དཔྲལ་བ་ནས་རླུང་། མགྲིན་པ་ནས་མེ། སྙིང་ག་ནས་ཆུ། ལྟེ་བ་ནས་ས། དེ་རྣམས་ཀྱང་མཚན་ཕྱེད་ནས་སྔ་དྲོ། དེ་ནས་གུང་། དེ་ནས་སྲོད། དེ་ནས་ནམ་གུང་བར་དུ་རྒྱུ་བར་བཞེད་པས་དེ་དག་གི་ཚེ་སྔར་གྱི་སྟབས་དང་གདན་ལ་གནས་པས་གནས་ལྡང་འཇུག་གསུམ་ལ་ཡིད་གཏད་ལ་བསྒོམ་མོ། །
གཉིས་པ་ནི། དུང་ཅན་མའི་རླུང་འབའ་ཞིག་ལ་སྔར་ལྟར་གཏད་ནས་སྒོམ་པའོ། ། ཉམས་རྟགས་ཀྱི་ངེས་པ་ནི། དེ་ལྟར་བསྒོམས་པས་དངོས་སུ་རླུང་འཇམ་ཉལ་གྱིས་རྒྱུ་བ་མི་ཚོར་བ་ལྟ་བུ་འབྱུང་ཞིང་། རླུང་འགག་པ་ལ་ཕྱོགས་པ་དང་། རླུང་གི་རྒྱུ་བ་གསལ་བ་དང་། ནང་ལུས་ཀྱི་རྩ་དང་ཐིག་ལེ་དང་། ཕྱིའི་ལྐོག་ཏུ་གྱུར་པའི་དངོས་པོ་རྣམས་ཀྱི་གསལ་སྣང་འཆར། ཐོ་རངས་སྲོག་རྩོལ་སྟོང་ཕྲག་གཅིག་བཟླས་པས་འཕྲལ་གྱི་བར་ཆད་ཞི། འབུམ་བཟླས་པས་ཚེ་ཟད་པ་ཡང་ལོ་ལྔར་འཚོ།
ཉིན་མཚན་བར་མ་ཆོད་བཟླས་པའི་དབང་དུ་བྱས་ནས་ཞག་ལྔ་བརྒྱས་དབུགས་ཀྱི་བཟླས་པ་བྱེ་བ་གཅིག་དང་འབུམ་ཕྲག་བརྒྱད་འགྲོ་སྟེ་དེས་ལུས་རྩ་གཡས་དག ཡང་དེ་ཙམ་གྱིས་ངག་རྩ་གཡོན་དག་ཀྱང་དེ་ཙམ་གྱིས་ཡིད་དབུ་མ་དག་སྟེ། བཟླས་པ་བྱེ་བ་གསུམ། ས་ཡ་གཉིས། བཞི་འབུམ་གྱིས་རྩ་གསུམ་དག་ནས། སྲོག་གི་བུམ་པ་ཅན་གྱི་གནས་ཐོབ་པར་འགྱུར་རོ། ། གཉིས་པ་འགལ་རྐྱེན་སྤང་ཚུལ་ལ་གཉིས་ཀྱི་དང་པོ་རླུང་གི་སྦྱོར་བ་ནི། སྐུ་གསུང་གི་བཟླས་པས་ཡན་ལག་གི་རླུང་སྟོབས་འཕེལ་ཏེ་ལུས་ལྗིད། ཉམས་ཤེད་ཆུང་། ཆགས་པ་སྲབ་པར་གྱུར་ན་གཡས་ཀྱི་རླུང་དྲག་ཏུ་བཟླ།
དེ་བཞིན་དུ་ཆུ་འཕེལ་ཏེ་གྲང་ཤུམ་དང་ཁོང་འདར་བྱེད། ངག་སྨྲ་བརྗོད་དཀའ་ལྐུགས་པ་ལ་སོགས་པར་གྱུར་ན་གཅི་བའི་རྩའི་རླུང་དྲག་ཏུ་བཟླ། མེ་འཕེལ་ཏེ་ལུས་རྔུལ་དྲོད་སྐྱེ། མིག་མི་གསལ་བའམ་ལོང་བ་ལ་སོགས་སུ་གྱུར་ན། སྣ་གཡོན་ཁོ་ན་ལ་དྲག་ཏུ་བཟླ། རླུང་འཕེལ་ཏེ་ལུས་ཀྱང་ཤེས་པ་འཕྱོ་འདུག་མི་ཚུགས་སྣ་འགགས་པའམ་དྲི་མི་ཚོར་ན་བཤང་བའི་རྩའི་རླུང་དྲག་ཏུ་བཟླ། ནམ་མཁའ་འཕེལ་ཏེ་གཡང་ཟ་སྐྱོ་ཤས་ཆེ་སྟོང་ཉམས་འབའ་ཞིག་འཆར་རྣ་བ་འོན་པ་ལ་སོགས་པར་གྱུར་ན་བཤང་གཅིའི་སྒོ་གཉིས་འབྱེད་འཛུམ་ཡང་ཡང་བྱ། ཡེ་ཤེས་ཀྱི་རླུང་དྲག་ཏུ་བཟླ། ཡེ་ཤེས་འཕེལ་ཏེ་ཁུ་བ་འཛག ཆགས་པ་དྲག་པོ་སྐྱེ།
སྨྱོ་བ་ལ་སོགས་པར་གྱུར་ན་མཉམ་རྒྱུ་དྲག་ཏུ་བཟླའོ། ། ཡང་ཐུགས་ཀྱི་བཟླས་པས་རྩ་བའི་རླུང་ལྔའི་མཉམ་གནས་འཕེལ་ན་ཇི་ཙམ་ཟོས་འཐུངས་ཀྱང་སྟོབས་འགྲིབ། རྒྱུན་དུ་བཀྲེས་ངལ་ཞིང་དུབ་ན་གཡོན་གྱི་མེ་རླུང་ངམ་མི་ཤེས་ན་གཡས་པའི་རླུང་ལ་བཟླ། སྟོབས་ཉམས་ནས་ཟས་མི་འཇུ། རྨུ་ཆུ་སྐྲན་སོགས་སུ་གྱུར་ན་གཡོན་གྱི་ས་རླུང་ངམ་བཤང་བའི་རླུང་ལ་བཟླ། སྲོག་རླུང་འཕེལ་ན་རྟག་པར་དྲོད་ཉམས་རླུང་སེམས་རྒོད། སྨྱོ་འབོག་ཏུ་འགྱུར་ཏེ་གཡོན་གྱི་རླུང་ངམ་གཅི་བའི་རྩ་བའི་རླུང་ལ་བཟླ། སྟོབས་ཉམས་ན་ལུས་སེམས་ཀྱི་སྟོབས་འཆོར། དྲན་པ་མི་གསལ་བརྒྱལ་བ་ལ་སོགས་པར་འགྱུར་ཏེ། གཡོན་གྱི་ས་རླུང་ངམ།
བཤང་བའི་རླུང་ལ་དྲག་ཏུ་བཟླ། གྱེན་རྒྱུ་འཕེལ་ན་དབུགས་ལྷག་པར་རྒོད། བཟའ་བཏུང་ལ་སྲེད། མང་དུ་སྨྲ། གཡོན་གྱི་ཆུ་རླུང་ངམ་གཡོན་གྱི་རླུང་དྲག་ཏུ་བཟླ། ཉམས་ན་དབུགས་འགྲོ་འོང་དཀའ། བཟའ་བཏུང་གི་རོ་མི་ཚོར། གཡལ་དང་སྐྱིགས་བུ་འབྱུང་། གཡོན་གྱི་རླུང་གི་རླུང་ངམ། གཅི་བའི་རྩའི་རླུང་ལ་དྲག་ཏུ་བཟླ།
ཐུར་སེལ་འཕེལ་ན་བཤང་གཅི་ཁུ་རླུང་མང་དུ་འཛག ལུས་འདར་བ་སོགས་སུ་འགྱུར། གཡོན་གྱི་ས་རླུང་ངམ་བཤང་བའི་རླུང་དྲག་ཏུ་བཟླ། ཉམས་ན་རྩ་ཆུ་སྡོམ། རེས་མི་འཐེབ། ཕོ་བར་འུར་སྒྲ་འབྱུང་། གཡོན་གྱི་མེ་རླུང་ངམ་སྣ་གཡས་ཀྱི་རླུང་དྲག་ཏུ་བཟླ། ཁྱབ་བྱེད་འཕེལ་ན་ཚིགས་རྣམས་སྐྲང་། འགྲོ་འདུག་དཀའ། ལྤགས་པ་དང་བ་སྤུའི་ཁུང་ཚ་ཞིང་གཟེར།
གཡོན་རླུང་གི་མཐའི་ཡེ་ཤེས་ཀྱི་རླུང་ངམ། དུང་ཅན་མའི་རླུང་ངམ། དུང་ཅན་མའི་རླུང་དྲག་ཏུ་བཟླ། ཉམས་ན་ལུས་སྐྲང་། སྤགས་པ་འགོག བ་སྤུ་འབྱི། ཟ་འཕྲུག་སོགས་འབྱུང་། མཉམ་རྒྱུའི་རླུང་དྲག་ཏུ་བཟླ། ཡང་སྲོག་རྩོལ་བསྒོམས་པས་ཐུར་རླུང་གྱེན་དུ་ལོག་སྟེ་སྟོད་འཚངས་ལ་སོགས་པར་གྱུར་ན་ལུས་གནད་རྡོ་རྗེ་དཀྱིལ་དཀྲུང་ལག་པ་གཉིས་ཀྱི་མཐེབ་མཛུབ་ཀྱི་བར་དུ་བརླའི་རྩ་མཉེ། ཐུར་རླུང་དྲག་ཏུ་སྐུམ་པ་ཡང་ཡང་བྱས་པས་སེལ་ལ།
མ་ནིང་གི་བཟླས་པས་བད་ཀན་རྒྱས་ཏེ་སྤྱི་བོ་དང་དཔྲལ་བ་ལྗིད་ཅིང་མི་ཐེག་པ་སྙམ་བྱེད། ལུས་ལྗིད་ཉམས་ཤེད་ཆུང་བར་གྱུར་ན། དཔྲལ་བའི་བུམ་པ་ཅན་གྱི་འདུག་སྟངས་ཀྱིས་སྣ་ནས་རླུང་རན་ཚད་རྔུབས་ཏེ་རྒྱུ་ཞབས་སུ་མནན་ནས་ཐུབ་ཚད་དུ་ཡང་ཡང་བཀག་པས་ཞི། དེ་ཉིད་ཀྱིས་འཁྲུ་ནད་ཀྱང་འཇོམས་ལ། ཚུལ་དེ་ལ་གཅིན་གཏོང་བ་ཡང་ཡང་གོམས་པར་བྱས་པས་གཅིན་སྲི་བའི་ནད་སེལ་ལོ། ། མཁྲིས་པ་སྐྱེས་ཏེ་ཁ་བསྐམས་སྐོམ་ཤས་ཆེ། ཁ་ཁ་བར་གྱུར་ན་རླུང་ཕྱིར་བཏང་བ་དང་སྙིང་མགྲིན་གྱི་བུམ་པ་ཅན་ཡང་ཡང་སྒོམ། རྒྱབ་ཀྱི་ཟུག་རྔུ་ཡང་འཇོམས་སོ། ། འདུས་པའི་ནད་ཀྱི་ལུས་སྟོད་སྨད་ཐམས་ཅད་གཟེར་ཞིང་ཕྲུམ་གཟེར་བྱེད་ན། ལུས་གནད་སོར་སྡུད་བཞིན་གྱིས་ཐོག་མར་སྟེང་རླུང་བཟུང་དེ་ནས་ཐུར་རླུང་དང་སྦྱོར་བའི་ཁ་སྦྱོར་གྱིས་སེལ་ལ།
འབྲུམ་ནག་ལ་སོགས་པ་རིམ་གྱིས་ཚ་བས་གཟིར་བར་གྱུར་ན་མུན་ཁང་དུ་མཉམ་པའི་སྟབས་ཀྱིས་ལག་པ་གཉིས་ཀྱིས་མཐེབ་མཛུབ་ཀྱིས་བར་དུ་བརླའི་རྩ་བ་བསྡམ། རླུང་སྔར་བཞིན་ཁ་སྦྱར་ནས་སྐེད་པ་དྲང་པོར་བསྲང་བའི་སྦྱོར་བ་ལུས་ས་ལ་ལྷུང་བར་གྱུར་གྱི་བར་དུ་ཡང་ཡང་བྱས་པས་ཞིའོ། ། རྨུ་ཆུ་དང་སྐྲན་དང་གཞང་འབྲུམ་གྱི་ནད་ཀྱིས་གཟིར་ན་ལྟེ་བའི་བུམ་པ་ཅན་གྱི་སྦྱོར་བ་ཟླ་བ་གཅིག་བྱས་པས་སེལ་ཏེ། གློ་ནད་དང་སྐྱིགས་བུ་དང་དུག་དང་། མགོ་བོ་དང་མིག་གི་ནད་ཀྱང་འཇོམས་སོ། ། མ་ཞུ་བའི་ནད་ཀྱིས་གཟིར་ན་གན་རྐྱལ་གྱིས་རླུང་ལྟེ་བའི་བུམ་པ་ཅན་ལྟར་བཟུང་ནས་ལེགས་པར་ཟིན་པ་ན། ལག་པ་གཡོན་པས་ལྟེ་བའི་ལྤགས་ཡབ་བསྡུས་ཏེ་མགོ་དང་རྐང་པ་གྱེན་དུ་འདེགས་ཤིང་ལྡང་བའི་ཚུལ་ཡང་ཡང་བྱས་པས་ཞིའོ། ། འདི་དག་ཀྱང་ནད་ཞི་བ་ནས་གོང་དུ་མི་བྱ་ལ་བུམ་པ་ཅན་རྣམས་ཀྱི་ཚུལ་ནི་འོག་ཏུ་འཆད་པར་འགྱུར་རོ། ། གཉིས་པ་སྨན་གྱི་སྦྱོར་བ་ནི། སྤྱིར་ལན་ཚྭ་དང་སྐྱུར་བའི་སྨན་གྱིས་རླུང་།
མངར་བ་དང་བསྐ་བས་མཁྲིས་པ། ཁ་བ་དང་ཚ་བ་གསུམ་གྱི་སྨན་ཟོས་པ་དང་། དེ་དག་གི་ཁུ་བ་འཐུངས་པས་བད་ཀན་འཇོམས་ལ་ཁྱད་པར་རའི་འོ་མ་ཚ་བ་གསུམ་དང་བཅས་པས་བད་ཀན་མ་ཧེའི་འོ་མ་ཀ་ར་དང་བཅས་པས་མཁྲིས་པ། རྔ་མོའི་འོ་མ་རྒྱ་ཚ་དང་བཅས་པས་རླུང་འཇོམས་ཤིང་། དེ་བཞིན་དུ་བའི་འོ་མ་ཚ་བ་གསུམ་དང་བཅས་པས་བད་ཀན། ཀ་ར་དང་བཅས་པས་མཁྲིས་པ། རྒྱམ་ཚ་དང་བཅས་རླུང་འཇོམས་ལ། བའི་མར་གྱི་སྨན་མར་སྔར་གྱི་སྨན་དང་ལྡན་པས་རིམས་དང་བྲལ་བ་རྣམས་ཀྱི་ནད་གསུམ་ཞི་བར་བྱེད་དོ། ། འོ་མ་གསར་པ་རྟག་པར་མ་འབྱོར་ན་འོ་མ་དེ་དག་བསྡུས་པའི་ཚིགས་མ་ལ་སྨན་དེ་དག་སྦྱར་ནས་གཏང་ངོ་། ། གཞན་ཡང་ཛཱ་ཏིའི་འདབ་མའམ་འབྲས་བུ་བརྒྱད་འགྱུར་གྱི་ཆུ་ལ་བསྐོལ་ཏེ་བཞི་ཆ་ཙམ་ལུས་པའམ།
མི་བསྐྱོད་པ་ཅུང་ཟད་དྲོ་བ་ཁར་ཡུན་རིང་དུ་བཟུང་བས་ཁ་ནད་དང་ཟུག་ཆེན་པོའི་སོ་སྲིན་གྱི་ནད་ཞི་ལ། ཀཎྚ་ཀ་རིའི་འབྲུའི་དུ་བ་སོ་ལ་བདུགས་པས་ཀྱང་སོ་སྲིན་ཟུག་དང་བཅས་པ་འཇོམས་སོ། ། ཏིལ་མར་དང་རའི་གཅིན་མཉམ་དུ་བསྐོལ་བའི་ལྷག་བཞི་ཆ་ཙམ་ལུས་པ་ལ་དྲོད་སྨན་ནར་ཧྲིལ་གཉིས་དང་འདྲ་སྟེ་ཚ་བ་གསུམ་ཏིལ་མར་གྱི་བཞི་ཆའི་ཚད་དུ་བསྲེས་ནས་ཅུང་ཟད་དྲོ་བའམ། དྲི་ཆུ་དྲོན་མོ་རྣ་བར་བླུགས་པས་རྣ་བའི་ནད་འཇོམས་ཤིང་། བ་དམར་མོའི་འོ་མ་བརྒྱད་འགྱུར་དང་ལྷན་ཅིག་བསྐོལ་བ་མར་གྱི་ཁུ་བ་ཙམ་དུ་གྱུར་པ་ལ་ན་ག་གེ་སར་གུར་ཀུམ་མར་གྱི་བཞི་ཆའི་ཚད་སྦྱར་བ་སྣར་རྔུབས་པས་སྣ་ནད་སེལ་ལ། འཁན་པ་…བཾ་བ་ཤ་ཁ་ནག་པོ་འབྲས་བུ་མེད་པ། ཤོག་ཤིང་། ཏིག་ཏའི་ཕྱེ་མ་བོང་བུའི་ཆུ་ལ་སྦྱར་བ་བྱུགས་པས་འབྲས་ཤ་རོ་སྐྲངས་འབུར་འཇོམས་ཤིང་། ཉི་མའི་ཤིང་ངམ་མ་རྙེད་ན་ལྕམ་པའི་འདབ་མ་བརྡུངས་པ་བརླན་པས་ཀྱང་ངོ་། ། ལན་ཚྭའི་རིགས་རྙེད་ཚད་ཀྱི་ཐུམ་བུ་མར་རྙིང་བཞུ་བར་བཅུག་ནས་དྲོ་བ་འབྲས་དང་སྐྲངས་འབུར་ལ་སོགས་པ་ལ་བདུགས་ན་འཕྲལ་ལ་འཇོམས།
ཐོ་རངས་དྲི་ཆུ་གྲང་མོ་སྣས་རྔུབས་ནས་རླུང་དྲག་ཏུ་བུས་པ་དང་། ཆུ་གྲང་སྣ་ནས་བརྔུབས་པས་ཀྱང་མགོ་ནད་ཞི་ལ། དྲི་ཆུ་གྲང་མོ་མིག་ཏུ་བླུགས་པས་རིམས་ལ་སོགས་པའི་མིག་ནད་འཕྲོག་ཅིང་། ཐོ་རངས་ཁ་མ་བཀྲུས་པའི་སོ་ལ་མིང་མེད་ཀྱིས་བདར་བའི་སོ་རྩི་མིག་ལ་བྱུགས་པ་དང་། ཟླ་བའི་འོད་ཀྱིས་རེག་པའི་ཐོ་རངས་ཀྱི་ཆུ་གྲང་མོ་མིག་ལ་ཕྱར་ནས་བླུགས་པའི་མིག་ནད་འཕྲོག་གོ ། ཚ་བ་གསུམ་དྲི་ཆུ་ལ་སྦྱར་བའི་ཁུ་བ་སྣར་བླུགས་པས་འབྱུང་པོས་གཟིར་བ་ཞི་ལ། དུག་སྦྲུལ་དང་ཁྱི་སྨྱོན་གྱི་དུག་གིས་ཟིན་པ་ཡང་སེལ་ལོ། ། སྲོག་རྩོལ་གྱིས་པདྨའི་གདན་ལ་རྡོ་རྗེ་དཀྱིལ་དཀྲུང་གིས་བཞུགས་པའི་སྣ་ཚོགས་ཡུམ་ཞལ་གཅིག་ཕྱག་གཉིས་གཡས་མཆོག་སྦྱིན། གཡོན་པདྨ་བསྣམས་པ་བསྒོམས་ལ་ཨོཾ་ཕྲེཾ་བི་ཤྭ་མ་ཏྲེ་བཛྲ་ཀཎྚ་ཀན་ནཱ་ཤ་ཡ་ནཱ་ཤ་ཡ་མཱ་མ་ཤཱནྟིཾ་ཀུ་རུ་ཀུ་རུ་སྭཱ་ཧཱ་ཞེས་ཅི་ནུས་བཟླས་ཏེ་གཙུག་ཏོར་དཔྲལ་མགྲིན་སྙིང་ལྟེ་གསང་བ་རྣམས་སུ་སྔགས་ཆུས་བྱུགས་ཤིང་སྔགས་བཟླས་པས་འབྲུམ་ནག་བསྲུང་ཞིང་། གཞན་བསྲུང་ན་མཱ་མའི་གནས་སུ་བསྲུང་བྱའི་མིང་བཅུག་ལ་བཟླས།
བཛྲ་ཀཎྚ་ཀན་གྱི་གནས་སུ་རིམས་ལ་སོགས་པའི་མིང་བཅུག་སྟེ་བཟླས་པའི་སྔགས་ཆུས་སྔར་བཞིན་བསྲུངས་ན་རིམས་ཀྱིས་མི་ཚུགས་སོ། ། འབྲུམ་པ་བྱུང་བ་ལ་སྐྱ་ནད་ཀྱི་དུས་སུ་སྔར་གྱི་སྔགས་ཆུ་སྦྱིན་ཞིང་། ཉིན་ཞག་གསུམ་པ་ལ་ཚ་བ་ཅུང་ཟད་ཞི་འབྲུམ་བུ་ཐོན་པའི་དུས་སུ་འབྲུམ་པས་ཤི་བའི་ཐོད་པའམ། མ་རྙེད་ན་འབྲུམ་བུ་གང་ཡང་རུང་བས་ཤི་བའི་ཐོད་པ་ནད་པ་སྐྱེས་པ་ཡིན་ན་སྐྱེས་པའི་དང་། བུད་མེད་ཡིན་ན་བུད་མེད་ཀྱི་ཐོད་པ་རྙེད་ན་རབ། མ་རྙེད་ན་གང་ཡང་རུང་བ་དྲི་ཆུ་གྲང་མོ་ལ་བརྡར་ཏེ་ཁོང་དུ་བཏང་བས་ཞི་བར་འགྱུར་རོ། ། སོས་ཀ་ཉི་མས་ཆེར་གདུངས་པ་དང་ཚ་བའི་ནད་ཀྱིས་ཟིན་པ་ལ་སྐྱུ་རུ་ར། འུ་སུ། བལ་ལུ་དཀར་པོའི་འདབ་མ་ཆ་མཉམ་པ་ཉི་ཟླའི་འོད་ཟེར་གྱིས་རེག་པའི་ཆུ་བརྒྱད་འགྱུར་ལ་བསྐོལ་ཏེ་བཞི་ཆ་ལུས་པའི་ཁུ་བ་དེའི་བཞི་ཆའི་ཀ་ར་དང་བསྲེས་ལ་ཐོ་རངས་ཞག་གསུམ་ལ་སོགས་པར་འཐུངས་ན་ཚ་བ་ལས་གྲོལ་ཞིང་། རིམས་ཀྱིས་བཏབ་པའི་ཚ་བ་ལ་སྔར་གྱི་སྟེང་དུ་ཨ་རུ་ར།
དེ་གསུམ་ཆའི་འཛིམ་ར་དུག་པ་བསྲེས་པ་ནད་ཀྱི་ཚོད་དང་སྦྱར་བ་བཏབ་པ་ཀ་ར་དང་བྲལ་བས་ཞི་བར་འགྱུར་རོ། ། གསུམ་པ་མཐུན་རྐྱེན་སྒྲུབ་ཚུལ་ལ། བཅུད་ལེན་གྱི་ཆོ་ག་དང་། དངུལ་ཆུ་མ་ཞུ་བའི་སྨན་གཉིས་ཀྱི་དང་པོ་ལ་བཞི། བདུད་རྩི་ལྔའི་བཅུད་ལེན། མེ་ཏོག་རྔུབ་པའི་བཅུད་ལེན། སྒྲོན་མ་ལྔའི་བཅུད་ལེན། གསེར་གྱི་གོང་བུའི་བཅུད་ལེན་ནོ། ། དང་པོ་ནི། ཐོག་མར་དངུལ་ཆུ་ལ་སོ་ཕག་གི་ཕྱེ་མ།
ལན་ཚྭ། སྟར་བུ་རྣམས་བསྲེས་ཏེ། ཆང་ལ་ཕབ་དང་དྲོད་ལྷག་པོར་བྱས་པ་བསྣན་པས་སྐྱུར་མོ་བཏང་བའི་རྩབ་མོས་རྡོ་སྐྱོང་དུ་ཉི་མ་བཅུ་ཙམ་གྱི་བར་བཀྲུ་ཞིང་ཉིན་མོ་ཉི་མ་ལ་བདུག ནུབ་མོ་རྫ་ལེབ་ཀྱིས་ཁ་བཅད་དེ་སྟེང་འོག་ནས་མེས་བདུག་གོ ། སླར་ཡང་དུག མི་རྟ་བ་ལང་གི་གཅིན་དང་། བཤང་བ་དང་བསྲེས་ལ་རྩབ་མོ་དང་ལྷན་ཅིག་མཉེ་ཞིང་མེ་དང་ཉི་མ་ལ་བདུག་པར་བྱའོ། ། དེ་ནས་ཧེལ་གེ་ལ་ལན་བདུན་གྱི་བར་དུ་བཙིར་བས་ཞུ་བ་དེ་མཚལ་ལ་ཐོགས་མེད་དུ་འཇུག་ཅིང་འདྲེན་དངུལ་ཆུ་འབྱོངས་པའོ། ། དེ་བཞིན་དུ་ལྷང་ཚེར་ནག་པོ་སྦྲང་གཤོག་ཏུ་ཕྱེ་བ་ལྕགས་སྣོད་དུ་བརྡར་བ་དང་བསྲེ་བའམ་ཞ་ཉེ་དང་བསྲེས་ནས་བཏགས་པས་རོ་ཁ་ཞིང་བསྐ་བར་འགྱུར། དེ་ནས་རྩབ་མོ་དང་བསྲེས་ལ་གཏན་པར་མཉེ་ཞིང་མེ་དང་ཉི་མ་ལ་བདུགས་ཏེ་ཕྱེ་མར་གྱུར་པ་དང་ཏིག་ཏའི་ཁུ་བ་བསྲེས་ལ་ལན་གསུམ་བར་དུ་མཉེ་ཞིང་།
དེ་ནས་རྫའི་གའུར་བཅུག་དུ་བ་མི་འཆོར་བར་བྱས་ཏེ་ལན་གསུམ་གྱི་བར་དུ་བསྲེགས་པས་ཟངས་ཀྱི་ཕྱེ་མ་ལྟར་དམར་ཞིང་ཅུང་ཟད་ལྗང་བར་འགྱུར་རོ། ། དེ་ནས་དྲི་ཆེན་དུག་བཏོན་པ་དང་གསེར་མུ་ཟི་ཆ་མཉམ། མིའི་ཤ་རྐང་མར་དང་། ཨ། བར། སྐྱུར་གསུམ་ཆ་མཉམ། བུ་མོ་གཞོན་ནུའི་མར་ངོའི་ཟླ་མཚན་དང་ལྷང་ཚེར་བཏུལ་བ་ཆ་མཉམ། ཁུ་བ་དང་དངུལ་ཆུ་ཆ་མཉམ། དྲི་ཆུ་བར་པ་དང་བྷྲིཾ་ག་རཱ་ཛ་བལ་པོར་སྐྱེ་བ་བ་ཤ་ཀ་འདྲ་བའི་སྔོ་དང་། མ་རྙེད་ན་ཕྱོགས་མཐུན་ར་མོ་ཤགས་ཀྱི་འདབ་མའི་ཁུ་བ་དང་ཆ་མཉམ་པ་ལ་དང་པོ་རངས་པོ་གཅིག
གཉིས་པ་དེའི་བཞི་གསུམ། གསུམ་པ་བཞི་ཆ་གཉིས། བཞི་པ་བཞི་ཆ་གཅིག་སྟེ་དེ་རྣམས་བསྲེས་ནས་ལྔ་པ་དང་ལྷན་ཅིག་ལན་བདུན་གྱི་བར་གཏན་པར་བཏག་ཅིང་ཡང་ཡང་ཉི་མ་ལ་སྐེམ། དེའི་ཕྱེ་མ་བ་མར་བཞུ་བ་དང་སྦྲང་རྩི་ལྷད་མེད་ཧ་ཅང་མི་མང་བ་ཏིང་བཀྲོལ་བྱར་ཉན་ཙམ་དུ་ཆུ་བཅད་པ་ཅུང་ཟད་གྲང་། སྨན་མི་འཚིག་ཙམ་དུ་སོང་བ་དང་བསྲེས་ནས་རིལ་བུ་བྱས་ཏེ་ཞོ་གཉིས་ཀྱི་ཚད་ཙམ་ཟླ་བ་དྲུག་ཏུ་ཉིན་རེ་བཞིན་ཟོས་ན་ཚེ་སྟེར་བར་འགྱུར་ལ། དེའི་སྔོན་ཞག་བདུན་དུ་འབྲས་བུ་གསུམ་ཆ་མཉམ་པ་བསྐོལ་བའི་ཐང་གིས་བཤལ་བཏང་ནས་ཁོང་པ་དག་པར་བྱས་ཏེ་ལན་ཚྭ་དང་སྐྱུར་དང་བྲལ་བའི་ཟན་དང་འོ་མ་གསར་པས་བཟའ་བཏུང་བྱ་ཞིང་། སྨན་ཟ་བའི་བར་སྔོ་ངད་དང་། སྐྱུར་དང་། ཏིལ་མར་དང་། ལན་ཚྭའི་བཟའ་བཏུང་དང་།
བུད་མེད་དང་འགྲོགས་པ་སྤང་བར་བྱའོ། ། གཉིས་པ་ནི། བུ་མོ་གཞོན་ནུ་མའི་མར་ངོའི་ཟླ་མཚན་བྷྲིཾ་ག་རཱ་ཛའི་ཁུ་བ་དང་མཉམ་པ་རླུང་མཉམ་རྒྱུའི་དུས་སུ་སྣ་ནས་བརྔུབས་ཏེ་བུམ་པ་ཅན་དུ་བཟུང་ན་རྒས་པ་འཇོམས་ཤིང་། ལུས་ཀྱི་སྲིན་བུ་མེད་པར་འགྱུར་རོ། ། གསུམ་པ་ནི། རང་ཤི་བ་མིན་པའི་བ་ལང་ཁྱི་རྟ། གླང་པོ། མིའི་ཤ་རྣམས་རུལ་སུངས་མེད་ཅིང་། ཆུ་སེར་བཏོན་པ་ཆ་མཉམ་པའི་ཕྱེ་མ་སྦྲང་རྩིའམ། སྦྲང་ཆང་དང་བསྲེས་པ་ལོ་གཅིག་ཟོས་ན་ནད་དང་རྒས་པ་སེལ་ལ།
དེ་བཞིན་དུ་རྔུལ་དང་ཁུ་བ་ཕྱི་ནང་དུ་བཅས་པ་སྦྲང་རྩིའམ་སྦྲང་ཆང་དང་བསྲེས་པ་ལོ་གཅིག་ཟོས་ན་རྒས་པ་སེལ་ལོ། ། བཞི་པ་ནི། ཐོག་མར་གསེར་སྦྲང་གཤོག་སྲབ་མོར་བྱས་ཏེ་ལན་ཚྭ་དང་། རྟའམ་བ་ལང་གི་མཁྲིས་པ་དང་། སྐྱུར་པོ་སྦྱར་བ་དང་ལྷན་ཅིག་གཏན་པར་ཕྱེ་མར་མ་གྱུར་བར་དུ་བཏག་ཅིང་མེ་ལ་བཙོའོ། ། དེ་ནས་ཆུས་བཀྲུས་ཏེ་བསྐམས་ནས་མུ་ཟི་དང་ལྷན་ཅིག་རྫ་ཁ་སྦྱོར་དུ་བསྲེགས་པས་སྔོ་ལ་དམར་བའི་མདངས་ཅན་དུ་གྱུར་པ་ན་གསེར་རྣམ་པར་དག་པ་ཡིན་ལ། དེ་ནས་ཟངས་ཀྱང་སྦྲང་གཤོག་ཏུ་བྱས་ནས་ལན་ཚྭ་དང་རྩབ་མོ་དང་ལྷན་ཅིག་གཏན་པར་མཉེ་ཞིང་ཕྱེ་མར་བཏག དེ་ནས་ཆུས་བཀྲུས་ཏེ་བསྐམས་ནས་རྒྱམ་ཚ་བཅུ་དྲུག་གི་ཆ་ཤས་བྱིན་ཏེ་སྐྱུར་པོས་མཉེས་ནས་སྔར་བཞིན་བཙོའོ། ། དེ་ལྟ་བུ་ལན་བདུན་ནམ་བརྒྱད་བྱས་པས་ཁ་དོག་ཅུང་ཟད་ལྗང་བར་གྱུར་པ་རྣམ་པར་དག་པའོ། ། དེ་ལྟ་བུའི་ཟངས་དང་ཁབ་ལེན་གྱི་ལྕགས་དང་།
ལྷང་ཚེར་གྱི་ལྕགས་སམ། མ་རྙེད་ན་ལྷང་ཚེར་ནག་པོ་གོང་བཞིན་བཏུལ་བ་དང་། རྡོ་ཁབ་ལེན་རྣམས་ཆ་མཉམ་པ། དེ་དང་མཉམ་པའི་སྔར་གྱི་གསེར་ལ་འབེམ་ར་སེར་པོའི་ཕྱེ་མ་བཏབ་པ་ཞི་དཀར་སའི་སྐོང་བུ་ཁ་ཕྱེ་མ་བར་བླུགས་ལ་མེ་དྲག་པོས་རྫས་གཞན་རྣམས་ཚིག་ནས་གསེར་གནས་པའི་བར་དུ་བསྲེག་གོ ། དེ་སྲང་གཉིས་ལ་ཐ་མ་ལན་བདུན་སྦྱངས་པའི་དག་པའི་དངུལ་ཆུ་སྲང་བཞི་བསྲེས་ཏེ་ལྷན་ཅིག་ཏུ་སྒོངས་པའི་བུ་སྲང་དྲུག་ཁབ་ལེན་ལྕགས་ཀྱི་སྣོད་དུ་ཆུར་ཁུ་དང་ལྷན་ཅིག་ཁུ་བ་ཕྱེད་དུ་མ་གྱུར་བར་དུ་བསྐོལ་ལ་ཀ་ར་ལྷད་མེད་དང་། ཕོ་བ་རིས་ཀྱི་ཕྱེ་མ་ཀ་རའི་དྲུག་ཅུ་རྩ་བཞི་ཆ་ལྷན་ཅིག་བསྲེས་ལ་འཇུ་ཚོད་དང་སྦྱར་ཏེ་ཐོ་རངས་ཟས་མ་ཟོས་པའི་སྔོན་དུ་བཟའོ། ། འདི་ལ་ཡང་སྤང་བྱ་སྔར་བཞིན་དང་། བཏུང་བར་གོ་ལའི་ཁུ་བ་བརྟེན་ཏེ་ཟླ་བ་དྲུག་གིས་ལྷའི་ལུས་ཅན་སྐྲ་དཀར་གཉེར་མ་དང་བྲལ་ཞིང་འཆི་བ་མེད་པར་འགྱུར་རོ། ། གཉིས་པ་དངུལ་ཆུ་མ་ཞུ་བའི་སྨན་ནི། དེ་དག་གི་ཚེ་དངུལ་ཆུ་མ་ཞུ་བའམ།
དུག་མ་ཕྱིན་པས་ལུས་སྔོ་ལ་བསྐམ། དང་ཁ་འགག ཕྲུམ་གཟེར་བྱེད་པ་ལ་སོགས་པས་ན་བར་གྱུར་ན། བནྡྷ་ཀརྐོ་ཊི་ཞེས་པ་འཁན་པ་འབྲས་བུ་མེད་པའམ། ཁ་ཆེ་ཟླ་དགས་བ་ཤ་ཁ་ནག་པོ་ཟེར་བ་དང་། དེ་བ་ད་ལི། སྔར་བསྟན་པའི་ཚ་བ་གསུམ། ཀཎྚ་ཀི་རི་སྟེ་སྟག་ཚེར་བའི་འདབ་མ་དང་། ནིམ་པ་སྟེ་རྩྭ་འཁྲིས་པའི་འདབ་མ་དང་། ཀི་ར་ཀ་མོན་ཡུལ་གྱི་ཏིག་ཏ་རྣམས་ཆ་མཉམ་པ་ཆུ་བརྒྱད་འགྱུར་ལ་བསྐོལ་བའི་བརྒྱད་ཆ་ལུས་པ་འཐུངས་ལ་ཞག་གསུམ་བསྙུང་གནས་བྱའོ། །
དེ་བཞིན་དུ་ཆུ་ཤེལ་ལས་བྱུང་བའི་ཆུ་འཐུངས་ནས་བསྙུང་བར་གནས་པ་དང་། ཆུ་ཚན་གྱི་ཁྲུས་དང་བཏུང་བ་དང་། དེ་ལ་ཟན་བཙོ་བ་ལ་སོགས་པ་བྱ་ཞིང་། ལོ་ཕྱེད་དང་གཉིས་སུ་བཏུང་བར་འོ་མ་དང་། ཁ་ཟས་འབྲས་ལ་སོགས་པའི་ཟན་ཁོ་ན་བཟའོ། ། བཞི་པ་སྤོགས་ཆོག་གང་ཡིན་པ་ནི། དེ་ལྟར་བསྒོམས་ཀྱང་སྲོག་དབུ་མར་མ་ཆུད་པར་གཡས་གཡོན་གང་རུང་དུ་བར་མ་ཆད་པར་ཡུན་རིང་དུ་བརྒྱུས་ཏེ་འཆི་ལྟས་སུ་གྱུར་ན་རྐང་པ་སྐུའི་བཟླས་པ་བཞིན་ལས་མཆན་ཁུང་གཡས་པའི་རྩ་ལག་པ་གཡོན་པས་དྲག་ཏུ་མནན། སྡིགས་མཛུབ་གཡས་པས་སྣ་གཡས་བཀག གྲུ་མོ་གཡས་པས་ནུ་མ་གཡས་པ་མནན། གྲུ་མོའི་རྩེ་མོ་བརླ་ཁུགས་གཡས་པར་བཅུག
སྣ་བུག་གཡོན་གྱི་རླུང་ལྡང་འཇུག་གནས་གསུམ་ལ་ཡིད་གཏད་ནས་ཟླ་བ་ཕྱེད་ཀྱི་བར་དུ་བཟླས་པས་སྣ་བུག་གཡོན་དུ་རླུང་འཕོ་བར་བྱེད་ཅིང་། དེ་ལས་ཟློག་པས་རླུང་གཡས་སུ་འཕོས་ཏེ་ཟླ་ཉིའི་འཆི་ལྟས་བཟློག་ལ། རྐང་པ་རྡོ་རྗེ་དཀྱིལ་དཀྲུང་དུ་གནས་ཏེ་ལག་གཉིས་བསྣོལ་བས་མཆན་རྩ་གཉིས་དང་ནུ་མ་གཉིས་དྲག་ཏུ་མ་བཙིར་རྐང་མཐིལ་གཉིས་དྲག་ཏུ་མནན་ནས་སྣ་བུག་གཉིས་ཀ་ནས་རྒྱུ་བའི་རླུང་ལ་ཡིད་གཏད་དེ་བཟླས་པས་སྲོག་དབུ་མར་འཕོ་བར་འགྱུར་རོ། ……ནཱ་རོ་ལས་གསུམ་ཀ་ལ་དཀྱིལ་དཀྲུང་བཤད། ། དུས་མཚམས་གང་ཡིན་པ་ནི། རྡོ་རྗེ་གསུམ་གྱི་བཟླས་པ་སྲོག་དབུ་མར་ཉིན་མཚན་དུ་ཆུད་པར་མ་གྱུར་གྱི་བར་དང་། མ་ནིང་གི་བཟླས་པ་དབུ་མར་ཆུད་ནས་གཡོ་མེད་དུ་གྱུར་པ་བུམ་སོང་བ་ཇི་སྲིད་ཀྱི་བར་དུ་བསྒོམ་མོ། ། ཕར་ཕྱིན་གང་ཡིན་པ་ནི། མི་དགེ་བ་གཡས་གཡོན་གྱི་རླུང་བཀག་ནས་དགེ་བའམ་བདེ་བའི་རླུང་དབུ་མར་སྲོག་འཇུག་པའི་རྩོལ་བ་ཡིན་པས་བརྩོན་འགྲུས་ཀྱི་ཕར་ཕྱིན་ནོ། ། བཞི་པ་ཚད་མ་ནི།
སྲོག་རྩོལ་གྱི་མཉམ་རྒྱུར་གྱུར་པ་ནི་ཡིད་དབུ་མའི་ནང་དུ་རླུང་ཆུད་པའི་ཉམས་མྱོང་རྟོག་བྲལ་མ་འཁྲུལ་བ་ཡིན་པས་ཡིད་ཀྱི་མངོན་སུམ་མོ། ། ལྔ་པ་དག་དབྱེ་ནི། འདུ་བྱེད་ཀྱི་ཕུང་པོ་སྒྲིབ་བྲལ་དུ་དག་བྱེད་དོན་ཡོད་གྲུབ་པ་ཡིན་ལ། དབྱེ་ན་གཡས་གཡོན་གྱི་དཀྱིལ་འཁོར་བཅུའི་རླུང་དབུ་མར་འགོག་པའི་དབྱེ་བས་བཅུའོ། ། དྲུག་པ་འབྲས་བུ་ནི། སྲོག་རྩོལ་གྱི་རྣལ་འབྱོར་གྱིས་ངག་རླུང་དག་པས་གནས་སྐབས་སུ་གཡས་གཡོན་གྱི་འཕོ་བ་དང་བྲལ་ནས་རླུང་རྟག་ཏུ་དབུ་མར་འཇུག་པ་དེའི་ཚེ་དཔྲལ་བར་རླུང་འགགས་པའི་བྱང་ཆུབ་སེམས་དཔའ་རྣམས་ཀྱིས་མཆོད་ཅིང་བསྔགས་པ་བྱེད་ལ། དེའི་རྟེན་འབྲེལ་གྱིས་ཕྱི་རོལ་དུ་ཡང་བྱང་ཆུབ་སེམས་དཔའ་རྣམས་ཀྱིས་བསྟོད་ཅིང་བསྔགས་པའི་སྣང་བ་འབྱུང་། མཐར་ཐུག་ཏུ་འདུ་བྱེད་ཀྱི་ཕུང་པོ་དང་། ས་ཁམས། སྣ་དང་དྲི།
ངག་གི་དབང་པོ་དང་རྣ་བ་དག་པའི་འབྲས་བུ་དོན་གྲུབ་དང་སྤྱན་མ། མཁའ་སྙིང་དང་དྲི་རྡོ་རྗེ། ཤིན་ཏུ་སྟོབས་དང་རེངས་བྱེད་མ་སྟེ་དྲུག་ཚན་གཅིག་འགྲུབ་པར་བྱེད་དོ། ། གཉིས་པ་འགགས་ནས་འཁོར་ལོར་བརྟན་བྱེད་འཛིན་པ་ལ་སྒྲ་དོན། དུས་མཚམས། ཡན་ལག ཚད་མ། དག་དབྱེ། འབྲས་བུ་དྲུག་གི་དང་པོ་ནི། འཁོར་ལོ་ལྔའི་ལྟེ་བར་སྲོག་ཞུགས་པ་ཕྱི་རོལ་དུ་འགྲོ་བ་མེད་པར་དབུ་མར་གནས་པའི་གཟུགས་ལ་སེམས་འཛིན་པས་འཛིན་པ་ཞེས་བྱའོ། །
གཉིས་པ་ནི། གཙུག་ཏོར་གྱི་འཁོར་ལོའི་ཐིག་ལེར་སྟོང་གཟུགས་མཐོང་རླུང་བུམ་པ་ཅན་དུ་ནམ་སོང་བ་ན་བསྒོམ་མོ། ། གསུམ་པ་ལ་འཛིན་པ་སྒྲུབ་པའི་ཚུལ་དང་། གྲུབ་གནས་ཇི་ལྟར་བྱ་བ་གཉིས་ཀྱི་དང་པོ་ལ་མཚན་ཉིད། དབྱེ་བ། བསྒོམ་ཚུལ། སྤོགས་ཆོག དུས་མཚམས། ཕར་ཕྱིན་གང་ཡིན་པ་དྲུག་གི་དང་པོ་ནི། བསྒོམས་པས་དབུ་མར་མཉམ་རྒྱུའི་རླུང་གཡོ་བ་མེད་པ་ལ་སེམས་ཟིན་པ་འཛིན་པའི་མཚན་ཉིད་ཡིན་པས་དེས་སྒོམ་པའི་ཚེ་འཛིན་པར་སོང་མ་སོང་མཚོན་ཞིང་ཤེས་པར་བྱའོ། །
གཉིས་པ་ནི། འཁོར་ལོ་ལྔའི་ལྟེ་བར་གཡས་གཡོན་གྱི་སྲོག་གཅིག་ཏུ་འདྲེས་པའི་འགྲོ་འོང་འགོག་པའི་བུམ་པ་ཅན་ལྔའོ། ། གསུམ་པ་ལ་ངེས་པ་དྲུག་གི་འདུག་གནས་ཀྱི་ངེས་པ་ནི་སྔར་གྱི་ཉིན་མཚན་གྱི་གནས་སུའོ། ། ལུས་གནད་ཀྱི་ངེས་པ་ལ་གསུམ་ལས་གཙུག་ཏོར་དང་དཔྲལ་བའི་བུམ་པ་ཅན་གྱི་སྐབས་སུ་རྐང་པ་རྡོ་རྗེ་དཀྱིལ་དཀྲུང་དུ་གནས་པའི་སྒྱིད་ཁུང་གཉིས་སུ་ལག་པ་བཙངས་པ་གྲུ་མོའི་བར་དུ་བཅུག སླར་ལག་གཉིས་རྡོ་རྗེ་བསྡམས་པ་བརྐྱང་བ་ལྟག་པ་ནས་བསྐྱོར་བའམ། སླ་ན་ལག་པ་གཉིས་པུས་མོའི་ཕྱི་ནས་འཁྱུད་ནས་སྔར་ལྟར་ལྟག་པ་ནས་བསྐྱོར་བ་དང་། མགྲིན་སྙིང་གི་བུམ་པ་ཅན་ལ་ལག་པ་གཉིས་རྒྱབ་ཏུ་བསྣོལ་བའི་གུང་མཛུབ་ཀྱིས་རྡོ་རྗེ་དཀྱིལ་དཀྲུང་གི་མཐེ་བོང་ནས་བཟུང་རྒྱབ་བཀན་བྲང་དགྱེ་མགྲིན་པ་གུག་ལྟོ་བ་གཅར་བ་དང་། ལྟེ་བའི་བུམ་པ་ཅན་ལ་ལུས་གནད་སོར་སྡུད་དང་འདྲ་བའོ། ། ལྟ་སྟངས་ཀྱི་ངེས་པ་ནི། ལུས་གནད་དང་པོའི་ཚེ་གཙུག་ཏོར་དང་སྨིན་མཚམས།
གཉིས་པའི་ཚེ་མགྲིན་སྙིང་གསུམ་པའི་ཚེ་ལྟེ་བའི་ཐད་དུ་རྩེ་གཅིག་ཏུ་གཏོད་པའོ། ། བྱེད་བཅིངས་ཀྱི་ངེས་པ་ནི། འཁོར་ལོ་དེ་དང་དེའི་ལྟེ་བར་ཡིད་མིག་རླུང་གསུམ་གཅིག་ཏུ་དྲིལ་ནས་བསྒོམ་པའོ། ། ཉམས་ལེན་གྱི་ངེས་པ་ལ་གཉིས་ཀྱི་དང་པོ་དངོས་ལ་ལྔའི། གཙུག་ཏོར་གྱི་བུམ་པ་ཅན་ནི། གོང་གི་ལུས་གནད་ལ་གནས་པས་སོ་སྟེང་འོག་མ་འབྱར་ཙམ་དུ་ཁ་ཅུང་ཟད་ཕྱེ་སྟེ་ཤཱིཏ་ཀྱི་སྒྲས་ཁ་ནས་རླུང་འཇམ་པོ་བརྔུབས་ཏེ་མཆིལ་མ་སྒྲ་མེད་དུ་མིད་ནས་སྤྱི་བོར་ཕུལ་ལ་དེའི་གཟུགས་སྤྱི་བོར་མཐོང་བ་ལ་ཡིད་རྩེ་གཅིག་ཏུ་དྲིལ་ཏེ་བསྒོམ་པའོ། ། དཔྲལ་བའི་བུམ་པ་ཅན་ནི། ལུས་གནད་ལྟ་སྟངས་རླུང་འཛིན་ཚུལ་དེ་དང་འདྲ་བ་ལས་དཔྲལ་བར་ཕུལ་ཏེ་བསྒོམ་པའོ། ། མགྲིན་པའི་བུམ་པ་ཅན་ནི། ལུས་གནད་ལྟ་སྟངས་སྔར་བཞིན་ལས་རླུང་ཕྱིར་དྲག་ཏུ་བུས་ཏེ་ཤཱིཏ་ཀྱི་སྒྲས་ནང་དུ་བཅུག་ལྕེ་བཟློག་ནས་ལྕེ་ཆུང་གི་རྩ་བར་བཀུག་སྟེ་མཆིལ་མ་སྒྲ་མེད་དུ་མིད་ནས་ཐུབ་ཚད་འཛིན་ཞིང་མགྲིན་པའི་ཐིག་ལེ་ལ་ཡིད་གཏོད་མི་ཐུབ་པ་ན་ཕྱིར་དྲག་ཏུ་བུད་པའོ། །
སྙིང་གའི་བུམ་པ་ཅན་ནི། ལུས་གནད་དང་འཛིན་ཚུལ་སྔར་བཞིན་གྱི་རླུང་སྙིང་གའི་འཁོར་ལོའི་ལྟེ་བར་ཕུལ་ལ། རྒྱབ་ཅུང་ཟང་བཀན་སྙིང་གར་གནས་པའི་ཐིག་ལེ་རླུང་གི་གོང་བུ་ལ་ཡིད་གཏོད་པའོ། ། ལྟེ་བའི་བུམ་པ་ཅན་ནི། ལུས་གནད་ལྟ་སྟངས་སྔར་བཞིན་གྱིས་ཁ་བཙུམས་ཏེ་སྲོག་གི་རླུང་སྒྲ་མེད་པར་དལ་གྱིས་ནང་དུ་བཀུག་གསང་གནས་ཀྱི་བར་དུ་གནན། དེ་ནས་འོག་རླུང་དང་ལྷན་ཅིག་ཅུང་ཟད་ལྟེ་བར་དྲངས་ལྟོ་བ་གཡས་གཡོན་དུ་བསྐོར་བ་ལན་རེ་བྱས་པས་སྲོག་ཐུར་བསྲེས་ལ་སྐེད་པ་མདུན་དུ་ཅུང་ཟད་བཀན། རླུང་ལྟེ་བའི་ཐད་ནས་ཕྱིར་ཅུང་ཟད་ཕུལ་ལ་ལྟེ་བའི་ཐིག་ལེ་ལ་ཡིད་གཏད་ནས་བསྒོམ་མོ། ། སྙིང་མགྲིན་མ་གཏོགས་པའི་བུམ་པ་ཅན་དེ་དག་ཐམས་ཅད་ལ་གཏོང་བའི་ཚེ་འོག་རླུང་ཅུང་ཟད་བསྡམས་ནས་སྣ་ནས་རྩོལ་བ་མེད་པར་དལ་བུས་གཏང་ངོ་། ། གཉིས་པ་ཡུན་ཚད་ནི། དེ་ལྟར་བསྒོམས་པས་པུས་མོ་ལ་ལག་པ་ལན་གསུམ་མཉེས་སེ་གོལ་དྲུག་གདབ་པའི་ཡུན་ཙམ་སུམ་ཅུ་རྩ་དྲུག་གི་བར་ཐུབ་ན་བུམ་པ་ཅན་ཆུང་ངུ་།
དེ་ཉིས་འགྱུར་འབྲིང་པོ། སུམ་འགྱུར་ཆེན་པོ་སྟེ་དེ་དག་ཀྱང་ཕྱི་རོལ་དུ་གྲིབ་མའམ་སྤོས་རེང་གི་མེའི་ཚད་དང་སྦྱར་ལ་སྔ་མ་སྔ་མ་བས་ཕྱི་མ་ཕྱི་མ་ཡུན་ཇེ་རིང་ཇེ་རིང་འཛིན་པ་ལ་བསླབས་པས་ཆུང་ངུའང་འབྲིང་དང་། དེའང་ཆེན་པོའི་ཚད་དམ་དེ་བས་ཀྱང་ལྷག་པར་འཕེལ་ལོ། ། ཉམས་རྟགས་ཀྱི་ངེས་པ་ནི། དཔྲལ་བའི་བུམ་པ་ཅན་གྱི་ཉིན་ཞག་གཅིག་རླུང་དཔྲལ་བར་བཅིངས་ན་དུས་འཆི་བ་བསླུས་ཤིང་ནད་ཐམས་ཅད་འཕྲོག མགྲིན་པའི་བུམ་པ་ཅན་གྱིས་ཞག་བཅོ་ལྔར་བཅིངས་ན་མཁའ་སྤྱོད་འགྲུབ། སྙིང་ཁའི་བུམ་པ་ཅན་གྱིས་སྙིང་ཁར་ཟླ་གཅིག་བཅིངས་ན་འཆི་མེད་སྟེར། ལྟེ་བའི་བུམ་པ་ཅན་གྱིས་ཟླ་བ་དྲུག་ཏུ་རླུང་བཅིངས་ན་ཡེ་ཤེས་ཀྱི་ལུས་འགྲུབ་ཅིང་། གཞན་ཡང་འཁོར་ལོ་བཞིར་རླུང་བཅིངས་ན་རྒྱུད་སྡེ་བཞིའི་ལྷ། གྲུབ་མཐའ་བཞི།
རིག་བྱེད་བཞི། ཕྱི་རོལ་པའི་རྒྱུད་དང་ལྷ་དུས་བཞི། ཐུན་མཚམས་བཞི། གནས་སྐབས་བཞི། མི་རིགས་བཞི། སྡེ་པ་བཞི། རིགས་དྲུག འཁོར་ལོ་བཞི་ལ་སོགས་པའི་ཉམས་སྣང་དཔག་ཏུ་མེད་པར་འཆར་ལ། མཐར་སྲོག་ཐུར་གཅིག་ཏུ་འདྲེས་ནས་ལྟེ་བར་གཏུམ་མོའི་མེ་འབར་བའི་ཉམས་སྣང་འཆར་ཞིང་། ཕལ་ཆེར་ནང་དུ་མཐོང་།
གཡོན་གྱི་རླུང་འགགས་པས་ལྷའི་སྤྱན། གཅི་བའི་རླུང་འགགས་པས་ལྷའི་རྣ་བ། དྷཱུ་ཏིའི་རླུང་འགགས་པས་གཞན་སེམས་ཤེས་པ། བཤང་བའི་རླུང་འགགས་པས་སྔོན་གནས་དྲན་པ། གཡས་རླུང་འགགས་པས་རྫུ་འཕྲུལ་གྱི་མངོན་ཤེས་འགྲུབ་པར་འགྱུར་རོ། ། བཞི་པ་སྤོགས་ཆོག་གང་ཡིན་པ་ལ་བཞིའི་དང་པོ་ཉམས་ལེན་དངོས་ནི། རྣལ་འབྱོར་དེ་རྣམས་ཀྱིས་བུམ་པ་ཅན་དུ་མ་གྱུར་ན། རྡོ་རྗེ་དཀྱིལ་དཀྲུང་ལས་སྲོག་རླུང་དལ་བུས་བཀུག་ཐུར་སེལ་དང་སྤྲད་པས་སེན་མོའི་མཐའི་བར་དུ་ལེགས་པར་བཀང་ལ་གཡས་པའི་མཐེབ་གུང་གཉིས་ཀྱིས་མགྲིན་པའི་རླུང་གི་རྩ་དང་པོར་མི་དྲག་ཙམ་དུ་ཡང་ཡང་མནན་དེས་དབུ་མར་རླུང་ཆུད་ནས་ཅུང་ཟད་བཅིང་ལ། ཕྱི་ནས་རྩོལ་བ་ཆེར་མནན་པས་རླུང་ཡུན་རིང་དུ་བཅིང་ཞིང་བདེ་སྟོང་གི་ཉམས་དཔག་ཏུ་མེད་པ་སྐྱེའོ། ། དེའི་ཚེ་སྣང་བ་དམར་པོར་འཆར་ཞིང་སེམས་བརྒྱལ་བར་འགྱུར་ན་རིམ་གྱིས་དལ་བུས་གྲངས་མི་མང་ཙམ་བསྒོམས་ལ་རྩ་ཁ་དབྱེ།
སྣང་བ་དཀར་པོར་འཆར་བདེ་བ་སྐྱེད་བརྒྱལ་བ་ཡུན་ཇེ་ཐུང་དུ་འགྲོ་ན་གྲངས་མང་དུ་བསྒོམ་པ་ལ་ཉེས་པ་མེད་དེ། འདི་ལ་འཕྲོས་པའི་ཉམས་མྱོང་གི་རླུང་སྦྱོར་མང་དུ་བདག་གིས་བླ་མས་མཛད་པ་ནི། དེ་ཉིད་ཀྱིས་མཛད་པའི་བཙན་ཐབས་ཀྱི་ཉམས་ཁྲིད་རྣམས་ལས་ཤེས་པར་བྱའོ། ། འདི་བཙན་ཐབས་ཀྱི་སྦྱོར་བ་དང་པོར་ཨ་ཝ་དྷཱུ་ཏཱི་པས་གསུངས་སོ། ། གཉིས་པ་ཐུན་གྱི་ཚད་ནི། སྙིང་ཁ་དང་མགོ་བོ་གློ་བུར་དུ་གཟེར་བ་དང་མེས་བསྲེགས་པ་ལྟར་ཚ་བས་གདུང་བར་མ་གྱུར་པ་དེ་སྲིད་ཀྱི་བར་དུ་བུམ་པ་ཅན་བྱའི། དེ་ལས་སྟེང་དུ་བྱས་ན་ལྟེ་བར་སྲོག་བརྒྱལ་ནས་འཆི་བ་སྲིད་པའི་ཕྱིར་ཐུན་མཚམས་བྱས་ལ་ངལ་གསོ་ཞིང་ཐུན་ཕྱི་མ་ནས་ཚོད་ལྟ་ཡིན་བསྒོམ་མོ། ། གསུམ་པ་གེགས་བསལ་བ་ནི། གལ་ཏེ་ཐུན་ཚད་ཐལ་ནས་རླུང་རྣམས་གྱེན་དུ་འགྲོ་ཞིང་ཉམས་སྣང་ལ་སྤྱི་གཙུག་ཏུ་སྐར་ཁུང་གསལ་པོ་བྱེ་བའི་སྣང་བ་འཆར། དྲོད་མཐའ་ནས་སྡུད།
ཁ་སྣས་དབུགས་སྡུད། མི་ཤེས་པ་ལྟ་བུར་གྱུར་ན་རང་ངམ་གཞན་གྱིས་ཨ་ཝ་དྷཱུ་ཏིའི་ཕྱག་རྒྱ་ལ་བསྟེན་ནས་བྱང་ཆུབ་ཀྱི་སེམས་འཛག་པའི་བདེ་བ་ལ་ཡིད་རྩེ་གཅིག་ཏུ་གཏད་པས་ལུས་བསིལ་བ་ཉིད་དུ་གྱུར་པ་ན་བདེ་སྟོང་ཟུང་དུ་ཆུད་དེ་རླུང་ཐུར་དུ་བབས་པས་འཆི་བའི་འཇིགས་པ་ལས་གྲོལ་ལོ། ། བརྒྱལ་བ་ཆུང་ངུ་ལ་ནི་རླུང་སྨད་དུ་འབེབས་པའི་མན་ངག་འཇུག་ཏོར་བྱུག་པ། རང་གཞན་གྱིས་བྱ་བའི་རླུང་སྨད་དུ་འབེབས་པའི་འཁྲུལ་འཁོར། རྐང་མཐིལ་བརྡུང་བ་ལ་སོགས་པས་ཀྱང་བར་ཆད་ལས་གྲོལ་ལོ། ། མི་ཙ་ན་མེད་པར་འདིའི་གེགས་ཀྱིས་དབུགས་སོང་ནས་མིག་འབྲས་གྱེན་ལ་ལོག་ཅིང་སྤར་བ་བསྡམས་འདུག་ན་ད་དུང་འཚོ་སྲིད་པས་ཐབས་བྱའོ། ། བཞི་པ་གོང་དུ་འཕོ་བ་ནི། དེ་ལྟར་བྱས་ཀྱང་གེགས་མ་བསལ་བར་ཐུར་སེལ་གྱེན་དུ་ལོག་པས་སྤྱི་གཙུག་གི་ལྤགས་པ་ལ་ཁབ་ཀྱིས་ཕུག་པ་བཞིན་དུ་ཟུག་ཅིང་ན། དབུགས་སྡུད་པ་དང་གཏམ་སྨྲ་མི་ཤེས་ཤིང་འབྱུང་བ་ཐིམ་པའི་རྟགས་རིམ་གྱིས་འཆར་བའམ་གཞན་དུ་ཡང་ངེས་པར་འཆི་བའི་ལྟས་ཤར་བ་ན་འཕོ་བ་ལ་སྦྱར་བར་བྱ་སྟེ། རྐང་པ་རྡོ་རྗེ་དཀྱིལ་དཀྲུང་དུ་གནས་ལུས་དྲང་པོར་བསྲང་སྟེ།
མདུན་དུ་ཡི་དམ་གྱི་ལྷ་གང་ཡིན་བླ་མ་དང་དབྱེར་མེད་དུ་བསྒོམ། ཚོར་བ་དང་ཚོར་བའི་དམ་ཚིག་གི་ཉེས་པ་བཤགས་སྡོམ་བྱ། སྔར་གོམས་པའི་ཏིང་ངེ་འཛིན་གསལ་བཏབ་ལ། ལྟེ་བའི་བུམ་པ་ཅན་དྲག་ཏུ་བཟུང་སྟེ་བཙན་ཐབས་ཀྱི་སྦྱོར་བ་བྱས་པས་གཙུག་ཏོར་དུ་དྲོད་དང་ཟུག་ལ་སོགས་པའི་མཚན་མ་བྱུང་བའི་ཚེ་བརླ་ཁུགས་ཀྱི་འཕར་རྩ་མཐེ་བོས་དྲག་ཏུ་མནན། ཐུར་རླུང་དྲག་ཤུལ་དུ་ཡང་ཡང་བསྐུམ་ལ་གྱེན་དུ་འཐེན། སྟེང་རླུང་སྣ་ནས་ཤུགས་བསྐྱེད་ལ་ཡང་ཡང་གྱེན་དུ་དྲངས། ཡིད་མིག་གཙུག་ཏོར་གྱི་ནམ་མཁར་རྩེ་གཅིག་ཏུ་གཏད་ལ་དེར་སྣང་བའི་སྟོང་གཟུགས་ལ་སེམས་བསྟིམས་ཏེ་གཟུང་འཛིན་དང་བྲལ་བ་རྩེ་གཅིག་ཏུ་མཉམ་པར་བཞག་པས་སྔར་གོམས་པའི་ཤུགས་ཀྱིས་འཆི་ཁའི་འོད་གསལ་ཟིན་ཏེ་གཟུགས་སེམས་རོ་གཅིག་ཏུ་འདྲེས་ཏིང་ངེ་འཛིན་གྱི་ཡན་ལག་མངོན་དུ་འགྱུར་ནས་མངོན་ཤེས་ལྔ་ཐོབ་པ་ལ་སོགས་པའི་ཡོན་ཏན་རྒྱུད་ལ་སྐྱེས་ཏེ་ཆོས་ཉིད་མངོན་སུམ་དུ་མཐོང་བར་འགྱུར་རོ། ། དུས་མཚམས་གང་ཡིན་པ་ནི། ལྟེ་བར་སྲོག་ཐུར་འདྲེས་ཏེ་གཏུམ་མོའི་མེ་འབར་བས་དབུ་མའི་ནང་དུ་རེ་ཁཱ་ལ་རྟགས་བཅུ་རྫོགས་པར་མཐོང་བ་ཇི་སྲིད་པའི་བར་རོ། ། ཕར་ཕྱིན་གང་ཡིན་པ་ནི།
ཕྱི་རོལ་གྱི་སྒྲ་སོགས་ལ་སེམས་མི་འཇུག་པར་བཟོད་པས་བཟོད་པའི་ཕར་ཕྱིན་ནོ། ། གཉིས་པ་གྲུབ་ནས་ཇི་ལྟར་བྱ་བ་ལ་བྱ་བའི་དུས་མཚམས་དང་། དེའི་ཉམས་ལེན་དངོས་གཉིས་ཀྱི་དང་པོ་ནི། དྷཱུ་ཏཱིར་གཟུགས་མཐོང་བ་ན་གཟུགས་དེ་ཇི་ལྟར་མཐོང་བར་འདོད་པའི་འདུན་པས་བརྟགས་པ་ལྟར་མཐོང་བས་དེ་ནམ་གྲུབ་པ་ནས་བསྒོམ་མོ། ། གཉིས་པ་ལ་ལས་ཚོགས་དང་། ཟད་པར་སྒྲུབ་པ། འཚེ་བ་ཟློག་པ་གསུམ་གྱི་དང་པོ་ནི། ཞི་བའི་ལས་སྒྲུབ་ན་རང་དུས་འཁོར་དུ་གསལ་བའི་ཐུགས་ཁར་ཆུ་དཀྱིལ་ལ་ཨུ་ཡིག་ལས་བྱུང་བའི་ལྷ་གཡོན་པད་དཀར། ལྷ་མོ་གཡོན་ཨུཏྤལ་དཀར་པོ་གཉིས་ཀའི་གཡས་མཆོག་སྦྱིན་དཀར་པོ་བཞེད་པའི་ཞལ་ཅན་གླང་པོ་ཆེས་ས་བསྲུངས་ལ་ཞོན་པ་བསྒྲུབ་བྱའི་ཁྱིམ་དུ་སྤྲོས་པས་ཞི་རྒྱས་ཀྱི་ལས་བྱེད་པར་བསམ་པ་སྔོན་དུ་འགྲོ་བས་དཔྲལ་བའི་བུམ་པ་ཅན་བསྒོམ་མོ། ། དབང་ལ་མགྲིན་པར་མེད་དཀྱིལ་ལ་རཾ་ཡིག་ལས་བྱུང་བའི་ལྷ་མོ་དམར་མོ་བུར་ཤིང་གི་གཞུ་དང་ཨུཏྤལ་ཁ་མ་བྱེ་བའི་མདེའུ་ཅན་གྱི་མདའ་བཀང་བ་རྟ་དམར་པོ་ལ་གནས་པ་བསྒྲུབ་བྱའི་ཁྱིམ་དུ་སྤྲོས་པས་བསྒྲུབ་བྱའི་སྙིང་ལྟེ་གསང་གནས་མགོ་ཁ་ལ་མདས་བསྣུན་མགྲིན་པ་གཞུས་བཅིངས་ནས་བཀུག་པ་རང་གི་རྐང་འོག་ཏུ་མནན་པས་ཅི་བསྒོ་བ་ཉན་ཞིང་དགའ་བས་ཚིམ་པར་བསམ་པ་སྔོན་དུ་འགྲོ་བས་མགྲིན་པའི་བུམ་པ་ཅན་བྱའོ། །

དགུག་པ་ལ་དེ་དང་འདྲ་བ་ལས་ལྷ་མོ། གཡས་ལྕགས་ཀྱུ། གཡོན་ཞགས་པ་ཅན་ནོ། ། བསྐྲད་པ་ལ་དཔྲལ་བར་རླུང་དཀྱིལ་ལ་ཨི་ཡིག་ལས་བྱུང་བའི་ལྷ་ནག་པོ་གཡས་རལ་གྲི་གཡོན་སྡིག་མཛུབ་དང་བཅས་པའི་ཞགས་པ་ཅན། རྔ་མོ་ལ་གནས་པ་བསྒྲུབ་བྱའི་ཁྱིམ་དུ་སྤྲོས། རྔ་མོ་ཤིན་ཏུ་མགྱོགས་པ་ལ་བསྒྲུབ་བྱ། བསྐྱོན་ཏེ་རླུང་གི་དཀྱིལ་འཁོར་གྱི་མཐར་ཐུག་པར་བསྒྲུབ་བྱ་བསྐྲད་པར་བསམ་པ་སྔོན་དུ་འགྲོ་བས་སྤྱི་གཙུག་གི་བུམ་པ་ཅན་བྱའོ། ། དབྱེ་བ་ལ་རྔ་མོ་དང་བྲལ་བའི་ལྷ་སྔར་བཞིན་སྤྲོས་པས་དབྱེ་བྱ་གཉིས་པོ་འཐབ་ཏུ་བཅུག་པས་ཕན་ཚུན་འཐབས། མཐར་ཕོ་ཉ་དག་གིས་ཁྲིད་དེ་ཕྱོགས་ཐ་དད་དུ་འགྲོ་བར་བསམ་པར་བྱ་ཞིང་གཞན་སྔར་བཞིན་ནོ། ། རེངས་པ་ལ་ལྟེ་བར་ས་དཀྱིལ་ལ་ཉི་ཟླའི་དབུས་སུ་ལཿསེར་པོ་ལས་བྱུང་བའི་ལྷ་སེར་པོ་གཡས་འཁོར་ལོ་དང་གཡོན་ལྕགས་སྒྲོག་ཅན་རུས་སྦལ་ལ་གནས་པ་བསྒྲུབ་བྱའི་ཁྱིམ་དུ་སྤྲོས་བསྒྲུབ་བྱའི་རྐང་པ་གཉིས་ལྕགས་སྒྲོག་གིས་བཅིངས་ཏེ་ས་གཞིའི་སྟེང་དུ་བསྒྱེལ་བའི་སྟེང་དུ་གསེར་གྱི་རི་རབ་ཀྱིས་མནན་པར་བསམས་པ་སྔོན་དུ་འགྲོ་བས་ལྟེ་བའི་བུམ་པ་ཅན་བྱ་ཞིང་། ཕུར་བུས་གདབ་པ་ལ་གཞན་སྔར་བཞིན་ལས་བསྒྱེལ་བ་དེའི་ཚིགས་དྲུག་ལ་རྡོ་རྗེའི་རང་བཞིན་གྱི་ཕུར་བུས་བཏབ་པར་བསམས་ནས་དང་།
རྨོངས་པ་ལའང་གཞན་སྔར་བཞིན་ལས་བསྒྲུབ་བྱའི་ལུས་དུག་སྦྲུལ་སེར་པོ་རྣམས་ཀྱིས་ཟོས་པས་དུག་གིས་མྱོས་ཏེ་བསྒྱེལ་བར་བསམས་ནས་སོ། ། བསད་པ་ལ་གསང་བར་ཡེ་ཤེས་ཀྱི་དཀྱིལ་འཁོར་ལ་ཉི་ཟླའི་དབུས་སུ་ཕྲེཾ་ལས་བྱུང་བའི་ལྷ་མོ་ནག་མོ་གཏུམ་པའི་ཚུལ་ཅན་གཡས་གྲི་གུག་གཡོན་ཐོད་པ་འཛིན་པ་མ་ཧེ་ལ་གནས་པ་བསྒྲུབ་བྱའི་ཁྱིམ་དུ་སྤྲོས་ཏེ་བསྒྲུབ་བྱའི་སྐྲ་ནས་བཟུང་བ་ལ་བྱ་རྒོད་དང་ལྕེ་སྤྱང་གི་ཚོགས་ཀྱིས་དེའི་ཡན་ལག་ཀུན་ཟ་ཞིང་ཁྲག་འཐུང་བ་དང་རུས་པ་ལ་སོགས་པ་ཀུན་ཟོས་ཏེ་བསད་པར་བསམས་པ་སྔོན་དུ་འགྲོ་བས་གསང་བའི་བུམ་པ་ཅན་བྱའོ། ། གཉིས་པ་ནི། ཆུ་ལ་འགྲོ་བའི་དོན་དུ་རང་དུས་འཁོར་དུ་གསལ་བའི་ལྟེ་བར་ལ་ཡིག་ལས་བྱུང་བའི་ས་དཀྱིལ་ལས་སའི་ཟད་པར་ཟམ་པ་ལྟ་བུ་རྒྱ་མཚོའི་སྟེང་དུ་སྤྲོས་པར་བསྒོམས་ལ་ལྟེ་བའི་བུམ་པ་ཅན་བྱ། ཆར་ཆེས་པར་བྱ་བའི་དོན་དུ་དཔྲལ་བའི་རླུང་དཀྱིལ་ལ་ཨི་ཡིག་ལས་བྱུང་བའི་རླུང་སྤྲོས་སྤྲིན་ཐམས་ཅད་གཏོར་བར་བསམ་ལ་དཔྲལ་བའི་བུམ་པ་ཅན་བྱ། ས་བཞུ་བའི་དོན་དུ་མགྲིན་པའི་མེ་དཀྱིལ་ལས་ར་ལས་བྱུང་བའི་མེ་འབར་བ་སྤྲོས་པས་ཐམས་ཅད་ཞུ་བར་བསམས་ལ་མགྲིན་པའི་བུམ་པ་ཅན་བྱ། མེ་ཉམས་པར་བྱ་བའི་དོན་དུ་ཐུགས་ཁའི་ཆུ་དཀྱིལ་ལས་བྱུང་བའི་ཆུ་སྤྲོས་པས་མེ་བསིལ་ཞིང་བསྲེག་པའི་ནུས་པ་མེད་པར་བསྒོམས་ལ་སྙིང་ཁའི་བུམ་པ་ཅན་བྱ། མཁའ་ལ་འགྲོ་བ་དང་མི་སྣང་བའི་དོན་དུ་གཙུག་ཏོར་དུ་ཧ་ལས་བྱུང་བའི་ཟད་པར་ནམ་མཁའ་སྤྲོས་པས་ཐམས་ཅད་ནམ་མཁར་གྱུར་པར་བསམས་ལ་གཙུག་ཏོར་གྱི་བུམ་པ་ཅན་བྱའོ། ། ཆར་གྱིས་མི་བངས་བའི་དོན་དུ་དཀྱིལ་འཁོར་ལྔ་ལས་ས་བོན་ལྔ་ལས་བྱུང་བའི་ཁམས་ལྔའི་བདག་ཉིད་ཀྱི་ཁང་བརྩེགས་བདག་གི་སྟེང་དུ་བྱུང་བར་སྒོམ་པ་སྔོན་དུ་འགྲོ་བས་གཙུག་ཏོར་གྱི་བུམ་པ་ཅན་བྱའོ། ། གསུམ་པ་ནི།
གླང་པོའི་གནོད་པ་གཞོམ་པའི་དོན་དུ་མགྲིན་པའི་མེ་དཀྱིལ་ལ་ར་ཡིག་ལས་བྱུང་བའི་སེང་གེའི་ཚོགས་སྤྲོས་པས་གླང་པོ་རྣམས་བསྐྲད་པར་སྒོམ་པ་སྔོན་དུ་འགྲོ་བས་མགྲིན་པའི་བུམ་པ་ཅན་བྱའོ། ། ཀླུའི་གནོད་པ་གཞོམ་པ་ལ་སྙིང་ཁའི་ཆུ་དཀྱིལ་ལ་ཝ་ཡིག་ལས་བྱུང་བའི་མཁའ་ལྡིང་དཀར་པོ་སྤྲོས་པས་ཀླུ་ཐམས་ཅད་བསྐྲད་པར་བསྒོམ་པ་སྔོན་དུ་འགྲོ་བས་སྙིང་ཁའི་བུམ་པ་ཅན་བྱའོ། ། བསེ་རུ་དང་སེང་གེའི་གནོད་པ་གཞོམ་པ་ལ་དཔྲལ་བའི་རླུང་དཀྱིལ་ལས་ཡ་ཡིག་ལས་བྱུང་བའི་ཤ་རམྦྷ་ནག་པོ་སྤྲོས་བསེ་དང་སེང་གེ་རྣམས་བསྐྲད་པར་བསམ་པ་སྔོན་དུ་འགྲོ་བས་དཔྲལ་བའི་བུམ་པ་ཅན་བྱའོ། ། མ་ཧེའི་གནོད་པ་གཞོམ་པ་ལ་ལྟེ་བའི་ས་དཀྱིལ་ལས་ཡ་ཡིག་ལས་བྱུང་བའི་བསེ་རུ་སེར་པོ་སྤྲོས་མ་ཧེ་རྣམས་བསྐྲད་ཅིང་བཅོམ་པར་བསམས་པ་སྔོན་དུ་འགྲོ་བས་ལྟེ་བའི་བུམ་པ་ཅན་བྱའོ། ། ལྷ་མིན་གྱི་གནོད་པ་གཞོམ་པ་ལ། གཙུག་ཏོར་གྱི་ནམ་མཁའི་དཀྱིལ་འཁོར་ལས་ཧཱུྃ་ཡིག་ལས་བྱུང་བའི་ཁྲོ་བོ་བཅུ་སྤྲོས་ལྷ་མིན་རྣམས་ཚར་བཅད་པར་བསམས་པ་སྔོན་དུ་འགྲོ་བས་གཙུག་ཏོར་གྱི་བུམ་པ་ཅན་བྱའོ། ། འབྱུང་པོའི་གནོད་པ་གཞོམ་པ་ལ་གསང་བའི་ཡེ་ཤེས་ཀྱི་དཀྱིལ་འཁོར་ལ་ཀྵུཾ་ཡིག་ལས་བྱུང་བའི་ཁྲོ་མོ་བཅུ་སྤྲོས་འབྱུང་པོ་ཚར་བཅད་པར་བསམས་ལ་གསང་བའི་བུམ་པ་ཅན་བྱའོ། ། འདི་དག་རྣལ་འབྱོར་གྱི་གཏུམ་མོའི་རིགས་པས་སྲོག་གཟུགས་མ་གྲུབ་ཀྱང་རྟོག་པའི་བསམ་གཏན་སྔོན་དུ་འགྲོ་བ་ཙམ་གྱིས་ཉམས་སུ་བླངས་ནའང་ཐབས་གཞན་ལས་ཁྱད་པར་དུ་འཕགས་སོ། ། བཞི་པ་ཚད་མ་ནི། དབུ་མར་གནས་པའི་རླུང་གི་གོང་བུ་སྟེ་གཟུགས་མཐོང་བ་ནི་འཛིན་པས་ཡིད་དབུ་མར་སྲོག་བརྟན་པ་ལས་དབང་ཤེས་ཀྱིས་མངོན་སུམ་དུ་སྣང་བས་ཡིད་ཀྱིས་མངོན་སུམ་མོ། །
དག་དབྱེ་ནི། ཚོར་ཕུང་དག་བྱེད་རིན་འབྱུང་སྟེ་དབྱེ་ན་ལྟེ་སྙིང་མགྲིན་དཔྲལ་གཙུག་ཏོར་གྱི་པད་མར་སྲོག་འགྲོ་འོང་འཛིན་པས་ཕྱེ་བ་བཅུའོ། ། འབྲས་བུ་ནི། གནས་སྐབས་བདུད་དང་ཉོན་མོངས་ཀྱི་ངོ་བོ་གཡས་གཡོན་གྱི་སྲོག་རྒྱུ་བ་ཉམས་ཤིང་རླུང་འགྲོ་འོང་ཟད་པས་སྟོབས་བཅུ་པ་སྟོང་ཉིད་ཀྱི་གཟུགས་ལ་སེམས་འཇུག་པ་མཉམ་བཞག་ཏུ་གཟུང་འཛིན་རོ་མཉམ་པར་འགྱུར་ཞིང་། མཐར་ཚོར་ཕུང་དང་ཆུ་ཁམས། མིག་དང་གཟུགས། ལག་པ་དང་ལེན་པ་རྣམས་དག་པའི་ལྷ་རིན་འབྱུང་དང་མཱ་མ་ཀི། ས་སྙིང་དང་གཟུགས་རྡོ་རྗེ། རྨུགས་བྱེད་དང་ཁེངས་བྱེད་མ་དྲུག་འགྲུབ་པར་བྱེད་དོ། ། ཟླ་ཉིའི་རྒྱུ་བ་ཡི་འཇུག་སྲོག་རྩོལ་ལམ། །
བཅུག་ནས་དབུ་མར་གཡོ་མེད་འཛིན་པ་ཡི། ། ལམ་བཟང་གསལ་བྱེད་སྒྲོན་མ་སྔོན་མེད་མཆོག ། བསྒྲུབས་པའི་དགེ་བས་ལས་རླུང་དག་གྱུར་ཅིག ། སྲོག་རྩོལ་འཛིན་པའི་རྣལ་འབྱོར་གསལ་བྱེད་ཀྱི་མན་ངག་སྲོག་འཛིན་གསལ་བའི་སྒྲོན་མ་ཞེས་བྱ་བ། ཨ་ཝ་དྷཱུ་ཏཱི་པའི་བཙུན་པ་བསོད་ནམས་ཀྱིས་སྦྱར་བའོ། ། འདིས་འགྲོ་བ་ཀུན་གྱི་ངག་གི་དྲི་མ་རྣམ་པར་དག་པར་གྱུར་ཅིག། །། ཤུབྷཾ།། ༄༅། །ཐ་མར་དགེ་བའི་འཁྲིད་ཡིག་བདེ་ཆེན་གསལ་སྒྲོན་བཞུགས་སོ།། ན་མོ་བཛྲ་སཏྭ་ཡ། ཐ་མར་དགེ་བའི་འཁྲིད་ཡིག་བདེ་ཆེན་གསལ་བའི་སྒྲོན་མ་ཞེས་བྱ་བ།
བླ་མ་དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། ཀུན་རྫོབ་འཛག་པའི་དྲི་མ་ཀུན་སྤངས་ནས། ། དོན་དམ་འཛག་མེད་བདེ་བའི་མཐར་སོན་པའི། ། བདེ་སྟོང་དབྱེར་མེད་རྡོ་རྗེ་སེམས་དཔའ་དང་། ། དབྱེར་མེད་བླ་མའི་ཞབས་པད་སྤྱི་བོས་འདུད། ། འཛག་མེད་བདེ་ཆེན་རྡོ་རྗེའི་རྣལ་འབྱོར་གྱིས། ། སེམས་དང་ཡེ་ཤེས་གཉིད་སྟུག་བཞི་པ་ཡི། ། གནས་སྐབས་ལེགས་སྦྱངས་ཐུགས་དང་ཡེ་ཤེས་ཀྱི། ། རྡོ་རྗེ་སྒྲུབ་བྱེད་མཐར་དགེའི་སྦྱོར་བ་བཤད། གསུམ་པ་རྗེས་དྲན་ཏིང་ངེ་འཛིན་སྒྲུབ་པ་སྒྲུབ་ཆེན་གྱི་ཡན་ལག་ཐུགས་རྡོ་རྗེ་དང་ཡེ་ཤེས་རྡོ་རྗེའི་རྣལ་འབྱོར་ཐིག་ཕྲའི་ཏིང་ངེ་འཛིན་ཐ་མར་དགེ་བའི་ཁྲིད་ལ།
ཀུན་རྫོབ་བདེ་བ་སྒྲུབ་བྱེད་རྗེས་དྲན། དོན་དམ་བདེ་བ་སྒྲུབ་བྱེད་ཏིང་ངེ་འཛིན་གཉིས་ཀྱི་དང་པོ་ལ་སྒྲ་དོན། དུས་མཚམས། ཡན་ལག ཚད་མ། དག་དབྱེ། འབྲས་བུ་དྲུག་གི་དང་པོ་ནི། དབུ་མར་དུ་སོགས་སྟོང་པའི་གཟུགས་མཐོང་བ་ལས་སོར་སྡུད་བསམ་གཏན་གྱིས་བརྟན་པར་བྱས་པའི་སྟོང་པའི་གཟུགས་མཐོང་བ་རྗེས་སུ་དྲན་པ་སྐྱེད་པར་བྱེད་པས་རྗེས་དྲན་ནོ། ། གཉིས་པ་ནི། ལྟེ་བའི་འཁོར་ལོའི་དབུས་སུ་གཏུམ་མོའི་སྣང་བ་སྟོང་པའི་གཟུགས་བརྙན་གསལ་བར་མཐོང་ནས་བསྒོམ་པར་བྱའོ།
གསུམ་པ་ལ་དྲུག་ལས་དང་པོ་མཚན་ཉིད་གང་ཡིན་པ་ནི། འཛིན་པའི་སྟོབས་ཀྱིས་ལྟེ་བར་འདོད་པའི་ལྷའི་གཟུགས་བརྙན་གཏུམ་མོའི་སྣང་བ་མཐོང་བ་ལ་སེམས་རྩེ་གཅིག་པས་སྣང་བ་དེ་ལས་སྲིད་པ་གསུམ་གྱི་སྣང་བ་འཕྲོ་བས་ནམ་མཁས་ཁྱབ་པ་བྱུང་བ་ན་སོར་སྡུད་བསམ་གཏན་དུ་མཐོང་བའི་སྟོང་གཟུགས་དང་འདྲ་བར་དྲན་པ་རྗེས་དྲན་གྱི་མཚན་ཉིད་ཡིན་པས་དེས་སྒོམ་པའི་ཚེ་རྗེས་དྲན་དུ་སོང་མ་སོང་མཚོན་ཞིང་ཤེས་པར་བྱའོ། ། གཉིས་པ་དབྱེ་བ་གང་ཡིན་པ་ནི། གདུལ་བྱ་དབང་པོ་མཆོག་འབྲིང་ཐ་མའི་དབྱེ་བས་མི་འགྱུར་བའི་བདེ་བ་སྒྲུབ་བྱེད་ཕྱག་རྒྱ་ཆེན་མོའི་དང་། གཡོ་བའི་བདེ་བ་སྒྲུབ་བྱེད་ཡེ་ཤེས་ཀྱི་ཕྱག་རྒྱའི་དང་། འཛག་པའི་བདེ་བ་སྒྲུབ་བྱེད་ལས་ཀྱི་ཕྱག་རྒྱའི་རྣལ་འབྱོར་གསུམ་མོ། ། གསུམ་པ་སྒོམ་ཚུལ་གང་ཡིན་པ་ལ་གཉིས་ཀྱི་སྒོམ་པའི་རིམ་པ་ནི། ཐོག་མར་ཕྱག་ཆེན། དེ་ལས་བདེ་བ་མ་སྐྱེས་ན་ཡེས་ཕྱག དེ་ལས་ཀྱང་བདེ་བ་མ་སྐྱེས་ན་ལས་ཕྱག་ལ་བརྟེན་ནས་བསྒོམ་དགོས་པས་དབང་རྟུལ་གྱིས་ཕྱག་རྒྱ་གསུམ་ཀ
འབྲིང་གིས་ཕྱག་ཆེན་དང་ཡེས་ཕྱག རྣོན་པོས་ཕྱག་ཆེན་ཁོ་ན་ལ་བརྟེན་ཞིང་། རྟུལ་འབྲིང་རྣོན་པོའང་འཛག་བདེ་སྐྱེ་དཀའ་སླའི་དབང་དུ་བྱས་པའོ། ། ཇི་ལྟར་སྒོམ་ཚུལ་ལ་ངེས་པ་དྲུག་གི་དང་པོ་འདུག་གནས་ཀྱི་ངེས་པ་ནི། བཟའ་བཏུང་ལ་སོགས་པའི་ཡོ་བྱད་ཕུན་སུམ་ཚོགས་ཤིང་དབེན་ལ་ཡིད་དང་མཐུན་པའི་གནས་སུའོ། ། ལུས་གནད་ཀྱི་ངེས་པ་ནི། ཡབ་རྡོ་རྗེ་དཀྱིལ་དཀྲུང་དུ་གནས་པའི་ལག་པ་གཉིས་རྡོ་རྗེ་བསྡམས་པ་སྤྱི་བོར་ཁ་བུབ་སྟེ་བརྐྱང་བས་མནན་པའི་ཕྱག་རྒྱ་བཅའ། ཉ་བཞི་བསྒྲིམ། ལྕེ་རྩེ་གྱེན་དུ་ཟློག རྒྱུ་ཞབས་སྟེང་དུ་དྲང་།
རྐང་སོར་རྣམས་དྲག་ཏུ་བསྐུམ་པ་ལ་ཡུམ་པདྨའི་འདུག་སྟངས་ཀྱིས་འཁྱུད་པའོ། ། ལྟ་སྟངས་ཀྱི་ངེས་པ་ནི། འཁོར་ལོ་དྲུག་ཏུ་ཐིག་ལེ་འཛིན་པ་ན་དེ་དང་མཐུན་པའི་ལྟ་སྟངས་བྱ་སྟེ་འོག་ཏུ་འཆད་དོ། ། བྱེད་བཅིངས་ཀྱི་ངེས་པ་ནི། ལྟ་སྟངས་དང་མཐུན་པར་རླུང་སེམས་གཅིག་ཏུ་དྲིལ་ནས་རྩེ་གཅིག་ཏུ་གཏོད་པའོ། ། ཉམས་ལེན་གྱི་ངེས་པ་ལ་ཕྱག་རྒྱ་ཆེན་པོ་ལ། ཡེ་ཤེས་ཕྱག་རྒྱ་ལ། ལས་ཀྱི་ཕྱག་རྒྱ་ལ་བརྟེན་པའི་རྣལ་འབྱོར་གསུམ་གྱི་དང་པོ་ནི། སྲོག་གཟུགས་གྲུབ་ནས་བསམ་པ་ཙམ་གྱིས་གསལ་སྣང་འབྱུང་བའི་ཕྱིར་རང་དུས་འཁོར་ཡབ་ཡུམ་དུ་བསམས་པའི་དཔྲལ་བར་ཨོཾ། མགྲིན་པར་ཨཱཿསྙིང་ཁར་ཧཱུྃ།
ལྟེ་བར་ཧོཿ གསང་བར་སྭཱ། གཙུག་ཏོར་དུ་ཧཱ། ཡུམ་གྱི་མཁའ་ཨཱཿལས་པདྨ་འདབ་མ་བརྒྱད་པ་ཧཱུྃ་ལས་སྐྱེས་པའི་རྡོ་རྗེས་མཚན་པ། རང་གི་གསང་གནས་ཧཱུྃ་ལས་རྡོ་རྗེ་རྩེ་ལྔ་པ་ཨཱཿལས་སྐྱེས་པའི་པདྨ་འདབ་མ་བརྒྱད་པས་མཚན་པར་བསྒོམས་པའི་གནས་གཉིས་སྦྱར་བར་མོས་པ་སྔོན་དུ་འགྲོ་བས་མི་རྟོག་པར་གནས་པ་ན་ཇི་ལྟར་བསམས་པ་བཞིན་གྱི་སྟོང་གཟུགས་སུ་སྣང་བར་གྱུར་པའི་ཚེ་སྐུའི་ཐིག་ལེ་མགྲིན་པར་འཛག་པས་དགའ་བའི་ཡེ་ཤེས་སྐྱེ་སྟེ་དེའི་ཚེ་འོག་རླུང་བཀག སྟེང་རླུང་མགྲིན་པའི་བུམ་པ་ཅན་གྱིས་མགྲིན་པར་བཟུང་མིག་སྣ་རྩེར་གཏད་དེ་རླུང་སེམས་བདེ་བ་གཅིག་ཏུ་བསྲེས་ལ་སེམས་དྲག་ཏུ་བཟུང་། དེ་ནས་གསུང་གི་ཐིག་ལེ་སྙིང་ཁའི་བར་དུ་འཛག་པ་ན་མཆོག་དགའི་ཡེ་ཤེས་སྐྱེ་ལ་དེའི་ཚེ་འོག་རླུང་བཟུང་སྙིང་ཁའི་བུམ་པ་ཅན་གྱི་སྟེང་རླུང་སྙིང་ཁར་བཟུང་མིག་སྙིང་ཁར་གཏད་སེམས་ཀྱི་འཛིན་ཚུལ་སྔར་བཞིན་དང་། དེ་ནས་ཐུགས་ཀྱི་ཐིག་ལེ་ལྟེ་བའི་བར་དུ་འཛག་པ་ན་ཁྱད་དགའི་ཡེ་ཤེས་སྐྱེ་ལ། དེའི་ཚེ་འོག་རླུང་བཟུང་ལྟེ་བའི་བུམ་པ་ཅན་གྱིས་སྟེང་རླུང་ལྟེ་བར་བཟུང་མིག་ལྟེ་བའི་ཐད་ཀར་བལྟ། སེམས་ཀྱི་འཛིན་ཚུལ་སྔར་བཞིན།
དེ་ནས་དལ་བུས་བསྲུབ་པར་བསམས་པས་དེ་ལྟར་སྣང་བ་ན་ཡེ་ཤེས་ཀྱི་ཐིག་ལེ་གསང་བའི་བར་འཛག་པའི་ཀུན་རྫོབ་ཀྱི་ལྷན་ཅིག་སྐྱེས་དགའི་ཡེ་ཤེས་སྐྱེ་ལ་དེའི་ཚེ་འོག་རླུང་འཐེན་སྟེང་རླུང་སྔར་བཞིན་མནན་ནས་ཁ་སྦྱར་བའི་གསང་གནས་ཀྱི་བུམ་པ་ཅན་གྱི་རླུང་གསང་གནས་སུ་བཟུང་ལ་དེར་མིག་གཏད་དེ་གསང་བར་ཐིག་ལེ་བཀག་པ་ལ་རླུང་སེམས་གཅིག་ཏུ་དྲིལ་བའི་ཚུལ་གྱིས་བསྒོམ་མོ། ། གཉིས་པ་ནི། གཞན་རྣམས་སྔར་དང་འདྲ་བ་ལས་ཕྱག་རྒྱ་ཡེ་ཤེས་ཀྱི་ཕྱག་རྒྱ་ལ་བརྟེན་པ་སྟེ། ཚུལ་ཡང་ཐབས་ཀྱིས་སྒོམ་པ་ཡིན་ན་རང་དུས་འཁོར། མདུན་དུ་ཡེ་ཤེས་ཀྱི་རིག་མ་ལོ་བཅུ་གཉིས་མའམ། ཤེས་རབ་ཀྱིས་སྒོམ་ན་རང་སྣ་ཚོགས་ཡུམ། ཐབས་ཀྱི་ལྷ་ལོ་བཅུ་དྲུག་པའི་ན་ཚོད་ཅན་མཚན་ཉིད་ཐམས་ཅད་དང་ལྡན་པ་རྟོག་པས་བརྟགས་པའི་ཚུལ་གྱིས་བསྒོམས་པའི་མཁའ་གསང་བྱིན་རླབས་དང་རིགས་དྲུག་དགོད་པ་སྔར་བཞིན་བྱ་སྟེ་སྲོག་ཐུར་ཁ་སྦྱར་བས་ལྟེ་བའི་ཧོ་ཡིག་གི་གཏུམ་མོ་འབར་བའི་རྗེས་ཆགས་ཀྱི་མེས་ཁུ་བ་གཡོས་ཡབ་ཡུམ་སྙོམས་པར་ཞུགས་པས་ལྟེ་བའི་མེ་ཆེར་འབར་གཡོན་གནས་ཀྱི་རླུང་དབུ་མར་ཞུགས་ཏེ། གཡོན་གཡས་སུ་རྒྱུ་བ་འགགས་པས་དབང་པོ་ཡུལ་ལ་འཇུག་པ་མེད་པར་གཟུགས་སེམས་རོ་གཅིག་ཏུ་འདྲེས་མེ་དེ་ཨ་ཝ་དྷཱུ་ཏཱི་ནས་སོང་སྤྱི་བོའི་ཧཾ་ལ་རེག་པས་ཧཾ་ཁུ་ཐིག་ལེའི་གཟུགས་ཀྱིས་དཔྲལ་བ་ནས་མགྲིན་པར་བབས་པ་ལས་དགའ་བ། དེ་ནས་སྙིང་ཁར་བབས་པ་ལས་མཆོག་དགའ། དེ་ནས་ལྟེ་བར་བབས་པ་ལས་ཁྱད་དགའ།
དེ་ནས་གསང་བར་བབས་པས་ལྷན་ཅིག་སྐྱེས་དགའ་སྐྱེ་ལ། དེ་དག་གི་ཚེ་རླུང་སེམས་ཀྱི་འཛིན་སྟངས་དང་། ལྟ་སྟངས་སྔར་བཞིན་གྱིས་བསྒོམ། དེ་ལས་གསང་བར་སྐུའི་ཐིག་ལེ་འགོག་པས་གསང་གནས་ཀྱི་ཐིག་ལེ་ལས་པྲ་ཕབ་པ་ལྟ་བུའི་སྐུ་རྡོ་རྗེའི་ལྷ་ཚོགས་སྤྲོས་འདོད་ཁམས་དང་ལུས་སྦྱངས་སྐུ་རྡོ་རྗེར་གྱུར། ལྟེ་བར་གསུང་གི་ཐིག་ལེ་འགོག་པས་ལྟེ་བའི་ཐིག་ལེ་ལས་གསུང་རྡོ་རྗེའི་ལྷ་ཚོགས་སྤྲོས་གཟུགས་ཁམས་དང་ངག་སྦྱངས་གསུང་རྡོ་རྗེར་གྱུར། སྙིང་ཁར་ཐུགས་ཀྱི་ཐིག་ལེ་འགོག་པས་སྙིང་ཁའི་ཐིག་ལེ་ལས་ཐུགས་རྡོ་རྗེའི་ལྷ་ཚོགས་སྤྲོས་གཟུགས་མེད་ཡིད་སྦྱངས་ཐུགས་རྡོ་རྗེར་གྱུར། མགྲིན་པར་ཡེ་ཤེས་ཀྱི་ཐིག་ལེ་འགོག་པས་དཔྲལ་བའི་བར་དུ་གཤེགས་ཏེ་དཔྲལ་བའི་ཐིག་ལེ་ལས་མི་འཕོ་བའི་བདེ་བའི་འོད་ཟེར་སྤྲོས་ཁམས་གསུམ་གྱི་སེམས་ཅན་ཐམས་ཅད་ལྷར་བྱས་པས་ནམ་མཁའ་ཐམས་ཅད་ཁྱབ་པ་ལ་སེམས་གཟུང་ངོ་། ། གསུམ་པ་ལ། ཁྱིམ་པ་དང་ཚངས་སྤྱོད་པས་ཉམས་སུ་བླང་ཚུལ་གཉིས་ཀྱི་དང་པོ་ལ་ཕྱག་རྒྱའི་མཚན་ཉིད། བསྒོམ་པའི་དུས་མཚམས།
ཇི་ལྟར་བརྟེན་པའི་ཚུལ་གསུམ་མོ། ། དང་པོ་ལ་དྲི། ལུས། ལོ། ཡོན་ཏན་གྱི་མཚན་ཉིད་བཞིའི་དང་པོ་ནི། ལུས་སམ་སྐྱེ་གནས་ལ་གླ་རྩིའི་དྲི་ཅན་དཔལ་ལྡན་བཟང་མོ་དང་། པདྨའི་དྲི་ཅན་པདྨ་ཅན། གཅིན་གྱི་དྲི་ཅན་དུང་ཅན་མ། ཤའི་དྲི་ཅན་སྣ་ཚོགས་མ། རུལ་བའི་དྲི་ཅན་གླང་ཆེན་མ་སྟེ་དབྱིངས་ཕྱུག་སྒྲོལ་མ།
གོས་དཀར། མཱ་མ་ཀི། སྤྱན་མའི་རིགས་སོ། ། དེ་བཞིན་དུ་རྣལ་འབྱོར་པ་ཡང་དྲི་དེ་དག་དང་ལྡན་པ་སེང་གེ། རི་དྭགས། རྟ། ཁྱུ་མཆོག གླང་པོ་ཆེའི་རིགས་ཏེ། མི་བསྐྱོད། དོན་གྲུབ།
རིན་འབྱུང་། སྣང་མཐའ། སྣང་མཛད་ཀྱི་རིགས་ཏེ་དེ་དག་གིས་བསྟེན་བྱའོ། ། གཉིས་པ་ནི་ཡན་ལག་དང་སྐྲ་ཕྲ། རྐང་ལག་འཇམ། སེམས་ཅན་ལ་སྙིང་བརྩེ་བ་དང་། ཡན་ལག་ཕྲ་ལ་རིང་ཞིང་མིག་འཛུམ་པ་བུལ་ལ་སྐྲ་ལི་བ་དང་། ངོ་ཚ་ཆུང་ཞིང་ཆགས་པ་དྲག རྩོད་ལ་དགའ། སྐྲ་ཐུང་བ་དང་།
ཡན་ལག་རིང་ཞིང་ཚང་། སྐྱེ་གནས་སྙི། སྐྲ་རིང་བ་དང་། ཡན་ལག་སྦོམ་ལ་ཐུང་། སྐྱེ་གནས་སྲ། སྐྲ་སྦོམ་པ་རྣམས་ནི་རིམ་བཞིན་དབྱིངས་ཕྱུག་མ་ལ་སོགས་པའི་རིགས་ཅན་ནོ། ། དེ་བཞིན་དུ་རྣལ་འབྱོར་པ་ཡང་ཡུལ་འབྲོག་དགོན་པ་ལ་དགའ་བ། ཡུལ་སྣ་ཚོགས་ལ་སེམས་མི་གཡེང་བར་བརྟན་པ། གང་ལ་ཡང་མི་འཇིགས་ཤིང་གཏོང་བ་ལ་དགའ་བ་དང་། འགྲོས་མགྱོགས་བློ་མི་བརྟན་ཞིང་འདར་བ་དང་།
ཆགས་པ་ཆེ་གཞན་དབང་དུ་འགྲོ་གཞན་གྱི་ལས་བྱེད་པ་དང་། མིག་འཛུམ་པ་དང་འགྲོ་བ་བུལ་བ་རང་བཞིན་བླུན་པ་དང་། ཆགས་པ་ཆེ་འགྲོས་དལ་ཤིན་དུ་རྨོངས་པ་རྣམས་ནི་མི་བསྐྱོད་པ་ལ་སོགས་པའི་རིགས་ཏེ། མཚན་ཉིད་དེ་དག་མ་འདྲེས་པ་ནི་དག་པའི་རིགས་ཡིན་ལ། ཅི་རིགས་པ་ཚང་བ་ནི་འདྲེས་པའི་རིགས་སོ། ། གསུམ་པ་ནི། ལོ་ཉི་ཤུ་ནས་བཞི་བཅུ་རྩ་དྲུག་གི་བར་རམ་བཅུ་དྲུག་ལོན་པའོ། ། བཞི་པ་ནི། དེ་ལྟ་བུའི་ཤེས་རབ་ཡིད་དུ་འོང་བའི་གཟུགས་ཅན་ཐུན་མོང་གི་སྐྱབས་འགྲོ་ནས་བྱང་སེམས་ཀྱི་བསླབ་བྱའི་བར་གྱི་བསླབ་བྱ་རྣམས་ལེགས་པར་བསླབས་པ་རང་གི་དུས་འཁོར་གྱི་དཀྱིལ་འཁོར་དུ་དབང་བསྐུར་བ་དམ་ཚིག་ཐོབ་ལ་མ་ཉམས་པའོ། ། གཉིས་པ་ནི།
བྱང་སེམས་མི་འཛག་པར་འཛིན་པའི་ནུས་པ་ཐོབ་པས་ནོར་བུ་སྦུབས་སུ་ནུབ་པར་འདྲེན་ནུས་པ་ནས་བསྒོམ་སྟེ། གཞན་དུ་ན་རྟེན་ཁུ་བ་ཉམས་པས་བརྟེན་པ་བདེ་བ་མི་འབྱུང་བའི་ཕྱིར་རོ། ། གསུམ་པ་ཇི་ལྟར་བསྟེན་ཚུལ་ནི། རང་གཙོ་བོ་ཤེས་རབ་སྣ་ཚོགས་ཡུམ་དུ་བསྐྱེད་པའི་རིགས་དྲུག་དགོད་པ། མཁའ་གསང་བྱིན་རླབས་སོགས་སྔར་དང་འདྲ་བར་བྱས་ལ། དེ་ནས་ཤེས་རབ་ཀྱི་གཟུགས་ལ་བལྟ་ཞིང་དེ་ལ་ཆགས་པ་སྐྱེས་པས་ཁུ་བ་གཡོ་བ་ན་དགའ་བའི་ཡེ་ཤེས་སྐྱེ་ལ། དེའི་ཚེ་འོག་རླུང་དྲག་ཏུ་བཅིང་ཞིང་དཔྲལ་བའི་བུམ་པ་ཅན་གྱི་འཛིན་སྟངས་ཀྱིས་རླུང་སྤྱི་བོར་བཟུང་ལ་གཙུག་ཏོར་གྱི་ནམ་མཁར་མིག་གཏད་དེ་རླུང་སེམས་བདེ་བ་གཅིག་ཏུ་བསྲེས་ལ་སེམས་དྲག་ཏུ་གཟུང་། དེ་ནས་རག་པ་འཁྱུད་པ་ཙུམྦ་ལ་སོགས་པས་གཙུག་ཏོར་ནས་དཔྲལ་བར་བྱང་སེམས་འབབ་པའི་མཆོག་དགའི་ཡེ་ཤེས་སྐྱེ་ལ་དེའི་ཚེ། རླུང་སེམས་ཀྱི་འཛིན་སྟངས་སྔར་བཞིན་གྱིས་སྨིན་མཚམས་སུ་མིག་གཏད། དེ་ནས་གསང་གནས་སྦྱར་བས་ཐིག་ལེ་མགྲིན་པར་འཛག་པ་ན་འོག་རླུང་བཀག
སྟེང་རླུང་མགྲིན་པའི་བུམ་པ་ཅན་གྱིས་མགྲིན་པར་བཟུང་། མིག་སྣ་རྩེར་གཏད། སེམས་ཀྱི་འཛིན་ཚུལ་སྔར་བཞིན་དང་། དེ་ནས་སྙིང་ཁའི་བར་དུ་འཛག་པ་ན་འོག་རླུང་གཟུང་སྙིང་ཁའི་བུམ་པ་ཅན་གྱི་སྟེང་རླུང་སྙིང་ཁར་གཟུང་། མིག་སྙིང་ཁར་གཏད། སེམས་ཀྱི་འཛིན་ཚུལ་སྔར་བཞིན་དང་། དེ་ནས་ལྟེ་བའི་བར་དུ་འཛག་པ་ན་འོག་རླུང་གཟུང་ལྟེ་བའི་བུམ་པ་ཅན་གྱིས་སྟེང་རླུང་ལྟེ་བར་བཟུང་མིག་ལྟེ་བའི་ཐད་ཀར་བལྟ། སེམས་ཀྱི་འཛིན་ཚུལ་སྔར་བཞིན་བྱ་སྟེ་དེ་རྣམས་ནི་ཁྱད་དགའི་ཡེ་ཤེས་སོ། ། དེ་ནས་དལ་བུས་བསྲུབ་ཅིང་ནོར་བུའི་བར་བྱང་སེམས་འཛག་པའི་ཀུན་རྫོབ་ཀྱི་ལྷན་ཅིག་སྐྱེས་དགའི་ཡེ་ཤེས་སྐྱེ་ལ་དེའི་ཚེ་འོག་རླུང་འཐེན་སྟེང་རླུང་སྔར་བཞིན་མནན་ནས་ཁ་སྦྱར་བའི་གསང་གནས་ཀྱི་བུམ་པ་ཅན་གྱི་རླུང་གསང་གནས་སུ་བཟུང་ལ་དེར་མིག་གཏད་དེ་གསང་བར་ཐིག་ལེ་བཀག་པ་ལ་རླུང་སེམས་གཅིག་ཏུ་དྲིལ་བའི་ཚུལ་གྱིས་བསྒོམ་མོ། ། གཉིས་པ་ཚངས་སྤྱོད་པས་ཉམས་སུ་བླང་ཚུལ་ནི།
ལུས་གནད་རྡོ་རྗེ་དཀྱིལ་དཀྲུང་། ལག་པ་རྡོ་རྗེ་ཁུ་ཚུར་མཐེའུ་ཆུང་བརྐྱང་བ་གྲི་གུག་གི་ཕྱག་རྒྱ་གཡས་བརླ་སྟེང་དུ་མནན་གཡོན་པས་གསང་བའི་ཕྱག་རྒྱ་ལ་བརྟེན་ཏེ་དལ་གྱིས་བྱང་སེམས་དབབ་ཅིང་གཞན་རྣམས་སྔ་མ་ལྟར་བྱའོ། ། ཉམས་རྟགས་ཀྱི་ངེས་པ་ནི། དགའ་བ་བཞི་ལ་བཅུ་དྲུག་ཏུ་ཕྱེ་བའི་རྟོགས་པ་སྐྱེ། རྒྱུ་མཐུན། རྣམ་སྨིན། སྐྱེས་བུ་བྱེད་པ། དྲི་མ་མེད་པ་སྟེ་འབྲས་བུ་བཞིའི་ཆ་མཐུན་འཆར། འདོད་ལྷའི་ལོངས་སྤྱོད་དང་མཚུངས་པའི་སྟོང་པའི་འདོད་ཡོན་ལྔ་ལ་ལོངས་སྤྱོད། གཟུགས་ཁམས་ཀྱི་ལྷ་ལྟ་བུའི་ལུས་སུ་མཐོང་དཀྱིལ་འཁོར་ལྷའི་ཚོགས་ཀྱིས་འཇིག་རྟེན་གྱི་ཁམས་ཐམས་ཅད་རྒྱས་པར་འགེངས་པའི་སྣང་བ་འཆར་རོ། །
བཞི་པ་སྤོགས་ཆོག་གང་ཡིན་པ་ནི། ཕྱག་ཆེན་གྱི་སྤོགས་ཆོག་ལས་ཕྱག་གི་རྣལ་འབྱོར་བསྒོམ་པ་ཉིད་ཡིན་ཞིང་། ཡེ་ཤེས་ཀྱི་ཕྱག་རྒྱའི་སྤོགས་ཆོག་ཀྱང་ལས་ཕྱག་གཉིས་གང་རུང་སྟེ། གཟུགས་བརྙན་གྱི་གཏུམ་མོའི་མེ་འབར་བར་མ་གྱུར་ན་ལས་ཕྱག་གང་རུང་དང་སྦྱར་བ་ལས་བྱང་སེམས་འབབ་པའི་ཚེ་ཐུར་སེལ་གྱི་སྒོ་གཡའ་བའམ་ལུས་བེར་ལངས་པ་ན་ནོར་བུའི་རྩ་བར་ལག་པས་བསྡམས་ནས་ལུས་མི་གཡོ་བར་བདེ་བ་ལ་སེམས་གཏད་འོག་རླུང་དྲག་ཏུ་བསྐུམ། རྒྱུ་མ་ཚིགས་པ་ལ་སྦྱར། རྐང་ལག་གི་མཐེ་བོང་དྲག་ཏུ་བསྐུམ། རྟིང་པ་ཕྱིར་ཕུལ། མིག་སྟེང་གི་ནམ་མཁར་བགྲད་པས་བལྟ། ལོངས་སྤྱོད་ཀྱི་རླབས་བཙིར་བས་བྱང་སེམས་སྟེང་དུ་དྲངས། འདི་བཙན་ཐབས་ཀྱི་སྦྱོར་བ་གཉིས་པར་ཨ་ཝ་དྷཱུ་ཏཱི་པས་བཞེད་ཅིང་།
ཕྱག་རྒྱ་གསུམ་ཀ་ལ་སྦྱར་བར་ནཱ་རོ་པས་དབང་མདོར་བསྟན་དང་བརྟག་གཉིས་འགྲེལ་པར་བཤད་དོ། ། འདྲོངས་པ་ན་སེང་གེ་རྣམ་གྲོལ་ལ་སོགས་པའི་འཁྲུལ་འཁོར་གྱིས་ལུས་ཐམས་ཅད་ལ་ཁྱབ་པར་དགྲམ་མོ། ། ལྔ་པ་དུས་མཚམས་གང་ཡིན་པ་ནི། ཕྱག་ཆེན་གྱིས་ལོ་གསུམ་གྱིས་ཏིང་ངེ་འཛིན་ཐོབ་པས་ཇི་སྲིད་མ་ཐོབ་ཀྱི་བར་དང་། ཡེས་ཕྱག་དང་ལས་ཕྱག་ཟླ་བ་དྲུག་གི་བར་དུའོ། ། དྲུག་པ་ཕར་ཕྱིན་གང་ཡིན་པ་ནི། བྱང་སེམས་འཕོ་བ་མེད་པས་ཚུལ་ཁྲིམས་ཀྱི་ཕར་ཕྱིན་ནོ། ། བཞི་པ་ཚད་མ་ནི། རྗེས་དྲན་ལས་འཛག་བདེ་མྱོང་བ་གཏུམ་མོ་ཡེ་ཤེས་ཀྱི་འོད་ཟེར་གྱིས་བྱང་ཆུབ་ཀྱི་སེམས་ཞུ་བར་གྱུར་པ་འོག་ཏུ་བགྲོད་པ་ལས་དགའ་བ་རབ་ཏུ་ཐོབ་པའི་སེམས་རྟོག་བྲལ་མ་འཁྲུལ་བ་ཡིན་པས་རྣལ་འབྱོར་མངོན་སུམ་མོ། ། ལྔ་པ་དག་དབྱེ་ནི།
འདུ་ཤེས་དག་པ་འོད་དཔག་མེད་དེ། དབྱེ་ན་དབུ་མར་ཕྱི་ནས་གཟུགས་བརྙན་མཐོང་བ་ལ་དུ་སོགས་རྟགས་བཅུའི་དབྱེ་བས་རྗེས་དྲན་བཅུ་སྟེ། འཇིག་རྟེན་པའི་འདོད་ཆགས་རྗེས་སུ་དྲན་པ་ལས་གནས་སྐབས་བཅུ་འབྱུང་བ་བཞིན་ནོ། ། དྲུག་པ་འབྲས་བུ་ནི། གནས་སྐབས་སུ་རང་དང་ཕྱག་རྒྱ་འོད་ལུས་ཀྱི་གཟུགས་དང་དེའི་བ་སྤུའི་ཁུང་བུ་ནས་འོད་ཟེར་ལྔ་འཕྲོ་བས་ནམ་མཁའི་ཁམས་རྒྱས་པར་འགེངས་པའི་སྣང་བ་འབྱུང་ལ། མཐར་འདུ་ཤེས་དང་མེ་ཁམས། ལྕེ་དང་རོ། རྐང་པ་དང་འགྲོ་བ་རྣམས་དག་པའི་ལྷ་འོད་དཔག་མེད་དང་གོས་དཀར། འཇིག་རྟེན་དབང་ཕྱུག་དང་རོ་རྡོ་རྗེ། ཁེངས་བྱེད་དང་རྨུགས་བྱེད་མ་དྲུག་འགྲུབ་པར་བྱེད་དོ། །
གཉིས་པ་དོན་དམ་བདེ་བ་སྒྲུབ་བྱེད་ཏིང་ངེ་འཛིན་ལ་སྒྲ་དོན། དུས་མཚམས། ཡན་ལག ཚད་མ། དག་དབྱེ། འབྲས་བུ་དྲུག་གི་དང་པོ་ནི། འདོད་པའི་ལྷ་ལ་རྗེས་སུ་ཆགས་པ་ལས་ཐོབ་པའི་འགྱུར་མེད་བདེ་བ་དང་སྟོང་ཉིད་དབྱེར་མེད་ལ་སེམས་རྩེ་གཅིག་ཏུ་འཛིན་པས་ཏིང་ངེ་འཛིན་ནོ། ། གཉིས་པ་ནི། ཤེས་རབ་ལ་སྦྱར་བས་དབུ་མར་བྱང་སེམས་འབབ་པ་འཕོ་བ་མེད་པའི་བདེ་བ་ནམ་ཐོབ་པ་ནས་བསྒོམ་མོ། ། གསུམ་པ་ལ་མཚན་ཉིད།
དབྱེ་བ། སྒོམ་ཚུལ། སྤོགས་ཆོག དུས་མཚམས། ཕར་ཕྱིན་གང་ཡིན་པ་དྲུག་གི་དང་པོ་ནི། སྣང་བརྙན་ཀུན་རྫོབ་བདེན་པ་འགྱུར་མེད་བདེ་བ་དོན་དམ་དབྱེར་མེད་ཀྱི་ཡེ་ཤེས་གཟུང་འཛིན་དང་བྲལ་བ་ཏིང་ངེ་འཛིན་གྱི་མཚན་ཉིད་ཡིན་པས་དེས་བསྒོམ་པའི་ཚེ་ཏིང་ངེ་འཛིན་དུ་སོང་མ་སོང་མཚོན་ཅིང་ཤེས་པར་བྱའོ། ། གཉིས་པ་ནི། རྟེན་ཕྱག་ཆེན་ཡེ་ཤེས་ལས་ཀྱི་ཕྱག་རྒྱའི་དབྱེ་བས་བརྟེན་པ་ཏིང་ངེ་འཛིན་རྣམ་པ་གསུམ་མོ། ། གསུམ་པ་ལ་ངེས་པ་དྲུག་གི་འདུག་གནས་ཀྱི་ངེས་པ་ནི་སྔར་དང་འདྲ། ལུས་གནད་སངས་རྒྱས་ཀུན་གྱི་མངའ་བདག་རྡོར་སེམས་ཀྱི་འདུག་སྟངས་སོར་སྡུད་བཞིན་བཅའ།
ལྟ་སྟངས་ཐིག་ལེ་སོ་སོའི་དབུས་ཀྱི་སྟོང་གཟུགས་བདེ་བ་དབྱེར་མེད་ལ་གཅིག་ཏུ་དྲིལ་ནས་ཡིད་གཏོད་པའོ། ། ཉམས་ལེན་གྱི་ངེས་པ་ནི། ནོར་བུའི་རྩེར་མི་འགྱུར་བའི་ཐིག་ལེ་ལ་ཡིད་གཏད་ནས་བསྒོམ། དེ་བརྟན་པ་ན་རླུང་དང་ལུས་ཀྱི་རྩོལ་བ་ལ་མི་ལྟོས་པར་ཏིང་ངེ་འཛིན་གྱིས་ཐིག་ལེ་ལྟེ་བར་དྲངས། ཡན་ལག་མེད་པའི་ལྟ་བས་བདེ་བ་དང་ཐིག་ལེ་ལ་ཡིད་གཏད། དེ་ལས་བཞི་པ་ཟད་དེ་རྒྱུ་མཐུན་གྱི་འབྲས་བུ་སྟོང་པའི་ཆོས་ཅན་བཅུ་དྲུག་པའི་བདེན་པ་ལྷན་ཅིག་སྐྱེས་སྐུ་མངོན་དུ་གྱུར་པ་ན་སྙིང་ཁར་དྲངས་སྲོག་གི་ལྟ་བས་སྔར་བཞིན་བསྒོམས་པས་གཉིད་སྟུག་ཟད་དེ་རྣམ་སྨིན་གྱི་འབྲས་བུ་གཟུང་འཛིན་གཉིས་མེད་དུས་གསུམ་པའི་ངོ་བོ་འཛིན་པ་ཆོས་སྐུ་མངོན་དུ་གྱུར་པ་ན་མགྲིན་པར་དྲངས། ནང་གི་ལྟ་བས་སྔར་བཞིན་བསྒོམས་པས་རྨི་ལམ་ཟད་དེ་སྐྱེས་བུ་བྱེད་འབྲས་སེམས་ཅན་མཐའ་ཡས་པའི་སྐད་ཀྱིས་སེམས་ཅན་ཀུན་གྱི་དོན་བྱེད་པ་པོ་ལོངས་སྐུ་མངོན་དུ་གྱུར་པ་ན་དཔྲལ་བར་དྲངས་ནམ་མཁའི་ལྟ་བས་སྔར་བཞིན་བསྒོམས་པས་སད་པ་ཟད་དེ། དྲི་མ་མེད་པའི་འབྲས་བུ་གདུལ་བྱའི་བསམ་པ་དང་མཐུན་པར་སྐུ་སྣ་ཚོགས་སུ་སྤྲུལ་པའི་སྤྲུལ་སྐུ་མངོན་དུ་བྱེད་དོ། ། ཉམས་རྟགས་ཀྱི་ངེས་པ་ནི། ཕུང་ཁམས་ཡུལ་ཡུལ་ཅན་ལས་དབང་བྱ་བ་མཐའ་དག་གནས་གྱུར་ཏེ།
རིགས་དྲུག ཡུམ་དྲུག སེམས་དཔའ་དྲུག་སེམས་མ་དྲུག ཁྲོ་བོ་དྲུག ཁྲོ་མོ་དྲུག་གི་ཡེ་ཤེས་རྒྱུད་ལ་སྐྱེས་པའི་མཚན་མ་རྣམས་མངོན་དུ་འགྱུར་ཞིང་དེ་ནས་ལོ་གསུམ་དུ་འགྱུར་ཞིང་དེ་ནས་ལོ་གསུམ་ཕྱོགས་གསུམ་གྱིས་རྣམ་ཐར་བཞིས་ཕུང་སོགས་སྦྱངས་པས་ཕྱག་ཆེན་གྱི་དངོས་གྲུབ་འཐོབ་བོ། ། བཞི་པ་སྤོགས་ཆོག་གང་ཡིན་པ་ནི། དེ་ལས་འགྱུར་མེད་བདེ་བ་མ་ཐོབ་ན་གསང་བའི་ཕྱག་རྒྱ་ལ་བརྟེན་པའི་རྣལ་འབྱོར་ཟླ་བ་ཕྱེད་ཀྱིས་འགྱུར་མེད་བདེ་བ་འགྲུབ་ལ་དེས་ཀྱང་མ་གྲུབ་ན་ཕྱག་རྒྱ་ལོ་བཅུ་དྲུག་མ་ལ་བརྟེན་ནས་ཕྱག་རྒྱའི་རྣལ་འབྱོར་ལོ་གསུམ་ཕྱོགས་གསུམ་བསྒོམས་པས་འགྱུར་མེད་བདེ་བ་ཐོབ་བོ། ། ལྔ་པ་ནི། གནས་སྐབས་ཡེ་ཤེས་ཀྱི་ལུས་འགྲུབ་པ་ལ་ལོ་གསུམ་ཕྱོགས་གསུམ། སངས་རྒྱས་འཐོབ་པ་ལ་བརྩོན་འགྲུས་དང་ལྡན་ན་སྐྱེ་བ་གཅིག་དང་།
མི་བདེན་པས་སྐྱེ་བ་བདུན་གྱི་བར་དུ་ཉམས་སུ་བླང་དགོས་པའོ། ། དྲུག་པ་ནི། འགྱུར་མེད་བདེ་བར་སེམས་རྩེ་གཅིག་པས་བསམ་གཏན་ནོ། ། བཞི་པ་ཚད་མ་ནི། མཆོག་ཏུ་མི་འགྱུར་བའི་བདེ་བ་ཉམས་སུ་མྱོང་བའི་ཤེས་པ་རྟོག་བྲལ་མ་འཁྲུལ་བ་ཡིན་པས་རང་རིག་མངོན་སུམ་མོ། ། ལྔ་པ་དག་དབྱེ་ནི། གཟུགས་ཕུང་དག་པ་རྣམ་པར་སྣང་མཛད་དེ། དབྱེ་ན་གཡས་གཡོན་གྱི་དཀྱིལ་འཁོར་ལྔ་ལྔའི་རླུང་བཀག་པ་ལས་བྱུང་བའི་འགྱུར་མེད་ཀྱི་ཏིང་ངེ་འཛིན་བཅུའོ། ། དྲུག་པ་འབྲས་བུ་ནི། བདེ་སྟོང་གཉིས་མེད་ཀྱི་ཏིང་ངེ་འཛིན་ལོ་གསུམ་ཕྱོགས་གསུམ་བསྒོམས་པས་དྲི་མ་མེད་པར་གྱུར་པ་ན་ཡེ་ཤེས་ཀྱི་ལུས་འགྲུབ་ཅིང་དབང་བཅུ་ལ་སོགས་པ་ཐོབ་པའི་བྱང་ཆུབ་སེམས་དཔར་འགྱུར་ལ།
མཐར་ཐུག་ཏུ་གཟུགས་ཕུང་དང་རླུང་ཁམས། ལུས་དང་རེག་བྱ། བཤང་བའི་དབང་པོ་དང་བཤང་བ་འཛག་པ་རྣམས་དག་པའི་ལྷ་རྣམ་སྣང་དང་སྒྲོལ་མ། སྒྲིབ་སེལ་དང་རེག་རྡོ་རྗེ། རེངས་བྱེད་དང་མཐའ་ཡས་བརྩོན་འགྲུས་མ་དྲུག་འགྲུབ་པར་བྱེད་དོ། ། གསུམ་པ་རྗེས་བསྐྱང་ཚུལ་ལ་གདམས་པ་ལ་དྲུག་གི་དང་པོ་ངེས་པའི་དོན་གྱི་དམ་ཚིག་བསྲུང་བ་ནི། སྐུ་རྡོ་རྗེའི་དམ་ཚིག་བསྲུང་བ་ནི། སྐུ་རྡོ་རྗེའི་དམ་ཚིག་གསང་བར་གནས་པའི་ཐིག་ལེ་མ་ཉམས་པ་ལས་སྐུ་གསུང་ཐུགས་ཡེ་ཤེས་ཀྱི་དགའ་བ་བཞི་བསྲུངས་པས། འདུ་བྱེད་སྒྲིབ་མེད་དུ་བྱེད་པ་ཤ་ཆེན་བཟའ་དང་། གསུང་རྡོ་རྗེའི་དམ་ཚིག་ལྟེ་བར་གནས་པའི་ཐིག་ལེ་མ་ཉམས་པ་ལས་མཆོག་དགའ་བཞི་བསྲུངས་པས་གཟུགས་དང་རྣམ་ཤེས་སྒྲིབ་མེད་དུ་བྱེད་པ་བཤང་གཅི་ཟ་བ་དང་།
ཐུགས་རྡོ་རྗེའི་དམ་ཚིག་སྙིང་ཁར་གནས་པའི་ཐིག་ལེ་མ་ཉམས་པ་ལས་ཁྱད་དགའ་བཞི་བསྲུངས་པས་ཚོར་འདུའི་ཕུང་པོ་སྒྲིབ་མེད་དུ་བྱེད་པ་ཁྲག་དང་ཁུ་བ་བཟའ་བ་དང་། ཡེ་ཤེས་རྡོ་རྗེའི་དམ་ཚིག་མགྲིན་པར་སོན་པའི་ཐིག་ལེ་མ་ཉམས་པ་ལས་ལྷན་སྐྱེས་དགའ་བ་བཞི་བསྲུངས་པས་ཁམས་བཅོ་བརྒྱད་སྒྲིབ་བྲལ་དུ་བྱེད་པ་ཤ་ལྔ་བཟའ་བ་སྟེ་དམ་ཚིག་བཞི་དང་། བདེ་ཆོག་ཉུང་ངུར་གསུངས་པའི། འདོད་གཟུགས་ཀྱི་དངོས་གྲུབ་དང་སངས་རྒྱས་ཀྱི་རྒྱུ་བྱང་སེམས་མི་འཕོ་བ་དང་། དགའ་བ་བཅུ་དྲུག་མི་ཉམས་པར་སྐྱོང་བ། དབུ་མ་མཆོག་གི་དབུགས་ཀྱིས་རིགས་ལྡན་མ་དྷཱུ་ཏཱི་འགྱུར་མེད་བདེ་བས་མཆོད་པ། ཉའི་མཐར་དགའ་བ་བཞིའི་བདེ་བ་ལྷན་སྐྱེས་སུ་རོ་མཉམ་པར་བྱེད་པ། དགའ་བ་བཅུ་དྲུག་གི་རྟེན་ཐིག་ལེ་ནག་ཕྱོགས་སུ་མ་ཞུགས་པ། འགྱུར་མེད་བདེ་བའི་སེམས་ཀྱིས་ཞུགས་ནས་སེམས་ཅན་གྱི་དོན་རྟག་ཏུ་སྤྱོད་པ། འཕོ་མེད་ཀྱི་ཚུལ་ཁྲིམས་བསྲུང་བ།
འོག་ཏུ་སོན་པའི་ཐིག་ལེ་ནོར་བུ་ནས་གཙུག་ཏོར་དུ་འཁོར་ལོ་དྲུག་ལྟེ་བ་ནས་ལྟེ་བར་འདྲེན་པའི་དམ་ཚིག་བརྒྱད་དེ་དག་ཚུལ་བཞིན་བསྲུངས་པས་འཇིག་རྟེན་ལས་འདས་པའི་དངོས་གྲུབ་འཐོབ་བོ། ། གཉིས་པ་ལམ་འཕྲོག་བྱེད་ཀྱི་ཆོམ་རྐུན་བསྲུང་བ་ནི། ཕྱི་རོལ་ཡུལ། ཐེ་ཚོམ། འགྱོད་པ། གཉིད། ལེ་ལོ། རྒོད་པ་སྟེ་སྒྲིབ་པ་ལྔ། མི་དགེ་བ་བཅུ། འཚེ་བ།
རྫུན། འདོད་ལོག མ་བྱིན་ལེན། ཆང་སྟེ་ཡོད་པའི་སྡིག་པ་ལྔ། ཆོ་ལོ་འགྱེད་པ། ཁ་ན་མ་ཐོ་བ་དང་བཅས་པའི་ཤ་ཟ་བ། ཚིག་ངན་ཀློག་པ། འབྱུང་པོའི་ཆོས། ལྷ་མིན་དབང་པོའི་ཆོས་ཏེ་ཉེ་བའི་སྡིག་པ་ལྔ། བ་ལང་།
བྱིས་པ། བུད་མེད། སྐྱེས་པ་གསོད་པ། སྐུ་གཟུགས་མཆོད་རྟེན་འཇིག་པའི་གསོད་པ་ལྔ། གྲོགས་པོ། རྗེ་བོ། སངས་རྒྱས། དགེ་འདུན། ཡིད་བརྟན་པ་ལ་འཁུ་བའི་འཁུ་བ་ལྔ། དབང་པོ་ལྔ་ཡུལ་ལྔ་ལ་ཞེན་པ་འདོད་ཡོན་ལ་བག་མེད་པར་སྤྱོད་པས་ལམ་འཕྲོག་པའི་ཕྱིར་སྒོ་གསུམ་གྱི་མི་དགེ་བ་དང་འདོད་ཡོན་ལ་ཞེན་པ་བསམ་གཏན་གྱི་སྒྲིབ་པའི་གཡེང་བ་རྣམས་སྤངས་ལ་རྩེ་གཅིག་ཏུ་མཉམ་པར་འཇོག་པ་ལ་གོམས་པར་བྱའོ། །
ཉམས་རྟགས་གཞན་ལ་སྨྲ་བ་བསྲུང་བ་ནི། ལམ་ཟབ་མོ་འདིའི་ཉམས་རྟགས་སྐྱེས་པ་རྣམས་མཚན་ཉིད་དང་ལྡན་པའི་བླ་མའི་ཞལ་ལམ། རྒྱལ་བས་གསུངས་པའི་རྒྱུད་དང་། ས་བཅུའི་དབང་ཕྱུག་གིས་མཛད་པ་ངེས་དོན་གསལ་བར་སྟོན་པའི་འགྲེལ་པ་དཔང་དུ་བྱས། རང་གིས་སོ་སོར་བརྟགས་པའི་ཤེས་རབ་ཀྱིས་ཕྱིན་ཅི་མ་ལོག་པར་ལེགས་པར་དཔྱད་པའམ། ཆོས་གྲོགས་ཉམས་མྱོང་མཚན་ཉིད་པ་རྒྱུད་ལ་སྐྱེས་པ་རྒྱུད་ཀྱི་ངེས་དོན་ཁོང་དུ་ཆུད་པའི་ངག་ལས་མཚན་ཉིད་དང་ལྡན་མི་ལྡན་ལེགས་པར་ཤེས་པར་བྱའི། ལམ་ཟབ་མོའི་ཉམས་རྟགས་དང་མི་ལྡན་པའི་སྡིག་གྲོགས་སམ། ལམ་ཕྱིན་ཅི་ལོག་ཉམས་སུ་ལེན་པ་ལ་སྨྲས་ན་ཆོས་ལ་སྨོད་ཅིང་ཐེ་ཚོམ་བསྐྱེད་ལམ་རྣལ་མ་ལས་བཟློག་ནས་ཕྱིན་ཅི་ལོག་གི་ལམ་ལ་སྦྱོར་བས་ཤིན་ཏུ་གསང་ཞིང་སྦ་བར་བྱ་ལ། ཉམས་རྟོགས་རྣལ་མ་ཡིན་ཡང་ནུས་པ་མ་ཐོབ་ཀྱི་བར་དུ་གཞན་ལ་བསྟན་ན་ལམ་བགྲོད་པའི་བགེགས་སུ་འགྱུར་བས་སྦས་པའི་ཚུལ་གྱིས་ཉམས་སུ་བླང་བར་བྱའོ། ། བཞི་པ་བར་དུ་གཅོད་བྱེད་ཀྱི་བགེགས་བསྲུང་བ་ནི།
ཉམས་རྟོགས་ཅུང་ཟད་མཆོག་ཏུ་གྱུར་པ་ན་བདུད་ཀྱིས་བསྐུལ་ཏེ། ཉེ་དུ་མཆེད་གྲོགས། བླ་མ་སོགས་ཀྱིས་ཀྱང་། རྣམ་གཡེང་ལ་སྦྱོར་ཞིང་། དེར་མ་ཟད་སངས་རྒྱས་བྱང་སེམས་སོགས་ཀྱི་གཟུགས་སུ་སྤྲུལ་ནས་ཀྱང་ལམ་ཕྱིན་ཅི་ལོག་ལ་སྦྱོར་བས་དུས་རྟག་ཏུ་འཇིག་རྟེན་དང་འདྲེ་བ་སྤང་། ལུང་སྟོན་འདྲེ་དམག་ལ་སོགས་པའི་ཉམས་སྣང་བྱུང་བ་ན་ངེས་དོན་གྱི་རྣལ་འབྱོར་མའི་ཞབས་སྲོག་རྩོལ་ལམ་འཛིན་པ་ཅི་རིགས་བསྒོམ་ཞིང་། ཉམས་སྣང་ཕལ་པ་དང་མི་འདྲ་བའི་ཁྱད་ཤེས་པར་བྱས་ལ་སྒོ་གསུམ་གྱི་བྱ་བ་མ་འདྲེས་པར་མི་རྟོག་པར་རྩེ་གཅིག་ཏུ་གནས་པར་བྱའོ། ། ལྔ་པ་དགོངས་ཏེ་གསུངས་པའི་སྤྱོད་པ་བསྲུང་བ་ནི། སྒོམ་པ་ན་བཟའ་བཏུང་སོགས་འཕྲལ་གྱི་ལོངས་སྤྱོད་རྣམས་ཀྱང་སྡིག་རྫས་དཀོར་རྫས་དང་མ་འདྲེས་པ་ལ། ཆགས་ཞེན་མེད་པར་ཚོད་ཟིན་པའི་སྒོ་ནས་ལོངས་སྤྱད་ཅིང་།
ཉམས་རྟགས་ཀྱི་བོགས་དབྱུང་བའི་ཕྱིར་གཉིས་མེད་ཀྱི་སྤྱོད་པ་བྱེད་ནའང་མཚན་མོ་དུར་ཁྲོད་ལ་སོགས་པར་གསང་བའི་ཚུལ་གྱིས་སྤྱད། དགོངས་ཏེ་གསུངས་པའི་དམ་ཚིག་སྲོག་གཅོད་པ་སོགས་ཀྱང་ངེས་པའི་དོན་གྱིས་གསུངས་པ་ལྟར་སྤྱད་ཀྱི། དྲང་བའི་དོན་ལ་འཆོལ་བར་མི་བྱ་ཞིང་རང་རིགས་མཚུངས་པའི་དམ་ཚིག་རྣམས་རྣམས་རྒྱུད་འགྲེལ་ལས་འབྱུང་བ་བཞིན་སྤྱད་པར་བྱའོ། ། དྲུག་པ་བཀའ་རྒྱས་བཏབ་པའི་དམ་ཚིག་བསྲུང་བ་ནི། རྡོ་རྗེའི་རྣལ་འབྱོར་འདི་ཉིད་ཀྱི་ཁྲིད་འདེབས་ལུགས། ཉམས་མྱོང་སྐྱེ་ཚུལ། བར་ཆད་སེལ་ཚུལ། ངོ་སྤྲོད་བྱེད་ཚུལ་རྣམས་ཆོས་འདིའི་སྒོར་ཞུགས་པའམ། མ་ཞུགས་ནའང་དབང་ཕྱིན་ཅི་མ་ལོག་པར་ཐོབ་པ། རྒྱུད་སྡེ་ཁུངས་མ་དྲི་མ་མེད་པའི་མན་ངག་ཐོབ་ཅིང་ཉམས་སུ་ལེན་པ།
དམ་ཚིག་དང་ལྡན་པ་མ་གཏོགས་པ་གཞན་སུ་ལ་ཡང་སྨྲ་བར་མི་བྱ་བའོ། ། རྒྱལ་བའི་གསུང་རབ་ཀུན་གྱི་གཅེས་པའི་བཅུད། ། སྲིད་ཞིའི་གདུང་བ་མཐའ་ཡས་སེལ་བའི་སྨན། ། འདོད་དགུ་མ་ལུས་སྩོལ་བའི་ཡིད་བཞིན་ནོར། ། འགྲོ་ཀུན་ཐར་པར་བགྲོད་པའི་ལམ་གཅིག་པུ། ། རྡོ་རྗེའི་རྣལ་འབྱོར་གསལ་བྱེད་སྒྲོན་མ་འདི། ། རྒྱུད་འགྲེལ་ཟབ་རྒྱས་གཏིང་དཔག་དཀའ་བའི་ཕྱིར། ། བྱིས་པའི་སྤྱོད་ཡུལ་མ་ཡིན་དེ་ལྟ་ནའང་། ། བསྐུལ་བའི་ངོར་བྱས་རྒྱུད་འགྲེལ་ཇི་བཞིན་བཀོད། ། ཕྱོགས་ཙམ་རྟོགས་ཀྱང་ལེགས་པར་མ་རྟོགས་དང་། །
མ་རྟོགས་རྟོགས་པར་རློམ་པས་ལོག་པར་སྟོན། ། དེ་དག་རྗེས་འབྲང་འདི་ཉིད་མཆོག་ཡིན་ཞེས། ། སྨྲ་བ་དེ་དག་ཐར་པ་མཆོག་ལས་རིང་། ། དེ་ཕྱིར་བློ་སྦྱངས་གོམས་པ་དམན་མོད་ཀྱང་། ། རྒྱུད་འགྲེལ་གུས་པས་ཡུན་རིང་ལེགས་བསྟེན་ཞིང་། ། དམ་པའི་ཞབས་པད་སྤྱི་བོས་ལེགས་བསྟེན་མཐུས། ། ངེས་དོན་རབ་གསལ་སྒྲོན་མ་འདི་བསྐྲུན་ཏོ། ། འདིར་ནོངས་གང་དེ་བླ་མ་ལྷར་བཅས་དང་། ། ཕྱི་ནང་མཁའ་འགྲོའི་ཚོགས་ཀྱིས་བཟོད་མཛད་ནས། ། ཇི་སྲིད་བྱང་ཆུབ་སྙིང་པོར་མཆིས་ཀྱི་བར། །
བར་གཅོད་དགྲ་ལས་རྒྱལ་བར་བྱིན་གྱིས་རློབས། ། འདིར་འབད་དགེ་བས་རྒྱལ་བའི་ཡོན་ཏན་ལྟར། ། རབ་ཟབ་རྒྱ་ཆེན་ནམ་མཁའི་མཐས་གཏུགས་པས། ། འགྲོ་ཀུན་ཟག་མེད་བདེ་བས་འབྱོར་གྱུར་ཏེ། ། རྡོ་རྗེ་འཛིན་པར་མྱུར་དུ་བགྲོད་པར་ཤོག ། རྡོ་རྗེའི་རྣལ་འབྱོར་འདི་ཉིད་གཙོ་བོར་འགྲེལ་པ་སྐོར་གསུམ་ནས་གསལ་བར་གསུངས་ལ། དེའི་མན་ངག་རྒྱ་གར་ནས་འབྱུང་བ། ཕྱག་ན་རྡོ་རྗེ། ཤ་བ་རི་པ། ཟླ་བ་གྲགས་པ།
ནཱ་རོ་པ། སངས་རྒྱས་ཡེ་ཤེས་ཞབས། དུས་ཞབས་པ། དཔེ་མེད་བསྲུང་བ། ཉི་མ་དཔལ་ཡེ་ཤེས། ཨ་ཝ་དྷཱུ་ཏཱི་པ། ཇོ་བོ་རྗེ། པཎ་ཆེན་ཤཱཀྱ་ཤྲཱི་རྣམས་ཀྱིས་མཛད་པ་དང་། བོད་དུ་བྱུང་བ། གྱི་ཅོ།
ཙ་མི། རྒྭ་ལོ། ས་སྐྱ་པ་ནས་བརྒྱུད་པ་ལུགས་གསུམ་དང་། འབྲོ་ལུགས། རྭ་ལུགས། པཎ་ཆེན་ཤཱཀྱ་ཤྲཱི་ནས་བརྒྱུད་པ་ལུགས་གསུམ། བི་བྷཱུ་ཏི་ཙནྡྲ་ནས་བརྒྱུད་པ་ལུགས་བདུན། མན་ལུངས་གུ་རུ། ཡུ་མོ། ཨུ་རྒྱན་པ།
མཁན་ཆེན་ཐར་པ་བ། སྲོན་པ་ནས་བརྒྱུད་པའི་མན་ངག་སྲོག་རྩོལ་ལ་སོགས་པ་བོད་ན་ཉམས་ལེན་ཡོད་པའི་མན་ངག་ཕལ་ཆེ་བ་ཐམས་ཅད་བླ་མ་རིན་ཆེན་དཔལ་བཟང་པོ། བླ་མ་སྲོན་པ་ཆོས་དཔལ་བཟང་པོ། བླ་མ་བྲག་ཁ་བ་གྲགས་པ་སེང་གེ། བླ་མ་བང་མོ་ཞུ་པ་གཞོན་ནུ་དཔལ། ཐམས་ཅད་མཁྱེན་པ་ཆེན་པོ་བུ་སྟོན་ཞབས་རྣམས་ལས་སྔ་ཕྱིར་ལེགས་པར་ཐོས་ཤིང་ཁོང་དུ་ཆུད་མོད་ཀྱི། མདོ་ཁམས་ཤར་ཁའི་ཕྱོགས་ནས་དུས་ཀྱི་འཁོར་ལོའི་རྒྱུད་འགྲེལ་དང་། རྡོ་རྗེའི་རྣལ་འབྱོར་འདི་ཉིད་དོན་དུ་གཉེར་བའི་ཕྱིར། རྒྱང་རིང་པོ་ནས་དབུས་གཙང་དུ་འབད་པ་ཆེན་པོས་བྱོན་པའི་དགེ་བའི་བཤེས་གཉེན་སློབ་དཔོན་ཡེ་ཤེས་དབང་ཕྱུག་གིས་རྒྱུད་འགྲེལ་ན་བཞུགས་པ་ཁོ་ནའི་དོན་བཀོད་པ་ཡི་གེ་ཉུང་བ་གོ་བདེ་བ་གཅིག་གྱིས་ཤིག ཅེས་ཐོག་མར་བསྐུལ་བ་དང་།
དཔོན་བསོད་ནམས་དཔལ་ལྡན་གྱིས་ཀྱང་མེ་ཏོག་དང་བཅས་ཏེ་བསྐུལ་བའི་ངོར། མན་ངག་གཞན་རྣམས་བཏང་སྙོམས་སུ་བྱས་ནས་རྒྱུད་འགྲེལ་ཁོ་ན་ལ་བགྱིས་ཤིང་། དེའི་མན་ངག་ཕྱག་ན་རྡོ་རྗེ། ཤ་བ་རི། ཟླ་གྲགས། ནཱ་རོ་པ། དུས་ཞབས་པ། དཔེ་མེད་བསྲུང་བ། ཉི་མ་དཔལ་ཡེ་ཤེས། ཨ་ཝ་དྷཱུ་ཏི་པ་རྣམས་ཀྱིས་མཛད་པ་དང་།
སྲོན་པ་དང་། མཁན་ཆེན་ཐམས་ཅད་མཁྱེན་པའི་གསུང་སྒྲོས་རྣམས་ཀྱིས་བརྒྱན་པ། ཨ་ཝ་དྷཱུ་ཏཱི་པའི་བཙུན་པ་བསོད་ནམས་ཀྱིས་ཞི་བ་ཅན་གྱི་ལོ། རྟ་པའི་ཟླ་བའི་ཡར་ཚེས་བཅུ་བཞི་ལ་ཆོས་རྫོང་གི་དབེན་གནས་སུ་སྦྱར་བའི་ཡི་གེ་པ་ནི་རྒྱལ་བཟང་ངོ་། ། རྒྱས་པར་མཁན་ཆེན་ཐམས་ཅད་མཁྱེན་པས་མཛད་པའི་ཁྲིད་ཡིག་ངོ་སྤྲོད་དང་བཅས་པ་དང་། བླ་མ་སོ་སོའི་གསུང་སྒྲོས་རྣམས་ལས་ཤེས་པར་བྱའོ། ། འདིས་འགྲོ་བ་ཐམས་ཅད་ཀྱིས་མི་འགྱུར་བའི་བདེ་བ་ཆེན་པོ་མྱུར་དུ་ཐོབ་པར་གྱུར་ཅིག། །། ཤུབྷཾ།། PAGE * MERGEFORMAT 28 བླ་མ་དམ་པ། ཐོག་མཐའ་བར་གསུམ་གྱི་ཁྲིད་ཡིག
PAGE * MERGEFORMAT 29
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
