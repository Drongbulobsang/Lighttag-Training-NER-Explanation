གསུང་འབུམ། བསོད་ནམས་རྒྱལ་མཚན།
པོད ༡༩
བཙན་ཐབས་ཀྱི་ཉམས་ཁྲིད་ཆེན་མོའི་འགྲེལ་པ།
༄༅། །བཙན་ཐབས་ཀྱི་ཉམས་ཁྲིད་ཆེན་མོའི་འགྲེལ་པ་བཞུགས་སོ།། ཤྲཱི་གུ་ར་ཝེ། ན་མཿཤྲཱི་ཀཱ་ལ་ཙཀྲཱ་ཡ། བཙན་ཐབས་ཀྱི་ཉམས་ཁྲིད་ཆེན་མོ་གསང་བའི་ཉེ་ལམ་ཞེས་བྱ་བའི་རྣམ་པར་བཤད་པ་རྣལ་འབྱོར་གྱི་སྙིང་པོ་ཞེས་བྱ་བ། བླ་མ་དང་ཡི་དམ་མཁའ་འགྲོའི་ཚོགས་ལ་གུས་པས་ཕྱག་འཚལ་ལོ། ། ཨེ་ཝཾ་གཉིས་མེད་ཡེ་ཤེས་ཆེན་པོའི་མེས། ། མཐའ་ཡས་སྒྲིབ་པའི་ཚང་ཚིང་ཀུན་སྲེག་ཅིང་། ། རྣམ་ཀུན་མཆོག་ལྡན་སྐུ་གསུང་ཐུགས་མཐའ་ཡས། ། སྲིད་ཞིའི་མཐའ་སྤངས་དུས་འཁོར་ལ་ཕྱག་འཚལ། ། གང་གིས་ཆོས་སྐུ་བདེ་ཆེན་སྟོང་གཟུགས་སུ། །
ཉིད་ཀྱིས་གཟིགས་ནས་ལམ་ཞུགས་སྣོད་ལྡན་ལ། ། བདེ་སྟོང་གཉིས་སུ་མེད་པའི་ལམ་སྟོན་པ། ། ཉམས་རྟོགས་མཐར་སོན་བླ་མའི་ཞབས་ལ་འདུད། ། དེ་ཡི་གསུང་ངག་རྡོ་རྗེའི་ཚིག ། རྟོགས་དཀའ་གཞན་ལ་ཕན་དོན་དུ། ། སྒྲོ་སྐུར་སྤངས་ཏེ་གསུང་ངག་ལས། ། འབྱུང་བཞིན་བདག་གིས་དབྱེ་བར་བྱ། ། དེ་ལ་འདིར་བཙན་ཐབས་ཀྱི་ཉམས་ཁྲིད་གསང་བའི་ཉེ་ལམ་ལ་དོན་གསུམ་སྟེ། ཀླད་ཀྱི་དོན་དང་། གཞུང་གི་དོན་དང་།
མཇུག་གི་བྱ་བའོ། ། དང་པོ་ལ་དྲུག་གི། བཟོད་པར་གསོལ་བ་ནི། བདག་གི་བླ་མ་དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོ། ཆོས་དཔལ་བཟང་པོ་རང་ཉིད་ཀྱིས་ཐུགས་ཉམས་སུ་བསྟར་བའི་བཙན་ཐབས་ཀྱི་རླུང་སྦྱོར་བདག་གཞན་གྱི་གེགས་རྣམས་སེལ་ཞིང་རྟོགས་པ་ཁྱད་པར་ཅན་སྐྱེད་པའི་ཁྲིད་ཡིག་ཡི་གེར་དགོད་པ་ལ་སྤྲུལ་པ་སྣ་ཚོགས་ཀྱིས་འགྲོ་བའི་དོན་དུ་མཁའ་ལ་འགྲོ་བའི་གནས། རིག་སྔགས་ལས་སྐྱེས་པའི་རྣལ་འབྱོར་མ་རྣམས་ཀྱིས་བཟོད་པ་མཛོད་ཅིག ཅེས་པ་ནི། དེ་ལ་ཞེས་སོགས་ཤོ་ལོ་ཀ་གཅིག་གོ ། གཉིས་པ་འགྲོ་བས་རྟོགས་པར་སྨོན་པ་ནི། བདག་ལྟར་སེམས་ཅན་མཐའ་ཡས་པ། །
བཤེས་སྤྲིང་དུ། མ་ཡི་ཐུག་མཐའ་རྒྱ་ཤུག་ཚིག་གུ་ཙམ། ། རི་ལུར་བགྲངས་ཀྱང་ས་ཡིས་ལང་མི་འགྱུར། ། ཞེས་པའི་ཚུལ་གྱིས། ཐོག་མ་མེད་པ་ནས་མར་གྱུར་པ་རྣམས་ལའང་ངོ་བོ་བདེ་བ་རྣམ་པ་གསལ་བ་རང་བཞིན་མི་རྟོག་པའི་རྟོགས་པ་ཁྱད་པར་ཅན་ལུས་སེམས་ལ་འབར་བར་གྱུར་ཅིག་ཅེས་པ་ནི། ཤོ་ལོ་ཀ་གཅིག་གོ ། གསུམ་པ་ཉམས་སུ་མྱོང་ཚུལ་ནི། རྐང་པ་གསུམ་སྟེ་ལུས་ངག་ཡིད་གསུམ་ཡེ་ཤེས་དང་བཅས་པ་ལ་དབང་བཞི་བསྐུར་ནས་བསྙེན་བསྒྲུབ་ཡན་ལག་བཞི་རྡོ་རྗེ་བཞིའི་རྣལ་འབྱོར་བསྟན་པས་སྒྲིབ་པ་བཞི་དག་པར་བྱ་སྟེ། སྐུ་བཞིའི་རྟེན་འབྲེལ་སྒྲིག་པའི་ཕྱི་བརྡའི་བླ་མས་རྣལ་འབྱོར་པ་རང་གི་སེམས་ཉམས་སུ་མྱོང་བ་ཁྱད་པར་ཅན་གྱི་ལམ་སྟོན་པར་བྱེད་པའི་ནང་གི་བླ་མར་ངོ་སྤྲད་པས་ཉམས་མྱོང་འོག་ནས་འབྱུང་བ་འདི་ལྟ་བུ་སྐྱེས་ཞེས་པའོ། ། བཞི་པ་འབད་པའི་ཕན་ཡོན་ནི།
རྐང་པ་གསུམ་སྟེ། འོག་གི་རྣལ་འབྱོར་འདི་ལ་འབད་ན་འདི་དང་སྐྱེ་བ་གཞན་དུ་འབྲས་བུ་ཡིད་དུ་འོང་བའི་མཚན་ཉིད་ཅན་གྱི་ཕན་བདེ་འབྱུང་བར་རང་གི་ཉམས་མྱོང་དང་ལུང་རྣམ་དག་ལས་ཤེས་ཏེ། བསྡུས་རྒྱུད་དུ། བླ་མའི་ངེས་པའི་དབང་ལས་སྟོང་པར་དུ་བ་ལ་སོགས་གཟུགས་བརྙན་ཁམས་ནི་བསྒོམ་པར་བྱ་བའོ། ། དེ་ནས་རྩའི་འཁོར་ལོ་རྣམས་སུ་སྲོག་དང་ཐུར་དུ་རྒྱུ་བའི་རླུང་རྣམས་ཡང་ནི་བརྟན་པར་བྱ། ། གཞན་ཡང་ཟླ་བ་གཟའ་ཡིས་འགོག་པར་བྱེད་པ་བཞིན་དུ་བྱང་ཆུབ་སེམས་ཀྱང་རྣལ་འབྱོར་པ་ཡིས་དེ། ། གང་ཞིག་དེ་ལས་ཁྱད་པར་འདོད་པ་ཡིན་ཏེ་ཅུང་ཟད་ཉིན་ཞག་རྣམས་ཀྱི་སྐྱེ་བ་འདི་རུ་ཐོབ། ། ཅེས་དང་། སྙན་བརྒྱུད་ལས། སོ་སོར་སྡུད་པའི་རྟགས་མཐོང་ཞིང་། །
གལ་ཏེ་ཤི་བར་གྱུར་བ་ན། ། དེ་ནི་ལམ་དམ་པ་དང་ཕྲད། ། དེ་ནས་དངོས་གྲུབ་ཐོབ་པར་འགྱུར། ། ཞེས་དང་། མཚན་བརྗོད་དུ། དོན་གྲུབ་བསམ་པ་གྲུབ་པ་དེ། ། ཀུན་ཏུ་རྟོག་པ་ཐམས་ཅད་སྤངས། ། རྣམ་པར་མི་རྟོག་དབྱིངས་མི་ཟད། ། ཆོས་དབྱིངས་དམ་པ་ཟད་མི་ཤེས། ། ཞེས་སོ། །
ལྔ་པ་དོན་གཉིས་འདོད་པ་དང་ཕྲད་པར་སྨོན་པ་ནི། རྐང་པ་གཉིས་ཏེ། སྐྱེ་བ་འདི་དང་། གཞན་ལ་ཕན་པར་འགྱུར་བ་དེའི་ཕྱིར་རང་གཞན་གྱི་དོན་གནས་སྐབས་མཐར་ཐུག་གི་འབྲས་བུ་གཉིས་ཐོབ་འདོད་ཀྱི་གང་ཟག་རྣམས་རྣལ་འབྱོར་པའི་ཉམས་མྱོང་། བླ་མས་བསྟན་པའི་བཙན་ཐབས་ཀྱི་ཉམས་ཁྲིད་འདི་དང་ཕྲད་པར་ཤོག་ཅེས་པའོ། ། དྲུག་པ་བསྟན་པར་དམ་བཅའ་བ་ནི། བསྟན་པར་བྱའོ་ཞེས་དྲང་། གང་ན། བཙན་ཐབས་ཀྱི་ཉམས་ཁྲིད་དོ། ། རྒྱུ་མཚན་ཅིའི་ཕྱིར་སྟོན་པ་ནི།
དེ་ལ་སྤྱིར་གསང་སྔགས་ནི། གང་ཟག་དབང་པོ་མཆོག་གི་ལམ་ཡིན་ཞིང་། དེ་ལའང་ཐ་མ་འབྲིང་མཆོག་གསུམ་གྱི། དབང་པོ་མཆོག་ཏུ་གྱུར་པའི་ལམ་ཨེ་ཝཾ་གིས་མཚོན་པའི་མཆོག་ཏུ་མི་འགྱུར་བའི་ཏིང་ངེ་འཛིན་སྐྱེད་པར་བྱེད་པ་དང་། མཆོག་མི་འགྱུར་དུ། དེ་ལྟར་རིམ་པར་གསུངས་པའི་བཅོམ་ལྡན་འདས་དུས་ཀྱི་འཁོར་ལོ་དེ་ཉིད་ཨེ་ཝཾ་གི་རྣམ་པའི་རྡོ་རྗེ་སེམས་དཔར་རྒྱལ་བས་རྒྱུད་ཀུན་བསྡུས་ནས་གསུངས་སོ། ། ཞེས་པ་ལྟར། རྒྱུད་སྡེ་ཐམས་ཅད་ཀྱི་སྙིང་པོ་བསྡུས་པ་སྦྱོར་བ་ཡན་ལག་དྲུག་པའི་ཁྲིད་ཡིན་ལ། དེའི་ནང་ནས་ཀྱང་སྲོག་གཡོན་པ་དང་། གཡས་པའི་རྩར་རབ་ཏུ་རྒྱུ་བ་མེད་པར་དབུ་མ་དབྱེར་མེད་པའི་ཡན་ལག་གིས་བཟློས་པར་བྱེད་པའི་སྲོག་རྩོལ་དང་།
དཔྲལ་བར་སྲོག་འགྲོ་འོང་མེད་པར་འཛིན་པ་གཉིས་ནི་མཆོག་ཏུ་མི་འགྱུར་བའི་ཏིང་ངེ་འཛིན་འདི་མྱུར་དུ་རྒྱུད་ལ་སྐྱེད་པའི་ལམ་ཡིན་ཞིང་སྲོག་རྩོལ་འཛིན་པ་དེ་ལས་ཀྱང་ཏིང་ངེ་འཛིན་ཆེས་མྱུར་དུ་བསྐྱེད་པ་བཙན་ཐབས་ཀྱི་ལམ་ཡིན་པས་སོ། ། བསྟན་བྱ་དེ་ཇི་ལྟ་བུ་ཞེ་ན། མཚན་བརྗོད་དུ། འདས་པའི་སངས་རྒྱས་རྣམས་ཀྱིས་གསུངས། ། ཞེས་པ་ལྟར། སྔར་འདས་པའི་སངས་རྒྱས་རྣམས་ཀྱིས་གཤེགས་ཤུལ་ལམ་གྲུབ་པ་ཐོབ་པའི་རྣལ་འབྱོར་པ་རྣམས་ཀྱིས་སྐལ་མེད་ལ་གསང་ཞིང་མི་གནས་པའི་མྱང་འདས་ཀྱི་གྲོང་ཁྱེར་དུ་བགྲོད་པའི་ཉེ་ལམ་དང་། སྲས་རྒྱུད་དུ། བྱིས་པ་རྣམས་ནི་སྨིན་པར་བྱ་བའི་དོན་དུ་སྣ་ཚོགས་གཙོ་བོས་སྙིང་རྗེ་མཆོག་གིས་སྦས་པའོ། ། ཞེས་པ་ལྟར་མཁའ་འགྲོས་སྣོད་མིན་ལ་སྦས་ཤིང་། དྲི་མེད་འོད་དུ།
བྱིས་པ་མི་མཁས་རྨོངས་རྣམས་ལ། ། རྒྱུད་གསང་གསལ་བར་སྟོན་པ་ནི། ། མ་ཉིད་བུ་རྣམས་ལ་ཕན་ལྟར། ། བདེན་དོན་ལུས་ཅན་ཐམས་ཅད་ལ། ། རྒྱ་འགྲེལ་དྲི་མ་མེད་འོད་ཀྱིས། ། རྡོ་རྗེ་སེམས་དཔའི་ཡང་དག་ལམ། ། རྣལ་འབྱོར་རྣམས་ཀྱིས་རིག་བྱེད་པས། ། དེ་ཕྱིར་དེ་ནི་མྱུར་དུ་བྲི། ། ཞེས་པའི་ཚུལ་གྱིས་གདམས་པ་ཟབ་མོའི་སྣོད་ལྡན་གྱི་གང་ཟག་ལ་བསྔགས་པ། ས་བཅུ་པའི་བྱང་ཆུབ་སེམས་པའི་རིགས་གསུམ་མགོན་པོ་ལ་སོགས་པ་རྣམས་ཀྱིས་གསལ་བར་སྟོན་ཞིང་།
ཐབས་ཤེས་རབ་ཟུང་དུ་འཇུག་པའི་རྣལ་འབྱོར་དང་ལྡན་པའི་གང་ཟག་གི་ཉམས་མྱོང་བླ་མའི་ཞལ་ལས་བྱུང་བའི་མན་ངག་གོ ། གཉིས་པ་གཞུང་གི་དོན་ལ་གཉིས་ལས། མདོར་བསྟན་པ་ནི། དེ་ལ་ཞེས་སོ། ། གཉིས་པ་རྒྱས་བཤད་ལ་དྲུག རླུང་བཅུ་གཅིག་ལ་རྒྱན་སྦྱར་ལ་ལྔ། རྡོ་རྗེ་བཟླས་པ་ལ་བརྟེན་པའི་རྒྱན་ཅན། རྡོར་བཟླས་སྤངས་བའི་རྒྱན་ཅན། བགེགས་བསལ་བའི་ཚུལ། རྩའི་དྲལ་རྟགས་བརྟན་པས་གྲིབ་མ་བསལ་ཚུལ་ལོ། །
དང་པོ་ནི། བཙན་ཐབས་ལ་གཉིས་ཡོད་པ་དེ་ལ་རྒྱན་ཅན་གྱི་བཙན་ཐབས་ཞེས་བྱ་བ་འོག་གི་རླུང་ཀུན་ལ་ཤམ་བུར་བཏགས་ཏེ། དེ་ལ་རྡོ་རྗེ་བཟླས་པ་དང་། འཇམ་རླུང་དགང་སྟོང་། ཁྲོ་བོ་ཧཱུྃ་འདྲེན་ཞི་བ་ཨོཾ་འདྲེན། བུམ་པ་ཅན་འཆི་མེད་དང་། བདེ་བསྒྲུབ་པའི་ཁ་སྦྱོར་གཉིས། ཐུར་སེལ་གྱི་རླུང་རྣམ་པ་གསུམ། ཧཱུྃ་ཕཊ་དེ་བཅུ་གཅིག་ལ་སྦྱར་བར་བྱ་བ་ཡིན་ནོ། ། གཉིས་པ་ལ་གཉིས་ཀྱི་མདོར་བསྟན་པ་ནི།
རྡོ་རྗེ་བཟླས་པ་དག་ལའང་གཉིས་ཏེ། རྡོར་བཟླས་སྔོན་དུ་སོང་ནས་བཙན་ཐབས་ལ་འཇུག་པ་དང་། རྡོར་བཟླས་རྒྱུན་ཆགས་སུ་བྱེད་པ་ལ་བཙན་ཐབས་སྦྱར་བའོ། ། གཉིས་པ་རྒྱས་པར་བཤད་པ་ལ་བདུན། རྡོར་བཟླས་སྔོན་སོང་གི་དང་། རྡོར་བཟླས་རྒྱུན་ཆགས་ཀྱི་བཙན་ཐབས་དང་། གནས་སྐབས་སུ་རྒྱན་མེད་སྒོམ་ཚུལ། ནུས་པ་མཆོག་གི་རྒྱན་ཅན། ཐུར་སེལ་ལ་སྦྱར་བའི་བཙན་ཐབས། ཆང་ཀུན་ཇི་ལྟར་བསྒོམ་ཚུལ།
རྒྱན་ཅན་གྱི་བྱུང་ཚུལ་དང་ཡོན་ཏན་ནོ། ། དང་པོ་ལ་དགུའི་རྡོར་བཟླས་ལ་བརྟེན་པའི་བཙན་ཐབས་ཀྱི་དབྱེ་བ་ནི། སྔོན་སོང་ལའང་གྲང་སེལ་ཚ་སེལ་ཕུས་འདེད་ལ་རྟེན་པ་གསུམ་གྱི། གྲངས་སེལ་ལ་དབྱེ་ན་གསུམ་སྟེ། ཟླ་བ་དང་ཉི་མ་རྩ་གཉིས་དང་། དེ་གཉིས་ཀའི་དབུས་སུ་རྡོ་རྗེའི་བཟླས་པ་སྒྲུབ་པ་ལ་བཙན་ཐབས་སྦྱར་བའི་རེངས་ལུགས་གསུམ་དུ་འདོད་ཅིང་། ཚ་སེལ་ལའང་རྣམ་པ་གསུམ་སྟེ། ཟླ་ཉི་དང་དབུས་ནས་རླུང་ནང་དུ་དྲངས་ཏེ་ཁ་ཀ་ལིང་ཀར་བཏོན་པའི་བཟླས་པ་ལ་བཙན་ཐབས་སྦྱར་བའི་རེངས་ལུགས་གསུམ་དང་། ཀ་ལིང་ཀ་ནས་རླུང་ནང་དུ་དྲངས་ཏེ། ཟླ་ཉིའི་རྩའི་སྒོ་སྣ་བུག་གཡས་གཡོན་དང་།
དེ་གཉིས་ཀྱིས་དབུས་ནས་སྲོག་ཕྱིར་བཏོན་པའི་རྡོ་རྗེ་བཟླས་པ་གསུམ་ལ་བཙན་ཐབས་སྦྱར་བའི་རེངས་ལུགས་གསུམ་དང་། རླུང་མ་བཟུང་བ་རེངས་པ་སྟེ་བཅུའོ། ། གཉིས་པ་རྩ་བའི་རླུང་སྦྱོར་དགུ་ལ་སྦྱར་བའི་བཙན་ཐབས་ནི། རྡོར་བཟླས་འཇམ་རླུང་ཧཱུྃ་འདྲེན་ཨོཾ་འདྲེན་བུམ་པ་ཅན་ཁ་སྦྱོར་གཉིས། གཞུང་བཞིན་འགུགས་པ་མྱུར་སྡུད་ཧཱུྃ་ཕཊ་ཏེ། རྩ་བའི་རླུང་སྦྱོར་དགུ་པོ་རེ་རེ་ལ་རླུང་ནང་དུ་བཟུང་བ་ལ་བཙན་ཐབས་སྦྱར་བའི་སྲོག་རེངས་པ་དགུ རླུང་ཕྱིར་སོང་བ་ལ་བཙན་ཐབས་སྦྱར་བའི་རེངས་པ་དགུ་སྟེ་བཅོ་བརྒྱད་དང་དེ་རྣམས་ལ་མན་ངག་བྱིན་ཏེ་རླུང་སྦྱོར་བཅོ་བརྒྱད་པོ་དེ་དག་སྔོན་སོང་གི་བཙན་ཐབས་དང་རྒྱུན་ཆགས་ལ་རྒྱན་སྦྱར་བ་གཉིས་ཀྱིས་ཕྱེ་ན་སྔར་གྱི་ཉིས་འགྱུར་རེངས་ལུགས་སོ་དྲུག་ཏུ་འགྱུར་རོ། ། གསུམ་པ་རྡོར་བཟླས་སྔོན་སོང་གི་ཧཱུྃ་འདྲེན། ཨོཾ་འདྲེན་ལ་སྦྱར་བ་ནི། རྡོར་བཟླས་ཚ་སེལ་གྲང་སེལ་ཕུས་འདེད་དགུ་པོ་རེ་རེ་སྔོན་དུ་སོང་ནས། ཧཱུྃ་འདྲེན་ལའང་རྒྱན་སྦྱར་བའི་རེངས་པ་དགུ་དང་།
དེ་བཞིན་དུ་ཨོཾ་འདྲེན་ལའང་སྦྱར་བའི་རེངས་པ་དགུ་ལ་སྔོན་སོང་རྒྱུན་ཆགས་ལ་སྦྱར་བའི་རེངས་པ་གཉིས་ཀྱིས་དབྱེ་བས་ཕྱེ་བའི་མན་ངག་དང་ལྡན་ན་ཉིས་འགྱུར་དུ་འགྱུར་རོ། ། བཞི་པ་རྡོར་བཟླས་སྔོན་སོང་གི་རླུང་སྦྱོར་གཞན་རྣམས་ལ་སྦྱར་བ་ནི། རྡོ་རྗེ་བཟླས་པ་དགུ་པོ་གང་རུང་རེ་སྔོན་དུ་སོང་བ་ལ་བུམ་པ་ཅན་དང་སོགས་པས་འཇམ་རླུང་ཁ་སྦྱོར་ཐུར་སེལ་ཧཱུྃ་ཕཊ་ལ་སོགས་པ་ཤམ་བུར་བཏགས་པ་ལ་རྒྱན་སྦྱར་བ་དང་། དེ་ལའང་སྔོན་སོང་དང་རྒྱུན་ཆགས་ཀྱིས་ཕྱེ་བའི་རེངས་པ་ལ་སོགས་རྒྱན་ཅན་གྲངས་མེད་དག་ཏུ་འགྱུར་ན་ཡང་། ཁྲིད་ཡིག་འདིར་ནི་ཁོ་བོས་རྒྱན་ཅན་མདོར་བསྟན་པ་ཙམ་ཡིན་གྱི། ཞིབ་ཏུ་རྒྱ་ཆེར་རྣལ་འབྱོར་པ་རང་གི་ཉམས་མྱོང་བླ་མའི་ཞལ་དག་ལ་དྲིས་ཏེ་ཤེས་པར་བྱ་བ་ཡིན་ཏེ། ཀུན་མཁྱེན་པ་ཡང་མཐར་ཐུག་རིགས་པས་དབྱེ་བར་དཔྱད་པ་ལ་ཐུག་པའི་ཕྱིར་རོ། ། ལྔ་པ་ཚ་བ་ཕུས་འདེད་ལ་སྦྱར་བ་བྱེ་བྲག་ཏུ་བཤད་པ་ནི། ཚ་བ་ཕུས་འདེད་ལ་ནི། རེངས་ལུགས་རྣམ་པ་དགུ་སྟེ།
ཕུའི་རྡོ་རྗེ་བཟླས་པ་སྔོན་དུ་འགྲོ་བས་ཕྱེ་ན་སྐུ་གསུང་ཐུགས་ཀྱི་ཡི་གེ་གསུམ་གྱི་རྣམ་པར་རླུང་ཕྱིར་བཏོན་པ་ལ། ཉི་ཟླ་མུན་ཅན་རེངས་པ་གསུམ་དང་། རླུང་ནང་བཟུང་བ་ལའང་སྣ་རྩ་གཡས་གཡོན་དང་། གཉིས་ཀ་རེངས་པ་གསུམ་དང་། ཁ་ཉིད་ནས་རླུང་ཕྱིར་བཟུང་བ་སྟེ་བཏང་བ་ལ་རེངས་པ་དང་། རླུང་ཁ་ནས་ནང་དུ་བཟུང་བ་ལ་རེངས་པ་དང་། རླུང་མ་བཟུང་བ་ལ་རེངས་པ་གསུམ་སྟེ་དགུ་ནི་ཚ་བ་ཕུས་འདེད། ཅེས་སུ་བརྗོད་དོ། ། དྲུག་པ་རྒྱན་ཅན་གྲངས་མེད་དུ་འགྱུར་ཚུལ་ནི། སྔར་བསྟན་པའི་ཚ་བ་ཕུས་འདེད་ཀྱི་རླུང་ལ་བརྟེན་པའི་རྒྱན་ཅན་དེ་དག་ནི་མདོ་ཙམ་དུ་བསྟན་པ་ཡིན་གྱི།
དེ་དག་གི་སྐབས་སུ་ཉི་ཟླའི་རྩ་དགག་པ་དྲག་ཞན་དང་། རླུང་གི་འགྲོ་འོང་དྲག་ཞན་དང་། རླུང་འབྱུང་འཇུག་གི་གྲངས་མང་ཉུང་དང་། རྒྱན་སྦྱར་བའི་བྱེ་བྲག་གིས་བཙན་ཐབས་གྲངས་མེད་དག་ཏུ་འགྱུར་རོ། ། བདུན་པ་དེ་དག་གི་སྐབས་སུ་སེམས་འཇོག་ཚུལ་ནི། བཙན་ཐབས་དེ་དག་ཉམས་སུ་ལེན་པ་ན། མཐར་ཐུག་གི་དོན་བསྒོམས་པ་གནད་ཆེ་སྟེ། དེ་གང་ན་རང་གི་སེམས་ཀྱི་རང་བཞིན་སྐྱེ་འགག་གནས་གསུམ་དང་བྲལ་བ་བྱ་བྱེད་ཀྱི་འཛིན་པས་སྟོང་པའི་ཕྱག་རྒྱ་ཆེན་པོ་ཡིན་ལ་དེ་ཉིད་ཀྱི་ངང་ལ་མ་བཅོས་པར་གཉུག་མའི་ཡེ་ཤེས་ཀྱི་ངང་ལས་མ་གཡོས་བཞིན་དུ་མི་གཡོ་བ་གསུམ་དང་ལྡན་པས་མཉམ་པར་བཞག་པ་ན་རང་གི་སེམས་གསལ་ལ་རང་གི་ངོ་བོ་སྟོང་པ་རྟོག་པ་མེད་པའི་ཆོས་ཀྱི་སྐུ་དང་། གཟུང་ཡུལ་མེད་ཀྱང་རྣ་བར་སྒྲ་ཡིད་དུ་མི་འོང་བ་སྣ་ཚོགས་ཐོས་པའི་དྲིལ་ཅན་གྱི་སྒྲ་ནི་ལོངས་སྐུ་དང་། དུ་བ་སྨིག་རྒྱུ་ནས་དེ་བཞིན་གཤེགས་པའི་སྐུའི་བར་གཟུགས་སྣ་ཚོགས་རང་བཞིན་སྟོང་བཞིན་དུ་མིག་ཤེས་ལ་སྣང་བ་སྤྲུལ་པའི་སྐུ་དང་།
ཕྱི་རོལ་གྱི་རེག་བྱ་དང་བྲལ་ཡང་ལུས་སེམས་ལ་བརྗོད་དུ་མེད་པའི་བདེ་བ་ཆེན་པོ་འཆར་བ་ངོ་བོ་ཉིད་ཀྱི་སྐུ་སྟེ། སྐུ་བཞིའི་ཞལ་མངོན་སུམ་དུ་མཐོང་ཞེས་བརྗོད་དོ། ། དེ་ནི་འོ་མ་བསྲུབས་པ་ལས་མར་འབྱུང་བ་དང་འདྲ་བར་ལམ་གྱི་སྙིང་པོ་ཡིན་པས་འདི་ཉིད་རླུང་སྦྱོར་ཀུན་གྱི་སྐབས་སུ་སྦྱར་ཏེ་བསྒོམ་པར་བྱའོ། ། བརྒྱད་པ་རྒྱན་ཅན་ཤེས་པའི་ཕན་ཡོན་ནི། གང་ཟག་གང་གིས་བཙན་ཐབས་རྒྱན་ཅན་ཤེས་པ་དེ་དཔེར་ན་དམག་མི་གཡུལ་དུ་འཇུག་པའི་ཚེ་གོ་མཚོན་དང་ལྡན་པ་དང་། རྟ་ལ་ཞོན་པའི་ཚེ་སྒ་སྲབ་ཕུན་ཚོགས་དང་། ལ་སྒོར་ཚོང་ལ་འགྲོ་བ་ལ་ཟོང་སྣ་ཚོགས་ཡོད་པ་དང་འདྲ་བར། གེགས་ལས་རྒྱལ་བ་དང་། རླུང་བཅིངས་ཏེ། ཏིང་ངེ་འཛིན་ཉམས་འོག་ཏུ་ཆུད་པ་དང་།
བདེ་གསལ་མི་རྟོག་པའི་ཉམས་སྣ་ཚོགས་རྒྱུད་ལ་འཆར་རོ། ། དགུ་པ་རྒྱན་ཅན་མི་ཤེས་པའི་སྐྱོན་ནི། ཤོ་ལོ་ཀ་གཅིག་སྟེ་སྔ་མ་ལས་བཟློག་སྟེ་བཤད་པར་བྱའོ། ། གཉིས་པ་རྡོར་བཟླས་རྒྱུན་ཆགས་ཀྱི་བཙན་ཐབས་ནི། ཤོ་ལོ་ཀ་གསུམ་དང་རྐང་པ་གཅིག་སྟེ། རྡོ་རྗེ་བཟླས་པ་རྒྱུན་ཆགས་ལའང་དབྱེ་ན་གྲང་སེལ་ཚ་སེལ་གཉིས་ལས་གྲང་སེལ་ལའང་གཉིས་ཏེ། སྔར་བསྟན་པའི་རྡོ་རྗེ་བཟླས་པ་བཅུ་སོགས་རབ་ཏུ་བསྒྲུབས་པའི་རྗེས་སུ་རྒྱན་འཇུག་པ་དང་། སྔོན་ལ་རླུང་རེངས་པར་བྱས་པའི་རྗེས་སུ་རྡོར་བཟླས་བཅུ་བྱེད་པ་གཉིས་ལས། ཟླ་ཉིའི་དབུས་སུ་རེངས་པ་གསུམ་གསུམ་གྱིས་ཕྱེ་བས་དྲུག་དང་། ཚ་སེལ་ལའང་གཉིས་ཏེ་ཟླ་ཉི་དབུས་གསུམ་ནས་སྲོག་ནང་དུ་བཅུག་སྟེ་ཁ་ཀ་ལིང་ཀ་ནས་བཏོན་པའི་བཟླས་པ་གསུམ་དང་།
ཀ་ལིང་ཀ་ནས་སྲོག་ནང་དུ་དྲངས་ཏེ། ཟླ་ཉིའི་དབུས་གསུམ་ནས་བཏོན་པའི་བཟླས་པའོ། ། དེ་གཉིས་ལ་བཟླས་པ་གཉིས་སྔོན་དུ་བཏང་ནས་རེངས་པ་གསུམ་གསུམ་སྟེ་དྲུག་དང་། སྔོན་ལ་རེངས་ནས་དེའི་རྗེས་སུ་བཟླས་པ་དྲུག་སྟེ། དེ་ལྟར་ན་གྲང་སེལ་ལ་དྲུག ཚ་སེལ་གཉིས་ལ་དྲུག་སྟེ་བཅོ་བརྒྱད་དུ་འགྱུར་རོ། ། དེ་དག་ལ་རྩ་གཉིས་དང་རླུང་གི་འགྲོ་འོང་དྲག་ཞན་ལ་སོགས་པའི་བྱེ་བྲག་གིས་བཙན་ཐབས་གྲངས་མེད་དུ་འགྱུར་རོ། ། གསུམ་པ་གནས་སྐབས་སུ་རྒྱན་མེད་སྒོམ་ཚུལ་ནི། གོང་གི་རླུང་སྦྱོར་སྒོམ་པའི་སྐབས་སུ་རླུང་རྒྱན་མེད་དག་ཀྱང་སྒོམ་ཞིང་རྡོ་རྗེ་བཟླས་པའང་སྔ་མ་དེ་བཞིན་དུ་རྒྱན་མེད་པའང་བར་བར་དུ་སྒོམ་པ་ཡིན་ནོ། ། དེས་ངལ་གསོས་ཤིང་ཞི་གནས་འཕེལ་བར་འགྱུར།
བཞི་པ་ནུས་པའི་མཆོག་གི་རྒྱན་ཅན་ནི། ཚ་སེལ་གྲང་སེལ་གང་ཡིན་ཡང་རུང་རྡོ་རྗེ་བཟླས་པ་སྔོན་དུ་བྱས་ནས་བུམ་པ་ཅན་དང་ཁ་སྦྱོར་གཉིས་དང་། ཧཱུྃ་ཕཊ་དང་རྣམ་པ་བཞི་ལས་བཙན་ཐབས་དག་ནི་སྦྱར་བ་ན་སྣང་སྟོང་གསལ་སྟོང་བདེ་སྟོང་གི་ཏིང་ངེ་འཛིན་སྐྱེད་པའི་ནུས་པ་རླུང་སྦྱོར་གཞན་ལས་མཆོག་ཏུ་གྱུར་པ་སྟེ། རླུང་སྦྱོར་བཞི་པོ་དེ་སྔོན་དང་བཙན་ཐབས་སྦྱར་བ་དང་། སྔོན་ལ་རེངས་ནས་རླུང་བཞི་པོ་སྦྱོར་བའི་མན་ངག་བྱིན་ན་རླུང་སྦྱོར་བརྒྱད་དུ་འགྱུར་རོ། ། ལྔ་པ་ཐུར་སེལ་ལ་སྦྱར་བའི་བཙན་ཐབས་ནི། ཐུར་སེལ་གྱི་རླུང་ལ་ནི་རྣམ་པ་གསུམ་སྟེ། མདའ་ལྟར་འཕེན་པ། གཞུ་ལྟར་དགུག་པ། མྱུར་སྡུད་དོ། །
དེ་གསུམ་ལ་སྦྱར་བའི་རེངས་པ་གསུམ་ཡོད་དེ། དེ་ལ་སྔོན་སོང་རྒྱན་ཆགས་ཀྱི་མན་ངག་བྱིན་པས་དྲུག་ཏུ་འགྱུར་རོ། ། དྲུག་པ་རླུང་ཀུན་ཇི་ལྟར་སྒོམ་པའི་ཚུལ་ནི། རླུང་ཀུན་གྱི་ཤམ་བུར་རྒྱན་བཏགས་པ་ན་རྣལ་འབྱོར་པ་དེ་ལ་བདེ་ལ་སྟོང་གི་ཉམས་མྱོང་ཁྱད་པར་དུ་འཕགས་པ་འབྱུང་ལ། དེ་ལའང་ལུས་ལ་ཚ་གྲང་ཤས་གང་ཆེ་དང་། སེམས་ལ་བྱིང་རྒོད་ཤས་གང་ཆེ་དང་། ཁ་ཟས་བསིལ་དྲོད་གང་བསྟེན་པ་ཤས་ཆེ་བ་དང་། ནམ་ཟླ་དུས་ཚེས་གྲངས་གང་ཡིན་པ་ལ་སོགས་པ་རང་ཉིད་ཀྱིས་ལེགས་པར་ཞིབ་ཏུ་དཔྱད་ནས་ཚ་བ་ཤས་ཆེ་བའི་ནམ་ཟླ་དུས་ཚོད་གང་ཟག་རྣམས་ལ་གྲང་བའི་རླུང་གཙོ་བོར་དང་། དེ་བཞིན་དུ་གྲང་བ་ཤས་ཆེ་བ་རྣམས་ལ་ཚ་བའི་རླུང་སྦྱོར་གཙོ་བོར་བསྟེན་ན་ཡོན་ཏན་མཆོག་ཏུ་འཕེལ་བར་འགྱུར་བས། དེ་ལྟར་བྱ་ཞིང་།
དེ་ལས་བཟློག་ནས་ཉམས་སུ་བླངས་ན་ལུས་སེམས་ལ་དུཿཁ་སྐྱེད་པས་སྤང་བར་བྱའོ། ། བདུན་པ་རྒྱན་ཅན་གྱི་ཡོན་ཏན་ནི། དེ་ལྟ་བུའི་རྒྱན་ཅན་གྱི་རླུང་སྦྱོར་འདི་ནི་བཙན་ཐབས་ཀྱི་ཉམས་ཁྲིད་ཆེན་མོ་ལས་བཤད་པའི་མན་ངག་ཡིན་ལ། དེ་དག་གང་ལས་ན་ཉམས་མྱོང་བླ་མའི་ཞལ་ལས་བྱུང་ཞིང་། ཡོན་ཏན་ཅི་ཡོད་ན་བཙན་ཐབས་རྒྱན་ཅན་ཞེས་བྱ་བ་འདི་ནི་རྣམ་རྟོག་རིགས་བཞི་འཇོམས་པའི་ཐོ་བ་ཡིན་ལ། ལས་ཀྱི་རླུང་ཉི་ཁྲི་ཆིག་སྟོང་གསོད་པའི་གཤེད་མ་དང་། དུཿཁ་བརྒྱད་གསུམ་བསྲེག་པའི་བུད་ཤིང་དང་། སྒྲིབ་གཉིས་ཀྱི་ནད་སེལ་བའི་སྨན་པ་དང་། ཐབས་ཤེས་རབ་དབྱེར་མེད་པའི་ཏིང་ངེ་འཛིན་གྱིས་ལུས་བརྟས་པར་བྱེད་པའི་འཆི་མེད་ཀྱི་བདུད་རྩི་དང་། སངས་རྒྱས་ཀུན་གྱི་གསང་ཞིང་སྦས་པའི་ཐར་པའི་ཉེ་ལམ་དང་།
སྐུ་བཞིའི་ཞལ་སྟོན་པའི་བླ་མའང་ཡིན་ནོ། ། གཉིས་པ་རྡོར་བཟླས་སྤངས་པའི་རྒྱན་ཅན་ལ་གཉིས་ཀྱི་དངོས་པོ་མདོར་བསྟན་ནི། རྐང་པ་གཉིས་སོ། ། གཉིས་པ་རྒྱས་བཤད་ལ་དགུ་ལས། འཇམ་རླུང་ལ་སྦྱར་བ་ནི། འཇམ་རླུང་དགང་སྟོང་ལ་ནི་བཙན་ཐབས་ཤམ་བུར་གདགས་ཤིང་། དེ་ལ་ཉི་ཟླ་རེངས་པ་གཉིས་སུ་འགྱུར་ལ། དེ་ལའང་སྔོན་སོང་རྒྱུན་ཆགས་བྱིན་པས་རེངས་ལུགས་བཞིར་འགྱུར་རོ། ། གཉིས་པ་ཧཱུྃ་འདྲེན་ལ་སྦྱར་བ་ནི། ཧཱུྃ་འདྲེན་ལ་ནི་རེངས་ལུགས་གསུམ་སྟེ་ཟླ་ཉི་དབུས་སུ་རེངས་པའི་དབྱེ་བས་ཕྱེ་བས་སོ། །
དེ་ལ་སྔོན་སོང་རྒྱུན་ཆགས་ཀྱི་མན་ངག་བྱིན་པས་དྲུག་ཏུ་འགྱུར་རོ། ། གསུམ་པ་ཨོཾ་འདྲེན་ལ་སྦྱར་བ་ནི། ཨོཾ་འདྲེན་ལའང་རྣམ་པ་གསུམ་སྟེ། ཉི་ཟླ་མུན་ཅན་རེངས་པ་གསུམ་གྱིས་ཕྱེ་བས་སོ། ། དེ་ལ་སྔོན་སོང་རྒྱུན་ཆགས་ཀྱི་མན་ངག་བྱིན་ན་དྲུག་ཏུ་འགྱུར། བཞི་པ་གྲངས་མེད་དུ་འགྱུར་ཚུལ་ནི། གོང་གི་རླུང་སྦྱོར་དེ་རྣམས་ལ་སྒལ་ཚིགས་རིའི་རྒྱལ་པོ་རི་རབ་མདུན་རྒྱབ་གཡས་གཡོན་དུ་སྐྱོད་པ་དང་། ལྟོ་བ་རྒྱ་མཚོ་གཡས་གཡོན་སྟེང་འོག་ཏུ་དཀྲུག་པ་དང་། མདུན་ནང་དང་རྒྱབ་ཕྱི་དང་ལུས་ཀྱི་སྟེང་ཟུར་གཉིས་ཀྱང་སྟེང་དུ་འཐེན་དང་། ནུ་མ་ཨོ་ཊེ་ཁུ་ཚུར་གྱིས་རྡུང་བ་དང་།
བྱ་བརྙངས་ལ་སོགས་པ་ལུས་ཀྱི་རྣམ་འགྱུར་སྣ་ཚོགས་དག་གིས་ནི་སྲོག་རེངས་ལུགས་སྣ་ཚོགས་དག་ཏུ་འགྱུར་བས་བཙན་ཐབས་གྲངས་མེད་ཅེས་སུ་བརྗོད་དོ། ། ལྔ་པ་རྒྱན་ཅན་གྱི་ཡོན་ཏན་ནི་གོང་དུ་བསྟན་པ་དེ་ལྟ་བུའི་སྒྲིབ་གཉིས་ཀྱི་བུད་ཤིང་སྲེག་པར་བྱེད་པའི་ཐམས་ཅད་མཁྱེན་པའི་ཡེ་ཤེས་ཀྱི་མེ། དབང་བཞི་པའི་དོན་སྒྲུབ་པའི་ཐབས་འདི་ནི་འཁོར་བ་ལས་ཐར་པ་མྱ་ངན་ལས་འདས་པའི་ལམ་ཕྱག་རྒྱ་ཆེན་པོ་དངོས་སུ་སྟོན་བྱེད་ཀྱི་བླ་མའང་ཡིན་ལ། འདི་བགྲོད་པར་དཀའ་བའི་ཐར་པའི་གྲོང་ཁྱེར་དུ་སྐྱེ་བ་འདི་ལ་འཇུག་པའི་བཞོན་པའང་ཡིན་ཞིང་འདི་ནི་ཕྱེད་པར་དཀའ་བའི་ཐར་པའི་སྒོ་དབུ་མ་ཡེ་ཤེས་ཀྱི་རྩ་འབྱེད་པར་བྱེད་པའི་ལྡེ་མིག་ཡིན། འདི་ནི་མཐོང་བར་དཀའ་བའི་ཐར་པའི་གྲོང་ཁྱེར་སྟོན་པར་བྱེད་པའི་སྒྲོན་མ་ཡིན་ནོ། ། དྲུག་པ་གཉིས་ཀའི་རླུང་སྦྱོར་བཞི་ལ་སྦྱོར་བ་ནི། རླུང་བུམ་པ་ཅན་དང་། ཁ་སྦྱོར་གཉིས་ཧཱུྃ་ཕཊ་དང་ནི་རྣམ་པ་བཞི་ལ་སྔོན་སོང་རྒྱུན་ཆགས་མན་ངག་ལྡན་པས་བཙན་ཐབས་བརྒྱད་དུ་འགྱུར་རོ། ། མི་བདག་ཀྱེ་ཞེས་བོས་ནས་བསྟན་པ་ཡིན་ནོ། ། དེར་མ་ཟད་རི་བོ་སྐྱོད་པ་རྒྱ་མཚོ་དཀྲུག་པ་སོགས་ལུས་ཀྱི་རྣམ་འགྱུར་དུ་མ་དང་།
ཉི་ཟླའི་རྩ་བསྡམ་པ་དྲག་ཞན་དང་། ཁ་ཟས་བསིལ་དྲོད་ལ་སོགས་པའི་བྱེ་བྲག་གིས་ལུས་སེམས་ལ་ངོ་བོ་བདེ་བ་རྣམ་པ་གསལ་བ། རང་བཞིན་མི་རྟོག་པའི་ཉམས་སྣ་ཚོགས་འཆར་བས་དེ་སྐྱེད་བྱེད་ཀྱི་སྒྱུ་ལུས་ཀྱི་རྣམ་འགྱུར་སོགས་ཀྱི་དབྱེ་བས་ཕྱེ་ན་བསམ་གྱིས་མི་ཁྱབ་པའི་རྒྱན་དུ་འགྱུར་རོ། ། བདུན་པ་འོག་རླུང་གསུམ་ལ་སྦྱར་ཚུལ་ནི། ཐུར་རྒྱུའི་རླུང་གསུམ་ལ་རྒྱན་བཏགས་པས་ལུས་ལ་བདེ་བ་ཁྱད་པར་ཅན་འཕེལ་བར་བྱེད་དེ། དེའི་ཕྱིར་བདེ་ཉམས་ཆུང་ན་རླུང་སྦྱོར་འདི་རྣམས་ལ་ནན་ཏན་བྱ་བ་ཡིན་ནོ། ། བརྒྱད་པ་དྲག་པོའི་རྒྱན་དུ་འགྱུར་ཚུལ་ནི། རླུང་ཀུན་གྱི་ཤམ་བུར་བཙན་ཐབས་བཏགས་པ་ན་དྲག་པོའི་རྒྱན་དུ་འགྱུར་བ་ཡིན་པས། རྟོག་པ་ཤས་ཆེ་ན་ཚུལ་འདི་བསྒོམ་པ་གནད་དུ་ཆེའོ། ། དགུ་པ་རྗེས་སུ་ཉམས་བསྐྱང་ཚུལ་ནི།
གོང་གི་རླུང་སྦྱོར་རྣམས་བསྒོམ་པའི་རྗེས་སུ་སྐྱེ་འགག་གནས་གསུམ་དང་བྲལ་བའི་རང་གི་སེམས་གདོད་མ་ནས་གསལ་ཞིང་རིག་པ་རྒྱུ་རྐྱེན་གྱིས་མ་བསླད་པའི་རིག་སྟོང་དབྱེར་མེད་ཀྱི་འོད་གསལ་བ་སྟེ། དེའི་ཕོ་སྒོ་ལ་ལྟ་བ་དང་། གང་ཟག་དང་ཆོས་ཀྱི་བདག་མེད་པའི་རྟོགས་པའི་ཤེས་རབ་ཕྱག་རྒྱ་ཆེན་པོའི་ཏིང་ངེ་འཛིན་གྱི་ངང་ལ་ལྟ་བ་དང་། མིག་སོགས་དབང་པོ་ཡུལ་ལ་འཇུག་པའི་བྱ་བ་མེད་པར་མི་རྟོག་ཏིང་ངེ་འཛིན་གྱི་བདག་ཉིད་དུ་གཡོ་བ་མེད་པ་ནི་དམིགས་མེད་སྙིང་རྗེ་སྟེ། དེའི་མདངས་ལ་གཡོ་མེད་དུ་བལྟ་བ་དང་། གསལ་སྟོང་རྟོག་པ་མེད་པ་ཆོས་ཀྱི་སྐུའི་རང་ཞལ་རང་ཉིད་ཀྱིས་བལྟ་ཞིང་གཟུང་འཛིན་གྱི་རྟོག་པའི་བསྲེ་བསླད་དང་བྲལ་བར་གྱིས་ཞེས་པའོ། ། བཞི་པ་གེགས་བསལ་བ་ལ་བཞིའི། དང་པོ་ལུགས་འབྱུང་ལུགས་བཟློག་ཏུ་བསྒོམས་པས་རླུང་གེགས་བསལ་བ་ནི། བཙན་ཐབས་རྒྱན་ཅན་དེ་ལྟ་བུ་སྒོམ་པ་ན་རྩ་བའི་རླུང་བཅུ་གཉིས་ལ་སོགས་པའི་རླུང་སྦྱོར་རྣམས་ལུགས་ལས་བྱུང་བ་སྔ་ཕྱིའི་རིམ་པ་ཁྲིད་རིམ་ཇི་ལྟ་བ་བཞིན་སྒོམ་པ་དང་། ལུགས་ལས་བཟློག་པ་འཇུག་ནས་རིམ་པ་བཞིན་རྡོ་རྗེ་བཟླས་པའི་བར་དག་ཏུ་བསྒོམ་པ་དང་།
རེ་མོས་སུ་སྤེལ་ནས་རྡོ་རྗེ་བཟླས་པ་ནས་རྩའི་རྣལ་འབྱོར་བསྒོམ་པ་ལྟ་བུའི་བར་དུ་རླུང་སྦྱོར་རེ་རེ་བཞག་ནས་བསྒོམ་པ་དང་། གོ་རིམ་ངེས་མེད་དུ་བསྒོམས་པ་ཡིས་ཚ་བ་ཡི་རླུང་གེགས་རྣམས་གྲང་རླུང་གི་སྦྱོར་བས་སེལ་ལ། གྲང་བའི་རླུང་གེགས་རྣམས་ཚ་བའི་རླུང་སྦྱོར་གྱིས་སེལ་ཞིང་། རླུང་སྦྱོར་སྔ་མ་བསྒོམས་ཐལ་བའི་གེགས་རྣམས་ཕྱི་མ་བསྒོམས་པས་སེལ་བར་འགྱུར་བའི་ཕྱིར། རླུང་གི་གེགས་ལས་རྣམ་པར་རྒྱལ་བའི་རྣལ་འབྱོར་པས་ཐོབ་པར་འགྱུར་རོ། ། གཉིས་པ་གང་ཟག་གི་བྱེ་བྲག་གི་རིམ་པ་དང་ཅིག་ཅར་སྒོམ་ཚུལ་ནི། གང་ཟག་རླུང་མཁྲིས་བད་ཀན་འདུས་པའི་ནད་བཞི་ལུས་ལ་ཡོད་པ་ཅན་དང་། སྟེང་འོག་ལ་སོགས་པའི་གདོན་རིགས་ཀྱི་གནོད་པ་ཡོད་པ་ཅན་དང་། རྒས་པ་དང་སྙིང་རུས་ཆུང་བའི་གང་ཟག་རྣམས་ཀྱི་སྔར་གྱི་རླུང་སྦྱོར་རྣམས་རིམ་གྱིས་ཉམས་སད་ཅིང་སྒོམ་པ་མན་ངག་ཡིན་ཏེ། ཐོག་བབས་སུ་བསྒོམས་ན་སྔ་མ་གཉིས་ལ་ནི་ནད་དང་གདོན་གྱིས་རྐྱེན་བྱས་ནས་གེགས་སུ་སོང་བ་སྲིད་ལ།
ཕྱི་མ་གཉིས་ནི་གེགས་བྱུང་ན་ལུས་སེམས་གཅུན་ནས་བསྒོམ་མི་ནུས་ཤིང་། དེ་དག་ལ་བརྟེན་ནས་གེགས་མ་སེལ་ན་ཆོས་དང་གང་ཟག་ལ་ཡིད་ཆེས་མི་སྐྱེ་བའི་སྐྱོན་ཡོད་པས་སོ། ། ལུས་དར་ལ་བབ་ཅིང་ནད་གདོན་གྱི་སྐྱོན་མེད་པའི་གང་ཟག་ལ་ཐོག་བབས་སུ་རླུང་སྦྱོར་རྣམས་དྲག་ཏུ་བསྒོམ་པ་གནད་དུ་ཆེ་སྟེ། ཡོན་ཏན་མྱུར་དུ་སྐྱེ་ཞིང་གེགས་བྱུང་ན་བསལ་སླ་བའི་ཕྱིར་རོ། ། གསུམ་པ་ཁྱད་པར་དུ་ཐིག་ལེའི་གེགས་བསལ་ཚུལ་ནི། གལ་ཏེ་རླུང་སྦྱོར་བསྒོམས་པ་མང་བ་ཡིས་རླུང་གིས་ཐིག་ལེ་བྱེར་བར་གྱུར་པ་ན་གང་ཟག་དེའི་ལུས་མདོག་ནག་ཅིང་སྐམ་མགོ་བོ་འཁོར་བ་དང་། བཀྲག་དང་ལུས་སྟོབས་ཆུང་བ་དང་། མིག་གི་དབང་པོ་མི་གསལ་ཞིང་ཁོང་དུ་ཤོར་བ་དང་ཕལ་ཆེར་ལུས་འཁྱགས་འབྲུམ་ཅན་དུ་འགྱུར་ལ་སྙིང་མི་དགའ་བ་དང་། གནས་གང་དུ་བསྡད་ཀྱང་ཉམས་མི་དགའ་ལ། གྲོགས་སུ་དང་འགྲོགས་ཀྱང་འཚིག་པ་ཟ་བ་དང་།
ལུས་གྲང་བ་ཤས་ཆེ་ཞིང་བ་སྤུ་ལྡོག་པ་ལ་སོགས་ཐིག་ལེ་བྱེར་བའི་རྟགས་དེ་རྣམས་འབྱུང་བར་འགྱུར་རོ། ། དེ་བྱུང་མ་ཐག་ཏུ་ཨོཾ་འདྲེན་གྱི་སྦྱོར་བ་ཉི་མ་གཅིག་བསྒོམས་པ་ཉིད་ཀྱིས་སེལ་བར་འགྱུར་རོ། ། གཞན་ཡང་ཟས་བཅུད་ཅན་བསྟེན་པ་དང་ཚ་བ་གསུམ་གྱི་འགམ་ཕྱེ་དང་གཅན་གཟན་གྱི་ལྤགས་པ་ལ་སོགས་པ་དྲོ་བའི་གོས་གྱོན་པ་དང་། ཐིག་ལེ་བསྒོམ་པ་ལ་སོགས་པས་ཀྱང་སེལ་བར་འགྱུར་རོ། ། དེ་དག་ཉམས་སུ་བླངས་པས་བཀྲག་མདངས་དང་ལུས་ཀྱི་སྟོབས་འཕེལ་བ་ལ་སོགས་པ་ཐིག་ལེ་འཕེལ་བའི་རྟགས་སྔ་མ་ལས་བཟློག་པ་འབྱུང་ངོ་། ། བཞི་པ་དེ་ལས་གཞན་པའི་གེགས་བསལ་བ་ནི། རླུང་དང་ཐིག་ལེ་བྱེར་བའི་གེགས་དེ་དག་ལས་གཞན་པའི་ཐིག་ལེ་འཛག་པ་དང་། འབྱུང་བ་ལུས་འཁྲུགས་ལ་སོགས་པའི་གེགས་བྱུང་ན་འདི་རྩོམ་པ་པོ་ཉིད་ཀྱིས་མཛད་པའི་གེགས་སེལ་ལམ་གྱི་གོ་ཆར་ལྟོས་ལ། བླ་མའི་མན་ངག རང་གི་ཉམས་ཕ་རོལ་པོའི་བསམ་པ་དང་སྦྱར་ཏེ་ཉམས་སད་ཅིང་བསལ་བར་བྱའོ། །
ལྔ་པ་རྩའི་དྲལ་རྟགས་བརྟན་པ་ནི། གོང་དུ་བསྟན་པའི་བཙན་ཐབས་རྒྱན་ཅན་ཞེས་བྱ་བ་བསྒོམས་པས། ལོ་བཅུ་དྲུག་མན་ཆད་དུ་རྩ་རྣམས་རིམ་པ་བཞིན་བསྐམས་ཤིང་རྐྱེན་གྱིས་རྩ་ཆད་པ་རྣམས་རླུང་གིས་དྲལ་ཞིང་མཐུད་པར་གྱུར་པ་ན། ལུས་ཀྱི་སྟོབས་རྒྱས་ཤིང་ལྡང་བ་ཡང་ལ་ལུས་གཟི་མདངས་དང་ལྡན་རྩ་རྣམས་འགུལ་ཞིང་འཕྲིག་པ་དང་། ངག་གི་གླུ་དབྱངས་ལེན་པ་དང་། ལུས་ཀྱི་ཕྱི་ནས་སེམས་ཅན་འཛག་པ་དང་། ཆུ་འབབ་པ་ལྟ་བུའི་ཉམས་དང་ཅུང་ཟད་མགོ་བོ་ན་ལ་བྲོ་འཁྲབ་སྙིང་འདོད་པ་དང་། མཆོང་རྒྱུག་དང་འགྲོ་བ་མགྱོགས་པ་ལྟ་བུ་ལ་སོགས་འབྱུང་། ངག་གི་གླུ་དབྱངས་ལེན་པ་ལ་སོགས་པ་དང་། ཚིགས་བཅད་རྩོམ་པ་ལ་སོགས་པ་འབྱུང་།
སེམས་ནི་དགའ་ཞིང་ཅུང་ཟད་རྒོད་པ་ལྟ་བུ་དང་། གྲུབ་མཐའི་རྣམ་དབྱེ་སྣ་ཚོགས་པ་འཆར་ཞིང་། མདོར་ན་གང་སྣང་བ་ཐམས་ཅད་བདེ་སྣང་འབའ་ཞིག་ཏུ་འཆར། དེའི་ཚེ་རྨི་ལམ་དུ་བུག་པ་དོག་མོར་འཛུལ་བ་དང་། སྲང་ཁ་དོག་མོར་ཕྱིན་པ་དང་། ཁང་པའི་སྒོ་ནི་གདངས་པ་མང་པོ་དང་། ཁང་པ་མང་པོ་འཇིག་པ་དང་། ནམ་མཁར་འཕུར་བར་རྨི་བ་ལ་སོགས་པ་རྩའི་དྲལ་རྟགས་སྣ་ཚོགས་པ་འབྱུང་བར་འགྱུར་བ་ན་གེགས་སུ་བཟུང་ནས་བར་ཆད་དུ་སོང་དོགས་ཡོད་པས་ངོ་ཤེས་པ་གལ་ཆེའོ། ། དྲུག་པ་གྲིབ་མ་བསལ་ཚུལ་ལ་ལྔའི། དང་པོ་གྲིབ་གསུམ་གྱིས་ཕོག་པའི་རྟགས་ནི།
གལ་ཏེ་ལམ་སྒོམ་པའི་རྣལ་འབྱོར་པ་ལ་གྲིབ་ཀྱིས་ཕོག་པ་ན་བསྒོམས་པའི་ཉམས་དང་རྟགས་སྣང་ཐམས་ཅད་ནུབ་པར་གྱུར་པས་གྲིབ་བསལ་བ་གཅེས་སོ། ། དེ་ལ་གྲིབ་ཀྱིས་ཕོག་ལུགས་ནི། སྟེང་ལྷའི་གདོན་གྱི་གྲིབ་ཀྱིས་ཕོག་སྟེ། གཟའ་བདུད་རྒྱལ་པོ་ལ་སོགས་ཀྱིས་གནོད་པར་གྱུར་པ་ན་རྒྱུ་མཚན་མེད་པར་འཚིག་པ་ཟ་ཞིང་སྒྱིད་ལུགས་པས་ལུས་ངག་གི་བྱ་བ་ཐམས་ཅད་ཕྱི་བཤོལ་ལ་ལུས་པ་དང་། རྨི་ལམ་དུ་ལྷ་ཁང་སྟོང་པ་དང་བཙུན་པ་དང་བ་མི་སྐྱེ་བའི་གཟུགས་དང་། བྲོ་རྩེ་བ་དང་། བུད་མེད་ནག་མོ་ཁྲོས་པས་ཟས་སྟེར་བ་དང་། བྱ་ཕོ། བུ་ཆུང་། བྱི་ལ།
མི་དཀར། ཁྱི་དཀར། མཛེ་ཕོ་ལ་སོགས་པ་རྨི་ཞིང་འོག་ཀླུ་དང་ས་བདག་གི་གདོན་གྱི་གྲིབ་ཕོག་པ་ན་ལུས་ཁོལ་བུར་ན་ཞིང་ཕྲིག་པ་དང་། སྨིན་མ་དང་བ་སྤུ་བྱི། ལུས་ལ་ཕོལ་དང་མཛེ་ཤུ་ལ་སོགས་འབྱུང་། ཡན་ལག་ཞ་འཁུམས་སུ་འགྱུར་ཞིང་རྨི་ལམ་དུ་སྡིག་སྦྲུལ་བསྲེ་མོང་བ་ལང་དང་གཡག་དང་། ཉ་སྦལ་ལ་སོགས་པ་སྣ་ཚོགས་ཀྱིས་ལུས་ལ་བཏབ་པར་རྨི་བ་འབྱུང་ལ། མི་གཙང་བའི་གྲིབ་ཀྱིས་ཕོག་པ་ན་ཁམས་མི་བདེ་ཞིང་། དང་ག་འགག་པ་དང་། ལུས་གྲང་ཤུམ་ལ་སོགས་པ་འབྱུང་།
རྨི་ལམ་དུ་ཆུ་རྙོག་མ་ཅན་དང་། ངན་སྐྱུགས་དང་འདམ་རྫ་བ་ལ་སོགས་པ་དང་། གོས་ནག་གྱོན་པ་དང་། སྟན་ནག་འདིང་བ་དང་། ལུས་ལ་ཤིག་གིས་བཏབ་པ་ལ་སོགས་པ་འབྱུང་སྟེ། མི་བཟང་བ་དེ་ནི་དམ་ཉམས་ལ་སོགས་པའི་གྲོགས་ངན་པ་རྣམས་དང་། ཟས་དང་། གནས་གྲིབ་ཅན་དང་། རོའི་རྩར་ཕྱིན་པ་ལ་སོགས་པའི་རྐྱེན་གྱིས་འབྱུང་ངོ་། ། རང་དམ་ཚིག་ཉམས་པའམ་གྲིབ་ཀྱིས་ཁོངས་སུ་བསྡུའོ། །
དེ་ལ་ནི་དམ་ཚིག་གི་གྲིབ་ཅེས་བྱ་སྟེ། གྲིབ་མ་ཆེན་པོ་ཡིན་ལ། གདོན། གྲོགས། ཟས། གནས་ཀྱི་གྲིབ་མ་ནི་འབྲིང་ཡིན་ཞིང་། རོ་གྲིབ་ནི་ཆུང་ངུར་ཤེས་པར་བྱའོ། ། རྨི་ཉམས་ལའང་རྨི་རྟགས་དེ་དག་གིས་གོས་གནས་ཁང་ལ་སོགས་པ་གོས་གསར་རྨི་ན། གྲིབ་མ་ཆེ་འབྲིང་ཆུང་ངུ་གསུམ་སྟེ། དེ་ལྟར་གྲིབ་ཀྱི་རྣམ་དབྱེ་ཤེས་པར་བྱས་ལ་བརྟག་གོ །
གཉིས་པ་དེ་དག་བསལ་བའི་ཚུལ་ནི། སྟེང་གདོན་གྱི་གྲིབ་ལ་ནི་གཤིན་རྗེ་གཤེད་དམར་ནག་དང་། འོག་གདོན་ལ་ནི་ཕྱག་རྡོར་མི་གཡོ་བ་སོགས་ཀྱི་བསྒོམ་བཟླས་དང་། མི་གཙང་བ་ལ་རྣམ་འཇོམས་དང་། ཡིག་བརྒྱའི་བཟླས་པ་དང་། ཁྲུས་ཆོག་ཚོགས་འཁོར་ཚ་ཚ་སྲོག་བཤགས་པ་དབང་བླང་བ་སོགས་ཀྱིས་གྲིབ་མ་དེ་དག་བསལ་ལོ། ། གསུམ་པ་གྲིབ་ཀྱིས་ཕོག་པའི་སྐྱོན་ནི། གྲིབ་མ་ཆེན་པོས་རྣལ་འབྱོར་པའི་སྲོག་འཕྲོག་པར་བྱེད། འབྲིང་གིས་ལུས་སེམས་ལ་སྡུག་བསྔལ་ན་ཚ་བྱེད། ཏིང་ངེ་འཛིན་འཕྲོག
ཆུང་ངུས་ཀྱང་དགེ་སྦྱོར་འཕྲོག་སྟེ་ཉམས་རྟོགས་ནུབ་པར་བྱེད་དོ། ། དེས་ན་གྲིབ་མ་བསལ་བ་གཅེས་པའི་ཕྱིར། གྲིབ་ཕོག་མ་ཕོག་མི་ཤེས་པའི་རྣལ་འབྱོར་པ་དེ། གདོལ་པ་ཤན་པ་དག་ལས་ཁྱད་ཅི་ཡང་མེད་པས་གྲིབ་ཤེས་པ་དང་བསལ་བ་གལ་ཆེའོ། ། བཞི་པ་གང་ལ་ཕོག་པའི་ཚུལ་ནི། རྣལ་འབྱོར་པ་གང་ནམ་མཁའ་དང་འདྲ་བར་བླང་དོར་དགག་སྒྲུབ་བྲལ་ན་ངོ་མཚར་ཆེ་ཞིང་གྲིབ་མི་འབྱུང་སྟེ་ཆོས་ཐམས་ཅད་མཉམ་པ་ཉིད་དུ་རྟོགས་པས་སོ། ། དར་དཀར་འདྲ་བའི་རྣལ་འབྱོར་པ་ལ་གྲིབ་མ་འབྱུང་སྟེ། རྩ་རླུང་དྭངས་ཤིང་རེ་དོགས་དང་མ་བྲལ་བས་སོ། ། རེ་བ་འདྲ་བའི་རྣལ་འབྱོར་པ་ལ་གྲིབ་མི་འོང་སྟེ། མི་གཙང་བའི་རང་བཞིན་ཡིན་པས་སོ། །
དཔེར་ན་སོལ་བ་ལ་སོགས་པས་རེ་བ་སྔར་གྱི་དེ་བས་ནག་ཏུ་ག་ལ་འགྲོ་སྟེ་མི་འགྲོ་བ་བཞིན་ནོ། ། ལྔ་པ་གྲིབ་མ་ཕོག་པའི་ཡོན་ཏན་ནི། སྲོག་རྩོལ་གྱི་རྩ་རླུང་དྭངས་ཤིང་གྲིབ་མེད་ན་ལུས་སེམས་ལ་བདེ་གསལ་མི་རྟོག་པའི་ཉམས་མྱོང་སྣ་ཚོགས་འཆར་ལ། རྩོམ་པ་པོ་བདག་གིས་སྨྲས་པ་བཞིན་འདུག་མི་འདུག་རྣལ་འབྱོར་པས་ཉམས་མྱོང་བླ་མའི་ཞལ་ལས་དྲིས་ཤེས་པར་འགྱུར་རོ། ། གསུམ་པ་མཇུག་གི་དོན་ལ་གསུམ་གྱི། རང་དོན་དུ་བསྔོ་བ་ནི། ལོ་པཎ་དུ་མ་བྱོན་པའི་གནས་ཁྲོ་ཕུའི་གཙུག་ལག་ཁང་དང་ཉེ་བའི་ཤབ་ཀྱི་ས་ཆའི་སྙན་དཀར་སེང་གེ་རྫོང་དུ་སེང་གེ་བཞིན་བདེ་གསལ་མི་རྟོག་པའི་ཉམས་མྱོང་གི་གཡུ་རལ་ངོམ་བཞིན་དུ་ཆོས་དཔལ་བཟང་པོས་འདུ་འཛིས་དབེན་པའི་གནས་སུ་སྒོ་གསུམ་དབེན་པར་བསྡད་དེ་བསྒོམས་པས། དབེན་པ་བསྟེན་པའི་འབྲས་བུ་གནས་སྐབས་ཞི་ལྷག་ཟུང་འཇུག་གི་ཏིང་ངེ་འཛིན་དང་། མཐར་ཐུག་སྒྲིབ་པས་དབེན་པའི་ཡེ་ཤེས་ཆེན་པོ་དང་བཅས་པར་གྱུར་ཅིག་པའོ། ། གཉིས་པ་སྣོད་ལྡན་ལ་བསྔོ་བ་ནི་རྣལ་འབྱོར་པའི་ཉམས་མྱོང་བླ་མའི་ཞལ་ལས་བྱུང་ཞིང་ཉམས་མྱོང་དང་མན་ངག་ཅན་གྱིས་ཉམས་སུ་བླངས་པའི་བཙན་ཐབས་ཀྱི་ཉམས་ཁྲིད་འདིས་ཉམས་མྱོང་དང་གདམས་པ་ཟབ་མོའི་སྐལ་བར་ལྡན་པ་ལ་ཉམས་མྱོང་གི་འབྲས་བུ་བདེ་གསལ་མི་རྟོག་པའི་ཉམས་ལུས་སེམས་ལ་རྒྱས་པར་གྱུར་ཅིག
གསུམ་པ་འགྲོ་བ་སྤྱིར་བསྔོ་བ་ནི། ཉམས་ཁྲིད་ཡི་གེར་བཀོད་པའི་དགེ་བ་འདི་ཡིས་མར་གྱུར་འགྲོ་བ་རྣམས་སྲིད་ཞིའི་ལམ་གཉིས་ཀྱི་མཐར་ཞེན་པ་མྱུར་དུ་སྤངས་ནས་མཐའ་གཉིས་སྤངས་པའི་དབུ་མ་བདེ་སྟོང་དབྱེར་མེད་ཀྱི་ལམ་ལ་རབ་ཏུ་ཞུགས་ཏེ་རྒྱལ་བའི་སྐུ་བཞི་མངོན་སུམ་དུ་བྱེད་པར་ཤོག་ཅེས་པའམ། ཡང་ན་འགྲོ་འོང་གི་རླུང་རྣམས་རོ་རྐྱང་གི་ལམ་དུ་འཇུག་པ་སྤངས་ནས་དབུ་མ་ཡེ་ཤེས་ཀྱི་རྩར་ཞུགས་ཏེ་རླུང་གཡོ་མེད་ཁམས་འཛག་མེད་དུ་གྱུར་པས། གསང་བ་ལྟེ་བ་སྙིང་ག་མགྲིན་པ་དང་དཔྲལ་བ། སྤྱི་གཙུག་གི་འཁོར་ལོ་རྣམས་སུ་ཐིག་ལེ་བརྟན་པར་གྱུར་ཏེ་སྐུ་བཞི་མངོན་དུ་བྱེད་པར་ཤོག་ཅེས་པའོ། ། རྒྱལ་བ་རྒྱལ་སྲས་རྣམས་ཀྱིས་ལེགས་བསྟན་ཞིང་། ། ཉམས་ལྡན་ཉམས་སུ་མྱོང་བས་རྟོགས་པ་ཡི། ། གདམས་པ་གདམས་པའི་མཆོག་འདི་གཞན་དག་ལས། ། གངས་ཅན་གངས་རིའི་ཁྲོད་ན་རྙེད་པར་དཀའ། ། དེ་ལྟར་བླ་མ་ལ་གུས་ཁེངས་བྲལ་ཞིང་། །
དབང་དང་དམ་ཚིག་ལྡན་པའི་གང་ཟག་ལ། ། ཕན་པར་བྱ་དང་གདམས་པ་མི་ཉམས་ཕྱིར། ། ཡིད་བཞིན་ནོར་འདྲའི་རྣམ་བཤད་དོན་ལྡན་འདི། ། རྣམ་དཔྱོད་དོན་ལྡན་བློ་ཅན་དོན་གཉེར་བ། ། དཔལ་ལྡན་རྒྱལ་བའི་སྡེ་ཡིས་བསྐུལ་བའི་ངོར། ། མདོ་རྒྱུད་མན་ངག་དུ་མའི་མཐར་སོན་པ། ། བསོད་ནམས་རྒྱལ་མཚན་ཞེས་བྱས་ལེགས་པར་སྦྱར། ། འདི་ལ་ནོངས་པ་མཆིས་ན་བླ་མ་དང་། ། མཁའ་འགྲོས་བཟོད་མཛོད་རྟག་ཏུ་བྱིན་གྱིས་རློབས། ། དགེ་བས་བདག་གཞན་སྲིད་ཞིའི་རྒུད་པ་ལས། །
མྱུར་དུ་གྲོལ་ཏེ་བདེ་ཆེན་མངོན་གྱུར་ཤོག ། གདམས་པ་འདི་འདྲ་གཞན་ན་དཀོན། ། དེ་ཕྱིར་ཀུན་ལ་གསང་བར་བྱ། ། སྣོད་དང་ལྡན་ལའང་སྦྱིན་པ་ན། ། གསེར་ཡོན་བཅས་ན་ཅུང་ཟད་བསྟན། ། བདག་གི་སེར་སྣ་མ་ལགས་ཏེ། ། ཆོས་ལ་མཆོག་ཏུ་ཡིད་ཆེས་དང་། ། བླ་མས་བཀའ་རྒྱས་བཏབ་པ་དང་། ། བཀའ་སྲུང་ཤིན་ཏུ་གཉན་ཕྱིར་རོ། ། བཙན་ཐབས་ཀྱི་ཉམས་ཁྲིད་ཆེན་མོ་གསང་བའི་ཉེ་ལམ་ཞེས་བྱ་བའི་རྣམ་བཤད་རྣལ་འབྱོར་གྱི་སྙིང་པོ་ཞེས་བྱ་བ་འདི་ནི།
དཔའ་བོའི་ལོ་ནག་པའི་ཟླ་བའི་དཀར་ཕྱོགས་ཚེས་གཅིག་ལ། བླ་མའི་མན་ངག་དང་། གསུང་གི་ཡི་གེ་གཞན་ལ་བརྟེན་ནས། བསོད་ནམས་རྒྱལ་མཚན་གྱིས་མཚལ་གུང་ཐང་གི་གཙུག་ལག་ཁང་ཆེན་པོར་ལེགས་པར་སྦྱར་བའོ། ། ཀ་ལེགས་ནམ། འདིར་ཡི་གེས་དངོས་སུ་ཟིན་པའི་རླུང་སྦྱོར་བརྒྱ་དང་བཞི་བཅུ་བདོག ཨོཾ་ཡེ་དྷརྨཱ་ཧེ་ཏུ་པྲ་བྷཱ་ཝ་ཧེ་ཏུནྟེ་ཥཱན་ཏ་ཐ་ག་ཏོ་ཧྱ་བ་དཏ། ཏེ་ཥཱཉྩ་ཡོ་ནི་རོ་དྷ་ཨེ་ཝཾ་ཝཱ་དཱི་མ་ཧཱ་ཤྲ་མ་ཎཿ མདྒ་ལཾ་བྷ་ཝནྟུ།། །། PAGE * MERGEFORMAT 12 བླ་མ་དམ་པ།
བཙན་ཐབས་ཀྱི་ཉམས་ཁྲིད་ཆེན་མོའི་འགྲེལ་པ། PAGE * MERGEFORMAT 13
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
