གསུང་འབུམ། བསོད་ནམས་རྒྱལ་མཚན།
པོད ༣༠
བྱང་ཆུབ་ཀྱི་སྤྱོད་པ་ལ་འཇུག་པའི་རྣམ་པར་བཤད་པ་དགོངས་པ་ངེས་པར་གསལ་བ།
༄༅། །བྱང་ཆུབ་ཀྱི་སྤྱོད་པ་ལ་འཇུག་པའི་རྣམ་པར་བཤད་པ་དགོངས་པ་ངེས་པར་གསལ་བ་ཞེས་བྱ་བ་བཞུགས་སོ།། ཨོཾ་སྭསྟི་སིདྡྷི་རསྟུ། བྱང་ཆུབ་ཀྱི་སྤྱོད་པ་ལ་འཇུག་པའི་རྣམ་པར་བཤད་པ་དགོངས་པ་ངེས་པར་གསལ་བ་ཞེས་བྱ་བ། བླ་མ་དང་འཇམ་པའི་དཔལ་ལ་གུས་པས་ཕྱག་འཚལ་ལོ། ། གང་གིས་བདག་ལྟའི་རི་བོ་མ་ལུས་ཡེ་ཤེས་རྡོ་རྗེས་རྣམ་པར་བཤིག ། སྤང་དཀའི་སྒྲིབ་པའི་དྲི་མ་མཐའ་དག་དྲི་མེད་ལམ་གྱི་ཆབ་ཀྱིས་བཀྲུས། ། ཆུ་ཟླ་ལྟ་བུའི་ཆོས་རྣམས་ཇི་བཞིན་མངོན་སུམ་གཟིགས་པའི་སྤྱན་མངའ་བ། ། མི་གནས་མྱ་ངན་འདས་པའི་གྲོང་བཞུད་བདེ་གཤེགས་ཀུན་ལ་མགོས་ཕྱག་འཚལ། ། སེམས་ཀྱི་གླང་ཆེན་ཡང་དག་དྲན་པའི་ལྕགས་ཀྱུས་ཀུན་ནས་བཏབ་སྟེ་བཏུལ། ། སྲིད་གསུམ་ཉེས་པའི་ཚང་ཚིང་མཐའ་དག་མཐའ་བྲལ་དབུ་མའི་མེ་ཡིས་མ་བསྲེགས། །
འཁོར་བའི་འབྲོག་དགོན་ཞུགས་པའི་འགྲོ་བར་ཤེས་རབ་ཟབ་མོའི་ལམ་སྟོན་པ། ། མཁྱེན་བརྩེ་མཆོག་གི་ནོར་ལ་དབང་སྒྱུར་མགོན་པོ་འཇམ་པའི་དཔལ་ལ་འདུད། ། ཤིན་ཏུ་ཆེས་ཆེའི་དད་དང་བརྩོན་པས་བསམ་གཏན་མཆོག་ལ་ཐུགས་གཞོལ་ཞིང་། ། སྙིང་རྗེའི་དབང་གྱུར་འཇམ་པའི་དབྱངས་ཀྱིས་རྗེས་བཟུང་དྲི་མེད་བློ་མཆོག་ལྡན། ། བདེ་གཤེགས་བསྟན་པ་གསལ་མཛད་ཡང་ཡང་མཁས་པ་རྣམས་ཀྱིས་རབ་བསྔགས་པའི། ། རྒྱལ་བའི་སྲས་པོ་ཐེག་མཆོག་ལ་གནས་དཔལ་ལྡན་ཞི་བའི་ལྷ་ལ་འདུད། ། གང་གིས་ལེགས་གསུངས་ཉིན་མོར་བྱེད་པ་ཡིས། ། ལྟ་ངན་རྨོངས་པའི་ཚང་ཚིང་རྣམ་བསྲེགས་ནས། ། གདུལ་བྱའི་བློ་ཡི་པད་མོ་རྒྱས་མཛད་པ། ། ཐུབ་བསྟན་སྣང་བྱེད་བླ་མ་རྣམས་ལ་འདུད། །
རྒྱལ་སྲས་སྤྱོད་པ་རབ་ཏུ་གསལ་བྱེད་གཞུང་། ། འདི་དོན་འཕགས་པའི་ཡུལ་དང་གངས་ཅན་གྱི། ། བསྟན་འཛིན་མཁས་པ་རྣམས་ཀྱིས་གསལ་མཛད་པའོ། ། འོན་ཀྱང་བློ་ཞན་འགའ་ལའང་ཕན་བསམས་ཤིང་། ། བདག་ཀྱང་བྱང་ཆུབ་སྤྱོད་ལ་གོམས་པ་དང་། ། ཡོན་ཏན་རིན་ཆེན་ནོར་ལ་དབང་འབྱོར་ཞིང་། ། དགེ་ལེགས་དཔལ་གྱིས་མངོན་པར་མཐོ་བ་ཡི། ། ཡོངས་འཛིན་བཟང་པོའི་བཀའ་ཡིས་བསྐུལ་བའི་ངོར། ། རབ་གསལ་རྣམ་བཤད་ཆུ་གཏེར་ལས་བྱུང་ཞིང་། ། མཁས་པའི་ཡིད་འཕྲོག་ལེགས་བཤད་འདབ་སྟོང་རྒྱས། །
མ་ནོར་གཞུང་དོན་གེ་སར་སྙིང་པོ་ཅན། ། བདག་བློ་འོད་སྟོང་ལྡན་པས་གསལ་བར་བྱ། ། དེ་ལ་བསྟན་བཅོས་འདི་མཛད་པ་པོ་སློབ་དཔོན་ཞི་བའི་ལྷ་ནི། གསུང་རབ་མཐའ་དག་གི་ཟབ་མོའི་དེ་ཁོ་ན་ཉིད་རྟོགས་ཤིང་། ཏིང་ངེ་འཛིན་གྱི་ཆེ་བའི་བདག་ཉིད་བརྙེས་པ། རང་གི་བདེ་བ་ལ་ལྟོས་པ་མེད་པར་གཞན་ལ་ཕན་པ་དང་བདེ་བ་བཞེད་པ། རང་ཉིད་བྱང་ཆུབ་སེམས་དཔའི་ཡོན་ཏན་ལྷུར་ལེན་པས། གཞན་དག་ལའང་ཐུགས་རྗེའི་ལམ་དེ་སྟོན་པའི་ཆེད་དུ་བསྟན་བཅོས་འདི་མཛད་དོ། ། དེ་ལ་སྤྱིར་བསྟན་བཅོས་རྩོམ་པ་ལ་སྡེབ་སྦྱོར་ལྷུར་ལེན་པས་གཞུང་མཛེས་པ་གཙོར་བྱེད་པ་དང་། ཕན་འདོགས་པ་ལྷུར་ལེན་པས་སེམས་ཅན་འདུལ་བ་གཙོར་བྱེད་པ་གཉིས་ལས།
འདི་ནི་ཕྱི་མའི་གཙོར་བྱས་པར་ཡིན་ཞེས་ནག་པོ་པས་བཤད་དོ། ། འདི་འཆད་པ་ལ་གསུམ་སྟེ། བསྟན་བཅོས་ཀྱི་མཚན་དང་ཕྱག་བྱ་བ། མཛད་པ་པོའི་སློབ་དཔོན་གྱི་ཆེ་བའི་ཡོན་ཏན། དགེ་བ་གསུམ་གྱི་སྒོ་ནས་གཞུང་དངོས་བཤད་པའོ། ། དང་པོ་ལ་གཉིས་ཀྱི་དང་པོ་མཚན་དོན་ལ་བཞི་ལས། དང་པོ་མཚན་བསྒྱུར་བ་ནི། རྒྱ་གར་ས་ཾསྐྲྀ་ཏའི་སྐད་དུ། བོ་དྷི་དང་། སཏྭ་དང་།
ཙཱརྻ་དང་། ཨ་བ་ཏཱ་ར་ཞེས་པ་རྣམས་ནི་བོད་སྐད་དུ་བསྒྱུར་ན་རིམ་པ་བཞིན་བྱང་ཆུབ་ཀྱི་དང་། སེམས་དཔའི་དང་། སྤྱོད་པ་ལ་དང་འཇུག་པ་ཞེས་བྱ་བ་ཡིན་ནོ། ། གཉིས་པ་མཚན་བཤད་པ་ནི། དྲི་མ་ཡེ་ནས་ཟད་མེད་སྐྱེ་མེད་དུ་ཤེས་པའི་ཟད་མི་སྐྱེ་ཤེས་པའི་ཡེ་ཤེས་ནི་བྱང་ཆུབ་སྟེ། མངོན་རྟོགས་རྒྱན་དུ། དྲི་མ་ཟད་དང་མི་སྐྱེ་བའི། ། ཡེ་ཤེས་བྱང་ཆུབ་ཅེས་བརྗོད་དེ། ། ཟད་མེད་སྐྱེ་མེད་ཕྱིར་དེ་དག །
གོ་རིམ་བཞིན་དུ་ཤེས་པར་བྱ། ། ཞེས་སོ། ། དེ་ཐོབ་འདོད་ཀྱི་བསམ་པ་ཅན་ཡིན་པས་སམ། ཡང་ན་འདོད་པའི་ལོངས་སྤྱོད་ལ་མ་ཆགས་པའི་སྦྱིན་པ་དང་། སྒོ་གསུམ་གྱི་ལས་གསུམ་རྣམ་པར་དག་པའི་ཚུལ་ཁྲིམས་དང་། ཁྲོ་བ་ཟིལ་གྱིས་གནོན་པའི་བཟོད་པ་དང་། ཡོན་ཏན་མཆོག་ཏུ་ལྷུར་ལེན་པའི་བརྩོན་འགྲུས་དང་། ཆོས་ཏེ་དམིགས་པ་ལ་སེམས་མི་གཡོ་བའི་བསམ་གཏན་དང་། དེ་ཁོ་ན་ཉིད་ཟབ་མོ་བདག་མེད་གཉིས་མཐོང་བའི་ཤེས་རབ་སྟེ་དྲུག་སྒྲུབ་ཅིང་། བྱང་ཆུབ་ཆེན་པོ་ལ་དགའ་བ་སྟེ་སྨོན་ལམ་དང་ལྡན་པས་བྱང་ཆུབ་སེམས་དཔའ་ཞེས་བྱ་སྟེ།
མདོ་སྡེ་རྒྱན་ལས། འདོད་ལ་མ་ཆགས་ལས་གསུམ་རྣམ་པར་དག ། ཁྲོ་བ་ཟིལ་གནོན་ཡོན་ཏན་མཆོག་ལྷུར་ལེན། ། ཆོས་ལ་མི་གཡོ་དེ་ཉིད་ཟབ་མོ་མཐོང་། ། བྱང་ཆུབ་དགའ་ལྡན་བྱང་ཆུབ་སེམས་དཔའ་ཡིན། ། ཞེས་སོ། ། དེ་ཉིད་ཀྱི་སྤྱོད་པ་ནི་ཕར་ཕྱིན་དྲུག་ཡིན་ལ་དེ་ལ་འཇུག་པ་ནི་དེ་བསྒྲུབ་པའོ། ། གསུམ་པ་འདོགས་པའི་ཚུལ་ནི་མང་དུ་ཡོད་པ་ལ། འདིར་བརྗོད་བྱ་བྱང་ཆུབ་ཀྱི་སྤྱོད་པ་ལ་འཇུག་པའི་ཚུལ་སྟོན་པའི་ཕྱིར་བརྗོད་བྱའི་མིང་གིས་བརྗོད་བྱ་ལ་བཏགས་པ་སྟེ། སློབ་དཔོན་ཕྱོགས་གླང་གིས།
བསྒྲུབ་བྱ་དོན་དེ་དང་ལྡན་པས། ། གཞུང་ལམ་དག་ལ་དེ་སྒྲ་ཡིན། ། ཞེས་པ་ལྟར་རོ། ། བཞི་པ་མཚན་བཏགས་པའི་དགོས་པ་ནི། སྤྱིར་མིང་བཏགས་ཙམ་གྱི་དགོས་པ། བརྡ་གང་ལ་བཏགས་པའི་དོན་གོ་བ་སྟེ། ལང་ཀར་གཤེགས་པ་ལས། མིང་དུ་གདགས་པ་མ་མཛད་ན། ། འཇིག་རྟེན་ཐམས་ཅད་རྨོངས་པར་འགྱུར། ། དེ་བས་རྨོངས་པ་བསལ་བའི་ཕྱིར། །
མགོན་པོས་མིང་དུ་གདགས་པ་མཛད། ། ཅེས་འབྱུང་བ་བཞིན། ཁྱད་པར་དུ་བརྗོད་བྱའི་དོན་གྱི་སྒོ་ནས་བཏགས་པས་དབང་པོ་རྣོན་པོས་བརྗོད་བྱའི་དོན་ངོས་ཟིན་པ་ཡིན་ལ། བྱེ་བྲག་ཏུ་སཾ་སྐྲི་ཏའི་སྐད་དུ་སྨོས་པས་ཁུངས་བཙུན་པ་དང་། ལོ་པཎ་གྱི་དྲིན་དྲན། སཾ་སྐྲྀ་ཏ་ལ་བག་ཆགས་འཇོག་པའི་དགོས་པ་དང་། བོད་སྐད་དུ་སྨོས་པས་ཚིག་གཟུང་བདེ་བ་དང་། དོན་རྟོགས་སླ་བ་དང་། ལོ་ཙཱ་བ་སྒྲ་ཀློག་དང་ཐད་ཀློག་མ་ཡིན་པ་ལ་མཁས་པར་ཤེས་པའི་དགོས་པ་དང་། སྐད་གཉིས་ཀ་སྨོས་པས་འགྱུར་བྱང་ཚུལ་ཅུང་ཟད་ཤེས་པའོ་ཞེས་འཆད་དོ། །
གཉིས་པ་འདོད་པའི་ལྷ་ལ་ཕྱག་བྱ་བ་ནི། སྒྲིབ་གཉིས་བག་ཆགས་དང་བཅས་པ་སྤངས་ཤིང་གཉེན་པོ་ཟག་མེད་ཀྱི་ཆོས་ཀྱི་ས་བོན་རབ་ཏུ་རྒྱས་པས་གནས་གྱུར་པའི་རང་བཞིན་ཆོས་ཐམས་ཅད་ལ་དབང་བྱེད་པའི་སངས་རྒྱས་དང་བྱང་ཆུབ་སེམས་དཔའ་ནི་ཆོས་ཐམས་ཅད་ལ་མ་ཆགས་པ་རང་གཞན་གྱི་དོན་ཕུན་སུམ་ཚོགས་པ་ལ་སེམས་པ་སྟེ། དེ་རྣམས་ཐམས་ཅད་ལ་འགྱུར་ལ་སོགས་པའི་བྱ་བ་མཐར་ཕྱིན་པའི་ཆེད་དུ་ལོ་ཙཱ་བའམ་ཡི་གེ་པས་ཕྱག་འཚལ་བ་ནི་རབ་ཏུ་བཏུད་ཅིང་ལུས་ཕུལ་བའོ། ། གཉིས་པ་ཆེ་བའི་ཡོན་ཏན་ནི། སློབ་དཔོན་འདི་ཉིད་སྔོན་རྒྱ་གར་ལྷོ་ཕྱོགས་དཔལ་ལྡན་ན་ག་རར་མིའི་རྒྱལ་པོ་འཇམ་དཔལ་གོ་ཆའི་སྲས་སུ་འཁྲུངས་ཤིང་། དེའི་ཡོན་ཏན་གྱི་ཁྱད་པར་ནི། སྔོན་གྱི་རྒྱལ་བ་ལ་བྱ་བ་བྱས་པ། ཐར་པ་ཆ་མཐུན་གྱི་དགེ་བའི་རྩ་བ་ཐོབ་པ། ཐེག་ཆེན་གྱི་རིགས་དང་ལྡན་པ། རྒྱུ་རྩལ་ཐམས་ཅད་ལ་མཁས་པར་གྱུར་ནས་རྒྱལ་ཚབ་ཏུ་དབང་བསྐུར་བའི་དུས་སུ་ཡུམ་རྡོ་རྗེ་རྣལ་འབྱོར་མའི་སྤྲུལ་པ་རྒྱལ་པོའི་བཙུན་མོ་ཆེན་མོས་ཆུ་དྲོན་གྱི་ཁྲུས་བྱེད་དུ་བཅུག་པ་ན་དེའི་དྲོད་མི་བཟོད་པ་མཐོང་ནས་ཡུམ་གྱིས་སྨྲས་པ།
སྙིགས་མའི་དུས་སུ་རྒྱལ་པོ་བྱས་ན་ཉོན་མོངས་པའི་དབང་གིས་སེམས་ཅན་སྡུག་ཏུ་བཅུག་ནས་ཤི་ནས་དམྱལ་བར་འདི་བས་ཀྱང་དྲག་པའི་སྡུག་བསྔལ་མྱོང་བར་འགྱུར་བས། རྒྱལ་སྲིད་ཀྱི་དགོས་པ་མེད་ཀྱི། བུ་ཁྱོད་ཤར་ཕྱོགས་བྷཾ་ག་ལའི་ཡུལ་དུ་སོང་ཞིག དེར་ཁྱོད་ལ་འཇམ་པའི་དབྱངས་ཀྱིས་བྱིན་གྱིས་རློབ་པར་འགྱུར་རོ་ཞེས་བསྒོས་སོ། ། དེས་ཡུམ་གྱི་བཀའ་གུས་པས་རྩེ་གཅིག་ཏུ་འཛིན་ཞིང་ཐུགས་དྲང་པོས་རྟ་མཆོག་ལྗང་ཁུ་ལ་ཆིབས་ཏེ། ཞག་དུ་མར་ཉིན་མཚན་མེད་པར་བཟའ་བཏུང་ཡིད་ལ་མི་བྱེད་པར་བྱོན་པས། བྷཾ་ག་ལའི་ཡུལ་གྱི་མཐའི་ནགས་ཤིག་ཏུ་སླེབ་པ་ན། དེའི་ནང་ན་བུ་མོ་རིན་པོ་ཆེ་ཞིག་མཐོང་ངོ་། ། དེར་དེས་རྟ་བཟུང་ནས་རྟ་ལ་བབས་པ་ན་ཤིན་ཏུ་སྐོམ་པས་མདུན་ན་ཆུ་འདུག་པ་ལ་འཐུང་བར་བརྩམས་པ་ན་བུ་མོས་འདི་ནི་དུག་ཆུ་ཡིན་པས་མ་འཐུང་ཞིག་ཅེས་སྨྲས་ནས། དེ་ལས་བཟློག་ནས་བདུད་རྩིའི་ཆུ་འཐུང་དུ་བཅུག
ཤ་ཞིག་ཀྱང་བསྲེགས་ནས་ཟར་བཅུག་པས་ཚིམ་པར་གྱུར་པ་ན། བུ་མོ་དེ་ལ་ཁྱེད་གང་ནས་འོངས་ཞེས་སྨྲ་པས། ནགས་ཚལ་ཆེན་པོ་འདིའི་དབུས་ན་ཡོན་ཏན་དུ་མའི་ཚོགས་ཀྱིས་བརྒྱན་པ་ཐུགས་རྗེ་ཅན་འཇམ་པའི་རྡོའི་ཏིང་ངེ་འཛིན་བསྒྲུབ་པ་བདག་གི་བླ་མ་བཞུགས་ཏེ་དེ་ནས་འོངས་ཞེས་སོ། ། དེ་ཐོས་པ་ཙམ་གྱིས་བཀྲེན་པས་རིན་པོ་ཆེ་ཐོབ་པ་ལྟར་དགའ་བདེ་ཆེན་པོས་དབུགས་ཕྱིན་ནས། ཀྱེ་དེ་བདག་ལ་སྟོན་ཅིག་ཅེས་སྨྲས་པས། བུ་མོས་བོས་ཏེ་རྟ་ཁྲིད་ནས་དེར་ཕྱིན་པ་དང་། ཤིན་ཏུ་ཟབ་མོའི་ཐུགས་དང་ལྡན་ཞིང་ལུས་ངག་ཞི་བའི་གསེར་གྱི་རི་ལྟ་བུའི་བླ་མ་མཆོག་མཐོང་ནས། བདག་ཉིད་དང་རྟ་མཆོག་ཕུལ་ཏེ་གུས་པས་བླ་མ་དེ་ལ་ཕྱག་བྱས་ནས། འཇམ་པའི་དབྱངས་ཀྱི་ཏིང་ངེ་འཛིན་གྱིས་གདམ་པས་བདག་རྗེས་སུ་འཛིན་པར་འཚལ་ལོ་ཞེས་གསོལ་ཏོ། ། བླ་མས་ཀྱང་དེ་ཡོངས་སུ་སྨིན་པར་མཛད་པའི་རིམ་པས་གདམས་ངག་བསྟན་ནས།
དེར་ལོ་བཅུ་གཉིས་བཞུགས་ཏེ་ཏིང་ངེ་འཛིན་གྱིས་འཇམ་པའི་དབྱངས་མངོན་སུམ་དུ་མཛད་ཅིང་། དེའི་རྗེས་སུ་བླ་མས་ཡུལ་དབུས་སུ་འགྲོ་བར་བཀའ་སྩལ་པ་ལྟར་བྱོན་ཏེ་མ་ག་དྷའི་རྒྱལ་པོའི་སྲུང་མ་བྱེད་ཅིང་། ཤིང་གི་རལ་གྲི་ཤུབས་དང་བཅས་པ་བཟུང་ནས་མི་གཡོ་བའི་སྡེ་ཞེས་པའི་མིང་ཅན་དུ་གྲགས་ལ། སྤྱོད་པ་དེ་ཉིད་ཀྱིས་ཆོས་ཁོ་ན་ཡིད་ལ་བྱེད་ཅིང་བཞུགས་སོ། དུས་གཞན་ཞིག་ན་སྲུང་མ་གཞན་རྣམས་ཀྱི་དེའི་ཕུན་སུམ་ཚོགས་པ་མ་བཟོད་པ། རྒྱལ་པོ་ལ་མི་གཡོ་བའི་སྡེ་འདི་ནི་ཤིང་གི་རལ་གྲི་བཟུང་ནས་ཁྱེད་ཀྱི་སྐུ་སྲུང་བྱེད་པས་འཁྲུག་པའི་དུས་སུ་དགྲ་ལ་ཇི་ལྟར་བརྡེག་པར་འགྱུར། དེ་བས་ན་འདིའི་རལ་གྲི་བལྟ་བར་འཚལ་ཞེས་གསོལ་བ་དང་། རྒྱལ་པོས་ཀྱང་དྲང་པོར་སྨྲ་མ་ནུས་པར་སྲུང་མ་ཐམས་ཅད་ཀྱི་རལ་གྲི་བལྟ་བར་བྱའོ་ཞེས་བཀའ་བསྩལ་ཏེ། འགའ་ཞིག་གི་རལ་གྲི་བལྟས་ནས་མི་གཡོ་བའི་སྡེ་ལའང་རལ་གྲི་བལྟའོ་ཞེས་བཀའ་སྩལ་པ་དང་། བདག་གི་རལ་གྲི་ཁྱེད་ཀྱིས་བལྟ་བར་མི་བཟོད་ཅེས་སྨྲས་ཀྱང་།
རྒྱལ་པོས་ནན་གྱིས་ཡང་ཡང་དྲིས་པས། མི་གཡོ་བ་ན་རེ། ཅིས་ཀྱང་མཐོང་བར་འདོད་ན་ཕྱོགས་དབེན་པར་ཁྱེད་རང་ཁོ་ན་ལག་པས་མིག་གཅིག་བཀབ་སྟེ་བལྟ་བར་གྱིས་ཤིག་ཅེས་ཟེར་བ་དང་། རྒྱལ་པོས་བལྟས་པས་རལ་གྲིའི་གཟི་བརྗིད་ཀྱིས་མིག་མ་བཀག་པས་ངོས་ལ་ལྟུང་ངོ་། ། ནུས་པ་དེ་མཐོང་བས་རྒྱལ་པོ་ཤིན་ཏུ་མོས་པར་གྱུར་པར་དགོངས་ནས་མིག་གི་བུ་གར་མིག་བཅུག་སྟེ་ཟུག་རྔུ་མེད་པར་བྱས་ནས་དཔལ་ན་ལེནྡྲར་གཤེགས་སོ། དེར་རབ་ཏུ་བྱུང་སྟེ་ཞི་བ་དང་ལྡན་པས་ཞི་བའི་ལྷ་ཞེས་མཚན་གསོལ་ནས་སྡེ་སྣོད་གསུམ་ལ་ཐོས་པ་མཛད་པའི་རྗེས་སུ་ཟ་ཉལ་འཆག་པ་ལ་སོགས་པ་དུས་ཐམས་ཅད་དུ་འོད་གསལ་བསྒོམས་པས་བུ་སུ་ཀུ་ཞེས་ཀྱང་གྲགས་སོ། ། དེ་ནས་དུས་གཞན་ཞིག་ན་དགེ་འདུན་གྱི་ནང་གི་མ་རུངས་པ་འགའ་ཞིག་གིས་འདི་ནི་དགེ་འདུན་གྱི་ནང་ན་བྱ་བ་གང་ཡང་མི་བྱེད་པར་བསྒོམ་པ་ལྟར་གནས་ཏེ། ཅི་ཤེས་བརྟག་དགོས་ཞེས་བསྒྲོས་ནས་སྔོན་ཆོ་འཕྲུལ་ཟླ་བ་ལ་ལོ་རེ་ཞིང་ཆོས་འདོན་པའི་སྲོལ་ཡོད་པས་དེ་འདི་ལ་འཆོལ་དགོས་སོ་ཞེས་བསམས་ནས་དེ་ལ་ཞུས་སོ། ། དེར་བདག་གིས་ནི་ཅི་ཡང་མི་ཤེས་སོ་ཞེས་པའི་སྒོ་ནས་ཡང་ཡང་དུ་བཀག་ཀྱང་དེ་རྣམས་ཀྱིས་ནན་གྱིས་ཞུས་ཏེ། གཙུག་ལག་ཁང་གི་ཕྱི་རོལ་དབང་ལྡན་གྱི་མཚམས་སུ་ས་ཕྱོགས་ཡངས་པར་མཆོད་པའི་རྣམ་པ་དུ་མ་བཤམས་ཏེ།
སྐྱེ་བོ་མ་ལུས་པ་བོས་ནས་སེང་གེའི་ཁྲི་མཐོན་པོ་བཤམས་ཏེ་སྤྱན་དྲངས་སོ། ། དེར་སློབ་དཔོན་གྱིས་བཞུགས་ནས་བདག་གི་མདོ་ཀུན་ལས་བཏུས་དང་། བསླབ་པ་ཀུན་ལས་བཏུས་དང་། སྤྱོད་པ་ལ་འཇུག་པ་གསུམ་བྱས་ཡོད་པ་ལས་འདིར་ནི་སྤྱོད་པ་ན་འཇུག་པ་གདོན་པར་འོས་ཞེས་ཐུགས་ལ་བཞག་ནས་གསུངས་པ། དྲང་སྲོང་གི་གསུངས་པའམ། དེའི་རྗེས་ལ་བྱུང་བ་གང་གདོན། དེའང་དོན་དམ་རྟོགས་ན་དྲང་སྲོང་ངོ་། ། དེས་མཛད་པ་གསུང་རབ་བོ། ། དེ་ལ་བརྟེན་ནས་གཞན་གྱིས་བྱས་པ་དེའི་རྗེས་ལས་བྱུང་བའོ། ། འཕགས་པ་བྱམས་པས།
གང་ཞིག་དོན་ལྡན་ཆོས་དང་ཉེར་འབྲེལ་ཞིང་། ། ཁམས་གསུམ་ཀུན་ནས་ཉོན་མོངས་སྤོང་བྱེད་གསུང་། ། ཞི་བའི་ཕན་ཡོན་སྟོན་པར་མཛད་པ་གང་། ། དེ་ནི་དྲང་སྲོང་གསུང་ཡིན་བཟློག་པ་གཞན། ། ཞེས་རྒྱུད་བླ་མར་གསུངས་སོ་ཞེས་བཤད་དོ། ། དེར་དེ་དག་ངོ་མཚར་སྐྱེས་ནས་གཞན་པ་གདོན་པར་ཞུ་ཞེས་གསོལ་བ་དང་། བསྟན་བཅོས་འདི་གསུངས་ཤིང་ཤེས་རབ་ལེའུ་ཡི་སྐབས་ཀྱི། གང་ཚེ་དངོས་དངོས་མེད་དག ། ཅེས་སོགས་ཀྱི་ཚིགས་བཅད་འདོན་པའི་སྐབས་སུ་མཐོང་ལམ་རྒྱུད་ལ་སྐྱེས་ནས། འཕགས་པ་འཇམ་དཔལ་མདུན་གྱི་ནམ་མཁའ་མངོན་སུམ་དུ་གྱུར་ཏོ། །
དེའི་རྗེས་ལ་དེ་ཉིད་དང་སློབ་དཔོན་དང་བཅས་པ་སྐྱེ་བོ་རྣམས་ལ་མི་སྣང་བར་གྱུར་པ་ན་དེ་དག་མ་མཐོང་བས་འགྱོད་པར་གྱུར་པའི་སྐྱེ་བོ་རྣམས་ཀྱིས་དེའི་བྲང་ཁང་དུ་བལྟས་པས། བསྟན་བཅོས་གསུམ་པོའི་དཔེ་རྙེད་ནས་བླངས་ཏེ་མཁས་པ་རྣམས་ཀྱི་སྒོ་ནས་འཇིག་རྟེན་དུ་གྲགས་པར་མཛད། གཞན་ཡང་། རྒྱལ་བའི་བསྟན་ལ་བདག་ཉིད་ཆེ། ། སྐྱེས་བུ་མང་པོ་བྱོན་མོད་ཀྱི། ། ཞི་བའི་ལྷ་ཡི་མཛད་པ་འདྲ། ། མཉམ་དང་དགོངས་པ་ཅན་མི་རྙེད། ། ཅེས་པ་ལྟར། འཕགས་པའི་ཡུལ་དུ་སྐྱེས་བུ་དམ་པ་མང་དུ་བྱོན་ཡང་། སློབ་དཔོན་འདིའི་བསྟན་པ་ལ་བྱ་བ་མཛད་པ་འདྲ་བ་མི་རྙེད་ཅེས་པ་རྣམས།
སློབ་དཔོན་བི་བྷུ་ཏི་ཙནྟྲའི་འགྲེལ་པ་ལས་འབྱུང་ངོ་། ། གསུམ་པ་དགེ་བ་གསུམ་གྱི་སྒོ་ནས་གཞུང་ཉིད་བཤད་པ་ལ་གསུམ་སྟེ། ཐོག་མར་དགེ་བ་མཆོད་པར་བརྗོད། བར་དུ་དགེ་བ་བསྟན་བཅོས་ཀྱི་རང་བཞིན། ཐ་མར་དགེ་བ་ཡོངས་སུ་བསྔོ་བ་གསུམ་གྱི་དང་པོ་ལའང་། དགོས། བསྡུས། ཚིག་གསུམ་གྱི་དགོས་པ་ནི། སྤྱིར་འདོད་པའི་ལྷ་ལ་བསྟོད་ཕྱག་བྱས་པའི་བསོད་ནམས་ཀྱིས་སེམས་རྒྱུད་ཡང་དག་པར་བརླན་པས་སྒྲིབ་པ་བསྲབས་ཏེ་བགེགས་ཉེ་བར་ཞི་བས་བརྩམ་པ་ཡོངས་སུ་རྫོགས་པར་འགྱུར་བ་དང་། བདག་ཉིད་སྐྱེས་བུ་དམ་པའི་སྤྱོད་པའི་རྗེས་སུ་འཇུག་པ་དང་།
དེ་ལས་ཉན་པ་པོ་རྣམས་བདག་ཉིད་དང་གཞུང་ལ་གུས་པ་སྐྱེ་བར་འགྱུར་བ་སྟེ། ཚོམས་ལས། བསོད་ནམས་བསགས་པའི་མི་དག་ལ། ། གཞན་ལས་བྱུང་བའི་གནོད་པ་འམ། ། ལྷ་དང་བདུད་ཀྱི་རིགས་རྣམས་ཀྱིས། ། བར་ཆད་བྱ་བར་མི་ནུས་སོ། ། ཞེས་དང་། རྒྱ་ཆེ་རོལ་པ་ལས་ཀྱང་། བསོད་ནམས་ལྡན་པའི་བསམ་པ་རྣམས་ཀྱང་འགྲུབ། ། ཅེས་སོ། །
དེ་བཞིན་དུ་འདིར་ཡང་བདེ་གཤེགས་ཞེས་མཆོད་པར་བརྗོད་པས་བཅོམ་ལྡན་འདས་ཀྱི་ཆེ་བའི་བདག་ཉིད་ཐོས་པས་དེ་ལ་འདོད་པའི་དད་པས་རྒྱལ་བའི་སྲས་ཀྱི་སྡོམ་པ་ལ་འཇུག་པའི་ཕྱིར་གཞུང་འདིར་འབད་པས་འཇུག་པའི་དགོས་པའང་ཡོད་དོ། ། གཉིས་པ་བསྡུས་པའི་དོན་ལ་བཞི་ཡོད་པ། གསུམ་པ་ཚིག་དོན་གྱིས་བཤད་ན། གང་གིས་འཚལ་ན་རྩོམ་པ་པོས་འཚལ་ལོ། ། ཡུལ་གང་ལ་ན་དཀོན་མཆོག་གསུམ་སྟེ། དེ་ལས་སངས་རྒྱས་ནི་བདེ་གཤེགས་ཞེས་པས་བསྟན་ལ། དེ་ནི། རྒྱུ་སྤངས་ཡོན་ཏན་གསུམ་བདེ་གཤེགས། ། ཞེས་པ་ལྟར་སྡུག་བསྔལ་གྱི་རྒྱུ་སྤངས་པའི་སྤངས་པ་ཆོས་གསུམ་ལྡན་ཏེ། དེ་ལ་ལེགས་པར་སྤངས་པ་ནི།
ཉོན་མོངས་པའི་སྒྲིབ་པ་ལ་སོགས་པ་སྤངས་པ་སྟེ་བུ་མོ་གཟུགས་མཛེས་པ་བཞིན་ནོ། ། སླར་མི་བཟློག་པར་སྤངས་པ་ནི། ཆགས་སོགས་ཉེས་པའི་ས་བོན་མ་རིག་པ་རྣམ་པ་ཐམས་ཅད་དུ་སྤངས་པ་སྟེ་རིམས་ནད་ལེགས་པར་བྱང་བ་བཞིན་ནོ། ། མ་ལུས་པར་སྤངས་པ་ནི། གཉེན་པོ་གོམས་པ་མཐར་ཕྱིན་པས་གནས་ངན་ལེན་བག་ཆགས་དང་བཅས་པ་དང་རང་གི་རྟོགས་པའི་ལམ་བཤད་པ་ལ་ཐུགས་མི་གསལ་བ་སྤངས་པས་སྤང་བྱའི་ལྷག་མ་མ་ལུས་པ་དང་བགྲོད་བྱ་མཐར་ཐུག་པར་གཤེགས་པ་སྟེ་བུམ་པ་ལེགས་པར་གང་བ་བཞིན་ནོ། ། ཡང་ན། གཤེགས་པ་རྟོགས་པའི་དོན་ཕྱིར་ཏེ། ཞེས་པ་ལྟར་བདེ་བར་གཤེགས་པའི་དོན་རྟོགས་པ་ཁྱད་པར་གསུམ་དང་ལྡན་པ་སྟེ། དབུ་མའི་དོན་རྟོགས་པས་རང་བཞིན་མེད་པའི་དེ་ཁོ་ན་ཉིད་དུ་གཤེགས་པས་ལེགས་པར་རྟོགས་པ་དང་། རྟོགས་པ་དེ་ཕྱིར་མི་ཉམས་པས་སླར་མི་ལྡོག་པར་རྟོགས་པ་དང་།
ཤེས་བྱའི་རྣམ་པ་མ་ལུས་པ་མཁྱེན་པས་མ་ལུས་པར་རྟོགས་པ་སྟེ། དེ་དག་གི་རིམ་པ་ལྟར་བཅོམ་ལྡན་འདས་མུ་སྟེགས་པའི་སྟོན་པ་དང་། སློབ་པ་རྒྱུན་ཞུགས་སོགས་དང་། མི་སློབ་པ་དགྲ་བཅོམ་སོགས་ལས་ཁྱད་པར་དུ་འཕགས་པར་བསྟན་ཏོ། ། ཆོས་དཀོན་མཆོག་ནི་ཆོས་ཀྱི་སྐུ་མངའ་ཞེས་པས་བསྟན་ཅིང་། དེ་ལ་ཆོས་ནི་ལུང་དང་རྟོགས་པའི་བདག་ཉིད་ཅན་ཡིན་ལ། དང་པོའི་དབང་དུ་བྱས་ན་ཀཱ་ཡ་ཞེས་པའི་སྐུའི་སྒྲ་ཚོགས་པ་ལའང་འཇུག་པས་དཔུང་གི་ཚོགས་ཞེས་པ་ལྟར་ཆོས་གསུང་རབ་ཀྱི་ཚོགས་སོ། ། གཉིས་པ་ནི་འགོག་པས་བསྡུས་པ་སྤྲོས་པ་ཐམས་ཅད་དང་བྲལ་བའི་རང་བཞིན་བཅོམ་ལྡན་འདས་ཀྱི་ཆོས་ཀྱི་སྐུ་སྟེ་དེ་ལྟ་བུའི་སྐུ་དེ་དག་མངའ་བའི་སངས་རྒྱས་ལ་ཞེས་ཚིག་རྣམ་པར་སྦྱར། རྒྱུད་བླ་མར། ཆོས་སྐུ་རྣམ་གཉིས་ཞེས་བྱ་སྟེ། །
ཆོས་དབྱིངས་ཤིན་ཏུ་དྲི་མེད་དང་། ། དེ་ཡི་རྒྱུ་མཐུན་ཟབ་པ་དང་། ། སྣ་ཚོགས་ཚུལ་ནི་སྟོན་པ་འོ། ། ཞེས་སོ། ། ཡང་ན་ཆོས་ཀྱི་སྐུ་མངའ་ཞེས་པས་བྱང་སེམས་ཀྱི་དགེ་འདུན་བསྟན་ཏེ། དེ་རྣམས་ལའང་ལམ་གྱིས་བསྡུས་པའི་རྟོགས་པའི་ཆོས་མངའ་བའི་ཕྱིར་རོ། ། སྲས་ནི་རྒྱུད་བླར། ཐེག་མཆོག་ལ་མོས་ས་བོན་ཤེས་རབ་ནི། ། སངས་རྒྱས་ཆོས་བསྐྱེད་མ་དང་བསམ་གཏན་གྱི། ། བདེ་བའི་མངའ་གནས་སྙིང་རྗེའི་མ་མ་ཅན། །
གང་ཡིན་དེ་དག་ཐུབ་པའི་རྗེས་སྐྱེས་སྲས། ། ཞེས་པ་ལྟར། སངས་རྒྱས་ཉིད་ལས་འཁྲུངས་ཤིང་གདུང་འཚོབ་ནུས་པས་ས་ཐོབ་པའི་བྱང་སེམས་ཀྱི་དགེ་འདུན་དང་བཅས་པའི་སངས་རྒྱས་ལ་ཞེས་པ་སྟེ། འདིས་འཕགས་པའི་དགེ་འདུན་ཕྱག་གི་ཡུལ་དུ་བསྟན་ཏོ། ། ཅི་དེ་དག་ཁོ་ན་ལ་ཕྱག་འཚལ་ལམ་ཞེ་ན། མ་ཡིན་ཏེ། ཉན་རང་དང་མཁན་སློབ་ལ་སོགས་པ་ཕྱག་བྱ་བར་འོས་པ་ཀུན་ལའང་ཞེས་སོ། ། བཙུན་པ་ཀུན་ལའང་ཞེས་པ་འབྱུང་བ་ལྟར་ན་ཉན་ཐོས་ཆེན་པོ་བརྒྱད་ཀྱང་གཟུང་ཞེས་སོ། ། ཚུལ་ཇི་ལྟར་ན་གུས་པས་ཏེ་ཡོན་ཏན་དམ་པའི་བསྟོད་པ་རྒྱ་ཆེ་བ་དང་། མཆོད་པ་ཁྱད་པར་དུ་འཕགས་པ་ཡིད་ལ་བྱེད་པ་ལས་བྱུང་བའི་མོས་པ་ཕུལ་དུ་བྱུང་བའི་དགའ་བ་རྒྱ་ཆེ་བའི་མཆོད་པ་དང་བཅས་པས་ལུས་ཞིང་ཐམས་ཅད་ཀྱི་རྡུལ་སྙེད་ཀྱིས་ཕྱག་འཚལ་བ་སྟེ་འདུད་ཅེས་པའོ། །
གཉིས་པ་བར་དུ་དགེ་བ་ལ་ལྔ་ལས། དང་པོ་གཞུང་རྩོམ་པར་དམ་བཅའ་བ་ནི། དེ་ལྟར་ཕྱག་འཚལ་ཏེ་ཅི་བྱེད་ཅེ་ན། བདེ་བར་གཤེགས་པ་ནི་ཆོས་ཀྱི་སྐུའོ། ། སྲས་ནི་དེ་ལས་འཁྲུངས་པས་ཆེན་པོ་ཐོབ་པ་རྒྱུ་ལ་གནས་པའི་སེམས་དཔའ་རྣམས་ཏེ། དེ་རྣམས་ཀྱི་སྡོམ་པ་ནི་སེམས་བསྐྱེད་སྔོན་དུ་སོང་བའི་བྱང་སེམས་ཀྱི་བསླབ་པ་མནོས་པ་སྟེ། དབྱེ་ན་མི་དགེ་བ་སྤོང་། དགེ་བ་ལ་འཇུག སེམས་ཅན་གྱི་དོན་བྱེད་པའོ། ། ངེས་ཚིག་ནི་བསྡམ་པར་བྱ་བའམ་འདིས་སྡོམ་པར་བྱེད་པས་སྡོམ་པའོ། །
དེ་ལ་འཇུག་པ་ནི། འདི་ལ་འཇུག་པར་བྱ་བའམ་འདིས་དེ་ལ་འཇུག་པའི་ཕྱིར་ལམ་སྟེ། དེའང་གང་གིས་བྱང་སེམས་ཀྱི་གོ་འཕང་ཐོབ་ནས་སངས་རྒྱས་ཐོབ་པར་བྱེད་པའི་ཐབས་ཏེ། དེ་གཞུང་འདིས་བརྗོད་པར་བྱ་ཞེས་པའོ། ། འོ་ན་དེ་ཁྱོད་ཀྱིས་རང་བཟོར་བརྗོད་པ་མ་ཡིན་ནམ་ཞེ་ན། ལུང་དེ་རྒྱལ་བའི་གསུང་རབ་བཞིན་དུ་བརྗོད་དོ། ། འདིས་ནི་བདག་ཉིད་ཀྱིས་གསུང་རབ་ཀྱི་དོན་རྟོགས་པར་ཡང་བསྟན་ཏོ། ། དེ་ལྟར་ན་གསུང་རབ་ལ་འཇུག་པར་བྱ་ཡི་མདོ་འདི་བསྟན་པས་ཅི་བྱ་ཞེ་ན། མདོ་སྡེ་སྣ་ཚོགས་པར་གདུལ་བྱའི་དབང་གིས་རྒྱས་པར་གསུངས་པའི་དོན་རྣམས་ཁོ་བོས་གཞུང་ཉུང་ངུས་མདོར་བསྡུས་ནས་ནི་གོ་སླ་བར་བརྗོད་པའི་ཕྱིར་དོན་ཡོད་དོ། ། གཉིས་པ་ཤུགས་ལ་བསྟན་པའི་དོན་དགོས་འབྲེལ་ལ་གསུམ་ལས།
དང་པོ་སོ་སོའི་ངོ་བོ་ངོས་གཟུང་བ་ནི་བརྗོད་བྱ་བྱང་སེམས་ཀྱི་སྡོམ་པ་ལ་འཇུག་ཚུལ་ཡིན་ལ། གཞུང་འདི་དེ་རྗོད་བྱེད་ཡིན་ཞིང་། དགོས་པ་ནི་བསྟན་བཅོས་འདི་ལས་རང་གཞན་གྱི་རྒྱུད་ལ་དོན་གྱི་རྟོགས་པ་སྐྱེས་པ་དང་། དགོས་པའི་དགོས་པ་མཐར་ཐུག་པ་ནི། གཞུང་འདི་ཉིད་ལས་ཐོས་པ་ལ་སོགས་པའི་ཤེས་རབ་གསུམ་སྐྱེས་པས་སྒྲིབ་པ་ཐམས་ཅད་དང་བྲལ་ནས་སངས་རྒྱས་ཐོབ་པའོ། ། ཉིང་དགོས་དགོས་པ་ལ་དང་། དགོས་པ་བསྟན་བཅོས་ལ་རག་ལས་པ་འབྲེལ་བ་ཡིན་ནོ། ། གཉིས་པ་དེ་གཞུང་གིས་ཇི་ལྟར་བསྟན་ཚུལ་ནི། བདེ་གཤེགས་སྲས་ཀྱི་སྡོམ་ལ་འཇུག་པ་ཞེས་པས་བརྗོད་བྱ་བསྟན་ལ། བརྗོད་པར་བྱ་ཞེས་པས་དགོས་པ་བསྟན་ཏེ།
འདི་ལ་བརྟེན་ནས་བརྗོད་བྱ་དེ་རྟོགས་པར་འགྱུར་བའི་ཕྱིར་རོ། ། ཉིང་དགོས་ནི་བདེ་གཤེགས་སྲས་ཀྱི་སྡོམ་ཞེས་པའི་ཚིག་ཟུར་གྱིས་བསྟན་ཏེ། དེ་ལའང་དེའི་ཕན་ཡོན་གྱི་སྐབས་སུ། མི་གཙང་ལུས་འདི་བླང་ནས་རྒྱལ་བའི་སྐུ། ། ཞེས་སོགས་ཀྱི་ཤུགས་ལས་ཤེས་སོ། ། འབྲེལ་བ་ནི་གཞུང་དུ་དངོས་སུ་ལོགས་སུ་མ་བསྟན་ཏེ། བསྟན་བཅོས་དང་ནི་དགོས་པའི་དོན། ། འབྲེལ་བའི་གཞི་ནི་གཉིས་ལ་གནས། ། དེར་བསྟན་འདུས་པ་དེ་ཡི་ཕྱིར། ། དགོས་ལས་ལོགས་ཤིག་མ་བསྟན་ཏོ། །
ཞེས་པ་ལྟར་རོ། ། གསུམ་པ་དེ་དག་བསྟན་པའི་དགོས་པ་ནི། བསྟན་བཅོས་ལ་དགོས་སོགས་ཆོས་མེད་དམ་སྙམ་པའི་ལོག་རྟོག་བཟློག་ནས་དེ་ནས་དེ་དག་ཡོད་པར་རྟོགས་ཏེ། ཉན་པ་པོ་རྟོག་ལྡན་བསྟན་བཅོས་ལ་འཇུག་པ་ཡིན་ནོ། ། གསུམ་པ་ཁེངས་བསྐྱུང་ཞིང་རང་དོན་དུ་རྩོམ་པ་ནི། དེ་ལྟ་ན་སྔོན་མ་བྱུང་བ་ཞིག་གམ་ལུང་ཇི་ལྟ་བ་བཞིན་བརྗོད་པ་ཡིན་ཞེ་ན། མདོ་ལས་ལྷག་པ་སྔོན་འཆད་མ་བྱུང་བའི་དོན་འགའ་ཡང་གཞུང་འདིར་བརྗོད་པ་མེད་དེ། དེའི་ནུས་པ་མེད་པའི་ཕྱིར་རོ། ། འོན་ཏེ་སྡེབ་སྦྱོར་མཁས་པས་ཚིག་སྔོན་མ་བྱུང་བ་མ་ཡིན་ནམ་ཞེ་ན། ཚིག་དང་ངག་བཀོད་པའི་ཁྱད་པར་གྱི་སྡུད་སྦྱོར་རམ་ཚིག་མཛེས་ཤིང་འཇེབས་པར་དགོད་པའི་སྡེབ་སྦྱོར་སྔོན་མེད་པའང་འདིར་ཡོད་པ་མིན་ཏེ།
དེ་ལ་མཁས་པའང་བདག་ལ་ཡོད་པ་མིན་པའི་ཕྱིར་རོ། ། འོ་ན་གཞན་གྱི་དོན་དུ་ཇི་ལྟར་འགྱུར་ཞེ་ན། དོན་སྔོན་མ་བྱུང་བ་བརྗོད་པའི་ནུས་པ་མེད་ཅིང་ཚིག་གི་སྡེབ་སྦྱོར་མཁས་པ་མེད་པ་དེའི་ཕྱིར་གཞན་དོན་དུ་བདག་གིས་གཞུང་འདི་མ་བྱས་ཤིང་འདིས་གཞན་ལ་ཕན་པའི་རྟོག་པ་མེད་དེ། གཞན་ཕན་གྱི་ནུས་པ་མེད་པའི་ཕྱིར་རོ། ། འོ་ན་ཅིའི་དོན་དུ་བྱས་ཤེ་ན། སློབ་དཔོན་ཞི་བའི་ལྷ་རང་གི་ཡིད་ལ་རྒྱལ་སྲས་ཀྱི་སྡོམ་པ་ལ་འཇུག་པ་གོམས་པའི་རིས་གོང་ནས་གོང་དུ་བསྒོམ་པ་སྟེ་བསླབ་པར་བྱ་བའི་ཕྱིར་ངས་རབ་ཏུ་བྱེད་པ་འདི་བརྩམས་སོ། ། དེ་ཡང་དང་པོར་ཐུགས་ལ་བརྩམས་ཟིན་པའི་ཕྱིར་བརྩམས་ཞེས་འདས་པའི་ཚིག་གིས་སྨོས་སོ། ། འོན་ཏེ་རང་གི་དོན་དུ་རྩོམ་པ་མི་རིགས་ཏེ། རྟོགས་པའི་ཁྱད་པར་སྔར་ནས་རང་ཉིད་ལ་ཡོད་པའི་ཕྱིར་ཞེ་ན། དགེ་བ་ནི་བྱང་ཆུབ་ཀྱི་སེམས་ལ་སོགས་པའི་དགེ་བ་ལེགས་པར་བསྒོམ་པ་སྟེ་ཡིད་ལ་བསྐྲུན་པར་བྱ་བའི་ཕྱིར་བདག་གི་དད་པའི་ཤུགས་ཏེ་སྟོབས་གོང་ནས་གོང་དུ་གཞུང་འདི་དག་གིས་ཀྱང་རེ་ཞིག་སྟེ་དང་པོར་འཕེལ་བར་འགྱུར་ལ།
རེ་ཞིག་གི་སྒྲ་ནི་གཞན་དོན་དུ་འགྱུར་བ་ཡོད་པར་བསྟན་པའི་ཕྱིར་སྨོས་སོ། ། བཞི་པ་སྐལ་མཉམ་གཞན་གྱི་དོན་དུ་འགྱུར་ཚུལ་ནི། རང་ཉིད་དུ་མ་ཟད་བདག་དང་སྐལ་བ་མཉམ་པ་སྟེ་རིགས་མཚུངས་པ་རྒྱུད་ཤིན་ཏུ་དག་པའི་ཡིད་དག་ལྡན་པའི་གང་ཟག་གཞན་གྱིས་ཀྱང་ཅི་སྟེ་གཞུང་འདི་དག་མཐོང་ཞིང་འདིའི་དོན་རྟོགས་ན་གོམས་པ་ཕུལ་དུ་བྱུང་བར་འགྱུར་བའི་ཚུལ་གྱིས་དོན་ཡོད་པར་འགྱུར་རོ་ཞེས་པའོ། ། ཚིགས་བཅད་གཉིས་པོ་འདིས་སློབ་དཔོན་མངོན་པའི་ང་རྒྱལ་མེད་པར་ཡང་བསྟན་ཏོ། ། ལྔ་པ་གཞུང་གི་ལུས་དངོས་ཕར་ཕྱིན་དྲུག་བཤད་པ་ལ། སྤྱི་དང་ཡན་ལག་གི་དོན་གཉིས་ཀྱི་དང་པོ་ལ། ཕར་ཕྱིན་དྲུག་གི་མཚན་གཞི། སོ་སོའི་ངོ་བོ། དེ་དག་གི་མཚན་ཉིད། རབ་ཏུ་དབྱེ་བ།
གྲངས་ངེས་པ། གོ་རིམ་ངེས་པ། ངེས་པའི་ཚིག བསྒོམ་པའི་དབྱེ་བ། དེ་དག་ཏུ་བསྡུ་བ། མི་མཐུན་ཕྱོགས། བྱེད་ལས། ཡོན་ཏན་གྱི་བསྔགས་པ། ཕན་ཚུན་རྣམ་ངེས། གཞུང་གིས་ཇི་ལྟར་བསྟན་ཚུལ་ཏེ་བཅུ་གསུམ་གྱི།
དང་པོ་ལ་སྦྱིན་པའི་ངོ་བོ་ནི། མཆོད་པ་དང་ཕན་གདགས་པར་འདོད་པས་ལུས་དང་ལོངས་སྤྱོད་རྣམས་གཏོང་བར་བྱེད་པ་སྟེ། མདོ་སྡེ་རྒྱན་དུ། དོན་རྣམས་གཏོང་བར་བྱེད་པ་དང་། ། ཞེས་སོ། ། ཚུལ་ཁྲིམས་ཀྱི་ངོ་བོ་ནི། ཉེས་སྤྱོད་སྤོང་བའི་སེམས་ངན་འགྲོའི་གདུང་བ་མེད་པར་བྱེད་པ་སྟེ། འཇུག་པར། ཚུལ་ཁྲིམས་གདུང་མེད་མཚན་ཉིད་ཅེས་སོ། ། བཟོད་པའི་ངོ་བོ་ནི།
ཁྲོ་བ་སྤངས་པ་སྟེ། རིན་ཆེན་ཕྲེང་བར། བཟོད་པ་ཁྲོ་བ་སྤངས་པ་སྟེ། ། ཞེས་སོ། ། བརྩོན་འགྲུས་ཀྱི་ངོ་བོ་ནི། དགེ་བ་ལ་ཡང་དག་པའི་དོན་གྱི་ཚད་དུ་སྤྱོད་པ་སྟེ། མདོ་སྡེ་རྒྱན་དུ། དགེ་ལ་ཡང་དག་སྤྲོ་བ་དང་། ། ཞེས་སོ། ། བསམ་གཏན་གྱི་ངོ་བོ་ནི།
སེམས་ནང་དུ་རྩེ་གཅིག་ཏུ་གནས་པ་སྟེ། རྒྱན་དུ། སེམས་ནི་ནང་དུ་གནས་པ་དང་། ། ཞེས་སོ། ། ཤེས་རབ་ཀྱི་ངོ་བོ་ནི། སྤྱིར་བསླབ་པ་གསུམ་དང་། ཁྱད་པར་དུ་ཐེག་ཆེན་གྱིས་བསྡུས་པ་རྣམས་ཕྱིན་ཅི་མ་ལོག་པར་རབ་ཏུ་རྣམ་པར་འབྱེད་པ་སྟེ། རྒྱན་དུ། ཤེས་བྱ་ཡང་དག་རབ་རྣམ་འབྱེད། ། ཅེས་པ་བཞིན་ནོ། །
གཉིས་པ་ལ་གཉིས་ལས། སྤྱིའི་མཚན་ཉིད་ནི། སྒྲུབ་པ་གང་དམ་པ་དྲུག་དང་ལྡན་པ་སྟེ། དེ་ལ་རྟེན་དམ་པ་ནི་བྱང་ཆུབ་ཀྱི་སེམས་ལ་བརྟེན་པ་དང་། དངོས་པོ་དམ་པ་ཕྱི་ནང་གི་བདག་ཉིད་མཐའ་དག་ཡོངས་སུ་སྤྱོད་པ་དང་། ཆེད་དུ་བྱ་བ་དམ་པ་སེམས་ཅན་ཐམས་ཅད་ལ་ཕན་བདེའི་ཆེད་དུ་བྱེད་པ་དང་། ཐབས་ལ་མཁས་པ་དམ་པ་འཁོར་གསུམ་དུ་མི་རྟོག་པའི་ཡེ་ཤེས་ཀྱིས་ཟིན་པ་དང་། ཡོངས་སུ་བསྔོ་བ་དམ་པ་རྫོགས་པའི་བྱང་ཆུབ་ཏུ་ཡོངས་སུ་བསྔོ་བས་རྒྱས་བཏབ་པ་དང་། རྣམ་པར་དག་པ་དམ་པ་སྒྲིབ་གཉིས་ལས་རྣམ་པར་གྲོལ་བར་བྱེད་པའོ། ། གཉིས་པ་སོ་སོའི་མཚན་ཉིད་ལ།
སྦྱིན་པའི་ཕར་ཕྱིན་གྱི་མཚན་ཉིད་ནི་གཏོང་བ་གང་ཞིག་དམ་པ་དྲུག་ལྡན་ནོ། ། དེ་བཞིན་དུ་ཕར་ཕྱིན་གཞན་ལྔ་ལའང་སྦྱར་ཏེ་མཚན་ཉིད་ཤེས་པར་བྱའོ། ། དེ་དག་ལ་མུ་བརྩི་ནི། སྦྱིན་པ་ཡིན་ལ་ཕར་ཕྱིན་མ་ཡིན་པ་ན། སྦྱིན་པ་གང་དམ་པ་དྲུག་དང་མི་ལྡན་པའོ། ། ཕར་ཕྱིན་ཡིན་ལ་སྦྱིན་པ་མ་ཡིན་པ་ནི། ཕར་ཕྱིན་གཞན་ལྔའོ། ། དེ་གཉིས་ཀ་ཡིན་པ་ནི་དམ་པ་དྲུག་ལྡན་གྱི་སྦྱིན་པའོ། ། གཉིས་ཀ་མ་ཡིན་པ་ནི་དམ་པ་དྲུག་དང་མི་ལྡན་པའི་ཚུལ་ཁྲིམས་ལ་སོགས་པའོ། ། དེ་བཞིན་དུ་གཞན་ལྔ་ལའང་བསྒྲེས་ཏེ་ཤེས་པར་བྱའོ། །
གསུམ་པ་ནི། ཕར་ཕྱིན་དེ་དག་རེ་རེའང་གསུམ་གསུམ་དུ་དབྱེ་སྟེ། སྦྱིན་པ་ལ་མཛོད་དུ། ཆོས་སྦྱིན་ཉོན་མོངས་ཅན་མིན་པས། ། མདོ་སོགས་ཡང་དག་ཇི་བཞིན་སྟོན། ། ཞེས་པ་ལྟར། ཆོས་སྦྱིན་དང་འཚོ་བའི་ཡོ་བྱད་ཡོངས་སུ་གཏོང་བའི་ཟང་ཟིང་གི་དང་། གསོད་སོགས་ལས་སྐྱོབ་པའི་མི་འཇིགས་པའི་སྦྱིན་པ་སྟེ། དེ་གསུམ་གྱིས་རིམ་པ་ལྟར་དགེ་རྩ་དང་། ལུས་དང་སེམས་བརྟས་པར་བྱེད་དོ། །
ཚུལ་ཁྲིམས་ལ་གསུམ་གྱི་ལུས་ངག་མི་དགེ་བ་ལས་སྡོམ་པ་སྡོམ་པའི་དང་། སངས་རྒྱས་མཆོད་པ་ལ་སོགས་དགེ་བའི་ཆོས་བསྡུད་པ་དང་། ཆོས་དང་མཐུན་པའི་བྱ་བའི་གྲོགས་བྱེད་པ་སོགས་སེམས་ཅན་གྱི་དོན་བྱེད་པའི་ཚུལ་ཁྲིམས་ཀྱིས་རིམ་པ་ལྟར། ཚུལ་ཁྲིམས་ཕྱི་མ་གཉིས་ཀྱི་རྟེན་དང་། སྟོབས་སོགས་སངས་རྒྱས་ཀྱི་ཆོས་རྣམས་ཐོབ་པ་དང་། སེམས་ཅན་ཡོངས་སུ་སྨིན་པར་བྱེད་པའམ། བདེ་འགྲོ། བྱང་ཆུབ། སྙིང་རྗེ་བརྟས་པར་བྱེད་དོ། ། བཟོད་པ་ལ།
གཞན་གྱི་གནོད་པ་ལ་ཁྲོ་བར་མི་འཛིན་པ་གནོད་པ་བྱེད་པ་ལ་ཇི་མི་སྙམ་པའི་དང་། ཚ་གྲང་བཀྲེས་སྐོམ་སོགས་ཀྱིས་དགེ་བ་ལས་མི་བཟློག་པ་སྡུག་བསྔལ་དང་དུ་ལེན་པའི་དང་། ཟབ་པ་དང་རྒྱ་ཆེ་བའི་ཆོས་ལ་མི་སྐྲག་པ་ཆོས་ལ་ངེས་པར་སེམས་པའི་བཟོད་པས་རིམ་པ་ལྟར། སེམས་ཅན་སྨིན་པར་བྱེད་པ་ལས་དང་། རྫོགས་པའི་བྱང་ཆུབ་ལས་ཕྱིར་མི་ལྡོག་པའམ་ཐེག་དམན་པའི་སེམས་འདོར་བར་བྱེད་པ་དང་། བཟོད་པ་སྔ་མ་གཉིས་ཀྱི་རྟེན་བྱེད་པའམ། མི་སྐྱེ་བའི་ཆོས་ལ་བཟོད་པར་བྱེད་པའོ། ། བརྩོན་འགྲུས་ལའང་གསུམ་ལས། བྱང་ཆུབ་ཀྱི་དོན་དུ་འདི་དང་འདི་ལྟ་བུ་བྱའོ་ཞེས་ཐོག་མར་བརྩོན་པ་གོ་ཆའི་དང་། བསམ་པའི་ཇི་ལྟ་བ་བཞིན་དུ་སྦྱོར་བཞི་དུས་ན་བརྩོན་པ་སྦྱོར་བའི་དང་།
མ་ཞུམ་ཞིང་མི་འཁྲུགས་ལ་ཆོག་པར་མི་འཛིན་པའི་བརྩོན་འགྲུས་ནི། སེམས་ཅན་གྱི་དོན་བྱ་བའི་བརྩོན་འགྲུས་ཞེས་བྱ་སྟེ། དེ་ལ་མ་ཞུམ་པ་ལ་སོགས་པའི་ཚིག་གསུམ་གྱི་དོན་ནི། བསྒྲུབ་བྱ་རྒྱ་ཆེན་པོས་སེམས་མི་འགོད་པ་དང་། སྡུག་བསྔལ་ཆེན་པོས་ཕྱིར་མི་ལྡོག་པ་དང་། དགེ་བ་ཅུང་ཟད་ཙམ་གྱིས་ཆོག་པར་མི་འཛིན་པ་ཞེས་སམ། ཡང་ན་རང་ཉིད་སྐྱོ་བས་སྤྲོ་བ་ཉམས་པར་མི་བྱེད་པ་དང་། གཞན་གྱིས་གནོད་པ་རྣམས་ཀྱིས་མི་ལྡོག་པ་དང་། བྱང་ཆུབ་ལ་ཐུག་གི་བར་དུ་བར་མ་དོར་ཡོངས་སུ་མི་གཏོང་བའོ། ། ཞེས་བཤད་སྦྱར་ལས་འཆད་དོ། །
བརྩོན་འགྲུས་དེ་གསུམ་གྱིས་རིམ་པ་ལྟར་དགེ་བའི་རྩ་བ་ལ་སྦྱོར་བ་དང་། དགེ་བའི་རྩ་བ་ཡང་དག་པར་བསྒྲུབ་པ་དང་། དགེ་བའི་རྩ་བ་མི་ཟད་པར་བྱེད་པའོ། ། བསམ་གཏན་ལའང་། ང་རྒྱལ་དང་ལྟ་བ་སྲེད་པ་སོགས་ཤས་ཆེ་བ་སྤྱོད་པའི་སྒོ་ནས་དག་པ་མཐོང་བའི་ཆོས་ཚེ་འདི་ལ་བདེ་བར་གནས་པའི་དང་། མངོན་ཤེས་ལ་སོགས་པའི་ཡོན་ཏན་སྒྲུབ་པར་བྱེད་པ་མངོན་པར་སྒྲུབ་པའི་དང་། བསམ་གཏན་བྱས་ན་མུ་གེ་དང་ནད་ལ་སོགས་པའི་འཇིགས་པ་ཞི་བར་འགྱུར་བས་སེམས་ཅན་གྱི་དོན་བྱེད་པའི་ཕྱིར་བྱ་བ་བསྒྲུབ་པའི་བསམ་གཏན་ཏེ། དེ་གསུམ་གྱིས་རིམ་པ་ལྟར་དགེ་རྩ་ལ་ཡོངས་སུ་མི་སྐྱོ་བ་དང་། བསམ་པའི་དོན་ཐམས་ཅད་འབྱོར་བ་དང་། ཚོགས་སྡུད་པར་བྱེད་དོ། །
ཤེས་རབ་ལའང་མི་རྟོག་པའི་ཕྱིར་སྦྱོར་བ་རྣམ་པར་མི་རྟོག་པའི་ལ་སྦྱོར་བའི་ལམ་དང་། དངོས་གཞི་རྣམ་པར་མི་རྟོག་པ་དང་། རྣམ་པར་མི་རྟོག་པའི་རྗེས་ལ་ཐོབ་པའི་ཀུན་རྫོབ་ཤེས་པའི་བདག་ཉིད་ཅན་ཆོས་སྟོན་པ་ཀུན་ནས་སློང་བའི་ཤེས་རབ་སྟེ་གསུམ་པའམ། ཀུན་རྫོབ། དོན་དམ། སེམས་ཅན་གྱི་དོན་ལ་དམིགས་པའི་ཤེས་རབ་གསུམ་གྱིས་ས་ལ་འཇུག་པ། སངས་རྒྱས་ཀྱི་ཆོས་ཡང་དག་པར་བསྒྲུབ་པ། སངས་རྒྱས་ཀྱི་མཛད་པ་སྒྲུབ་པར་བྱེད་དོ། ། བཞི་པ་ལ་གཉིས་ལས། གྲངས་ངེས་དངོས་ནི་ཅིའི་ཕྱིར་ཕར་ཕྱིན་དྲུག་ཁོ་ནར་གྲངས་ངེས་ཤེ་ན།
དེ་དག་གི་མི་མཐུན་ཕྱོགས་ཀྱི་གཉེན་པོ་དྲུག་ཏུ་ངེས་ཀྱི་དེ་ལས་མི་མང་མི་ཉུང་སྟེ། འཁོར་བ་ལས་མི་ལོག་པའི་རྒྱུ་ལོངས་སྤྱོད་དང་ཁྱིམ་ལ་ཆགས་པའི་གཉེན་པོར་དང་པོ་གཉིས་དང་། འཕགས་ཀྱང་ཕྱིར་མི་ལྡོག་པའི་རྒྱུ་སེམས་ཅན་གྱི་ལོག་སྒྲུབ་ལས་བྱུང་བའི་སྡུག་བསྔལ་དང་། ཡུན་རིང་པོར་དགེ་བ་ལ་སྦྱོར་བས་སྐྱོ་བའི་གཉེན་པོར་བཟོད་བརྩོན་གཉིས་དང་། འཕགས་ཤིང་སླར་མི་ལྡོག་ཀྱང་བར་མ་དོར་ཆུད་ཟ་བའི་རྒྱུ་རྣམ་གཡེང་དང་། ཕྱིན་ཅི་ལོག་ཏུ་བཟུང་བའི་འཆལ་པའི་ཤེས་རབ་ཀྱི་གཉེན་པོར་ཐ་མ་གཉིས་རྣམ་པར་གཞག་གོ ། ཡང་སངས་རྒྱས་ཀྱི་ཆོས་ཀུན་འགྲུབ་པའི་རྒྱུའི་དངོས་པོའི་སྒོ་ནས་ཀྱང་དྲུག་ཏུ་ངེས་ཏེ། མི་གཡེང་བའི་རྒྱུ་ཕར་ཕྱིན་དང་པོ་བཞིས་བསམ་གཏན་འགྲུབ་ཅིང་། དེ་ལ་བརྟེན་ནས་ཆོས་ཀྱི་དེ་ཉིད་ཇི་བཞིན་མངོན་སུམ་དུ་རྟོགས་པའི་ཤེར་ཕྱིན་འགྲུབ་ལ། དེས་སངས་རྒྱས་ཀྱི་ཆོས་སྟོབས་སོགས་ཡང་དག་པར་འགྲུབ་པས་སོ། །
གཞན་ཡང་སེམས་ཅན་ཡོངས་སུ་སྨིན་པར་བྱེད་པ་ལ་རྗེས་སུ་མཐུན་པའི་ཕྱིར་ཡང་དྲུག་ཏུ་ངེས་ཏེ། སེམས་ཅན་ལ་ཕན་འདོགས་པའི་སྦྱིན་པ་དང་། གནོད་པ་མི་བྱེད་པའི་ཕྱིར་ཚུལ་ཁྲིམས་དང་། རང་ལ་གནོད་པ་ལ་ཇི་མི་སྙམ་པར་བྱ་བའི་ཕྱིར་བཟོད་པ་དང་། དེ་རྣམས་ཀྱི་དོན་དུ་བྱ་བ་བྱེད་པའི་ཕྱིར་བརྩོན་འགྲུས་ཏེ། དེ་ལྟར་ན་ཕན་འདོགས་པའི་རྒྱུ་བཞིས་སེམས་ཅན་སྨིན་པར་བྱེད་པའི་ལས་སུ་རུང་བར་འགྱུར་ལ། དེའི་འོག་ཏུ་མཉམ་པར་མ་བཞག་པའི་སེམས་མཉམ་པར་གཞག་པ་དང་། བཞག་པ་རྣམས་གྲོལ་བར་བྱ་བའི་ཕྱིར་གདམ་ངག་སྦྱིན་པས་སྨིན་པར་བྱེད་པའི་ཕྱིར་རོ། ། གཉིས་པ་དེ་ལ་རྩོད་པ་སྤང་བ་ནི། དེར་གྲངས་ངེས་ནི་བཅུར་གསུངས་པ་དང་འགལ་ལོ་ཞེ་ན།
མིང་གི་སྒོ་ནས་བཅུར་གསུངས་ཀྱང་རྫས་སུ་ན་དྲུག་ཡིན་ཏེ། ཐབས་སོགས་བཞི་ཤེས་རབ་ལས་ཕྱེ་བའི་ཕྱིར་ཏེ། དེའང་ཤེར་ཕྱིན་ནི་འཇིག་རྟེན་ལས་འདས་པ་མི་རྟོག་ཡེ་ཤེས་ཡིན་ལ། ཐབས་སོགས་བཞི་ནི་དེའི་རྗེས་ལས་ཐོབ་པའི་ཡེ་ཤེས་ཡིན་པའི་ཕྱིར། གལ་ཏེ་ཡེ་ཤེས་ཀྱི་ཕར་ཕྱིན་མཆོག་ཡིན་ན་ཇི་ལྟར་མི་རྟོག་པ་མ་ཡིན་ཞེ་ན། རྗེས་ཐོབ་ཡེ་ཤེས་ནི་མཉམ་གཞག་དེས་རྟོགས་པ་དེ་དེས་བཅད་ནས་འཁོར་གྱི་དཀྱིལ་འཁོར་དུ་ཆོས་ལ་ལོངས་སྤྱོད་པ་མྱོང་བ་དང་། གཞན་སྨིན་པར་བྱེད་པའི་བྱེད་ལས་ཅན་ཡིན་ལ། བྱེད་ལས་དེ་གཉིས་མཉམ་གཞག་མི་རྟོག་པ་ལ་མེད་པའི་ཕྱིར་མི་རྟོག་པའི་མ་ཡིན་ནོ། ། དེ་ལ་ཆོས་གང་འགྲུབ་པར་བྱ་བ་དང་སྤེལ་བ་དང་འཐོབ་པ་དང་། སྤང་བའི་ཕྱིར་རིགས་པ་དེ་ནི་དེ་ལ་ཐབས་ཡིན་ལ།
དེ་ལ་མཁས་པ་ནི་ཐོག་ཏུ་ཕེབས་པའོ། ། སྦྱིན་སོགས་དགེ་བ་དང་མཐུན་པའི་སྐྱེས་པ་ལ་སྨོན་པ་སྨོན་ལམ་དང་། སྟོབས་ནི་སོ་སོར་རྟོག་པའི་དང་བསྒོམ་པའི་སྟོབས་ཀྱི་ས་སྟེ། སོ་སོར་རྟོག་པའི་སྟོབས་ནི་བསྟན་པ་དང་ལྡན་པའི་ཤེས་རབ་ཡིན་ལ། བརྟན་པའི་ནི་བརྩོན་འགྲུས་ཏིང་ངེ་འཛིན་ཤེས་རབ་གསུམ་ལྷན་ཅིག་སྐྱེས་པ་ལ་བཏགས་པའོ། ། བསྒོམ་པའི་སྟོབས་ནི་གོམས་པས་འབད་མི་དགོས་པར་སྦྱིན་སོགས་ལ་འཇུག་པའོ་ཞེས་དབུས་མཐའི་འགྲེལ་བཤད་ལས་བཤད་དོ། ། ལྔ་པ་གོ་རིམ་ངེས་པ་ནི། རྒྱུ་གསུམ་གྱིས་ཏེ་ལོངས་སྤྱོད་ལ་མི་ལྟ་ན་ཚུལ་ཁྲིམས་ཡང་དག་པར་ལེན་ཏོ། ། ཚུལ་ཁྲིམས་དང་ལྡན་ན་དགེ་སྦྱོང་དུ་བྱེད་པའི་ཆོས་བཞིན་བཟོད་པར་འགྱུར་ལ། དེ་དང་ལྡན་ན་གཞན་དོན་དུ་དགེ་བ་ལ་བརྩོན་འགྲུས་རྩོམ་ཞིང་།
དེ་བརྩམས་པས་ཏིང་ངེ་འཛིན་སྐྱེ་ལ། དེ་སྐྱེས་ན་ཤེས་རབ་ཀྱིས་ཡང་དག་པ་ཇི་ལྟ་བ་བཞིན་དུ་ཤེས་པས་སྔ་མ་སྔ་མ་ལ་བརྟེན་ནས་ཕྱི་མ་སྐྱེ་བའི་ཕྱིར། སྦྱིན་སོགས་སྔ་ཕྱིའི་རིམ་པ་དེ་ལྟར་ངེས་པ་དང་། སྔ་མ་སྔ་མ་དམན་ལ་ཕྱི་མ་མཆོག་ཏུ་གྱུར་པའི་རིམ་པ་དང་། སྔ་མ་འཇུག་སྔ་ཞིང་བྱ་སླ་བས་རགས་ལ། ཕྱི་མ་ཕྱི་མ་ནི་འཇུག་དཀའ་ཞིང་ཆེས་དཀའ་བས་ཕྲ་བའི་ཕྱིར་སྔ་ཕྱི་དེ་ལྟར་རྣམ་པར་བཞག་སྟེ། མདོ་རྒྱན་དུ། སྔ་མ་ལ་བརྟེན་ཕྱི་མ་སྐྱེ། ། དམན་དང་མཆོག་ཏུ་གནས་ཕྱིར་དང་། ། རགས་པ་དང་ནི་ཕྲ་བའི་ཕྱིར། །
དེ་དག་རིམ་པར་བསྟན་པ་ཡིན། ། ཞེས་སོ། ། དྲུག་པ་ལ། ཕྱིའི་ནི་འཇིག་རྟེན་པ་དང་ཉན་རང་གི་སྦྱིན་སོགས་དགེ་རྩ་རྣམས་ལས་ཕུལ་དུ་བྱུང་བར་ཕ་རོལ་ཏུ་འགྲོ་བའི་ཕྱིར་རོ། ། བྱེ་བྲག་ཏུ་སོ་སོའི་ནི་སེར་སྣ་དང་དབུལ་བ་འཇོམས་པ་དང་ལོངས་སྤྱོད་ཆེན་པོ་དང་། བསོད་ནམས་ཀྱི་ཚོགས་ཐོབ་པར་བྱེད་པས་སྦྱིན་པ་དང་། གང་དང་ལྡན་ན་ཡུལ་གྱི་མཚན་མའི་ཉོན་མོངས་ཀྱི་གདུང་བ་མེད་པར་བྱས་བསིལ་བ་ཐོབ་པར་བྱེད་པས་སམ། འཆལ་ཚུལ་དང་ངན་འགྲོ་ཞི་བར་བྱེད་པ་དང་། བདེ་འགྲོ་དང་ཏིང་ངེ་འཛིན་ཐོབ་བར་བྱེད་པས་ཚུལ་ཁྲིམས་དང་། ཁྲོ་བ་བཟོད་པས་སམ་འཁོན་ཟད་པར་བྱེད་པ་དང་།
བདག་གཞན་ལ་བདེ་བར་བྱེད་པས་བཟོད་པ་དང་། དགེ་བ་ལ་སྤྱོད་པས་སམ། ལེ་ལོ་དང་མི་དགེ་བའི་ཆོས་དང་བྲལ་བ་དང་དགེ་བ་ཚད་མེད་པ་མཐར་ཕྱིན་པར་བྱེད་པས་བརྩོན་འགྲུས་དང་། རྣམ་གཡེང་བསལ་ནས་ཡིད་རང་དུ་གནས་པ་སྒྲུབ་པར་བྱེད་པས་བསམ་གཏན་དང་། ལྟ་བ་ངན་པ་དང་འཆལ་པའི་ཤེས་རབ་ཐམས་ཅད་སེལ་ཞིང་། ཡང་དག་པ་རྣམ་པ་ཐམས་ཅད་དུ་ཆོས་རྣམས་ཤེས་པའམ་དོན་དམ་ཤེས་པས་ཤེས་རབ་བོ། ། དེ་དག་ཀྱང་ཇི་རིགས་སུ་མདོ་རྒྱན་དུ། དབུལ་བ་འདོར་བར་བྱེད་པ་དང་། ། བསིལ་བར་བྱེད་དང་ཁྲོ་བཟོད་དང་། ། མཆོག་སྦྱོར་བ་དང་ཡིད་འཛིན་དང་། །
དོན་དམ་ཤེས་པའི་ཕྱིར་བཤད་དོ། ། ཞེས་སོ། ། བདེན་པ་བསྒོམ་པའི་དབྱེ་བ་ལ་ལྔ་སྟེ། ཀུན་ཏུ་སྤྱོད་པ་ལ་སྦྱོར་བ་བསྒོམ་པ་དང་། མོས་པ་དང་། ཡིད་ལ་བྱེད་པ་དང་། ཐབས་ལ་མཁས་པ་དང་། བྱ་བ་བསྒྲུབ་པ་སྒོམ་པའོ། ། དེ་ལ་དང་པོ་ནི། ཕར་ཕྱིན་དྲུག་པོ་ཐམས་ཅད་ལ་སྦྱོར་བའི་སྒོ་ནས་ལེགས་པར་འཇུག་ཅིང་སྤྱོད་པའོ། །
ཇི་སྐད་དུ། ནུས་པ་ཆུང་ཡང་གཞན་ཕན་སྦྱོར། ། རྣམ་པ་ཀུན་ཏུ་གཏོང་མི་བྱེད། ། གནས་སྐབས་ཀུན་ཏུ་ནུས་མཐུན་པར། ། སེམས་ཅན་ཀུན་ལ་ཕན་གདགས་སོ། ཞེས་པ་ལྟ་བུའོ། ། གཉིས་པ་ནི། སྦྱིན་སོགས་ལ་ཡིད་ཆེས་པའི་དད་པ་དང་གཏོང་བ་དང་སྲུང་བ་ལ་སོགས་འདོད་པའི་འདུན་པ་སྐྱེད་པ་སྟེ། གཞན་ཕན་ལས་ལ་མཐུ་མེད་ཀྱང་། ། དེ་ཡི་བསམ་པ་རྟག་ཏུ་བྱ། །
གང་ལ་བསམ་པ་དེ་ཡོད་པས། ། དེ་ནི་དེ་ལ་དོན་གྱིས་ཞུགས། ། ཞེས་བཤད་པ་ལྟ་བུའོ། ། ཞེས་པ་སྦྱར་ལ་བཤད་ཅིང་། དབྱིག་གཉེན་གྱི་ཐེག་བསྡུས་ཀྱི་འགྲེལ་བར་གང་ཕ་རོལ་ཏུ་ཕྱིན་པ་དྲུག་དང་རབ་ཏུ་ལྡན་པའི་ཤིན་ཏུ་ཟབ་པའི་མདོ་སྡེ་ལ་མོས་པའོ་ཞེས་ཏེ། ཀུན་བཏུས་འགྲེལ་པར། མོས་པ་ཡིད་བྱེད་བསྒོམ་པ་ཡང་དེ་དང་མཐུན་པར་བཤད་དོ། ། གསུམ་པ་ཡིད་བྱེད་བསྒོམ་པ་ནི། གསུམ་ལས་རོ་མྱང་བ་ཡིད་ལ་བྱེད་པ་ནི་ཕར་ཕྱིན་རྣམས་ལ་ཡོན་ཏན་མཐོང་བའི་ཚུལ་གྱིས་རོ་མྱང་བའོ། ། རྗེས་སུ་ཡི་རང་བ་ཡིད་བྱེད་བསྒོམ་པ་ནི།
རང་གཞན་ཐམས་ཅད་ཀྱི་ཕྱིན་དྲུག་ལ་རང་བཞིན་ཐམས་ཅད་ཀྱི་ཕྱིར་རྗེས་སུ་ཡི་རང་བའོ། ། མངོན་པར་དགའ་བ་ཡིད་བྱེད་ནི། རང་གཞན་རྣམས་ཀྱི་མ་འོངས་པའི་ཕར་ཕྱིན་གོང་ནས་གོང་དུ་ཁྱད་པར་དུ་འགྲོ་བ་ལ་དགའ་བའོ། ། ཡིད་བྱེད་བསྒོམ་པ་རྣམ་པ་གསུམ་པོ་དེ་ནི་བསམ་པ་དྲུག་གིས་ཟིན་པ་སྟེ། དེ་ལ་མི་ངོམས་པའི་བསམ་པ་ནི། བྱང་སེམས་བསྐལ་པ་གྲངས་མེད་ཇི་སྙེད་ཅིག་གིས་སངས་རྒྱ་བ་དེ་སྙེད་ཀྱི་དུས་སྐད་ཅིག་མ་གཅིག་ཏུ་བྱས་པའི་བསྐལ་པ་གྲངས་མེད་པ་ལ་སོགས་པ། དེ་སྙེད་ཀྱི་སྐད་ཅིག་རེ་རེ་ལའང་ལུས་གཏོང་ཞིང་། འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་གསེར་དངུལ་བཻ་ཌཱུརྻ་ཤེལ་སྤུག་རྡོའི་སྙིང་པོ་མུ་ཏིག་དམར་པོ་སྟེ་རིན་པོ་ཆེ་སྣ་བདུན་གྱིས་སོ་སོར་བཀང་ནས་སངས་རྒྱས་རྣམས་ལ་ཕུལ་བས་བྱང་ཆུབ་ཀྱི་སྙིང་པོ་ལ་འདུག་གི་བར་དུ་མི་ངོམས་པ་དང་། དེ་བཞིན་དུ་དུས་དེ་སྲིད་དུ་སྟོང་གསུམ་མེས་གང་བར་སྐད་ཅིག་རེ་རེ་ལ་སྤྱོད་ལམ་བཞི་བྱེད་ཅིང་སྡུག་བསྔལ་ལས་བཅོས་པའི་ཡོ་བྱད་ཐམས་ཅད་དང་མི་ལྡན་ཡང་ཕར་ཕྱིན་ཕྱི་མ་ལྔ་མངོན་དུ་བྱེད་པས་མི་ངོམ་པའོ། ། རྒྱུན་རིང་བའི་བསམ་པ་ནི།
དེ་ལྟ་བུའི་བསམ་པ་དེ་སངས་མ་རྒྱས་ཀྱི་བར་དུ་རྒྱུན་མི་གཅོད་ཅིང་མི་འདོར་བ་ལ། དགའ་བའི་བསམ་པ་ནི། བྱང་སེམས་ཕྱིན་དྲུག་གིས་ཕན་འདོགས་པ་ནི་ཤིན་ཏུ་དགའ་བ་ཡིན་གྱི། ཕན་བཏགས་པའི་སེམས་ཅན་ནི་དེ་ལྟར་དགའ་བ་མ་ཡིན་ནོ། ། ཕན་འདོགས་པའི་བསམ་པ་ནི། ཕྱིན་དྲུག་གིས་ཕན་བཏགས་པའི་སེམས་ཅན་དེ་རྣམས་བྱང་སེམས་རང་ཉིད་ཀྱི་དགེ་བའི་གྲོགས་སུ་གྱུར་པས་ཤིན་ཏུ་ཕན་འདོགས་པར་མཐོང་གི། བདག་ནི་སེམས་ཅན་ལ་དེ་ལྟ་ཡིན་པར་མི་སེམས་པའོ། ། ཆེ་བའི་བདག་ཉིད་ཀྱི་བསམ་པ་ནི། ཕྱིན་དྲུག་གི་དགེ་བ་བསགས་པ་རྣམས་ཀྱི་རྣམ་སྨིན་གྱི་འབྲས་བུ་ལོངས་སྤྱོད་ཆེན་པོ་སོགས་རང་གི་འདོད་པར་སེམས་ཅན་ལ་ཡོངས་སུ་བསྔོ་བའོ། ། དགེ་བའི་བསམ་པ་ནི།
ཕྱིན་དྲུག་གི་དགེ་བ་བསགས་པ་ཐམས་ཅད་དང་ཐུན་མོང་དུ་བྱས་ཏེ་བྱང་ཆུབ་ཆེན་པོར་བསྔོ་བའོ། ། གང་བྱང་སེམས་བསམ་པ་དྲུག་གིས་ཟིན་པའི་ཡིད་བྱེད་བསྒོམ་པ་འདི་ཐོས་ནས་དད་པའི་སེམས་གཅིག་བསྐྱེད་པའི་སེམས་ཅན་དེ་དག་ལའང་བསོད་ནམས་ཚད་མེད་པ་སྐྱེ་བར་འགྱུར་ཞིང་། ཉེས་པར་བྱས་པའི་སྒྲིབ་པ་ཐམས་ཅད་ཀྱང་ཟད་པར་གྱུར་ན། དེ་ལྟ་བུའི་བྱང་སེམས་རང་ཉིད་ལྟ་ཅི་སྨོས་སོ། ། བཞི་པ་ཐབས་མཁས་བསྒོམ་པ་ནི། ཕྱིན་དྲུག་མི་རྟོག་ཡེ་ཤེས་ཀྱིས་ཟིན་ཞིང་འཁོར་གསུམ་དག་པའོ། ། ལྔ་པ་ནི། སངས་རྒྱས་ཕྱིན་དྲུག་ཡོངས་སུ་རྫོགས་པའི་ཆོས་དང་ལྡན་པ་རྣམས་ཀུན་ཏུ་སྤྱོད་པའི་སྦྱོར་བ་མེད་ཀྱང་སྔོན་གྱི་འཕེན་པས་བསྒྲིམ་མི་དགོས་པར་བསྐལ་པ་ཇི་ལྟ་བ་བཞིན་སྦྱིན་སོགས་ཀྱིས་གཞན་དོན་ནན་ཏན་དུ་མཛད་པའོ། ། བསྒོམ་པ་ནི་དེ་ཉིད་བསྒོམ་པའམ་དེའི་ཕྱིར་བསྒོམ་པའོ། ། བརྒྱད་པ་བསྡུ་བ་ནི།
དྲུག་པོ་འདི་དག་གིས་ནི་དགེ་བའི་ཆོས་ཐམས་ཅད་བསྡུས་ཏེ། སྦྱིན་སོགས་དྲུག་ནི་དེའི་མཚན་ཉིད་དང་། དད་སོགས་དགེ་བའི་སེམས་བྱུང་རྣམས་ནི་དེ་དང་མཐུན་པ་དང་། བྱང་ཆུབ་ཀྱི་ཕྱོགས་དང་ཉོན་མོངས་མེད་སོགས་དང་སྟོབས་སོགས་དེའི་འབྲས་བུར་བསྡུས་པའི་ཕྱིར་རོ། ། ས་དང་ཕ་རོལ་ཕྱིན་པ་ནི། ། སངས་རྒྱས་ཆོས་ཀྱི་གནས་ཡིན་ནོ། ། གནས་གྱུར་པ་ནི་འབྲས་བུ་སྟེ། ། ཆོས་ཀྱི་སྐུ་ཞེས་བརྗོད་པ་ཡིན། ། ཞེས་བཤད་པ་ལྟ་བུའོ། ། དགུ་པ་མི་མཐུན་ཕྱོགས་ནི་གཉིས་ལས།
ཉོན་སྒྲིབ་ནི་སེར་སྣ་དང་། འཆལ་པའི་ཚུལ་ཁྲིམས་དང་། ཁོང་ཁྲོ། ལེ་ལོ། གཡེང་བ། འཆལ་བའི་ཤེས་རབ་སྟེ། རིམ་པ་ལྟར་རྙེད་བཀུར་ལ་ཆགས་པས་ཡོ་བྱད་ལ་སེམས་ཀུན་ཏུ་འཛིན་པ་པོ་དང་། ལུས་ངག་གི་ལས་མི་དགེ་བ་གཉིས་པ་དང་། སེམས་ཅན་རྣམས་དང་རང་རྒྱུད་ཀྱི་སྡུག་བསྔལ་དང་ཡིད་མི་བདེ་བ་དང་སྡུག་བསྔལ་གྱི་གནས་སེམས་ཅན་དུ་མི་སྟོན་པ་མཚོན་ཆ་སོགས་རྣམས་ལ་ཀུན་ནས་མནར་སེམས་ཤིང་གནོད་པ་བྱེད་པར་སེམས་པ་གསུམ་པ་དང་། ཉལ་བ་དང་།
བསྙེས་པ་དང་། འཕྲོས་པའི་བདེ་བ་ལ་བརྟེན་ནས་གཏི་མུག་གི་ཆར་གཏོགས་པ་དགེ་བ་ལ་སོགས་མི་སྤྲོ་བ་བཞི་པ་དང་། དུག་གསུམ་གྱི་ཆར་གཏོགས་པའི་སེམས་ཀྱི་འཕྲོ་བ་ལྔ་པ་དང་། ཤེས་རབ་ཉོན་མོངས་ཅན་དྲུག་པ་སྟེ། འདི་དག་གིས་ཕར་ཕྱིན་གྱི་འབྲས་བུ་ཕྱུག་པོ་སོགས་ལ་སྒྲིབ་པ་སྟེ། དབུས་མཐའ་ལས། ཕྱུག་པོ་དང་ནི་བདེ་འགྲོ་དང་། ། སེམས་ཅན་མི་གཏོང་སྒྲིབ་པ་དང་། ། ཉེས་པ་དག་དང་ཡོན་ཏན་རྣམས། ། འབྲི་ཞིང་འཕེལ་དང་འཛུད་པ་དང་། །
གྲོལ་བར་བྱེད་དང་ཞེས་སོ། ། དེ་རྣམས་ནི་ཕྱིན་དྲུག་ཡོངས་སུ་དག་པར་འགྱུར་བའི་མི་མཐུན་ཕྱོགས་སོ། ། ཤེས་སྒྲིབ་ནི། སྦྱིན་བྱ་སྦྱིན་བྱེད་ལེན་པ་པོ་ནས། ཤེས་པར་བྱ་བ་ཤེས་པར་བྱེད་པ་པོར་འཁོར་གསུམ་དུ་རྣམ་པར་རྟོག་པ་སྟེ། ཕྱིན་དྲུག་ཡོངས་སུ་རྫོགས་པའི་མི་མཐུན་ཕྱོགས་སོ། ། རྒྱུད་བླར། དེ་ལ་རྣམ་གསུམ་རྟོག་མེད་པས། ། དེ་རྫོགས་ཡོངས་སུ་དག་པ་ནི། ། དེ་ཡི་མི་མཐུན་ཕྱོགས་སྤང་ཕྱིར། །
ཞེས་སོ། ། སེར་སྣ་ལ་སོགས་པའི་སྒྲིབ་པ་འདི་དག་གིས་ནི་ཀུན་ནས་ཉོན་མོངས་ཐམས་ཅད་བསྡུས་ཏེ། མཚན་ཉིད་ཀྱིས་ཆགས་སོགས་དང་། དེའི་གཞིས་མ་དད་སོགས་དང་། འབྲས་བུ་ནི་གཡོ་སོགས་བསྡུས་པའི་ཕྱིར་རོ། ། བཅུ་པ་བྱེད་ལས་ནི། དྲུག་པོས་སེམས་ཅན་རྗེས་སུ་འཛིན་པ་དང་། གནོད་པ་མི་བྱེད་པ་དང་། གཞན་དག་གིས་གནོད་པ་བྱས་པ་ལ་ཇི་མི་སྙམ་པར་བྱེད་པ་དང་། ཡོན་ཏན་རྣམས་འཕེལ་བ་དང་།
རྫུ་འཕྲུལ་ལ་སོགས་པས་སེམས་མགུ་བར་བྱས་ཏེ་བསྟན་པ་ལ་འཛུད་པ་དང་། ཡང་དག་པའི་གདམ་ངག་བྱིན་པས་རྣམ་པར་གྲོལ་བར་བྱེད་པ་སྟེ། དབུས་མཐར། ལས་ནི་རྗེས་སུ་འཛིན་བྱེད་དང་། ། གནོད་མི་བྱེད་དང་དེ་ལ་བཟོད། ། ཡོན་ཏན་འཕེལ་དང་འཛུད་ནུས་དང་། ། རྣམ་པར་གྲོལ་བར་བྱེད་པ་དང་། ། ཞེས་སོ། ། བཅུ་གཅིག་པ་ཡོན་ཏན་ནི། འབྲས་བུ་ལྔའི་དབང་དུ་བྱས་ནས་དཔག་ཏུ་མེད་དེ།
སེར་སྣ་སོགས་རང་རང་གི་སྤང་བྱ་སྤངས་པ་བྲལ་འབྲས། མཐོང་ཆོས་ལ་རང་གཞན་རྗེས་སུ་འཛིན་པ་སྐྱེས་བུ་བྱེད་འབྲས། སྐྱེ་བ་ཕྱི་མ་ལ་རིགས་འདྲ་ཁྱད་པར་དུ་འཕགས་པ་འབྱུང་བ་རྒྱུ་མཐུན། བྱང་ཆུབ་ཆེན་པོ་བདག་པོའི་འབྲས་བུ། སྦྱིན་པས་རྣམ་སྨིན་གྱི་འབྲས་བུ་འཁོར་བ་ན་འཁོར་བའི་ཁ་ན་མ་ཐོ་བ་མེད་པའི་ཕྱུག་པོ་དང་། ཚུལ་ཁྲིམས་ཀྱིས་ནི་བདེ་འགྲོའི་ལུས་དང་། བཟོད་པས་ནི་ཉེ་དུ་དང་བྲན་ཕོ་མོ་ལ་སོགས་པའི་གཡོག་འཁོར་མང་བ་དང་། འཁོན་མེད་པ་དང་དབྱེན་མེད་པ་དང་། བདེ་བ་དང་ཡིད་བདེ་མང་བ་དང་། བརྩོན་འགྲུས་ཀྱིས་སེམས་ཅན་ལ་དབང་པ་འཁོར་ལོས་བསྒྱུར་བའི་རྒྱལ་སྲིད་ལ་སོགས་པའི་ལས་ལ་སྦྱོར་ཞིང་མངོན་པར་འགྲུབ་པ་དང་།
བསམ་གཏན་གྱིས་ལུས་ལ་གནོད་པ་མེད་ཅིང་ཉོན་མོངས་ཆུང་བ་དང་། ཤེས་རབ་ཀྱིས་བཟོ་དང་བསྟན་བཅོས་དང་རིག་པའི་གནས་ཐམས་ཅད་ལ་མཁས་པ་དང་། ཁ་ན་མ་ཐོ་བ་མེད་པའི་མངོན་མཐོ་བྱང་ཆུབ་ཀྱི་སྙིང་པོ་ལ་གནས་ཀྱི་བར་དུ་སེམས་ཅན་ཐམས་ཅད་ཀྱི་དོན་བྱེད་པར་ཉེ་བར་གནས་པ་རྣམས་སོ། ། དེ་དག་ནི་རྣམ་སྨིན་བཏགས་པའོ། ། བཅུ་གཉིས་པ་ཕན་ཚུན་རྣམ་ངེས་ནི། བཅོམ་ལྡན་འདས་ཀྱིས་རྡོ་རྗེ་གཅོད་པ་ལ་སོགས་པར་ཕར་ཕྱིན་ཐམས་ཅད་སྦྱིན་པའི་སྒྲར་བསྟན་པ་ནས་ལ་ལར་ཤེས་རབ་ཀྱི་བར་དུ་དེ་དག་གི་སྒྲར་བསྟན་པའི་དགོངས་པ་གང་ཞེ་ན། ཕར་ཕྱིན་གཅིག་ལ་སྦྱོར་བ་ན། ཕར་ཕྱིན་ཐམས་ཅད་ལ་སྤྱོད་པར་འགྲོ་བ་ལ་དགོངས་པ་སྟེ། དེའང་སྦྱིན་པ་ལྟ་བུ་ལ་གཏོང་བའི་ནི་སྦྱིན་པ་དང་། སེར་སྣ་དང་གནོད་པ་ལ་སོགས་སྡོམ་པ་ཚུལ་ཁྲིམས།
ཕོངས་པ་སོགས་ལ་ཇི་མི་སྙམ་པ་བཟོད་པ། དེ་ལ་སྤྲོ་བ་བརྩོན་འགྲུས། དེ་ལ་སེམས་རྩེ་གཅིག་པ་བསམ་གཏན། དེའི་རྒྱུ་འབྲས་རབ་ཏུ་འབྱེད་པ་ཤེས་རབ་བོ། ། ཡང་ན་སྦྱིན་པ་ནི་གསུམ་ལས། སྦྱིན་པ་ནི་ཟང་ཟིང་གི་སྦྱིན་པ་དང་། གཞན་ལྔ་ནི་མི་འཇིགས་པའི་སྦྱིན་པ་དང་། ཐམས་ཅད་ནི་ཆོས་ཀྱི་སྦྱིན་པ་སྟེ་གཞན་གྱི་སེམས་རྒྱུད་ལ་སྐྱེས་པས་སོ། ། བཤད་སྦྱར་དུ། ཆོས་དང་ཟང་ཟིང་མི་འཇིགས་ཚུལ་དུ་རྣམ་པར་འབྱེད་པ་ན། །
ཕ་རོལ་ཕྱིན་པ་དྲུག་པོ་དག་ནི་སྦྱིན་པའི་བདག་ཉིད་ཡིན། ། ཞེས་དྲངས་པ་ལྟར་རོ། ། བཅུ་གསུམ་པ་དེ་དག་གཞུང་གིས་ཇི་ལྟར་བསྟན་ཚུལ་ནི། ལེའུ་དང་པོ་དང་གཉིས་པ་དང་གསུམ་པ་དང་བཅུ་པ་དང་བཞིས་ནི་སྦྱིན་པའི་ཕར་ཕྱིན་བསྟན་ཏོ། ། ལེའུ་དང་པོ་གསུམ་གྱིས་སེམས་བསྐྱེད་པའི་ངོ་བོ་བསྟན་པ་ཡིན་ལ། དེ་ནི་ལུས་ལ་སོགས་པ་ཡོངས་སུ་གཏོང་བའི་བདག་ཉིད་ཅན་ཡིན་པའི་ཕྱིར་ཏེ། ལུས་དང་དེ་བཞིན་ལོངས་སྤྱོད་དང་། ། ཞེས་སོགས་ལེའུ་གསུམ་པ་ལས་གསུངས་པའི་ཕྱིར་དང་། རྒྱལ་སྲས་ཀྱི་སྨོན་ལམ་ཡང་ཕྲག་དོག་དྲི་མ་མེད་པས་གཞན་ལ་ཕན་པའི་གོ་སྐབས་སྦྱིན་པ་ཁོ་ན་སྟེ། དེ་བས་ན་བསྔོ་བའི་ལེའུ་ལས་ཀྱང་སྦྱིན་པ་བཏང་བར་བཤད་དོ། །
ལེའུ་བཞི་པ་དང་ལྔ་པ་གཉིས་ཀྱིས་ཚུལ་ཁྲིམས་དང་། དེ་ནས་ལེའུ་བཞིས་ནི་རིམ་པ་བཞིན་བཟོད་ལ། བརྩོན་འགྲུས། བསམ་གཏན། ཤེས་རབ་རྣམས་བསྟན་ཞེས་ནག་པོ་པས་འཆད་དོ། ། གཉིས་པ་ཡན་ལག་གི་དོན་ལ་དྲུག་སྟེ། སྦྱིན་པའི་ཕར་ཕྱིན། ཚུལ་ཁྲིམས་ཀྱི་ཕར་ཕྱིན། བཟོད་པའི། བརྩོན་འགྲུས་ཀྱི།
བསམ་གཏན་གྱི། ཤེས་རབ་ཀྱི་ཕར་ཕྱིན་ནོ། ། དང་པོ་ལ་བཞི། དལ་འབྱོར་རྙེད་དཀའ་བར་བསྟན་པ། རྙེད་ཀྱང་བསོད་ནམས་བྱ་བའི་བློ་སྐྱེ་དཀའ་བ། བྱང་ཆུབ་སེམས་ཀྱི་ཕན་ཡོན་བཤད་པ། ཕན་ཡོན་ཅན་གྱི་སེམས་དེ་བླང་བའི་ཚུལ་ལོ། ། དང་པོ་ནི། དལ་བ་ནི། དམྱལ་བ་ཡི་དྭགས་དུད་འགྲོ་དང་། །
ཀླ་ཀློ་ཚེ་རིང་ལྷ་དང་ནི། ། ལོག་ལྟ་སངས་རྒྱས་མི་འབྱུང་དང་། ། ལྐུགས་པ་འདི་ནི་མི་ཁོམ་བརྒྱད། ། ཅེས་པ་རྣམས་དང་བྲལ་བ་ཡིན་ལ། འབྱོར་པ་ནི། མི་ཉིད་དང་། ཡུལ་དབུས་སུ་སྐྱེ་བ་དང་། དབང་པོ་ཚང་བ་དང་། ལས་ཀྱི་མཐའ་མ་ལོག་པ་ནི་མཚམས་མེད་མ་བྱས་པ་དང་། གནས་ལ་དད་པ་སྟེ་རང་འབྱོར་ལྔ་དང་།
སངས་རྒྱས་འཇིག་རྟེན་དུ་བྱོན་པ་དང་། དེས་ཆོས་གསུངས་པ་དང་། དེའི་བསྟན་པ་གནས་པ་དང་། དེ་ལ་འཇུག་པ་གཞན་ཡང་ཡོད་པ་དང་། གཞན་གྱི་ཕྱིར་སྙིང་བརྩེ་བ་སྟེ། གཞན་འབྱོར་ལྔ་དང་ཆོས་བཅུ་ལྡན་ནོ། ། དེ་ལྟ་བུ་སྡོམ་པ་འཆག་པའི་རྟེན་དུ་རུང་བ་འདི་ནི་ཤིན་ཏུ་རྙེད་པར་དཀའ། སྡོང་པོ་བཀོད་པའི་མདོར། འཕགས་པ་རྒྱས་པའི་འོད་ཀྱི་སྐྱེ་མཆེད་ཀྱི་རྣམ་པར་ཐར་པ་ལས། མི་ཁོམ་པ་བརྒྱད་ལས་བཟློག་པ་ཡང་རྙེད་པར་དཀའ།
མིར་གྱུར་པ་ཡང་རྙེད་པར་དཀའ། དལ་བ་ཕུན་སུམ་ཚོགས་པ་རྣམ་པར་དག་པ་ཡང་རྙེད་པར་དཀའ། སངས་རྒྱས་འབྱུང་བ་ཡང་རྙེད་པར་དཀའ། དབང་པོ་མ་ཚང་བ་མེད་པའང་རྙེད་པར་དཀའ། སངས་རྒྱས་ཀྱི་ཆོས་རྙེད་པ་ཡང་རྙེད་པར་དཀའ། སྐྱེས་བུ་དམ་པ་དང་འགྲོགས་པ་ཡང་རྙེད་པར་དཀའ། ཡང་དག་པའི་དགེ་བའི་བཤེས་གཉེན་རྣམས་ཀྱང་རྙེད་པར་དཀའ། ཡང་དག་པའི་ཚུལ་རྗེས་སུ་བསྟན་པ་ཉེ་བར་བསྒྲུབ་པའང་རྙེད་པར་དཀའ། ཡང་དག་པའི་འཚོ་བ་ཡང་རྙེད་པར་དཀའ། མིའི་འཇིག་རྟེན་ན་ཆོས་དང་རྗེས་སུ་མཐུན་པའི་ཆོས་ལ་ནན་ཏན་བྱེད་པ་ཡང་རྙེད་པར་དཀའ་ན་ཞེས་གསུངས་པ་བཞིན་ནོ། །
དེ་ལྟ་བུའི་རྟེན་སྐྱེས་བུའི་དོན་མངོན་མཐོ་ངེས་ལེགས་ཀྱི་མཚན་ཉིད་ཅན་སྒྲུབ་པ་སྟེ་རྫོགས་པར་བྱེད་པ་ཐོབ་པར་གྱུར་པའི་སྐབས་འདི་ལ་གལ་ཏེ་རང་གཞན་ལ་ཕན་པ་དང་བདེ་བའི་རྒྱུ་མཐོ་རིས་ཐར་པ་ཐོབ་བྱེད་ཀྱི་ཐབས་དགེ་བ་མ་བསྒྲུབ་ན་ཕྱིས་ཚེ་རབས་གཞན་དུ་ནི་ཆོས་དུ་མ་ཡང་དག་པར་འབྱོར་པ་སྟེ་ཚོགས་པའི་མིའི་ལུས་ཐོབ་པར་ག་ལ་འགྱུར་ཏེ་མི་ཁོམ་པའི་གནས་ན་འདི་རྙེད་པ་མི་སྲིད་པའི་ཕྱིར་རོ། ། དེ་ལྟར་ཡང་མདོར། འཇིག་རྟེན་ན་ནི་མི་རྙེད་དཀའ། ། སངས་རྒྱས་འབྱུང་བའང་ཤིན་ཏུ་དཀའ། ། དེ་བས་དད་དང་རབ་བྱུང་དང་། ། སྒྲུབ་པའང་ཤིན་ཏུ་རྙེད་པར་དཀའ། ། ཞེས་པ་ལྟར་རོ། ། གཉིས་པ་ནི། དལ་འབྱོར་རྙེད་དཀའ་ཐོབ་པ་ཙམ་གྱིས་ཆོག་མོད་ཅེ་ན། དཔེ་ཇི་ལྟར་དབྱར་གྱི་མཚན་མོ་སྤྲིན་རུམ་སྟུག་པོས་ཁེགས་པས་མུན་ཤིན་ཏུ་གནག་པར་གྱུར་པའི་སྤྲིན་རུམ་སྟེ་སྤྲིན་དང་མུན་པའི་ཐིབ་པོའི་ཁྲོད་ནས་ཀློག་འགྱུ་བས་སྐད་ཅིག་ཐང་ཅིག་ཙམ་དངོས་པོ་ཅུང་ཟད་རབ་ཏུ་སྣང་ཞིང་གསལ་བར་སྟོན་པ་འབྱུང་བ་ལྟར་དེ་བཞིན་དུ་ཤིན་ཏུ་ཡུན་རིང་པོའི་འཁོར་བའི་མུན་གནག་སྡིག་པའི་སྤྲིན་རུམ་ན་ཀློག་འགྱུ་ལྟ་བུའི་སངས་རྒྱས་མཐུ་ཡིས་བརྒྱ་ལམ་ཙམ་ན་འཇིག་རྟེན་སྡུག་བསྔལ་གྱི་མུན་པར་ཆུད་པ་རྣམས་ལ་བསོད་ནམས་ཏེ་དགེ་བའི་ལས་ལ་འཇུག་པའི་བློ་གྲོས་ཀྱི་སྣང་བ་ཐང་འགའ་སྟེ་སྐད་ཅིག་ཡུད་ཙམ་འབྱུང་གི་མི་བསྟན་པ་དང་ཐོག་མེད་ནས་མི་དགེ་བ་ལ་གོམས་པས་རྒྱུན་དུ་མི་འབྱུང་བའི་ཕྱིར་སེམས་དེ་མ་སྐྱེས་པ་བསྐྱེད་པ་དང་སྐྱེས་པ་འཕེལ་བའི་ཐབས་ལ་བརྩོན་པར་བྱའོ། །
གསུམ་པ་ལ་གཉིས་ཏེ། སེམས་བསྐྱེད་པའི་ཕན་ཡོན་རྒྱས་པར་བསྟན་པ་དང་། ཕན་ཡོན་ཅན་གྱི་སེམས་དེའི་དབྱེ་བ་བཤད་པའོ། ། དང་པོ་ལ་དྲུག་གི། དང་པོ་ཉེས་ཆེན་ཐམས་ཅད་སེལ་བར་བསྟན་པ་ནི། སྐྱེས་པའི་བློ་དེས་ཅི་བྱེད་ཅེ་ན། དགེ་བ་སྒྲུབ་པའི་བློ་ཡུད་ཙམ་ལས་མི་འབྱུང་བ་དེ་ལྟ་བས་ན་འཇིག་རྟེན་པའི་དགེ་བ་སྒྲུབ་པའི་བློ་དམིགས་བཅས་ནི་ཉམས་སྟོབས་ཆུང་བ་ཉིད་ལ་རྟག་པར་རྒྱུན་དུ་གནས་སོ། ། སྟོབས་ཆེ་བ་གང་ཞེ་ན། སྡིག་པ་མི་དགེ་བ་སྟོབས་ཆེན་ཏེ་རང་གི་ངང་གིས་རྟག་ཏུ་འཇུག་ཅིང་དམྱལ་སོགས་ཀྱི་སྡུག་བསྔལ་མི་ཟད་པ་འབྱིན་པ་ཅན་ཐུབ་པར་དཀའ་བས་འཇིགས་པར་བྱེད་པའི་ཕྱིར་ཤིན་ཏུ་མི་ཟད་པ་དེ་ནི་དད་པས་རྩ་བ་བརྟན་པར་བྱས་པའི་ཤེས་རབ་སྙིང་རྗེ་དང་ལྡན་ཞིང་ཡོད་མེད་ལས་འདས་པའི་རྫོགས་པའི་བྱང་ཆུབ་ཀྱི་སེམས་མིན་པ་དགེ་བ་གཞན་གང་གིས་ཟིལ་གྱིས་ནོན་པར་འགྱུར་ཏེ་མི་འགྱུར་བས་སྡིག་ཆེན་གཞོམ་པའི་ཕྱིར་ཡང་བྱང་ཆུབ་ཀྱི་སེམས་དེ་བླང་བར་རིགས་སོ། ། གཉིས་པ་བདེ་མཆོག་ཐོབ་པའི་རྒྱུ་རུ་བསྟན་པ་ནི།
བསྐལ་པ་གྲངས་མེད་དུ་མ་སྟེ་གསུམ་མམ་གྲངས་མེད་དང་པོའི་ཁོངས་སུ་གཏོགས་པ་རྣམས་སུ་རབ་ཏུ་འབད་པས་སེམས་ཅན་ལ་ཕན་པའི་ཐབས་འབའ་ཞིག་དགོངས་ཤིང་སྤྱོད་པར་མཛད་པའི་ཐུབ་པའི་དབང་པོ་སངས་རྒྱས་ཡིན་ལ་ཐུབ་པའི་ནི་ཉན་ཐོས་ལ་སོགས་ཏེ། སྡུག་བསྔལ་འབྱུང་ཡང་འགྱོད་མི་བྱེད། ། བདེ་བ་ལ་ཡང་འདོད་པ་མེད། ། ཆགས་དང་འཇིགས་པ་ཁྲོ་བ་མེད། ། བློ་བརྟན་གྱུར་པ་ཐུབ་པར་བརྗོད། ། ཅེས་སོ། དེས་ན་རྒྱལ་བ་དེ་རྣམས་ཀྱིས་བྱང་ཆུབ་ཀྱི་སེམས་འདི་ཉིད་ཕན་པའི་དོན་ཐམས་ཅད་འགྲུབ་པར་གཟིགས་ཏེ། གང་གི་ཕྱིར་ན་སེམས་འདི་ནི་ཚད་དག་གཞལ་དུ་མེད་པའི་སྐྱེ་བོའི་ཚོགས་ཏེ་སེམས་ཅན་གྱི་ཕུང་པོ་རྣམས་ཀྱིས་བདེ་བ་མཆོག་སངས་རྒྱས་ཀྱང་སྐྲ་འཆལ་བ་ལ་སོགས་པའི་དཀའ་སྤྱད་ལ་མ་ལྟོས་པར་བདེ་བླག་སྟེ་ཚེགས་མེད་པ་ཉིད་དུ་ཐོབ་པར་བྱེད་པའི་ཕྱིར་རོ། ། གསུམ་པ་ཕན་བདེ་འདོད་པར་གཟུང་བྱར་བསྟན་པ་ནི། སྲིད་པ་འཁོར་བར་གནས་པའི་དམྱལ་སོགས་ཀྱི་སྡུག་བསྔལ་བརྒྱ་ཕྲག་མཐའ་མེད་པ་གཞོམ་པ་སྟེ་འདོད་པར་འདོད་པ་ཉན་རང་གི་རིགས་ཅན་རྣམས་དང་།
རང་ཉིད་འབའ་ཞིག་མ་ཡིན་པར་སེམས་ཅན་རྣམས་ཀྱི་མི་བདེ་བ་ཕོངས་པ་དང་སྐྱེ་སོགས་ཀྱི་སྡུག་བསྔལ་བསལ་བར་འདོད་པ་བྱང་སེམས་ཀྱི་རིགས་ཅན་རྣམས་དང་། བདེ་བ་མང་པོ་བརྒྱ་ཕྲག་སྟེ་བདེ་སྐྱིད་ལྡན་པ་ལྷ་མི་རྣམས་ཀྱི་སྐྱེ་བ་དང་བདེ་བ་ལ་སོགས་པ་ལོངས་སྤྱོད་པར་འདོད་པས་ཀྱང་བྱང་ཆུབ་ཀྱི་སེམས་ཉིད་རྟག་ཏུ་སྟེ་དུས་ཐམས་ཅད་དུ་བཏང་ཞིང་དོར་བར་མི་བྱའོ། ། བཞི་པ་མཐོང་བའི་ཆོས་ཀྱི་ཕན་ཡོན་བསྟན་པ་ནི། འཁོར་བའི་བརྩོན་རར་ཆགས་སོགས་ཀྱི་འཆིང་བས་བསྡམས་པའི་དབང་གིས་ཤིན་ཏུ་ཉེན་ཏེ་ཉམ་ཐག་པ་རྣམས་བྱང་ཆུབ་ཀྱི་སེམས་བསྐྱེད་པར་གྱུར་པ་ན་སེམས་བསྐྱེད་པའི་སྐད་ཅིག་དེ་ཉིད་ལ་མིང་བདེ་བར་གཤེགས་པ་རྣམས་ཀྱི་སྲས་ཤེས་བརྗོད་པར་བྱ་ཞིང་། འཇིག་རྟེན་ལྷ་དང་མིར་བཅས་པ་དང་ལྷ་མ་ཡིན་ལ་སོགས་པས་ཕྱག་བྱ་བ་དང་བསྟོད་བཀུར་བའི་འོས་སུ་ཡང་འགྱུར་རོ། ། ལྔ་པ་ཕན་ཡོན་དཔེའི་སྒོ་ནས་བསྔགས་པ་ལྔ་ལས། དང་པོ་གསེར་རྩི་དང་མཚུངས་པ་ནི། གསེར་འགྱུར་རྩིའི་རྣམ་པ་སྟེ་ཁྱད་པར་མཆོག་སྟེ་ཆེས་རིན་པོ་ཆེ་ཉིད་དུ་བསྒྱུར་བར་བྱེད་ནུས་པ་དེས་ལྕགས་ལ་སོགས་པ་གསེར་དུ་བསྒྱུར་བར་བྱེད་པ་ལྟ་བུར་མི་གཙང་བ་ཕ་མའི་ཁུ་ཁྲག་ལས་བྱུང་ཞིང་མངལ་དུ་མི་གཙང་བའི་ཁུ་བས་གསོས་པའི་སྙིང་པོ་མེད་པའི་ལུས་འདི་བླངས་ནས་ཏེ་བཟུང་བ་འདི་བྱང་ཆུབ་ཀྱི་སེམས་ཀྱིས་རྒྱལ་བའི་སྐུ་དོན་ཆེན་པོར་གྱུར་ཅིང་རྙེད་དཀའ་བས་ཡིད་བཞིན་གྱི་ནོར་བུ་རིན་ཆེན་ཁམས་གསུམ་ཐམས་ཅད་ན་ཡོན་ཏན་མཆོག་ཏུ་གྱུར་ཅིང་ཡོན་ཏན་གྱི་མཐའ་མི་ཤེས་པས་རིན་གྱི་ཚད་དམ་ཐང་མེད་པར་བསྒྱུར་བར་བྱེད་པས་ན་གསེར་འགྱུར་གྱི་རྩི་ལྟ་བུའི་བྱང་ཆུབ་ཀྱི་སེམས་ཞེས་བྱ་བ། བླངས་པ་རབ་ཏུ་བརྟན་པ་གཡོ་བ་མེད་པར་མ་ཉམས་པར་ཟུངས་ཞེས་བྱའོ། ། དེའང་བྱམས་པའི་རྣམ་པར་ཐར་པ་ལས།
རིགས་ཀྱི་བུ་འདི་ལྟ་སྟེ་དཔེར་ན། དངུལ་ཆུའི་རིགས་གསེར་དུ་སྣང་བ་ཞེས་བྱ་བ་ཡོད་དེ། དེ་སྲང་གཅིག་གིས་ལྕགས་སྲང་སྟོང་གསེར་དུ་འགྱུར་རོ། ། དངུལ་ཆུ་སྲང་གཅིག་པོ་དི་ནི་ལྕགས་སྲང་སྟོང་པོ་དེས་ཟད་པར་བྱ་བའམ་ལྕགས་སུ་བསྒྱུར་བར་མི་ནུས་སོ། ། དེ་བཞིན་དུ་ཐམས་ཅད་མཁྱེན་པ་ཉིད་དུ་སེམས་བསྐྱེད་པའི་བཅུད་ཀྱིས་ལེན་དགེ་བའི་རྩ་བ་ཡོངས་སུ་བསྔོས་པའི་ཡེ་ཤེས་ཀྱིས་ཡོངས་སུ་བཟུང་བ་ནི། ལས་དང་ཉོན་མོངས་སྒྲིབ་པའི་ལྕགས་ཐམས་ཅད་ཟད་པར་བྱས་ཏེ། ཆོས་ཐམས་ཅད་ཐམས་ཅད་མཁྱེན་པའི་གསེར་གྱི་ཁ་དོག་ཏུ་བྱེད་ཀྱང་ཐམས་ཅད་མཁྱེན་པ་ཉིད་དུ་སེམས་བསྐྱེད་པའི་བཅུད་ཀྱིས་ལེན་གཅིག་པོ་དེ་ནས་ལས་དང་ཉོན་མོངས་པའི་ལྕགས་ཐམས་ཅད་ཀྱིས་ཀྱང་ཉོན་མོངས་པའམ་ཟད་པར་བྱ་བར་མི་ནུས་སོ་ཞེས་སོ། ། གཉིས་པ་ཡིད་བཞིན་ནོར་དང་མཚུངས་པ་ནི། འགྲོ་བ་པའི་དེད་དཔོན་དེ་དང་འདྲ་བ་གཉིས་པ་མེད་པས་གཅིག་པུ་རྒྱལ་བ་དང་བྱང་སེམས་ཐུགས་རྗེ་མངའ་བ་ཚད་ཀྱིས་གཞལ་དུ་མེད་པའི་བློ་ཅན་དེས་ལེགས་པར་ཡོངས་སུ་བརྟགས་པ་ལས་འཁྲུལ་པ་མི་སྲིད་པས་བརྟགས་ཤིང་དཔྱད་པ་ན་དབུལ་བ་སེལ་བའི་ནོར་བུ་བྱང་ཆུབ་ཀྱི་སེམས་འདི་ཡང་འཇིག་རྟེན་དེ་ལས་འདས་པའི་ཕུན་སུམ་ཚོགས་པའི་རྒྱུར་གྱུར་པས་རིན་ཆེན་བ་སྟེ། རིན་ཐང་མེད་པ་ཐམས་ཅད་ལས་མཆོག་ཏུ་གྱུར་པར་གཟིགས་པས་འགྲོ་བའི་ཚོང་དུས་སུ་དགེ་མི་དགེའི་ལས་ཉོ་ཚོང་བྱེད་པའི་ཕྱིར་ཟོང་དུ་གྱུར་བའི་ལས་བྱེད་པའི་གནས་འཁོར་བར་གནས་པའི་དམྱལ་སོགས་ཀྱི་སྡུག་བསྔལ་དང་བྲལ་བའི་བདེ་བ་ཕུན་ཚོགས་ཐོབ་པར་འདོད་པའི་སེམས་ཅན་ཚོང་པ་ལྟ་བུ་རྣམས་རིན་ཆེན་ལྟ་བུའི་བྱང་ཆུབ་སེམས་དེ་གུས་པ་ཆེན་པོས་ལེགས་པར་བརྟན་པར་ཟུངས་ཤིག་ཅེས་པའོ། །
སྡོང་པོའི་བཀོད་པའི་མདོར། རིགས་ཀྱི་བུ་ཁྱོད་འདི་ལྟ་སྟེ། དཔེར་ན་ཇི་སྲིད་དུ་ཉི་མ་དང་ཟླ་བའི་དཀྱིལ་འཁོར་གྱི་འོད་ཀྱི་སྣང་བའི་བྱེད་པ་དེ་སྲིད་ནོར་དང་། འབྲུ་དང་། རིན་པོ་ཆེ་དང་། ས་ལེ་སྦྲམ་དང་། དངུལ་དང་། མེ་ཏོག་དང་། སྤོས་དང་། ཕྲེང་བ་དང་།
བྱུགས་པ་དང་། གོས་དང་། ལོངས་སྤྱོད་གང་ཇི་སྙེད་པ་དེ་དག་ཐམས་ཅད་ཀྱིས་ནོར་བུ་རིན་པོ་ཆེ་དབང་གི་རྒྱལ་པོའི་རིན་དུ་མི་བཟོད་དོ། ། དེ་བཞིན་དུ། ཇི་སྲིད་དུ་དུས་གསུམ་དུ་ཐམས་ཅད་མཁྱེན་པའི་ཡེ་ཤེས་ཀྱི་ཆོས་ཀྱི་དབྱིངས་ཀྱི་ཡུལ་སྣང་བར་མཛད་པ་དེ་སྲིད་དུ་ལྷ་དང་མི་དང་སེམས་ཅན་ཐམས་ཅད་དང་། ཉན་ཐོས་དང་རང་སངས་རྒྱས་ཀྱི་དགེ་བའི་རྩ་བ་ཟག་པ་དང་བཅས་པ་དང་། ཟག་པ་མེད་པ་གང་ཇི་སྙེད་པ་དེ་དག་ཐམས་ཅད་ཀྱིས་བྱང་ཆུབ་ཀྱི་སེམས་བསྐྱེད་པའི་ནོར་བུ་རིན་པོ་ཆེ་ཆེན་པོ་དབང་གི་རྒྱལ་པོའི་རིན་དུ་མི་ཆོག་གོ་ཞེས་སོ། ། གསུམ་པ་དཔག་བསམ་ཤིང་དང་མཚུངས་པ་ནི། འཇིག་རྟེན་གྱི་དགེ་བ་དམིགས་བཅས་ལ་སོགས་པ་བྱང་ཆུབ་ཀྱི་སེམས་ལས་གཞན་པ་ཀུན་ཆུ་ཤིང་ལན་ཅིག་འབྲས་བུ་བསྐྱེད་ནས་ཟད་པར་འགྱུར་བས་སླར་འབྲས་བུ་མི་བསྐྱེད་པ་བཞིན་དུ་ནི་རྣམ་པར་སྨིན་པའི་འབྲས་བུ་ལན་ཅིག་བསྐྱེད་ནས་ཟད་པར་འགྱུར་བ་ཉིད་དེ། དེ་ཙམ་གྱིས་འདིའི་རྣམ་སྨིན་ཟད་པའི་ཕྱིར་དང་།
རྣམ་སྨིན་དེ་ཡང་ལུང་བསྟན་དུ་མེད་པས་ཡང་རྣམ་སྨིན་གྱིས་འབྲས་བུ་དང་མ་འབྲེལ་བའི་ཕྱིར་རོ། ། བྱང་ཆུབ་ཀྱི་སེམས་ཀྱིས་ནི་དཔག་བསམ་གྱི་ལྗོན་ཤིང་ལྟ་བུར་དུས་རྟག་པར་ཡང་སྐད་ཅིག་རེ་རེ་ཞིང་རྒྱུ་མཐུན་པའི་འབྲས་བུ་རང་ཉིད་ལ་བདེ་བ་ཕུན་སུམ་ཚོགས་པ་འབྱིན་པས་མི་ཟད་ཅིང་དེ་དབང་གིས་གཞན་རྣམས་ལའང་བྱང་ཆུབ་ཀྱི་སེམས་ལ་སོགས་པ་ཡོན་ཏན་གཞན་གྱི་ཁྱད་པར་འཕེལ་བར་འགྱུར་བའམ། ཡང་བི་བྷུ་ཏིས་འཁོར་ལོས་སྒྱུར་བའི་རྒྱལ་སྲིད་ལ་སོགས་པ་འཇིག་རྟེན་པའི་འབྲས་བུ་འབྱིན་པ་དང་འཇིག་རྟེན་ལས་འདས་པ་སངས་རྒྱས་ཀྱི་ཡོན་ཏན་གྱི་བར་དུ་འཕེལ་བར་འགྱུར་ཞེས་སོ། ། བློ་གྲོས་མི་བཟད་པས་བསྟན་པ་ལས། བཙུན་པ་ཤཱ་ར་དྭ་ཏིའི་བུ་འདི་ལྟ་སྟེ། དཔེར་ན་རྒྱ་མཚོ་ཆེན་པོར་ཆུའི་ཐིགས་ལྷུང་བ་ནི། བསྐལ་པའི་མཐར་ཐུག་གི་བར་དུ་བར་མ་དོར་ཡོངས་སུ་ཟད་པའམ་གཏུགས་པ་མེད་དོ། ། དེ་བཞིན་དུ་དུ་བྱང་ཆུབ་ཏུ་ཡོངས་སུ་བསྔོས་པའི་དགེ་བའི་རྩ་བ་ནི་བྱང་ཆུབ་ཀྱི་སྙིང་པོ་ལ་ཐུག་གི་བར་དུ་བར་མ་དོར་ཡོངས་སུ་ཟད་པའམ་གཏུགས་པ་མེད་དོ། ། ཞེས་སོ། ། བཞི་པ་གྲོགས་དཔའ་བོ་དང་མཚུངས་པ་ནི།
སེམས་དེ་དགེ་བ་འཕེལ་བྱེད་ཁོ་ན་མ་ཡིན་གྱི་མི་དགེ་བ་ཟད་བྱེད་ཀྱང་ཡིན་ཏེ། འདི་ལྟར་དཀོན་མཆོག་གསུམ་ལ་གནོད་པ་བྱས་པ་ལ་སོགས་པ་སྡིག་པའི་ལས་དམྱལ་སོགས་བཟོད་དཀའི་སྡུག་བསྔལ་བསྐྱེད་པ་ཤིན་ཏུ་མི་བཟད་པ་སྤྱད་པར་བྱས་ན་ཡང་སྐྱེས་བུ་དཔའ་བོ་ལ་བརྟེན་ནས་དགྲའི་འཇིགས་པ་ཆེན་པོ་ལས་ཐར་པ་ལྟར་བྱང་ཆུབ་ཀྱི་སེམས་གང་ལ་བརྟེན་ཏེ་བསྐྱེད་བསྲུང་སྤེལ་ནས་ཡུད་ཀྱིས་ཏེ་སྐད་ཅིག་དེ་ཉིད་ལ་བསོད་ནམས་ཆེན་པོ་ཉེ་བར་སོགས་པའི་སྒོ་ནས་སྡིག་ཆེན་དེ་ལས་སྒྲོལ་བར་འགྱུར་བ་སྟེ། སྐྱོབ་ནུས་པའི་སེམས་དེ་ལ་སེམས་ཅན་བག་ཡོད་པ་ཅན་རྣམས་ཀྱིས་ཅིས་མི་བརྟེན་ཏེ་རྟེན་པར་རིགས་ཞེས་དགེ་བ་ལྷས་སམ་འགྲེལ་ཆེན་དུ་མི་ཤེས་པའི་སེམས་ཅན་ཤེས་རབ་དང་བྲལ་བའི་རྨོངས་པ་རྣམས་ཀྱིས་ཅིས་མི་བརྟེན་ཞེས་འདོན་ནོ། ། དེ་ལྟར་ཡང་མདོ་སྡེ་ཉིད་ལས། རིགས་ཀྱི་བུ་འདི་ལྟ་སྟེ་དཔེར་ན་སྐྱེས་བུ་དཔའ་བོ་ལ་ཡང་དག་པར་བརྟེན་པ་ནི་དགྲ་བོ་ཐམས་ཅད་ཀྱིས་མི་འཇིགས་སོ། ། དེ་བཞིན་དུ་བྱང་ཆུབ་ཏུ་སེམས་བསྐྱེད་པའི་སྐྱེས་བུ་དཔའ་བོ་ལ་ཡང་དག་པར་བརྟེན་པའི་བྱང་ཆུབ་སེམས་དཔའ་ནི་ཉེས་པར་སྤྱོད་པའི་དགྲ་བོ་ཐམས་ཅད་ཀྱི་མི་འཇིགས་སོ་ཞེས་སོ། ། ལྔ་པ་དུས་མཐའི་མེ་དང་མཚུངས་པ་ནི། སེམས་དེས་ནི་དུས་མཐའི་སྟེ་འཇིག་རྟེན་འཇིག་པའི་དུས་ཀྱི་མེ་ནི་ཉི་མ་བདུན་ཤར་བས་བསམ་གཏན་དང་པོ་དང་བཅས་པའི་འདོད་ཁམས་ཐམས་ཅད་ཐལ་བ་ཡང་ལུས་པ་མེད་པར་བསྲེག་པ་དེ་བཞིན་དུ་མཚན་མེད་ལ་སོགས་པའི་སྡིག་པ་ཆེན་པོ་རྣམས་སྐད་ཅིག་ཅིག་གི་སྟེ་དུས་ཡུན་མི་རིང་བར་ངེས་པར་བསྲེག་པ་སྟེ་རྣམ་སྨིན་ཉེ་བར་འཇོམས་པ་རྩ་བ་ནས་མེད་པར་བྱེད་དོ། ། དེས་ན་མི་ཤེས་སེམས་ཅན་རྣམས་ཀྱིས་མི་རྟེན། ཞེས་འདིར་ཡང་སྦྱར་བར་བྱའོ། །
ཡང་དེ་ཉིད་དུ་ཉེས་པར་བྱས་པ་ཐམས་ཅད་བསྲེག་པར་བྱེད་པས་བསྲེག་པའི་བསྐལ་པའི་མེ་ལྟ་བུའོ་ཞེས་སོ། ། དྲུག་པ་མདོ་གཞན་ལས་གསུངས་པའི་ཕན་ཡོན་ནི། སེམས་དེའི་ཕན་ཡོན་དཔག་ཏུ་མེད་པ་དག་བྱམས་མགོན་ཏེ་བཅོམ་ལྡན་འདས་མི་ཕམ་པ་བློ་གྲོས་ཆེན་པོ་དང་ལྡན་པས་ཚོང་དཔོན་གྱི་བུ་ནོར་བུ་ནོར་བཟང་ལ་བཤད་ཅིང་བཀའ་བསྩལ་ཏེ། སྡོང་པོ་བཀོད་པར། རིགས་ཀྱི་བུ་བྱང་ཆུབ་ཀྱི་སེམས་ནི་སངས་རྒྱས་ཀྱི་ཆོས་ཐམས་ཅད་ཀྱི་ས་བོན་ལྟ་བུའོ། ། འགྲོ་བ་ཐམས་ཅད་ཀྱི་དཀར་པོའི་ཆོས་རྣམ་པར་འཕེལ་བར་བྱེད་པས་ཞིང་ལྟ་བུའོ། འཇིག་རྟེན་ཐམས་ཅད་རྟེན་པས་ས་ལྟ་བུའོ་ཞེས་བྱ་བ་ནས་བྱང་ཆུབ་སེམས་དཔའི་སྤྱོད་པ་དང་སྨོན་ལམ་ཐམས་ཅད་བསྡུས་པའི་ཕྱིར་མདོར་བསྟན་པ་ལྟ་བུའོ། ། ལྷ་དང་མི་དང་ལྷ་མ་ཡིན་དུ་བཅས་པའི་འཇིག་རྟེན་ལ་མཆོད་རྟེན་ལྟ་བུ་སྟེ། རིགས་ཀྱི་བུ་དེ་ལྟར་བྱང་ཆུབ་ཀྱི་སེམས་ནི་ཡོན་ཏན་དེ་དག་དང་ཡོན་ཏན་གྱི་བྱེ་བྲག་ཚད་མེད་པ་གཞན་དང་ཡང་ལྡན་ནོ་ཞེས་རྒྱ་ཆེར་གསུངས་སོ། ། དེ་ལ་བག་ཆགས་རྣམས་ཀྱི་ཞེས་འདིར་ཡང་སྦྱར་རོ། །
གཉིས་པ་སེམས་དེའི་དབྱེ་བ་ལ་གསུམ་སྟེ། བསྡུས་ཏེ་སྨོན་འཇུག་གཉིས་སུ་དབྱེ། དེ་ཡི་ཁྱད་པར་དཔེ་ཡིས་བཤད། ། སྨོན་འཇུག་ཕན་ཡོན་ཁྱད་པར་བསྟན་པའོ། དང་པོ་ནི། ཇི་སྐད་པའི་ཕན་ཡོན་ཅན་གྱི་བྱང་ཆུབ་ཀྱི་སེམས་དེ་ལ་ཕྱེ་ན་གཉིས་སོ། ། དེ་ལྟར་ན་མངོན་རྟོགས་རྒྱན་དུ། དེ་ཡང་ས་གསེར་ཟླ་བ་མེ། ། ཞེས་སོགས་ཉི་ཤུ་རྩ་གཉིས་དང་། འདིར་ལེའུའི་གྲངས་ཀྱིས་བཅུར་ཡང་བཤད་པས་གཉིས་སུ་ཇི་ལྟར་འགྱུར་ཞེ་ན།
སྐྱོན་མེད་དེ། འདིར་མདོར་བསྡུས་ན་རྣམ་པ་གཉིས་སུ་ཤེས་པར་བྱ་སྟེ། གཉིས་པོ་དེའང་གང་ཞེ་ན། བདག་སངས་རྒྱས་སུ་གྱུར་ནས་སེམས་ཅན་གྱི་དོན་བྱའོ་ཞེས་དད་པ་བརྟན་པར་བྱས་པའི་ཟབ་ཅིང་རྒྱ་ཆེ་བ་ཐོབ་པར་འདོད་པའི་སེམས་སྦྱིན་སོགས་ལ་འཇུག་བཞིན་པ་དང་བྲལ་བའི་བྱང་ཆུབ་ཏུ་སྨོན་པའི་སེམས་དང་ནི། སྨོན་པའི་སེམས་སྔོན་དུ་འགྲོ་བས་སྡོམ་པ་ལེན་པ་ལ་སོགས་པ་བྱང་ཆུབ་ཀྱི་སྤྱོད་པ་ཡང་དག་པར་བླང་བ་ལ་འཇུག་པ་ནི་བྱང་ཆུབ་ཏུ་འཇུག་པའི་སེམས་ཉིད་ཡིན་ནོ། ། དང་པོ་གང་སྐུས་ནི་གཉིས་ཀའང་བྱང་ཆུབ་ཀྱི་སེམས་སུ་བསྟན་པའི་སྒོ་ནས་སྨོན་པ་མེད་བྱང་ཆུབ་ཀྱི་སེམས་མ་ཡིན་པའི་དོགས་པ་བསལ་ཏེ། སྡོང་པོ་བཀོད་པར་ཡང་། རིགས་ཀྱི་བུ་སེམས་ཅན་གྱི་འཇིག་རྟེན་ན་སེམས་ཅན་གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྨོན་པ་དེ་དག་ཀྱང་དཀོན་ནོ། ། དེ་བས་ཀྱང་གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འཇུག་པའི་སེམས་ཅན་དེ་དག་ནི་ཤིན་ཏུ་དཀོན་ནོ་ཞེས་སོ། ། གཉིས་པ་ནི།
འདི་གཉིས་ཀྱི་ཁྱད་པར་ཡང་ཇི་ལྟ་བུ་ཞེ་ན། དཔེར་ན་སྐྱེས་བུ་ཞིག་འདོད་པའི་ཡུལ་དུ་ཕྱིན་པར་བྱ་བའི་ཆེད་དུ་འགྲོ་བར་འདོད་པ་སྟེ་འགྲོ་བར་བསམ་ཀྱི་འགྲོ་བཞིན་པ་ཉིད་མ་ཡིན་པ་དང་། སྐྱེས་བུ་གཞན་ཉིད་ཡུལ་དེར་ཕྱིན་པའི་ཆེད་དུ་འགྲོ་བཞིན་པའི་བྱེ་བྲག་ཇི་ལྟར་ཤེས་པ་ལྟར་དཔེ་དེ་བཞིན་དུ་སྒོ་གསུམ་གྱི་ལས་ལ་བརྟགས་ནས་རང་གཞན་ལ་ཕན་པའི་ཐབས་སེམས་ཤིང་རྟག་ཏུ་བྱེད་པའི་ཤེས་རབ་ཅན་གྱི་མཁས་པས་སྨོན་འཇུག་གི་སེམས་འདི་གཉིས་ཀྱི་བྱེ་བྲག་གོ་རིམ་བཞིན་དུ་ཤེས་པར་བྱའོ། གསུམ་པ་ལ་གསུམ་སྟེ། དངོས་ཀྱི་དོན་འཐད་པ་དགོད། སོ་སོའི་ཕན་ཡོན་རྒྱས་པར་བཤད་པའོ། ། དང་པོ་ནི། བྱང་ཆུབ་ཏུ་སྨོན་པའི་སེམས་ལས་ནི་སྒྲུབ་པ་དང་བྲལ་ཡང་བྱང་ཆུབ་ཀྱི་རྒྱུ་ཡིན་པ་ལྟ་ཞོག་འཁོར་བར་འཁོར་བའི་ཚེ་འབྲས་ཆེ་བ་ལྷ་མིའི་བདེ་བ་འབྱུང་སྟེ། རྒྱལ་པོ་ལ་གདམ་པ་ལས། རྒྱལ་པོ་ཆེན་པོ་ཁྱོད་ཡང་དག་པར་རྫོགས་པའི་བྱང་ཆུབ་ཀྱི་སེམས་དགེ་བའི་རྩ་བའི་ལས་ཀྱི་རྣམ་པར་སྨིན་པས་ལན་དུ་མར་ལྷ་དང་མིའི་ནང་དུ་སྐྱེས་ཏེ་ལྷ་དང་མིར་སྐྱེས་པ་ན་ཐམས་ཅད་དུ་ཡང་དབང་པོ་བྱེད་པར་གྱུར་ཀྱང་།
ད་དུང་རྒྱལ་པོ་ཆེན་པོ་ཁྱོད་ཀྱི་ཡང་དག་པར་རྫོགས་པའི་བྱང་ཆུབ་ཀྱི་སེམས་ཀྱི་དགེ་བའི་རྩ་བའི་ལས་ལ་འབྲི་བའམ་གང་བར་མི་མངོན་ནོ་ཞེས་སོ། ། དེ་ལྟ་ན་ཡང་ཇི་ལྟར་འཇུག་པའི་སེམས་ལ་བསོད་ནམས་རྒྱུན་ཆགས་སུ་འབྱུང་བ་བཞིན་དུ་བསོད་ནམས་ཏེ་དགེ་བ་བར་མ་ཆད་རྒྱུན་ཆགས་སུ་འབྱུང་བ་མིན་པས་འཇུག་སེམས་ནི་སྨོན་པ་ལས་ཁྱད་པར་དུ་འཕགས་སོ། ། ཇི་ལྟར་འཇུག་པ་ལ་བསོད་ནམས་རྒྱུན་མི་འཆད་པར་འབྱུང་ཞེ་ན། འཇུག་པའི་སེམས་སྐྱེས་པའི་སྐད་ཅིག་གང་ནས་གཟུང་སྟེ། ཀུན་ནས་ཉོན་མོངས་པ་གསུམ་གྱི་རང་བཞིན་སེམས་ཅན་རང་གི་མཚན་ཉིད་འཛིན་པའི་ཁམས་འདི་ཙམ་ཞེས་ཚད་བཟུང་བར་མི་ནུས་པས་མཐའ་ཡས་པ་ནམ་མཁའི་ཁམས་དང་མཉམ་པ་རྣམས་ཉོན་མོངས་པའི་འཆིང་བ་དང་འཁོར་བའི་བརྩོན་ར་ལས་རབ་ཏུ་དགྲོལ་བའི་ཕྱིར་འཁོར་བ་ཇི་སྲིད་དུ་མི་ལྡོག་པ་སྟེ་སླར་ཉམས་པ་མེད་པའི་སེམས་ཀྱིས་སུ་འཇུག་པ་བྱང་ཆུབ་ཀྱི་སེམས་དེ་ཡང་དག་བླངས་བའི་དུས་དེ་ནས་བཟུང་སྟེ་གཉིད་ལོག་གམ་བག་མེད་པར་གྱུར་པ་སྟེ་སེམས་གཡེང་པ་དང་ཀྱང་གི་སྒྲས་བསྡུས་པ་འགྲོ་འགྲེང་འདུག་ཟ་བརྒྱལ་བ་ལ་སོགས་པའི་གནས་སྐབས་ཐམས་ཅད་དུ་ཡང་བྱང་སེམས་ཀྱི་ཚུལ་ཁྲིམས་རྣམས་ལ་བྱམས་སྙིང་རྗེས་བསོད་ནམས་ཏེ་དགེ་བའི་ཤུགས་རྒྱུན་མི་འཆད་པ་དང་། དེ་ཁོ་ན་ཉིད་ལ་ལྷག་པར་མོས་པའི་དབང་གིས་ཟད་མི་ཤེས་པའི་བསོད་ནམས་ཀྱི་རྒྱུན་རྒྱུན་མི་འཆད་པར་སྐད་ཅིག་རེ་རེ་ཞིང་རྣམ་པ་ཐ་དད་པ་དུ་མ་རྒྱ་ཆེ་བ་དང་ཟད་མི་ཤེས་པ་ཞིག་ནམ་མཁའི་ཚད་དང་མཉམ་པར་རབ་ཏུ་འབྱུང་སྟེ། དཔལ་སྦྱིན་གྱིས་ཞུས་པ་ལས། བྱང་ཆུབ་སེམས་ཀྱི་བསོད་ནམས་གང་། ། གལ་ཏེ་དེ་ལ་གཟུགས་མཆིས་ན། ། ནམ་མཁའི་ཁམས་ནི་ཀུན་གང་སྟེ། །
དེ་ནི་དེ་བས་ལྷག་པར་འགྱུར། ། ཞེས་སོ། ། གཉིས་པ་ལ་གཉིས་ཏེ། ལུང་དགོད། རིགས་པ་བསྟན་པའོ། དང་པོ་ནི། འཇུག་སེམས་ལ་ཕན་ཡོན་ཆེན་པོ་འབྱུང་བའི་ཚུལ་འདི་ནི་འཐད་པ་སྟེ་རིགས་པ་དང་བཅས་པར་ལག་བཟངས་ཀྱིས་ནི་ཞུས་པ་ཞེས་པའི་མདོ་ལས། ཐེག་པ་དམན་པ་ཉན་རང་གི་ཐེག་པ་ལ་མོས་ཤིང་འདུན་པའི་སེམས་ཅན་རིགས་མ་ངེས་པ་ཡུན་རིང་པོར་ཚོགས་མང་པོ་གསོག་ལ་འཇིགས་པས་ཐེག་ཆེན་ལས་ལོག་ནས་དུས་ཐུང་ངུར་བསོད་ནམས་ཀྱི་ཚོགས་ཆུང་ངུས་ཉན་རང་དུ་སེམས་བསྐྱེད་པ་དེ་བཟློག་པའི་དོན་གྱི་ཕྱིར་དེ་བཞིན་ཉིད་ཕྱིན་ཅི་ལོག་པར་གསུངས་པའི་དེ་བཞིན་གཤེགས་པ་རང་ཉིད་ཀྱིས་ཇི་སྐད་དུ། ལག་བཟང་འདི་ལ་བྱང་ཆུབ་སེམས་དཔའ་འདི་ལྟར་ཡང་དག་པར་སློབ་སྟེ། ཕྱོགས་བཅུ་ཕྱོགས་རེ་རེར་ཡང་འཇིག་རྟེན་གྱི་ཁམས་མཐའ་ཡས་སུ་མུ་མེད་དེ།
འཇིག་རྟེན་གྱི་ཁམས་རེ་རེ་ན་ཡང་སེམས་ཅན་མཐའ་ཡས་སོ། ། བདག་གི་སེམས་ཅན་གྱི་ཚོགས་མཐའ་ཡས་པ་བདེ་ལ་ཕན་པའི་ཕྱིར་གོ་ཆ་བགོས་ལ་ཞེས་དང་། མཐའ་ཡས་པའི་དགེ་བའི་རྩ་བ་མཐའ་ཡས་པ་དག་དཔག་མེད་པར་གྱུར་ཏམ། སེམས་གཞན་དུ་འགྱུར་ཏམ། གཉིད་ཀྱི་ལོག་ཀྱང་ཉིན་མཚན་དུ་སེམས་ཀྱི་སྐད་ཅིག་ལ་འཕེལ་བ་དང་རྒྱས་པ་དང་ཡོངས་སུ་རྫོགས་པར་འགྱུར་ཏེ་ཞེས་དང་། ཡང་དེ་ཉིད་ལས། གང་ཞིག་རང་སངས་རྒྱས་ཀྱི་ཡོན་ཏན་ནམ་ཉན་ཐོས་ཀྱི་ཡོན་འདོད་པ་དེ་ཡང་སེམས་ཀྱི་སྐད་ཅིག་ལ་དགེ་བའི་རྩ་བ་མཐའ་ཡས་པ་འཕེལ་ལ་ཞེས་དང་། གང་སངས་རྒྱས་ཀྱི་ཡོན་ཏན་མཐའ་ཡས་ཤིང་མུ་མེད་པ་མཐའ་དག་བྱང་ཆུབ་པ་ཡོངས་སུ་རྫོགས་པར་འདོད་པ་དང་། མོས་པ་དང་སྨོན་པ་ལྟ་བུ་སྨོས་ཀྱང་ཅི་དགོས་ཏེ་དཔག་མེད་པར་གྱུར་ཏམ། གཉིད་ཀྱིས་ལོག་ཀྱང་ཞེས་སོགས་རྒྱས་པར་གསུངས་པ་ཡིན་ནོ། །
གཉིས་པ་ནི། སེམས་ཅན་རྣམས་ཏེ་སྐྱེ་བོ་ཉུང་ཟད་ཀྱི་ཀླད་པ་ཡི་ནད་མགོ་གཟེར་ཙམ་སྨན་དང་སྔགས་ཀྱིས་བསལ་ལོ་སྙམ་དུ་བསམས་པ་སྟེ་ཡིད་ལ་བྱེད་པ་ན་ཡང་རང་འདོད་མེད་པར་ཕན་འདོགས་ཀྱི་བསམ་པ་དང་ལྡན་པའི་སྨོན་པ་ལ་སོགས་པ་དེ་བསོད་ནམས་དཔག་ཏུ་མེད་པ་དང་ལྡན་པར་གྱུར་ན་སེམས་ཅན་ཚད་མེད་པ་རེ་རེའི་མི་བདེ་བ་སྡུག་བསྔལ་དཔག་ཏུ་མེད་པ་བསལ་བར་འདོད་ཅིང་སེམས་ཅན་རེ་རེ་ལའང་ཡོན་ཏན་དཔག་ཏུ་མེད་པ་སྒྲུབ་ཅིང་བསྐྱེད་པར་འདོད་པ་སྨོས་ཅི་དགོས་ཏེ་བསོད་ནམས་ཤིན་ཏུ་ཚད་མེད་པ་དང་ལྡན་པར་འགྱུར་རོ། ། དེས་ན་སངས་རྒྱས་ཉིད་ཚོགས་མང་པོས་བསྒྲུབ་དགོས་པ་ལྟར་སྐད་ཅིག་རེ་རེ་ལ་ཚོགས་ཀྱང་རྒྱ་ཆེ་བར་འབྱུང་བའི་ཕྱིར་འཇིགས་པའི་གནས་མ་ཡིན་པ་ཐེག་ཆེན་ལ་སྐྲག་པས་ཕྱིར་ལྡོག་པར་མི་བྱའོ། ། གསུམ་པ་སོ་སོའི་ཕན་ཡོན་བཤད་པ་ལ་གཉིས་ཏེ། སྨོན་པའི་དང་། འཇུག་པའི་ཕན་ཡོན་ནོ། ། དང་པོ་ལ་གསུམ། སྨོན་པའི་སེམས་བསྐྱེད་དཀའ་བར་བསྟན། སྐྱེས་ན་སྨད་དུ་བྱུང་བར་བསྟན། ཡོན་ཏན་གཞལ་དུ་མེད་པར་བསྟན་པའོ། །
དང་པོ་ནི། བྱང་སེམས་ལ་ཕན་སེམས་སྐྱེ་བར་ལྟར་སེམས་ཅན་སུ་ལ་བཤད་མ་ཐག་པ་འདི་འདྲ་བའི་ཕན་སེམས་སྔར་བྱུང་བའམ་ད་ལྟ་བྱུང་བ་ལྟ་ཞོག་གི་ཕྱིས་འབྱུང་བའང་ག་ལ་ཡོད་ཅེས་སྤྱིར་བསྟན་ནས། བྱེ་བྲག་ཏུ་ཕ་འམ་དང་། ཡང་གི་སྒྲས་སྤུན་ཟླའམ་མཛའ་བཤེས་ལ་སོགས་པའང་རུང་འཇིག་རྟེན་སྐྱོང་བ་ལ་སོགས་པའི་ལྷ་དང་ཤེད་ལས་སྐྱེས་ཀྱི་བུ་ལ་སོགས་པ་དྲང་སྲོང་རྣམས་ཀྱང་རུང་མུ་སྟེགས་བྱེད་ཀྱིས་འཇིག་རྟེན་བྱེད་པ་པོར་འདོད་པའི་ཚངས་པ་ལ་ཡང་རྒྱལ་སྲས་སེམས་ཅན་ལ་ཕན་པར་དགོངས་པ་ལྟ་བུའི་ཕན་སེམས་འདི་ཡོད་དམ་སྟེ་མེད་དོ། ། དེའི་རྒྱུ་མཚན་ཡང་ཕ་ལ་སོགས་པའི་སེམས་ཅན་དེ་དག་ཉིད་ལ་སྔོན་ཆད་རང་རང་གི་དོན་དུའང་སྔར་བཤད་པ་འདི་འདྲ་བའི་ཕན་སེམས་རྨི་ལམ་དུའང་མི་རྨིས་ན་བློ་སྔོན་དུ་སོང་བའི་སད་པའི་གནས་སྐབས་ན་འབྱུང་བ་ལྟ་ཅི་སྨོས། དེ་ལྟ་ནའང་གཞན་དོན་དུ་སྐྱེ་བ་སྲིད་དོ་སྙམ་ན། བདག་ཤིན་ཏུ་ཕངས་པ་ཡིན་པ་ལ་བདག་གི་དོན་དུ་ཡང་མི་སྐྱེ་ན་གཞན་གྱི་དོན་དུ་ག་ལ་སྐྱེ་སྟེ་མི་སྲིད་དོ། མདོ་སྡེ་རྒྱན་ལས། ཇི་ལྟར་རྒྱལ་སྲས་ཕན་པའི་བསམ་པས་འདིར། ། འགྲོ་ཀུན་རྣམ་པར་སྨིན་བྱེད་གནས་པ་ལྟར། །
དེ་བཞིན་ཕ་དང་མ་དང་གཉེན་བཤེས་དང་། ། བུ་དང་གཉེན་པོ་རྣམས་ལ་ལེགས་མི་གནས། ། ཞེས་སོ། ། གཉིས་པ་ནི། སེམས་ཅན་གཞན་དག་ལ་རང་གི་དོན་དུའང་རྨི་ལམ་དུའང་མི་འབྱུང་བའི་སེམས་ཅན་གྱི་དོན་དུ་ཕན་པར་སེམས་པ་གང་ཡིན་པའི་སེམས་དཔའ་བྱང་ཆུབ་སེམས་ཀྱི་རིན་ཆེན་གྱི་ཁྱད་པར་རྨད་དུ་བྱུང་བའི་ལས་བྱེད་པས་རྙེད་དཀའ་བ་འདི་སྔ་ན་མེད་པར་ད་ལྟ་བྱུང་བའི་ཕྱིར་ངོ་མཚར་རྨད་དུ་བྱུང་བ་ཅིག་འཁྲུངས་སོ། ། གསུམ་པ་ནི། འགྲོ་བ་ལྷ་ལ་སོགས་པའི་ཀུན་ཏུ་དགའ་བའི་ཕུན་སུམ་ཚོགས་པ་ཀུན་གྱི་རྒྱུ་བྱེད་ཅིང་སེམས་ཅན་མཐའ་དག་གི་ལུས་སེམས་ལས་བྱུང་བའི་སྡུག་བསྔལ་ཐམས་ཅད་བཟློག་པར་བྱེད་པས་ནད་ཀུན་འཇོམས་པའི་རྩི་སྨན་ཆེན་པོར་གྱུར་པའི་རིན་ཆེན་བྱང་ཆུབ་སེམས་ཀྱི་བསོད་ནམས་གང་ཡིན་པ་དེ་ལ་ཇི་ལྟར་རྣམ་པ་གང་གིས་ཀྱང་གཞལ་གྱིས་ལང་སྟེ་མི་ལོང་ངོ་། དེའི་རྒྱུ་མཚན་ཡང་གཟུགས་ཅན་མ་ཡིན་པས་གཞལ་བར་མི་ནུས་པའི་ཕྱིར་རོ། ། གཉིས་པ་འཇུག་པའི་ཕན་ཡོན་བཤད་པ་ལ་གསུམ། སྨོན་པ་ལས་ཁྱད་པར་དུ་འཕགས་པའི་ཚུལ།
བྱང་ཆུབ་སེམས་དཔའི་ཡོན་ཏན་གྱི་ཆེ་བ་བཤད། དེས་ན་ཕྱག་འཚལ་ཞིང་སྐྱབས་སུ་འགྲོ་བའོ། ། དང་པོ་ནི། འགྲོ་བ་བསྐྱབ་པའི་སླད་དུ་སངས་རྒྱས་པར་སྨོན་པ་ཙམ་གྱི་ཕན་པར་བསམ་པ་སྟེ། ལྷག་པའི་བསམ་པ་བསྒྲུབ་པ་དང་བྲལ་བ་ཙམ་གྱི་བསོད་ནམས་ཀྱང་སངས་རྒྱས་ལ་ཟང་ཟིང་གི་མཆོད་པ་ལས་ཁྱད་པར་དུ་འཕགས་པའི་བསོད་ནམས་སྐྱེ་བར།

གངྒཱའི་བྱེ་མའི་གྲངས་རྙེད་ཀྱིས། ། སངས་རྒྱས་ཞིང་ཀུན་མི་གང་གིས། ། རིན་ཆེན་བདུན་གྱིས་ཡོངས་བཀང་སྟེ། ། འཇིག་རྟེན་མགོན་ལ་ཕུལ་བ་བས། ། གང་གིས་ཐལ་མོ་སྦྱར་བྱས་ཏེ། ། བྱང་ཆུབ་ཏུ་ནི་སེམས་བསྐྱེད་ནས། ། མཆོད་ལས་འདི་ནི་ཁྱད་འཕགས་ཏེ། ། འདི་ལ་མཐའ་ནི་མ་མཆིས་སོ། ། ཞེས་དཔའ་སྦྱིན་གྱིས་ཞུས་པར་གསུངས་སོ། ། ད་ལྟ་བས་སེམས་ཅན་མ་ལུས་པ་ཐམས་ཅད་ཀྱི་སྡུག་བསྔལ་ཐམས་ཅད་བསལ་ཞིང་བདེ་བ་ཕུན་ཚོགས་ཐོབ་པར་དོན་དུ་འཇུག་པའི་སེམས་ཀྱིས་བརྩོན་པ་ལ་བསོད་ནམས་ཁྱད་པར་ཅན་འབྱུང་བ་ལྟ་སྨོས་ཅི་དགོས། དེས་ན་སྨོན་པ་ལས་ཁྱད་པར་དུ་འཕགས་སོ། །
གཉིས་པ་ལ་བཞི་ལས། དང་པོ་ཕུལ་དུ་བྱུང་བའི་སྒོོ་ནས་བསྔགས་པ་ནི། གལ་ཏེ་སེམས་ཅན་རྣམས་རང་ཉིད་ཀྱིས་ཕན་གནོད་ལ་བླང་དོར་ཤེས་པ་མ་ཡིན་ནམ། བྱང་སེམས་ཀྱི་བརྩོན་པས་ཅི་བྱ་ཞེ་ན། སྡུག་བསྔལ་འདོར་བ་སྟེ་དེ་ལས་ཐར་པར་འདོད་པའི་སེམས་ཡོད་པ་རྣམས་ཀྱང་ཕྱེ་མ་ལེབ་མར་མེ་ལ་རྒྱུག་པ་ལྟར་བཀྲེས་པ་ལ་སོགས་པའི་སྡུག་བསྔལ་ཞི་བའི་དོན་དུ་གསོད་སོགས་ཀྱི་མི་དགེ་བའི་ལས་བྱས་པས་དམྱལ་སོགས་ཀྱི་སྡུག་བསྔལ་ཉིད་ལ་མངོན་པར་རྒྱུག་ཅིང་འགའ་ཞིག་ནི་བདེ་བ་ཐོབ་པར་འདོད་ཀྱང་མཐོང་རིས་ཐར་བར་ལས་ལ་རྨོངས་པའི་གཏི་མུག་པས་སྡུག་བསྔལ་གྱི་རྒྱུ་ལའང་བདེ་བའི་རྒྱུར་ཞེན་པས་རང་གིས་མཐོང་བ་དང་མ་མཐོང་བའི་བདེ་བའི་རྒྱུ་སྦྱིན་སོགས་དང་དེ་ཁོ་ན་ཤེས་པའི་བློ་དགྲ་ལྟར་འཇོམས་པས་མི་མཐུན་པའི་ཕྱོགས་བསྟེན་པར་བྱེད་དོ། ། དེས་ན་སྡོམ་བརྩོན་ཅན་དང་ཁྱིམ་པ་གང་ཞིག་བདེ་བས་ངོམས་པའི་ཕྱིར་ཕོངས་པ་དང་སྡུག་བསྔལ་བརྒྱ་ཕྲག་མང་པོས་ལན་དུ་མར་གཟིར་བ་དང་ལྡན་པ་དེ་དག་ལ་བྱམས་པ་ཆེན་པོས་བསྐྱེད་པའི་ལུས་སེམས་ལས་བྱུང་བའི་བདེ་བ་ཀུན་གྱིས་ཚིམ་པ་སྟེ་ངོམ་པར་བྱེད་པ་དང་སྙིང་རྗེ་ཆེན་པོས་སྡུག་བསྔལ་ཐམས་ཅད་རྒྱུན་གཅོད་པར་བྱེད་ཅིང་ཤེས་རབ་ཀྱི་སྣང་བ་ཆེན་པོས་གཏི་མུག་ཀྱང་ནི་སེལ་བར་བྱེད་པའི་བྱང་ཆུབ་སེམས་དཔའ་གསོལ་བ་མ་བཏབ་ཀྱང་གཞན་དོན་ལ་འཇུག་པ་དེ་དགེ་བ་སྟེ་སེམས་ཅན་གྱི་དོན་བྱེད་པར་མཚུངས་ཤིང་མཉམ་པ་ག་ལ་ཡོད་དེ་མེད་དོ། དེ་འདྲ་བའི་ཕན་བདེ་ལ་སྦྱོར་བའི་ཡིད་ཆེས་ཀྱི་གནས་གང་དང་འགྲོགས་ན་དགེ་བ་འཕེལ་བའི་དགེ་བའི་བཤེས་ཀྱང་ག་ལ་ཡོད། བྱང་སེམས་དེས་མཛད་པའི་བསོད་ནམས་དེ་དང་འདྲ་བ་སྟེ་མཉམ་པའང་ག་ལ་ཡོད་དེ་མེད་དོ། ། གཉིས་པ་ལྟོས་པ་མེད་པའི་སྒོ་ནས་བསྔགས་པ་ནི། སྔར་འཇིགས་ཤིང་དོགས་པས་ཉོན་མོངས་པ་རྣམས་ལ་ཕན་བཏགས་པ་ན་འདིས་ཕན་བཏགས་སོ་ཞེས་ཕྱིས་ཕན་ལན་ལྡོན་པ་གང་ཡིན་པ་དེའང་རེ་ཞིག་འཇིག་རྟེན་ན་ལེགས་སོ་ཞེས་སྟོད་ཅིང་བསྔགས་པར་འོས་ན་གཞན་གྱིས་མ་བཅོལ་ཞིང་གསོལ་བ་མ་བཏབ་ཀྱང་ལེགས་པ་སྟེ་དགེ་བ་ལ་སྦྱོར་བར་བྱེད་པའི་བྱང་ཆུབ་སེམས་དཔའ་སྨོོས་ཅི་དགོས་ཏེ་བསྟོད་པའི་ཚིག་གིས་ཆེས་བསྔགས་པར་འོས་སོ། །
དེར་མ་ཟད་ཕྱག་འཚལ་བ་དང་མེ་ཏོག་ལ་སོགས་པ་མཆོད་པའི་ཚོགས་ཀྱིས་མཆོད་པར་ཡང་འོས་སོ། ། གསུམ་པ་བཀུར་བར་འོས་པའི་སྒོ་ནས་བསྔགས་པ་ནི། འགྲོ་བ་སེམས་ཅན་ཉུང་ཟད་ཁ་ཅིག་ལ་ནར་མ་ཙམ་གྱི་རྒྱུན་པའི་ཁ་ཟས་སྦྱོར་བ་སྟེ་སྦྱིན་པར་བྱེད་ལ། བཻ་རོ་ཙ་ན་ནི་སེམས་ཅན་སྐྱོབ་པར་བྱེད་པས་ནར་མ་ཞེས་སོ། ། དེའང་ཉི་མ་རང་པའམ་ཕྱེད་ཙམ་དུ་ཡང་མ་ཡིན་པར་སྐད་ཅིག་སྟེ་ཡུད་ཙམ་དུ་སྟེར་ཞིང་དངོས་པོ་ཡང་གྱ་ནོམ་པ་མ་ཡིན་པར་འབྲས་ངན་གྱི་ཟས་རྐྱང་ཙམ་སྦྱིན་པ་སྟེར་བར་བྱེད་པ་དང་། སྦྱོར་བའི་ཁྱད་པར་བརྙས་བཅས་པ་གུས་པ་མེད་པར་བཙན་ཐབས་སུ་གར་བབ་ཏུ་གྲལ་ལ་བཅུག་ནས་ཁུ་ཚུར་དང་ཐལ་ལུགས་ལ་སོགས་པས་རྡེག་པ་དང་བཅས་ཏེ་ཕན་པའི་ཁྱད་པར་ཡང་ཉིན་ཕྱེད་སྟེ་སྔར་དྲོ་ཙམ་འདྲས་པ་སྟེར་བར་བྱེད་པའི་སྦྱིན་བདག་དེ་ཡང་འདི་ནི་དགེ་བ་བསོད་ནམས་བྱེད་པ་ཡིན་ནོ་ཞེས་དམ་པ་ལ་དགའ་བའི་སྐྱེ་བོ་རྣམས་ཀྱིས་བཀུར་ཞིང་མཆོད་པར་བྱེད་ན། ཡུལ་སེམས་ཅན་འབུམ་ལ་སོགས་པ་ཚད་མེད་པའི་གྲངས་མཐའ་ཡས་པ་རྣམས་ལ་དུས་ཆད་པ་མེད་པར་ཡུན་རིང་དུ་དངོས་པོ་ནི་སེམས་ཅན་ཐམས་ཅད་ཀྱི་ཡིད་ལ་རེ་བའི་བསམ་པ་མ་ལུས་པ་མཐའ་དག་རྫོགས་པར་བྱེད་པ་སྲེད་མེད་ཀྱི་བུས་ཞུས་པ་ལས། དངོས་པོ་སྦྱིན་པར་བྱ་བ་གང་ལ་དེ་གཏོང་བའི་སེམས་མི་སྐྱེ་བ་དང་ཞེས་པ་ནས། བདག་གི་ལུས་འདི་ཡང་སེམས་ཅན་ཐམས་ཅད་ལ་སྦྱིན་ཞིང་ཡོངས་སུ་གཏོང་ན་ཕྱི་རོལ་གྱི་དངོས་པོ་རྣམས་ཅི་སྨོས་ཀྱིས་སེམས་ཅན་གང་དང་གང་ལ་ཅི་དང་ཅི་དགོས་པར་འགྱུར་བ་དེ་དང་དེ་དག་ལ་དེ་དང་དེ་སྦྱིན་ཞེས་སོགས་རྒྱས་པར་འབྱུང་བ་བཞིན་ནོ། ། གང་ལ་གང་གཏོང་བའི་དངོས་པོ་བསམ་སྦྱོར་མཆོག་ཏུ་བརྩེ་བ་དང་གུས་པ་དང་བཀུར་སྟི་དང་སྙན་པར་སྨྲ་བའི་སྒོ་ནས་ནམ་མཁའི་ཁམས་ཇི་སྲིད་དང་འགྲོ་བ་སེམས་ཅན་ཟད་ཀྱང་སྟེ་མྱ་ངན་ལས་འདས་པ་དེ་སྲིད་དུ་མི་ཟད་ཅིང་རྒྱུན་མི་འཆད་པར་རྟག་ཏུ་སྦྱིན་པར་བྱེད་པའི་བྱང་ཆུབ་སེམས་དཔའ་ལྟ་ཞིག་མཆོད་པར་འོས་པ་སྨོས་ཅི་དགོས་ཏེ་ཤིན་ཏུ་ཡང་མཆོད་བྱར་རིགས་སོ། །
བཞི་པ་ཞིང་མཆོག་གི་སྒོ་ནས་བསྔགས་པ་ནི། གང་ཟག་གང་ཞིག་དུས་ཐམས་ཅད་དུ་སེམས་ཅན་མཐའ་ཡས་པའི་བདེ་བ་སྦྱིན་པ་དེ་འདྲའི་རྒྱལ་སྲས་སྦྱིན་བདག་ཆེན་པོ་དེ་ལ་གལ་ཏེ་སེམས་རྙོག་པ་དང་བཅས་པའི་ངན་པ་སྟེ་སྡིག་སེམས་བསྐྱེད་པར་བྱེད་ན་དེ་ནི་ཁོང་ཁྲོ་བ་སོགས་ངན་སེམས་བསྐྱེད་པའི་སྐད་ཅིག་གི་གྲངས་ཇི་ཙམ་པ་དེ་བཞིན་དུ་སྟེ་དེ་སྙེད་ཀྱི་གྲངས་དང་མཉམ་པའི་བསྐལ་བར་ནི་དམྱལ་བར་གནས་པར་འགྱུར། ཞེས་སྐུ་གསུང་ཐུགས་ཐུབ་པས་རབ་ཏུ་ཞི་བ་རྣམ་པར་ངེས་པ་ཆོ་འཕྲུལ་བསྟན་པའི་མདོ་ལས། འཇམ་དཔལ་བྱང་ཆུབ་སེམས་དཔས་བྱང་ཆུབ་སེམས་དཔའ་ལ་ཁོང་ཁྲོ་བའི་སེམས་སྐྱེད་པའི་བརྙས་པའི་སེམས་བསྐྱེད་པ་ཇི་ཙམ་པ་དེ་སྙེད་ཀྱི་སྐལ་པར་གནས་པར་གོ་ཆ་བགོས་པར་བྱའོ་ཞེས་གསུངས་སོ། ། འོན་ཏེ་ཁྲོས་ན་ཉེས་དམིགས་ཆེ་བ་ལྟར་གང་ཟག་གང་ཞིག་རྒྱལ་སྲས་དེ་ལ་ཡིད་རབ་ཏུ་དང་བར་བྱེད་ན་བྱེད་པ་པོ་དེ་ལ་སེམས་དད་པ་དེའི་འབྲས་བུ་ངན་སེམས་ཀྱི་འབྲས་བུ་ཡིད་དུ་མི་འོང་བ་ཆེན་པོ་དེ་བས་ལྷག་པའི་འབྲས་བུ་ཡིད་དུ་འོང་བ་བདེ་འགྲོ་ལ་སོགས་ཡིད་དང་བའི་སྐད་ཅིག་གི་གྲངས་ལས་ལྷག་པའི་སྐལ་བ་དུ་མས་འཕེལ་ཏེ། ངེས་པ་དང་མ་ངེས་པ་ལ་འཇུག་པ་ཕྱག་རྒྱའི་མདོ་ལས། འཇམ་དཔལ་གལ་ཏེ་ཡོངས་སུ་བརྟག་པར་ཉེ་བར་བཟུང་སྟེ། ཕྱོགས་བཅུའི་འཇིག་རྟེན་གྱི་ཁམས་ཀྱི་སེམས་ཅན་ཐམས་ཅད་ཀྱིས་མིག་བཏོན་པར་གྱུར་ལ། ཡང་ཡོངས་སུ་བརྟག་པ་ཉེ་བར་བཟུང་སྟེ། གལ་ཏེ་རིགས་ཀྱི་བུའམ་རིགས་ཀྱི་བུ་མོ་བྱམས་པའི་སེམས་ལ་གནས་པ་འགའ་ཞིག་དེ་དག་ཐམས་ཅད་ཀྱི་མིག་སྐྱེད་པར་བྱེད་པ་བས།
འཇམ་དཔལ་རིགས་ཀྱི་བུའམ་རིགས་ཀྱི་བུ་མོ་གང་གཞན་ཞིག་གིས་ཐེག་པ་ཆེན་པོ་ལ་མོས་པའི་བྱང་ཆུབ་སེམས་དཔའ་ལ་སེམས་དང་བས་ཆེས་བསོད་ནམས་ལྷག་པར་སྐྱེའོ་ཞེས་སོ། ། གཞན་ཡང་རྒྱས་སྲས་རྣམས་ལ་དོ་གལ་ཚེགས་ཆེན་པོས་སྡིག་རྐྱེན་གྱི་སྟོབས་ཉེ་བར་གནས་ཀྱང་བྱམས་པ་བསྒོམས་པས་སེམས་ཅན་གྱི་གནོད་པས་མི་ཚུགས་པའི་ཕྱིར་གནོད་པ་ལས་བྱུང་བའི་ཁྲོ་སོགས་སྡིག་པ་མི་འབྱུང་སྟེ། འཇམ་དཔལ་གྱི་རྣམ་ཐར་ལས། བྱང་ཆུབ་ཀྱི་སེམས་དང་སྙིང་རྗེ་ཆེན་པོའི་རིན་པོ་ཆེའི་རྒྱལ་པོ་ཡིད་བཞིན་གྱི་ནོར་བུ་ཅོད་པན་ལ་བཅིངས་པའི་བྱང་ཆུབ་སེམས་དཔའ་ལ། ངན་སོང་དང་ངན་འགྲོའི་ཕ་རོལ་གྱི་གནོད་པ་དང་འཇིགས་པ་མི་འབྱུང་ངོ་ཞེས་སོ། ། དེའི་ཕྱིར་དེ་རྣམས་བསྡུ་དངོས་ཀྱིས་སེམས་ཅན་ལ་ཕན་བདེ་བྱེད་པ་དང་སྒོ་གསུམ་གྱི་ལས་ཡོངས་སུ་དག་པས་དགེ་བ་དགའ་བ་ལ་སོགས་པ་འབད་པ་མེད་པར་རང་གིས་འཕེལ་བར་འགྱུར་རོ། ། གསུམ་པ་དེས་ན་ཕྱག་བྱ་ཞིང་སྐྱབས་སུ་འགྲོ་བ་ནི། རྒྱུད་གང་ལ་ནོར་བུ་དང་འདྲ་བར་དབུལ་བའི་སྡུག་བསྔལ་སེལ་བའི་སེམས་ཀྱི་དམ་པ་སྟེ་མཆོག་བྱང་ཆུབ་སེམས་ཀྱི་རིན་ཆེན་དེ་སྐྱེས་པའི་རྒྱལ་སྲས་དེའི་སྐུ་ལ་ཕྱག་འཚལ་བ་སྟེ་རབ་ཏུ་བཏུད་ཅིང་མཆོག་ཏུ་དགེ་བའི་ཐུགས་མངའ་བ་གང་ལ་གནོད་པ་སྟེ་བརྙས་པ་བྱས་ཀྱང་གནོད་བྱེད་ལ་བདེ་བ་འབྲེལ་བ་སྟེ་གོང་ནས་གོང་དུ་འཕེལ་བར་བྱེད་དོ། ། བཅོམ་ལྡན་འདས་ཀྱིས། སངས་རྒྱས་ཀྱི་ཆོས་རྣམས་ལ་གནོད་པ་བྱེད་པ་གང་ཡིན་པ་དེ་རྣམས་ཀྱང་མཐོ་རིས་སུ་ཉེ་བར་འགྲོའོ་ཞེས་སོ། །
དེ་ལྟ་བུའི་གཅིག་ཏུ་བདེ་བ་བསྐྱེད་པར་བྱེད་པས་བདེ་བའི་འབྱུང་གནས་སམ་ཞིང་དུ་གྱུར་པའི་བྱང་སེམས་དེ་ལ་སྐྱབས་སུ་མཆི་བ་སྟེ། དེ་ལ་འཇིགས་པ་ལས་སྐྱོབ་པའི་རྟེན་དུ་འཛིན་པའོ། ། དེ་ལྟ་ན་དམྱལ་བར་གནས་པར་འགྱུར་ཞེས་པ་དང་འགལ་ལོ་ཞེ་ན། དེ་ལ་ཁྲོས་པའི་དབང་གིས་རེ་ཞིག་དམ་བར་གནས་ཀྱང་སྐབས་གཞན་དུ་དེ་ལ་དད་ཅིང་དང་བས་རྐྱེན་བྱས་ཏེ་སྣོད་དུ་གྱུར་པ་ན་དེས་ཆོས་བསྟན་པས་མཐོ་རིས་དང་ཐར་བ་ཐོབ་སྟེ། དཔེར་ན་རྒྱལ་པོ་བྱམས་པའི་སྟོབས་ལ་གནོད་སྦྱིན་ལྔས་ཤ་ཁྲག་བླངས་ཀྱང་ཕྱིས་ལྔ་སྟེར་གྱུར་ནས་བདེན་པ་མཐོང་བ་ལྟ་བུའོ། ། ཡང་ན་གང་དག་བདག་ལ་ཁ་ཟེར་རམ་ཞེས་སོགས་སྨོན་ལམ་གྱི་མཐུ་ལས་ཀྱང་། དེ་ལྟར་འགྱུར་བས་སྐྱོན་མེད་དོ། ། བྱང་ཆུབ་ཀྱི་སེམས་ནི་སྔར་བཤད་ལ་ཕན་ཡོན་འབྲས་བུ་ལ་བསྔགས་པ་སྟེ། ལེའུ་ནི་སྐབས་སུ་བྱས་པ་དང་། དང་པོ་ནི་ཐོག་མའོ། །
ལེའུ་དང་པོའི་རྣམ་པར་བཤད་པའོ།། ༈ །དེ་ལྟར་རྙེད་པར་དཀའ་བའི་དལ་འབྱོར་ཐོབ་ཅིང་བྱང་ཆུབ་སེམས་ཀྱི་ཕན་ཡོན་རིག་ནས་བྱང་ཆུབ་ཀྱི་སེམས་དེ་ལེན་པར་འགྱུར་བས་བཞི་པ་ཕན་ཡོན་ཅན་གྱི་སེམས་དེ་བླང་བའི་ཚུལ་ལ་སྦྱོར་བ། དངོས་གཞི། རྗེས་སོ། དང་པོ་ལ་བརྒྱད་དེ། མཆོད་པ་འབུལ་བ། ཕྱག་བྱ་བ། སྐྱབས་སུ་འགྲོ་བ། སྡིག་པ་བཤགས་པ། རྗེས་སུ་བགྱི་བ།
ཆོས་འཁོར་བསྐོར་བར་བསྐུལ་བ། མྱ་ངན་ལས་མི་འདའ་བར་གསོལ་བ་གདབ་པ། བསོད་ནམས་ཡོངས་སུ་བསྔོ་བའོ། ། དང་པོ་ལ་གཉིས་ཀྱི་མདོར་བསྟན་པ་ནི། གོང་དུ་བཤད་པ་ལྟར་ཕན་ཡོན་ཆེན་པོ་དང་ལྡན་ཞིང་བདེ་བའི་འབྱུང་གནས་སུ་གྱུར་པའི་རིན་ཆེན་ལྟ་བུའི་སེམས་དེ་བཟུང་བ་སྟེ་བདག་གིར་བྱ་བའི་ཕྱིར་དེ་བཞིན་ཉིད་དུ་གཤེགས་པ་སངས་རྒྱས་རྣམས་དང་། དམ་པ་རྣམས་ཀྱི་ཆོས་ཡིན་པས་དམ་པའི་ཆོས་ལུང་རྟོགས་ཀྱི་མཚན་ཉིད་ཅན་དེ་ནི། འབྱུང་བ་དཀོན་ཕྱིར་དྲི་མེད་ཕྱིར། ། མཐུ་ལྡན་ཕྱིར་དང་འཇིག་རྟེན་གྱི། ། རྒྱན་གྱུར་ཕྱིར་དང་མཆོག་ཉིད་ཕྱིར། ། འགྱུར་བ་མེད་ཕྱིར་དཀོན་མཆོག་ཉིད། །
ཅེས་བྱ་བའི་ཚུལ་གྱིས་དཀོན་མཆོག་གོ ། དེ་ཉིད་དྲི་མ་མེད་པ་སྟེ། འཁོར་གསུམ་ཡོངས་སུ་དག་པ་དང་། རང་བཞིན་གྱིས་འོད་གསལ་བས་དྲི་མའི་གནས་མ་ཡིན་པས་དྲི་མ་རྣམས་སྤོང་བ་ལ་མཁས་པས་སོ། ། དེ་དང་སངས་རྒྱས་ཀྱི་སྲས་ཡོན་ཏན་ཟབ་པ་དང་རྒྱ་ཆེ་བས་རྒྱ་མཚོ་ལྟ་བུ་མངའ་བས་འཕགས་པ་འཇམ་དཔལ་དང་སྤྱན་རས་གཟིགས་ལ་སོགས་པ་དགེ་འདུན་རྣམས་ལ་འཁོར་གསུམ་རང་བཞིན་མེད་པར་ལེགས་པར་ཤེས་ཤིང་ཤིན་ཏུ་དང་བའི་སེམས་ཀྱིས་མཆོད་པར་བྱའོ། ། གཉིས་པ་རྒྱས་བཤད་ལ་གསུམ་སྟེ། བླ་ན་ཡོད་པའི་དང་། བླ་ན་མེད་པའི་དང་། བསྟོད་པའི་མཆོད་པའོ། ། དང་པོ་ལ་བཞི་ལས།
དང་པོ་བདག་པོས་ཡོངས་སུ་མ་བཟུང་བའི་མཆོད་པ་ལ་གསུམ་ལས། དང་པོ་དབུལ་བར་བྱ་བའི་དངོས་པོ་ནི། ཛཱ་ཏི་དང་ཙམ་པ་ཀ་སོགས་མེ་ཏོག་དང་། དཔལ་འབྲས་ལ་སོགས་པའི་འབྲས་བུ་ཇི་སྙེད་ཡོད་པ་དང་། སྨན་གྱི་མེ་ཏོག་ལ་སོགས་པའི་སྨན་གྱི་རྣམ་པ་སྟེ་རིགས་སུ་གཏོགས་པ་གང་དག་ཡོད་པ་དང་འཇིག་རྟེན་གྱི་ཁམས་ན་མུ་ཏིག་དང་བྱི་རུ་ལ་སོགས་པ་རིན་ཆེན་གྱི་རིགས་སུ་གཏོགས་པ་ཇི་སྙེད་ཡོད་པ་དང་། ཡན་ལག་བརྒྱད་དང་ལྡན་པའི་ཆུ་གཙང་མ་སྟེ་དེ་ལྟ་བུའི་མཆོད་པའི་ཚོགས་ཡིད་དུ་འོང་བ་ཇི་སྙེད་ཡོད་པ་དང་། རིན་ཆེན་གྱི་རང་བཞིན་ལས་གྲུབ་པའི་རི་བོ་དང་ནི་དེ་བཞིན་དུ་ནི་བསྡུ་བའི་དོན་ཏོ། ། ཡིད་དུ་འོང་བའི་ནགས་ཚལ་གྱི་ས་ཕྱོགས་དགེ་ཞིང་ཉམས་དགའ་བའི་རྗེས་སུ་མཐུན་པའི་གནས་དབེན་ཞིང་ཉམས་དགའ་བ་དང་། ལྗོན་པའི་ཤིང་རང་རང་གི་མེ་ཏོག་གི་རྒྱན་གྱིས་སྤྲས་པའི་ལྕུག་མ་རྣམས་ཀྱིས་ལྷག་གེ་བར་བྱས་ཏེ་སྤུད་པ་དང་། ཤིང་གང་ཞིག་ཁ་དོག་དྲི་རོ་ཕུན་སུམ་ཚོགས་པ་དང་ལྡན་པའི་འབྲས་བུ་བཟང་པོས་ལྗི་བར་བྱས་པའི་སྒོ་ནས་ཡལ་ག་དུད་པ་སྟེ་དམའ་བར་བྱས་པས་ས་ལ་རེག་པ་བཞིན་དུ་གྱུར་པ་དང་།
སུམ་ཅུ་རྩ་གསུམ་ལ་སོགས་པའི་ལྷ་དང་ཀླུ་ལ་སོགས་པའི་འཇིག་རྟེན་ན་ཡང་། ཆ་མཉམ་དུ་སྦྱར་བའི་དྲི་ཞིམ་པོ་དང་ནི་ཨ་ཀ་རུ་ནག་པོ་ལ་སོགས་སྤོས་དང་འདོད་པའི་འབྲས་བུ་འབྱུང་བའི་དཔག་བསམ་གྱི་ཤིང་དང་ནི་རིན་ཆེན་ལས་གྲུབ་པའི་ཤིང་ངམ་ཡང་ན་རིན་ཆེན་གྱིས་སྤྲས་པའི་ཤིང་དང་། མཚོ་དང་རྫིང་བོ་མེ་ཏོག་པདྨ་ལ་སོགས་ཆུ་ལས་སྐྱེས་པའི་མེ་ཏོག་དུ་མས་བརྒྱན་པ་དག་ལ་ངང་པ་སྐད་སྙན་པ་ཤིན་ཏུ་ཡིད་དུ་འོང་བ་སྒྲོགས་པ་དང་ལྡན་པ་དང་། ཐོང་གཤོལ་གྱིས་མ་སྨོས་མ་ཀློགས་ཤིང་ས་བོན་མ་བཏབ་པར་འཁྲུངས་པའི་ལོག་ཏོག་གི་རྣམ་པ་འབྲས་ལ་སོགས་པ་དང་། སྔར་སྨོས་པ་དེ་དག་ལས་གཞན་ཡང་རེ་རེ་ནས་བརྗོད་མི་ནུས་པའི་མཆོད་པར་འོས་པ་སངས་རྒྱས་ལ་སོགས་མཉེས་པར་བྱེད་པའི་བརྒྱན་མཛེས་བྱེད་ཀྱི་དངོས་པོ་རྣམས་ནི་ནམ་མཁའ་རབ་འབྱམ་ཁམས་ཀྱི་མཐས་གཏུགས་པར་ཁྱབ་པར་བྱེད་པས་སུས་ཀྱང་བདག་གི་བར་ཡོངས་སུ་བཟུང་བ་མེད་པར་སྒྲ་མི་སྙན་པའི་ལོངས་སྤྱོད་ལྟ་བུ་དེ་དག་ལ་ཀུན་དབུལ་བར་བྱ་བའོ། ། གཉིས་པ་གང་ལ་ཇི་ལྟར་དབུལ་བ་ནི། སྔར་སྨོས་པ་དེ་དག་བློ་ཡིས་བླངས་པར་མོས་ནས་ཐུབ་པ་སྐྱེས་བུ་རྣམས་ཀྱི་མཆོག་སྲས་བྱང་སེམས་དང་བཅས་པ་རྣམས་ལ་ལེགས་པར་དབུལ་ནས་ཡོན་གྱི་གནས་དམ་པ་བླ་ན་མེད་པ་སེམས་ཅན་ཀུན་ལ་ཕན་བདེ་བཞེད་པའི་ཐུགས་རྗེ་ཆེ་བ་རྣམས་ཀྱིས་དུཿཁ་ས་གཟིར་བ་བདག་ལ་ཐུགས་བརྩེ་བར་དགོངས་ནས་བདག་གི་མཆོད་པ་འདི་དག་བཞེས་པ་སྟེ་བདག་གིར་མཛོད་ཅིག གསུམ་པ་འབུལ་བའི་རྒྱུ་མཚན་ནི། འོན་ཏེ་རང་ལ་བདོག་པའི་དངོས་པོ་ཡིད་དུ་འོང་བ་དེ་དང་དེ་དངོས་སུ་མི་འབུལ་བར་དེ་དག་རྣམས་ཅིའི་ཕྱིར་འབུལ་ཞེ་ན། བདག་ནི་སྔོན་ཆད་བསོད་ནམས་བསགས་པ་དང་མི་ལྡན་པས་ཚེ་འདིར་བཀྲེན་ཆེན་ཤིན་ཏུ་དབུལ་བར་གྱུར་ཏེ་མཆོད་པའི་དངོས་པོ་ཡོ་བྱད་སྔར་བསྟན་པ་ལས་གཞན་པ་བདག་ལ་ཅང་མ་མཆིས་པ་དེས་ན་གཞན་དོན་ལ་དགོངས་པར་མཛད་པའི་མགོན་པོ་སྲས་བཅས་རྣམས་ཀྱི་མཆོད་པའི་ཡོ་བྱད་འདི་རྣམས་བདག་གི་དོན་བསོད་ནམས་འཕེལ་བའི་སླད་དུ་ཉིད་ཀྱི་མཐུ་སྟོབས་ཀྱིས་བཞེས་ཤིག
གཉིས་པ་ལུས་དབུལ་བའི་མཆོད་པ་ནི། ཅི་སྟེ་ཁྱོད་ལ་ལུས་ལ་སོགས་པའང་ཡོད་བཞིན་དུ་བདག་ལ་ཅང་མ་མཆིས་ཞེས་སྨྲ་ཞེ་ན། ཉོན་མོངས་པའི་བདུད་ལས་རྒྱལ་བ་དང་། དེའི་སྲས་རྣམས་ལ་བདག་གིས་ནི་བདག་གི་ལུས་དུས་གསུམ་གྱི་དགེ་བ་དང་བཅས་པ་ཀུན་དུས་བརྟན་དུ་དབུལ་བར་བགྱི་བས་ཀྱང་སེམས་དཔའ་མཆོག་རྣམས་ཀྱིས་བདག་གི་བདོག་པ་དེ་དག་རྣམས་ནི་སོ་སོ་ནས་ཡོངས་སུ་བཞེས་ཤིག ཤིན་ཏུ་གུས་པས་སྐྱེས་བུ་ཁྱུ་མཆོག་ཁྱེད་ཀྱི་བཀའ་བཞིན་སྒྲུབ་པའི་འབངས་སུ་སྟེ་བྲན་དུ་མཆི་བར་བགྱི་སྟེ་དེའང་མཚོ་བའི་དོན་དུ་མ་ཡིན་ནོ། ། བཞེས་པ་ལ་ཡོན་ཏན་ཅི་ཡོད་སྙམ་པ་ལ། བདག་ནི་ཁྱོད་ཀྱིས་བདག་གི་བར་ཡོངས་སུ་བཟུང་བ་ན་རྟེན་ཁྱད་པར་ཅན་ལ་བརྟེན་པས་སྲིད་པ་འཁོར་བ་ན་དུཿཁ་ལ་མི་འཇིགས་ཤིང་སེམས་ཅན་རྣམས་ལ་ཕན་པའི་དོན་དུ་བསྒྲུབ་པར་བགྱིད་དོ། ། དེ་ལྟ་ན་ཡང་ལས་མི་དགེ་བ་བསྒྲིབས་ནས་རང་ཕན་གྱི་ནུས་པའང་མེད་ན་གཞན་དོན་ནུས་པ་སྨོས་ཅི་དགོས་པའི་ཕྱིར་སྔོན་མི་ཤེས་པས་བྱས་པ་ཉིད་ཀྱི་སྡིག་པ་ལས་རྣམ་པར་སུན་འབྱིན་པ་ལ་སོགས་པ་སྟོབས་བཞིས་ཡང་དག་པར་འདའ་བར་བགྱིད་ཅིང་སྡིག་པ་གཞན་ཡང་སླན་ཆད་མི་བགྱིད་དོ་ཞེས་དམ་འཆའོ། ། གསུམ་པ་མཆོད་པའི་ཁྱད་པར་གཞན་བསྟན་པ་ལ་བདུན། བཀྲུ་ཞིང་ཕྱི་བའི་དང་།
གོས་དང་བརྒྱན་གྱི་དང་། བྱུག་པ་དང་མེ་ཏོག་གི་དང་། སྤོས་དང་ཞལ་ཟས་ཀྱི་དང་། སྒྲོན་མ་དང་མཎྜལ་གྱི་དང་། གཞལ་མེད་ཁང་དང་གདུགས་ཀྱི་དང་། རོལ་མོའི་མཆོད་པའོ། ། དང་པོ་ནི། རང་རང་གི་གནས་ནས་སྤྱན་དྲངས་པ་རྣམས་ལ་བསྙེལ་བསོ་བའི་ཕྱིར་ཁྲུས་ཀྱི་ཁང་པ་ཤིན་ཏུ་དྲི་ཞིམ་པོ་ཙདྣན་ལ་སོགས་པའི་དྲིས་བསྒོས་པ་ཤེལ་གྱི་རང་བཞིན་གྱི་ས་གཞི་གསལ་ཅིང་དྲི་མ་མེད་པ་འོད་དང་ལྡན་པས་འཚེར་བ་བྱི་དོར་བྱས་ཤིང་བསྟར་བ་དེ་ནི་ཨིནྡ་ནཱི་ལ་སོགས་པའི་རིན་ཆེན་འོད་ཟེར་སྣ་ཚོགས་པ་འབར་ཞིང་གསལ་བ་དང་ལྡན་པའི་ཀ་བ་ཡིད་དུ་འོང་བ་དུ་མ་དང་ལྡན་པ། སྟེང་དུ་མུ་ཏིག་གི་དྲྭ་བ་དང་དྲྭ་བ་ཕྱེད་པ་འོད་གསལ་པོ་འཕྲོ་བ་ཆགས་པས་སྤྲས་པ་བླ་བྲེ་བྲེས་པ་དེར་དེ་བཞིན་གཤེགས་པ་རྣམས་དང་དེའི་སྲས་རྣམས་ལ། བཻ་ཌཱུརྻ་ལ་སོགས་པའི་རིན་ཆེན་བརྒྱ་སྟོང་མང་པོ་ལས་བྱས་པའི་བུམ་པ་བརྒྱ་སྟོང་མང་པོ་དག་སྤོས་དྲི་ཞིམ་པོ་སྣ་ཚོགས་སྦྱར་བ་ཉིད་ཀྱི་ཆུ་ཡིད་དུ་འོང་བ་མེ་ཏོག་དང་བཅས་པས་ལེགས་པར་བཀང་པས་ཡིད་འཕྲོག་པའི་གླུ་སྙན་པ་དང་ནི།
རྫ་རྔ་ལ་སོགས་པའི་རོལ་མོ་དུ་མ་དང་གར་སྔོན་དུ་བཏང་བ་དང་བཅས་པ་དུ་མས་ཁྲུས་གསོལ་བར་བགྱིའོ། ། དེ་ནས་དེ་དག་གི་སྐུ་ལ་དུ་ཀུ་ལའི་རས་ལ་སོགས་པ་མཉམ་ཞིང་མཚུངས་པ་མེད་པའི་གོས་གཙང་ཞིང་དྲི་མ་མེད་པ་ལ་དྲི་ཞིམ་པོའི་བདུག་པས་རབ་ཏུ་བསྒོས་པས་མཛེས་པའི་དོན་དུ་བསོད་ནམས་བརྒྱ་པའི་སྐུ་ཕྱི་ཞིང་བྱི་དོར་བགྱིའོ། ། གཉིས་པ་ནི། སྐུ་ཕྱིས་པའི་རྗེས་དེ་ནས་དེ་དག་ལ་ལེགས་པའི་ཚོན་སྣ་ཚོགས་ཁ་དོག་ལེགས་པར་བསྒྱུར་བའི་ན་བཟའ་ཤིན་ཏུ་དྲི་ཞིམ་པོ་བསྒོས་པའི་དམ་པ་ལེན་མེད་པ་དབུལ་ལོ། ། ཁྱིམ་པའི་རྟགས་ཅན་གྱི་བྱང་ཆུབ་སེམས་དཔའ་རྣམས་ལ་ལྷ་ཡུལ་གོས་བཟང་པོ་སྲབ་པ་སྟེ་ཕྲ་ལ་རེག་བྱ་འཇམ་པ་ཁ་དོག་དང་དབྱིབས་མཛེས་པ་སྣ་ཚོགས་པ་དང་། ལྷབ་ལྷུབ་གཙོ་བོར་གྱུར་པའི་དབུ་རྒྱན་ལ་སོགས་རྒྱན་མཆོག་བརྒྱ་ཕྲག་དེ་དང་དེ་དག་གིས་བདུད་ཐམས་ཅད་ཀྱི་ཕམ་པར་མི་ནུས་མི་ཕམ་པ་མགོན་པོ་བྱམས་པ་དང་ཀུན་ནས་བཟང་བས་ཀུན་ཏུ་བཟང་པོ་དང་། འཇམ་ཞིང་སྙན་པའི་དབྱངས་མངའ་བ་འཇམ་དབྱངས་དང་འཇིག་རྟེན་ཐམས་ཅད་ཀྱི་དབང་ཕྱུག་བཟང་པོ་ཡིན་པས་སམ། འགྲོ་བ་སྡུག་བསྔལ་བ་རྣམས་སྤྱན་རས་ཀྱིས་གཟིགས་ཤིང་འཚོ་བ་འཇིག་རྟེན་དབང་ཕྱུག་དང་སོགས་པས་རྡོ་རྗེ་འཛིན་པ་སོགས་བཟུང་ཞིང་འང་གི་སྒྲས་གདུལ་བྱའི་དབང་གིས་ཁྱིམ་པའི་རྟགས་འཛིན་པའི་རྒྱལ་སྲས་གཞན་ལའང་བརྒྱན་པ་སྟེ་ཆས་སུ་བགྱིའོ། ། གསུམ་པ་ནི། དེ་ནས་མཛོད་དུ།
གླིང་བཞི་བ་དང་ཉི་ཟླ་དང་། ། རི་རབ་དང་ནི་འདོད་ལྷ་དང་། ། ཚངས་པའི་འཇིག་རྟེན་སྟོང་ལ་ནི། སྟོང་ནི་སྤྱི་ཕུད་ཡིན་པར་འདོད། ། དེ་སྟོང་ལ་ནི་སྟོང་གཉིས་པ། ། བར་མའི་འཇིག་རྟེན་ཁམས་ཡིན་ནོ། ། དེ་སྟོང་ལ་ནི་སྟོང་གསུམ་མོ། ། ཞེས་པའི་སྟོང་གསུམ་ནི་ཞིང་གཅིག་ཡིན་ལ། དེ་ལྟར་ཕྱོགས་ཐམས་ཅད་ཞིང་མཐའ་ཡས་པར་ཡོད་པ་ཀུན་ཏུ་དྲི་དང་ལྡང་བ་ཧ་རིའི་ཙདྣན་ལ་སོགས་པ་དྲིའི་མཆོག་རྣམས་ཀྱིས་ཐུབ་རྣམས་ཀྱི་སྐུ་དཔེར་ན་གསེར་སའི་སྐྱུང་བུ་ཁ་སྦྱར་ནང་དུ་མེས་བཙོས་པས་ནང་གི་དྲི་མ་དང་བུལ་ཏོག་དང་ཀྱུར་དང་ལན་ཚྭ་ལ་སོགས་པས་ཕྱིའི་དྲི་མ་སྦྱངས་ཤིང་བཙོ་མར་བྱས་པ་རོ་ཙ་ལ་སོགས་པའི་ནོར་བུ་བདར་ཞིང་བྱི་དོར་བྱས་པ་ལྟར་འོད་ཀྱི་མདངས་ཆགས་ཤིང་འབར་ཏེ་གསལ་བ་དེ་དག་ལ་རང་རིགས་སམ་གཞན་གྱིས་བྱུག་ཏུ་གཞུག་པར་བགྱིའོ། ། དེ་ནས་ཐུབ་པའི་དབང་པོ་མཆོད་པར་བྱ་བའི་གནས་མཆོག་དེ་དག་ལ་ལེགས་པའི་ཚོན་སྣ་ཚོགས་ཡིད་དུ་འོང་བའི་ལྷའི་མེ་ཏོག་མན་ད་ར་བ་དང་དཔག་བསམ་ཤིང་གི་མེ་ཏོག་མན་དཱ་ར་བ་ཆེན་པོ་དང་།
མ་ལླི་ཀ་ཞེས་པདྨ་དང་། ཨུཏྤལ་སྔོན་པོ་དང་ལ་སོགས་པ་ཙམ་པ་ཀ་དང་། ན་ག་གེ་སར་ལ་སོགས་པ་དྲི་ཞིམ་པའི་མེ་ཏོག་ཡིད་འཕྲོག་པ་ཐམས་ཅད་དང་། མེ་ཏོག་གི་ཕྲེང་བ་སྣ་ཚོགས་བརྒྱན་པའི་བཀོད་པ་མཛེས་པའི་སྒོ་ནས་ལེགས་པར་སྤེལ་བ། ཡིད་དུ་འོང་བ་རྣམས་ཀྱིས་མཆོད་དོ། ། བཞི་པ་ནི། དེ་ནས་སྤོས་ཀྱི་མཆོག་ཡིད་འཕྲོག་ནུས་ཀྱི་དྲི་ངད་ཀྱིས་ཕྱོགས་ཀུན་ཏུ་ཁྱབ་ཅིང་ལྡང་བའི་བདུག་པའི་སྤྲིན་ལྟར་འཐིབས་ཤིང་གྱེན་དུ་འགྲོ་བའི་ཚོགས་རྣམས་ཀྱང་ཐུབ་དེ་ལ་དབུལ་ལོ། ། དེ་ནས་ཀ་ར་ལ་སོགས་པ་གང་ཞིག་ཞལ་བཀང་ནས་གསོལ་བའི་ཞལ་ཟས་དང་སྣུམ་ཁུར་ལ་སོགས་པ་གང་ཁམ་དུ་བཅད་ནས་གསོལ་བའི་བཟའ་བ་དང་། སྐོམ་གྱི་དོན་དུ་བཏུང་བར་བྱ་བ་རྒྱ་སྟར་གྱི་འབྲས་བུའི་ཁུ་བ་ལ་སོགས་པ་བཏུང་བ་སྣ་ཚོགས་ལེགས་པར་སྦྱར་བ་དང་བཅས་པའི་འབྲས་ཆན་ལ་སོགས་པའི་ལྷ་བཤོས་རྣམས་ཀྱང་དེ་དག་ལ་དབུལ་བར་བགྱིའོ། ། ལྔ་པ་ནི།
གསེར་གྱི་རྒྱུ་ལས་བྱེས་པའི་པད་མ་མཚར་དུ་དངར་བ་སྟེ་ཕྲེང་དུ་བསྒྲིགས་པའི་ནང་དུ་ཡིད་བཞིན་གྱི་རིན་ཆེན་ལ་སོགས་གསལ་ཞིང་སྣང་བར་བྱེད་པའི་སྒྲོན་མ་སྣང་གསལ་རྣམས་ཀྱང་དབུལ་བར་བགྱིའོ། ། དེ་ནས་ས་གཞི་སྟར་ཞིང་བྱི་དོར་བྱས་པ་དྲི་ཞིམ་པོའི་སྤོས་ཀྱིས་ཉེ་བར་བྱུགས་པ་དེར་མེ་ཏོག་སིལ་མ་མདོག་དབྱིབས་སྣ་ཚོགས་པ་ཡིད་དུ་འོང་བ་སྤེལ་བ་དགྲམ་ཞིང་དགོད་པར་བགྱིའོ། ། དྲུག་པ་ནི། གཞལ་དུ་མེད་པའི་ཕོ་བྲང་ལྷའི་བུ་མོ་རྣམས་ཀྱིས་སྦྱར་ཞིང་ཉེ་བར་བླངས་པའི་བསྟོད་པ་ཡོན་ཏན་བརྗོད་པའི་གླུ་དབྱངས་ཡིད་དུ་འོང་ཞིང་སྙན་པ་དང་ལྡན་པ་དང་། མུ་ཏིག་གི་དང་། རིན་ཆེན་གྱི་བརྒྱན་གྱི་ཆུན་བུ་འཕྱར་བས་མཛེས་ཤིང་གཟི་འོད་འབར་བ་དང་རིན་པོ་ཆེ་རྒྱལ་མཚན་དང་བ་དན་ལ་སོགས་པས་བརྒྱན་པ་ཕྱོགས་བཅུར་མཐའ་ཡས་པ་རྣམས་ཀྱིས་ནམ་མཁའི་ཁམས་བརྒྱན་ཞིང་འོད་ཀྱིས་ཁྱབ་པར་གྱུར་པའི་གཞལ་མེད་ཁང་དེ་དག་ཀྱང་ཐུགས་རྗེའི་རང་བཞིན་ཅན་དེ་དག་ལ་དབུལ་བར་བགྱིའོ། ། དེ་ནས་བསིལ་བར་བྱ་བའི་ཕྱིར་རིན་ཆེན་ལས་བྱས་པའི་ཚ་བ་སྐྱོབ་པར་བྱེད་པའི་གདུགས་མཛེས་ཤིང་སྡུག་པ་གསེར་གྱི་ཡུ་བ་ཅན་ཁོར་ཡུག་ཏུ་མུ་ཏིག་ལ་སོགས་པའི་བརྒྱན་གྱི་རྣམ་པ་ཡིད་དུ་འོང་བ་དུ་མས་མཛད་པར་བརྒྱན་པ། དབྱིབས་ལེགས་ཤིང་ལྟ་ན་སྡུག་པ་གྱེན་དུ་སྒྲེངས་པ་ཡང་། དུས་རྟག་ཏུ་ཐུབ་དབང་རྣམས་ལ་དབུལ་ཞིང་བསྟབ་པར་བགྱིའོ། ། དེ་སྐད་དུའང་།
ནོར་བུ་དྲ་བ་སྣ་ཚོགས་བཀོད་པའི་གདུགས། ། དར་གྱི་ལྡ་ལྡི་བ་དན་རབ་དཔྱངས་ཤིང་། ། དྲིལ་གཡེར་དྲ་བ་རྒྱལ་བའི་གསུང་སྒྲོག་པ། ། དེ་བཞིན་གཤེགས་པའི་དབུ་ལ་དེ་དག་འཛིན། ། ཞེས་དཀོན་མཆོག་ཏ་ལ་ལར་གསུངས་སོ། ། བདུན་པ་ནི། སྔར་གྱི་མཆོད་པ་དེ་ལས་གཞན་པའི་ཡང་མཆོད་པའི་ཚོགས་རྔ་བོ་ཆེ་ལ་སོགས་རོལ་མོ་དང་དབྱངས་སྙན་ནི་རྫ་རྔ་ལ་སོགས་པའི་རོལ་མོ་གར་དང་བཅས་པའི་གླུ་སྙན་པ་ཡིད་དུ་འོང་བ་དེ་ལྟ་བུ་གང་ཐོས་པ་ན་སེམས་ཅན་སྡུག་བསྔལ་བ་རྣམས་ཀྱང་དགའ་བས་ཚིམ་པར་བྱེད་པའི་མཆོད་པའི་སྤྲིན་ཚོགས་རྣམས་ཀྱི་རྒྱུན་སྔ་མ་རྣམས་ལས་ཕུལ་དུ་བྱུང་བ་སོ་སོར་གནས་ཤིང་འབྱུང་བར་བྱིན་གྱིས་བརློབ་པར་གྱུར་ཅིག་པའོ། ། བཞི་པ་མཆོད་པ་སྤྱིར་བསྡུས་ཏེ་བསྟན་པ་ནི། དམ་པ་སངས་རྒྱས་ཀྱི་ཆོས་རྙེད་དཀའ་བ་དང་དོན་ཆེ་བས་དཀོན་མཆོག་ཐམས་ཅད་དང་། སངས་རྒྱས་ཀྱི་སྐུ་གདུང་ཆུད་པ་ལ་སོགས་པའི་རྒྱལ་བའི་མཆོད་རྟེན་རྣམས་དང་།
རྒྱལ་བ་རྒྱལ་སྲས་རྣམས་ཀྱི་སྐུའི་གཟུགས་བརྙན་རྣམས་ལ་རིན་ཆེན་སྣ་ཚོགས་ཀྱི་ཕྱེ་མ་དང་། མེ་ཏོག་སྣ་ཚོགས་ཀྱི་ཕྱེ་མ་དང་ལ་སོགས་པས་ཙདྣན་གྱི་ཕྱེ་མ་ལ་སོགས་པ་དང་ན་བཟའ་ལ་སོགས་པའི་ཆར། འཁོར་བ་ལ་སོགས་པ་ཇི་སྲིད་པར་རྒྱུན་མི་འཆད་པར་མཚམས་མེད་པར་འབབ་པར་ཤོག གཉིས་པ་བླ་ན་མེད་པའི་མཆོད་པ་ནི། ཇི་ལྟར་འཇམ་དབྱངས་དང་། ལ་སོགས་པས་ཀུན་ཏུ་བཟང་པོ་ལ་སོགས་པ་ས་བཅུའི་དབང་ཕྱུག་རྣམས་ཀྱིས་ལྷག་པའི་བསམ་པས་རྒྱལ་བ་རྣམས་ལ་མཆོད་པར་མཛད་པ་ལྟར་ཏེ། དཀོན་མཆོག་ཏ་ལ་ལའི་གཟུངས་ལས། མེ་ཏོག་ཕལ་ཆེར་མེ་ཏོག་བླ་བྲེ་དང་། ། མེ་ཏོག་བཀོད་པའི་འོད་ཟེར་རབ་བཀྱེ་སྟེ། ། མེ་ཏོག་སྣ་ཚོགས་ཀུན་ཏུ་བཀྲམ་བྱས་ནས། །
བདག་ཉིད་ཆེན་པོ་རྒྱལ་བ་དེ་དག་མཆོད། ། ཅེས་དང་། ལག་པའི་མཐིལ་ནས་མཆོད་པ་བསམ་ཡས་རྣམས། ། རྒྱལ་བ་གཅིག་ལ་དེ་དག་བྱེད་པ་ལྟར། ། རྒྱལ་བ་མ་ལུས་ཀུན་ལའང་དེ་བཞིན་ཏེ། ། དྲང་སྲོང་ཏིང་འཛིན་རྣམ་འཕྲུལ་དེ་འདྲ་འོ། ། ཞེས་དང་། ཕྱོགས་བཅུ་དག་ན་ཡོ་བྱད་མཐའ་ཡས་གང་། ། དྲང་སྲོང་ཆེན་པོ་རྣམས་ལ་མཆོད་འོས་པ། ། དེ་དག་ལག་པའི་མཐིལ་ནས་ཆར་འབེབས་ཤིང་། །
བྱང་ཆུབ་ཤིང་དྲུང་བཞུགས་པའི་རྒྱལ་བ་མཆོད། ། ཅེས་སོ། ། དེ་བཞིན་དུ་བདག་གིས་ཀྱང་མོས་པས་དེ་བཞིན་གཤེགས་པ་འཇིག་རྟེན་གྱི་མགོན་པོ་དང་རྒྱལ་བ་སྲས་དང་བཅས་པ་རྣམས་ལ་མཆོད་དོ། ། གསུམ་པ་བསྟོད་པའི་མཆོད་པ་ནི། ཡོན་ཏན་རྒྱ་མཚོ་ལྟར་ཟད་མི་ཤེས་པ་དེ་རྣམས་ལ་བདག་གིས་བསྟོད་པའི་དབྱངས་ཀྱི་ཡན་ལག་སྟེ་རྒྱུ་ལྕེ་རྐན་ལ་སོགས་པ་ལས་བྱུང་བ་རྒྱ་མཚོ་ལྟར་ཡོན་ཏན་ཤིན་ཏུ་མང་བ་རྣམས་ཀྱིས་བསྟོད་པའི་བསྟོད་དབྱངས་སྙན་ལ་གླུར་སྙན་ཡང་དག་པར་བླངས་པའི་སྙན་པའི་སྤྲིན་དེ་དག་ལ་ངེས་པར་རྣམ་པ་ཐམས་ཅད་ཀུན་ཏུ་འབྱུང་བར་གྱུར་ཅིག དེ་ལྟར་ཡང་བཟང་སྤྱོད་དུ། དེ་དག་བསྔགས་པ་མི་བཟད་རྒྱ་མཚོ་རྣམས། ། དབྱངས་ཀྱི་ཡན་ལག་རྒྱ་མཚོའི་སྒྲ་ཀུན་གྱིས། ། རྒྱལ་བ་ཀུན་གྱི་ཡོན་ཏན་རབ་བརྗོད་ཅིང་། ། བདེ་བར་གཤེགས་པ་ཐམས་ཅད་བདག་གིས་བསྟོད། །
ཅེས་སོ། ། གཉིས་པ་ཕྱག་བྱ་བ་ནི། དུས་གསུམ་དུ་གཤེགས་ཤིང་བཞུགས་པའི་ཡེ་ཤེས་མཐའ་ཡས་པ་མངའ་བས་ཤེས་བྱ་མ་ལུས་པར་ཁྱབ་པའི་བློ་ཅན་སངས་རྒྱས་ཀུན་དང་། ལུང་རྟོགས་ཀྱི་ཆོས་དང་། ཚོགས་ཀྱི་མཆོག་རྒྱལ་སྲས་ཀྱི་དགེ་འདུན་གང་ཟག་ཆེན་པོ་བརྒྱད་དང་བཅས་པ་ལ་སངས་རྒྱས་ཀྱི་ཞིང་ཐམས་ཅད་ཀྱི་རྡུལ་ཕྲ་རབ་ཀུན་གྱི་གྲངས་སྙེད་ཀྱི་ལུས་ཐམས་ཅད་ཀྱིས། རབ་ཏུ་བཏུད་པས་ནི་ཕྱག་འཚལ་ལོ། ། གཞན་ཡང་ཕྱག་གི་གནས་བྱང་ཆུབ་སེམས་དཔའི་གཞི་སྟེ་སྐྱེས་རབས་དང་། རྟོགས་པ་བརྗོད་དུ་བསྟན་པའི་བསྟན་པ་ལ་སོགས་པའི་ཡུལ་རྣམས་དང་། རྟེན་འབྲེལ་སྙིང་པོའི་ཚིགས་བཅད་ལྡན་པའི་མཆོད་རྟེན་ནམ། གནས་བརྒྱད་ཀྱི་མཆོད་རྟེན་ལ་སོགས་མཆོད་རྟེན་ཀུན་ལའང་ཕྱག་འཚལ་ལོ། །
འདི་ལ་ལུང་ནོད་པའི་དོན་གྱིས་ན་མཁན་པོ་དང་། དེ་བཞིན་དུ་ཐར་པའི་དོན་སློབ་པའི་སློབ་དཔོན་དང་། ཐར་པའི་དོན་དུ་འབད་ཅིང་རྩོལ་བས་ན་བརྟུལ་ཞུགས་མཆོག་སྟེ། དེ་དག་མདུན་དུ་དམིགས་ནས་དེ་དག་ལའང་བདག་ཕྱག་འཚལ་བ་ནི་མགོས་བཏུད་པའོ། ། གསུམ་པ་ནི། ཇི་སྲིད་དུ་བྱང་ཆུབ་ཀྱི་སྙིང་པོ་སྟེ་མཆོག་སངས་རྒྱས་སུ་མཆིས་ཏེ་མ་ཐོབ་ཀྱི་བར་ཕྱོགས་ཀུན་ན་བཞུགས་པའི་སངས་རྒྱས་རྣམས་ལ་སྐྱབས་སུ་མཆིའོ། ། ཆོས་དཀོན་མཆོག་མྱ་ངན་ལས་འདས་པ་དང་། བྱང་ཆུབ་སེམས་དཔའི་ཚོགས་ལའང་སྔ་མ་དེ་བཞིན་དུ་སྐྱབས་ཞུ་བ་ནི་འཚེ་བ་ལ་སོགས་ལས་སྐྱོབ་པ་ཡིན་ལ། མཆི་བ་ནི་དེའི་བཀའ་རྗེས་སུ་བསྒྲུབ་ཅིང་མི་འདའ་བ་ཡིན་ནོ། ། བཞི་པ་ལ་བཞི་སྟེ།
རྣམ་པར་སུན་འབྱིན་པའི། རྟེན་ཁྱད་པར་ཅན། གཉེན་པོ་ཀུན་ཏུ་སྤྱོད་པའི། ཉེས་པ་སླར་སྡོམ་པའི་སྟོབས་སོ། ། དང་པོ་ལ་གཉིས་ཏེ། སྡིག་པའི་ཚུལ་དང་། དེ་ཉིད་རྒྱས་པར་བཤད་པའོ། ། དང་པོ་ལ་གཉིས་ལས། བསམ་པ་ཐག་པ་ནས་སྤྱིར་བཤད་པ་ནི། ཕྱོགས་རྣམས་ཀུན་ལ་བཞུགས་པའི་རྫོགས་པའི་སངས་རྒྱས་དང་།
བྱང་ཆུབ་སེམས་དཔའ་ཐུགས་རྗེ་ཆེན་པོ་མངའ་བ་རྣམས་མདུན་དུ་དམིགས་ལ་ལག་པ་ཐལ་མོ་སྦྱར་ཏེ་བསམ་པ་ཐག་པས་གསོལ་བ་ནི། སྐྱེ་བའི་རྒྱུན་སྔོན་གྱི་ཐོག་མ་མེད་པ་དང་ལྡན་པའི་འཁོར་བ་ནས་འཁོར་བའི་ཚེ་རབས་འདིའམ་སྔོན་གྱི་སྐྱེ་བ་གཞན་དག་ཏུ་བདག་གིས་གཏི་མུག་གིས་ལས་འབྲས་ཀྱི་ཚུལ་མ་འཆལ་བར་སྒོ་གསུམ་གྱིས་སྡིག་བགྱིས་པའམ། གཞན་ལ་བགྱིད་རྩལ་ཉིད་དང་ནི། གཏི་མུག་འཁྲུལ་བས་བདག་ཟིལ་གྱིས་གནོན་ཏེ་དམྱལ་སོགས་སུ་འཕེན་པ་ཅན་གྱི་གཞན་སྡིག་བགྱིས་པ་ལ་རྗེས་སུ་ཡི་རང་བར་བགྱིས་པའི་ནོངས་པ་སྟེ་ཉེས་པ་དེ་ལ་ནི་ཉེས་པར་མཐོ་བར་བགྱིས་ནས་བསམ་པ་ཞེ་ཐག་པ་ནས་འགྱོད་པས་མགོན་པོ་སྲས་བཅས་ལ་བཤགས་ནས་མཐོལ་ཞིང་མི་འཆབ་བོ། ། གཉིས་པ་རྣམ་སྨིན་ལྕི་བ་བྱེ་བྲག་ཏུ་བཤགས་པ་ནི། བདག་གིས་བླ་ན་མེད་པའི་ཡོན་ཏན་གྱི་ཞིང་དཀོན་མཆོག་གསུམ་དང་ནི། ཕན་འདོགས་པའི་ཞིང་ཕ་མའམ་བླ་མ་སྟེ། མཁན་སློབ་སོགས་གཞན་གང་རུང་དག་ལ་བསམ་པ་ཉོན་མོངས་པ་སྟེ་གནོད་སེམས་ཀྱི་སྒོ་ནས་སྦྱོར་བ་ལུས་དང་ངག་དང་ཡིད་ཀྱིས་ནོངས་པའི་ལས་གནོད་པ་བགྱིས་པ་སྟེ་གང་ལགས་པ་དང་། མདོར་ན་ཆགས་སོགས་ཉོན་མོངས་པའི་ཉེས་པ་དུ་མས་སྐྱོན་ཆགས་པའི་སྡིག་ཅན་བདག་གི་སྡིག་པའི་ལས་གང་མནར་མེད་ལ་སོགས་པ་བསྐྱེད་པས་ཤིན་ཏུ་མི་བཟད་པ་བགྱིས་པ་དེ་ཐམས་ཅད་ལོ་ཀ་འདི་འདྲེན་པ་རྣམས་ལ་སོ་སོར་འཆགས་སོ། ། གཉིས་པ་དེ་ཉིད་རྒྱས་པར་བཤད་པ་ལ་ལྔའི།
དང་པོ་སྡིག་བཤགས་དགོས་པའི་འཐད་པ་བཤད་པ་ལ་གསུམ་ལས། དང་པོ་སྡིག་པ་མྱུར་དུ་བཤགས་དགོས་པའི་རྒྱུ་མཚན་ནི། ཅིའི་ཕྱིར་འབད་པས་འཆགས་ཤེ་ན། བདག་ནི་འཁོར་བར་འཆིང་བའི་སྡིག་པའི་ལས་མ་བྱང་ཞིང་མ་ཟད་པའི་སྔོན་དུ། བསྡད་ལོང་མེད་པར་མྱུར་དུ་འགུམ་པ་སྟེ་འཆི་བར་འགྱུར་དུ་མཆི་ལགས་ཏེ་སྡིག་པ་མ་བྱང་པར་ཤི་ན་ངན་འགྲོར་ལྷུང་བའི་ཕྱིར་མྱུར་དུ་འཆགས་དགོས་པས་ཚུལ་ཇི་ལྟར་སྡིག་ལས་འདི་དང་འཁོར་བ་ལས་ངེས་པར་ཐར་བར་མྱུར་བར་རིངས་པའི་ཚུལ་གྱིས་སྐྱོབ་ཅིང་། བདེ་བའི་ཐབས་བསྟན་དུ་གསོལ་ཏོ། ། སྡིག་པ་མ་ཟད་པར་མི་འཆིའོ་ཞེ་ན། གསོད་པར་བྱེད་པའི་འཆི་བདག་འདི་ནི་འདིས་བྱས་ཟིན་ལ། འདིས་ད་རུང་མ་བྱས་སོ་ཞེས་མི་སྤྱོད་ཅིང་། བྱ་བ་མ་ཚར་བར་དུ་མི་སྡོད་པས་འདི་སྲིད་ཅིག་མི་འོང་ཞེས་ཡིད་ཆེས་བརྟན་པོས་མི་རུང་བའི་ཕྱིར་ན་བ་དང་བཅས་པ་དང་མི་ན་ཞིང་བདེ་བར་གནས་པ་ཀུན་གྱིས་ཀྱང་སྤྲིན་མེད་པའི་མཁའ་ལས་ཐོག་ཆེན་པོ་གློ་བུར་དུ་འབབ་པ་དང་འདྲ་བར་འཆི་བའི་དགོས་པ་མེད་ཀྱང་གློ་བུར་དུ་ཚེ་ལ་ཡིད་བརྟན་མི་རུང་བས་འཆི་སྲིད་དོ། །
དེས་ན་བཤགས་པ་ལ་འབད་དོ། ། གཉིས་པ་དོན་མེད་དུ་སྡིག་པ་མི་རིགས་པར་བསྟན་པ་ནི། གལ་ཏེ་སྡིག་པས་འཇིགས་ན་ཅིའི་ཕྱིར་དེས་བྱས་ཤེ་ན། འཛའ་མི་མཛའ་ལ་སོགས་བདོག་པ་ཐམས་ཅད་བོར་ཏེ་རང་གི་ལས་ཀྱི་ལམ་འགའ་ཞིག་དང་འགྲོགས་ཏེ་འཇིག་རྟེན་ཕ་རོལ་དུ་ཆ་བ་སྟེ་འགྲོ་དགོས་པ་ཡིན་ན་དེ་ལྟར་བདག་གིས་མ་ཤེས་ནས་མཛའ་བ་དང་མ་མཛའ་བ་ལ་ཕན་གནོད་བྱ་བ་དོན་གྱི་ཕྱིར་སྲོག་གཅོད་པ་སོགས་སྡིག་པ་རྣམ་པ་སྣ་ཚོགས་བྱས་སོ། ། དེ་མི་རིགས་ཏེ་ཤི་བའི་འོག་ཏུ་རིམ་གྱིས་མི་མཛའ་བའི་དགྲ་རྣམས་ཀྱང་མེད་པར་འགྱུར་ཞིང་མཛའ་བ་སྡུག་པའི་གཉེན་རྣམས་ཀྱང་མེད་པར་འགྱུར་ལ། གང་ཟག་བདག་ཀྱང་མེད་པར་འགྱུར་བ་སྟེ་དེ་བཞིན་དུ་བདག་གི་དོན་དུ་བསགས་པའི་དངོས་པོ་ཐམས་ཅད་ཀྱང་མེད་པར་འགྱུར་བའི་ཕྱིར་རོ། ། འོ་ན་སུ་འགྲོ་ན་སེམས་ཀྱི་རྒྱུན་འགྲོའོ། ། གཞན་ཡང་རྨི་ལམ་དུ་ཉམས་སུ་མྱོང་བ་སད་པ་ན་མེད་པས་མི་མཐོང་ཞིང་། དྲན་པ་ཙམ་དུ་འགྱུར་བ་བཞིན་དུ། བདེ་སྡུག་གི་རྒྱུའི་དངོས་པོ་གང་དང་གང་གིས་ཚེ་འདིར་སྤྱད་པ་དེ་དང་།
དེ་ཐམས་ཅད་ཕྱིས་ཡུན་རིང་དུ་སོང་ནས་དྲན་པའི་ཡུལ་ཙམ་དུ་འགྱུར་བ་སྲིད་ཀྱི་སྔར་འདས་པ་ཐམས་ཅད་མཐོང་ཞིང་མྱོང་མི་འགྱུར་རོ། ། དེ་བས་ན་བདག་གི་བར་བཟུང་ནས་མཛའ་མི་མཛའི་ཆེད་དུ་སྡིག་སོག་པར་མི་རིགས་སོ། ། གསུམ་པ་མཛའ་བཤེས་སོགས་ཀྱི་དོན་དུ་སྡིག་བསགས་ཚུལ་ནི། དགྲ་གཉེན་སྐྱེ་བ་གཞན་དུ་མཐོང་བ་ལྟ་ཞོག རེ་ཤིག་ད་ལྟ་གསོན་པའི་ཚེ་འདི་ཉིད་ལའང་མཛའ་དང་མི་མཛའ་དུ་མ་འདས་ནས་རྨི་ལམ་ལྟར་དྲན་ཡུལ་དུ་འགྱུར་གྱི། སླར་མི་མཐོང་བར་རང་གི་མངོན་དུ་གྱུར་པ་ཡིན་ནོ། ། འོན་ཏེ་དེ་དག་གི་དོན་དུ་བྱས་པའི་སྡིག་པ་དེ་ཡང་དེ་དག་དང་ལྷན་ཅིག་འགྲོ་བས་རང་ལ་མི་གནོད་ཅེ་ན། དགྲ་གཉེན་དེ་དག་གི་དོན་དུ་བྱས་པའི་སྡིག་རྣམ་སྨིན་ཡིད་དུ་མི་འོང་བ་དྲག་པོ་འབྱིན་པས་མི་བཟད་པ་གང་ཡིན་པ་དེ་ནི་མདུན་ན་གནས་ཏེ་བདག་གི་རྗེས་སུ་འབྲང་ངོ་། ། དེ་ལྟར་ཤེས་ན་རྒྱུ་ཅི་ལས་སྡིག་བྱས་ཤེ་ན། སྔར་བཤད་པ་དེ་ལྟར་སྐྱེ་བ་སྔ་མ་ནས་ཐམས་ཅད་བོར་ཏེ་འོངས་པ་དང་།
ཐམས་ཅད་བོར་ཏེ་སྐྱེ་བ་གཞན་དུ་འགྲོ་དགོས་པས་བདག་ནི་འགྲོན་པོ་ལྟ་བུར་གློ་བུར་དུ་འགྲོ་བ་ཡིན་ནོ་ཞེས་བདག་གི་རྟོགས་པར་མ་གྱུར་པས་གཏི་མུག་གི་དབང་གིས་མཛའ་བ་ལ་ཆགས་པ་དང་། མི་མཛའ་བ་ལ་ཞེ་སྡང་གི་སྡིག་པ་རྣམ་པ་དུ་མ་བྱས་པས་འདི་དག་སླར་བཅོས་པའི་ཐབས་ལ་མ་འབད་ན་མྱུར་དུ་བརྩོན་པར་བྱའོ། གཉིས་པ་དེ་ངེས་པའི་ཕྱིར་ཅིས་ཀྱང་འཆི་བ་བསམ་པ་ནི། འོན་ཏེ་ཚེ་རིང་བར་ཐུབ་པ་མ་ཡིན་ནམ་འཆི་བས་འཇིགས་ཅི་དགོས་ཤེ་ན། དུས་ཉིན་མཚན་དུ་སྐད་ཅིག་ཙམ་ཡང་སྡོད་པའི་གོ་སྐབས་ཡོང་ཡེ་མེད་པར་སྐྱེས་བུའི་ཚེ་འདི་དུས་རྟག་ཏུ་འབྲི་ལ་འགོད་པར་འགྱུར་ཞིང་སྣོན་པ་སྟེ། སླར་འཕེལ་བར་བྱེད་པའང་གུད་ནས་འོངས་པ་ཡོང་ཡེ་མེད་པས་ན་བདག་ད་ལྟ་ངེས་པར་འཆི་བར་ཅིས་མི་འགྱུར་ཞེས་ཏེ་འགྱུར་རོ། ། གསུམ་པ་འཆི་བ་ན་སྐྱབས་གཞན་གང་གིས་ཀྱང་མི་ཕན་ཏེ་གང་གི་དོན་དུ་སྡིག་པ་བྱས་པའི་གཉེན་ལ་སོགས་པས་དུཿཁའི་སྐལ་བ་ལེན་སྙམ་ན། ལོ་ཀ་ཕྱི་མར་ལྟ་ཞོག་འཆི་བ་ལ་ཤིན་ཏུ་ཉེ་བའི་དུཿཁ་ཡིས་ནོན་པ་ན་བདག་ནི་མལ་ན་འདུག་བཞིན་དུ་གཉེན་བཤེས་ཀུན་གྱི་མཐའ་སྐོར་དུ་ཟིན་ཀྱང་སྲོག་གནས་གཅོད་པར་དང་། སྐོམ་པ་ལ་སོགས་པའི་དུཿཁའི་ཚོར་བ་དག་བདག་ཉིད་གཅིག་པུས་མྱོང་བར་འགྱུར་གྱི། དེས་མྱོང་བ་དེའི་ཆ་ཤས་ཆུང་ངུའང་ཉེ་དུ་སོགས་གཞན་ལའང་འབྱུང་བ་མ་ཡིན་ནོ། །
འོན་ཀྱང་དེ་དག་གིས་སྐྱོབ་ན། ཚེ་འདི་ལ་ཅུང་ཟད་ཙམ་སྐྱོབ་སྲིད་ཀྱང་འཆི་བའི་ཚེ་ན་གཤིན་རྗེའི་ཕོ་ཉས་ཟིན་པས་སྐེ་ཞགས་པས་བཅིངས། ཐོ་བས་བརྡུངས་བཞིན་དུ་འབྲོག་དགོན་པ་ཚེར་མ་སྟུག་པོ་ཅན་དང་། ཕ་འོང་ཐག་ཐུག་རྣམས་ཀྱིས་རྐང་པ་གཅོད་ཅིང་གྲོགས་མེད་པའི་ལས་ཉམས་སུ་མྱོང་བའི་སར་ཁྲིད་པ་ལ་གཉེན་ཡོད་པས་ཅི་ཕན་ལ། གྲོགས་བཤེས་ཀྱིས་ཅི་ཞིག་ཕན་ཏེ་སུ་ཡང་སྐྱབས་སུ་མི་འགྱུར་གྱི། དེའི་ཚེ་བསོད་ནམས་གཅིག་པུ་སྐྱབས་ཡིན་ན་དེ་ཡང་བདག་གིས་མི་བསྟེན་ནོ། ། དེ་ལྟར་རྒྱ་ཆེར་རོལ་པར། དགེ་བའི་ལས་བྱས་རྗེས་སུ་འབྲང་བྱེད་ཅིང་། ། ཕྱི་བཞིན་འགྲོ་བར་འགྱུར་བ་མ་གཏོགས་པ། ། འདུས་བྱས་དག་ལ་གྲོགས་ཡོད་མ་ཡིན་ཏེ། །
སྐྱབས་མེད་གཉེན་རྣམས་མེད་ཅིང་འཁོར་ཡང་མེད། ། ཅེས་སོ། ། བཞི་པ་དེས་ན་ཤིན་ཏུ་གནོང་ཞིང་འགྱོད་པར་འགྱུར་བའི་མགོན་པོ་བོས་ནས་ལང་ཚོ་ལ་སོགས་པས་རྒྱགས་པས་བག་མེད་པར་གྱུར་ལ་བདག་གིས་ནི། ཤི་ནས་དམྱལ་སོགས་ཀྱི་དུཿཁའི་འཇིགས་པ་འདི་འདྲ་མ་འཚལ་ནས་མི་རྟག་པའི་ཚེ་འདིའི་ཆེད་དག་ཏུ་སྡིག་པ་མང་པོ་ཉེ་བར་བསྒྲུབས་ཏེ་བྱས་ནས་སོ། ། འོན་ཏེ་འཆི་བའི་ཚེ་ཀུན་ནས་སྐྱོབ་པའི་བསོད་ནམས་བྱའོ་ཞེ་ན། དམྱལ་བའི་དུཿཁ་ལས་ཆུང་པ་སྐྱེ་བོ་ཁ་ཅིག་གིས་ཉེས་པའི་དབང་གིས་ལག་པ་ལ་སོགས་པའི་ཡན་ལག་གཅོད་པའི་སར་དེ་རིང་ཁྲིད་པའང་བྲེད་པར་གྱུར་ཏེ། སྐོམས་པས་ཁ་སྐམས་ཤིང་མིག་རྩ་ངན་པ་དམན་པར་གྱུར་པ་ལ་སོགས་སྔར་ལས་རང་བཞིན་གཞན་དུ་འགྱུར་བར་སྣང་ན་འཆི་བའི་ཚེ་གཤིན་རྗེའི་ཕོ་ཉ་འཇིགས་སུ་རུང་བའི་གཟུགས་ཅན་འཇིགས་འཇིགས་ལྟ་བུའི་ཤ་ཚུགས་ཏེ་དབྱིབས་ཅན་གྱིས་བཟུང་བར་གྱུར་ཅིང་། འཇིགས་ཆེན་ཏེ་ཤིན་ཏུ་སྐྲག་པར་བྱེད་པའི་ནད་ཀྱིས་ཐེབས་པར་གྱུར་པས་རབ་ཏུ་ཉམས་ཐག་སྟེ། བཤང་གཅི་བྱུང་བས་ལུས་གོས་པར་འགྱུར་བའི་གནས་སྐབས་ན་བསོད་ནམས་བྱེད་པ་ལྟ་སྨོས་ཅི་དགོས། ཞེས་པའོ། །
ལྔ་པ་དེར་ཉམས་ཐག་ནས་སྐྱབས་སོགས་ཚོལ་བའི་ཚུལ་ནི། དེའི་ཚེ་སྙིང་རྗེ་ཅན་སུ་ཞིག་འཇིགས་པ་ཆེན་པོ་འདི་ལས་བདག་ལེགས་པར་སྐྱོབ་པར་བྱེད་པར་འགྱུར་ཞེས་བྲེད་ཤ་ཐོན་ཏེ་ལུས་ལས་མི་གཙང་བ་འཆོར་བ་ལ་སོགས་པ་སྐྲག་པའི་རྣམ་འགྱུར་དང་། མིག་བགྲད་ནས་ཏེ་སྨད་ནས་གྱེན་དུ་ལྟ་བས་ཕྱོགས་བཞིར་སྐྱབས་དག་ཚོལ་བར་བྱེད་ཅིང་བསོད་ནམས་མེད་པས་ཕྱོགས་བཞིར་གང་དུའང་སྐྱབས་མེད་པར་མཐོང་ནས་ནི་མེད་ནས་སླར་ཡང་སྐྱབས་མ་རྙེད་པས་ཀུན་ཏུ་ཡི་མུག་པར་འགྱུར་ཞིང་རབ་ཏུ་ཚ་བ་ལ་སོགས་པ་དུཿཁ་བའི་གནས་དེར་སྐྱབས་ཡོད་པ་མ་ཡིན་ན་དེ་ཚེ་བདག་གིས་ཇི་ལྟར་བྱ་སྟེ། བྱ་བ་ཐམས་ཅད་མི་ནུས་པ་དེས་ན་ད་ལྟ་ཉིད་དུ་སྡིག་པ་ཕྱིར་བཅོས་པ་ཉམས་སུ་བླང་བར་རིགས་སོ། ། གཉིས་པ་རྟེན་ཁྱད་པར་ཅན་གྱི་སྟོབས་ལ་གསུམ་ལས། དང་པོ་སྤྱིར་ཐེག་ཆེན་གྱི་སྐྱབས་གནས་དཀོན་མཆོག་གསུམ་ལ་སྐྱབས་སུ་འགྲོ་བ་ནི། གོང་དུ་བཤད་པ་དེ་ལྟ་བས་ན་རྒྱལ་བ་འགྲོ་བའི་དབུགས་འབྱིན་ཞིང་ཡིད་བརྟན་གྱི་གནས་སུ་གྱུར་པས་མགོན་པོ་འགྲོ་བ་དུཿཁ་ལས་ཡོངས་སུ་སྐྱོབ་པའི་དོན་དུ་བརྩོན་པ་ཐམས་ཅད་དུ་ནུས་པ་ཐོགས་མེད་དཔག་ཏུ་མེད་པས་མངའ་བས་སྟོབས་ཆེན་དུཿཁའི་འཇིགས་པ་ཀུན་སེལ་བར་བྱེད་པ་དེ་ལ་དེ་རིང་ཉིད་ན་སྐྱབས་སུ་མཆིའོ། ། བཅོམ་ལྡན་འདས་དེ་ཡི་ཐུགས་སུ་ཆུད་པ་མངོན་དུ་བྱས་པའི་ཆོས་མྱ་ངན་ལས་འདས་པ་ཉོན་མོངས་པའི་གཉེན་པོར་གྱུར་པས་འཁོར་བའི་འཇིགས་པ་སེལ་བ་ཕྱིར་མི་ལྡོག་པའི་བྱང་ཆུབ་སེམས་དཔའི་ཚོགས་ལའང་སངསརྒྱས་ལ་སྐྱབས་སུ་སོང་བའི་དེ་བཞིན་དུ་ཡང་དག་པར་གཡོ་སྒྱུ་དང་ཐེ་ཚོམ་མེད་པར་མཆོག་ཏུ་དད་པས་སྐྱབས་སུ་མཆིའོ། ། གཉིས་པ་བྱེ་བྲག་ཏུ་བྱང་སེམས་ཀྱི་གཙོ་བོ་རྣམས་ལ་ལུས་དབུལ་ཞིང་སྐྱབས་སུ་ཞུ་བ་ནི། བདག་གི་དམྱལ་སོགས་ཀྱི་འཇིགས་པས་རྣམ་པར་སྐྲག་ན་བྱང་སེམས་ཀུན་ཏུ་བཟང་པོ་ལའང་བདག་ཉིད་དབུལ་ཞིང་འཇམ་པའི་དབྱངས་ལའང་གཞན་གྱི་མ་བསྐུལ་བར་བདག་སེམས་དང་བ་ཉིད་ཀྱིས་བདག་གི་ལུས་འདི་དབུལ་བར་བགྱི།
པད་མའི་རིགས་གང་ལ་ཐུགས་རྗེས་སྤྱོད་པ་མ་འཁྲུལ་བ་མངའ་བའི་སྤྱན་རས་གཟིགས་མགོན་དེ་ལའང་དུཿཁ་ཞིང་ཉམས་ཐག་པ་ནས་བྲེད་བའི་ང་རོས་སོ། ། སྤྱན་སྔར་ལངས་ཤིང་སྐད་གདངས་ཆེ་བར་མཚན་ནས་འོ་དོད་འབོད་དོ། ། བོས་ནས་ཅི་བྱེད་ནས་སྡིག་པའི་ལས་བྱས་པ་དང་ལྡན་པ་དང་ལྡན་པ་བདག་ལ་སྐྱབས་སུ་གསོལ་ལོ། ། གཞན་ཡང་སྡིག་པས་ལས་རིང་དུ་སོང་བས་འཕགས་པ་སྟོང་ཉིད་ཀྱི་ཏིང་ངེ་འཛིན་ལ་གནས་པའི་ནམ་མཁའི་སྙིང་པོ་དང་། སའི་ཁམས་དག་པར་བྱེད་པས་སའི་སྙིང་པོ་དག་ནི་མཚན་མ་སྨོས་པའི་གཞན་དུཿཁ་བས་སྡུག་བསྔལ་བར་གྱུར་བའི་ཐུགས་རྗེ་ཆེན་མགོན་ཐམས་ཅད་ལ་སྐྱབས་སུ་སོང་ཞིང་སྙིང་ཐག་པ་ནས་མཚན་པ་འོད་དོད་འབོད་ལ། གང་ཞིག་མཐོང་བ་ཙམ་གྱིས་ན་གཤིན་རྗེའི་ཕོ་ཉ་དང་ལ་སོགས་པས་གནོད་སྦྱིན་དང་སྲིན་པོ་སོགས་སྡང་པའི་སེམས་དང་ལྡན་པ་རྣམས་ཀྱང་སྐྲག་ན་ཕྱོགས་བཞི་ཐག་རིང་དུ་འབྱེར་ཞིང་འབྲོས་པར་བྱེད་པའི་བྱང་ཆུབ་སེམས་དཔའ་གང་ན་ཕྱག་ན་རྡོ་རྗེ་ཡོད་པ་ཅན་ལ་སྐྱབས་སུ་མཆིའོ། ། གསུམ་པ་འཇིགས་པ་མཐོང་ནས་བཀའ་རྗེས་སུ་སྒྲུབ་པའི་ཚུལ་ནི། བདག་གིས་སྔོན་ཆད་མི་ཤེས་པའི་དབང་གིས་ཁྱོད་ཀྱི་བཀའ་འདས་ནས་སྡིག་པ་བྱས་པས་དེ་ནི་མི་འདོད་པའི་འབྲས་བུ་དམྱལ་སོགས་ཀྱི་འཇིགས་པ་ཆེན་པོ་མྱོང་བ་མཐོང་ནས་ཁྱོད་ལ་སྐྱབས་སུ་མཆི་ལགས་ཀྱི་སྔར་བསགས་པའི་སྡིག་པའི་འབྲས་བུ་མི་བཟོད་པའི་འཇིགས་པ་མྱུར་དུ་བསལ་དུ་གསོལ། གསུམ་པ་གཉེན་པོ་ཀུན་ཏུ་སྤྱོད་པ་ལ་གསུམ་གྱི་དང་པོ་ལ་བག་ཡོད་པར་བྱ་དགོས་པའི་འཐད་པ་ལ་གཉིས་ལས། དང་པོ་ནད་ཀྱི་གཉེན་པོ་བསྟེན་དགོས་པའི་དཔེས་བསྟན་པ་ནི།
དཔེར་ན་ཐ་མལ་གྱི་ནད་ལུས་ལ་བྱུང་པ་སྨན་གྱིས་བཅོས་ན་ཡུན་རིང་དུ་མི་གནས་པ་རིམས་སོགས་ཀྱིས་ཟིན་པས་འཇིགས་པའང་སྨན་པའི་ངག་བཞིན་དུ་བྱ་དགོས་ན། ཐ་མལ་པ་ཡིན་པ་ཐོག་མ་མེད་པའི་དུས་ནས་བསགས་པའི་འདོད་ཆགས་ལ་སོགས་པ་སྟེ། གཏི་མུག ཞེ་སྡང་། ང་རྒྱལ་སོགས་ཉེས་པའི་བག་ལ་ཉལ་ཐ་དད་ཀྱི་ཕྱེ་བས་བཞི་བརྒྱ་རྩ་བཞི་ཡི་ནད་ཀྱིས་རྟག་ཏུ་བཏབ་ན་སྨན་པའི་མཆོག་རྒྱལ་བའི་བཀའ་བཞིན་དུ་བསྒྲུབ་དགོས་པ་སྨོས་ཅི་དགོས་ཞེས་སམ། ཡང་ན་བཞི་བརྒྱ་རྩ་བཞི་ཡིས་ལྷག་པ་ཡི་ཞེས་འདོན་པ་ལྟར་ན་དུས་མ་ཡིན་པར་འཆི་བ་བརྒྱ། དུས་སུ་འཆི་བ་གཅིག དེ་ཡང་རླུང་མཁྲིས་པ་ཀུན་འདུས་པ་བཞི་ཡི་དབྱེ་བས་བཞི་བརྒྱ་རྩ་བཞིའོ། ། ཞེས་འགྲེལ་ཆེན་ལས། སྔ་མ་ལྟར་ན་ནད་བརྒྱ་ཡི་ནང་ནས་ཁྲོས་པ་ལྟ་བུའི་ནད་དེ་གཅིག་གིས་སམ།
ཕྱི་མ་ལྟར་ན་ནད་བརྒྱ་ཡི་ནང་ནས་ཁྲོས་པ་ལྟ་བུའི་ནད་དེ་གཅིག་གིས་སམ། ཕྱི་མ་ལྟར་ན་ནད་བཞི་བརྒྱ་རྩ་བཞིའི་ནད་དེ་འཁྲུག་པས་ཀྱང་འཛམ་བུའི་གླིང་ན་གནས་པའི་མི་ཀུན་འཆི་ཞིང་བརླག་པར་བྱེད་ལ། ནད་དེ་དག་གསོ་བའི་སྨན་གཞན་ནི་ཕྱོགས་རྣམས་ཀུན་ནས་བཙལ་ཡང་མི་རྙེད་པ་དཔེར་ན། སྟོན་པ་བྱང་ཆུབ་སེམས་དཔའི་སྐབས་ན་ཡུལ་ཀ་ཤི་ཀའི་རྒྱལ་པོ་པདྨ་ཞེས་བྱ་བར་གྱུར་པ་དེའི་ཚེ་འཛམ་བུའི་གླིང་གི་མི་ཐམས་ཅད་ནད་ཆེན་པོས་བཏབ་སྟེ་འཆི་བ་ན། དེ་དག་གིས་འགྲོས་ཏེ་བདག་ཅག་གི་རྒྱལ་པོ་འདི་མཆོག་ཏུ་སྙིང་རྗེ་དང་ལྡན་པས་སླར་འཆོས་པ་མཛད་ལགས་ཀྱི། འདི་ལ་བདག་ཅག་གིས་སྡུག་བསྔལ་ཞུ་བར་བྱའོ། ། ཞེས་ངེས་པར་བཟུང་ནས་འདུས་ཏེ། ཀྱེ་རྒྱལ་པོ་མཆོག་ཏུ་ཕན་པར་བྱེད་པ་བཞུགས་བཞིན་དུ། བདག་ཅག་འདི་འདྲ་བའི་གནས་སྐབས་སུ་གྱུར་ཏོ་ཞེས་གསོལ་བས། རྒྱལ་པ་དེ་ཡང་སྙིང་རྗེའི་དབང་དུ་གྱུར་པས་དེ་དག་གི་དུཿཁ་དེ་དག་མ་བཟོད་ནས་སྨན་པ་རྣམས་ལ་མྱུར་དུ་འདི་དག་གི་ནད་སོལ་ཅིག་ཅེས་བསྒོའོ། །
སྨན་པ་རྣམས་ཀྱིས་ཀྱང་དེའི་ངག་ཉན་ནས་གསོ་བྱས་ཀྱི་བསྟན་བཅོས་བསྟན་པས་དེའི་ཉིན་སྐྱེས་པའི་ཉ་རོ་ཧི་ཏའི་ཤ་ལས་སྐྱབས་གཞན་མ་རྙེད་ནས་རྒྱལ་པོ་ལ་གསོལ་བ་དང་། དེ་མ་རྙེད་དེ་རྒྱལ་པོའི་བདེན་པའི་བྱིན་རླབས་ཀྱིས་སོ་སོ་ཞེས་ཡུལ་ཀ་ཤི་ཀའི་རྒྱལ་པོ་པད་མའི་སྐྱེས་རབས་ལས་རྒྱ་ཆེར་འབྱུང་བ་བཞིན་ནོ། ། དེ་བཞིན་དུ་རྒྱུ་ཆགས་སོགས་ཀྱིས་བསྐྱེད་པའི་ནད་ཀྱིས་སེམས་བསྐྱེད་པའི་ནད་ཀྱིས་སེམས་ཅན་ཆུད་གསན་པ་དེ་ལ་ནད་གསོ་བའི་སྨན་པ་ཐམས་ཅད་མཁྱེན་པ་ཁོ་ན་ཡིན་ཏེ། ལུས་སེམས་ཀྱི་ཟུག་རྔུའི་རྒྱུ་ཉོན་མོངས་པ་ཐམས་ཅད་འབྱིན་པར་མཛད་པའི་ཕྱིར་རོ། ། དེས་ན་སྨན་པའི་མཆོག་དེའི་བཀའ་དམ་པའི་ཆོས་ལས་གསུངས་པ་ལྟར་མི་བྱེད་ཅིང་ཕྱོགས་པར་སེམས་པ་ནི་ཤིན་ཏུ་གཏི་མུག་པ་བདག་ལས་གཞན་སུ་ཞིག་ཡོད་ཅེས་ན་སྨད་པར་བྱ་བའི་གནས་ཡིན་ནོ། ། གཉིས་པ་གཡང་ས་ལ་བག་བྱ་དགོས་པའི་དཔེས་བསྟན་པ་ནི། རི་ལ་སོགས་པའི་གཡང་ས་ཐ་མལ་གང་ལ་ལྷུང་ན་རུས་པ་འཆག་པའམ་འཆི་བ་ཙམ་འབྱུང་བའི་སྡུག་བསྡལ་ཆུང་ངུ་ལའང་ཤིན་ཏུ་ཟོན་བྱེད་པའི་སྒོ་ནས་བག་ཡོད་གནས་པར་བྱ་དགོས་ན། འདིའི་འོག་སྟོང་ཕྲག་ཉི་ཤུ་ན། ། མནར་མེད་པ་འོ་དེ་ཙམ་མོ། ། ཞེས་པ་ལྟར་དཔག་ཚད་སྟོང་གི་ཚད་ཀྱི་མནར་མེད་པའི་དམྱལ་བར་ཡུན་རིང་བ་བར་གྱིས་བསྐལ་པར་གནས་པའི་གཡང་ས་ཆེན་པོ་ལྷུང་བ་ལ་བྱ་དགོས་པ་སྨོས་ཀྱང་ཅི་དགོས་ཞེས་པའོ། །
གཉིས་པ་མྱུར་དུ་འབད་དགོས་པའི་རྒྱུ་མཚན་བཤད་པ་ལ་གསུམ་པ་ལས། དང་པོ་བདག་ཉིད་ཡུན་དུ་བདེ་བར་མི་འཚོ་བ་ནི། དེ་རིང་ཁོ་ན་མི་འཆི་བར་རེ་ཤིག་བདེ་བར་གནས་ལ། དེ་ནས་སྡིག་བཤགས་སོགས་དགེ་བའི་ལས་བྱའོ་ཞེ་ན། དེ་རིང་ཁོ་ན་བདག་མི་འཆི་ཞེས་བདེ་བར་འདུག་པ་ནི་རིགས་པ་མ་ཡིན་ཏེ། བདག་ནི་ཤི་ནས་མེད་པར་འགྱུར་བའི་དུས་དེ་ནི་ངེས་པར་གདོན་མི་ཟ་བར་འགྱུར་ལ་དེ་ནམ་འབྱུང་ངེས་པ་མེད་པའི་ཕྱིར་རོ། བདག་ལ་སྡིག་ལས་ལ་འཇིགས་མི་དགོས། ཟོ་བདེ་བར་གནས་པར་འགྱུར་ཞེས་མི་འཇིགས་པ་སྐྱེས་བུ་དམ་པ་སུ་ཡིས་བྱིན་ཏེ་མ་བྱིན་པས་ཤི་བའི་འོག་ཏུ་དམྱལ་སོགས་ཀྱི་སྡུག་བསྔལ་འདི་ལ་ཚུལ་ཇི་ལྟར་ངེས་པར་ཐར་བར་འགྱུར་ཏེ་མི་འགྱུར་ཞིང་ངེས་པར་གདོན་མི་ཟ་བར་ཤིན་ཏུ་མེད་པར་འགྱུར་ན་ཅི་ཕྱིར་བདག་ཉིད་ཀྱི་ཡིད་བདེ་བ་གནས་པར་འདུག་སྟེ་འདུག་པ་མི་རིགས་སོ། ། གཉིས་པ་ལོངས་སྤྱོད་ཀྱི་བདེ་བར་མི་འཚོ་བ་ནི། སྦྲེང་བ་ལ་སོགས་པའི་ལོངས་སྤྱོད་སྔོན་ཆད་མྱོང་ཞིང་ལོངས་སྤྱད།
དེ་ཞིག་པར་གྱུར་པ་ལ་བདག་ལ་སྔར་གྱི་ལོངས་སྤྱོད་དེ་ལས་ལྷག་པའི་སྙིང་པོ་བདེ་བ་མི་འཇིགས་པ་འབྱུང་བ་ཅན་ཅི་ཡོད་དེ་མེད་ན། བདག་ནི་ལོངས་སྤྱོད་དེ་ལ་བདེ་བའི་རྒྱུར་མངོན་པར་ཞེན་ནས་བླ་མ་རྒྱལ་བ་སྲས་བཅས་དང་། གཤིན་རྗེ་རྣམས་ཀྱི་བཀའ་དང་འགལ་བར་བྱས་སོ། ། དེས་ན་ལོངས་སྤྱོད་ལ་ཡིད་བརྟན་མི་རུང་པས་བཀའ་བཞིན་སྒྲུབ་པར་རིགས་སོ། ། གསུམ་པ་གཉེན་བཤེས་ཀྱི་བདེ་བར་མི་འཚོ་བ་ནི། གསོན་པའི་ཚེ་འདི་དང་། དེ་བཞིན་དུ་གཉེན་དང་བཤེས་རྣམས་ཀྱང་སྤངས་ནས་བདག་གཅིག་པུར་ལས་ཀྱི་འཕེན་པས་སྔར་མི་ཤེས་པ་ག་ཤེད་འགྲོ་དགོས་ན་འཛའ་དང་མི་མཛའ་ཀུན་ཅིའང་རུང་བས་བདག་བདེ་བར་གནས་པ་ལ་མི་ཕན་ནོ། ། མི་ཕན་པར་མ་ཟད་དེ་བདག་གི་དོན་བྱས་པ་སོགས་ཀྱིས་བསྐྱེད་པའི་མི་དགེ་བ་ལ་སྡུག་བསྔལ་འབྱུང་། སླད་ཆད་སྡོམ་ཞིང་མི་དགེ་བ་ལ་སྡུག་བསྔལ་འབྱུང་། སླན་ཆད་སྡོམ་ཞིང་མི་དགེ་བ་སྔར་བྱས་དེ་ལས་ཚུལ་ཇི་ལྟར་བྱས་ན་ངེས་པར་ཐར་བར་འགྱུར་ཞེས་ཉིན་མཚན་རྟག་ཏུ་བདག་ནི་ཚུལ་འདི་ཉིད་འབའ་ཞིག་བསམ་པའི་རིགས་སོ།
དེ་ལྟར་ཡིད་ལ་བྱས་པས་བཤགས་པ་འབྱུང་བ་གསུམ་པ་མཇུག་བསྡུས་ཏེ་འབད་པས་གཤགས་པའི་ཚུལ་ནི། བདག་ནི་མི་ཤེས་པ་བྱིས་པར་གྱུར་པས་གཏི་མུག་གིས་ལྡོངས་པས་རང་བཞིན་ཏེ་གང་སྐྱེས་ཙམ་གྱིས་ངོ་བོ་ཉིད་ཀྱིས་ཉོན་མོངས་ཅན་ཡིན་ཞིང་། གང་ཟག་སུས་སྤྱད་ཀྱང་དམ་པས་མཆོག་ཏུ་སྨད་པས་ཁ་ན་མ་ཐོ་བར་འགྱུར་བའི་སྲོག་གཅོད་པ་ལ་སོགས་པའི་དེའམ་མཚན་ཉིད་དང་མི་ལྡན་ཡང་སངས་རྒྱས་ཀྱི་བརྟུལ་ཞུགས་ཅན་ལ་བཅས་པའི་བསླབ་པ་དང་འགལ་བ་སྡིག་ཏུ་འགྱུར་བས་ཕྱི་དྲོའི་ཁ་ཟས་ཟ་བ་ལྟ་བུ་གང་ཡིན་ལས་གང་ཡང་རུང་བ་བགྱིས་པ་རྣམས་མགོན་པོ་སྲས་བཅས་ཀྱི་སྤྱན་སྔར་མངོན་སུམ་སྟེ། མདུན་དུ་ལུས་ཐལ་མོ་སྦྱར་ངག་གི་རིགས་བྱེད་འདི་ལྟ་བུ་བྱས་ཞེས་ཚིག་ཏུ་ཁས་བླང་བ་ཡིན་ལ་ཡིད་སྡུག་བསྔལ་འབྱུང་འགྱུར་ལ་འཇིགས་པའི་སེམས་ཀྱིས་ཡང་དུ་ཕྱག་འཚལ་ཏེ་ངན་སོང་དུ་ལྷུང་བྱེད་ཀྱི་སྡིག་པ་དེ་དག་ཐམས་ཅད་བཤགས་པའོ། ། འདྲེན་པ་སངས་རྒྱས་རྣམས་ཀྱི་བདག་གི་སྡིག་ནོངས་པ་སྟེ་ཉེས་པ་ལ་མེད་པར་ལགས་པར་བཟུང་བ་སྟེ་མཁྱེན་པར་མཛོད་ཅེས་སམ། ཡང་ན་འཆབ་སེམས་མེད་པར་བཤགས་པ་ལེགས་པར་མཁྱེན་པར་མཛད་དུ་གསོལ་ཞེས་པའོ། ། བཞི་པ་ཉེས་པ་སླར་སྡོམ་པའི་སྟོབས་ནི། སྔར་སྨོས་པའི་ཉེས་པ་འདི་དག་ནི་རྣམ་སྨིན་མི་ཟད་ཀྱི་འཕགས་པ་མཉེས་པའི་ལས་ཡིན་ལ་བཟང་པོ་མ་ལགས་པས་སླད་ཆད་ཤེས་ཤིང་མཐོང་བཞིན་དུ་བདག་ནི་བློ་སྔོན་དུ་སོང་བས་སྲོག་ལ་བབ་ཀྱང་ཡོང་ཡེ་མི་བགྱིད་པར་སྡོམ་མོ། ། དེ་ལྟར་སྟོབས་བཞིའི་སྒོ་ནས་བཤགས་ན་སྡིག་པ་ངེས་པར་འདག་སྟེ། ཆོས་བཞི་བསྟན་པའི་མདོ་ལས།
བྱམས་པ་བྱང་ཆུབ་སེམས་དཔའ་ཆོས་བཞི་དང་ལྡན་ན་སྡིག་པའི་ལས་བྱས་ཤིང་བསགས་པ་རྣམས་འདག་པར་འགྱུར་ཏེ། བཞི་གང་ཞེ་ན། རྣམ་པར་སུན་འབྱིན་པ་དང་། བྱང་ཆུབ་ཀྱི་སེམས་ལ་བརྟེན་པ་དང་། གཉེན་པོ་བསྒོམ་པ་དང་། ཉེས་པ་ལས་ལྡོག་པའོ། ། ཞེས་སོ། ། སྡིག་པ་གཤགས་པ་ཕལ་ཆེ་བས་ལེའུ་འདི་ལ་དེའི་ལེའུ་ཞེས་བྱའོ། ། ལེའུ་གཉིས་པའི་རྣམ་པར་བཤད་པའོ།། ༈ །དེ་ལྟར་མཆོད་པ་དང་བདག་ཉིད་ལ་སྨད་ཅིང་བཤགས་ནས་བསམ་སྦྱོར་ཡོངས་སུ་སྦྱངས་ཏེ།
སླར་ཡང་དགེ་བ་འཕེལ་བའི་དོན་དུ་ལྔ་པ་རྗེས་སུ་ཡི་རང་བ་ལ་གཉིས་ལས། དང་པོ་བླ་ན་ཡོད་པའི་དགེ་བ་ལ་རྗེས་སུ་ཡི་རང་བ་ནི། སེམས་ཅན་ཀུན་གྱི་ངན་སོང་གསུམ་གྱི་དུཿཁ་མྱོང་བས་ངལ་བ་རྣམས་གནས་སྐབས་སུ་བདེ་འགྲོ་ངལ་བསོ་བའི་འཇིག་རྟེན་པའི་དགེ་བ་དང་། སེམས་ཅན་དུཿཁ་ཅན་དག་གིས་དགེ་བའི་ལས་བསགས་པའི་འབྲས་བུ་བདེ་བར་གནས་པ་ཐོབ་པ་ལ་མགུ་ཞིང་དགའ་བས་རྗེས་སུ་ཡི་རང་ངོ་། ། ཉན་རང་གི་བྱང་ཆུབ་ཐོབ་པའི་རྒྱུར་གྱུར་པའི་དགེ་བ་བསགས་པ་དེ་ལ་རྗེས་སུ་ཡི་རང་ངོ་། ། ལུས་ཅན་རྣམས་འཁོར་བའི་དུཿཁ་ལས་ངེས་པར་ཐར་བ་ཉན་རང་གི་བྱང་ཆུབ་ཀྱི་དགེ་བ་ལ་རྗེས་སུ་ཡི་རང་ངོ་། ། གཉིས་པ་བླ་ན་མེད་པའི་དགེ་བ་ལ་རྗེས་སུ་ཡི་རང་བ་ནི། རང་གི་ཐུགས་སུ་ཆུད་པའི་མཐོ་རིས་ཐར་པའི་ལམ་གསུང་བ་སྐྱོབ་པ་རྒྱལ་བ་རྣམས་ཀྱི་བྱང་ཆུབ་མི་གནས་པའི་མྱང་འདས་དང་། རྒྱལ་སྲས་ཀྱི་ས་སྟེ་ལམ་གྱི་གནས་སྐབས་ཀྱིས་བསྡུས་པའི་དགེ་བ་ལའང་ཡི་རང་ངོ་། ། སེམས་ཅན་ཐམས་ཅད་ལ་ཕན་བདེ་མཛད་པའི་བྱང་ཆུབ་ཏུ་ཐུགས་བསྐྱེད་པའི་དགེ་བ་སྐད་ཅིག་རེ་རེ་ལ་མཐའ་ཡས་ཤིང་གཏིང་ཐུག་པ་མེད་པར་རྒྱ་མཚོ་ལྟ་བུ་དང་།
སེམས་ཅན་གྱི་སྦྱིན་སོགས་བསྡུ་བའི་དངོས་པོས་བསྡུས་ནས་ཡང་དག་པའི་ལམ་བསྟན་ཞིང་ཕན་པར་མཛད་པ་ལ་དགའ་བས་རྗེས་སུ་ཡི་རང་ངོ་། ། དྲུག་པ་ནི། ཕྱོགས་བཅུ་རྣམས་ན་དུས་གསུམ་ཀུན་གྱིས་སངས་རྒྱས་ཐམས་ཅད་ལ་ལུས་ཐལ་མོ་སྦྱར་ཏེ་ཚིག་ཏུ་གསོལ་བ་ནི་སེམས་ཅན་དུཿཁའི་གདུངས་ཤིང་མ་རིག་པའི་མུན་པས་འཐོམས་པས་ལམ་མིན་མ་ཤེས་པ་རྣམས་ལ་ཆོས་ཀྱི་སྒྲོན་མ་སྤར་བས་མ་རིག་པའི་མུན་པ་བསལ་ནས་ལམ་གསལ་བར་མཛད་དུ་གསོལ། བདུན་པ་ནི། རྒྱལ་བ་ཉིད་ཀྱི་མཛད་པ་མཐར་ཕྱིན་པ་མྱ་ངན་ལས་འདའ་བའི་ཚུལ་སྟོན་པར་བཞེད་པ་རྣམས་ལ་ཐལ་མོ་སྦྱར་ཏེ་གསོལ་བ་ནི། འགྲོ་བ་འདི་རྣམས་སྤང་བླང་ཤེས་པའི་མིག་ལྡོངས་པར་མི་འགྱུར་བར་བགྱི་སླད་དུ་བསྐལ་པ་གྲངས་མེད་མཐའ་ཡས་པར་མྱ་ངན་ལས་མི་འདས་བར་བཞུགས་སུ་གསོལ་ལོ། ། བརྒྱད་པ་ནི། ཡོངས་སུ་བསྔོ་བ་ལ་གཉིས། བསྔོ་བ་དངོས་དང་། སྨོན་ལམ་མོ། །
དང་པོ་ལ་བཞི་སྟེ། སྤྱིར་བསྔོ་བ་དང་། བྱེ་བྲག་ནད་པའི་དོན་དུ་དང་། བཀྲེས་སྐོམ་ཅན་གྱི་དོན་དུ་དང་། ཕོངས་པའི་དོན་དུ་བསྔོ་བའོ། ། དང་པོ་ནི། དེ་ལྟར་མཆོད་པ་ནས་གསོལ་བ་གདབ་པའི་བར་ཡན་ལག་འདི་དག་ཀུན་བྱས་ཏེ། དེ་ལས་དགེ་བ་བདག་གིས་སྡིག་བསགས་ཤིང་ཐོབ་པ་གང་ཡིན་པ་དེས་ནི་སེམས་ཅན་ཐམས་ཅད་ཀྱི་ཕོངས་པ་ལ་སོགས་སྡུག་བསྔལ་ཐབས་ཅད་བསལ་བར་ཤོག གཉིས་པ་ནི། དགེ་བ་དེས་ནི་ཞེས་སྦྱར་བ་འདི་དང་འོག་མ་ཀུན་ལའང་ཤེས་པར་བྱའོ། །
འགྲོ་བ་ནད་པ་རྣམས་ཇི་སྲིད་དུ་ནད་སོས་པར་གྱུར་གྱི་བར་དུ་ནི་བདག་སྨན་དང་། དེའི་བྱེད་པའི་སྨན་པ་ཉིད་དག་དང་། དེའི་ནད་གཡོག་ཏུ་གྱུར་ཏེ་ནད་སོས་པར་བྱེད་པར་ཤོག གསུམ་པ་ནི། སེམས་ཅན་བཀྲེས་སྐོམ་གྱིས་ཉེན་པ་དག་ལ་ཟས་དང་སྐོམ་ཕུན་ཚོགས་ཀྱི་ཆར་ཕབ་སྟེ་བཀྲེས་དང་སྐོམ་པའི་གནོད་པ་བསལ་བར་གྱུར་ཅིག གཞན་ཡང་མཛོད་ལས། བསྐལ་བ་མཚོན་དང་ནད་དང་ནི། ། མགུ་གེ་དག་གི་ཚར་ཕྱིན་ན། ། ཞག་རྣམས་དང་ནི་ཟླ་བ་དང་། ། ལོ་བདུན་དག་ནི་གོ་རིམ་བཞིན། །
ཞེས་པ་ལྟར་ཚེ་ལོ་བཅུ་པའི་ཚེ་ལོ་བདུན། ཟླ་བདུན། ཞག་བདུན་དུ་མུ་གེའི་བསྐལ་པ་བར་མ་ཞེས་བྱུང་བ་དེའི་ཚེ་བདག་ནི་ཟས་དང་སྐོམ་གྱི་ངོ་བོ་དང་། རྒྱུ་ཉིད་དུ་སོང་ནས་བཀྲེས་སྐོམ་ཞི་བར་བྱེད་པར་གྱུར་ཅིག དེས་མཚོན་ནས་བདག་གིས་མཐུས་མཚོན་གྱི་བསྐལ་པའི་ཚེ་མཚོན་ཆ་རྣམས་མེ་ཏོག་གི་ཆར་དུ་གྱུར་ཅིག སེམས་ཅན་ཕོངས་ཤིང་ནོར་གྱིས་དབུལ་བ་རྣམས་ལ་བདག་ནི་མི་ཟད་པའི་ནོར་གྱི་གཏེར་དུ་གྱུར་ཏེ་ཟས་གོས་སོགས་ཡོ་བྱད་མཁོ་མགུ་སྣ་ཚོགས་སུ་དེ་དག་གི་མདུན་ན་ཉེ་བར་གནས་པར་གྱུར་ཅིག བསྔོ་བ་འདི་ཡང་འཕགས་པ་རྡོ་རྗེ་རྒྱལ་མཚན་གྱི་མདོར་རྒྱ་ཆེར་བསྟན་ཏོ། ། དེས་དགེ་བའི་རྩ་བ་དེ་དག་ཡོངས་སུ་བསྔོ་བ་ན་འདི་ལྟར་ཡོངས་སུ་བསྔོ་སྟེ། དགེ་བའི་རྩ་བ་འདིས་བདག་དུཿཁའི་ཕུང་པོ་བཟློག་པའི་ཕྱིར། སེམས་ཅན་ཐམས་ཅད་ཀྱི་གནས་སུ་གྱུར་ཅིག
ཉོན་མོངས་པ་ཐམས་ཅད་ལས་ཡོངས་སུ་དགྲོལ་བའི་ཕྱིར་སེམས་ཅན་ཐམས་ཅད་ཀྱི་སྐྱོབ་པར་གྱུར་ཅིག ཅེས་སོགས་ནས་དེ་ཡང་ལྷག་པའི་བསམ་པ་ཐག་པ་ནས་ཡོངས་སུ་བསྔོ་བའི་ཚིག་ཙམ་གྱིས་ནི་མ་ཡིན་ནོ། ། དེ་ཡང་དགའ་བའི་སེམས་ཀྱིས་ཡོངས་སུ་བསྔོའོ། ། དེ་བཞིན་དུ་སྦྱར་ཏེ། མགུ་བའི། རབ་ཏུ་དང་བའི། རབ་ཏུ་དགའ་བའི། གཉེན་པའི། བྱམས་པའི་མཛད་པའི། ཕན་གདགས་པའི་སེམས་ཀྱིས་ཡོངས་སུ་བསྔོའོ། །
ཞེས་སོ། ། སེམས་བསྐྱེད་པའི་སྔོན་དུ་ནུས་པ་ཇི་ལྟ་བར་སེམས་ཅན་གྱི་དོན་དུ་ལུས་སོགས་ཡོངས་སུ་གཟུང་བ་སྦྱིན་པར་བཏང་བའི་ཕྱིར་རོ། ། གཉིས་པ་ལམ་ལ་གསུམ་སྟེ། སྤྱིར་བསྟན་པ་དང་། བྱེ་བྲག་ཏུ་བཤད་པ་དང་། བསྡུས་ཏེ་བསྟན་པའོ། ། དང་པོ་ནི། དེ་ནས་བཟུང་སྟེ་བྱང་ཆུབ་མ་ཐོབ་ཀྱི་བར་དུ་འགྲོ་བའི་རིས་ཀུན་ལ་བདག་གིས་ལུས་དང་། ལུས་དེ་བཞིན་དུ་ལོངས་སྤྱོད་བུ་དང་། ཁང་ཁྱིམ་སོགས་དང་།
དུས་གསུམ་དུ་བསགས་པའི་སྦྱིན་པ་ཚུལ་ཁྲིམས་སྒོམ་པ་ལས་བྱུང་བའི་དགེ་བ་ཐམས་ཅད་ཀྱང་སེམས་ཅན་ཁམས་གསུམ་པ་ཀུན་གྱི་མངོན་མཐོ་ངེས་ལེགས་ཀྱི་དོན་སྒྲུབ་པའི་ཕྱིར་འཕངས་པ་སླར་ལེན་པས་དང་ལན་ལ་རེ་བའི་བསམ་པ་མེད་པར་བདག་གིས་གཏང་བར་བྱའོ། ། བློ་གྲོས་མི་བཟད་པའི་མདོ་ལས། ཐམས་ཅད་གཏོང་བ་ལ་མོས་པ་ཡོངས་སུ་རྫོགས་ཏེ། གཏོང་བའི་སེམས་ཀྱི་ཤུགས་ཀྱིས་ལུས་ཀྱི་སྦྱོར་བ་དེས་ཡོངས་སུ་འཛིན་པ་ཐམས་ཅད་གཏོང་སྟེ། ཞེས་སོགས་རྒྱ་ཆེར་གསུངས་པ་བཞིན་ནོ། ། འོ་ན་རང་དོན་དུ་ཅུང་ཟད་འབྱུང་བར་རིགས་པ་མ་ཡིན་ནམ་སྙམ་ན། ཟག་བཅས་ཀྱི་ལུས་ལ་སོགས་པ་གང་ལ་ཆགས་པའི་ཡུལ་ཐམས་ཅད་བཏང་པས་ཐར་པ་མྱ་ངན་ལས་འདའ་བ་འཐོབ་ལ། བདག་གི་བློའང་རང་གཞན་མྱ་ངན་ལས་འདས་པ་སྒྲུབ་པར་འདོད་པའི་ཕྱིར་ཐམས་ཅད་གཏང་བར་བྱའོ། ། དེས་ན་གང་གི་ཚེ་མྱ་ངན་ལས་འདས་པ་དེའི་ཚེ་ཟག་བཅས་ཀྱི་ལུས་སོགས་ཐམས་ཅད་ངེས་པར་གཏོང་བར་ཆབས་གཅིག་ལ། གཞན་དོན་དུ་སེམས་ཅན་རྣམས་ལ་གཏོང་བ་མཆོག་ཡིན་པས་འདི་ལ་སེར་སྣ་བྱ་བར་མི་རིགས་སོ། །
གཉིས་པ་ལ་གསུམ་སྟེ། ཐར་པའི་ཚུལ་དང་མཐུན་པར་ལུས་བཏང་བ། བསམ་སྦྱོར་ཆུད་མི་ཟ་བའི་རྒྱུར་སྨོན་པ། བསམ་པ་བཞིན་དུ་ལོངས་སྤྱོད་པའི་རྒྱུར་སྨོན་པའོ། ། དང་པོ་ནི། བདག་གིས་ཉེར་མཁོ་སྦྱིན་པའི་སེམས་ཀྱི་ལུས་ཅན་ཐམས་ཅད་ལ་རང་རང་གི་འདོད་པ་སྒྲུབ་པའི་དོན་དུ་ལུས་འདི་ཅི་བདེར་བྱིན་ཟིན་གྱི། རྟག་ཏུ་གསོད་པ་དང་། ཚིག་ངན་གྱི་སྨོད་པའམ། དབྱུག་པས་བརྡེག་སོགས་ཅི་དགའ་བར་བྱེད་ལ་རག་སྟེ་ཅི་འདོད་པ་གྱིས་ཤིག གཞན་ཡང་རང་གི་ལུས་ལ་རང་གི་ལུས་ཀྱིས་རང་གི་ལུས་ལ་རྩད་འཇོར་བྱེད་དམ་ངག་གི་ཅོ་འདྲི་བ་དང་།
ག་ཞ་སྟེ་བཞད་གད་ཀྱི་རྒྱུ་བྱེད་ཀྱང་རུང་། བདག་གི་ལུས་འདི་བྱིན་ཟིན་གྱིས་ལུས་འདི་ལ་བདེ་བ་སྒྲུབ་པའམ། དུཿཁ་བསྲུང་བ་ལ་སོགས་པའི་ཁ་ཏས་ཅི་ཞིག་བྱ་སྟེ་རང་གི་ཡིན་པའི་བློས་མི་བྱེད་དོ། ། གཞན་ཡང་སེམས་ཅན་དེ་ལ་འཆི་བ་ལ་སོགས་པའི་འཇིགས་པ་ཡོད་ན་གནོད་པ་མི་འགྱུར་བར་དེ་བཟློག་པའི་ཁ་ན་མ་ཐོ་བ་མེད་པའི་དགེ་བའི་ལས་གང་ཡིན་པར་རང་གི་ལུས་ལ་བྱེད་དུ་ཆུག་ཅིག གཉིས་པ་ནི། བདག་ལ་དམིགས་ནས་དུས་འདིའམ། ཕ་རོལ་ནམ་དུ་ཡང་སེམས་ཅན་འགའ་ཡང་དོན་མེད་པ་མི་འདོད་པ་འབྱུང་བར་མ་གྱུར་ཅིག གཞན་ཡང་བདག་ལ་དམིགས་ནས་ཕ་རོལ་གང་དག་ཁྲོ་བའམ། དད་པའི་སེམས་བྱུང་བ་ན། དེ་ཉིད་རྟག་ཏུ་དེ་དག་གི་དོན་གཉིས་ཀུན་འགྲུབ་པའི་རྒྱུར་གྱུར་ཅིག
གཞན་ཡང་གང་དག་བདག་ལ་ཁ་ཟེར་བ་སྟེ། བཞད་གད་དུ་བྱེད་དམ། ཅོ་འདྲི་ཡང་རུང་། དུས་གཞན་དག་ཏུ་སྒོ་གསུམ་གྱིས་གནོད་པ་བྱེད་པའམ། དེ་བཞིན་དུ་མེད་པའི་སྐྱོན་སྒྲོ་བཏགས་ནས་ཕྱིར་ཁ་གཏོང་པའང་རུང་བཏང་སྙོམས་པ་དང་དད་པ་ལ་སོགས་པ་དེ་དག་ཐམས་ཅད་བྱང་ཆུབ་སངས་རྒྱས་འཐོབ་པའི་སྐལ་བ་དང་ལྡན་པར་གྱུར་ཅིག གསུམ་པ་ནི། བདག་ནི་སྐྱོབ་པའི་མགོན་མེད་པ་མགོན་སྐྱབས་འདོད་པ་རྣམས་ཀྱི་མགོན་སྐྱབས་དང་། ལམ་དུ་ཞུགས་པ་རྣམས་ཀྱི་དེད་དཔོན་ཏེ་གཙོ་བོ་དང་། ཆུ་ལས་རྒལ་བར་འདོད་པ་རྣམས་ཀྱིས་ཇི་ལྟར་འོས་པ་བཞིན་གྲུ་དང་ནི་གཟིངས་དང་ཟམ་པ་ཉིད་དུ་གྱུར་ཅིག གླིང་དོན་གཉེར་ཞེས་པའི་བཤད་པ་འགྲེལ་པ་ལས་མི་འབྱུང་ཞིང་།
མར་རེ་ཞེས་པ་དེའི་དོད་ཡིན་པས་མུན་པར་གནས་པ་མར་མེ་སྟེ་སྒྲོན་མ་འདོད་པ་རྣམས་ལ་མར་མེ་དང་། གནས་དང་མལ་ཆ་འདོད་པ་ལ་གནས་མལ། གཞན་ཡང་བདག་ནི་ལུས་ཅན་རིམ་གྲོོ་བྱ་བའི་དོན་དུ་བྲན་གཡོག་འདོད་པ་ཀུན་གྱི་བྲན་དུ་འགྱུར་བར་ཤོག ཡིད་ལ་བསམ་པ་བཞིན་འདོད་པ་ཐམས་ཅད་རྫོགས་པར་བྱེད་པའི་ནོར་བུ་དང་། དངོས་པོ་གང་དང་གང་འདོད་པའི་བསམ་པས་གང་གི་ནང་དུ་ལག་པ་བཅུག་ན་ཅི་འདོད་ཡོད་པའི་བུམ་པ་བཟང་པོ་དང་། རིགས་སྔགས་གང་ཀླགས་པ་ཙམ་གྱིས་དོན་ཐམས་ཅད་གྲུབ་པར་བྱེད་པ་དང་། གཅིག་པུར་གནོད་པ་དང་། ནད་ཐམས་ཅད་ཞི་བར་བྱེད་པའི་སྨན་ཆེན་དང་བསགས་པའི་འབྲས་བུ་ཀུན་འབྱིན་པའི་དཔག་བསམ་གྱི་ནི་ཤིང་དག་དང་། ལུས་ཅན་རྣམས་ཀྱི་གང་འདོད་པའི་དོན་བཞོར་ཡོད་པའི་འདོད་འཇོའི་བར་གྱུར་ཅིག གཞན་ཡང་ཇི་ལྟར་ས་སོགས་འབྱུང་བ་ཆེན་པོ་བཞི་སྣོད་བཅུད་ཀྱི་རྟེན་དུ་གྱུར་པ་དང་།
ནམ་མཁའ་མཐའ་ཡས་པའི་སེམས་ཅན་གྱི་མལ་སྟན་འབྲུ་སྨན་བརྐྱང་བསྐུམ་ལ་སོགས་ཡོངས་སུ་སྤྱོད་པའི་གཞིར་གྱུར་པ་དེ་བཞིན་དུ་དུས་རྟག་པར་ཡང་སེམས་ཅན་དཔག་ཏུ་མེད་པའི་བཏུང་བ་དང་ཁྲུས་ལ་སོགས་རྣམ་པ་མང་པོ་ཉེ་བར་འཚེ་བ་ཇི་སྙེད་པའི་གཞིར་ཡང་ཤོག གསུམ་པ་བསྡུས་ཏེ་བསྟན་པ་ནི། དེ་བཞིན་དུ་རྒྱུན་རིང་ཞིང་རྒྱ་ཆེ་བས་ནམ་མཁའི་མཐས་གཏུགས་པའི་སེམས་ཅན་ཁམས་ལ་རྣམ་པ་ཀུན་ཏུ་སེམས་ཅན་ཐམས་ཅད་ལ་འཁོར་བའི་དུཿཁ་ལས་མྱ་ངན་ལས་འདས་ས་མ་ཐོབ་བར་དུ། བདག་ནི་སེམས་ཅན་ཐམས་ཅད་ཀྱི་ཉེར་འཚོའི་རྒྱུ་སངས་རྒྱས་ཐོབ་ནས་སེམས་ཅན་གྱི་དོན་བྱེད་པར་ཡང་ཤོག བློ་གྲོས་མི་ཟད་པ་ལས་ཀྱང་། ལུས་འདི་བདག་གིས་སེམས་ཅན་ཐམས་ཅད་ཀྱི་བྱ་བ་ཅི་ཡོད་པ་ལ་ངེས་པར་བྱས་ཏེ། དཔེར་ན་སའི་ཁམས་དང་། ཆུའི་ཁམས་དང་། མེའི་ཁམས་དང་། རླུང་གི་ཁམས་དང་།
འབྱུང་བ་ཆེན་པོ་བཞི་པོ་འདི་དག་སྒོ་སྣ་ཚོགས་དང་། རྣམ་གྲངས་སྣ་ཚོགས་དང་། དམིགས་པ་སྣ་ཚོགས་དང་། ཡོ་བྱད་སྣ་ཚོགས་དང་། ལོངས་སྤྱོད་སྣ་ཚོགས་ཀྱིས་ཉེ་བར་ལོངས་སྤྱོད་པ་དང་། ཡོངས་སུ་ལོངས་སྤྱོད་པར་བྱེད་པ་དེ་བཞིན་དུ་བདག་གིས་ཀྱང་འབྱུང་བ་ཆེན་པོ་བཞི་འདུས་པའི་ལུས་འདི་སྒོ་སྣ་ཚོགས་དང་། རྣམ་གྲངས་སྣ་ཚོགས་དང་། དམིགས་པ་སྣ་ཚོགས་དང་། ཡོ་བྱད་སྣ་ཚོགས་དང་། ལོངས་སྤྱོད་སྣ་ཚོགས་ཀྱིས་རྒྱ་ཆེར་སེམས་ཅན་ཐམས་ཅད་ཀྱི་ཉེ་བར་འཚེ་བར་བྱའོ་ཞེས་རྒྱ་ཆེར་གསུངས་སོ། །
གཉིས་པ་དངོས་གཞི་ལ་གཞུང་དོན་དང་། སྤྱི་དོན། དང་པོ་ནི། བྱང་ཆུབ་ཀྱི་སེམས་དེ་ཡང་དགེ་བའི་བཤེས་གཉེན་མཚན་ཉིད་དང་ལྡན་པའམ། དེ་མ་རྙེད་ན་རྒྱལ་བ་རྒྱལ་སྲས་ཐོགས་པ་མེད་པའི་སྤྱན་མངའ་བ་རྣམས་མདུན་དུ་བལྟས་ལ། དད་པ་དྲག་པོ་དེ་ཁོ་ན་ཉིད་ལ་ལྷག་པར་མོས་ཤིང་སྐྱབས་དང་དཔུང་གཉེན་མེད་པ་རྣམས་ལ་སྙིང་རྗེ་དང་ལྡན་པས་སྔར་ཇི་སྐད་བཤད་པའི་སྦྱོར་བའི་ཆོ་ག་རྣམས་སྔོན་དུ་བཏང་ནས་ཚིགས་བཅད་གཉིས་པོ་འདིས་ཡང་དག་པར་བླང་བར་བྱ་སྟེ། ཚུལ་ཇི་ལྟར་སྔོན་གྱི་བདེ་བར་གཤེགས་པ་རྣམས་ཀྱི་བྱང་ཆུབ་ནི་བག་ཆགས་དང་བཅས་པའི་སྒྲིབ་པ་སྤངས་ཤིང་། ཆོས་ཐམས་ཅད་རང་བཞིན་མེད་པར་ཐུགས་སུ་ཆུད་པའི་སངས་རྒྱས་ཏེ། དེ་ཐོབ་པར་འདོད་པའི་ཐུགས་ལྷག་པའི་སེམས་ནི་བསྐྱེད་པ་དང་། བྱང་ཆུབ་སེམས་དཔའི་བསླབ་པ་གང་སེམས་བསྐྱེད་ནས་རྟག་ཏུ་བྱ་བར་འོས་པ་ལ་བདེ་བར་གཤེགས་པ་དེ་དག་གི་ལས་དང་པོ་པ་ལ་སོགས་པ་ནུས་པ་ཇི་ལྟ་བར་གོ་རིམ་བཞིན་དུ་བསླབས་ཤིང་གནས་པའི་ཚུལ་ལྟར་བདག་གིས་ཀྱང་དེ་བཞིན་དུ་འགྲོ་བ་ཀུན་ལ་ཕན་ཞིང་བདེ་བའི་དོན་གྱི་ཆེད་དུ་བྱང་ཆུབ་ཀྱི་སེམས་ནི་བསྐྱེད་པར་བགྱི་ཞིང་བསླབ་པ་ལ་བསླབས་པ།
དེ་བཞིན་དུ་ནི་བྱང་སེམས་ཀྱི་བསླབ་པ་ལ་རིམ་པ་བཞིན་དུ་སློབ་པར་བགྱིའོ། ། གཉིས་པ་ལ་གཉིས་ཏེ། སེམས་བསྐྱེད་ཀྱི་སྤྱི་དོན་དང་། སྡོམ་པའི་སྤྱི་དོན། དང་པོ་ལ། རྒྱུ། ངོ་བོ། འབྲས་བུ་གསུམ་ལས། དང་པོ་ནི། ཆོས་བཞི་སྟེ།
ཆོས་བཅུ་པའི་མདོ་ལས། རིགས་ཀྱི་བུ་འདི་ལ་བྱང་ཆུབ་སེམས་དཔའི་རིགས་ལ་གནས་པར་གྱུར་པ་བྱང་ཆུབ་ཏུ་སེམས་བསྐྱེད་པ་ན་དེ་བཞིན་གཤེགས་པའམ། དེ་བཞིན་གཤེགས་པའི་ཉན་ཐོས་ཀྱིས་བསྐུལ་ཞིང་སྐྱོབ་པར་བྱས། ཡང་དག་པར་འཛིན་དུ་བཅུག་སྟེ། བླ་ན་མེད་པར་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་འདི་ནི། བྱང་ཆུབ་ཀྱི་སེམས་ལ་མོས་པའི་རྒྱུ་དང་པོའོ། ། རྫོགས་པའི་བྱང་ཆུབ་བམ་བྱང་ཆུབ་ཀྱི་སེམས་ཀྱི་བསྔགས་པ་བརྗོད་པ་ཐོས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་འདི་ནི་བྱང་ཆུབ་ཀྱི་སེམས་རྒྱུ་གཉིས་པའོ། ། དེ་སེམས་ཅན་སྐྱོབ་པ་མེད་པ་དང་། སྐྱབས་མེད་པ་དང་། གླིང་མེད་པ་རྣམས་མཐོང་ནས་སྙིང་རྗེའི་སེམས་ཉེ་བར་བཞག་སྟེ།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་བར་དུ་སེམས་བསྐྱེད་པ་འདིའི་རྒྱུ་གསུམ་པའོ། དེ་བཞིན་གཤེགས་པའི་སྐུ་རྣམ་བ་ཐམས་ཅད་ཡོངས་པ་མཐོང་ནས་དགའ་བ་བསྐྱེད་དེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་འདི་ནི་རྒྱུ་བཞི་པའོ། ། ཞེས་སོ། གཉིས་པ་ངོ་བོ་ལ་དྲུག མཚན་ཉིད་དང་། མཚོན་བྱའི་དབྱེ་བ། བླང་བའི་ཆོ་ག བླངས་ནས་བསྲུང་ཚུལ། སེམས་བསྐྱེད་གཏོང་བའི་རྒྱུ།
ཉམས་ན་ཕྱིར་བཅོས་པའོ། དང་པོ་ནི། གཞན་དོན་དུ་སངས་རྒྱས་འདོད་པའི་སེམས་པ་འདུན་པ་དང་མཚུངས་ལྡན་གྱི་སེམས་ཏེ། སེམས་བསྐྱེད་པ་ནི་གཞན་དོན་ཕྱིར། ། ཡང་དག་རྫོགས་པའི་བྱང་ཆུབ་འདོད། ། ཅེས་མངོན་རྟོགས་རྒྱན་ལས་གསུངས་པ་དང་། མདོ་སྡེའི་བརྒྱན་ལས། བསྟན་པ་རྣམས་ཀྱི་སྨོན་ལམ་ནི། ། སེམས་དཔའི་འདུན་ནང་བཅས་པ་སྟེ། ། ཞེས་སོ།
གཉིས་པ་ནི། བསམ་སྦྱོར་གཙོ་ཆེ་བའི་སྒོ་ནས་སྨོན་འཇུག་གཉིས་ཏེ། གཞུང་དུ་བསྟན་ཟིན་ཏོ། ། ཐོབ་ཚུལ་གྱི་སྒོ་ནས་བརྡ་དང་ཆོས་ཉིད་ཀྱིས་ཐོབ་པ་གཉིས། ས་མཚམས་ཀྱིས་དབྱེ་ན་བརྒྱན་དུ། སེམས་བསྐྱེད་དེ་ནི་ས་རྣམས་ལ། ། མོས་དང་ལྷག་བསམ་དག་པ་དང་། ། རྣམ་པར་སྨིན་པ་གཞན་དུ་འདོད། ། དེ་བཞིན་སྒྲིབ་པ་སྤངས་པའོ། ། ཞེས་བཞིར་བཤད་ཅིང་།
གྲོགས་དང་དཔེའི་སྒོ་ནས་དབྱེ་ན། དེ་ཡང་ས་གསེར་ཟླ་བ་མེ། ། གཏེར་དང་རིན་ཆེན་འབྱུང་གནས་མཚོ། ། རྡོ་རྗེ་རི་སྨན་བཤེས་གཉེན་དང་། ། ཡིད་བཞིན་ནོར་བུ་ཉི་མ་གླུ། ། རྒྱལ་པོ་མཛོད་དང་ལམ་པོ་ཆེ། ། བཞོན་པ་བཀོད་མའི་ཆུ་དང་ནི། ། སྒྲ་བརྙན་ཆུ་བོ་སྤྲིན་རྣམས་ཀྱི། ། རྣམ་པ་ཉི་ཤུ་རྩ་གཉིས་སོ། ། ཞེས་པ་ལྟར་རོ། །
ངོ་བོའི་སྒོ་ནས་ཀུན་རྫོབ་དང་། དོན་དམ་སེམས་བསྐྱེད་གཉིས་སོ། ། གསུམ་པ་ལ་གསུམ་ལས་དང་པོ་བླང་བའི་ཡུལ་ནི། སྔོན་གྱི་སངས་རྒྱས་དང་ད་ལྟའི་དབང་དུ་མཛད་ནས། སྡོམ་པ་ཉི་ཤུ་པར། བླ་མ་སྡོམ་ལ་གནས་ཤིང་མཁས། ། ནུས་དང་ལྡན་ལས་བླང་བར་བྱའོ། ། ཞེས་སོ། ། དེ་ལྟ་བུའི་དགེ་བའི་བཤེས་གཉེན་མ་རྙེད་ན་དཀོན་མཆོག་གི་རྟེན་ནམ། སངས་རྒྱས་དང་སྲས་ཐོགས་པ་མེད་པའི་སྤྱན་མངའ་བ་མདུན་དུ་དམིགས་ལའོ། །
གཉིས་པ་ལེན་པའི་གང་ཟག་ནི། ། སྐྱེས་པ་དང་བུད་མེད་ཀྱི་རྟེན། བསམ་པ་ཕུན་སུམ་ཚོགས་པ་དང་ལྡན་པ་ཡིན་པར་བཤད་ཀྱང་དེ་ཁོ་ནར་མ་ངེས་ཏེ། ཤེར་ཕྱིན་གྱི་མདོར། ལྷའི་བུ་གང་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་མ་སྐྱེད་པ་དེ་དག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་བྱ་བ་བསྟན་པར་བྱ། ཞེས་དང་། རྒྱ་མཚོས་ཞུས་པ་ལས། ཀླུ་ཁྲི་ཉིས་སྟོང་གིས་སེམས་བསྐྱེད་པ་ལ་སོགས་གསུངས་པས་སོ། ། ཞེས་འཆད་དོ། ། དེས་ན་སངས་རྒྱས་ཐོབ་པར་འདོད་ཅིང་སེམས་བསྐྱེད་ཀྱི་བསླབ་པ་ལ་སློབ་ནུས་ཐམས་ཅད་ཡིན་ནོ། །
གསུམ་པ་ཚུལ་ཇི་ལྟར་བླང་བ་ནི། འཕགས་པ་ཀླུ་སྒྲུབ་ཀྱིས། ཕྱག་འཚལ་སྡིག་བཤགས་སྐྱབས་འགྲོ་ལུས་དབུལ་བ་རྣམས་སྔོན་དུ་བཏང་སྟེ་སྨོན་པའི་སེམས་བསྐྱེད་ནས་མཇུག་བསྔོ་བ་དང་མཇུག་སེམས་བླངས་ནས། འཕགས་པ་བདག་བྱང་ཆུབ་སེམས་དཔའ་ལགས་ཀྱི། བྱང་ཆུབ་སེམས་དཔར་གཟུང་དུ་གསོལ། ཞེས་དང་། རྗེས་བསྔོ་བ་བྱ་བར་བཤད་དོ། རྫེ་ཏཱ་རིས། སྦྱོར་བ་བཤེས་གཉེན་ལ་གསོལ་བ་གདབ་པ་དང་། ཡན་ལག་བདུན་སྐྱབས་འགྲོ་དང་བཅས་པ་དང་།
བསམ་པ་སྦྱང་བ་སྔོན་དུ་བཏང་། དངོས་བཞི་ལ་སྨོན་འཇུག་སྟབས་གཅིག་ཏུ་བཟུང་ནས་བསླབ་པ་སྦྱིན་ཏེ་མཇུག་དགའ་བ་སྒོམ་པར་ཡིད་དམ་བླང་བར་ཆོ་གར་བཤད་དོ། དོན་དམ་སེམས་བསྐྱེད་ནི་ཆོ་ག་ལས་མི་སྐྱེ་སྟེ། རྫོགས་པའི་སངས་རྒྱས་རབ་གཉེན་བྱས། ། བསོད་ནམས་ཡེ་ཤེས་ཚོགས་རབ་བསགས། ། ཆོས་ལ་མི་རྟོག་ཡེ་ཤེས་ནི། ། སྐྱེས་ཕྱིར་དེ་ནི་དམ་པར་འདོད། ། ཅེས་མདོ་སྡེ་རྒྱན་དུ་བཤད་པ་དང་། ཀླ་སྒྲུབ་ཀྱིས། བྱང་ཆུབ་ཀྱི་སེམས་བསྒོམ་པ་རྣམ་པར་བཤད་པར།
དེ་ལྟར་བྱང་ཆུབ་ཀྱི་སེམས་བསྐྱེད་པ་ནི་སྨོན་ལམ་གྱི་རང་བཞིན་ནི་ཀུན་རྫོབ་ཀྱི་རྣམ་པའོ། ། བྱང་ཆུབ་སེམས་དཔའ་སྔགས་ཀྱི་སྒོ་ན་སྤྱད་པ་སྤྱོད་པར་འདོད་པ་རྣམས་ཀྱིས་མ་བསྒྲིམས་ཤིང་། དོན་དམ་ཡང་སྒོམ་པའི་སྟོབས་ཀྱིས་བསྐྱེད་པར་བྱའོ་ཞེས་གསུངས་པའི་ཕྱིར། བཞི་པ་མི་ཉམས་པའི་རྒྱུ་ནི། དཔལ་མར་མེ་མཛད་ཀྱི་སེམས་བསྐྱེད་དང་། སྡོམ་པའི་ཆོ་གའི་རིམ་པར་གསུངས་པ་ལྟར། ཉིན་མཚན་དུས་དྲུག་ཏུ་སེམས་བསྐྱེད་པའམ། དཀར་པོའི་ཆོས་བཞི་ལ་སློབ་པ་དང་སེམས་བསྐྱེད་ཉམས་པའི་རྒྱུ་ནག་པོའི་ཆོས་བཞི་སྤོང་བ་ལ་སློབ་པ་སྟེ། དེ་ལ་དཀར་པོ་ཆོས་བཞི་ནི། འོད་སྲུང་གི་ལེའུ་ལས།
སྲོག་གི་ཕྱིར་ཡང་བརྫུན་ཚིག་མི་སྨྲ་ཞིང་། ། རྟག་ཏུ་དོན་དང་ལྡན་པའི་ཚིག་རྣམས་སྨྲ། ། སྒྱུ་ནང་གཡོ་ནི་རྟག་ཏུ་རྣམ་སྤངས་ཏེ། ། ལྷག་པའི་བསམ་པས་སེམས་ཅན་རྟག་ཏུ་བལྟ། ། སེམས་ཅན་དག་པ་བྱང་ཆུབ་གང་བཞུགས་པ། ། བྱང་ཆུབ་སེམས་དཔའ་དེ་ལ་སྟོན་པར་སེམས། ། སྟོན་པའི་འདུ་ཤེས་ཉེ་བར་བཞག་ནས་ཀྱང་། ། དེ་དག་བསྔགས་པ་ཕྱོགས་བཞིར་བརྗོད་པར་བྱེད། ། སེམས་ཅན་གང་དག་ཡོངས་སུ་སྨིན་བྱེད་པ། ། བླ་མེད་ཡེ་ཤེས་ཡང་དག་འཛིན་དུ་འཇུག །
ཆོས་དེ་དག་ལ་རབ་ཏུ་གནས་པ་རྣམས། ། བྱང་ཆུབ་སེམས་ནི་ནམ་ཡང་བརྗེད་མི་འགྱུར། ཞེས་དང་། ནག་པོའི་ཆོས་བཞི་ཡང་དེ་ཉིད་དུ། སྦྱིན་གནས་བླ་མ་བསྒོ་བཞིན་མི་བྱེད་དང་། ། གཞན་དག་ལ་ཡང་ཐེ་ཚོམ་ཉེར་བསྒྲུབ་དང་། ། སེམས་ཅན་གང་དག་བྱང་ཆུབ་རབ་བཞུགས་པ། ། དེ་ལ་བསྔགས་སྨིན་མི་སྙན་སྨྲ་བ་དང་། ། སྒྱུ་དང་གཡོ་དང་བརྒྱན་ལ་དོར་བྱེད་པས། ། གཞན་ལ་རྟེན་གྱི་བསམ་པས་མ་ཡིན་པ། །
ཆོས་བཞི་འདི་དག་ཀུན་ཏུ་བརྟེན་བྱས་ནས། ། སངས་རྒྱས་བྱང་ཆུབ་སེམས་མཆོག་ཉམས་པར་འགྱུར། ། ཞེས་སོ། ། ལྔ་པ་ནི། སེམས་རྩམ་པ་ལྟར་ན་རིགས་མེད་པ་དང་། སྡིག་པའི་གྲོགས་པོས་ཟིན་པ་དང་། རང་བཞིན་གྱི་སྙིང་རྗེ་ཆུང་བ་དང་། འཁོར་བའི་དུ་ཁཿདྲག་ལ་ཡུན་རིང་བས་འཇིགས་ཤིང་དངངས་སྐྲག་པའོ། ། དྲུག་པ་ནི། དངངས་སྐྲག་པའོ།
གལ་ཏེ་གཏོང་རྒྱུ་འགའ་ཞིག་འབྱུང་། ཉིན་ཐུན་མོང་ལས་འདས་ན་ཉེས་དམིགས་ལས་འཇིགས་ཤིང་འགྱོད་པས་བཤགས་ཏེ་སླར་ཡང་བླ་མའམ་དཀོན་མཆོག་གི་དྲུག་དུ་བླང་བར་བྱའོ། ། གསུམ་པ་འབྲས་བུ་ནི། ཚེ་འདིར་ཡང་འཇིག་རྟེན་གྱི་ཡོན་གནས་དང་། བླ་མ་དང་། བསོད་ནམས་ཀྱི་ཞིང་དང་། འཇིག་རྟེན་གྱི་ཕ་དང་འདྲ་བར་འགྱུར་བ་དང་། གནས་སྐབས་ཐམས་ཅད་དུ་མི་དང་། མི་མ་ཡིན་པས་གནོད་པ་མེད་པའི་བསོད་ནམས་ཡོངས་སུ་འཛིན་པ་དང་། ཚེ་ཕྱི་མར་ལུས་སེམས་ལ་གནོད་པ་ཉུང་ཞིང་གཞན་དོན་ལ་ངལ་བ་དང་།
བརྗེད་པ་དང་སེམས་ཉམས་པར་མི་འགྱུར་ལ་གནས་ངན་ལེན་འབྱུང་བར་འགྱུར་བ་དང་། བརྒྱ་ལ་ངན་སོང་དུ་སྐྱེས་པར་གྱུར་ཀྱང་དུ་ཁཿཆུང་ཞིང་མྱུར་དུ་ཐར་བར་འགྱུར་ལ་སངས་རྒྱས་འཐོབ་པ་ཡིན་ནོ། གཉིིས་པ་སྡོམ་པའི་སྤྱི་དོན་ལ་བརྒྱད། སྐྱེ་བའི་རྒྱུ། མཚན་ཉིད། རབ་ཏུ་དབྱེ་བ། ལེན་པའི་ཆོ་ག བླངས་ནས་བསྲུང་ཚུལ། སྡོམ་པ་གཏོང་བའི་རྒྱུ། ཉམས་ན་སྤྱིར་བཅོས།
བསྲུང་བའི་ཕན་ཡོན་ནོ། དང་པོ་བྱང་སེམས་ཀྱི་སྡོམ་པའི་རྒྱུ་ནི། སྔར་བཤད་པའི་སེམས་བསྐྱེད་སྐྱེ་བའི་རྒྱུ་ཡང་ཡིན་མོད་ཀྱི། གཙོ་ཆེར་སྨོན་འཇུག་གི་སེམས་དང་། བྱང་སེམས་ཀྱི་ཚུལ་ཁྲིམས་ལ་སློབ་པར་འདོད་པ་ཡིན་ནོ། གཉིས་པ་ནི། བྱེ་བཤད་དུ། བྱང་ཆུབ་སེམས་དཔའི་སྡོམ་པ་ནི། ལུས་དང་སྲོག་གིས་བསྡུས་པའི་དངོས་པོ་ལ་མི་ལྟ་བར་ལུས་དང་ངག་དང་སེམས་ཀྱི་རྣམ་པ་ཐམས་ཅད་དུ་གཞན་ལ་ཕན་འདོགས་པར་བཞུགས་པའོ། ། ཞེས་གསུངས་སོ། །
དོན་དུ་ན་བྱང་སེམས་སློབ་པའི་རྒྱུད་ཀྱིས་བསྡུས་པའི་ཚུལ་ཁྲིམས་སོ། ། གསུམ་པ་དབྱེ་ན་སྨོན་པའི་ཚུལ་ཁྲིམས། དགེ་བ་ཆོས་སྡུད་ཀྱི། སེམས་ཅན་དོན་བྱེད་ཀྱི་ཚུལ་ཁྲིམས་གསུམ་སྟེ། བྱང་སར། བྱང་ཆུབ་སེམས་དཔའི་ཚུལ་ཁྲིམས་ནི་དེ་དག་ཟད་དོ། ། ཞེས་པ་ལྟར། བཞི་པ་གསུམ་ལས། དང་པོ་བླང་བའི་ཡུལ་ནི། སྤྱོད་པ་བསྡུས་པའི་སྒྲོན་མར།
སྡོམ་པའི་ཆོ་ག་ལ་མཁས་དང་། ། བདག་ཉིད་གང་ཞིག་སྡོམ་ལ་གནས། སྡོམ་པ་འབོགས་བཟོད་སྙིང་རྗེར་ལྡན། ། བླ་མ་བཟང་པོ་ཤེས་པར་བྱ། ། ཞེས་པ་ལྟར་རམ། ཡང་ན་རྒྱལ་བ་སྲས་བཅས་ཡིད་ཀྱིས་དམིགས་ཏེ་ལེན་པའོ། ། གཉིས་པ་ལེན་པའི་གང་ཟག་ནི། རྒྱུའི་བསམ་པ་དེ་ལྟ་བུ་དང་ལྡན་པའི་ཁྱིམ་པའང་རབ་ཏུ་བྱུང་བའོ། ། གསུམ་པ་ཇི་ལྟར་བླང་བའི་ཡུལ་ནི། བྱང་སར་བཤད་པ་ལྟར།
སྦྱོར་བ་ཕྱག་འཚལ་ཞིང་གསོལ་བ་གདབ་པ། ཕན་ཡོན་བརྗོད་དེ་སྤྲོ་བ་བསྐྱེད་པ། རྒྱལ་བ་རྒྱལ་སྲས་ཀྱི་ཡོན་ཏན་དྲན་ཞིང་མདུན་དུ་དམིགས་ཏེ་མཆོད་པ་བྱས་ནས་སླར་ཡང་གསོལ་བ་བཏབ་ནས་དྲན་པ་རྩེ་གཅིག་ཏུ་བཞག་སྟེ་དང་བ་བསྐྱེད་ཅིང་སྡོམ་པ་དེ་རིང་པོར་མི་ཐོགས་པར་སྐྱེ་བར་འགྱུར་ཞེས་བསམ་པ་ལ་སོགས་པ་རྣམས་སྔོན་དུ་བཏང་ནས་དངོས་གཞི་ལ་དྲི་བ་དང་། ལན་བཏབ་པའི་སྒོ་ནས་ཚུལ་ཁྲིམས་གསུམ་ནོད་པར་ལན་གསུམ་གྱི་བར་དུ་ཁས་བླངས་ཏེ། མཇུག་མཁྱེན་པར་གསོལ་བ། ཡེ་ཤེས་གཟིགས་པ། བཀའ་དྲིན་གྱི་མཆོད་པ་བྱ་བ། སྡོམ་པའི་ཕན་ཡོན། བསྲུང་བའི་ཚུལ། སྣོད་མིན་ལ་མ་སྒྲག་པར་གདམས་པའོ། །
ཡང་ན་གཞུང་དུ་སྨོས་པ་ལྟར་རོ། ། ལྔ་པ་ལ་སྤང་བྱ་དང་། སྒྲུབ་བྱ་གཉིས་ཀྱི་དང་པོ་ནི། བསླབ་བསྡུས་སུ། དཀོན་མཆོག་གསུམ་གྱི་དཀོར་འཕྲོག་པ། ། ཕས་ཕམ་པ་ཡི་ལྟུང་བར་འདོད། ། དམ་པའི་ཆོས་ནི་སྤོང་བྱེད་པ། ། གཉིས་པར་ཐུབ་པས་གསུངས་པ་ཡིན། ། ཚུལ་ཁྲིམས་འཆལ་བའི་དགེ་སློང་ལའང་། ། ངུར་སྨྲིག་འཕྲོག་དང་རྡེག་པ་དང་། །
བརྩོན་རར་འཇུག་པ་བྱེད་པ་དང་། ། རབ་དུ་འབྱུང་ལས་འབེབས་པ་དང་། ། མཚམས་མེད་ལྔ་པོ་བྱེད་པ་དང་། ། ལོག་པར་ལྟ་བ་འཛིན་པ་དང་། ། གྲོང་ལ་སོགས་པ་འཇིག་པ་ཡང་། ། རྩ་བའི་ལྟུང་བར་རྒྱལ་བས་གསུངས། ། བློ་སྦྱོང་མ་བྱས་སེམས་ཅན་ལ། སྟོང་པ་ཉིད་ནི་བརྗོད་པ་དང་། ། སངས་རྒྱས་ཉིད་ལ་བཞུགས་པ་དག ། རྫོགས་པའི་བྱང་ཆུབ་ཟློག་པ་དང་། །
སོ་སོར་ཐར་པ་ཡོངས་སྤངས་ཏེ། ། ཐེག་པ་ཆེ་ལ་སྦྱོར་བ་དང་། ། སློབ་པའི་ཐེག་པས་ཆགས་ལ་སོགས། ། སྤོང་པར་འགྱུར་བ་མིན་ཞེས་འཛིན། ། ཕ་རོལ་དག་ཀྱང་འཛིན་འཇུག་དང་། ། རང་གི་ཡོན་ཏན་བརྗོད་པ་དང་། ། རྙེད་པ་དང་ནི་བཀུར་སྟི་དང་། ། ཚིགས་བཅད་རྒྱུ་ཡིས་གཞན་སྨོད་དང་། ། བདག་ནི་ཟབ་མོ་བཟད་པ་འོ། ། ཞེས་དང་། །
ལོག་པ་ཉིད་ནི་སྨྲ་བ་དང་། ། དགོ་སློང་ཆད་པས་སྤྱོད་འཇུག་དང་། ། དཀོན་མཆོག་གསུམ་གྱི་སྦྱིན་བྱེད་དང་། ། སྦྱིན་པ་ལེན་པར་བྱེད་པ་དང་། ། ཞི་གནས་དོར་བར་བྱེད་པ་དང་། ། ཡང་དག་འཇོག་གི་ལོངས་སྤྱོད་རྣམས། ། ཁ་ཏོན་བྱེད་ལ་སྦྱིན་པ་རྣམས། ། དེ་དག་རྩ་བའི་ལྟུང་བ་སྟེ། ། སེམས་ཅན་དམྱལ་བ་ཆེན་པོའི་རྒྱུ། ། ཞེས་པའི་ལྟུང་བ་རྣམས་ནམ་མཁའི་སྙིང་པོའི་མདོ་ལས་བཤད་པ་ཡིན་ལ།
འཕགས་པ་ཐོག་མེད་དང་། སློབ་དཔོན་ཙནྟྲ་གོ་མིས་བྱང་ས་དང་། སྡོམ་ཉི་ཤུ་པར་རྩ་བའི་ལྟུང་བ་བཞིར་གསུངས་པའི། རྙེད་དང་བསྐུར་སྟི་ཆགས་པ་ཡིས། ། བདག་བསྟོད་གཞན་ལ་སྨོད་པ་དང་། ། ཞེས་པ་ནི། འདིར། རང་གི་ཡོན་ཏན་བརྗོད་པ་དང་། ། ཞེས་པ་དེ་ཡིན་པས་ལོགས་སུ་མི་བགྲང་ཞིང་། དེའི་དོད་དུ་ཐབས་ལ་མཁས་པའི་མདོ་ནས་གསུངས་པ་བཞིན།
སྨོན་པ་སེམས་བསྐྱེད་བཏང་པ་བསྣན་པས་བཞི་སྟེ། ཇི་སྐད་དུ། བསླབ་བཏུས་སུ། བྱང་ཆུབ་སེམས་ནི་ཡོངས་དོར་དང་། ། ཆགས་དང་སེར་སྣ་མི་ཟད་པས། ། སློང་ལ་སྦྱིན་པར་མི་བྱེད་དང་། ། བསྒྲིམས་ཏེ་དགའ་བར་བྱེད་པ་ན། ། སེམས་ཅན་ལ་ནི་མི་བཟོད་པར། ། ཁྲོས་པས་སེམས་ཅན་རྡེག་པ་དང་། །

ཉོན་མོངས་པ་དང་གཞན་མཐུན་པས། ། ཆོས་ལྟར་བཅོས་པ་བརྗོད་པ་འོ། ། ཞེས་སོ། དེ་ལྟར་ན་རྒྱལ་པོའི་དང་པོ་དང་བླུན་པོའི་དང་པོ་འདྲ་ཞིང་། གྲོང་སོགས་འཇོམས་པ་བླུན་པོའི་གཉིས་པ་དང་། རྒྱལ་པོའི་གཉིས་པ་གསུམ་པ་བཞི་པ་རྣམས་བླུན་པོའི་གསུམ་པ་བཞི་པ་ལྔ་པ་ཡིན་ལ། ལོག་ལྟ་འཛིན་པ་བློན་པོ་ལ་མ་གསུངས་པས། ནམ་མཁའི་སྙིང་པོའི་མདོ་ལས། རྩ་ལྟུང་རྫས་སུ་བཅུ་བཞི་པ་མིང་གི་སྒོ་ནས་བཅོ་བརྒྱད། འཕགས་པའི་བཤད་པ་གསུམ་སྨོན་པ་བཏང་པ་དང་བཞི་སྟེ། རྫས་སུ་བཅོ་བརྒྱད་མིང་དུ་ཉི་ཤུ་རྩ་གཉིས་སློབ་དཔོན་བཞེད་པར་གསལ་མོད།
གཞན་དག་ནི་དོན་འདི་ཙམ་ལའང་བློ་ཁ་མ་ཕྱོགས་པར་སྣང་ངོ་། ། བསྒྲུབ་བྱ་ནི། ཚུལ་ཁྲིམས་གསུམ་གྱིས་སེམས་གནས་པ་དང་། སངས་རྒྱས་ཀྱི་ཆོས་ཡོངས་སུ་རྫོགས་པ་དང་། སེམས་ཅན་སྨིན་པར་བྱེད་པ་ལ་སློབ་པའོ། ། དྲུག་པ་ནི། སྨོན་པའི་སེམས་བཏང་བ། མི་བརྡ་འཕྲད་པའི་དྲུང་དུ་ཕུལ་བ། རྩ་ལྟུང་བྱུང་བའོ། ། བདུན་པ་ནི།
དེ་ཉིད་དུ་རྨི་ལམ་འཕགས་པ་ནམ་མཁའི་སྙིང་པོའི་མདུན་དུ་འདུག་སྟེ་བཤགས་པར་བྱ། ཞེས་པ་ལྟར་རམ། སྡོམ་པ་སླར་ཡང་བླང་བར་བྱ། ཟག་པ་འབྲིང་ནི་གསུམ་ལ་བཤགས། ། གཅིག་གི་མདུན་དུ་ལྷག་མ་རྣམས། ། ཞེས་སྡོམ་པ་ཉི་ཤུ་པར་གསུངས་པ་ལྟར་ཏེ་སྔ་མ་འདིར་ནི་གཙོ་བོ་ཡིན་ཏེ། ཕྱི་མ་ལྟར་ན་ཟག་པ་ཆེ་འབྲིང་གསུམ་ནི་ངོ་ཚ་ཁྲེལ་ཡོད་མི་སྐྱེ་ལ། ཉེས་པ་དེ་ལ་དགའ་བས་ཡོན་ཏན་དུ་ལྟ་ཞིང་མི་ལྡོག་པར་ཉོན་མོངས་དྲག་པོས་རྒྱུན་དུ་གཅོད་ཅིང་བསམ་པ་མི་གཏོང་བ་དང་། སླར་ངོ་ཚ་ཁྲེལ་ཡོད་ཅུང་ཟད་སྐྱེ་བས་གསོལ་བ་བཏབ་པས་ལྡོག་པ་དང་། ངོ་ཚ་ཁྲེལ་ཡོད་མྱུར་དུ་སྐྱེ་ཞིང་གཞན་གྱིས་མ་བསྐུལ་བར་ལྡོག་པའོ་ཞེས་སྡོམ་པ་ཉི་ཤུ་པའི་འགྲེལ་པར་བྱང་ཆུབ་བཟང་པོས་བཤད་དོ། །
བརྒྱད་པ་ནི། ཚེ་འདིར་ཡང་བསོད་ནམས་ཚད་མེད་པ་དང་། དགའ་བཞིན་ཚེའི་དུས་བྱེད། གང་སྐྱེས་སུ་ཚུལ་ཁྲིམས་ངང་གིས་འབྱུང་། རིགས་མཚུངས་ཀྱི་དགེ་བཤེས་ཀྱིས་འཛིན། སངས་རྒྱས་ཀུན་གྱིས་བུ་སྡུག་འདྲ་བར་དགོངས། མཐར་སངས་རྒྱས་འཐོབ་པ་རྣམས་ཡིན་ནོ། ། གསུམ་པ་རྗེས་ཀྱི་བྱ་བ་ལ་གཉིས། ། རང་དགའ་བ་བསྒོམ་པ་དང་། གཞན་དགའ་བ་བསྐྱེད་པའོ། །
དང་པ་ོལ་གཉིས་ཀྱི། དང་པོ་རང་དོན་འགྲུབ་པས་དགའ་བ་བསྒོམ་པ་ནི། སྔར་བཤད་པ་དེ་ལྟར། སྦྱོར་དངོས་ཀྱི་སྒོ་ནས་ཡོད་མེད་ལས་འདས་པའི་བློ་དང་ལྡན་པའི་བྱང་སེམས་ཀྱིས་སེམས་རབ་ཏུ་དང་བས་སྨོན་འཇུག་བྱང་ཆུབ་ཀྱི་སེམས་བཟུང་ནས་འཇུག་གི་སྦྱོར་དངོས་ལྟར་རྒྱས་པར་བྱ་བའི་ཕྱིར་བདག་གིས་སེམས་ནི་འོག་ནས་འབྱུང་བ་འདི་ལྟར་བསྲུངས་པ་དང་དག་པ་དང་སྤེལ་བའི་སྒོ་ནས་གཟེངས་བསྟོད་དོ། ། ཇི་ལྟར་གཟེངས་བསྟོད་ཟེར་ན། དུས་དེ་རིང་གི་དུས་ཏེ་དེ་རིང་གི་དུས་སུ་འཁོར་བ་ཐོག་མ་མེད་པ་ནས་མ་རྙེད་པའི་བྱང་ཆུབ་ཀྱི་སེམས་རྙེད་པར་གྱུར་པས་བདག་གི་ཚེ་འབྲས་བུའམ་དོན་ཡོད་པར་གྱུར་ལ། ཚུལ་ཁྲིམས་བླངས་པས་སླར་མི་ཡི་སྲིད་པའང་ལེགས་པར་ཐོབ་པར་གྱུར་ཅིང་དེ་རིང་སངས་རྒྱས་ཀྱི་རིགས་སུ་སྐྱེས་པའི་ཕྱིར་སངས་རྒྱས་ཀྱི་སྲས་སུ་ད་གྱུར་ཏོ། ། ཞེས་རང་ལ་དམན་པའི་བློ་ཡོངས་སུ་འདོར་བའོ། ། དེས་ན་ད་ནི་བདག་གིས་ཅི་ནས་ཀྱང་སངས་རྒྱས་ཀྱི་རིགས་དང་མཐུན་ཞིང་འཚམ་པའི་ལས་བྱང་སེམས་ཀྱི་སྤྱོད་པ་བརྩམ་པར་བྱ་སྟེ། དུས་གསུམ་ཡོངས་སུ་དག་པས་སྐྱོན་མེད་པའི་བཙུན་པ་སངས་རྒྱས་ཀྱི་རིགས་འདི་ལ་ཉེས་སྤྱོད་ཀྱི་དྲི་མས་རྙོག་པར་མི་འགྱུར་བ་དེ་ལྟར་སྒྲུབ་པར་བྱའོ། །
གཞན་ཡང་དཔེར་ན་མིག་མེད་པའི་ལོང་བས་ལམ་སྲང་གི་ཕྱག་དར་གྱི་ཉལ་ཉིལ་གྱི་ཕུང་པོ་ལས་ཇི་ཞིག་ལྟར་སྟེས་དབང་གིས་རིན་ཆེན་རྙེད་པ་ལྟར། དེ་བཞིན་དུ་ཅི་ཞིག་ལྟར་སྔོན་གྱི་ལེགས་སྤྱད་ཀྱི་སྟེས་དབང་གིས་ན་རྒྱལ་བས་བྱིན་གྱིས་བརླབས་པའི་མཐུས་རིན་ཆེན་ལྟ་བུ་བྱང་ཆུབ་ཀྱི་སེམས་འདི་ཕྱག་དར་ཕུང་པོ་ལྟ་བུའི་འཁོར་བར། ལོང་བ་ལྟ་བུའི་བདག་ལ་སྐྱེས་ཤིང་རྙེད་པ་ངོ་མཚར་ཏོ། ། གཉིས་པ་གཞན་དོན་འགྲུབ་པས་དགའ་བ་བསྒོམ་པ་ནི། འགྲོ་བའི་འཆི་བདག་རྩད་ནས་འཇོམས་པར་བྱེད་པའི་བདུད་རྩིའི་མཆོག་ཀྱང་བྱང་ཆུབ་ཀྱི་སེམས་འདི་ཡིན་ནོ། ། འགྲོ་བའི་དབུལ་བ་སེལ་བར་བྱེད་པའི་མི་ཟད་པའི་གཏེར་ཡང་འདི་ཡིན་ཏེ། ལོངས་སྤྱོད་མི་ཟད་པ་ཤེས་པའི་རྒྱུ་ཡིན་པའི་ཕྱིར། འགྲོ་བའི་ནད་རབ་ཏུ་ཞི་བར་བྱེད་པའི་སྨན་གྱི་མཆོག་ཀྱང་འདི་ཡིན་ཏེ། ལུས་སེམས་ལས་བྱུང་བའི་ནད་ཐམས་ཅད་རབ་ཏུ་ཞི་བར་བྱེད་པའི་ཕྱིར་རོ། ། སྐྱེ་འཆི་དང་བར་སྲིད་ཀྱི་རང་བཞིན་གྱི་འཁོར་བའི་ལམ་དུ་འཁྱམས་ཤིང་ངལ་བས་དུབ་པའི་འགྲོ་བའི་འགྲོན་པོ་ངལ་གསོ་བའི་བསྟི་གནས་ལྗོན་ཤིང་ཡིན་ཏེ།
ཁམས་གོང་མར་འགྲོ་བའི་རྒྱུ་ཡིན་པའི་ཕྱིར་རོ། ། འགྲོ་བ་ཐམས་ཅད་ངན་འགྲོའི་གནས་གསུམ་གྱི་འདམ་རྫབ་ལས་སྒྲོལ་བར་བྱེད་པའི་སྤྱི་སྟེ། ཐུན་མོང་གི་སྟེགས་ཀྱང་འདི་ཡིན་ཏེ་མཐོ་རིས་ཐར་པར་བགྲོད་བྱེད་ཡིན་པའི་ཕྱིར་རོ། ། འགྲོ་བའི་ཉོན་མོངས་ཀྱི་ཚ་གདུང་སེལ་བའི་ཕྱིར་བྱང་ཆུབ་སེམས་ཀྱི་མཆོག་ནི་ཟླ་བ་ཤར་བ་ལྟ་བུ་ཡང་ཡིན་ནོ། ། འགྲོ་བའི་མི་ཤེས་པ་ནི་ཁོ་ན་དེ་ཉིད་རྟོགས་པ་ལ་སྒྲིབས་པས་རབ་རིབ་གང་ཡིན་ལ་དེ་དཔྱིས་ཕྱིན་འབྱིན་པའི་ཕྱིར་འདི་ཉིད་ཉི་མ་ཆེན་པོ་སྤྲིན་གྱིས་མ་སྒྲིབ་པ་ལྟ་བུ་ཡང་ཡིན་ནོ། ། དམ་པའི་ཆོས་ཡན་ལག་བཅུ་གཉིས་ཀྱི་འོ་མ་ཐོས་པའི་ཤེས་རབ་ཀྱིས་བསྲུབས་པ་ལས་བྱུང་བའི་ཕྱིར་འདི་ཉིང་ཁུ་ཕྱུང་བའི་མར་ལྟ་བུ་ཡིན་ནོ། ། འགྲོ་བའི་འགྲོན་པ་སྲིད་པའི་ལམ་དུ་རྒྱུ་ཞིང་མཐོ་རིས་ལ་སོགས་ཀྱི་བདེ་བའི་ལོངས་སྤྱོད་སྤྱད་པར་འདོད་པ་ལ་བྱང་ཆུབ་ཀྱི་སེམས་འདི་ནི་བདེ་བའི་མཆོག་ཐམས་ཅད་ཀྱི་འབྱུང་གནས་སུ་ཉེ་བར་གནས་པའི་ཕྱིར་སེམས་ཅན་འགྲོན་ཆེན་བདེ་བ་ཐམས་ཅད་ཀྱིས་ཚིམ་པར་བྱེད་པ་ཡིན་ནོ། ། གཉིས་པ་ནི། བདག་གི་དེ་རིང་སྐྱོབ་པ་སངས་རྒྱས་ཐམས་ཅད་ཀྱི་སྤྱན་སྔར་འགྲོ་བ་རྣམས་མཐར་ཐུག་བདེ་བར་གཤེགས་པ་ཉིད་དང་ནི། གནས་སྐབས་སངས་རྒྱས་མ་ཐོབ་ཀྱི་བར་དུ་ལྷ་མིའི་ཕུན་སུམ་ཚོགས་པའི་བདེ་བ་ལ་འགྲོན་དུ་བོས་ཟིན་གྱིས་ལྷ་དང་ལྷ་མིན་ལ་སོགས་སེམས་དང་བས་དགའ་བར་གྱིས་ཤིག་ཅེས་པའོ་བྱང་ཆུབ་ཀྱི་སེམས་ཆོ་ག་གང་གིས་ཡོངས་སུ་བཟུང་ཞིང་ལེན་པའི་ལེའུའོ། །
ལེའུ་གསུམ་པའི་རྣམ་པར་བཤད་པའོ།། ༈ །དེ་ལྟར་བྱང་ཆུབ་ཀྱི་སེམས་བསྐྱེད་ནས་དེའི་བསླབ་པ་ལ་སློབ་ཅིང་བསྒྲུབ་པ་སྙིང་པོར་བྱེད་པ་ལས་བྱང་ཆུབ་འབྱུང་བས། གཉིས་པ་ཚུལ་ཁྲིམས་ཀྱི་ཕར་ཕྱིན་ལ་གཉིས། བསླབ་པ་ལ་བག་བྱ་བར་གདམས་པ་དང་། བསླབ་པ་བསྲུང་བའི་དོན་དུ་ཤེས་བཞིན་བསྲུང་བའོ། ། དང་པོ་ལ་མདོར་བསྟན། རྒྱས་བཤད། མཇུག་བསྡུ་གསུམ་གྱི་དང་པོ་ནི། བག་ཡོད་ཀྱི་ངོ་བོ་མ་ཆགས་པ། ཞེ་སྡང་མེད་པ།
གཏི་མུག་མེད་པ། བརྩོན་འགྲུས་དང་བཅས་པ་ལ་གནས་ནས་དགེ་བའི་ཆོས་རྣམས་བསྒོམ་ཞིང་། ཟག་པ་དང་བཅས་པའི་ཆོས་རྣམས་ལས་སེམས་བསྲུང་བ་སྟེ། འཇིག་རྟེན་དང་དེ་ལས་འདས་པའི་ཕུན་ཚོགས་ཐམས་ཅད་ཡོངས་སུ་རྫོགས་པར་བསྒྲུབ་པར་བྱེད་པའི་ལས་ཅན་ཞིག་ཡིན་པས་རྒྱལ་བའི་སྲས་ཀྱིས་སྔར་བཤད་ཀྱི་ཆོ་ག་དེ་ལྟ་བུ་བྱང་ཆུབ་ཀྱི་སེམས་རབ་ཏུ་བརྟན་པར་སྲོག་གི་ཕྱིར་ཡང་མི་གཏང་བར་བཟུང་ནས་གཡེལ་བ་སྟེ། ལེ་ལོ་མེད་པར་དུས་རྟག་ཏུ་ཡང་བྱང་ཆུབ་སེམས་དཔའི་བསླབ་པ་ཐབས་ཤེས་རབ་ཀྱི་བདག་ཉིད་ཅན་ལས་མི་འདའ་བར་འབད་པས་དང་དུ་བླང་བར་བྱ་སྟེ ག་ཡ་མགོ་རིའི་མདོ་ལས། བྱང་ཆུབ་སེམས་དཔའ་སྒྲུབ་པ་སྙིང་པོར་བྱེད་པ་རྣམས་ལ་བྱང་ཆུབ་ཡོད་ཀྱི། སྒྲུབ་པ་སྙིང་པོར་མི་བྱེད་པ་རྣམས་ལ་མ་ཡིན་ནོ། ། ཞེས་སོ། ། གཉིས་པ་རྒྱས་པར་བཤད་པ་ལ་གསུམ་སྟེ། བསམ་པ་བྱང་ཆུབ་ཀྱི་སེམས་ལ་དང་།
སྦྱོར་བ་ལ་བསླབ་པ་དང་། སྤང་བྱ་ཉོན་མོངས་ལ་བག་བྱ་བའོ། ། དང་པོ་ལ་གསུམ། མི་འདོར་བའི་འཐད་པ། དོར་བའི་ཉེས་དམིགས། དེས་ན་བསྒྲུབ་པར་གདམས་པའོ། ། དང་པོ་ནི། སྡོམ་པ་བླང་བའི་བྱང་ཆུབ་སེམས་དཔའ་མ་རྟོགས་བར་བབ་ཅོལ་དུ་བྱ་བ་བརྩམས་པ་གང་ཡིན་པའམ། གང་ཞིག་ཅུང་ཟད་བརྟགས་ཀྱང་ལེགས་པར་མ་བརྟགས་པའི་བྱ་བ་དེ་ནི་ཁས་བླངས་ཤིང་དམ་བཅའ་བྱས་པར་གྱུར་ཀྱང་། འདི་ནི་བྱའམ།
མི་བྱ་བར་བཏང་ཞེས་ཐེ་ཚོམ་དང་ལྡན་པས་བརྟག་དཔྱད་བྱས་པའི་སྒོ་ནས་འཇུག་པའམ། ལྡོག་པའི་རིགས་ན་འདི་ནི་དེ་ལྟར་མ་ཡིན་ཏེ། སངས་རྒྱས་རྣམས་དང་དེའི་སྲས་གཞལ་དུ་མེད་པའི་ཤེས་རབ་ཆེན་པོ་དང་ལྡན་པ་བྱམས་པ་ལ་སོགས་པ་གང་དག་གིས་ཀྱང་ལེགས་པར་བརྟགས་ཤིང་ཕན་པར་བསམས་པ་ཙམ་གྱིས་ཀྱང་ཞེས་སོགས་ཀྱི་སྒོ་ནས་བདག་ཉིད་ཀྱིས་ཀྱང་ཤེས་རབ་ཀྱི་ནུས་པ་དང་མཐུན་པར་ཡུན་རིང་པོར། བརྟག་བརྟགས་ནས་བླང་པའི་བྱང་སེམས་ཀྱིས་བསླབ་པ་དེ་ལ་བཤོལ་དུ་ཅི་ཞིག་ཡོད་དེ་སྡོང་པོ་བཀོད་པར། རྒྱལ་པོའི་བློན་པོ་ནུས་པ་ཇི་ལྟ་བ་བཞིན་དུ་བདག་གིས་ཀྱང་གང་ལེགས་པར་སྤྱད་པ་དེ་ལ་བཤོལ་དུ་མེད་དོ། ། ཞེས་སོ། ། གཉིས་པ་ལ་གསུམ་ལས། དང་པོ་རྣམ་སྨིན་ངན་འགྲོར་ལྟུང་བ་ལ་དངོས་དང་། དེའི་འཐད་པ། རྩོད་པ་སྤང་པ་གསུམ་གྱི་དང་པོ་ནི།
གལ་ཏེ་གོང་དུ་བསྟན་པ་དེ་ལྟར་རྒྱལ་བ་སྲས་བཅས་ཀྱི་སྤྱན་སྔར་འགྲོ་བའི་དོན་དུ་བྱང་སེམས་ཀྱི་བསླབ་པ་ལ་བསླབ་པར་དམ་བཅས་ནས་བྱ་བའི་ལས་ཀྱི་བསླབ་པ་དེ་རྫོགས་པར་བསྒྲུབ་པར་མ་བྱས་ན་ལྷ་མི་ལ་སོགས་པའི་སེམས་ཅན་དེ་དག་དང་། རྒྱལ་བ་སྲས་བཅས་ཀུན་བསླུས་པའི་ཕྱིར་ན་བདག་གི་འགྲོ་བ་ཅི་འདྲར་འགྱུར་ཏེ། དམྱལ་བ་སོགས་ལས་མ་གཏོགས་པ་འགྲོ་ས་གཞན་མེད་སྙམ་དུ་དགོངས་པའོ། ། གཉིས་པ་ནི། དངོས་པོ་ཕལ་པ་ཟན་ལ་སོགས་པ་ཅུང་ཟད་ཙམ་ལའང་ཡིད་ཀྱིས་འདི་སྦྱིན་པར་བྱ་ཞེས་བསམས་བྱས་ནས་མི་གང་ཞིག སླར་དེ་སྦྱིན་པར་མི་བྱེད་ན་སྦྱིན་པར་མི་བྱེད་པའི་མི་དེ་ཡང་། མདོ་དྲན་པ་ཉེར་བཞག་ལས། ཅུང་ཟད་གཅིག་བསམས་ནས་མི་སྦྱིན་པ་ནི་ཡི་དྭགས་སུ་སྐྱེ་ལ། དམ་བཅས་ནས་མི་སྦྱིན་པ་ནི་སེམས་ཅན་དམྱལ་བར་འགྲོའོ་ཞེས་ཡི་དྭགས་སུ་འགྱུར་བར་གསུངས་ན་བླ་སྟེ། གོང་ན་མེད་པའི་བདེ་བ་སངས་རྒྱས་དང་།
གནས་སྐབས་ལྷ་མིའི་བདེ་བ་ལ་འགྲོ་བ་ཐམས་ཅད་བསམ་པ་ཐག་པ་གུས་པ་ཆེན་པོས། བདག་གི་དེ་རིང་སྐྱོབ་པ་ཐམས་ཅད་ཀྱི། ། ཞེས་པ་ལ་སོགས་ཚིག་སྐད་གསང་མཐོན་པོས་འགྲོན་དུ་གཉེར་ཞིང་བོས་ནས་བདེ་བ་དེ་མ་བསྒྲུབས་པས་འགྲོ་བ་ཐམས་ཅད་བསླུས་པར་བྱས་ན་བདག་བདེ་འགྲོར་ཅི་ག་འགྲོ་བར་འགྱུར་རམ་སྟེ། མི་འགྱུར་ཞིང་མནར་མེད་ཁོ་ནར་འགྲོའོ། ། གསུམ་པ་ནི། དེ་ལྟར་ན་ཤཱ་རིའི་བུ་སྔོན་རྒྱལ་པོར་གྱུར་པ་ན་བྱང་ཆུབ་ཏུ་སེམས་བསྐྱེད་ནས་བྱང་ཆུབ་ཀྱི་དོན་དུ་ཚོགས་རྣམས་ལ་འཇུག་ཅིང་སངས་རྒྱས་སྟོང་ཕྲག་བཅུ་ལ་བསྙེན་བཀུར་བྱས་ནས། བདུད་སྡིག་ཅན་གྱི་ལག་པ་གཡས་པ་བསླང་པ་ན་གཡས་པ་བཅད་དེ་གཡོན་པས་བྱིན་པ་དང་། གཡོན་པས་མི་གཙང་པས་བྱིན་པས་མི་ལེན་ཟེར་ནས་མ་སླངས་པས་སྐྱོ་བ་སྐྱེས་ནས་སེམས་བསྐྱེད་བཏང་ཡང་ཉན་ཐོས་ཀྱི་བྱང་ཆུབ་ཐོབ་ནས་སེམས་ཅན་གྱི་དོན་བྱེད་ནུས་པར་འགྱུར་བར་གསུངས་པ་དང་འགལ་ཞེ་ན། མི་གང་ཞིག་བྱང་ཆུབ་ཀྱི་སེམས་བཏང་ཡང་གདུལ་བྱ་དམ་བཅའི་ཡུལ་སེམས་ཅན་དེ་དག་ཐར་བར་མཛད་པ་ལ་སོགས་པའི་ནི་ལས་ཀྱི་ཚུལ་སྣ་ཚོགས་པ་ནི་ཆོ་འཕྲུལ་མཐོང་བའི་ཡུལ་མ་ཡིན་པའི་ཕྱིར། བསམ་གྱིས་མི་ཁྱབ་སྟེ་ཐམས་ཅད་མཁྱེན་པ་ཁོ་ནས་མཁྱེན་གྱི་བདག་ལྟ་བུ་བློ་དམན་པས་མི་ཤེས་སོ། །
དེ་ལྟ་ནའང་ཤཱ་རིའི་བུས་སེམས་བསྐྱེད་བཏང་ཡང་ཐར་པའི་སེམས་མ་བཏང་བའི་ནུས་པས་ཐར་པ་ཐོབ་ནས་སེམས་ཅན་སྒྲོལ་བ་ལ་ཉེས་པ་མེད་ཅེས་འགྲེལ་ཆེན་ལས་སོ། ། དགེ་བ་ལྷས་ཐབས་ཀྱི་བཏང་ཡང་ཕྱིས་ལེན་པས་སེམས་ཅན་སྒྲོལ་བར་བྱེད་པས་ཉེས་པ་མེད་ཅེས་སོ། ། གཉིས་པ་སྤྱོད་པ་གཞན་དོན་ལས་ཉམས་པ་ནི། སེམས་ཅན་གྱི་དོན་དུ་བསླབ་པ་བསྒྲུབ་པར་ཁས་བླངས་པ་དེས་ན་སེམས་བསྐྱེད་གཏོང་བ་འདི་བྱང་ཆུབ་སེམས་དཔའ་ལ་ལྟུང་བའི་ནང་ནས་ལྕི་བ་སྟེ། འདི་ལྟར་ལྟུང་བ་དེ་ནི་བྱུང་གྱུར་ན་སེམས་ཅན་ཀུན་གྱིས་དོན་བྱེད་ལ་དམན་པར་འགྱུར་རོ། ། དེས་ན་མདོ་སྡེའི་རྒྱན་དུ། མགོ་ལ་སེམས་ཅན་ཁུར་ཆེན་ཁྱེར་བ་ཡི། ། སེམས་དཔའ་མཆོག་ནི་དལ་གྱིས་འགྲོ་མི་མཛེས། ། བདག་གཞན་སྣ་ཚོགས་འཆིང་བས་རབ་བཅིངས་པ། ། བརྩོན་པ་བརྒྱ་འགྱུར་དུ་ནི་བྱ་བའི་རིགས། །
ཞེས་པ་ལྟར་ལྟུང་བས་མ་གོས་པ་ལ་འབད་པར་རིགས་སོ། ། རང་ལ་ལྟུང་བ་དེ་ལྕི་བར་མ་ཟད་གང་བྱང་སེམས་ལས་གཞན་པ་འགའ་ཞིག་གིས་ཐུན་ཚོད་དམ། དེའི་ཕྱེད་དམ། ཡུད་ཙམ་ལྟ་ཞོག དུས་སྐད་ཅིག་ཙམ་གཞན་དོན་ལ་བརྩོན་པའི་བྱང་སེམས་འདིི་ནི་བསོད་ནམས་བྱ་བའི་དངོས་པོའི་བར་ཆད་གེགས་བྱེད་པ་དེས་བྱང་སེམས་ཀྱི་སེམས་ཅན་གྱི་དོན་ལ་དམན་པ་སྟེ་ཉམས་པར་གྱུར་པར་བྱས་པའི་ཕྱིར་བྱེད་པ་པོ་དེའི་ངན་འགྲོར་སྐྱེ་བའི་གྲངས་མུ་མཐའ་མེད་པར་འགྱུར་རོ། ། དེའི་རྒྱུ་མཚན་ཡང་སེམས་ཅན་གཅིག་གི་ཕན་པ་དང་བདེ་བ་ཡང་བཤིག་ན་བདག་ཉིད་ཀྱི་བདེ་འགྲོ་ཉམས་པར་འགྱུར་ན། བྱང་སེམས་ཀྱི་བསོད་ནམས་ཀྱི་བར་ཆད་བྱས་པས་ནམ་མཁའ་མ་ལུས་མཐར་ཀླས་པའི་ལུས་ཅན་རྣམས་ཀྱི་བདེ་བ་བཤིག་པར་བྱས་ན་བདེ་འགྲོ་ཉམས་ནས་ངན་འགྲོར་བརྒྱུད་པ་སྐྱེ་བ་སྨོས་ཅི་དགོས་ཏེ། རབ་ཏུ་ཞི་བ་རྣམ་པར་ངེས་པའི་ཆོ་འཕྲུལ་གྱི་མདོ་ལས། འཇམ་དཔལ་རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞིག་གིས་འཛམ་བུ་གླིང་པའི་སེམས་ཅན་རྣམས་སྲོག་དང་ཕྲལ་ཞིང་བདོག་པ་ཐམས་ཅད་དང་ཕྲལ་ལ། འཇམ་དཔལ་རིགས་ཀྱི་བུའམ་རིགས་ཀྱི་བུ་མོ་གཞན་དག་གིས་བྱང་ཆུབ་སེམས་དཔའི་དགེ་བའི་སེམས་ཀྱི་བར་ཆད་བྱེད་དེ།
ཐ་ན་དུད་འགྲོའི་སྐྱེ་གནས་སུ་གྱུར་པ་ལ་ཁམ་གཅིག་ཙམ་སྟེར་བ་ལས་བྱུང་བའི་དགེ་བའི་བར་དུ་གཅོད་ན་དེ་ནི་དེ་བས་ཆེས་གྲངས་མེད་པའི་སྡིག་པ་བསྐྱེད་དོ། ། དེ་ཅིའི་ཕྱིར་ཞེ་ན། སངས་རྒྱས་འབྱུང་བ་བསྐྱེད་པར་བྱེད་པའི་དགེ་བའི་རྩ་བ་རྣམས་ཀྱི་བར་ཆད་བྱེད་པ་གནས་པར་གྱུར་པའི་ཕྱིར་རོ། ། ཞེས་སོ། ། གསུམ་པ་འབྲས་བུ་ཐོབ་པ་ལ་ཐོགས་པ་ནི། འགའ་ཞིག་ལ་སྟུུང་བ་ཡང་བྱུང་བྱང་ཆུབ་ཀྱི་སེམས་ཀྱང་མ་ཤོར་ན་ཇི་ལྟར་འགྱུར་སྙམ་ན། སྔར་བཤད་པའི་ཚུལ་དེ་ལྟར་རེས་འགའ་ལྟུང་བ་སྟོབས་དང་། ལྡན་པ་དང་རེས་འགའ་བྱང་ཆུབ་ཀྱི་སེམས་སྟོབས་ལྡན་པ་དེ་དག་འཁོར་བར་རེ་མོས་ཀྱི་ངན་སོང་དང་མཐོ་རིས་སུ་འདྲེན་པར་བྱེད་ན་རབ་ཏུ་དགའ་བ་ལ་སོགས་པའི་ས་ཐོབ་པ་ལ་ཡུན་རིང་ཐོགས་པར་འགྱུར་རོ། ། གསུམ་པ་དེས་ན་སྒྲུབ་པར་གདམས་པ་ནི། ཚུལ་དེ་ལྟར་ཡིན་པ་ཇི་ལྟར་བསླབ་པ་བསྒྲུབ་པར་དམ་བཅས་པ་བཞིན་དུ་བདག་གི་གུས་པར་བསླབ་པ་ལ་བསྒྲུབ་པར་བྱའོ། །
གཉིས་པ་སྦྱོར་བ་བསླབ་པ་ན་བག་བྱ་བ་ལ་གསུམ་ལས། དང་པོ་མ་བརྩོན་པའི་ཉེས་དམིགས་ནི། དལ་འབྱོར་ཐོབ་པའི་དུས་དེང་ནས་བདག་གིས་བསླབ་པ་བསྒྲུབ་པ་ལ་བརྩོན་པར་མ་བྱས་ན་འོག་ངན་སོང་ནས་འོག་ངན་སོང་དུ་སྐྱེ་བ་བརྒྱུད་པར་འགྲོ་བར་འགྱུར་བ་དེའི་ཚེ་བསླབ་བྱ་མཐར་ཕྱིན་པའི་ལམ་ག་ལ་ཡོད། འོན་ཏེ་སངས་རྒྱས་རྣམས་ཀྱི་ངན་འགྲོ་ལས་མི་སྐྱོབ་བམ་ཞེ་ན། སེམས་ཅན་ཐམས་ཅད་ལ་ཕན་བདེ་བསྒྲུབ་པར་མཛད་པའི་སངས་རྒྱས་གྲངས་མེད་པ་བྱོན་ཞིང་འདས་གྱུར་ཀྱང་བདག་ནི་རང་གི་ཉེས་པར་སྤྱད་པའི་དབང་གིས་སངས་རྒྱས་དེའི་སྨན་ཆེན་པོ་དམ་པའི་ཆོས་ཀྱི་གསོ་བའི་སྤྱོད་ཡུལ་དུ་མ་གྱུར། ། ཏོ་དེར་མ་ཟད་ད་དུང་སྔར་གྱི་དེ་བཞིན་དུ་བདག་བསླབ་པ་ལ་ལྷོད་པར་བྱེད་ན་ཡང་དང་ཡང་དུ་རང་སྔར་གྱི་དེ་བཞིན་དུ་འགྱུར་ཏེ། འདི་ལྟར་ངན་འགྲོར་སོང་ནས་དེར་ནད་དང་འཆི་བ་དང་རྐང་ལག་སོགས་བཅད་པ་དང་ལུས་མདའ་མདུང་སོགས་ཀྱིས་གཤགས་པ་དང་སོགས་པས་བཅིང་བརྡེག་དང་འབིགས་པ་སོགས་མྱོང་བར་འགྱུར་རོ། ། གཉིས་པ་དལ་འབྱོར་རྙེད་དཀའ་བར་བསྟན་པ་ལ་གསུམ་ལས། དང་པོ་དངོས་ནི། ཨུ་དུམ་ཝ་རའི་མེ་ཏོག་དེ་བཞིན་གཤེགས་པ་འབྱུང་བ་དང་།
མཆོག་གསུམ་ལ་དང་བ་དང་། ཡུལ་དབུས་སུ་དབང་པོ་ཚང་བའི་མི་ལུས་ཐོབ་པ་དང་། ལུས་སེམས་དགེ་བ་ལ་གོམས་སུ་རུང་བ་དེ་ལྟ་བུར་ཤིན་ཏུ་དཀོན་ན་ནམ་ཞིག་ཐོབ་པར་འགྱུར་ཏེ་ཤིན་ཏུ་རྙེད་དཀའོ། ། གཉིས་པ་དེས་ན་དགེ་བ་ལ་བརྩོན་དགོས་པ་ནི། དལ་འབྱོར་ཐོབ་ནས་ཀྱང་ནད་མེད་པའི་ཉི་མ་འདི་ལྟ་བུ་དང་ལྡན་ཞིང་། ཟས་གོས་སླ་བར་རྙེད་པ་དང་ཡང་བཅས་ཤིང་། རྒྱལ་པོ་དང་ཆོམ་རྐུན་ལ་སོགས་པའི་འཚེ་བ་མེད་ཀྱང་ནི་ཚེ་ནི་སྐད་ཅིག་ཙམ་དུ་ཡང་ཡིད་བརྟན་དུ་མི་རུང་པས་སླུ་བ་སྟེ། ལུས་ནི་རང་དབང་དུ་སྤྱད་དུ་མེད་པས་ཡུན་རིང་དུ་མ་ཡིན་པར་ཐང་ཅིག་གཡར་བའི་བརྙན་པོའི་བརྒྱན་བཞིན་དུ་གློ་བུར་དུ་བདག་པོ་དང་འདྲ་བའི་འཆི་བདག་གིས་ཕྲལ་ནས་འཁྱེར་བའི་ཕྱིར་བརྩོན་པར་རིགས་སོ། ། དེས་ན་བསླབ་པ་ལ་མི་འབད་པར་བདག་གི་སྤྱོད་པ་མི་དགེ་བ་བྱེད་པ་འདི་འདྲ་བས་ནི་ཕྱི་མར་མིའི་ལུས་ཀྱང་ཐོབ་པར་མི་འགྱུར་གྱིས་ངན་འགྲོར་ལྷུང་བས་བསླབ་པ་བསྒྲུབ་པ་ལ་འབད་པར་རིགས་སོ། ། མི་ལུས་འཐོབ་པར་མ་གྱུར་ནས་ངན་སོང་དུ་ལྷུང་ན་སྡིག་པ་འབའ་ཞིག་སྤྱོད་ཅིང་དགེ་བ་བསྒྲུབ་པའི་གོ་སྐབས་མེད་ལ།
ཡང་དིང་ནས་བརྩམས་ཏེ་དགེ་བདག་གིས་མ་བྱས་ན་གང་གི་ཚེ་ངན་འགྲོར་དགེ་བ་སྤྱད་པའི་སྐལ་བ་དང་ལྡན་པ་ན་ཡང་ངན་སོང་དུ་དམྱལ་སོགས་ཀྱིས་སྡུག་བསྔལ་གྱིས་ནོན་པས་ཀུན་ཏུ་ཕན་པ་དང་མི་ཕན་པ་མི་ཤེས་པ་ཡི། རྨོངས་པས་གཟིར་བར་གྱུར་པ་དེའི་ཚེ་བདག་གིས་དགེ་བ་ཅིག་ཞིག་བྱར་ཡོད་དེ། གོ་སྐབས་མེད་དོ། ། ངན་འགྲོར་དེ་གོ་སྐབས་མེད་པས་དགེ་བ་དག་ཀྱང་མ་བྱས་ལ། ཕན་ཚུན་གནོད་སེམས་ལ་སོགས་པའི་སྒོ་ནས་སྡིག་པ་དག་ཀྱང་ཉེ་བར་བསགས་ན་བསྐལ་བ་བྱེ་བ་བརྒྱ་ཕྲག་དུ་མར་ཡང་ནི་ངན་སོང་བརྒྱུད་མར་འགྲོ་བས་བདེ་འགྲོའི་སྒྲ་ཡང་ཐོས་པར་མི་འགྱུར་ན། བདེ་འགྲོ་ཐོབ་པ་ལྟ་ཅི་སྨོས། གསུམ་པ་དེའི་འཐད་པ་ནི། རྒྱུ་མཚན་དེ་ཉིད་ཀྱི་ཕྱིར་ན་བཅོམ་ལྡན་འདས་ཀྱིས། དཔེར་ན་དགེ་སློང་དག་ས་ཆེན་པོ་འདི་རྒྱ་མཚོ་ཆེན་པོར་གྱུར་ཅིང་། དེ་ལ་གཉའ་ཤིང་བུ་ག་གཅིག་པ་ཞག་ཡོད་པ།
རླུང་གིས་གཡེངས་ཤིང་འདི་ནས་བསྐྱོད་པ་དང་། རུ་སྦལ་ལོང་བ་གཅིག་ཡོད་ལ། རུ་སྦལ་དེ་ཡང་ལོ་བརྒྱ་བརྒྱ་ཞིང་མགྲིན་པ་འདེགས་པར་འགྱུར་ན་དགེ་སློང་དག་ཇི་སྙམ་དུ་སེམས། རྒྱ་མཚོ་ཆེན་པོའི་གཉའ་ཤིང་གི་བུ་གར་རུ་སྦལ་གྱི་མགྲིན་པ་ཆུད་པ་རྙེད་པར་སླ་བ་ཡིན་ནམ། བཅོམ་ལྡན་འདས་དེ་ནི་མ་ལགས་སོ། ། བཅོམ་ལྡན་འདས་ཀྱིས་བཀའ་སྩལ་བ། དགེ་སློང་དག་དེ་ལྟར་མི་ཉིད་ཤིན་ཏུ་ཐོབ་པར་དཀའ་བ་ཡིན་ནོ་ཞེས་གསུངས་སོ། ། དེ་ལྟར་ཡིན་པའང་ཅི་སྟེ་ཞེ་ན། དུས་སྐད་ཅིག་གིས་རྫོགས་པར་བྱས་པ་མཚམས་མེད་ལ་སོགས་པའི་སྡིག་པས་ཀྱང་བར་གྱི་བསྐལ་པ་གཅིག་ཏུ་མནར་མེད་པའི་དམྱལ་བར་གནས་པར་འགྱུར་ན་དུས་ཐོག་མ་དང་ཐ་མ་མེད་པའི་འཁོར་བར་ཡུན་རིང་དུ་བྱས་ཤིང་བསགས་པའི་སྡིག་པ་དག་གིས་བདེ་འགྲོར་མི་འགྲོ་སྨོས་ཅི་དགོས་ཏེ་བདེ་འགྲོའི་སྒྲ་ཙམ་ཡང་མི་ཐོས་པར་འགྱུར་རོ། ། དེ་ལྟ་ཡང་སྡིག་པའི་འབྲས་བུ་མྱོང་ནས་ཐར་བར་འགྱུར་རོ་ཞེ་ན།
ལས་ཀྱི་འབྲས་བུ་མནར་མེད་ལ་སོགས་པའི་སྡུག་བསྔལ་དེ་ཙམ་ཁོ་ན་མྱོང་བར་གྱུར་ནས་ཀྱང་ལས་བྱེད་པའི་སེམས་ཅན་དེ་ནི་དུཿཁ་ལས་རྣམ་པར་ཐར་བར་མི་འགྱུར་ཏེ། འདི་ལྟར་དེས་ནི་རང་གིས་བྱས་ཤིང་བསགས་པའི་ལས་འབྲས་མྱོང་བཞིན་དུ་འཕྲལ་དུ་ཁྲོས་པ་ལ་སོགས་པས་སྡིག་པ་གཞན་དག་ཀྱང་རབ་ཏུ་སྐྱེ་ཞིང་སོག་པའི་ཕྱིར་རོ། ། དེས་ན་སྔར་བཤད་པ་ལྟར་དལ་འབྱོར་རྙེད་དཀའ་བས་ད་ལྟ་ཉིད་ནས་དགེ་བ་ལ་བརྩོན་པར་བྱའོ། ། གསུམ་པ་གཉེན་པོ་དགེ་བ་ལ་བག་ཆགས་བྱ་བ་ལ་གཉིས་ལས། དང་པོ་མདོར་བསྟན་པ་ནི། སྔར་བཤད་པ་ལྟར་རྙེད་དཀའ་བ་འདི་འདྲའི་དལ་བ་རྙེད་གྱུར་ཅིང་དཀོན་པར་རིགས་ནས་བདག་གིས་བརྩོན་པས་དགེ་གོམས་མ་བྱས་ན་འདི་ལས་རང་གིས་རང་ཉིད་བསླུས་པ་གཞན་མེད་དེ། འདི་ལས་ཆེ་བ་རྨོངས་པའང་གཞན་མེད་དོ། ། དེའང་དགེ་བའི་ནོར་རང་གི་ལག་ན་གནས་པ་མཐོང་བཞིན་དུ་འཕྲོག་པའི་ཕྱིར་རོ། ། གཉིས་པ་རྒྱས་པར་བཤད་པ་ནི། གལ་ཏེ་བདག་གིས་དལ་འབྱོར་རྙེད་དཀའ་ཞིང་སྡིག་སྟོབས་དང་ལྡན་པ་དེ་ལྟར་རྟོགས་ན་ཡང་རྨོངས་པའི་དབང་དུ་གྱུར་པས་དུས་ཕྱིས་ཀྱང་དགེ་བའི་ལས་བསྒྲུབ་པ་ལ་སྒྱིད་ལུག་པ་ལེ་ལོར་གྱུར་ན་འཆི་བར་འགྱུར་བའི་དུས་ཀྱི་ཚེ་མྱ་ངན་ཆེན་པོ་ལྡང་བར་འགྱུར་ཞིང་ཤི་ནས་ཀྱང་དམྱལ་བར་བསྲེག་པའི་མེ་དེའི་དུཿཁ་བསྟེན་མི་ནུས་པ་བཟོད་དཀའ་ནས་ཡུན་རིང་དུ་བདག་གི་ལུས་ལ་སྲེག་ཅིང་ཐལ་བར་རློག་པར་འགྱུར་བ་ན།
སྔར་དགེ་བ་མ་བྱས་ཤིང་སྡིག་བྱས་པ་ལ་འགྱོད་པ་མི་བཟད་པ་མེ་འབར་བ་དང་འདྲ་བར་གདུང་བར་བྱེད་པས་མ་བསླབ་པ་སྟེ། བསླབ་པས་མ་བསྡམས་པའི་སེམས་ཡུན་རིང་པོར་བསྲེགས་ཤིང་གདུང་བར་འགྱུར་རོ། ། འགྲེལ་པ་གསུམ་དུ་འཆི་བར་འགྱུར་བའི་དུས་ཀྱི་ཚེ་ཞེས་པའི་དོད་ལ། གཤིན་རྗེའི་ཕོ་ཉས་བསྐུལ་བ་ན་ཞེས་འབྱུང་བ་ནི་འཆི་བའི་ཚེ་གཤིན་རྗེའི་ཕོ་ཉ་བསྡིགས་པ་དང་བརྡེག་པ་ལ་སོགས་པའི་ལས་བྱེད་པའི་དམྱལ་བ་སྲུང་རྣམས་ཀྱིས་ཅིའི་ཕྱིར་སྔར་ཁྱོད་ཀྱིས་ལས་འདི་ལྟ་བུ་བྱས་ཞེས་སྔར་གྱི་ལས་འདི་ལྟ་བུ་བྱས། ཞེས་སྔར་གྱི་ལས་དྲན་དུ་འཇུག་པའི་སྒོ་ནས་བསྐུལ་བའམ་བརྡེག་ཅིང་བྱས་ཏེ་སོང་ཞིག སྡོད་ཅིག་ཅེས་ཟེར་བས་བསྐུལ་བ་ན་མྱ་ངན་ཡུན་རིང་ཞེས་སོ། ། གཞན་ཡང་ཤིན་ཏུ་རྙེད་དཀའ་བའི་ཕན་བདེ་བསྒྲུབ་པར་བྱེད་པའི་སའམ་རྟེན་དལ་འབྱོར་ཐོབ་ཅིང་དགེ་བའི་བཤེས་གཉེན་དང་ཕྲད་པ་བསོད་ནམས་ཀྱི་མཐུས་ཅི་ཞིག་ལྟར་སྟེས་དབང་གིས་རྙེད་པར་གྱུར་ནས་ཡང་བདག་ཉིད་ཐོས་སོགས་ཤེས་པས་རྟོག་དཔྱོད་དང་ལྡན་བཞིན་དུ་འགའ་ཞིག་རིགས་སྔགས་ཀྱི་རྨོངས་པར་བྱས་པ་བཞིན་དུ་ཕྱིར་ཞིང་སླར་ཡང་སྡིག་བསགས་པས་དམྱལ་བ་དེར་བདག་གི་ཉོན་མོངས་པ་བདག་ཁྲིད་ན་བདག་ལ་ཕན་པའི་ས་འདིར་སེམས་མེད་དུ་ཟད་དེ་སེམས་མེད་པ་དང་འདྲའོ། ། གསུམ་པ་སྤང་བྱ་ཉོན་མོངས་པ་ལ་བག་བྱ་བ་ལ་གསུམ། སྤང་དགོས་པའི་རྒྱུ་མཚན། སྤོང་བ་ལ་ཕྱིར་མི་ལྡོག་པར་བརྩོན།
གཉེན་པོ་བསྟེན་པས་སླར་མི་ལྡོག་པའི་ཚུལ་ལོ། ། དང་པོ་ལ་ལྔའི། དབང་དུ་བྱེད་པས་སྤང་བྱར་བསྟན་པ་ནི། འོ་ན་རྒྱུ་ཅིས་རྨོངས་པར་བྱས་ནས་དམྱལ་བར་དབང་མེད་དུ་ཁྲིད་ཅེ་ན། རྒྱུ་ཅིས་རྨོངས་ཤིང་གཏི་མུག་པར་བྱས་པ་བདག་གིས་ཀྱང་མི་ཤེས་ཏེ། བདག་གི་ལུས་ཀྱི་ཁོང་སྟེ་ནང་ན་རྨོངས་པར་བྱེད་པ་པོ་ཅི་ཞིག་ཡོད་དེ་ཉོན་མོངས་པའི་དགྲ་བོ་དག་ལས་གཞན་མེད་དོ། ། དགྲ་དེས་གནོད་པ་ཅིག་ཞིག་བྱས་ཤེ་ན། ཞེ་སྡང་ཁོང་ཁྲོ་དང་། སྲེད་པ་འདོད་ཆགས་དང་། སོགས་པས་ང་རྒྱལ་སོགས་ཏེ།
མཛོད་དུ། སྲིད་པའི་རྩ་བ་ཕྲ་རྒྱས་དྲུག ། འདོད་ཆགས་དེ་བཞིན་ཁོང་ཁྲོ་དང་། ། ང་རྒྱལ་མ་རིག་ལྟ་བ་དང་། ། ཐེ་ཚོམ་ཡིན་ཏེ་དེ་དྲུག་ཀྱང་། ། ཞེས་སོགས་དེ་དག་ལ་སོགས་པའི་ཉོན་མོངས་པའི་དགྲ་རྣམས་ནི་གཟུགས་ཅན་མ་ཡིན་པས་རྐང་ལག་དང་། མགོ་ལ་སོགས་པ་ཡོད་པ་མིན་ལ་བརྩོན་འགྲུས་ཀྱི་རང་བཞིན་དཔའ་ཞིང་བརྟན་པ་མ་ཡིན་ཏེ། དགེ་བ་མ་ཡིན་པའི་ཕྱིར་རོ། ། མ་རིག་པ་དང་མཚུངས་ལྡན་ཡིན་པས་ཡིད་གཞུངས་པའི་རང་བཞིན་མཛངས་ཤིང་མཁས་པའང་མིན་ན་ཡང་ཅི་ཞིག་ལྟར་སྲེད་སོགས་དེ་དག་གིས་བདག་ལ་དགེ་བ་བྱ་བའི་དབང་མེད་པར་བྲན་བཞིན་དབང་སྒྱུར་བྱས་པའི་ཕྱིར་རོ། ། དེས་ན་མི་རིགས་པ་བྱས་པས་གཞོམ་པར་བྱའོ། །
གཉིས་པ་གནས་མིན་བཟོད་པ་སྨད་པར་བསྟན་པ་ནི། འདི་ལྟར་སྲེད་སོགས་དེ་དག་བདག་གི་སེམས་ལ་གནས་ཤིང་བརྟེན་བཞིན་དུ་འཇོམས་དོགས་མེད་པར་དགའ་མགུར་བདག་ལ་གནོད་པ་བྱེད་ལ་མི་རིགས་པར་བྱེད་ལ། དེ་ལྟ་བུ་ལའང་ཁྱོད་མི་ཁྲོ་བར་བཟོད་པ་ནི་གནས་མིན་པ་ལ་བཟོད་པ་བྱེད་པ་དམ་པས་སྨད་པའི་གནས་ཡིན་ནོ། ། ཅིའི་ཕྱིར་མི་བཟོད་ཅེ་ན། གལ་ཏེ་ལྷ་དང་ལྷ་མིན་རྣམས་ཐམས་ཅད་བདག་ལ་དགྲར་ལངས་ཀྱང་དགྲ་དེ་དག་གིས་ཀྱང་བདག་གསོད་པ་ཙམ་ནུས་ཀྱི་མནར་མེད་པའི་མེ་ནང་དུ་ཁྲིད་ཅིང་འཇུག་པར་བྱེད་མི་ནུས་ལ་མཚམས་མེད་སོགས་ཀྱི་རྒྱུར་གྱུར་པའི་ཉོན་མོངས་སྟོབས་ཅན་དགྲ་འདིས་ནི་གང་དང་ཕྲད་ན་དངོས་པོ་གཞན་ལྟ་ཞོག་རི་རབ་ཀྱང་ཐལ་བ་ཡང་ནི་མི་ལུས་པར་བསྲེག་པའི་མནར་མེད་ཀྱི་མེ་ནང་དེར་བདག་སྐད་ཅིག་གཅིག་ལ་འདོར་ཞིང་འཕེན་པར་བྱེད་པའི་ཕྱིར་རོ། ། གསུམ་པ་ཡུན་རིང་གནོད་པས་གཞོམ་བྱར་བསྟན་པ་ནི། འོན་ཏེ་དེ་ཁོ་ན་ལ་འཁོན་འཛིན་བྱེད་ལ་གཞན་ལ་མི་བྱེད་པ་ཅི་སྟེ་ཞེ་ན། བདག་གི་ཉོན་མོངས་པའི་དགྲ་བོ་གང་དུས་རིང་པོ་ཐོག་མཐའ་མེད་པའི་འཁོར་བར་རྟག་ཏུ་གནོད་པ་བྱེད་པ་ལྟར་དགྲ་གཞན་ལྷ་མི་ལ་སོགས་པ་ཀུན་ཀྱང་ཉོན་མོངས་དེ་ལྟ་བུར་ཚེ་ཡུན་རིང་པོར་ཐུབ་པ་མ་ཡིན་པས་རྟག་ཏུ་མི་གནོད་པའི་ཕྱིར་མ་ཡིན་ནོ། ། བཞི་པ་བརྟེན་པ་ཡང་གནོད་པས་སྤང་བྱར་བསྟན་པ་ནི། དེ་ལྟ་ནའང་དེ་དང་མཐུན་པའི་རིམ་གྲོས་བསྟེན་པས་ཕན་པར་བྱེད་དོ་ཞེ་ན།
ཁོའི་ཡིད་དང་མཐུན་པའི་རིམ་གྲོས་ཕར་བསྟེན་པར་བྱས་ན་ཐ་མལ་པའི་དགྲ་ཐམས་ཅད་ནུས་པ་ཡོད་ཚད་ཀྱིས་ཚུར་ཕན་པ་དང་བདེ་བས་སེམས་ཤིང་བསྒྲུབ་པར་བྱེད་པ་ཡིན་ནའང་ཉོན་མོངས་པའི་དགྲ་རྣམས་ནི་ཕན་པའི་རིམ་གྲོས་བསྟེན་པར་བྱས་ན་རང་བཞིན་མི་སྲུན་པས་ཕྱིར་ཞིང་སླར་ཡང་དམྱལ་སོགས་ཀྱི་སྡུག་བསྔལ་སྐྱེད་པའི་གནོད་པ་བྱེད་པའི་ཕྱིར་ནན་གྱིས་གཞོམ་བྱ་ཡིན་ནོ། ། ལྔ་པ་གདུང་བར་བྱེད་པས་སྤང་བྱར་བསྟན་པ་ནི། སྔར་བཤད་པའི་ཚུལ་དེ་ལྟར་དུས་ཡུན་རིང་ཐོག་མ་མེད་པ་ནས་རྒྱུན་ཆགས་སུ་བདག་གི་དགྲར་གྱུར་པ་བདག་ལ་གནོད་པའི་སྡུག་བསྔལ་གྱི་ཚོགས་རབ་ཏུ་འཕེལ་བའི་རྒྱུ་གཅིག་པུ་ཉོན་མོངས་འདི་བདག་གི་སྙིང་ལ་ངེས་པར་གནས་འཆའ་ནས་སྡོད་ཅིང་ཡོད་ན་བདག་ལ་སེམས་ཡོད་ན་འཁོར་བར་འཇིགས་པ་མེད་ཅིང་ཡིད་དགའ་བ་དང་བཅས་པར་གནས་པར་ག་ལ་རིགས་པར་འགྱུར་ཏེ་མི་རིགས་སོ། ། གཞན་ཡང་འཁོར་བའི་བཙོན་ཁང་གི་ར་བ་དེ་ལས་ཐར་དུ་མི་སྟེར་བའི་སྲུང་མ་བྱེད་ཅིང་བདག་དམྱལ་སོགས་སུའང་གསོད་བྱེད་ཀྱི་གཤེད་མར་ལས་ཀྱི་རྣམ་སྨིན་གྱི་དབང་གིས་སྣང་བར་གྱུར་པའི་ཉོན་མོངས་པ་འདི་དག་ནི་གལ་ཏེ་བདག་གི་བློའི་ཁང་པར་གནས་ཤིང་དེའི་ནང་གིའང་ཆགས་པའི་དྲ་བ་སྟེ་གཟེབ་ན་གནས་ན་བདག་ལ་ལུས་ཡིད་བདེ་བ་ག་ལ་ཡོད་དེ་མེད་པ་ཡིན་ནོ། ། དེས་ན་དེ་དག་བརྩོན་པས་སྤང་བར་རིགས་སོ། ། གཉིས་པ་སྤོང་བ་ལ་ཕྱིར་མི་ལྡོག་པར་བརྩོན་པ་ལ་གཉིས་ཀྱི་དང་པོ་དངོས་ནི། དེ་ལྟར་ཉེས་པ་ཐམས་ཅད་ཀྱི་རྒྱུ་ཡིན་པ་དེའི་ཕྱིར་དུས་ཇི་སྲིད་དུ་བདག་གིས་ཉོན་མོངས་པའི་དགྲ་བོ་འདི་མངོན་སུམ་དུ་བདག་གིས་མཐོང་བཞིན་དུ་ངེས་པར་རྩ་བ་ནས་མ་བཅོམ་པ་དེ་སྲིད་དུ་བདག་ཉོན་མོངས་འདིས་འཇོམས་པའི་དམ་བཅའི་ཁུར་བརྩོན་པ་མི་འདོར་བར་བྱའོ། ། གཉིས་པ་བརྩོན་པ་མི་འདོར་བའི་འཐད་པ་ལ་བཞི་ལས། དང་པོ་གནོད་པ་ཆེ་བས་གཞོམ་བྱར་བསྟན་པ་ནི། དཔེར་ན་དུས་རེ་ཤིག་ཙམ་གནོད་པ་ཆུང་ངུ་བྱེད་པའི་ཐ་མལ་པའི་དགྲ་ལ་རྒྱུ་ཆུང་ངུ་ལའང་ཁོན་དུ་བཟུང་ནས་ཁྲོས་པར་གྱུར་པའི་ང་རྒྱལ་ཆེན་པོ་བོད་ཅིང་རྒྱས་པ་རྣམས་དགྲ་ཆུང་ངུ་དེ་མ་བཅོམ་གྱི་བར་དུ་ཐ་ན་གཉིད་ཀྱང་མི་འོང་བས་ཕྱིར་མི་ལྡོག་བར་བརྩོན་པར་བྱེད་ཅིང་།
གཞན་ཡང་གསོན་པའི་མཐའ་ནི་འཆི་བ་ཡིན་ཞེས་པ་ལྟར་གསོད་བྱེད་མེད་ཀྱང་རང་བཞིན་ཏེ་སྐྱེས་ཙམ་གྱིས་ངང་གིས་འཆི་བའི་སྐྱེས་བུ་སྐྱེ་སོགས་ཀྱི་སྡུག་བསྔལ་གྱིས་གཟིར་བར་གྱུར་པའི་སྒོ་ནས་ཉོན་མོངས་པ་སྟེ་སྙིང་རྗེ་བ་དག་དམག་འཐབ་པའི་གཡུལ་ངོར་དངར་བ་སྟེ་སྟོབས་ལྡན་གྱི་དཔུང་བསྟར་ཞིང་ཆས་པའི་ཚེ་ནན་གྱིས་ཏེ་བཙན་ཐབས་སུ་ཕ་རོལ་སྲོག་དང་ཕྲལ་བས་གཞོམ་པར་འདོད་པའང་ཕ་རོལ་གྱི་མདའ་མདུང་ལ་སོགས་པའི་མཚོན་གྱིས་ཕོག་པའི་སྡུག་བསྔལ་ཁྱད་དུ་བསད་ནས་རང་འདོད་པའི་དོན་དེ་མ་གྲུབ་པར་ཁ་ཕྱིར་ཕྱོགས་ཤིང་སོ་སོར་འབྱེར་བ་སྟེ་འགྱེས་པར་མི་བྱེད་པ་ཡིན་ན་དུས་རྟག་ཏུ་སྡུག་བསྔལ་སྣ་ཚོགས་པ་ཀུན་གྱི་རྒྱུར་གྱུར་པ་ཕར་གནོད་པ་མ་བྱས་ཀྱང་རང་བཞིན་གྱིས་གནོད་པ་བྱེད་པའི་དགྲ་ཉེ་བར་ངེས་པར་གྱུར་པའི་ཉོན་མོངས་དེ་གཞོམ་པར་བརྩོན་པ་བདག་ལ་སྡུག་བསྔལ་བརྒྱ་ཕྲག་གི་རྒྱུར་གྱུར་པའི་ལུས་སེམས་ལ་གནོད་པ་གང་གིས་ཀྱང་ཡི་ཆད་པ་སྟེ་སེམས་ཞུམ་ནས་སྒྱིད་ལུག་པ་ལེ་ལོར་མི་འགྱུར་བར་བརྩོན་པ་དྲག་པོ་བྱ་བ་སྨོས་ཅི་དགོས། གཉིས་པ་དོན་ཆེན་སྒྲུབ་པ་བཟོད་པར་རིགས་པ་ནི། འཇིག་རྟེན་ཕ་རོལ་ལ་སོགས་པ་དག་པར་འགྱུར་བའི་འབྲས་བུའམ་དགོས་པའི་དོན་མེད་པར་དགྲ་ཡིས་མཚོན་བསྣུན་ནས་རྨ་སྲོལ་གཏོད་པ་ཡང་མཚོན་ཕོག་པའི་སྡུག་བསྔལ་ཁྱད་དུ་བསད་ནས་རྨ་དེ་དག་རང་གི་ལུས་ལ་རྒྱན་ཆ་དང་འདྲ་བར་སྲེལ་བ་སྟེ་དགའ་བའི་སེམས་ཀྱིས་འཆང་བར་བྱེད་ན་དོན་ཆེན་པོ་འགྲོ་བ་རྣམས་སངས་རྒྱས་སུ་བསྒྲུབ་པའི་ཕྱིར་ཡང་དག་པར་བརྩོན་པར་གྱུར་པ་བདག་ལ་བྱང་ཆུབ་ཀྱི་ཕྱིར་དཀའ་བ་སྤྱོད་པའི་སྡུག་བསྔལ་གྱིས་ཅིའི་ཕྱིར་གནོད་པ་ཡིན་ཏེ་མི་དགའ་བར་མི་བྱ་བར་འགྲོ་བའི་གནོད་སེལ་སྡུག་བསྔལ་ལ་དགའ་བ་འབའ་ཞིག་འདིར་བྱ་རིགས་ཞེས་པ་ལྟར་དགའ་བར་བྱའོ། ། དེ་ལྟར་བརྩོན་པར་བྱ་བ་ཡིན་ནའང་རང་གི་བདེ་བ་དང་མི་འགལ་བར་བྱ་བར་རིགས་སོ་ཞེ་ན། ཉ་བ་དང་ཤན་པ་དང་ཞིང་ལས་ཀྱིས་ཉེ་བར་འཚོ་བའི་ཞིང་པ་དང་། ཆོམ་རྐུན་ལ་སོགས་པའི་གདོལ་པ་དང་ལ་སོགས་པས་བྲན་དང་གཞན་གྱི་བུད་མེད་ལ་སྤྱོད་པས་དམན་པའི་ལས་དབང་བ་ཟས་སྐོམ་སོགས་རང་གི་འཚོ་བ་ཙམ་ཞིག་སེམས་པར་བྱེད་པ་ཡང་གྲང་བ་དང་ཚ་བ་དང་རླུང་ལ་སོགས་པའི་གནོད་པ་བཟོད་པར་བྱེད་ན་འགྲོ་བ་རྣམས་གནས་སྐབས་མཐར་ཐུག་གི་བདེ་བ་ཐོབ་པར་བྱ་བའི་ཕྱིར་བརྩོན་པ་བདག་ལྟ་བུས་ཅིས་དཀའ་བ་མི་བཟོད་དེ་བཟོད་པར་བྱ་བར་རིགས་སོ། ། གསུམ་པ་དམ་བཅས་པ་བརྟན་པར་བསྒྲུབ་པ་ནི། ཕྱོགས་བཅུའི་ནམ་མཁའ་མཐས་གཏུགས་པའི་འགྲོ་བ་ཉོན་མོངས་པའི་འཆིང་བ་རྣམས་ལས་དགྲོལ་བར་དམ་བཅས་ཤིང་ཚིག་ཏུ་ཡང་སྨྲས་ནས་གཞན་གྱི་ཉོན་མོངས་སྤོང་བ་ལྟ་ཞོག གང་གི་ཚེ་བདག་ཉིད་ཀྱང་སྲེད་སོགས་ཉོན་མོངས་པའི་འཆིང་བ་རྣམས་ལས་མ་གྲོལ་བར་བདག་གི་ནུས་པ་ཚོད་ཀྱང་མི་ཤེས་ཤིང་མ་བརྟགས་པར་དེ་ལྟར་སྨྲ་ཞིང་དམ་འཆའ་ཇི་ལྟར་སྨྱོན་པ་མིན་ཏེ་སྨྱོན་པ་ལྟར་གྱུར་ན་མི་རུང་བ་དེ་ལྟ་ཡིན་པས་ཉོན་མོངས་པའི་དགྲ་གཞོལ་པ་ལ་དུས་རྟག་ཏུ་ཕྱིར་མི་ལྡོག་པར་དམ་བཅས་པ་བརྟན་པར་འགྱུར་བ་དེ་ལྟར་བྱའོ། ། དེ་ལྟར་རང་མ་གྲོལ་བར་གཞན་དགྲོལ་བར་མི་ནུས་པ་དེས་ན་སྡུག་བསྔལ་ཐམས་ཅད་ཁྱད་དུ་བསད་ནས་ཉོན་མོངས་སྤོང་བའི་དོན་དུ་བརྩོན་འགྲུས་བརྟན་པོ་བྱེད་པ་འདི་ལ་བདག་གིས་ཞེན་པས་ནན་ཏན་དུ་བྱ་ཞིང་ཉོན་མོངས་ཀྱི་དགྲ་བོ་ལ་གནོད་པ་བྱེད་པའི་བསམ་པ་མི་འདོར་བས་ཁོན་དུ་བཟུང་ནས་རྩོད་པ་ཡིད་སྐྱོ་བ་མེད་པར་ཉོན་མོངས་དང་གཉེན་པོ་གཉིས་ཕན་ཚུན་གཡུལ་སྤྲད་དེ་གཞོམ་པར་བྱའོ། །
དེ་ལྟར་ཉོན་མོངས་ཐམས་ཅད་འཇོམས་ན་ཉོན་མོངས་འཇོམས་པ་ལ་ཞེན་པ་དེའང་འཇོམས་དགོས་པར་འགྱུར་ལ། དེ་མི་སྤོང་ན་ཉོན་མོངས་ཐམས་ཅད་འཇོམས་པར་ག་ལ་འགྱུར་ཞེ་ན། སྤང་བྱ་ལ་ཁྲོ་བ་དང་གཉེན་པོ་ལ་ཆགས་ཤིང་ཞེན་པའི་རྣམ་པ་དེ་འདྲ་བའི་ཉོན་མོངས་པ་གང་ཉོན་མོངས་པའི་དགྲ་འཇོམས་པར་བྱེད་པ་དེ་ནི་གཞོམ་བྱར་གྱུར་པའི་ཉོན་མོངས་པ་མཚན་ཉིད་པར་ནི་མ་གཏོགས་ཏེ། ཚོགས་སོག་པའི་རྒྱུ་ཡིན་པའི་ཕྱིར་རོ། ། དེས་ན་དེ་རྟ་དུལ་བ་བཞིན་རེ་ཤིག་བཞག་གོ ། དེ་ལྟར་ན་དེ་དང་པོར་མ་སྤངས་ཀྱང་ཉོན་མོངས་འཆིང་བའི་རྒྱུ་མ་སྤངས་པར་མི་འགྱུར་ལ། ཕྱིས་ནི་དེ་ཡང་སྤང་དགོས་པ་ཡིན་ནོ། ། བཞི་པ་ཉོན་མོངས་པ་ཕྱོགས་པར་མི་བྱ་བ་ནི། གལ་ཏེ་ཉོན་མོངས་འཇོམས་པ་ལ་དཀའ་བ་མང་པོ་དགོས་པས་དེའི་རྗེས་སུ་འབྲང་བར་རིགས་པ་མ་ཡིན་ནམ་ཞེ་ན། བདག་ནི་བསྲེགས་པ་རྒྱུ་མ་བླུགས་ནས་དུམ་བུ་དུམ་བུར་བྱས་ཏེ་བསད་གྱུར་ཏམ་བདག་གི་མགོ་བོ་བཅད་དེ་ཤ་ཞིག་ཁྲག་ཟད་པར་བྱས་ཀྱང་དེ་ཙམ་དུ་བླའི་དུས་དང་རྣམ་པ་ཀུན་ཏུ་ཡང་ཉོན་མོངས་པའི་དགྲ་ལ་མགོ་བོ་འདུད་ཅིང་རྗེས་སུ་འབྲང་བར་མི་བྱའོ། །
གསུམ་པ་གཉེན་པོ་བསྟེན་པས་སླར་མི་ལྡོག་པའི་ཚུལ་ལ་གཉིས་ལས། དང་པོ་དངོས་ནི། ཉོན་མོངས་ལན་གཅིག་ཡུལ་ནས་བཏོན་ཡང་སྟོབས་ལྡན་གཞན་ལ་བརྟེན་ནས་ཐ་མལ་གྱི་དགྲ་བཞིན་སླར་རྒོལ་དུ་མི་འོང་ངམ་སྙམ་ན། ཐ་མལ་གྱི་དགྲ་བོ་ལན་ཅིག་ཡུལ་ནས་ཕྱུང་ཡང་ནི་ཡུལ་གཞན་དག་ཏུ་གནས་ཞིག་ཡོངས་སུ་གཟུང་ནས་ནུས་པ་བརྟས་ཤིང་སྟོབས་རྙེད་པ་ན་དེ་ནས་ཡང་སླར་རྒོལ་བའི་སླད་དུ་ཕྱིར་ལྡོག་པ་སྲིད་ཀྱི། ཉན་མོངས་པའི་དགྲའི་ཚུལ་ནི་འཕགས་པའི་ལམ་གྱིས་ལན་གཅིག་སྤངས་ནས་ཐ་མལ་གྱི་དགྲ་དེ་དང་འདྲ་བར་སླར་ལོག་པ་མ་ཡིན་ནོ། ། དེ་ལྟ་ཡིན་པ་ཅི་སྟེ་ཞེ་ན། ཉོན་མོངས་པའི་དགྲ་འདི་བདག་གི་ཡིད་ལས་འཕགས་པའི་ཤེས་རབ་ཀྱིས་ནི་ལན་གཅིག་རྩ་བ་ནས་བསལ་ཞིང་ཕྱུང་ན་ཡུལ་གཞན་གང་དུ་འགྲོ་བར་འགྱུར་ཏེ་འགྲོ་བའི་གནས་མེད་ལ། དེས་ན་གཞན་དུ་སོང་སྟེ་ཡུལ་གཞན་གང་དུ་གནས་ནས་ནུས་པ་བརྟས་པ་ན་བདག་ལ་གནོད་པ་བྱ་བའི་ཕྱིར་རང་གི་སེམས་ལ་སླར་འོང་བ་མེད་དེ། དེའི་ས་བོན་རྩ་བ་ནས་སྤངས་ན་སླར་ནུས་པ་བརྟས་པ་མི་སྲིད་པའི་ཕྱིར་རོ། ། དེས་ན་བློའི་རྒྱུ་བ་མི་གསལ་བའི་བློ་གྲོས་ཞན་པ་བདག་ལ་ཉོན་མོངས་གཞོམ་པ་ལ་བརྩོན་པ་མེད་པར་ཟད་ཀྱི་བརྩོན་ན་ཉོན་མོངས་ཆོས་ཅན།
མི་སྤོང་བ་མི་སྲིད་དེ། གཞི་མེད་ཀྱི་ཉོན་མོངས་ཡིན་པས་དོན་དམ་པ་དེ་ཁོ་ན་ཇི་ལྟ་བ་བཞིན་མཐོང་བའི་འཕགས་པའི་ཤེས་རབ་ཀྱི་མིག་གིས་སྤང་བྱ་ཡིན་པའི་ཕྱིར་རོ། ། གཉིས་པ་དེ་བསྒྲུབ་པ་ནི། ཉོན་མོངས་རྣམས་ནི་གཟུགས་སྒྲ་ལ་སོགས་པའི་ཕྱིའི་ཡུལ་ཁོ་ན་ལ་མི་གནས་ཏེ་དབང་པོའི་སྒོ་བསྡམས་པ་འགའ་ཞིག་གིས་ཡུལ་ཡིད་དུ་འོང་མི་འོང་ལ་སོགས་མཐོང་ཡང་ཁྱོད་མི་སྐྱེ་ཞིང་གཟུགས་ཅན་མ་ཡིན་པས་རྡུལ་ཕྲ་རབ་ཀྱང་མ་དམིགས་པའི་ཕྱིར་རོ། ། ཡང་དེ་ནི་མིག་སོགས་ནང་གི་དབང་པོའི་ཚོགས་ཁོ་ན་ལ་གནས་པའང་མིན་ཏེ། ཡིད་ཆེས་ཀྱི་སྐྱེ་མཆེད་ལ་གཏད་པ་ན་མིག་སོགས་དབང་པོ་ཡོད་ཀྱང་འབྱུང་བར་མ་དམིགས་པའི་ཕྱིར་རོ། ། ཡང་དེ་ནི་ཡུལ་དབང་གཉིས་ཀྱི་བར་ནའང་གནས་པ་མིན་ཏེ། དེར་ཡོད་ན་སྣང་དུ་རུང་བ་ལས་མ་དམིགས་པའི་ཕྱིར་རོ། ། དེ་ནི་ཚོགས་གསུམ་པོ་དེ་ལས་གཞན་ནའང་ཡོད་པ་མིན་ཏེ། མ་དམིགས་པའི་ཕྱིར་རོ། །
དེས་ན་ཉོན་མོངས་འདི་དག་ཡུལ་གར་གནས་ཏེ་དེ་ཁོ་ན་ཉིད་དུ་ན་རང་བཞིན་གྱིས་སྟོང་བ་བློ་བུར་བ་ཡིན་ཏེ་ཡང་དག་མ་ཡིན་པའི་ཀུན་རྟོག་ལས་བྱུང་བས་ཡུལ་བདེན་པ་བ་མེད་པའི་ཕྱིར་རོ། ། དེ་ལྟ་ཡིན་ཡང་འགྲོ་བ་ཀུན་ལ་འདིས་གནོད་པ་བྱེད་དོ། ། རང་བཞིན་མེད་ན་ཇི་ལྟར་གནོད་པ་བྱེད་ཅེ་ན། ཉོན་མོངས་པ་འདི་རྣམས་ནི་དཔེར་ན་སྒྱུ་མའི་སྔགས་དང་སྨན་གྱི་མཐུས་མེད་བཞིན་དུ་སྒྱུ་མའི་གླང་པོ་ཆེ་སྣང་བ་དང་འདྲ་བར་ཚུལ་མིན་ཡིད་བྱེད་ཀྱི་མཐུས་བདེན་པར་མེད་བཞིན་དུ་འབྱུང་བ་དེའི་ཕྱིར་སྙིང་ལ་ཉོན་མོངས་པས་འཇིགས་པ་སྤོངས་ལ་དེ་ཁོ་ན་ཉིད་རབ་ཏུ་རྣམ་འབྱེད་ཀྱི་ཤེས་རབ་ཀྱིས་དེའི་རང་བཞིན་རྟོགས་པའི་ཕྱིར་ཏེ་ཆེད་དུ་ཀུན་རྫོབ་ཏུ་ཉོན་མོངས་པ་གཞོམ་པ་ལ་བརྩོན་པ་བསྟེན་པར་རིགས་ཀྱི་ཉོན་མོངས་པའི་དབང་དུ་གྱུར་པས་དོན་མེད་པ་ཉིད་དུ་བདག་ལ་དམྱལ་བ་བསྡུས་འཇོམས་སོགས་རྣམས་སུ་ཅི་སྟེ་གནོད་པར་བྱེད་དེ་སྡུག་ཏུ་བཅུག་ནས་ཅི་ཞིག་བྱ་སྙམ་དུ་དགོངས་པའོ། ། གསུམ་པ་མཇུག་བསྡུ་བ་ནི། སྔར་བཤད་པ་དེ་ལྟར་ཉོན་མོངས་པ་སྒྱུ་མ་དང་འདྲ་བར་རྣམ་པར་བསམས་ཏེ་ངེས་པར་བྱས་ནས་མདོ་སྡེ་དང་བསྟན་བཅོས་འདི་ཉིད་ལས་ཇི་སྐད་བཤད་པའི་གནད་ཀྱི་གནས་རྣམས་ཤེས་པར་བྱ་ཞིང་བྱང་སེམས་ཀྱི་བསླབ་པ་བསྒྲུབ་པའི་ཆེད་དུ་འཆད་པས་བག་ཡོད་པར་བྱའོ། ། གནད་ཀྱི་གནས་ནི་བསླབ་བཏུས་སུ། བདག་གི་ལུས་དང་ལོངས་སྤྱོད་དང་། ། དགེ་བ་དུས་གསུམ་སྐྱེས་རྣམས་དང་། ། སེམས་ཅན་ཀུན་ལ་བཏང་བ་དང་། །
དེ་བསྲུངས་དག་པ་སྤེལ་བའོ། ། ཞེས་སོ། ། དེའི་ཕྱིར་སྨན་པའི་ངག་ལྟར་མ་མཉན་ཞིང་དེ་ལྟར་མི་བྱེད་ན་སྨན་དག་གིས་བཅོས་དགོས་ཏེ་ནད་མེད་དུ་བསྒྲུབ་དགོས་ནད་པ་སོས་ཤིང་ནད་མེད་དུ་འགྱུར་བ་ག་ལ་ཡོད་དེ་མེད་པ་དེ་བཞིན་དུ་ཀུན་མཁྱེན་སྨན་པ་ཆེན་པོས་ལུང་ཕོག་པའི་བསླབ་པ་བསྒྲུབ་པར་མ་བྱས་པར་ལས་ཉོན་གྱིས་བསྐྱེད་པའི་སྐྱེ་སོགས་སྡུག་བསྔལ་གྱི་ནད་ཀྱི་འཇིགས་པ་ཆེན་པོ་ལས་གྲོལ་ནས་སྐྱོན་མེད་དུ་འགྱུར་བ་ག་ལ་ཡོད་དེ་མེད་པས་བཀའ་བཞིན་བསླབ་པ་རྗེས་སུ་བསྒྲུབ་པར་བྱའོ། ། བསྐྱེད་པའི་སེམས་དེ་བསྲུང་བ་ནི་བག་ཡོད་པའོ། ། ལེའུ་བཞི་པའི་རྣམ་པར་བཤད་པའོ།། ༈ །དེ་ལྟར་ལུས་ལ་སོགས་པ་བཏང་བ་དང་བསྲུང་བ་བསྟན་པས་ལེའུ་འདིས་ཡང་དེ་ཉིད་བསྲུང་བ་དང་དག་པ་དང་སྤེལ་བ་རྒྱས་པར་བསྟན་པར་བྱ་བ་ཡིན་ཞིང་ལུས་སོགས་བསྲུང་བ་ཡང་བསླབ་པ་བསྲུང་བ་ལ་རག་ལས་པས། གཉིས་པ་བསླབ་པ་བསྲུང་བའི་ཆེད་དུ་ཤེས་བཞིན་བསྲུང་བ་ལ་གསུམ་སྟེ། མདོར་བསྟན། རྒྱས་བཤད། མཇུག་རྗེས་སུ་གདམས་པའོ། །
དང་པོ་ནི། སྡོམ་པ་བླངས་པས་བསླབ་པ་གནང་བཀག་གི་ཚུལ་བསྲུང་བ་རྗེས་སུ་བསྐྱང་བར་འདོད་པའི་བྱང་ཆུབ་སེམས་དཔའ་ཡིས་དྲན་ཤེས་ཀྱིས་རབ་ཏུ་བསྒྲིམས་ནས་བདག་གི་སེམས་བསྲུང་བར་བྱ་སྟེ་སེམས་འདི་ཉོན་མོངས་ལས་བསྲུང་བར་མ་བྱས་ན་བསླབ་པ་བསྲུང་བར་ཡོང་ཡེ་མི་ནུས་པའི་ཕྱིར་རོ། ། གཉིས་པ་ལ་གཉིས་ཏེ། བསླབ་པ་བསྲུང་བའི་ཐབས་སུ་སེམས་བསྲུང་། སེམས་བསྲུང་བའི་ཐབས་སུ་དྲན་ཤེས་བསྲུང་བའོ། ། དང་པོ་ལ་བཞི་ཕན་གནོད་སེམས་ལ་རག་ལས་ཚུལ། སེམས་བསྲུང་ཚུལ་དཔེས་བསྟན། བསྲུངས་པའི་ཕན་ཡོན་བཤད། སེམས་མི་ཉམས་པ་ལ་ནན་ཏན་དུ་བྱ་བའོ། ། དང་པོ་ལ་དངོས་དང་མཇུག་བསྡུ་བ་གཉིས་ཀྱི་དང་པོ་ལ་བཞིའི་དང་པོ་མ་བསྲུངས་པའི་ཉེས་པ་ནི།
འདོད་པ་ལ་སྤྱོད་པའི་སེམས་ཀྱི་གླང་ཆེན་མ་བཏུལ་བར་རང་དགར་ཡན་པར་བཏང་བས་འཇིག་རྟེན་འདི་དང་ཕ་རོལ་དུ་འཆི་བ་དང་མནར་མེད་སོགས་ཀྱི་གནོད་པ་བྱེད་པ་ལྟར་གླང་ཆེན་མ་དུལ་བ་སྟེ་འདུལ་སྦྱང་མ་བྱས་པ་སྨྱོོ་ཞིང་མྱོས་པ་ཡིས་ཚེ་འདི་ན་མི་རྣམས་ལ་དམྱལ་སོགས་དེ་འདྲའི་གནོད་པ་མི་བྱེད་པས་མ་བསྲུངས་ན་ཉེས་དམིགས་ཆེ་བའི་སེམས་བསྲུང་བར་བྱའོ། ། གཉིས་པ་བསྲུངས་པའི་ཕན་ཡོན་ནི། རྣམ་པ་ཀུན་ནས་འཆད་འགྱུར་གྱི་མཚན་ཉིད་ཅན་གྱི་དྲན་པའི་ཐག་པ་ཡིས་སེམས་ཀྱི་གླང་ཆེན་རྒྱལ་བའི་བཀའི་ལྕགས་ཀྱུས་ཇི་ཞིག་ལྟར་དབང་དུ་བྱེད་པ་སྟེ་དམ་དུ་བཏགས་མི་མཐུན་ཕྱོགས་ཀུན་ལ་སྤྱོད་པ་བཀག་ན་ཉོན་མོངས་ཀྱི་འཇིགས་པ་ཐམས་ཅད་མེད་པར་འགྱུར་ཞིང་སྐྱེས་བུའི་དོན་དགེ་བ་མངོན་མཐོ་ངེས་ལེགས་ཐམས་ཅད་ལག་ཏུ་འོང་ལ། གཞན་ཡང་ཉེ་བར་འཚེ་བར་བྱེད་པའི་སྟག་དང་སེང་གེ་དང་གླང་ཆེན་དང་། དྲེད་དང་སྦྲུལ་གདུག་པ་དང་དགྲ་རྣམས་ཐམས་ཅད་དང་སེམས་ཅན་དམྱལ་བའི་སྲུང་མ་དང་བྱད་མ་དང་དེ་བཞིན་དུ་སྲིན་པོ་ལ་སོགས་རྣམས་ལ་སེམས་འདི་གཅིག་པུ་དྲན་པའི་ཐག་པས་བཏགས་པ་ཡིས་སྟག་སོགས་དེ་དག་ཐམས་ཅད་བཏགས་པར་འགྱུར་ཏེ་ཉེ་བར་འཚེ་བ་མི་བྱེད་དོ། ། རང་གི་སེམས་འདི་གཅིག་པུ་ཤེས་བཞིན་གྱིས་བཏུལ་བ་ཡིས་སྟག་དེ་དག་ཐམས་ཅད་ཐུལ་བར་འགྱུར་བས་གནོད་པ་མི་བྱེད་དོ། ། གསུམ་པ་དེ་དག་གི་རྒྱུ་མཚན་ནི། འདི་ལྟར་སྟག་སོགས་གཅན་ཟན་ཁྲོ་བོའི་འཇིགས་པ་ལ་སོགས་པ་ཐམས་ཅད་དང་སྡུག་བསྔལ་དཔག་ཏུ་མེད་པ་ཡིད་དུ་མི་འོང་བ་ཡང་སེམས་ལ་བྱུང་བ་ཡིན་ནོ་ཞེས་དངོས་པོའི་དེ་ཁོ་ན་ཉིད་ཕྱིན་ཅི་མ་ལོག་པ་ཡང་དག་པར་གསུང་བ་སངས་རྒྱས་ཉིད་ཀྱིས་འཕགས་པ་དཀོན་མཆོག་སྤྲིན་དུ། རིགས་ཀྱི་བུ་ཆོས་ཐམས་ཅད་ནི་སེམས་སྔོན་དུ་སོང་བ་ཙམ་ཡིན་ནོ་ཞེས་པ་ནས། འོན་ཀྱང་སེམས་ཉིད་དབང་དུ་གྱུར་ན་ཆོས་ཐམས་ཅད་དབང་དུ་འགྱུར་རོ་ཞེས་པའི་བར་དུ་དང་།
གཞན་ཡང་དེ་ཉིད་ལས། འཇིག་རྟེན་སེམས་ཀྱི་ཁྲིད་པ་སྟེ། ། སེམས་ཀྱིས་སེམས་ནི་མི་མཐོང་ངོ་། ། དགེ་བའམ་ཡང་ན་མི་དགེ་བའི། ། ལས་ནི་སེམས་ཀྱིས་སོག་པ་འོ། ། སེམས་ནི་འགལ་མེ་བཞིན་དུ་འཁོར། ། སེམས་ནི་རླབས་དང་འདྲ་བར་གཡོ། ། སེམས་ནི་ནགས་ཀྱི་མེ་བཞིན་བསྲེག ། སེམས་ནི་ཆུ་ཆེན་བཞིན་དུ་བསྐྱེད། ། ཅེས་སོ། །
ས་བཅུ་པར། ཀྱེ་རྒྱལ་བའི་སྲས་པོ་ཁམས་གསུམ་པོ་འདི་དག་ནི་སེམས་ཙམ་མོ་ཞེས་བསྟན་ཏོ། ། དེ་ལྟར་མ་ཡིན་ན་སེམས་ཅན་དམྱལ་བའི་མཚོན་ཆ་མདུང་དང་གཏུན་ཤིང་དང་རལ་གྲི་ལོ་མའི་ནགས་ལ་སོགས་པ་རྣམས་བྱེད་པ་པོ་སུ་ཞིག་གིས་ནི་གང་གི་ཆེད་དུ་བྱས་ཏེ་སེམས་ལས་གཞན་དབང་ཕྱུག་ལ་སོགས་པའི་བྱེད་པ་པོ་འགའ་ཡང་མེད་པའི་ཕྱིར་རོ། ། ལྕགས་བསྲེག་པའི་རང་བཞིན་གྱིས་ས་གཞི་ཡང་སུ་ཡིས་བྱས། ཆུ་བོ་རབ་མེད་དུ་ལྕགས་ཀྱི་ལུས་ཅན་གྱི་བུད་མེད་ཀྱིས་གཞན་གྱི་བུད་མེད་ལ་སྤྱོད་པའི་སེམས་ཅན་ལ་འཁྱུད་ཅིང་བསྣུན་ནས་སེན་མོས་བཏུབ་པར་བྱེད་པའི་བུད་མེད་དམ་ཡང་ན་གང་ཟག་དེ་ལ་ཤལ་མ་ལིའི་རྩ་བ་དང་རྩེ་མོར་སླར་ལོག་པར་ཞུགས་པའི་བུད་མེད་དུ་སྣང་བའི་བུད་མེད་དེ་དག་ཅི་ལས་སྐྱེས་ཏེ་སེམས་ལས་གཞན་པའི་རྒྱུ་གཞན་མེད་དོ། ། དེ་འདྲ་དེ་དག་ཐམས་ཅད་ཀྱང་སེམས་ཅན་དེ་དག་གི་སྡིག་ལས་ཀྱིས་འདུས་བྱས་པའི་སེམས་ལས་འབྱུང་བར་སྐུ་གསུང་ཐུགས་ཉེས་སྤྱོད་ལས་ཐུབ་པ་དང་ལྡན་པས་ཇི་སྐད་དུ། དཀོན་མཆོག་སྤྲིན་ལས། སེམས་ནི་ཆོས་ཐམས་ཅད་ཀྱི་སྔོན་དུ་འགྲོ་བ་སྟེ། སེམས་ཡོངས་སུ་ཤེས་ན་ཆོས་ཐམས་ཅད་ཡོངས་སུ་ཤེས་པར་འགྱུར་ཞེས་གསུངས་སོ། ། དེ་ལྟ་ཡིན་པ་དེའི་ཕྱིར་འཇིག་ཅིང་རབ་ཏུ་ཉམས་པའི་ཕྱིར་འཇིག་རྟེན་གསུམ་པོ་ནི་སྡིག་པའི་སེམས་ལས་འཇིགས་པ་གཞན་འགའ་ཡང་མེད་པས་སེམས་དབང་དུ་བྱས་ཏེ་བསྲུང་བར་བྱའོ། །
བཞི་པ་དགེ་བ་ཡང་སེམས་གཙོ་བོར་བསྟན་པ་ལ་དྲུག་ལས། དང་པོ་སྦྱིན་པ་ནི། གལ་ཏེ་འགྲོ་བ་རྣམས་དབུལ་བ་ནི་ཟག་བཅས་ཀྱི་བདེ་བའི་ལོངས་སྤྱོད་ཀྱིས་སེམས་བཀྲེན་ཞིང་ཡོ་བྱད་མེད་པ་སྟེ་དེ་བོར་བ་ནི་བསལ་བར་བྱས་པ་སྟེ་དེས་སྦྱིན་པའི་ཕ་རོལ་དུ་ཕྱིན་པ་རྫོགས་པ་ཡིན་ཞེ་ན། སྔོན་གྱི་སྐྱོབ་པ་སངས་རྒྱས་རྣམས་ཆོས་ཅན། ཇི་ལྟར་སྦྱིན་པའི་ཕ་རོལ་ཏུ་ཕྱིན་པ་རྫོགས་པར་ཐལ། འགྲོ་བ་ཐམས་ཅད་ཀྱི་དབུལ་བ་མ་བསལ་བའི་ཕྱིར་ཏེ། ད་དུང་འགྲོ་བ་བཀྲེན་པ་ཡོད་པའི་ཕྱིར་ནའོ། ། འོ་ན་ཚུལ་གང་གིས་དེས་རྫོགས་ན། ཕྱི་ནང་གི་བདོག་པ་ཐམས་ཅད་སྦྱིན་པ་དང་དེར་མ་ཟད་སྦྱིན་པའི་འབྲས་བུ་དང་བཅས་ཏེ་སྐྱེ་བོ་ཀུན་ལ་ཡོངས་སུ་བཏང་བའི་སེམས་གོམས་པ་རབ་ཀྱི་མཐར་ཕྱིན་པས་དངོས་པོ་གང་ལའང་ཆགས་པ་མེད་པས་སེར་སྣའི་དྲི་མ་ལ་སོགས་པ་དང་བྲལ་བའི་སེམས་སྐྱེ་བ་དེའི་ཚེ་སྦྱིན་པའི་མཐར་ཕྱིན་པས་ཕ་རོལ་ཏུ་འགྲོ་བས་ཕ་རོལ་དུ་ཕྱིན་པ་སྟེ་རྫོགས་པར་བློ་གྲོས་མི་ཟད་པས་བསྟན་པ་ལས། ཇི་སྐད་དུ།
བྱང་ཆུབ་སེམས་དཔའ་རྣམས་ཀྱི་སྦྱིན་པ་ཡང་མི་ཟད་པ་སྟེ། དེ་ཅིའི་ཕྱིར་ཞེ་ན་ཚད་མེད་པའི་ཕྱིར་རོ། ། བཙུན་པ་ཤཱ་ར་དྭ་ཏཱིའི་བུ་བྱང་ཆུབ་སེམས་དཔའ་རྣམས་ཀྱི་སྦྱིན་པ་ཡོངས་སུ་སྦྱང་བ་ཡང་ཚད་མེད་པ་སྟེ། ཚེ་དང་། སྤོབས་པ་དང་། བདེ་བ་དང་སྟོབས་དང་ཁ་དོག་ཉེ་བར་བརྟན་པའི་ཕྱིར། ཟས་འདོད་པ་རྣམས་ལ་ཟས་སྦྱིན་པའོ་ཞེས་སོགས་རྒྱ་ཆེར་བདོག་པ་ཐམས་ཅད་ཅི་དང་ཅི་འདོད་པའི་སྐྱེ་བོ་ཐམས་ཅད་ལ་སྦྱིན་པ་རྒྱ་ཆེན་པོ་གསུངས་པ་ལྟར་རོ། ། དེ་ལྟས་སྦྱིན་པ་དེ་ནི་སེམས་ཉིད་དོ། ། སྦྱིན་པ་སྔོན་དུ་སོང་བས་ཚུལ་ཁྲིམས་ལེན་པར་འགྱུར་བས་གཉིས་པ་ཚུལ་ཁྲིམས་ནི། གལ་ཏེ་བསད་སོགས་ཀྱི་ཡུལ་མེད་པས་གསོད་སོགས་མེད་པའི་ཕྱིར་ཚུལ་ཁྲིམས་སུ་འགྱུར་རོ་ཞེ་ན།
དེ་ལའང་ཐལ་འགྱུར་སྔ་མ་དང་ཅི་རིགས་པར་འདྲ་བར་སྦྱར་བ་ལ་རྟགས་ནི་གསོད་པའི་ཡུལ་མེད་པར་མ་གྲུབ་པའི་ཕྱིར་ཏེ། ཉ་ལ་སོགས་པའི་སྲོག་ཆགས་དང་ལ་སོགས་པས་གཞན་གྱི་བདོག་པ་དང་བུད་མེད་དང་བུད་མེད་ཆ་ལ་སོགས་པ་དེ་དག་ཡུལ་གང་ཞིག་ཏུ་གསོད་པ་དང་ལེན་པ་དང་མཐོང་བར་མི་འགྱུར་བར་བསྐྲད་པར་མི་ནུས་པའི་ཕྱིར་ཏེ་ལས་ཀྱི་དབང་གིས་ཡུལ་ངེས་པས་སོ། ། དེས་ན་སེམས་ཅན་དེ་དག་ཡོད་བཞིན་དུ་དེ་དག་ལ་གནོད་པ་གཞི་དང་བཅས་པ་སྤོང་བའི་སེམས་ནི་ཐོབ་པ་དང་། དེས་མཚོན་ནས་དགེ་བ་ཆོས་སྡུད་དང་། སེམས་ཅན་དོན་བྱེད་ཀྱི་སེམས་ནི་ཐོབ་ལས་དྲན་པ་བཅིངས་ན་བྱང་སེམས་ཀྱི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པར་རྫོགས་པར་ལག་བཟང་གིས་ཞུས་པར། ལག་བཟང་བྱང་ཆུབ་སེམས་དཔའ་ཇི་ལྟར་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་རྫོགས་པར་བྱེད་ཅེ་ན། ལག་བཟང་འདི་ལ་བྱང་ཆུབ་སེམས་དཔའ་ནི་སྲོག་གི་ཕྱིར་ཡང་སྲོག་ཆགས་གཞན་དག་དང་། སེམས་ཅན་གཞན་རྣམས་ལ་མི་རྡེག་མི་གསོད་པ་ལ་རྗེས་སུ་ཡི་རང་བར་མི་བྱེད་ཅེས་པ་ནས། ལག་བཟང་དེ་ལྟར་ན་བྱང་ཆུབ་སེམས་དཔའ་བདེ་བ་དང་ལྡན། ཡིད་བདེ་བ་ལྡན་ཞིང་ཚེགས་ཆུང་ངུ་དང་སྡུག་བསྔལ་ཆུང་ངུས་སྐྱེན་པར་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་དོ་ཞེས་པའི་བར་དུ་རྒྱ་ཆེར་བཤད་དོ། །
དེ་བས་ན་དེའང་སེམས་ཉིད་ཡིན་ནོ། ། ཚུལ་ཁྲིམས་ལ་གནས་ན་བཟོད་པ་འབྱུང་བས་གསུམ་པ་བཟོད་པ་ནི། གལ་ཏེ་དགྲ་ཐམས་ཅད་བཅོམ་པས་གནོད་བྱེད་མེད་པར་འགྱུར་བས་བཟོད་པ་རྫོགས་པ་ཡིན་ན་ཐལ་བ་སྔ་མ་བཞིན་དུ་འགྱུར་ཏེ། རྟགས་ནི་གནོད་བྱེད་རྒྱུན་མ་ཆད་པའི་ཕྱིར་ཏེ། སེམས་ཅན་མི་སྲུན་པ་ནམ་མཁའ་བཞིན་མཐའ་ཡས་པས་དེ་དག་གཞོམ་གྱིས་ཡོང་ཡེ་མི་ལང་བའི་ཕྱིར་རོ། ། དེས་ན་གནོད་བྱེད་ཡོད་བཞིན་དུའང་དེ་དག་ལ་དྲན་ཤེས་བཞིན་གྱིས་ཁྲོ་བའི་སེམས་ནི་གཅིག་ཏུ་བཅོམ་ན་དགྲ་དེ་ཐམས་ཅད་ཆོམས་པ་དང་འདྲ་སྟེ། དེ་བཅོམ་ན་ཞེ་སྡང་མེད་པས་དགྲ་བོ་ལ་གནོད་བྱེད་དུ་མི་རྩི་ཞིང་ཚེ་རབས་གཞན་དུ་དགྲ་བོ་མི་འབྱུང་བའི་ཕྱིར་རོ། ། གཞན་ཡང་དཔེར་ན་ཚེར་མ་ལ་སོགས་པའི་གནོད་པ་བསྲུང་བའི་དོན་དུ་ས་སྟེང་འདི་དག་ཐམས་ཅད་ཀོ་བས་གཡོག་ཏུ་མི་རིགས་ཏེ། དེ་སྙེད་ཀྱི་ཀོ་བས་ག་ལ་ལང་སྟེ་མེད་པའི་ཕྱིར་དང་། གཡོག་མི་ནུས་པའི་ཕྱིར་རོ། །
དེ་ལྟ་ནའང་ལྷམ་མཐིལ་ཙམ་གྱི་ཀོ་བས་ནི་ས་སྟེང་ཐམས་ཅད་གཡོགས་པ་དང་འདྲ་བར་འགྱུར་བ་དེ་བཞིན་དུ་ཕྱི་རོལ་གནོད་བྱེད་ཀྱི་དངོས་པོ་དགྲ་ལ་སོགས་པ་ཡང་བདག་གིས་ཕྱིར་བཟློག་མི་ལང་གིས་བདག་གིས་སེམས་འདི་ཁྲོ་བ་ལས་ཕྱིར་བཟློག་པར་བྱའི་གཞན་རྣམས་བཟློག་གོ་ཅི་དགོས་ཏེ་བཟློག་པ་དོན་མེད་པའི་ཕྱིར་དང་། རང་གི་སེམས་ཁྲོ་བ་ལས་བཟློག་པས་གནོད་བྱེད་མེད་པར་འགྲུབ་པའི་ཕྱིར་རོ། ། དེ་ལྟས་བཟོད་པ་ཡང་སེམས་ཉིད་དོ། ། བཟོད་པ་དང་ལྡན་པས་བརྩོན་འགྲུས་བརྩམ་པར་བྱ་བ་ཡིན་པས་ན་བཞི་པ་བརྩོན་འགྲུས་ནི། ལུས་ངག་གི་བྱ་བ་མེད་པར་ཡང་དགེ་བའི་ལས་ལ་སྤྲོ་བའི་སེམས་གསལ་པོ་ཅིག་བསྐྱེད་པའི་འབྲས་བུ་ཡང་གང་ཚངས་པ་ལ་སོགས་པ་ཐོབ་པ་ཡིན་པ་དེ་ལྟར་ལུས་ངག་གི་རྩོམ་པ་དང་བཅས་པའི་དགེ་བའི་སེམས་ཀྱི་སྤྱོད་པ་སྟེ་འཇུག་པ་ཞན་པའི་ལས་ཀྱི་འབྲས་བུ་ཡང་སེམས་འཇུག་པ་གསལ་བ་དེ་ལྟ་བུར་ཐོབ་པ་མིན་ནོ། ། དེའི་ཕྱིར་ཡང་དེ་སེམས་ཡིན་ནོ། ། དེ་ཡང་བསམ་གཏན་གྱི་ཕྱིར་རྩོམ་པས་ལྔ་པ་བསམ་གཏན་ནི། སྔགས་དང་རིགས་པ་ལ་སོགས་པ་ཡང་ཡང་བསྐྱར་བའི་བཟླས་བརྗོད་དང་ནི། དབང་པོ་འདུལ་བའི་རང་བཞིན་གྱི་དཀའ་ཐུབ་ཀུན་ཡུན་རིང་པོའི་དུས་སུ་གོམས་ཤིང་སྤྱད་པར་བྱས་ཀྱང་དམིགས་པ་ལས་སེམས་གཞན་དུ་གཡེངས་པའམ། གཉིད་རྨུགས་དང་མི་གསལ་བས་བྱས་པ་ནི།
དེ་ཁོ་ན་ཉིད་རིགས་པ་སངས་རྒྱས་ཀྱིས་དོན་མེད་དུ་འགྱུར་བར་གསུངས་ཏེ་འབྲས་བུ་ཤིན་ཏུ་ཆུང་ཞིང་འདོད་པ་བཞིན་མི་འགྲུབ་པའི་ཕྱིར་རོ། ། དེ་ལྟར་ཡང་བཅོམ་ལྡན་འདས་མ་ལས། དེས་སེམས་ཅན་དེ་དག་གི་དོན་དུ་བསམ་གཏན་གྱི་ཕ་རོལ་ཏུ་ཕྱིན་པ་ལ་སྤྱོད་པས་སེམས་གཡེང་བར་མི་འགྱུར་རོ། ། དེ་ཅིའི་ཕྱིར་ཞེ་ན། འདི་ལྟར་ཏེ་འདི་སྙམ་དུ་སེམས་གཡེང་བ་ལ་ནི་འཇིག་རྟེན་པའི་བསམ་གཏན་སྐྱེ་བའང་དཀོན་ན། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལྟ་ཅི་སྨོས། དེ་ལྟ་བས་ན་ནམ་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་མ་སངས་རྒྱས་ཀྱི་བར་དུ་སེམས་མི་གཡེང་བར་བྱའོ་སྙམ་དུ་སེམས་ཞེས་གསུངས་སོ། དེས་ན་བསམ་གཏན་ཡང་སེམས་ཉིད་དོ། ། བསམ་གཏན་ལ་མཉམ་པར་བཞག་པ་ལས་ཤེས་རབ་འབྱུང་བས་དྲུག་པ་ཤེས་རབ་ནི། འཁོར་བའི་སྡུག་བསྔལ་གྱིས་འཇིགས་ཤིང་ཐར་པའི་བདེ་བ་དོན་དུ་གཉེར་བ་གང་གིས་རང་གི་མཚན་ཉིད་འཛིན་པས་སམ་ལྟུང་བ་ལས་འཛིན་པས་ཆོས་ཞེས་བྱ་ཞིང་དེ་བཞིན་གཤེགས་པའི་ཆོས་འཇིག་རྟེན་དང་དེ་ལས་འདས་པའི་ཆོས་ཐམས་ཅད་ཀྱི་མཆོག་ཏུ་གྱུར་པས་ན་དོན་པོ་མཆོག་བྱིས་པའི་སྤྱོད་ཡུལ་མ་ཡིན་པས་སེམས་ཀྱི་གསང་སྐྱེ་བ་མེད་པ་འདི་མ་ཤེས་ཤིང་ཡང་དང་ཡང་དུ་གོམས་པར་མ་བྱས་ན་མྱང་འདས་ཀྱི་བདེ་བ་ཐོབ་འདོད་དང་འཁོར་བའི་སྡུག་བསྔལ་གཞོམ་འདོད་ཡོད་ཀྱང་དེ་དག་དོན་ཏེ་འབྲས་བུ་མེད་ཅིང་གྱི་ནར་ཀ་ཤའི་མེ་ཏོག་ནམ་མཁར་འཁོར་བ་བཞིན་འཁོར་བར་འཁྱམ་མོ། །
དེ་ལྟ་བས་ན་དེ་ནི་ཤིན་ཏུ་ཡང་སེམས་ཡིན་ནོ། ། དེ་ལྟར་སྡོང་པོ་བཀོད་པ་ལས། བྱང་ཆུབ་སེམས་དཔའ་སྤྱོད་པ་ཐམས་ཅད་ནི་རང་གི་སེམས་ལ་བརྟེན་ནོ། ། སེམས་ཅན་ཐམས་ཅད་སྨིན་པར་བྱ་བ་དང་གདུལ་བ་ནི་རང་གི་སེམས་ལ་བརྟེན་ཏོ་ཞེས་སོ། ། གཉིས་པ་མཇུག་བསྡུ་བ་ནི། ཐམས་ཅད་སེམས་ལ་རག་ལས་པ་དེ་ལྟ་བས་ན་བདག་གི་སེམས་འདི་ནི་དྲན་པས་ལེགས་པར་བཟུང་ཞིང་ཤེས་བཞིན་གྱིས་ལེགས་པར་བསྲུང་བར་བྱ་སྟེ། འདི་ལྟར་གཙོ་བོར་གྱུར་པའི་སེམས་བསྲུང་བའི་བརྟུལ་ཞུགས་འདི་ལ་གནས་པར་བྱའི་འདི་མི་རྟོགས་པ་འདི་བོར་ནས་གཞན་བརྟུལ་ཞུགས་མང་པོས་ཅི་ཞིག་བྱ་སྟེ། དེ་དོར་ན་འབྲས་བུ་མི་འགྲུབ་པའི་ཕྱིར་རོ། ། ཆོས་ཡང་དག་པར་བསྡུད་པ་ལས། ཆོས་ཆོས་ཞེས་བགྱི་བའི་ཆོས་གང་ལགས་པ་དེ་ནི་ཡུལ་ན་མི་གནས།
ཕྱོགས་ན་མི་གནས་ཏེ། ཆོས་རང་གི་སེམས་ལ་རག་ལས་པ་ནི་མ་གཏོགས་པས། དེ་ལྟ་བས་ན་བདག་གི་སེམས་ཤིན་ཏུ་བཟུང་བ་དང་། ལེགས་པར་མགུ་བ་དང་། ཤིན་ཏུ་མཐར་གཏུགས་པ་དང་། ཤིན་ཏུ་དུལ་བ་དང་། ཤིན་ཏུ་མཉམ་པར་བརྩམས་པ་དང་། ཤིན་ཏུ་ཚར་བཅད་པར་བྱའོ། ། དེ་ཅིའི་ཕྱིར་ཞེ་ན། སེམས་གང་ན་མཆིས་པ་དེ་ན་ཡོན་ཏན་དང་ཉེས་པ་རྣམས་མཆིས་ཀྱི།
སེམས་མ་མཆིས་པ་ལ་ནི་ཡོན་ཏན་དང་ཉེས་པ་རྣམས་མ་མཆིས་སོ་ཞེས་སོ། ། གཉིས་པ་སེམས་བསྲུང་ཚུལ་དཔེས་བསྟན་པ་ནི། དཔེར་ན་རྨ་དང་ལྡན་པའི་མིག་ཞིག མ་གྲངས་མ་གྲོལ་བ་སྟེ་སེམས་གཡེངས་ཤིང་མཉམ་པར་མ་བཞག་པའི་སྐྱེ་བོའི་ཁྲོད་ན་གནས་ན་ཡང་ཚུར་གནོད་པའི་འཇིགས་པས་བསྒྲིམས་ཏེ་རྨའི་བག་ཟོན་བྱེད་པ་བཞིན་དུ་སོ་སོའི་སྐྱེ་བོ་ན་བའི་ཁྲོད་ན་གནས་པ་བསླབ་པ་བསྲུང་བར་འདོད་པས་ཀྱང་བརྩོན་པས་སེམས་ཀྱི་རྨ་འདི་དུས་རྟག་ཏུ་བསྲུང་བར་བྱའོ། ། གཞན་ཡང་རྨ་ལ་བརྟེན་པའི་སྡུག་བསྔལ་ཆུང་ངུ་ཡིས་སྐྲག་པའང་རྨའི་བག་ཟོན་ཆེར་འབད་པས་བྱེད་ན་ཤིག་ལ་སོགས་པ་སེན་མོའི་བར་དུ་བཅར་བའི་རྣམ་སྨིན་གྱིས་དམྱལ་བ་བསྡུས་འཇོམས་སུ་ལྕགས་ཀྱི་རི་བོ་ལུག་གི་གདོང་པ་ཅན་གཉིས་ཀྱི་བར་དུ་བཅར་ཞིང་འཇོམས་པའི་སྡུག་བསྔལ་གྱིས་སྐྲག་པ་ཡིས་སེམས་ཀྱི་རྨ་ལྟ་ཅིས་མི་བསྲུང་སྟེ་ལྷག་པར་བསྲུང་བར་རིགས་ཏེ། སྔ་མའི་སྡུག་བསྔལ་བས་ལྷག་པར་ཡང་སྡུག་བསྔལ་ཆེ་བའི་ཕྱིར་རོ། ། གསུམ་པ་སེམས་བསྲུངས་པའི་ཕན་ཡོན་བཤད་པ་ནི། བསྲུངས་པ་ལ་ཡོན་ཏན་ཅི་ཡོད་ཅེ་ན། སེམས་བསྲུངས་པའི་བདག་ཉིད་ཀྱི་སྤྱོད་པ་འདི་འདྲས་གནས་པར་བྱེད་ན་མི་རིགས་པ་བྱེད་པའི་སྐྱེ་བོ་ངན་པའི་ཁྲོད་ན་གནས་སམ། ཁང་བཟང་གི་སྟེང་དུ་བུད་མེད་ཀྱི་ཁྲོད་ན་གནས་ཀྱང་རུང་།
སྡོམ་བརྩོན་གྱི་བརྟན་པ་བསླབ་པ་ལ་བག་ཡོད་ཉམས་པར་མི་འགྱུར་རོ། ། བཞི་པ་སེམས་མི་ཉམས་པ་ལ་ནན་ཏན་དུ་བྱ་བ་ནི། བདག་གི་རྙེད་པ་འདོད་པའི་དངོས་པོ་ཆོས་གོས་བསོད་སྙོམས་སོགས་དང་། བཀུར་སྟི་གུས་པས་ཕྱག་འཚལ་ཞིང་གདན་འདིངས་པ་སོགས་དང་། ལུས་དང་འཚོ་བ་སྲོག་མེད་པར་གྱུར་ཀྱང་བླ་ཞིང་། རང་དོན་དུ་བྱེད་པའི་དགེ་བ་གཞན་ཡང་ཉམས་པ་བླའི། བདག་གི་སེམས་མི་དགེ་བ་ལས་བསྲུང་བ་ནི་ནམ་ཡང་ཉམས་པར་མི་བྱའོ། ། གཉིས་པ་སེམས་བསྲུང་བའི་ཐབས་སུ་དྲན་ཤེས་བསྲུང་བ་ལ། དྲན་ཤེས་བསྲུང་བར་གདམས་པ། མ་བསྲུངས་པའི་སྐྱོན་བཤད།
བསྲུང་བའི་ཐབས་བསྟན་པ་གསུམ་གྱི་དང་པོ་ནི། སེམས་བསྲུང་བར་འདོད་པ་རྣམས་ལ་ནི་དམིགས་པ་ལ་ནི་དམིགས་པ་གནང་བཀག་མ་བརྗེད་པ་ནི་དྲན་པ་སྟེ་དེ་དང་ནི་སྒོ་གསུམ་གྱི་ལས་ལ་སོ་སོར་བརྟགས་ནས་བདག་གཞན་ལ་ཕན་པ་ཤེས་པའི་ཤེས་བཞིན་དག་བདག་གི་སྲོག་ལ་བབ་ཀྱང་། འབད་པས་བག་ཡོད་པས་སྲུངས་ཤིག་ཅེས་ཞི་བའི་ལྷ་བདག་ནི་དེ་སྐད་འདོམས་པར་བྱེད་ཅེས་སམ། ཐལ་མོ་སྦྱར་ཏེ་གསོལ་བ་འདེབས་ཞེས་སོ། ། གཉིས་པ་ལ་གཉིས་ཏེ། དྲན་ཤེས་གཉིས་ཀ་མེད་པའི་སྐྱོན། ཤེས་བཞིན་མེད་པའི་སྐྱོན་ནོ། ། དང་པོ་ནི། དེ་དག་མ་བསྲུངས་ན་སྐྱོན་ཅི་ཡོད་ཅེ་ན། དཔེར་ན་ནད་ཀྱིས་དཀྲུགས་པས་ནུས་པ་ཉམས་པའི་མི་དག་ནི་འགྲོ་འོང་ལ་སོགས་པ་ལས་རྣམས་ཀུན་ལ་འདོད་པ་བཞིན་བྱེད་པའི་མཐུ་མེད་པ་དེ་བཞིན་དུ་རྨོངས་པས་སེམས་དཀྲུགས་པས་དྲན་ཤེས་མེད་པ་དག་ཀྱང་བསམ་གཏན་དང་ཁ་འདོན་སོགས་ལས་རྣམས་ཀུན་ལ་མཐུ་མེད་དོ། །
གཉིས་པ་ནི། ཤེས་བཞིན་མེད་པའི་སེམས་དང་ལྡན་པའི་སྐྱེས་བུ་དེ་ལ་ཐོས་པ་དང་བསྒོམས་པ་ལས་བྱུང་པའི་ཤེས་རབ་ཀྱིས་ཕྱི་ནང་གི་དངོས་པོ་ཡོངས་སུ་ཤེས་པ་ཡོད་དུ་ཟིན་ན་ཡང་དཔེར་ན་གློ་ནས་རྡོལ་བའི་བུམ་པའི་ནང་དུ་ཆུ་བླུགས་ཀྱང་འཛག་པ་བཞིན་དུ་ཐོས་སོགས་ཀྱི་དོན་དེ་ཕྱིས་དྲན་པ་ལ་ནི་མི་གནས་སོ། ། གཞན་ཡང་ཐོས་པ་མང་པོ་དང་ལྡན་པ་དང་། དད་པ་ཅན་དང་ནི་བསླབ་པ་ལ་གུས་པས་བརྩོན་པ་ལྷུར་ལེན་པ་དུ་མ་ཡང་འགའ་ཞིག་གི་ཚེ་ཤེས་པའི་སྐྱོན་ཆགས་ཏེ་ལུས་སེམས་ཀྱི་གནས་སྐབས་ལ་མ་བརྟགས་པས་སེམས་ལྟུང་བའི་རྙོག་མ་དང་བཅས་པར་འགྱུར་རོ། ། གཞན་ཡང་ཤེས་བཞིན་མེད་པའི་ཉོན་མོངས་དགེ་བའི་ནོར་འཕྲོག་པའི་ཆོམ་རྐུན་དག་བསྲུང་ཞིང་སྐྱོང་བའི་བསྲུང་བ་དྲན་པ་ཉམས་པའི་རྗེས་སུ་འབྲངས་བས་བསོད་ནམས་དག་ནི་སྔར་ནས་ཉེར་བསགས་ཀྱང་བསོད་ནམས་དེ་ཉོན་མོངས་ཀྱི་རྐུན་པོས་འཕྲོགས་བཞིན་དུ་ངན་འགྲོར་འགྲོའོ། ། དེ་ཡང་ཉོན་མོངས་པའི་ཆོམ་རྐུན་གྱི་ཚོགས་འདི་ནི་ཤ་ཟ་བཞིན་དུ་དགེ་བའི་སྲོག་འཕྲོག་པའི་གླགས་ལྟ་ཞིང་ལམ་གྱི་སྐབས་ཚོལ་བ་དང་། སྐྱོན་ཚོལ་བ་བྱེད་པ་སྟེ་གླགས་རྙེད་པར་གྱུར་ནས་ཉོན་མོངས་སྐྱེ་བའི་བྱ་བ་དང་ཕྲད་ན་དགེ་བའི་ནོར་འཕྲོག་ཅིང་། བདེ་འགྲོའི་སྲོག་ཐོབ་པ་ཉིད་ཀྱང་འཇོམས་པར་བྱེད་པའི་ཕྱིར་རོ། ། གསུམ་པ་བསྲུང་པའི་ཐབས་བསྟན་པ་ལ། དྲན་པ་བསྒྲུབ།
ཤེས་བཞིན་བསྲུང་བ་གཉིས་ཀྱི་དང་པོ་ལ་གསུམ། བསྐྱེད་པའི་ཚུལ། སྐྱེ་བའི་རྒྱུ། བསྲུངས་པའི་འབྲས་བུའོ། ། དང་པོ་ནི། དྲན་ཤེས་མེད་ན་ཉེས་པ་བསྐྱེད་བའི་ཚུལ་དེ་ལྟ་བས་ན། བྱང་ཆུབ་ཀྱི་ཡིད་ཀྱིས་ཁང་པའི་སྒོ་ནས་ཁར་ཉོན་མོངས་པའི་ཆོམ་རྐུན་བསྲུང་བའི་དོན་དུ་དྲན་པའི་བསྲུངས་མ་བཞག་ནས་ནང་དུ་ཤེས་བཞིན་བཅུག་སྟེ་སེམས་ཀྱི་ཁང་པའི་ནང་ལས་གུད་དུ་ནམ་ཡང་མི་གཏང་ངོ་། ། གལ་ཏེ་བག་མེད་པས་དེ་ནས་སོང་ནའང་དམྱལ་སོགས་ངན་འགྲོའི་གནོད་པ་དག་དྲན་པར་བྱས་ཏེ་སླར་བཀུག་ལ་ཡིད་ཀྱི་ཁང་པར་ཉེ་བར་བཞག་གོ ། གཉིས་པ་ནི། བླ་མ་སློབ་དཔོན་དང་ནི་ཚངས་པ་མཚུངས་པ་སྤྱོད་པ་རྣམས་དང་ལྷན་ཅིག་འགྲོགས་པ་ལས་དང་།
མཁན་པོས་བསླབ་པ་རྗེས་སུ་བསྟན་པ་ངེས་པར་འཛིན་པ་དང་། མཁན་པོ་སོགས་དེ་དག་ལ་འཇིགས་པ་དང་། དད་པ་ཆེ་བ་དང་། ལེགས་སྤྱོད་ཀྱི་དབང་ལས་སྐལ་བ་དང་ལྡན་པའི་གྲོགས་ཚངས་པ་མཚུངས་པ་སྤྱོད་པ་རྣམས་དང་། བསླབ་པ་ལ་གུས་པས་བྱ་བ་རྣམས་རྗེས་སུ་སྒྲུབ་པར་བྱེད་པ་ལ་དྲན་པ་ཤིན་ཏུ་ཚེགས་ཆུང་ངུས་བདེ་བླག་ཏུ་སྐྱེ་བར་འགྱུར་རོ། ། གཞན་ཡང་སངས་རྒྱས་དང་བྱང་ཆུབ་སེམས་དཔའ་དག་ཅེས་བྱ་ཀུན་དུ་ཐོགས་པ་མེད་པར་གཟིགས་པའི་སྤྱན་དང་ལྡན་པ་དེ་དག་ཐམས་ཅད་ཀྱི་སྤྱན་སྔ་ན་བདག་ནི་དུས་རྟག་པར་གནས་སོ་ཞེས་དེ་ལྟར་བསམས་ཤིང་ཡིད་ལ་བཞག་ནས་བདག་ཉིད་ཀྱི་དབང་དུ་བྱས་ཏེ་སྡིག་ལས་ལ་འཛེམ་པ་ངོ་ཚ་ཤེས་པ་དང་། བསླབ་པ་ལ་དད་པས་གུས་པ་དང་། བསླབ་པ་ལས་མི་འདའ་བར་དེ་དང་འགལ་བ་ཕྲ་མོ་ཙམ་ལ་ཡང་འཇིགས་པ་དང་བཅས་པས་རྟག་ཏུ་ངོ་ཚ་ཁྲེལ་ཡོད་མ་བརྗེད་པའི་དྲན་པ་ཉེ་བར་རབ་ཏུ་བཞག་སྟེ། དབང་པོའི་སྒོ་ནས་བསྡམས་ནས་གནས་པར་བྱའོ། ། གསུམ་པ་ནི།
དེ་ལྟར་གནས་པ་དེས་ནི་འབད་པ་མེད་པར་སྐད་ཅིག་རེ་རེ་ཞིང་སངས་རྒྱས་གཟུགས་དང་ཆོས་སྐུ་ལ་དམིགས་ནས་དེ་རྗེས་སུ་དྲན་པ་ཡང་དེ་ལ་ཡང་དང་ཡང་དུ་འབྱུང་ཞིང་། དེ་འབའ་ཞིག་ཏུ་མ་ཟད་ཀྱི་གང་གི་ཚེ་དྲན་པ་ཡིད་ཀྱི་ཁང་པའི་སྒོ་ནས་ཉོན་མོངས་པའི་ཆོམ་རྐུན་འཇུག་པ་བསྲུང་བའི་དོན་དུ་སྒོ་བ་ལྟར་གནས་པར་གྱུར་པ་དེའི་ཚེ་རྩོལ་མེད་དུ་ཤེས་བཞིན་ལ་བྱུང་བའང་ནང་དུ་འོང་བར་འགྱུར་ཞིང་གཞན་དུ་སོང་བ་དག་ཀྱང་ཕྱིར་འོང་བར་འགྱུར་ལ། འབྱུང་བ་ཡང་ཕྱིར་མི་ལྡོག་པར་བརྟན་པར་འགྱུར་རོ། ། གཉིས་པ་ཤེས་བཞིན་བསྲུང་བ་ལ་གསུམ་སྟེ། མདོར་བསྟན། རྒྱས་བཤད། བསྡུས་ཏེ་བསྟན་པའོ། ། དང་པོ་ནི། རེ་ཞིག་དང་པོར་སྡོམ་པ་བླངས་པའི་དེ་མ་ཐག་ཏུ་འོག་ནས་བསྟན་པ་འདི་འདྲ་བའི་རྣམ་པར་སེམས་སོ་ཞེས་ནང་དུ་བསམས་ཏེ། ཡང་འདི་ནི་ལྟུང་བ་འབྱུང་བའི་སྐྱོན་དང་བཅས་པ་དང་།
འདི་ནི་སྐྱོད་མེད་པའོ་ཞེས་དྲན་ཤེས་ཀྱིས་ཤེས་པར་བྱས་ནས་དེའི་ཚེ་བདག་གིས་ལྟུང་བའི་སྒོ་ཐམས་ཅད་ཀྱི་མི་གོམས་པའི་དོན་དུ་དབང་པོའི་སྒོ་བསྡམས་ཏེ་ཤིང་ལ་མིག་སོགས་དབང་པོ་ཡུལ་ལ་འཇུག་པའི་བྱ་བ་མེད་པ་བཞིན་དུ་རང་གི་དབང་པོ་ཡུལ་ལ་མི་འཇུག་པར་གཟུང་ཐུབ་པར་ནི་རྟག་ཏུ་གནས་པར་བྱའོ། ། འགྲེལ་ཆེན་དང་བཻ་རོ་ཙ་ནས། ཤིང་བཞིན་དབང་པོ་དང་བྲལ་བས། ། ཞེས་འདོན་ཏོ། ། གཉིས་པ་ལ་གཉིས་ཏེ། སྒོ་གསུམ་གྱི་སྤྱོད་པ་ལ་བརྟག བརྟགས་ནས་ཇི་ལྟར་བསྒྲུབ་པའོ། དང་པོ་ལ་གསུམ། ཕྱིའི་ཀུན་སྤྱོད་ལ་བརྟག ནང་གི་ཀུན་སྤྱོད་ལ་བརྟག
ཏིང་ངེ་འཛིན་བཞག་པའི་སྐབས་སོ། ། དང་པོ་ལ་གཉིས་ལས། དང་པོ་བྱེ་བྲག་ལ་བརྟག་པ་ནི། དོན་མེད་པར་མིག་གཞན་དུ་རྣམ་པར་གཡེངས་བར་ལྟ་བ་ནི་དུས་ནམ་དུ་ཡང་བདག་གིས་མི་བྱ་སྟེ། དེ་ཁོ་ན་ཉིད་ལ་ངེས་པར་སེམས་པའི་བསམ་གཏན་གྱི་ལྟ་སྟངས་ཀྱིས་རྟག་ཏུ་ནི་མིག་ནི་ཅུང་ཟད་ཕྱེ་སྟེ་སྣའི་རྩེ་མོའམ་གཉའ་ཤིང་གང་ཙམ་དུ་ཕབ་སྟེ་དང་པོ་རྩམ་ན་བལྟ་བར་བྱའོ། ། ཡང་དེ་ལྟར་ལས་དང་པོ་པས་ཡུན་རིང་དུ་མི་ནུས་ན། དེ་ལྟར་ལྟ་བའི་མིག་དང་ནི་སེམས་ངལ་གསོ་བའི་ཆེད་དུ་ནི་བར་སྐབས་རེས་འགའ་ཕྱོགས་སུ་བལྟ་བར་བྱ་སྟེ། ཅི་སྟེ་བརྒྱ་ལ་སྐྱེས་བུ་འགའ་ཞིག་དེ་དང་ཉེ་བར་དེའི་མིག་ལམ་དུ་གྲིབ་མ་ཙམ་སྣང་པར་འགྱུར་བ་ན་མིག་གིས་བལྟས་ནས་བདག་ལ་འཕྱས་ནས་ཕ་རོལ་ལ་མི་དགེ་བ་འབྱུང་བ་སྤང་བའི་དོན་དུ་ལེགས་པར་བྱོན་ནམ། ཁྱེད་འོངས་པའི་ལེགས་སོ་ཞེས་ཕེབས་པར་སྨྲ་ཞིང་བརྗོད་པར་བྱའོ། ། གཞན་ཡང་ལམ་ལ་སོགས་པར་འགྲོ་བ་ན་ཡང་ཆོམ་རྐུན་ལ་སོགས་པའི་འཇིགས་པ་བརྟག་པའི་ཕྱིར་རང་བསྲུང་བའི་དོན་དུ་ཡང་དང་ཡང་དུ་ཕྱོགས་བཞིར་རིམ་པས་ལྟ་བའམ།
ཕྱོགས་ཐམས་ཅད་དུ་ལྟ་ན་རྒོད་པ་སྤང་བའི་དོན་དུ་བསྡད་དེ་བལྟའོ། ། ཡང་ངལ་གསོ་བ་ནི་ཕྱིར་བལྟས་ནས་རྒྱབ་ཀྱི་ཕྱོགས་སྔར་བཞིན་འཇིགས་པ་བརྟག་པའི་དོན་དུ་བལྟ་བར་བྱའོ། ། མཉམ་བཞག་བསྲུང་བའི་དོན་དུ་མདུན་དང་རྒྱབ་ཏུ་གཡང་ས་ལ་སོགས་པའི་གནོད་པ་ཡོད་མེད་བརྟག་པར་བྱས་ནས་མདུན་དུ་འགྲོ་བའམ་ཡང་ན་རྒྱབ་ནས་འོང་བར་བྱ་སྟེ་དེ་ལྟར་སྤྱོད་ལམ་གྱི་གནས་སྐབས་ཐམས་ཅད་དུ་རང་གཞན་ལ་ཕན་པའི་དགོས་པ་ཤེས་ནས་ཤེས་བཞིན་དང་ལྡན་པས་སྤྱད་པར་བྱའོ། ། གཉིས་པ་སྤྱི་ལ་བརྟག་པ་ནི། ལུས་ཀྱི་སྤྱོད་ལམ་བཞི་པོ་གང་རུང་ལས་ལུས་ཀྱིས་འགྲོ་བ་ལ་སོགས་འདི་ལྟར་གནས་བྱ་ཞེས་བློ་སྔོན་དུ་བཏང་ནས་དེ་མ་ཐག་ཏུ་ཁ་ཐོན་ལ་སོགས་པའི་བྱ་བ་བསྡོགས་པ་སྟེ་བརྩམས་ནས་དེ་ནས་ནི་བར་སྐབས་སུ་ཡང་ལུས་འདི་ཇི་ལྟ་བུར་གནས་པ་ཡིན་ཞེས་བར་བྱ་ཞིང་བརྟགས་ཏེ་སྤྱོད་ལམ་དེ་ཉིད་དམ་གཞན་ལ་གནས་པར་བྱའོ། ། གཉིས་པ་ནི། སེམས་ཀྱི་གླང་ཆེན་ཆགས་སོགས་ཀྱིས་མྱོས་པ་ནི་དམ་པའི་ཆོས་ལ་རྩེ་གཅིག་ཏུ་སེམས་པའི་ཀ་བ་ཆེན་པོ་ལ་ཇི་ལྟར་དྲན་པའི་ཐག་པས་བཏགས་པ་གཞན་དུ་མི་འཆོར་བ་དེ་ལྟར་འབད་པ་ཀུན་གྱིས་དམ་པོར་བཏག་ཅིང་རང་དབང་དུ་འགྱུར་བར་བྱའོ། ། དེའང་ཚུལ་ཇི་ལྟར་ནས་ཅི་ན་ཀྱང་ཏིང་ངེ་འཛིན་ལ་བརྩོན་པའི་སེམས་ཞི་གནས་ནི་དུས་སྐད་ཅིག་གཅིག་ཀྱང་རང་གི་དམིགས་པ་ལས་གཞན་དུ་མི་འཆོར་བ་བྱ་ཞིང་རེ་ཤིག་གཞན་དུ་ཤོར་ན་ཡང་བདག་གི་ཡིད་འདི་དམིགས་པ་སྔ་མའམ་གར་སྤྱོད་ཅེས་དེ་ལྟར་རང་གི་ཡིད་ལ་སོ་སོར་བརྟག་སྟེ་གཞན་དུ་སོང་ན་དམིགས་པ་སྔ་མ་ལ་བླན་ཏེ་བཞག་པར་བྱ་ཞིང་། སྔར་གྱི་ལ་གནས་ནས་བཏང་སྙོམས་སུ་བྱའོ། ། གསུམ་པ་ལ་གཉིས་ལས།
དངོས་ནི་མེ་སྦྲུལ་ལ་སོགས་པའི་འཇིགས་པ་དང་། དཀོན་མཆོག་མཆོད་པ་ལ་སོགས་དགའ་སྟོན་དང་། སོགས་པས་སེམས་ཅན་གྱི་དོན་ཆེན་པོ་བྱེད་པ་དང་འབྲེལ་པའི་གནས་སྐབས་ཏིང་ངེ་འཛིན་ལ་གནས་པར་མི་ནུས་པ་དེའི་ཚེ་ཅི་བདེར་འདོད་པ་བཞིན་བྱས་པས་ལྟུང་བར་མི་འགྱུར་རོ། ། གཉིས་པ་དེའི་འཐད་པ་ནི། འདི་ལྟར་སྦྱིན་པ་བས་ཚུལ་ཁྲིམས་ལྷག་ཀྱང་སྟེ་གཏོང་བའི་དུས་དག་ཏུ་མི་ནུས་ཤིང་སྦྱིན་པ་དོན་ཆེན་ཚུལ་ཁྲིམས་བཏང་སྙོམས་སུ་བྱ་བར་བློ་གྲོས་མི་ཟད་པ་ལས་གསུངས་ཏེ། སྦྱིན་པའི་དུས་སུ་ཚུལ་ཁྲིམས་ཉེ་བར་བསྡུས་ཏེ་བཏང་སྙོམས་སུ་བྱའོ་ཞེས་སོགས་རྒྱ་ཆེར་འབྱུང་བ་བཞིན་ནོ། ། བྱང་ཆུབ་སེམས་དཔའི་སྡེ་སྣོད་ལས་ཀྱང་། དེ་ལས་དུས་སུ་བཏང་སྙོམས་སྒོམ་པ་གང་ཞེ་ན། འདི་ལྟར་སྟེ་ཞེས་པ་ནས་བྱིན་པའི་དུས་ན་ཚུལ་ཁྲིམས་ཉེ་བར་བསྒྲུབ་པ་བཏང་སྙོམས་པ་དང་ཞེས་སོགས་རྒྱ་ཆེར་གསུངས་སོ། ། དེ་ལྟར་ནའང་གང་ཞིག་ལུང་རིགས་སམ་དགེ་བཤེས་ཀྱི་གསུང་ལྟར་དང་པོར་བསམས་ཏེ་བྱ་བར་བརྩམས་པ་བསམ་གཏན་དང་།
ཐོས་པ་ལ་སོགས་པ་དེ་ལས་གཞན་དུ་བྱ་བར་མི་བསམ་སྟེ་གང་བརྩམས་པ། དེར་སེམས་རྩེ་གཅིག་ཏུ་གཏད་པའི་བསམ་པ་ཡིས་བརྩམས་པ་དེ་ཉིད་རེ་ཞིག་དང་པོར་བསྒྲུབ་པར་བྱའོ། ། དེ་ལྟར་ནན་ཏན་དུ་བྱས་ན་ནི་བྱ་བར་བརྩམས་པ་ཀུན་ལེགས་པར་བྱས་པར་འགྱུར་གྱི། གཞན་དུ་ན་སྔར་བརྩམས་པ་དང་ཕྱིས་ཁས་བླང་པ་གཉིས་ཀ་འགྲུབ་པར་མི་འགྱུར་ཞིང་། ཤེས་བཞིན་མ་ཡིན་པའི་ཉེ་བའི་ཉོན་མོངས་པ་དེ་དེ་ལྟ་ན་ནི་འཇུག་ཅིང་ཞུགས་པ་དེ་འཕེལ་པར་འགྱུར་ཞེའམ། སྔར་བརྩམས་པ་དེ་དང་པོར་བསྒྲུབས་པ་དེ་ལྟ་ན་ནི་དེ་འཕེལ་བར་མི་འགྱུར་རོ། ། གཉིས་པ་བརྟགས་ནས་ཇི་ལྟར་བསྒྲུབ་པ་ལ་གསུམ་སྟེ། སེམས་སྦྱང་བ། ལུས་སྦྱང་བ། སྦྱངས་ནས་ཇི་ལྟར་བསླབ་པའི་ཚུལ་ལོ། །
དང་པོ་ལ་གཉིས་ཏེ། ཚུལ་ཁྲིམས་གསུམ་དང་། དེའི་རྟེན་རྙེད་དཀའ་བསྲུངས་པའོ། ། དང་པོ་ལའང་གསུམ། སྡོམ་པའི། དགེ་བ་ཆོས་སྡུད་ཀྱི། སེམས་ཅན་དོན་བྱེད་ཀྱི་ཚུལ་ཁྲིམས་སོ། དང་པོ་ལ་གཉིས་ཏེ། རྣམ་གཡེང་ལ་ཆགས་པ་དང་། སོ་ཐར་དང་འགལ་བ་སྤང་བའོ། །
དང་པོ་ནི། བྲེ་མོའི་གཏམ་ནི་འབྲེལ་མེད་རྒྱལ་པོའི་གཏམ་ལ་སོགས་པ་སྣ་ཚོགས་དང་ཟློས་གར་དང་མིག་འཕྲུལ་ལ་སོགས་པ་ངོ་མཚར་གྱི་ལྟད་མོ་རྣམ་པ་མང་པོ་སྟེ་དཔུང་གི་བཀོད་པ་ལ་སོགས་པ་ཀུན་ལ་སྒོ་གསུམ་འཇུག་པར་གྱུར་པ་ན་དེ་དག་ལ་ཆགས་པ་སྤངས་ཏེ་དེ་དག་ལས་བཟློག་པར་བྱའོ། ། གཉིས་པ་ནི། དོན་མེད་པར་ས་རྐོ་བ་དང་། སེན་མོ་ལ་སོགས་པས་རྩ་གཅོད་པ་དང་། དབྱུག་པ་དང་རྐང་པས་ས་ལ་རི་མོ་འདྲི་བ་དང་། སོགས་པས་ཞལ་དང་བཟོ་ལ་སོགས་པ་བྱེད་པར་གྱུར་ན་བདེ་བར་གཤེགས་པས་དེ་དག་མི་བྱ་བར་བཀའ་བསྒོ་བའི་བསླབ་པ་དྲན་པར་བྱས་ནས་ལྟུང་བའི་རྣམ་སྨིན་ལ་སྐྲག་པས་དེའི་མོད་ལ་དོར་བར་བྱའོ། ། གཉིས་པ་དགེ་བ་ཆོས་སྡུད་ཀྱི་ཚུལ་ཁྲིམས་ལ། ། བསྟན། བཤད།
བསྡུ་བ་གསུམ་ལས། དང་པོ་ནི། གང་གི་ཚེ་ལུས་བསྐྱོད་པར་འདོད་པར་གྱུར་ཏམ་ངག་སྨྲ་བར་འདོད་པར་གྱུར་ན་ཡང་བསྐྱོད་པ་དང་སྨྲ་བ་ལ་འཇུག་པའི་དང་པོར་རང་གི་སེམས་ཆགས་སོགས་ཉོན་མོངས་དང་བཅས་པ་དང་དད་སོགས་ཉོན་མོངས་མེད་པ་གང་དུ་འདུག་བརྟགས་ནས་སེམས་བརྟན་པས་བསྐྱོད་པ་དང་སྨྲ་བ་ལ་སོགས་པ་འོས་ཤིང་རིགས་པ་དང་ལྡན་པ་ཉོན་མོངས་ཅན་དུ་མི་འགྱུར་བར་བྱའོ། ། གང་གི་ཚེ་རང་གི་ཡིད་ལ་བརྟགས་པ་ན་ཆགས་པ་དང་ཁྲོ་བར་མཐོང་བ་ན་དེའི་ཚེ་དེས་བསླང་བའི་ལུས་ཀྱི་ལས་སུ་བྱ་བ་གང་ཡང་མི་བྱ་ཞིང་། ངག་ཏུ་ཡང་སྨྲ་བར་མི་བྱ་བར་ཆོས་ཐམས་ཅད་བྱེད་པ་མེད་པའོ་ཞེས་ཡིད་ལ་བཞག་སྟེ། དབང་པོའི་བྱེད་པ་དང་རྣམ་རྟོག་བསྡུས་ཏེ་ཤིང་བཞིན་དུ་ནི་གནས་པར་བྱའོ། ། གཞན་ཡང་རྒོད་པ་སྟེ་སེམས་འཕྲོ་ཞིང་གཡེངས་པ་དང་། ག་ཞ་ངག་གིས་ཅོ་འདྲི་པ་དང་བཅས་པའམ། གལ་ཏེ་སེམས་ཁེངས་པའི་ང་རྒྱལ་དང་། རིགས་དང་ལང་ཚོ་སོགས་ཀྱིས་རྒྱགས་པའི་སེམས་དང་ལྡན་པའམ།
གཞན་སྐྱོན་བརྗོད་པར་འདོད་པའི་འཚང་འབྲུ་བ་ལུས་ཀྱི་འཚམ་པ་དང་། བཅས་པའི་བསམ་པ་དང་གལ་ཏེ་སྐྱོར་འབྱིན་ཏེ་རྒྱུ་ཅན་རྣམས་གཞན་སླུ་བའི་སྒྱུ་སེམས་སམ། གང་ཚེ་བདག་གི་ཡོན་ཏན་བསྟོད་པ་ལྷུར་ལེན་པའམ། གཞན་ལ་ཉེས་པ་གསལ་བར་བརྗོད་པས་སྨོད་པ་ཉིད་དང་ནི། གཤེ་བ་སྟེ་གཞན་གྱི་ཚིག་ལ་སྨོད་པ་དང་བཅས་པ་དང་། འགྱེད་པ་རྟག་ཏུ་འཐབ་རྩོད་ཀྱི་རྒྱུ་མཚན་ལ་སེམས་པ་དང་བཅས་པར་གྱུར་པ་དེའི་ཚེ་ཤིང་བཞིན་གནས་པར་བྱའོ། ། གང་གི་ཚེ་རྙེད་པ་དང་བཀུར་སྟི་དང་། ཚིག་སྙན་པའི་གྲགས་པ་འདོད་པའམ། བྲན་ཕོ་མོ་དང་ལས་བྱེད་པ་ལ་སོགས་པའི་གཡོག་དང་། སློབ་མ་ཉེ་གནས་སོགས་འཁོར་དོན་དུ་གཉེར་བར་འདོད་པའམ།
བདག་གི་སེམས་རྐང་པ་འཁྲུད་པ་ལ་སོགས་རིམ་གྲོ་འདོད་གྱུར་ན་དེའི་ཚེ་ཞེས་སོགས་སོ། ། གཞན་དོན་ཡལ་བར་འདོར་བ་དང་། རང་དོན་དུ་གཡོག་འཁོར་སོགས་དོན་དུ་ཉེ་བར་འདོད་པ་དང་འབྲལ་མེད་མི་རིགས་པའི་ཚིག་སྨྲ་བར་འདོད་པའི་སེམས་བྱུང་ན་དེས་ནི་ཤིང་ཞེས་སོ། བསྲན་མི་ཚུགས་པའི་མི་བཟོད་པ་དང་། ལེ་ལོ་སྙོམས་ལས་དང་། ལུས་སྲོག་གི་བར་ཆད་ཀྱིས་འཇིགས་ཤིང་སེམས་སྔངས་པ་དང་། དེ་བཞིན་དུ་སྤྱི་བརྡོལ་རྩོལ་ཕོད་ཅན་དང་མུ་ཅོར་ཚིག་འཆལ་བ་དང་རང་གི་ཕྱོགས་སློབ་མ་ལ་སོགས་པ་ལ་ཞེན་ཅིང་ཕྱོགས་སུ་ལྷུང་བའི་སེམས་བྱུང་ན་དེས་ནི་ཤིང་ཞེས་སོ། ། གསུམ་པ་ནི། ཚུལ་དེ་ལྟར་འཆབ་སེམས་ལ་སོགས་པ་ཀུན་ནས་ཉོན་མོངས་པ་དང་། རྩྭ་རྐོ་གཅོད་པ་ལ་སོགས་པ་དོན་མེད་པར་རྩོམ་པའི་ཡིད་བརྟགས་ནས་དེ་དག་ལ་འཇུག་པར་གྱུར་བ་དེའི་ཚེ་བག་ཡོད་པའི་དཔའ་བོས་གཉེན་པོ་ཤེས་བཞིན་གྱི་སྒོ་ནས་སེམས་དེ་ནི་བརྟན་པོར་བཟུང་ནས་རིགས་པ་དང་ལྡན་པའི་གཡོ་འགུལ་དང་།
སྨྲ་བ་ལ་སོགས་བྱའོ། གསུམ་པ་སེམས་ཅན་གྱི་དོན་བྱེད་ཀྱི་ཚུལ་ཁྲིམས་ནི། ། ཐེ་ཚོམ་དང་ཕྱིན་ཅི་ལོག་སྤངས་པས་ཤིན་ཏུ་ངེས་པ་དང་། ཡོན་ཏན་ཅན་ལ་རབ་ཏུ་དད་པའམ་རྟག་ཏུ་དགའ་བ་དང་ཡིད་བདེ་མང་བས་རབ་ཏུ་དང་བ་དང་། དཀའ་སྤྱད་ལ་མི་རྡར་བས་བསྟན་པ་དང་། ཟབ་ཅིང་རྒྱ་ཆེ་བ་ལ་མོས་པས་མཆོག་གསུམ་ལ་གུས་པ་དང་། མཉེས་པར་བྱ་བ་རྣམས་ལ་སེམས་འདུད་པ་དང་བཅས་པའི་ལུས་ངག་གི་བྱ་བ་ཞེ་སར་བཅས་པ་དང་། རང་ལ་ལྟོས་ནས་ཉེས་པས་བག་འཁུམ་པ་ངོ་ཚ་ཤེས་པ་དང་། ཉེས་པ་ལ་བག་ཚ་བའི་འཇིགས་པ་དང་བཅས་པ་དང་། དབང་པོ་བསྡམས་པས་ཞི་ཞིང་བསྡུ་དངོས་བཞིས་གཞན་དགའ་བར་བྱེད་པ་ལ་བརྩོན་པ་དང་།
ཕན་ཚུན་མི་མཐུན་པའི་བྱིས་པ་སོ་སོའི་སྐྱེ་བོོ་ཡི་འདོད་པ་མི་མཐུན་པ་རྣམས་ཀྱིས་ཡིད་ལ་གཅག་པ་མེད་པས་མི་སྐྱོ་ཞིང་ཉོན་མོངས་པ་སྐྱེས་པས་རང་དབང་མེད་པར་བྱིས་པ་འདི་དག་གི་མི་མཐུན་པའི་སེམས་ཀྱི་དབང་གིས་སྤྱོད་པ་འདི་བྱུང་སྙམ་དུ་ཤེས་པས་བརྩེ་བ་དང་། ལྡན་པ་དང་བདག་དང་སེམས་ཅན་གྱི་དབང་དུ་བྱས་པ་སྟེ་རག་ལས་པའི་རང་བཞིན་དང་བཅས་པའི་ཁ་ན་མ་ཐོ་བ་མེད་པའི་དངོས་པོ་ལ་སྤྲུལ་པ་བྱས་པ་བཞིན་དུ་ང་རྒྱལ་ཏེ་ཁེངས་ཤིང་རློམ་པའི་སེམས་མེད་པར་བདག་འདི་ལྟ་བུ་བསླབ་པ་དང་ལྡན་པ་ཡིན་ནོ་ཞེས་བསམས་ནས་ཡིད་ནི་རྟག་ཏུ་བཟུང་བར་བྱའོ། ། གཉིས་པ་དེའི་རྟེན་རྙེད་དཀའ་བས་སེམས་བསྲུངས་པ་ནི། དུས་ཡུན་རིང་མོ་ཞིག་ལོན་ནས་ངལ་བའི་མཆོག་འབྱོར་པ་བཅུ་དང་ལྡན་པའི་མིའི་ལུས་ཐོབ་པས་ན་ཤིན་ཏུ་རྙེད་དཀའ་བ་དུས་སྐད་ཅིག་རེ་རེ་བཞིན་ཡང་དང་ཡང་དུ་བསམས་ནས་སེམས་འདི་ཤིན་དུ་ངེས་པ་དང་ཞེས་སོགས་གོང་དུ་བཤད་པ་དེ་ལྟ་བུར་རི་རབ་རླུང་གིས་མི་གཡོ་བ་ལྟར་རྣམ་རྟོག་གི་རླུང་གིས་རབ་ཏུ་མི་གཡོ་བར་བཟུང་བར་བྱའོ། གཉིས་པ་ལུས་སྦྱང་བ་ལ་བཞི། ལུས་ལ་ཆགས་པས་བསྲུང་བར་མི་རིགས། དགེ་བ་ལ་བཀོལ་བར་རིགས་པ། མི་ཕན་པས་གསོ་བར་མི་རིགས་པས། གསོས་ནས་འདོད་པ་བཞིན་དབང་དུ་བྱ་བའོ། དང་པོ་ལ་བཞི་སྟེ།
བདག་དང་བདག་གི་མིན་པས་དང་། མི་གཙང་བས་དང་། སྙིང་པོ་མེད་པས་དང་། ལོངས་སྤྱོད་དུ་མི་རུང་བས་བསྲུང་བར་མི་རིགས་པའོ། ། དང་པོ་ནི། སེམས་བསྲུང་བར་རིགས་ན་ལུས་ཀྱང་བསྲུང་དགོས་པ་མ་ཡིན་ནམ་ཞེ་ན། མ་ཡིན་ཏེ་སེམས་མེད་ན་ལུས་ཀྱི་གཞན་དོན་ལྟ་ཞོག རང་དོན་ཡང་མི་ནུས་པའི་ཕྱིར། ལུས་འདི་སེམས་དང་བྲལ་བ་ན་བྱ་རྒོད་ཤ་ལ་ཆགས་པ་ཡིས་ཕན་ཚུན་ཀུན་ཏུ་དྲུད་ཤལ་བྱས་ཤིང་ཁྲིད་ཀྱང་ལུས་ཁྱོད་དེའི་ཚེ་མི་དགའ་བས་བསྲུང་བར་མི་བྱེད་པར་འདུག་ན་ད་ལྟ་ཅིའི་ཕྱིར་ཡིད་ཁྱོད་གསོན་པོའི་ལུས་ལ་བྱམས་པའི་སྒོ་ནས་ཁ་ལྟ་དང་། ཁ་ཟིན་བྱས་ནས་སྲུང་བར་བྱེད་པ་མི་རིགས་ལ།
གཞན་ཡང་ཤ་རུས་ཚོགས་པའི་ལུས་འདི་བདག་གི་མ་ཡིན་པ་ལ་བདག་གི་བར་བཟུང་བར་བྱས་ནས་ཡིད་ཁྱོད་ཅིའི་ཕྱིར་སྲུང་བར་བྱེད་དེ་བྱེད་པ་མི་རིགས་སོ། ། ཅི་སྟེ་བདག་ཏུ་བཟུང་ནས་བསྲུང་ཞེ་ན། ཡིད་ཁྱོད་དང་ལུས་འདི་གཉིས་སོ་སོ་ཐ་དད་ཡིན་པས་ལུས་ཉམས་ཀྱང་ཁྱོད་ལ་མི་གནོད་ན་ལུས་དེས་ཀོ་བདག་ཏུ་བཟུང་ནས་ཁྱོད་ལ་ཅི་ཞིག་བྱ་སྟེ་དོན་མེད་དོ། ། གཉིས་པ་ནི། ཐ་དད་ཀྱང་བདག་གིར་བྱས་པས་བསྲུང་ཞེ་ན། རྨོངས་པས་ཡིད་ཁྱོད་ཅིའི་ཕྱིར་ཕན་གནོད་མེད་ཅིང་རང་ལས་ཐ་དད་པ་བདག་གིར་བྱེད་ན་དེ་ལྟ་བུའི་ཤིང་གཟུགས་གཙང་མ་ལ་ངའི་ལུས་ཞེས་བདག་གི་བར་འཛིན་པར་མི་བྱེད་དེ་བྱེད་པར་རིགས་ཀྱི། རྣག་ལ་སོགས་པ་མི་གཙང་བའི་ཚོགས་ཀྱི་འཁྲུལ་འཁོར་འདི་ནི་རུལ་ཞིང་སུངས་བར་འགྱུར་བའི་ཆོས་ཅན་གྱི་ལུས་འདི་བསྲུངས་ཏེ་ཉེར་མཁོ་ཅི་ཞིག་རུང་སྟེ་མི་རུང་བས་བསྲུང་བར་མི་རིགས་སོ། ། གསུམ་པ་ནི། དེ་ལྟ་ཡིན་ཡང་སྙིང་པོ་ཡོད་པས་བསྲུང་ཞེ་ན། ཐོག་མར་སྙིང་པོ་ཡོད་མེད་བརྟག་པའི་ཕྱིར་ལྤགས་པའི་རིམ་པ་འདི་རང་གི་བློ་ཡི་མཚོན་གྱིས་ལུས་ཀྱི་ཤ་རུས་ལས་ཐ་དད་དུ་ཕྱེ་ཞིང་ཤ་ཡང་རུས་པའི་དྲྭ་བ་ལས་ཤེས་རབ་ཀྱི་མཚོན་རྣོན་གྱིས་གུད་དུ་ཕྱེ་ལ།
དེ་མ་ཐག་ཏུ་རུས་པ་རྣམས་ཀྱང་སོ་སོར་དུམ་བུ་དུམ་བུར་དབྱེ་བར་བྱས་ནས་ནང་དུ་རྐང་མར་གྱི་བར་དུ་ལེགས་པར་བལྟ་བར་བྱ་ཞིང་ལུས་ཀྱི་ནང་ཡང་སྤྱད་ན་ཕ་མའི་མི་གཙང་བ་ལས་བྱུང་ཞིང་སྡུག་བསྔལ་གྱི་རང་བཞིན་བྱས་པ་མི་བཟོ་བ་ཡིན་ན་ལུས་འདི་ལ་ཕྱི་ནང་གང་དུའང་མཁས་པས་བསྔགས་པར་འོས་པའི་སྙིང་པོ་ཅི་ཞིག་ཡོད་ཅེས་བདག་ཉིད་ཀྱིིས་ནི་བརྟག་པར་གྱིས་ཤིག དེ་ལྟར་འབད་དེ་བརྩལ་ཀྱང་ལུས་དེར་ཁྱོད་ཀྱིས་སྙིང་པོ་མ་མཐོང་ན་ཡོན་ཏན་མེད་པར་རིག་བཞིན་དུ་ད་དུང་ཅིའི་ཕྱིར་ལུས་ལ་ཆགས་པའི་ཚུལ་གྱིས་ཁྱོད་ཀྱིས་ནི་ལུས་འདི་བསྲུང་བར་བྱེད་པའི་རྒྱུ་མཚན་སྨྲོས་ཤིག བཞི་པ་ནི། ལོངས་སྤྱོད་བྱ་ཡོད་པས་བསྲུང་སྙམ་ན། ཁྱོད་ཀྱིས་ལུས་ཀྱི་མི་གཙང་བ་བཟར་མི་རུང་ཞིང་ཁྲག་ཀྱང་བཏུང་དུ་མི་རུང་ལ་རྒྱུ་ལྟོ་སྟེ་ནང་ཁྲོལ་དེའང་གཞིབ་ཏུ་མི་རུང་ན་མི་མཁོ་བའི་ལུས་ཀྱིས་ཁྱོད་ལ་ཅི་ཞིག་བྱ་སྟེ་ཆགས་པར་མི་རིགས་སོ། ། དེས་ན་ཅིས་ཀྱང་བསྲུང་བར་ཉིས་ན་སྟེ་རིགས་ན་ཝ་དང་བྱ་རྒོད་ཀྱི་ཟས་ཀྱི་དོན་དུ་ལུས་འདི་བསྲུང་བར་རིགས་ཀྱི་ཁྱོད་ཀྱིས་ནི་དེ་ལྟ་མ་ཡིན་ནོ། །

གཉིས་པ་དགེ་བ་ལ་བཀོལ་བར་རིགས་པའི་མི་འོ་ཅོག་སྟེ་མི་ཡིན་ནོ་ཅོག་གསོན་པའི་ལུས་འདི་ནི་བསོད་ནམས་བྱེད་དུ་བཅུག་སྟེ་བཀོལ་བར་བྱ་བ་ཉིད་དུ་ཟད་ཀྱི་ཆགས་པས་བསྲུང་བར་མི་རིགས་ཏེ། འདི་ལྟར་ཁྱོད་ཀྱིས་ད་ལྟ་བསྲུངས་ཀྱང་ནི་འཆི་བདག་བརྩེ་བ་མེད་པ་ཡིས་དབང་མེད་དུ་ཕྲོགས་ཏེ་བྱ་དང་ཁྱི་ལ་སོགས་པ་ལ་བྱིན་ན་དེའི་ཚེ་ཁྱོད་ཀྱིས་ཅི་བྱར་ཡོད་དེ་མེད་པའི་ཕྱིར་རོ། ། གསུམ་པ་ནི། དེ་ལྟར་ནའང་ད་ལྟ་ཟས་གོས་སོགས་ཀྱིས་སྐྱོང་སྙམ་ན། བྲན་གཡོག་ལས་ལ་བཀོལ་དུ་མི་བཏུབ་པ་ལའང་མ་སྡོད་ཅེས་པར་བྱས་ནས་གོས་ལ་སོགས་པ་མི་སྦྱིན་ན་ལུས་འདི་ལ་ཟས་གོས་ལ་སོགས་པ་བསྙོད་ཀྱང་འཆི་བ་ན་ལུས་དོར་ནས་སེམས་འཇིག་རྟེན་གཞན་དུ་འགྲོ་བས་ལུས་ཀྱིས་མི་ཕན་ན་ཡིད་ཁྱོད་ཀོ་ཅི་སྟེ་ཡོ་བྱེད་ཟད། ཤ་ཐང་ཆད་དུ་གསོ་བར་བྱེད་དེ་མི་རིགས་སོ། ། བཞི་བ་ནི། ཅི་སྟེ་ཐམས་ཅད་ཏུ་མི་གསོ་འམ་ཞེ་ན། ལུས་འདི་ལ་ལས་བཅོལ་བས་གླ་རྔན་ཟས་གོས་བྱིན་ནས་ནི་རང་གིས་བསྒྲུབ་བྱའི་སེམས་ཅན་གྱི་དོན་དགེ་བྱེད་དུ་ཆུག ཡིད་རང་ལ་ཕན་པའི་དོན་བསྒྲུབ་པ་མེད་པར་ལུས་འདི་ལ་ནི་གོས་སོགས་ཐམས་ཅད་སྦྱིན་པར་མི་བྱའོ། ། དེས་ན་འགྲོ་བ་དང་འོང་བ་སྟེ་དགེ་མི་དགེ་ལ་རིམ་བཞིན་ཕན་ཚུན་འབྱུང་ལྡོག་གི་རྟེན་ཙམ་དུ་ལུས་ལ་ཆུ་ལ་འགྲོ་འོང་བྱེད་པའི་གྲུ་ལྟ་བུའི་བློ་བཞག་སྟེ་སེམས་ཅན་རྣམས་ཀྱི་དོན་བསྒྲུབ་པའི་ཕྱིར་ཟས་གོས་ཙམ་བྱིན་ནས་ཡིད་ལ་ཇི་ལྟར་འདོད་པ་བཞིན་གྱི་ལས་བསྒྲུབ་པ་ཡི་ནི་ལུས་སུ་གྱུར་ནས་ལས་བྱེད་དུ་འཇུག་པར་ཤོག་ཅིག་པའོ། །
གསུམ་པ་སྦྱངས་ནས་ཇི་ལྟར་བསླབ་པ་ལ་བཞི། མི་འཇིགས་པའི་སྦྱིན་པ། ཟང་ཟིང་གི་སྦྱིན་པ། ཆོས་ཀྱི་སྦྱིན་པ། ཚུལ་ཁྲིམས་ཀྱི་སྦྱིན་པ། ཚུལ་ཁྲིམས་ལ་གནས་པའི་སྤྱོད་པའི་བསྟན་པའོ། ། དང་པོ་ལ་གཉིས་ཀྱི་བསྟན་པ་ནི། སྔར་བརྗོད་པ་དེ་ལྟར་ལུས་སེམས་ལ་རང་ཉིད་ཀྱིས་འདོད་པ་ལྟར་དབང་དུ་བྱར་ཡོད་པར་གྱིས་ལ་དུས་རྟག་ཏུ་འཛུུམ་པའི་བཞིན་གྱིས་སྨིན་མ་དཔྲལ་བར་བསྡུས་པའི་ཁྲོ་གཉེར་དང་། ངོ་ཟུམ་ནག་པ་དང་། གཞན་དང་བ་འདྲེན་པ་ལྡོག་པར་བྱེད་པ་ཡོངས་མཐོང་སྟེ།
འགྲོ་བའི་དོན་བྱེད་པའི་མཛའ་བཤེས་དང་། སྒྱུ་མེད་པར་ཕེབས་པར་སྨྲ་བའི་སྒོ་ནས་གསོང་པོར་སྨྲ་བའི་ངག་ཏུ་གྱིས་ཤིག གཉིས་པ་བཤད་པ་ལ་ལྔ་ལས། དང་པོ་བསམ་གཏན་གྱི་གཡེང་བ་སྤང་པ་ནི། ཁྲི་དང་མལ་སྟན་ལ་སོགས་པ་སེམས་ལ་མི་གནོད་པའི་དོན་དུ་བབ་ཅོལ་ཏེ་རྟབ་རྟབ་པོར་གང་རུང་རུང་དུ་མི་འཆག་པ་ལ་སོགས་པའི་དོན་དུ་སྒྲ་དང་བཅས་པར་མི་དོར་རོ། ། སྒོ་ཡང་དྲག་ཏུ་བཙན་ཐབས་སུ་མི་དབྱེ་སྟེ་དྲག་ཏུ་བརྡུང་བར་མི་བྱའོ། ། མདོར་ན་དུས་རྟག་ཏུ་སྒྲ་མེད་པར་བཅོམ་སྐྱུང་བ་ལ་དགའ་བར་བྱའོ། ། དེ་ལྟར་བྱས་པ་ལ་ཡོན་ཏན་ཅི་ཡོད་ཅེ་ན། ཆུ་སྐྱར་དང་བྱི་ལ་དང་ཆོམ་རྐུན་པ་དག་སྒྲ་མེད་པར་འཇབ་ཅིང་འགྲོ་བ་ཡིས་མངོན་པར་འདོད་པའི་དོན་བསྒྲུབ་པ་ལྟར། སྡོམ་བརྩོན་བརྟུལ་ཞུགས་ཅན་གྱིས་རྟག་ཏུ་དེ་བཞིན་དུ་ཏིང་ངེ་འཛིན་གྱི་ཚེར་མ་སྤང་བའི་ཕྱིར་སྤྱད་ཅིང་གནས་པར་བྱའོ། །
གཉིས་པ་དེས་པའི་སྤྱོད་པ་ལ་བསླབ་པ་ནི། དགའ་བའི་སེམས་ཀྱིས་གཞན་ལ་ཕན་འདོགས་པར་བྱེད་ཅིང་། གཞན་གྱི་འགྱོད་པ་སེལ་བའི་དོན་དུ་ཉེས་པ་བཤགས་པ་ལ་གཞན་བསྐུལ་ཏེ་དྲན་བསྐུལ་འདེབས་པ་དང་། གདམ་ངག་དང་རྗེས་སུ་བསྟན་པ་ལ་མཁས་ཤིང་མ་བཅོལ་ཡང་རང་ལ་ཕན་པ་བྱེད་པའི་ངག་ནི་གུས་པས་སྤྱི་བོས་བླང་བར་བགྱིས་ཏེ་ཁྱད་དུ་མི་བསད་པར་དེའི་གསུང་བཞིན་བསླབ་ཅིང་རྟག་ཏུ་སེམས་ཅན་ཀུན་གྱི་སློབ་མར་གྱུར་ནས་ང་རྒྱལ་མེད་པར་བླ་མར་གུས་པས་དེ་དག་ཐམས་ཅད་ཀྱིས་ལེགས་པར་བསླབ་པ་གང་ཡིན་སྤྱད་དོ། ། གཞན་ཡང་ཕྲག་དོག་སྤངས་པའི་ཕྱིར་གཉེན་པོའི་ཕྱོགས་ཀྱིས་ཆོས་ནི་ལེགས་པ་སྟེ་དེ་སྨྲས་པ་ཐམས་ཅད་ལ་ཕ་རོལ་མགུ་བར་བྱ་བའི་ཕྱིར་དགེ་བར་གསུངས་སོ་ཞེས་ལྷག་པའི་བསམ་པས་བརྗོད་པར་བྱ་ཞིང་དེ་བཞིན་དུ་བསོད་ནམས་བྱེད་པ་མཐོང་གྱུར་ན་ལེགས་པར་བྱས་སོ་ཞེས་སོགས་ཀྱིས་མངོན་སུམ་དུ་བསྟོད་པས་ལེགས་པར་དགའ་བ་དང་སྤྲོ་བ་བསྐྱེད་དོ། ། ཡང་གཞན་ལ་ཡོན་ཏན་མངོན་དུ་བརྗོད་ན་ཁ་བསག་ཏུ་དོགས་པ་སྤང་བའི་ཕྱིར་ལྐོག་ན་ཡོན་ཏན་བརྗོད་པས་བསྟོད་པར་བྱ་ཞིང་། གཞན་གྱིས་དེའི་ཡོན་ཏན་དེའི་མངོན་སུམ་དུ་བརྗོད་ན་དེའི་རྗེས་སུ་མཐུན་པར་དེའི་མངོན་སུམ་དུ་བརྗོད་པར་བྱ་ཞིང་། གཞན་གྱིས་རང་གི་ཡོན་ཏན་མངོན་ལྐོག་ཏུ་བརྗོད་ན་རང་གི་སེམས་ཁེངས་པ་བཟློག་ཅིང་ཕ་རོལ་དེ་ནི་ཡོན་ཏན་ཤེས་ཤིང་དེ་ལ་རྗེས་སུ་ཆགས་པར་རིག་པར་བྱའོ། ། དེར་མ་ཟད་རང་ཉིད་གཞན་གྱི་ཡོན་ཏན་གྱིས་མགུ་བར་ཡང་བྱའོ། ། ཇི་ལྟར་ཞེ་ན།
སེམས་ཅན་ཐམས་ཅད་ཀྱིས་བྱ་བ་རྩོམ་པ་ཐམས་ཅད་སྡུག་བསྔལ་དང་བྲལ་བའི་དགའ་བ་ཐོབ་པའི་ཕྱིར་ཡིན་ཏེ། དེ་ལྟ་བུའང་དགའ་བ་དེ་ནི་རིན་གྱིས་ཉོ་ནའང་དཀོན་པས་རྙེད་པར་དཀའ་ལ། དེ་ལྟ་ཡིན་པས་གཞན་གྱི་འབད་པས་བྱས་པས་ཡོན་ཏན་ལ་ཕྲག་དོག་མེད་པར་སེམས་མགུ་བ་ཉིད་ཀྱིས་རང་ཉིད་དགའ་བའི་བདེ་བ་ལོངས་སྤྱད་པར་བྱའོ། ། གཞན་གྱི་ཡོན་ཏན་ལ་དགའ་བར་བྱས་པས་བདག་ལ་ཚེ་འདིར་ལུས་སེམས་ལ་གོད་ཡོང་ཡེ་མེད་ལ་འཇིག་རྟེན་ཕ་རོལ་དུའང་དེའི་འབྲས་བུ་བདེ་བ་ཆེན་པོ་འཐོབ་ཅིང་གཞན་གྱི་ཡོན་ཏན་ལ་མི་བཟོད་པའི་སྡང་བས་འདིར་ཡང་ཡིད་མི་དགའ་བས་སྡུག་བསྔལ་ཞིང་འཇིག་རྟེན་ཕ་རོལ་དུའང་འབྲས་བུ་སྡུག་བསྔལ་ཆེན་པོ་འབྱུང་བས་ཕ་རོལ་གྱི་ཡོན་ཏན་གྱིས་ཡིད་དགའ་བར་བྱའོ། ། གསུམ་པ་རིག་པའི་ལས་ལ་བསླབ་པ་ནི། གཞན་ལ་སྨྲ་བའི་ཚེ་ན་ཡིད་ཆེས་སུ་རུང་བ་ཡིད་ཕེབས་པའི་ཚག་སྔ་ཕྱི་འབྲེལ་ཆགས་པ་དང་། དོན་ལ་ཐེ་ཚོམ་མེད་པས་གསལ་བ་དང་། རྣར་སྙན་ཅིང་མཉན་ན་ཡིད་ཚིམ་པར་བྱེད་ལ་སྙིང་ལ་འབབ་པས་ཡིད་དུ་འོང་བ་དང་། ཆགས་པའི་རྒྱུ་ལས་བྱུང་བ་མ་ཡིན་པ་དང་། ཞེ་སྡང་སྤངས་པ་སྟེ་སྙིང་རྗེའི་རྒྱུ་མཐུན་ལས་བྱུང་བ་དང་།
རྩུབ་པའི་ཚིག་སྤངས་པས་འཇམ་པ་མཉེན་པ་དང་། སྐད་ཀྱི་གདངས་ཆེན་པོ་མ་ཡིན་ཞིང་གོ་བྱའི་དོན་གོ་བར་བྱེད་པ་ལ་འཚམ་ཞིང་རན་པར་སྨྲ་བར་བྱའོ། ། དེ་བཞིན་དུ་མིག་གིས་སེམས་ཅན་ལ་ལྟ་བའི་ཚེ་ན་ཡང་སེམས་ཅན་འདི་དག་ཉིད་ལ་བརྟེན་ནས་བདག་སངས་རྒྱས་ཉིད་དུ་འགྱུར་རོ་ཞེས་བསམས་ནས་བསམ་པ་གཡོ་མེད་པར་དྲང་བ་ཡོན་པོས་མ་ཡིན་ཞིང་ཕ་རོལ་ལ་བྱམས་པའི་ཚུལ་གྱིས་དུག་གསུམ་སྤངས་ཏེ་དགའ་བའི་སེམས་ཀྱིས་དུད་པར་གྱུར་པའི་མིག་གིས་བལྟའོ། ། བཞི་པ་ཞར་འོངས་དགེ་བ་སྟོབས་ཆེན་སྤྱད་པ་ནི། དུས་རྟག་པར་རྒྱུན་དུ་མངོན་ཞེན་དང་བ་དང་། འདུན་པ་དྲག་པོ་ཉིད་ཀྱིས་བསླངས་ཏེ་དམ་བཅས་པའི་དགེ་བའམ། ཉོན་མོངས་ཀྱི་གཉེན་པོའི་ཕྱོགས་སྟོང་ཉིད་ཀྱི་དོན་བསྒོམ་པ་ལ་སོགས་ལས་བྱུང་བའི་དགེ་བ་ཉིད་དང་། ཁམས་གསུམ་ལ་ཆགས་བྲལ་ལ་སོགས་པའི་ཡོན་ཏན་གྱི་ཞིང་རྒྱལ་བ་རྒྱལ་སྲས་ལ་སོགས་དང་ནི། ཡོངས་སུ་སྐྱོང་བ་ལ་སོགས་པས་ཕན་འདོགས་པའི་ཞིང་ཕ་མ་སོགས་དང་། སྡུག་བསྔལ་ཅན་གྱི་ཞིང་ནད་པ་ལ་སོགས་པ་དེ་དག་ལ་བསོད་ནམས་དགེ་བ་བསགས་པ་ནི་ཉུང་ངུ་ཞིག་ཀྱང་འབྲས་བུ་ཆེན་པོ་གཞལ་དུ་མེད་པར་འགྱུར་རོ། །
ལྔ་པ་སྦྱོར་བའི་ཁྱད་པར་བཤད་པ་ལ་དངོས་དང་། འགལ་བ་སྤང་བའོ། ། དང་པོ་ནི། ཐམས་ཅད་དུ་བསྒྲིན་པའི་སྤྱོད་པ་དང་ལྡན་པས་མཁས་ཤིང་དགའ་བ་དང་བཅས་པས་ལྡང་བ་ཡང་བའི་བརྩོན་འགྲུས་དང་ལྡན་པར་བྱས་ནས་གཞན་དོན་གྱི་ལས་རྣམས་བདག་གིས་རྟག་ཏུ་བརྗེད་པ་མེད་པར་བྱའོ། ། གལ་ཏེ་འགའ་ཞིག་གི་ཚེ་ལས་འགའ་ཞིག་སློབ་མ་སོགས་པས་བྱ་བར་རིགས་སོ་སྙམ་ན། ལས་རྣམས་ཀུན་ལ་སུ་ལའང་ལྟོས་པར་བྱ་བ་མ་ཡིན་པས་རང་ཉིད་ཀྱིས་ངང་གིས་བྱའོ། ། གཉིས་པ་ནི། རྟག་ཏུ་ལྡང་བ་ཡང་བར་བྱས་ནས་སྒོ་དབྱེ་བའི་བྱ་བ་སོགས་སྔར་བཀག་པའི་ཕྱིར་ཚུལ་ཁྲིམས་ལ་གནོད་པས་མི་བྱའོ་ཞེ་ན། སྦྱིན་པའི་ཕ་རོལ་ཏུ་ཕྱིན་པ་ལ་སོགས་པ་ཕར་ཕྱིན་གོང་ནས་གོང་དུ་ཁྱད་ཞུགས་པ་ཡིན་པས། དམན་པ་སྦྱིན་པའི་ཚུལ་ཁྲིམས་ལ་སོགས་པའི་ཕྱིར་ནི་སྟེ་ཆེད་དུ་ཆེན་པོ་མཆོག་བརྩོན་འགྲུས་དང་བསམ་གཏན་ལ་སོགས་མི་བཏང་བར་གོང་མ་གོང་མ་བ་ལ་སྤྱད་པར་བྱའོ། །
འོ་ན་སྦྱིན་པའི་དུས་སུ་ཚུལ་ཁྲིམས་བཏང་སྙོམས་སུ་གཞག་པར་གསུངས་པ་དང་འགལ་ཞེ་ན། འགྲེལ་ཆེན་དུ། སྤྱད་པ་ཆུ་ལོན་ལས་གཞན་དུ་ཞེས་འབྱུང་བ། བྱང་སེམས་ཀྱི་སྤྱོད་པའི་བསླབ་བྱ་ལྕི་ཤོས་གོང་མ་སྡོམ་པའི་མཚན་ཉིད་ཅན་དེ་བཞག་པ་ལས་གཞན་དུ་སྟེ་གཞག་བྱར་མ་གཏོགས་པས་དེ་ནམ་ཡང་དོར་བར་མི་བྱ་སྟེ། དེ་ནི་དགེ་བའི་འབབ་ཆུ་གཞན་དུ་འབོ་བར་སྲུང་བར་བྱེད་པའི་ཆུ་ལོན་ཏེ་རགས་ཡིན་པས་སོ། ། དཔེར་ན་བསམ་གཏན་བཏང་ནས་ཆོས་འདོད་པ་ལ་ཆོས་སྦྱིན་པ་དགོས་པ་ལྟ་བུ་སྟེ། དེ་མ་བྱིན་ན་བྱང་སེམས་དེ་ལ་ལྟུང་བར་འགྱུར་བའི་ཕྱིར་རོ། ། དེས་ན་བསླབ་པ་ཡང་ཤོས་ཀྱི་དབང་དུ་བྱས་ཏེ་གོང་མ་གཞག་པར་གསུངས་ཀྱི་དེ་ལས་གཞན་དུ་མ་ཡིན་ནོ། ། དེ་ལྟར་ལྕི་ཡང་གི་རྣམ་གཞག་རིག་པར་བྱས་ནས་གཞན་གྱི་དོན་ཕན་བདེ་བསྒྲུབ་པ་ལ་རྟག་ཏུ་བརྩོན་པར་གནས་པར་བྱའོ། ། གལ་ཏེ་བཀག་པ་ལ་འཇུག་ན་ལྟུང་བར་མི་འགྱུར་རམ་ཞེ་ན།
ཐུགས་རྗེ་རབ་ཀྱི་མཐར་ཕྱིན་པ་མངའ་བས་རང་དོན་ལ་ལྟོས་པ་མེད་པར་གཞན་དོན་ཁོ་ན་གཟིགས་པའི་བྱང་སེམས་ལ་སངས་རྒྱས་ཀྱིས་གནས་སྐབས་ཁ་ཅིག་ཏུ་བཀག་པ་རྣམས་ཀྱང་གཞན་དོན་དུ་ཐབས་མཁས་པས་འཇུག་པས་དེ་ལ་རྗེས་སུ་གནང་བ་ཡིན་པས་ལྟུང་བར་མི་འགྱུར་ཏེ། དཔེར་ན་བྲམ་ཟེའི་ཁྱེའུ་སྐར་མས་གཞན་དོན་གཟིགས་ནས་མི་ཚངས་པ་སྤྱད་པ་དང་། དེད་དཔོན་བྱང་ཆུབ་སེམས་དཔས་མི་ནག་པོ་ལ་མདུང་ཐུང་བསྣུན་ནས་བསད་པ་ལྟ་བུའོ། ། གཉིས་པ་ཟང་ཟིང་གི་སྦྱིན་པ་ནི། གཞན་གྱི་དོན་དུ་རང་གི་ལུས་སྨན་གོས་ཀྱིས་བསྲུང་བར་བྱ་བ་ཡིན་ལ། སྨན་ལ་ཡང་རྟག་ཏུ་བྱ་བ་དང་། ན་བའི་གསོ་སྨན་གཉིས་ལས་དང་པོ་ནི། ཟས་ཏེ་དེའི་དོན་དུ་བསླབ་པ་དྲན་པར་བྱས། གྲོང་ཁྱེར་དུ་རྒྱུ་བར་བྱ་ཞིང་བསོད་སྙོམས་རྙེད་པ་ན་ཆ་བཞིར་བགོས་ལ། གཅིག་ནི་ལོག་པར་ལྟུང་བ་དང་དུད་འགྲོ།
ཡི་དྭགས་ལ་སོགས་ལ་སྦྱིན་པ་དང་། གཉིས་པ་ནི། མགོན་མེད་པའི་ནད་པ་ལ་སོགས་དང་། གསུམ་པ་ནི། བརྟུལ་ཞུགས་ལ་གནས་པའི་ཚངས་པ་མཚུངས་པར་སྤྱོད་པ་རྣམས་ལ་བགོ་བར་བྱ་ཞིང་། བཞི་པ་ནི། མང་ཉུང་དུ་མ་ཡིན་པར་ལུས་ལས་སུ་རུང་བར་བྱེད་པ་རན་པ་ཙམ་དུ་ཆགས་ཞེན་མེད་པར་བཟའ་བར་བྱ་སྟེ། གཞན་དུ་ན་མང་ཉུང་དུ་དང་། ཆགས་པས་ཟ་ན་གཉིད་དང་དགེ་བ་བསྒྲུབ་མི་ནུས་ཤིང་ཉོན་མོངས་ཅན་གྱི་ལྟུང་བར་འགྱུར་བའི་ཕྱིར་རོ། ། ཡང་སློང་བ་ཞིག་འོངས་ན་གོས་ཀྱིས་རང་ལུས་བསྲུང་བའི་དོན་དུ་ཆོས་གོས་སྣམ་སྦྱར་བླ་གོས་མཐང་གོས་ཏེ་གསུམ་མ་གཏོགས་པ་ལྷག་མ་རྣམས་སྦྱིན་ཞིང་།
དེ་གསུམ་ནི་མི་སྦྱིན་ཏེ། བྱང་སེམས་ཀྱི་སོ་ཐར་ལས། གལ་ཏེ་དེ་ལ་ཆོས་གོས་གསུམ་ལས་ཉུང་བར་གྱུར་ན་གང་ལ་བརྟེན་ཏེ་ཚངས་པར་སྤྱོད་པ་ལ་གནས་པ་དེ་ནི་ཡོངས་སུ་གཏང་བར་མི་བྱའོ། ། དེ་ཅིའི་ཕྱིར་ཞེ་ན། དེ་བཞིན་གཤེགས་པས་ཆོས་གོས་གསུམ་གཏང་བར་མི་བྱའོ་ཞེས་གསུངས་པའི་ཕྱིར་ཞེས་སོ། ། ཆོས་གོས་གསུམ་ཡང་སྦྱིན་པར་རིགས་སོ་ཞེ་ན། སྐྱེས་བུ་དམ་པ་བྱང་ཆུབ་སེམས་དཔའི་ཆོས་ནི་སྤྱོད་ཅིང་བསྟེན་པའི་ལུས་ལ་དགོས་པ་ཕྲན་ཚེགས་ཅན་གྱི་སྦྱིན་པའི་ཆེད་དུ་ཆོས་གོས་མེད་པར་བྱས་ཏེ་གྲང་བ་ལ་སོགས་པས་གནོད་ཅིང་ཉོན་མོངས་པར་མི་བྱ་སྟེ་བྱས་ན་དོན་ཆེན་པོ་ཉམས་པར་འགྱུར་བའི་ཕྱིར་རོ། ། ལུས་ལ་མི་གནོད་པ་དེ་ལྟར་བླང་ན་སེམས་ཅན་གྱི་བསམ་པའི་དོན་ཕན་བདེ་མྱུར་དུ་རྫོགས་པར་བྱེད་ནུས་པར་འགྱུར་རོ། ། དེ་ནས་ཆོས་གོས་གསུམ་ཡང་མི་བཏང་ན་སྲོག་གཏོང་པ་ལྟ་ཅི་སྨོས། ལས་དང་པོ་པ་དགྲ་གཉེན་བར་མ་ཐམས་ཅད་ལ་མཉམ་པར་འཇུག་པའི་སྙིང་རྗེའི་བསམ་པ་མ་དག་པ་སྟེ་དག་པ་མེད་པར་མགོ་བོ་ལ་སོགས་པ་ལུས་ཀྱི་སྦྱིན་པ་འདི་གཏང་བར་མི་བྱ་སྟེ་བདག་གཞན་ལ་ཕན་པའི་བར་ཆད་དུ་འགྱུར་བའི་ཕྱིར་རོ། །
དེ་ལས་གཞན་དུ་བསམ་པ་བདག་གཞན་མཉམ་པའམ་གཞན་ལྷག་པའི་བསམ་པ་སྐྱེ་བས་དང་པོ་ཐོབ་པའི་ཚེ་ལུས་སྲོག་ཀྱང་གཏང་བར་བྱ་སྟེ། དེའི་ཚེ་དེ་བཏང་བས་འགྱོད་པ་མེད་པས་རང་ཉིད་ཉམས་པར་མི་འགྱུར་བས་སོ། ། ཅི་ནས་ཞེས་པའི་རྐང་པ་གཉིས་འགྲེལ་པ་ན་མི་སྣང་ངོ་། ། འོན་ཀྱང་བཤད་ན་ལུས་སྲོག་དེ་གཏོང་བའི་ཚེ་ཅི་ནས་ཀྱང་ཚེ་འདི་དང་ཚེ་རབས་གཞན་དུ་ཡང་དོན་ཆེན་པོ་བདག་གཞན་གྱི་བྱང་ཆུབ་ཀྱི་ཕྱོགས་དང་ཐོས་པ་སོགས་བསྒྲུབ་པའི་རྒྱུར་མཐོང་ན་བཏང་ཞིང་གཞན་དུ་བསྲུང་སྟེ། བསླབ་བཏུས་ལས། དཔེར་ན་སྨན་ཤིང་ལྗོན་པ་ལྟ་སྡུག་པ། ། རྩ་བ་ལ་སོགས་སྤྱད་འོས་ས་བོན་ནི། ། བྱིན་ཡང་དུས་མིན་སྤྱད་ལས་བསྲུང་བྱ་བ། ། རྫོགས་པའི་སངས་རྒྱས་སྨན་ཤིང་དེ་བཞིན་ནོ། ། ཞེས་པ་ལྟར་རོ། །
གསུམ་པ་ཆོས་ཀྱི་སྦྱིན་པ་ནི། སྦྱིན་ཡུལ་ལྷ་མི་ལ་སོགས་པ་མ་གུས་པ་ལ་ཆོས་གསུང་རབ་ཡན་ལག་དགུ་མི་བཤད་དེ། དེ་བཤད་ན་ལྷ་ལ་སོགས་པས་འཕགས་པས་ལྟུང་བར་འགྱུར་བའི་ཕྱིར་བཅོམ་ལྡན་འདས་ཀྱིས་བཀག་པ་ཡིན་ནོ། ། གུས་པ་དང་བཅས་པ་ཡིན་ན་ཡང་མི་ན་བཞིན་དུ་ཞེས་པ་ཀུན་ལ་སྦྱར་ཞིང་ཐོད་དམ་མཆོད་ཕྱིར་ཐོགས་ཀྱིས་མགོ་བོ་དཀྲིས་པ་དང་། ལག་ན་གདུགས་དང་མཁར་བ་དང་མཚོན་ཐོགས་པ་དང་། རས་ལ་སོགས་པས་མགོ་བོ་གཡོས་པ་དག་ལའང་བཤད་པ་མིན་ལ། ནད་པ་ལ་ཉེས་པ་མེད་དོ། ། དེས་མཚོན་ནས། ཉལ་འདུག་ལ་འགྲེང་བས་དང་། ཉལ་བ་ལ་འདུག་པས་དང་།
འདུག་པ་ལ་སྟན་མེད་པ་སོགས་ཀྱིས་མིན་ནོ། ། དམན་པ་ལ་མོས་པ་བློ་མ་བྱང་པ་ལ་ཡིད་གཞུངས་པ་མ་ཡིན་པས་གཏིང་མི་རྟོགས་པའི་ཟབ་པ་དང་། རྒྱ་ཆེ་བ་སྟེ་རྫུ་འཕྲུལ་ལ་སོགས་པ་རབ་ཀྱི་མཐར་ཕྱིན་པའི་ཐེག་ཆེན་མི་བཤད་པ་དང་། དབེན་པར་སྐྱེས་པ་གཞན་མེད་པར་བུད་མེད་ལའང་ཆོས་བཤད་པ་མིན་ཏེ། ལྟུང་བར་འགྱུར་བས་སོ། ། དམན་པ་ཉན་རང་གི་ཐེག་པ་དང་། མཆོག་གི་ཆོས་ཐེག་ཆེན་རྣམས་ལ་མཚུངས་པར་གུས་པས་མཉན་པ་ལ་སོགས་ཀུན་ཏུ་སྤྱད་དེ། དེ་ལྟ་མིན་ན་ཆོས་སྤོང་བར་འགྱུར་བའི་ཕྱིར་རོ། ། གཞན་ཡང་ཟབ་ཅིང་རྒྱ་ཆེན་གྱི་ཆོས་ཐེག་ཆེན་གྱི་སྣོད་དུ་གྱུར་པ་དག་དམན་པ་ཉན་རང་གི་ཆོས་ལ་སྦྱར་བར་མི་བྱ་སྟེ། སྦྱར་ན་རྩ་ལྟུང་གསུམ་པར་འགྱུར་བའི་ཕྱིར་རོ། །
བྱང་སེམས་ཀྱིས་སྤྱོད་པར་འོས་པའི་བསླབ་སྡོམ་ཡང་ཡོངས་སུ་དོར་བའི་བློ་གཞན་ལ་བསྐྱེད་ནས་ནི་མདོ་ཀློག་པ་དང་སྔགས་ཀྱི་ཚིག་བཟླས་པ་ཁོ་ནས་ཐར་པ་ཐོབ་པར་འགྱུར་ཞེས་འདྲིད་ཅིང་སླུ་བར་མི་བྱ་སྟེ་བྱས་ན་རྩ་ལྟུང་དུ་འགྱུར་བས་སོ། ། བཞི་པ་ཚུལ་ཁྲིམས་ལ་གནས་པའི་སྤྱོད་པ་བསྟན་པ་ལ་བཅུའི་དང་པོ་བྱང་སེམས་ཀྱི་སོ་ཐར་དང་འགལ་བ་སྤང་བ་ནི། སོ་དྲུད་པའི་སོ་ཤིང་དང་ནི་མཆིལ་མ་དག་དང་ལུད་པ་ལ་སོགས་དོར་བ་ན་ནི་གཞན་གྱིས་མ་མཐོང་བར་དགབ་པར་བྱ་ཞིང་། གཅི་བ་དང་ལ་སོགས་པས་བཤང་བ་ལ་སོགས་པའང་གཞན་ལོངས་སྤྱད་པར་བྱེད་པའི་ཆུ་དང་ཐང་ལ་དོར་བར་མི་བྱ་སྟེ། བྱས་ན་ལྷ་ལ་སོགས་པས་སྨད་པས་བསོད་ནམས་མ་ཡིན་པ་འབྱུང་བའི་ཕྱིར་རོ། ། ཁམ་ཆེར་སྤྱད་ནས་ཟས་ཀྱིས་ཁ་ལེགས་པར་བཀང་བ་དང་། ཅག་ཅག་དང་ཕུ་ཕུ་ལ་སོགས་པའི་སྒྲ་དང་བཅས་པར་ཟ་བ་དང་། ཟས་མ་སླེབ་པར་ཁ་ཆེར་གདངས་ནས་ནི་བཟའ་མི་བྱ། ཁྲི་ལ་སོགས་པ་ལ་འདུག་པ་ན་རྐང་པ་ས་ལ་བརྐྱང་སྟེ་འདུག་པར་མི་བྱའོ། ། རང་གི་ལག་པས་དཔུང་པ་གཉིས་ཀ་མཉམ་པར་དུས་གཅིག་ཏུ་མི་ཉེའོ། །
གླང་པོ་ཆེ་ལ་སོགས་པའི་བཞོན་པ་དང་། མལ་སྟན་དང་གཅིག་དང་གནས་དབེན་པ་དག་ཏུ་བུད་མེད་གཞན་ཏེ་གཞན་གྱི་བུད་མེད་དང་ལྷན་ཅིག་ཏུ་འགྲོ་བ་དང་འདུག་པར་མི་བྱ་སྟེ། ཆགས་མེད་ཀྱང་མ་དད་པར་འགྱུར་བའི་ཕྱིར་རོ། ། མདོར་ན་འཇིག་རྟེན་པ་རྣམས་མ་དད་པར་འགྱུར་བའི་སྤྱོད་པ་ཀུན་བསྟན་བཅོས་སམ་ཐ་སྙད་ལས་མཐོང་བ་དང་མཁས་པ་ལའམ་ཡུལ་ཆོས་དྲིས་ཏེ་སྤང་བར་བྱའོ། ། གཉིས་པ་ཁྱད་དུ་གསོད་པའི་སྤྱོད་པ་སྤང་བ་ནི། སོར་མོ་གཅིག་གིས་བརྡ་ནི་སྤྲད་པར་མི་བྱ་སྟེ་གུས་པ་དང་བཅས་པས་གཡས་པའི་ལག་པ་མཐའ་དག་ནི་ཀུན་གྱིས་ཀྱང་འདི་ལྟར་ལགས་སོ་ཞེས་ལམ་ཡང་དེ་ལྟར་བསྟན་པར་བྱའི། གཡོན་པས་མ་ཡིན་ཏེ་མ་དད་པར་འགྱུར་བའི་ཕྱིར་རོ། ། དོན་ཆུང་དུ་ལ་ལག་པ་བརྐྱང་ནས་བཏེག་སྟེ་ཤས་ཆེར་བསྐྱོད་ལ་བོད་པ་ལ་སོགས་བྱ་བ་མིན་ཏེ། དོན་ཆེན་པོ་ལ་ཉེས་པ་མེད་དོ། ། དེས་ན་ལག་པ་ཅུང་ཟད་བསྐྱོད་ལ་སྒྲ་བསྒྲགས་པ་ཡང་སེ་གོལ་དང་ལ་སོགས་པས་ལག་པ་གཡས་པའི་བརྡ་རྣམས་བྱ་སྟེ།
དེ་ལས་གཞན་དུ་ན་མཉམ་པར་མ་བཞག་ཅིང་སྤྱོད་པ་མ་བསྡམས་པར་འགྱུར་བའི་ཕྱིར་རོ། ། གསུམ་པ་ཉམས་པའི་བསླབ་ལ་བསླབ་པ་ནི། མགོན་པོ་བཅོམ་ལྡན་འདས་མྱ་ངན་ལས་འདས་པ་ཆེན་པོ་སྟོན་པའི་ཚེ་གཟིམས་པ་ལྟར་འདོད་པའི་ཕྱོགས་སུ་མགོ་བསྟན་ཏེ་གློ་གཡས་པ་ཕབ་རྐང་པའི་སྟེང་དུ་རྐང་པ་བཞག ལག་པ་གཡས་པ་སྔས་སུ་གཡོན་པ་བརྐྱང་སྟེ་བྱིན་པའི་སྟེང་དུ་བཞག ཆོས་གོས་ཀྱིས་ལུས་གཡོགས་ལ་གཉིད་ཀྱིས་ཧ་ཅང་ནོན་པ་དང་། གཉིད་དང་བསྙེས་པའི་བདེ་བ་ལ་མ་ཞེན་པར་ལུས་ཀྱི་འབྱུང་བ་རྣམས་གནས་ཤིང་འཚེ་བའི་དོན་དུ་ཉལ་བར་བྱའོ། ། དེའང་དགེ་བ་ཇི་ལྟར་བསྒྲུབ་སྙམ་པའི་བསམ་པ་དྲན་ཤེས་བཞིན་དང་ལྡན་པས་བྱ་རྨྱང་དང་ལུས་གཅུ་བ་དང་ལེ་ལོ་དང་བྲལ་བས་ཐུན་ཕྱི་མ་ལ་དགེ་བའི་དོན་དུ་མྱུར་དུ་ལྡང་བའི་སེམས་སྔོན་དུ་གཏོང་བ་ལ་ཐོག་མ་ཉལ་བའི་དུས་ངེས་པར་སྦྱར་རོ། ། བཞི་པ་སེམས་སྦྱང་ཚུལ་བསྡུས་ཏེ་བསྟན་པ་ནི། བྱང་ཆུབ་སེམས་དཔའི་སྤྱོད་པ་དག་ཚད་མེད་པར་ནི་བྱང་སེམས་ཀྱི་སོ་ཐར་ལ་སོགས་པར་གསུངས་པ་དག་ལས་ཐམས་ཅད་ནན་ཏན་དུ་བྱ་བར་མི་ནུས་ན་མདོར་བསྡུས་ཏེ་དང་པོར་སེམས་ཀྱི་དྲི་མ་སྦྱོང་བར་བྱེད་པའི་སྤྱོད་པ་ནི། ངེས་པར་གདོད་མི་ཟ་བར་མ་འབྱོངས་པར་དེ་སྲིད་སྤྱད་པར་བྱའོ། །
ལྔ་པ་ལྟུང་བ་སྦྱང་བའི་ཚུལ་ནི། ཉིན་དང་མཚན་མོ་ལན་གསུམ་དུ་སྡིག་བཤགས། ཡི་རང་། བསྔོ་བའི་ཕུང་པོ་སྟེ་ཕུང་པོ་གསུམ་པ་གདོན་བྱ་ཞིང་ལྟུང་བ་ཕམ་པའམ་བསམ་བཞིན་དུ་བྱས་པ་མ་གཏོགས་པའི་ལྷག་མ་ཤེས་བཞིན་མ་ཡིན་པས་བྱས་པ་སོགས་དེས་ཞི་བར་བྱ་ཞིང་ཕམ་པ་རྣམས་ནི་སླར་རྒྱལ་བ་སོགས་མཆོག་གསུམ་ལ་སྐྱབས་སུ་འགྲོ་བ་དང་། བྱང་ཆུབ་ཀྱི་སེམས་བསྐྱེད་པ་ལ་བརྟེན་པས་ཞི་ཞིང་ཕྱིར་བཅོས་པར་བྱའོ་ཞེས་བི་བྷཱུ་ཏིས་བཤད་ཅིང་བསླབ་བཏུས་ལྟར་ན་ཕམ་པའང་སྟོབས་བཞི་ཡིས་བཤགས་པས་འདག་པར་གསུངས་སོ། ། འགྲེལ་ཆེན་ལྟར་ན། ཕུང་པོ་གསུམ་པ་གདོན་པ། སྐྱབས་སུ་འགྲོ་བ། བྱང་སེམས་ལ་བརྟེན་པས་ལྟུང་བའི་ལྷག་མ་ཞི་བར་བྱ་བར་བཤད་དོ། ། དྲུག་པ་བསླབ་བྱ་ཐམས་ཅད་ལ་བསླབ་པའི་ཚུལ་ནི།
རང་ངམ་གང་ཟག་གཞན་དོན་གྱི་དབང་དུ་བྱས་ནས་སྤྱོད་པའང་རུང་གནས་སྐབས་གང་དུ་ཅི་སྤྱོད་ཀྱང་སངས་རྒྱས་ཀྱིས་བསླབ་པར་གསུངས་པ་གང་ཡིན་པ་དེ་ལ་འབད་དེ་བསླབ་པར་བྱའོ། ། ཅི་སྟེ་དེ་ལྟར་ངེས་པ་མེད་པར་ཐམས་ཅད་སློབ་ཅེ་ན། རྒྱལ་སྲས་རྣམས་ཀྱི་མི་བསླབ་པའི་བསླབ་བྱ་དེ་ནི་གང་ན་ཡོད་པ་མིན་ཏེ། མ་བསླབས་ན་སེམས་ཅན་མཐའ་དག་གི་དོན་བྱ་བར་མི་ནུས་ལ། དེ་ལྟར་བདག་དང་བདག་གིར་མི་འཛིན་ཅིང་བདེན་གཉིས་རྟོགས་ནས་གཞན་དོན་དུ་བསླབ་བྱ་ཐམས་ཅད་ལ་བསླབས་ཤིང་གནས་པའི་བྱང་སེམས་མཁས་པ་ལ་སྤྱོད་ལམ་ཅི་སྤྱོད་ཀྱང་བསོད་ནམས་ཀྱི་ཚོགས་སུ་མི་འགྱུར་བ་གང་ཡང་མེད་པའི་ཕྱིར་རོ། ། བདུན་པ་ཐམས་ཅད་གཞན་དོན་ཁོ་ནར་སྤྱད་པ་ནི། དངོས་སུ་རང་ཉིད་ཀྱིས་ཟང་ཟིང་གི་སྦྱིན་པ་སོགས་བྱས་སམ་ཡང་ན་རྒྱུད་ནས་གཞན་དུ་བྱེད་དུ་བཅུག་ཀྱང་རུང་སེམས་ཅན་གྱི་དོན་ཕན་བདེའི་རྒྱུ་ལས་གཞན་རང་གིས་མི་སྤྱད་ཅིང་གཞན་སྤྱོད་དུ་མི་གཞུག་གོ ། དེར་མ་ཟད་སེམས་ཅན་འཁོར་བའི་སྡུག་བསྔལ་ལས་ཐར་བ་ཁོ་ནའི་དོན་གྱི་ཕྱིར་དགེ་རྩ་ཆུང་ངུའང་རུང་སྟེ་དགེ་བ་ཐམས་ཅད་བྱང་ཆུབ་ཆེན་པོའི་ཕྱིར་བསྔོ་བར་བྱའོ། ། བརྒྱད་པ་དགེ་བའི་བཤེས་གཉེན་ཚུལ་ནི། དུས་རྟག་པར་མངོན་མཐོ་ངེས་ལེགས་ཀྱི་རྒྱུའི་དགེ་བའི་ཐུན་མོང་མ་ཡིན་པའི་གྲོགས་བྱེད་པའི་བཤེས་གཉེན་ནི་ཟབ་ཅིང་རྒྱ་ཆེ་བའི་ཐེག་ཆེན་དོན་ལ་མཁས་པ་དང་།
བྱང་ཆུབ་སེམས་དཔའི་བརྟུལ་ཞུགས་འཛིན་ཅིང་བཟུང་བ་དེ་ལུས་དང་སྲོག་གི་ཕྱིར་ཡང་མི་བཏང་བར་བསྟེན་ཏོ། ། དེའང་ཚུལ་ཇི་ལྟར་ན། སྡོང་པོ་བཀོད་པའི་ལེའུར་གསུངས་པའི་དཔལ་འབྱུང་བའི་རྣམ་ཐར་ལས་བླ་མ་བསྟན་པའི་ཚུལ་ཇི་ལྟར་འབྱུང་བ་ལྟར་བསླབ་སྟེ། དེ་ཉིད་དུ་དགེ་བའི་བཤེས་གཉེན་གྱིས་ཡང་དག་པར་ཟིན་པའི་བྱང་ཆུབ་སེམས་དཔའ་རྣམས་ནི་ངན་འགྲོར་མི་ལྟུང་ངོ་ཞེས་བྱ་བ་ནས་རིགས་ཀྱི་བུ་དེ་ལྟ་བས་ན་དེ་ལྟར་ཡིད་ལ་བྱ་བ་རྒྱུན་མ་ཆད་པས་དགེ་བའི་བཤེས་གཉེན་རྣམས་ཀྱི་དྲུང་དུ་འགྲོ་བར་བྱའོ་ཞེས་དང་། དགེ་བའི་བཤེས་གཉེན་ལ་ནི་དཔའ་བོའི་འདུ་ཤེས་དང་། རྗེས་སུ་བསྟན་པ་ལ་ནི་མཚོན་ཆའི་འདུ་ཤེས་དང་། ནན་ཏན་ལ་ནི་དགྲ་སེལ་བའི་འདུ་ཤེས་བསྐྱེད་པར་བྱའོ། ། ཞེས་བྱ་བའི་བར་དུ་རྒྱ་ཆེར་གསུངས་སོ། ། དགུ་པ་བསླབ་བྱ་བསྟན་པའི་མདོ་བསྟན་བཅོས་ལྟ་བའི་ཚུལ་ནི། དཔལ་འབྱུང་བའི་རྣམ་ཐར་གྱི་ལེའུ་འམ་བསྟན་བཅོས་འདི་དང་འདིར་མ་བསྟན་པའི་སངས་རྒྱས་ཀྱིས་དཀའ་རྩལ་བའི་བྱང་སེམས་ཀྱི་བསླབ་པ་གཞན་མདོ་སྡེ་སྣ་ཚོགས་བཀླགས་ནས་ཤེས་པར་བྱ་སྟེ།
དེ་ཡང་མདོ་སྡེ་རྣམས་ལ་བསླབ་པར་བྱ་བ་བླང་དོར་གྱི་ཚུལ་རྒྱ་ཆེར་སྣང་བ་དེས་བས་ན་མདོ་སྡེ་བཀླག་པར་བྱའོ། ། དེའི་ཕྱིར་ནམ་མཁའི་སྙིང་པོའི་མདོ་སྡེ་ལས་རྒྱལ་པོ་ལ་རྩ་ལྟུང་ལྔ། བློན་པོ་ལ་ལྔ། བྱང་སེམས་ལས་དང་པོ་པའི་བརྒྱད་ལ་སོགས་པ་རྩ་བའི་ལྟུང་བའི་རྣམ་གཞག་རྒྱ་ཆེར་གསུངས་པས་དེ་ནི་ཐོག་མ་ཉིད་དུ་བལྟ་བར་བྱའོ། ། བསླབ་པ་ཀུན་ལས་བཏུས་པ་ཡང་ངེས་པར་གདོན་མི་ཟ་བར་ཡང་དང་ཡང་དུ་ལན་གཅིག་མ་ཡིན་པར་བལྟ་ཞིང་གོམས་པར་བྱ་སྟེ། གང་གི་ཕྱིར་ན་རྒྱལ་སྲས་ཀྱིས་རྟག་ཏུ་སྤྱད་པར་བྱ་བའི་བསླབ་བྱ་ཕལ་ཆེ་བ་རྣམས་ནི་དེ་ལས་རྒྱ་ཆེར་རབ་ཏུ་གསལ་བར་སྟོན་པའི་ཕྱིར་རོ། ། དེ་མི་ནུས་ན་ཡང་རེ་ཞིག་མདོ་སྣ་ཚོགས་ནས་མདོར་བསྡུས་པའི་ཁོ་བོས་བྱས་པའི་མདོ་རྣམས་ཀུན་ལས་བཏུས་པའི་ཚིག་དོན་ཡང་བལྟའོ། ། ཡང་ན་སློབ་དཔོན་འཕགས་པ་ཀླུ་སྒྲུབ་ཀྱིས་མཛད་པའི་མདོ་ཀུན་ལས་བཏུས་དང་བསླབ་བཏུས་གཉིས་པའང་འབད་དེ་གུས་པས་བལྟ་བར་བྱའོ། ། བཅུ་པ་དེ་དག་གི་དོན་ཉམས་སུ་བླང་བའི་ཚུལ་ནི། དེ་ལྟར་ལེགས་པར་བལྟས་ནས་མདོ་ཀུན་ལས་བཏུས་དང་བསླབ་པ་ཀུན་ལས་བཏུས་པ་གང་ལས།
བསླབ་པར་བྱ་བ་གང་ནི་མ་བཀག་པ་དེ་ཉིད་སྤྱད་པར་བྱ་ཞིང་བཀག་པ་ནི་སྤྱད་པར་མི་བྱ་བ་སྟེ། དེ་ཡང་འཇིག་རྟེན་གྱི་སེམས་ནི་བསྲུང་བའི་ཕྱིར་བསླབ་པ་ཀུན་ལས་བཏུས་པ་ལ་སོགས་ལས་བསླབ་པ་མཐོང་ནས་ཡང་དག་པར་སྤྱད་པར་བྱའོ། ། གསུམ་པ་བསྡུས་ཏེ་བསྟན་པ་ནི། མདོར་བསྡུ་ན་ཤེས་བཞིན་གྱི་ངོ་བོ་གང་ཞེ་ན། ལུས་དང་སེམས་ཀྱི་གནས་སྐབས་ཀྱི་སྤྱོད་ལམ་རྣམས་ལ་སྔར་བཤད་པ་ལྟར་སོ་སོར་ཡང་དང་ཡང་དུ་བརྟག་པར་བྱ་བ་དེ་ཉིད་ཁོ་ན་མདོར་བསྡུ་ན་ནི་ཤེས་བཞིན་བསྲུང་བའི་མཚན་ཉིད་དོ། ། གསུམ་པ་འཇུག་རྗེས་སུ་གདམས་པ་ནི། ལུས་ཀྱི་བྱ་བ་ནི་ཡིད་སྔོན་དུ་འགྲོ་བ་ཅན་ཡིན་པའི་ཕྱིར་ལུས་ཀྱི་བསླབ་པ་འདི་དག་ནན་ཏན་གྱིས་སྤྱད་པར་བྱའི་དེ་དག་གི་ཚིག་ཙམ་ཞིག་བརྗོད་པས་འབྲས་བུའམ་དགོས་པ་ཅི་ཞིག་འགྲུབ། དཔེར་ན་སྨན་དཔྱད་ཀྱི་བསྟན་བཅོས་བཀླགས་པ་ཙམ་གྱིས་ནི་ནད་པ་དག་ལ་ཕན་པར་འགྱུར་རམ་སྟེ་མི་ཕན་པས་ལུས་ཀྱི་སྨན་དང་སྤྱོད་ལམ་ལ་སོགས་པ་བསྟེན་དགོས་པ་བཞིན་ནོ། ། ལེའུ་ལྔ་པའི་རྣམ་པར་བཤད་པའོ།། ༈ །དེ་ལྟར་ཚུལ་ཁྲིམས་ཀྱི་ལུས་སོགས་བསྲུང་བ་དང་དག་པར་བསྟན་ནས་དགེ་བ་རྣམ་པར་དག་པ་བསྟན་པའི་ཕྱིར།
བཟོད་བྱ་ཐོས་པ་བཙལ་བར་བྱ། ། དེ་ནས་ནགས་སུ་གནས་པར་བྱ། ། མཉམ་པར་བཞག་ལ་བརྩོན་བྱ་ཞིང་། ། མི་སྡུག་ལ་སོགས་བསྒོམ་པར་བྱ། ། ཞེས་པ་དེ་བསྟན་པའི་ཕྱིར་ཐོག་མར་གསུམ་པ་བཟོད་པའི་ཕར་ཕྱིན་འཆད་པ་ལ་གསུམ། བཟོད་པ་བསྒོམ་པར་གདམས་པ། དེ་ཉིད་རྒྱས་པར་བཤད་པ། བསྒོམས་པའི་ཕན་ཡོན་ནོ། ། དང་པོ་ནི། བསྐལ་པ་སྟོང་ཕྲག་དུ་མར་བསགས་པའི་སྦྱིན་པ་གསུམ་དང་།
སྔར་བསྟན་པའི་བདེ་བར་གཤེགས་པ་སོགས་དཀོན་མཆོག་གསུམ་མཆོད་ཅིང་བསྟོད་པ་དང་། ཕྱག་འཚལ་ཞིང་སྐྱབས་སུ་འགྲོ་བ་ལ་སོགས་པ་སྔོན་དུ་སོང་བའི་ལེགས་སྤྱད་དེ། ཚུལ་ཁྲིམས་ཀྱི་སྡོམ་པ་ཡང་དག་པར་བླངས་པ་ལས་བྱུང་བའི་དགེ་བ་གང་ཡིན་པ་དེ་ཀུན་ཀྱང་སེམས་ཅན་ཐམས་ཅད་ལ་ཁོང་ཁྲོ་བ་ཅིག་གིས་འཇོམས་པར་བྱེད་དེ། འཇམ་དཔལ་རྣམ་པར་རོལ་པའི་མདོར། འཇམ་དཔལ་ཁོང་ཁྲོ་ཞེས་བྱ་བས་ནི་བསྐལ་པ་བརྒྱ་དང་སྟོང་དུ་བསགས་པའི་བསོད་ནམས་ཀྱང་འཇོམས་པར་བྱེད་ཅིང་འབྲས་བུ་མེད་པར་བྱེད་དོ། ། དེ་ལྟ་བས་ན་ཞེ་སྡང་ལ་ཁོང་ཁྲོ་བ་ཞེས་བྱའོ། ། ཞེས་སོ། ། དེའི་ཕྱིར་ཞེ་སྡང་ལྟ་བུ་དགེ་བ་ཟིལ་གྱིས་གནོན་པའི་སྡིག་པ་གཞན་མེད་པས་དེའི་གཉེན་པོ་བཟོད་པ་ལྟ་བུའི་དཀའ་ཐུབ་མེད་པ་དེ་བས་ན་བཟོད་པ་བསྒོམས་པ་ལ་ལྷུར་བླང་བའི་སྒོ་ནས་ནན་ཏན་དུ་འོག་ནས་འབྱུང་བའི་ཐབས་སྣ་ཚོགས་ཀྱི་ཚུལ་གྱིས་བསྒོམ་ཞིང་གོམས་པར་བྱའོ། ། གཉིས་པ་ལ་བཞི་ལས། དང་པོ་མཐོང་བ་དང་མ་མཐོང་བའི་ཉེས་དམིགས་ནི།
ཇི་ལྟར་ཞེ་སྡང་ལྟ་བུའི་སྡིག་མེད་ཅེ་ན། ཞེ་སྡང་ནི། ཟུག་རྔུ་སྟེ་དེ་ལ་བསྟེན་ནས་སྲིད་པ་དང་སྲིད་པའི་ཡོ་བྱད་ལ་འདོད་པ་སྐྱེས་ཏེ་མཆོག་གསུམ་དང་བདེན་པ་བཞི་ལ་ཐེ་ཚོམ་ཟ་བས་མ་ལུས་སེམས་གདུང་བར་བྱེད་པས་སོ། ། དེ་ལྟ་བུའི་ལུས་སེམས་ཀྱི་གནད་ལ་བསྣུན་པ་དཔེར་ན་མཚོན་གནད་དུ་བསྣུན་ན་གཉིད་ལ་སོགས་པ་མི་འབྱུང་བ་ལྟ་བུ་དེ་འཆང་ན་ཡིད་ནི་རབ་ཏུ་ཞི་བ་ཉམས་སུ་མི་མྱོང་ཞིང་ཡིད་དགའ་བ་དང་ལུས་བདེ་བའང་མི་འཐོབ་ལ། གཉིད་མི་འོང་ཞིང་སེམས་བརྟན་པ་བདེ་བའང་མེད་པར་འགྱུར་ཏེ། ཞེ་སྡང་གི་མེ་འབར་བས་རྟག་ཏུ་ལུས་སེམས་ལ་གདུང་བར་བྱེད་པའི་ཕྱིར། ཡང་གང་དག་ལ་ནོར་དང་བཀུར་སྟི་ཡི་སྒོ་ནས་དྲིན་བྱིན་ཞིང་སྟེར་བ་པོ་དེ་ལ་བརྟེན་པོར་གྱུར་པའི་གཡོག་ལ་སོགས་པ་དེ་དག་ཀྱང་ནི་སྡང་སེམས་ལྡན་པའི་རྗེ་དཔོན་དེ་ལ་གསོད་པ་རྒོལ་བར་བྱེད་དེ། ཞེ་སྡང་དང་ལྡན་པས་ཡིད་དུ་མི་འོང་བའི་ཕྱིར་རོ། ། ཡང་ཞེ་སྡང་དེ་ཡིས་མཛའ་བཤེས་རྣམས་ཀྱང་སྐྱོ་ཞིང་དྲེག་པར་འགྱུར་ལ། བྲན་ལ་སོགས་པ་སྦྱིན་པས་བསྡུས་ཀྱང་ཞེ་སྡང་ཅན་ལ་བསྟེན་པར་མི་བྱེད་དེ།
མདོར་ན་ཁྲོ་བ་ཅན་ལ་བདེ་བར་གནས་པའི་རྒྱུ་ཉེ་བར་ཞི་བ་དེ་ནི་འགའ་ཡང་ཡོད་པ་མ་ཡིན་པས་སེམས་རྩུབ་པའི་གནས་སྐབས་ལས་བྱུང་པའི་ཁྲོ་བོའི་དགྲ་ཡིས་སྔར་བཤད་པ་དེ་དང་མཚོན་ཆ་ལེན་པ་ལ་སོགས་ཚེ་འདི་དང་ཕྱི་མར་སྡུག་བསྔལ་དག་ནི་བྱེད་པར་འགྱུར་རོ། ། གཉིས་པ་དེ་སྤངས་པའི་ཕན་ཡོན་ནི། སྐྱེས་བུ་གང་ཞིག་ལེགས་པར་སྤྱད་པའི་སྒོ་ནས་བསྒྲིམས་ཏེ་ཁྲོ་བ་འཇོམས་པ་ལ་བརྩོན་པ་དེ་ནི་ཚེ་འདི་དང་འཇིག་རྟེན་གཞན་དུ་བདེ་བར་འགྱུར་རོ། ། ཁྲོ་བ་གཞོམ་པ་ལ་དེའི་རྒྱུ་གཞོམ་དགོས་པས་གསུམ་པ་ཁྲོ་བའི་རྒྱུ་གཞོམ་པ་ནི། བདག་དང་བདག་གི་བ་ལ་མི་འདོད་པ་སྡུག་བསྔལ་བསྐྱེད་པར་བྱས་པ་དང་འདོད་པ་བདེ་བ་བསྒྲུབ་པ་ཡི་གེགས་བྱས་པ་ལས་བྱུང་བར་གྱུར་པའི་ཡིད་མི་བདེ་བའི་ཟས་རྙེད་པ་དེ་ཟོས་པ་ལ་བརྟེན་ནས་ནི་ཞེ་སྡང་གི་སྟོབས་བརྟས་ཏེ་བདག་འཇོམས་པར་བྱེད་པ་དེ་ལྟ་ཡིན་ནོ་ཞེས་བསམས་ནས་བདག་གི་དགྲ་བོ་ཞེ་སྡང་དེའི་ཟས་ཡིད་མི་བདེ་ནི་རྩ་བ་ནས་རྣམ་པར་གཞོམ་པར་བྱ་སྟེ། འདི་ལྟར་བདག་ལ་དགེ་བའི་སྲོག་འཇོམས་པའི་སྒོ་ནས་གནོད་པ་བྱེད་པ་ལས་དགྲ་བོ་ཞེ་སྡང་འདི་ལ་ནི་ཉིན་མཚན་དུ་བྱ་བའི་ལས་གཞན་ཅུང་ཟད་ཀྱང་མེད་པའི་ཕྱིར་རོ། ། དེ་ལྟར་ཞེ་སྡང་ཉེས་པ་དང་བཅས་པར་བསྒོམས་པ་ཐམས་ཅད་ཀྱིས་གཉེན་པོ་བཟོད་པ་སྐྱེད་དགོས་པས་ན། བཞི་པ་བཟོད་པ་བསྒོམ་པའི་ཚུལ་དངོས་ལ། ཆོས་ཡང་དག་པར་སྡུད་པ་ལས་གསུངས་པ་ལྟར་སྡུག་བསྔལ་དང་ལེན་དང་། གནོད་པ་བྱེད་པ་ལ་ཇི་མི་སྙམ་པ་དང་།
ཆོས་ལ་ངེས་པར་སེམས་པའི་བཟོད་པ་གསུམ་ལས་དང་པོ་ལ་གཉིས། ཀུན་རྫོབ་ཀྱི་ཚུལ་གྱིས་དང་། དོན་དམ་གྱི་ཚུལ་གྱིས་བསྒོམ་པའོ། ། དང་པོ་ལ་དྲུག་གི་རྒྱུ་ཡིད་མི་བདེ་སྤང་བ་ནི། ཟས་དེ་ཇི་ལྟར་གཞོམ་སྙམ་ན། མགོ་གཅོད་པ་ལ་སོགས་ཅི་ལ་བབ་ཀྱང་བདག་གིས་དགའ་བའི་ཡིད་ནི་མི་བདེ་བས་དཀྲུག་པར་མི་བྱ་སྟེ། སྡུག་བསྔལ་བྱུང་བས་ཡིད་མི་དགའ་བ་བྱས་ཀྱང་འདོད་པའི་དོན་མི་འགྲུབ་ཅིང་དགེ་བ་དག་ནི་ཉམས་པར་འགྱུར་བའི་ཕྱིར་རོ། ། དེའི་རྒྱུ་མཚན་ཡང་གལ་ཏེ་འདོད་པའི་གེགས་དང་མི་འདོད་པ་བྱས་པ་ལ་ཕྱིར་བཅོས་སུ་ཡོད་ན་ནི་དེ་ལ་མི་དགར་ཅི་ཞིག་ཡོད་དེ་བཅོས་པའི་ཐབས་ལ་འབད་པར་རིགས་ཀྱི་མི་དགའ་བར་མི་རིགས་ལ། གལ་ཏེ་དེ་ལ་ཕྱིར་བཅོས་སུ་མེད་ན་ནི་དེ་ལ་མི་དགའ་བ་བྱས་པས་ཅི་ཕན་ཏེ་ཐབས་མེད་ཅིང་འདས་ཟིན་པས་སོ། ། དེ་ལྟར་རིགས་པས་དཔྱད་དེ་ཡིད་མི་བདེ་བ་བསལ་བར་བྱའོ། །
གཉིས་པ་བཟོད་པ་གོམས་བྱའི་ཡུལ་ནི། བདག་གམ་བདག་གི་མཛའ་བཤེས་རྣམས་ལ་སེམས་སྡུག་བསྔལ་བར་བྱས་པ་དང་། བརྙས་པ་ཁྱད་དུ་གསོད་པ་དང་། བསྣུན་པའི་ཚིག་རྩུབ་དང་། གྲགས་པ་མ་ཡིན་པའི་མི་སྙན་པ་ཞེས་བྱ་བའི་མི་འདོད་པ་རྣམས་བྱེད་པ་དེ་དང་། དགྲ་ལ་སྡུག་བསྔལ་ལ་སོགས་དེ་ལས་བཟློག་པ་བདེ་བ་འབྱུང་བ་དང་གུས་པ་དང་། ཚིག་འཇམ་པ་དང་། གྲགས་པ་རྣམས་མི་འདོད་ཀྱང་བྱེད་པའོ། ། གསུམ་པ་གོམས་སླ་ཞིང་ངེས་པར་འབྱུང་བས་བསྒྲུབ་པ་ནི། མ་གོམས་པ་གོམས་པར་བྱེད་པར་མཚུངས་པ་ལ་བདེ་བ་ལ་གོམས་པར་བྱ་མོད་སྙམ་ན།
བདེ་བའི་རྒྱུ་དགེ་བ་ནི་རེས་དགའ་ཙམ་ཞིག་འབྱུང་བས་བདེ་བ་ཤིན་ཏུ་རྙེད་དཀའ་ཞིང་སྡུག་བསྔལ་རྒྱུ་ནི་ཤིན་ཏུ་མང་བས་སྡུག་བསྔལ་འབད་མེད་དུ་འབྱུང་བས་འདྲིས་སླ་བའི་ཕྱིར་དེ་བཟློག་པར་གོམས་པར་བྱེད་པར་རིགས་སོ། ། དེར་མ་ཟད་སྡུག་བསྔལ་གྱིས་གདུངས་པ་མེད་པར་སྲིད་པ་ལ་ཡིད་བྱུང་བའི་སྒོ་ནས་ངེས་པར་འབྱུང་བའི་བློ་སྐྱེ་བ་མེད་པ་དེ་བས་ན་འཁོར་བ་ལས་ངེས་པར་འབྱུང་བའི་རྒྱུ་ཡང་ཡིན་པས་སེམས་ཁྲོད་སྡུག་བསྔལ་ཐམས་ཅད་བཟོད་པའི་ཕྱིར་བརྟན་པར་མནོས་ལ་ཁྲོ་བོའི་སྐབས་མ་འབྱེད་ཅིག བཞི་པ་ཐར་པའི་དོན་དུ་བཟོད་པར་རིགས་པ་ནི། གཞན་ཡང་དཀའ་བཟློག་སྟེ་ཙཎ་ཊི་ཀའི་བུའམ་ཁ་ཅིག་དབང་ཕྱུག་གི་དཀའ་ཐུབ་བཟློག་པའི་ཨུ་མ་ཞེས་འཆད་པས་དེ་དག་ལ་དད་ཅིང་མོས་པའི་མི་རྣམས་ཀྱི་སྟོན་ཟླ་འབྲིང་པོའི་ཚེས་དགུ་ལ་སོགས་པར་ཞག་གཅིག་གམ་གསུམ་སྨྱུང་བ་བྱས་ཀྱི་རྗེས་ལ་རང་གི་ལུས་སྲེག་པ་དང་། ཡན་ལག་གཅོད་པ་དང་སོགས་པས་འབིགས་པའི་སྡུག་བསྔལ་དང་། ཡུལ་ཀར་རྞ་དྷ་ལ་སོགས་པ་ལྷོ་ཕྱོགས་ཀྱི་རྒྱུད་དུ་སྐྱེས་པ་རྣམས་རང་གི་མིང་གཞན་གྱི་མིང་གི་ཐོག་མར་བྲི་བའི་དོན་དུ་ཕན་ཚུན་ང་རྒྱལ་གྱིས་འགྲན་པས་སྡུག་བསྔལ་དུ་མ་མྱོང་ཞིང་སྲོག་ཀྱང་འདོར་བའི་སྡུག་བསྔལ་གྱི་ཚོར་བ་ནི་དོན་མེད་པ་ཡང་བཟོད་པར་བྱེད་ན་བདག་གཞན་ཐར་པ་སངས་རྒྱས་ཐོབ་པའི་དོན་དུ་བདག་གོ་ཅི་ཕྱིར་སྡུག་བསྔལ་གྱིས་སྟར་སྟེ་སྡུག་བསྔལ་བཟོད་པར་རིགས་སོ། ། ལྔ་པ་གོམས་ན་བཟོད་པར་འགྱུར་བའི་ཚུལ་ལ་གསུམ་ལས། དང་པོ་བསྟན་པ་ནི། འོན་ཏེ་སྡུག་བསྔལ་ཆུང་ངུ་བསྟེན་ནུས་ཀྱི་མགོ་གཅོད་པ་སོགས་དང་། དམྱལ་སོགས་ཀྱི་སྡུག་བསྔལ་ཐར་པའི་དོན་དུ་ཡང་ཇི་ལྟར་བསྟེན་སྙམ་ན།
བསྟན་བཅོས་དང་རྒྱུ་རྩལ་ལ་སོགས་པ་དག་ལ་གོམས་ན་སླ་བར་མི་འགྱུར་བའི་དངོས་པོ་དེ་གང་ནའང་ཡོད་པ་མ་ཡིན་པ་དེ་བས་ན་དང་པོ་ནས་གནོད་པ་ཆུང་ངུ་ནས་གོམས་པར་བྱས་པས་དམྱལ་སོགས་ཀྱི་གནོད་པ་ཆེན་པོའམ་བཟོད་པ་ལ་གོམས་པར་བྱའོ། ། གོམས་ན་ནི་བདེ་བའི་ངོ་བོར་འགྱུར་ཏེ། སེར་སྣ་ཅན་རྣམས་གོམས་པའི་དབང་གིས་སྡུག་བསྔལ་བདེ་བར་འདུ་ཤེས་པ་བཞིན་ནོ། ། གཉིས་པ་བཤད་པ་ནི། འོན་ཏེ་ཆུང་ངུ་ནས་གོམས་ན་དེ་ལྟར་འགྱུར་ཡང་ཆུང་ངུ་ལའང་གོམས་པར་མི་ནུས་སྙམ་ན། དུག་སྦྲུལ་དང་ཤ་སྦྲང་དང་འདྲེ་ཤིག་པས་བྱས་པའི་གནོད་པ་དག་དང་ནི། བཀྲེས་སྐོམ་ངལ་བ་ལ་སོགས་ཚོར་བ་ཡིད་དུ་འོང་བ་དང་། གཡན་པ་ལ་སོགས་བཅས་པའི་དོན་མེད་པའི་སྡུག་བསྔལ་ཡང་གོམས་པས་ཅིས་མ་མཐོང་སྟེ་མཐོང་ན་སངས་རྒྱས་ཐོབ་པའི་དོན་དུ་ཚ་གྲང་དང་། ཆར་དང་རླུང་དང་སོགས་པས་ལམ་གྱི་གནོད་པ་སོགས་དང་། ནད་ན་བ་དང་འཆི་བ་དང་བརྡེག་སོགས་ཀྱི་སྡུག་བསྔལ་ལ་བདག་གིས་བཟེ་རེ་སྟེ་སྲན་ཆུང་བར་མི་བྱ་སྟེ།
དེ་ལྟར་བྱས་ན་སྡུག་བསྔལ་གྱི་གནོད་པ་ཆེར་འཕེལ་བའི་སྐྱོན་ཡོད་པའི་ཕྱིར་རོ། ། བློ་བརྟན་པ་ཡང་སྡུག་བསྔལ་མི་བཟོད་པ་མ་ཡིན་ནམ་ཞེ་ན། ཇི་ལྟར་སྐྱེས་བུ་དཔའ་བོ་ལ་ལ་གཡུལ་ངོར་མཚོན་གྱིས་རྨས་པའི་སར་བདག་གི་ཁྲག་མཐོང་ན་དཔའ་བརྟན་ལྷག་པར་སྐྱེ་བར་འགྱུར་བར་ཡོད་ཅིང་། ཡང་སྡར་མ་ལ་ལ་གཞན་གྱི་ཁྲག་མཐོང་བ་ཙམ་ན་ཡང་འཇིགས་པས་ཤི་བ་ལ་ཐུག་པ་ཙམ་དུ་འབོག་ཅིང་བརྒྱལ་བར་འགྱུར་བ་ཡོད་ལ། དེ་གཉིས་ནི་སེམས་ཀྱི་ངང་རྒྱུད་བརྟན་པ་དང་སྡར་བའི་ཚུལ་ལས་གྱུར་པ་ཡིན་ནོ། ། གསུམ་པ་བསྡུ་བ་ནི། དེ་བས་ན་དེ་ལྟར་ཤེས་པར་བྱས་ནས་གནོད་པ་ཐམས་ཅད་ཁྱད་དུ་གསད་པར་བྱ་བ་ཡིན་ཅིང་ཚུར་ལ་སྡུག་བསྔལ་རྣམས་ཀྱིས་མི་ཚུགས་པར་བྱོས་ཤིག ཚུལ་ཇི་ལྟར་བྱ་སྙམ་ན་མཁས་པས་སྡུག་བསྔལ་བྱུང་ཡང་ནི་སྡུག་བསྔལ་ལ་རང་བཞིན་མེད་ཅིང་དེ་མི་རྟག་པ་དང་ཚོར་བ་ཙམ་དུ་ཤེས་པས་སེམས་ཀྱི་རྒྱུད་ཆོས་ལ་རབ་ཏུ་དང་བ་སྟེ་དགའ་བ་བཏང་ནས་ཡིད་བསད་དེ། ཡིད་མི་བདེས་སྙོག་པར་མི་བྱའོ། ། ཅིའི་ཕྱིར་ཞེ་ན་བྱང་སེམས་དེ་ཉོན་མོངས་པ་ཞེ་སྡང་ལ་སོགས་པ་རྣམས་དང་གཡུལ་འགྱེད་པར་བྱེད་པ་ཡིན་ལ་དེ་ལྟར་གཡུལ་འགྱེད་པའི་ཚེ་ན་གནོད་པ་མང་ཡང་གང་ཞིག་གཡུལ་དུ་དགྲ་ཟིལ་གྱིས་གནོན་པ་ན་མཚོན་སྙིང་ལ་ཕོག་ནའང་དགྲ་ལས་རྒྱལ་བར་བྱེད་པ་ནི་སྐྱེས་བུ་དཔའ་བ་ཡིན་ན་གནོད་པའི་སྡུག་བསྔལ་ཐམས་ཅད་ཁྱད་བསད་ནས་ཞེ་སྡང་ལ་སོགས་པའི་དགྲ་འཇོམས་པར་བྱེད་པ་དེ་དག་མཆོག་ཏུ་ཡང་དགྲ་ལས་རྒྱལ་བར་བྱེད་པའི་ཕྱིར་ཤིན་ཏུ་ཡང་དཔའ་བོ་སྟེ་ལྷག་མ་འཇིག་རྟེན་ན་དཔའ་བར་གྲགས་པ་ནི་ཅུང་ཟད་ཀྱང་དགྲ་ལས་རྒྱལ་བྱེད་མིན་པས་རོ་ལ་མཚོན་བསྣུན་ནས་གསོད་པས་དཔའ་བོར་རློམ་པ་དང་འདྲའོ། །
དྲུག་པ་ཡོན་ཏན་དྲན་པས་དང་དུ་བླང་བ་ནི། གཞན་ཡང་སྡུག་བསྔལ་འདིའི་ཡོན་ཏན་ནི་དེ་ལ་ཞུགས་ན་ཡིད་བྱུང་ནས་སྐྱོ་བས་གཟུགས་ལང་ཚོ་ནོར་སོགས་ཀྱིས་དྲེགས་པའང་སེལ་བར་བྱེད་ཅིང་འཁོར་བའི་སྡུག་བསྔལ་གྱིས་གཟིར་བ་གཞན་དག་ལའང་སྙིང་རྗེ་སྐྱེ་ལ། འདི་ནི་སྡིག་པའི་འབྲས་བུའོ་ཞེས་ཤེས་ནས་རྒྱུ་སྡིག་ལས་ལ་འཛེམ་ཞིང་རྒྱལ་བ་ཉིད་སྡུག་བསྔལ་ཟད་པར་འགྲོ་བའི་ལམ་སྟོན་པའོ་སྙམ་ནས་དེ་ལ་དགའ་ཞིང་འདོད་པ་སྐྱེ་བར་འགྱུར་རོ། ། གཉིས་པ་དོན་དམ་གྱི་སྒོ་ནས་བསྒོམ་པ་ལ་གསུམ་སྟེ། གནོད་བྱེད་ལ་ཁྲོ་བ་བཟློག དེ་མི་རིགས་པ་སྤང་། དོན་བསྡུ་བའོ། ། དང་པོ་ལ་གསུམ་གྱི་དང་པོ་རང་དབང་མེད་པར་རྐྱེན་གྱིས་འབྱུང་བས་ཁྲོ་བར་མི་རིགས་པ་ནི། ཅིས་ཀྱང་ཁྲོ་ན་མཁྲིས་པ་དང་། ལ་སོགས་པས་བད་ཀན་རླུང་ནད་སོགས་ལ་ཁྲོ་བར་རིགས་ཏེ།
དེ་དག་གིས་ཀྱང་ནད་སྐྱེད་པའི་སྒོ་ནས་སྡུག་བསྔལ་གྱི་འབྱུང་གནས་ཆེན་པོར་གྱུར་པའི་ཕྱིར་རོ། ། འོན་ཏེ་དེ་ལ་མི་ཁྲོ་སྟེ་རྐྱེན་གྱི་དབང་གིས་སྡུག་བསྔལ་བསྐྱེད་ཀྱི་སེམས་མེད་པས་བསམས་བཞིན་དུ་སྡུག་བསྔལ་མི་བསྐྱེད་པའི་ཕྱིར་ཞེ་ན། དེ་ལྟ་ན་སེམས་ཡོད་པའི་དགྲ་རྣམས་ལ་ཁྱེད་ཅི་སྟེ་ཁྲོ་བ་མི་རིགས་པར་ཐལ། དེ་དག་ཀུན་ཀྱང་རང་དབང་མེད་པར་སྔོན་གྱི་ལས་ཀྱི་རྐྱེན་གྱིས་བསྐུལ་ནས་སྡུག་བསྔལ་བསྐྱེད་པའི་ཕྱིར། དཔེར་ན་རླུང་མཁྲིས་སོགས་གནོད་པར་མི་འདོད་བཞིན་དུ་ནི་དེས་བསྐྱེད་པའི་ནད་འདི་འབྱུང་བར་འགྱུར་བ་ལྟར། དེ་བཞིན་དུ་ཁྲོ་བར་མི་འདོད་བཞིན་དུ་ཡང་ཡིད་མི་བདེ་བ་ལ་སོགས་པའི་རྒྱུ་ཚང་བའི་སྟོབས་ཀྱིས་ནན་གྱིས་ཏེ་དབང་མེད་དུ་ཁོང་ཁྲོ་སོགས་འབྱུང་བར་འགྱུར་རོ། ། འོན་ཏེ་རྟགས་མ་གྲུབ་སྟེ་གནོད་བྱེད་སེམས་ཅན་རྣམས་བསམས་ཏེ་གནོད་པ་བྱེད་པས་ཁྲོ་ལ། མཁྲིས་སོགས་དེ་ལྟ་མ་ཡིན་པས་མི་ཁྲོའོ་ཞེ་ན། སྐྱེ་བོ་དགྲར་གྱུར་པ་རྣམས་ནི་ཆོས་ཅན། བློ་སྔོན་དུ་བཏང་ནས་རང་དབང་ཅན་དུ་ཁྲོ་བ་མི་སྐྱེད་དེ།
རྐྱེན་ཚོགས་ན་ཁྲོ་བར་བྱ་ཞེས་བློས་མ་བསམས་ཀྱང་གྱི་ན་སྟེ་རྒྱུ་མཚན་ཆུང་ངུ་ལའང་ཁྲོ་ལ། རྐྱེན་མ་ཚང་ན་ཁྲོ་བར་བྱ་ཞེས་བསམས་བཞིན་ཁྲོ་བ་མི་སྐྱེ་བའི་ཕྱིར་དང་། དེས་གནོད་བྱེད་ལ་ཁྲོ་བ་དེ་ཡང་བདག་བསྐྱེད་པར་བྱ་ཞེས་མ་བསམས་པ་སྟེ་རང་གི་བློ་སྔོན་དུ་མ་བཏང་ཀྱང་སྔ་མ་དེ་བཞིན་དུ་སྐྱེ་བར་འགྱུར་བའི་ཕྱིར་རོ། ། དེ་དག་མ་གྲུབ་པ་ཡང་མ་ཡིན་ཏེ། ཉེས་པ་ཇི་སྙེད་ཐམས་ཅད་དང་། སྡིག་པ་རྣམ་པ་སྣ་ཚོགས་པ་དེ་དག་ཀུན་ཀྱང་རྒྱུ་རྐྱེན་གྱི་ཚོགས་པའི་སྟོབས་ཏེ་ནུས་པའི་གཞན་དབང་ལས་བྱུང་གི་རྐྱེན་ལ་མ་ལྟོས་པར་རང་དབང་དུ་འབྱུང་བ་ཡོད་པ་མ་ཡིན་ནོ། ། གཞན་ཡང་རྐྱེན་རྣམས་ཀྱི་ཚོགས་པ་དེ་དག་ཀྱང་འབྲས་བུ་བསྐྱེད་པ་ན་རང་རང་གི་འབྲས་བུ་བསྐྱེད་པར་བྱ་ཞེས་སེམས་པ་སྔོན་དུ་བཏང་ནས་སྐྱེད་པ་མེད་ཀྱི་དེ་དག་གི་ནུས་པ་ཡོངས་སུ་རྫོགས་པ་ལས་རང་འདྲའི་འབྲས་བུ་བསྐྱེད་པའི་ཕྱིར་དང་། དེས་བསྐྱེད་པའི་འབྲས་བུ་བསྐྱེད་པའི་ཕྱིར་དང་། དེས་བསྐྱེད་པའི་འབྲས་བུ་དེའང་བདག་རྒྱུའི་ཚོགས་པས་བསྐྱེད་ཅེས་སེམས་པ་ཡོད་པ་མ་ཡིན་ནོ། ། དེས་ན་ཆོས་ཐམས་ཅད་བྱེད་པ་མེད་པའི་ཕྱིར་རྒྱུ་རྐྱེན་ཙམ་ལ་རག་ལས་ཀྱི་རང་དབང་དུ་འབྱུང་པ་འགའ་ཡང་མེད་དོ། །
གཉིས་པ་རང་དབང་ཅན་འབྱུང་བ་དགག་པ་ནི། འོན་ཏེ་རང་དབང་ཅན་འགའ་ཡང་མེད་པ་མི་འཐད་དེ། གཙོ་བོ་དང་བདག་དང་རིགས་པ་ཅན་པའི་ལུགས་ཀྱིས་མཁའ་སོགས་རང་དབང་དུ་སྐྱེ་བ་ཡིན་ནོ་ཞེ་ན། གྲངས་ཅན་གྱི་གཙོ་བོ་ཞེས་བྱ་བར་གང་འདོད་པ་དང་གཟེགས་ཟན་པ་ལ་སོགས་པས་གང་ཟག་གི་བདག་ཅེས་བརྟགས་པ་གང་ཡིན་པ་དེ་ཉིད་ནི་ཆོས་ཅན། རང་མ་སྐྱེས་པའི་སྔ་རོལ་དུ་བདག་ནི་འབྱུང་བར་བྱའོ་ཞེས་རང་ཉིད་སྐྱེད་པའི་ཆེད་དུ་བློ་སྔོན་དུ་བཏང་ནས་བསམས་ཤིང་རང་དབང་དུ་འབྱུང་བ་མེད་པས་རང་དབང་ཡོད་པ་མིན་པའི་ཕྱིར། ཁྱབ་པ་ཡོད། མོ་གཤམ་གྱི་བུ་ལྟར་མེད་པ་དེའི་ཚེ་རང་དབང་དུ་སྐྱེ་བར་འདོད་པའང་གང་ཞིག་ཡོད་དེ་མེད་པས་ཁྱབ་པའི་ཕྱིར་རོ། ། རྟགས་གྲུབ་སྟེ། སྔར་རང་ཉིད་མེད་པས་རྒྱུར་མི་རུང་ལ་རང་ལས་གཞན་པའི་རྒྱུ་ཡང་མེད་པས་སོ། ། དེ་དག་ལྷས་ནི།
ཆེད་དུ་བསམས་ཏེ་འབྱུང་བ་ཡང་མེད་པར་ཐལ། སེམས་མེད་པའི་ཕྱིར། དེས་ན་རང་དབང་དུ་སྐྱེ་བ་ལྟ་ཅི་སྨོས། འོན་ཏེ་དེ་ཁོ་ནར་མི་སྐྱེ་སྟེ། རྟག་པས་སོ་ཞེ་ན། གཙོ་བོ་སོགས་དེ་ཆོས་ཅན། ཡོད་པ་མིན་པར་ཐལ། མ་སྐྱེས་པའི་ཕྱིར། མཁའ་བཞིན། འདོད་ན།
དེ་ཚེ་སྐྱེ་བར་འདོད་པ་གང་ཞེས་སྦྱར་རོ། ། འོན་ཏེ་གཙོ་བོས་གཏད་པའི་ཡུལ་ལ་བདག་གི་ལོངས་སྤྱད་པའི་ཕྱིར་རང་དབང་དུ་སྐྱེ་བ་ཡིན་ནོ་ཞེ་ན། བདག་ཤེས་རིག་དེ་ཆོས་ཅན། ཡུལ་ལ་ལོངས་སྤྱོད་པ་འགག་པར་འགྱུར་བ་སྟེ་ནམ་ཡང་ལྡོག་པར་འགྱུར་བ་མ་ཡིན་པར་ཐལ། ཡུལ་ལ་རྟག་ཏུ་གཡེང་ཞིང་ལོངས་སྤྱོད་པར་འགྱུར་བའི་ཕྱིར་ཏེ། ཡུལ་ལོངས་སྤྱོད་བྱེད་གང་ཞིག རྟག་པའི་ཕྱིར་རོ། ། འང་གི་སྒྲས་སྐྱེ་བ་དང་བྱེད་པ་པོ་མ་ཡིན་པར་ཐལ་བ་སྡུད་དོ། ། ཅི་སྟེ་རིགས་པ་ཅན་པ་བདག་སེམས་པ་ཅན་མ་ཡིན་པ་རྟག་པ་ཞིག་དགེ་མི་དགེའི་ལས་ཀྱི་བྱེད་པ་པོ་དང་འབྲས་བུ་རྣམ་སྨིན་ལ་ལོངས་སྤྱོད་པ་པོ་ཆགས་སོགས་ཡོན་ཏན་དང་ལྡན་པ་ཐམས་ཅད་ལ་ཁྱབ་པར་འདོད་པའང་མི་རིགས་ཏེ། བདག་དེ་ཆོས་ཅན།
ལས་དང་རྣམ་སྨིན་ལ་ལོངས་སྤྱོད་པའི་བྱེད་པ་མེད་པར་ཐལ། རྟག་པའི་ཕྱིར། མཁའ་བཞིན། མངོན་ཞེས་པ་ནི་དེར་གསལ་ཞེས་པའོ། ། མ་ངེས་ཏེ། ལྷན་ཅིག་བྱེད་པའི་རྐྱེན་གཞན་རྣམས་དང་ཕྲད་ནས་ལ་སོགས་བྱེད་ཅེ་ནའང་། བདག་ཆོས་ཅན། དེ་ལ་ཤེས་པ་དང་རྩོལ་བ་ལ་སོགས་པའི་རྐྱེན་གཞན་རྣམས་ཀྱིས་ལས་ལ་སོགས་པ་བྱེད་པའི་བྱེད་བྱེད་པ་པོར་ཅི་ཞིག་བྱར་ཡོད་དེ་མེད་པར་ཐལ། འགྱུར་བ་མེད་པའི་ཕྱིར་རོ། ། གཞན་ཡང་དེ་ཆོས་ཅན།
ལྷན་ཅིག་བྱེད་པས་དེ་ལ་སྔར་མེད་ཀྱི་བྱ་བ་ཅི་ཞིག་བྱས་ཏེ་མ་བྱས་པར་ཐལ། དེ་ལས་བྱེད་པའི་ཚེ་ནའང་སྔོན་མི་བྱེད་པའི་གནས་སྐབས་བཞིན་དུ་ཁྱད་པར་མེད་པར་གནས་པའི་ཕྱིར་ནའོ། ། འོན་ཏེ་བདག་དེའི་ལས་བྱེད་པ་ཉིད་རྐྱེན་གཞན་གྱིས་བྱས་སོ་ཞེ་ན། བདག་གིས་འབྲས་བུ་བྱེད་པའི་བདག་དེའི་བྱེད་པ་ཆོས་ཅན། བདག་དེའི་བྱེད་པ་དེ་འདི་ཡིན་ཞེས་བདག་དེ་གཉིས་བྱ་བྱེད་དུ་འབྲེལ་བར་འགྱུར་བ་གང་ཞིག་ཡོད་དེ་མེད་པར་ཐལ། བདག་དང་བདག་གཅིག་དེ་བྱུང་གི་འབྲེལ་པ་གང་ཡང་མེད་པའི་ཕྱིར་ཏེ། བྱེད་པ་པོ་བདག་དང་དབང་ཕྱུག་འགེགས་པར་འགྱུར་བའི་ཕྱིར་རོ། ། གསུམ་པ་དེ་དག་གི་དོན་བསྡུ་བ་ནི། དེ་ལྟར་བསྟན་པའི་ཚུལ་གྱིས་ཕྱི་ནང་གི་དངོས་པོའི་རྣམ་པ་ཐམས་ཅད་རྐྱེན་གྱི་གཞན་གྱི་དབང་དུ་གྱུར་པ་ཡིན་ནོ། ། དེ་ལྟ་ན་གང་གི་དབང་དུ་འགྱུར་བའི་རྒྱུ་རྐྱེན་དེ་གཞན་ལ་རག་མ་ལས་པ་རང་དབང་ཅན་ཡིན་ནོ་ཞེ་ན།
དངོས་པོ་རྣམས་ལ་དབང་བྱེད་པའི་རྒྱུ་རྐྱེན་དེ་ཆོས་ཅན། རང་དབང་ཅན་དུ་མེད་པར་ཐལ། རང་གི་རྒྱུ་རྐྱེན་དེའི་དབང་གིས་བྱུང་བའི་ཕྱིར་རོ། ། དེའི་ཕྱིར་ཆོས་ཐམས་ཅད་བྱེད་པ་མེད་པས་དོན་དམ་པར་སུ་ཞིག་སུ་ལ་གནོད་པ་བྱེད། གང་ལ་གང་ཞིག་ཁྲོ་སྙམ་པ་དེ་ལྟར་ཤེས་ན་སྤྲུལ་པ་ལྟ་བུའམ། མྱ་ངན་ལས་འདས་པ་ལྟ་བུ་ཡི་སེམས་པ་དང་། གཡོ་བ་མེད་པའི་དངོས་པོ་ཀུན་ལ་ཁྲོ་བ་སྐྱེ་བར་མི་འགྱུར་རོ། ། གཉིས་པ་དེ་མི་རིགས་པ་སྤང་བ་ནི། སྤྲུལ་པ་བཞིན་ཆོས་ཐམས་ཅད་བྱ་བྱེད་དང་བྲལ་བ་ཡིན་ན་ཆོས་ཐམས་ཅད་ཆོས་ཅན། ཁྲོ་བ་ལ་སོགས་པ་གང་ཞིག་གང་ཟག་གིས་བཟློག་པར་བྱ་སྟེ་བཟློག་པ་རིགས་པ་ཡིན་པར་ཐལ།
བཟློག་བྱ་བཟློག་བྱེད་བཟློག་པའི་བྱ་བ་གང་ཡང་མེད་པའི་ཕྱིར་ཞེ་ན། བྱེད་པ་མེད་པའི་དངོས་པོ་རྣམས་ཀུན་རྫོབ་ཏུ་རྒྱུ་ཁྲོ་སོགས་དང་མ་རིག་པ་ལ་སོགས་རྟེན་ཅིང་འབྲེལ་པར་འབྱུང་བའི་གཞན་དབང་ཅན་སྡུག་བསྔལ་ཡིན་པའི་ཕྱིར། ཁྲོ་བོ་བཟློག་པ་དེ་ལ་བརྟེན་ནས་སྡུག་བསྔལ་རྣམས་རྒྱུན་ཆད་པར་འགྱུར་བ་ཀུན་རྫོབ་ཙམ་དུ་འདོད་པས་ཁྲོ་བ་བཟློག་པ་མི་རིགས་པ་མེད་དོ། ། གསུམ་པ་སྐབས་དོན་བསྡུ་བ་ནི། ཐམས་ཅད་བརྟེན་ནས་སྐྱེ་བ་དེ་བས་དགྲའམ་མཛའ་ཡང་རུང་། མི་རིགས་པའི་གནོད་པ་བདག་ལ་བྱེད་པ་མཐོང་གྱུར་ན་མཛའ་བའམ་མི་མཛའ་བ་འདི་འདྲའི་རྐྱེན་ལས་གྱུར་ཏོ་ཞེས་སྔར་གྱི་ཚུལ་དེ་ལྟར་སོན་ཏེ་ཡིད་བདེ་བར་མནོས་ཤིག གལ་ཏེ་རྐྱེན་ལས་གྱུར་ཏོ་ཞེས་སྔར་གྱི་ཚུལ་དེ་ལྟར་སེམས་ཏེ་ཡང་བདེ་བར་གནས་ཤིག གལ་ཏེ་རྐྱེན་ལ་མ་ལྟོས་པར་རང་དགའ་ཙམ་གྱི་མི་འདོད་པ་བཟློག་པ་དང་། འདོད་པ་འགྲུབ་པར་འགྱུར་ན་སེམས་ཅན་འགའ་ཡང་སྡུག་བསྔལ་མི་འདོད་ཅིང་བདེ་བ་འདོད་པས་ལུས་ཅན་རྣམས་ནི་ཐམས་ཅད་ཀྱང་སུ་ལའང་སྡུག་བསྔལ་འབྱུང་བར་མི་འགྱུར་རོ། ། གཉིས་པ་གནོད་པ་ལ་ཇི་མི་སྙམ་པའི་བཟོད་པ་ལ་ལྔ་ལས་དང་པོ་སྙིང་རྗེའི་ཡུལ་ཡིན་པས་ཁྲོ་བར་མི་རིགས་པ་ནི།
བག་མེད་པས་མ་བརྟགས་བཞིན་དུ་ནི་བདག་ལའང་བདག་གིས་ཚེར་མ་དང་རྡོ་བ་དང་གསེག་མ་ལ་སོགས་པས་གནོད་པ་བྱེད་པ་ཡོད་ཅིང་། གཞན་ཡང་བུད་མེད་དང་། ལ་སོགས་པས་ནོར་སོགས་ཐོབ་བྱའི་ཕྱིར་གཞན་གྱི་བུད་མེད་དང་། ནོར་སོགས་ལ་རྔམ་ཞིང་ཟས་དང་བཏུང་བ་གཅོད་པ་ལ་སོགས་བྱེད་དོ། ། ཁ་ཅིག་ཡུལ་ལ་ཆགས་པས་འགེག་གནས་འཆི་ཞིང་གཡང་སར་འཕྱོང་བ་དང་། དུག་དང་མི་འཕྲོད་པའི་ཟས་ཟ་བ་དང་། གཞན་བསད་པའི་བསམ་པས་གཡུལ་ངོར་བསོད་ནམས་མ་ཡིན་པ་མི་དགེ་བ་སྤྱོད་པ་ཡིས་རང་གི་ལུས་ལ་སྡུག་བསྔལ་གྱིས་གནོད་པ་བྱེད་པ་ཡོད་ཅིང་གང་གི་ཚེ། དེ་ལྟར་བཤད་པའི་བག་མེད་པ་ལ་སོགས་ཉོན་མོངས་པའི་གཞན་དབང་དུ་གྱུར་པས་བདག་ཉིད་སྡུག་ཅིང་ཕངས་པ་ཉིད་ཀྱང་གསོད་པར་བྱེད་པ་དེའི་ཚེ་དེ་དག་གཞན་གྱི་ལུས་ལ་གནོད་པ་མི་བྱེད་པར་ཇི་ལྟར་འགྱུར་ཏེ། མི་འགྱུར་བ་དེ་ལྟར་ཉོན་མོངས་སྐྱེས་པས་ཤ་ཟས་བཟུང་བ་བཞིན་རང་དབང་མེད་པ་དེ་ལྟ་བུར་བདག་གཞན་གསོད་པ་ལ་སོགས་ལ་ཞུགས་པ་དེ་ལ་སྙིང་རྗེའི་སེམས་རྒྱ་ལ་མ་སྐྱེས་པར་བཏང་སྙོམས་སུ་བཞག་པར་ཡང་མི་རིགས་ན་སྙིང་རྗེའི་ཡུལ་དེ་རྣམས་ལ་ཁྲོ་བར་འགྱུར་བ་ཅིའི་ཐ་ཚིག་སྟེ་ཤིན་ཏུ་མི་རིགས་སོ། ། གཉིས་པ་རང་བཞིན་དང་རྒྱུ་ལ་བརྟགས་ཏེ་ཁྲོ་བར་མི་རིགས་པ་ནི།
གལ་ཏེ་ཁྲོ་བར་མི་རིགས་པ་ནི་གལ་ཏེ་སེམས་ཅན་རྣམས་ཀྱི་འཚེ་བར་བྱེད་པས་དེ་ལ་ཁྲོ་ཞེ་ན། འཚེ་བར་བྱེད་པ་དེ་བྱིས་པ་སོ་སྐྱེ་རྣམས་ཀྱི་རང་བཞིན་ཡིན་ནམ་མ་ཡིན། དང་པོ་ལྟར་ན། དེས་གནོད་པ་བྱེད་པ་དེ་ལ་ཁྲོ་བ་མི་རིགས་ཏེ། སོ་སྐྱེའི་རང་བཞིན་ཡིན་པས་སོ། ། དཔེར་ན་བསྲེགས་པའི་རང་བཞིན་གྱི་མེ་ལ་སྲེག་པར་མི་རིགས་ཞེས་སྐྱོན་དུ་བཀོན་པ་མི་རིགས་པ་དང་འདྲའོ། ། འོན་ཏེ་སྐྱོན་དེ་རང་བཞིན་མིན་གྱི་གློ་བུར་བ་ཡིན་ལ་སེམས་ཅན་གྱི་སེམས་ཀྱི་རང་བཞིན་འོད་གསལ་བའི་ཕྱིར་དེས་པ་སྟེ་གྱ་གྱུ་ཅན་མ་ཡིན་ནོ་ཞེ་ནའང་། འོ་ནའང་དེའི་ཕྱིར་སེམས་ཅན་ལ་ཁྲོ་བར་མི་རིགས་ཏེ། དཔེར་ན་ནམ་མཁའ་དག་པ་ལ་དུད་པ་འཐུལ་བ་ན་གློ་བུར་བའི་དུ་བའི་སྐྱོན་ནམ་མཁའ་ལ་བཀོན་ནས་ཁྲོ་བ་མི་རིགས་པ་བཞིན་ནོ། ། གལ་ཏེ་གནོད་པའི་རྒྱུ་དབྱུག་པ་ལ་སོགས་པའི་དངོས་པོ་འཕེན་པས་སྡུག་བསྔལ་བྱས་པའི་ཕྱིར་དབྱུག་པ་དེ་ཟུར་དུ་བཀོལ་ཏེ་བཞག་ནས་དེ་འཕེན་པར་བྱེད་པའི་སེམས་ཅན་ལ་ཁྲོའོ་སྙམ་ན།
ཉིས་ན་སྟེ་རྒྱུ་དེས་ཁྲོ་བར་རིགས་ན་ཞེ་སྡང་ལ་ཁོང་ཁྲོ་བར་རིགས་ཏེ། འཕེན་བྱེད་དེ་ཡང་ཞེ་སྡང་གིས་སྦད་པས་སོ། ། གསུམ་པ་རང་གི་ཉེས་པ་ལས་བྱུང་བས་བཟོད་པར་རིགས་པ་ནི། བདག་གིས་ཚེ་རབས་སྔོན་ཆད་སེམས་ཅན་གཞན་ལ་འདི་འདྲ་བའི་གནོད་པ་བྱས་པ་དེས་ན་བུ་ལོན་འཇལ་བའི་རིགས་པས་སེམས་ཅན་ལ་འཚེ་བར་བྱེད་པ་བདག་ལ་གནོད་པ་འདི་འབྱུང་བར་རིགས་ཏེ་སྔོན་བྱས་པའི་ལས་ཀྱི་རྣམ་སྨིན་ཡིན་པའི་ཕྱིར་རོ། ། གཞན་ཡང་རྒྱུ་ཚོགས་པ་ལས་འབྲས་བུ་འབྱུང་བ་ཡིན་ན་དགྲ་དེའི་མཚོན་ཆ་དང་བདག་གིས་ལུས་གཉིས་ཀ་སྡུག་བསྔལ་གྱི་རྒྱུ་ཡིན་པར་མཚུངས་ཏེ་དགྲ་དེས་མཚོན་དང་བདག་གི་ལུས་ཕྱུང་ནས་རང་ལ་སྡུག་བསྔལ་བསྐྱེད་པའི་ཕྱིར་དེས་ན་རང་གཞན་གཉིས་གང་ཞིག་ལ་ནི་ཁྲོ་བར་བྱ་སྟེ། ཁྲོ་མི་ཁྲོ་མཚུངས་པར་བྱ་བར་རིགས་སོ། ། དེར་མ་ཟད་བདག་གིས་ཤུ་བ་སྨིན་པ་མིའི་གཟུགས་ཀྱི་རྣམ་པ་སྡུག་བསྔལ་ཐམས་ཅད་ཀྱི་རྒྱུ་འདི་འདྲ་བ་དབྱུག་པ་སོགས་ཀྱིས་རེག་ཏུ་མི་བཟོད་པ་སྟེ་རེག་ན་བསྲན་པར་མི་ནུས་པའི་གཟེར་ཏེ་སྡུག་བསྔལ་ཅན་གང་ཡིན་པ་དེ་བདེ་སྡུག་ལ་ཐོབ་དོར་འདོད་པའི་སྲེད་པས་ཤེས་རབ་ཀྱི་མིག་བཀབ་སྟེ་ལྡོངས་པ་བདག་གིས་ཡོངས་སུ་བཟུང་བར་གྱུར་པའི་ལུས་དེ་ལ་གནོད་པ་བྱུང་བས་གཞན་སུ་ལ་ཁྲོ་སྟེ་མི་རིགས་ཀྱི་རང་ལ་ཁྲོ་བར་རིགས་ཏེ་རང་གི་ལུས་མ་བཟུང་ན་གནོད་པ་མི་སྲིད་པའི་ཕྱིར་རོ། ། གཞན་ཡང་གང་འབྲས་བུ་དེ་མི་འདོད་པས་དེའི་རྒྱུ་སྤང་བར་རིགས་པ་ཡིན་ན་བྱིས་པ་བདག་གི་ལུས་ལ་དབྱུག་སོགས་ཀྱིས་བསྣུན་པའི་སྡུག་བསྔལ་མི་འདོད་ཅིང་སྡུག་བསྔལ་གྱི་རྒྱུ་ཁྲོ་བ་དང་བཅས་པའི་ལུས་ལ་བརྐམ་ཞིང་ཞེན་པས་ན་རང་གི་ཉེས་པས་རང་གི་ལུས་ལ་སྡུག་བསྔལ་གྱིས་གནོད་པར་གྱུར་པའི་ཉེས་པ་དེ་གཞན་ལ་བཀོན་དུ་ཅི་ཞིག་ཡོད་དེ་གཞན་ལ་བསྒོས་ནས་ཁྲོ་བར་མི་རིགས་སོ། ། གཞན་ཡང་དཔེར་ན་དམྱལ་བའི་སྲུང་མ་དང་རལ་གྲི་ལོ་མའི་ནགས་ཚལ་ལ་སོགས་པ་དམྱལ་བ་པ་རང་གི་ལས་ཀྱིས་བསྐྱེད་པས་སྡུག་བསྔལ་བ་ལྟར། རང་གི་ལས་ཀྱིས་གཞན་གྱི་མཚོན་ཆ་ལ་སོགས་པ་རང་ལ་གནོད་བྱེད་འདི་བསྐྱེད་ན་བདག་ལས་གཞན་པ་གང་ཞིག་ལ་ནི་ཁྲོ་བར་བྱ་སྟེ་ཁྲོ་བར་མི་རིགས་སོ། །
འོན་ཏེ་གནོད་པ་བྱེད་པ་པོ་ལ་ཁྲོ་བར་རིགས་པ་མ་ཡིན་ནམ་ཞེ་ན། བདག་གིས་སྔར་གཞན་ལ་གནོད་པ་བྱས་པའི་ལས་ཀྱིས་བསྐུལ་ཞིང་སྦད་པར་བྱས་ནས་བདག་ལ་ཚེ་འདིར་གནོད་པ་བྱེད་པ་རྣམས་བྱུང་སྟེ་བདག་ལ་གནོད་པ་བྱས་པ་དེ་ཡིས་གནོད་བྱེད་དེ་ཡང་སེམས་ཅན་དམྱལ་བར་དོང་བ་སྟེ་འགྲོ་ན་བདག་གིས་དེ་ལ་གནོད་པ་བྱས་ནས་གནོད་བྱེད་སེམས་ཅན་དེ་དག་མ་བརླག་གམ་སྟེ་བརླག་པར་བྱས་ཀྱི་ཚུར་ལ་གནོད་པ་མ་བྱས་སོ། ། དེས་ན་དགྲ་ལ་ཁྲོ་བར་མི་རིགས་ཞེ་ན། བཞི་པ་ཕན་བཏགས་པས་ཁྲོ་བར་མི་རིགས་པ་ནི། གནོད་བྱེད་སེམས་ཅན་འདི་དག་ལ་ནི་རྟེན་བྱས་པ་སྟེ་དམིགས་ནས་བཟོད་པ་བསྒོམས་པས་བདག་གིས་སྐྱེ་བ་སྔ་མར་གཞན་ལ་གནོད་པ་བྱས་པའི་སྡིག་པ་མང་དུ་འབྱུང་ཞིང་བདག་གི་ལས་ལ་བརྟེན་ནས་དེ་དག་གིས་བདག་ལ་གནོད་པ་བྱས་པའི་རྒྱུས་དེ་དག་ནི་ཡུན་རིང་པོར་སྡུག་བསྔལ་མི་ཟད་པ་མྱོང་བའི་དམྱལ་བར་དོང་བ་དེའི་ཕྱིར་བདག་ནི་སེམས་ཅན་དེ་དག་ལ་གནོད་བྱེད་ཡིན་ལ་སེམས་ཅན་དེ་དག་བདག་ལ་ཕན་འདོགས་པར་བྱེད་པ་ཡིན་ན་ཕན་གནོད་ལ་ཕྱིན་ཅི་ལོག་ཏུ་ཅིའི་ཕྱིར་མ་རུངས་པའི་སེམས་ཁྱེད་ཁྲོ་བར་བྱེད་དེ་མི་འཐད་དོ། ། ལྔ་པ་རྩོད་པ་སྤང་བ་ནི། འོན་ཏེ་ཁྱོད་ཉིད་དེ་དག་ལ་གནོད་བྱེད་ཡིན་ན་ཁྱོད་དམྱལ་བར་འགྲོ་བར་རིགས་ཀྱི་དེ་དག་འགྲོ་བར་མི་རིགས་ཞེ་ན། གལ་ཏེ་སེམས་ཅན་ལ་གནོད་བྱེད་ཡིན་ནའང་བདག་ལ་བྱམས་པ་དང་བརྩེ་བས་གནོད་ལན་མི་བྱེད་པའི་བསམ་པའི་ཆེ་བའི་ཡོན་ཏན་ཡོད་ན་དེའི་སྟོབས་ཀྱིས་བདག་དམྱལ་བར་མི་འགྲོ་བ་མི་སྲིད་དེ། གལ་ཏེ་བདག་གིས་བྱམས་སྙིང་རྗེ་ལ་སོགས་པའི་ཐབས་མཁས་ཀྱིས་བདག་གཅིག་པུ་དམྱལ་བར་འགྲོ་བ་བསྲུངས་པའི་ཕྱིར་ནའོ། ། དེ་ལྟར་ནའང་བདག་གི་གཟོད་ཡོད་དུ་གྱུར་པས་བདག་ལ་ཕན་བྱེད་སེམས་ཅན་དེ་དག་ནི་དམྱལ་བར་འགྲོ་སྲིད་དེ་བདག་གི་ཡོན་ཏན་གྱིས་བདག་བསྲུངས་པས་དེ་དག་ལ་ནི་འདིར་སྐྱོན་ཁྲོ་སོགས་དང་།
ཡོན་ཏན་བྱམས་སྙིང་རྗེ་ཉམས་འཕེལ་ཅི་ཞིག་འབྱུང་སྟེ་ཅི་ཡང་མ་བྱུང་བའི་ཕྱིར་རོ། ། འོན་ཏེ་བདག་གཅིག་ཏུ་བསྲུང་བ་མི་རིགས་ཏེ་ཕན་འདོག་པའི་དགྲ་ལ་བྱས་ཞེས་དྲིན་གཟོ་བྱ་དགོས། བརྡེག་སོགས་ཀྱི་སྒོ་ནས་ཀྱང་ཁོ་ཉེས་པ་བྱེད་པ་བཟློག་དགོས་པ་མིན་ནམ་ཞེ་ན། འོན་ཏེ་ཚུར་བརྡེག་སོགས་གནོད་པ་བྱེད་པའི་ལན་དུ་དེ་དག་ལ་ཕར་གནོད་པ་བྱས་པའི་སྒོ་ནས་བཟློག་ན་ནི་དེ་དག་དམྱལ་སོགས་སུ་འགྲོ་བ་ལས་སྲུང་བར་མ་གྱུར་ལ། བདག་གིས་བྱང་སེམས་ཀྱི་སྤྱད་པ་ཁྲོ་ཡང་སླར་མི་ཁྲོ་བོ་ལ་སོགས་པའང་ཉམས་པར་འགྱུར་ཞིང་ཕར་ལ་གནོད་པ་བྱེད་པ་དེ་ལས་གཞན་པའི་ཐབས་ཀྱིས་ཀྱང་བཟློག་པར་མི་ནུས་པས་སླར་འཆོས་པའི་ཐབས་མེད་པའི་ཕྱིར་དེས་ན་སེམས་ཅན་དེ་དག་དཀའ་ཐུབ་སྟེ་ཉོན་མོངས་པ་རེ་སྡུག་ཅེས་བརྩེ་བའི་ཚིག་གིས་ད་ལྟ་བ་བསྲུང་བར་མི་ནུས་པས་བདེ་འགྲོ་ཞིག་ཅིང་ཉམས་ནས་ངན་འགྲོར་ལྟུང་བར་འགྱུར་བ་ཡིན་པས་རེ་ཞིག་བཏང་སྙོམས་སུ་བྱས་ལ། ཕྱི་ནས་ཐབས་གང་ལ་བརྟེན་ནས་ཇི་ནས་སྡུག་བསྔལ་རྡུལ་ཙམ་ཡང་མེད་པར་འགྱུར་བ་དེ་ལྟར་བྱའོ་སྙམ་དུ་དགོངས་པའོ། ། གསུམ་པ་ཆོས་ལ་ངེས་པར་སེམས་པའི་བཟོད་པ་ལ་ལྔ་ལས། དང་པོ་བདག་ཉིད་ལ་གནོད་པ་བྱེད་པས་ཁྲོ་བར་མི་རིགས་པ་ལ་གསུམ་གྱི། དང་པོ་གནོད་པ་མེད་པས་ཁྲོ་བར་མི་རིགས་པ་ནི། གལ་ཏེ་གནོད་ན་ལུས་སེམས་གང་ལ་དབྱུག་སོགས་ཀྱིས་བརྡེག་པས་གནོད་པ་ཡིན་ན།
ཡིད་ནི་དབྱུག་པས་བརྡེག་པ་སོགས་སུས་ཀྱང་གང་དུའང་གཞོམ་པར་མི་ནུས་ཏེ། ལུས་ཅན་མ་ཡིན་པས་སོ། ། འོ་ན་ཇི་ལྟར་ཡིད་སྡུག་བསྔལ་ཞེ་ན། བདག་གི་ལུས་སོ་སྙམ་དུ་ལུས་ལ་མངོན་པར་ཞེན་པས་ན་ལུས་ལ་དབྱུག་སོགས་ཀྱིས་བསྣུན་པས་སྡུག་བསྔལ་བདག་གིས་སེམས་ལ་ནི་གནོད་ཅིང་སྡུག་བསྔལ་བར་འགྱུར་རོ། ། དེས་ན་བརྙས་པའི་ཚིག་དང་། ཚིག་རྩུབ་སྨྲ་བ་དང་། མི་སྙན་པའི་ཚིག་དེ་ཡིས་ལུས་ལ་ཅུང་ཟད་གནོད་པར་མི་འགྱུར་ཏེ། བེམ་པོ་ཡིན་པའི་ཕྱིར་རོ། ། དེས་ན་སེམས་ལ་གནོད་པ་ལྟ་ཅི་སྨོས། དེའི་ཕྱིར་བརྙས་སོགས་ལ་སེམས་ཁྱོད་ཅིའི་ཕྱིར་རབ་ཏུ་ཁྲོ་སྟེ་མི་རིགས་སོ། །
འོན་ཏེ་དེས་ལུས་ལ་མི་གནོད་ཀྱང་དེས་ཐོས་པ་ན་བདག་ལ་གཞན་མ་དད་པ་སྐྱེ་བས་མི་འདོད་དོ་ཞེ་ན། དེ་ལྟ་བུ་ཐོས་པས་གཞན་དག་བདག་ལ་མི་དགའ་བ་དེས་ནི་ཚེ་འདིའམ་ཚེ་རབས་གཞན་ལ་བདག་ལ་ཟ་བ་དང་གནོད་པར་མི་བྱེད་ན་བདག་ནི་ཅིའི་ཕྱིར་དེ་མི་འདོད་དེ་མི་འདོད་པ་མི་རིགས་པར་ཤེས་ནས་ཞེན་པར་མི་བྱའོ། ། གཉིས་པ་རྙེད་པའི་བར་ཆད་བྱེད་པས་ཁྲོ་བ་མི་རིགས་པ་ལ་གཉིས་ལས། དང་པོ་མ་དད་པ་བྱེད་པས་ཁྲོ་བར་མི་རིགས་པ་ནི། གལ་ཏེ་བརྙས་སོགས་ཐོས་པས་མ་དད་ན་རྙེད་པ་འབུལ་བ་ལ་སོགས་པའི་བར་ཆད་བྱེད་པའི་ཕྱིར་བརྙས་སོགས་འདི་བདག་མི་འདོད་དོ་ཞེ་ན། བདག་གི་རྙེད་པ་ནི་ཚེ་འདིར་ཡང་ཉིན་རེ་བཞིན་ངེས་པར་འདོར་གྱི་ཕྱི་མར་རྗེས་སུ་མི་འབྲང་ལ་རྙེད་པའི་དོན་དུ་བརྙས་སོགས་ལ་ཁྲོས་པའི་སྡིག་པ་དག་ནི་རང་གི་རྣམ་སྨིན་མ་མྱོང་བར་དུ་བརྟན་པར་གནས་ཤིང་ཕ་རོལ་དུ་རྗེས་སུ་འབྲང་ངོ་། ། གཉིས་པ་ལོག་འཚོ་སྤང་བར་གདམས་པ་ནི། གཞན་ཡང་འདི་ལྟར་བསམས་ཏེ་བདག་ནི་རྙེད་པ་མ་ཐོབ་པར་ཉི་མ་དིང་ཉིད་ཤི་ཡང་སླའི། གཞན་ལ་གནོད་པ་བྱས་པ་ལས་བྱུང་བའི་ལོག་འཚོས་དུས་ཡུན་རིང་པོར་འཚོ་ཡང་འཚོ་བའི་མཐའ་ནི་འཆི་བ་ཡིན་ཞེས་པ་ལྟར་གཏན་མི་འཆི་བར་གསོན་པ་ནི་མི་རུང་ལ། བདག་ལྟ་བུ་ཡུན་རིང་དུ་འཚོ་ཞིང་གནས་པར་གྱུར་ཀྱང་ད་ལྟ་འཆི་བའི་སྡུག་བསྔལ་དེ་ཉིད་ཡུན་རིང་པོ་ལོ་བརྒྱ་ལོན་ནས་འཆི་བ་ལའང་ཁྱད་པར་མེད་པར་ངེས་པར་འབྱུང་བ་ཡིན་པའི་ཕྱིར་ཏེ།
འདི་ལྟར་རྨི་ལམ་ལོ་བརྒྱར་བདེ་བ་མྱོང་བ་རྨིས་ནས་སད་པར་གྱུར་པ་གང་ཡིན་པ་དེ་དང་། གཞན་ཞིག་ཡུད་ཙམ་དུ་བདེ་བ་མྱོང་བ་རྨིས་ནས་སད་པར་གྱུར་པ་གང་ཡིན་པའི་སྐྱེས་བུ་གཉིད་སད་པ་དེ་དག་གཉིས་ཀ་ལའང་སྔར་རྨི་ལམ་དུ་མྱོང་ཟིན་པའི་བདེ་བ་དེ་ནི་ཕྱིར་འོང་བ་མེད་པ་དེ་བཞིན་དུ་ཚེ་རིང་པོ་དང་། ཚེ་ཐུང་ངུར་བདེ་བ་སྤྱད་པ་གཉིས་ཀའང་འཆི་བའི་དུས་ན་སྤྱད་ཟིན་གྱི་བདེ་བ་དེ་ཕྱིར་འོང་བ་མེད་པ་རྨི་ལམ་གྱི་བདེ་བ་དེ་འདྲར་ཟད་པས་ལོག་པའི་འཚོ་བ་ཞོག་ཅིག དེ་བས་ན་རྙེད་པ་མང་པོ་ཐོབ་པར་འགྱུར་ཏེ་ཡུན་རིང་དུས་སུ་དེའི་བདེ་བ་ལ་ལོངས་སྤྱད་ཀྱང་འཆི་བ་ན་ཆོམ་པོས་ཕྲོགས་པ་ཇི་བཞིན་དུ་འདོད་ཡོན་སྐེད་པར་བཅིངས་པའི་སྲད་པུ་ཙམ་ཡང་མེད་པས་སྒྲེན་མོ་རྙེད་པ་དེ་དག་ལས་རྒྱགས་ཙམ་གཅིག་ཡང་ཁྱེར་བ་མེད་པར་ལག་པ་སྟོང་པར་འཇིག་རྟེན་ཕ་རོལ་དུ་འགྲོའོ། ། གསུམ་པ་དེ་ལ་རྩོད་པ་སྤང་བ་ནི། གལ་ཏེ་རྙེད་པ་ཐོབ་པས་ཡུན་རིང་དུ་གསོན་པར་གྱུར་ན་བཤགས་པ་ལ་སོགས་པས་སྡིག་པ་ཟད་པ་དང་། བསླབ་པ་བསྲུང་བ་ལ་སོགས་བསོད་ནམས་བྱ་བ་ཡིན་པས་རྙེད་པའི་བར་ཆད་བྱེད་ན་ཁྲོ་བར་རིགས་སོ་ཞེ་ན། མ་ཡིན་ཏེ། རྙེད་པ་བསྒྲུབ་པའི་དོན་དུ་དེའི་བར་ཆད་བྱེད་པ་ལ་ཁྲོས་པར་གྱུར་ན་བསོད་ནམས་ཏེ་ལེགས་སྤྱད་ཟད་ཅིང་ཁྲོས་པ་ལས་བྱུང་བའི་སྡིག་པ་འཕེལ་བར་མི་འགྱུར་བའི་ཕྱིར་རོ། ། ཅི་སྟེ་ཡུན་རིང་དུ་འཚོ་བས་རྙེད་པའི་དགོས་པ་འགྲུབ་ཅེ་ན།
གང་སྡིག་པ་ཟད་ཅིང་བསོད་ནམས་འཕེལ་བ་དག་གི་དོན་དུ་བདག་གསོན་པའི་བསོད་ནམས་དེ་ཉིད་གལ་ཏེ་ཁོང་ཁྲོ་སྐྱེས་པས་ཉམས་པར་གྱུར་ན་སྡིག་པ་འབའ་ཞིག་བྱེད་པའི་གསོན་པ་དེ་འདྲ་བས་ཀོ་ཅི་ཞིག་བྱ་སྟེ་སྨད་པའི་གནས་ཡིན་ནོ། ། གལ་ཏེ་མི་སྙན་པ་གྲགས་མིན་སྨྲ་བ་དེས་བདག་གི་སྐྱོན་བརྗོད་ཅིང་ཡོན་ཏན་སྦེད་པས་བདག་ཉིད་ཉམས་པར་བྱེད་པས་སམ། ཡང་ན་དེས་བདག་ལ་སེམས་ཅན་འཇིག་རྟེན་པ་རྣམས་མ་དད་པར་བྱེད་པས་དེ་ལ་ཁྲོ་ཞེ་ན། སེམས་ཅན་གཞན་ལ་མི་སྙན་སྨྲ་བ་ལའང་ཁྱོད་རང་ལ་མི་སྙན་སྨྲ་ལ་ཁྲོ་བ་དེ་བཞིན་ཅི་སྟེ་ཁྲོ་བར་མི་བྱེད་དེ་གཞན་ལ་དད་པར་བྱས་པའི་སྒོ་ནས་གཞན་ཉམས་པར་བྱེད་པའི་ཕྱིར་རོ། ། སེམས་ཅན་གཞན་ལ་གཞན་མ་དད་པ་དེ་གཞན་མ་དད་པའི་ཡུལ་གྱི་སྐྱོན་ལ་རག་ལས་པས་ན་གཞན་ལ་གཞན་དད་པ་མེད་པ་ལ་ཁྱོད་བཟོད་དོ་ཞེ་ན། རང་ལ་མི་སྙན་པར་སྨྲ་བ་ལ་ཁྱོད་ཅིས་མི་བཟོད་དེ་བཟོད་པར་རིགས་སོ། ། དེའང་གཞན་ལ་རག་ལུས་པའི་ཕྱིར་ཏེ། གཞན་ཉོན་མོངས་སྐྱེས་པ་ལ་རག་ལས་པའི་ཕྱིར་རོ། ། གཉིས་པ་བཤེས་སོགས་ཡིད་དུ་འོང་བ་ལ་གནོད་པས་ཁྲོ་བར་མི་རིགས་པ་ལ་གཉིས་ལས། དང་པོ་མཆོད་ཡུལ་ལ་གནོད་པ་མེད་པས་ཁྲོ་བར་མི་རིགས་པ་ནི།
དེ་བཞིན་གཤེགས་པའི་སྐུ་གཟུགས་དང་། མཆོད་རྟེན་དང་། དམ་ཆོས་ལ་འཁྱལ་བ་སྟེ་སྐྱོན་གདགས་པའི་བློས་ཚུལ་དང་མི་མཐུན་པ་སྨྲ་ཞིང་། འཇིགས་པ་སྟེ་རྣམ་པར་འཁྲུག་ཅིང་སུན་འབྱིན་པར་བྱེད་པ་རྣམས་ལའང་བདག་གིས་ཞེ་སྡང་བར་མི་རིགས་ཏེ། སངས་རྒྱས་དང་། ལ་སོགས་པས་རྒྱལ་སྲས་དང་། ཉན་རང་རྣམས་ལ་དེས་གནོད་པས་ཐུགས་གཟིར་བ་མི་མངའ་བའི་ཕྱིར་ཏེ། གང་ལའང་ཆགས་པ་སྤངས་པའི་ཕྱིར་རོ། ། ཡང་དག་པའི་ནུས་ན་སྙིང་རྗེས་དགག་པར་བྱ་ཞིང་། ཆོས་མཐུན་གྱིས་བཟློགས་ཀྱང་མ་ཉན་ན་རང་ལ་ཉེས་པ་མེད་དོ། །
གཉིས་པ་བཤེས་ལ་གནོད་པས་ཁྲོ་བ་མི་རིགས་པ་ནི། ཆོས་ཀྱི་ལམ་སྟོན་ཅིང་མི་དགེ་བ་ལས་བཟློག་པས་བླ་མ་དང་། གཉེན་ཏེ་མ་གཅིག་པ་དང་། ལ་སོགས་པས་རུས་གཅིག་པ་དང་གཉེན་འདུན་ལ་སོགས་པ་བཟུང་ངོ་། ། བཤེས་ཏེ་ཕངས་པའི་གནས་ཡིན་ལ་དེ་དག་ལ་གནོད་པ་བྱེད་པ་རྣམས་ལའང་། ཉེས་པ་ཇི་སྙེད་ཐམས་ཅད་དང་། ཞེས་སོགས་སྔ་མ་གསུངས་པའི་ཚུལ་གྱིས་སྔར་གྱི་ལས་ཀྱི་རྐྱེན་དག་ལས་བྱུང་བའི་རྣམ་སྨིན་ལ་ལོངས་སྤྱོད་པར་གྱུར་པ་ཡིན་ནོ་ཞེས་མཐོང་ནས་ཁྲོ་བ་བཟློག་པར་བྱའོ། ། གསུམ་པ་གནོད་བྱེད་ལ་བརྟགས་ནས་ཁྲོ་བ་བཟློག་པ་ལ་དྲུག་ལས། དང་པོ་དངོས་པོའི་རང་བཞིན་ལ་བསམས་པས་ཁྲོ་བ་བཟློག་པ་ནི། ལུས་ཅན་རྣམས་ལ་སེམས་ཡོད་པའི་རྐང་ལག་ལ་སོགས་པ་དང་།
སེམས་མེད་དབྱུག་སོགས་གཉིས་ཀས་གནོད་པ་བྱས་ན་སེམས་ཡོད་ཀྱི་སེམས་ཅན་ཁོ་ནས་གནོད་པ་བྱས་སོ་ཞེས་ཅི་སྟེ་ལོགས་སུ་བཀར་ཏེ་བཀོན་ཏེ་མ་ཁྲོ་ཞིག ཁྲོ་བར་མི་རིགས་པ་དེ་བས་གནོད་པ་བཟོད་པར་གྱིས་ཤིག གཉིས་པ་གཉིས་ཀ་ལ་ཐུན་མོང་དུ་ཁྲོ་བ་དགག་པ་ནི། གཉིས་ཀས་གནོད་པ་བྱས་པར་མཚུངས་ན་ཡང་སེམས་ཡོད་མེད་དེ་དག་ལ་བློ་སྔོན་དུ་བཏང་ནས་གནོད་པ་བྱས་མ་བྱས་ཀྱི་ཁྱད་ཡོད་པས་མི་ཁྲོ་བ་དང་ཁྲོ་བར་བྱའོ་ཞེ་ན། ལ་ལ་བདག་དང་བདག་གིར་རྨོངས་པས་ཉེས་པ་སྟེ་གནོད་པ་བྱེད་ཅིང་། ལ་ལ་རྨོངས་ཏེ་ཉེས་པ་བྱེད་པ་ལ་ཁྲོས་པར་གྱུར་ནས་ལན་བྱེད་ན་དེ་གཉིས་ལ་སྐྱོན་མེད་གང་གིས་བྱ་ཞིང་སྐྱོན་དང་བཅས་ཏེ་གང་ཞིག་ཡིན་ཏེ་གཉིས་ཀ་ཉེས་པ་དང་ལྡན་པའི་ཕྱིར་ཁྲོ་མི་ཁྲོའི་ཁྱད་མི་རིགས་སོ། ། གསུམ་པ་བདག་གི་ཚུལ་ལ་བསམས་ཏེ་ཁྲོ་བ་དགག་པ་ནི། ཅིས་ཀྱང་ཁྲོ་ན་བརྡེག་སོགས་གང་གིས་གཞན་དག་གིས་རང་ལ་གནོད་པ་བྱེད་པའི་ལས་དེ་སྔོན་ཆད་ཅིའི་ཕྱིར་བྱས་ཏེ་བྱེད་པ་མི་རིགས་ཀྱི་གཞན་ལ་ཁྲོ་བ་མི་འཐད་དོ། ། དེ་ལྟ་ན་ལས་ཀྱི་འབྲས་བུ་ཕྱིར་བཅོས་པར་རིགས་པ་མིན་ནམ་སྙམ་ན། སྡུག་བསྔལ་ཐམས་ཅད་ལས་ཀྱི་རྐྱེན་ལ་རག་ལས་ཤིང་འཛུག་པ་ཡིན་ན་ངས་བྱས་པའི་ལས་ཆོས་ཅན།
དེའི་འབྲས་བུ་འདི་བཟློག་པའི་དོན་དུ་ད་ལྟ་ཐབས་ཅི་ཞིག་གིས་གཞན་དུ་བྱེད་དེ་བྱར་མེད་དེ། དེའི་རྣམ་སྨིན་གྱི་འབྲས་བུ་འགྲུབ་པའི་རྒྱུ་མ་ཚང་བ་མེད་པའི་ཕྱིར། རྣམ་འགྲེལ་དུ། མ་ཚང་མེད་རྒྱུ་དེ་ལ་ནི། ། འབྲས་བུ་གང་གིས་ཟློག་པར་བྱེད། ། ཅེས་པ་ལྟར་རོ། ། དེ་ལྟར་ལས་ཉོན་གྱི་དབང་གིས་སེམས་ཅན་ལས་ངན་པ་བྱེད་པ་བཟློག་མི་ནུས་པར་མཐོང་ནས་མཐོང་བ་ན་ཅི་ནས་ཀྱང་དེ་དག་ཐམས་ཅད་བདག་གི་ནུས་པས་ཡང་དག་པའི་ལམ་དུ་ཞུགས་པ་ན་ཕན་ཚུན་བྱམས་པ་དང་ཕན་བདེའི་སེམས་སུ་འགྱུར་བ་དེ་ལྟར་བྱ་བའི་ཕྱིར། བདག་གིས་ནི་ད་ལྟ་བསོད་ནམས་དག་ལ་བསྒྲིམས་ཏེ་བརྩོན་འགྲུས་བྱའོ། ། བཞི་པ་བཟོད་པ་ཇི་ལྟར་བསྒྲུབ་པའི་ཚུལ་ནི། དཔེར་ན་ཁྱིམ་ཚིག་གྱུར་པའི་ཁྱིམ་གཞན་ཞིག་ཏུ་སོང་ནས་ནི་རྩྭ་སོགས་གང་ལ་མཆེད་པར་བྱེད་པ་ན་དེའི་ནང་གི་རྫས་གཞན་ཡང་ཚིག་པར་དོགས་པས་མེ་དེ་ནི་དེ་མ་ཐག་ཏུ་ཕྱུང་སྟེ་དོར་བར་རིགས་པ་ཡིན་པ་དེ་བཞིན་དུ་དངོས་པོ་གང་ལ་སེམས་ཆགས་ཤིང་ཞེན་ནས་ཞེ་སྡང་མེ་ནི་མཆེད་དེ་ཡོངས་སུ་གདུང་བར་གྱུར་པ་ན་བསོད་ནམས་ཀྱི་ཕུང་པོ་ཚིག་པར་དོགས་པ་ཡིས་དངོས་པོ་གང་ལ་སེམས་ཆགས་པ་དེ་ནི་ཆགས་པའི་སྐད་ཅིག་དེའི་མོད་ལ་དོར་བར་བྱའོ། །
ལྔ་པ་ད་ལྟའི་སྡུག་བསྔལ་ལས་དཔག་པས་ཁྲོ་བ་དགག་པ་ནི། གསད་པར་འོས་པའི་མི་གང་ཞིག་ལག་པ་ཙམ་བཅད་དེ་བཏང་ནས་གལ་ཏེ་གསོད་པ་ལས་ཐར་ན་ཅིས་མ་ལེགས་ཏེ་གསོད་པ་ལ་ལྟོས་ན་ལག་པ་བཅད་པའང་ལེགས་སོ་སྙམ་དུ་སྡུག་བསྔལ་ཏེ་བཟོད་པ་མ་ཡིན་ནམ། གལ་ཏེ་མིའི་སྡུག་བསྔལ་འཆི་བ་དང་བརྡེག་པ་སོགས་ཙམ་གྱིས་ད་ལྟ་གདུང་ཡང་ཕྱིས་དམྱལ་བའི་སྡུག་བསྔལ་དང་བྲལ་ན་ཅིས་མ་ལེགས་ཏེ་འདི་ནི་སེམས་ཅན་དམྱལ་བའི་སྡུག་བསྔལ་ལ་ལྟོས་ནས་བདེ་བ་ཡིན་པའི་ཕྱིར་རོ། ། ཅི་སྟེ་སྡུག་བསྔལ་ཤིན་ཏུ་ཆུང་ཡང་བཟོད་མི་ནུས་ཤེ་ན། ད་ལྟའི་ཁུ་ཚུར་ཐལ་ལྕག་ལ་སོགས་པ་བསྣུན་པས་བྱས་པའི་སྡུག་བསྔལ་ཆུང་ངུ་འདི་ཙམ་ཉིད་བདག་གིས་བཟོད་པར་མི་ནུས་ཤིང་མི་ལྕོགས་ན་ཁྱོད་ལ་འདྲི་བར་བྱ་སྟེ། དེ་ལྟ་ཡིན་པས་ན་སེམས་ཅན་དམྱལ་བའི་སྡུག་བསྔལ་གྱི་རྒྱུ་ཁྲོ་བ་ཁོང་ནས་ལྡང་བ་འདི་ཅི་སྟེ་ལྡོག་ཅིང་འཇིལ་བར་མི་བྱེད་དེ་བྱེད་པར་རིགས་པ་ཡིན་ནོ། ། དྲུག་པ་དོན་ཆེན་འགྲུབ་པས་ཁྲོ་བ་བཟློག་པ་ནི། གལ་ཏེ་མི་བཟོད་ཀྱང་རྒྱུ་ལས་སྤྱད་པས་མི་འདོད་བཞིན་འབྲས་བུ་སྡུག་བསྔལ་མྱོང་ཡང་འདོད་པའི་འབྲས་བུ་མེད་ལ། བཟོད་པ་ལས་ནི་དོན་ཆེན་འཐོབ་པ་ཡིན་ཏེ་འདི་ལྟར་ཁྲོ་བའི་དོན་དུ་སྟེ་སྔར་ཁྲོས་པར་བྱས་པའི་རྒྱུ་མཚན་གྱིས་དོན་མེད་པར་བསྲེག་བཅད་འབིགས་པ་ལ་སོགས་ཡང་སོས་ལ་སོགས་པའི་དམྱལ་བར་ལན་སྟོང་ཕྲག་དུ་མར་མྱོང་བར་འགྱུར་བར་བྱས་ན་ཡང་བདག་གིས་མཐོང་བ་དང་མ་མཐོང་བའི་རང་གི་དོན་དང་ནི་ཕན་བདེའི་མཚན་ཉིད་ཅན་གཞན་འཇིག་རྟེན་ཕ་རོལ་དག་གི་དོན་ཡང་མ་བྱས་ཤིང་མ་བསྒྲུབས་སོ། ། བཟོད་པ་བྱ་བ་སོགས་བྱང་ཆུབ་ཀྱི་ཕྱིར་དཀའ་སྤྱད་ཀྱི་སྡུག་བསྔལ་འདི་ནི་སེམས་ཅན་དམྱལ་བར་འབྱུང་བའི་སྡུག་བསྔལ་དེ་ཙམ་དུ་གནོད་པ་མིན་ལ་སེམས་ཅན་ཀུན་ལ་ཕན་བདེའི་གཏེར་དུ་གྱུར་པའི་དོན་ཆེན་པོ་སངས་རྒྱས་དག་ཀྱང་འདི་ལས་འགྲུབ་པར་འགྱུར་བས་འགྲོ་བ་ཁམས་གསུམ་པའི་གནོད་པ་སྡུག་བསྔལ་ཐམས་ཅད་སེལ་བ་སྟེ་ཞི་བར་བྱེད་པའི་དཀའ་བ་སྤྱོད་པའི་སྡུག་བསྔལ་ལ་མི་འདོད་པར་མི་བྱ་བར་དགའ་བ་འབའ་ཞིག་འདིར་བྱ་བར་རིགས་སོ། །
བཞི་པ་དགྲ་ལ་ཕན་བྱེད་ལ་ཁྲོ་བ་བཟློག་པ་ལ་ལྔ་ལས། དང་པོ་གཞན་གྱི་ཡོན་ཏན་བསྟོད་པས་དགའ་བར་རིགས་པ་ནི། གང་ཟག་གཞན་གྱིས་ཕ་རོལ་ཡོན་ཏན་ལྷག་པ་དང་ལྡན་པ་བསྟོད་ནས་གལ་ཏེ་དགའ་བའི་བདེ་བ་འབའ་ཞིག་ཐོབ་ན་དེའི་ཚེ། ཀྱེ་རང་གི་ཡིད་ཁྱོད་ཀྱང་ནི་ཕ་རོལ་དེའི་ཡོན་ཏན་ཡང་དག་པར་བརྗོད་དེ་བསྟོད་ནས་ཅིའི་ཕྱིར་དགའ་བ་ཐོབ་པའི་ཕ་རོལ་དེ་ལྟར་དགའ་བའི་བདེ་བ་ཉམས་སུ་མྱོང་བར་མི་བྱེད་པར་དགོས་པ་མེད་བཞིན་དུ་དེ་ལ་ཕྲག་དོག་གི་མེ་འབར་བས་རང་གི་རྒྱུད་ཤིང་བཞིན་དུ་སྲེག་པར་བྱེད་དེ་དེ་ལྟར་བྱེད་པ་མི་རིགས་སོ། ། བདེ་བ་ཐམས་ཅད་ཆགས་པར་འགྱུར་བ་ཡིན་པས་བརྟེན་པ་བཀག་པ་མ་ཡིན་ནམ། དེས་ན་བདེ་བ་ཐམས་ཅད་ལས་ཕྱིར་ཕྱོགས་པ་ཡིན་པས་གཞན་གྱི་ཡོན་ཏན་དགའ་བའི་བདེ་བའང་དང་དུ་མི་ལེན་ཏེ། བདེ་བར་རྣམ་པར་རྨོངས་པའི་ཡིད། ། གང་དང་གང་ལ་ཆགས་གྱུར་པ། ། ཞེས་འཆད་པར་འགྱུར་བ་མ་ཡིན་ནམ་ཞེ་ན། ཐམས་ཅད་དགག་བྱ་མིན་གྱི་མི་དགེ་བའི་རྒྱུ་ཁ་ན་མ་ཐོ་བའི་བདེ་བ་དགག་བྱ་ཡིན་པས་ན་ཁྱོད་ཀྱི་གཞན་གྱི་ཡོན་ཏན་ལ་ཡིད་དགའ་བའི་བདེ་བ་འདི་ནི་དགག་བྱ་མི་དགེ་བའི་རྒྱུ་མ་ཡིན་ཏེ།
ཕྱི་མར་འབྲས་བུ་བདེ་བ་འབྱུང་ཞིང་ཚེ་འདིར་ཁ་ན་མ་ཐོ་བ་མེད་པའི་ཕྱིར་རོ། ། དེས་ན་ཡོན་ཏན་དང་ལྡན་པ་བཅོམ་ལྡན་འདས་ཀྱི་བསྟན་པའི་ཚུལ་ཤེས་པ་རྣམས་ཀྱིས་མ་བཀག་པར་གནང་བའི་ཕྱིར་དང་། གཞན་གྱི་ཡོན་ཏན་ལ་དགའ་བར་བྱས་པས་འདི་ཕྲག་དོག་མེད་པ་ཡིན་སྙམ་ནས་སེམས་ཅན་གཞན་སྡུད་པའི་མཆོག་ཏུ་གྱུར་པ་ཉིད་ཀྱང་ཡིན་པའི་ཕྱིར་དེ་བླང་བར་རིགས་སོ། ། གཉིས་པ་གཞན་བསྟོད་པའི་བདེ་བ་བཟོད་པར་རིགས་པ་ནི། གལ་ཏེ་གཞན་གྱི་ཡོན་ཏན་ལ་མི་བཟོད་པ་མེད་ཀྱང་གཞན་ལ་བསྟོད་པ་བྱེད་པ་ལ་ཡང་བསྟོད་ཡུལ་དགའ་བ་དེ་ལྟར་བསྟོད་པ་ལས་བྱུང་བའི་དགའ་བདེ་རང་ལ་སྐྱེ་བར་འགྱུར་བའི་བདེ་བ་འདི་ཁྱོད་ཀྱིས་བསྟེན་མི་ནུས་པས་མི་འདོད་ཞེ་ན། འོ་ན་རང་བདེ་བའི་རྒྱུར་གླ་བ་ལ་གླ་རྔན་བྱིན་པ་དང་སོགས་པས་ཕན་བཏགས་པ་ལ་ལན་དུ་ཕན་འདོགས་པ་དང་། ནོར་དང་ཁྲུས་དང་དྲིལ་ཕྱིས་སོགས་ཀྱང་སྤང་བར་བྱ་བ་མ་ཡིན་པར་འགྱུར་ཏེ། དེས་ཀྱང་བདག་ཉིད་ལ་བདེ་བ་བསྒྲུབ་པའི་ཕྱིར། དེ་འདོད་ན་དེའི་ཕྱིར་གཞན་གྱི་བདེ་བ་ལ་སྡང་བ་ཅན་ཁྱོད་ལ་མཐོང་བ་ཚེ་འདི་དང་མ་མཐོང་བ་ཕ་རོལ་གྱི་བདེ་བ་ཕུན་སུམ་ཚོགས་པ་གཉིས་ཀ་ཉམས་པར་འགྱུར་བ་དེའི་རྒྱུ་སྤངས་པས་སོ། ། གཞན་ཡང་ཁྱོད་ཀྱི་ཚུལ་འདི་ནི་ལོག་པ་ཡིན་ཏེ།
འགའ་ཞིག་གིས་རང་གི་ཡོན་ཏན་བརྗོད་པའི་ཚེ་གཞན་ལ་ཡོན་ཏན་མི་འདོད་ཀྱང་རང་གི་ཡོན་ཏན་བསྟོད་པ་ལས་བྱུང་བའི་བདེ་བའང་འདོད་པར་བྱེད་ཅིང་། གཞན་གྱི་ཡོན་ཏན་བསྔགས་པ་འགའ་ཞིག་གིས་བརྗོད་པའི་ཚེ་ཕྲག་དོག་གིས་གཞན་ལ་བདེ་བ་འདོད་པ་ལྟ་ཞོག་རང་ལའང་ཕ་རོལ་གྱི་ཡོན་ཏན་འདོད་པ་ལས་བྱུང་བའི་ཡིད་བདེ་བ་མི་འདོད་པར་བྱེད་ན་བདེ་བ་མི་བཟོད་པ་མ་ཡིན་གྱི་ཕ་རོལ་པོའི་ཡོན་ཏན་ལ་མི་བཟོད་པ་ཡིན་ནོ། ། གསུམ་པ་དམ་བཅའ་དང་འགལ་བས་ཁྲོ་བར་མི་རིགས་པ་ནི། སྔར་བཤད་པ་དེ་མི་རིགས་ཏེ། བདག་སངས་རྒྱས་སེམས་ཅན་ཐམས་ཅད་ལ་ཕན་པ་དང་བདེ་བ་བསྒྲུབ་པར་འདོད་པས་བསམ་པ་བྱང་ཆུབ་ཀྱི་མཆོག་ཏུ་ནི་སེམས་བསྐྱེད་ནས་སེམས་ཅན་རང་གི་བདེ་བ་རྙེད་ན་དེ་ལ་ད་ཀོ་སྟེ་དེ་ཡང་ཅི་སྟེ་ཁྲོ་བར་བྱེད་མི་རིགས་སོ། ། འོན་ཏེ་བདེ་བ་མི་བཟོད་པ་མིན་གྱིས་གཞན་གྱི་ཡོན་ཏན་ཐོས་པ་ན་དད་ནས་རྙེད་པ་དང་བཀུར་སྟི་བྱེད་པ་ལ་མི་བཟོད་དོ་ཞེ་ན། སེམས་ཅན་དེ་དག་ལ་བསྙེན་བཀུར་ངན་ངོན་ཉུང་ཟད་ཙམ་བྱེད་པ་མཐོང་ནས་ཅིའི་ཕྱིར་དེ་ལ་གདུང་ཞིང་ཁྲོ་བར་བྱེད་པ་མི་རིགས་ཏེ། སེམས་ཅན་རྣམས་ནི་འཇིག་རྟེན་ཁམས་གསུམ་པོ་ཀུན་གྱིས་མཆོད་པར་འོས་པའི་མངོན་པར་རྫོགས་པར་འཚང་རྒྱ་བར་འདོད་ཅེས་ཁྱོད་ཀྱིས་དམ་བཅས་པའི་ཕྱིར། ལོའི་སྒྲ་ནི་ཕྱིན་ཅི་ལོག་པར་མཐོང་ནས་མ་རངས་པར་སྟོན་པའོ། ། དཔེར་ན་ཁྱོད་ཀྱིས་གསོ་བར་བྱ་དགོས་པའི་བུ་ལ་སོགས་པ་གང་ཞིག
ཁྱོད་ཀྱིས་ཟས་གོས་སོགས་གསོ་བའི་ཡོ་བྱད་ཁྱོད་ཉིད་ཀྱིས་ནི་སྙོད་ཅིང་སྦྱིན་པར་བྱ་དགོས་པ་དེ། གཉེན་གྱིས་བྱིན་ནས་འཚོ་བ་ཁོ་རང་གི་རྙེད་པར་གྱུར་ན་ཁྱོད་དགའ་བར་མི་འགྱུར་བ་སླར་ཁྲོའམ་སྟེ་ཁྲོ་བ་མི་རིགས་པ་བཞིན་ནོ། ། འོན་ཏེ་དེ་ལྟར་དམ་བཅས་ནས་བདེ་བ་གཞན་ལ་མི་འདོད་ཅེ་ན། བདེ་བ་དེ་ཙམ་ཡང་ཅི་སྟེ་འགྲོ་བ་ལ་མི་འདོད་ན། སེམས་ཅན་དེ་ལ་བྱང་ཆུབ་ཐོབ་པར་འདོད་པ་གང་ལས་ཡིན་ཏེ་འགལ་བ་ཡིན་ནོ། ། གང་ཞིག་གཞན་འབྱོར་ངན་ངོན་ཙམ་ལ་ཁྲོ་བ་དེ་ལ་བྱང་ཆུབ་ཀྱི་སེམས་ནི་ག་ལ་ཡོད་དེ་ཉམས་པར་འགྱུར་བ་ཡིན་ནོ། ། བཞི་པ་བདག་ལ་ཕན་པ་མེད་པས་ཁྲོ་བར་མི་རིགས་པ་ནི། འོན་ཏེ་དེ་དག་གི་རྙེད་པ་དེ་བདག་གིས་མིན་པས་ཁྲོ་ཞེ་ན། གལ་ཏེ་དགྲ་ལ་སོགས་པ་དེས་སྦྱིན་བདག་དེ་ལས་རྙེད་བཀུར་རྙེད་དམ། མ་རྙེད་པར་དངོས་པོ་དེ་སྦྱིན་བདག་འགའ་ཞིག་གི་ཁྱིམ་དུ་གནས་པར་གྱུར་པའི་རྣམ་པ་ཀུན་ཏུའང་ཕ་རོལ་གྱི་རྙེད་པའི་དངོས་པོ་དེ་ལ་ཁྱོད་མེད་པར་མཚུངས་ན་སྦྱིན་བདག་དེས་དངོས་པོ་དེ་ཕ་རོལ་དེ་ལ་བྱིན་རུང་ཁྱོད་ཕྲག་དོག་བྱེད་པ་དེས་ཅི་བྱ་སྟེ་བཏང་སྙོམས་སུ་བྱ་བར་རིགས་སོ། །
ལྔ་པ་བསོད་ནམས་ཟད་དུ་དོགས་པས་བཟོད་པར་རིགས་པ་ནི། རེ་ཞིག་འདི་ལྟར་ཡང་བསམས་ཏེ། ཅིས་ཀྱང་མི་མགུ་ན་རྙེད་བཀུར་བྱེད་པའི་རྒྱུ་ཕ་རོལ་གྱིས་སྔར་བསགས་པའི་བསོད་ནམས་དང་ནི། ཕ་རོལ་གྱི་ལས་ལས་བྱུང་བའི་སྦྱིན་བདག་དང་སྦྱིན་པ་པོ་ལ་ཡང་མི་མགུ་བས་འདོར་རམ། གང་ལ་དང་བ་སྐྱེ་བའི་རྒྱུ་སྦྱིན་པ་ཐོབ་པའི་གང་ཟག་རང་གི་ཡོན་ཏན་ཅིའི་ཕྱིར་འདོར་རམ་སྟེ་བཟློག་པར་བྱའམ། ཅི་སྟེ་ཕ་རོལ་གྱིས་རྙེད་བཀུར་རྙེད་པར་གྱུར་བཞིན་པ་ནི་མི་ལེན་ཅིང་མི་འཛིན་པར་བྱ། མི་རིགས་པའི་རྣམ་པ་གང་གིས་ཁྲོ་བར་བྱེད་ཅིང་མགུ་བར་མི་བྱེད་པའི་རྒྱུ་མཚན་དེ་སྨོས་ཤིག དེ་ལ་བསོད་ནམས་ལ་སོགས་པ་ནི། བཟློག་པར་མི་ནུས་པའི་ཕྱིར་དང་། རྙེད་བཀུར་ཐོབ་པ་ལ་ཁྲོ་བར་མི་རིགས་པའང་ཀུན་ཏུ་དེ་ཁྱོད་ལ་མེད་ཅེས་བསྟན་ཟིན་ཏོ། །
མི་མགུ་བའི་རྒྱུ་ནི་ཅུང་ཟད་ཀྱང་མེད་དོ། ། གཞན་ལ་རྙེད་བཀུར་ཡོད་ལ་རང་ལ་མེད་པས་མི་མགུའོ་ཞེ་ན། ཁྱོད་ནི་རང་གི་སྡིག་པ་བྱས་པ་ལ་མྱ་ངན་མེད་པར་མ་ཟད་ཀྱི་བསོད་ནམས་བྱས་པ་གཞན་དག་དང་ལྷན་ཅིག་འགྲན་པར་བྱེད་འདོད་དམ་སྟེ། འགྲན་པར་མི་རིགས་ལ། བསོད་ནམས་བྱེད་པ་དག་བསོད་ནམས་བྱེད་པ་གཞན་དང་འགྲན་པར་རིགས་པས་བདེ་བ་འདོད་པས་བསོད་ནམས་བྱ་བ་ལ་བརྩོན་པར་བྱའོ། ། བམ་བོ་དང་པོ་བཤད་ཟིན་ནས་འདི་མན་ཆད་ནས་བམ་པོ་གཉིས་པ་འཆད་པའོ། ། ལྔ་པ་འདོད་པའི་གེགས་བྱེད་ལ་ཁྲོ་བ་བཟློག་པ་ལ་དྲུག་སྟེ། དགྲ་ལ་གནོད་པས་རང་ལ་མི་ཕན། བསྟོད་གྲགས་ཀྱིས་བདག་ལ་མི་ཕན། བསྟོད་སོགས་འགོག་པ་ཕན་བྱེད་དུ་བསྟན།
བསོད་ནམས་ཀྱི་གེགས་བྱེད་ལ་ཁྲོ་བ་དགག གནོད་བྱེད་གུས་བྱའི་ཡུལ་དུ་བསྒྲུབ། སེམས་ཅན་མགུ་བར་བྱ་བར་བསྟན་པའོ། ། དང་པོ་ནི། གལ་ཏེ་རང་གི་ཡིད་སྨོན་ཙམ་གྱི་དགྲ་བོ་མི་དགའ་བ་སྐྱེས་ན་རང་དགའོ་ཞེ་ན། གལ་ཏེ་ཁྱོད་འདོད་པ་ཙམ་གྱིས་དགྲ་ཞིག་མི་དགའ་ཞིང་མི་འདོད་པ་བྱུང་ན་ཡང་དེ་ཙམ་ལ་ཁྱོད་དགའ་བར་བྱ་རྒྱུ་ཅི་ཞིག་ཡོད། ཁྱོད་ཀྱིས་ཡིད་ལ་སྨོན་པ་ཙམ་གྱིས་ནི་དགྲ་དེ་ལ་གནོད་པའི་རྒྱུར་མི་འགྱུར་ལ། ཁྱོད་ཀྱི་འདོད་པ་ཙམ་གྱིས་དགྲ་ལ་སྡུག་བསྔལ་དེ་འགྲུབ་ནའང་དེ་ལ་ཁྱོད་དགའ་ཞིང་ཡིད་བདེ་བ་བྱ་རྒྱུ་ཅི་ཞིག་ཡོད་དེ་དོན་མེད་དོ། ། གལ་ཏེ་དགྲ་སྡུག་བསྔལ་བས་བདག་དགའ་བ་དེས་འཚེངས་པར་འགྱུར་ཞེ་ན། དགའ་བ་བྱས་པ་དེ་ལས་ཆེས་ཕུང་བའང་གཞན་ཅི་ཞིག་ཡོད་དེ།
ངན་སོང་གི་རྒྱུ་ཡིན་ཕྱིར་རོ། ། འོན་ཏེ་དེ་ཕུང་བ་ཅི་སྟེ་ཡིན་ཞེ་ན། ཆགས་སོགས་ཉོན་མོངས་པ་ཉ་གཤོར་བ་པོས་བཏབ་པའི་གཞན་ཕུང་ན་ཅི་མ་རུང་སྙམ་པའི་སེམས་མཆིལ་པ་སྟེ་ཉ་འཛིན་པའི་དོན་དུ་བྱས་པའི་ཤ་དང་བཅས་པའི་ལྕགས་ཀྱུ་འདི་ནི་ཆེར་འཇིགས་པར་བྱེད་པས་མི་བཟད་པ་གཟེད་མོ་དེས་བཟུང་ཞིང་ཕྱུངས་ཏེ་བདེ་འགྲོའི་ཆུ་ལས་བཏོན་ནས་བར་དོའི་སྐམ་སར་ཁྲིད་ཅིང་དམྱལ་བའི་སྲུང་མ་གཤིན་རྗེའི་ཕོ་ཉས་བླངས་ཏེ་སེམས་ཅན་དམྱལ་བའི་བུམ་པ་སྟེ། ཏིལ་མར་གྱིས་བཀང་པའི་ཟངས་ཆེན་དུ་བདག་འཚེད་པ་སྟེ་སྲེག་པར་ངེས་པས་ན་གཞན་སྡུག་བསྔལ་བ་ལ་དགའ་བ་འདི་དང་དུ་བླང་བར་མི་བྱའོ། ། གཉིས་པ་ལ་གསུམ་ལས་དང་པོ་རང་དོན་མེད་པས་བསྒྲུབ་བྱ་མིན་པ་ནི། བསྟོད་པ་དང་གྲགས་པའི་གེགས་བྱེད་པས་ཀྱང་ཁྲོ་བར་མི་རིགས་ཏེ། བསྟོད་དང་གྲགས་པའི་རིམ་གྲོ་ནི་མཁས་པས་སྐྱེས་བུའི་འདོད་བྱའི་དོན་ལྔ་ལས་བསོད་ནམས་འཕེལ་བར་ཡང་མི་འགྱུར་ལ་ཚེ་རིང་བར་ཡང་མི་འགྱུར་ཞིང་། བདག་གི་སྟོབས་སུ་མི་འགྱུར་བ་དང་། ནད་མེད་པར་འགྱུར་བ་མིན་ཞིང་། ལུས་བདེ་བར་ཡང་མི་འགྱུར་བའི་ཕྱིར་རོ། །
གཞན་ཡང་བདག་ནི་རང་དོན་སྔར་བཤད་ལྔ་པོ་ཤེས་པའི་ཤེས་རབ་ཅན་དུ་གྱུར་ན་བསྟོད་གྲགས་སོགས་དེ་ལ་རང་དོན་འགྲུབ་པའི་དགོས་པ་ཅི་ཞིག་ཡོད་དེ་དེ་འགྲུབ་པའི་ཐབས་མ་ཡིན་པའི་ཕྱིར་རོ། ། འོན་ཏེ་དེས་ཡིད་བདེ་བ་འབའ་ཞིག་ཙམ་འགྲུབ་པས་འདོད་དོ་ཞེ་ན་ནི། རྒྱན་པོ་འགྱེད་པ་ཆོ་ལོང་རྩེ་བ་དང་། སོགས་པས་སྨད་འཚོང་མ་དང་། གཞན་གྱི་བུད་མེད་སོགས་དང་། ཆང་ཡང་བསྟེན་དགོས་པར་འགྱུར་ཏེ། ཡིད་བདེ་བའི་རྒྱུ་ཡིན་པས་སོ། ། གཉིས་པ་དེ་བསྒྲུབ་པ་བྱིས་པའི་སྤྱོད་པ་དང་འདྲ་བ་ནི། གཞན་ཡང་གྲགས་པ་འབྱུང་བའི་དོན་དུ་གླང་པོ་ཆེ་ལ་སོགས་པའི་ནོར་རྩ་ལྟར་གཏོང་ཞིང་།

གཡུལ་དུ་ཕྱིན་ནས་བརྒྱ་བྱིན་ལྟར་དགྲ་ལས་རྒྱལ་ཞེས་གྲགས་པའི་ཕྱིར་བདག་ཉིད་ཀྱང་ནི་གསོད་པར་བྱེད་ན། བསྟོད་པའི་ཚིག་འབྲུ་རྣམས་ཀྱིས་ཅི་ཞིག་བྱ་སྟེ་བཟར་རུང་ངམ། གྲགས་པའི་དོན་དུ་ཤི་ན་གྲགས་པ་དེ་ཀོས་སུ་ལ་བདེ་སྟེ་སུ་ལའང་མི་ཕན་ནོ། ། དེས་ན་བསྟོད་གྲགས་དེ་དག་བྱིས་པའི་རྩེད་མོ་དང་མཚུངས་ཏེ། དཔེར་ན་བྱེ་མ་ལས་བྱས་པའི་ཁང་བུ་བྱས་ཏེ་དེ་ལ་དགའ་ཞིང་རྩེ་བ་ན་དེ་འགའ་ཞིག་གིས་བཤིགས་ཏེ་བརྡིབས་པར་གྱུར་པ་ན་བྱིས་པ་རྣམས་ནི་བདག་གི་ཁང་པ་བཤིག་པར་བྱས་སྙམ་དུ་ཉམ་ཐག་པས་ག་ཆད་ཆད་དུ་ངུ་ཞིང་ཆོ་ངེས་འདེབས་པ་དེ་བཞིན་དུ་བདག་གི་བསྟོད་པ་དང་གྲགས་པ་ཉམས་ན་རང་གི་སེམས་ནི་བྱིས་པ་བཞིན་དུ་དོན་མེད་པར་སྡུག་བསྔལ་བར་སྣང་སྟེ། དཔྱད་ན་བདག་གི་བ་སུས་ཀྱང་བཤིག་པ་མེད་པར་བརྟགས་པར་བྱའོ། ། གསུམ་པ་བརྟགས་ན་དགའ་བར་མི་འཐད་པ་ནི། རེ་ཞིག་སྒྲ་ལ་སེམས་མེད་དེ་ཕྱི་རོལ་གྱི་དོན་ཡིན་པའི་ཕྱིར། དེས་ན་དེ་ལ་བདག་ལ་བསྟོད་པའི་སེམས་ཡོང་ཡེ་མི་སྲིད་ཅིང་། དེ་འབྱུང་བ་ལུས་སེམས་ལ་ལྟོས་ན་ཡང་ལུས་བེམ་པོ་ཡིན་ལ་སེམས་ལུས་ཅན་མ་ཡིན་པས་བསྟོད་བྱེད་དུ་མི་རུང་བའི་ཕྱིར་རོ། ། དེས་ན་བདག་ལ་གཞན་དགའོ་ཞེས་པའི་མངོན་པར་དད་པའི་སེམས་དེ་ནི་བདག་དགའ་བའི་རྒྱུ་ཡིན་པར་འགྱུར་ན་དེའང་བྱིས་པའི་སྤྱོད་པ་ཁོ་ནར་ཟད་དེ་བདག་དང་གཞན་དགའ་བ་འབྲེལ་བ་མེད་པའི་ཕྱིར་གྲག་ཅེས་པ་ནི་འདི་ཡང་དོན་མེད་པ་ཡིན་ནོ་ཞེས་རང་མི་འདོད་པ་སྟོན་པར་བྱེད་པའོ་ཞེས་སོ། །
རྟགས་གྲུབ་སྟེ། འདི་ལྟར་སེམས་ཅན་གཞན་ནམ་ཡང་ན་བདག་ལ་དགའ་བའང་རུང་གཞན་རྒྱུད་ཀྱི་དགའ་བ་དེས་བདག་ལ་ཅི་ཞིག་ཕན་ཏེ་མི་ཕན་པའི་ཕྱིར་རོ། ། དེ་ཡང་གཞན་གྱི་དགའ་བདེ་དེ་ནི་ཕ་རོལ་དེ་ཉིད་ཀྱི་ཡིན་གྱིས་བདག་གིས་གཞན་རྒྱུད་ལ་ཡོད་པའི་དགའ་བདེ་དེ་ལས་ཆ་ཤས་ཙམ་ཡང་མི་འཐོབ་པའི་ཕྱིར་རོ། ། འོན་ཏེ་བྱང་སེམས་གཞན་བདེ་བས་བདག་བདེ་བ་མིན་ནམ་ཤས་མི་ཐོབ་པ་ཅི་ཞེ་ན། ཕ་རོལ་དེ་བདེ་བ་ཡིས་བདག་བདེ་བར་འགྱུར་བའི་ཕྱིར་ན་སེམས་ཅན་གཞན་ཀུན་དགའ་བས་བདེ་བ་དེ་ལའང་སྔ་མ་དེ་བཞིན་བདག་བདེ་བར་བྱ་དགོས་པར་འགྱུར་ལ་དེ་ལྟ་ན་ཅིའི་ཕྱིར་བདག་ལ་གཞན་དད་པས་གཞན་ལའང་དགའ་ལ་སེམས་ཅན་གཞན་ལ་བསྟོད་པའི་དགའ་བ་ཡིས་བདེ་བ་ཐོབ་པར་གྱུར་ན་བདག་ཡིད་མི་བདེ་བ་བྱེད་པར་མི་རིགས་པར་འགྱུར་རོ། ། དེ་བས་ན་བདག་ནི་གཞན་གྱིས་བསྟོད་དེ་ཞེས་བརྟགས་པས་རང་གི་རྒྱུད་ལ་དགའ་བ་སྐྱེ་བར་འགྱུར་བ་དེ་ཡང་སྔར་བསྟན་པའི་ཚུལ་དེ་ལྟར་མི་འཐད་པས་བྱིས་པའི་སྤྱོད་པ་ཁོ་ནར་ཟད་དོ། ། གསུམ་པ་ལ་གཉིས་ལས། དང་པོ་ན་འགྲོ་འགོགས་པས་ཕན་བྱེད་དུ་བསྟན་པ་ནི། གཙོ་སོགས་ཀྱི་ཕན་བདེ་མེད་པར་མ་ཟད་གནོད་པ་འབྱུང་བའི་རྒྱུ་བྱེད་དེ། བསྟོད་གྲགས་སོགས་འདི་དག་གིས་ནི་བདག་དགེ་བའི་ཕྱོགས་ལ་རྣམ་པར་གཡེང་ཞིང་སྐྱོ་བར་བྱེད་ལ་དེས་ནི་འཁོར་བའི་སྡུག་བསྔལ་ལས་སྐྱོ་བའང་འཇིག་པར་བྱེད་དོ། །
དེར་མ་ཟད་ཡོན་ཏན་དང་ལྡན་པ་གཞན་ལ་ཕྲག་དོག་བྱེད་པ་དང་། དེ་དག་གི་རྙེད་པ་དང་བཀུར་སྟི་ཕུན་སུམ་ཚོགས་པ་ལ་ཁྲོ་བར་ཏེ་མི་བཟོད་པར་བྱེད་དོ། ། དེའི་ཕྱིར་བདག་གི་བསྟོད་སོགས་ནི་གཞོམ་ཞིང་དགག་པར་བྱ་བའི་ཕྱིར་སེམས་ཅན་གང་དག་འབད་པ་བྱེད་པ་ལ་ཉེ་བར་གནས་པ་དེ་དག་བདག་ནི་ངན་སོང་དུ་ལྟུང་བ་ལས་བསྲུང་ཞིང་བསྐྱབ་པའི་ཕྱིར་ཞུགས་ཤིང་བརྩོན་པ་མིན་ནམ་སྟེ་ཡིན་པས་དེ་དག་དགེ་བའི་བཤེས་གཉེན་ཡིན་གྱི་གནོད་བྱེད་མིན་པས་ཁྲོ་བར་མི་རིགས་སོ། ། གཉིས་པ་ཐར་པ་བསྒྲུབ་པས་ཕན་བྱེད་དུ་བསྟན་པ་ནི། བདག་ནི་རྣམ་པར་གྲོལ་བ་དོན་དུ་གཉེར་བ་ལ་རྙེད་པ་དང་བཀུར་སྟི་ནི་འཆིང་བྱེད་ཡིན་ཏེ། ཆགས་པའི་གནས་ཡིན་པས་སོ། ། དེ་ནི་མི་དགོས་ཏེ་དེས་འཆིང་བ་མི་རིགས་པས་རྙེད་བཀུར་གྱི་གེགས་བྱེད་པའི་དགྲ་གང་དག་ནི་བཤེས་གཉེན་ལྟར་བདག་འཁོར་བར་བཅིངས་པ་ལས་གྲོལ་བར་བྱེད་པས་མཆོག་ཏུ་ཕན་འདོགས་པས་དགའ་བའི་གནས་དེ་ལ་བདག་ནི་ཇི་ལྟར་ཁྲོ་སྟེ་མི་རིགས་སོ། ། ཇི་ལྟར་མི་རིགས་ཞེ་ན། བདག་ནི་རྙེད་བཀུར་ལ་ཞེན་པས་སྲིད་པའི་སྡུག་བསྔལ་དུ་འཇུག་པར་འདོད་པ་ལ་སངས་རྒྱས་ཀྱིས་ནི་བྱིན་རླབས་བཞིན་དུ་ངན་སོང་དུ་ཡེ་མི་གཏོང་བའི་སྒོ་འཕར་ཏེ་སྒོ་གླེགས་ཉིད་ལྟ་བུར་གྱུར་པའི་སྐྱེས་བུ་དམ་པ་དེ་ལ་བདག་ནི་ཇི་ལྟར་ཁྲོ་སྟེ་མི་རིགས་སོ། ། བཞི་པ་ལ་གསུམ་གྱི་དང་པོ་དེ་ལ་ཁྲོས་ན་རང་ཉིད་གེགས་ཡིན་པ་ནི།
ཁྲོ་བར་མི་རིགས་པར་མ་ཟད་འགའ་ཞིག་གིས་བདག་དགེ་བ་བསྒྲུབ་པའི་གེགས་བྱས་ན་ཡང་འདི་ནི་བསོད་ནམས་ཀྱི་གེགས་བྱེད་པའོ་ཞེས་དེ་ལའང་ཁྲོ་བར་མི་རིགས་ཏེ། དེ་ལྟ་བུ་ལ་སོགས་པ་ལ་བཟོད་པ་དང་མཚུངས་པའི་དཀའ་ཐུབ་ནི་ལེགས་སྤྱད་གཞན་ལ་ཡོད་པ་མིན་པའི་ཕྱིར་ནའོ། ། མ་གྲུབ་པ་མིན་ཏེ་དགེ་བའི་ལས་ཐམས་ཅད་ཀྱི་རྒྱུ་ཡིན་པའི་ཕྱིར་རོ། ། དེས་ན་འབད་རྩོལ་གྱིས་བདག་ནི་བཟོད་པ་དེ་ལ་མི་གནས་སམ་སྟེ་གནས་པར་རིགས་སོ། ། གལ་ཏེ་བདག་ནི་རང་སྐྱོན་མ་རིག་ཅིང་མི་བཟོད་པའི་རྒྱུ་མཚན་གྱིས་བསོད་ནམས་དང་རྙེད་སོགས་ཀྱི་གེགས་བྱེད་པ་འདི་ལ་བཟོད་པར་མི་བྱེད་ན་བསོད་ནམས་ཀྱི་རྒྱུར་ནི་རྙེད་པར་གནས་པ་ཡིན་པའི་དགྲ་འདི་བསོད་ནམས་སོགས་ཀྱི་གེགས་བྱེད་དུ་མངོན་པར་ཞེན་པས་མི་བཟོད་པ་དེ་བདག་གི་བསོད་ནམས་འཕེལ་བ་འདི་ལ་བདག་གིས་གེགས་བྱེད་པར་ཟད་དོ། ། གཉིས་པ་བསོད་ནམས་ཀྱི་རྒྱུ་ཡིན་པས་གེགས་སུ་མི་རུང་བ་ནི། འོན་ཏེ་དེ་བསོད་ནམས་ཀྱི་གེགས་བྱེད་ན་དེའི་རྒྱུར་ཇི་ལྟར་འགྱུར་ཞེ་ན། འབྲས་བུ་གང་ཞིག་རྒྱུ་གང་མེད་ན་མི་འབྱུང་ལ། རྒྱུ་གང་ཞིག་ཡོད་ན་འབྲས་བུ་ཡོད་པར་གྱུར་པ་དེ་ཉིད་དེའི་རྒྱུ་ཡིན་པས་ཁྱབ་ན། ཇི་ལྟར་གནོད་བྱེད་དེ་ལ་བསོད་ནམས་ཀྱི་གེགས་ཞེས་བྱ་སྟེ་གེགས་མ་ཡིན་པར་ཐལ།
བཟོད་སོགས་བསོད་ནམས་ཀྱི་རྒྱུ་ཡིན་པའི་ཕྱིར་ཏེ། དེ་དང་རྗེས་སུ་འགྲོ་ལྡོག་ངེས་པའི་ཕྱིར་རོ། ། གསུམ་པ་དེ་སྦྱིན་སོགས་ཀྱི་དཔེས་བསྒྲུབ་པ་ནི། དཔེར་ན་སྦྱིན་པ་བྱེད་པའི་དུས་སུ་བབ་པ་ན་སྦྱིན་པའི་སློང་མོ་ལས་སྦྱིན་པའི་གེགས་བྱས་པ་ཡོད་པ་མ་ཡིན་ཞིང་། རབ་བྱུང་དོན་དུ་གཉེར་བ་གང་རབ་ཏུ་འབྱིན་པར་བྱེད་པར་གྱུར་པའི་མཁན་པོ་དེ་རབ་བྱུང་གི་སྡོམ་པའི་གེགས་ཞེས་བྱར་མི་རུང་བ་བཞིན་ནོ། ། ལྔ་པ་གནོད་བྱེད་གུས་བྱའི་ཡུལ་དུ་བསྟན་པ་ལ་གཉིས། གུས་པའི་རྒྱུ་མཚན་བསྒྲུབ་པ་དང་། དེ་ལ་རྩོད་པ་སྤང་བའོ། ། དང་པོ་ལ་གཉིས་ཀྱི་དང་པོ་རྙེད་དཀའ་ཞིང་གྲོགས་བྱེད་པ་དགའ་བ་བསྒོམ་པ་ནི། གཞན་ཡང་འཇིག་རྟེན་ན་ནི་བསོད་ནམས་མ་བསགས་པ་མང་བས་སློང་བ་ནི་མོད་པ་ཡིན་ལ།
གནོད་པ་བྱེད་ནི་དཀོན་པ་སྟེ་འདི་ལྟར་ཕར་གནོད་པ་མ་བྱས་ན་རྒྱུ་མཚན་གང་ཡང་མེད་པར་འགའ་ཡང་ཚུར་གནོད་པ་ཅུང་ཟད་ཀྱང་མི་བྱེད་དོ། ། དེ་བས་ངལ་བས་མ་བསྒྲུབས་པའི་ཁྱིམ་དུ་གཏེར་ནི་བྱུང་བ་ལྟར་ཤིན་ཏུ་དཀོན་ཞིང་བྱང་ཆུབ་ཀྱི་སྤྱོད་པ་ཚོགས་གཉིས་རྫོགས་པའི་གྲོགས་སུ་གྱུར་པས་མཆོག་ཏུ་ཕན་འདོགས་པའི་ཕྱིར་བདག་གིས་དགྲ་ལའང་དགའ་བར་བྱ་བར་རིགས་སོ། ། གཉིས་པ་དེས་ན་འབྲས་བུའི་ཤས་ཀྱིས་ཐོག་མར་མཆོད་པར་འོས་པ་ནི། བཟོད་སོགས་བསོད་ནམས་དེ་དག་དགྲ་འདི་དང་བདག་གིས་བསྒྲུབས་པས་ན་དེའི་ཕྱིར་བཟོད་པའི་འབྲས་བུ་བསོད་ནམས་ཐོབ་པ་ནི་ཆོས་ཀྱི་གྲོགས་དགྲ་འདི་ལ་ཐོག་མར་ཕུད་བདར་བར་འོས་ཏེ་འདི་ལྟར་དགྲ་དེ་ནི་བདག་གི་བཟོད་སོགས་བསོད་ནམས་འགྲུབ་པའི་རྒྱུ་ཡིན་པའི་ཕྱིར་ཏེ། བྱམས་པའི་སྟོབས་ཀྱིས་སྨོན་ལམ་ལྟ་བུའོ། ། གཉིས་པ་ལ་གཉིས་ལས་དང་པོ་ཕན་སེམས་མེད་པས་མཆོད་བྱ་མིན་པ་དགག་པ་ནི། གལ་ཏེ་དགྲ་ལ་བྱང་སེམས་འདི་ནི་བཟོད་པ་བསྒྲུབ་པའི་གྲོགས་བྱ་སྙམ་པའི་བསམ་པ་མེད་པར་གནོད་པ་བྱེད་པས་དགྲ་འདི་དགེ་བའི་རྒྱུ་ཡིན་ཡང་མཆོད་བྱ་མིན་ཞེ་ན། དགེ་བ་འགྲུབ་པའི་ནི་རྒྱུར་རུང་བ་བསམ་པ་མི་མངའ་བའི་དམ་པའི་ཆོས་ཀྱང་ཅི་སྟེ་མཆོད་དེ་མཆོད་བྱ་མིན་པར་འགྱུར་ཏེ་དེ་ལྟ་བུའི་བསམ་པ་མེད་པའི་ཕྱིར་རོ། ། གཉིས་པ་གནོད་སེམས་ཡོད་པས་མཆོད་བྱ་མིན་པ་དགག་པ་ནི། དེ་ལྟ་ནའང་ཆོས་ལ་གནོད་སེམས་མེད་ལ་གལ་ཏེ་དགྲ་འདི་བདག་ལ་གནོད་པ་བྱ་བའི་བསམ་པ་ཡོད་པའི་ཕྱིར་མཆོད་བྱ་མིན་ཞེ་ན།
གནོད་སེམས་མེད་པར་སྨན་པ་བཞིན་དུ་གཅིག་ཏུ་བདག་ལ་ཕན་བདེ་བསྒྲུབ་པར་བརྩོན་ན་དེ་ལ་བརྟེན་ནས་བདག་གི་བཟོད་པའང་ཇི་ལྟར་འགྲུབ་སྟེ་མི་འགྲུབ་པ་དེ་བས་ན་རང་ལ་རབ་ཏུ་སྡང་བའི་སེམས་པ་ཅན་དགྲ་དེ་ལ་བརྟེན་ནས་བདག་གི་བཟོད་པ་སྐྱེའི་དགེ་བའི་བསམ་པས་མི་འགྲུབ་པས་ན་དགྲ་དེ་ཉིད་བཟོད་པའི་རྒྱུ་ཡིན་པས་བདག་ལ་བཟོད་པ་སྒྲུབ་པའི་བསམ་པ་མེད་ཀྱང་དགྲ་དེ་དམ་པའི་ཆོས་བཞིན་མཆོད་པར་འོས་པ་དང་ཚོགས་ཀྱི་རྒྱུར་གྱུར་པ་ཡིན་ནོ། ། དྲུག་པ་སེམས་ཅན་མགུ་བར་བྱ་བ་ལ་གཉིས་ཏེ། དོན་དངོས་དང་། ཕན་ཡོན་ནོ། ། དང་པོ་ལ་གཉིས། སངས་རྒྱས་དང་འདྲ་བར་བལྟ་བ་དང་། ཆོས་ལ་དད་པས་གུས་བྱར་བསྟན་པའོ། ། དང་པོ་ལ་བཞིའི་ལུང་དགོད་པ་ནི། དེ་ལྟར་ཚོགས་ཀྱི་རྒྱུ་ཡིན་པ་དེའི་ཕྱིར་སེམས་ཅན་གྱི་ཞིང་དང་ནི་རྒྱལ་བའི་ཞིང་ཞེས་ཐུབ་པས་གསུངས་ཏེ། དེ་སྐད་དུ།
ཆོས་ཡང་དག་པར་སྡུད་པ་ལས། སེམས་ཅན་གྱི་ཞིང་ནི་བྱང་ཆུབ་སེམས་དཔའི་སངས་རྒྱས་ཀྱི་ཞིང་ངོ་། ། སངས་རྒྱས་ཀྱི་ཞིང་གང་ལས་སངས་རྒྱས་ཀྱི་ཆོས་རྣམས་རྙེད་ཅིང་ཐོབ་པར་འགྱུར་བ་དེ་ལ་ལོག་པར་འཇུག་པར་བྱ་བ་མི་རིགས་སོ་སྙམ་མོ། ། དེའང་འདི་སྙམ་དུ་སེམས་ཏེ། ལེགས་པར་སྤྱོད་པ་དང་ཉེས་པར་སྤྱོད་པ་ཐམས་ཅད་ཀྱང་སེམས་ལ་བརྟེན་ནས་འབྱུང་སྟེ། ཉེས་པར་སྤྱོད་པ་ལ་གནས་པ་ནི་ངན་སོང་དུ་སྐྱེའོ། ། ལེགས་པར་སྤྱོད་པ་ལ་གནས་པ་ནི་ལྷ་དང་མིར་སྐྱེའོ། ། དེ་གཉིས་ཀ་ཡོངས་སུ་སྤངས་པ་ནི་སངས་རྒྱས་བཅོམ་ལྡན་འདས་རྣམས་སུ་འགྱུར་རོ་ཞེས་སོ། ། གཉིས་པ་འཐད་པ་བཤད་པ་ནི། ཅིའི་ཕྱིར་གསུངས་ཤེ་ན།
སེམས་ཅན་འདི་དག་རྒྱལ་བའི་རྗེས་སུ་མཐུན་པར་མགུ་བར་བྱས་པ་མང་པོ་ཞིག་འདི་ལྟར་སངས་རྒྱས་ཐོབ་པས་འཇིག་རྟེན་དང་དེ་ལས་འདས་པའི་ཕུན་སུམ་ཚོགས་པའི་ཕ་རོལ་ཏུ་ཕྱིན་པའི་ཕྱིར་རོ། ། སེམས་ཅན་རྣམས་ཕུན་ཚོགས་ཀྱི་རྒྱུ་ཡིན་ཡང་སངས་རྒྱས་དང་མཚུངས་པ་མི་རིགས་སོ་སྙམ་ན། སེམས་ཅན་རྣམས་དང་རྒྱལ་བ་ལས་སངས་རྒྱས་ཀྱི་ཆོས་སྟོབས་དང་མི་འཇིགས་པ་སོགས་འགྲུབ་པར་འདྲ་བ་ལས་རྒྱལ་བ་ལ་གུས་པར་བྱ་བ་དེ་བཞིན་དུ་སེམས་ཅན་ལ་གུས་པར་བྱ་བ་མིན་པ་ཅིའི་ཚུལ་ཏེ་མི་རིགས་སོ། ། འོན་ཏེ་ཆགས་སོགས་ཀྱི་དབང་གིས་བསམ་པ་གཞན་པའི་ཕྱིར་སེམས་ཅན་རྒྱལ་བ་དང་མི་མཚུངས་སོ་ཞེ་ན། བསམ་པའི་ཡོན་ཏན་གྱི་ཆེ་བའི་རང་བཞིན་དག་གིས་འདྲ་བར་མཚུངས་པ་མིན་གྱི། འོན་ཀྱང་འབྲས་བུ་བྱང་ཆུབ་ཆེན་པོའི་རྒྱུར་འདྲ་བ་ལས་མཚུངས་པར་བཞག་པ་ཡིན་ཏེ། སངས་རྒྱས་ཀྱི་རྒྱུ་བྱེད་པ་དེས་རྒྱལ་བ་དང་མཚུངས་པར་སེམས་ཅན་རྣམས་ལའང་ཡོན་ཏན་ཡོད་པ་དེའི་ཕྱིར་སེམས་ཅན་དང་རྒྱལ་བ་དེ་དག་མཉམ་པར་བརྗོད་པ་ཡིན་ནོ། ། སེམས་ཅན་ཐམས་ཅད་ལ་བྱམས་པའི་སེམས་དང་ལྡན་པ་དེ་ལ་སྐྱེ་བོ་རྣམས་ཀྱིས་མཆོད་པ་གང་ཡིན་པ་དེ་ནི་སེམས་ཅན་ལ་བྱམས་སེམས་ལྡན་པ་དེའི་རང་གི་ཆེ་བའི་བདག་ཉིད་ཡིན་ནོ། ། ཡང་ན་དེ་སེམས་ཅན་གྱི་ཆེ་བ་ཡིན་ཏེ་སེམས་ཅན་མེད་པར་བྱམས་པ་མེད་པའི་ཕྱིར་རོ་ཞེས་པ་རྣམ་སྣང་འཚོ་དང་། དགེ་བའི་ལྷའི་འོ། །
དེ་བཞིན་དུ་སངས་རྒྱས་ལ་དད་པའི་བསོད་ནམས་གང་ཡིན་པ་དེ་ཡང་སངས་རྒྱས་ཀྱི་ཆེ་བའི་བདག་ཉིད་ཐུན་མོང་མ་ཡིན་པ་སྟེ། དེ་གཞན་ལ་མེད་པའི་ཕྱིར་རོ། ། གསུམ་པ་མི་མཉམ་པ་དང་མཉམ་པའི་རྒྱུ་མཚན་ནི། དེ་ལྟར་ན་སངས་རྒྱས་ཀྱི་ཆོས་འགྲུབ་པའི་ཆ་རྐྱེན་སེམས་ཅན་ལ་ཡོད་པའི་རྒྱུ་མཚན་དེས་ན་སངས་རྒྱས་སེམས་ཅན་མཉམ་པར་བཞག་གི དོན་དམ་པར་ན་ཡོན་ཏན་རྒྱ་མཚོ་ལྟར་མཐའ་ཡས་ཤིང་གཏིང་མི་དཔོག་པ་མངའ་བའི་སངས་རྒྱས་རྣམས་དང་སེམས་ཅན་འགའ་ཡང་མི་མཉམ་མོ། ། འོན་ཀྱང་ཡོན་ཏན་མཆོག་གི་ཚོགས་མངའ་བའི་རྒྱལ་བ་གཅིག་པུའི་ཡོན་ཏན་གྱི་ཆ་ཤས་ཕྲ་མོ་ཙམ་སེམས་ཅན་འགའ་ཞིག་ལ་སྣང་ནའང་དེ་ལ་མཆོད་པའི་དོན་དུ་ཁམས་གསུམ་ལས་བྱུང་བའི་རིན་པོ་ཆེ་ལ་སོགས་པ་ཕུལ་ཡང་ཡོན་ཆུང་བར་འགྱུར་ན་སངས་རྒྱས་ལ་ལྟ་སྨོས་ཅི་དགོས་སོ། ། བཞི་པ་དེ་དག་གི་དོན་བསྡུ་བ་ནི། འོ་ན་རྒྱལ་བ་ལྟར་སེམས་ཅན་མགུ་བར་བསྟན་པ་ཇི་ལྟར་ཡིན་ཞེ་ན། སངས་རྒྱས་ཀྱི་ཆོས་ཀྱི་མཆོག་སྟོབས་སོགས་སྐྱེ་བོའི་ཆ་ཤས་སེམས་ཅན་རྣམས་ལའང་ཡོད་པས་ན་འདི་ཙམ་དག་གི་ཆ་བསྟུན་ནས་སེམས་ཅན་མཆོད་བྱ་རིགས་པར་འགྱུར་རོ། ། ཞེས་སྔར་བསྟན་ཏོ། །
གཉིས་པ་ལ་ལྔ་ལས། དང་པོ་སྟོན་པ་ལ་དྲིན་ལན་ལོན་པར་འགྱུར་བ་ནི། མཆོད་བྱར་རིགས་པར་མ་ཟད་གཞན་ཡང་གཡོ་མེད་པ་བཅོས་མ་མ་ཡིན་པའི་གཉེན་བཤེས་མཆོག་ཏུ་གྱུར་ཅིང་། ཕན་པ་དཔག་ཏུ་མེད་པ་མཛད་པའི་རྒྱལ་བ་རྒྱལ་སྲས་རྣམས་ལ་ཕན་ལན་ལྡོན་པ་ན་སེམས་ཅན་མགུ་བྱ་མ་གཏོགས་པར་གཞན་གང་ཞིག་གིས་ལན་ལོན་པར་འགྱུར་ཏེ་མི་འགྱུར་བས་དེ་ཁོ་ན་ལན་ལྡོན་པའི་མཆོག་ཀྱང་ཡིན་ནོ། ། དེས་ན་གང་གི་ཕྱིར་ན་སེམས་ཅན་ལ་ཕན་བདེ་བསྒྲུབ་པའི་ཕྱིར་རྒྱལ་བ་རྒྱལ་སྲས་གང་གཞན་དོན་དུ་དབུ་དང་ཕྱག་ཞབས་ལ་སོགས་སྐུའང་གཏོང་ཞིང་། སྡུག་བསྔལ་བ་མཐོང་ནས་དེའི་དོན་དུ་མནར་མེད་པར་འཇུག་པ་དག་ལ་སེམས་ཅན་དེ་ལ་ཕན་བཏགས་པས་དེ་ལ་དྲིན་བཏགས་པས་དེ་ལ་དྲིན་ལན་ལོན་ཞིང་ཕན་བཏགས་པར་འགྱུར་བས་ན་དེ་བས་སེམས་ཅན་འདི་དག་རང་ལ་གནོད་པ་ཆེན་པོ་བྱེད་ན་ཡང་རྣམ་པ་ཐམས་ཅད་དུ་སྒོ་གསུམ་གྱིས་བཟང་དགུ་ཞིག་ཏུ་སྟེ་ཕན་བདེ་འབའ་ཞིག་སྤྱད་ཅིང་བསྒྲུབ་པར་བྱའོ། ། གཉིས་པ་དེ་བསྒྲུབ་པ་ནི། གནས་སྐབས་རེ་ཞིག་བདག་ནི་རྗེ་བོར་གྱུར་པའི་རྒྱལ་བ་ཉིད་ཀྱང་ནི་སེམས་ཅན་གང་གི་ཕྱིར་དུ་རང་གི་སྐུ་ལའང་མི་གཟིགས་པར་ཏེ་ཞེན་པ་མེད་པར་རྩྭ་བཞིན་དུ་འདོར་བའི་ཡུལ་དེ་དག་ལ་རྨོངས་པ་བདག་གིས་ཇི་ལྟར་ན་ང་རྒྱལ་བྱ་ཞིང་བྲན་གྱི་དངོས་པོ་མི་བྱ་སྟེ་འདུད་ཅིང་བྲན་དུ་བྱས་ནས་མགུ་བར་བྱའོ། ། གསུམ་པ་ཕན་གནོད་ལ་སྤང་བླང་བྱ་དགོས་པའི་རྒྱུ་མཚན་ནི། བུ་སྡུག་པ་ལྟ་བུའི་སེམས་ཅན་གང་དག་བདེ་བས་ཕ་ལྟ་བུའི་ཐུབ་དབང་རྣམས་དགྱེས་པར་འགྱུར་ཞིང་སེམས་ཅན་གང་ལ་གནོད་པ་བྱས་ཏེ་སྡུག་བསྔལ་ན་མི་དགྱེས་པ་འབྱུང་བར་འགྱུར་བ་དང་དེ་དག་དགའ་བར་བྱས་པ་ལས་ཐུབ་དབང་ཀུན་དགྱེས་ཤིང་དེ་ལ་གནོད་པ་བྱས་ན་ཐུབ་པ་ལ་གནོད་པ་བྱས་པར་འགྱུར་བའི་ཕྱིར་ཏེ།
དཔེ་ཇི་ལྟར་ལུས་ལ་ཡན་ལག་ཀུན་ནས་མེ་འབར་བ་ན་འདོད་པའི་ཡོན་ཏན་ཀུན་གྱིས་ཡིད་བདེ་བར་མི་འགྱུར་ཞིང་ལུས་ལའང་བདེ་བ་མེད་པ་དེ་བཞིན་དུ་སེམས་ཅན་ལ་གནོད་པར་བྱས་ཏེ་སྡུག་བསྔལ་བར་བྱས་ན་ཡང་ཐུགས་རྗེ་ཆེ་རྣམས་དགྱེས་པའི་ཐབས་མེད་དོ། ། དེ་ལྟར་ན་ཆགས་སྡང་ཡོད་དམ་སྙམ་ན། དེ་མེད་ཀྱང་སྨོན་ལམ་གྱི་མཐུས་རྒྱལ་བ་ལ་དེ་ལྟ་བུའི་རྣམ་པ་འབྱུང་ཞིང་རྒྱལ་སྲས་ལ་དངོས་སུ་འབྱུང་ཞེས་བི་བྷཱུ་ཏས་སོ། ། བཞི་པ་མ་གུས་པའི་ཉེས་པ་བཤགས་པ་ནི། དེ་བས་ན་བདག་མི་ཤེས་པའི་དབང་གིས་འགྲོ་བ་ལ་གནོད་པ་བྱས་པས་ཐུགས་རྗེ་ཆེ་ཀུན་མ་དགྱེས་གྱུར་པ་གང་ཡིན་པའི་སྡིག་པ་དེ་དེ་རིང་སྐྱོབ་པ་རྣམས་ཀྱི་སྤྱན་སྔར་སོ་སོར་བཤག་པར་བགྱི་ཞིང་སླན་ཆད་ཤེས་བཞིན་དུ་མི་བགྱི་ཡིས་ཐུགས་དང་འགལ་བ་བྱས་པས་མི་དགྱེས་གང་ལགས་དེ་ཐུབ་པས་ཐུགས་བརྩེ་བས་བཟོད་པ་མཛད་དུ་གསོལ་ལོ། ། ལྔ་པ་བཤགས་ནས་ཇི་ལྟར་བསྒྲུབ་པ་ནི། བཤགས་ནས་སླད་ཆད་དེ་བཞིན་གཤེགས་པ་རྣམས་བཞེད་པ་བསྒྲུབ་པས་ན་ཉེས་པར་བགྱི་བའི་སླད་དུ་དེང་ནས་ངེས་པར་བཟུང་སྟེ་སྒོ་གསུམ་གྱིས་འཇིག་རྟེན་པ་ཐམས་ཅད་ཀྱི་བྲན་དུ་མཆིའོ། ། དེས་ན་འགྲོ་བ་མང་པོའི་རྡོག་པས་བདག་གི་སྤྱི་བོར་འཚོག་ཅིང་བརྡུང་ངམ་འགུམ་པ་སྟེ་སྲོག་གཅོད་ཀྱང་མི་བདོ་བར་དགའ་ཞིང་གུས་པས་དང་དུ་ལེན་པས་འཇིག་རྟེན་གྱི་མགོན་པོ་སངས་རྒྱས་སྲས་བཅས་རྣམས་ཐུགས་དགྱེས་པར་མཛོད་ཅིག གཞན་ཡང་འགྲོ་བ་འདི་ཀུན་ཐུགས་རྗེའི་བདག་ཉིད་ཅན་དེས་ཆོས་ཉིད་མཉམ་པ་ཉིད་གཟིགས་པའི་ཕྱིར་བདག་ཉིད་གཅིག་ཏུ་མཛད་པའམ། ཡང་ན་བདག་གཞན་བརྗེ་བའི་སེམས་ཀྱིས་བདག་ཏུ་ཞལ་གྱིས་བཞེས་པར་མཛད་པ་འདི་ལ་ཐེ་ཚོམ་མེད་དེ།
གཞན་དུ་སངས་རྒྱས་སུ་མི་རིགས་པའི་ཕྱིར་རོ། ། དེས་ན་སེམས་ཅན་གྱི་ངོ་བོར་མཐོང་བ་འདི་དག་ཉིད་ལ་བདག་ཉིད་རྨོངས་པས་ཅིའི་ཕྱིར་གུས་པར་མི་བྱེད་དེ་གུས་པར་རིགས་ཏེ་མགོན་པོ་སངས་རྒྱས་དེའི་བདག་ཉིད་ཡིན་པའི་ཕྱིར་རོ། ། གཉིས་པ་ཕན་ཡོན་ལ་བཞི་ལས་དང་པོ་མདོར་བསྟན་པ་ནི། སྔར་བཤད་པའི་རིགས་པས་སེམས་ཅན་མགུ་བར་བྱེད་པ་འདི་ཉིད་དེ་བཞིན་གཤེགས་པ་རྣམས་མཉེས་པར་བྱེད་པའི་རྒྱུ་ཡང་ཡིན་ལ་རང་དོན་དུ་ཚོགས་ཡང་དག་པར་བསྒྲུབ་པའི་རྒྱུའང་འདི་ཉིད་ཡིན་ནོ། ། སེམས་ཅན་མགུ་བའི་རྣམ་སྨིན་བདེ་བ་མྱོང་བས་སོ། ། འཇིག་རྟེན་གྱི་སྡུག་བསྔལ་སེལ་བའང་འདི་ཉིད་དེ་གནོད་པ་བཟོད་པས་མོས་ནས་ལམ་ལ་སྦྱོར་བས་སོ། ། དེ་ལྟ་བས་ན་བདག་གིས་དུས་རྟག་ཏུ་བརྩོན་པས་འདི་ཉིད་བྱ་བར་རིགས་སོ། ། གཉིས་པ་ཆེ་བ་དཔེས་བཤད་པ་ནི། དཔེར་ན་རྒྱལ་པོའི་མི་འགའ་ཞིག་གཅིག་པུས་སྐྱེ་བོ་གྲོང་དང་གྲོང་རྡལ་ལ་གནས་པ་མང་པོ་ལ་གནོད་པ་བྱེད་ཀྱང་སྐྱེ་བོ་མིག་རྒྱང་རིང་པོ་ཕྱི་རྗེས་སུ་བལྟ་བ་སླར་རྒྱལ་པོའི་གནོད་པས་འཇིགས་པ་མང་པོ་དག་ཕར་ལ་གཞོམ་པར་ནུས་ཀྱང་ཕྱིར་གནོད་པ་མི་བྱེད་ཅིང་སེམས་བསྐུམ་ནས་གནས་པ་ཉིད་དེ། འདི་ལྟར་དེ་གཅིག་པུ་གྲོགས་མེད་པ་མ་ཡིན་གྱི་རྒྱལ་པོའི་མཐུ་སྟོབས་ཀྱང་དེའི་དཔུང་ཡིན་པས་སོ། །
དེ་བཞིན་དུ་གནོད་བྱེད་ཉམས་ཏེ་ནུས་པ་ཆུང་བ་འགའ་ཡང་ཁྱད་དུ་གསོད་པར་མི་བྱ་བར་མགུ་བར་བྱ་དགོས་ཏེ་འདི་ལྟར་དམྱལ་བའི་སྲུང་མ་དང་ཐུགས་རྗེ་ལྡན་རྣམས་དེ་ཡི་དཔུང་ཡིན་པས་ཇི་ལྟར་དམངས་ཀྱིས་རྒྱལ་པོ་གཏུམ་པོ་མགུ་བར་བྱེད་པ་བཞིན་དུ་སེམས་ཅན་རྣམས་ནི་མགུ་བར་བྱའོ། ། གསུམ་པ་དཔེ་གཞན་དང་མི་མཚུངས་པའི་ཁྱད་པར་ནི། སྔར་གྱི་དཔེ་དེ་དག་ཀྱང་འཇིག་རྟེན་ལ་གྲགས་པས་མཚུངས་པའི་དཔེར་བྱས་ཀྱི་དེ་དག་ལ་ཕན་གནོད་བྱས་པའི་འབྲས་བུ་མི་འདྲ་སྟེ། འདི་ལྟར་རྒྱལ་པོ་ལྟ་ཞིག་ཁྲོས་ན་ཡང་ནོར་དང་སྲོག་འཕྲོག་པར་ནུས་ཀྱི་སེམས་ཅན་མི་མགུ་བར་བྱས་པ་ཡིས་ཕྱིས་མྱོང་བར་འགྱུར་བ་གང་ཡིན་པའི་དམྱལ་བའི་གནོད་པ་རྒྱལ་པོ་དེས་བྱེད་དམ་སྟེ་བྱེད་མི་ནུས་སོ། ། ཡང་རྒྱལ་པོ་ལྟ་ཞིག་མགུ་ན་ཡང་ནོར་དང་གོ་འཕང་སོགས་འཇིག་རྟེན་པའི་ཕུན་ཚོགས་སྦྱིན་ནུས་ཀྱི་སེམས་ཅན་མགུ་བར་བྱས་པ་ཡིས་ཐོབ་པར་འགྱུར་བ་གང་ཡིན་པའི་སངས་རྒྱས་ཀྱི་གོ་འཕང་ཉིད་སྦྱིན་མི་སྲིད་དོ། ། བཞི་པ་དོན་བསྡུ་བ་ནི། སེམས་ཅན་མགུ་བ་ལས་བྱུང་བའི་བཟོད་པའི་འབྲས་བུ་མ་འོངས་པ་ན་སངས་རྒྱས་འགྲུབ་པ་ལྟ་ཞོག་ཚེ་འདི་ཉིད་ལའང་དཔལ་དང་འབྱོར་པ་ཆེ་བ་དང་གྲགས་པ་དང་དགྲ་མེད་པས་སྐྱིད་པར་འགྱུར་བའང་ཅིས་མ་མཐོང་སྟེ་མཐོང་ངོ་། ། སྤྱིའི་དོན་གསུམ་པ་བསྒོམ་པའི་ཕན་ཡོན་ནི། འདི་ལྟར་འཁོར་བར་འཁོར་བའི་ཚེ་རབས་གཞན་དུ་བཟོད་པའི་མཐུ་ལས་གཟུགས་མཛེས་པ་དང་། སོགས་པས་ཡན་ལག་ཉིང་ལག་ཚང་པ་སོགས་དང་།
ནད་མེད་པ་དང་གྲགས་པ་ཆེན་པོ་འབྱུང་བ་ཡི་བདེ་བས་ཤིན་ཏུ་ཡུན་རིང་འཚོ་བ་དང་། འཁོར་ལོས་སྒྱུར་བའི་རྒྱལ་སྲིད་ཀྱི་དཔལ་ཉམས་སུ་མྱོང་བའི་བདེ་བ་རྒྱས་པ་སྟེ་རྒྱ་ཆེན་པོ་འཐོབ་པར་འགྱུར་རོ། ། ལེའུ་དྲུག་པའི་རྣམ་པར་བཤད་པའོ།། ༈ །དེ་ལྟར་མི་མཐུན་པའི་ཕྱོགས་བཀག་པའི་སྒོ་ནས་བཟོད་པ་བསྟན་ནས། བཟོད་པ་དང་ལྡན་ན་བརྩོན་འགྲུས་རྩོམ་པར་འགྱུར་བས། བཞི་པ་བརྩོན་འགྲུས་ཀྱི་ཕར་ཕྱིན་ལ་གཉིས་ཏེ། མཚམས་སྦྱར་ཏེ་ངོ་བོ་བསྟན། རང་བཞིན་རྒྱས་པར་བཤད་པའོ། ། དང་པོ་ནི། གོང་དུ་བཤད་པའི་ཚུལ་དེ་ལྟར་གོམས་པར་བྱས་པས་བཟོད་པ་དང་ལྡན་པས་བརྩོན་འགྲུས་བརྩམ་པར་བྱ་སྟེ།
གཞན་དུ་ན་སྡུག་བསྔལ་བཟོད་པར་མི་ནུས་པས་བརྩོན་འགྲུས་ཞན་པར་འགྱུར་བའི་ཕྱིར་རོ། ། ཅིའི་ཕྱིར་བརྩམ་ཞེ་ན། འདི་ལྟར་བརྩོན་འགྲུས་ནི་བྱང་ཆུབ་ཀྱི་རྒྱུ་ཡིན་ཏེ། དེ་ལ་བྱང་ཆུབ་སྟེ་སངས་རྒྱས་ཐོབ་པ་གནས་ཤིང་རག་ལས་པའི་ཕྱིར་ཏེ། དཔེར་ན་རླུང་མེད་ན་གཡོ་བ་མེད་པ་བཞིན་བསོད་ནམས་དང་དེས་མཚོན་ནས་ཡེ་ཤེས་ཀྱི་ཚོགས་བརྩོན་འགྲུས་མེད་ན་མི་འབྱུང་བས་སོ། ། དེ་ལྟ་ན་བརྩོན་འགྲུས་གང་ཞེ་ན། སྦྱིན་སོགས་དགེ་བའི་ལས་ལ་སེམས་སྤྲོ་བའོ། ། མི་དགེ་བ་ལ་སྤྲོ་བ་ནི་ལེ་ལོ་ཉིད་དོ། ། གཉིས་པ་ལ་མི་མཐུན་ཕྱོགས་སྤང་བ་དང་། སྒྱིད་ལུག་སོགས་སྤངས་ཏེ་བརྩོན་འགྲུས་སྤེལ་བ་གཉིས་ཀྱི།
དང་པོ་ལ་གཉིས་ཀྱི་དང་པོ་མདོར་བསྟན་པ་ནི། བརྩོན་འགྲུས་རྩོམ་པ་ལ་དེའི་མི་མཐུན་པའི་ཕྱོགས་སྤང་དགོས་པས་མི་མཐུན་ཕྱོགས་བཤད་པར་བྱ་སྟེ། དེའང་ལུས་སེམས་དགེ་བའི་ཕྱོགས་ལ་ལས་སུ་མི་རུང་བའི་ལེ་ལོ་དང་། རྒོད་པ་དང་། སྒེག་པ་སོགས་སྨད་པར་བྱ་བའི་བྱ་བ་ངན་ལ་ཞེན་པ་དང་། དཀའ་བའི་ལས་ལ་སེམས་ལྡོག་པའི་སྒྱིད་ལུག་པ་དང་། སྒྱིད་ལུག་པ་དེས་བདག་ལ་ཚོད་ཡོད་བྱེད་ཅིང་སྨོད་པ་བདག་ཉིད་ལ་བརྙས་པའོ། ། གཉིས་པ་རྒྱས་བཤད་ལ་བཞི་སྟེ། ལེ་ལོ། སྙོམས་ལས།
གཉིད། བྱ་བ་ངན་ཞེན་སྤང་བའོ། ། དང་པོ་ལ་གཉིས་ཀྱི་དང་པོ་ལེ་ལོའི་རྒྱུ་ངོས་བཟུང་བ་ནི། ལེ་ལོ་དེ་རྒྱུ་གང་ལས་སྐྱེ་ཞེ་ན། དགེ་བ་བྱེད་པར་མི་རྩོལ་བ་དང་། དེ་ལས་བདེ་བའི་རོ་མྱང་ཞིང་ཉམས་སུ་ལེན་པ་དང་། དེ་ལས་གཉིད་ཀྱིས་ནོན་པ་དང་བློ་རྟེན་སོགས་ལ་རྟེན་པར་འདོད་པའི་སྲིད་པ་ཡིས་འཁོར་བའི་སྡུག་བསྔལ་ལས་མི་སྐྱོ་བར་འགྱུར་ལ། དེ་ལས་ལེ་ལོ་ཉེ་བར་སྐྱེ་བར་འགྱུར་རོ། ། གཉིས་པ་དེ་སྤོང་བའི་ཐབས་ལ་གཉིས་ལས། དང་པོ་ངེས་པར་འཆི་བ་བསམས་ཏེ་བཟློག་པ་ནི།
ཉོན་མོངས་པ་སེམས་ཅན་ཉ་ལྟ་བུ་གསོད་པར་བྱེད་པའི་རྒྱ་བས་ཤོར་བ་སྟེ་བཟུང་ནས་ནི་རིགས་མཐུན་པར་སྐྱེ་བའི་རྒྱར་ནི་ཆུད་གྱུར་ནས་འཆི་བདག་ཁར་ནི་སོང་གྱུར་པ་ཅི་སྟེ་ད་དུང་ཁྱོད་ཀྱིས་མི་ཤེས་སམ། གཞན་ཡང་གང་དང་ལྷན་ཅིག་ཏུ་བྱིས་སོགས་ཀྱི་གནས་སྐབས་ན་རྩེ་ཞིང་རོལ་བའི་རང་གི་སྡེ་རིས་རྣམས་འཆི་བདག་གིས་རིམ་གྱིས་གསོད་པ་ཡང་ཁྱོད་ཀྱིས་ད་དུང་མཐོང་བར་མ་གྱུར་ཏམ། འོན་ཀྱང་དེ་ལྟར་མཐོང་བཞིན་དུ་ཡང་གཉིད་ལ་བརྟེན་ཞིང་དགེ་བ་མི་བྱེད་པ་གང་ཡིན་པ་ནི་དཔེར་ན་གདོལ་པས་ངེས་པར་གསོད་པའི་མ་ཧེ་རང་སྡེ་བསད་ཀྱང་གཏི་མུག་གིས་མ་རིག་པ་བཞིན་ནོ། ། འོན་ཏེ་ངེས་པར་འཆི་ཡང་ཅུང་ཟད་ཅིག་གནས་པས་དེའི་བར་དུ་བདེ་བའི་རོ་མྱང་ཞེ་ན། དཔེར་ན་ངེས་པར་གསོད་པའི་སྐྱེས་བུ་གསད་པར་ཁྲིད་པ་བཞིན་དུ་འབྲོས་པའི་ལམ་ནི་ཀུན་ནས་བཀག་ནས་སུ་གཤེད་མ་དང་འདྲ་བའི་འཆི་བདག་གིས་ནི་བལྟས་ནས་ཁྱོད་གར་ཡང་ཐར་བར་མ་མཐོང་བཞིན་ནུ་ཇི་ལྟར་ཁྱོད་ནི་ཟ་བ་ལ་དགའ་ཞིང་ཇི་ལྟར་གཉིད་ལོག་པའི་བདེ་བ་ལ་ཇི་ལྟར་དགའ་བས་སྲེད་པ་རིགས་ཏེ་མི་རིགས་སོ། ། གཉིས་པ་མྱུར་དུ་འཆི་བ་བསམས་ཏེ་བཟློག་པ་ནི། འོན་ཏེ་འཆི་བ་ལ་ཤིན་ཏུ་ཉེ་བ་ན་ལེ་ལོ་སྤོང་གི་ད་ལྟ་མི་སྤོང་ཞེ་ན། ད་ལྟ་ལེ་ལོ་མི་སྤོང་ན་དུས་ཇི་སྲིད་གཅིག་ཏུ་ནི་འཆི་བའི་དོན་དུ་ན་རྒ་ལ་སོགས་པ་བསགས་ཤིང་ཚོགས་པར་བྱས་ཏེ་གྲབས་སུ་ཆུད་པའི་ལུས་ཅན་རྣམས་མྱུར་བ་ཉིད་དུ་འཆི་འགྱུར་བས་འཆི་བདག་གི་ཁར་སོན་པ་དེའི་ཚེ་ལེ་ལོ་སྤངས་ཀྱང་ནི་དུས་མ་ཡིན་པར་ཅི་ཞིག་བྱ་སྟེ་དགོས་པ་མེད་དོ། ། དུས་མ་ཡིན་པའི་རྒྱུ་མཚན་ཡང་བྱ་བ་འདི་ནི་སྔར་མ་བྱས་ཀྱང་ཕྱིས་བྱའོ་ཞེས་བརྩམས་པ་དང་། བྱ་བ་འདི་ཕྱེད་ཙམ་བྱས་ནས་མཐར་མ་ཕྱིན་པར་གནས་པ་ལ་བློ་བུར་དུ་འཆི་བདག་འོངས་ནས་ནི་གསོད་པ་ན་ཀྱི་ཧུད་བདག་བཅོམ་ཞེས་འགྱོད་པ་དང་བཅས་པའི་མྱ་ངན་སེམས་པར་འགྱུར་བ་ན་ཁྱོད་ཅི་ཞིག་བྱེད།
གཞན་ཡང་སྡུག་པ་དང་བྲལ་བས་སེམས་ཡོངས་སུ་གདུངས་པའི་མྱ་ངན་རྒྱུན་མི་འཆད་པའི་ཤུགས་ཀྱིས་སྐྲངས་པ་ཡི་མིག་ཟངས་ཀྱི་མདོག་ལྟར་དམར་པོར་གྱུར་པའི་གདོང་པ་ལ་མཆི་མ་རླན་དང་བཅས་པ་འཛག་པའི་ཉེ་དུ་རྣམས་གསོན་པའི་རེ་ཐག་ཆད་པ་དང་ལས་ཀྱི་སྟོབས་ཀྱིས་སྣང་བའི་གཤིན་རྗེའི་ཕོ་ཉ་ཁྲོ་གཉེར་དང་བཅས་པའི་བཞིན་ལ་བལྟ་ཞིང་། སྔར་རང་གིས་བྱས་པའི་སྡིག་པ་དྲན་པས་བགྲོད་པའི་མྱ་ངན་གྱིས་གདུངས་པ་དང་། དམྱལ་བ་པའི་སེམས་ཅན་སྡུག་བསྔལ་མི་བཟད་པས་གདུངས་པས་སྐྲག་ནས་འོ་དོད་འབོད་པའི་སྒྲ་ནི། ལས་ལས་སྐྱེས་པའི་རྣ་བས་ཐོས་པ་ཡིས་བདག་ཀྱང་གནས་སྐབས་འདི་འདྲར་འགྱུར་སྙམ་དུ་ཤིན་ཏུ་སྐྲག་པ་ལས་བྱུང་བའི་མི་གཙང་བས་ལུས་ལ་གོས་ཤིང་འཆི་ལྟས་ཀྱིས་སྒོ་གསུམ་གྱི་འཇུག་བ་རང་དབང་མེད་པར་བྱས་པས་མྱོས་པར་གྱུར་པའི་ཚེ་ཅི་ཞིག་བྱ་སྟེ་བྱ་བ་གང་ཡང་བྱེད་མི་ནུས་སོ། ། དེ་ལྟར་རྟོགས་པར་བྱ་ཞིང་གཞན་ཡང་འཆི་བར་འགྱུར་བ་ཁྱོད་ནི་དཔེར་ན་ཉ་གསོན་པོ་ཆུས་གང་བའི་བུམ་པ་ལ་སོགས་པར་བཞག་ནས་བཟའ་བའི་དོན་དུ་ནམ་དགོས་པའི་ཚེ་གསོད་པ་རེ་ཞིག་གསོན་པ་ཆུ་ནང་དུ་འགྲེ་བ་ལྟ་བུའི་ཤེས་བཞིན་དང་ལྡན་ཞིང་ཅུང་ཟད་གསོན་པའི་ཚེ་འདིར་ཡང་བདག་དེ་རིང་ངམ་སང་ངེས་པར་འཆིའོ་ཞེས་བསམས་ནས་འཇིགས་པ་ཆེན་པོ་དང་ལྡན་པའི་སྒོ་ནས་གནས་པར་གྱུར་པར་རིགས་ན་སྡིག་པ་བྱས་པ་ཁྱེད་དམྱལ་བར་མི་བཟོད་པའི་སྡུག་བསྔལ་བཟོད་དཀའ་བ་རྣམས་ལ་ནི་འཇིགས་པར་རིགས་པ་ལྟ་སྨོས་ཅི་དགོས་ཏེ་རིགས་པས་ད་ལྟ་ནད་མེད་པའི་དུས་སུ་བརྩོན་པས་དགེ་བ་བསྒྲུབ་པར་རིགས་སོ། ། གཉིས་པ་སྙོམས་ལས་སྤང་བ་ནི། ཤིན་ཏུ་འཇམ་ཞིང་བཟོད་པར་མི་ནུས་པའི་གཞོན་ཤ་ཅན་ལ་ཆུ་ཚན་གྱིས་ནི་རེག་པ་ན་ལུས་ཤིན་ཏུ་སྙི་བས་རབ་ཏུ་ཚ་བར་འགྱུར་བའི་དམྱལ་བར་སྐྱེ་བའི་ནི་ལས་བྱས་ནས་ད་ལྟ་ཅིའི་ཕྱིར་དེ་ལྟར་རང་ཉིད་བདེ་བར་གནས་པ་མི་རིགས་སོ། ། གཞན་ཡང་བདེ་བ་བསྐྱེད་པའི་རྒྱུ་དགེ་བ་ལ་བརྩོན་པ་མེད་བཞིན་དུ་འབྲས་བུ་བདེ་བ་འདོད་པ་དང་། རང་ལ་སྡུག་བསྔལ་མི་བཟོད་པའི་བཟེ་རེ་ཅན་ཡིན་ལ་གཞན་ལ་གནོད་པ་མང་པོ་བྱེད་ཅིང་། འཆི་བདག་གིས་བཟུང་ནས་དབང་བྱེད་བཞིན་པ་དཔེར་ན་ངེས་པའི་འཆི་ལྟས་བྱུང་པའི་ལྷ་དང་འདྲ་བར་ལུས་རྙིངས་པར་གྱུར་ནའང་བདག་མི་འཆི་བར་སེམས་པའི་འཁྲུལ་པ་ཁྱོད་ཀྱེ་མ་ཀྱི་ཧུད་སྡུག་བསྔལ་དག་གིས་བཅོམ་ཞེས་སྙིང་རྗེའི་དབང་གིས་སྐྱོ་བར་གྱུར་པས་བསྟན་བཅོས་མཛད་པས་གསུངས་ཏེ།
འདི་རྨོངས་པས་དཀའ་བའི་གནས་སྐབས་སུ་ཞུགས་སོ་སྙམ་དུ་དགོངས་པའོ། ། གསུམ་པ་ནི་མི་ཁོམས་པ་སྤངས་པའི་མིའི་ལུས་ཕ་རོལ་མངོན་མཐོའི་གནས་སུ་སྒྲོལ་བའི་གྲུ་རྙེད་པའི་དུས་ན་དེ་ལ་བརྟེན་ནས་བརྩོན་འགྲུས་ཀྱི་ལམ་དུ་ཕྱོགས་ནས་ནི་སྡུག་བསྔལ་གྱི་ཆུ་བོ་ཆེ་ལས་སྒྲོལ་བར་གྱིས་ཤིག ད་ལྟ་མ་བསྒྲལ་ན་ངན་སོང་གི་འགྲོ་བ་ལས་སྒྲོལ་བའི་གྲུ་འདི་ཕྱི་ནས་རྙེད་པར་དཀའ་བས་ཀྱེ་རྨོངས་པའི་དབང་དུ་གྱུར་པ་དག་གྲུ་ཡོད་པའི་དུས་སུ་དེའི་ཚེ་གཉིད་མ་ལོག་པར་དགེ་བ་བྱོས་ཤིག བཞི་པ་ནི། བདེ་འགྲོའི་རྒྱུན་སྐྱེད་པས་དགའ་བའི་རྒྱུ་ནི་མཐའ་ཡས་པའི་དམ་པའི་ཆོས་ཀྱི་བྱ་བ་ལ་དགའ་བའི་མཆོག་བླ་ན་མེད་པ་བརྩོན་འགྲུས་འདི་སྤངས་ནས་ནི་ངན་སོང་གི་སྡུག་བསྔལ་གྱི་རྒྱུའི་ལུས་སེམས་གཡེང་བ་དང་། རྒོད་པ་སྟེ་དགའ་བ་དང་བཅས་པའི་ངག་གི་རྣམ་འགྱུར་དང་། སོགས་པས་གླུ་གར་ལ་སོགས་པ་ལ་ཁྱོད་ཅིའི་ཕྱིར་དགའ་སྟེ་དགའ་བར་མི་རིགས་སོ། ། གཉིས་པ་སྒྱིད་ལུག་སོགས་སྤངས་ཏེ་བརྩོན་འགྲུས་སྤེལ་བ་ལ་བསྟན་བཤད་གཉིས་ཀྱི་དང་པོ་ནི། སྦྱིན་སོགས་དཀའ་བའི་ལས་ལ་སྒྱིད་ལུག་པ་མེད་པ་དང་། འོག་ནས་འཆད་པར་འགྱུར་བ་ལྟར་གཉེན་པོའི་དཔུང་གི་ཚོགས་བསྐྱེད་པ་དང་།
ལྷུར་བླང་བ་སྟེ་གཉེན་པོ་ལ་གྲིམས་པ་དང་། དགེ་བ་བསྒྲུབ་པ་ལ་འདོད་པ་བཞིན་བདག་ཉིད་དབང་དུ་གྱུར་པར་བྱ་བའམ། ཡང་ན་འདི་རྣམས་དང་ལྷན་ཅིག་པའི་བདག་ཉིད་དབང་དུ་བྱ་བ་དང་། བསམ་ལེར་འཆད་པར་འགྱུར་བ་ལྟར་བདག་དང་གཞན་དུ་མཉམ་པ་དང་། བདག་དང་གཞན་དུ་བརྗེ་བར་གྱིས་ཤིག་ཅེས་པ་སྟེ་འདི་དག་ནི་ལེ་ལོ་སྤང་བ་དང་བརྩོན་འགྲུས་སྤེལ་བ་ལ་མཐུ་དང་ལྡན་པ་ཡིན་ནོ་ཞེས་འགྲེལ་ཆེན་ལས་བཤད་ཅིང་། བི་བྷཱུ་ཏས་ཚིགས་བཅད་གཅིག་པུ་འདི་སློབ་དཔོན་གྱི་མ་ཡིན་གྱི་ཕྱིས་བཅུག་པ་ཡིན་ཞེས་འཆད་དོ། ། གཉིས་པ་ལ་བཞི་སྟེ། སྒྱིད་ལུག་སྤང་། དཔུང་ཚོགས་བསྐྱེད། ལྷུར་བླང་།
བདག་ཉིད་དབང་དུ་བྱ་བའོ། ། དང་པོ་ལ་ལྔའི་དང་པོ་བརྩོན་ན་བྱང་ཆུབ་འཐོབ་པར་བསྟན་པ་ནི། ཉོན་མོངས་པ་བདག་གིས་བྱང་ཆུབ་ག་ལ་ཐོབ་སྟེ། བྱང་ཆུབ་ནི་དབང་པོ་རྣོན་པོས་ཚོགས་བསྐལ་པ་གྲངས་མེད་དུ་བསགས་ཤིང་ཤིན་ཏུ་དཀའ་བའི་སྤྱོད་པས་འཐོབ་པར་བྱ་བ་ཡིན་ལ། བདག་ནི་དེ་ལྟ་མ་ཡིན་ནོ་ཞེས་ཡིད་ལ་བྱེད་པས་སྒྱིད་ལུག་ཅིང་བདག་ལ་བརྙས་པར་ནི་མི་བྱ་སྟེ། དོན་ཆེན་པོ་ལས་ཉམས་པར་འགྱུར་བའི་ཕྱིར་རོ། ། དེའི་རྒྱུ་མཚན་ཡང་འདི་ལྟར་དེ་བཞིན་ཉིད་དུ་གཤེགས་པ་ནི་ཡེ་ཤེས་ཕུན་སུམ་ཚོགས་པ་མངའ་བ་བདེན་པ་སྟེ། ལམ་ཕྱིན་ཅི་མ་ལོག་པ་གསུང་བས་འོག་ནས་འབྱུང་བའི་ཚུལ་གྱིས་བདེན་པར་བྱང་ཆུབ་ཀྱི་སྤྱོད་པ་ལ་བརྩོན་ན་བྱང་ཆུབ་ཆེན་པོ་འཐོབ་པ་འདི་གསུངས་པའི་ཕྱིར་རོ། ། ཇི་ལྟར་གསུངས་ཤེ་ན་ཤཱཀྱ་ཐུབ། རིན་ཆེན་གཙུག་ཏོར་ཅན།
མར་མེ་མཛད་སོགས་སྔོན་སོ་སྐྱེའི་སྐབས་ན་སྦྲང་བུ་ཤ་སྦྲང་བུང་བ་དང་དེ་བཞིན་སྲིན་བུ་ལ་སོགས་པར་གང་སྐྱེས་པར་གྱུར་པ་དེ་རྣམས་ཀྱིས་ཀྱང་བརྩོན་པའི་སྟོབས་ཆེན་པོ་བསྐྱེད་ནས་ཚོགས་བསགས་པ་ན་བྱང་ཆུབ་ཐོབ་པར་དཀའ་བ་བླ་ན་མེད་པ་ཡང་ཐོབ་པ་ཡིན་ནོ། ། བདག་ལྟ་བུ་སངས་རྒྱས་ཀྱི་རིགས་ཀྱི་མིར་སྐྱེས་ལ་འདི་ནི་ཕན་པ་དགེ་བ་དང་། འདི་ནི་གནོད་པ་བྱེད་པའི་མི་དགེ་བ་ཡིན་ནོ་ཞེས་ངོ་ཤེས་པས་བདག་གིས་བྱང་ཆུབ་ཀྱི་སྤྱོད་པ་བླང་དོར་གྱི་ཚུལ་སྟོན་པའི་ལམ་ལེན་ཅིང་འཛིན་པ་མ་བཏང་ན་བདག་གིས་བྱང་ཆུབ་ཐོབ་པར་དཀའ་བ་བླ་ན་མེད་པ་ཅིས་མི་འཐོབ་ངེས་པར་འཐོབ་སྟེ་འདི་དག་ཀྱང་ལག་བཟང་གིས་ཞུས་པར། ལག་བཟང་། གཞན་ཡང་བྱང་ཆུབ་སེམས་དཔའ་འདི་ལྟར་ཡང་དག་པར་སློབ་སྟེ། གང་དག་སེང་གེ་དང་སྟག་དང་ལྕེ་སྤྱང་དང་བྱ་རྒོད་དང་ཁྲུང་ཁྲུང་དང་བྱ་རོག་དང་། འུག་པ་དང་སྲིན་བུ་དང་སྦྲང་མ་དང་སྦྲང་བུ་དང་ཤ་སྦྲང་དུ་གྱུར་པ་དེ་དག་གིས་ཀྱང་བྱང་ཆུབ་མངོན་པར་རྫོགས་པར་སངས་རྒྱས་པར་གྱུར་ན་བདག་མིར་གྱུར་བཞིན་དུ་སྲོག་གི་ཕྱིར་ཡང་ཅིའི་ཕྱིར་རྫོགས་པའི་བྱང་ཆུབ་ཐོབ་པར་འགྱུར་བའི་བརྩོན་འགྲུས་ཉམས་པར་བྱ་སྙམ་མོ་ཞེས་སོ། ། གཉིས་པ་དེའི་རིགས་པ་བཤད་པ་ནི། འོན་ཏེ་བྱང་ཆུབ་ནི་རྐང་ལག་དང་མགོ་ལ་སོགས་པ་སྦྱིན་པར་བཏང་བ་སོགས་ཀྱིས་བསྒྲུབ་དགོས་པས་བདག་ནི་དཀའ་བའི་ལས་དེ་དག་ལ་འཇིགས་པས་དེ་བསྒྲུབ་པར་མི་སྤྲོའོ་ཞེ་ན། ལྕི་བ་དོན་ཆེན་པོ་དང་ཡང་བ་དོན་ཆུང་ངུ་ལས་མ་དཔྱད་ཅིང་མི་ཤེས་པར་ཆུང་ངུ་ལ་ཆེན་པོ་དང་ཆེན་པོ་ལ་ཆུང་ངུར་རྨོངས་པས་བདག་ནི་དཀའ་བ་དེ་ལ་འཇིགས་པར་ཟད་དོ། །
ལྕི་ཡང་ལ་རྨོངས་པའི་རྒྱུ་མཚན་ཡང་བསྐལ་པ་བྱེ་བ་གྲངས་མེད་དུ་འཁོར་བའི་བཙོན་རར་གནས་པ་ན་ལན་གྲངས་དུ་མར་ལས་ཀྱི་དབང་གིས་བདེ་འགྲོར་ཡང་ལུས་དང་ཡན་ལག་དང་ཉིང་ལག་རྣམས་བཅད་པ་དང་། མདུང་སོགས་ཀྱིས་དབུགས་པར་བྱས་པ་དང་། དམྱལ་བར་ཡང་དམྱལ་མེས་བསྲེགས་པ་དང་སོགས་ལེ་འབར་བས་གཤགས་པ་ཉམས་སུ་མྱོང་བར་འགྱུར་གྱི་དེས་ཚོགས་རྫོགས་ནས་བྱང་ཆུབ་ཐོབ་པར་མི་འགྱུར་རོ། ། དེ་ལྟར་ན་འཁོར་བའི་སྡུག་བསྔལ་ནི་ཆེ་ཞིང་དོན་མེད་པ་ཡིན་ལ། བདག་གིས་བྱང་ཆུབ་སངས་རྒྱས་བསྒྲུབ་པའི་དཀའ་བ་སྤྱོད་པའི་སྡུག་བསྔལ་འདི་ནི་དེ་ལྟ་མ་ཡིན་པར་ཚོད་ཡོད་པ་ཤིན་ཏུ་ཆུང་བ་ཡིན་ཏེ། དུས་ངེས་ཤིང་སྡུག་བསྔལ་ཆེན་པོ་ཞི་བའི་རྒྱུ་ཡིན་པའི་ཕྱིར་རོ། ། དེས་ན་དེ་ནི་དཔེར་ན་ནད་ཀྱི་ཟུག་རྔུ་ཆེན་པོ་ཁོང་ན་ཡོད་པ་རློག་པར་བྱེད་པ་དེའི་གནོད་པ་བསལ་བའི་ཕྱིར་དུ་ལུས་ལ་རྨ་ཆུང་ངུ་བཏོད་ནས་འབྱིན་པའི་སྡུག་བསྔལ་བཞིན་དུ་བཟོད་པར་རིགས་སོ། ། དཔེ་གཞན་ཡང་སྨན་པ་ཀུན་ཀྱང་གསོ་དཔྱད་བསྙུང་བ་དང་སྨན་ལ་སོགས་ཀྱིས་ཟས་གཅོད་པའི་མི་བདེ་བ་ཆུང་ངུ་ཡིས་ནད་ཆེན་པོ་མེད་པར་བྱེད་དོ། ། གཞན་དུ་ན་དེས་ནད་ཞི་བར་བྱེད་མི་ནུས་པས་སོ། ། དེ་བས་ན་རང་གཞན་གྱིས་ཡུན་རིང་པོར་མྱོང་བའི་སྡུག་བསྔལ་མང་པོ་དག་རྩ་བ་ནས་གཞོམ་པའི་ཕྱིར་བྱང་ཆུབ་ཀྱི་ཆེད་ཀྱི་མི་བདེ་བ་ཆུང་ངུ་བཟོད་པར་བྱའོ། །
གསོ་དཔྱད་ཕལ་པ་ལག་པ་སོགས་སྦྱིན་པ་བསྟེན་པར་འོས་པ་བརྗོད་མ་ཐག་པ་འདི་འདྲ་བ་ཡང་སྨན་པའི་མཆོག་ནད་ཐམས་ཅད་འཆོས་པར་མཛད་པ་དག་གིས་ལས་དང་པོ་པས་སྤྱོད་དུ་གནང་བར་མ་མཛད་དོ། ། འོན་ཀྱང་ཐུགས་རྗེ་ཆེན་པོ་དང་ལྡན་པས་ཆོ་ག་ཤིན་ཏུ་འཇམ་པོ་རིམ་པ་ཇི་ལྟར་བཟོད་པར་ནུས་པའི་སྤྱོད་པ་ཡིས་ཆགས་སོགས་ཡུན་རིང་པོའི་ནད་ཆེན་པོ་དཔག་ཏུ་མེད་པ་ལས་གསོ་བ་སྟེ་གྲོལ་བར་མཛད་དོ། ། ཇི་ལྟར་ཆོ་ག་འཇམ་ཞེ་ན། ལས་དང་པོ་པས་སེར་སྣ་སྤང་ཞིང་ཚོགས་སྤེལ་བའི་དོན་དུ་སྔོ་རྔད་ཀྱི་ཚོད་མ་དང་ལ་སོགས་པས་ཕྱེ་ཟན་གྱི་ཆང་བུ་ཙམ་སྦྱིན་ལ་ཐར་པའི་གྲོང་དུ་འདྲེན་པ་སངས་རྒྱས་ཀྱིས་ཐོག་མར་སྦྱོར་བ་མཛད་ཅིང་། དེ་ལྟ་བུའི་སྦྱིན་པ་ཆུང་ངུ་སྟེར་བ་ལ་གོམས་ནས་ཕྱི་ནས་ནི་རིམ་གྱིས་སྦྱིན་པ་ཆེན་པོ་ལའང་གོམས་པ་ཕུལ་དུ་ཕྱིན་པར་གྱུར་པས་རང་གི་ཤ་ཁྲག་ཀྱང་དཀའ་བ་མེད་པར་གཏོང་ནུས་པ་འབྱུང་ངོ་། ། རྒྱུ་མཚན་ཅིས་དེ་ལྟར་བྱེད་ཅེ་ན་དུས་གང་གི་ཚེ་གོམས་པ་མཐར་ཡིན་པས་རང་གི་ལུས་ལ་ནི་ཚོད་སོགས་ལྟ་བུར་ཞེན་པ་མེད་པར་གཏོང་བའི་བློ་སྐྱེས་པ་དེའི་ཚེ་རང་གི་ལུས་ཀྱི་ཤ་ཁྲག་ལ་སོགས་གཏོང་བ་དེ་ལ་དཀའ་བ་ཅི་ཞིག་ཡོད་དེ་མེད་པར་གཏོང་ངོ་། ། གསུམ་པ་བདེ་བ་ཡིན་པས་སྐྱོ་བ་སྤང་བ་ནི། སེམས་ཅན་གཅིག་གི་ཕྱིར་ཡང་འཁོར་བར་སྡུག་བསྔལ་ཡུན་རིང་པོར་ཉམས་སུ་ལེན་ན་ཇི་ལྟར་ལམ་དཀའ་བ་མ་ཡིན་ཞེ་ན། དེ་ལྟར་སྤྱོད་པའི་བྱང་སེམས་དེ་ལ་ལུས་ལས་བྱུང་པའི་སྡུག་བསྔལ་མེད་དེ། དེའི་རྒྱུ་སྒོ་གསུམ་གྱི་ཁ་ན་མ་ཐོ་བའི་སྡིག་པ་ཐམས་ཅད་སྤང་པའི་ཕྱིར་དང་།
ཡང་སེམས་ཀྱི་མི་དགའ་བ་མེད་དེ་མི་དགའ་བའི་རྒྱུ་ལས་འབྲས་བུ་ལ་ཐེ་ཚོམ་ཟ་བ་དང་། གང་ཟག་དང་ཆོས་ཀྱི་བདག་ཏུ་འཛིན་པའི་གཉེན་པོ་ལས་འབྲས་མི་སླུ་བའི་ཆོས་དང་། བདག་མེད་གཉིས་གཏན་ལ་ཕེབས་པས་མཁས་པའི་ཕྱིར་ཁྱབ་པ་ཡོད་དེ། འདི་ལྟར་བདེན་པ་མ་ཡིན་པ་བདག་དང་བདག་གིར་ལོག་པར་རྣམ་པར་རྟོག་པས་དངོས་པོ་ལ་མངོན་པར་ཞེན་པས་སེམས་ལ་གནོད་པས་མི་དགའ་བ་དང་། སྲོག་གཅོད་སོགས་སྒོ་གསུམ་གྱི་སྡིག་པ་ཉེས་སྤྱད་ཀྱིས་ལུས་ལ་གནོད་པའི་སྡུག་བསྔལ་སྐྱེད་པའི་ཕྱིར་རོ། ། དེའི་ཕྱིར་སྒོ་གསུམ་གྱི་དགེ་བ་བྱེད་པའི་བསོད་ནམས་ཀྱིས་ནི་ལུས་བདེ་ལ་ཆོས་རྣམ་པར་འབྱེད་པ་ལ་མཁས་པ་ཡིས་ནི་སེམས་དགའ་ཞིང་བདེ་བ་ཡིན་པ་དེས་ན་བྱང་སེམས་གཞན་དོན་དུ་བསྐལ་པ་གྲངས་མེད་པར་འཁོར་བར་གནས་ཀྱང་ནི་གཞན་ལ་སྙིང་རྗེ་ཅན་དག་དཀའ་བ་སྤྱོད་པའི་སྡུག་བསྔལ་གྱིས་ཅི་སྟེ་སྐྱོ་བར་འགྱུར་ཏེ་སྐྱོ་བར་མི་འགྱུར་རོ། ། དེས་ན་དཀའ་བ་ལ་འཇིགས་པས་ཕྱིར་ཕྱོགས་པར་མི་བྱའོ། ། བཞི་པ་ཉན་ཐོས་རྣམས་ལས་ལམ་མྱུར་བ་ནི། དེ་ལྟ་ན་ཡུན་རིང་པོར་ཚོགས་བསགས་ནས་བྱང་ཆུབ་ཐོབ་པ་བས་དམན་པ་རྣམས་བྱ་སླ་བའི་ཉན་ཐོས་ཀྱི་ཐེག་པ་ལ་འབད་དོ་སྙམ་ན། རྒྱལ་སྲས་འདི་ནི་བྱང་ཆུབ་ཀྱི་སྟོབས་ཀྱིས་སྔོན་གྱི་སྡིག་པ་བྱས་པ་ཡང་དེས་ནི་དུས་མཐའི་མེ་བཞིན་ཞེས་པ་ལྟར་སྐད་ཅིག་གིས་ཟད་པར་བྱེད་ཅིང་།
བསོད་ནམས་རྒྱ་མཚོ་ལྟ་བུའི་ཚོགས་ཀྱང་རྒྱུན་མི་འཆད་པར་དུ་མ་ཞིག་ཅེས་པར་སྡུད་པར་བྱེད་པའི་ཕྱིར། ཉན་ཐོས་པས་ཀྱང་ལམ་བགྲོད་པ་ཆེས་མཆོག་ཏུ་མྱུར་བར་བཤད་པས་བྱང་ཆུབ་ཆེན་པོ་ལ་འབད་པར་རིགས་སོ། ། ལྔ་པ་སྒྱིད་ལུག་སྤང་སྟེ་བསྟན་པ་ནི། དེ་ལྟ་བས་ན་ཤིན་ཏུ་ཉོན་མོངས་པས་སྐྱོ་བ་དང་། ངལ་ཞིང་དུབ་པའི་སྐྱོན་ཀུན་སེལ་བའི་བྱང་ཆུབ་ཀྱི་སེམས་ཀྱི་ཤིང་རྟ་བཟང་པོ་ཞོན་ནས་བདེ་འགྲོ་ནས་ཕུན་སུམ་ཚོགས་པ་གོང་ནས་གོང་དུ་ལྷག་པར་བརྒྱུད་མར་བདེ་བར་འགྲོ་བ་ལ་རྟོག་དཔྱོད་ཀྱི་སེམས་ཤེས་པ་སུ་ཞིག་སྒྱིད་ལུག་པར་འགྱུར་ཏེ་མི་འགྱུར་རོ། ། གཉིས་པ་དཔུང་ཚོགས་བསྐྱེད་པ་ལ་གཉིས་ཏེ། སྤྱིར་མདོར་བསྟན་པ་དང་། བྱེ་བྲག་ཏུ་སོ་སོར་བཤད་པའོ། ། དང་པོ་ནི། དགོས་པ་སེམས་ཅན་དང་བདག་གི་མངོན་པར་འདོད་པའི་དོན་སྐྱོན་ཐམས་ཅད་སྤོང་ཞིང་ཡོན་ཏན་མ་ལུས་པ་བསྒྲུབ་པར་བྱ་བའི་དཔུང་གི་ཚོགས་བཞི་འདུས་པའི་བདག་ཉིད་ཀྱི་བརྩོན་འགྲུས་བསྐྱེད་པར་བྱ་སྟེ།
ཆོས་བཞི་ནི་དགེ་བ་ལ་འདུན་པ་དང་། ཅི་ལྟར་བརྩམས་པ་བཞིན་མཐར་འབྱིན་པས་དམ་བཅའ་བརྟན་པ་དང་། དམ་པའི་ལས་ལ་དགའ་སྤྲོ་དང་མི་ནུས་པའི་ཚེ་ན་དུས་ཅུང་ཟད་གཅིག་དོར་བ་ཡིན་ནོ། ། དཔེར་ན་གླང་པོ་ཆེ་ལ་སོགས་པའི་དཔུང་གི་ཚོགས་ཡན་ལག་བཞི་པ་བཞིན་ནོ། ། དེ་ལ་འདུན་པ་བསྐྱེད་པའི་རྒྱུ་ནི་མི་དགེ་བའི་ལས་ལ་སྡུག་བསྔལ་འབྱུང་བས་འཇིག་པ་ཤེས་པ་དང་། དགེ་བའི་ལས་དེའི་ཕན་ཡོན་བདེ་གཤེགས་སུ་སྐྱེས་པ་སོགས་འབྲས་བུ་བཟང་པོ་འབྱིན་པར་ཡང་ཡང་དུ་བསམས་བསྐྱེད་དོ། ། དེ་ལྟར་བསྟན་པའི་ཚུལ་གྱིས་འདུན་པ་དང་། ང་རྒྱལ་ཏེ་བསྟེན་སེམས་མཐོན་པོ་སྔར་གྱིས་བསྟན་པ་དང་། དགའ་བ་དང་དོར་བ་དང་དགེ་བ་ལ་འབད་ཅིང་ལྷུར་ལེན་པ་དང་། རང་ཉིད་ལ་དབང་བསྐུར་བ་སྟེ་འདི་རྣམས་ཀྱི་སྟོབས་ཀྱིས་ནི་བརྩོན་འགྲུས་ཀྱི་མི་མཐུན་པའི་ཕྱོགས་ལེ་ལོ་ལ་སོགས་པ་སྤངས་ཏེ་བརྩོན་འགྲུས་སྤེལ་བའི་ཕྱིར་འབད་ཅིང་བརྩོན་འགྲུས་བརྩམ་པར་བྱའོ། །
གཉིས་པ་ལ་འདུན་པ། བརྟན་པ། དགའ་བ། དོར་བའི་དཔུང་བསྐྱེད་པ་བཞི་ལས་དང་པོ་ལ་ལྔའི། དང་པོ་སྐྱོན་ཡོན་སྤོང་ལེན་གྱི་བྱ་བ་མ་བྱས་པས་འགྱོད་པ་བསྐྱེད་པ་ནི། བདག་དང་སེམས་ཅན་གཞན་གྱི་ཉེས་པ་ལུས་སེམས་ལ་བརྟེན་པ་ནི་དཔག་ཏུ་མེད་པ་བདག་གིས་གཞོམ་ཞིང་སྤང་བར་བྱ་སྟེ་དེའི་ནང་གི་གང་དུ་ཉེས་པ་རེ་རེ་ཡང་བསྐལ་པ་རྒྱ་མཚོ་སྟེ་མཐའ་ཡས་པས་ཟད་ཅིང་སྤོང་བར་གྱུར་པའི་ཉེས་པ་དེ་དག་ཟད་ཅིང་སྤང་བར་གྱུར་པའི་ཉེས་པ་དག་པ་སྟེ་སྤོང་བའི་བརྩོན་འགྲུས་རྩོམ་པ་དེ་ཡི་ནི་ཆ་ཤས་ཅུང་ཟད་ཙམ་ཡང་བདག་ལ་མི་མཐོང་ན་སྡུག་བསྔལ་དཔག་ཏུ་མེད་པའི་སྣོད་དུ་གྱུར་པས་བདག་ཀོ་རྒྱུ་མཚན་ཅི་སྟེ་སྙིང་མ་གས་པ་མ་རལ་ཏེ་འདྲལ་བསམ་པར་བྱ་ཞིང་། བདག་དང་གཞན་གྱི་ཡོན་ཏན་ནི་མང་པོ་དག་གིས་བསྒྲུབ་པར་བྱ་དགོས་ཏེ། དེ་ལ་ཡོན་ཏན་རེ་རེ་ཡང་བསྐལ་པ་རྒྱ་མཚོ་ལྟ་བུ་མང་པོས་གོམས་པར་འགྱུར་བར་བྱ་དགོས་ན་བདག་གིས་ནི་ཡོན་ཏན་ཆ་ཤས་ལ་ཡང་གོམས་པས་དུས་ནམ་དུ་ཡང་སྐྱེས་པར་མ་གྱུར་ན། རྒྱ་མཚོ་ཆེར་གཡེངས་ཞེས་པའི་ཚུལ་ལྟར་དཀའ་བ་མང་པོས་ཅི་ཞིག་ལྟར་བདག་གིས་རྙེད་པའི་མིའི་སྐྱེ་བ་ནི་བདག་གི་དོན་ཏེ་འབྲས་བུ་མེད་པར་ཟད་པར་བྱས་པ་ངོ་མཚར་ཞིང་། སླན་ཆད་ངན་སོང་དུ་ལྷུང་བ་ལས་རྟེན་གཞན་མེད་དོ་སྙམ་དུ་བསམས་ནས་སྐྱོ་བར་བྱས་ཏེ་འདུན་པ་བསྐྱེད་དོ། །
གཉིས་པ་བྱས་འོས་གཞན་ཡང་མ་བྱས་པས་འགྱོད་པ་བསྐྱེད་པ་ནི། བདག་གིས་བཅོམ་ལྡན་འདས་ལ་བསྙེན་བཀུར་ལ་སོགས་པས་མ་མཆོད་ཅིང་། དེ་མཆོད་པ་ཉིད་ཤིན་ཏུ་དགའ་བ་དང་ལྡན་པས་དགའ་སྟོན་ཆེན་པོ་ཡིན་པ་ལས་དེས་མ་མཆོད་པས་དེ་མཆོད་པ་ལས་བྱུང་བའི་ཡིད་བདེ་བ་མ་ཐོབ་སྟེ་མ་མྱོང་ངོ་། ། བསྟན་པ་ལ་བྱ་བ་སྐུ་གཟུགས་དང་། མཆོད་རྟེན་དང་། དམ་ཆོས་ལ་སོགས་པ་ལ་ལྷ་ཁང་དང་། ཀུན་དགའ་ར་བ་ལ་སོགས་དབུལ་བར་བྱ་བའི་དངོས་པོས་མཆོད་པ་ཡང་མ་བྱས་པ་དང་། ནོར་ཞན་པས་དབུལ་པོའི་འདོད་པའི་བསམ་པ་ཉེར་མཁོའི་ཡོ་བྱད་ཀྱིས་རྫོགས་པར་མ་བྱས་ཤིང་། འཆི་བ་ལ་སོགས་པའི་འཇིགས་པས་ཉེན་པ་ལ་མི་འཇིགས་པ་མ་བྱིན་པ་དང་ལུས་སེམས་སྡུག་བསྔལ་གྱི་ཉམ་ཐག་རྣམས་ལ་སྡུག་བསྔལ་དེ་བསལ་ནས་བདེ་བར་མ་བྱས་པས་སྐྱེས་བུ་དམ་པའི་བྱ་བ་ཐམས་ཅད་དང་བྲལ་ན་བདག་ནི་མའི་མངལ་གྱི་ནང་དུ་གནས་པ་དང་དེ་ནས་ཕྱིར་འབྱུང་བའི་ཟུག་རྔུ་དང་སྡུག་བསྔལ་འབའ་ཞིག་བསྐྱེད་པར་འདུན་པ་བསྐྱེད་དོ། ། གསུམ་པ་དེས་ན་ཆོས་ལ་འདུན་པ་བསྐྱེད་པར་རིགས་པ་ནི།
དེ་རྒྱུ་ཅི་ལས་གྱུར་ཞེ་ན། བདག་ནི་ཚེ་སྔོན་ཡང་དགེ་བའི་ཆོས་ལ་འདུན་པ་དང་བྲལ་བ་ཡིས་ད་ལྟའི་སྐྱེ་བ་འདི་ལ་ཡང་ཕོངས་པ་དགེ་བའི་བྱ་བ་ལ་ནུས་པ་ཐམས་ཅད་དང་བྲལ་བ་སྔར་བཤད་པ་འདི་འདྲ་བ་བྱུང་བར་གྱུར་པ་ཤེས་པར་བྱས་ནས་མཁས་པ་སུ་ཞིག་ཆོས་ལ་འདུན་པ་གཏོང་སྟེ་གཏོང་བར་མི་རིགས་སོ། ། ཅི་སྟེ་ན་འཇིག་རྟེན་དང་དེ་ལས་འདས་པའི་དགེ་བའི་ཕྱོགས་ནི་ཐམས་ཅད་ཀྱི་རྩ་བ་ནི་འདུན་པ་ཡིན་པར་ཐུབ་པས་གསུངས་ཏེ། འཇམ་དཔལ་སངས་རྒྱས་ཀྱི་ཞིང་གི་ཡོན་ཏན་བཀོད་པའི་མདོར། ཆོས་རྣམས་ཐམས་ཅད་རྐྱེན་བཞིན་དུ། ། འདུན་པའི་རྩ་ལ་རབ་ཏུ་གནས། ། གང་གིས་སྨོན་ལམ་ཅི་བཏབ་པ། ། འབྲས་བུའང་དེ་འདྲ་ཉིད་དུ་འགྱུར། ། ཞེས་སམ། ཡང་མོས་ལ་ཞེས་འབྱུང་པ་ལྟར་ན་བློ་གྲོས་རྒྱ་མཚོས་ཞུས་པར།
བློ་གྲོས་རྒྱ་མཚོ་ཐེག་པ་ཆེན་པོ་སྡུད་པར་འགྱུར་བའི་ཆོས་གཞན་ཡང་གཅིག་སྟེ། བསམ་པ་བརྟན་པར་གྱུར་ཅིང་མོས་པ་དྲག་པའོ་ཞེས་སོ། ། མོས་པའི་འདུན་པ་དེའི་ཡང་རྩ་བ་དུས་རྟག་ཏུ་ནི་མི་དགེའི་ལས་ཀྱི་རྣམ་སྨིན་གྱི་འབྲས་བུ་འདོད་མི་འདོད་ཐོབ་པའི་མཚན་ཉིད་ཅན་ཡང་དང་ཡང་དུ་མངོན་དུ་བྱེད་པས་བསྒོམས་པའོ། ། བཞི་པ་ལས་ཀྱི་འབྲས་བུ་བསྟན་པ་ལ་གཉིས་ཀྱི་དང་པོ་དགེ་མི་དགེའི་ལས་ཀྱི་རྣམ་སྨིན་སྤྱིར་བསྟན་པ་ནི། ལུས་སེམས་ཀྱི་སྡུག་བསྔལ་དམྱལ་སོགས་སུ་བརྡེག་བཅིངས་སོགས་དང་། རྙེད་པའི་གེགས་བྱས་པས་ཡིད་མི་བདེ་བ་དང་གསོད་པ་ལ་སོགས་འཇིགས་པ་རྣམ་པ་སྣ་ཚོགས་དང་། འདོད་པ་རྣམས་བཙལ་ཡང་མ་རྙེད་ནས་འདོད་པ་གྲུབ་པ་དང་བྲལ་བ་ནི་སྡིག་པ་སྤྱོད་པ་ལས་བྱུང་བར་འགྱུར་རོ། ། ཡང་ཡིད་ལ་བསམས་ཤིང་སྨོན་པའི་དགེ་བས་བྱས་པས་འགྲོ་བ་གང་དང་གང་དུ་འགྲོ་བར་འགྱུར་བ་དེ་དང་དེར་ནི་བསོད་ནམས་དེས་འབྲས་བུ་རྣམ་སྨིན་གྱི་རང་བཞིན་ཡིད་དུ་འོང་བ་ཉིད་ཀྱིས་མངོན་པར་མཆོད་པར་འགྱུར། སྡིག་པ་བྱེད་པ་བདེ་བ་དོན་དུ་གཉེར་ཞིང་ཐོབ་པར་འདོད་ཀྱང་འགྲོ་བ་གང་དང་གང་དུ་སྐྱེ་བར་འགྱུར་བའི་འགྲོ་བ་དེ་དང་དེར་ནི་སྔར་གྱི་སྡིག་པ་དེས་རྒྱུ་བྱས་ནས་སྡུག་བསྔལ་གྱི་མཚོན་གྱིས་དེའི་འདོད་པའི་དོན་བདེ་རྣམ་པར་འཇོམས་སོ། ། གཉིས་པ་དགེ་སྡིག་ཁྱད་པར་ཅན་གྱི་འབྲས་བུ་བསྟན་པ་ནི།
རབ་ཏུ་དགའ་བ་ལ་སོགས་ས་ཐོབ་པའི་བྱང་ཆུབ་སེམས་དཔའ་རྣམས་མི་འདོད་བཞིན་དུ་མངལ་དུ་སྐྱེ་བ་མ་ཡིན་གྱི་འོན་ཀྱང་བདེ་བ་ཅན་དུ་འོང་བའི་དྲི་བཟང་པོ་དང་ལྡན་ཞིང་བསིལ་ཞིང་བདེ་བའི་རེག་བྱ་ཅན་སྣ་ཚོགས་པའི་འདབ་མ་རྒྱས་པའི་པདྨའི་སྙིང་པོར་གནས་ཤིང་རྒྱལ་བའི་གསུང་དབྱངས་ཀྱི་ཡན་ལག་ཐམས་ཅད་དང་ལྡན་པས་མཆོག་ཏུ་ཡིད་བདེ་བར་བྱེད་པའི་ཆོས་ཀྱི་དབྱངས་སྙན་པའི་ཞལ་ཟས་ཀྱིས་མདངས་འཕེལ་བས་ལུས་ཀྱི་གཟི་བརྗིད་བསྐྱེད་པར་བྱས་པ་ཐུབ་པ་བཅོམ་ལྡན་འདས་རྣམས་ཀྱིས་ཡོངས་སུ་སྨིན་པའི་དུས་སུ་མཁྱེན་ཏེ་སྐུ་ལུས་ཀྱི་འོད་ཟེར་གྱིས་ཁ་ཕྱེ་ཞིང་རྒྱས་པར་བྱས་པའི་པད་མ་ལས་བྱུང་བའི་ལུས་མཆོག་ཏུ་གྱུར་པ་མཚན་དང་དཔེ་བྱད་ཀྱིས་བརྒྱན་ཅན་འོད་དཔག་མེད་ལ་སོགས་པའི་རྒྱལ་བའི་མདུན་ན་གནས་པའི་བདེ་བར་གཤེགས་པའི་སྲས་བྱང་སེམས་སུ་མཐའ་གཅིག་ཏུ་དཀར་བའི་དགེ་བའི་ལས་སྔར་བསགས་ཀྱི་སྟོབས་ཀྱིས་སྐྱེ་བར་འགྱུར་རོ། ། མངལ་དུ་སྐྱེ་བ་ལ་ནི་ཁྱད་པར་འདི་ལས་བཟློག་པའི་སྡུག་བསྔལ་ཉམས་སུ་མྱོང་སྟེ་མངལ་ན་དོག་པ་དང་། དྲི་ང་བ་དང་། ཕོ་བའི་མེ་དྲོད་ཀྱིས་ཚ་བ་དང་། ཕ་མའི་མི་གཙང་བ་ནུར་ནུར་པོ་ལས་བྱུང་ཞིང་། མ་ཡིས་ཟོས་པ་དང་འཐུངས་པས་སྐྱུགས་པ་དང་འདྲ་བའི་ཟས་ཀྱིས་བསྐྱེད་པ་དང་། མངལ་གྱི་དྲི་མས་གོས་པ་དང་ཡོངས་སུ་སྨིན་པའི་དུས་ན་བརྒྱ་ལ་སྲོག་མགྲིན་པར་ཕྱིན་པ་དང་འདྲ་བར་བཅར་ལ་མནན་པ་བཞིན་དུ་བཙའ་བའི་དུས་ན་ཡང་ཡིན་ནོ། ། གཞན་ཡང་གཤིན་རྗེའི་སྐྱེས་བུ་སྟེ་དུས་ཀྱི་ཕོ་ཉ་བས་ཐོ་བ་མེ་འབར་བས་བསྣུན་པས་ལྤགས་པ་མ་ལུས་པ་བཤུས་པས་ཤིན་ཏུ་ཉམ་ཐག་པའི་སྨྲེ་སྔགས་གདོན་ཅིང་། སླར་ཡང་རབ་ཏུ་ཚ་བའི་མེ་ཡིས་བཞུས་པའི་ཟངས་ཞུན་ཁུ་བ་ལུས་ལ་བླུགས་ནས་བཀྲུས་གྱུར་ལ་མེ་འབར་བའི་རལ་གྲི་དང་མདུང་ཐུང་གིས་བསྣུན་པས་ཤའི་དུམ་བུ་བརྒྱར་ལྷགས་པ་སྟེ་གཏུབས་ཤིང་། ཤིན་ཏུ་མེ་འབར་བའི་ལྕགས་བསྲེགས་ཀྱི་ས་གཞིར་སྤྱི་ཚུགས་སུ་ལྟུང་བར་གཅིག་ཏུ་གནག་པའི་མི་དགེ་བའི་རྣམ་པ་མང་པོ་ལན་གྲངས་དུ་མར་སྤྱད་པས་འགྱུར་རོ། །
ལྔ་པ་མཇུག་བསྡུ་བ་ནི། དགེ་མི་དགེའི་ལས་འབྲས་འཇམ་པ་དང་རྩུབ་པ་ཡིན་པ་དེ་བས་ན། མི་དགེ་བ་སྤངས་ནས་དགེ་བ་ལ་མོས་པའི་འདུན་པར་བྱ་བ་སྟེ་གོ་ཆའི་བརྩོན་འགྲུས་བསྐྱེད་དེ་གུས་པ་ཉིད་དུ་བསྒོམ་པ་སྟེ་གོམས་པར་བྱའོ། ། གཉིས་པ་བརྟན་པའི་དཔུང་ལ་གཉིས། རྩོམ་པ་བརྟན་པ་དང་། ཞུགས་པ་བརྟན་པའོ། ། དང་པོ་ལ་གཉིས་ཀྱི་དང་པོ་མི་ལྡོག་པའི་ཚུལ་ནི། བྱང་ཆུབ་སེམས་དཔའ་རྡོ་རྗེ་རྒྱལ་མཚན་གྱི་མདོ་ལས་གསུངས་པའི་ཆོ་ག་ཡིས་བསམ་པ་བརྟན་པས་བསྒྲུབ་བྱའི་དོན་བརྩམས་ནས་འགྲུབ་པའི་དོན་དུ་ང་རྒྱལ་བསྒོམ་པར་བྱའོ། ། མདོ་དེ་ཉིད་ལས། དཔེར་ན་ལྷའི་བུ་ཉི་མ་འཆར་བ་ན་དམུས་ལོང་གི་ཉི་མ་མི་ལྡོག་གོ་ཞེས་སོགས་ཀྱིས་དེ་སྔོན་དུ་བཏང་ནས།
དེ་བཞིན་དུ། བྱང་ཆུབ་སེམས་དཔའ་ཆེན་པོ། དྲན་པ་ཅན། ཤེས་བཞིན་ཅན། སེམས་ཟབ་ཅིང་རྒྱ་ཆེ་བ་ལ་རྣམ་པ་མ་ཞུམ་པ། ཡོན་ཏན་གྱི་སྤྱོད་པ་དང་ཡེ་ཤེས་ཀྱི་སྤྱོད་པ་མཐས་གཏུགས་པ་ནི་སེམས་ཅན་འཁུ་བའི་ཉེས་པ་མི་ལྡོག་གོ ། དེ་བཞིན་དུ་སྦྱར་ཏེ། སེམས་ཅན་དམྱལ་བར་སྐྱེ་བ་དེ་དག་དང་། ངན་སོང་གི་ས་ལ་གནས་པའི་སེམས་ཅན་དེ་དག་ཐམས་ཅད་དེ་ནས་ཤི་འཕོས་པར་གྱུར་ཅིག བདག་གིས་སྡུག་བསྔལ་གྱི་ཕུང་པོ་ཆེན་པོ་དེ་དག་བླང་བར་བྱའོ། །
བརྩོན་པར་བྱའོ། ། སྤྲོ་བར་བྱའོ། ། མི་ལྡོག་པར་བྱའོ། ། མི་འཇིགས་པར་བྱའོ། ། ཕྱིར་མི་ལྡོག་པར་བྱའོ། ། སྒྱིད་མི་ལུག་པར་བྱའོ། ། ཞེས་སོགས་རྒྱས་པར་གསུངས་སོ།། དེའང་དགེ་བ་ལ་འཇུག་པའི་དང་པོར་དོན་བསྒྲུབ་པའི་ཆེད་དུ་འབྱོར་པ་སྟེ་རྒྱུ་སྟོབས་དང་ལྡན་མི་ལྡན་བརྟགས་ནས་ནི་སྟོབས་དང་ལྡན་ན་སྦྱོར་བའི་བརྩོན་འགྲུས་བརྩམ་པའམ་ཡང་ན་སྟོབས་དང་མི་ལྡན་ན་མི་བརྩམ་པར་བྱའོ། ། དེ་ལྟར་བརྟགས་པ་ལ་དགོས་པ་ཅི་ཡོད་ཅེ་ན། བརྟགས་ནས་སྟོབས་དང་མི་ལྡན་མ་བརྩམས་པ་ནི་མཆོག་ཡིན་གྱི་བརྩམས་ནས་ཕྱིར་ལྡོག་པར་མི་བྱ་བའི་བརྩོན་འགྲུས་བྱ་དགོས་ཏེ་ལོག་ན་དམ་བཅའ་ཉམས་པར་འགྱུར་རོ། །
གཉིས་པ་ཉམས་པའི་ཉེས་དམིགས་ནི། བརྩམས་ནས་ལོག་ན་ཉེས་པ་ལྔ་འབྱུང་སྟེ། དེ་གོམས་པའི་བག་ཆགས་ཀྱིས་རྒྱུ་མཐུན་པའི་འབྲས་བུ། སྐྱེ་བ་གཞན་དུའང་དེ་གོམས་པ་དང་བཅས་པ་དོར་བའི་སྡིག་པ་འཕེལ་བར་འགྱུར་བའི་སྐྱེས་བུ་བྱེད་པའི་འབྲས་བུ་དང་། རྒྱུ་དེ་ལས་སྡུག་བསྔལ་འཕེལ་བར་འགྱུར་བ་རྣམ་སྨིན་གྱི་འབྲས་བུ་དང་གསུམ། གཞན་ཡང་བྱ་བ་གང་དང་པོར་བརྩམས་པ་དེ་དོར་ནས་ཕྱིས་གཞན་བརྩམས་པ་ན་སྔ་མ་དེ་ནི་དོར་བ་ཉིད་ཀྱིས་དམན་ཞིང་ཉམས་པར་འགྱུར་བའི་ཉེས་པ་དང་། བྱ་བ་སྔར་བརྩམས་ནས་དོར་བ་དེའི་འབྲས་བུ་འགྲུབ་རན་པའི་དུས་སུ་ནི་བྱ་བ་ཕྱི་མ་བརྩམས་པ་དེའང་གཏོང་བའི་ཚུལ་གྱིས་དམན་པའམ་ཉམས་པར་འགྱུར་བའི་སྒོ་ནས་སྔ་མ་སྤངས་ནས་ཕྱི་མ་བརྩམས་པ་དེ་ཡང་མཐར་ཕྱིན་པར་བསྒྲུབས་པར་མི་འགྱུར་བའི་ཉེས་པར་འགྱུར་རོ། ། གཉིས་པ་ལ་གཉིས་ཀྱི་དང་པོ་མདོར་བསྟན་པ་ནི། འོན་ཏེ་ང་རྒྱལ་འདི་ཐམས་ཅད་བྱ་བ་ཡིན་ནམ་ཞེ་ན། བྱ་བའི་ལས་དགེ་བ་བསྒྲུབ་པར་དང་སྤང་བྱ་ཉོན་མོངས་གཞོམ་པ་དང་།
དེ་གཉིས་ཀྱི་ནུས་པ་ནི་བདག་ལ་ཡོད་སྙམ་དུ་བྱས་ཏེ་གསུམ་པོ་དག་ལ་ང་རྒྱལ་བྱའོ། ། གཉིས་པ་རྒྱས་པར་བཤད་པ་ལ་གསུམ་ལས། དང་པོ་ལས་ཀྱི་ང་རྒྱལ་ནི། སེམས་ཅན་ཐམས་ཅད་ཀྱི་བྱ་འོས་དགེ་བའི་ལས་དེ་ཐམས་ཅད་བདག་ཉིད་གཅིག་པུས་གཞན་ལ་སྐབས་མི་དབྱེ་བར་བྱའོ་སེམས་པ་འདི་ནི་ལས་ཀྱི་ང་རྒྱལ་ཉིད་དོ། ། དེའང་ཉོན་མོངས་པས་རང་དང་མེད་པར་བྱས་པའི་འཇིག་རྟེན་པ་འདི་རྣམས་རང་གི་དོན་ཡང་བསྒྲུབ་པར་མི་ནུས་པས་འགྲོ་བ་གཞན་དོན་དུ་སེམས་བསྐྱེད་པ་བདག་ལ་འདི་ལྟ་བུའི་གཞན་གྱི་བྱ་བའི་ཁུར་བསྐུར་ལ་བདག་གིས་བསྒྲུབ་པ་མི་ནུས་པ་མ་ཡིན་པ་དེ་བས་ན་བདག་གིས་འདི་ཐམས་ཅད་བྱའོ། ། གཞན་ཡང་སེམས་ཅན་གཞན་དག་དམན་པའི་ལས་མི་གཙང་བ་འཕྱག་པ་སོགས་བྱེད་ན་བདག་ཉིད་ཀྱང་ནི་ཇི་ལྟར་བདག་གི་བྱ་བའི་ལས་གཞན་བྱེད་དུ་བཅུག་ནས་འདུག་པར་མི་རིགས་ཏེ། བདག་སེམས་ཅན་ཐམས་ཅད་ཀྱི་བྲན་ཡིན་པའི་ཕྱིར་རོ། ། གལ་ཏེ་ལས་འདི་ནི་དམན་པ་ཡིན་པས་བདག་ལྟ་བུར་བྱ་བར་མི་རིགས་སོ་སྙམ་དུ་སེམས་ཁེངས་པའི་ང་རྒྱལ་གྱིས་ནི་དམན་པའི་ལས་མི་བྱེད་ན་དེའི་ཚེ་བདག་ལ་དོན་ཆེན་པོ་ཉམས་པར་བྱེད་པའི་ང་རྒྱལ་མེད་པ་མཆོག་ཡིན་པས་ང་རྒྱལ་གྱི་སྒོ་ནས་དམན་པའི་ལས་ལ་མི་འཇུག་པར་མི་བྱའོ། ། གཉིས་པ་ཉོན་མོངས་ལ་ང་རྒྱལ་བྱ་བ་ལ་གསུམ་གྱི་དང་པོ་གཉེན་པོའི་ང་རྒྱལ་བསྐྱེད་པའི་ཚུལ་ནི། དཔེར་ན་ཤི་བའི་སྦྲུལ་གྱི་རོ་དང་ཕྲད་པར་གྱུར་ན་ཁྭ་ཏ་ཡང་ནམ་མཁའ་ལྡིང་ལྟ་བུར་མི་འཇིགས་པར་ཟ་བར་སྤྱོད་པ་ལྟར་གལ་ཏེ་བདག་ཉིད་ཉོན་མོངས་པ་ལ་ང་རྒྱལ་བཅོམ་པས་གཉེན་པོ་བརྩོན་འགྲུས་ཉམ་ཆུང་ན་ཉོན་མོངས་པས་བྱས་པའི་ལྟུང་བ་ཆུང་ངུའང་གནོད་པར་བྱེད་དེ།
སེམས་ཞུམ་པར་བྱས་ཤིང་ལེ་ལོས་བཅོམ་པས་ལུས་སེམས་ཀྱི་འཇུག་པ་ཞན་པ་ན་རྩོལ་བ་དོར་བ་ལ་སྤོང་པ་སྟེ་ལྟུང་བས་གནོད་པ་ལས་ཐར་པ་ཡོད་དམ་ཅི་སྟེ་མེད་པ་དྲན་ཤེས་བཞིན་གྱི་སྒོ་ནས་ཉོན་མོངས་ལ་སྐབས་མི་འབྱེད་པའི་ང་རྒྱལ་གྱིས་རྩོལ་བ་བསྐྱེད་ན་ནི་ཉོན་མོངས་པས་བསླང་བའི་ལྟུང་བ་ཆེན་པོ་ཡིས་ཀྱང་ཐུབ་པར་དཀའོ། ། དེ་བས་ན་སེམས་ནི་བརྟན་པ་ཉོན་མོངས་ལས་རྒྱལ་བར་བྱ་སྙམ་དུ་ང་རྒྱལ་གྱི་གོ་ཆ་བགོས་པ་ཡིས་ལྟུང་བ་རྣམས་ནི་དྲུངས་ནས་གཞོམ་ཞིང་སླར་མི་འཇུག་པར་བྱ་སྟེ་དེ་ལས་གཞན་དུ་བདག་ནི་ལྟུང་བས་ཕན་པར་བྱས་ན་ཁམས་གསུམ་ལས་རྒྱལ་བའི་སངས་རྒྱས་འདོད་པ་ལ་ནི་ཀུན་གྱིས་ཁྲེལ་ནས་བཞད་གད་བྱེད་པའི་རྒྱུར་འགྱུར་བས་བདག་གི་ཉོན་མོངས་པ་ཀུན་ལས་རྒྱལ་བར་བྱ་སྟེ། བདག་ལས་སུ་ཡང་རྒྱལ་བར་མི་བྱ་སྟེ། རྒྱལ་བ་བཅོམ་ལྡན་འདས་བདུད་ཀྱི་རི་དྭགས་ཐམས་ཅད་ཀྱི་དགྲ་སེང་གེའི་སྲས་བདག་ཡིན་པས་ཇི་ལྟར་གཞན་གྱིས་ཕམ་ཐོབ་པར་བྱེད་ཅེས་ཡིད་ལ་བྱས་ནས་བདག་གིས་ང་རྒྱལ་འདི་ལ་གནས་པར་བྱ་སྟེ། དཔེར་ན་སེང་གེའི་ཕྲུ་གུ་མི་འཇིགས་པ་ཐོབ་ནས་རི་དྭགས་གཞན་གྱིས་ཟིལ་གྱིས་མི་ནོན་པར་ནགས་སུ་སྤྱོད་པ་བཞིན་ནོ། ། གཉིས་པ་འཇིག་རྟེན་གྱི་ང་རྒྱལ་གཞོམ་པའི་ཚུལ་ནི། གལ་ཏེ་དེ་ལྟ་ན་འཇིག་རྟེན་གྱི་དགྲ་ལ་སོགས་པ་ལས་རྒྱལ་བའི་ང་རྒྱལ་ཅན་དེ་རྣམས་ཀྱང་བསྔགས་པར་འོས་པའི་ང་རྒྱལ་ཅན་མ་ཡིན་ནམ་ཞེ་ན། དེ་ལྟ་བུའི་འགྲོ་བ་གང་ཉོན་མོངས་པའི་ང་རྒྱལ་གྱིས་བཅོམ་པ་ཤིན་ཏུ་ཉོན་མོངས་པའི་སྡུག་བསྔལ་གྱིས་གདུང་བ་དེ་རྣམས་ཀྱང་བསྔགས་པར་འོས་པའི་ང་རྒྱལ་ཅན་མ་ཡིན་ཏེ། བསྔགས་པར་འོས་པའི་ང་རྒྱལ་ཅན་དེ་ཉོན་མོངས་པའི་དགྲའི་དབང་དུ་སྟེ་རྗེས་སུ་མི་འགྲོ་ལ། འདོད་པའི་ང་རྒྱལ་ཅན་དེ་དག་འདོད་པའི་ང་རྒྱལ་གྱི་དགྲའི་དབང་དུ་བྱས་ནས་འཇུག་པར་འགྱུར་བའི་ཕྱིར་རོ། །
ང་རྒྱལ་གྱི་དགྲའི་དབང་དུ་གྱུར་ན་སྐྱོན་ཅི་ཡོད་སྙམ་ན། ཉོན་མོངས་པའི་ང་རྒྱལ་བདུན་ཏེ་ང་རྒྱལ་དང་། ཆེ་བའི་ང་རྒྱལ་དང་། ང་རྒྱལ་ལས་ཀྱང་ང་རྒྱལ་དང་། ངའོ་སྙམ་པའི་ང་རྒྱལ་དང་། མངོན་པའི་ང་རྒྱལ་དང་། ཅུང་ཟད་སྙམ་པའི་ང་རྒྱལ་དང་། ལོག་པའི་ང་རྒྱལ་ཏེ། དེ་དག་གང་ཡང་རུང་བ་ཉིད་ཀྱིས་ཁེངས་ན་ངན་འགྲོ་དམྱལ་བ་ལ་སོགས་པར་ང་རྒྱལ་གྱིས་ཁྲིད་ཅིང་། བརྒྱ་ལ་མིའི་ལུས་ཐོབ་པའི་ཚེ་ཡང་དགའ་སྟོན་བཅོམ་པ་སྟེ་དགའ་བ་མེད་པ་དམན་ཞིང་ཤིན་ཏུ་ཞན་པའི་ཡིད་དང་།
གཞན་གྱིས་བྱིན་པའི་སློང་མོའི་ཟས་ཟ་བ་དང་། གཞན་གྱི་དབང་དུ་གྱུར་པའི་བྲན་ཁོལ་དང་ནི། བྱ་བ་ཐམས་ཅད་མི་མཁས་པའི་གླེན་པ་དང་། ལུས་མི་མཛེས་ཤིང་མི་དགའ་བ་སྐྱེད་པས་མི་སྡུག་པ་དང་། རྗུད་ཅིང་སྟོབས་མེད་པས་ཉམས་ཆུང་བ་དང་། གནས་སྐབས་ཐམས་ཅད་དུ་ནི་ཕར་གནོད་པ་མ་བྱས་ཀྱང་ཚུར་ལུས་ངག་གིས་བརྙས་པར་འགྱུར་རོ། ། དེས་ན་ཉོན་མོངས་པའི་ང་རྒྱལ་གྱིས་ཁེངས་པས་མ་ཞུམ་པའི་དཀའ་ཐུབ་སྟེ་ཉོན་མོངས་པ་ཅན་དེ་ཡང་བསྔགས་པར་འོས་པའི་ང་རྒྱལ་ཅན་དུ་གཏོགས་ན་བཀྲེས་ཤིང་སྙིང་རྗེའི་གནས་སུ་གྱུར་པའི་དམན་པ་ཅི་འདྲ་ཡིན་པ་སྨྲོས་ཤིག ཅེས་རྒོལ་བ་པོ་ལ་བོད་པའོ། ། གསུམ་པ་གཉེན་པོའི་ང་རྒྱལ་གྱི་བསྔགས་པ་ནི། ཁྱོད་ཀྱི་ང་རྒྱལ་དེ་གང་ཞེ་ན།
རྒྱལ་སྲས་གང་ཞིག་ང་རྒྱལ་གྱི་དགྲ་ལས་རྒྱལ་བར་བྱ་བའི་ཕྱིར་དུ་གཉེན་པོའི་ང་རྒྱལ་འཆང་བ་དེ་ནི་བསྔགས་པར་འོས་པའི་ང་རྒྱལ་ཅན་དང་། དགྲ་ལས་རྣམ་པར་རྒྱལ་བ་ཐོབ་པ་དང་། གཟི་བརྗིད་ཅན་གྱི་དཔའ་བོ་ཡང་དེ་ཉིད་ཡིན་ལ། གང་ཞིག་ང་རྒྱལ་གྱི་དགྲ་བདོ་བ་སྟོབས་དང་ལྡན་པ་ཡང་ངེས་པར་བཅོམ་སྟེ་འགྲོ་བ་ལྷ་དང་བཅས་པ་ལ་ཇི་ལྟར་འདོད་པ་བཞིན་རྒྱལ་བའི་འབྲས་བུ་མྱུར་དུ་རྫོགས་པར་ཐོབ་པར་བྱེད་པ་དེ་ངེད་ཀྱི་བསྔགས་པར་འོས་པའི་ང་རྒྱལ་ཅན་ཡིན་ནོ། ། གསུམ་པ་ནུས་པའི་ང་རྒྱལ་ནི། ཉོན་མོངས་པའི་ཚོགས་ཀྱི་སྡེ་ཁྲོད་ན་གནས་པ་ན་རྣམ་པ་སྟོང་འགྱུར་དུ་ཤིན་ཏུ་བརྟན་པའི་སྟོབས་ཀྱིས་སྲན་གཟུགས་ཏེ། དཔེར་ན་ཝ་ལ་སོགས་པའི་རི་དྭགས་ཀྱིས་སེང་གེ་ལ་ཚུར་མི་ཚུགས་ཤིང་ཕར་གནོན་པ་བཞིན་དུ་ཉོན་མོངས་པའི་ཚོགས་ཀྱིས་ཚུར་མི་ཚུགས་པར་བྱའོ། ། གཞན་ཡང་ཉམ་ང་བ་སྟེ་སྡུག་བསྔལ་ཆེ་ཐང་སྟེ་སྡུག་བསྔལ་ཤིན་ཏུ་ཆེན་པོ་བྱུང་བར་གྱུར་ཀྱང་མངར་སྐྱུར་ལ་སོགས་རོ་ནི་མིག་གིས་མི་མཐོང་བ་ལྟར་དཔེ་དེ་བཞིན་དུ་ཉམ་ང་བ་སྡུག་བསྔལ་བྱུང་བར་གྱུར་ཀྱང་ཉོན་མོངས་པའི་དབང་དུ་མི་འགྱུར་བར་བྱ་སྟེ། བྱང་སེམས་ཀྱི་ལམ་ནི་ཉོན་མོངས་པའི་གཉེན་པོ་ཡིན་པའི་ཕྱིར་རོ། ། གསུམ་པ་དགའ་བའི་དཔུང་ནི།
དཔེར་ན་རྒྱན་པོ་འགྱེད་པ་ལ་སོགས་པའི་རྩེད་མོའི་འབྲས་བུ་བདེ་བ་འདོད་པས་མི་ངོམས་པ་ལྟར་རྒྱལ་སྲས་འདིའི་བྱ་བའི་ལས་བསམ་གཏན་དང་ཀློག་པ་ལ་སོགས་གང་ཡིན་པའི་ལས་དེའི་རོ་ལ་ནི་ཞེན་པར་བྱ་སྟེ་དེ་ལས་དེས་མི་ངོམས་ཤིང་ཡང་དང་ཡང་དུ་འདོད་པ་དང་། ཤིན་ཏུ་ཡང་དགའ་བར་བྱས་ནས་འཇུག་པར་བྱའོ། ། གཞན་ཡང་ཐམས་ཅད་ཀྱིས་ལས་ཀྱི་འབྲས་བུ་བདེ་བ་ཐོབ་པའི་དོན་དུ་ལས་བྱས་ཀྱང་འབྲས་བུ་བདེ་བ་ཐོབ་པར་འགྱུར་མི་འགྱུར་གཏོལ་ཏེ་ཆ་མེད་ཀྱི་འབྲས་བུ་བདེ་བ་ཐོབ་པ་གང་གི་ལས་ཉིད་བྱས་པས་བདེ་བ་ཐོབ་པར་འདོད་པ་དེས་མི་བྱེད་ན་ཇི་ལྟར་བདེ་བ་འབྱུང་སྟེ་འབྱུང་བར་མི་འགྱུར་རོ། ། གཞན་ཡང་སྤུ་གྲིའི་སོ་ལ་ཆགས་པའི་སྦྲང་རྩིའི་རོ་ལ་ཆགས་པས་ལྕེས་མྱངས་ན་ལྕེ་གཅོད་པ་ལྟ་བུའི་ཉེས་དམིགས་ཅན་འདོད་པའི་ཡོན་ཏན་ལྔ་པོ་རྣམས་ཀྱི་རོ་འཁོར་བར་ཡང་དང་ཡང་དུ་མྱངས་པས་མི་ངོམས་ན་རྣམ་སྨིན་མངོན་མཐོའི་རྒྱུ་ཡིན་པས་བདེ་ལ་ངེས་ལེགས་བསྐྱེད་པས་སྡུག་བསྔལ་ཐམས་ཅད་ཞི་བའི་བསོད་ནམ་དམ་པའི་ཆོས་ཀྱི་བདུད་རྩིའི་རོས་ལྟ་ཅི་སྟེ་ངོམས་ཏེ་ཤིན་ཏུ་མི་ངོམས་པར་དགའ་བར་བྱའོ། ། ཚུལ་དེ་ལྟས་ལས་བརྩམས་པ་དེ་ལའང་ཚར་ཕྱིན་ན་ཡང་སླར་ཡང་དཔེར་ན་སོ་ཀའི་ཉི་མ་ཕྱེད་ཀྱི་དུས་སུ་ཆུ་མ་རྙེད་ཅིང་ཉི་མ་ཚ་བས་གདུངས་པ་ཡི་གླང་ཆེན་ཆུ་བསིལ་བས་གང་བའི་མཚོ་དང་ཕྲད་ན་མཆོག་ཏུ་དགའ་ཞིང་ཞེན་པས་མཚོར་འཇུག་ཅིང་དང་པོ་ཉིད་དུ་ནུབ་པར་བྱེད་པ་ལྟར་བརྩམས་པའི་དགེ་བའི་ལས་དེ་ལའང་ཤིན་ཏུ་དགའ་བས་འཇུག་ཅིང་མི་ངོམ་པར་བྱའོ། ། བཞི་པ་ནི། བསམས་པའི་ལས་རྫོགས་པར་བྱེད་པའི་སྟོབས་ཉམས་པ་དང་རྗེས་སུ་འབྲེལ་ཏེ་མ་ནུས་ན་སླར་ཡང་ལས་དེ་བྱ་བའི་དོན་དུ་རེ་ཞིག་དོར་བར་བྱ་སྟེ། མ་དོར་ན་མི་འདོད་པའི་རྐྱེན་དང་ཕྲད་སྲིད་པའི་ཕྱིར་རོ། ། གང་གི་ཚེ་བསམས་པའི་ལས་དེ་ལེགས་པར་ཟིན་པ་དེའི་ཚེ་ནའང་ལས་ཕྱི་མ་དང་ཕྱི་མ་ཁྱད་པར་ཅན་དུ་འགྲུབ་པར་འདོད་པས་ཚོར་བ་དེ་སྤང་བར་བྱ་སྟེ། མ་དོར་བར་ཞེན་པས་ཞུགས་ན་སྔ་མ་དེས་གཡེངས་ན་ཕྱི་མ་གཞན་དང་གཞན་མི་འགྲུབ་པའི་ཕྱིར་རོ། །
གསུམ་པ་ལྷུར་བླང་བའི་སྟོབས་ལ་དངོས་དང་། མཇུག་བསྡུ་གཉིས་ལས་དང་པོ་ནི། དཔེར་ན་འཐབ་སྙིང་ཅན་མཚོན་ཆའི་རིག་པ་ལ་མཁས་པ་དང་དགྲ་དང་ལྷན་ཅིག་ཏུ་གཡུལ་ངོར་བརྩོན་པས་རལ་ཁ་ལྷགས་པ་ན་ཐབས་སྣ་ཚོགས་ཀྱིས་མཚོན་ལས་གཟུར་ནས་མི་འཕོག་པར་བྱ་དགོས་པ་བཞིན་དུ་རང་ཉིད་ཉོན་མོངས་པའི་མཚོན་ཆ་ལས་གཟུར་བར་བྱ་ཞིང་། ཉོན་མོངས་པའི་དགྲ་རྣམས་དྲན་པས་གཟུར་ཞིང་ཤེས་བཞིན་གྱིས་འཇིགས་པར་ཏེ་སླར་སྐབས་མི་རྙེད་པར་ཤིན་ཏུ་བསྣུན་ལས་གཏག་པར་བྱའོ། ། དཔེར་ན་གཡུལ་དུ་རལ་གྲི་ས་ལ་ལྷུང་བར་གྱུར་ན་དགྲས་གླགས་རྙེད་དོགས་པའི་འཇིགས་པས་མྱུར་དུ་ལེན་པ་ལྟར་དཔེ་དེ་བཞིན་དུ་དྲན་པའི་མཚོན་ཤོར་ན་དམྱལ་བའི་འཇིགས་པ་དྲན་པས་མྱུར་དུ་བླང་ངོ་། ། འོན་ཏེ་དེ་ལ་བཏང་སྙོམས་བྱས་པས་ཆོག་སྟེ་ཉོན་མོངས་ཕྲ་མོས་ཉམས་པར་མི་འགྱུར་བའི་ཕྱིར་ཞེ་ན། ཇི་ལྟར་རྨ་ཆུང་ངུ་ལའང་ཁྲག་ལ་རྟེན་བཅས་ནས་དེ་དང་ལྷན་ཅིག་པའི་དུག་ཆུང་ངུའང་ནི་ལུས་ཐམས་ཅད་ལ་ཁྱབ་པར་འགྱུར་བ་དེ་བཞིན་དུ་སེམས་ལ་ཉོན་མོངས་པ་ཆུང་ངུས་གླགས་ནི་རྙེད་པར་གྱུར་ན་ཉེས་པ་ཆུང་ངུ་ལས་ཆེར་འཕེལ་བས་སེམས་ལ་ཁྱབ་པར་འགྱུར་བས་ན། དཔེར་ན་ཉུང་མར་གྱིས་བཀང་པའི་སྣོད་བསྐུར་ལ་རྒྱལ་པོའི་མི་རལ་གྲི་ཐོགས་པ་དྲུང་དུ་བསྡད་དེ། འདྲེད་པའི་སར་འགྲོར་བཅུག་ནས་འདི་ལས་ཐིགས་པ་གཅིག་བོ་ན་ད་ལྟ་ཉིད་དུ་གསད་དོ་ཞེས་བསྡིགས་པ་ན་འཆི་བས་འཇིགས་ཏེ་བསྒྲིམས་ནས་འགྲོ་བ་ལྟར་སྡོམ་པའི་བརྟུལ་ཞུགས་ཅན་གྱིས་དམྱལ་སོགས་ཀྱི་འཇིགས་པ་བསམས་ཏེ་དཔེ་དེ་བཞིན་བསྒྲིམས་ཏེ་དབང་པོ་བསྡམས་ཏེ་ཉོན་མོངས་པའི་སྐབས་མི་དབྱེ་བར་བྱའོ། ། གཉིས་པ་ནི།
དེ་ལྟར་སྒྲིམ་དགོས་པ་དེ་བས་ན་པང་དུ་དུག་སྦྲུལ་འོངས་ན་ཇི་ལྟར་བདག་ལ་དུག་བྱུང་དོགས་པས་རིངས་པར་ལྡང་བ་ལྟར་དེ་བཞིན་དུ་གཉིད་དང་སྙོམ་ལས་འོངས་ན་མི་རྟག་སོགས་བསྒོམ་པས་མྱུར་དུ་དེ་དག་བཟློག་པར་བྱའོ། ། དེ་ལྟར་འབད་ཀྱང་ལས་དང་པོ་ལ་དྲན་པ་ཉམས་པས་ཉེས་པ་བྱུང་བ་ཕྲ་མོ་རེ་རེ་ཞིང་ཡང་བདག་ཉིད་ལ་སྨད་ནས་ཕྱིར་བཅོས་ཏེ་ཅི་ནས་ཀྱང་བདག་ལ་ཕྱིས་ཉེས་པ་འདི་ལྟ་བུ་མི་འབྱུང་བ་དེ་ལྟར་བྱ་ཞེས་ཡུན་རིང་དུ་བསམ་ནས་ཕྱིས་མི་འབྱུང་བར་འབད་པར་བྱའོ། ། འོན་ཏེ་བཤག་སྡོམ་རང་གིས་མི་ཤེས་ན་ཇི་ལྟར་ཉོན་མོངས་འཇུག་པའི་གནས་པ་འདི་དག་ལ་བདག་ལ་དྲན་པ་གོམས་པས་བརྗོད་པ་མེད་པ་ཉིད་དུ་འགྱུར་ཞེས་སེམས་པའི་རྒྱུ་འདི་ཡིས་ནི་དགེ་བའི་བཤེས་གཉེན་དང་། མཁན་སློབ་དང་ཚངས་སྤྱོད་ཀྱི་གྲོགས་དང་། མང་དུ་ཐོས་པ་དང་སྡེ་སྣོད་གསུམ་རིག་པ་འགྱོད་པ་སེལ་བ་ལ་མཁས་པ་རྣམས་དང་ལྷན་ཅིག་ཏུ་ཕྲད་ནས་ཕྱིར་བཅོས་ཏེ་གནས་པའམ། དེ་དག་ལས་རིགས་པའི་ལས་གདམས་པ་དང་རྗེས་སུ་བསྟན་པ་ནོད་པ་དང་ལྟུང་བ་ལས་ལྡང་བའི་ཆེད་དུ་ཆད་ལས་ནི་སྦྱིན་པ་སོགས་བསྒྲུབ་པར་འདོད་པ་དང་། དེ་དག་གི་སྤྱོད་པ་བཟང་པོ་མཐོང་བའི་སྒོ་ནས་རྟག་ཏུ་དྲན་ཤེས་མ་ཉམས་པས་ཉོན་མོངས་འཇུག་པའི་སྐབས་མི་རྙེད་པར་སྤྲོ་བ་བསྐྱེད་པར་བྱའོ། ། བཞི་པ་བདག་ཉིད་དབང་དུ་བྱ་བ་ནི། ཅི་ནས་ལས་བྱུང་སྟེ་རྩོམ་པའི་སྔོན་རོལ་ནས་ལ་ཐམས་ཅད་ལ་ནི་ཤེས་བཞིན་མཐུ་ཡོད་པར་འགྱུར་བ་དེ་ལྟར་བག་ཡོད་ལེའུ་བཤད་པའི་བག་ཡོད་པའི་གཏམ་བརྩོན་འགྲུས་ལ་གོམས་པས་ལུས་སེམས་ལས་སུ་རུང་བ་བསྒྲུབ་པའི་ཚུལ་དྲན་པར་བྱས་ཏེ་བདག་ཉིད་ལྡང་བ་ཡང་བར་བྱ་བའི་སྒོ་ནས་དགེ་བ་ལ་སྤྲོ་བ་གོམས་པས་དབང་དུ་བྱའོ། ། དེའང་ཇི་ལྟར་རླུང་ནི་འགྲོ་བ་དང་འོང་བས་ཤིང་བལ་ལ་སོགས་ལ་དབང་སྒྱུར་བ་དེ་བཞིན་དུ་དགེ་བ་ལ་སྤྲོ་བའི་བརྩོན་འགྲུས་ཀྱིས་དབང་སྒྱུར་ཏེ།
དེ་ལྟར་ན་ནི་རྫུ་འཕྲུལ་ནམ་མཁའ་ལ་འགྲོ་བ་ལ་སོགས་པའི་ཡོན་ཏན་གྱི་ཚོགས་འབྱོར་བར་བྱེད་པ་ཐོབ་པར་འགྱུར་རོ། ། ལེའུ་བདུན་པའི་རྣམ་པར་བཤད་པའོ།། ༈ །དེ་ལྟར་བརྩོན་འགྲུས་བསྟན་ནས་དེ་ནས་ནགས་སུ་གནས་པར་བྱ་ཞེས་སོགས་ཀྱི་རིམ་པ་ལྟར། ལྔ་པ་བསམ་གཏན་གྱི་ཕར་ཕྱིན་ལ་གསུམ། མཚམས་སྦྱར་ཏེ་བརྗོད་བྱའི་ངོ་བོ་བསྟན། མི་མཐུན་ཕྱོགས་སྤང་བའི་ཚུལ། གཉེན་པོ་བསམ་གཏན་བསྒོམ་པའོ། ། དང་པོ་ནི། དེ་ལྟར་གཉེན་པོ་བསྟེན་པས་མི་མཐུན་ཕྱོགས་སྤངས་ཏེ་བརྩོན་འགྲུས་བསྐྱེད་ཅིང་སྤེལ་ནས་ནི་ཡིད་ནི་ཏིང་ངེ་འཛིན་ལ་རྩེ་གཅིག་ཏུ་མཉམ་པར་གཞག་པར་སེམས་ནི་རྣམ་པར་གཡེངས་པའི་མི་ནི་བརྩོན་ཡང་སྲིན་པོ་ལྟ་བུའི་ཉོན་མོངས་པའི་མཆེ་བའི་ཕྲག་ན་ཁམ་བཞིན་དུ་གནས་ནས་འཇོམས་པའི་ཕྱིར་རོ། ། གཉིས་པ་ལ་གཉིས།
བསྟན་པ་དང་བཤད་པའོ། ། དང་པོ་ནི། སྐྱེ་བོ་དང་འགྲོགས་པ་སྤངས་པས་ལུས་དབེན་པ་དང་། འདོད་པ་ལ་འདུན་པའི་རྣམ་རྟོག་སྤངས་པས་སེམས་ནི་དབེན་པ་ཡིས་རྣམ་པར་གཡེང་བ་མི་འབྱུང་ངོ་། ། དེ་བས་ན་ལུས་མི་དབེན་པའི་རྒྱུ་འཇིག་རྟེན་པའི་གཉེན་བཤེས་སོགས་སྤང་བར་བྱ་ཞིང་སེམས་གཡེང་བའི་རྒྱུ་རྣམ་པར་རྟོག་པའང་ཡོངས་སུ་དོར་རོ། ། གཉིས་པ་ལ་གཉིས། ལུས་དབེན་པའི་དོན་དུ་འཇིག་རྟེན་སྤང་། སེམས་དབེན་པའི་དོན་དུ་རྣམ་རྟོག་དོར་བའོ། ། དང་པོ་ལ་གཉིས། སྤང་བར་གདམས་པ་དང་།
སྤང་ཚུལ་རྒྱས་པར་བཤད་པའོ། ། དང་པོ་ནི་བདག་དང་བདག་གིར་ཞེན་པའི་ཆགས་པའི་ཕྱིར་དང་རྙེད་བཀུར་དང་སོགས་པས་སྙན་གྲགས་ལ་སྲེད་པས་རྙེད་སོགས་འཇིག་རྟེན་མི་སྤོང་སྟེ་དེ་བས་ན་ཆགས་སོགས་འདི་དག་ཡོངས་སུ་སྤོང་བ་ལ་སྐྱེས་བུ་མཁས་པས་འོག་ནས་འབྱུང་བས་འདི་ལྟར་བརྟག་ཅིང་དཔྱད་པར་བྱའོ། ། ཇི་ལྟར་དཔྱད་ཅེ་ན། སེམས་རྩེ་གཅིག་པའི་ཞི་གནས་དང་རབ་ཏུ་ལྡན་པའི་དེ་ཁོ་ན་ཉིད་ཤེས་པའི་ཤེས་རབ་ལྷག་མཐོང་ཟུང་འཇུག་གི་ལམ་གྱིས་ཉོན་མོངས་པ་རྣམ་པར་འཇོམས་པ་ཤེས་པར་བྱས་ནས་གྲོལ་བ་འདོད་པས་ཐོག་མར་ཞི་གནས་བཙལ་བར་བྱ་ཞིང་། དེ་རྗེས་སུ་ལྷག་མཐོང་བསྐྱེད་དགོས་ལ། ཞི་གནས་དེ་ཡང་འཇིག་རྟེན་ལ་ཆགས་པ་མེད་པར་བསམ་གཏན་ལ་མངོན་པར་དགའ་བས་གྲུབ་ཀྱི་གཞན་གྱིས་མ་ཡིན་ནོ། ། གཉིས་པ་ལ་བཞིའི་དང་པོ་སྡུག་པའི་སེམས་ཅན་ལ་ཆགས་པ་སྤང་བ་ལ་གསུམ་གྱི་དང་པོ་ཡུལ་ཅན་ཆགས་པའི་ཉེས་པ་ནི། སེམས་ལྡན་རང་ཉིད་མི་རྟག་པ་སུ་ཞིག་བུ་དང་ཆུང་མ་ལ་སོགས་མི་རྟག་པ་རྣམས་ལ་ཡང་དག་པར་ཆགས་པར་བྱེད་པ་རིགས་པ་ཡོད་པ་མིན་ཏེ། ཆགས་པ་དེས་ནི་ཚེ་རབས་སྟོང་ཕྲག་དུའང་འཁོར་བར་འཁོར་བའི་ཚེ་མི་རྟག་པས་འཇོམས་པས་ཆགས་ཡུལ་སྡུག་པ་ཡིད་དུ་འོང་བ་མཐོང་བར་སླར་ཡོང་ཡེ་མི་འགྱུར་ཞིང་མ་མཐོང་བ་དེའི་ཚེ་ན་ནི་སེམས་དགའ་བར་མི་འགྱུར་བས་ཡིད་ཀྱང་ཏིང་ངེ་འཛིན་ལ་མཉམ་པར་འཇོག་ཅིང་གནས་པར་མི་འགྱུར་ཏེ། མི་དགའ་བས་སེམས་འཁྲུགས་པའི་ཕྱིར་རོ། །
གལ་ཏེ་སྡུག་པ་མཐོང་ཡང་ངོམས་ཤིང་ཚིམ་པར་མི་འགྱུར་བར་ཡང་མཐོང་བར་འདོད་པས་སྔར་མ་མཐོང་བ་བཞིན་སླར་ཡང་ལྷག་པར་སྲེད་པས་གདུང་བར་འགྱུར་བ་སེམས་ཅན་སྡུག་པ་རྣམས་ལ་ཆགས་པར་བྱས་ན་ལྷག་མཐོང་མེད་པས་ཡང་དག་པར་མ་ནོར་བའི་ཡོན་ཏན་ཅན་གྱི་དེ་ཁོ་ན་ཉིད་དང་སྐྱོན་ལ་ཀུན་ནས་བསྒྲིབས་པས་མི་མཐོང་ཞིང་དེས་འཁོར་བ་ལ་སྐྱོ་བའི་སེམས་ཀྱང་འཇིག་པར་བྱེད་དོ། ། ཐ་མར་སྡུག་པ་དང་བྲལ་བ་ན་ཕྲད་པར་འདོད་པའི་མྱ་ངན་གྱིས་ཡིད་གདུང་བར་ཡང་འགྱུར་ཞིང་། དེ་དང་ཕྲད་པ་དང་དེའི་ཡོན་ཏན་ལ་སེམས་པ་འབའ་ཞིག་གིས་ཚེ་འདི་དགེ་བ་བསྒྲུབ་པའི་དོན་མེད་པར་འདའ་བར་འགྱུར་རོ། ། གཉིས་པ་ཆགས་བྱ་ཡུལ་གྱི་ཉེས་པ་ནི། དེ་ལྟ་ནའང་མཛའ་བཤེས་རྟག་པ་ཡིན་ནོ་ཞེ་ན། ངེས་པར་འཇིག་ཅིང་མི་གནས་པས་རྟག་པ་མེད་པའི་མཛའ་བཤེས་ཀྱིས་གཡུང་དྲུང་སྟེ་འབྲས་བུ་ཆེན་པོ་ཉམས་པ་མེད་ཅིང་དངོས་པོར་ཡོད་མེད་དཔྱོད་པ་ལས་འདས་པའི་ཐར་པ་ཐོབ་པར་བྱེད་པའི་ཆོས་དགེ་བ་ཡང་འཇིག་པར་བྱེད་ལ་བྱིས་པ་སོ་སོའི་སྐྱེ་བོ་དང་ལྷན་ཅིག་སྐལ་པ་མཉམ་པར་སྤྱོད་པ་མཚུངས་པར་བྱེད་ན་ངེས་པར་ངན་འགྲོར་འགྲོ་བར་འགྱུར་ཏེ། དེར་འགྲོ་བའི་ལས་བསགས་པའི་ཕྱིར་དང་། འཕགས་པའི་ཆོས་ལས་ཉམས་པའི་ཕྱིར་རོ། ། གཞན་ཡང་དེ་དང་སྐལ་པ་མི་མཉམ་པ་འཕགས་པའི་ཆོས་ཀྱི་རྗེས་སུ་ཞུགས་པ་དེ་ལ་སྤྱོད་པ་མི་མཐུན་པས་བྱིས་པ་རྣམས་མི་འདོད་དེ་སྡང་བར་བྱེད་ན་དོན་གཉིས་ཉམས་པའི་རྒྱུ་བྱིས་པ་བསྟེན་པས་ཅི་ཡང་དོན་མེད་དོ། ། འགྲེལ་ཆེན་ལས་སྐལ་མི་ཉམས་པ་མི་འདོད་དེ་ཞེས་སོ། །
ཡང་བྱིས་པ་དང་རྗེས་སུ་མཐུན་པ་ཡང་བདག་གིས་མི་ནུས་ཏེ་དགོས་པ་ཆུང་ངུས་སྐད་ཅིག་གཅིག་གིས་ནི་མཛའ་འགྱུར་ལ། དེའི་རྗེས་སུ་ཡུད་ཙམ་མ་འབྲངས་ན་ཡུད་ཙམ་གྱིས་ནི་དེ་ཉིད་དགྲར་ཡང་འགྱུར་ཞིང་བརྒྱ་ལ་སེམས་དགའ་བའི་གནས་ལ་མི་དགའ་བའི་དབང་གིས་ཁྲོ་བར་བྱེད་པས་སོ་སོའི་སྐྱེ་བོ་མགུ་བར་དཀའ་ལ་འདི་ནི་བྱ་བ་ཡིན་ལ་འདི་ནི་བྱབ་མ་ཡིན་ནོ། ། ཞེས་ཕན་པར་སྨྲས་ན་ཁྲོ་བར་བྱེད་ཅིང་སྨྲས་པའི་དོན་མི་འཛིན་ལ་བདག་ཀྱང་ཕར་ལ་ཕན་པར་བྱེད་པ་དེ་ལས་ཟློག་པར་བྱེད་ཅིང་དེ་དག་གི་ངག་ནི་མ་མཉན་པར་ཕར་ཕན་བཏགས་ན་ངའི་ཚིག་བཟློག་གོ་ཞེས་ཁྲོས་པས་ཕ་རོལ་དེ་ངན་འགྲོར་འདོང་བར་འགྱུར་རོ། ། གཞན་ཡང་བདག་པས་རིགས་དང་རིགས་པ་སོགས་མཐོ་བ་ལ་མི་བཟོད་པའི་ཕྲག་དོག་དང་། དེ་བདག་དང་མཉམ་པ་ལ་འགྲན་པས་རྩོད་པ་དང་བདག་པས་དམའ་བ་ལ་ང་མཆོག་གོ་སྙམ་དུ་ང་རྒྱལ་དང་། བདེན་པ་མ་ཡིན་པའི་ཡོན་ཏན་བརྗོད་པས་བསྟོད་ན་དྲེགས་པར་འགྱུར་བ་དང་། ཉེས་པ་སྒྲོག་པའི་མི་སྙན་པ་བརྗོད་པ་ལས་ཁོང་ཁྲོ་སྐྱེ་བས་དུས་ནམ་ཞིག་གི་ཚེའང་བྱིས་ལ་ཕན་པར་འགྱུར་བ་ཐོབ་སྟེ་མི་ཐོབ་བོ། ། གཞན་ཡང་བྱིས་པ་དང་འགྲོགས་ན་བྱིས་པ་ཕན་ཚུན་ལ་བདག་ཉིད་ལ་བསྟོད་པ་དང་། གཞན་ལ་སྨོད་པ་དང་། འཁོར་བར་འདོད་པའི་ཡོན་ཏན་ལ་དགའ་བའི་གཏམ་དང་ལ་སོགས་པས་བརྫུན་སོགས་མི་དགེ་བ་ཅིས་ཀྱང་བར་འབྱུང་ངོ་། །
དེ་ལྟར་བྱིས་པ་དང་བྱིས་པ་གཞན་ཡང་ཕན་ཚུན་བསྟེན་ཅིང་འགྲོགས་པ་དེས་ནི་མི་དགེ་བ་བསགས་པས་རང་གཞན་ཕུང་བར་འགྱུར་བར་ཟད་དོ། ། དེའི་ཕྱིར་འཕགས་པའི་ཆོས་ལ་བསླབ་པའི་དོན་དུ་བྱིས་པ་དང་འགྲོགས་པ་ལས་བྱུང་བའི་ཉོན་མོངས་ཏེ་སྡུག་བསྔལ་མེད་པའི་ཡིད་བདེ་བ་དང་ལྡན་པ་ཉིད་ཀྱིས་བདག་བྱིས་པའི་གྲོགས་གཉིས་པ་མེད་པའི་གཅིག་པུའི་བདེ་བ་ལ་ལོངས་སྤྱད་དེ་རྒྱུ་ཞིང་གནས་པར་བྱའོ། ། ཡང་ན་བདེ་བ་ནི་ལུས་ཀྱི་ཡིན་ལ་ཉོན་མོངས་མེད་པ་ནི་ཡིད་ལས་བྱུང་བའི་བདེ་བའོ། ། དེས་ན་བྱིས་པ་དང་འགྲོགས་པའི་སྡུག་བསྔལ་སྤང་བར་འདོད་པ་ལུས་སེམས་དབེན་པ་ཐོབ་པས་བྱིས་པ་ལས་ཤིན་ཏུ་ཐག་རིང་བར་བྱོལ་ནས་འབྲོས་པར་བྱ་ཞིང་ནམ་ཡང་མི་ཕྲད་པར་བྱའོ། ། དེས་ཀྱང་བདག་དོན་མ་བྱས་ལ། ། ཞེས་པའི་ཚིག་རྐང་གཉིས་འགྲེལ་པར་མི་སྣང་ཞིང་། དེའི་དོད་དུ་ཉོན་མོངས་མེད་པའི་ཡིད་ཀྱིས་བདག་གཅིག་པུ་བདེ་བ་གནས་པར་བྱ་ཞེས་འགྲེལ་ཆེན་ལས་སྣང་ངོ་། ། འོན་ཏེ་བརྒྱ་ལ་སྟེས་དབང་གིས་ཕྲད་ན་ཡང་དགའ་བའི་རྣམ་པས་མགུ་བར་བྱ་སྟེ་དེ་ཡང་ཧ་ཅང་འདྲིས་ཆེན་པོས་ཆགས་པ་ཉིད་དུ་མི་འགྱུར་བར་བྱ་ཞིང་སྡང་པར་ཡང་མི་བྱ་བར་ཐ་མལ་ཏེ་མ་འཁོན་མ་འདྲིས་བཏང་སྙོམས་པ་ཙམ་དུ་ལེགས་པར་གནས་པར་བྱའོ། ། གསུམ་པ་སྐྱེ་བོ་དམ་པའི་ཚུལ་དུ་སྤྱད་པ་ནི། དཔེར་ན་བུང་བས་མེ་ཏོག་ལས་སྦྲང་རྩི་ལེན་པ་བཞིན་ལེགས་པར་གསུངས་པའི་ཆོས་ཀྱི་དོན་སྙིང་པོ་ཙམ་བླངས་ནས་ནི་ཞེས་སམ་ཡང་ན་གྲོང་དུ་བསོད་སྙོམས་ལ་རྒྱུ་བ་ན་ཆོས་ཀྱི་དོན་དུ་ཆོས་གོས་དང་བསོད་སྙོམས་ལ་སོགས་པ་ཙམ་བླངས་ནས་ནི་ཡུལ་དུས་ཀུན་ཏུ་འགྲོ་བ་ཀུན་ལ་སྔོན་ཆད་མ་མཐོང་བ་བཞིན་འདྲིས་ཤིང་ངོ་ཤེས་པ་དང་།
རེ་བ་མེད་པར་གནས་པར་བྱའོ། ། གཉིས་པ་རྙེད་སོགས་ལ་ཆགས་པ་སྤང་བ་ནི། བདག་ནི་སྣམ་སྦྱར་ལ་སོགས་པའི་རྙེད་པ་མང་པོ་རྙེད་པ་ཅན་དང་། སྐྱེ་བོ་མང་པོས་བཀུར་སྟིས་མཆོད་པར་བཅས་པ་དང་། བདག་ལ་སྐྱེ་བོ་མང་པོ་དགའོ་ཞེས་དེ་འདྲའི་སྙེམས་པ་སྟེ་ང་རྒྱལ་འཆང་བར་གྱུར་ན་ཤི་བའི་འོག་ཏུ་མ་བསམས་པར་བློ་བུར་དུ་འཇིགས་པ་སྡུག་བསྔལ་སྐྱེའོ་ཞེས་བསམ་པར་བྱའོ། ། དེ་ཡང་འདི་ལྟར་དཔྱད་ན་ང་རྒྱལ་མི་འབྱུང་སྟེ། སྡུག་བསྔལ་ལ་བདེ་བར་རྣམ་པར་རྨོངས་པའི་ཡིད་རྙེད་སོགས་གང་དང་གང་ལ་ཆགས་པར་གྱུར་པ་ན་ཆགས་བྱ་རྙེད་སོགས་དེ་དང་དེ་བསྡོངས་པས་སྟོང་འགྱུར་དུ་སྡུག་བསྔལ་གྱི་རྒྱུ་དང་ངོ་བོ་ཉིད་དུ་འགྱུར་ཞིང་ཆེར་ལྡང་བ་དེ་བས་ན་མཁས་པས་རྙེད་སོགས་ལ་ཆགས་པར་མི་བྱ་སྟེ། ཆགས་པ་ལས་ནི་འཇིགས་པ་སྐྱེ་ཞིང་། རྙེད་སོགས་འདི་དག་མི་རྟག་པས་རང་གི་ངོ་བོ་ཉིད་ཀྱིས་འདོར་ཞིང་ཉམས་པར་འགྱུར་བར་བློ་ཡི་འཇུག་པ་བརྟན་པར་གྱིས་ཏེ་རབ་ཏུ་རྟོགས་ཤིག བརྟགས་པ་ན་འདི་ལྟར་སྔོན་དུ་རྙེད་པ་དག་ནི་མང་པོ་བྱུང་ཞིང་གྲགས་པ་དང་སྙན་པ་བྱུང་གྱུར་ཀྱང་རྙེད་པ་དང་གྲགས་པའི་ཚོགས་དང་བཅས་ཏེ་གང་དུ་འདོད་པའི་གཏོལ་མེད་དོ་དེ་གར་འགྲོ་མི་ཤེས་སོ། །
གཞན་ཡང་བདག་ལ་སྨོད་པ་གཞན་ཡོད་ན་འགའ་ཞིག་གིས་བསྟོད་པས་བདག་དགའ་བར་བྱ་རྒྱུ་ཅི་ཞིག་ཡོད་ལ་བདག་ལ་བསྟོད་པ་པོ་གཞན་ཡོད་ན་སྨད་པས་མི་དགར་བྱ་བ་ཅི་ཞིག་ཡོད་དེ་མེད་དོ། ། དེའི་རྒྱུ་མཚན་ཡང་སེམས་ཅན་རྣམས་ནི་མོས་པ་སྣ་ཚོགས་པས་རྒྱལ་བ་ཡིས་ཀྱང་མི་མགུ་ན་བདག་འདྲ་བའི་ངན་པ་མི་ཤེས་པས་མགུ་མི་ནུས་པ་ལྟ་སྨོས་ཅི་དགོས་ཏེ་མི་ནུས་པའི་ཕྱིར་རོ། ། དེ་བས་ན་འཇིག་རྟེན་གྱི་སྤྱོད་པ་ལ་སེམས་པའི་བསམ་པ་གཏང་བར་བྱའོ། ། གསུམ་པ་བྱིས་པ་དང་འགྲོགས་པ་སྤང་བ་ནི། སེམས་ཅན་ནོར་སོགས་རྙེད་པ་མེད་པ་ལ་བསོད་ནམས་མ་བསགས་པ་ཞེས་སྨོད་ཅིང་རྙེད་པ་ཅན་ལ་ཚུལ་འཆོས་ལ་སོགས་པས་གཞན་གྱི་མགོ་བསྐོར་བས་རྙེད་དོ་ཞེས་མི་སྙན་པ་བརྗོད་པས་ན་རང་བཞིན་གྱི་སྡུག་བསྔལ་གྱི་རྒྱུ་ཡིན་པས་སྟབས་གཅིག་ཏུ་འགྲོགས་པར་དཀའ་བ་དེ་དག་དང་ལྷན་ཅིག་འགྲོགས་པ་དག་གིས་རང་ཉིད་ལ་དགའ་བ་ཇི་ལྟར་སྐྱེ་བར་འགྱུར་ཏེ་མི་འགྱུར་རོ། ། གཞན་ཡང་བྱིས་པ་འགའ་ཡང་གྲོགས་མཛའ་བཤེས་སུ་འགྱུར་བ་མིན་ཞེས་དེ་བཞིན་གཤེགས་པ་རྣམས་ཀྱིས་གསུང་སྟེ། གང་གི་ཕྱིར་བྱིས་པ་ཁོ་རང་གི་དོན་ནི་གྲུབ་པ་མེད་པར་ཁོ་གཞན་ལ་དགའ་བ་མི་འབྱུང་བས་འགྲོགས་པ་མི་བརྟན་པ་དེའི་ཕྱིར་རོ། ། ཇི་སྐད་དུ་ཟླ་བ་སྒྲོན་མའི་ཏིང་ངེ་འཛིན་ལས། བྱིས་པ་ཇི་སྲིད་ཡུན་རིང་ལེགས་བསྟེན་ཀྱང་། ། དེ་དག་ཕྱིར་ཞིང་མི་མཛའ་འགྲས་འགྱུར་ཞེས། །
བྱིས་པའི་ངོ་བོ་ཉིད་ཀྱི་རྒྱུ་ཤེས་ནས། ། མཁས་པ་བྱིས་པ་དག་དང་བསྟེན་མི་བྱེད། ། ཅེས་སོ། ། བཞི་པ་དབེན་པར་གནས་པའི་ཕན་ཡོན་ལ་ལྔའི་དང་པོ་ཕྱི་ནང་ལ་ཞེན་པ་མེད་པར་སྨོན་པ་ནི། དགོན་པའི་ནགས་ཁྲོད་ན་རི་དྭགས་དང་བྱ་རྣམས་དང་ལྗོན་ཤིང་རྣམས་མི་སྙན་པ་སྨོད་ཚིག་རྗོད་པར་མི་བྱེད་ལ་དེ་དག་དང་མཐུན་པའི་སྤྱོད་པས་མགུ་བར་བྱ་མི་དགོས་པས་བསམ་པ་མི་མཐུན་པ་དང་བྲལ་བ་འགྲོགས་ན་བདེ་བ་དེ་དག་དང་ནམ་ཞིག་ལྷན་ཅིག་ཏུ་བདག་གནས་པར་འགྱུར་ཞེས་སྨོན་པའོ། ། གཞན་ཡང་མི་མེད་པའི་ཕུག་གམ་ལྷ་ཁང་སྟོང་པའམ། ལྗོན་ཤིང་གི་དྲུང་དུ་ཇི་ལྟར་འདོད་པར་འདུག་གནས་བཅས་ཏེ་དུས་ནམ་ཞིག་ན་ཕྱིས་ལྡོག་པ་མེད་པས་རྒྱབ་ཏུ་མི་ལྟ་ཞིང་ཆགས་པ་མེད་པར་གནས་པར་འགྱུར་ཞིག་གུ གཞན་ཡང་རིའམ་ནགས་ཀྱི་ས་ཕྱོགས་སུས་ཀྱང་བདག་གིར་ཡོངས་སུ་བཟུང་བ་མེད་པར་ཆེད་དུ་མ་བྱས་པས་རང་བཞིན་གྱིས་ནི་ཡངས་ཤིང་རྒྱ་ཆེ་བ་ཡིད་བདེ་བར་བྱེད་པ་རྣམས་སུ་གཞན་དབང་དུ་མ་སོང་བས་རང་དབང་དུ་སྤྱོད་ཅིང་བདག་གིར་བཟུང་བའི་སྒོ་ནས་ཆགས་པ་མེད་པར་ནམ་ཞིག་བདག་ནི་གནས་པར་འགྱུར། རྫའི་ལྷུང་བཟེད་ལ་སོགས་པའི་ཡོ་བྱད་ཉི་ཚེ་ཙམ་དང་། ཆོམ་རྐུན་སོགས་ལ་མི་མཁོ་བའི་ཕྱག་དར་ཁྲོད་ཀྱི་གོས་འཆང་ཞིང་།

ལུས་གསོན་པ་ལ་མི་ལྟ་བས་ལུས་འདི་སྦ་བར་མ་བྱས་ཀྱང་ཕྱི་ནང་གི་དངོས་པོ་བཟུང་བ་མེད་པས་བསྲུང་མི་དགོས་པའི་ཕྱིར་འཇིགས་པ་མེད་པར་གནས་པར་ནམ་ཞིག་འགྱུར་སྙམ་དུ་སྨོན་པའོ། ། གཉིས་པ་དུར་ཁྲོད་ལ་སྤྱོད་པར་སྨོན་པ་ནི། འགྲེལ་ཆེན་ལས། ལུས་ཀྱི་གཉུག་མའི་སར་སོང་ནས་ཞེས་ཏེ་ལུས་ཀྱི་གཉུག་མའི་ས་ནི་དུར་ཁྲོད་ཀྱི་ས་སྟེ། ཡུན་རིང་དུ་གནས་ཀྱང་མཐར་དེར་ཐུག་པར་འགྱུར་བའི་ཕྱིར་སོང་ནས་གཞན་སྔར་ཤི་བའི་རུས་གོང་དག་དང་བདག་གི་ལུས་འཇིག་པའི་ཆོས་ཅན་ཏེ་རང་བཞིན་དག་ཏུ་ནི་དུས་ནམ་ཞིག་མགོ་སྙོམས་པར་བྱེད་པར་འགྱུར་ཞེས་པའོ། ། མགོ་སྙོམས་པར་བྱེད་པ་ཡང་བདག་གི་ལུས་ནི་འདི་ཉིད་ཀྱང་རུལ་ནས་གང་གི་ཤིན་ཏུ་དྲི་ང་བ་ཡིས་ལྕེ་སྤྱང་དང་ཝ་ཟས་དེ་དོན་དུ་གཉེར་བ་དག་ཀྱང་བཟོད་པར་དཀའ་བས་དྲུང་དུ་ཉེ་བར་འགྲོ་བར་མི་འགྱུར་བ་ཚུལ་དེ་ལྟ་བུར་ནི་འགྱུར་བར་འོང་སྙམ་དུ་སེམས་པའོ། ། གསུམ་པ་གཉེན་བཤེས་ལ་ཆགས་པ་སྤང་བ་ནི། ལུས་འདི་བདག་ཏུ་འཁྲུལ་པས་གཅིག་པུར་བརྟགས་པའི་གནས་སུ་བྱུང་བ་སྟེ་སྐྱེས་པ་ཡང་ལུས་དང་ལྷན་ཅིག་ཏུ་སྐྱེས་པའི་ཤ་དང་རུས་དུམ་དག་ཅིག་སོ་སོར་འབྲལ་ཞིང་འགྱེས་པར་འགྱུར་ན་མཛའ་བ་གཞན་ལྟ་སོ་སོར་འགྱེས་པ་སྨོས་ཅི་ཞིག་དགོས། འོན་ཏེ་བུ་དང་ཆུང་མ་སོགས་རྟག་ཏུ་བདེ་སྡུག་གི་གྲོགས་བྱེད་པས་དེ་དག་ལ་ཆགས་པ་རིགས་སོ་ཞེ་ན། སྐྱེ་འཆི་ཡང་ཐུན་མོང་དུ་མི་བྱེད་དེ་སྐྱེ་ནའང་རང་གཅིག་པུར་སྐྱེ་བར་འགྱུར་ཞིང་འཆི་ནའང་དེ་ཉིད་གཅིག་པུ་འཆི་སྟེ་དེའི་བདག་གི་སྡུག་བསྔལ་གྱི་སྐལ་བ་དེ་གཞན་ཆགས་བྱའི་ཡུལ་བུ་ལ་སོགས་པས་མི་ལེན་ན་དགེ་བའི་གེགས་བྱེད་པའི་མཛའ་བས་ཅི་ཞིག་བྱ། གཞན་ཡང་དཔེར་ན་ལམ་དག་ཏུ་ནི་ཞུགས་པ་ཕྱོགས་གཞན་དུ་འགྲོ་བ་རྣམས་ཇི་ལྟར་འགྲོན་པོ་གཞན་རྣམས་དང་ལྷན་ཅིག་ཏུ་འདུ་ཁང་ལ་སོགས་པའི་གནས་ནི་འཛིན་ཞིང་ནུབ་མོ་སྡོད་པར་བྱེད་པ་ལྟར་དེ་བཞིན་དུ་སྲིད་པ་འཁོར་བའི་ལམ་དུ་ཞུགས་པའང་ལས་ཀྱི་དབང་གིས་རིགས་མཐུན་པ་དང་སྣག་གི་གཉེན་མཚན་ལ་སོགས་པ་རྣམས་དང་ལྷན་ཅིག་ཏུ་སྐྱེ་བའི་གནས་ནི་ཡོངས་སུ་འཛིན་ཞིང་རིགས་དྲུག་ཏུ་འཁོར་རོ། །
སླར་ཡང་དེར་ཡུན་དུ་མི་གནས་པས་གཅིག་པུ་གྲོགས་མེད་པར་འགྲོ་དགོས་པས་མཛའ་བཤེས་ལ་ཆགས་པར་མི་བྱའོ། ། བཞི་པ་གཅིག་པུར་གནས་པའི་ཕན་ཡོན་ནི། གསོན་པའི་མཐའ་མི་འདོད་ཀྱང་འཆི་བར་འགྱུར་བས་འཆི་བའི་དུས་སུ་འཇིག་རྟེན་གཉེན་ལ་སོགས་པ་མྱ་ངན་གྱིས་ཀུན་ནས་གདུང་བཞིན་དུ་དུས་ཇི་སྲིད་སྐྱེས་བུ་བཞི་ཡིས་ནི་གནས་དེ་ལས་གཞན་དུ་དེ་ནི་མ་བཏེག་ཅིང་མ་བཏོན་པ་དེ་སྲིད་དུ་ནི་དང་པོར་ནགས་སུ་སོང་ཞིག གཞན་ཡང་རྗེས་སུ་ཆགས་པའི་བཤེས་མེད་ཅིང་ཁོང་ཁྲོ་བའི་སྒོ་ནས་འཁོན་པའང་མེད་པར་བྱས་ནས་ལུས་འདི་གཅིག་པུ་དབེན་པར་གནས་ཏེ་དེའི་ཚེ་ཤི་ནའང་འཇིག་རྟེན་གྱི་མྱ་ངན་བྱེད་པ་མེད་དེ། སྔར་ཁྱིམ་ནས་བྱུང་བ་ནས་གཉེན་བཤེས་ལ་སོགས་པའི་ཡུལ་ན་ཤི་བ་དང་འདྲ་བར་བརྩིས་ནས་རེ་བ་མེད་པའི་ཕྱིར་རོ། ། གཞན་ཡང་འཆི་བའི་ནད་པའི་དྲུང་ན་གཉེན་དང་རིགས་མཐུན་པ་འཁོད་པ་སུ་དག་ཀྱང་མྱ་ངན་གྱིས་གདུང་བས་བདག་གིས་ལུས་སེམས་ལ་གནོད་པ་བྱེད་པ་མེད་དེ། དྲུང་ན་སུའང་མེད་པས་སོ། ། དེས་ན་འཆི་བ་པོ་འདིའི་སངས་རྒྱས་རྗེས་སུ་དྲན་པ་དང་སོགས་པས་ཆོས་དགེ་འདུན་གཏོང་བ་ལྷ་རྗེས་སུ་དྲན་པ་དང་སོགས་གཟུང་ངོ་། ། དེ་དག་ལ་གམ་དུ་འདུག་པ་སུས་ཀྱང་གཡེང་བར་འགྱུར་བ་མེད་པས་དགེ་བའི་སེམས་ལ་གནས་ཏེ། བདེ་བར་འཆིའོ། །
ལྔ་པ་དེ་དག་གི་མཇུག་བསྡུ་བ་ནི། དེ་བས་ན་ཤིན་ཏུ་མདངས་དགའ་བ་སྟེ་བདེ་བ་སྐྱེད་པས་ཉམས་དགའ་བའི་ནགས་ཚལ་བུ་ལ་སོགས་པ་གསོ་མི་དགོས་པས་ཚེགས་ཆུང་བ་མངོན་མཐོ་ངེས་ལེགས་ཀྱི་བདེ་བ་སྐྱེད་ཅིང་སྒོ་གསུམ་གྱི་ཉེས་སྤྱོད་ཀྱི་རྣམ་པར་གཡེང་བ་ཐམས་ཅད་ཞི་བར་བྱེད་པས་བདག་ཉིད་གཅིག་པུ་ཆགས་པ་མེད་པར་རྟག་ཏུ་གནས་པར་བྱའོ། ། གཉིས་པ་སེམས་དབེན་པའི་དོན་དུ་རྣམ་རྟོག་དོར་བ་ལ་གསུམ་ལས་དང་པོ་མདོར་བསྟན་པ་ནི། ཕ་རོལ་གྱི་སྐྱོན་ལ་སེམས་པའི་བདེན་པའི་རྣམ་པར་རྟོག་པའི་བསམ་པ་གཞན་ནི་ཀུན་བཏང་སྟེ་བདག་གི་བྱང་ཆུབ་ཀྱི་སེམས་ལ་གཅིག་པུ་སྟེ་རྩེ་གཅིག་ཏུ་སེམས་པ་ཡིས་སེམས་ནི་ཞི་གནས་ལ་མཉམ་པར་བཞག་པའི་ཕྱིར་དང་། ལྷག་མཐོང་གིས་དུལ་བར་བྱ་བའི་ཕྱིར་དྲན་པ་དང་བག་ཡོད་དང་བརྩོན་འགྲུས་དག་གིས་བརྩོན་ཏེ་མཉམ་གཞག་བསྒྲུབ་པར་བྱའོ། ། གཉིས་པ་རྒྱས་པར་བཤད་པ་ལ་དགུ་ཡི་དང་པོ་འདོད་པ་ལ་འདུན་པ་དགག་པ་ནི། འཇིག་རྟེན་ཚེ་འདི་དང་ཕ་རོལ་ཏུའང་འདོད་པའི་ཡོན་ཏན་རྣམ་པ་ལྔ་པོ་རྣམས་ནི་བསྟེན་པ་ན་ཕུང་ཁྲོལ་སྐྱེད་པར་བྱེད་དེ། ཚེ་འདིར་ནི་གཞན་གྱི་བུད་མེད་ཕྲོགས་པ་ལ་སོགས་པས་གཞན་གྱིས་བསད་པ་དང་ལུས་བཅིང་བ་དང་མགོ་ལ་སོགས་པ་གཅོད་པ་རང་གིས་མངོན་སུམ་དུ་དང་ཕ་རོལ་ཏུ་ནི་དམྱལ་བ་དང་སོགས་པས་ཡི་དྭགས་ལ་སོགས་པའི་གནས་སྐབས་དེ་ལྟ་བུའི་སྡུག་བསྔལ་བསྒྲུབ་པར་ལུང་ལས་བཤད་པའི་ཕྱིར་རོ། ། གཉིས་པ་གཞན་གྱི་བུད་མེད་ལ་ཆགས་པ་དགག་པ་ནི། གཞན་གྱི་བུད་མེད་ལ་སོགས་པ་གང་གི་དོན་དུ་ཕོ་ཉ་དང་ཕོ་ཉ་མོ་ལ་སྔོན་ཕྲིན་བསྐུར་ཞིང་ཐལ་མོ་སྦྱར་ཏེ་ཁྱེད་ཀྱི་དྲིན་གྱིས་བདག་དེ་དང་ཕྲད་པར་མཛོད་ཅིག་ཅེས་ལན་དུ་མར་གསོལ་བ་བཏབ་ཅིང་འཇིག་རྟེན་ཕ་རོལ་ཏུ་གནོད་པའི་སྡིག་པའི་ལས་རྣམས་སམ་འདིར་གནོད་པའི་གྲགས་མིན་ལའང་འདོད་པ་བསྟེན་པ་གང་གི་དོན་དུ་མ་འཛེམས་པར་དེ་བསྟེན་ན་གསོད་པ་ལ་སོགས་པའི་འཇིགས་པ་ལའང་བདག་ཞུགས་ཤིང་གོས་རྒྱན་བྱུག་པ་སོགས་སྤྱད་པས་ནོར་རྫས་ཀྱང་ཟད་པར་བྱས་ཀྱི་བར་དུ་ཡུལ་གང་ལ་བརྟན་པར་ཡོངས་སུ་འཁྱུད་པ་ན་མཆོག་ཏུ་དགའ་བའི་རོ་མྱང་བ་ཉིད་དུ་གྱུར་པ་དེ་དག་ཉིད་ནི་ཕྱིས་ཤི་ནས་དུར་ཁྲོད་དུ་ལྟུང་བའི་ཀེང་རུས་ཉིད་ཀྱིས་དེ་ལས་གཞན་མིན་ན་རང་དབང་དུ་གྱུར་པ་དང་ནི་གཞན་གྱིས་བདག་གིར་བཟུང་བ་མིན་པའི་ཕྱིས་ཤི་བ་ཉིད་ཀྱི་དུར་ཁྲོད་ཀྱི་ཀེང་རུས་ལ་རབ་ཏུ་འདོད་ཅིང་འཁྱུད་པའི་དོན་དུ་ཡོངས་སུ་ཞེན་ནས་ཅིའི་ཕྱིར་དེར་ཁྱོད་འགྲོ་ཞིང་བརྟན་པར་འཁྱུད་ཅིང་དགའ་བར་མི་བྱེད་དེ་བྱེད་པ་རིགས་པས་ན་རྨོངས་པས་མི་རྟག་ཅིང་སྙིང་པོ་མེད་པ་མི་གཙང་བ་ལ་ཆགས་ནས་འདི་ཕྱི་མེད་པར་བྱེད་པ་མི་རིགས་སོ། །
གསུམ་པ་རང་གི་བུད་མེད་ལ་ཆགས་པ་སྤངས་པ་ནི། རང་གི་ཆུང་མ་གང་ཞིག་དང་པོ་ངོ་ཚ་བས་བཞིན་འོག་ཏུ་ལྟ་བ་ན་ཁྱོད་བྱད་བཞིན་ལྟ་བར་འདོད་པས་ཤིན་ཏུ་ཆགས་པའི་སེམས་ཀྱིས་འབད་དེ་གདོང་བཏེགས་ནས་སྟེང་དུ་དྲངས་ཀྱང་ངོ་ཚ་བའི་དབང་གིས་ངེས་པར་འོག་ཏུ་ལྟ་ཞིང་དུར་ཁྲོད་དུ་མ་བསྐྱལ་བའི་སྔོན་དུ་ནི་མཐོང་ངམ་འོན་ཏེ་མ་མཐོང་ཡང་རུང་བརྒྱ་ལ་ཅུང་ཟད་ཙམ་མཐོང་བའི་ཆེད་དུ་ཡང་འབད་པར་བྱེད་ན་རྣམ་པ་ཐམས་ཅད་དུ་མཐོང་བ་ལ་འབད་པས་ལྟ་བར་ཅིའི་ཕྱིར་མི་བྱེད། དེས་ན་ཡུལ་དབུས་ན་བཅོམ་རླག་པའི་རིགས་ཀྱི་བུད་མེད་དང་ཚོང་པ་དྲག་རིགས་ཀྱི་ཆུང་མ་སེང་རས་ཀྱི་གོས་ཀྱིས་གདོང་ནི་གཡོགས་པར་གྱུར་ཅིང་བསྒྲིབས་པ་ཡོད་པ་དེ་ལྟ་བུའི་གདོང་ལྟ་བའི་དོན་དུ་དཀའ་བཞིན་དུ་འདེགས་པའི་ངལ་བས་ཁྱོད་ཉོན་མོངས་པར་བྱས་པའི་བུད་མེད་ཀྱི་གདོང་དེ་ནི་ད་ལྟར་དུར་ཁྲོད་དུ་མངོན་སུམ་དུ་གྱུར་པ་བཞིན་དུ་བྱ་རྒོད་ཀྱིས་གཡོགས་མ་རྣམས་བསལ་ནས་རྣམ་པར་གསལ་བར་བྱས་པ་མཐོང་ན་དེ་ལ་ད་ལྟར་འཇིགས་པས་ཅིའི་ཕྱིར་འབྱེར་ཞིང་འབྲོས་པར་བྱེད་དེ་ལེགས་པར་ལྟོས་ཤིག གཞན་ཡང་གཞན་རྣམས་ཀྱིས་མིག་གིས་བལྟས་ན་ཡང་སུས་ཀྱང་ལྟ་བར་མ་བྱེད་ཅེས་གང་ཞིག་གཞན་གྱིས་མིག་ཟུར་ཙམ་གྱིས་ལྟ་བ་ཙམ་ཡང་ཇི་སྲིད་དུ་ཡོངས་སུ་བསྲུང་བར་གྱུར་པ་དེ་ནི་དེང་བྱ་རྒོད་ཀྱིས་ཟ་ན་ཀྱེ་སེར་སྣ་ཅན་ཁྱོད་ཅིས་མི་བསྲུང་སྟེ་བསྲུང་བར་གྱིས་ཤིག གཞན་ཡང་བྱ་རྒོད་ལ་སོགས་པའི་ཟས་ཤའི་ཕུང་པོ་འདི་མཐོང་ནས་བྱ་རྒོད་དང་གཞན་ཝ་ལ་སོགས་པས་ཟ་བར་བྱེད་ན་སེར་སྣ་ཅན་ཁྱོད་ཅིའི་ཕྱིར་མི་བསྲུང་ནས་བསྲུང་བར་མི་བྱེད་པ་གཞན་བྱ་རྒོད་དང་ལྕེ་སྤྱང་སོགས་ཀྱིས་ཟས་ལ་མེ་ཏོག་གི་ཕྲེང་བ་འདོགས་པ་དང་ཙདྣན་གྱི་དྲིས་བྱུག་པ་དང་གདུ་བུ་ལ་སོགས་པའི་རྒྱན་གྱིས་ཅིའི་ཕྱིར་མཆོད་ཅིང་བསྟི་སྟང་དུ་བྱེད། འོན་ཏེ་སྒལ་ཚིགས་ལ་སོགས་པའི་རུས་གོང་མི་སྡུག་ཅིང་འཇིགས་སུ་རུང་བ་ཉིད་དུ་མཐོང་ནས་ནི་བོང་བ་ལྟར་མི་འགུལ་ཡང་ནི་ཁྱོད་སྐྲག་ན་རོ་ལངས་བཞིན་དུ་རླུང་ལ་སོགས་པ་རྐྱེན་འགའ་ཡིས་ཀྱང་བསྐྱོད་ཅིང་གཡོ་བར་གྱུར་པའི་གསོན་པའི་དུས་ན་ཅིས་མི་འཇིགས་ཏེ་འཇིགས་པར་ཤིན་ཏུ་རིགས་སོ། ། བཞི་པ་རང་གི་ངོ་བོ་མི་གཙང་བར་བསྟན་པ་ནི། ཟས་ནི་གཅིག་པུ་ཉིད་ལས་བུད་མེད་འདིའི་བཤང་བ་དང་། ཁ་ཆུ་བྱུང་བར་གྱུར་ན་དེ་ལས་བཤང་བ་ལ་མི་དགའ་ཞིང་སྦྲང་རྩིའི་ལྟུང་བ་བཞིན་ཁ་ཆུ་བད་ཀན་ལ་ཁྱོད་ཅིའི་ཕྱིར་དགའ་སྟེ་དགའ་བར་མི་རིགས་ཏེ་རྒྱུ་མཚུངས་པའི་ཕྱིར་རོ། ། འོན་ཏེ་དེ་ལྟ་ནའང་དེ་གཉིས་ལ་དྲི་ཞིམ་མི་ཞིམ་གྱི་ཁྱད་ཡོད་པས་ཆགས་མི་ཆགས་ཀྱི་ཁྱད་པར་རིགས་ཞེ་ན།
ཤིང་བལ་གྱིས་བཀང་བ་རེག་ན་འཇམ་པ་ཡི་སྔས་འབོལ་ལ་འདོད་ཅིང་དགའ་བར་མི་བྱེད་པར་མི་གཙང་བ་ལས་བྱུང་བའི་དྲི་ང་བ་འཛག་པ་མ་ཡིན་ནོ་ཞེས་བརྟགས་ནས་འདོད་ལྡན་མི་གཙང་བ་ལ་གཙང་བར་རྨོངས་པས་བུད་མེད་ཀྱི་ལུས་མི་གཙང་བས་གང་བ་ལ་ཅིའི་ཕྱིར་དགའ་བར་བྱེད་དེ་བྱེད་པ་མི་རིགས་སོ། ། འདིར་འདོད་ལྡན་ངན་པ་ཞེས་པ་ནས་ཁྲོ་བ་དཔ༵ག་ཏུ་བྱེད་ཅེས་པའི་བར་ཤླཽ་ཀ་གཅིག་འགྲེལ་པ་རྣམས་ན་མི་སྣང་ཞིང་། འགྲེལ་ཆེན་དུ། གང་ལ་གཡོགས་ན་ཞེས་སོགས་འདིར་འདོན་པ་ལྟར་བཤད་ན། འོན་ཏེ་ཀེང་རུས་དང་བུད་མེད་ཀྱིས་ལུས་མི་གཙང་བར་འདྲ་ཡང་སྒྲིབ་གཡོགས་ཀྱིས་གཡོགས་མ་གཡོགས་ཀྱི་ཁྱད་ཡོད་པས་ཀེང་རུས་སྤངས་ནས་བུད་མེད་ལ་ཆགས་ཞེན་མི་གཙང་བའི་རང་བཞིན་གང་ལ་ཤ་དང་ལྤགས་པ་སྲབ་པས་གཡོགས་ན་སྐྱེས་བུ་འདི་ཆགས་པའི་བུད་མེད་ཀྱིས་ལུས་དེ་ལ་དུར་ཁྲོད་དུ་ལྤགས་པས་མ་གཡོགས་པའི་ཚེ་ན་ཅིས་མི་འདོད་དེ་འདོད་ཆགས་སྐྱེ་བར་རིགས་སོ། ། འོན་ཏེ་མི་གཙང་བའི་ཀེང་རུས་དེ་ལ་དགོས་པ་མེད་ན་ནི་ལྤགས་པས་གཡོགས་པ་ལ་ནི་ཁྱོད་ཅིའི་ཕྱིར་འཁྱུད་དེ་མི་རིགས་ཏེ། གཡོགས་ཀྱང་མི་གཙང་བའི་རང་བཞིན་ཡིན་པའི་ཕྱིར་རོ། ། གཞན་ཡང་ཁྱོད་ལ་འདྲི་སྟེ་མི་གཙང་བ་ལ་ཆགས་པ་དང་བྲལ་ལམ་མ་བྲལ། གལ་ཏེ་མི་གཙང་བ་ལ་ཆགས་པ་མེད་ཅེ་ན་རུས་པའི་གཟེབ་རྒྱུས་པས་སྤྲེལ་ཞིང་མི་འཐོར་བར་བྱས་པ་ལ་ཕྱི་ནས་ཤའི་འདམ་གྱིས་བསྐུས་ནས་ཞལ་ཞལ་བྱས་པ་འདྲ་བའི་གཞན་བུད་མེད་ཀྱི་ལུས་ལ་ཁྱོད་ཀྱིས་ཅིའི་ཕྱིར་པང་དུ་འཁྱུད་དེ། མི་གཙང་བ་ཡིན་པའི་ཕྱིར་རོ། །
འོན་ཏེ་མི་གཙང་བ་ལ་ཆགས་སོ་ཞེ་ན། ཁྱོད་རང་ཉིད་ཀྱི་ལུས་ལ་མཆིལ་སྣབས་དང་བཤང་གཅི་སོགས་མི་གཙང་བ་མང་དུ་ཡོད་པ་དེ་ཉིད་ལ་ཁྱོད་དུས་གཏན་དུ་སྤྱོད་པས་དེ་ཉིད་ཀྱིས་དགའ་བར་རིགས་ཀྱི་མི་གཙང་བའི་རྐྱལ་པ་གཞན་བུད་མེད་ཀྱི་ལུས་དག་ལའང་མི་གཙང་བ་ལ་བརྐམ་ཞིག་ཆགས་པས་འདོད་པར་བྱེད་པ་མི་རིགས་སོ། ། འོན་ཏེ་ཅིས་ཀྱང་ཆགས་ན་ཤ་སོགས་ལུས་ལ་དགའ་འམ་སེམས་ལ་དགའ། གལ་ཏེ་བདག་ནི་བུད་མེད་འདིའི་ཤ་ལ་དགའ་ཞིང་ཞེན་པས་ལུས་ཀྱི་རེག་པ་དང་ལྟ་བར་འདོད་ཅེ་ན། ད་ཀོ་འཇིམ་གོང་ལྟར་སེམས་མེད་པའི་རང་བཞིན་གྱི་ཤ་ནི་ལྟ་བ་དང་རེག་པར་ཁྱོད་ཀོ་ཅིས་མི་འདོད་དེ་འདོད་པར་རིགས་པར་འགྱུར་རོ། ། གལ་ཏེ་བུད་མེད་དེའི་སེམས་དེ་ལ་ལྟ་བ་དང་རེག་པར་འདོད་ཅེ་ན། ལྟ་རེག་འདོད་པའི་སེམས་གང་ཡིན་པ་དེ་རེག་པ་དང་ལྟ་བར་མི་ནུས་ཏེ། གཟུགས་ཅན་མ་ཡིན་པའི་ཕྱིར་དང་། གང་གིས་རེག་ཅིང་ལྟ་བར་ནུས་པའི་ལུས་དེ་ནི་ཤེས་པ་མིན་ན་དོན་མེད་པར་འཁྱུད་པ་དེས་ཅི་ཞིག་བྱ་སྟེ་དགོས་པ་མེད་དོ། ། གཞན་ཡང་མི་གཙང་བའི་རང་བཞིན་གཞན་བུད་མེད་ཀྱི་ལུས་ཁྱོད་ཀྱི་མི་གཙང་བར་མི་རྟོགས་པ་ངོ་མཚར་མི་ཆེ་སྟེ་ཁྱོད་རང་ལ་དེ་ལྐོག་ཏུ་གྱུར་པའི་ཕྱིར།
རང་ཉིད་ཀྱི་ལུས་མི་གཙང་བའི་རང་བཞིན་ཉིད་ཡིན་པར་མངོན་གྱུར་པ་ཡིན་ཡང་དེར་རྟོགས་པར་མི་འགྱུར་བ་འདི་ཤིན་ཏུ་ངོ་མཚར་ཆེ་ཞེས་སྟིང་ཚིག་གོ ། ལྔ་པ་ཁ་དོག་སོགས་ལ་ཆགས་པར་མི་རིགས་པ་ནི། དེ་ལྟ་ནའང་ལུས་ཀྱི་ཁ་དོག་དབྱིབས་དྲི་རེག་བྱ་ཡིད་དུ་འོང་བའི་ཕྱིར་ཆགས་སོ་ཞེ་ན། སྒྲིབ་བྱེད་སྤྲིན་དང་བྲལ་བའི་ཉི་མའི་ཟེར་གྱིས་ཁ་ཕྱེ་བའི་པད་མ་གཞོན་ནུ་སྤངས་ནས་སུ་མི་གཙང་བ་ལ་གཙང་བར་ཞེན་པའི་སེམས་ཀྱིས་ནི་མི་གཙང་བའི་གཟེབ་སྟེ་སྣོད་དུ་གྱུར་པའི་ལུས་ལ་ཅིའི་ཕྱིར་དགའ་སྟེ་དགའ་བར་མི་རིགས་སོ། ། འོན་ཏེ་དེའང་ཁྲུས་སོགས་བྱས་པས་ཡིད་དུ་འོང་བའི་ཕྱིར་ཆགས་ཤེ་ན། ས་གཞི་དང་སོགས་པས་གོས་སོགས་ལ་མི་གཙང་བ་དག་གིས་གོས་པས་གལ་ཏེ་ཁྱོད་རེག་པར་མི་འདོད་ན་ལུས་གང་ལས་མི་གཙང་བ་དེ་ནི་བྱུང་བའི་ལུས་ལ་ཁྱོད་དེ་ལྟར་རིག་པར་འདོད་དེ་འདོད་པ་མི་རིགས་སོ། ། གལ་ཏེ་ས་ཕྱོགས་ཏེ་མི་གཙང་བས་གོས་པའི་ཕྱིར་ཆགས་པས་རེག་པར་འདོད་པ་མེད་དོ་ཞེ་ན། མི་གཙང་བ་དུ་མའི་ཞིང་མའི་མངལ་ལས་བྱུང་བར་གྱུར་ཅིང་ཕ་མའི་ཁུ་ཁྲག་མི་གཙང་བ་དེ་ཡིས་ས་བོན་བྱས་ནས་མའི་བཟའ་བཏུང་ཟོས་པས་སྐྱུགས་པ་ལྟ་བུ་དེས་བསྐྱེད་ཅིང་འཕེལ་བར་བྱས་པའི་གཞན་བུད་མེད་ཀྱི་ལུས་ལ་ཁྱོད་ཅིའི་ཕྱིར་པང་དུ་འཁྱུད་དེ་མི་འཐད་དོ། ། གཞན་ཡང་མི་གཙང་བ་ལས་བྱུང་བ་ཡིན་ཡང་ཁྱོད་འདོད་ཅིང་ཆགས་ན་བཤང་སོགས་མི་གཙང་བ་ལས་བྱུང་བའི་མི་གཙང་བའི་སྲིན་བུ་ཆུང་ངུའང་ཁྱོད་འདོད་པར་མི་བྱེད་དེ་བྱེད་པར་འགྱུར་ལ། དེ་མི་འདོད་ན་མི་གཙང་བ་མང་པོ་དག་གི་རང་བཞིན་གྱི་ལུས་ཕ་མའི་མི་གཙང་བ་ལས་སྐྱེས་པའང་འདོད་པར་བྱེད་པ་མི་རིགས་ཏེ་གཉིས་ཀ་མཚུངས་པས་སོ། །
འོན་ཏེ་མི་གཙང་བ་ནང་ཕྲད་པ་ལ་ཉེས་པ་མེད་དེ་གནོད་སྦྱིན་དང་གཏོར་མ་བཞིན་ནོ་ཞེ་ན། ཁྱོད་ནི་ཤིན་ཏུ་རྨོངས་པས་རང་ཉིད་ལ་ཡོད་པའི་མི་གཙང་བ་ལ་སྨོད་པར་མི་བྱེད་པར་མ་ཟད་ཀྱི་མི་གཙང་བའི་རང་བཞིན་ལ་བརྐམ་ཞིང་ཞེན་པས་མི་གཙང་བའི་རྐྱལ་བ་གཞན་དག་ཀྱང་འདོད་པར་བྱེད་པ་སྨད་པའི་གནས་ཡིན་ནོ། ། དྲུག་པ་མི་གཙང་བ་རང་གི་མངོན་སུམ་གྱིས་གྲུབ་པ་ནི། ག་པུར་དང་ཙནྡན་ལ་སོགས་ཡིད་དུ་འོང་བ་དང་ས་ལུའི་འབྲས་ཆན་དག་གམ་ཚོད་མའང་རུང་ཁར་བཅུག་ནས་སླར་ཕྱིར་ཕྱུང་སྟེ་བོར་བ་ཡིས་ས་གཙང་མ་ལ་གོས་ན་ཡང་མི་གཙང་ཞིང་རྩོག་པ་བར་གྱུར་བར་འདོད་ན་གལ་ཏེ་མི་གཙང་བའི་རང་བཞིན་གྱི་བུད་མེད་ཀྱི་ལུས་འདི་འདྲ་བ་མངོན་སུམ་དུ་གྱུར་ཀྱང་མི་གཙང་བར་ཐེ་ཚོམ་ཟ་བས་ཡིད་མ་ཆེས་ཞེས་སམ། དེར་མ་མོས་ན་དུར་ཁྲོད་དག་ཏུ་བོར་བའི་ལུས་ཅུང་ཟད་ཟོས་རྣམ་པར་མྱགས་རྣམ་བརྣགས་པའི་རང་བཞིན་མི་གཙང་བའི་གཟུགས་འཇིགས་སུ་རུང་བ་གཞན་ཡང་བལྟ་བར་གྱིས་ཤིག འོན་ཏེ་དགེ་སློང་ཆགས་ལྡན་མི་གཙང་བ་ལ་མོས་པ་འགའ་ཞིག་དུར་ཁྲོད་ཀྱི་ཤི་བའི་ལུས་མཐོང་བ་ནའང་ཆགས་པར་འགྱུར་ན་གསོན་པའི་ལུས་ལ་ཅིའི་ཕྱིར་མི་ཆགས་ཤེ་ན། ལུས་གང་ལས་ལྤགས་པའི་ཁ་ཕྱེ་ན་ཡི་དྭགས་ལ་སོགས་པར་འཁྲུལ་ནས་འཇིགས་པ་ཆེན་པོ་སྐྱེ་བར་འགྱུར་བ་དེ་ལ་འདི་ལྟ་བུའི་རང་བཞིན་དུ་ཤེས་ཀྱང་ཇི་ལྟར་རང་བཞིན་དུ་གནས་པའི་ལུས་དེ་ཉིད་ལ་ཕྱིར་ཞིང་ཡང་འཇིགས་པའི་གནས་སུ་མ་རྟོགས་པས་མངོན་པར་དགའ་བ་སྐྱེ་བར་འགྱུར་ཏེ་འགྱུར་བ་མི་རིགས་སོ། ། དེ་ལྟ་ན་ཡང་ཙདྣན་སོགས་ཀྱིས་བསྒོས་པས་ཡིད་དུ་འོང་བ་ཡིན་ཞེ་ན། མི་གཙང་བའི་ལུས་ལ་བསྐུས་པ་དྲི་ཞིམ་པ་དེ་ཡང་ཙདྣན་ལ་སོགས་པ་ཁོ་ནའི་ཡིན་གྱི་གཞན་ལུས་ཀྱི་མིན་ན་གཞན་ཙདྣན་གྱི་དྲི་དེས་གཞན་དྲི་ང་བའི་ལུས་དག་ལ་ཅིའི་ཕྱིར་ན་ཆགས་པར་བྱེད་དེ་མི་རིགས་སོ། ། གལ་ཏེ་རང་བཞིན་གྱིས་དྲི་ང་ཞིང་རུལ་པའི་རང་བཞིན་ཡིན་པས་ན་བུད་མེད་ཀྱི་ལུས་འདི་ལ་མ་ཆགས་པ་ལེགས་པ་མིན་ནི་སྟེ་ཤིན་ཏུ་ལེགས་ཏེ།
དེ་ལ་ཡོན་ཏན་ཡོད་པས་སོ། ། དེ་ལྟ་ནའང་འཇིག་རྟེན་དོན་མེད་པ་ལ་སྲིད་པ་དག་ཅི་སྟེ་ལུས་དེ་ལ་དྲི་ཞིམ་པོ་སྐུད་དེ་ཐམས་ཅད་དུ་མི་འཐད་དོ། ། གཞན་ཡང་འོན་ཏེ་དྲི་ཞིམ་པོ་དེ་གང་ལ་འབྱུང་བའི་ཙདྣན་དེས་ནི་དྲི་ང་བའི་ལུས་ལ་བྱུགས་པ་ལས་འདི་ནི་དྲི་ང་བའི་རང་བཞིན་ཉམས་པ་ཅི་ཞིག་བྱུང་སྟེ་མ་བྱུང་ངོ་། ། འོན་ཏེ་དེའི་སྟོབས་ཀྱིས་ཡིད་དུ་འོང་བ་བྱུང་ཞེ་ན། གཞན་ཙདྣན་གྱི་དྲི་ཡིས་གཞན་འབྲེལ་མེད་ཀྱི་ལུས་དག་ལ་རྒྱུ་མཚན་ཅིའི་ཕྱིར་ན་ཆགས་པར་བྱེད་དེ་འགལ་ལོ། ། བདུན་པ་འཇིགས་པས་ལུས་ལ་ཆགས་པར་མི་རིགས་པ་ནི། གཞན་ཡང་གལ་ཏེ་སྐྲ་དང་སེན་མོ་མ་བཅད་པ་ཤིན་ཏུ་རིང་བ་དང་། སོ་སྐྱེ་ཞིང་སོ་ཤིང་གིས་མ་བྲུད་ཅིང་མ་བཀྲུས་པས་དྲི་མ་དང་བཅས་པ་དང་། དྲི་མའི་འདམ་རྫབ་ཀྱི་དྲིས་བསྒོས་ཤིང་། གོས་དང་བྲལ་བས་གཅེར་བུ་ཁྲུས་བྱུག་དང་བྲལ་བའི་ལུས་ཀྱི་རང་བཞིན་ཡི་དྭགས་ལྟར་འཇིགས་པ་དང་བཅས་པ་ཉིད་ཡིན་ན་རང་ལ་གནོད་པའི་དོན་དུ་བྱས་པའི་རལ་གྲི་ལ་སོགས་པའི་མཚོན་འདུ་བྱེད་པ་བཞིན་དུ་དེ་ལ་འབད་ནས་སོ་ཤིང་དང་ཁྲུས་བྱུག་ལ་སོགས་པ་རྣམས་ཀྱིས་ཅིའི་ཕྱིར་བྱི་དོར་བྱེད་བྱི་དོར་བྱེད་པ་མི་རིགས་སོ། །
དེ་བས་བདག་ཉིད་ལ་ཤེས་བཞིན་དུ་རྨོངས་པར་བྱེད་པའི་འབད་པ་ཡིས་མྱོས་པས་ཏེ་སེམས་རང་བཞིན་དུ་མི་གནས་པའི་སྨྱོན་པ་རྣམས་ཀྱིས་ས་གཞི་འདི་ཀུན་ཏུ་འཁྲུགས་ཏེ་ཀུན་ཏུ་གང་བ་ཡིན་ནོ་ཞེས་སློབ་དཔོན་གྱིས་མྱ་ངན་མཛད་པའོ། ། གཞན་ཡང་རོ་རྣམས་ཀྱིས་རུས་གོང་སོ་སོ་ན་གནས་པ་འགའ་ཞིག་དུར་ཁྲོད་དུ་ནི་མཐོང་ནས་ནི་ཁྱོད་ཡིད་བྱུང་ན་དབུགས་རྒྱུ་བས་གཡོ་བའི་རུས་གོང་གིས་ཁྱབ་པའི་གྲོང་ཁྱེར་དག་གི་དུར་ཁྲོད་ན་གནས་པའི་རུས་གོང་གཡོ་བ་དེ་ལ་དགའ་འམ་སྟེ། མཁས་པས་དགའ་མི་དགའ་མཉམ་པར་རིགས་སོ། ། བརྒྱད་པ་འདོད་པའི་ཡོན་ཏན་གྱི་ཉེས་དམིགས་ནི། དེ་ལྟར་བཤད་པའི་རིགས་པས་མི་གཙང་བར་གྱུར་པའི་བུད་མེད་ཀྱི་ལུས་དེའང་རིན་མེད་པར་ནི་མི་རྙེད་དོ། ། དེས་ན་དེ་དོན་དུ་གཉེར་བས་དང་པོར་ནོར་བསྒྲུབ་དགོས་པས་ཤ་ཐང་ཆད་ཆད་དུ་ཚོང་སོ་ནམ་སོགས་ཆོས་མ་ཡིན་པ་དུ་མས་བསགས་པས་ཕྱི་མར་དམྱལ་བ་ལ་སོགས་པར་གནོད་པ་མི་བཟད་པ་འབྱུང་བར་འགྱུར་ལ། དེའང་བྱིས་པའི་གནས་སྐབས་ན་ནོར་སྤེལ་མི་ནུས་པས་ནོར་མི་ཐོབ་པའི་ཕྱིར་ལང་ཚོ་དར་ལ་བབ་ན་བྱིས་པའི་དུས་ན་བསགས་པའི་ནོར་གྱིས་ལོངས་སྤྱོད་འདིས་ཇི་ལྟར་བདེ་སྟེ་ནོར་དང་བྲལ་བས་སོ། ། དར་ལ་བབ་པ་དེར་བདེ་བ་བསྒྲུབ་པའི་ཐབས་སུ་ནོར་གསོག་པར་བྱེད་ན་ཡང་དེ་ཡིས་ཚེ་ཟད་ཅིང་གཏུགས་པར་གྱུར་ན་རྒས་ནས་འདོད་པས་ཅི་ཞིག་བྱ་སྟེ་འདོད་པ་བསྟེན་མི་ནུས་པས་སོ། ། ཕ་མེས་ཀྱིས་བསགས་པའི་ནོར་གྱིས་དར་ལ་བབ་པ་ན་བདེ་བ་ཡང་ཉུང་སྟེ་ཐམས་ཅད་ལ་སོ་སོར་དེ་ལྟ་བུའི་ཕ་མེས་ཀྱིས་བསགས་པའི་ལོངས་སྤྱོད་པའི་ངེས་པ་མེད་པའི་ཕྱིར་རོ། ། དེ་ལྟ་ནའང་ནོར་གསོག་པ་ན་བདེ་བ་ཡོད་དོ་ཞེ་ན།
འདོད་ལྡན་ངན་པ་བྲན་ཅིག་ནི་འདོད་པ་ཆུང་ངུ་དམན་པ་ལ་གཡེངས་པའི་སེམས་ཀྱིས་ཉིན་རངས་རྩྭ་ཤིང་ལོ་མ་སོགས་ལེན་པའི་ལས་ཀྱི་ཁུར་གྱིས་ལུས་སེམས་ཡོངས་སུ་དུབ་སྟེ་ཉི་མ་ནུབ་པ་ན་ཁྱིམ་དུ་འོངས་ནས་ཐང་ཆད་པའི་ལུས་རོ་དང་འདྲ་བར་ཉལ་ཞིང་གཉིད་ལོག་པར་བྱེད་ལ། ཡང་ཐོ་རངས་ལས་དེ་ལ་འཇུག་པར་བྱེད་པས་ཚེ་འདའ་བས་དེ་ལ་བདེ་བ་ག་ལ་ཡོད། དེ་བཞིན་དུ་རྒྱལ་པོའི་མི་ཁ་ཅིག་གཞན་ལས་རྒྱལ་བའི་ནོར་བླང་བའི་དོན་དུ་བྱེས་ཐག་པོར་བགྲོད་པས་ཡོངས་སུ་ངལ་བས་ཉོན་མོངས་པ་དང་། བྱེས་སུ་སོང་ནས་དུས་ཡུན་རིང་དུ་སོང་བའི་སྡུག་བསྔལ་ཅན་དག་བུ་སྨད་འདོད་པས་དེའི་འདོད་པ་བསྒྲུབ་པའི་ཕྱིར་དུ་རྒྱལ་པོ་སོགས་བསྟེན་བཞིན་དུ་བུ་སྨད་རྣམས་ཁྱུད་མོ་འཁོར་གྱི་ལོ་དུ་མས་ཀྱང་མཐོང་བར་མི་འགྱུར་རོ། ། གཞན་ཡང་བདག་ལ་ཕན་ཞིང་བདེ་བ་འདོད་པ་དག་སྔོན་ལ་གཞན་གྱི་བྲན་བྱས་ནས་ཀྱང་འདོད་པས་རྣམ་པར་རྨོངས་པས་བུ་དང་ཆུང་མ་སོགས་གང་གི་དོན་ཉིད་དུ་རང་ཉིད་བཙོས་པ་ཡང་བདག་གི་བདེ་བ་དེ་མ་ཐོབ་པར་དོན་མེད་པའི་གཞན་གྱི་ལས་ཉམས་སུ་ལེན་པ་ཉིད་རླུང་གིས་བདས་ནས་ཚེ་ཟད་ཀྱང་དགེ་བའི་ལས་ལ་ཅུང་ཟད་ཀྱང་མ་སྦྱར་རོ་ཞེས་མྱ་ངན་མཛད་པའོ། ། ཡང་བདེ་བ་འདོད་པ་ལ་ལ་རང་གི་ལུས་བཙོངས་ཤིང་རང་དབང་མེད་པར་གཞན་གྱིས་དགོས་པ་ལ་བཀོལ་བར་གྱུར་ཏེ་ཆུང་མ་དང་བཅས་པར་ལམ་དུ་འགྲོ་བ་ན་ཆུང་མ་དག་ལས་ཀྱང་བུ་བྱུང་ན་ཤིང་དྲུང་དང་དགོན་པ་དང་ཆུ་འགྲམ་དང་རི་བྲག་སོགས་དཀའ་བའི་གནས་རྣམས་སུ་གར་བབ་བབ་ཏུ་འབྱུང་བས་བྱིས་པ་ཁུར་བ་དང་ལྷན་ཅིག་ཏུ་འགྲོ་བ་ན་རྟག་ཏུ་སྡུག་བསྔལ་བ་ཁོ་ནའོ། ། ཡང་འདོད་པས་བསླུས་པའི་ཤེས་རབ་ཀྱི་མིག་གཏི་མུག་གིས་མུན་པར་བྱས་པའི་གླེན་པ་དག་རྙེད་པས་འཚོ་བར་འདོད་པས་འཚོ་བར་བྱའོ་ཞེས་བསམས་ནས་ལས་དེར་ཞུགས་ན་གསོན་ནམ་མི་གསོན་ཞེས་སྲོག་སྟོར་དོགས་བཞིན་དུ་གཡུལ་དུ་འཇུག་ཅིང་། ཡང་སྟོབས་ལྡན་ཁ་ཅིག་གིས་གནོད་པ་བྱས་པ་ན་རང་ཉིད་ཁེངས་པའི་ང་རྒྱལ་བཅག་པའི་ཕྱིར་རང་གི་སོར་མོ་བཅད་ནས་དུས་ཚིགས་འདི་ཙམ་ཞིག་ཏུ་ངལ་གཉེན་ལ་ལས་འདི་ལྟ་བུ་གྱིས་ཤིག་ཅེས་བསྒོ་བ་ན་དེ་ལྟར་ཁས་བླངས་ཏེ་ཁོའི་བྲན་དུ་འགྲོ་བར་བྱེད་དོ། ། ཡང་ན་རྒྱལ་བོ་མཉེས་པ་སོགས་ཀྱིས་སེམས་ཁེངས་པ་ཐོབ་པར་བྱ་བའི་ཕྱིར་ཉིན་མཚན་དུ་གཉིད་མེད་པར་རྒྱལ་པོའི་བྲན་དུ་འགྲོའོ་ཞེས།་་་་་ རིགས་ལྔའི་འགྲེལ་བ་ནོར་བུའི་ཕྲེང་བར རྣམ་སྣང་འཚོས་ཁེ་ཞེས་པ་རྙེད་པ་ཐོབ་པའི་དོན་དུ་ཞེས་བཤད་དོ། །
འདོད་ལྡན་ལ་ལ་གཞན་གྱི་བུད་མེད་དང་ནོར་ཕྲོགས་པ་ལ་སོགས་པས་ལུས་ཀྱང་མཚོན་གྱིས་བཅད་ཅིང་། ཁ་ཅིག་གསལ་ཤིང་གི་རྩེ་ལ་བཙུགས་ཤིང་ཁ་ཅིག་མདུང་ཐུང་དག་གིས་བསྣུན་པ་དང་། ཁ་ཅིག་བསྲེགས་པ་ལ་སོགས་པ་དག་ཀྱང་ཚེ་འདིར་ཡང་མངོན་སུམ་དུ་སྣང་ངོ་། ། གཞན་ཡང་བདེ་བའི་དོན་དུ་ནོར་བསྒྲུབ་པ་ན་དོན་མེད་པའི་སྡུག་བསྔལ་སྐྱེ་སྟེ། དང་པོར་མེད་པ་བསག་དགོས་པ་དང་། བར་དུ་མེ་ཆུ་ལ་སོགས་པས་ཆུད་ཟ་བ་ལས་བསྲུང་བ་དང་ཐ་མར་རྐུན་པོ་ལ་སོགས་པས་བརླག་པའི་སྡུག་བསྔལ་གྱི་གདུང་པ་ཡིས་གདུང་བའི་ཕྱིར་ན་ནོར་ནི་ཕུང་ཁྲོལ་མཐའ་ཡས་པའི་རྩ་བར་ཤེས་པར་བྱའོ། ། དེས་ན་ནོར་ལ་ཆགས་པས་བསགས་པ་ལ་སོགས་པས་རྣམ་པར་གཡེངས་པར་གྱུར་བ་རྣམས་སྲིད་པའི་སྡུག་བསྔལ་སྐྱེ་སོགས་ལས་གྲོལ་བའི་སྐབས་མེད་དོ། ། རྟག་ཏུ་དེ་ལྟ་བུ་ལ་ཡིད་གཞུངས་པས་ཚེའི་འདུ་བྱེད་ཟད་ཅིང་ཏིང་ངེ་འཛིན་བསྒྲུབ་པའི་སྐབས་མེད་པའི་ཕྱིར་རོ། ། དགུ་པ་དེ་དག་གི་མཇུག་བསྡུས་ཏེ་བསྟན་པ་ནི། འདོད་ལྡན་རྣམས་ལ་སྔར་བསྟན་པའི་ཚུལ་དེ་ལྟ་བུ་ལ་སོགས་པ་ཉེས་དམིགས་མང་ལ་བདེ་བ་མནོག་ཆུང་བ་ཡིན་ཏེ།
དཔེར་ན་ལྕི་བའི་ཁུར་གྱིས་ནོན་པའི་ཤིང་རྟ་འདྲེན་པའི་ཕྱུགས་དག་གིས་ལྟོགས་པས་གཡས་གཡོན་དུ་རྩྭ་ནི་ཁམ་འགའ་ཟོས་པ་བཞིན་ནོ། ། ཕྱུགས་ཀྱིས་བསྒྲུབ་ནའང་མི་དཀོན་ཞིང་སླ་བའི་བདེ་བ་མནོག་སྟེ་ཁེ་ཆུང་བ་གང་ཡིན་དེ་བསྒྲུབ་པའི་དོན་དུ་དལ་འབྱོར་ཕུན་སུམ་ཚོགས་པ་རྙེད་པར་དཀའ་བ་འདི་སྔོན་གྱི་ཉོན་མོངས་དང་ལས་ཀྱིས་མནར་བ་ཕན་གནོད་ལ་རྨོངས་པ་རྣམས་ཀྱིས་བཅོམ་ཞེས་དཔྱད་པའོ། ། དེ་ལྟ་ནའང་བྱང་ཆུབ་ཀྱི་སྤྱོད་པ་སྤྱད་པ་ན་ཡང་སྡུག་བསྔལ་ཆེན་པོ་ཡིན་ནོ་ཞེ་ན། འདོད་པ་ལུས་ཀྱི་བདེ་བ་རྣམས་ནི་ངེས་པར་འཇིག་པར་འགྱུར་ཞིང་འཇིག་རྟེན་ལས་འདས་པའི་བདེ་བ་ལ་ལྟོས་ནས་བདེ་བ་ཆེན་པོ་མིན་ན་ཡང་ལུས་ཀྱི་བདེ་བ་དེ་བསྐྱེད་པའི་ཕྱིར་དུ་དམྱལ་བ་ལ་སོགས་པར་ལྟུང་བར་བྱེད་པའི་སྡུག་བསྔལ་ལ་མ་འཛེམས་པར་འཁོར་བར་སྔར་དུས་ཀུན་ཏུ་མི་དགེ་བ་སྤྱད་པས་དུབ་པའི་ཚེགས་འབྱུང་བ་གང་ཡིན་པ་དེའི་བྱེ་བའི་ཆ་ཙམ་གྱི་དཀའ་ཚེགས་ཀྱིས་སངས་རྒྱས་ཉིད་འགྲུབ་ན་འདོད་པ་དང་ལྡན་པ་འདོད་པ་ཐོབ་པའི་དོན་དུ་འཁོར་བར་སྤྱོད་པ་ནི། བྱང་ཆུབ་སྤྱོད་པ་བས་ཤིན་ཏུ་ཡང་སྡུག་བསྔལ་ཆེ་ལ་དེ་མྱོང་བས་བྱང་ཆུབ་འགྲུབ་པ་ཡང་མེད་དེ། གཞན་གྱི་དབང་གིས་ཡུན་རིང་པོར་མྱོང་ཞིང་མནར་མེད་སོགས་སུ་ལྟུང་བར་བྱེད་པའི་ཕྱིར་རོ། ། བྱང་ཆུབ་ཀྱི་ཆེད་ཀྱི་དཀའ་བ་ནི་དེ་ལྟ་མིན་ཏེ་དུས་ངེས་ཤིང་བྱང་ཆུབ་ཀྱི་རྒྱུ་ཡིན་པས་སོ། ། དེ་ལྟར་དམྱལ་སོགས་ཀྱི་སྡུག་བསྔལ་ལུང་ལས་འབྱུང་བ་བཞིན་དྲན་ཞིང་བསམ་པར་བྱས་ན་འདོད་པའི་ཡོན་ཏན་རྣམས་ལ་ཉེས་དམིགས་མཚོན་དང་ནི་དུག་དང་མེ་དང་གཡང་ས་དང་དགྲ་རྣམས་ཀྱང་དེའི་དཔེར་མི་ཕོད་དེ་མཚོན་སོགས་ཀྱིས་ནི་ལན་གཅིག་འཆི་བ་ལས་མེད་ལ། འདོད་པས་སྐྱེ་བ་མང་པོར་དམྱལ་སོགས་ཀྱི་སྡུག་བསྔལ་མི་ཟད་པ་བསྐྱེད་པས་སོ། ། གསུམ་པ་དབེན་པའི་ཡོན་ཏན་བསྒོམ་པ་ནི།
དེ་ལྟར་སྔར་བརྗོད་པའི་རྣམ་པས་འདོད་ཡོན་རྣམས་ལ་སྐྱོ་ཞིང་སྐྲག་པར་བྱས་ཏེ། སྔར་བཤད་པའི་དབེན་པའི་ཡོན་ཏན་ལ་ནི་དགའ་བ་དང་སྤྲོ་བ་བསྐྱེད་པར་བྱའོ། ། གང་དུ་གནས་ནས་བྱ་ཞེ་ན། འགྲན་ཟླ་མེད་པས་རྩོད་པ་དང་བྲལ་བ་ཉོན་མོངས་རྣམ་རྟོག་གིས་སྟོང་པ་སྟག་སྦྲུལ་དང་ཆོམ་རྐུན་ལ་སོགས་པའི་འཚེ་བ་ཞི་བའི་ནགས་ཀྱི་ནང་དག་ཏུ་གནས་ནས་སོ། ། དེ་ལ་དབེན་པའི་ཕན་ཡོན་ནི། སྐལ་ལྡན་ལེགས་པར་སྤྱོད་པ་རྣམས་ཟླ་བའི་འོད་ཟེར་དཀར་ཞིང་བསིལ་བ་དང་འདྲ་བའི་ཙདྣན་གྱི་དྲི་དང་ལྡན་པའི་རླུང་བསིལ་བ་དང་ལྡན་པའི་ཡངས་ཤིང་རྒྱ་ཆེ་བའི་རྡོ་ལེབ། ཁང་བཟང་ལྟར་རྩུབ་པ་མ་ཡིན་ཞིང་གཙང་བའི་ཉམས་དགའ་བ་དེར་བསམ་གཏན་དང་མི་མཐུན་པའི་སྒྲ་མེད་ཅིང་བདེ་བའི་རེག་བྱ་ཅན་ཞི་བའི་ནགས་ཚལ་གྱི་རླུང་དལ་བུས་གཡོབ་པ་ཡིས་སེམས་ཅན་གཞན་ལ་ཕན་པའི་དོན་སེམས་ཤིང་ཐག་མི་རིང་ཞིང་དལ་བར་འཆགས་པར་བྱེད་དོ། ། དེ་ལྟར་ན་རྣམ་པར་དབེན་པའི་བདེ་བ་འདི་ནི་དབང་ཕྱུག་གི་བདེ་བ་ལས་ཁྱད་པར་དུ་འཕགས་ཤིང་བདེ་བ་གཞན་ཡང་ཡོད་དེ་འདི་ལྟར་ཁང་སྟོང་ངམ་ཤིང་དྲུང་ངམ་རི་ཕུག་ལ་སོགས་པ་དག་ཏུ་གང་རུང་དུ་ཇི་སྲིད་འདོད་པའི་བར་དུ་གནས་ཤིང་ལུས་སེམས་ཀྱི་དབེན་པ་ཐོབ་པས་འདོད་ཡོན་ཡོངས་སུ་འཛིན་པ་དང་དེ་བསྲུང་བའི་སྡུག་བསྔལ་ཡང་སྤངས་ཤིང་སུ་ལའང་རེ་ཞིང་ལྟོས་པ་མེད་པར་བག་ཡངས་སུ་སྤྱོད་ཅིང་རྒྱུ་ལ། དེའང་རང་རང་དབང་སྟེ་རང་ཇི་ལྟར་འདོད་པ་བཞིན་སྤྱོད་ཅིང་རང་གི་ཁྱིམ་ལའང་ཆགས་པ་མེད་ལ་རྒྱལ་བློན་སོགས་གང་དང་ཡང་ནི་འབྲེལ་པ་མེད་པས་གཞན་གྱིས་སྡུག་བསྔལ་བྱ་མི་དགོས་པའི་ཆོག་ཤེས་པའི་བདེ་བ་ལ་ལོངས་སྤྱོད་པ་གང་ཡིན་པ་ནི་ལྷ་མིའི་དབང་པོས་ཀྱང་ནི་དེ་རྙེད་པར་དཀའ་འོ། ། གསུམ་པ་གཉེན་པོ་བསམ་གཏན་བསྒོམ་པ་ལ།
མདོར་བསྟན། རྒྱས་པར་བཤད། བསམ་གཏན་བསྒོམ་ཚུལ་བསྡུ་བ་གསུམ་གྱི་དང་པོ་ནི། སྔར་བཤད་པ་དེ་ལ་སོགས་པའི་རྣམ་པ་དུ་མ་ཡིས་ལུས་སེམས་དབེན་པའི་ཡོན་ཏན་བདེ་བ་ཕུན་སུམ་ཚོགས་ཀྱི་རྒྱུར་བསམ་པར་བྱས་ནས་ཉོན་མོངས་པ་དང་། ཉེ་ཉོན་གྱི་རྣམ་རྟོག་ཉེ་བར་ཞི་བ་དང་། དབེན་པར་གནས་པའི་ཉན་ཐོས་ལས་ཁྱད་པར་དུ་བྱ་བའི་ཕྱིར་བྱང་ཆུབ་ཀྱི་སེམས་ནི་བསྒོམ་པར་བྱའོ། ། གཉིས་པ་ལ་བདུན། བདག་གཞན་མཉམ་པ་བསྒོམ་པ། བདག་གཞན་བརྗེ་བ་བསྒོམ་པ། སླར་བདག་ལ་ཕྲག་དོག་བསྒོམ་པ།
དེ་མི་བྱེད་ན་ཚར་བཅད་ཚུལ། ཞི་བས་རང་དོན་སྤང་བར་གདམས་པ། ལུས་ཀྱི་གཅེས་འཛིན་དོར་བ། བདག་གཞན་བརྗེ་ཚུལ་བསྡུས་ཏེ་བསྟན་པའོ། ། དང་པོ་ལ་བདུན་གྱི་དང་པོ་བསྒོམ་ཚུལ་དངོས་ནི། འདི་ལྟར་བདག་གཞན་དུ་མ་བྱས་པར་གཞན་ལ་ཕན་བདེའི་སེམས་ཕུན་སུམ་ཚོགས་པ་མི་སྐྱེ་བས་བདག་འཛིན་བཟློག་པའི་ཆེད་དུ་བདག་གཞན་དུ་མཉམ་པ་ནི་བདག་གཞན་བརྗེ་བའི་དང་པོ་ཉིད་དུ་འབད་དེ་བསྒོམ་པར་བྱའོ། ། ཇི་ལྟར་བསྒོམ་པར་བྱ་ཞེ་ན། ཇི་ལྟར་བདག་ལ་སྡུག་བསྔལ་གྱི་གདུང་བས་གནོད་ཅིང་བདེ་བས་ཕན་འདོགས་པ་ལྟར། སེམས་ཅན་གཞན་ལའང་བདེ་བ་དང་སྡུག་བསྔལ་གྱིས་ཕན་གནོད་བྱེད་པར་མཉམ་པས་ན་གཞན་སེམས་ཅན་ཐམས་ཅད་ཀྱང་བདག་གིས་བདག་བསྲུང་བ་བཞིན་དུ་སྡུག་བསྔལ་རྒྱུ་བཅས་ལས་བསྲུང་ཞིང་། བདག་ལ་བསྒྲུབ་པ་བཞིན་བདེ་བ་རྒྱུ་བཅས་བསྒྲུབ་པར་བྱའོ། །
གཉིས་པ་དེའི་སྒྲུབ་བྱེད་དགོད་པ་ནི། འོན་ཏེ་རང་གཞན་ཐ་དད་པ་དག་ལ་བདེ་སྡུག་ཐ་མི་དད་པར་འདོད་པར་ཇི་ལྟར་རིགས་ཤེ་ན། བདག་གི་ལུས་ལ་ལག་པ་དང་རྐང་པ་ལ་སོགས་དབྱེ་བས་རྣམ་པ་མང་པོ་ཡོད་ན་ཡང་ལུས་གཅིག་ཏུ་ཞེན་པས་བདེ་བ་བསྒྲུབ་སྡུག་བསྔལ་འགོག་པའི་ཚུལ་གྱིས་ཡོངས་སུ་བསྲུང་བྱའི་ལུས་སུ་གཅིག་པ་ལྟར་དཔེ་དེ་བཞིན་དུ་འགྲོ་བ་རྣམས་ལ་ཡོད་པའི་བདེ་བ་དང་སྡུག་བསྔལ་ཐ་དད་དག་ཀྱང་སེམས་ཅན་གཞན་འདི་ཀུན་བདག་དེ་དང་འདྲ་བར་བདེ་བ་འདོད་ཅིང་སྡུག་བསྔལ་མི་འདོད་ཅིང་ཉམས་ཅན་དུ་ཐ་དད་མེད་པས་བདག་གཅིག་ཏུ་ཞེན་ནས་བསྲུང་བྱར་རིགས་པ་ཡིན་ནོ། ། འོན་ཏེ་རང་བཞིན་གཅིག་ཡིན་ན་བདག་གཞན་གྱི་སྡུག་བསྔལ་གྱིས་ཕན་ཚུན་དུ་གནོད་པར་འགྱུར་རོ་ཞེ་ན། གལ་ཏེ་བདག་གི་སྡུག་བསྔལ་གྱིས་གཞན་གྱི་ལུས་ལ་མི་གནོད་པ་དེ་ལྟ་ནའང་རང་རྒྱུད་ཀྱིས་བསྡུས་པའི་བདག་གི་སྡུག་བསྔལ་དེ་ནི་སྡུག་བསྔལ་ཡིན་ཏེ། བདག་གིས་མི་བཟོད་པ་ཉིད་དེ་གདུང་བར་མྱོང་བས་བཟོད་མི་ནུས་པའི་ཕྱིར་ཏེ། བདག་ཏུ་ཞེན་པས་ཏེ་དེའི་ཕྱིར་རོ། ། ཚུལ་དེ་བཞིན་དུ་གཞན་གྱི་སྡུག་བསྔལ་དག་བདག་གི་ལུས་ལ་འབབ་པར་མི་འགྱུར་ཡང་བདག་གི་སྡུག་བསྔལ་དེ་ལྟར་སེམས་ཅན་གཞན་དེའི་སྡུག་བསྔལ་དེ་ནི་སྡུག་བསྔལ་ཡིན་ཏེ། གཞན་དེས་གདུང་བར་མྱོང་བས་བཟོད་ཅིང་བསྲན་པར་དཀའ་བའི་ཕྱིར་ཏེ། གཞན་དེས་བདག་ཏུ་ཞེན་པས་ཏེ་དེའི་ཕྱིར་རོ། །
དེ་ལྟར་ཕན་ཚུན་གནོད་མི་གནོད་མཚུངས་སུ་ཟིན་ཡང་སྡུག་བསྔལ་ཡིན་པར་ཁྱད་མེད་པ་དེ་བས་ན། གཞན་གྱི་སྡུག་བསྔལ་ཆོས་ཅན། བདག་གི་བར་བཟུང་ནས་བདག་གིས་བསལ་བས་བྱ་བ་ཡིན་ཏེ། སྡུག་བསྔལ་ཡིན་པའི་ཕྱིར། དཔེར་ན་བདག་གི་སྡུག་བསྔལ་བཞིན་ནོ། ། སེམས་ཅན་གཞན་ལ་ནི་ཆོས་ཅན། བདག་གིས་ཕན་པ་དང་བདེ་བར་བྱ་སྟེ། སེམས་ཅན་ཡིན་པའི་ཕྱིར། བདག་གི་ལུས་བཞིན་ནོ། ། གསུམ་པ་ཁྱབ་པ་བསྒྲུབ་པ་ནི།
འོན་ཏེ་བདེ་སྡུག་ལ་བདག་གཞན་གཉིས་མངོན་པར་ཞེན་མ་ཞེན་གྱི་སྒོ་ནས་ཁྱད་ཡོད་པའི་ཕྱིར་རྟགས་གཉིས་པོ་དེ་མ་ངེས་སོ་ཞེ་ན། སེམས་ཅན་ཆོས་ཅན། གང་གི་ཕྱིར་བདག་གཅིག་པུ་བདེ་བར་བྱ་བའི་ཕྱིར་བརྩོན་ལ་གཞན་ལ་བདེ་བའི་ཕྱིར་མི་བརྩོན་པ་མི་རིགས་པར་ཐལ། གང་གི་ཚེ་བདག་དང་གཞན་གཉིས་ཀ་དེ་མི་འདོད་པར་མཚུངས་པ་ལ་བདག་དང་ཁྱད་པར་ཅི་ཡོད་ནས་ཏེ། ཅུང་ཟད་ཀྱང་མེད་པའི་ཕྱིར་རོ། ། དེ་བཞིན་དུ་སྡུག་བསྔལ་ཆོས་ཅན། གང་གི་ཕྱིར་སེམས་ཅན་གཞན་ལ་དེ་བསྲུང་བ་མིན་ལ་བདག་འབའ་ཞིག་ལ་སྲུང་བར་བྱེད་པ་མི་རིགས་པར་ཐལ། གང་གི་ཚེ་བདག་དང་གཞན་གཉི་ག་དེ་མི་འདོད་པར་མཚུངས་པ་ལ་བདག་དང་ཁྱད་པར་ཅི་ཡོད་ནས་ཏེ་ཁྱད་པར་ཅུང་ཟད་མེད་པའི་ཕྱིར་རོ། ། གལ་ཏེ་ཁྱད་པར་མེད་ཀྱང་གཞན་དེ་ལ་སྡུག་བསྔལ་བྱུང་བས་བདག་ལ་མི་གནོད་པའི་ཕྱིར། བདག་གིས་མི་བསྲུང་ཞེ་ན།
མ་འོངས་པའི་ཚེ་ན་དམྱལ་བར་སྐྱེ་བའི་སྡུག་བསྔལ་ཡང་ཆོས་ཅན། དེའི་རྒྱུ་མི་དགེ་བ་ལས་ལོག་པའི་སྒོ་ནས་དེ་ད་ལྟ་ཅིས་བསྲུང་སྟེ་ལུས་འདིས་ད་ལྟ་བསྲུང་བར་མི་རིགས་པར་ཐལ། ད་ལྟའི་ལུས་འདི་ལ་གནོད་པར་མི་བྱེད་པའི་ཕྱིར་ནའོ། ། མ་ངེས་ཏེ་དེ་ལྟ་ནའང་བདག་གིས་བསྲུང་དགོས་ཏེ་དུས་ཐམས་ཅད་དུ་བདག་གཅིག་ཡིན་ལ་དེས་མྱོང་བར་འགྱུར་བའི་ཕྱིར་ཞེ་ན། བདག་ནི་བཀག་ཅིང་འགོག་པར་ཡང་འགྱུར་བས་ན་བདག་གཅིག་གིས་མ་འོངས་པའི་སྡུག་བསྔལ་དེ་ནི་མྱོང་སྙམ་དུ་ཞེན་པའི་རྣམ་པར་རྟོག་པ་འདི་ཆོས་ཅན། ལོག་པའི་དོན་ཅན་གྱི་བརྫུན་པ་ཡིན་ཏེ། བདག་གཅིག་ཏུ་ཞེན་པ་གང་ཞིག་དུས་ཐམས་ཅད་དུ་གཅིག་ཡིན་པའི་བདག་མེད་པའི་ཕྱིར་ཏེ། འདི་ལྟར་བདག་ཏུ་བརྟགས་པའི་ཡུལ་ཚེ་འདིར་ཤི་བའི་ཕུང་པོའང་གཞན་ཉིད་ཡིན་ལ་ཕྱི་མར་སྐྱེ་བའི་ཕུང་པོ་ཡང་ནི་གཞན་ཉིད་ཡིན་པས་སོ། ། གཞན་ཡང་ཚེ་སྡུག་བསྔལ་བ་པོ་གང་གི་སྡུག་བསྔལ་གང་ཡིན་པ་དེ་ནི་སྡུག་བསྔལ་བ་པོ་དེ་ཉིད་ཀྱིས་བསྲུང་གི་དེ་ལས་གཞན་གྱིས་བསྲུང་བ་མིན་ཏེ་སྡུག་བསྔལ་བ་པོའི་ཕྱིར་ཏེ། སྡུག་བསྔལ་བ་པོ་གཞན་དེ་དེ་ལས་ཐ་དད་པའི་ཕྱིར་ཞེ་ན།
རྐང་པ་ཆོས་ཅན། དེའི་སྡུག་བསྔལ་དེ་ནི་ཅིའི་ཕྱིར་ལག་པ་དེས་བསྲུང་བྱ་མིན་པར་ཐལ། དེའི་སྡུག་བསྔལ་དེ་ལག་པའི་མིན་པའི་ཕྱིར་ཏེ་ལག་པ་ལས་ཐ་དད་པའི་ཕྱིར་རོ། ། གལ་ཏེ་ལག་པས་བསྲུང་བ་རིགས་པ་མིན་ན་ཡང་ཡན་ལག་ཚོགས་པའི་ལུས་འདི་ལ་བདག་ཏུ་འཛིན་པའི་དབང་གིས་བསྲུང་བ་ལ་འཇུག་ཅེ་ན། ལུས་ལ་བདག་གཅིག་ཏུ་འཛིན་པའི་སྒོ་ནས་བསྲུང་བ་དེ་ཆོས་ཅན། བཟློག་པར་བྱ་དགོས་ཏེ། མི་རིགས་པའི་ཕྱིར་ཏེ་ཡུལ་བདག་མེད་པའི་ཕྱིར་རོ། ། ཁྱབ་པ་ཡོད། བདག་ཉིད་དང་གཞན་གྱི་མི་རིགས་པ་སྟེ་རིགས་པ་དང་མི་མཐུན་པ་གང་ཡིན་པ་དེའང་ཅི་ལྟར་ནུས་པར་ནི་སྤང་བྱ་ཉིད་ཡིན་པའི་ཕྱིར། འོན་ཏེ་བདག་མེད་ཀྱང་རྒྱུན་གཅིག་ཡོད་པ་བཞིན་དུ་ལག་པ་སོགས་ལ་ཚོགས་པའི་ལུས་རྫས་གཅིག་ཡོད་པས་ཚོགས་པ་གཅིག་དང་རྒྱུན་གཅིག་སྟེ་གཉིས་པོ་དེས་འཇིག་རྟེན་འདི་དང་གཞན་དུ་སྡུག་བསྔལ་འཁྱེར་ཞིང་མྱོང་བར་བྱེད་པའི་ཕྱིར་ལག་པ་ལས་ཐ་དད་པའི་ཕྱིར་ཞེས་པའི་རྟགས་ཕྱི་མ་མ་གྲུབ།
སྔ་མ་འདི་ལྟར་ཤི་བའང་ཞེས་པའི་རྟགས་མ་ངེས་ཏེ་སྐྱེ་འཆི་གནས་སྐབས་ཐ་དད་ཀྱང་རྒྱུན་གཅིག་པས་ཤེ་ན། སྐད་ཅིག་རྒྱུད་མར་འབྱུང་བའི་རྒྱུན་དང་ཡན་ལག་དུ་མ་ཚོགས་པ་ཞེས་བྱ་བའི་གཅིག་ནི་ཆོས་ཅན། བཏགས་པར་ཡོད་པའི་བརྫུན་པ་ཡིན་གྱི་དོན་དམ་པར་མེད་དེ། རྒྱུ་འབྲས་འབྲེལ་པར་འབྱུང་བའི་སྐད་ཅིག་སྔ་ཕྱི་དུ་མ་དང་ཡན་ལག་དུ་མ་ལ་ཚིག་གིས་དུས་གཅིག་ཅར་དུ་རྟོགས་པར་བྱ་བའི་དོན་དུ་སྒྲོ་བཏགས་ནས་བརྡ་སྦྱར་བའི་ཕྱིར་དང་། སྐད་ཅིག་དང་ཡན་ལག་ལས་ཐ་དད་དུ་དོན་དམ་པར་སྣང་རུང་མ་དམིགས་པའི་ཕྱིར། དཔེར་ན་གྲོགས་མོའི་ཕྲེང་བ་དང་། གླང་པོ་ཆེ་དང་རྟ་དང་ཤིང་རྟ་དང་རྐང་ཐང་སྟེ་ཡན་ལག་བཞི་པའི་དམག་དང་ལ་སོགས་པས་ནགས་ཚལ་བཞིན་ནོ། ། དེ་ལྟར་བདག་ལ་སོགས་པའི་བདག་པོ་གང་ཡང་མེད་པས་ན་རང་རྒྱུད་ཀྱི་སྡུག་བསྔལ་དེ་ཆོས་ཅན། བདག་སུ་ཞིག་གིས་དབང་བྱེད་པའི་སྒོ་ནས་བདག་གི་བར་འགྱུར་ཏེ་མི་འགྱུར་བར་ཐལ། དེ་དག་འབྲེལ་བ་ཅན་བདག་གང་ཡིན་པ་དེ་མེད་པ་དེས་ནའོ། །
བཞི་པ་སྐབས་དོན་བསྡུ་བ་ནི། རང་གཞན་གྱི་སྡུག་བསྔལ་ཐམས་ཅད་ཆོས་ཅན། བདག་གི་སྡུག་བསྔལ་ཡིན་པ་དང་བདག་གི་སྡུག་བསྔལ་མ་ཡིན་པའི་བྱེ་བྲག་མེད་པ་ཉིད་དུ་ཐལ། དེ་ལ་དབང་བྱེད་པའི་བདག་པོ་བདག་མེད་པར་ནིའོ། ། དེས་ན་རང་གཞན་གྱི་སྡུག་བསྔལ་ཐམས་ཅད་ཆོས་ཅན། དེ་བདག་གིས་གསལ་བར་བྱ་བ་ཡིན་ཏེ་བདག་གཞན་གྱི་བྱེ་བྲག་མེད་པར་སྡུག་བསྔལ་ཡིན་པའི་ཕྱིར་རོ། ། དེས་ན་སེམས་ཅན་ཆོས་ཅན། བདག་གི་སྡུག་བསྔལ་སེལ་ལ་གཞན་གྱི་སྡུག་བསྔལ་མི་སེལ་བའི་ངེས་པ་དེར་ནི་ཅི་ཞིག་བྱ་སྟེ་ངེས་པར་དེ་མི་འཐད་པར་ཐལ། བདག་གཞན་གྱི་ཁྱད་པར་མེད་པར་བསལ་བྱ་མིན་པའི་ཕྱིར་རོ། ། རྒྱང་འཕེན་པ་ན་རེ།
གལ་ཏེ་འཁོར་བ་ན་ཆོས་ཅན། སྙིང་རྗེའི་དབང་གིས་སྡུག་བསྔལ་བཟློག་པར་མི་རིགས་པར་ཐལ། སྙིང་རྗེའི་ཡུལ་སྡུག་བསྔལ་ལ་མི་སེལ་བདག་མེད་པའི་ཕྱིར་ཞེ་ན། རྒྱང་འཕེན་པ་ལ་སོགས་པ་ཆོས་ཅན། བདག་མེད་པས་ཅིའི་ཕྱིར་སེམས་ཅན་ཀུན་གྱི་སྡུག་བསྔལ་ནི་བཟློག་པར་བྱ་བ་ཡིན་ཞེས་རྩོད་པར་མི་རིགས་སོ། ། དེ་ཐམས་ཅད་ཀྱི་ལུགས་ལའང་སྡུག་བསྔལ་ཐམས་ཅད་བཟློག་བྱ་ཡིན་པ་ལ་མཐུན་པས་རྩད་དུ་མེད་པའི་ཕྱིར་ཏེ། སུའང་སྡུག་བསྔལ་མི་འདོད་པས་སྤོང་བ་ལ་ཞུགས་པའི་ཕྱིར་རོ། ། གལ་ཏེ་དེ་ལྟར་འདོད་ནས་སྡུག་བསྔལ་བཟློག་པར་བྱ་བ་ཡིན་ནའང་དེའི་ཚེ་སེམས་ཅན་གྱི་སྡུག་བསྔལ་ཐམས་ཅད་ཆོས་ཅན། བདག་གི་བཟློག་བྱར་ཐལ། བཟློག་བྱའི་སྡུག་བསྔལ་ཡིན་པས་སོ། །
མ་ངེས་ཏེ་སྡུག་བསྔལ་ཡིན་པ་དེ་ལྟ་ནའང་བཟློག་པར་བྱ་བ་མིན་ན། བདག་གི་སྡུག་བསྔལ་ཉིད་ཀྱང་ཆོས་ཅན། བདག་གི་བཟློག་བྱ་མིན་པར་ཐལ། སྡུག་བསྔལ་ཡིན་པའི་ཕྱིར་དཔེར་ན་སེམས་ཅན་གཞན་ཐམས་ཅད་ཀྱི་སྡུག་བསྔལ་མི་བཟློག་པ་བཞིན་ནོ། ། ལྔ་པ་སྙིང་རྗེ་བསྐྱེད་པའི་འཐད་པ་ནི། ཅི་སྟེ་སྙིང་རྗེའི་དབང་གིས་གཞན་སྡུག་བསྔལ་བས་སྡུག་བསྔལ་བར་འགྱུར་བ་དེའི་ཚེ་སྔར་བས་སྡུག་བསྔལ་མྱོང་བར་གྱུར་སྡུག་བསྔལ་མང་པོའི་རྒྱུ་བྱེད་པའི་སྙིང་རྗེ་ཅིའི་ཕྱིར་ནན་གྱིས་འབད་པས་བསྐྱེད་ཅེ་ན། དམྱལ་སོགས་འགྲོ་བའི་སྡུག་བསྔལ་རྣམ་པ་མང་པོར་བསམ་པར་བྱས་ན་ཇི་ལྟར་སེམས་ཅན་ལ་སྙིང་རྗེ་བསྐྱེད་པ་པོའི་སྡུག་བསྔལ་མང་སྟེ་མང་བ་མ་ཡིན་ཏེ། སེམས་ཅན་རྣམས་ཀྱི་སྡུག་བསྔལ་ལ་ཐོག་མཐའ་མེད་ལ་འདི་དེ་ལྟ་མིན་པའི་ཕྱིར་རོ། ། གཞན་ཡང་གལ་ཏེ་སྐྱེས་བུ་སྙིང་རྗེ་ཅན་གཅིག་གི་སྡུག་བསྔལ་གཅིག་གིས་ནི་སེམས་ཅན་དུ་མར་སྡུག་བསྔལ་མང་པོ་མེད་པར་འགྱུར་ན་གཞན་ལ་བརྩེ་བ་དང་ལྡན་པའི་དམ་པས་སྙིང་རྗེའི་དབང་གིས་བྱུང་བའི་སྡུག་བསྔལ་དེ་ལྟ་བུ་རང་དང་གཞན་གཉིས་ཀའི་སྡུག་བསྔལ་བསལ་བའི་ཕྱིར་བསྐྱེད་བྱ་ཉིད་ཡིན་ནོ། ། དེས་ན་བྱང་ཆུབ་སེམས་དཔའ་མེ་ཏོག་ཟླ་མཛེས་ཀྱིས་རྒྱལ་པོ་དཔས་བྱིན་གྱིས་བཀྲོངས་པའི་གནོད་པ་མངོན་ཤེས་ཀྱིས་ཤེས་ཀྱང་ནི་བདག་གི་སྡུག་བསྔལ་མ་བསལ་བར་བཏང་སྙོམས་སུ་བཞག་སྟེ།
སེམས་ཅན་མང་པོའི་སྡུག་བསྔལ་སྡུག་བསྔལ་གཅིག་པོ་དེས་ཟད་པར་འགྱུར་བར་དགོངས་པའི་ཕྱིར་རོ། ། དེ་བཞིན་དུ་རེ་ཞིག་རྒྱལ་པོའི་ཕྱི་མའི་སྡུག་བསྔལ་ཡང་མ་བསྔལ་ལོ། ། འདིའི་ལོ་རྒྱུས་ནི་མདོ་ཏིང་ངེ་འཛིན་རྒྱལ་པོ་བཞིན་དུ་ཤེས་པར་བྱའོ། ། དྲུག་པ་བསྒོམས་པའི་ཕན་ཡོན་ནི། དེ་ལྟ་བུའི་བརྩེ་ལྡན་རྣམས་ལ་སྡུག་བསྔལ་གྱིས་གནོད་པར་ཡང་མི་འགྱུར་ཏེ། དེ་ལྟར་རྒྱུ་ནི་བདག་གཞན་མཉམ་པ་ལ་གོམས་པ་ལྷུན་གྱིས་གྲུབ་པར་འཇུག་པར་གྱུར་པ་ན་གཞན་གྱིས་སྡུག་བསྔལ་ཞི་བར་དགའ་ཞིང་། བདག་གཞན་གྱི་བདེ་སྡུག་མཉམ་པས་དཔེར་ན་པད་མས་མཛེས་པའི་མཚོ་ལ་ངང་པ་རྣམས་ངང་གིས་འཇུག་པ་ལྟར་དམྱལ་བ་པ་རྣམས་གདོན་པའི་ཕྱིར་མནར་མེད་པའི་དམྱལ་བར་ཡང་སྡུག་བསྔལ་ལ་བདེ་བར་དགོངས་ནས་འཇུག་པར་འགྱུར་རོ། ། འོན་ཏེ་བྱང་སེམས་རང་གི་སྡུག་བསྔལ་ཞི་བས་དགའ་བར་མི་འགྱུར་བ་ཅི་སྟེ་ཞེ་ན། སེམས་ཅན་རྣམས་ནི་སྡུག་བསྔལ་གྱི་འཆིངས་པ་ལས་རྣམ་པར་འགྲོལ་བ་ན་དགའ་བ་དང་མགུ་བ་ཚད་གཟུང་མི་ནུས་པའི་རྒྱ་མཚོ་ལྟ་བུ་སྐྱེས་པ་གང་ཡིན་པ་དེ་ཉིད་ཀྱིས་ནི་བདག་ལ་ཆོག་པ་མིན་ནམ་སྟེ་ཡིན་པས་ཐར་པའི་བདེ་བ་ཅི་ཞིག་དགོས། འོན་ཏེ་ཐར་པའི་བདེ་བ་དེ་ཟག་པ་ཟད་པས་བྱང་སེམས་ཀྱི་བདེ་བ་ལས་མཆོག་ཏུ་བདེ་བ་མ་ཡིན་ནམ་ཞེ་ན།
སྙིང་རྗེ་ཅན་དེ་ལ་ཆོས་ཅན། ཉན་རང་གི་ཐར་པའི་བདེ་བ་ཐོབ་པས་ཅི་ཞིག་བྱ་སྟེ་དགོས་པ་མེད་པར་ཐལ། དེ་གཞན་ལ་ཕན་པ་དང་བདེ་བས་དགའ་བའི་རོ་མཆོག་མྱོང་བ་ལ་ཞུགས་ཤིང་ཐར་པའི་བདེ་བ་དེ་དེ་ལ་ལྟོས་ནའང་རོ་སྟེ་བཅུད་དང་བྲལ་བའི་ཕྱིར། ། རོ་བྲལ་ཐར་པས་ཅི་ཞིག་བྱ་ཞེས་འདོན་ཏོ། ། ཐར་པ་ལ་འདོད་པ་མེད་པ་དེ་ལྟ་བུས་གཞན་གྱི་དོན་བྱས་ཀྱང་བདག་གིས་བྱས་སོ་སྙམ་པའི་རློམ་སེམས་དང་ནི། དཀའ་བ་སྤྱད་པས་རྨད་དུ་བྱུང་ངོ་སྙམ་དུ་རང་ལ་ངོ་མཚར་དུ་འཛིན་པའང་མེད་ལ། དམ་པའི་ལས་བྱས་པའི་རྣམ་སྨིན་གྱི་འབྲས་བུ་འཇིག་རྟེན་ཕ་རོལ་ཏུ་འབྱུང་སྙམ་དུ་འདོད་ཅིང་རེ་བ་མེད་དེ། ལན་ལ་སོགས་ལ་མི་ལྟོས་པས་མཐའ་གཅིག་ཏུ་གཞན་དོན་ལ་དགའ་བས་སོ། ། བདུན་པ་དེ་དག་གི་མཇུག་བསྡུ་བ་ནི། བདག་གཞན་ལ་ཁྱད་པར་མེད་པ་དེ་བས་ན་ཇི་ལྟར་སྡུག་བསྔལ་གྱི་རྒྱུ་ཆུང་ངུ་མི་སྙན་པར་སྨྲ་བ་ཙམ་ལས་ཀྱང་བདག་སྲུང་བར་བྱེད་ན་དེ་བཞིན་དུ་གཞན་ལའང་བསྲུང་བའི་ནུས་པ་མེད་ཀྱང་མི་བདེ་བ་ཆུང་ངུ་ཙམ་ལའང་སྲུང་སེམས་དང་སྙིང་རྗེའི་སེམས་ནི་དེ་ལྟར་བྱའོ། །
དེ་ལྟར་མ་བྱས་ན་བདག་གཞན་མཉམ་པ་བསྒྲུབ་མི་ནུས་ཤིང་དེ་མ་ནུས་ན་བརྗེ་བའང་བསྒྲུབ་མི་ནུས་སོ། ། འོ་ན་དེ་ཇི་ལྟར་བླང་ཞེ་ན། དཔེར་ན་ཐོག་མ་མེད་པ་ནས་གོམས་པ་ཡིས་ནི་གཞན་ཕ་མ་དག་གི་ཁུ་བ་ཁྲག་གི་ཐིགས་པ་ལ་བདག་གི་དངོས་པོ་མེད་པར་གྱུར་ཀྱང་ནི་བདག་གོ་ཞེས་ནི་ཤེས་ཤིང་ཞེན་པ་སྐྱེ་བ་ལྟར་དེ་བཞིན་དུ་སེམས་ཅན་གཞན་གྱི་ལུས་ལའང་བདག་ཅེས་ཅིའི་ཕྱིར་མི་བཟུང་སྟེ། འཛིན་པ་ལ་གོམས་པར་མི་བྱེད་པ་བྱས་ན་བདག་གཞན་མཉམ་པར་འགྱུར་ལ་དེ་ནས་བདག་གི་ལུས་དག་ཏུའང་བློས་གཞག་པ་དེ་ལྟར་དཀའ་བ་མེད་པས་བདག་གཞན་རྗེ་བའང་ནུས་པར་འགྱུར་རོ། ། གཉིས་པ་བདག་གཞན་བརྗེ་བ་ལ་བསྟན་བཤད་གཉིས་ཀྱི་དང་པོ་ནི། དེ་ལྟར་དཀའ་བ་མེད་པས་ན་བདག་ཉིད་ལ་གཞན་གྱི་སྐྱོན་དང་བཅས་པ་གཞན་ལ་ཡང་བདག་གི་ཡོན་ཏན་གྱི་རྒྱ་མཚོ་དང་ལྡན་པར་ཤེས་པར་བྱས་ནས་བདག་འཛིན་ཡོངས་སུ་དོར་ཏེ་བདག་གཞན་དུ་བྱ་བ་དང་གཞན་བླང་བ་ནི་གཞན་རྣམས་བདག་ཏུ་བཟུང་ཞིང་བླང་བ་བསྒོམ་ཞིང་གོམས་པར་བྱའོ། ། གཉིས་པ་ལ་གཉིས། བདག་གཞན་བརྗེ་བའི་ཚུལ་དང་། བརྗེས་ནས་ཇི་ལྟར་བསྒྲུབ་པའི་ཚུལ་ལོ། ། དང་པོ་ལ་དྲུག་གི་དང་པོ་གོམས་ནས་བརྗེ་བའི་བློ་སྐྱེ་ཚུལ་ནི།
འོན་ཏེ་སེམས་ཅན་མང་པོ་དང་ནི། རང་གཅིག་ཡིན་པས་ཇི་ལྟ་བརྗེ་བར་ནུས་ཤེ་ན། ཇི་ལྟར་ལག་པ་དང་རྐང་པ་ལ་སོགས་པ་ཐ་དད་དུ་མ་ཡིན་ཡང་ལུས་གཅིག་གི་ཡན་ལག་ཏུ་ཞེན་པའི་སྒོ་ནས་ལུས་ཀྱི་ཡན་ལག་རྣམས་གཅིག་ཡིན་པར་འདོད་པ་ལྟར་དེ་བཞིན་དུ་འགྲོ་བ་མཐའ་དག་གཅིག་ཏུ་ཞེན་པར་བྱས་ན་བདག་གི་ཡན་ལག་ཏུ་ཅིའི་ཕྱིར་ལུས་ཅན་རྣམས་མི་འདོད་དེ་འདོད་པའི་བློ་སྐྱེའོ། ། དེ་ལྟ་བུ་ལའང་གོམས་ན་དཀའ་བ་མེད་དེ། ཇི་ལྟར་བདག་མེད་པའི་ལུས་འདི་ལྟ་གོམས་པས་བདག་བློ་འབྱུང་བ་དེ་བཞིན་དུ་སེམས་ཅན་གཞན་ལའང་བདག་ཉིད་དུ་གོམས་པས་བདག་བློ་ཅིས་མི་སྐྱེ་ལ། དེ་སྐྱེས་པ་དེ་ལྟ་ན་ནི་གཞན་གྱི་དོན་བྱས་ཀྱང་ངོ་མཚར་དུ་འཛིན་པ་དང་། དེས་སེམས་ཁེངས་པའི་རློམ་པ་མི་འབྱུང་སྟེ་བདག་གི་དོན་བྱས་པའི་ཕྱིར་རོ། ། དཔེར་ན་བདག་ཉིད་ཀྱིས་ནི་ཟས་ཟོས་ནས་ལན་དང་ཕྱི་མར་རྣམ་སྨིན་ལ་རེ་བ་མི་འབྱུང་བ་བཞིན་ནོ། ། དེ་བས་ན་ཇི་ལྟར་འདོད་པའི་དོན་ཐོབ་པའི་ཆེད་དུ་སེམས་གདུང་བའམ། ཡང་འགོ་བའི་ནད་ལྟ་བུའི་ལུས་ཀྱི་སྡུག་བསྔལ་དང་བྲལ་བ་ལ་སོགས་པས་བྱས་པའི་སྡུག་བསྔལ་མྱ་ངན་དང་སོགས་པས་ལུས་སེམས་ཀྱི་སྡུག་བསྔལ་གཞན་བཟུང་ངོ་ཞེས་འགྲེལ་ཆེན་ལས་འབྱུང་ཞིང་།
བཻ་རོ་ཙ་ནས། དེ་བས་ཇི་ལྟར་ཆུང་ངུ་ན། ། ཞེས་པའི་རྐང་པ་གཉིས་ལ་བཤད་པ་ཡོད་དོ། ། དེ་དག་ལས་བདག་བསྲུང་བར་འདོད་པ་དེ་བཞིན་དུ་འགྲོ་ལ་དེ་དག་སྲུང་བའི་སེམས་དང་སྙིང་རྗེའི་སེམས་ནི་གོམས་པར་བྱའོ། ། གཉིས་པ་དེ་ཉིད་དཔེས་བཤད་པ་ནི། དེ་བས་ན་མགོན་པོ་སྤྱན་རས་གཟིགས་དབང་ཕྱུག་གིས་ཐུགས་རྗེ་ཆེན་པོའི་དབང་གིས་འགྲོ་བ་འཇིག་རྟེན་པ་རྣམས་འཁོར་གྱི་འཇིགས་པས་སེམས་བག་འཁུམས་ནས་སྤོབས་པ་དང་བྲལ་བ་དང་འང་གི་སྒྲས་སྐྱེ་བོ་གཞན་གྱིའང་འཇིགས་པའི་སྡུག་བསྔལ་བསལ་བའི་ཕྱིར་རང་གི་མཚན་ཡང་སྤྱན་རས་གཟིགས་དབང་ཕྱུག་ཅེས་བྱིན་གྱིས་བརླབས་ཏེ་སྡོང་པོ་བཀོད་པ་ལས། བདག་གི་མིང་ལན་གསུམ་དྲན་པས་འཁོར་གྱི་ནང་དུ་བག་ཚ་བའི་འཇིགས་པ་མེད་པར་གྱུར་ཅིག་ཅེས་པའམ། ཡང་ན་སེམས་ཅན་འགའ་ཞིག་སེམས་མོས་པས་ཀྱང་བདག་གི་མི་འཛིན་པར་བྱེད་ན་དེ་ལ་སྡུག་བསྔལ་ཐམས་ཅད་འབྱུང་བར་མི་འགྱུར་ལ། ཐ་ན་འཁོར་གྱིས་འཇིགས་ཤིང་སྐྲག་པ་ཡང་འབྱུང་བར་མི་འགྱུར་རོ། ། ཞེས་སོ། །
འོན་ཏེ་བདག་གཞན་དུ་གཞག་པ་ནི་ཤིན་ཏུ་དཀའ་སྙམ་ན། དེ་ལྟ་ནའང་དཀའ་བ་ལས་ཕྱིར་ལྡོག་པར་མི་བྱ་སྟེ་འདི་ལྟར་གོམས་པའི་མཐུ་ཡིས་ནི་གང་གི་མིང་རྣ་ལམ་དུ་ཐོས་པས་སྐྲག་ཅིང་འཇིགས་པ་སྐྱེ་བ་ཡང་ཕྱིས་རྒྱུ་འགའ་ཞིག་གིས་སྡུག་པར་གོམས་པའི་དབང་གིས་འཇིགས་པའི་ཡུལ་དེ་ཉིད་མེད་ན་མི་དགའ་བར་འགྱུར་རོ། ། དེས་ན་གང་ཞིག་བདག་དང་གཞན་རྣམས་ནི་མྱུར་དུ་སྡུག་བསྔལ་གྱི་འཇིགས་པ་མཐའ་དག་ལས་བསྐྱབ་པར་འདོད་པ་དེས་བདག་དང་གཞན་དུ་བརྗེ་བར་བྱ་བའི་ཚུལ་ཐེག་ཆེན་གྱི་རིགས་ཅན་མ་ཡིན་པ་རྣམས་སྐྲག་པའི་རྒྱུ་ཡིན་པས་སམ། འདི་ལ་མ་དད་དེ་སྤངས་ན་ངན་སོང་དུ་འགྲོ་བས་དེ་བསལ་བའི་ཕྱིར་གསང་བར་བྱ་བ་ཡིན་ལ། བྱང་ཆུབ་དམ་པ་སྒྲུབ་པར་བྱེད་པ་དེ་སྤྱད་པར་བྱའོ། ། གསུམ་པ་བདག་ལུས་ལ་ཆགས་པ་སྤང་བ་པའི་སྐྱོན་ནི། བདག་གི་ལུས་གང་ལ་བདག་ཏུ་འཛིན་པས་བསྐྱེད་པའི་མངོན་པར་ཆགས་པ་ཡིས་སམ། གྲིབ་མ་ལ་ཡི་དྭགས་སུ་རྟོག་པས་བཏགས་པའི་སྒོ་ནས་འཇིགས་པ་སྐྱེ་བའི་གནས་ཆུང་ངུ་འཁོར་གྱི་འཇིགས་པ་སྐད་ཅིག་མ་ཙམ་མམ། རང་གི་གྲིབ་མ་ལའང་འཇིགས་པ་སྐྱེ་བའི་བདག་གི་ལུས་དེ་ལ་སེམས་ལྡན་སུ་ཞིག་སྡང་བར་མི་བྱེད་དེ་བྱེད་པར་རིགས་ཏེ་འཇིགས་པ་སྡུག་བསྔལ་སྐྱེད་པར་བྱེད་པའི་ཕྱིར། དཔེར་ན་དགྲ་བཞིན་ནོ། །
དེར་མ་ཟད་ལུས་འདི་ལ་ཉེས་པ་གཞན་ཡོད་དེ། ལུས་ནད་དང་ལྡན་པ་གང་ལ་བཀྲེས་པ་དང་སྐོམ་པ་དང་། སོགས་པས་གོས་ལ་སོགས་པ་དང་བྲལ་བ་དང་ནད་གསོ་བའི་ཆོ་ག་བྱེད་པར་འདོད་པས་ཟས་དང་། སྨན་སོགས་ཀྱི་ཕྱིར་བྱ་དང་ཉ་དང་རི་དྭགས་ལ་སོགས་དག་གསོད་པར་བྱེད་ཅིང་གཞན་ལ་འཚེ་བའི་དོན་དུ་ལམ་དུ་སྒུགས་ནས་གཞན་གྱི་རྫས་རྐུ་ཞིང་འཕྲོག་པར་བྱེད་ལ། གང་ཞིག་ཁེ་སྟེ་རྙེད་པ་དང་རིམ་གྲོ་བཀུར་སྟི་ཐོབ་པར་བྱ་བའི་ཕྱིར་འདི་དག་གསོན་ན་བདག་ལ་རྙེད་བཀུར་མི་འོང་སྙམ་པས་ཕ་དང་མ་ཡང་གསོད་བྱེད་ཅིང་། དཀོན་མཆོག་གསུམ་གྱི་དཀོར་ཏེ་ནོར་བརྐུས་ནས་མཚམས་མེད་དེ་ལྟ་བུའི་ལས་བྱས་ནས་མནར་མེད་པ་ལ་སོགས་པའི་མེས་བསྲེག་པར་འགྱུར་ན་མཁས་པ་རིག་པ་དང་ལྡན་པ་སུ་ཞིག་སྡུག་བསྔལ་ཐམས་ཅད་ཀྱི་འབྱུང་གནས་སུ་གྱུར་པའི་ལུས་དེ་ལ་དགའ་བས་འདོད་པར་བྱེད་ཅིང་བརྩེ་བས་བསྲུང་ཞིང་སྐྱོང་བ་དང་རྙེད་པས་མཆོད་པར་བྱེད་ཀྱི་འདི་ལ་སུ་ཞིག་ངག་བཞིན་དུ་ལྟ་བར་མི་བྱེད་ཅིང་བརྙས་པར་མི་བྱེད་པ་མི་རིགས་ཏེ་སྡུག་བསྔལ་ཀུན་གྱི་རྒྱུ་ཡིན་པའི་ཕྱིར་ཞེས་དཔྱད་པའོ། ། བཞི་པ་དོན་གཉིས་སེམས་པ་དང་བསྒྲུབ་པའི་སྐྱོན་ཡོན་ནི། གལ་ཏེ་རྙེད་པའི་དངོས་པོ་འགའ་ཞིག་གཞན་སློང་དུ་འོངས་པ་ན་དེ་ལ་སྦྱིན་ནས་རང་ཉིད་ཀྱིས་ཅི་སྤྱད་ཅེས་རྟོག་པ་ལྟ་བུའི་ཚེ་འདི་གཞན་ལ་བྱིན་ན་བདག་ཅི་སྤྱད་ཅེས་བདག་གི་བདེ་བའི་དོན་སྒྲུབ་པར་སེམས་པ་ནི་འདྲེའི་ཚུལ་ཏེ་ཡི་དྭགས་སུ་འགྱུར་ཏེ་སེར་སྣ་གཙོ་བོར་གྱུར་པའི་ཕྱིར་རོ། ། གལ་ཏེ་བདག་གིས་ལོངས་སྤྱད་ན་གཞན་སློང་བ་པོ་དེ་ལ་ཅི་སྦྱིན་ཞེས་རང་དོན་ལ་མི་ལྟོས་པར་གཞན་བདེ་བའི་དོན་སེམས་པར་ཞུགས་པ་ནི་ལྷའི་ཆོས་ཏེ་ལྷའི་དབང་ཕྱུག་ཏུ་འགྱུར་རོ། ། གཞན་ཡང་བདག་བདེ་བ་ཐོབ་པའི་ཕྱིར་གཞན་དག་ལ་ལུས་ངག་གི་ཆད་པས་གནོད་པར་བྱས་ན་དམྱལ་བ་ལ་སོགས་པའི་ངན་འགྲོར་སྡུག་བསྔལ་གྱིས་གདུང་བར་འགྱུར་ལ།
གཞན་བདེ་བའི་ཕྱིར་བདག་ལ་གནོད་པ་བྱས་ན་འཇིག་རྟེན་དང་། དེ་ལས་འདས་པའི་ཕུན་སུམ་ཚོགས་པ་ཐམས་ཅད་འཐོབ་བོ། ། དེས་ན་ལང་ཚོ་དང་གཟུགས་ནོར་ལ་སོགས་པ་བདག་ཉིད་གཞན་ལས་མཐོ་བ་སྟེ་མཆོག་ཏུ་གྱུར་པ་ཐོབ་པར་འདོད་པ་དེ་ངན་འགྲོ་དང་། རིགས་ངན་པ་དང་། གླེན་པར་སྐྱེ་བར་འགྱུར་ལ། བདག་ལ་འདོད་པ་དེ་ཉིད་གཞན་ལ་སྤོ་བར་བྱས་ཏེ་ཕ་རོལ་མཐོ་བར་བྱས་ན་བདེ་འགྲོ་ཞིང་རིམ་གྲོ་ཕུན་སུམ་ཚོགས་པ་ཐོབ་པར་འགྱུར་རོ། ། གཞན་ཡང་བདག་གི་དོན་དུ་གཞན་བཙན་ཐབས་སུ་བྲན་དུ་བཀོལ་ན་ཕྱི་མར་བྲན་དང་ལ་སོགས་པས་མི་སྡུག་པ་ལ་སོགས་མྱོང་བར་འགྱུར་རོ། ། གཞན་གྱི་དོན་དུ་བདག་ཉིད་སྤྱད་ཅིང་བྲན་དུ་བཀོལ་ན་ཕྱི་མར་རྗེ་དཔོན་ཉིད་དང་། སོགས་པས་རིགས་གཟུགས་བཟང་པོ་སོགས་མྱོང་བར་འགྱུར་རོ། ། མདོར་ན་འཇིག་རྟེན་གྱི་འདི་དང་ཕྱི་མའི་བདེ་བ་ཇི་སྙེད་པ་དེ་ཀུན་གཞན་ལ་ཕན་བདེ་འདོད་པ་ལས་བྱུང་ཞིང་།
འཇིག་རྟེན་གྱི་འདི་ཕྱིའི་སྡུག་བསྔལ་ཇི་སྙེད་པ་དེ་ཀུན་རང་བདེ་འདོད་པ་ལས་བྱུང་ངོ་། ། དེ་ལྟར་མང་དུ་རྒྱས་པར་བཤད་པ་ལྟ་ཅི་ཞིག་དགོས་ཏེ་བྱིས་པ་སོ་སྐྱེ་རང་གི་དོན་བྱེད་པ་དང་། ཐུབ་པ་ཐུགས་རྗེ་ཆེན་པོས་གཞན་གྱི་དོན་མཛད་པ་འདི་གཉིས་ཀྱི་ནི་ཁྱད་པར་ལྟོས་ལ་བདག་གཞན་བརྗེ་བ་ལ་འབད་པར་གྱིས་ཤིག ལྔ་པ་མ་བརྗེས་པའི་ཉེས་དམིགས་ནི། དེ་ལྟར་ན་སངས་རྒྱས་འདོད་པའི་ལམ་འདི་ཡིན་ཡང་འཁོར་བའི་བདེ་བ་འདོད་པ་ལ་དེ་ཇི་ལྟར་བདེ་བའི་ལམ་ཡིན་ཞེ་ན། སངས་རྒྱས་མི་འདོད་ཅིང་སྲིད་པའི་བདེ་བ་འདོད་པས་ཀྱང་བདག་གི་བདེ་བ་དང་། གཞན་གྱི་སྡུག་བསྔལ་དག་ཡང་པར་བརྗེ་བར་མ་བྱས་ན་སངས་རྒྱས་ཉིད་དུ་མཐར་མི་འགྲུབ་པ་ལྟ་ཞོག་ཅིང་། འཁོར་བའི་གནས་སྐབས་ནའང་ལྷའི་བདེ་བ་ཕུན་སུམ་ཚོགས་པ་ཐོབ་པ་མེད་དོ། ། གཞན་ཡང་མ་བརྗེས་ན་འཇིག་རྟེན་ཕ་རོལ་ཏུ་བདེ་བ་མི་འགྲུབ་པ་ཤིན་ཏུ་ལྐོག་ཏུ་གྱུར་པས་ཕར་ཞོག་གི། ཚེ་འདིར་ཡང་ལས་ཀྱི་གླས་འཚོ་བའི་བྲན་གཡོག་གཞན་གྱི་ལམ་མི་བྱེད་པ་དང་རྗེ་དཔོན་ཡང་གླའམ་རྔན་པ་མི་སྟེར་བའི་སྒོ་ནས་བདག་གཞན་མི་བརྗེ་བ་ཡང་ཚེ་འདིའི་རྗེ་བོ་ལ་བསྙེན་བཀུར་དང་བྲན་ལ་ཟས་གོས་ཀྱི་དོན་ཡང་འགྲུབ་པར་མི་འགྱུར་རོ། །
དེ་ལྟར་ཤེས་བཞིན་དུའང་མཐོང་བ་ཚེ་འདི་དང་མ་མཐོང་བ་སྐྱེ་བ་གཞན་དུ་བདེ་སྐྱིད་ཕུན་སུམ་ཚོགས་པའི་བདེ་བ་འགྲུབ་པའི་རྒྱུ་བདག་གཞན་བརྗེ་བ་དེ་ཡོངས་སུ་བོར་ཞིང་ཕན་ཚུན་དུ་མི་འདོད་པའི་ལམ་བསྒྲུབས་པས་སྡུག་བསྔལ་བྱས་པའི་རྒྱུས་ཕན་མི་ཕན་མི་ཤེས་པའི་རྨོངས་པ་རྣམས་དམྱལ་སོགས་འཇིགས་སུ་རུང་བའི་སྡུག་བསྔལ་མི་བཟད་པ་ལེན་ཏོ་ཞེས་བརྩེ་བས་སློབ་དཔོན་གྱིས་གསུངས་སོ། ། གཞན་ཡང་འཇིག་རྟེན་དག་ནི་ཡིད་མི་བདེ་བའི་རྒྱུའི་འཚོ་བ་གང་ཡོད་པ་དང་། སྡུག་བསྔལ་གྱི་རྒྱུ་རྣམས་ལ་འཇིགས་པ་དང་། ལུས་ཀྱི་སྡུག་བསྔལ་ཇི་སྙེད་ཡོད་པར་གྱུར་པ་དེ་ཀུན་རྒྱུ་བདག་ཏུ་འཛིན་པ་ལས་བྱུང་བར་གྱུར་ན་འདྲེ་ཆེན་པོ་བདག་འཛིན་དེས་ཀོ་རང་གི་ལག་གི་དུག་ཟ་བ་བཞིན་བདག་ལ་ཅི་ཞིག་བྱ། དེས་ན་བདག་འཛིན་ཡོངས་སུ་མ་བཏང་ན་སྡུག་བསྔལ་སྤང་བར་མི་ནུས་ཏེ། དེ་ལྟར་སྡུག་བསྔལ་གྱི་རྒྱུ་ཡིན་པའི་ཕྱིར་ཇི་ལྟར་མེ་ནི་མ་ཞི་མ་བཏང་ན་དེའི་འབྲས་བུ་བསྲེག་པ་སྤོང་བར་མི་ནུས་པ་བཞིན་ནོ། ། དྲུག་པ་དེ་དག་གི་མཇུག་བསྡུ་བ་ནི། སྡུག་བསྔལ་ནི་བདག་འཛིན་དང་རྗེས་སུ་འགྲོ་ལྡོག་ངེས་པ་དེ་ལྟ་བས་ན་བདག་ནི་སྡུག་བསྔལ་གྱི་གནོད་པ་ཞི་བའི་དོན་དང་གཞན་གྱི་སྡུག་བསྔལ་ཞི་བར་བྱ་བའི་ཕྱིར་བདག་ཉིད་ཀྱི་བདག་འཛིན་དོར་ནས་རང་གཞན་ལ་བཏང་བ་ཉིད་དུ་བྱ་བ་དང་། སེམས་ཅན་གཞན་རྣམས་ནི་བདག་བཞིན་དུ་གཅེས་པར་བཟུང་བར་བྱ་སྟེ། དེའང་སྔར་མ་ཤེས་པས་བདག་ལ་ཕན་བདེ་བསྒྲུབ་པའི་ངལ་བ་མང་དུ་བྱས་ལ་ད་ནི་གཞན་བརྗེས་པས་ན་གཞན་ལ་སྔར་བྱས་པ་དེ་དག་ལ་བསྒྲུབ་པར་བྱ་ཞིང་།
བདག་མེད་ཀྱི་རང་ལ་བདག་ཏུ་འཁྲུལ་པ་དེ་བཞིན་དུ་གཞན་ལའང་བྱའོ། ། དེ་ལྟ་བུའི་བསམ་པས་བསྐུལ་ཏེ་བདག་ནི་གཞན་གྱི་དབང་དུ་གྱུར་ཏོ་ཞེས་ཡིད་ཁྱོད་ངེས་པར་ཐེ་ཚོམ་དང་ཕྱིན་ཅི་ལོག་མེད་པར་ཤེས་པར་གྱིས་ལ་དུས་འདི་ནས་བཟུང་སྟེ་སེམས་ཅན་ཀུན་དོན་མ་གཏོགས་པ་ད་ནི་ཁྱོད་ཀྱིས་བདག་དོན་ལ་སོགས་པ་གཞན་མི་བསམ་མོ། ། ཅིའི་ཕྱིར་དེ་ལྟར་བྱ་ཞེ་ན་བདག་གཞན་བརྗེས་པས་ན་མིག་དང་རྣ་བ་ལ་སོགས་པ་ཡིས་རང་གི་དོན་དུ་ལྟ་བ་དང་ཉན་པ་ལ་སོགས་བསྒྲུབ་པར་རིགས་པ་མ་ཡིན་ཏེ། གཞན་གྱི་དབང་དུ་གྱུར་པའི་ཕྱིར་ཏེ། གཞན་གྱི་ཡིན་པས་སོ། ། དེས་ན་རྐང་ལག་ལ་སོགས་པ་དེས་གཞན་དོན་ལས་ལོག་ནས་རང་གི་དོན་དུ་འགྲོ་འོང་ལ་སོགས་པའི་གཡོ་བ་དང་ཡང་བྱ་བར་མི་རིགས་ཏེ། སེམས་ཅན་གཞན་དེའི་དོན་གཉེར་བར་རིགས་པའི་ཕྱིར་ཏེ། གཞན་དང་འབྲེལ་པར་ངེས་པའི་ཕྱིར་རོ། ། དེས་ན་སེམས་ཅན་གཞན་བདག་ཏུ་བྱས་པ་རྣམས་ཀྱི་དགོས་པ་བསྒྲུབ་པ་གཙོ་བོར་བྱས་ནས་བདག་གི་ལུས་གཞན་དུ་བཞག་པ་དེ་ལ་གོས་ལ་སོགས་པ་བདེ་བའི་ཡོ་བྱད་ཅི་མཐོང་བ་དེ་དང་དེ་ནི་འཕྲོགས་ནས་ཀྱང་གཞན་དག་བདག་ཏུ་བྱས་པ་ལ་ནི་ཕན་པར་སྤྱོད་ཅིག དེ་ལྟ་ན་བྱིན་པ་ལ་སྲེད་པ་དང་རློམ་སེམས་མེད་པར་འགྱུར་བས་རྗེས་གོམས་ན་སྐྱོན་ཟད་ཅིང་ཡོན་ཏན་འཕེལ་བར་འགྱུར་རོ། །
གཉིས་པ་བརྗེས་ནས་ཇི་ལྟར་བསྒྲུབ་པའི་ཚུལ་ལ་གཉིས་ཀྱི་དང་པོ་བསྟན་པ་ནི། བྱིས་པ་རྣམས་དམན་པ་ལ་ང་རྒྱལ་མཉམ་པ་ལ་འགྲན་སེམས་མཆོག་ལ་ཕྲག་དོག་བྱེད་པ་འདི་དག་ཉོན་མོངས་པ་ཡིན་ཡང་བརྗེས་ནས་རྣམ་བྱང་གི་རྒྱུ་ཉིད་དུ་སྒྱུར་བར་བྱེད་དོ། ། འདི་ལྟར་དམན་པ་དང་སོགས་པས་བར་མ་དང་མཆོག་བདག་ཏུ་བྱས་པ་དང་གཞན་དམན་སོགས་ཉིད་དུ་ནི་བདག་ཉིད་ཤེས་པར་བྱས་ནས་རྣམ་རྟོག་སྟེ་ཐེ་ཚོམ་མེད་པའི་སེམས་ཀྱིས་སུ་འཆད་པར་འགྱུར་བའི་ཚུལ་གྱིས་མཐོ་བ་ལ་ཕྲག་དོག་མཉམ་པ་ལ་འགྲན་པ་དང་ནི་དམན་པ་ལ་ང་རྒྱལ་བསྒོམ་པར་བྱའོ། ། གཉིས་པ་བཤད་པ་ལ་ལྔའི་དང་པོ་མཐོ་ལ་བརྗེས་ཏེ་ཕྲག་དོག་བསྒོམ་པ་ནི། བདག་གཞན་དུ་བྱས་པ་འདི་ནི་ཚུལ་ཁྲིམས་དང་ཡོན་ཏན་ལ་སོགས་པ་དང་ལྡན་པས་བཀུར་བར་བྱས་ཀྱི་གཞན་བདག་ཏུ་བྱས་པ་ལ་ནི་ཡོན་ཏན་དང་བྲལ་བས་དམན་པར་མཐོང་བས་བཀུར་བ་མིན་ནོ་སྙམ་དུ་བསམ་པར་བྱའོ། ། འདི་མན་ཆད་དུ་བདག་གཞན་བརྗེ་བའི་སྐབས་ཡིན་པས་བདག་ཅེས་པ་རྣམས་གཞན་ལ་དང་གཞན་ཞེས་པ་བདག་ལ་གོ་བར་བྱ་ཞིང་ཇི་ལྟར་རིགས་པར་གོང་ལྟར་སྦྱར་རོ། ། གཞན་ཡང་གཞན་འདི་བཞིན་དུ་བདག་གིས་ནོར་ལ་སོགས་པ་མ་རྙེད་ཅིང་གཞན་འདི་ནི་ཡོན་ཏན་བསྔགས་པའི་སྒོ་ནས་བསྟོད་པ་བྱས་ལ་བདག་ལ་དམན་པའི་སྒོ་ནས་སྨོད་པ་དང་གཞན་འདི་ནི་བདེ་ཞིང་བདག་ནི་སྡུག་བསྔལ་བདག་ནི་ཁུར་ཁུར་བ་ལ་སོགས་པའི་དམན་པའི་ལས་རྣམས་ནི་བྱེད་པ་དང་། གཞན་འདི་ནི་ལས་མེད་པར་བདེ་བ་ཉིད་དུ་གནས་པ་མི་རིགས་སོ་སྙམ་པའི་ཕྲག་དོག་དང་། གཞན་འདི་ནི་འཇིག་རྟེན་པ་རྣམས་ལ་ཆེ་བའི་ཡོན་ཏན་དུ་གྲགས་ལ་བདག་ནི་དམན་ཞིང་ཡོན་ཏན་མེད་པར་གྲགས་པས་ན་བདག་ལ་ཡོན་ཏན་མེད་པས་ཅི་ཞིག་བྱ་སྟེ་དགོས་པ་ཅུང་ཟད་མེད་པས་སེམས་ཅན་བདག་ཉིད་ཀུན་ཡོན་ཏན་དང་ལྡན་པར་བདག་གིས་བྱས་པས་མཆོག་སྟེ། གཞན་ན་རྣམ་པ་ཐམས་ཅད་དུ་ཚུལ་ཁྲིམས་ལ་སོགས་པའི་ཡོན་ཏན་དང་བྲལ་བ་ཡིན་པས་ཅིའི་ཕྱིར་མི་མཉམ་སྙམ་པའི་ཕྲག་དོག་དང་།
ཡང་མཐོ་དམན་ནི་ཕན་ཚུན་ལྟོས་ནས་བཞག་པ་ཡིན་པས་འཇིག་རྟེན་འདི་རྣམས་ཀྱི་ནང་ན་བདག་གང་ལས་ཤིན་ཏུ་དམན་པའི་སེམས་ཅན་དེ་ཡང་ཡོད་པ་དང་། རང་ཉིད་མཐོན་པོར་བཞག་པ་དེ་ལས་ཀྱང་མཆོག་ཏུ་གྱུར་པའི་སྐྱེས་བུ་དམ་པ་དེའང་ཡོད་ལ་དམན་པ་གང་ལ་ལྟོས་ནས་བདག་ཀྱང་མཆོག་ཡིན་ཏེ། དེས་ན་བདག་ནི་ཐམས་ཅད་ལ་དམན་པ་ཡིན་ཞིང་གཞན་འདི་ནི་ཐམས་ཅད་ལས་མཐོ་བ་ཡང་མིན་པས་ཅིའི་ཕྱིར་མཐོང་དམན་མི་མཉམ་སྙམ་དུ་འགྲན་སེམས་བསྒོམ་མོ། ། དེ་ལྟ་ནའང་ཚུལ་ཁྲིམས་ལ་སོགས་པས་ཕོངས་པས་ཁྱོད་ནི་དམན་ལ་བདག་ནི་དེ་ལྟ་མིན་ནོ་ཞེ་ན། བདག་ཏུ་བཟུང་བའི་སེམས་ཅན་དེ་སོ་སོ་ཐར་པའི་ཚུལ་ཁྲིམས་ཏེ་ཉམས་པ་དང་ལྟ་བ་ནི་འཇིག་ལྟ་སོགས་ལྔ་སྟེ་དེ་ཉིད་ཕོངས་པ་ཡིན་པའམ་དེ་ཡོད་པས་ཕོངས་པར་བྱས་ཏེ་ཡང་དག་པའི་ལྟ་བ་ཉམས་པ་དང་། སོགས་པས་འཚོ་བ་དག་པ་དང་བྲལ་བ་དང་། སྤྱོད་པས་ཕོངས་པ་ནི་ཉོན་མོངས་པའི་སྟོབས་ཀྱིས་བྱུང་གི་བདག་གི་འདོད་པའི་དབང་དུ་གྱུར་པས་མིན་ནོ། ། དེས་ན་ཁྱོད་སྙིང་རྗེ་དང་ལྡན་པ་ཡིན་ན་བདག་གཞན་དུ་བཞག་པ་ཁྱོད་ཆོས་ཅན། ཅི་ལྟར་གསོ་བའི་ནུས་པ་ཡོད་པ་བཞིན་དུ་ཁྱོད་ཀྱིས་བདག་སེམས་ཅན་ནི་ཚུལ་ཁྲིམས་ཉམས་པ་སོགས་ལས་གསོ་དགོས་པར་ཐལ་ཏེ། ཁྱོད་ལ་བདག་ཉེས་པ་དང་བྲལ་བར་བསྒྲུབ་པའི་བློ་ཡོད་པའི་ཕྱིར་རོ། །
གཞན་ཡང་དེ་ལྟ་བུའི་བློ་ཡོད་ན་ཁྱོད་ཀྱི་བདག་ལ་བསྒོ་བ་དག་གི་བརྟུལ་ཞུགས་དང་ངེས་པའི་དཀའ་བའི་བྱ་བ་ལ་སོགས་པའི་རང་བཞིན་སྡུག་བསྔལ་གྱི་གནོད་པའང་སེམས་ཅན་བདག་གིས་དང་དུ་བླང་བར་བྱའོ། ། འོན་ཏེ་དེ་ལྟ་ཡིན་ཀྱང་བདག་ལ་སེམས་ཅན་ཁྱོད་ཀྱི་ཉེས་པ་འདི་མཐའ་གཅིག་ཏུ་གསོ་བར་བྱ་བའི་ནུས་པ་ཡོད་པ་མིན་ཏེ། ཁྱོད་ཉེས་པ་དུ་མ་དང་ལྡན་པས་གསོར་མི་རུང་བའི་ཕྱིར་ཞེ་ན། ཁྱོད་ལ་ནུས་པ་མེད་བཞིན་དུ་ཁོ་བོ་ནི་མཐོ་ལ་སེམས་ཅན་འདི་ནི་དམའ་བ་ཡིན་ནོ་ཞེས་ཅིའི་ཕྱིར་སེམས་ཅན་བདག་ལ་བརྙས་པ་དེ་བྱེད་པ་མི་རིགས་སོ། ། གལ་ཏེ་གསོ་མི་ནུས་ཀྱང་ཡོན་ཏན་གཞན་གྱི་སྒོ་ནས་སེམས་ཅན་ཁྱོད་པས་བདག་ལྷག་པས་ཁོ་བོ་བདག་ཁྱོད་ལ་བརྙས་པ་བྱེད་ཅེ་ན། སེམས་ཅན་བདག་ལ་ཆོས་ཅན། ཕ་རོལ་གཞན་བདག་དེའི་ཡོན་ཏན་གྱིས་ཅི་བྱ་སྟེ་དགོས་པ་ཅུང་ཟད་ཀྱང་མེད་དེ། ཕ་རོལ་བདག་སྟེ་རང་ཉིད་ཀྱི་ཡོན་ཏན་ཅན་འདི་ཡིན་པ་དེ་ལས་ཡོན་ཏན་གྱི་ཆ་ཅུང་ཟད་ཀྱང་དེ་ལ་མེད་པའི་ཕྱིར་རོ། ། དེ་ལྟ་ཡིན་ཡང་ཁོ་བོ་སྙིང་རྗེ་དང་ལྡན་པས་གཞན་སེམས་ཅན་ལའང་ཁོ་བོའི་ཡོན་ཏན་ཉེ་བར་མཁོ་བ་ཡིན་ནོ་ཞེ་ན། བདག་གཞན་དུ་བཟུང་བ་ཁྱོད་ཆོས་ཅན།
སྙིང་རྗེའང་མེད་པར་ཐལ། སྡིག་བྱེད་པ་ངན་འགྲོར་ངེས་པའི་ཕྱིར་ངན་འགྲོ་ཁོ་ན་གདུག་པ་སྟེ་དེའི་ཁར་གནས་པའམ། དམན་པ་མཁོ་བའི་ཡོ་བྱད་དང་བྲལ་བའི་ངན་འགྲོ་དང་། སྦྲུལ་དང་གཅན་གཟན་གཏུམ་པོ་གདུག་པའི་ཁར་གནས་པའི་འགྲོ་བ་ལ་སྙིང་རྗེའི་ཡིད་ཀྱིས་སྡུག་བསྔལ་དང་བྲལ་བའི་འབད་པ་བྱེད་པ་མེད་པའི་ཕྱིར་དང་། དེར་མ་ཟད་འདི་ཕྱིར་ཡོན་ཏན་མེད་བཞིན་དུ་ཡོན་ཏན་ལྷག་པར་རློམ་པའི་སྒོ་ནས་མཁས་པ་རྣམས་ལ་བདོ་བར་བྱེད་ཅིང་རྒྱལ་བར་འདོད་པའི་ཕྱིར་རོ། ། ཚུལ་ཁྲིམས་བལྟ་བས་ཞེས་སོགས་ཀྱི་ཕྱོགས་སྔ་ནས་འདིའི་བར་བདག་གཞན་ཞེས་པ་རྣམས་ཡི་གེ་བཞིན་དུ་གཟུང་ངོ་། ། གཉིས་པ་མཉམ་ལ་བརྗེས་ཏེ་འགྲན་སེམས་བསྒོམ་པ་ནི། བདག་དང་ཡོན་ཏན་ལ་སོགས་མཉམ་པ་ཁ་ཅིག་ལ་བལྟས་པ་སྟེ་གསལ་བར་བྱས་ནི་བདག་གཞན་བརྗེས་ཏེ་ཡོན་ཏན་ལ་སོགས་གང་གིས་བདག་ནི་ལྷག་མར་བྱ་བའི་བདག་གིས་གཞན་རྙེད་པ་དང་བཀུར་སྟི་ལྷག་པ་ནི་མཐོང་ན་གཞན་ལས་ཕྲོགས་ནས་བཟུང་ཞིང་ཕྲོགས་ཀྱང་མི་སྟེར་ན་རྩོད་པ་དང་མཚང་འབྲུ་བ་ཡིས་ཀྱང་རྙེད་བཀུར་བདག་ལ་ངེས་པར་བསྒྲུབ་བོ། ། གཞན་ཡང་ཅི་ནས་ཀྱང་བདག་གི་ཡོན་ཏན་ནི་འཇིག་རྟེན་ཀུན་ལ་གསལ་བར་གྲགས་པར་བྱ་བ་དང་། གཞན་ཡང་གཞན་འདིའི་ཡོན་ཏན་གང་ཡིན་པ་དག་སུས་ཀྱང་ཐོས་པར་མི་འགྱུར་བར་བྱ་བ་དེ་བཞིན་དུ་བདག་གི་སྐྱོན་ཡང་སྦ་བར་བྱ་ཞིང་དེ་ལ་བརྟེན་ནས་བདག་ནི་སྐྱེ་བོ་ཀུན་གྱིས་མཆོད་པར་འགྱུར་བར་བྱ་ལ།
གཞན་འདི་ལ་མཆོད་པར་འགྱུར་བ་མིན་པ་དང་། བདག་དང་རྙེད་པ་ལེགས་པར་རྙེད་ཅིང་བདག་ནི་གཞན་དག་གིས་བཀུར་བར་འགྱུར་བར་བྱ་ཞིང་། གཞན་འདི་ལ་བཀུར་བ་མིན་སྙམ་དུ་སྤྲོ་བ་བསྐྱེད་པ་དང་། གཞན་འདི་ནི་རྙེད་བཀུར་མེད་པས་ཡུན་རིང་དུ་མ་རུངས་པར་བྱས་པ་ལ་ཡུན་རིང་པོར་བདག་ནི་དགའ་བས་ལྟ་ཞིང་གཞན་དེའི་སྐྱོན་བརྗོད་པས་འགྲོ་བ་ཀུན་གྱི་བཞད་གད་དུ་བྱེད་པ་དང་ཕན་ཚུན་དུ་དེ་ལ་སྨོད་པ་དག་ཏུ་བལྟ་བར་བྱའོ། ། གསུམ་པ་དམན་ལ་བརྗེས་ཏེ་ང་རྒྱལ་བསྒོམ་པ་ནི། ཐམས་ཅད་དུ་དམན་པའི་ལས་ལ་འཇུག་པས་ཤིན་ཏུ་ཉོན་མོངས་པའི་གང་ཟག་དམན་པར་བདག་ཉིད་བཞག་ལ་གཞན་མཐོ་བོའི་བདག་ཏུ་བཞག་སྟེ་དམན་པ་འདི་ཡང་བདག་དང་ནི་ལྷན་ཅིག་ཏུ་ནི་མཉམ་དུ་རེ་ནས་འགྲན་ནོ་ཞེས་ངེས་པར་བྱས་ཏེ་གྲག་ཅེས་པ་ནི་མི་འདོད་པ་དང་མི་རིགས་པར་སྟོན་པའོ། ། དམན་པ་འདི་དང་བདག་བསྟན་བཅོས་སོགས་ཐོས་པ་དང་ཤེས་རབ་བམ་གཟུགས་རིགས་ནོར་གྱིས་མཉམ་མམ་ཅི་སྟེ་མི་མཉམ་ལ། དེས་ན་ཐོས་སོགས་བདག་གི་ཡོན་ཏན་ལྷག་པ་དེ་ལྟར་ཕྱོགས་བཅུར་སྐྱེ་བོ་ཀུན་ལ་བསྒྲགས་པ་ཡི་སྟོབས་ཀྱིས་བདག་གི་ཡོན་ཏན་ཐོས་ནས་ནི་ལུས་ཀྱི་བ་སྤུ་ལྡང་ཞིང་ཡིད་དགའ་བ་སྐྱེས་པར་གྱུར་པའི་བདེ་སྐྱིད་ལ་ནི་ཡོངས་སུ་སྤྲད་པར་བྱའོ། ། ཅི་སྟེ་བརྒྱ་ལ་ཞིག་ན་འདིས་རྙེད་པ་ཐོབ་ན་ཇི་ལྟར་བྱ་སྙམ་ན་ཅི་སྟེ་འདི་ལ་རྙེད་པའི་བར་ཆད་བྱས་ཀྱང་མ་ཐུབ་པར་རྙེད་པ་བྱུང་བ་ཡོད་ཀྱང་སྐེ་ལ་རྡོག་པས་མནན་ནས་བདག་གི་སྟོབས་ཀྱིས་དེ་བཙན་ཐབས་སུ་བླང་བར་བྱའོ། ། ཅི་སྟེ་ཐམས་ཅད་དེ་ལྟར་བྱའམ་ཞེ་ན།
གལ་ཏེ་ནམ་ཞིག་དམན་པ་འདི་ངའི་བཀའ་ཉན་པའམ་མ་སྨྲས་ཀྱང་རྗེས་སུ་མཐུན་པའི་ལས་བྱེད་ན་འདི་ལ་སྲོག་འཚོ་བ་ཙམ་གྱི་ལོངས་སྤྱོད་བྱིན་ནས་གཞན་ཐམས་ཅད་བླང་བར་བྱའོ། ། དེར་མ་ཟད་འདི་ནི་བདེ་བ་ལས་ཉམས་པར་བྱ་ཞིང་བདག་གི་སྡུག་བསྔལ་གྱི་གནོད་པ་དང་དུས་རྟག་ཏུ་སྦྱར་བར་བྱའོ། ། འོན་ཏེ་ཅིའི་ཕྱིར་འདི་ལ་སྡང་བར་བྱེད་ཅེ་ན། འདི་ཡིས་སྔར་ལན་བརྒྱ་ཕྲག་དུ་མར་ཐམས་ཅད་དུ་འཁོར་བར་འཁོར་བའི་ཚེ་བདག་ལ་བརྡེག་ཅིང་གསོད་པ་ལ་སོགས་གནོད་པ་བྱས་པའི་ཕྱིར་རོ། ། བཞི་པ་སླར་མི་ལྡོག་པར་བསྒོམས་པར་འདམས་པ་ནི། བརྒྱ་ལ་སྡུག་བསྔལ་བཟོད་པར་མ་ནུས་པས་འདི་ལས་ཕྱིར་ལྡོག་པར་དོགས་ནས་ཕྱིར་མི་ལྡོག་པར་གདམས་པ་སྟེ་འདི་མན་ཆད་དུ་བདག་གཞན་ཡང་གྲགས་པ་བཞིན་དྲང་པོར་གོ་བར་བྱའོ། ། ཡིད་ཁྱོད་ཐོག་མ་མེད་པ་ནས་བསྐལ་པ་གྲངས་མེད་པར་རང་དོན་བྱེད་པར་འདོད་པས་རང་དོན་ལ་གོམས་པས་བསྐལ་པ་གྲངས་མེད་པ་འདས་པར་གྱུར་ཀྱང་ངལ་བ་ཆེན་པོ་འདི་ལྟ་བུས་ཁྱོད་ཀྱིས་ཡུན་རིང་སྡུག་བསྔལ་ཆེན་པོ་འབའ་ཞིག་བསྒྲུབས་ཀྱང་མ་ཐོབ་བོ། ། འོན་ཏེ་སྔར་ནི་འདས་པས་བཟློག་བྱ་མིན་ཡང་ད་ལྟ་དང་འབྱུང་བ་ལ་ཇི་ལྟར་བྱ་སྙམ་ན། སྔར་རང་དོན་ལ་ཞུགས་པ་དེ་ལྟར་ངེས་པར་གཞན་དག་གི་དོན་བདག་གཞན་བརྗེ་བ་གོམས་པ་ལ་རབ་ཏུ་འཇུག་པར་གྱིས་ཞེས་ཞི་བའི་ལྷ་བདག་གིས་བསྙེན་བཀུར་སྔོན་དུ་སོང་བའི་ཚིག་གིས་གསོལ་བ་འདེབས་སོ། ། ཚུལ་ཇི་ལྟར་འཇུག་ན།
སྐྱོན་ཡོན་ལ་རྟོགས་པ་དང་། དཔྱོད་པ་མེད་པར་རོ། ། འདིར་ཡང་འགྲེལ་ཆེན་དུ་དེ་ལྟར་བདག་གིས་གསོལ་བ་འདེབས། ། དཔྱད་པ་མེད་པར་འཇུག་པར་གྱིས། ། ཞེས་དང་། དགེ་ལྷ་དང་རྣམ་སྣང་འཚོས་དེ་ལྟར་ངེས་པར་ཞེས་པའི་རྐང་པ་གཉིས་འདོན་ཏོ། ། འོན་ཏེ་བསྒྲུབ་བྱའི་དོན་ལ་མ་བརྟགས་པར་ཇི་ལྟར་འཇུག་སྙམ་ན། བརྗེས་པ་ཉམས་སུ་བླངས་པའི་ཕྱིས་དེའི་ཡོན་ཏན་མཐོང་བར་འགྱུར་ཏེ་ཐུབ་པའི་བཀའ་ནི་ཕྱིན་ཅི་མ་ལོག་པ་སྟོན་པའི་ཕྱིར་མི་སླུ་བ་ཡང་དག་པ་ཡིན་པས་དེ་ལས་ཡོན་ཏན་ཕུན་ཚོགས་བརྗེས་པ་ལས་འགྲུབ་པར་བཤད་པའི་ཕྱིར་རོ། ། དེ་ལྟ་ནའང་བདག་གི་ལས་འདི་དུ་མར་བྱས་ཀྱང་ཁྱད་པར་ཅུང་ཟད་ཀྱང་མ་རྟོགས་སོ་ཞེ་ན། ཁྱོད་མི་བདེན་ཏེ་གལ་ཏེ་ཁྱོད་ཀྱིས་སྐྱེ་བ་སྔ་མའི་དུས་སུ་བདག་གཞན་བརྗེ་བའི་ལས་འདི་བྱས་པར་གྱུར་ན་ནི་སངས་རྒྱས་ཀྱི་ཕུན་སུམ་ཚོགས་པའི་བདེ་བ་འདི་འཐོབ་ཀྱི།
འདི་མིན་པ་གནས་སྐབས་ངན་པ་འཁོར་བའི་གནས་སྐབས་འདི་འདྲར་འགྱུར་མི་སྲིད་པ་ལས་དེ་མ་བྱས་པས་འདི་ལྟར་གྱུར་ཏོ། ། ལྔ་པ་མཇུག་བསྡུས་ཏེ་བསྟན་པ་ནི། དེ་བས་ན་འདི་ལྟར་གཞན་ཕ་མ་དག་གི་ཁུ་བ་དང་ཁྲག་གི་ཐིགས་པ་ལ་ཁྱོད་ཀྱིས་ངར་འཛིན་བྱས་པས་གོམས་པ་ལྟར་དེ་བཞིན་དུ་གཞན་ལའང་བདག་ཏུ་འཛིན་པ་ལ་གོམས་པར་གྱིས་ལ་སེམས་ཅན་གཞན་གྱི་དོན་ལ་རྟོག་དཔྱོད་ཆེན་པོ་བྱས་ཏེ་རབ་ཏུ་སྦས་ནས་ནི་བདག་གི་ལུས་ལ་ཅི་དང་སྣང་བ་དེ་ཉིད་ཕྲོགས་པར་བྱས་ནས་ཁྱོད་ཀྱིས་གཞན་ལ་ཕན་པར་སྤྱོད་ཅིག གསུམ་པ་སླར་ཡང་བདག་ལ་ཕྲག་དོག་བསྒོམ་པ་ནི། བདག་གཞན་བརྗེ་བ་བོར་ནས་འདི་ལྟར་ཡང་སེམས་སྦྱང་སྟེ་བདག་བདེ་བར་གནས་པས་སྐྱིད་ཅིང་གཞན་ནི་སྡུག་བསྔལ་བར་གནས་པས་མི་སྐྱིད་ལ་བདག་ནི་རིགས་རུས་ལ་སོགས་པས་མཐོ་ཞིང་གཞན་ནི་དམའ་བ་དང་། བདག་ལ་ནི་གཞན་རྣམས་ཕན་པ་བྱེད་ལ་གཞན་ལ་མིན་ཞེས་བདག་ལ་ཕྲག་དོག་ཅིས་མི་བྱེད། བདག་གི་ལུས་ནི་གཉིད་ལ་སོགས་པའི་བར་བདེ་བ་དང་བྲལ་བར་གྱིས་ཏེ་གཞན་གྱི་སྡུག་བསྔལ་བདག་ལ་སྦྱོར་ཅིག ཡང་གང་གི་ཚེ་བདག་འདི་ནི་དོན་གཉིས་སམ་དམ་པའམ་དེ་མ་ཡིན་པའམ་ཐ་མལ་པའི་ལས་ཅི་བྱེད་ཅེས་བདག་གི་སྐྱོན་ལ་བརྟག་པར་གྱིས་ཤིག འོན་ཏེ་སྐྱོན་མ་རྙེད་ནའང་གཞན་གྱི་ཉེས་པ་བྱས་པ་ཡང་ཁྱོད་ཉིད་ཀྱིས་ལས་ངན་གྱིས་ཉེས་སོ་ཞེས་རང་གི་སྐྱོན་དུ་བསྒྱུར་བར་བྱས་ལ་བདག་གིས་ཉེས་པ་ཆུང་ངུ་བྱས་ཀྱང་མི་སྦེད་པར་ཐུབ་པ་ཆེན་པོ་བཅོམ་ལྡན་འདས་ཀྱི་སྤྱན་སྔར་ཉེས་པ་ལ་འཇིགས་པར་རབ་ཏུ་ཤོགས་ལ་སླར་མི་བྱེད་པའི་སྡོམ་པས་གནས་པར་བྱའོ། ། གལ་ཏེ་གཞན་གྱི་སྙན་པ་ཐོས་ན་དེའི་གྲགས་པ་ལྷག་པར་བརྗོད་པས་གསལ་བར་བྱས་པས་རང་གི་གྲགས་པ་ཟིལ་གྱིས་ནོན་ཅིང་སྦ་བར་གྱིས་ཤིག
གཞན་ཡང་བདག་ནི་བྲན་གྱི་ཡང་ཐ་མ་ཤིན་ཏུ་དམན་པ་ལྟར་སེམས་ཅན་གཞན་གྱི་དོན་རྣམས་ཀུན་ལ་ལས་སུ་བཀོལ་བར་གྱིས་ཤིག གལ་ཏེ་འདི་ལ་ཡོན་ཏན་གྱི་ཆ་ཅུང་ཟད་མཐོང་བའི་ཚེ་བསྟོད་དམ་ཞེ་ན། བརྒྱ་ལ་ལྷན་ཅིག་སྐྱེས་པའི་ཡོན་ཏན་ལྷག་པོ་ཡོད་ནའང་འདི་ཡོན་ཏན་གྱི་ཆས་མི་བསྟོད་ནས་བསྟོད་བྱ་མ་ཡིན་ཏེ། འདི་ནི་སྐྱོན་དང་བཅས་པའི་རང་བཞིན་ཡིན་པའི་ཕྱིར་དང་། ཐ་མལ་གྱི་ཡོན་ཏན་ཕལ་ཆེར་རྒྱུན་འཆད་པས་བློ་བུར་བ་ཡིན་པའི་ཕྱིར་རོ། ། བདག་འདིའི་ཡོན་ཏན་ཅི་ནས་ཀྱང་གང་ཟག་འགས་ཀྱང་མི་ཤེས་པ་དེ་ལྟར་སྦ་བར་གྱིས། མང་དུ་བརྗོད་པས་ཅི། མདོར་བསྡུ་ན་ཐོག་མ་མེད་པ་ནས་རྨོངས་པས་བདག་གི་དོན་གྱི་ཕྱིར་ཁྱོད་ཀྱིས་གཞན་ལ་གནོད་པ་བྱས་པ་གང་ཡིན་པའི་གནོད་པ་དེ་སེམས་ཅན་གྱི་དོན་གྱི་ཕྱིར་བདག་ཉིད་ལ་ནི་འབབ་པར་གྱིས། བདག་འདི་ནི་གཉའ་དྲག་པ་སྟེ་ཁོང་ཤེད་སྐྱེས་པར་འགྱུར་བའི་ཚུལ་དུའམ། ཡང་ན་དང་པོ་ནས་གང་གིས་ངག་རྩུབ་གྱུར་པ་སྟེ་ཕོད་པ་ཆེ་བའི་ཚུལ་དུ་ཁོང་ཤེད་བསྐྱེད་པར་ནི་མི་བྱ་སྟེ།
བག་མ་སར་པའི་ཚུལ་བཞིན་དུ་བྱ་བ་མ་ཡིན་པ་ལ་ངོ་ཚ་བ་དང་དམྱལ་བ་སོགས་ལ་འཇིགས་པ་དང་བཅས་པས་དབང་པོའི་སྒོ་བསྡམས་ཏེ་གཉེན་པོའི་དབང་དུ་འགྱུར་བར་བཞག་གོ ། བཞི་པ་ནི། དེ་མི་བྱེད་ན་ཚར་བཅད་ཚུལ། གོང་དུ་བཤད་པའི་ཚུལ་དེ་ལྟར་དགེ་བ་ལ་འཇུག་པའི་ཚུལ་ཁྲིམས་དེའི་དམིགས་བྱ་ལ་བརྩོན་པས་གནས་བྱ་ཞིང་། སྔར་བཤད་པ་དེ་ལྟར་སྡོམ་པའི་ཚུལ་ཁྲིམས་ཀྱིས་ཁྱོད་ཀྱིས་མི་བྱ་བ་ལ་མི་འཇུག་པ་དེ་ལྟར་རང་གི་བཀའ་བསྒོ་བ་ཉན་པ་ལ་འཇུག་པའི་སྒོ་ནས་ལུས་འདི་ནི་རྟ་དུལ་བ་བཞིན་དབང་དུ་འགྱུར་བར་བྱ་སྟེ། གལ་ཏེ་དེ་ལས་འདས་ན་སྤྱོད་པ་དང་ཆད་པས་བཅད་པའི་སྒོ་ནས་ཚར་གཅད་པར་བྱའོ། ། འོན་ཏེ་དེ་ལྟར་སེམས་འདི་ཉེས་སྤྱོད་ལ་མ་འཇུག་ཅིག་ཅེས་གདམས་ཤིང་བཀག་ཀྱང་ནི་སེམས་ཁྱོད་དེ་ལྟར་མི་བྱེད་ན། ལུས་བེམ་པོ་ཡིན་པས་ཉེས་པ་མི་བརྟེན་པས་སེམས་ཁྱོད་ལ་ཉེས་པ་ཀུན་བརྟེན་ནས་བྱུང་བས་ན་ཁྱོད་ཉིད་ཉེས་པ་དེ་ཉིད་ཀྱི་སྒོ་ནས་ཚར་གཅད་པར་བྱ་བར་ཟད་དོ། ། སེམས་ཁྱོད་ཀྱིས་ཁོ་བོ་ལས་མ་ཡིན་པ་གང་དུ་བྲིད་ཅིང་བསླུས་པས་བརླག་པར་བྱས་པའི་སྔོན་གྱི་དུས་ཡུན་རིང་པོ་དེ་ནི་གཞན་ཡིན་ལ། དེ་ལྟ་བྱུང་བའི་དུས་འདི་གཞན་ཡིན་ཏེ་སྔོན་དང་འདྲ་བ་མ་ཡིན་པས་ཐབས་མཁས་པ་ངས་མཐོང་བཞིན་དུ་ད་ཁྱོད་གང་དུ་འགྲོ་སྟེ་འགྲོ་ས་མེད་པས་ཡིད་ཁྱོད་ཀྱི་དྲེགས་པ་ཀུན་གཞོམ་ཞིང་སྲོག་ཀྱང་བླང་བར་བྱའོ། །
དེས་ན་ད་དུང་སྔར་བསླུས་པ་བཞིན་བདག་ལ་རང་གི་དོན་བྱར་ཡོད་སྙམ་པའི་སེམས་པ་དོར་ནས་གཞན་དོན་ལ་ཞུགས་ཤིག དེའང་བདག་གཞན་བརྗེས་པས་བདག་གི་གཞན་ལ་ཁྱོད་བཙོངས་ཟིན་གྱིས། གཞན་དོན་ལ་སེམས་སྐྱོ་ཞིང་དཀའ་བར་མ་སེམས་པར་ཞོ་ཤ་ཕུལ་བ་སྟེ་བྱ་བ་བསྒྲུབ་པར་གྱིས་ཤིག འོན་ཏེ་བདག་ཉེས་པ་མེད་པ་ལའང་ཁྱོད་མ་མགུ་ནས་གཞན་ལ་གཏོང་བའི་བློ་སྐྱེད་ཅེ་ན། གལ་ཏེ་ཁྱོད་སེམས་ཅན་རྣམས་ལ་མ་བྱིན་ན་བག་མེད་ཅིང་དྲན་པ་ཉམས་པར་འགྱུར་ཏེ། ལས་ངན་བསགས་ནས་ཁྱོད་ཀྱིས་ཁོ་བོ་དམྱལ་བའི་སྲུང་མ་རྣམས་ལ་བྱིན་ནས་སྡུག་བསྔལ་བསྐྱེད་དུ་ངེས་ཏེ་ཐེ་ཚོམ་མེད་པའི་ཕྱིར་གཞན་ལ་གཏོང་བའི་བློ་སྐྱེའོ། ། དེ་ཡང་སྔར་ཡང་ཁྱོད་དང་མཐུན་པ་དེ་ལྟར་སྤྱད་པས་ཁྱོད་ཀྱིས་ལན་རེ་མང་ལྟ་ཞིག་ཁོ་བོ་དམྱལ་སྲུང་དེ་དག་ལ་བྱིན་པས་ཡུན་རིང་དུ་སྡུག་བསྔལ་བར་བྱས་པས་ད་ནི་དེའི་འཁོན་རྙིང་རྣམས་དྲན་པར་བྱས་ཏེ་ཁྱོད་ཀྱི་རང་དོན་སེམས་པའི་བློ་རྩ་བ་དང་བཅས་པ་གཞོམ་པར་བྱའོ། ། དེ་ལྟར་དྲག་པོས་ཚར་བཅད་ནས། ལྔ་པ་ནི། ཞི་བས་རང་དོན་སྤང་བར་གདམས་པ།
དེ་སྟེ་བདག་ནི་ཡུན་རིང་པོར་ངེས་ལེགས་ཀྱི་དགའ་བདེ་ཐོབ་པར་འདོད་ན་རང་དོན་ལ་བདག་གིས་དགའ་བར་མི་བྱ་བར་སྤང་ངོ་། ། ཡང་གལ་ཏེ་བདག་ཉིད་འཇིགས་པ་ཐམས་ཅད་ལས་བསྲུང་བར་འདོད་ན་སེམས་ཅན་གཞན་རྣམས་ཀྱི་དོན་དུ་ལུས་འདི་རྟག་ཏུ་བསྲུང་བར་བྱའོ། ། བསྲུང་ན་རྗེས་སུ་བཟུང་དགོས་པ་མ་ཡིན་ནམ་ཞེ་ན། རྣམ་པ་ཇི་ལྟ་ཇི་ལྟར་རང་བཞིན་ཕྱི་ཅི་ལོག་ཏུ་གྱུར་པའི་ལུས་འདི་ནི་ཇི་སྲིད་དུ་བདེ་བའི་ཡོ་བྱད་ཀྱིས་ཡོངས་སུ་སྐྱོང་བར་བྱེད་པར་འགྱུར་བ་དེ་ལྟ་དེ་ལྟར་ཤིན་ཏུ་ནི་གཟེ་རེ་ཅན་དེ་ཤིན་ཏུ་སྲན་ཆུང་བར་གྱུར་པ་ཉིད་དུ་དགེ་བ་ལས་སུ་རུང་བ་ལས་ལྟུང་ཞིང་ཉམས་པར་འགྱུར་རོ། ། གལ་ཏེ་ལྟུང་ཡང་འདོད་པ་ལས་ལྡོག་གོ་ཞེ་ན། དེ་ལྟར་ལྟུང་བའི་ལུས་དེའི་ཡང་བདེ་བ་འདོད་པས་དེ་ལ་ཤིན་ཏུ་ཆགས་ནས་འཛམ་བུའི་གླིང་གི་ས་གཞི་འདི་འདོད་པ་ཐམས་ཅད་ཀྱིས་བཀང་ཡང་ཆོག་ཤེས་པར་འགྱུར་བ་མེད་དེ། དཔེར་ན་ང་ལས་ནུས་འཛམ་བུའི་གླིང་གི་བདག་པོར་གྱུར་ཀྱང་ཚིམ་པར་མ་གྱུར་ནས་གླིང་བཞི་དང་བརྒྱ་བྱིན་གྱི་སྟན་ཕྱེད་ཐོབ་ཀྱང་མ་ཚིམ་ནས་ལྟུང་བ་བཞིན་ནོ། ། དེས་ན་བ༵དག་དཀའ་བའི་ལུས་འདིའི་འདོད་པ་ནི་སུ་ཞིག་གིས་རྫོགས་པར་བྱེད་ནུས་ཏེ་མི་ནུས་སོ། ། འོན་ཏེ་འདོད་ཆེན་ནི་མི་རིགས་ཀྱི་ཅུང་ཟད་ཙམ་འདོད་པ་ལ་སྐྱོན་ཅི་ཡོད་ཅེ་ན། རྙེད་པར་དཀའ་བའི་བསྒྲུབ་པའི་ནུས་པ་མེད་པའི་འདོད་པའི་ཡོན་ཏན་ཐོབ་པར་འདོད་པ་ལ་བརྟེན་ནས་དེ་ལ་ཞེན་པའི་ཉོན་མོངས་ཆགས་པ་དང་།
དེའི་གེགས་བྱེད་པ་ལ་ཞེ་སྡང་དང་། བསམ་པ་ཡིད་བདེ་བར་གནས་པ་ཉམས་པའང་སྐྱེ་བར་འགྱུར་རོ། ། ཡང་གང་ཞིག་དང་པོ་ཉིད་དུ་ཡུལ་ཀུན་ལ་བསྒྲུབ་པར་ནུས་མི་ནུས་ཀྱི་རྣམ་པ་ཐམས་ཅད་དུ་འདོད་པ་མེད་པ་དེའི་ཕུན་སུམ་ཚོགས་པ་ཟད་མི་ཤེས་པར་འགྱུར་བ་དེ་བས་ན་ལུས་ཀྱི་འདོད་པ་ནི་འཕེལ་བའི་ཕྱིར་ན་འདོད་པ་ཆུང་ངུ་ལའང་སྐབས་དབྱེ་བར་མི་བྱ་སྟེ། གང་ཞིག་ཡིད་དུ་འོང་བའི་དངོས་པོ་མི་འཛིན་པ་དེ་ནི་དངོས་པོ་བཟང་པོ་ཡིན་ཏེ། གཞན་དུ་ན་སྡུག་བསྔལ་འཕེལ་བའི་ཕྱིར་རོ། ། དྲུག་པ་ནི། ལུས་ཀྱི་གཅེས་འཛིན་དོར་བ་དངོས་པོ་གཞན་མི་འཛིན་ཡང་རང་གི་ལུས་ཅིའི་ཕྱིར་མི་འཛིན་ཞེ་ན། ཤི་བའི་ཐ་མར་ལུས་འདི་བསྲེགས་པ་ན་ཐལ་བའི་མཐར་གཏུགས་པར་འགྱུར་ཞིང་བོང་པ་བཞིན་རང་ཉིད་མི་གཡོ་ལ་གཞན་འགྲོ་འདོད་ལ་སོགས་པའི་ཡིད་དང་རླུང་གི་བྱེད་པས་བསྐྱོད་པར་བྱ་བ་མི་གཙང་བའི་གཟུགས་ནི་མི་བཟད་པ་འཇིགས་སུ་རུང་བའི་འཇིགས་པ་བསྐྱེད་པའི་ལུས་འདི་ལ་ཅིའི་ཕྱིར་བདག་ཏུ་འཛིན་སྙམ་དུ་བསམ་མོ། ། གཞན་ཡང་འདི་ལྟར་དཔྱད་དེ། བདག་ནི་གསོན་ནམ་ཡང་ན་ཤི་ཡང་བླའི་བདག་ལ་མི་གཙང་བའི་ལུས་ཀྱི་འཁྲུལ་འཁོར་འདིས་ཅི་ཞིག་བྱ།
གལ་ཏེ་འདི་ཆོས་ལ་མི་སྦྱོར་ན་བེམ་པོ་ཡིན་ཞིང་རང་ལས་ཐ་དད་པ་དང་། རང་གི་བྱ་བ་མེད་པས་བོང་བ་དང་རྡོ་བ་སོགས་དང་འདི་ཁྱད་པར་ཅི་ཞིག་ཡོད་དེ་མེད་ན། ཀྱི་ཧུད་ཁྱོད་བདག་ཏུ་ང་རྒྱལ་བ་སེལ་ཞིང་འདོར་བར་མི་བྱེད་པ་མི་རིགས་སོ། ། འདི་ནི་བདག་གི་ལུས་ཡིན་ནོ་ཞེས་བདག་ཏུ་ཞེན་ནས་ལུས་བསྲུང་བའི་དོན་དུ་ཁྱོད་ཀྱིས་ཁ་ཏ་བྱས་པ་ཡིས་དོན་མེད་པར་སྡུག་བསྔལ་གྱི་ཕུང་པོ་ཉེ་བར་བསགས་ནས་ཅི་ཞིག་བྱ། ཡང་ཅིའི་ཕྱིར་འདི་ལྟར་བརྗོད་ཅེ་ན། རྗེས་སུ་ཆགས་པ་དང་ཁོང་ཁྲོ་བས་ཤིང་དང་བོང་པ་དང་མཚུངས་པའི་ལུས་འདི་ལ་རྒྱུ་མཚན་མེད་པར་ཞེན་པས་ཅི་ཞིག་བྱ། བདག་གིས་འདི་ལྟར་ཟས་གོས་སོགས་ཀྱིས་བསྒྲུབས་པ་སྟེ་གསོས་ཀྱང་བདག་ལ་ཆགས་ཤིང་བརྩེ་བ་མེད་པའམ་དུར་ཁྲོད་དུ་བྱ་རྒོད་དམ་ལྕེ་སྤྱང་སོགས་ཀྱིས་ཟོས་ཀྱང་རུང་དེ་ལ་ཞེ་སྡང་ཡོད་པ་མིན་པའི་ཕྱིར་ན་ཅི་སྟེ་ཤིང་འདྲ་བ་དེ་ལ་ཆགས་པར་བྱེད་པ་མི་རིགས་སོ། ། དེས་ན་གང་ཞིག་ལུས་ལ་སྨོད་པས་ཁྲོ་བའམ་གང་ཞིག་བསྟོད་ཅིང་མཆོད་པས་མགུ་བར་འགྱུར་བ་གལ་ཏེ་ལུས་དེ་ཉིད་ཀྱིས་ཤེས་པ་མེད་དེ་དེ་ལ་སེམས་མེད་པའི་ཕྱིར་རོ། ། དེ་བས་ན་ཡིད་བདག་གིས་ལུས་གང་གི་དོན་དུ་ཆགས་སྡང་གིས་ངལ་བ་བྱས་པ་ལ་བདག་ལ་དགོས་པ་ཅུང་ཟད་ཀྱང་མེད་དོ། ། དེ་ལྟར་ཁྱེད་ཀྱིས་བསླབ་པར་བྱའོ། །

བདུན་པ་བདག་བརྗེ་ཚུལ་མཇུག་བསྡུ་བ་ནི། གང་ཟག་གང་ཞིག་ལུས་འདི་ལ་ཕན་བདེ་བསྒྲུབ་པར་འདོད་པར་གྱུར་པའམ། ཕན་བདེ་བསྒྲུབ་པས་ཡིད་བདེ་བར་མཐོང་བ་དེ་ཡང་བདག་གི་བཤེས་ཏེ་སྡུག་ཅིང་ཆགས་པའི་ཡུལ་ཡིན་ནོ། ། ལོ་ཞེས་པ་ནི་རིགས་པས་བརྟགས་ན་མི་བདེན་པར་སྟོན་པའོ། ། ཡང་གི་སྒྲ་ནི་བདག་ཉིད་འབའ་ཞིག་གི་མ་ཡིན་པར་སྟོན་ཏོ། ། དེ་ལྟར་སེམས་ཅན་ཐམས་ཅད་ཆོས་ཅན། དེ་དག་གི་ལུས་དེ་ལ་བདག་གིས་ཅིས་མི་དགའ་བར་རིགས་པར་ཐལ། རང་གི་ལུས་ལ་ཕན་བདེ་འདོད་པར་བདག་དང་ཁྱད་པར་མེད་པས་སོ། ། དེ་བས་ན་བདག་གིས་ལུས་ལ་ཆགས་པ་མེད་པར་འགྲོ་བ་རྣམས་ལ་ཕན་པའི་ཕྱིར་ལུས་གཏང་བར་བྱ་དགོས་ཏེ། བདག་ལ་ཆགས་པ་མ་སྤངས་ན་འགྲོ་བའི་དོན་རྫོགས་པར་བྱེད་མི་ནུས་པའི་ཕྱིར་རོ། ། དེས་ན་ལུས་འདི་ལ་ཉེས་པ་མང་པོའི་གནས་ཡིན་ཡང་ལས་མཁོ་བའི་སྣོད་ཀྱི་སྤྱད་བཞིན་དུ་གཟུང་བར་བྱ་ཞིང་བསྲུང་བར་བྱའོ། །
གསུམ་པ་བསམ་གཏན་བསྒོམ་ཚུལ་བསྡུ་བ་ནི། སེམས་མཉམ་པར་མ་བཞག་ན་ཉོན་མོངས་མི་སྤོང་པ་དེ་བས་ན་བྱིས་པ་འཇིག་རྟེན་པའི་སྤྱོད་པས་ཆོག་པ་སྟེ་དགོངས་པ་མེད་དེ། དོན་མ་ཡིན་པའི་རྒྱུ་ཡིན་པའི་ཕྱིར། དེས་ན་བདག་གིས་མཁས་པ་དེ་ཁོ་ན་ཉིད་མཁྱེན་པའི་རྒྱལ་བ་རྒྱལ་སྲས་དང་དེའི་བསྟན་པ་ལ་གནས་པ་རྣམས་ཀྱི་རྗེས་སུ་བསྙེགས་ཏེ་བསླབ་པ་ལ་རྗེས་སུ་སློབ་ཅིང་བག་ཡོད་པའི་གཏམ་ལེའུ་བཞི་པ་དང་བདུན་པ་དང་བསླབ་བཏུས་ལ་སོགས་པ་ལས་འབྱུང་པ་རྣམས་ནི་དྲན་པར་བྱས་ནས། མཁས་པའི་རྗེས་སུ་འབྲངས་ཏེ་གཉིད་ཀྱིས་སེམས་དམན་པར་བྱས་པ་དང་མི་གསལ་བ་བློང་བློོང་པར་གྱུར་པའི་རྨུགས་པའི་སེམས་བཟློག་པར་བྱའོ། ། རྒྱལ་སྲས་ཐུགས་རྗེ་ཆེ་ཞེས་པའི་ཤླཽ་ཀ་གཅིག་གི་བཤད་པ་འགྲེལ་པ་རྣམས་ལས་མི་སྣང་ངོ་། ། མཁས་པའི་རྗེས་སུ་འབྲང་དགོས་པ་དེ་བས་སྒྲིབ་པ་གཉིས་བསལ་བའི་ཕྱིར་ལོག་པའི་ལམ་སྔར་བཤད་པའི་འདོད་པ་ལ་འདུན་པ་སོགས་རྣམས་སམ། ཡང་ན་ཉེ་བའི་ཉོན་མོངས་ལེ་ལོ་དང་། དམིགས་པ་བརྗེད་པ་དང་། བྱིང་རྒོད་དང་།
མི་རྩོལ་བ་དང་། རྩོལ་བ་འདུ་བྱེད་པ་སྟེ་བྱིང་རྒོད་གཅིག་ཏུ་བསྡོམས་ན་ལྔ་ཡིན་ལ། ཕྱེ་ན་དྲུག་གོ ། དེ་དག་གི་གཉེན་པོ་སྤོང་བའི་འདུ་བྱེད་དད་པ། འདུན་པ། རྩོལ་བ། ཤིན་ཏུ་སྦྱངས་པ། དྲན་པ། ཤེས་བཞིན། སེམས་པ།
བཏང་སྙོམས་བརྒྱད་བསྒོམ་པའི་སྒོ་ནས་སེམས་བླ་ན་སྟེ་ཡང་དག་པའི་དམིགས་པ་དེ་བཞིན་ཉིད་ལ་དུས་རྟག་པར་ཡང་ཞི་ལྷག་གི་སྒོ་ནས་བདག་གིས་སེམས་མཉམ་པར་བཞག་པར་བྱ་སྟེ། དེ་ལས་དེ་ཁོ་ནའི་བློ་འབྱུང་པས་སྒྲིབ་པ་རྣམས་སྤོང་བར་འགྱུར་བའི་ཕྱིར་རོ། ། བརྒྱད་པོ་དེའི་དང་པོ་བཞི་ནི་ལེ་ལོའི་དང་། ལྔ་པ་དམིགས་པ་བརྗེད་པའི་དང་། དྲུག་པ་བྱིང་རྒོད་ཀྱི་དང་། བདུན་པ་ནི་མི་རྩོལ་བའི་དང་། བརྒྱད་པ་རྩོལ་བའི་གཉེན་པོ་ཡིན་ནོ། ། ལེའུ་བརྒྱད་པའི་རྣམ་པར་བཤད་པའོ།། ༈ །དེ་ལྟར་བསམ་གཏན་ལ་མཉམ་པར་འཇོག་པའི་ཞི་གནས་ལས་དེ་ཁོ་ན་ཉིད་རྟོགས་པའི་ཤེས་རབ་སྐྱེ་བར་འགྱུར་བས་བསམ་གཏན་གྱི་འོག་ཏུ་ལྷག་མཐོང་གི་མིང་ཅན་དྲུག་པ་ཤེས་རབ་ཀྱི་ཕར་ཕྱིན་བཤད་པ་ལ་གསུམ། ཤེས་རབ་བསྐྱེད་པར་གདམས།
དེའི་རང་བཞིན་བཤད། བདག་མེད་ལ་ཇི་ལྟར་འཇུག་པའི་ཚུལ་ལོ། ། དང་པོ་ནི། སྔར་བཤད་པའི་སེམས་བསྐྱེད་པའི་ཕན་ཡོན་དང་མཆོད་པ་ལ་སོགས་པའི་མཚན་ཉིད་ཅན་གྱི་སྦྱིན་སོགས་བྱང་ཆུབ་ཐོབ་པའི་ཡན་ལག་སྟེ་རྒྱུ་འདི་དག་ཐམས་ཅད་ནི་རྟོག་པ་ཐམས་ཅད་སྤངས་ཤིང་མཐའ་གཉིས་མི་གསུང་ཐུགས་ཐུབ་པ་བཅོམ་ལྡན་འདས་ཀྱིས་ཇི་ལྟར་གནས་པའི་རྟེན་འབྲེལ་གྱི་དངོས་པོའི་དེ་ཁོ་ན་ཉིད་རབ་ཏུ་འབྱེད་པའི་མཚན་ཉིད་ཅན་གྱི་ཤེས་རབ་བསྐྱེད་པའི་དོན་དུ་ཡུམ་ལ་སོགས་པའི་མདོར་གསུངས་ཏེ། འབུམ་ལས་རབ་འབྱོར་འདི་ལྟ་སྟེ། དཔེར་ན་འཁོར་ལོས་སྒྱུར་བའི་རྒྱལ་པོ་རིན་པོ་ཆེ་སྣ་བདུན་དང་བྲལ་ན་འཁོར་ལོས་སྒྱུར་བའི་མིང་མི་འཐོབ་བོ། ། རབ་འབྱོར་དེ་བཞིན་དུ་ཕ་རོལ་ཏུ་ཕྱིན་པ་ལྔ་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་དང་བྲལ་ན་ཕ་རོལ་ཏུ་ཕྱིན་པའི་མིང་མི་འཐོབ་བོ་ཞེས་རྒྱ་ཆེར་གསུངས་པ་ལྟར་རོ། ། ཡང་ན་ཤེས་རབ་ཀུན་ནས་སློང་བའི་ཡན་ལག་གམ་རྒྱུ་བསམ་གཏན་ལེའུར་བསྟན་པའི་ཞི་གནས་ཀྱི་རྒྱུན་འདི་དག་ཐམས་ཅད་ནི་ཐུབ་པས་ཞི་གནས་ཀྱིས་དག་པར་བྱས་པའི་སེམས་རྒྱུན་ལ་ཤེས་རབ་བསྐྱེད་པའི་དོན་དུ་ཆོས་ཡང་དག་པར་སྡུད་པ་ལས་མཉམ་པར་བཞག་པའི་སེམས་ཀྱིས་ཡང་དག་པར་ཇི་ལྟ་བ་བཞིན་དུ་མཐོང་བར་འགྱུར་རོ་ཞེས་གསུངས་སོ། ། དེའི་ཕྱིར་ན་འཁོར་བར་སེམས་ཅན་གྱི་སྡུག་བསྔལ་བརྒྱད་དམ་གསུམ་ལ་སོགས་པ་མཐའ་དག་ཞི་བ་མྱ་ངན་ལས་འདས་པ་ཐོབ་པར་འདོད་པས་བདེན་གཉིས་འབྱེད་པའི་མཚན་ཉིད་ཅན་ཤེས་རབ་གཉིས་བསྐྱེད་ཅིང་བསྒོམ་པས་མངོན་དུ་བྱའོ། ། ཤེས་རབ་ནི་གཉིས་ཏེ།
རྒྱུ་དང་འབྲས་བུར་གྱུར་པའོ། ། དང་པོ་ནི་མོས་སྤྱོད་དང་། ས་ཐོབ་ཀྱི་རྒྱལ་སྲས་ཀྱི་ཤེས་རབ་ཡིན་ལ། འབྲས་བུར་གྱུར་པ་ནི་མཚན་མ་མེད་པའི་སྦྱོར་བས་རྣམ་པ་ཐམས་ཅད་ཀྱི་མཆོག་དང་ལྡན་པའི་ཆོས་ཐམས་ཅད་ཀྱི་སྟོང་ཉིད་རྟོགས་པ་སྟེ། སངས་རྒྱས་ཀྱི་ཤེས་རབ་ཀྱི་རང་བཞིན་ནོ། ། གཉིས་པ་ལ་ལྔ་སྟེ། ཡུལ་བདེན་པ་གཉིས་སུ་དབྱེ། དེ་ལ་དབང་པའི་སྐྱེས་བུ་བཤད། གོང་མས་གནོད་པའི་ཚུལ། དེ་ལ་རྩོད་པ་སྤངས།
སྟོང་ཉིད་ཤེས་པ་ལམ་དུ་བསྒྲུབ་པའོ། ། དང་པོ་ལ་གཉིས་ལས། དང་པོ་གཞུང་གི་དོན་ནི་དེ་ལྟ་ན་བདེན་གཉིས་ཀྱི་རང་བཞིན་ནི་ཅི་ལྟ་བུ་ཞེ་ན། དེ་ཁོ་ན་ཉིད་མཐོང་བ་ལ་སྒྲིབ་པས་ཀུན་རྫོབ་སྟེ། སྣང་བའི་ཕྲེང་བ་ལས། མ་རིག་སྐྱེས་པ་ཉིད་ཀྱིས་ན། ། ཡང་དག་མིན་པའི་དོན་སྣང་ཞིང་། ། ཡང་དག་སྒྲིབ་པར་བྱེད་ལ་འཇུག ། མིག་སེར་གྱིས་ནི་གནོད་པ་བཞིན། ། ཞེས་སོ། །
དེས་ན་མ་རིག་པ་དེས་ལོག་པར་རྟོག་པའི་རྟེན་འབྲེལ་གྱི་དངོས་པོ་དེ་འཇིག་རྟེན་པའི་ཀུན་རྫོབ་ཀྱི་བདེན་པ་སྟེ་དེ་དང་ནི་དམ་པའི་དོན་ནི་མཆོག་ཡིན་པས་དོན་དམ་པ་སྟེ། དེ་ནི་བཅོས་མ་མ་ཡིན་པ་གང་རྟོགས་པས་སྒྲིབ་པ་བག་ཆགས་དང་བཅས་པའི་ཉོན་མོངས་སྤོང་བར་འགྱུར་བའོ། ། འདི་དག་ནི་རིམ་པ་ལྟར་སོ་སྐྱེ་དང་འཕགས་པས་བདེན་པར་ཞེན་པ་དང་ཇི་ལྟར་རྟོགས་པ་ལྟར་མི་སླུ་བས་བདེན་པ་གཉིས་སུ་སངས་རྒྱས་རྣམས་འདོད་པ་སྟེ་བཞེད་དེ། ཡབ་སྲས་མཇལ་བའི་མདོ་ལས། འཇིག་རྟེན་མཁྱེན་པས་གཞན་ལ་མ་གསན་པར། ། བདེན་པ་གཉིས་གཉིས་ཉིད་ཀྱིས་བསྟན་པར་མཛད། ། གང་ཞིག་ཀུན་རྫོབ་དེ་བཞིན་དོན་དམ་སྟེ། ། བདེན་པ་གསུམ་པ་གང་ཡང་མ་མཆིས་སོ། ། ཞེས་སོ། ། འོ་ན་བདེན་གཉིས་དེའི་མཚན་ཉིད་ཅི་ལྟ་བུ་ཞེ་ན།
དོན་དམ་པ་ནི། བློའི་ཡུལ་ལས་འདས་པའི་ཕྱིར་བློ་གང་གིས་ཀྱང་སྤྱོད་ཡུལ་དུ་བྱ་བ་མིན་པ་སྟེ། བདེན་པ་གཉིས་བསྟན་པར། ལྷའི་བུ་དོན་དམ་པའི་བདེན་པ་ནི། ཐ་སྙད་ཐམས་ཅད་ལས་ཤིན་ཏུ་འདས་པ་སྟེ། བྱེ་བྲག་མེད་པར་མ་སྐྱེས་པ་མ་འགགས་པ་བརྗོད་པར་བྱ་བ་རྗོད་པ་དང་ཤེས་བྱ་དང་ཤེས་པ་བྲལ་བའོ། ། ལྷའི་བུ་རྣམ་པ་ཐམས་ཅད་ཀྱི་མཆོག་དང་ལྡན་པའི་ཐམས་ཅད་མཁྱེན་པའི་ཡེ་ཤེས་ཀྱི་སྤྱོད་ཡུལ་ལས་འདས་པ་སྟེ། ལྷའི་བུ་དེ་ལས་རྟོག་པ་དང་རྣམ་པར་རྟོག་པ་རྣམས་མི་འཇུག་གོ་ཞེས་སོ། ། བློ་ནི་ཀུན་རྫོབ་མ་ཡིན་པར་འདོད་དེ། མ་རིག་པའི་དབང་གིས་ཕྱིན་ཅི་ལོག་ཏུ་བདེན་པའི་དངོས་པོར་མེད་པ་འཛིན་པའི་ཕྱིར་རོ། །
དེས་ན་དེའི་ཡུལ་གང་ཡིན་དེའི་ཀུན་རྫོབ་བོ། ། གཉིས་པ་ལ་བརྒྱད། མཚན་ཉིད། མཚན་གཞི། དབྱེ་བ། གཅིག་དང་ཐ་དད་བསམ་པ། གྲངས་ངེས། མིང་གི་རྣམ་གྲངས། མིང་གི་དོན། མཁས་པའི་ཕན་ཡོན་ནོ། །
དང་པོ་ལ་ཉན་ཐོས་པ་དག་གང་ཞིག་ཐོ་བ་ལ་སོགས་པས་བཅོམ་པ་དང་། བློ་ཡིས་གཟུགས་སོགས་ཆོས་གཞན་བསལ་ན་དེའི་ཡུལ་ཅན་བློ་མི་འཇུག་པར་རིམ་པ་བཞིན་རྫ་བུམ་དང་ཆུ་བཞིན་ཀུན་རྫོབ་ཏུ་ཡོད་པ་དང་། བཅོམ་པ་དང་ཆོས་གཞན་བསལ་ཡང་དེའི་བློ་མི་འདོར་བ་དོན་དམ་པ་སྟེ་དཔེར་ན་གཟུགས་ལྟ་བུའོ་ཞེས་འདོད་དེ། མཛོད་ལས། གང་ལ་བཅོམ་དང་བློ་ཡིས་གཞན། ། བསལ་ན་དེ་བློ་མི་འཇུག་པ། ། བུམ་ཆུ་བཞིན་དུ་ཀུན་རྫོབ་ཏུ། ། ཡོད་དེ་དོན་དམ་ཡོད་གཞན་ནོ། ། ཞེས་སོ། ། ཡང་སེམས་ཙམ་པ་ནི་ཀུན་ནས་ཉོན་མོངས་པར་འགྱུར་བའི་དམིགས་པ་ཀུན་རྫོབ་དང་རྣམ་པར་དག་པར་འགྱུར་བའི་དམིགས་པ་དོན་དམ་དུ་འདོད་དེ།
ཤཱནྟི་པས་དབུ་མ་རྒྱན་ལས། ཀུན་ནས་ཉོན་མོངས་དམིགས་པ་དང་། ། གང་ཞིག་དམིགས་པ་ཅན་དག་ནི། ། ཀུན་རྫོབ་དང་ནི་དོན་དམ་སྟེ། ། དེ་གཉིས་བདེན་དང་གོ་རིམ་བཞིན། ། ཞེས་སོ། ། དེ་ལ་ཡང་ཀུན་བརྟགས་དང་། ཡང་དག་པ་མིན་པའི་ཀུན་རྟོག་གཞན་གྱི་དབང་ནི་རིམ་པ་ལྟར་ཐ་སྙད་ཙམ་དུ་དང་། རྫས་སུ་ཡོད་པ་རྟེན་འབྲེལ་ཡིན་པ་ཀུན་རྫོབ་ཏུ་ཡོད་པ་དང་། གཟུང་འཛིན་གྱིས་སྟོང་པའི་སྟོང་ཉིད་ཡོངས་གྲུབ་ནི་དོན་དམ་དུ་ཡོད་པ་སྟེ་དེ་ཉིད་དུ།
ཡང་དག་མ་ཡིན་ཀུན་རྟོག་གིས། ། བརྟགས་པའི་བདག་ཉིད་ཀུན་རྫོབ་ཉིད། ། དེ་ཉིད་སྟོང་པའི་བདག་ཉིད་ནི། ། དམ་པའི་དོན་དུ་ཤེས་པར་བྱ། ། བདེན་པ་དེ་ཉིད་ཀུན་རྫོབ་དང་། ། དམ་པའི་དོན་དུ་ཡོད་པར་བཞེད། ། བཏགས་པར་ཡོད་དང་རྫས་ཡོད་དང་། ། བརྟགས་དང་ཡང་དག་མིན་ཀུན་རྟོག ། ཅེས་སོ། ། གཞུང་འདིར་བསྟན་པའི་དབུ་མ་ཐལ་འགྱུར་བ་རང་ལུགས་ཀྱི་ཀུན་རྫོབ་ཀྱི་བདེན་པའི་མཚན་ཉིད་མཐོང་བ་བརྫུན་པའི་ཡུལ་དུ་གྱུར་པ་དང་།
དོན་དམ་བདེན་པའི་མཚན་ཉིད་ཡང་དག་མཐོང་བའི་ཤེས་ངོར་རྙེད་པ་སྟེ། དངོས་ཀུན་ཡང་དག་བརྫུན་པར་མཐོང་བ་ཡིས། ། དངོས་རྙེད་ངོ་བོ་ཉིད་ནི་འཛིན་པར་འགྱུར། ། ཡང་དག་མཐོང་ཡུལ་གང་དེ་དེ་ཉིད་དུ། ། མཐོང་བ་བརྫུན་པའི་ཀུན་རྫོབ་བདེན་པར་གསུངས། ། ཞེས་འཇུག་པ་ལས་གསུངས་སོ། ། གཉིས་པ་ལ་ཀུན་རྫོབ་བདེན་པའི་མཚན་གཞི་ནི། བཅོས་མར་གྱུར་པའི་དངོས་ནི་ཀུན་རྫོབ་ཏུ་ཞེས་དེ་ཉིད་ལས་འབྱུང་བ་ལྟར་བཅོས་མར་གྱུར་བའི་རྟེན་འབྲེལ་ཡན་ལག་བཅུ་གཉིས་ཀྱིས་བསྡུས་པ་གཟུགས་ཚོར་ལ་སོགས་པ་མ་རིག་པའི་དབང་གིས་བདེན་པར་སྣང་བ་རྣམས་སོ། ། ཀུན་རྫོབ་ཏུ་ཡང་བརྫུན་པ་ནི། ཀུན་རྫོབ་བདེན་པའི་མཚན་གཞིར་མི་རུང་ཞིང་།
ཀུན་རྫོབ་དེའང་ཤེས་སྒྲིབ་མ་སྤངས་པའི་སྣང་བ་དང་བཅས་པའི་སྤྱོད་ཡུལ་ཅན་ལ་སྣང་གི་སྣང་བ་མེད་པའི་སྤྱོད་ཡུལ་ཅན་སངས་རྒྱས་རྣམས་ལ་མི་སྣང་སྟེ། སེམས་སེམས་བྱུང་གི་རྒྱུ་བ་གཏན་ནས་ལོག་པའི་ཕྱིར་རོ། ། དོན་དམ་བདེན་པའི་མཚན་གཞི་ནི་དཔེར་ན་དབང་པོ་རབ་རིབ་ཀྱིས་ཟིན་པའི་མཐུས་རབ་རིབ་ཅན་གྱི་ལག་ན་ཐོགས་པའི་སྣོད་ན་སྐྲ་ཤད་ལ་སོགས་པ་མཐོང་བ་གང་ཡིན་པ་དེ་ཉིད་རབ་རིབ་མེད་པའི་མིག་ཤེས་མ་འཁྲུལ་བས་མེད་པར་མཐོང་བ་དེ་བཞིན་དུ་མ་རིག་པའི་བག་ཆགས་དང་བྲལ་བའི་སངས་རྒྱས་རྣམས་ཀྱིས་དེ་ཁོ་ན་ཉིད་མ་མཐོང་བ་དག་གིས་བརྟགས་པའི་ཕུང་ཁམས་སྐྱེ་མཆེད་ལ་སོགས་པ་རང་གི་ངོ་བོ་གང་དུའང་མ་གཟིགས་པ་སྤྲོས་པ་ཐམས་ཅད་དང་བྲལ་བའོ། ། འཇུག་པར། རབ་རིབ་མཐུ་ཡིས་སྐྲ་ཤད་ལ་སོགས་པའི། ། ངོ་བོ་ལོག་པ་གང་ཞིག་རྣམ་བརྟགས་པ། ། དེ་ཉིད་བདག་ཉིད་གང་དུ་མིག་དག་པས། ། མཐོང་དེ་དེ་ཉིད་དེ་བཞིན་དེ་ཤེས་གྱིས། ། ཞེས་དང་། བདེན་གཉིས་ལས།
དེ་ནི་སྤྲོས་པ་མེད་པ་ཡིན། ། ཞེས་སོ། ། དེ་དག་གི་ངོ་བོ་མཐོང་བ་མེད་པ་ཉིད་མ་ཡིན་ནམ། སངས་རྒྱས་ཀྱིས་ཇི་ལྟར་གཟིགས་ཞེ་ན། མ་གཟིགས་པའི་ཚུལ་གྱིས་གཟིགས་སོ་ཞེས་བཏགས་ནས་བཞག་པ་ཡིན་གྱི་ཡོངས་སུ་ཡུལ་འགའ་ཞིག་གིས་ཤེས་པ་ནི་མ་ཡིན་ཏེ། ཤེས་པ་དང་ཤེས་བྱ་གཉིས་ཀ་རང་བཞིན་གྱིས་མ་སྐྱེས་པའི་ཕྱིར་རོ། ། བཏགས་ནས་ཇི་ལྟར་བཞག་སྙམ་ན། ཤེས་པ་དེ་ཁོ་ནའི་རྣམ་པའི་རྗེས་སུ་བྱེད་པ་སྐྱེས་ན་དེ་ཁོ་ན་ཉིད་ཤེས་པ་ཞེས་བཞག་སྟེ། སྔོན་འཛིན་གྱི་ཤེས་པ་བཞིན་ནོ། ། འཇུག་པར།
གང་ཚེ་སྐྱེ་མེད་དེ་ཉིད་ཡིན་ཞིང་བློ་ཡང་སྐྱེ་བ་དང་བྲལ་བ། ། དེ་ཚེ་དེ་རྣམས་བརྟེན་ལས་དེ་ཡིས་དེ་ཉིད་རྟོགས་པ་ལྟ་བུ་སྟེ། ། ཇི་ལྟར་སེམས་ནི་གང་གི་རྣམ་པ་ཅན་དུ་འགྱུར་བ་དེ་ཡི་ཡུལ། ། དེ་ཡོངས་ཤེས་པ་དེ་བཞིན་ཐ་སྙད་ཉེ་བར་བརྟེན་ནས་རིག་པ་ཡིན། ། ཞེས་སོ། ། གསུམ་པ་ལ་ཀུན་རྫོབ་ལའང་གཉིས་ཀྱི་ཡང་དག་པའི་ཀུན་རྫོབ་ནི། འཇིག་རྟེན་གྱི་ཤེས་པ་མ་འཁྲུལ་བའི་ཡུལ་དུ་དོན་བྱེད་ནུས་པར་སྣང་བ་དང་། ལོག་པའི་ཀུན་རྫོབ་ནི་འཇིག་རྟེན་པའི་ཤེས་པ་འཁྲུལ་པའི་ཡུལ་དུ་སྣང་བ་དོན་བྱེད་མི་ནུས་པ་སྟེ། འཇུག་པར། གནོད་པ་མེད་པར་དབང་པོ་དྲུག་རྣམས་ཀྱིས། །
བཟུང་བ་གང་ཞིག་འཇིག་རྟེན་གྱིས་རྟོགས་ཏེ། ། འཇིག་རྟེན་ཉིད་ལས་ལོག་པར་རྣམ་པར་བཞག ། ཅེས་དང་། བདེན་གཉིས་སུ། སྣང་དུ་འདྲ་ཡང་དོན་མེད་དག ། ནུས་པའི་ཕྱིར་དང་མི་ནུས་ཕྱིར། ། ཡང་དག་ཡང་དག་མ་ཡིན་པའི། ། ཀུན་རྫོབ་ཀྱི་ནི་དབྱེ་བ་བྱས། ། ཞེས་སོ། ། དོན་དམ་པའི་བདེན་པ་ལའང་རྣམ་གྲངས་པའམ་མཐུན་པའི་དོན་དམ་ནི་དོན་དམ་པར་སྐྱེ་བ་དང་བདེན་པ་བཀག་པ་ལ་སོགས་པའི་དོན་དམ་པ་དང་མཐུན་པའི་ཕྱིར་རྣམ་གྲངས་པའི་དོན་དམ་ཞེས་བྱ་སྟེ།
བདེན་གཉིས་སུ། སྐྱེ་ལ་སོགས་པ་བཀག་པ་ཡང་། ། ཡང་དག་པ་དང་མཐུན་པའི་ཕྱིར། ། ཞེས་སོ། ། རྣམ་གྲངས་པ་མ་ཡིན་པའི་དོན་དམ་ནི། དེ་ཉིད་ཀྱི་འགྲེལ་བར་བར་ཚིགས་སུ། དེ་ཉིད་ཕྱིར་ན་དེ་སྟོང་མིན། ། མི་སྟོང་མ་ཡིན་ཡོད་མེད་མིན། ། མི་སྐྱེ་མ་ཡིན་སྐྱེ་མིན་ཞེས། ། དེ་ལ་སོགས་པ་བཅོམ་ལྡན་གསུངས། །
ཞེས་སོ། ། རྣམ་གྲངས་པའང་ཡང་དག་པར་ན་ཀུན་རྫོབ་སྟེ། དགག་བྱ་ཡོད་པ་མ་ཡིན་པས། ། ཡང་དག་ཏུ་ན་བཀག་མེད་གསལ། ། བརྟགས་མེད་རང་གི་ངོ་བོ་ཡིས། ། བཀག་པ་བརྟགས་མིན་ཅི་ལྟར་འགྱུར། ། དེ་བས་འདི་ནི་ཀུན་རྫོབ་སྟེ། ། ཞེས་བདེན་གཉིས་ལས་སོ། ། བཞི་པ་ནི། དགོངས་པ་ངེས་འགྲེལ་དུ།
དོན་དམ་དང་ཀུན་རྫོབ་གཅིག་ཡིན་ན་སོ་སོའི་སྐྱེ་བོས་དོན་དམ་པའི་བདེན་པ་མཐོང་ནས་སོ་སྐྱེ་ཡིན་བཞིན་དུ་ལམ་མ་ཐོབ་པ་ཐོབ་པ་དང་། ཐོབ་པ་ཆུད་མི་ཟ་བའི་མཚན་ཉིད་ཅན་གྱི་གྲུབ་པ་དང་། བདེ་བའི་མྱང་འདས་ཐོབ་པ་དང་སངས་རྒྱས་སུ་འགྱུར་རོ། ། གཞན་ཡང་ཀུན་རྫོབ་ལྟར་དོན་དམ་ཡང་ཀུན་ནས་ཉོན་མོངས་སུ་ཐལ་བ་དང་། དོན་དམ་བཞིན་དུ་འདུ་བྱེད་ཐམས་ཅད་མཚན་ཉིད་ཐ་དད་མེད་པར་ཐལ་བ་དང་། ཀུན་རྫོབ་མཐོང་ཐོས་ཙམ་ལས་གཞན་གྱིས་དོན་དམ་བཙལ་བྱ་མ་ཡིན་པར་འགྱུར། ཐ་དད་ན་བདེན་པ་མཐོང་བ་ཡང་གཟུགས་སོགས་འདུ་བྱེད་ཀྱི་མཚན་མ་ལས་མ་གྲོལ་བར་ཐལ་བ་དང་། དེ་འདོད་ན། མཚན་མའི་འཆིང་བ་ལས་མ་གྲོལ་བ་དང་གནས་ངན་ལེན་གྱི་འཆིང་བ་ལས་ཀྱང་མ་གྲོལ་བར་འགྱུར་བ་དང་། དོན་དམ་པ་སྟེ་འདུ་བྱེད་ཀྱི་སྤྱིའི་མཚན་ཉིད་དུ་མི་རུང་བར་ཐལ་བ་དང་།
འདུ་བྱེད་རྣམས་ཀྱི་བདག་མེད་པ་ཙམ་དང་། རང་བཞིན་མེད་པ་ཙམ་དོན་དམ་གྱི་མཚན་ཉིད་དུ་མི་འགྱུར་བ་དང་། ཀུན་ནས་ཉོན་མོངས་ཀྱི་མཚན་ཉིད་དང་རྣམ་བྱང་གི་མཚན་ཉིད་དུས་གཅིག་ཏུ་མཚན་ཉིད་ཐ་དད་དུ་གྲུབ་པར་འགྱུར་རོ་ཞེས་སྐྱོན་གསུངས་ཤིང་། འདུ་བྱེད་ཁམས་དང་དོན་དམ་མཚན་ཉིད་འདི། ། གཅིག་དང་ཐ་དད་བྲལ་བའི་མཚན་ཉིད་དེ། ། གཅིག་དང་ཐ་དད་རྣམ་པར་གང་རྟོག་པ། ། དེ་དག་ཚུལ་བཞིན་མ་ཡིན་ཞུགས་པ་ཡིན། ། ཞེས་སོ། ། དེས་ན་དོན་དམ་ནི་ཀུན་རྫོབ་དང་གཅིག་དང་ཐ་དད་པའི་དངོས་པོར་གྲུབ་པ་གང་ཡང་མེད་ཏེ། ངོ་བོ་མེད་པའི་ཕྱིར་རོ། །
ཐ་སྙད་དུ་ནི་ངོ་བོ་གཅིག་ལ་ལྡོག་པ་ཐ་དད་པ་སྟེ། ཤིང་བལ་དང་ཤིང་བལ་གྱི་འཇམ་པ་ལ་སོགས་པའི་དཔེ་གསུངས་པ་བཞིན་ནོ། ། འཕགས་པ་ཀླུ་སྒྲུབ་ཀྱིས་ཀྱང་། བྱས་པ་དང་ནི་མི་རྟག་བཞིན། ། མེད་ན་མི་འབྱུང་ངེས་ཕྱིར་རོ། ། སྟོང་པ་ཉིད་ནི་ཀུན་རྫོབ་སྟེ། ། ཀུན་རྫོབ་ཀྱང་ནི་སྟོང་པར་བཤད། ། ཅེས་བྱང་ཆུབ་སེམས་འགྲེལ་ལས་སོ། ། ལྔ་པ་ནི། བཅོམ་ལྡན་འདས་ཀྱིས་ཆོས་མངོན་པ་ལས་འཕགས་པའི་བདེན་པ་བཞི་གསུངས་པ་མ་ཡིན་ནམ་ཇི་ལྟར་གཉིས་ཁོ་ན་ཡིན་ཞེ་ན།
སྡུག་ཀུན་ལམ་གསུམ་འདུས་བྱས་ཡིན་ལ་དེ་ཐམས་ཅད་བརྫུན་པ་སླུ་བའི་ཆོས་ཅན་ཞེས་གསུངས་པས་ཀུན་རྫོབ་དང་། འགོག་པ་ནི། མྱ་ངན་ལས་འདས་པ་དོན་དམ་ཡིན་པས་གཉིས་ལས་མི་ཉུང་མི་མང་སྟེ་འདི་ལྟར་དེ་བཞིན་གཤེགས་པས་ཀུན་རྫོབ་དང་དོན་དམ་པ་གཉིས་ཐུགས་སུ་ཆུད་དེ། ཤེས་པར་བྱ་བ་ཡང་ཀུན་རྫོབ་དང་དོན་དམ་པ་འདིར་ཟད་དོ་ཞེས་ཡབ་སྲས་མཇལ་བ་ལས་གསུངས་པ་དང་། གང་ཞིག་ཀུན་རྫོབ་དེ་བཞིན་དོན་དམ་སྟེ། ། བདེན་པ་གསུམ་པ་གང་ཡང་མ་མཆིས་སོ། ། ཞེས་པ་བཞིན་ནོ། ། དྲུག་པ་མིང་གིས་རྣམ་གྲངས་ལ། ཀུན་རྫོབ་ལ་མ་རིག་པ་དང་། གཏི་མུག་དང་།
མི་ཤེས་པ་དང་། ངའོ་ང་རྒྱལ་དང་། ལོག་རྟོག་དང་། འཁྲུལ་པ་ཞེས་མདོ་དང་འགྲེལ་པ་ལས་འབྱུང་ཞིང་འདུ་བྱེད་དང་། འཁོར་བ་དང་། བརྫུན་པ་ཞེས་སོགས་དུ་མ་ཡོད་ཅིང་། དོན་དམ་པའི་མིང་གི་རྣམ་གྲངས་ཀྱང་དབུས་མཐའ་ལས། སྟོང་པ་ཉིད་ནི་མདོར་བསྡུ་ན། ། དེ་བཞིན་ཉིད་དང་ཡང་དག་མཐའ། ། མཚན་མ་མེད་དང་དོན་དམ་དང་། །
ཆོས་ཀྱི་དབྱིངས་ནི་རྣམ་གྲངས་སོ། ། ཞེས་སོ། ། དེའང་སྔར་སོ་སྐྱེ་དང་ཕྱིས་སངས་རྒྱས་པའི་གནས་སྐབས་ཐམས་ཅད་དུ་རྟག་ཏུ་དེ་བཞིན་དུ་གནས་ཀྱི་གཞན་དུ་ཡང་འགྱུར་བ་མིན་པས་དང་། ཕྱིན་ཅི་ལོག་སྒྲོ་སྐུར་གྱི་རྣམ་རྟོག་གི་དམིགས་པ་མ་ཡིན་པས་དང་། མཚན་མ་དེ་ཐམས་ཅད་འགགས་པས་དང་། དམ་པ་འཕགས་པའི་ཡེ་ཤེས་ཀྱི་ཡུལ་ཡིན་པས་དང་། ཡང་དག་པའི་ལྟ་བ་སོགས་འཕགས་པའི་ཆོས་རྣམས་དེ་ལ་དམིགས་ནས་འབྱུང་བས་ཆོས་དེ་རྣམས་ཀྱི་རྒྱུ་ཡིན་པའི་ཕྱིར་དེ་སྐད་ཅེས་བྱ་བར་དེ་ཉིད་ལས་བཤད་དེ། གཞན་མིན་ཕྱིན་ཅི་ལོག་མ་ཡིན། ། དེ་འགགས་འཕགས་པའི་སྤྱོད་ཡུལ་དང་། ། འཕགས་པའི་ཆོས་ཀྱི་རྒྱུ་ཡི་ཕྱིར། །
རྣམ་གྲངས་དོན་ཏེ་གོ་རིམ་བཞིན། ། ཞེས་སོ། ། གཞན་ཡང་མི་གཉིས་པ་དང་མི་རྟོག་པའི་དབྱིངས་དང་ཆོས་ཉིད་དང་བརྗོད་དུ་མེད་པ་ཉིད་དང་། མི་འགག་པ་དང་། འདུས་མ་བྱས་པ་ཉིད་དང་། མྱ་ངན་ལས་འདས་པ་ཞེས་སོགས་དུ་མ་ཞིག་གསུངས་པ་རྣམས་སོ། ། བདུན་པ་མིང་གི་དོན་ལ་ཀུན་རྫོབ་བདེན་པ་ལ་སམ་བྲྀ་ཏི་སཏྱ་ཞེས་པ་ཡོད་ལ་སམ་མྱཀ་ཡང་དག་དང་ཨཱ་ཝ་ར་ཎ་སྒྲིབ་པ་ཞེས་བྱ་སྟེ། ཡི་གེ་བསྣན་པའི་ངེས་ཚིག་གིས་ཡང་དག་པའི་དོན་ལ་སྒྲིབ་པས་ཀུན་རྫོབ་སྟེ། འཇུག་པར། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། །
ཞེས་སོ། ། ས་ཏྱ་ནི་བདེན་པ་སྟེ། འཇིག་རྟེན་གྱི་ཐ་སྙད་དང་གྲགས་པ་ཙམ་དུ་བདེན་པས་སོ། ། དོན་དམ་བདེན་པ་ལ་པ་ར་མ་ཨརྭ་སཏྱ་ཞེས་ཟེར་ལ། པཱ་ར་མཆོག་གམ་དམ་པ་ཡིན་ལ། ཨརྠ་དོན་ཡིན་པས་དོན་དམ་དགོས་པའི་མཆོག་ཡིན་པས་དེ་སྐད་ཅེས་བྱ་སྟེ། དེ་ནི་དགོས་པའི་མཆོག་ཡིན་པས། ། དོན་དམ་མྱ་ངན་འདས་པ་ཡིན། ། ཞེས་འཇུག་པར་གསུངས་པ་དང་མཐུན་ནོ། ། བདེན་པ་ནི་འཕགས་པ་ཕྱིན་ཅི་ལོག་པར་གཟིགས་པ་རྣམས་ལ་སྐྱེ་མེད་ལ་སོགས་པར་བདེན་པས་སོ། །
བརྒྱད་པ་བདེན་གཉིས་ལ་མཁས་པའི་ཕན་ཡོན་ནི། བདེན་གཉིས་ཀྱི་རྣམ་པར་དབྱེ་བ་ལ་མཁས་པ་ནི་འགྲོ་ལ་ཕན་པ་འབྱུང་བ་བསྐྱེད་པའི་བློ་དང་ལྡན་པ་བདེ་བར་གཤེགས་པའི་བཀའ་རབ་འབྱམས་དག་ལ་ཤེས་པའི་སྣང་བ་སྐྱེས་པའི་འཇིག་རྟེན་བསོད་ནམས་དང་ཡེ་ཤེས་ཀྱི་ཚོགས་མ་ལུས་པར་བསྒྲུབས་པ། རང་གཞན་གྱི་དོན་ཕུན་སུམ་ཚོགས་པ། ཁྱད་པར་དུ་བྱར་མེད་པའི་ཕ་རོལ་ཏུ་ཕྱིན་པར་འགྱུར་ཏེ། བདེན་གཉིས་ལས། བདེན་གཉིས་རྣམ་དབྱེ་ཤེས་པ་དག ། ཐུབ་པའི་བཀའ་ལ་མི་རྨོངས་ཏེ། ། དེ་དག་མ་ལུས་ཚོགས་བསགས་ནས། ། ཕུན་ཚོགས་ཕ་རོལ་འགྲོ་བ་ཉིད། ། ཅེས་སོ། །
གཉིས་པ་དེ་ལ་དབང་པའི་སྐྱེས་བུ་བཤད་པ་ནི། བདེན་གཉིས་རྟོགས་པར་བྱེད་པ་པོ་དེ་ལ་འཇིག་ཅིང་ཉམས་པར་འགྱུར་བས་འཇིག་རྟེན་པའི་སྐྱེས་བུ་རྣམ་པ་གཉིས་ལུས་དང་རིགས་པས་མཐོང་ངོ་། ། ཇི་ལྟར་ཞེ་ན། ཆོས་ཐམས་ཅད་དམིགས་པ་མེད་པའི་ཏིང་ངེ་འཛིན་དང་ལྡན་པའི་རྣལ་འབྱོར་པ་དང་འཁོར་བའི་རྒྱུ་ལོག་སྲེད་གཉིས་ལས་བྱུང་བའི་ཕལ་བའོ། ། གསུམ་པ་གོང་མས་གནོད་པའི་ཚུལ་ནི། འདི་དག་ལ་གང་གིས་གང་ལ་གནོད་ཅེ་ན། གཉིས་པོ་དེ་ལ་འཇིག་རྟེན་ཕལ་པ་མ་རིག་པས་བློ་བསླད་པས་དངོས་པོའི་རང་བཞིན་ཕྱིན་ཅི་ལོག་ཏུ་རྟོགས་པའི་ཤེས་པ་དེ་ལ་ནི་ཤེས་རབ་ཀྱི་ཆུས་མ་རིག་པའི་དྲི་མ་བཀྲུས་པས་དྲི་མ་དང་བྲལ་བའི་ཟག་མེད་ཀྱི་བློ་མིག་གིས་དངོས་པོའི་དེ་ཁོ་ན་ཉིད་རིག་པའི་རྣལ་འབྱོར་པའི་འཇིག་རྟེན་གྱི་བློས་ཕྱིན་ཅི་ལོག་ཏུ་རྟོགས་པའི་སྒོ་ནས་གནོད་ཅིང་དེ་ལ་ནི་ཕལ་པས་མི་གནོད་དེ། མིག་རབ་རིབ་ཅན་གྱི་ཤེས་པས་རབ་རིབ་མེད་པའི་བློ་ལ་མི་གནོད་པ་བཞིན་ཏེ། མིག་ནི་རབ་རིབ་ཅན་གྱིས་མཐོང་བ་ཡིན། ། རབ་རིབ་མེད་ཤེས་ལ་གནོད་མིན་ཇི་ལྟར། །
དེ་བཞིན་དྲི་མེད་ཡེ་ཤེས་སྤངས་པའི་བློས། ། དྲི་མེད་བློ་ལ་གནོད་པ་ཡོད་མ་ཡིན། ། ཞེས་འཇུག་པ་ལས་སོ། ། འོན་ཏེ་ཕལ་པ་ཁོ་ནའམ་རྣལ་འབྱོར་པ་ལའང་གནོད་ཅེ་ན། ཕལ་པ་ཁོ་ན་མ་ཡིན་གྱི་རྣལ་འབྱོར་ཡང་བློ་ཡེ་ཤེས་དང་། བསམ་གཏན་དང་། སྙོམས་འཇུག་ལ་སོགས་པའི་ཁྱད་པར་གྱིས་གོང་མ་གོང་མ་ཁྱད་དུ་འཕགས་པ་རྣམས་ཀྱིས་འོག་མ་དག་ལ་གནོད་ཅིང་ཟིལ་གྱིས་གནོན་ཏེ། དཔེར་ན་ས་དང་པོ་ལ་གཉིས་པས་ཟིལ་གྱིས་གནོན་པ་བཞིན་ནོ། གནོད་པའི་ཚུལ་ཡང་འཇིག་རྟེན་ཐ་མལ་པ་རྣམས་བུད་མེད་ཀྱིས་ལུས་ཁྲུས་བྱས་པ་སོགས་གཙང་བར་འདོད་པ་ལ། རྣལ་འབྱོར་པ་བུད་མེད་ཀྱི་ལུས་ནི་མི་གཙང་བ་ཡིན་ཏེ།
རྣལ་འབྱོར་སྔོས་པ་སོགས་མི་གཙང་བ་དུ་མའི་རང་བཞིན་ཡིན་པའི་ཕྱིར་རོ་ཞེས་མོས་པས་གནོད་ཅིང་། དེ་ལ་ཡང་ཕྱིའི་དོན་རྡུལ་ཕྲ་རབ་ཏུ་བདེན་པར་འདོད་པ་ཉན་ཐོས་སྡེ་པའི་བུད་མེད་ཀྱི་ལུས་ནི་མི་གཙང་བའི་དངོས་པོ་གཅིག་ཏུ་བདེན་པ་མ་ཡིན་ཏེ། རྡུལ་ཕྲན་དུ་མ་ཚོགས་པའི་ཆ་ཤས་ཅན་ཡིན་པའི་ཕྱིར། དཔེར་ན་ནགས་ཚལ་བཞིན། དེ་བཞིན་དུ་རྡུལ་ཕྲ་རབ་ཀྱང་། མི་གཙང་བ་བདེན་པ་མ་ཡིན་ཏེ། ཆ་ཤས་དང་བྲལ་བའི་ཕྱིར། བློ་བཞིན་ཞེས་པའི་རིགས་པས་གནོད་ལ། དེ་ལ་ཡང་སེམས་ཙམ་པས་རྡུལ་ཕྲ་རབ་ནི། ཆ་མེད་པ་མ་ཡིན་ཏེ།
ཕྱོགས་ཀྱི་ཆ་ཡོད་པའི་ཕྱིར། དཔེར་ན་བུམ་པ་བཞིན་ཞེས་པའི་རིགས་པས་གནོད་པས་ན། སྣང་བ་ཐ་མ་སེམས་དང་སེམས་ཀྱང་དོན་དམ་པར། གཟུང་འཛིན་བདེན་པས་སྟོང་པའི་རང་རིག་རང་གསལ་གྱི་བདེན་པ་ཡིན་ནོ་ཞེས་སྨྲའོ། ། དེ་ལ་ཡང་དབུ་མ་པས་མྱོང་བ་གཉིས་མེད་ཀྱི་ཤེས་པ་ནི། དེ་ཁོ་ན་ཉིད་དུ་ན་བདེན་པར་ཡོད་པ་མ་ཡིན་ཏེ། ཐ་སྙད་ཙམ་དུ་ཡོད་པའི་ཕྱིར། དཔེར་ན་སྒྱུ་མ་བཞིན་ཞེས་པའི་རིགས་པས་གནོད་དོ་ཞེས་དགེ་བ་ལས་བཤད་དོ། ། དེ་ལྟར་ནའང་རྣལ་འབྱོར་པའི་བློ་ལས་ཕལ་པ་འཁྲུལ་པར་ཇི་ལྟར་རྟོགས་ཤེ་ན། མདོ་ལས་གསུངས་པའི་སྒྱུ་མ་དང་།
སྨིག་རྒྱུ་ལ་སོགས་པ་རྣལ་འབྱོར་པ་དང་། ཕལ་པ་གཉིས་ཀ་ཡང་ནི་རང་བཞིན་མེད་པར་མཚུངས་པར་འདོད་པའི་དཔེས་ཆོས་ཐམས་ཅད་རང་བཞིན་མེད་པར་བསྟན་པས་རང་བཞིན་ཅན་དུ་འཛིན་པའི་ཐ་མལ་པའི་བློ་འཁྲུལ་པར་འཇོག་སྟེ། རྣལ་འབྱོར་པས་ནི་ཆོས་ཐམས་ཅད་རང་བཞིན་མེད་པར་སྒྱུ་མ་ལྟར་རྟོགས་ལ། དེ་དག་ཐ་མལ་པས་ནི་སྒྱུ་མ་ལྟར་མ་རྟོགས་ནས་བདེན་པར་འཛིན་པའི་ཕྱིར་རོ། ། འོན་ཏེ་ཐམས་ཅད་རང་བཞིན་མེད་པ་ཡིན་ན་སེམས་ཅན་གདོན་པའི་ཕྱིར་སྦྱིན་སོགས་རྫོགས་པའི་དོན་དུ་དེ་ཁོ་ན་རྟོགས་པའི་བྱང་སེམས་ཇི་ལྟར་འཇུག་ཅེ་ན། འབྲས་བུ་སངས་རྒྱས་ཐོབ་པའི་དོན་དུ་ཚོགས་ལ་འཇུག་པ་ན་ཆོས་ཐམས་ཅད་རང་བཞིན་མེད་པར་གཅིག་དང་དུ་བྲལ་ལ་སོགས་པའི་རིགས་པས་མ་དཔྱད་པར་ཐ་སྙད་ཙམ་དུ་སྦྱིན་སོགས་ལ་འཇུག་པའི་ཕྱིར་དེ་ལ་ཞུགས་པས་ཚོགས་རྫོགས་ཏེ་དོན་དམ་རྟོགས་པ་ལས་འགལ་བ་མེད་དེ། ཐ་སྙད་དུ་སྦྱིན་སོགས་ལ་འཇུག་པ་དེ་དོན་དམ་རྟོགས་པའི་ཐབས་སུ་གྱུར་པའི་ཕྱིར་ཏེ་འཇུག་པར་ཐ་སྙད་བདེན་པ་ཐབས་སུ་གྱུར་པ་དང་། ། དོན་དམ་བདེན་པ་ཐབས་བྱུང་གྱུར་པ་སྟེ། ། ཞེས་སོ། ། བཞི་པ་རྩོད་པ་སྤང་བ་ལ་གཉིས།
དོན་དུ་སྨྲ་བའི་རྩོད་པ་སྤང་། སེམས་སུ་སྨྲ་བའི་རྩོད་པ་སྤང་བའོ། ། དང་པོ་ལ་བརྒྱད་ལས། དང་པོ་ཕལ་པ་འཁྲུལ་པར་གྲུབ་པའི་ཚུལ་ནི། དེ་ལྟར་སྒྱུ་མ་སོགས་དང་མཚུངས་པར་རྣལ་འབྱོར་པས་རང་བཞིན་མེད་པར་རྟོགས་པའི་ཆོས་དེ་ཕལ་པས་ཀྱང་རྟོགས་ན་འཇིག་རྟེན་པ་ལ་ལོག་རྟོག་ཅི་ཡོད་སྙམ་ན། འཇིག་རྟེན་ཕལ་པ་ཡིས་གཟུགས་སོགས་ཆོས་དེ་རྒྱུ་རྐྱེན་ལ་བརྟེན་ནས་དངོས་པོར་མཐོང་ཞིང་། དེར་མ་ཟད་ཇི་ལྟར་མཐོང་བ་ལྟར་བདེན་པ་ཡང་དག་པ་ཉིད་དུའང་རྟོག་ཅིང་ཞེན་པར་བྱེད་ཀྱི་རྣལ་འབྱོར་པས་རྟོགས་པ་ལྟར་སྒྱུ་མ་ལྟ་བུར་དེའི་གནས་ལུགས་དོན་དམ་དེ་རྟོགས་མིན་པས་གཟུགས་སོགས་ཆོས་འདིར་རྣལ་འབྱོར་པ་དང་འཇིག་རྟེན་ཕལ་པ་རྩོད་དེ། འཇིག་རྟེན་པས་ལོག་པར་རྟོགས་པ་དེ་རྣལ་འབྱོར་པས་འགོག་པའི་ཕྱིར་རོ། ། གཉིས་པ་ཚད་མ་དང་འགལ་བ་སྤང་བ་ནི། གཟུགས་ཚོར་སོགས་གནག་རྫིའི་བར་ལ་དོན་བྱེད་ནུས་པར་མངོན་སུམ་གྱིས་མཐོང་བས་བདེན་པ་མ་ཡིན་ནམ་ཇི་ལྟར་ན་སྒྱུ་མ་ལྟ་བུ་ཡིན་ཞེ་ན།
གཟུགས་སོགས་ཕུང་པོ་ལྔ་ཆོས་ཅན། དེ་འཇིག་རྟེན་པའི་མངོན་སུམ་དུ་གྲུབ་པ་ཉིད་ཀྱང་ནི་འཇིག་རྟེན་ལ་ཚད་མས་གྲུབ་བོ་ཞེས་གྲགས་པས་ཡིན་གྱི་ཚད་མས་བདེན་པར་གྲུབ་པ་མིན་པར་ཐལ། འཇིག་རྟེན་པའི་མངོན་སུམ་དེ་དག་ཐ་སྙད་པའི་ཚད་མ་ཡིན་པས་དེ་ཁོ་ན་ཉིད་མི་རྟོགས་པའི་ཕྱིར་རོ། ། གལ་ཏེ་ཚད་མས་མ་རྟོགས་ན་ཇི་ལྟར་གྲགས་ཤིང་གྲུབ་ན་ཡང་ཇི་ལྟར་བརྫུན་པར་འགྱུར་ཞེ་ན། གཟུགས་སོགས་མངོན་སུམ་གྱིས་གྲུབ་པར་གྲགས་པ་དེ་ནི་ཆོས་ཅན། དེས་གྲུབ་པ་ལྟར་བདེན་པ་མིན་གྱི་བརྫུན་པ་ཕྱིན་ཅི་ལོག་ཏུ་འཛིན་པ་ཡིན་ཏེ། དེ་མ་ཡིན་ལ་དེར་འཛིན་པའི་ཕྱིར། དཔེར་ན་བུད་མེད་ཀྱིས་ལུས་མི་གཙང་བ་དང་ལ་སོགས་པས་མི་རྟག་བདག་མེད་སོགས་ལ་ཕྱིན་ཅི་ལོག་ཏུ་ཞེན་པའི་དབང་གིས་གཙང་བ་དང་རྟག་པ་དང་བདག་ལ་སོགས་པར་གྲགས་པ་བཞིན་དུའོ། ། གསུམ་པ་ལུང་དང་འགལ་བ་སྤང་བ་ནི། གལ་ཏེ་མངོན་སུམ་གྱིས་མ་གྲུབ་ཀྱང་ལུང་གི་རང་བཞིན་ཡོད་པར་གྲུབ་སྟེ།
བཅོམ་ལྡན་འདས་ཀྱིས་བྲམ་ཟེ་ཐམས་ཅད་ཅེས་བྱ་བ་ནི་ཕུང་པོ་ལྔ་རྣམས་དང་སྐྱེ་མཆེད་བཅུ་གཉིས་པོ་རྣམས་དང་ཁམས་བཅོ་བརྒྱད་དོ་ཞེས་དང་། འདུ་བྱེད་ཐམས་ཅད་སྐད་ཅིག་མ་ཞེས་སོགས་གསུངས་པའི་ཕྱིར་ཞེ་ན། དངོས་པོར་མངོན་པར་ཞེན་པ་ཕུང་པོ་སོགས་ཡོད་པར་བསྟན་པས་འདུལ་བའི་འཇིག་རྟེན་པ་རྣམས་རིམ་གྱིས་སྟོང་པ་ཉིད་ལ་གཞུག་པའི་དོན་དུ་ནི་འཇིག་རྟེན་གྱི་མགོན་པོ་སངས་རྒྱས་ཀྱིས་ཕུང་པོ་ཁམས་དང་སྐྱེ་མཆེད་ལ་སོགས་པའི་དངོས་པོ་བསྟན་ཏེ། དགོས་པའི་དབང་གིས་རྒྱལ་བ་རྣམས། ། ང་དང་ང་ཡིས་ཞེས་གསུང་ལྟར། ། ཕུང་པོ་ཁམས་དང་སྐྱེ་མཆེད་རྣམས། ། དེ་བཞིན་དགོས་པའི་དབང་གིས་གསུངས། ། ཞེས་རིགས་པ་དྲུག་ཅུ་པ་ལས་སོ། ། དེ་དོན་དམ་པར་གྲུབ་པར་མ་གསུངས་པས་སྒྲུབ་བྱེད་དུ་མི་རུང་ངོ་། ། དོན་དམ་པར་མ་གསུངས་ན་འདུ་བྱེད་དེ་རྣམས་ཇི་ལྟར་སྐད་ཅིག་མ་ཡིན་ཞེ་ན།
འདུ་བྱེད་དེ་དག་ཆོས་ཅན། དེ་ཁོ་ན་ཉིད་དུ་ནི་སྐད་ཅིག་མ་ཉིད་མིན་ཏེ། བདེན་པའི་རང་བཞིན་མེད་པའི་ཕྱིར་རོ། ། བཞི་པ་དངོས་ཀྱི་དོན་ལ་རྩོད་པ་སྤང་བ་ནི། འོ་ན་དེ་དག་དོན་དམ་པར་སྐད་ཅིག་མ་མ་ཡིན་ཞིང་ཀུན་རྫོབ་ཙམ་དུ་སྐད་ཅིག་མར་བསྟན་པ་ཡིན་ན། འདུ་བྱེད་རྣམས་ཆོས་ཅན། དེ་སྐད་ཅིག་མ་ཡིན་པ་ཀུན་རྫོབ་ཏུ་ཡང་འགལ་བར་ཐལ། དེ་སྐད་ཅིག་མ་ཡིན་པར་འཇིག་རྟེན་པས་མ་རྟོགས་པའི་ཕྱིར་ཏེ། འཇིག་རྟེན་པས་རྟག་པར་གཟུང་བའི་ཕྱིར་རོ་ཞེ་ན། ཚུ་རོལ་མཐོང་བས་མ་རྟོགས་པ་དེ་ལྟ་ནའང་འདུ་བྱེད་རྣམས་སྐད་ཅིག་མ་ཉིད་ཡིན་པ་ཆོས་ཅན།
ཀུན་རྫོབ་ཡིན་པར་འགལ་བའི་ཉེས་པ་མེད་དེ། བདག་མེད་རྟོགས་པའི་རྣལ་འབྱོར་པ་རྣམས་ཀྱི་ཐ་སྙད་ཀྱི་ཡུལ་ཡིན་པའི་ཕྱིར་རོ། ། ཞེས་པ་འགྲེལ་ཆེན་ལ་སོགས་པ་འགྲེལ་པ་གསུམ་ལས་སོ། ། གལ་ཏེ་ཀུན་རྫོབ་ཏུ་འགལ་ཞེས་ཀུན་རྫོབ་ཏུ་ཞེས་པ་ཕྱོགས་སྔ་མ་དང་འགལ་ཞེས་པ་རང་ལན་དུ་བྱས་ཏེ་དཀའ་འགྲེལ་ལས་བཤད་པའང་ཡོད་དོ། ། གལ་ཏེ་སྐད་ཅིག་མ་དེ་ཀུན་རྫོབ་ཏུ་ཡང་རྣལ་འབྱོར་པས་ངེས་ཀྱི་འཇིག་རྟེན་པས་མི་ངེས་པ་ཅི་ཞེ་ན། འདུ་བྱེད་རྣམས་ཆོས་ཅན། སྐད་ཅིག་བདག་མེད་ལ་སོགས་པར་རྣལ་འབྱོར་པས་རྟོགས་ཀྱི་བྱིས་པ་འཇིག་རྟེན་པས་མི་རྟོགས་ཏེ། དེ་ཁོ་ན་ཉིད་མ་མཐོང་བའི་འཇིག་རྟེན་པ་ལ་ལྟོས་ནས་རྣལ་འབྱོར་པས་དེའི་ཁོ་ན་ཉིད་མཐོང་བའི་ཕྱིར་རོ། ། དེས་ན་འཇིག་རྟེན་པའི་རྟོགས་པས་རྣལ་འབྱོར་པ་ལ་གནོད་པ་མེད་དོ། ། དེ་ལས་གཞན་དུ་རྟགས་མ་གྲུབ་ནས་དེ་ཉིད་མཐོང་མ་མཐོང་གི་ཁྱད་མེད་ཅིང་འཇིག་རྟེན་པས་རྣལ་འབྱོར་པས་བུད་མེད་ཀྱི་ལུས་མི་གཙང་བར་བསྒོམ་པ་ན་མི་གཙང་བར་དཔྱད་པའི་སྟོབས་ཀྱིས་མི་གཙང་བར་ངེས་པ་རྟོགས་པ་དེ་ལ་འཇིག་རྟེན་གྱི་གྲགས་པས་གནོད་པར་འགྱུར།
འཇིག་རྟེན་པས་དེ་ལས་བཟློག་པ་བུད་མེད་ཀྱི་ལུས་གཙང་བར་རྟོགས་ཤིང་དེ་ལྟར་གྲགས་པའི་ཕྱིར་རོ། ། མི་གནོད་པ་དེས་ན་ཆོས་ཐམས་ཅད་སྒྱུ་མ་ལྟར་རང་བཞིན་མེད་པར་གྲུབ་བོ། ། དེ་ལྟར་ཡང་འབུམ་ལས། ལྷའི་བུ་སེམས་ཅན་དེ་དག་གི་སྒྱུ་མ་ལྟ་བུ་རྨི་ལམ་ལྟ་བུ་སྟེ། ལྷའི་བུ་སྒྱུ་མ་དང་སེམས་ཅན་དེ་དག་ནི་གཉིས་སུ་མེད་གཉིས་སུ་བྱར་མེད་དོ་ཞེས་པ་ནས་མྱ་ངན་ལས་འདས་པ་ཡང་སྒྱུ་མ་ལྟ་བུ་རྨི་ལམ་ལྟ་བུའོ། ། ཞེས་སོགས་རྒྱ་ཆེར་གསུངས་སོ། ། ལྔ་པ་དགེ་སྡིག་མི་འབྱུང་བའི་ཆོས་པ་སྤང་བ་ནི། གལ་ཏེ་སངས་རྒྱས་ཀྱང་སྒྱུ་མ་ལྟ་བུ་ཡིན་ན་རྒྱལ་བ་བཅོམ་ལྡན་འདས་ཆོས་ཅན། དེ་དག་ལ་མཆོད་པ་དང་གནོད་པ་བྱས་པས་བསོད་ནམས་དང་ནི་སྡིག་པ་མི་འབྱུང་བར་ཐལ། སྒྱུ་མ་དང་འདྲ་བར་རང་བཞིན་མེད་པའི་ཕྱིར།
དཔེར་ན་སྒྱུ་མས་བྱས་པའི་སྐྱེས་བུ་ལ་ཕན་གནོད་བྱས་པ་ལས་དགེ་སྡིག་མི་འབྱུང་བ་བཞིན་ཞེ་ན། ཇི་ལྟར་དངོས་པོར་སྨྲ་བ་རྣམས་ཀྱིས་རྒྱལ་བའི་དངོས་པོ་དོན་དམ་པར་ཡོད་པ་ལ་ཕན་གནོད་བྱས་པས་དོན་དམ་པར་ཡོད་པར་བསོད་ནམས་དང་སྡིག་པ་འབྱུང་བར་འདོད་པ་ཇི་ལྟ་བ་བཞིན་དུ་སྒྱུ་མ་དང་འདྲ་བའི་རྒྱལ་བ་སངས་རྒྱས་ལ་ཕན་གནོད་སྒྱུ་མ་ལྟ་བུ་བྱས་པས་བསོད་ནམས་དང་སྡིག་པ་སྒྱུ་མ་ལྟ་བུ་ནི་འབྱུང་སྟེ། འདི་དག་ཐམས་ཅད་རྟེན་འབྲེལ་ཙམ་དུ་གཉིས་ཀ་ལས་གྲུབ་པའི་ཕྱིར་རོ། ། དྲུག་པ་ཉིང་མཚམས་མི་སྦྱོར་བའི་རྩོད་པ་སྤང་བ་ནི། གལ་ཏེ་དེ་ལྟ་ཡིན་དུ་ཆུག་ནའང་སེམས་ཅན་ཐམས་ཅད་ཆོས་ཅན། ཤི་ནས་ཏེ་རིས་མཐུན་ཉམས་པའི་འོག་ཏུ་ཇི་ལྟར་སྐྱེ་སྟེ་མི་སྐྱེ་བར་ཐལ། སྒྱུ་མ་དང་འདྲ་བའི་ཕྱིར། ཁྱབ་པ་ཡོད་དེ། སྒྱུ་མའི་སྐྱེས་བུ་ཞིག་ནས་སྐྱེ་བ་མེད་པའི་ཕྱིར། དེས་ན་སྐྱེ་བའི་ཕྱིར་དོན་དམ་དུ་ཡོད་དོ་ཞེ་ན།
དུས་ཇི་སྲིད་དུ་སྨན་དང་ལ་སོགས་པ་སྒྱུ་མའི་རྐྱེན་རྣམས་ཚོགས་པར་གྱུར་པ་དེ་སྲིད་དུ་སྒྱུ་མའང་འབྱུང་བར་འགྱུར་བ་དེ་བཞིན་དུ་མ་རིག་པ་དང་ལས་སྲེད་སོགས་འཁོར་བའི་རྐྱེན་ཚོགས་པ་དེ་སྲིད་དུ་སེམས་ཅན་གྱི་སྒྱུ་མའང་འབྱུང་བ་དེ་ལྟ་ནའང་བདེན་པར་ཡོད་པ་མིན་པས་མ་ངེས་སོ། ། འོན་ཏེ་སེམས་ཅན་འཁོར་བ་ཇི་སྲིད་པར་མི་འབྱུང་བར་འགྱུར། དོན་དམ་པར་མེད་པའི་ཕྱིར། སྒྱུ་མ་བཞིན་ཞེ་ན། མ་ངེས་ཏེ་སེམས་ཅན་རྣམས་ཆོས་ཅན། རྒྱུན་རིང་དུ་གནས་ཙམ་གྱི་ཇི་ལྟར་ནི་བདེན་པར་ཡོད་པ་མ་ཡིན་པར་ཐལ། བརྫུན་པར་མི་འགལ་བའི་ཕྱིར་ཏེ། དེ་ལྟ་མ་ཡིན་ན་ཡུན་རིང་པོར་དེའི་སྣང་བ་འབྱུང་བའི་དྲི་ཟའི་གྲོང་ཁྱེར་དང་སྒྱུ་མ་ཡང་དེར་འགྱུར་བའི་ཕྱིར་རོ། ། བདུན་པ་དགེ་སྡིག་འབྱུང་མི་འབྱུང་གི་ཁྱད་པར་ནི། གལ་ཏེ་སྒྱུ་མའི་སྐྱེས་བུ་བཞིན་དུ་སེམས་ཅན་ཆོས་ཅན།
དེ་བསད་པ་སོགས་ལ་སྲོག་བཅད་པའི་སྡིག་པ་སོགས་མི་འགྱུར་བར་ཐལ། སྒྱུ་མ་དང་རང་བཞིན་ཁྱད་པར་མེད་པའི་ཕྱིར་ཞེ་ན། སྒྱུ་མའི་སྐྱེས་བུ་བསད་པ་དང་སོགས་པས་སྒྱུ་མའི་སྐྱེས་བུ་ལ་མ་བྱིན་པར་བླངས་པ་ལ་སོགས་ལ་ཡང་རྒྱུད་ལ་སེམས་མེད་པའི་ཕྱིར་ན་བསད་པའི་དངོས་གཞིའི་སྡིག་པ་མེད་མོད་ཀྱི། གསད་སེམས་ཀྱིས་རྒྱབ་ན་སྲོག་གཅོད་ཀྱི་སྦྱོར་བར་གཏོགས་པའི་སྡིག་འབྱུང་ངོ་། ། སེམས་ཅན་ལ་ནི་དེ་དང་མི་འདྲ་སྟེ་སེམས་ཅན་ཆོས་ཅན། དེ་ལ་ཕན་པ་དང་སྲོག་གཅོད་སོགས་ཀྱི་གནོད་པ་བྱས་པས་བསོད་ནམས་དང་ནི་སྡིག་པ་འབྱུང་སྟེ་སྒྱུ་མའི་རང་བཞིན་གྱི་སེམས་དང་ལྡན་པས་དེ་ལ་ཕན་གནོད་བྱས་ན་དེའི་སེམས་ལ་བདེ་སྡུག་འབྱུང་བའི་ཕྱིར་རོ། ། འོན་ཏེ་མ་གྲུབ་སྟེ། དེ་ལ་སྒྱུ་མའི་རང་བཞིན་གྱི་སེམས་ནི་འབྱུང་བ་མེད་དེ། སྒྱུ་མའི་རྐྱེན་སྔགས་དང་སོགས་པས་ནོར་བུ་དང་སྨན་སོགས་རྣམས་ལ་སེམས་བསྐྱེད་པའི་ནུས་པ་མེད་པའི་ཕྱིར་ཞེ་ན། སྒྱུ་མའི་སྒྲ་མཚུངས་པ་དེ་ལྟ་ནའང་སྒྱུ་མ་དེ་ཡང་སེམས་ཡོད་མེད་སྣ་ཚོགས་པ་ཉིད་ཡིན་ཏེ།
སེམས་ཡོད་མེད་ཀྱི་དངོས་པོ་སྣ་ཚོགས་སུ་བསྐྱེད་པའི་སྣ་ཚོགས་པའི་རྐྱེན་ལས་འབྱུང་བའི་ཕྱིར་རོ། ། འོན་ཏེ་སྒྱུ་མར་འདྲ་ན་སྒྱུ་མ་གཅིག་བསྐྱེད་པའི་རྐྱེན་གྱི་ནུས་པ་གཅིག་གིས་ཐམས་ཅད་ཇི་ལྟར་མི་སྐྱེད་ཅེ་ན། འབྲས་བུ་གཅིག་གི་རྐྱེན་གཅིག་གིས་ནི་འབྲས་བུ་ཀུན་བསྐྱེད་ནུས་པ་ཡུལ་དུས་གང་ན་ཡང་ནི་ཡོད་པ་མ་ཡིན་ནོ། ། དེས་ན་སྔ་མའི་རྟགས་གྲུབ་བོ། ། འོ་ན་ཐམས་ཅད་ཀུན་རྫོབ་ཏུ་ཐ་སྙད་ཀྱི་ངོར་གཞག་གི་དོན་དམ་པར་སྐྱེ་འཆི་དང་རྒྱུ་འབྲས་སོགས་མེད་དེ། ཆོས་ཐམས་ཅད་རང་བཞིན་གྱིས་སྟོང་པའི་ཕྱིར། བརྒྱད་པ་སྤྱོད་པ་དོན་མེད་དུ་ཐལ་བ་སྤང་བ་ནི། གལ་ཏེ་དོན་དམ་པར་ཆོས་ཐམས་ཅད་སྐྱེ་འགག་ལ་སོགས་པ་དང་བྲལ་བ་རང་བཞིན་གྱིས་མྱ་ངན་ལས་འདས་པ་གདོད་མ་ནས་ཞི་བ་ཡིན་ཞིང་ཀུན་རྫོབ་ཏུ་ནི་སྐྱེ་བ་དང་རྒ་ཤི་ལ་སོགས་པའི་འཁོར་བར་འཁོར་བ་ཡིན་པ་དེ་ལྟ་ན་ཁྱེད་ཀྱི་ལུགས་ལ་ཆོས་ཅན། སངས་རྒྱས་ཀྱང་ནི་ཀུན་རྫོབ་ཏུ་སྐྱེ་རྒ་ལ་སོགས་པའི་རིམ་པ་དང་ལྡན་པས་འཁོར་བར་འཁོར་བར་འགྱུར་ཏེ། དོན་དམ་པར་ཆོས་ཐམས་ཅད་རང་བཞིན་གྱིས་མྱ་ངན་ལས་འདས་པ་ཡིན་ཡང་ཀུན་རྫོབ་ཏུ་འཁོར་བར་འཁོར་བའི་ཕྱིར་རོ། །
འདོད་ན་དེ་བས་ན་སྡུག་བསྔལ་ཐམས་ཅད་ཞི་ཞིང་ཡོན་ཏན་ཐམས་ཅད་རྫོགས་པའི་སངས་རྒྱས་ཐོབ་པའི་ཆེད་དུ་ཀུན་རྫོབ་ཏུ་མགོ་དང་རྐང་ལ་སོགས་པ་གཏོང་བའི་བྱང་ཆུབ་ཀྱི་སྤྱོད་པས་ཅི་ཞིག་བྱ་སྟེ་དོན་མེད་པར་འགྱུར་རོ་ཞེ་ན། ཇི་སྲིད་རྐྱེན་རྣམས་ཚོགས་གྱུར་པ། ། ཞེས་པས་ལན་བཏབ་ཟིན་ལ་ལན་གཞན་ཡང་གདོད་མ་ནས་ཞི་བ་དེ་ལྟ་ནའང་སེམས་ཅན་སྒྱུ་མ་ལྟ་བུ་རྣམས་ཆོས་ཅན། ཀུན་རྫོབ་ཏུ་འཁོར་བར་འཁོར་བར་ལྡོག་པར་མི་འགྱུར་ཏེ། འཁོར་བར་སྐྱེ་བའི་རྐྱེན་མ་རིག་པ་དང་འདུ་བྱེད་སོགས་སྲིད་པའི་ཡན་ལག་རྣམས་རྒྱུན་ནི་མ་ཆད་པའི་ཕྱིར་ནའོ། ། སངས་རྒྱས་ཆོས་ཅན། ཀུན་རྫོབ་ཏུ་ཡང་སྐྱེ་བ་ལ་སོགས་པའི་རིམ་པས་འཁོར་བར་འཁོར་བ་མི་འབྱུང་སྟེ། འཁོར་བར་སྐྱེ་བའི་རྐྱེན་མ་རིག་པ་ལ་སོགས་པ་རྣམས་རྒྱུན་ནི་ཆད་པས་ནའོ། ། ཡང་གི་སྒྲས་ཀུན་རྫོབ་ཏུ་ཡང་མི་འབྱུང་ན་དོན་དམ་དུ་ཡང་ལྟ་ཅི་སྨོས་ཞེས་པའོ། ། ཡང་མ་རིག་པ་ལ་སོགས་པའི་རྐྱེན་རྒྱུན་ཆད་པ་ན་སེམས་ཅན་དེ་དག་ཀྱང་ཀུན་རྫོབ་ཏུ་ཡང་མི་འཁོར་བ་འདི་ནི་སངས་རྒྱས་དང་མཚུངས་སོ། །
དེས་ན་མ་ངེས་སོ། ། གཉིས་པ་སེམས་སུ་སྨྲ་བའི་རྩོད་པ་སྤང་བ་ལ་དྲུག་ལས། དང་པོར་རིག་བྱེད་མེད་པའི་རྩོད་པ་སྤང་བ་ནི། སེམས་ཙམ་པ་ན་རེ། གང་གི་ཚེ་དབུ་མ་པའི་ལུགས་ལ་ཆོས་ཐམས་ཅད་རང་བཞིན་གྱིས་སྟོང་པ་ཡིན་ན། ཤེས་བྱ་སྒྱུ་མ་ལྟ་བུ་ཆོས་ཅན། ཤེས་པ་གང་གིས་དམིགས་པར་འགྱུར་ཏེ་མི་འགྱུར་བར་ཐལ། འཁྲུལ་པའི་རང་བཞིན་ཀུན་རྫོབ་འཛིན་པའི་བློའང་བདེན་པར་ཡོད་པ་མིན་པའི་ཕྱིར་ཞེས་པའི་སྐྱོན་དུ་འགྱུར་ལ། ཁོ་བོ་ལ་ནི་ཉེས་པ་འདི་མེད་དེ། སེམས་དོན་དམ་ཡོད་ལ་དེ་ཉིད་ཕྱི་རོལ་དོན་དུ་འཁྲུལ་ནས་དོན་དུ་སྣང་བའི་ཕྱིར་ཞེ་ན།
གང་གི་ཚེ་སེམས་ཙམ་པ་ཁྱོད་ལ་ཆོས་ཅན། བཟུང་བ་སྒྱུ་མ་ཙམ་ཉིད་ཀྱང་མེད་པར་ཐལ། འགྲོ་བ་སེམས་ཙམ་དུ་ཁས་ལེན་པས་ཕྱིའི་དོན་མེད་པའི་ཕྱིར། འདོད་ནའང་དེའི་ཚེ་ཤེས་པས་ཡུལ་ཅི་ཞིག་དམིགས་ཏེ་མ་དམིགས་པར་ཐལ། དེའི་ཕྱིར་རོ། ། གལ་ཏེ་ཕ་རོལ་གྱི་དོན་མེད་ཀྱང་ཕྱི་རོལ་གྱི་རྟ་གླང་ལ་སོགས་པ་གཟུང་བྱའི་རྣམ་པར་སྣང་བ་དེ་ནི་སེམས་ཉིད་ཡིན་ལ་དེ་ཉིད་འཛིན་པའི་རྣམ་པ་ལས་གཞན་པའི་དངོས་པོར་དོན་དམ་པར་ཡོད་པས་དེ་འཛིན་པའི་རྣམ་པས་དམིགས་པའི་ཕྱིར་སྐྱོན་མེད་དོ་ཞེ་ན། དེ་ལྟར་འདོད་པ་གང་གི་ཚེ་སེམས་ཙམ་པ་ཆོས་ཅན། ཡུལ་རིགས་པ་པོ་སེམས་ཉིད་ལས་ངོ་བོ་ཐ་དད་པའི་ཡུལ་སྒྱུ་མ་ཙམ་ཡང་མེད་པར་ཐལ། རིག་བྱེད་སེམས་རང་ཉིད་སྒྱུ་མ་ལྟ་བུའི་ཡུལ་སྣ་ཚོགས་སུ་སྣང་བའི་ཕྱིར འདོད་ན། དེའི་ཚེ་དེ་ཆོས་ཅན།
ཡུལ་གང་ཞིག་བློ་གང་གིས་མཐོང་སྟེ་མཐོང་བ་མི་རིགས་པར་ཐལ། མཐོང་བྱེད་ཙམ་ལས་མ་གཏོགས་པར་མཐོང་བྱའི་ཡུལ་མེད་པའི་ཕྱིར། ཁྱབ་པ་ཡོད། མཐོང་བྱེད་ནི་མཐོང་བྱ་ལ་ལྟོས་པའི་ཕྱིར་རོ། ། གཉིས་པ་ལུང་གིས་དགག་པ་ནི། སྐྱོན་མེད་དེ་རང་རིགས་པས་རང་གི་ངོ་བོ་མྱོང་བ་ན་དེ་ལས་ཐ་མི་དད་པའི་གཟུང་བའི་རྣམ་པ་སྒྱུ་མ་ལྟ་བུའང་མཐོང་བ་ཡིན་ནོ་ཞེ་ན། འཇིག་རྟེན་གྱི་ནི་མགོན་པོ་སྟེ་སྐྱབས་སངས་རྒྱས་ཀྱིས་ཀྱང་ལང་ཀར་གཤེགས་པ་ལས། ཇི་ལྟར་རལ་གྲི་རང་སོ་དང་། ། ཇི་ལྟར་སོར་མོ་རང་རྩེ་མོ། ། མི་གཅོད་རེག་པར་མི་འགྱུར་བ། །
དེ་བཞིན་སེམས་ཀྱིས་སེམས་མི་མཐོང་། ། ཞེས་གསུངས་ཏེ། དེའི་དོན་ཡང་ཡིད་དམ་སེམས་ཆོས་ཅན། རང་གིས་རང་གི་ངོ་བོ་གསལ་ཞིང་རིག་པར་བྱེད་པ་མི་འཐད་པར་ཐལ། རང་ཉིད་ཆ་ཤས་མེད་པ་གཅིག་མིན་པས་རིག་བྱའི་ལས་རིག་པའི་བྱེད་པ་པོ་རིག་པའི་བྱ་བ་གསུམ་མེད་པའི་ཕྱིར། དཔེར་ན་རལ་གྲིའི་སོ་ནི་རང་ལ་རང་གིས་ཇི་ལྟར་མི་གཅོད་པ་དེ་བཞིན་ནོ། ། གསུམ་པ་མར་མེའི་དཔེ་དགག་པ་ནི། ཇི་ལྟར་མར་མེས་མུན་ཁུང་གི་བུམ་པ་ལ་སོགས་པ་གསལ་བར་བྱེད་པ་དེ་ཉིད་ཀྱང་རང་གསལ་བྱེད་མར་མེ་གཞན་ལ་མི་ལྟོས་པར་བུམ་སོགས་གསལ་བར་བྱེད་ཅིང་རང་གི་དངོས་པོའང་ཡང་དག་པར་གསལ་བར་བྱེད་པ་བཞིན་དུ་སེམས་ཀྱང་རང་གིས་རང་གསལ་ཞིང་རིག་པར་བྱེད་དོ་ཞེ་ན། དཔེ་མ་གྲུབ་སྟེ། མར་མེ་ཆོས་ཅན།
བུམ་སོགས་བཞིན་དུ་མར་མེས་གསལ་བར་བྱ་མིན་པར་ཐལ་ཏེ། གང་གི་ཕྱིར་ན་མུན་པའི་སྒྲིབ་བྱེད་ཀྱིས་བསྒྲིབས་པ་མེད་པའི་ཕྱིར། ཇི་སྐད་དུ། མར་མེ་དག་ནི་གང་དག་ནི། ། དེ་འདུག་པ་ན་མུན་པ་མེད། ། མར་མེ་ཇི་ཞིག་སྣང་བར་བྱེད། ། མུན་པ་སེལ་བས་སྣང་བྱེད་ཡིན། ། ཞེས་རྩ་ཤེ་ལས་སོ། ། དེས་ན་དཔེ་མ་གྲུབ་པས་དཔེས་མཚོན་པའི་དོན་མི་འགྲུབ་བོ། ། བཞི་པ་སྔོན་པོའི་དཔེ་དགག་པ་ནི།
གལ་ཏེ་དཔེར་ན་ཤེལ་གྱི་རྡོ་བ་རང་བཞིན་གྱི་སྔོན་པོར་འགྱུར་བ་རྐྱེན་རས་སྔོན་པོ་ལ་སོགས་པ་ལ་ལྟོས་པ་བཞིན་དུ་བཻ་ཌཱུརྻ་ལ་སོགས་པ་རང་བཞིན་གྱི་སྔོན་པོ་ཡིན་པ་དེ་སྔོན་པོ་ཉིད་དུ་འགྱུར་བ་དེ་ལ་རྐྱེན་གཞན་ལ་ལྟོས་པ་ཡོད་པ་མ་ཡིན་པ་དེ་བཞིན་དུ་བུམ་པ་ལ་སོགས་འགའ་ཞིག་གསལ་བར་མཐོང་བ་མར་མེ་ལ་སོགས་གཞན་བྱེད་གཞན་ལ་ནི་ལྟོས་པ་དང་མར་མེ་ནི་གསལ་བ་མར་མེ་གཞན་ལ་ལྟོས་པ་མེད་པའང་མཐོང་བའི་ཕྱིར་མར་མེའི་དཔེ་གྲུབ་བོ་ཞེ་ན། མི་མཚུངས་ཏེ། རང་བཞིན་གྱི་སྔོན་པོ་དེ་ཆོས་ཅན། ཤེས་བཞིན་དུ་སྔོན་པོར་འགྱུར་བ་རྒྱུ་རྐྱེན་གཞན་ལ་ལྟོས་པར་ཐལ། སྔོན་པོར་འགྱུར་བ་རང་གི་རྒྱུ་རྐྱེན་ལ་ལྟོས་ཀྱི་རང་རྒྱུ་ལས་སྔོན་པོ་ཉིད་མིན་པར་སྐྱེས་པ་ལ་བདག་གིས་རྐྱེན་གཞན་ལ་མ་ལྟོས་པར་སྔོན་པོའི་བདག་ཉིད་དུ་བྱས་པ་མེད་པའི་ཕྱིར་ཏེ། བདག་ཉིད་བྱ་བྱེད་འགལ་བའི་ཕྱིར་རོ། ། ལྔ་པ་དཔེ་དོན་མི་མཚུངས་པ་ནི། གལ་ཏེ་མར་མེ་གསལ་བྱེད་གསལ་ལ་མི་ལྟོས་པར་གསལ་བ་ཉིད་དོ་ཞེས་རང་འཛིན་གྱི་ཤེས་པས་ཤེས་ཏེ་དེ་ལྟར་བརྗོད་པར་བྱེད་པ་ཡིན་དུ་ཟིན་ནའང་། བློ་ནི་རང་གིས་རང་གསལ་བ་ཉིད་ཡིན་ཞེས་ཤེས་པ་གང་གིས་ཤེས་ནས་དེ་སྐད་དུ་བརྗོད་པར་བྱ་སྟེ། དེ་བློས་མ་ཤེས་པའི་ཕྱིར་ཏེ།
འདས་པའི་བློས་ནི་མ་ཤེས་ཏེ། དེ་ཡོད་དུས་ན་ཁྱོད་མ་སྐྱེས་པའི་ཕྱིར། ཕྱིས་བྱུང་བས་ཀྱང་མ་ཡིན་ཏེ། དེའི་ཚེ་འགགས་པའི་ཕྱིར། དུས་མཉམ་གྱི་ཤེས་པ་གཞན་གྱིས་ཀྱང་འཛིན་པ་མ་ཡིན་ཏེ། དེ་ལ་ཕན་མི་འདོགས་པས་དེའི་ཡུལ་མ་ཡིན་པའི་ཕྱིར། རྣམ་འགྲེལ་ལས། རྒྱུ་མིན་ཡུལ་ཡང་ཇི་ལྟར་ཡིན། ། ཞེས་འབྱུང་བས་སོ། ། རང་གིས་རང་ཉིད་རིག་པ་ཡང་མིན་ཏེ།
རྩོད་གཞི་ཡིན་པའི་ཕྱིར་རོ། ། དེས་ན་མར་མེ་བཞིན་དུ་གསལ་བའམ་བུམ་པ་བཞིན་དུ་མི་གསལ་བའི་བདག་ཉིད་གང་ཡིན་ཡང་རུང་གང་ཚེ་ཤེས་པ་རང་ཉིད་དང་ཤེས་པ་གཞན་འགས་ཀྱང་མཐོང་བ་མིན་ན་དེའི་ཚེ་མོ་གཤམ་བུའི་འགྱིང་བག་སྟེ་སྒེག་པ་བཞིན་དུ་རང་རིག་གོ་ཞེས་བརྗོད་ཀྱང་དོན་འགྲུབ་པའི་དོན་ཏེ་འབྲས་བུ་མེད་དེ། རིག་པ་དང་བྲལ་བའི་ཚིག་ཡིན་པའི་ཕྱིར་རོ། ། དྲུག་པ་རང་རིག་གི་སྒྲུབ་བྱེད་དགག་པ་ལ་བདུན་ལས། དང་པོ་དྲན་པའི་རྟགས་མ་ངེས་པར་བསྟན་པ་ནི། གལ་ཏེ་ཚིག་དེ་རིགས་པ་དང་བྲལ་བ་མ་ཡིན་གྱི་འདི་ལ་རིགས་པ་ཡོད་དེ། ། སྐྱེས་བུ་ཆོས་ཅན། ཕྱིས་རྣམ་ཤེས་དྲན་པར་ཇི་ལྟར་འགྱུར་བར་ཐལ། རྣམ་ཤེས་མྱོང་བའི་རང་རིག་ཡོད་པ་མིན་པའི་ཕྱིར། ཐལ་བ་ལས་རང་རིག་ཡོད་དེ།
དྲན་པ་ཡོད་པའི་ཕྱིར་ཞེས་པའི་འབྲས་རྟགས་ཀྱིས་རང་རིག་གྲུབ་ཅེ་ན། མ་ངེས་ཏེ། རང་རིག་མེད་ཀྱང་དྲན་པ་འབྱུང་བའི་ཕྱིར་ཏེ། ཤེས་པ་ལས་གཞན་གཟུང་བྱའི་ཡུལ་མྱོང་བ་ན་དེའི་ཡུལ་ཅན་ཤེས་པ་ལས་དྲན་པ་སྐྱེ་བའི་ཕྱིར་རོ། ། གཞན་མྱོང་བ་ན་གཞན་ལ་དྲན་པ་སྐྱེ་བ་མི་འཐད་དེ། ཧ་ཅང་ཐལ་བའི་ཕྱིར་ཞེ་ན། ཡུལ་དང་ཡུལ་ཅན་ཤེས་པ་ཕན་ཚུན་འབྲེལ་པ་གྲུབ་པ་ལས་ཡུལ་ཅན་ཤེས་པ་ལ་དྲན་པ་སྐྱེ་བར་འགྱུར་རོ། ། རང་རིག་གིས་མ་མྱོང་ན་ཇི་ལྟར་དྲན་སྙམ་དུ་དོགས་ན། ལྡོང་རོས་ཀྱིས་བསྐུས་པའི་བྱི་པའི་དུག་ལུས་ལ་སྐད་ཅིག་མ་གཅིག་ལ་འཕོས་ནས་ཞུགས་པ་ན་དེ་དུས་ན་གསལ་བར་མྱོང་བ་མེད་ཀྱང་འབྲུག་གི་སྒྲ་གྲག་པའི་རྐྱེན་དང་ཕྲད་པ་ལས་དུག་ལངས་པ་ན་རང་རིག་གིས་བཞག་པའི་དྲན་པའི་བག་ཆགས་ཀྱི་ས་བོན་མེད་པར་ཡང་དྲན་པ་འབྱུང་བ་བཞིན་དུ་ཡུལ་མྱོང་དུས་སུ་ཤེས་པ་མ་མྱོང་ཡང་ཕྱིས་དྲན་པ་འབྱུང་བར་འགྱུར་རོ། ། གཉིས་པ་མཐོང་བའི་རྟགས་མ་ངེས་པར་བསྟན་པ་ནི།
འོན་ཏེ་ཤེས་པ་ཆོས་ཅན། ཤེས་པ་རང་ཉིད་ཀྱི་རང་བཞིན་ཡིན་པ་རབ་ཏུ་གསལ་ཞིང་རིག་པ་ཡིན་ཏེ། བསྒོམ་པ་དང་མངོན་ཤེས་ལ་སོགས་རྐྱེན་གཞན་དག་དང་ལྡན་པ་ལས་དེ་ཕ་རོལ་གྱི་སེམས་གསལ་བར་མཐོང་བའི་ཕྱིར་ཞེ་ན། དེ་ལྟ་ན་སྐྱེས་བུས་རིགས་སྔགས་གྲུབ་པའི་མིག་སྨན་གྱི་སྦྱོར་བའི་ཆོ་ག་ལས་ས་འོག་གི་རིན་པོ་ཆེའི་བུམ་པའམ། རིན་པོ་ཆེའི་གཏེར་མཐོང་བ་ན་ས་འོག་གི་རིན་པོ་ཆེའི་བུམ་པ་ཆོས་ཅན། མིག་སྨན་དུ་འགྱུར་བར་ཐལ། མིག་སྨན་སོགས་རྐྱེན་གཞན་དང་ལྡན་པ་ལས་ཁྱོད་གསལ་བར་མཐོང་བའི་ཕྱིར། ཐལ་བ་ལས་མིག་སྨན་གྱི་བདག་ཉིད་དུ་འགྱུར་བ་མིན་པ་བཞིན་དུ་ཞེས་འགྲེལ་པ་ལས་བཤད་ཀྱང་། གྲུབ་པའི་མིག་སྨན་གྱི་སྦྱོར་བ་ཆོས་ཅན། མིག་སྨན་རང་ཉིད་མཐོང་བར་ཐལ།
རྐྱེན་གཞན་མིག་གི་དབང་པོ་ལ་སོགས་པ་དང་འབྲེལ་པ་ལས་ས་འོག་གི་བུམ་པ་གསལ་བར་མཐོང་བའི་ཕྱིར། ཞེས་བཤད་ན་རིགས་པར་མངོན་ནོ། ། ཐལ་བ་ལས་མིག་སྨན་རང་ཉིད་མཐོང་བར་འགྱུར་བ་མིན་པ་བཞིན། རྐྱེན་གཞན་དང་ལྡན་པ་ལས་གཞན་གྱི་སེམས་ཤེས་པའི་ཤེས་པ་དེ་ཆོས་ཅན། གཞན་སེམས་རིག་པས་རང་གི་བདག་ཉིད་རིག་པའི་རང་རིག་ཏུ་མི་འགྲུབ་སྟེ། གཞན་སེམས་དེ་རང་གི་བདག་ཉིད་མིན་པའི་ཕྱིར་རོ། གསུམ་པ་བཀག་པ་རྩོད་པ་སྤང་བ་ནི། གལ་ཏེ་རང་རིག་མེད་ཤེས་པ་རང་ཉིད་མི་རྟོགས་པར་ཐལ་ལ། འདོད་ན་དོན་ཡང་མ་རྟོགས་པར་འགྱུར་ལ། དེ་ལྟ་ན་མཐོང་ཐོས་ལ་སོགས་པའི་ཐ་སྙད་འཇིག་རྟེན་ན་མེད་པར་འགྱུར་ཞེ་ན།
དོན་དམ་པར་ནི་འདོད་པ་ཡིན་ལ་ཀུན་རྫོབ་ཏུ་ནི་ཇི་ལྟར་མིག་ཤེས་ལ་སོགས་པའི་མངོན་སུམ་གྱིས་མཐོང་བ་དང་། གང་ཟག་གཞན་ལུས་ལས་ཐོས་པ་དང་། རྟགས་ཡང་དག་ལས་ཤེས་པའི་ཐ་སྙད་དག་འཇིག་རྟེན་འདིར་ནི་དགག་པར་བྱ་བ་མིན་ཏེ། འཇིག་རྟེན་ན་ཇི་ལྟར་གྲགས་པ་བཞིན་དེ་ཁོ་ནར་མ་དཔྱད་པའི་ངོས་ཁས་ལེན་པའི་ཕྱིར་རོ། ། དེ་ལྟ་ན་ཅི་ཞིག་འགོག་ཅེ་ན། དབུ་མ་པའི་ལུགས་འདི་ནི། ཕུང་སོགས་དངོས་པོ་རྣམས་ལ་ཡོད་མེད་ལ་སོགས་པར་བདེན་པར་རྟགས་པའི་མངོན་ཞེན་བཟློག་ཅིང་དགག་པར་བྱ་བ་ཡིན་ཏེ། དུཿཁའི་རྒྱུར་གྱུར་པའི་ཕྱིར་རོ། ། བཞི་པ་སྐབས་དོན་ལ་སྦྱར་བ་ནི། གལ་ཏེ་འཁྲུལ་པ་ཡོད་མིན་ན། །
སྒྱུ་མ་གང་གིས་དམིགས་པར་འགྱུར། ། ཞེས་ཁྱོད་ཀྱིས་སྨྲས་པ་དེ་ལ། འདི་ལྟར་ཡུལ་སྒྱུ་མ་དེ་སེམས་ཀྱིས་དམིགས་ན་སེམས་ལས་སྒྱུ་མ་གཞན་ནམ། གཞན་མིན་པའམ། དེ་གཉིས་ཀའམ། གཉིས་ཀ་མ་ཡིན་པ་གང་ཡིན། དང་པོ་ལྟར་ན་ཁམས་གསུམ་སེམས་ཙམ་དུ་འདོད་པ་དང་འགལ་ལ། གཉིས་པ་ལྟར་ན། གང་ཚེ་ཁྱོད་ལ་སྒྱུ་མ་ཉིད་མེད་ན། ། ཞེས་སོགས་ཀྱིས་བཀག་ཟིན་ཅིང་།
གསུམ་པའང་མི་འཐད་དེ། ཆོས་གཅིག་ལ་ཕན་ཚུན་འགལ་བ་གཉིས་དུས་གཅིག་ཏུ་མི་སྲིད་པའི་ཕྱིར་རོ། ། བཞི་པ་ཁས་ལེན་ནས་སེམས་ལས་སྒྱུ་མ་གཞན་ཡང་མིན་ཞིང་གཞན་མིན་པ་ཡང་མིན་པར་མི་རྟག་ན། དེའང་མི་འཐད་དེ། དེ་ལྟ་བུའི་གཉིས་མ་ཡིན་གྱི་ཕུང་གསུམ་མི་སྲིད་པའི་ཕྱིར་ཏེ། དེ་གཉིས་ཕན་ཚུན་སྤང་འགལ་ཡིན་པས་གཅིག་མ་ཡིན་པ་ལས་འོས་མེད་པའི་ཕྱིར་རོ། ། གཞན་ཡང་ཡུལ་སྒྱུ་མ་ལྟ་བུ་དེ་ཆོས་ཅན། ཇི་ལྟར་དེ་སེམས་ལས་གཞན་མིན་ཏེ་ཡིན་པར་ཐལ། སེམས་མ་ཡིན་པའི་དངོས་པོ་མིན་པའི་ཕྱིར་ནའོ། ། མ་གྲུབ་སྟེ་སེམས་ཅན་གཞན་མིན་ནོ་ཞེ་ན།
སེམས་ཆོས་ཅན། དངོས་པོར་དོན་དམ་དུ་མེད་པར་ཐལ། སྒྱུ་མ་ཡིན་པའི་ཕྱིར། དེ་འདོད་ན། གང་ཚེ་ཁྱོད་ལ་སྒྱུ་མ་ཉིད་མེད་ན། ། ཞེས་པའི་སྐྱོན་གནས་སོ། ། ལྔ་པ་མཇུག་བསྡུ་བ་ནི། ཇི་ལྟར་སྒྱུ་མའི་གླང་པོ་ཆེ་ལ་སོགས་པ་བདེན་པ་མིན་ཡང་མཐོང་བ་ལྟར་ཀུན་རྫོབ་ཏུ་བལྟ་བར་བྱ་བའི་ཡུལ་སྒྱུ་མ་ཡིན་ལ་དེ་བཞིན་དུ་ལྟ་བྱེད་ཀྱི་ཡིད་ཀྱང་སྒྱུ་མ་ལྟ་བུ་ཡིན་ནའང་ལྟ་བྱེད་དུ་འགྱུར་བ་ཡིན་པས་སྔར་གྱི་སྐྱོན་མེད་དོ། ། དྲུག་པ་རང་རིག་གི་སྒྲུབ་བྱེད་གཞན་དགག་པ་ནི། གལ་ཏེ་འཁོར་བ་ཀུན་ནས་ཉོན་མོངས་དང་རྣམ་བྱང་ནི་གཞི་སེམས་ཀྱི་དངོས་པོ་ལ་བརྟེན་པ་ཅན་ཡིན་པས་ན་སེམས་བདེན་པར་མེད་ན་དེ་ལ་བརྟེན་པའི་འཁོར་འདས་ཀྱི་རྣམ་གཞག་མི་འཐད་དོ་ཞེ་ན།
འོ་ན་འཁོར་བ་དེ་ནི་དངོས་པོ་ཡིན་ནམ་དངོས་མེད་ཡིན། གལ་ཏེ་དངོས་པོ་ཡིན་ན་སེམས་སམ་དེ་ལས་གཞན་པའི་དངོས་པོ་ཡིན། དང་པོ་ལྟར་ན་འཁོར་བ་ཆོས་ཅན། སྤང་བྱ་མ་ཡིན་པར་ཐལ། རང་བཞིན་གྱིས་འོད་གསལ་བ་རྣམ་བྱང་གི་ངོ་བོ་ཡིན་པའི་ཕྱིར། གཉིས་པ་ལྟར་ན་ཐམས་ཅད་སེམས་འདོད་པའི་གྲུབ་མཐའ་ཉམས་སོ། ། དངོས་པོ་ལས་གཞན་དུ་དངོས་མེད་ཡིན་ཞེ་ན། འཁོར་བ་དེ་ནི་ཆོས་ཅན། ནམ་མཁའ་དང་འདྲ་བར་དོན་བྱེད་མི་ནུས་ཤིང་རང་བཞིན་མེད་པར་འགྱུར་རོ། ། གལ་ཏེ་དངོས་མེད་ཡིན་ཡང་སེམས་ཀྱི་དངོས་པོ་ལ་བརྟེན་པས་ན་དོན་བྱེད་ནུས་ཤེ་ན།
འཁོར་བ་ཆོས་ཅན། སེམས་ཀྱི་དངོས་པོ་ལ་བརྟེན་ཡང་དོན་བྱེད་པ་དང་ལྡན་པར་ཇི་ལྟར་འགྱུར་ཏེ་མི་འགྱུར་བར་ཐལ། དངོས་པོར་མེད་པའི་ཕྱིར། དེས་ན་སེམས་དོན་དམ་པར་སྨྲ་བ་ཁྱོད་ཀྱིས་སེམས་འདི་ནི་ཆོས་ཅན། གཟུང་འཛིན་གྱི་རང་བཞིན་འཁོར་བའི་གྲོགས་མེད་པ་གཅིག་པུ་ཉིད་དུ་འགྱུར་བ་ཡིན་པར་ཐལ། དེ་བདེན་པར་གྲུབ་གཟུང་འཛིན་གྱི་རང་བཞིན་འཁོར་བ་དངོས་པོར་མེད་པའི་ཕྱིར། གང་གི་ཚེ་དེ་སེམས་ཅན་འཁོར་བ་ཐམས་ཅད་ཆོས་ཅན། དེ་བཞིན་གཤེགས་པར་ཐལ། དེ་དག་གི་སེམས་ནི་གཟུང་འཛིན་གྱི་དྲི་མ་དང་བྲལ་བའི་ཕྱིར། འདོད་ན།
ཉོན་མོངས་སྤངས་པའི་ཕྱིར་ལམ་ལ་འབད་མི་དགོས་པར་འགྱུར་རོ། ། གཟུངས་འཛིན་དང་བྲལ་བའི་སེམས་ཡོད་པ་དེ་ལྟ་ནའང་ཁྱོད་ཀྱིས་ཆོས་ཐམས་ཅད་སེམས་ཙམ་དུ་བརྟགས་པ་ལ་གཞན་ལས་ལྷག་པའི་ཡོན་ཏན་ཅི་ཞིག་ཡོད་དེ་མེད་པར་ཐལ། རྒྱུད་ལ་ཆགས་སོགས་ཉོན་མོངས་པ་མཐོང་བའི་ཕྱིར་རོ། ། བདུན་པ་རང་ལ་མཚུངས་པ་སྤང་བ་ནི། སྐྱོན་དེ་དག་ཁྱེད་ལའང་མཚུངས་ཏེ་ཁྱོད་ཀྱི་ལུགས་ལའང་འགྲོ་བ་ཆོས་ཅན། དེ་ཆོས་ཐམས་ཅད་སྒྱུ་མ་ལྟ་བུར་ཤེས་ནའང་ཇི་ལྟར་ཆགས་སོགས་ཉོན་མོངས་ལྡོག་པར་འགྱུར་ཏེ་མི་འགྱུར་བར་ཐལ། གང་གི་ཚེ་སྒྱུ་མ་མཁན་གྱིས་སྤྲུལ་པའི་སྒྱུ་མའི་བུད་མེད་ཉིད་ལ་སྒྱུ་མས་བསླད་པའི་སྐྱེ་བོར་མ་ཟད་སྒྱུ་མ་དེ་བྱེད་པའི་སྐྱེས་བུ་དེ་ཉིད་ཀྱིས་སྒྱུ་མར་ཤེས་པ་དེ་ཆགས་པ་སྐྱེ་བར་འགྱུར་བའི་ཕྱིར་ཞེ་ན། སྒྱུ་མའི་བུད་མེད་དེ་བྱེད་པའི་སྐྱེས་བུ་ནི་ཤེས་བྱ་དང་ཉོན་མོངས་པའི་སྒྲིབ་པའི་བག་ཆགས་མ་སྤངས་པ་དེས་ན་བུད་མེད་དེ་མཐོང་བ་ན་སྐྱེས་བུ་དེ་སྟོང་པ་ཉིད་ཀྱི་བག་ཆགས་ཉམ་ཆུང་བ་ཉིད་ཡིན་པས་ཆགས་པ་སྐྱེ་བ་ཡིན་ནོ། ། ཡང་ན་སྒྱུ་མ་མཁན་གྱི་ཤེས་པ་ལ་རང་བཞིན་དུ་སྒྲོ་བཏགས་པས་ཉོན་མོངས་པ་འདོད་ཆགས་ཀྱི་བག་ཆགས་ཤེས་སྒྲིབ་འཕགས་ལམ་གྱིས་མ་སྤངས་པ་དེས་ན་ཞེས་ཀྱང་འཆད་དོ། ། ལྔ་པ་སྟོང་ཉིད་ཤེས་པ་ལམ་དུ་བསྒྲུབ་པ་ལ་དགུ་ལས།
དང་པོ་སྟོང་ཉིད་བསྒོམས་པས་གྲོལ་བར་བསྟན་པ་ནི། འོ་ན་ཉོན་མོངས་དེ་ཇི་ལྟར་ལྡོག་ཅེ་ན། གང་ཚེ་སྒྱུ་མ་རང་བཞིན་མེད་པའི་སྟོང་པ་ཉིད་རྟོགས་པའི་བག་ཆགས་ཀྱི་ཤུགས་གོམས་པ་བརྟན་པར་གྱུར་པས་ནི་དངོས་པོ་ལ་བདེན་པར་མངོན་པར་ཞེན་པའི་བག་ཆགས་རྩ་བ་ནས་སྤོང་བར་འགྱུར་ཞིང་དངོས་པོ་དེས་སྟོང་པ་ཉིད་ཀྱང་བདེན་པ་ཅི་ཡང་མེད་ཅེས་གོམས་པས་ནི་སྟོང་པ་ཉིད་དུ་ཞེན་པའི་བག་ཆགས་དེའང་ཕྱི་ནས་སྤང་བར་འགྱུར་ཏེ། སློབ་དཔོན་ཀླུ་སྒྲུབ་ཀྱིས་འཇིག་རྟེན་འདས་བསྟོད་ལས། ཀུན་རྟོག་ཐམས་ཅད་སྤང་བའི་ཕྱིར། ། སྟོང་ཉིད་བདུད་རྩི་སྟོན་མཛད་ན། ། གང་ཞིག་དེ་ལ་ཞེན་གྱུར་པ། ། དེ་ཉིད་ཁྱོད་ཀྱིས་ཤིན་ཏུ་སྨད། ། ཅེས་སོ། ། དེ་ལྟ་ནའང་མེད་པའི་རྣམ་རྟོག་རྒྱུན་དུ་འཇུག་པ་གང་གིས་ཀྱང་བཟློག་པར་མི་ནུས་པར་ཐལ།
དེ་ཟློག་བྱེད་མེད་པའི་ཕྱིར་ཞེ་ན། གང་གི་ཚེ་སྟོང་ཉིད་ཀྱི་དངོས་པོ་གང་ཞིག་ཅིའང་མེད་དོ་ཞེས་བརྟག་ཅིང་དཔྱད་པར་བྱས་པ་ན་སྟོང་པ་ཉིད་ཀྱི་དངོས་པོའི་རང་བཞིན་ཅིའང་མི་དམིགས་པ་དེའི་ཚེ་ཆོས་ཅན། སྟོང་པའི་དངོས་པོར་མེད་པ་ཅི་ཞིག་པའི་འདུན་ན་བདེན་པར་ཅི་ལྟར་གནས་པ་སྟེ་སྣང་བར་འགྱུར་ཏེ་མི་འགྱུར་ཏེ། དཔྱོད་བྱེད་ཀྱི་བློ་དེའི་རྟེན་དེ་དང་འབྲེལ་བའི་ཡུལ་བདེན་པའི་དངོས་པོ་དང་བྲལ་བའི་ཕྱིར་ཞེས་སམ། ཡང་ན་དགག་བྱ་སྟོང་པའི་དངོས་པོ་མ་གྲུབ་པས་དེ་དགག་པའི་མེད་པ་ཡང་བདེན་པར་མ་གྲུབ་སྟེ། དེའི་རྟེན་ནམ་ལྟོས་ས་དེ་མེད་པའི་ཕྱིར། ཕར་འགྲམ་མེད་མའི་ཚུར་འགྲམ་བཞིན་ཞེས་བཤད་དོ། ། དེས་ན་རྣམ་རྟོག་ཐམས་ཅད་ནུབ་པས་སྒྲིབ་པ་ཐམས་ཅད་ལས་གྲོལ་བར་འགྱུར་ཏེ། གང་གི་ཚེ་བདེན་པའི་དངོས་པོ་དང་དེའི་དངོས་པོ་མེད་པའི་སྟོང་པ་ཉིད་དག་གང་ཡང་བློའི་མདུན་ན་བདེན་པར་མི་གནས་པ་ཡིན་ཞིང་། དེའི་ཚེ་དེ་གཉིས་ལས་རྣམ་པ་གཞན་ཕུང་པོ་གསུམ་པ་ཡང་མེད་པས་དམིགས་པའི་ཡུལ་མེད་པའི་ཕྱིར་བློ་རབ་ཏུ་ཞི་བའི་མྱ་ངན་ལས་འདས་པར་འགྱུར་ཏེ།
དཔེར་ན་བུད་ཤིང་ཟད་པའི་ཚེ་བཞིན་ནོ། ། གཉིས་པ་ཞི་ཡང་དོན་འབྱུང་བའི་ཚུལ་ནི། འོ་ན་དེ་ལྟར་དེ་བཞིན་གཤེགས་པ་གདོད་མ་ནས་ཞི་བ་ཡིན་ན་གཞན་དོན་ཇི་ལྟར་མཛད་ཅེ་ན། བསམ་པའི་འཁོར་བུ་སྟེར་བའི་ཡིད་བཞིན་གྱི་ནོར་བུ་དང་དཔག་བསམ་གྱི་ཤིང་རྟོག་པ་མེད་ཀྱང་སྣོད་ཇི་ལྟ་བར་འཇིག་རྟེན་པའི་རེ་བ་ཡོངས་སུ་བསྐོང་བ་དེ་བཞིན་དུ་གདུལ་བྱའི་བསོད་ནམས་དང་སངས་རྒྱས་ཀྱི་སྔོན་གྱི་སྨོན་ལམ་གྱི་དབང་གིས་བདུད་བཞིའི་སྡིག་པའི་ཆོས་ལས་རྒྱལ་བའི་སྐུ་མཚན་དང་དཔེ་བྱད་འབར་བའི་རྣམ་པར་སྣང་བའི་སྒོ་ནས་རྟོག་པ་མེད་ཀྱང་སེམས་ཅན་གྱི་དོན་འབྱུང་བ་མི་འགལ་ལོ། ། གཞན་ཡང་དཔེར་ན་བྲམ་ཟེ་ཤང་ཀུས་བདག་མེད་ཀྱང་འདིས་དུག་ཞི་བར་ནུས་པར་འགྱུར་ཞེས་བསམས་ནས་ནམ་མཁའ་ལྡིང་གི་ནི་མཆོད་སྡོང་བསྒྲུབས་ནས་སྔགས་ཀྱིས་མངོན་པར་སྦྱངས་ཏེ། བྱེད་པ་པོ་རང་ཉིད་འདས་པར་གྱུར་པ་ན་བྲམ་ཟེ་དེ་འདས་ནས་ཡུན་རིང་པོ་ལོན་པ་ཡང་དེས་དུག་སྦྲུལ་ལ་སོགས་པ་དག་གིས་ཟིན་པ་དང་གདོན་ལ་སོགས་པ་ཞི་བར་བྱེད་པ་དེ་བཞིན་དུ་བྱང་ཆུབ་སངས་རྒྱས་ཀྱི་རྗེས་སུ་མཐུན་པའི་སྤྱོད་པ་སྤྱད་པའི་མཐུས་འཁོར་བ་ཇི་སྲིད་ཀྱི་བར་དུ་བསམ་པ་ཐམས་ཅད་བསྒྲུབ་པའི་རྒྱལ་བའི་མཆོད་སྡོང་བསྒྲུབས་པ་ཡང་བྱང་ཆུབ་ལ་སེམས་པའི་སེམས་དཔའ་རྒྱལ་སྲས་རྟོག་པ་དང་སྤྲོས་པ་ཉེ་བར་ཞི་ཞིང་འབྲས་བུ་མི་གནས་པའི་མྱ་ངན་ལས་འདས་པ་ཐོབ་ཀྱང་སྔར་བསྟན་པའི་ཤུགས་གཉིས་པོ་དེས་སེམས་ཅན་གྱི་དོན་རྣམས་ཐམས་ཅད་མཛད་པར་འགྱུར་གྱི་ཉན་ཐོས་ལྟར་མྱ་ངན་ལས་འདའ་བར་མི་འགྱུར་རོ། ། གསུམ་པ་མཆོད་ལས་བསོད་ནམས་འབྱུང་བའི་ཚུལ་ནི། དེ་ལྟ་ན་སངས་རྒྱས་ཆོས་ཅན། དེ་ལ་མཆོད་པ་བྱས་པས་མཆོད་པ་པོ་ལ་ཇི་ལྟར་འབྲས་བུ་ཆེན་པོ་དང་ལན་པར་འགྱུར་ཏེ་འགྱུར་བ་མིན་པར་ཐལ། སེམས་མེད་པའི་ཕྱིར་ཞེ་ན།
རྒྱལ་བ་ཆོས་ཅན། དབུ་མའི་ཀུན་རྫོབ་བམ་ནི་དེ་ཁོ་ན་ཉིད་དུའང་རུང་སྟེ་མཆོད་པ་ལས་འབྲས་བུ་འབྱུང་སྟེ། དེ་མཆོད་པ་ལས་འབྲས་བུ་འབྱུང་བ་རྒྱལ་བའི་ལུང་ལས་གསུངས་པ་ཡིན་པའི་ཕྱིར་ཏེ། གང་གི་ཕྱིར་རྒྱལ་བ་བཞུགས་པའམ་མྱ་ངན་ལས་འདས་པ་ལ་མཆོད་པ་བསོད་ནམས་མཚུངས་པ་ཉིད་དུ་བཤད་པའི་ཕྱིར་རོ། ། དེ་ལྟར་ཡང་། འཕགས་པ་མེ་ཏོག་བརྩེགས་པའི་གཟུངས་ལས། སེང་གེ་རྣམ་པར་བརྩེ། ཡང་གང་གིས་དེ་བཞིན་གཤེགས་པར་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཐོང་ནས་སེམས་དང་བར་གྱུར་ལ། དད་པའི་སེམས་ཀྱིས་རྙེད་པ་དང་ན་བཟའ་དང་། ཞལ་ཟས་དང་གཟིམས་ཆ་དང་།
བསྙུན་གྱི་གསོ་སྨན་དང་། ཡོ་བྱད་དང་བདེ་བ་ཐམས་ཅད་ཀྱིས་བསྟི་སྟང་དུ་བྱས་ཤིང་རི་མོར་བྱས་ཏེ་མཆོད་ཅིང་རྗེད་ལ་རིམ་གྲོར་བྱས་པ་དང་། གང་ཞིག་གིས་དེ་བཞིན་གཤེགས་པ་མྱ་ངན་ལས་འདས་པའི་རིང་བསྲེལ་ཉུང་འབྲུ་ཙམ་གྱི་མཆོད་རྟེན་ལ་མཆོད་པ་བྱས་པའི་རྣམ་པར་སྨིན་པ་ནི་མཉམ་པར་ཤེས་པར་བྱ་སྟེ། བྱེ་བྲག་གམ་ཐ་དད་དུ་བྱ་བ་མེད་དོ་ཞེས་སོ། ། དཔེར་ན་ཁྱེད་ཀྱི་ལུགས་ལ་བདེན་པ་དོན་དམ་པར་ཡོད་པའི་སངས་རྒྱས་ལ་ཇི་ལྟར་མཆོད་བྱས་པ་འབྲས་བུ་བསོད་ནམས་དང་བཅས་པར་འགྱུར་བ་བཞིན་ནོ། ། བཞི་པ་སྟོང་ཉིད་མཐོང་བ་ལམ་དུ་བསྒྲུབ་པ་ནི། བྱེ་བྲག་ཏུ་སྨྲ་བ་དག སྟོང་ཉིད་བག་ཆགས་གོམས་པས་ནི། ། ཞེས་པ་ལ་མ་བཟོད་ནས་ཐར་པ་དོན་གཉེར་ཆོས་ཅན། གྲོལ་བ་ཐོབ་པ་ལ་སྟོང་ཉིད་མཐོང་བ་དང་བསྒོམ་པས་ཅི་ཞིག་བྱ་སྟེ་དོན་མེད་པར་ཐལ།
འཕགས་པའི་བདེན་པ་བཞི་མངོན་སུམ་དུ་མཐོང་ཞིང་བསྒོམ་པས་གྲོལ་བར་འགྱུར་བའི་ཕྱིར་ཞེ་ན། མ་ཡིན་ཏེ། དེ་ཆོས་ཅན། སྟོང་ཉིད་མཐོང་བ་ལ་དགོས་པ་ཡོད་དེ། གང་གི་ཕྱིར་ལུང་ལས་སྟོང་ཉིད་མཐོང་བའི་ལམ་འདི་ནི་མེད་པར་བྱང་ཆུབ་ཐོབ་པ་མེད་པར་གསུངས་པའི་ཕྱིར་ཏེ། ཡུམ་ལས། རབ་འབྱོར་འདི་ལ་བྱང་ཆུབ་སེམས་ཡུམ་ལ་སྤྱོད་པའི་ཚེ་གཟུགས་ཚོར་འདུ་ཤེས་འདུ་བྱེད་རྣམ་ཤེས་དངོས་པོ་ཡོད་ཅེས་བྱ་བར་མི་བསྒོམ་ཞེས་པས། ལམ་ཤེས་རྣམ་མཁྱེན་བག་ཆགས་ཀྱི་མཚམས་སྦྱོར་བའི་ཉོན་མོངས་སྤང་བ་དངོས་པོ་ཡོད་ཅེས་བྱ་བར་མི་བསྒོམ། ཞེས་པ་ནས་དེ་ཅིའི་ཕྱིར་ཞེ་ན། རབ་འབྱོར་དངོས་པོའི་འདུ་ཤེས་ཅན་ལ་ཤེར་ཕྱིར་ནས་སྦྱིན་པའི་བར་དང་།
ནང་སྟོང་པ་ཉིད་ལ་སོགས་པ་བསྒོམ་པ་མེད་དོ་ཞེས་དང་། བག་ཆགས་ཀྱི་མཚམས་སྦྱོར་བའི་ཉོན་མོངས་སྤོང་བ་མེད་དོ། ། དེ་ཅིའི་ཕྱིར་ཞེ་ན། འདི་ལྟར་དེ་དངོས་པོ་ལ་འདི་བདག་གོ་ཞེས་བྱ་བར་མཐའ་གཉིས་ལ་ཆགས་ཏེ་ཞེས་དང་། མཐའ་གཉིས་ལ་ཆགས་པར་གྱུར་པ་དེ་ལ་ནི་ཐར་པ་མེད་དོ། ། དེ་ཅིའི་ཕྱིར་ཞེ་ན། རབ་འབྱོར་དངོས་པོའི་འདུ་ཤེས་ཅན་ལ་སྦྱིན་པ་མེད་ཅེས་པ་ནས་བག་ཆགས་ཀྱི་མཚམས་སྦྱོར་བའི་ཉོན་མོངས་པ་ཐམས་ཅད་སྤངས་པ་ཡང་ཡོངས་སུ་ཤེས་པ་མེད་ན་དེ་ཐར་པར་འགྱུར་བ་ལྟ་ག་ལ་ཡོད་ཅེས་རྒྱ་ཆེར་གསུངས་སོ། ། ལྔ་པ་སུན་འབྱིན་མཚུངས་པས་ཐུབ་བཀར་བསྒྲུབ་པ་ནི། དེ་ལྟར་སྟོང་ཉིད་ལམ་དུ་སྟོན་པའི་ཐེག་ཆེན་གྱི་ཚིག་མ་བཟོད་ན་གལ་ཏེ་ཐེག་ཆེན་ཁོ་བོ་ཅག་ལ་བཀར་མ་གྲུབ་པའི་ཕྱིར་དེས་གྲུབ་པས་ལུང་ཚད་མས་གྲུབ་པར་མི་འགྱུར་ཞེ་ན། དེ་ལྟ་ན་ཁྱོད་ཀྱི་ལུང་འདི་བཀར་ཇི་ལྟར་གྲུབ་དྲིས་པས་གང་གིས་ཕྱིར་ཁྱེད་ཐེག་ཆེན་པ་དང་ཁོ་བོ་ཅག་གཉི་ག་ལ་ངེད་ཀྱི་ལུང་འདི་བཀའ་ཡིན་པར་གྲུབ་སྟེ།
འདི་བཀའ་ཡིན་པ་ལ་ཁྱེད་ལ་ལོག་རྟོག་མེད་པའི་ཕྱིར་རོ། ། ཐེག་ཆེན་ལ་ནི་ཁོ་བོ་ཅག་ལ་ལོག་རྟོག་ཡོད་པའི་ཕྱིར། བཀའ་མིན་ནོ་ཞེ་ན། ལུང་སྡེ་བཞི་ཆོས་ཅན། གཉིས་ཀ་ལ་བཀར་གྲུབ་པ་མིན་ཏེ། ལུང་ཁས་མ་བླངས་པའི་དང་པོར་ཁྱོད་ལ་འདི་ལུང་དུ་མ་གྲུབ་པའི་ཕྱིར་རོ། ། དེ་ལྟ་ནའང་ངེད་ཀྱི་ནི་བླ་མ་བརྒྱུད་པ་ལས་ཀྱང་གསུང་རབ་ཏུ་གྲུབ་ཅིང་མདོ་སྡེ་ལ་འཇུག འདུལ་བ་ལ་སྣང་། མངོན་པའི་ཆོས་ཉིད་དང་མི་འགལ་བའི་ཕྱིར་བཀའ་ཡིན་ནོ་ཞེ་ན། ཐེག་ཆེན་ཡང་ཆོས་ཅན།
སངས་རྒྱས་ཀྱི་བཀའ་ཡིན་པར་འགྱུར། རྐྱེན་ཏེ་རྒྱུ་མཚན་གང་གིས་ན་བཀའ་དེར་ཡིད་ཆེས་པར་བྱེད་པའི་སྒྲུབ་བྱེད་དེ་ནི་འདི་ལའང་མཚུངས་པར་ཡོད་པའི་ཕྱིར་ཏེ། རང་གི་ཉིད་ལ་འཇུག་ཕྱིར་དང་། ། རང་གི་འདུལ་ལ་སྣང་ཕྱིར་དང་། ། ཟབ་པའི་ཕྱིར་དང་རྒྱ་ཆེའི་ཕྱིར། ། ཆོས་ཉིད་དང་ནི་འགལ་བ་མེད། ། ཅེས་མདོ་རྒྱན་དུ་བྱམས་པས་གསུངས་པ་བཞིན་དང་། ལྷག་པའི་བསམ་པ་བསྐུལ་པའི་མདོ་ལས། བྱམས་པ་གཞན་ཡང་རྒྱུ་བཞིས་ནི་སྤོབས་པ་ཐམས་ཅད་ནི་སངས་རྒྱས་ཀྱིས་གསུངས་པར་རིག་པར་བྱའོ། ། བཞི་གང་ཞེ་ན།
བྱམས་པ་འདི་ལ་སྤོབས་པ་དོན་དང་ལྡན་པ་ཡིན་གྱི། དོན་དང་མི་ལྡན་པ་མ་ཡིན་པ་དང་། ཆོས་དང་ལྡན་པ་ཡིན་གྱི་ཆོས་དང་མི་ལྡན་པ་མ་ཡིན་པ། ཉོན་མོངས་པ་ཟད་པར་བྱེད་པ་ཡིན་གྱི་ཉོན་མོངས་པ་འཕེལ་བར་བྱེད་པ་མ་ཡིན་པ་དང་། མྱ་ངན་ལས་འདས་པའི་ཡོན་ཏན་དང་ཕན་ཡོན་སྟོན་པ་ཡིན་གྱི་འཁོར་བའི་ཡོན་ཏན་དང་ཕན་ཡོན་སྟོན་པར་བྱེད་པ་མ་ཡིན་ནོ། ། བྱམས་པ་རྒྱུ་བཞི་པོ་འདི་དག་དང་ལྡན་ན་སངས་རྒྱས་ཀྱིས་གསུངས་པར་རིག་པར་བྱའོ། ། ཞེས་སོ། ། གལ་ཏེ་གཉི་ག་ལ་གྲུབ་ཅེས་པ་དེ་ཁྱོད་དང་ཁོ་བོ་གཉིས་ཀ་ལ་མ་ཡིན་གྱི་དེ་ལས་གཞན་གང་ཡང་རུང་བ་གཉིས་ཀྱི་འདོད་པས་མཐུན་སྣང་དུ་གྲུབ་པས་བཀར་བདེན་ལ་ཐེག་ཆེན་ལ་ནི་དེ་ལྟ་མ་ཡིན་པས་བཀའ་མིན་ཞེ་ན་ནི། རིག་བྱེད་དང་གཟེགས་ཟན་གྱི་ཚིག་སོགས་ཀྱང་ཆོས་ཅན། བཀར་བདེན་པར་འགྱུར་ཏེ།
རྒོལ་ཕྱིར་རྒོལ་གཉིས་ལས་གཞན་པ་གཉིས་ཀྱིས་མཐུན་སྣང་དུ་བདེན་པར་འདོད་པའི་ཕྱིར་རོ། ། དེ་ལྟ་ནའང་མདོ་སྡེ་པའི་ལུང་ནི་བཀའ་ཡིན་པ་ལ་རྩོད་པ་མེད་པས་བླང་བྱ་ཡིན་ལ། ཐེག་ཆེན་བཀའ་ཡིན་མིན་དུ་རྩོད་པ་དང་བཅས་པའི་ཕྱིར་དོར་བྱའོ་ཞེ་ན། ཁྱེད་ཀྱི་ལུང་ཡང་ཆོས་ཅན། དོར་བྱར་འགྱུར། དེ་ལའང་མུ་སྟེགས་ཅན་དཔྱོད་པ་ལ་སོགས་པ་རྣམས་དང་རྩོད་པ་དང་བཅས་ཤིང་ལོག་རྟོགས་སྲིད་པ་ཡིན་པའི་ཕྱིར། འོན་ཏེ་རྩོད་བཅས་ཞེས་པ་མུ་སྟེགས་ཅན་དང་མ་ཡིན་པར་རང་གི་སྡེ་པ་དང་ཡིན་ནོ་ཞེ་ན། སྡེ་པའི་ལུང་གཞན་ལའང་ཆོས་ཅན། དོར་བྱར་འགྱུར་ཏེ། སྡེ་པ་བཅོ་བརྒྱད་པོ་ནང་ཡང་ཡང་རང་གི་སྡེ་པ་དང་དེ་ལས་གཞན་པའི་སྡེ་པ་ཕན་ཚུན་དུ་རྩོད་པ་དང་བཅས་པ་ཡིན་པའི་ཕྱིར་རོ། །
དྲུག་པ་བདེན་མཐོང་ཙམ་གྱིས་མི་གྲོལ་བའི་ཚུལ་ནི། བདེན་པ་མཐོང་བས་གྲོལ་འགྱུར་གྱི་ཞེས་པ་དེ་མི་འཐད་དེ། བཅོམ་ལྡན་འདས་ཀྱིས་ཕན་པ་དང་མི་ཕན་པ་ལེན་པ་དང་སྤོང་བ་སྟོན་པའི་གསུང་རབ་ཀྱི་རང་བཞིན་བསྟན་པའི་རྩ་བ་དགེ་སློང་ཉིད་ཡིན་ཏེ། དེ་ལས་བྱང་ཆུབ་ཀྱི་ཕྱོགས་ཀྱི་ཆོས་རྣམས་དང་། དགེ་སྦྱོང་གི་ཚུལ་གྱི་འབྲས་བུ་དང་། རྫུ་འཕྲུལ་གྱི་ཆོ་འཕྲུལ་ལ་སོགས་པས་ཉོན་མོངས་ཀྱི་གདུང་བ་སེལ་ནུས་པར་འགྱུར་བའི་སྒོ་ནས་བསྟན་པ་ཡུན་རིང་དུ་གནས་པར་བྱེད་པའི་ཕྱིར་རོ། ། དེའང་དབྱེ་ན་མིང་གི་དང་། ཁས་འཆེ་བའི་དང་། སློང་པའི་དང་། གསོལ་བཞིའི་ལས་ཀྱིས་བསྙེན་པར་རྫོགས་པ་དང་།
ཉོན་མོངས་པ་བཅོམ་པའི་དགེ་སློང་དང་ལྔའི་འདིར་ཐ་མ་ཉིད་བཟུང་ལ། དེ་ལ་གྲོལ་བ་དོན་གཉེར་ཆོས་ཅན། བདེན་པ་མཐོང་བས་གྲོལ་བ་མ་ཡིན་ཏེ། བདེན་པ་མཐོང་ཡང་སྟོང་ཉིད་མ་མཐོང་ན་ཉོན་མོངས་བཅོམ་པའི་དགེ་སློང་ལྷག་བཅས་ཀྱི་མྱང་འདས་ཉིད་ཀྱང་ཐོབ་པ་དཀའ་བར་གནས་པའི་ཕྱིར་དང་། དགེ་སློང་དཀའ་བར་མ་ཟད་སེམས་ནི་དངོས་པོ་ལ་མངོན་པར་ཞེས་དམིགས་པ་དང་བཅས་པ་རྣམས་ཀྱིས་ཕུང་པོ་ལྷག་མ་མེད་པའི་མྱ་ངན་ལས་འདས་པའང་ཐོབ་པར་དཀའ་བར་གནས་པའི་ཕྱིར་རོ། ། གལ་ཏེ་བདེན་པ་མཐོང་བས་ཉོན་མོངས་སྤོང་ཞིང་དེ་སྤངས་པས་སྡུག་བསྔལ་ལས་གྲོལ་བར་འགྱུར་རོ་ཞེ་ན། སྐྱེས་བུས་བདེན་པ་མཐོང་བའི་དེ་མ་ཐག་ཏུ་སྐྱེས་བུ་དེ་ཆོས་ཅན། ལས་ཉོན་ལས་གྲོལ་བ་ཐོབ་ཟིན་པ་དེར་འགྱུར་ཏེ་ཉོན་མོངས་པ་སྤངས་པ་དེའི་ཕྱིར་རོ། ། ཐལ་བ་ལས་ཉོན་མོངས་སྤངས་ནས་མེད་ཀྱང་མོའུ་དགལ་གྱི་བུ་དང་སོར་ཕྲེང་ཅན་ལ་སོགས་པ་འཕགས་པ་དེ་དག་ལ་སྔོན་གྱི་མི་དགེ་བའི་ལས་ཀྱི་ནུས་པས་ལུས་སྡུག་བསྔལ་གྱིས་གཟིར་བར་གསུངས་པ་མཐོང་བ་ཡིན་པའི་ཕྱིར། བདེན་པ་མཐོང་ཙམ་གྱིས་གྲོལ་བ་མེད་དོ། །
གལ་ཏེ་རེ་ཞིག་བདེན་པ་མཐོང་བ་ལས་མ་རིག་པ་སྤངས་པས་འདུ་བྱེད་ལ་སོགས་པ་སྤོང་བའི་རིམ་པས་ཡང་སྲིད་ཀྱི་ཉེ་བར་ལེན་པའི་རྒྱུར་གྱུར་པའི་སྲེད་པ་ནི་མེད་ཅེས་ངེས་པ་ཉིད་ཡིན་པའི་ཕྱིར་བདེན་པ་མཐོང་བ་ན་ལས་ཀྱི་ནུས་པ་ཡོད་ཀྱང་མ་གྲོལ་བ་ཅུང་ཟད་ཀྱང་མེད་དོ། ། སྲེད་པ་ནི་སྐྱེ་བའི་རྒྱུ་ཡིན་པས་སོ་ཞེ་ན། བདེན་པ་མཐོང་བ་ཆོས་ཅན། ཉོན་མོངས་ཅན་གྱི་སྲེད་པ་མེད་ཀྱང་། སྲེད་པ་འདི་ཉོན་མོངས་ཅན་མིན་པ་ཡང་ཅི་སྟེ་མེད་དེ་ཡོད་པར་ཐལ། ཚོར་བ་དེ་དག་ལ་ཡང་ཡོད་པའི་ཕྱིར། ཀུན་རྨོངས་ཏེ་ཉོན་མོངས་ཅན་མ་ཡིན་པའི་མ་རིག་པ་ཡོད་པ་བཞིན་དུའོ། ། ཁྱབ་པ་ཡོད་དེ་མ་རིག་པའི་འདུས་ཏེ་རེག་པས་རྐྱེན་གྱིས་ཚོར་བ་དང་ཚོར་བའི་རྐྱེན་གྱིས་སྲེད་པ་འབྱུང་བ་ཡིན་པའི་ཕྱིར་རོ། ། དེའི་ཕྱིར་ཐར་པ་ག་ལ་ཡོད། མྱ་ངན་འདས་པའང་དཀའ་བར་གནས་ཞེས་པ་དེ་བསྒྲུབ་པ་ནི་དེ་ཆོས་ཅན།
འཕགས་པའི་བདེན་པ་དང་དེ་བསྒོམས་པའི་འབྲས་བུ་ལ་སོགས་འགའ་ཞིག་ལ་ནི་ཞེན་ཅིང་གནས་པར་འགྱུར་ཏེ། དེའི་སེམས་དེ་དམིགས་པ་ལ་བདེན་པའི་དངོས་པོར་ཞེན་པ་དང་ནི་བཅས་པའི་ཕྱིར་རོ། ། འདོད་ན་དེ་ཆོས་ཅན། དེའི་སེམས་སེམས་བྱུང་ཏིང་ངེ་འཛིན་གྱི་སྟོབས་ཀྱིས་ཅུང་ཟད་འགགས་པ་ཡང་སླར་སྐྱེ་བར་འགྱུར་ཏེ་དེའི་སེམས་སྟོང་པ་ཉིད་རྟོགས་པ་དང་ནི་བྲལ་ཞིང་དམིགས་པ་ལ་དངོས་པོར་ཞེན་པའི་བག་ཆགས་ཀྱིས་བཅིངས་པའི་ཕྱིར་རོ། ། དཔེར་ན་མཚན་འཛིན་གྱི་འདུ་ཤེས་རགས་པ་མེད་པའི་སེམས་འཇུག་ལ་ཞུགས་པ་ན་དུས་རེ་ཞིག་སེམས་སེམས་བྱུང་ལོག་ནའང་སླར་སྐྱེ་བ་བཞིན་ནོ། ། དེས་ནི་གྲོལ་བ་དོན་གཉེར་ཆོས་ཅན། སྟོང་ཉིད་བསྒོམ་པར་བྱ་བ་ཡིན་ཏེ། གྲོལ་བ་དོན་གཉེར་གང་ཞིག་སྟོང་ཉིད་མ་བསྒོམས་ན་དོན་དམ་པའི་དགེ་སློང་དང་མྱ་ངན་ལས་འདས་པ་མི་ཐོབ་པ་དེས་ནའོ། ། རྡོ་རྗེ་གཅོད་པ་ལས། བཅོམ་ལྡན་འདས་གལ་ཏེ་དགྲ་བཅོམ་པ་འདི་སྙམ་དུ་བདག་གིས་དགྲ་བཅོམ་པ་ཉིད་ཐོབ་བོ་སྙམ་དུ་སེམས་པར་གྱུར་ན་དེ་ཉིད་དེའི་བདག་ཏུ་འཛིན་པར་འགྱུར་ལགས་སོ། །
ཞེས་སོགས་རྒྱ་ཆེར་གསུངས་སོ། ། བདུན་པ་སླར་ཡང་བཀའ་ལ་རྩོད་པ་སྤང་བ་ནི། གལ་ཏེ་ཉན་ཐོས་པ་ན་རེ། ངེད་ཀྱི་ལུང་ནི་ཆོས་ཅན། སངས་རྒྱས་ཀྱིས་གསུངས་པར་འདོད་དེ། ངག་གང་ཞིག་མདོ་སྡེ་ལ་འཇུག་པའི་ཕྱིར། ཐེག་ཆེན་ནི་དེ་ལྟ་མིན་པས་བཀའ་མིན་ནོ་ཞེ་ན། ཐེག་ཆེན་ཆོས་ཅན། བཀར་འདོད་པ་རིགས་པ་མིན་ནམ་ཅི་སྟེ་ཡིན་པར་ཐལ། རྣམ་པ་ཐམས་ཅད་དུ་མི་འདྲ་ཡང་ཕལ་ཆེར་སྟོང་ཉིད་སྟོན་པ་ལ་སོགས་པ་ཁྱེད་ཅག་གི་མདོ་འགའ་ཞིག་དང་མཚུངས་པའི་ཕྱིར་རོ། །
གལ་ཏེ་སྟོང་ཉིད་མི་སྟོན་པའི་ངེད་ཀྱི་མདོ་འགའ་ཞིག་དང་མི་མཚུངས་པས་ཐེག་ཆེན་བཀའ་མིན་ཞེ་ན། ཁྱེད་ཀྱི་མདོ་འགའ་ཞིག་དང་མཚུངས་པར་མ་གཏོགས་པའི་ཆ་ཅུང་ཟད་གཅིག་གིས་ནི་ཐེག་ཆེན་ཐམས་ཅད་སྐྱོན་དང་བཅས་པར་འགྱུར་ན་ཐེག་ཆེན་ཐམས་ཅད་ནི་ཆོས་ཅན། རྒྱལ་བས་གསུངས་པ་ཅིས་མ་ཡིན་ཏེ་ཡིན་པར་ཐལ། ཁྱེད་ཀྱིས་ཡང་དག་པར་ལྡན་པའི་ལུང་ལ་སོགས་པའི་མདོ་འགའ་ཞིག་དང་སྟོང་ཉིད་སྟོན་པར་མཚུངས་པའི་ཆ་ཞིག་གིས་སོ། ། གལ་ཏེ་སངས་རྒྱས་ཀྱིས་གསུངས་སུ་ཟིན་ཀྱང་འོད་སྲུང་ཆེན་པོ་ལ་སོགས་པས་ཐེག་ཆེན་གྱི་གཏིང་དཔོགས་མ་གྱུར་པས་དོན་དམ་པ་མ་ཡིན་ནོ་ཞེ་ན། ཐེག་ཆེན་གྱི་ངག་གི་དོན་འོད་སྲུང་ཆེན་པོ་ལ་སོགས་པས་གཏིང་དཔོག་མ་གྱུར་པ་དེ་ནི་རྟོགས་པའི་སྐལ་བ་དང་མི་ལྡན་པས་ཡིན་ན་བྱེ་བྲག་ཏུ་སྨྲ་བ་ཁྱོད་ཀྱིས་གཏིང་མ་རྟོགས་ཙམ་གྱིས་དོན་དམ་པར་གཟུང་བྱ་མིན་པར་སུ་ཞིག་བྱེད་དེ་མི་རིགས་སོ། ། དེ་དག་ནི་དགེ་བ་ལྷ་དང་། རྣམ་སྣང་མཚོ་དང་། དཱ་ན་ཤྲཱིས་བཤད་པ་བཞིན་ཡིན་ལ། འགྲེལ་ཆེན་དང་།
བི་བྷཱུ་ཏི་ཙན་དྲས་ངག་གང་། ཞེས་པའི་ཤླཽ་ཀ་གསུམ་སྐབས་སུ་མ་འབྲེལ་བས་གཞན་གྱིས་བཙུད་པ་ཡིན་ཞེས་འཆད་དོ། ། བརྒྱད་པ་སྟོང་ཉིད་བསྒོམ་པའི་འབྲས་བུ་ནི། གལ་ཏེ་བདེན་པ་མཐོང་བ་ལའང་ཞེན་པ་སྲིད་པས་ཐར་པ་མེད་ན་དེ་བཞིན་དུ་སྟོང་ཉིད་ལའང་འཇིགས་པ་སྐྱེ་བར་འགྱུར་བས་བདེན་པ་མཐོང་བ་དང་སྟོང་ཉིད་བསྒོམ་པ་གཉིས་ཀ་སྤངས་ཏེ་འཁོར་བ་ན་གནས་པ་ཉིད་མཆོག་ཏུ་རིགས་སོ་ཞེ་ན། འདི་ལྟར་འཁོར་བ་ཇི་སྲིད་དུ་སེམས་ཅན་གྱི་དོན་དུ་གནས་པར་འདོད་པ་དག་གིས་སྟོང་ཉིད་ལ་སྐྲག་པར་མི་བྱ་བར་རྣལ་འབྱོར་དུ་བྱ་སྟེ་ཕྱིན་ཅི་ལོག་ཏུ་རྨོངས་པས་སྡུག་བསྔལ་གྱིས་སྡུག་བསྔལ་བ་ཅན་གྱི་འཁོར་བ་པ་སྡུག་བསྔལ་ལས་གདོན་པའི་དོན་དེ་རྟག་པའི་མཐར་འཛིན་པས་སྲིད་པ་ལ་ཆགས་པ་དང་ཆད་པའི་མཐར་འཛིན་པས་སྟོང་པ་ཉིད་ལ་འཇིགས་པ་ལ་དོན་དམ་པར་སྟོང་པར་བསྟན་པས་རྟག་པར་སྒྲོ་འདོགས་པ་དང་། ཀུན་རྫོབ་སྒྱུ་མ་ལྟ་བུར་བསྟན་པས་ཆད་པར་འཛིན་པའི་སྐུར་འདེབས་ཏེ། དེ་ལྟ་ན་རྟག་ཆད་ཀྱི་མཐའ་གཉིས་ལས་གྲོལ་བ་དབུ་མའི་ལམ་རྟོགས་པས་སྙིང་རྗེའི་དབང་གིས་འཁོར་བར་གནས་ཀྱང་ཤེས་རབ་ཀྱིས་འཁོར་བའི་ཉེས་པས་མ་གོས་པར་གྲུབ་པར་འགྱུར་བའི་མི་གནས་པའི་མྱང་འདས་འདི་ནི་སྟོང་ཉིད་བསྒོམས་པའི་འབྲས་བུ་ཡིན་པའི་ཕྱིར་ཏེ། དེ་བསྒོམ་པ་མེད་ན་མེད་པའི་ཕྱིར་རོ། ། དགུ་པ་དེ་དག་གི་མཇུག་བསྡུ་བ་ནི། གོང་དུ་བཤད་པ་དེ་ལྟར་སྟོང་ཉིད་ལ་སྐྲག་པར་འཁོར་བ་ཁོ་ནར་གནས་པར་རིག་པར་ཞེས་པའི་སྐྱོན་སྟོང་པ་ཉིད་སྨྲ་བའི་ཕྱོགས་ལ་སུན་འབྱིན་པ་འདི་ནི་རྣམ་པ་ཐམས་ཅད་དུ་འཐད་པ་མ་ཡིན་ཏེ།
ཕྱིས་འོག་ནས་ལན་འདེབས་པར་འགྱུར་ཞིང་། སྔར་བཤད་པ་ལྟར་དམིགས་པ་དང་བཅས་པ་ལ་ཞེན་པ་སྲིད་པས་ཐར་པ་མི་ཐོབ་པ་དེས་ནི་ཐེ་ཚོམ་མི་ཟ་བ་སྟེ་སོམ་ཉི་དང་བྲལ་བར་སྟོང་པ་ཉིད་ནི་བསྒོམ་པར་བྱའོ། ། དེས་ནི་ལམ་འདི་ནི་མེད་པར་ཞེས་པ་བསྡུས་ལ། སྟོང་ཉིད་མཐོང་བས་ཅི་ཞིག་བྱ། ། ཞེས་སྨྲས་པ་དེའང་མི་རིགས་ཏེ་ཆགས་སོགས་ཉོན་མོངས་པ་ཉིད་སྒྲིབ་པ་དང་། རིག་པའི་གནས་ལྔས་བསྡུས་པའི་ཤེས་བྱ་ལ་ནི་སྒྲིབ་པར་བྱེད་པ་ཡི་སྒྲིབ་གཉིས་དེ་དངོས་པོའི་དེ་ཁོ་ན་ཉིད་མི་མཐོང་བར་བྱེད་པས་མུན་པ་སྟེ་དེ་སྤོང་བའི་གཉེན་པོ་སྟོང་པ་ཉིད་ཡིན་པ་དེའི་ཕྱིར་མྱུར་དུ་ཐམས་ཅད་མཁྱེན་པ་ཐོབ་པར་འདོད་པ་དེས་ནི་སྟོང་ཉིད་དེ་ནི་འབད་པ་ཆེན་པོས་ཇི་ལྟར་སྒོམ་པར་མི་བྱེད་དེ་བསྒོམ་པར་རིགས་སོ། ། ཡང་སྟོང་ཉིད་ལ་སྐྲག་པས་དེ་བསྒོམ་པ་ལ་མི་འཇུག་ཅེས་པ་དེའང་མི་རིགས་ཏེ་དངོས་པོ་གང་སྡུག་བསྔལ་སྐྱེད་པར་བྱེད་པ་དེ་ལ་སྐྲག་པ་སྐྱེ་བར་འགྱུར་བ་ཡིན་ནའང་སྟོང་ཉིད་ནི་ཆོས་ཅན། དེ་ལ་འཇིགས་པ་ཇི་ལྟར་སྐྱེ་སྟེ་མི་སྐྱེ་བར་དགའ་བར་རིགས་ཏེ། སྡུག་བསྔལ་མཐའ་དག་ཞི་བར་བྱེད་ཅིང་ཡོན་ཏན་ཐམས་ཅད་ཀྱི་འབྱུང་གནས་ཡིན་པའི་ཕྱིར་རོ། ། གསུམ་པ་བདག་མེད་ལ་ཇི་ལྟར་འཇུག་ཚུལ་ལ་གཉིས་ཀྱི་དང་པོ།
གང་ཟག་གི་བདག་མེད་ལ་འཇུག་ཚུལ་ལ་བཞི་ལས། དང་པོ་བདག་མེད་ལ་འཇུག་ཚུལ་སྤྱིར་བསྟན་པ་ནི། སྤྱིར་འཇིགས་པ་ནི་བདག་ཏུ་འཛིན་པ་ལས་འབྱུང་བ་བདག་འཛིན་ཡང་མ་རིག་པ་ལས་སྐྱེ་བ་ཡིན་པས་ན། གལ་ཏེ་བདག་ཅེས་པ་བདག་འཛིན་གྱིས་རིག་བྱ་འགའ་ཞིག་ཡོད་ན་ནི་འཇིགས་པའི་གནས་ཅི་ཡང་རུང་བས་འཇིགས་པར་འགྱུར་བར་རིགས་ནའང་འཇིགས་གནས་ཆོས་ཅན། དེ་ལ་འཇིགས་པར་འགྱུར་བ་བདག་སུ་ཞིག་ཡིན་ཏེ་ཅི་ཡང་མ་ཡིན་པར་ཐལ། བདག་གི་བདག་ཉིད་འགའ་ཡང་བདེན་པ་ཡོད་པ་ཡིན་པས་སོ། ། མ་གྲུབ་པ་མིན་ཏེ། སོ་དང་སྐྲ་སེན་བདག་མ་ཡིན་ལ། རུས་པ་དང་ཁྲག་ཀྱང་བདག་ནི་མ་ཡིན་ཞིང་། སྣབས་བདག་མིན་ལ་བད་ཀན་ཏེ་ལུད་པ་བདག་མ་ཡིན་ཏེ་ཟ་བ་ཕྲུགས་པ་ལས་བྱུང་བའི་ཁུ་བ་རུལ་བའམ།
རྨའི་རློན་པ་ཆུ་སེར་དང་ནི་རྣག་ནི་ཁྲག་མིན་པ་སྟེ་དེ་ཉིད་ཀྱང་བདག་མིན་ཞིང་། ལུས་ཀྱི་ནང་ན་གནས་པའི་སྣུམ་ཞག་དང་ཚིལ་བུ་དང་རྔུལ་ཡང་ནི་བདག་མིན་ཏེ་གློ་མཆིན་དག་ཀྱང་བདག་མ་ཡིན་ན་གྲོད་མཚེར་པ་སོགས་གཞན་ཡང་བདག་མིན་ཏེ། ཕྱི་ས་དང་གཅིན་ཡང་བདག་ནི་མི་ཡིན་ལ་ཤ་དང་ལྤགས་པའང་བདག་མིན་ཏེ་ལུས་ཀྱི་དྲོད་དང་རླུང་འབྱུང་རྔུབ་ཀྱང་བདག་མ་ཡིན། མིག་ལ་སོགས་པའི་བུ་ག་དགུའང་བདག་མིན་ལ་རྣམ་པ་ཀུན་ཏུ་རྣམ་ཤེས་ཚོགས་དྲུག་ཀྱང་བདག་མ་ཡིན་པའི་ཕྱིར་ཏེ། དེ་དག་སོ་སོར་བདག་ཏུ་འཛིན་པའི་ཡུལ་དུ་མེད་ལ་དེ་རྣམས་ཚོགས་པའང་སྤྱི་འགེགས་པར་འགྱུར་བས་ན་བདག་ཏུ་འཛིན་པའི་ཡུལ་དུ་འགལ་བའི་ཕྱིར་རོ། ། གཉིས་པ་གྲངས་ཅན་གྱིས་བརྟགས་པའི་བདག་དགག་པ་ལ་ལྔ་ལས། དང་པོ་ཡུལ་ལ་རྟག་ཏུ་ལོངས་སྤྱད་པར་ཐལ་བ་ནི། གལ་ཏེ་རྣམ་ཤེས་དྲུག་བདག་མ་ཡིན་ཞེས་པ་མ་བཟོད་ནས་གྲངས་ཅན་པ་དག་བདག་རྟག་པ་ཁྱབ་པ་ཡོན་ཏན་དང་བྲལ་བ་ལས་ཀྱི་རྣམ་སྨིན་ཟ་བ་པོ་ཡིན་གྱི་ལས་ཀྱི་བྱེད་པ་པོ་མ་ཡིན་པ་སྒྲ་སོགས་དེ་ཙམ་ལྔ་རིག་པའི་སེམས་ཀྱིས་རང་བཞིན་སྐྱེས་བུར་འདོད་ལ། བློ་དང་ཡིད་བེམ་པོ་ཡིན་པས་དེ་ལས་བདག་རྫས་གཞན་དུ་འདོད་དེ། གཞན་དག་བློ་ཡི་རང་བཞིན་ལས། །
སེམས་པ་ཅན་ནི་ཐ་དད་འདོད། ། བདག་གི་གཉུག་མའི་གཟུགས་ཉིད་ནི། ། སེམས་པ་ཅན་དེ་རྣམ་པ༵ར་རྟོག ། གཙོ་བོ་ཡིས་ནི་གཏད་པ་ཡི། ། འབྲས་བུ་ལོངས་སྤྱོད་འབའ་ཞིག་ཡིན། ། བྱེད་པ་པོ་ཉིད་དེ་ལ་མེད། ། རང་བཞིན་ཉིད་ལ་དེ་འདོད་དོ། ། ཞེས་འབྱུང་བ་ལྟར་འདོད་ན། སྒྲའི་ཤེས་པ་ཆོས་ཅན། སྒྲ་ཡོད་མེད་ཐམས་ཅད་ཀྱི་ཚེ་ན་སྒྲ་འཛིན་པར་འགྱུར།
སྒྲ་འཛིན་གྱི་ཤེས་པ་གང་ཞིག་རྟག་པའི་ཕྱིར་རོ། ། འདོད་ན། སྒྲ་མེད་པ་ན་དེ་ཆོས་ཅན། གང་གིས་སྒྲ་ཤེས་པ་ཞེས་རྗོད་པར་བྱེད་དེ་སྒྲ་འཛིན་ཤེས་པ་མ་ཡིན་པར་ཐལ། སྒྲ་ཅི་ཞིག་རིག་སྟེ་མི་རིགས་པའི་ཕྱིར་ན་སྟེ་དེས་ཤེས་བྱའི་སྒྲ་མེད་པས་ནའོ། ། མ་ངེས་ཏེ་གལ་ཏེ་ཡུལ་སྒྲ་ཤེས་པ་མེད་ཀྱང་སྒྲ་འཛིན་ཤེས་པ་ཡིན་ནོ་ཞེ་ན། ཤིང་ཡང་ཆོས་ཅན། སྒྲའི་ཤེས་པར་ཐལ་བར་འགྱུར། ཡུལ་སྒྲ་ཤེས་པ་མེད་པའི་ཕྱིར་རོ། ། དེ་ལྟ་ཡིན་པ་དེས་ན་ཡུལ་ཤེས་པ་སྒྲ་ཉེ་བར་གནས་པ་མེད་པས་སྒྲའི་ཤེས་པའང་མེད་ཅེས་ངེས་པ་ཡིན་ནོ། །
གཉིས་པ་ཡུལ་མ་ངེས་པར་འཛིན་པ་དགག་པ་ནི། སྒྲ་འཛིན་དེ་ཉིད་ཀྱིས་ནི་སྒྲ་མེད་པའི་ཚེ་ཡུལ་གཟུགས་ཀྱང་ཤེས་ན་སྒྲའི་ཤེས་པ་ཆོས་ཅན། སྒྲ་མེད་ཅིང་གཟུགས་མཐོང་བ་དེའི་ཚེ་སྒྲ་ཐོས་པའང་ཅི་སྟེ་མིན་ཏེ་ཡིན་པར་ཐལ། སྒྲ་འཛིན་ཤེས་པ་གང་ཞིག དེས་གཟུགས་ཀྱང་འཛིན་པའི་ཕྱིར་རོ། ། གལ་ཏེ་དེའི་ཚེ་སྒྲ་མི་ཐོས་ཏེ་སྒྲ་དེ་མི་ཉེ་བའི་ཕྱིར་ཞེ་ན། གཟུགས་མཐོང་བའི་ཚེ་སྒྲ་འཛིན་ཤེས་པ་ཆོས་ཅན། སྒྲ་དེའི་ཡུལ་ཤེས་པ་ཉིད་དུའང་མེད་པར་ཐལ། ཡུལ་སྒྲ་མི་ཐོས་པ་དེས་ནའོ། ། ཡང་སྒྲ་འཛིན་རང་བཞིན་གང་ཡིན་པ་དེ་ཆོས་ཅན།
དེ་གསུམ་འཛིན་པར་ཇི་ལྟར་འགྱུར་ཏེ་མི་འགྱུར་བར་ཐལ། སྒྲ་འཛིན་ཡིན་པའི་ཕྱིར། ཁྱབ་པ་ཡོད། གཅིག་ལ་ངོ་བོ་གཉིས་འགལ་བའི་ཕྱིར་རོ། ། གསུམ་པ་དཔེ་མ་གྲུབ་པར་བསྟན་པ་ནི། གལ་ཏེ་སྐྱེས་བུ་གཅིག་ནི་ལྟོས་ས་ལ་ལྟོས་ནས་ཕ་དང་བུ་གཉིས་ཀ་ཡིན་པ་བཞིན་སྒྲ་དང་གཟུགས་གཉིས་ཀ་ལ་ལྟོས་ནས་གཉིས་ཀ་འཛིན་པའི་ཤེས་པའོ་ཞེ་ན། སྐྱེས་བུ་གཅིག་ན་ཆོས་ཅན། ཕ་བུ་གཉིས་སུ་ཡང་དག་པར་བདེན་པ་ཉིད་མ་ཡིན་ཏེ།

ལྟོས་ས་ལྟོས་ནས་ཕ་དང་བུ་གཉིས་ཉིད་དུ་སྒྲོ་བཏགས་ནས་བཞག་པ་ཡིན་གྱི་སྐྱེས་བུ་གཅིག་ཡིན་པའི་ཕྱིར་རོ། ། གཞན་ཡང་ཁྱེད་རང་གི་ལུགས་ལའང་འདི་ལྟར་འགྲོ་བ་ཀུན་སྙིང་སྟོབས་དང་རྡུལ་དང་ནི་མུན་པ་སྟེ་བདེ་སྡུག་བཏང་སྙོམས་གསུམ་གྱི་རང་བཞིན་དུ་འདོད་པས་ན་གང་ཟག་གཅིག་ཆོས་ཅན། དོན་དམ་པར་བུ་མིན་ཞིང་ཕ་ཡང་མིན་ནས་ཁྱད་པར་གཉིས་མ་གྲུབ་པར་ཐལ། ཕ་བུ་གཉིས་སུ་གནས་སྐབས་རྣམ་འགྱུར་ཐ་དད་ལ་ལྟོས་ཏེ་བརྟགས་ནས་བཞག་གི་དོན་དམ་པར་སྔ་ཕྱི་རང་བཞིན་ཁྱད་མེད་ཀྱི་ཡོན་ཏན་གཅིག་གི་རང་བཞིན་ཡིན་པའི་ཕྱིར་རོ། ། བཞི་པ་སྒྲ་འཛིན་དུ་མ་དམིགས་པས་དགག་པ་ནི། སྒྲ་མི་ཉེ་བའི་དུས་ན་གཟུགས་འཛིན་པའི་ཤེས་པ་དེ་ནི་ཆོས་ཅན། སྒྲ་འཛིན་དང་ལྡན་པའི་རང་བཞིན་དུ་ནི་ཡོད་ངེས་སུ་མི་རུང་བར་ཐལ། སྒྲ་འཛིན་གྱི་རང་བཞིན་དུ་མཐོང་བ་མ་ཡིན་པའི་ཕྱིར་རོ། ། འོན་ཏེ་སྐྱོན་མེད་དེ། དཔེར་ན་གར་མཁན་གཅིག་ཀྱང་འཇིགས་སྡེ་དང་སྲིད་སྒྲུབ་ལ་སོགས་པའི་གཟུགས་སྣ་ཚོགས་སུ་སྟོན་པ་ལྟ་བུར་སྒྲའི་ཤེས་པ་དེ་ཉིད་སྒྲ་འཛིན་གྱི་ཚུལ་སྤངས་ནས་གཟུགས་འཛིན་པའི་ཚུལ་གཞན་དུ་བསྟན་པ་ཉིད་ཀྱིས་གཟུགས་དེ་ཉིད་མཐོང་ངོ་ཞེ་ན་སྒྲའི་ཤེས་པ་དེ་ཆོས་ཅན། རྟག་པ་མིན་པར་ཐལ།
སྔ་མའི་རང་བཞིན་ལས་གཞན་དུ་འགྱུར་བས་རང་བཞིན་དུ་མ་ཅན་ཡིན་པའི་ཕྱིར། གར་མཁན་བཞིན་མ་ངེས་ཏེ་གལ་ཏེ་སྒྲ་སྣང་བ་དང་གཟུགས་སྣང་བའི་ཚུལ་གཞན་དུ་མ་དེ་ཉིད་སྒྲའི་ཤེས་པ་གཅིག་པུ་དེ་ཉིད་ཡིན་པས་ཤེ་ན། སྒྲའི་ཤེས་པ་གཅིག་ཉིད་དེ་ལྟ་བུ་དེ་ན་ཆོས་ཅན། སྔོན་མེད་ཀྱི་གཅིག་མིན་པར་ཐལ། གཅིག་ཀྱང་ཡིན་ལ་ངོ་བོ་གཞན་ཡང་ཡིན་པས་འགལ་བའི་ཆོས་གཉིས་འདུས་པའི་ཕྱིར་རོ། ། ལྔ་པ་ཉེས་སྤོང་གི་ལན་དགག་པ་ནི། གལ་ཏེ་རང་བཞིན་གཉིས་སུ་བདེན་ན་སྐྱོན་དེར་འགྱུར་ཡང་སྔ་ཕྱིའི་རྣམ་འགྱུར་ཚུལ་གཞན་གཉིས་པོ་དེ་བདེན་པ་མིན་ཏེ། དོན་ལ་གཅིག་ཡིན་པའི་ཕྱིར་ཤེལ་རྡོ་གཅིག་བཞིན་ནོ་ཞེ་ན། བདག་ཤེས་རིག་གཅིག་པོ་དེ་ཆོས་ཅན། དེའི་རང་བཞིན་དེ་ཁོ་ན་ཉིད་གང་ཡིན་པ་སྨོས་ཏེ་སྨྲ་དགོས་པར་ཐལ།
དེའི་རང་བཞིན་ཡོད་ལ་བརྗོད་པ་སྐབས་སུ་བབ་པའི་ཕྱིར་རོ། ། འདོད་དེ། དེའི་རང་བཞིན་སྔ་ཕྱི་ཐམས་ཅད་ཤེས་པ་ཉིད་དུ་གཅིག་པས་ན་རང་བཞིན་གཅིག་ཏུ་བདེན་པ་དེ་དེའི་དེ་ཁོ་ན་ཉིད་དོ་ཞེ་ན། དེ་ལྟ་ན་སྐྱེས་བུ་ཀུན་ཆོས་ཅན། གཅིག་ཏུ་ཐལ་བར་འགྱུར་ཏེ། ཤེས་པ་ཉིད་དུ་ཐ་མི་དད་པར་བདེན་པའི་ཕྱིར་རོ། ། གཞན་ཡང་ཐ་དད་པའི་རྒྱུ་མཚན་བོར་ནས་ཚུལ་གང་ཡང་རུང་བ་ཞིག་གིས་གཅིག་ཏུ་བརྗོད་ན་སེམས་པ་ཅན་སྐྱེས་བུ་དང་སེམས་མེད་པ་གཙོ་བོ་སོགས་དེ་དག་ཀྱང་ཆོས་ཅན། གཅིག་ཏུ་འགྱུར། གང་གི་ཕྱིར་ན་དངོས་པོར་ཡོད་པ་ཉིད་དུ་མཚུངས་པའི་ཕྱིར་རོ། ། དེ་ལྟར་ན་འདོད་པ་གང་གི་ཚེ་དེ་གཉིས་ཆོས་ཅན།
བེམ་རིག་གི་བྱེ་བྲག་གིས་ཐ་དད་པ་ཡིན་ནོ་ཞེས་བཞག་པ་དེ་ཕྱིན་ཅི་ལོག་མི་བདེན་པར་ཐལ། གཅིག་ཡིན་པའི་ཕྱིར། དེའང་འདོད་པ་དེའི་ཚེ་གྲངས་ཅན་པ་ཁྱོད་ལ་ཆོས་ཅན། འདི་དང་འདི་གཉིས་འདྲའོ་ཞེས་པའི་རྣམ་གཞག་མི་འཐད་པར་ཐལ། འདྲ་བར་འཇོག་པའི་རྟེན་ཐ་དད་གཉིས་ཆོས་མཐུན་པའང་ཡོད་པ་ཡིན་ཏེ་མེད་པའི་ཕྱིར་རོ། ། གསུམ་པ་རིགས་པ་ཅན་གྱིས་བརྟག་པའི་བདག་དགག་པ་ནི། གལ་ཏེ་རིགས་པ་ཅན་པ་ལ་སོགས་པ་ན་རེ། སེམས་ཀྱི་རང་བཞིན་གྱི་བདག་མི་འཐད་པ་བདེན་ནའང་རྟག་པ་དང་ཐམས་ཅད་དུ་ཁྱབ་པ་དང་སྲོག་ཆགས་རྣམས་ལ་སོ་སོ་ཐ་དད་པ་དང་རང་ཉིད་ཀྱི་ངོ་བོ་བེམ་པོ་ཡིན་ལ་སེམས་དང་འབྲེལ་པས་ཡུལ་རིག་པ་ཅན་དང་བདེ་སྡུག་ལ་སོགས་པའི་ཡོན་ཏན་གྱི་རྟེན་དང་། ལས་འབྲས་ཀྱི་རྟེན་དང་། ལས་བྱེད་པ་པོ་དང་དེའི་རྣམ་སྨིན་ལ་ལོངས་སྤྱོད་པ་པོ་ཞིག་འདོད་དེ།
གཞན་དག་འདི་ལྟར་བདག་འདོད་དེ། ། འདོད་པ་ལ་སོགས་པ་ཡི་རྟེན། ། རང་ཉིད་སེམས་པ་མེད་པ་དང་། ། དེ་བཞིན་རྟག་དང་ཀུན་ཏུ་སོན། ། དགེ་དང་མི་དགེའི་ལས་བྱེད་དང་། ། དེ་འབྲས་ལ་ནི་ལོངས་སྤྱོད་དང་། ། སེམས་དང་འབྲེལ་པ་སེམས་ལྡན་ཏེ། ། རང་གིས་ངོ་བོས་མ་ཡིན་ནོ། ། ཞེས་ཏེ་བྱེ་བྲག་པ་ཡང་དེ་བཞིན་དུ་འདོད་དེ། འདི་མི་འཐད་དོ།
རིགས་པ་ཅན་གྱིས་བདག་ཏུ་འདོད་པའི་སེམས་མེད་པའི་བེམ་པོའང་ཆོས་ཅན། ལས་བྱེད་ཅིང་ཡུལ་ལ་ལོངས་སྤྱོད་པའི་བདག་མིན་ཏེ། སེམས་མེད་པ་ཉིད་ཡིན་པའི་ཕྱིར། དཔེར་ན་སྣམ་བུ་དང་བུམ་པ་དང་ཤིང་དང་རི་ལ་སོགས་པ་བཞིན་ནོ། ། འོན་ཏེ་བདག་རང་ཉིད་སེམས་སུ་མེད་ཀྱང་སེམས་དང་འདུ་བའི་འབྲེལ་པས་སེམས་དང་ལྡན་པའི་ཕྱིར་ཡུལ་ཤེས་པར་འགྱུར་བས་སྐྱོན་མེད་ཅེ་ན་ནི། འོ་ན་ར་རོ་བ་དང་བརྒྱལ་བ་ལ་སོགས་སེམས་མེད་ཀྱི་གནས་སྐབས་ན་བདག་ཆོས་ཅན། འཇིགས་པར་ཐལ། སྔར་སེམས་དང་འབྲེལ་པའི་ཡུལ་ཤེས་པའི་རང་བཞིན་ཏེ་བཏང་ནས་དེའི་ཚེ་ཡུལ་མི་ཤེས་པའི་ཕྱིར་རོ། ། དེ་ལྟར་ན་དེ་ཆོས་ཅན། ནམ་མཁའ་པའི་འགྱུར་བ་མེད་ཅེ་ན།
བདག་ཆོས་ཅན། སེམས་དང་འདུ་བའི་འབྲེལ་པས་དེ་ལ་སེམས་ལྡན་པས་ཞིག་བྱ་སྟེ་མ་བྱས་པར་ཐལ། བློ་དང་འདུ་བའི་འབྲེལ་པ་གྲུབ་ཀྱང་། སྔར་གྱི་སེམས་མེད་ཀྱི་གནས་སྐབས་ཀྱི་རང་བཞིན་ལས་འགྱུར་བ་མེད་པའི་ཕྱིར་རོ། ། དེ་ལྟར་ན་དེ་ཆོས་ཅན། ནམ་མཁའ་དང་འདྲ་བ་བདག་ཏུ་བྱས་པར་འགྱུར་ཕན་པ་དང་མི་ཕན་པ་ཤེས་པ་མེད་ཅིང་འགྲོ་འོང་ལ་སོགས་པའི་བྱ་བ་དང་བྲལ་བ་སྐབས་སུ་ཉེ་བར་མི་མཁོ་བ་ཁྱབ་པ་དང་རྟག་པ་བདག་ཏུ་བྱས་པའི་ཕྱིར། བཞི་པ་བདག་མེད་ལ་རྩོད་པ་སྤང་བ་ལ་གསུམ་ལས། དང་པོ་ལས་འབྲས་འབྲེལ་པ་མི་རིགས་པ་སྤང་བ་ནི། གལ་ཏེ་སྐྱེས་བུ་ཆོས་ཅན། འདིར་ལས་དགེ་མི་དགེ་བྱས་པ་ལས་ཕ་རོལ་ཏུ་བདག་ཉིད་ལ་འབྲས་བུ་འདོད་མི་འདོད་འབྲེལ་པར་འབྱུང་བར་རིག་པ་མིན་པར་ཐལ།
འཇིག་རྟེན་ཕ་རོལ་ཏུ་འགྲོ་བའི་བདག་ནི་ཡོད་པ་མིན་པའི་ཕྱིར་ནའོ། ། ཐལ་བ་དེ་ཁྱེད་སངས་རྒྱས་པ་འདོད་པའང་མ་ཡིན་ཏེ། ལས་རྣམས་བསྐལ་པ་བརྒྱར་ཡང་ནི། ། ཆུད་མི་ཟ་ཞིང་ཚོགས་དང་དུས། ། རྙེད་ནས་ལུས་ཅན་རྣམས་ལ་ནི། ། འབྲས་བུ་དེ་དག་ངེས་པར་འགྱུར། ། ཞེས་ལུང་ལས་གསུངས་པའི་ཕྱིར་རོ། ། དེས་ན་བདག་ཁས་བླང་བར་བྱ་སྟེ། གཞན་དུ་ན་དགེ་མི་དགེའི་ལས་ནི་སྐད་ཅིག་མ་ཡིན་པས། དེ་བྱས་ནས་ཅི་ཞིག་པར་གྱུར་པའི་འོག་ཏུ་ལས་དེའི་འབྲས་བུ་འཇིག་རྟེན་ཕ་རོལ་གྱི་བདེ་འགྲོ་དང་ངན་འགྲོའི་བདེ་སྡུག་ཆོས་ཅན།
བྱེད་པ་པོ་སུ་ཡིས་མྱོང་ཞིང་བསགས་པའི་ལས་འབྲས་བུ་འགྱུར་ཏེ་མི་འགྱུར་བར་ཐལ། དེ་མྱོང་བའི་ལས་བྱེད་པ་པོའི་འཇིག་རྟེན་ཕ་རོལ་ཏུ་འགྲོ་བའི་བདག་ནི་མེད་ཅིང་། ལས་ནི་ཞིག་པའི་ཕྱིར། འདོད་ན་ལས་བྱས་པ་ཆུད་ཟ་བ་དང་། མ་བྱས་པ་དང་ཕྲད་པར་འགྱུར་བ་དང་། མྱོང་བ་ལས་དྲན་པ་དང་། མཐོང་བ་ལས་ངོ་ཤེས་པ་དང་། ཐེ་ཚོམ་ལས་ངེས་པ་སོགས་མི་འཐད་པར་འགྱུར་རོ་ཞེ་ན། ཚེ་འདིར་བྱ་བ་དགེ་མི་དགེའི་ལས་བྱེད་པ་དང་། འཇིག་རྟེན་ཕ་རོལ་ཏུ་དེའི་འབྲས་བུ་རྣམ་སྨིན་མྱོང་བ་གཉིས་པོ་ཆོས་ཅན།
གཞི་ཐ་དད་པ་ལས་འབྲས་བུ་འགྱུར་བར་འདོད་པ་འདིར་ནི་ཁྱེད་མུ་སྟེགས་པས་ཁོ་བོ་ཅག་སངས་རྒྱས་པ་ལ་བརྩད་པ་དོན་མེད་པ་ཡིན་ཏེ། ཚེ་འདིའི་རྟེན་ལ་བྱ་བའི་ལས་བྱེད་པ་དང་འཇིག་རྟེན་གཞན་གྱི་རྟེན་ལ་ལས་ཀྱི་འབྲས་བུ་རྣམ་སྨིན་ལ་ལོངས་སྤྱོད་པ་ཁྱོད་ཀྱང་འདོད་པས་མུ་སྟེགས་པ་དང་། ངེད་སངས་རྒྱས་པ་གཉིས་ཀ་ལ་ལས་བྱེད་ཅིང་དེའི་འབྲས་བུ་མྱོང་བ་པོ་གཞི་ཐ་དད་ཡིན་པར་མཚུངས་པར་གྲུབ་པའི་ཕྱིར་དང་། དེ་ལྟ་ན་ལས་བྱས་པའི་འོག་རོལ་ཏུ་བདག་དེ་ཆོས་ཅན། ལས་བྱེད་པ་དང་ལོངས་སྤྱོད་པ་པོར་མི་འགྱུར། བྱ་བ་མེད་པའི་ཕྱིར་ཞེ་ན། བདག་ཆོས་ཅན། ཁྱེད་ལྟར་ན་ལས་བྱེད་པ་དང་ལོངས་སྤྱོད་པ་དེར་བྱ་བ་བྱེད་པའི་ནུས་པ་མེད་པར་ཐལ། སེམས་མེད་ཅིང་རྟག་པའི་ཕྱིར་ཡང་ངོ་། ། དེས་ན་བདག་ལ་བྱེད་པ་མེད་པ་འདི་ལའང་ཆོས་ཅན།
ཁྱེད་ཀྱི་ཁོ་བོ་ཅག་ལ་བརྩད་པ་དོན་ཏེ་འབྲས་བུ་མེད་པ་མ་ཡིན་ནམ་སྟེ་ཡིན་ནོ། ། དེ་ཡང་ཡུ་བུ་ཅག་གཉིས་ཀ་ལ་མཚུངས་པར་གྲུབ་པས་སོ། ། གལ་ཏེ་བདག་མེད་ན་ལས་བྱས་པ་ཆུད་ཟོས་པ་ལ་སོགས་པའི་ཉེས་པར་འགྱུར་བས་བརྩད་པ་དོན་མེད་པ་མ་ཡིན་ནོ་ཞེ་ན། རྒྱུ་ལས་བྱས་པ་དང་ལྡན་པའི་བདག་དེ་ཉིད་ཀྱིས་འབྲས་བུ་རྣམ་སྨིན་མྱོང་བ་དང་བཅས་པ་ཞེས་བྱ་བ་འདི་ལྟར་མཐོང་བ་དེ་ནི་སྲིད་པ་མ་ཡིན་ཏེ། ལས་བྱེད་པ་པོའང་གཞན་ཡིན་ལ་འབྲས་བུུ་རྣམ་སྨིན་ལ་ལོངས་སྤྱོད་པ་པོའང་སྐད་ཅིག་གཞན་ཡིན་པའི་ཕྱིར་རོ། ། འོན་ཏེ་དེ་ལྟ་ན་དེ་ཉིད་ཀྱིས་བྱས་པའི་ལས་གཞན་གྱིས་ཇི་ལྟར་མྱོང་བར་འགྱུར་ཞེས་ཁྱེད་ཀྱིས་སྨྲས་པ་དེ་ཇི་ལྟར་འཐད་ཅེ་ན། སྐྱོན་མེད་དེ། སྐད་ཅིག་སྔ་ཕྱི་བར་མ་ཆད་དུ་རྒྱུ་འབྲས་སུ་འབྲེལ་བར་འབྱུང་བའི་ཕུང་པོའི་རྒྱུན་ལ་གཅིག་ཏུ་སྒྲོ་བཏགས་པ་ལ་ནི་བསྟེན་ནས་སུ་ལས་བྱེད་པ་པོ་དང་ལོངས་སྤྱོད་པ་པོ་ཞེས་བྱ་བར་གདུལ་བྱའི་བསམ་པའི་དབང་གིས་བཅོམ་ལྡན་འདས་ཀྱིས་བསྟན་པ་ཡིན་ནོ། ། དེ་ལྟར་ཡང་མདོ་ལས། འདི་ཉིད་ཀྱིས་བྱས་པའི་ལས་ཇི་ལྟར་གཞན་གྱིས་མྱོང་བར་འགྱུར།
དགེ་སློང་དག་ཟིན་པའི་ཕུང་པོ་དང་ཁམས་དང་སྐྱེ་མཆེད་འདི་ཉིད་ལ་སྨིན་པ་ཡིན་ནོ་ཞེས་སོ། ། གཉིས་པ་སེམས་བདག་ཏུ་འདོད་པའི་རྩོད་པ་སྤང་བ་ནི། དེ་ལྟ་ནའང་རྒྱལ་དཔོགས་པ་ལ་སོགས་པས་བདག་ལྡོག་པ་དང་རྗེས་སུ་འགྲོ་བའི་བདག་ཉིད་དང་བློའི་ངོ་བོར་གྱུར་པ་དང་སེམས་པ་དང་ལྡན་པར་འདོད་པས་སེམས་ནི་བདག་ཡིན་ཏེ། བདག་ཏུ་ང་རྒྱལ་གྱི་ཡུལ་ཡིན་ཕྱིར་ཞེ་ན། དེ་ལྟ་ན་དུས་གསུམ་གྱི་སེམས་གང་བདག་མིན་དང་པོ་གཉིས་ཡིན་པ་ལྟར་ན་འདས་པ་དང་མ་འོངས་པའི་སེམས་ཆོས་ཅན། བདག་མིན་པར་ཐལ། བདག་ཏུ་མཐོང་བའི་ཡུལ་མ་ཡིན་པའི་ཕྱིར་ཏེ། དེ་དག་ནི་ཞིག་ཅིང་མ་སྐྱེས་ནས་མེད་པའི་ཕྱིར་རོ། ། འོན་ཏེ་ད་ལྟ་སྐྱེས་པའི་སེམས་བདག་ཡིན་ནོ་ཞེ་ན། འོ་ན་ད་ལྟའི་སེམས་ཆོས་ཅན།
དེ་ཞིག་པ་ན་ཡང་སྐད་ཅིག་གཉིས་པ་ཕན་ཆད་དུ་བདག་མེད་པར་ཐལ། དེ་བདག་ཡིན་ཞིང་དེ་བྱུང་མ་ཐག་འཇིག་པས་སྐད་ཅིག་གཉིས་པ་ཕན་ཆད་དུ་མི་གནས་པའི་ཕྱིར་རོ། ། གལ་ཏེ་ལུས་སེམས་ཀྱི་ཚོགས་པ་ལ་བདག་ཏུ་འདོད་ཅེ་ན། དཔེར་ན་ཇི་ལྟར་ཆུ་ཤིང་གི་སྡོང་པོ་དག་ཆ་ཤས་སུ་ཕྱེ་ཞིང་ཕྱོགས་ཆར་བསལ་ན་ཆ་ཤས་ཅན་གྱི་དངོས་པོ་འགའ་ཡང་མེད་པ་དེ་བཞིན་དུ་བདག་ཏུ་བཞག་པའི་ལུས་སེམས་ཚོགས་པའི་ཕུང་པོ་ཉིད་ཀྱང་ཆོས་ཅན། བདག་ཏུ་འཛིན་པའི་ཡུལ་དུ་བདེན་པར་ཡོད་པ་མིན་ཏེ། རྣམ་པར་བརྟགས་ཤིང་དཔྱད་པའི་སྒོ་ནས་བཙལ་ན་ཡང་དག་པ་སྟེ་དོན་དམ་དུ་ཡོད་པ་མིན་པའི་ཕྱིར་རོ། ། གསུམ་པ་སྙིང་རྗེའི་ཡུལ་མེད་པའི་རྩོད་པ་སྤང་བ་ནི། གལ་ཏེ་རྒྱལ་སྲས་ཆོས་ཅན། ཡུལ་སུ་ལ་དམིགས་ནས་སྙིང་རྗེ་བསྐྱེད་པར་བྱ་སྟེ་མི་འཐད་པར་འགྱུར། ཡུལ་བདག་དང་སེམས་ཅན་དཔྱད་ན་ཡོད་པ་ཡིན་པའི་ཕྱིར་ཞེ་ན།
འབྲས་བུ་མངོན་མཐོང་ངེས་ལེགས་ཐོབ་པའི་དོན་དུ་དོན་བྱ་བར་ཁས་བླངས་པའི་སེམས་ཅན་དཔྱད་ན་དོན་དམ་པར་མེད་ཀྱང་ཀུན་རྫོབ་ཏུ་རྨོངས་པ་གཏི་མུག་གིས་སེམས་ཅན་དུ་བཏགས་པ་གང་ཡིན་པ་དེ་སྙིང་རྗེའི་ཡུལ་ཡིན་པས་མ་ངེས་སོ། ། ཅི་སྟེ་སྙིང་རྗེས་བྱས་པའི་འབྲས་བུ་ཆོས་ཅན། སུའི་འབྲས་བུ་ཡིན་ཏེ་སུའི་ཡང་འབྲས་བུ་མིན་པར་ཐལ། དོན་དམ་པར་སེམས་ཅན་མེད་པའི་ཕྱིར་ཞེ་ན། དོན་དམ་པར་དེ་ལྟར་འགྱུར་ཟེར་ན་བདེན་ཏེ། ཆོས་ཐམས་ཅད་བདག་མེད་པའི་ཕྱིར་རོ། ། འོན་ཀྱང་རྨོངས་པས་སེམས་ཅན་དུ་སྒྲོ་བཏགས་པ་ལས་ཀུན་རྫོབ་ཏུ་སེམས་ཅན་འགའི་འབྲས་བུ་ཡིན་པར་འདོད་པས་མ་ངེས་སོ། ། ཅི་སྟེ་རྨོངས་པ་ནི་ཐམས་ཅད་དུ་སྤང་བྱ་ཡིན་པས་ཅི་ལྟར་དེས་སྒྲོ་བཏགས་པ་ཁས་ལེན་པར་བྱེད་ཅེ་ན། རྨོངས་པ་ནི་གཉིས་ཏེ། འཁོར་བའི་རྒྱུ་དང་དེ་ཞི་བའི་རྒྱུའོ། །
དེའི་དང་པོ་སྤང་བྱ་ཡིན་ལ་དེ་ལས་གཞན་སེམས་ཅན་ཐམས་ཅད་ཀྱི་སྡུག་བསྔལ་ཉེ་བར་ཞི་བའི་དོན་དུ་འབྲས་བུ་དོན་དམ་བདེན་པ་རྟོགས་པའི་ཐབས་སུ་གྱུར་པའི་རྨོངས་པ་ནི་བཟློག་པར་མི་བྱ་སྟེ་དོན་དམ་བདེན་པ་རྟོགས་པ་ལ་མཁོ་བའི་ཕྱིར་རོ། ། གལ་ཏེ་བདག་ཏུ་རྨོངས་པ་ཉིད་ཀྱང་ཆོས་ཅན། བཟློག་བྱར་མི་འཐད་པར་ཐལ། དེ་སྒོམ་པ་སྡུག་བསྔལ་ཞི་བའི་རྒྱུ་ཡིན་པའི་ཕྱིར། འདོད་ན། བདག་བཀག་པའི་སྒོ་ནས་བདག་མེད་བསྒོམ་པ་མི་རིགས་པར་ཐལ་ལོ་ཞེས་བྱེ་བྲག་སྨྲ་བ་ཟེར་ན། བདག་ཏུ་རྨོངས་པ་ཆོས་ཅན། སྡུག་བསྔལ་ཞི་བའི་རྒྱུ་མ་ཡིན་ཏེ། དེས་འཁོར་བའི་སྡུག་བསྔལ་གྱི་རྒྱུའི་བདག་ཏུ་ང་རྒྱལ་ནི་འཕེལ་བར་འགྱུར་བའི་ཕྱིར་རོ། ། གཞན་དག་ན་རེ།
དེ་ལྟ་ན་སེམས་ཅན་དུ་འཛིན་པའི་འབྲས་བུའི་རྨོངས་པ་ཆོས་ཅན། དེ་ལས་ཀྱང་སྡུག་བསྔལ་གྱི་རྒྱུ་བདག་ཏུ་ང་རྒྱལ་བཟློག་པར་ནུས་པ་མེད་པར་ཐལ། དེའང་བདག་ཏུ་རྨོངས་པ་ཡིན་པའི་ཕྱིར། འདོད་ན་ཐར་པ་མེད་དོ་ཞེ་ན། བྱང་ཆུབ་འདོད་པ་རྣམས་ཀྱིས་ནི་ཆོས་ཅན། བདག་མེད་བསྒོམ་པ་ནི་བྱང་ཆུབ་ཐོབ་པའི་ཐབས་ཀྱི་མཆོག་གཙོ་བོ་ཡིན་ཏེ། བདག་མེད་བསྒོམ་པ་ནི་བདག་འཛིན་ལྡོག་པའི་རྒྱུ་ཡིན་པའི་ཕྱིར་རོ། ། དེ་སྐད་དུའང་། དེ་བཞིན་གཤེགས་པའི་གསང་བའི་མདོ་ལས། ཞི་བའི་བློ་གྲོས་འདི་ལྟ་སྟེ། །
ཤིང་གི་རྩ་བ་བཅད་པའི་ཡལ་ག་དང་ལོ་མ་དང་འདབ་མ་ཐམས་ཅད་བསྐམ་པར་འགྱུར་རོ། ། ཞི་བའི་བློ་གྲོས་དེ་བཞིན་དུ་འཇིག་ཚོགས་ལ་ལྟ་བ་ཉེ་བར་ཞི་བས་ཉོན་མོངས་ཐམས་ཅད་ཉེ་བར་ཞི་བར་འགྱུར་རོ་ཞེས་སོ། ། གཉིས་པ་ཆོས་ཀྱི་བདག་མེད་ལ་འཇུག་ཚུལ་ལ་སྤྱི་དོན་དང་། གཞུང་དོན་གཉིས་ཀྱི་དང་པོ་ལ་བདུན། དྲན་པ་ཉེ་བར་བཞག་གི་དམིགས་པ། ངོ་བོ་ངོས་གཟུང་། གྲོགས་བསྟན། བསྒོམ་པའི་ཚུལ། བསྒོམས་པའི་འབྲས་བུ། ཁྱད་པར་དུ་འཕགས་ཚུལ།
ངེས་པའི་ཚིག་གོ ། དང་པོ་ནི། རང་གཞན་ཐམས་ཅད་ཀྱི་ལུས་དང་ཚོར་བ་དང་སེམས་དང་ཆོས་རྣམས་སོ། ། ཅིའི་ཕྱིར་དམིགས་པ་བཞིར་བཞག་ཅེ་ན། བྱིས་པ་ལོག་བློ་ཅན་རྣམས་ཀྱིས་དབང་པོ་དང་བཅས་པའི་ལུས་ལ་བརྟེན་ནས་བདེ་སོགས་ཚོར་བ་ལ་ལོངས་སྤྱོད་པ་པོ་བདག་ཏུ་ཞེན་པའི་སེམས་དེ་ནི་ཀུན་ནས་ཉོན་མོངས་དང་རྣམ་བྱང་གི་ཆོས་ཆགས་སོགས་དང་དད་སོགས་ཀུན་ནས་ཉོན་མོངས་པ་རྣམ་པར་བྱང་བར་འགྱུར་རོ་སྙམ་དུ་རྟོག་གོ ། དེས་ན་དང་པོར་བདག་གི་རྟེན་གྱི་དངོས་པོ་ལུས་དང་ལོངས་སྤྱོད་སྤྱད་བྱའི་དངོས་པོ་ཚོར་བ་དང་སེམས་ཀྱི་རང་བཞིན་གྱི་བདག་དང་བདག་གི་ཉོན་མོངས་དང་རྣམ་བྱང་གི་དངོས་པོའི་ཆོས་ཡང་དག་པར་ཡོངས་སུ་དཔྱད་པས་ལོག་རྟོག་བཞི་བཟློག་པའི་དོན་དུ་བཞག་གོ ། གཉིས་པ་ནི། དྲན་དང་ཤེས་རབ་བོ། ། གསུམ་པ་ནི། དེ་དག་དང་མཚུངས་ལྡན་གྱི་སེམས་དང་སེམས་ལས་བྱུང་བའི་ཆོས་རྣམས་སོ། །
བཞི་པ་ལ་གཉིས་ལས། དང་པོ་དམིགས་རྣམ་བསྒོམ་ཚུལ་ནི། ནང་དང་ཕྱི་དང་དེ་གཉིས་ཀའི་ལུས་སོགས་ལ་ལུས་སོགས་ཀྱིས་རྗེས་སུ་ལྟ་བ་སྟེ། ནང་གི་ནི་རང་རྒྱུད་ཀྱི་སྐྱེ་མཆེད་ལྔའོ། ། ཕྱི་ཡི་ནི་སེམས་ཅན་དུ་མི་རྟོག་པ་ཕྱིའི་སྐྱེ་མཆེད་ལྔ་འོ། ། གཉིས་ཀའི་ནི་རང་རྒྱུད་འབྲེལ་བའི་དབང་པོའི་རྟེན་ཕྱིའི་སྐྱེ་མཆེད་དང་གཞན་རྒྱུད་ཀྱི་སྐྱེ་མཆེད་མིག་སོགས་ལྔ་སྟེ། རིམ་པ་ལྟར་ནང་གི་སྐྱེ་མཆེད་དང་འབྲེལ་བས་ནང་དང་གཞན་གྱི་དབང་པོའི་ཡུལ་ཡིན་པས་ཕྱིའི་མིན་པ་དང་། རྒྱུད་ལ་ལྟོས་ནས་ཕྱི་དང་སྐྱེ་མཆེད་ལ་ལྟོས་ནས་ནང་ཡིན་པས་སོ། ། ལུས་ཀྱི་རྗེས་སུ་ལྟ་བ་ནི་རྟོག་པ་ལ་ཀེང་རུས་སོགས་སུ་སྣང་བའི་གཟུགས་བརྙན་གྱི་ལུས་དང་རང་བཞིན་པའི་ལུས་དང་རང་བཞིན་པའི་ལུས་དངོས་ལ་ཤེས་རབ་ཀྱི་རང་བཞིན་སྟོང་པར་མཚུངས་པར་ལྟ་བའོ། ། ཚོར་བ་ལའང་ནང་གི་ནི་རང་རྒྱུད་ཀྱི་ནང་གི་སྐྱེ་མཆེད་ལས་བྱུང་བས་སམ་ནང་གི་སྐྱེ་མཆེད་ལ་དམིགས་པའོ། །
ཕྱིའི་ནི་ཕྱིའི་སྐྱེ་མཆེད་ལ་དམིགས་ཤིང་གཞན་རྒྱུད་དུ་གཏོགས་པའོ། ། ཕྱི་ནང་གཉིས་ཀའི་ནི་རང་རྒྱུད་ཀྱི་དབང་པོ་དང་ཚོགས་པ་གཅིག་པའི་གཟུགས་སོགས་ཕྱིའི་སྐྱེ་མཆེད་དང་གཞན་རྒྱུད་ཀྱི་ནང་གི་སྐྱེ་མཆེད་ལ་དམིགས་པའི་ཚོར་བའོ། ། སེམས་དང་ཆོས་རྣམས་ལའང་ཕྱི་དང་ནང་དང་དེ་གཉིས་ཀའི་བྱེ་བྲག་ཅི་རིགས་པར་ཤེས་པར་བྱ་སྟེ། དེ་དག་ལ་བརྟེན་ཅིང་དམིགས་ནས་བྱུང་བའི་སེམས་དང་། དེ་དག་ལ་བརྟེན་ཅིང་དམིགས་ནས་བྱུང་བའི་འདུ་ཤེས་དང་སེམས་བྱུང་གི་འདུ་བྱེད་ལ་སོགས་པའོ། ། དེ་དག་ལ་དེ་དག་གི་རྗེས་སུ་ལྟ་བ་ནི། ཤེས་རབ་ཀྱིས་སྟོང་པར་ལྟ་བ་ཡིན་ལ། མདོ་རྒྱན་འགྲེལ་པར། ལུས་སྒྱུ་མ་ལྟ་བུ་དང་། ཚོར་བ་རྨི་ལམ་ལྟ་བུ་དང་།
སེམས་ནམ་མཁའ་ལྟ་བུ་དང་། ཆོས་ནམ་མཁའ་ལ་བློ་བུར་དུ་སྤྲིན་སོགས་ཀྱིས་བསྒྲིབས་པ་ལྟ་བུར་ཤེས་པའོ། ། གཉིས་པ་གཉེན་པོའི་བསྒོམ་ཚུལ་ནི་འདུན་པ་དང་། བརྩོན་འགྲུས་དང་། སངས་རྒྱས་ཀྱི་སྐུ་ལ་སོགས་པ་དང་མི་རྟག་སོགས་ཡིད་ལ་བྱེད་པའི་བསྒོམ་པ་ལ་མི་སྐྱོ་བའི་རྩོལ་བ་དང་། སྦྲང་བུ་ཤ་སྦྲང་བུང་བ་དང་། ། ཞེས་སོགས་ཀྱི་ཚུལ་གྱི་དགེ་བ་ལ་སྦྱོར་བ་ལ་སྤྲོ་བ་དང་། མ་ཐན་པ་དང་། ཕྱིར་ནུར་བ་མེད་པ་དང་། དྲན་པ་དང་།
ཤེས་བཞིན་དང་། བག་ཡོད་པའི་བསྒོམ་པའོ། ། དེ་དག་རིམ་པ་ལྟར་དམིགས་པ་ལ་སེམས་མི་འདུན་པའི་དང་། མི་སྦྱོར་བའི་ལེ་ལོ་དང་། སེམས་ཀྱི་རྒྱུ་བ་མི་བསལ་བའི་བྱིང་བ་དང་། སྔར་ཉམས་སུ་མྱོང་བའི་ཡུལ་དྲན་ནས་བར་བར་དུ་སེམས་འཕྲོ་བའི་རྒོད་པ་གཉིས་དང་། འཐོབ་བྱའི་ཡོན་ཏན་གྱི་ཁྱད་པར་འཐོབ་པ་ལ་བདག་ཉིད་དམན་པར་སེམས་པས་མི་ཐོབ་སྙམ་དུ་སྒྱིད་ལུག་པའི་སེམས་ཞུམ་པའི་དང་། ཤ་སྦྲང་མཆུ་རིང་ལ་སོགས་པའི་གནོད་པས་སྐྱོ་བ་དང་། གཉེན་པོ་འདི་ཙམ་གྱིས་ཆོག་གི་གཞན་མི་དགོས་ཞེས་དགེ་བ་ཅུང་ཟད་ཀྱིས་ཆོག་པར་འཛིན་པ་དང་། གདམས་ངག་བརྗེད་པའི་དང་།
བསླབ་པ་ལ་འདས་པས་འགྱོད་པ་ལྟུང་བ་ཡིད་ལ་གཅགས་པའི་དང་། བག་མེད་པས་བརྩམས་ཟིན་གྱིས་དགེ་བ་མཐར་མི་འབྱིན་པར་བརྩོན་པ་འདོར་བའི་ཉེ་བའི་ཉོན་མོངས་པའི་གཉེན་པོར་རིམ་བཞིན་བསྒོམ་མོ། ། ལྔ་པ་ལ་གསུམ་ལས། དང་པོ་ཕྱིན་ཅི་ལོག་སྤོང་བ་ནི། ཀུན་རྫོབ་ཀྱི་སྒོ་ནས་ལུས་ཚོར་སེམས་ཆོས་རྣམས་མི་གཙང་བ་དང་སྡུག་བསྔལ་བ་དང་མི་རྟག་པ་དང་བདག་མེད་པར་དྲན་པ་ཉེ་བར་བཞག་པས་གཙང་བདེ་རྟག་བདག་གི་ཕྱིན་ཅི་ལོག་ཏུ་འཛིན་པ་སྤང་ངོ་། ། གཉིས་པ་བདེན་བཞི་ལ་འཇུག་པ་ནི། ལུས་ནི་སྡུག་བསྔལ་གྱི་གཞི་ཡིན་པས་གནས་ངན་ལེན་ཏེ་འདུ་བྱེད་ཀྱི་སྡུག་བསྔལ་གྱི་བདེན་པ་མངོན་སུམ་དུ་རྟོགས་པ་ལ་འཇུག་ལ། ཚོར་བ་ནི། མི་འབྲལ་བ་དང་མི་འཕྲད་པར་སྲེད་པའི་རྒྱུ་ཡིན་ལ་སྲེད་པ་ཀུན་འབྱུང་གི་བདེན་པ་ཡིན་པས་དེ་ལ་འབྲས་བུ་ལ་སོགས་པའི་སྒོ་ནས་བརྟགས་པས་ཀུན་འབྱུང་གི་བདེན་པ་རྟོགས་པ་ལ་འཇུག་ཅིང་། སེམས་ནི་བདག་ཏུ་ཞེན་པའི་གཞི་ཡིན་པས་དེ་ལ་བདག་མེད་སོགས་སུ་བརྟགས་པས་བདག་མེད་པའི་སྡུག་བསྔལ་ཙམ་རྒྱུན་ཆད་པ་ཡིན་གྱི་བདག་ཆད་ཀྱི་དོགས་པའི་འཇིགས་པ་མེད་པས་འགོག་བདེན་མངོན་དུ་བྱེད་པ་ལ་འཇུག་ལ།
ཀུན་ནས་ཉོན་མོངས་དང་རྣམ་བྱང་གི་ཆོས་ཆགས་སོགས་དང་མི་སྡུག་པ་སོགས་ལ་བརྟགས་པས་སྤང་བླང་གི་ཆོས་ལ་མ་རྨོངས་པས་ཉོན་མོངས་སྤོང་བའི་ཐབས་ལམ་གྱི་བདེན་པ་ལ་འཇུག་པར་འགྱུར་རོ། ། དེ་ལྟར་ཡང་། གནས་ངན་ལེན་ཕྱིར་སྲེད་རྒྱུའི་ཕྱིར། ། གཞི་ཡི་ཕྱིར་དང་མ་རྨོངས་ཕྱིར། ། བདེན་པ་བཞི་ལ་འཇུག་བྱ་བས། ། དྲན་པ་ཉེ་བར་བཞག་པ་བསྒོམ། ། ཞེས་དབུས་མཐའ་ལས་སོ། ། གསུམ་པ་ལུས་སོགས་དང་བྲལ་བ་ནི། སྟོང་པ་ཉིད་ཀྱི་སྒོ་ནས་ལུས་དང་ཚོར་བ་ལ་སོགས་པ་དྲན་པ་ཉེར་བཞག་བསྒོམས་པས་འབྲས་བུ་ལུས་སོགས་དང་བྲལ་བ་འཐོབ་སྟེ། ལུས་སོགས་སུ་མངོན་ཞེན་མེད་པར་འགྱུར་བས་སོ། །
དྲུག་པ་ནི། ཉན་རང་རྣམས་ནི་རང་དོན་ཉི་ཚེའི་དབང་དུ་བྱས་ནས་རང་རྒྱུད་ཀྱི་ལུས་སོགས་ལ་དམིགས་ནས་བསྒོམ་པ་དང་། སྐྱོ་བར་བྱེད་པའི་རྣམ་པ་མི་རྟག་སྡུག་བསྔལ་ལ་སོགས་པ་ཁོ་ནའི་རྣམ་པར་ཡིད་ལ་བྱེད་པ་དང་། ལྷག་བཅས་དང་ལྷག་མེད་ཀྱི་མྱང་འདས་ལ་རིམ་པ་བཞིན་ལུས་སོགས་ལ་དམིགས་པ་ཉོན་མོངས་སྤངས་པ་དང་། ལུས་སོགས་ཞིག་པའི་སྒོ་ནས་ལུས་སོགས་དང་བྲལ་བའི་འབྲས་བུ་འཐོབ་པ་ཡིན་ལ། བྱང་སེམས་ཀྱིས་ནི་དོན་གཉིས་ཀྱི་དབང་དུ་བྱས་པས་རང་གཞན་གཉིས་ཀའི་ལུས་ལ་དམིགས་པ་དང་། མི་གཙང་སོགས་སུ་ཡིད་ལ་བྱེད་པར་མ་ཟད་པར་སོགས་སུ་རྟོག་པ་ཐམས་ཅད་སྤང་བའི་ཕྱིར་ངོ་བོ་ཉིད་མི་དམིགས་པའི་ཚུལ་གྱིས་ཡིད་ལ་བྱེད་པ་དང་། འབྲས་བུ་འཐོབ་པ་ཡང་ཉོན་མོངས་ཟད་པ་བཞིན་ལུས་སོགས་དང་གཏན་བྲལ་བའམ། སོ་སྐྱེ་བཞིན་དུ་གཏན་མི་འབྲལ་བའི་ཕྱིར་མིན་གྱི་སངས་རྒྱས་པའི་དུས་ན་ཡང་སྒྲིབ་གཉིས་སྤངས་པས་འཁོར་བར་མི་གནས་པའི་ཆོས་སྐུ་རྒྱུན་མི་འཆད་ཅིང་སྨོན་ལམ་དང་ཐུགས་རྗེའི་དབང་གིས་གཟུགས་སྐུ་གཉིས་ཀྱིས་འཇིག་རྟེན་ཇི་སྲིད་དུ་གཞན་དོན་དུ་མཛད་པས་ལྷག་མེད་ཀྱི་མྱང་འདས་ལའང་མི་གནས་པའི་ཚུལ་གྱིས་མི་གནས་པའི་མྱང་འདས་ཐོབ་པ་སྟེ་རྣམ་པ་གསུམ་གྱིས་ཉན་རང་གི་བསྒོམ་པ་ལས་ཁྱད་པར་དུ་འཕགས་སོ། ། དབུས་མཐའ་ལས།
བྱང་ཆུབ་སེམས་དཔའ་རྣམས་ཀྱིས་ནི། ། དམིགས་དང་ཡིད་ལ་བྱེད་པ་དང་། ། འཐོབ་པས་དེ་ནི་ཁྱད་པར་འཕགས། ། ཞེས་སོ། ། བདུན་པ་ནི། ཅིའི་ཕྱིར་འདི་ལ་དྲན་པ་ཉེར་བཞག་ཅེས་བྱ་ཞེ་ན། དྲན་པའི་སྟོབས་ཀྱིས་ཉེ་བར་གནས་པས་སམ། ཡང་ན་འདིས་དྲན་པ་ཉེ་བར་གནས་པར་འཇོག་པས་དྲན་པ་ཉེར་བཞག་ཅེས་བྱའོ། ། གཉིས་པ་གཞུང་གི་དོན་ལ་གཞི་སྟེ། ལུས་དང་།
ཚོར་བ་དང་། སེམས་དང་། ཆོས་དྲན་པ་ཉེར་བཞག་བསྒོམ་པའོ། ། དང་པོ་ལ་གསུམ་ལས། དང་པོ་ཡན་ལག་སོ་སོ་ལུས་མ་ཡིན་པ་ནི། གལ་ཏེ་བདག་ཏུ་འཛིན་པའི་ཡུལ་བདག་མེད་པ་དེ་ལྟ་ནའང་ཡན་ལག་ཅན་གྱི་ལུས་བདག་ལྟའི་ཡུལ་དུ་འགྱུར་རོ་ཞེ་ན། ཡན་ལག་སོ་སོ་ཆོས་ཅན། འདི་ལ་བདེན་པའི་ལུས་རྫས་གཅིག་ཡོད་པ་ནི། གང་ཞིག་ཡིན་ཏེ་མ་ཡིན་ཏེ། ཡན་ལག་འབའ་ཞིག་མཐོང་གི་དེ་ལས་མ་གཏོགས་པར་ལུས་གཅིག་མ་དམིགས་པའི་ཕྱིར་ཏེ།
ལུས་ནི་རྐང་པ་དང་བྱིན་པ་མིན་ཞིང་བརླ་བར་སྐེད་པ་ལའང་ལུས་མིན་ཏེ་བྲང་དང་དཔུང་པའང་ལུས་མ་ཡིན་རྩིབ་ལོགས་ལག་པའང་ལུས་མ་ཡིན་ཏེ། མཆན་ཁུང་ཕྲག་པའང་ལུས་མ་ཡིན་ནང་ཁྲོལ་རྣམས་ཀྱང་ལུས་མིན་ལ་མིག་དང་མགྲིན་པའང་ལུས་མིན་ཏེ་འཆད་པར་འགྱུར་བའི་དཔྱད་པས་རྡུལ་ཕྲ་རབ་ཀྱང་མི་གནས་པའི་ཕྱིར་དང་། ལག་སོགས་ཡན་ལག་གཅིག་བཅད་ན་ལུས་པོ་ཞིག་པས་ཤི་བར་ཐལ་བའི་ཕྱིར་དང་། རོ་རེ་བ་བདག་ཏུ་ཁས་མ་བླངས་པའི་ཕྱིར་རོ། ། གཉིས་པ་ཡན་ལག་ཅན་གྱི་རྫས་མ་གྲུབ་པ་ལ་གསུམ་ལས། དང་པོ་ལུས་ཡན་ལག་སོ་སོ་ལ་གནས་པ་དགག་པ་ནི། འོན་ཏེ་ཡན་ལག་སོ་སོ་ལུས་མ་ཡིན་གྱི་ཡན་ལག་ཐམས་ཅད་ལ་ཁྱབ་པའི་ཡན་ལག་ཅན་ཡོད་པ་དེ་ལུས་ཡིན་ནོ་ཞེ་ན། གལ་ཏེ་ཡན་ལག་ཅན་གྱི་ལུས་འདི་ཡན་ལག་ཐམས་ཅད་ལ་གནས་ན་ཕྱོགས་རེ་རེ་རྐྱང་པ་ཡིས་ནི་གནས་སམ། བདག་ཉིད་ཐམས་ཅད་ཀྱི་གནས་དང་པོ་ལྟར་འདོད་པར་གྱུར་ན་ལུས་ཡན་ལག་ཅན་དེ་ཆོས་ཅན། རང་ཉིད་ནི་ཡན་ལག་གང་ལ་གནས་ཏེ་གནས་པར་མི་གཏོགས་པར་ཐལ།
དེའི་ཆ་ཤས་རྣམས་ཡན་ལག་གི་ཆ་ཤས་རྣམས་ལ་གནས་པར་འགྱུར་མོད་ཀྱི་དེའི་ཆ་ཤས་དེ་དག་ཀྱང་ཡན་ལག་གི་ཆ་ཤས་ལ་ཕྱོགས་རེའམ་ཐམས་ཅད་ཀྱིས་གནས་བརྟགས་ན་ཐུག་པ་མེད་པར་འགྱུར་བས་ཡང་དག་པར་གནས་པ་མི་སྲིད་པའི་ཕྱིར་རོ། ། གལ་ཏེ་ཕྱོགས་གཉིས་པ་ལྟར་འདོད་ནས་བདག་ཉིད་ཀུན་གྱི་ལུས་ཡན་ལག་ཅན་འདི་ལག་སོགས་རྣམས་ལ་གནས་སོ་ཞེ་ན། ལུས་ཡན་ལག་ཅན་ཆོས་ཅན། ཡན་ལག་ལག་སོགས་དེ་དག་ཇི་སྙེད་པ་དེ་སྙེད་ཀྱི་ནི་ལུས་སུ་འགྱུར་ཏེ། ལུས་གང་ཞིག ཡན་ལག་རེ་རེ་ལ་དེའི་བདག་ཉིད་ཐམས་ཅད་ཀྱིས་གནས་པའི་ཕྱིར། འདོད་ན། དེ་ཆོས་ཅན། ཡན་ལག་ཅན་གཅིག་ཏུ་འདོད་པ་མི་འཐད་པར་ཐལ། དུ་མ་ཡིན་པའི་ཕྱིར་རོ། །
དེས་ན་སྐྱེས་བུ་ཆོས་ཅན། དཔྱད་ན་ཇི་ལྟར་ལག་སོགས་ལ་ལུས་གཅིག་ཡོད་པ་མ་ཡིན་པར་ཐལ། དཔྱད་ན་ཕྱི་རོལ་དང་ནང་ན་ལུས་མེད་པའི་ཕྱིར་ནའོ། ། དེའང་ནང་ཤེས་རིག་གི་སྐྱེས་བུ། སོ་དང་སྐྲ་སེན་བདག་མ་ཡིན། ཞེས་པའི་སྐབས་སུ་བཀག་ལ་ཕྱིའི་ཡན་ལག་ཅན་ད་ལྟ་བཀག་པའི་ཕྱིར། གཉིས་པ་ཡན་ལག་ལས་གཞན་པའི་ལུས་དགག་པ་ནི། འོན་ཏེ་ལུས་དེ་ལག་སོགས་ལས་གཞན་ཡིན་པས་སྐྱོན་དེར་མི་འགྱུར་ཞེ་ན། ལག་སོགས་ཆོས་ཅན། དེ་རྣམས་ལས་གཞན་པའི་ལུས་ཡན་ལག་ཅན་དེ་ནི་ཇི་ལྟར་ཡོད་པ་ཡིན་ཏེ་མ་ཡིན་པར་ཐལ།
དེ་རྣམས་ལས་གཞན་པའི་ལུས་ཡན་ལག་ཅན་མེད་པའི་ཕྱིར་རོ། ། སྣང་རུང་མ་དམིགས་པས་སོ། ། འོ་ན་ལག་སོགས་ལ་ལུས་མེད་ན་ལུས་བློ་ཇི་ལྟར་འབྱུང་ཞེ་ན། ལུས་གཅིག་སྣང་རུང་མ་དམིགས་པ་དེས་ན་ལུས་གཅིག་མེད་པའི་ལག་སོགས་ལ་གཅིག་ཏུ་འཁྲུལ་པའི་རྨོངས་པ་ཡིས་ནི་ཀུན་རྫོབ་ཏུ་ལུས་ཀྱི་བློ་འབྱུང་བར་འགྱུར་ལ་དོན་དམ་པར་ནི་མིན་ནོ། ། གལ་ཏེ་ལུས་དེ་ལག་སོགས་ལས་གཞན་དུ་ཅིའི་ཕྱིར་མེད་ཅེ་ན། དཔེར་ན་རྐང་ལག་སོགས་པའི་དབྱིབས་སུ་བཀོད་པའི་ཁྱད་པར་གྱིས་འཁྲུལ་ནས་ལུས་རྫས་གཅིག་མེད་ཀྱང་ལག་སོགས་པ་ཡན་ལག་ཅན་གཅིག་ཏུ་འཛིན་པའི་བློ་འབྱུང་སྟེ། དཔེར་ན་ཐོ་ཡོར་ལ་ནི་གྱེན་དུ་འགྲེངས་པ་ལ་སོགས་པའི་དབྱིབས་ཀྱི་ཁྱད་པར་གྱིས་སྐྱེས་བུ་དང་མཚུངས་པས་དེ་ལ་མིའི་རང་བཞིན་མེད་ཀྱང་མིའི་བློ་འབྱུང་བཞིན་ནོ། ། འོ་ན་རྨོངས་པས་ལུས་ཀྱི་བློ་འབྱུང་གི་ལུས་ཀྱི་དངོས་པོ་གཅིག་མེད་པ་ཅི་ཞེ་ན། དུས་ཇི་སྲིད་དུ་ཁམས་དྲུག་རེག་དྲུག་ལ་སོགས་པའི་རྐྱེན་རྣམས་ཚོགས་པ་དེ་སྲིད་དུ་ལུས་ནི་ཅིས་སམ། ཤིང་གི་སྡོང་དུམ་ལ་ནི་དོན་དམ་པར་སྐྱེས་བུས་སྟོང་ཡང་སྒྲོ་བཏགས་ནས་སྐྱེས་པ་དང་བུད་མེད་ལྟར་སྣང་ཞིང་དེ་གཉིས་ཀྱི་ཐ་སྙད་བྱེད་ལ།
རྐྱེན་མ་ཚོགས་ན་དེ་ལྟར་མི་སྣང་བ་དེ་བཞིན་དུ་དུས་ཇི་སྲིད་ལག་སོགས་ལ་ལུས་བློ་འབྱུང་བའི་རྐྱེན་ཚོགས་པ་དེ་ཡོད་པ་དེ་སྲིད་དུ་ཡན་ལག་དེར་ལུས་སུ་སྣང་བའི་བློ་སྐྱེ་བར་འགྱུར་ལ་མེད་ན་ནི་མི་འབྱུང་བའི་ཕྱིར། རྨོངས་པ་ལས་ལུས་བློར་འགྱུར་རོ། གསུམ་པ་དེ་ལྟར་ཡན་ལག་གཞན་ལའང་སྦྱར་བ་ནི། ལག་སོགས་ལ་དཔྱད་ནས་ལུས་མེད་པ་དེ་བཞིན་དུ་ལག་པ་དང་རྐང་པ་ལ་སོགས་པ་རྣམས་ལའང་ཆོས་ཅན། དཔྱད་ན་ཡན་ལག་ཅན་རྫས་གཅིག་གང་ཞིག་ཡིན་པར་འགྱུར་ཏེ་མི་འགྱུར་བར་ཐལ། སོར་མོའི་ཚོགས་པ་ཡིན་ཞིང་དཔྱད་ན་སོར་མོ་ཡང་བདེན་པའི་དངོས་པོ་གཅིག་ཏུ་མེད་པའི་ཕྱིར་ཏེ། སོར་མོ་དེ་ཡང་ཚོགས་ཀྱི་ཚོགས་དུ་མ་འདུས་པ་ཡིན་པའི་ཕྱིར་རོ། ། ཚོགས་ཀྱང་གཅིག་ཏུ་བདེན་པའི་དངོས་པོ་མ་ཡིན་ཏེ། རང་གི་ཆ་ཤས་ཕྱེ་བས་གཅིག་ཏུ་བདེན་པ་མེད་པའི་ཕྱིར་རོ། ། ཆ་ཤས་སུ་ཕྱེ་བའི་ཆ་ཤས་དེའང་བདེན་པ་གཅིག་ཏུ་མེད་དེ།
རྡུལ་ཕྲ་རབ་ཀྱི་ཆར་ཕྲ་བས་གཅིག་མེད་པའི་ཕྱིར་ཏེ། རྡུལ་ཕྲ་རབ་དེའང་དོན་དམ་པར་གཅིག་ཏུ་བདེན་པ་མེད་དེ། ཕྱོགས་དྲུག་གི་ཆ་ཡི་དབྱེ་བ་ཡིས་དུ་མར་འགྱུར་བའི་ཕྱིར་རོ། ། ཕྱོགས་ཀྱི་དབྱེ་བས་ཕྱེ་བའི་ཆ་དྲུག་གི་ཆ་རེ་རེའང་གཅིག་ཏུ་བདེན་པ་མེད་དེ། དེའང་ཆ་དྲུག་ཏུ་ཕྱེ་བས་ཆ་ཤས་དང་བྲལ་བའི་ཕྱིར། དེ་ལྟར་ནམ་མཁའ་བཞིན་དུ་མ་གྲུབ་པ་དེས་ན་རྡུལ་ལ་ཡང་བཞིན་མེད་དོ། ། དེ་མེད་པ་དེས་ན་ལུས་ཀྱང་བདེན་པར་མེད་དེ། བདེན་པའི་གཅིག་དང་དུ་མ་བྲལ་བའི་ཕྱིར་རོ། ། གསུམ་པ་སྐབས་དོན་བསྡུ་བ་ནི། དེ་ལྟར་ན་སྔར་བཤད་པའི་རིམ་པས་རྨི་ལམ་ལྟ་བུའི་གཟུགས་སམ་ལུས་ལ་ཆོས་ཅན།
རྟོག་དཔྱོད་དང་ལྡན་པའི་མཁས་པ་སུ་ཞིག་ཡིད་དུ་འོང་མི་འོང་སུ་མར་བརྟགས་ནས་ཆགས་པའམ་སྡང་པ་དང་རྨོངས་པར་བྱེད་པ་མི་རིགས་ཏེ། རང་བཞིན་གྱིས་སྟོང་པའི་ཕྱིར། རྨི་ལམ་གྱི་ཡུལ་ཡིད་དུ་འོང་མི་འོང་བཞིན་ནོ། ། གང་གི་ཚེ་དེ་ལྟར་བཤད་པའི་རིགས་པས་ལུས་མེད་པ་དེའི་ཚེ་ཆགས་བྱའི་ཡུལ་སྐྱེས་པ་གང་ཡོད་ལ་བུད་མེད་གང་ཞིག་རང་བཞིན་གྱིས་ཡོད་པ་ཡིན་ཏེ། མེད་པས་ན་སྐྱེས་པ་དང་བུད་མེད་ལ་སོགས་པར་བརྟགས་ནས་ཕན་ཚུན་དུ་ཆགས་པར་མི་རིགས་ཏེ། ཆོས་ཐམས་ཅད་མཚན་མ་དང་བྲལ་བའི་ཕྱིར་རོ། ། གཉིས་པ་ཚོར་བ་དྲན་པ་ཉེར་བཞག་ལ་ལྔ་ལས། དང་པོ་ཚོར་བ་རང་བཞིན་མེད་པར་བསྟན་པ་ལ་གཉིས་ཀྱི། དང་པོ་འགོག་བྱེད་ཀྱི་རིམ་པ་ནི། བདེ་སྡུག་བཏང་སྙོམས་གསུམ་གྱི་རང་བཞིན་གྱི་ཚོར་བ་ཆོས་ཅན།
ལུས་བཞིན་དུ་དོན་དམ་པར་མེད་དེ། ཡོད་པའི་སྐྱོན་འཆད་པའི་ཕྱིར་ཏེ། གལ་ཏེ་སྡུག་བསྔལ་གྱི་ཚོར་བ་དོན་དམ་པར་དེ་ཉིད་དུ་ཡོད་ན་ནམ་ཡང་མི་ལྡོག་པར་འགྱུར་ལ་འདོད་ན་ཅི་སྟེ་ཡིད་རབ་ཏུ་དགའ་བདེ་དང་ལྡན་པའི་གང་ཟག་རྣམས་ལ་ཆོས་ཅན། སྡུག་བསྔལ་དེས་མི་གནོད་པར་མི་འགྱུར་བར་ཐལ། དེའི་རྒྱུད་ལའང་སྡུག་བསྔལ་དེ་ཡོད་ཅིང་སྡུག་བསྔལ་དེ་ནམ་ཡང་མི་ལྡོག་པའི་ཕྱིར་རོ། ། གལ་ཏེ་བདེ་བ་ཡང་དོན་དམ་པར་ཡོད་ན་ནམ་ཡང་མི་ལྡོག་པར་འགྱུར་ལ་འདོད་ན་མྱ་ངན་གྱིས་གདུང་བ་དང་སོགས་པས་འདོད་པ་དང་འཇིགས་པ་དང་སྨྱོས་པ་ལ་སོགས་པས་གདུངས་པའི་གང་ཟག་ཆོས་ཅན། དེ་ལ་བདེ་བའི་རྒྱུ་བཟའ་བཏུང་ཞིམ་པོ་དང་སོགས་པས་ཕྲེང་བ་དང་ཙདྣན་ལ་སོགས་པ་མྱོང་བས་ཅི་སྟེ་དགའ་བར་མི་བྱེད་པར་མི་རིགས་པར་ཐལ། དེའི་རྒྱུད་བདེ་བ་ཡོད་ལ་བདེ་བ་དེ་ནམ་ཡང་མི་ལྡོག་པར་ཡོད་པའི་ཕྱིར་རོ། ། གཉིས་པ་དེའི་ལན་དགག་པ་ནི། གལ་ཏེ་མྱ་ངན་གྱིས་གདུངས་པའི་གང་ཟག་ལ་ཆོས་ཅན།
དགའ་བདེ་དེ་ཡོད་ཀྱང་མྱོང་བ་མ་ཡིན་ཏེ། དེའི་དགའ་བདེ་དེ་སྡུག་བསྔལ་སྟོབས་དང་ལྡན་པས་ཟིལ་གྱིས་མནན་པའི་ཕྱིར་རོ། ། བདེ་བས་ཟིལ་གྱིས་མནན་པས་སྡུག་བསྔལ་ལའང་དེ་དང་མཚུངས་སོ་ཞེ་ན། སྡུག་བསྔལ་གྱིས་ཟིལ་གྱིས་མནན་པའི་བདེ་བ་དང་བདེ་བས་ཟིལ་གྱིས་མནན་པའི་སྡུག་བསྔལ་དེ་ནི་ཆོས་ཅན། ཚོར་བའང་ཇི་ལྟར་ཡིན་ཏེ་མིན་པར་ཐལ། གང་ཞིག་ཉམས་སུ་མྱོང་བའི་བདག་ཉིད་མིན་པའི་ཕྱིར་རོ། ། ཁྱབ་པ་ཡོད། ཚོར་བ་ནི་མྱོང་བའི་མཚན་ཉིད་ཅན་ཡིན་པའི་ཕྱིར་རོ། ། འོན་ཏེ་དེའི་ཚེ་སྡུག་བསྔལ་ཕྲ་མོ་ཉིད་དུ་ཡོད་པས་མྱོང་ཡང་མི་མྱོང་བ་དང་འདྲ་བ་ཡིན་ནོ་ཞེ་ན། དེའི་ཚེ་དེ་ལྟ་བུ་ཆོས་ཅན།
དགའ་བདེ་རགས་ཤིང་སྟོབས་ལྡན་དུ་འཇུག་པས་རང་གིས་མྱོང་བའི་སྡུག་བསྔལ་འདིའི་རགས་པ་བསལ་ཞིང་ཟིལ་གྱིས་མནན་ནས་ཕྲ་མོར་བྱས་པ་མིན་ནམ་སྟེ་ཡིན་པར་ཐལ། དེའི་དགའ་བདེ་སྟོབས་ལྡན་གྱིས་ཟིལ་གྱིས་མནན་ནས་རྡུལ་ཕྲ་མོར་བྱས་པའི་ཕྱིར་རོ། འདོད་ན་དེ་ཆོས་ཅན། བདེ་བ་སྟོབས་ལྡན་མྱོང་བའི་དུས་ན་བདེ་བ་སྟོབས་ལྡན་གྱིས་བྱས་པའི་སྡུག་བསྔལ་ཕྲ་མོ་མྱོང་བ་མེད་པར་ཐལ། བདེ་བ་སྟོབས་ལྡན་མྱོང་བའི་དུས་ན་སྡུག་བསྔལ་ཕྲ་མོ་ཙམ་ཡང་མ་དམིགས་པའི་ཕྱིར་རོ། གལ་ཏེ་མ་གྲུབ་སྟེ་དུས་ཀྱི་ཕུལ་དུ་བྱུང་བའི་བདེ་བ་དེ་ལས་གཞན་འགའ་ཙམ་སྟེ་བདེ་བ་ཆུང་ངུ་དེ་ནི་སྡུག་བསྔལ་ཕྲ་མོ་ཡིན་ནོ་ཞེ་ན། བདེ་བ་ཕྲ་མོ་ཉིད་དེ་ཆོས་ཅན། ཚོར་བ་སྡུག་བསྔལ་མ་ཡིན་པར་ཐལ། དེ་དགའ་བདེ་ཡི་རིགས་ཡིན་པས། དེས་ན་སྔ་མའི་རྟགས་གྲུབ་བོ། །
གལ་ཏེ་སྡུག་བསྔལ་སྐྱེ་བའི་འགལ་རྐྱེན་བདེ་བའི་རྒྱུ་གསུམ་འདུས་པའི་རིག་པ་སྐྱེས་པ་ན་བདེ་བ་སྟོབས་ལྡན་མྱོང་བའི་ཆོས་ཅན། སྡུག་བསྔལ་སྐྱེས་པ་མིན་ཏེ། འགལ་རྐྱེན་ཡོད་པས་སྡུག་བསྔལ་གྱི་རྒྱུ་དང་བྲལ་བའི་ཕྱིར་ཞེ་ན་ནི། ཚོར་བ་བདེ་སྡུག་ལ་སོགས་པ་དང་དེའི་རྒྱུ་ཆོས་ཅན། བདེན་པར་མེད་དེ། བདེ་སྡུག་དང་དེའི་རྒྱུ་ཉིད་དུ་བཏགས་པས་མངོན་པར་ཞེན་པར་བཏགས་པ་ཙམ་ཉིད་ཡིན་གྱི་དེ་དག་ཏུ་དོན་ལ་གྲུབ་པ་མིན་ཞེས་བྱ་བར་གྲུབ་པ་མིན་ནམ་སྟེ་ཡིན་པའི་ཕྱིར་རོ། དེ་ལྟ་མིན་ན་འགའ་ཞིག་གི་སྡུག་བསྔལ་གྱི་རྒྱུ་གཞན་དག་གི་བདེ་བའི་སྒྲུབ་བྱེད་དུ་ཇི་ལྟར་འགྱུར་ནའང་འགྱུར་བས་སོ། ། དེ་ཡང་ཇི་སྐད་དུ། སྦྲུལ་ནི་རྨ་བྱའི་བདེ་བྱེད་སྐྱེ་འགྱུར་ཏེ། ། དུག་ལ་སོགས་པས་དུག་ནི་བཅུད་ལེན་ཡིན། །
ཚེར་མས་རྔ་མོའི་ཁ་ཡི་ཟུག་རྔུ་ཡི། ། དགའ་བའི་ཁྱད་པར་གྱི་ནི་རྒྱུ་རུ་འགྱུར། ། ཞེས་སོ། ། གཉིས་པ་བདེན་པར་ཞེན་པའི་གཉེན་པོར་བསྒོམ་པ་ནི། ཚོར་བ་བཏགས་པ་ཙམ་ཡིན་པ་དེ་ཉིད་ཀྱི་ཕྱིར་ན་བདེ་སོགས་ཀྱི་དངོས་པོར་མངོན་པར་ཞེན་པ་འདི་ཡི་ནི་གཉེན་པོ་རྣམ་པར་དཔྱོད་པ་ཚོར་བ་རང་བཞིན་མེད་པར་རྗེས་སུ་དྲན་པ་ཉེ་བར་བཞག་པ་འདི་བསྒོམ་ཞིང་གོམས་པར་བྱ་སྟེ། དེ་དེའི་གཉེན་པོ་ཡིན་པའི་ཕྱིར་རོ། ། གཞན་ཡང་དེ་ཁོ་ན་ཉིད་ལ་རྣམ་པར་བརྟགས་ཤིང་དཔྱོད་པ་ལ་དགའ་བའི་མཚན་ཉིད་ཅན་གྱི་རྟོག་པ་ཞིང་ལྟ་བུ་ལས་ཡང་དག་པར་བྱུང་བའི་བསམ་གཏན་འདོད་པ་དང་སྡིག་པ་མི་དགེ་བའི་ཆོས་དང་བྲལ་བས་རྟོག་དཔྱོད་དང་བཅས་ཤིང་དབེན་པ་ལས་སྐྱེས་པའི་དགའ་བ་དང་བདེ་བ་ཅན་བསམ་གཏན་དང་པོ་དང་། རྟོག་དཔྱོད་དང་བྲལ་ཞིང་ཏིང་ངེ་འཛིན་སྙོམས་འཇུག་ལས་སྐྱེས་པའི་དགའ་བདེ་ཅན་བསམ་གཏན་གཉིས་པ་སོགས་བསྒོམ་པ་ནི། རྟོག་པས་སྤྲུལ་པའི་དགའ་བདེའི་ཟས་ཀྱིས་བཟུང་བའི་ལུས་ཅན་རྣལ་འབྱོར་པའི་ཟས་ཡིན་ཏེ། དེའི་ལུས་ཚིམ་ཞིང་རྒྱས་པའི་རྒྱུ་ཡིན་པའི་ཕྱིར་རོ། །
དེས་ཀྱང་ཚོར་བ་རྟོགས་པས་བརྟགས་པ་ཙམ་དུ་གྲུབ་བོ། ། གསུམ་པ་རྒྱུ་རེག་པ་མ་གྲུབ་པར་བསྟན་པ་ལ་གཉིས་ལས་དང་པོ་དོན་དངོས་ནི། ཚོར་བ་དེའང་རེག་པའི་རྐྱེན་གྱིས་འབྱུང་བ་ཡིན་ན། རེག་པའི་རྐྱེན་གྱིས་བྱུང་བའི་ཚོར་བ་དེ་ཆོས་ཅན། བདེན་པ་མེད་དེ། དེའི་རྒྱུ་ཡུལ་དབང་རྣམ་ཤེས་གསུམ་འདུས་པའི་རེག་པ་བདེན་པར་མེད་པའི་ཕྱིར། མ་གྲུབ་ན། གལ་ཏེ་དབང་དོན་དེ་དག་བར་དང་བཅས་པ་ཡིན་ནམ་མ་ཡིན། དང་པོ་ལྟར་ན་དབང་དོན་ཆོས་ཅན། དེ་དག་གང་དུ་ཕྲད་པའམ་རེག་པར་འགྱུར་ཏེ་མི་འགྱུར་བར་ཐལ།
བར་དང་བཅས་པའི་ཕྱིར། གཉིས་པ་ལྟར་ན་ཡང་དབང་པོ་དེ་ཆོས་ཅན། དོན་དང་གཅིག་ཉིད་དུ་ཐལ་ཏེ། དོན་དང་དེ་གཉིས་རྫས་གང་ཞིག་བར་མེད་པའི་ཕྱིར། འདོད་ན། དེ་གང་ཞིག་ཆོས་ཅན། དོན་གང་དང་ཕྲད་པར་འགྱུར་བ་མིན་པར་ཐལ་ཏེ། དེའི་ཕྱིར་རོ། ། འོན་ཏེ་རྡུལ་ཕྲ་རབ་ཕྲད་པ་ཡིན་ཞེ་ན། རྡུལ་ཕྲན་གྱི་ཆུང་མཐའ་ཆོས་ཅན།
རྡུལ་ཕྲན་ཆུང་མཐའ་ལ་འཇུག་པ་མེད་པར་ཐལ། དེ་ནི་རྡུལ་ཕྲ་རབ་དང་ནང་དུ་འཇུག་པའི་བར་སྐབས་མེད་ཅིང་ཆེ་ཆུང་མཉམ་པ་ཡིན་པའི་ཕྱིར་རོ། ། འདོད་ན། ཆོས་ཅན་དེ་རྡུལ་ཕྲ་རབ་དང་བདག་ཉིད་ཐམས་ཅད་འདྲེས་པ་མེད་པར་ཐལ། རྡུལ་ཕྲ་རབ་ལ་མ་ཞུགས་པའི་ཕྱིར། དེའང་འདོད་ན། དེ་ལ་ཆོས་ཅན། དེ་དང་ཕྲད་པ་མེད་པར་ཐལ། དེ་དང་མ་འདྲེས་པའི་ཕྱིར་རོ། ། གཞན་ཡང་རྡུལ་ཕྲན་དང་རྡུལ་ཕྲན་གཞན་ལའང་ཆོས་ཅན།
ཕན་ཚུན་ཕྲད་པ་ཞེས་བྱ་བ་ཇི་ལྟར་འཐད་པར་འགྱུར། ཆ་ཤས་མེད་པའི་ཕྱིར། མ་ངེས་ན་ཕན་ཚུན་ཕྲད་པ་དང་ནི་ཆ་མེད་པ་ཡིན་ལ། གལ་ཏེ་ཚད་མས་མཐོང་ན་དེ་བསྒྲུབ་པའི་དཔེ་དང་གཏན་ཚིགས་ཀྱང་བསྟན་པར་གྱིས་ཤིག དེ་ལྟ་ནའང་ཁྱེད་ཀྱིས་ཚད་མས་མཐོང་བ་མི་སྲིད་དོ། ། གཞན་ཡང་ལུས་ཅན་ལ་ཕྲད་པ་ཡོད་དུ་ཆུག་ནའང་རྣམ་ཤེས་ཆོས་ཅན། དབང་དོན་དང་ཕྲད་པ་འཐད་པ་ཉིད་མ་ཡིན་པར་ཐལ། དེ་ལ་ནི་ལུས་མེད་པའི་ཕྱིར། དེ་ལྟ་ནའང་ཡན་ལག་དེ་གསུམ་ཚོགས་པ་ལ་ཕྲད་པ་ཡོད་དོ་ཞེ་ན། དེ་གསུམ་ཚོགས་པའང་ཆོས་ཅན།
ཕྲད་པ་དོན་ལ་རིགས་པ་མ་ཡིན་ཏེ། དེ་ཁོ་ན་ཉིད་དུ་དངོས་པོར་མེད་པར་ཕྱིར་ཏེ། སྔར་ནི་ཇི་ལྟར་དེ་བཞིན་སོར་མོའི་ཚོགས་ཡིན་ཕྱིར་ཞེས་པའམ། རྒྱུད་དང་ཚོགས་ཞེས་བྱ་བ་ནི། ། ཕྲེང་བ་དམག་ལ་སོགས་བཞིན་བརྫུན། ། ཞེས་རྣམ་པར་དཔྱད་ཅིང་གཏན་ལ་ཕབ་པ་བཞིན་ནོ། ། གཉིས་པ་དོན་བསྡུ་བ་ནི། དེ་ལྟར་བསྟན་པའི་རིམ་པས་གསུམ་འདུས་ཏེ་བྱུང་བའི་རིག་པ་ཡོད་པ་མིན་པའི་ཕྱིར་ན་བདེ་སོགས་ཚོར་བ་ཆོས་ཅན། གང་ལས་ཀྱང་འབྱུང་བར་མི་འགྱུར་བར་ཐལ། ཚོར་བ་གང་ཞིག་རེག་པ་མེད་པའི་ཕྱིར།
དེས་ན་ཚོར་བ་བདེ་སྡུག་ལ་བླང་དོར་བྱ་བའི་ཕྱིར་ངལ་བ་འདི་ཅིའི་དོན་དུ་ཡིན་ཏེ་ནམ་མཁའ་བལྡད་པའི་ངལ་བ་ལྟར་དོན་མེད་དོ། ། འོན་ཏེ་བདེ་བའི་དོན་དུ་ངལ་བ་མིན་མོད། སྡུག་བསྔལ་མི་བཟོད་པས་དེ་སྤང་བའི་དོན་དུའོ་ཞེ་ན། སྐྱེས་བུ་གང་ལ་ཆོས་ཅན། དཔྱད་ན་སྡུག་བསྔལ་གང་གིས་གནོད་པར་འགྱུར་ཏེ་མི་འགྱུར། ཚོར་བ་པོ་དང་རང་དང་ཚོར་བ་གཉིས་ཀ་དཔྱད་ན་རང་བཞིན་མ་གྲུབ་པའི་ཕྱིར་རོ། ། བཞི་པ་དེས་ན་སྲེད་པ་མ་གྲུབ་པར་བསྟན་པ་ནི། གང་གི་ཚེ་ཚོར་བ་པོའི་བདག་འགའ་མེད་ཅིང་མྱོང་བྱར་ཚོར་བའང་སྔར་དཔྱད་པའི་རིགས་པས་ཡོད་པ་མ་ཡིན་པར་གྲུབ་པ་དེའི་ཚེ་ཚོར་བྱ་ཚོར་བྱེད་སྐྱེ་བ་དང་བྲལ་བའི་གནས་སྐབས་འདི་མཐོང་ནས་ཚོར་བ་ལ་སྲེད་པ་ཅིའི་ཕྱིར་ལོག་པར་མི་འགྱུར་ཏེ་འགྱུར་རོ། ། ལྔ་པ་མྱོང་བ་བདེན་པ་དགག་པ་ནི། འོན་ཏེ་ཚོར་བྱ་ཚོར་བྱེད་མེད་ན་བདེ་བའི་རྒྱུ་སྒྲུབ་བྱེད་དངོས་པོ་རྣམས་ལ་མཐོང་ཐོས་རེག་པའི་ཐ་སྙད་མི་སྲིད་པར་འགྱུར་རོ་ཞེ་ན།
མིག་ཤེས་ཀྱིས་མཐོང་བའམ་ནི་ལུས་ཤེས་ཀྱིས་རེག་པ་ཡང་དོན་དམ་པར་ཡོད་པ་མ་ཡིན་གྱི་རྨི་ལམ་སྒྱུ་མ་འདྲ་བའི་བདག་ཉིད་དེ་རང་བཞིན་གྱི་རྟེན་འབྲེལ་ལས་སྐྱེས་པའི་སེམས་ཀྱིས་མཐོང་པ་དང་རེག་པའི་ཐ་སྙད་བྱེད་དོ། ། འོན་ཏེ་བདེ་སོགས་སེམས་ལས་གཞན་དུ་གྱུར་པ་རང་དང་ལྷན་ཅིག་པའི་སེམས་ཀྱིས་དོན་དམ་པར་ཅི་སྟེ་མི་མཐོང་ཞེན། ཚོར་བ་ཆོས་ཅན། རང་ལས་ཐ་དད་རང་དང་དུས་གཅིག་པའི་སེམས་དེ་ཡིས་དོན་དམ་པར་མཐོང་ཞིང་མྱོང་བ་མ་ཡིན་པར་ཐལ། སྔོན་གྱི་བག་ཆགས་ལས་རང་ལས་ཐ་དད་རང་དང་དུས་གཅིག་པའི་སེམས་དང་ལྷན་ཅིག་དུས་མཉམ་ཚོགས་པ་གཅིག་ཏུ་འབྲེལ་པར་སྐྱེས་པའི་ཕྱིར་རོ། ། འོན་ཀྱང་མཐོང་བའི་ཐ་སྙད་བྱེད་པ་ནི་ཚོགས་པ་གཅིག་ཏུ་སྐྱེས་པ་རྟེན་འབྲེལ་གྱི་ནུས་པ་བསམ་གྱིས་མི་ཁྱབ་ལས་ཡིན་ནོ། ། འོན་ཏེ་ལྷན་ཅིག་སྐྱེས་པའི་སེམས་ཀྱིས་མཐོང་བ་མ་ཡིན་ནའང་ཚོར་བ་དེའི་རྣམས་པ་ཅན་དུ་ཕྱིས་སྐྱེས་པའི་ཤེས་པས་སྔར་གྱི་ཚོར་བ་དེ་འཛིན་ནོ་ཞེ་ན། རྒྱུ་སྔར་གྱི་ཚོར་བ་ཆོས་ཅན། རང་གི་རྣམ་ལྡན་དུ་རང་གི་དུས་ཕྱི་མར་སྐྱེས་པའི་ཤེས་པས་ཀྱང་དྲན་པར་འགྱུར་གྱི་རང་གི་ངོ་བོ་མྱོང་བ་མ་ཡིན་པར་ཐལ། ཕྱིས་སྐྱེས་པའི་ཤེས་པའི་དུས་ན་དེའི་རང་གི་ངོ་བོ་མེད་པའི་ཕྱིར་ཏེ་འདས་པའི་ཕྱིར་རོ། །
གཞན་ཡང་མྱོང་བའང་ཆོས་ཅན། ཚོར་བའི་མཚན་ཉིད་དུ་མི་འཐད་དེ། རང་གི་ངོ་བོ་མ་གྲུབ་པའི་ཕྱིར་ཏེ་ཚོར་བ་རང་གིས་བདག་ཉིད་མྱོང་བ་མིན་ལ་ཤེས་པ་གཞན་དག་གིས་ཀྱང་མྱོང་བ་མ་ཡིན་ཕྱིར་ཏེ། རང་རིག་བཀག་པའི་ཕྱིར་དང་། གཞན་གྱིས་མྱོང་བ་ལའང་ཉེས་པ་ཡོད་པའི་ཕྱིར་རོ། ། དེའི་ཕྱིར་ཚོར་བ་པོ་སེམས་སམ་དེ་ལས་གཞན་འགའ་ཡང་དེ་ཁོ་ན་ཉིད་དུ་ཡོད་པ་མིན་ཏེ་དེས་ན་ཚོར་བ་ཆོས་ཅན། དོན་དམ་པར་ཚོར་བ་དེ་ཉིད་དུའང་རིགས་པ་མིན་པར་ཐལ། མྱོང་བར་དོན་དམ་དུ་མེད་པའི་ཕྱིར་རོ། ། ཆོས་ཡང་དག་པར་སྡུད་པའི་མདོ་ལས། ཚོར་བ་མྱོང་བར་རབ་བསྟན་པ། །
ཚོར་བ་པོ་ལས་ཚོར་བ་གཞན། ། གུད་ན་ཡོད་པ་མ་ཡིན་ན། ། བདག་གིས་དེ་ནི་ཚོར་བར་འགྱུར། ། བྱང་ཆུབ་ཅི་འདྲ་དེ་བཞིན་དུ། ། ཞི་ཞིང་དག་ལ་འོད་གསལ་བར། ། ཚོར་བ་འདི་ལ་མཁས་པ་རྣམས། ། དྲན་པ་དེ་འདྲ་ཉེ་བར་བཞག ། ཅེས་གསུངས་པ་བཞིན་ནོ། ། དེ་ལྟར་ཚོར་བ་པོ་དང་ཚོར་བ་རང་བཞིན་གྱིས་སྟོང་པ་དེས་ན་སྒྱུ་མ་བཞིན་དུ་བདག་པོ་མེད་པའི་ཡན་ལག་ཚོགས་པའི་ལུས་རྟེན་འབྲེལ་ཙམ་འདི་ལ་ཚོར་བ་བདེ་སྡུག་འདི་ཡིས་དོན་དམ་པར་ཅི་སྟེ་ཕན་ཞིང་གནོད་པར་བྱས་ཏེ་མ་བྱས་ཏེ་དཔྱད་ན་མ་གྲུབ་པས་ཕན་གནོད་བྱེད་པར་བློ་ཕྱིན་ཅི་ལོག་གིས་ཞེན་པ་ཙམ་ཡིན་པའི་ཕྱིར་རོ། ། གསུམ་པ་སེམས་དྲན་པ་ཉེར་བཞག་བསྒོམ་པ་ལ་གཉིས་ལས།
དང་པོ་ཡིད་ཤེས་བདེན་པ་དགག་པ་ནི། དྲུག་པ་ཡིད་ཀྱི་རྣམ་ཤེས་ནི་ཆོས་ཅན། བདེན་པར་མེད་དེ་བརྟགས་ན་གང་དུ་བཙལ་ཡང་མི་རྙེད་པའི་ཕྱིར་ཏེ། འདི་ལྟར་ཡུལ་དམིགས་པའི་རྣམ་ཤེས་བསྐྱེད་པ་ལ་དབང་བྱེད་པའི་དབང་པོ་དྲུག་པོ་རྣམས་ལ་མི་གནས་ཤིང་། གནོད་པ་བྱར་རུང་བས་ན་གཟུགས་དང་སོགས་པས་སྒྲ་དྲི་རོ་རེག་བྱ་ཆོས་རྣམས་ལའང་གནས་པ་མིན་ལ་ཡུལ་དབང་གཉིས་ཀྱི་བར་ནའང་གནས་པ་མིན་ཞིང་། སེམས་གང་ཞིག་ནང་ལུས་ཀྱི་དབུས་ནའང་གནས་པ་མིན་ལ་ཕྱི་རོལ་ལུས་ཀྱི་ཡན་ལག་རྣམས་ལའང་རྙེད་པ་མིན་ཞིང་། བཤད་མ་ཐག་པ་དེ་དག་ལས་གཞན་དུ་ཡང་ནི་རྙེད་པ་མ་ཡིན་པའི་ཕྱིར་རོ། ། དེ་བཞིན་དུ་སེམས་གང་ཞིག་ཆོས་ཅན། དོན་དམ་པར་ཅུང་ཟད་ཀྱང་ཡོད་པ་མིན་ཏེ། ཕྱི་ནང་གི་ལུས་ལ་གནས་པ་མིན་ལ་ལུས་ལས་གཞན་དུ་ཕྱི་རོལ་གྱི་དངོས་པོ་ལའང་གནས་པ་མིན་ཞིང་ཕྱི་ནང་འདྲེས་པའི་དངོས་པོ་ལའང་གནས་པ་མིན་ལ་དེ་གསུམ་ལས་ལོགས་སུའང་འགའ་ཡང་མེད་པའི་ཕྱིར་ནའོ། །
དེས་ན་སེམས་ཅན་རྣམས་ཆོས་ཅན། རང་བཞིན་གྱིས་མྱ་ངན་ལས་འདས་པ་ཡིན་ཏེ། དེའི་སེམས་དེ་སྒྱུ་མ་དང་འདྲ་བར་སྣང་ཡང་དོན་དམ་པར་རང་བཞིན་མེད་པ་དེའི་ཕྱིར་རོ། ། གཉིས་པ་དབང་ཤེས་བདེན་པ་དགག་པ་ནི། འོན་ཏེ་ཡིད་དངོས་པོར་མེད་ཀྱང་མིག་སོགས་ཀྱི་རྐྱེན་ལས་བྱུང་བ་གཟུགས་སོགས་འཛིན་པའི་དབང་པོ། གཞན་རིག་བདེན་པར་ཅི་སྟེ་མེད་ཅེ་ན། དབང་ཤེས་དེ་དག་རང་གི་ཡུལ་དང་སྔར་ཡོད་དམ་དུས་མཉམ་དུའམ་ཕྱིས་ཡོད་དང་པོ་ལྟར་ན་དབང་ཤེས་དེ་ནི་ཆོས་ཅན། དམིགས་རྐྱེན་ཅི་ལ་དམིགས་ནས་སྐྱེ་སྟེ་མི་སྐྱེ་བར་ཐལ། རང་གི་ཤེས་བྱའི་ཡུལ་ལས་དུས་སྔར་ཡོད་པས་ན་རང་དུས་ན་དམིགས་རྐྱེན་མེད་པའི་ཕྱིར་རོ། ། གཉིས་པ་ལྟར་ན་དབང་ཤེས་ཆོས་ཅན།
དེ་ན་དམིགས་རྐྱེན་ཅི་ལ་དམིགས་ནས་སྐྱེ་སྟེ་མི་སྐྱེ་བར་ཐལ། རང་གི་དམིགས་རྐྱེན་དེ་དེའི་རྒྱུ་མིན་པའི་ཕྱིར་ཏེ། དེ་དང་ཤེས་བྱ་དམིགས་རྐྱེན་དུས་ལྷན་ཅིག་ཏུ་གྲུབ་པའི་ཕྱིར་ནའོ། ། འོན་ཏེ་ཕྱོགས་གསུམ་པ་ལྟར་ན་ཤེས་བྱ་དམིགས་རྐྱེན་འགགས་པ་དེའི་ཚེ་དབང་པོའི་ཤེས་པ་ཆོས་ཅན། དམིགས་རྐྱེན་གང་ལ་དམིགས་ནས་སྐྱེ་སྟེ་མི་སྐྱེ་བར་ཐལ། ཁྱོད་སྐྱེས་དུས་ན་དམིགས་རྐྱེན་འགགས་ནས་མེད་པའི་ཕྱིར་ཏེ། དེ་ཤེས་བྱ་དམིགས་རྐྱེན་གྱི་དུས་ཕྱིས་ཡོད་པའི་ཕྱིར་ནའོ། ། དེའང་དཀོན་མཆོག་བརྩེགས་པ་ལས། འོད་སྲུང་། སེམས་ནི་ནང་ནའང་མེད་ཕྱི་རོལ་ནའང་མེད་གཉི་ག་མེད་པ་ནའང་མི་དམིགས་སོ། །
འོད་སྲུང་། སེམས་ནི་དཔྱད་དུ་མེད་པ། བསྟན་དུ་མེད་པ། རྟེན་མ་ཡིན་པ། སྣང་བ་མེད་པ། རྣམ་པར་རིག་པ་མེད་པ། གནས་མེད་པའོ། ། འོད་སྲུང་། སེམས་ནི་སངས་རྒྱས་ཐམས་ཅད་ཀྱིས་ཀྱང་མ་གཟིགས་མི་གཟིགས། གཟིགས་པར་མི་འགྱུར་རོ་ཞེས་སོགས་རྒྱ་ཆེར་གསུངས་སོ། །
བཞི་པ་ཆོས་དྲན་པ་ཉེར་བཞག་ལ་དྲུག་སྟེ། དོན་དམ་དུ་སྐྱེ་བ་མི་འགྲུབ་པར་བསྟན། ཀུན་རྫོབ་ཏུ་སྒྱུ་མ་ལྟ་བུར་བསྟན། དཔྱད་ན་སྐྱེ་འགགས་མ་གྲུབ་པ་བསྟན། དེ་འགྲོ་བ་རང་བཞིན་མེད་པར་གྲུབ། མ་རྟོགས་པས་སྡུག་བསྔལ་ཚུལ། མངོན་མཐོ་ངེས་ལེགས་ཐོབ་པར་སྨོན་པའོ། ། དང་པོ་ལ་བཞིའི་དང་པོ་སྐྱེ་བ་མེད་པའི་ཚུལ་དངོས་ནི། དེ་ལྟར་བརྗོད་པའི་ཚུལ་གྱིས་ཆོས་རྣམས་ཐམས་ཅད་ཀྱི་སྐྱེ་བ་བདེན་པ་རྟོགས་པར་འགྱུར་བ་མ་ཡིན་ཏེ། དེ་རྣམས་སྐྱེ་འགག་མེད་པས་སྤྲོས་པ་དང་བྲལ་བའི་ཕྱིར་ཏེ།
རང་གི་རྒྱུ་ལས་སྔར་རམ་དུས་མཉམ་དུའམ་ཕྱིས་སྐྱེ་ཞེས་བརྟགས་ན་སྐྱེ་བ་མི་འཐད་པས་འགག་པ་ཡང་མ་གྲུབ་པའི་ཕྱིར་རོ། ། དེ་ལྟར་དྲན་པ་ཉེ་བར་བཞག་པས་ཆོས་ཐམས་ཅད་ལ་ཞེན་པ་མེད་པ་སྐྱེ་བར་འགྱུར་ཏེ། བློ་གྲོས་མི་ཟད་པའི་མདོ་ལས། བྱང་ཆུབ་སེམས་དཔའ་ཆོས་ལ་ཆོས་ཀྱི་རྗེས་སུ་ལྟ་ཞིང་གནས་པ་གང་ལ་སངས་རྒྱས་ཀྱི་ཆོས་མེད་པ་དང་གང་ལ་བྱང་ཆུབ་མེད་པ་དང་། གང་ལ་ལམ་མེད་པ་དང་། གང་ལ་ཐར་མེད་པ་དང་། གང་ལས་འབྱུང་བ་མེད་པའི་ཆོས་དེ་གང་ཡང་མཐོང་ངོ་ཞེས་རྒྱ་ཆེར་འབྱུང་བ་བཞིན་ནོ། ། གཉིས་པ་སྐྱེ་བ་བཀག་པ་ལ་རྩོད་པ་སྤང་བ་ལ་གཉིས་ཀྱིས་དང་པོ་ཀུན་རྫོབ་མེད་པར་ཐལ་བ་སྤང་བ་ནི། གལ་ཏེ་ཆོས་ཐམས་ཅད་སྤྲོས་བྲལ་ཡིན་པ་དེ་ལྟ་ན་ཁྱེད་ཀྱི་ལུགས་ལ་ཆོས་ཅན། ཀུན་རྫོབ་མེད་པར་ཐལ།
ཆོས་ཐམས་ཅད་ཀྱི་རང་བཞིན་གདོད་མ་ནས་མ་སྐྱེས་པ་རང་བཞིན་གྱིས་མྱ་ངན་ལས་འདས་པ་སྤྲོས་པ་དང་བྲལ་བ་དོན་དམ་འབའ་ཞིག་ཡིན་པའི་ཕྱིར་རོ། ། འདོད་ན། དེ་ལ་བདེན་གཉིས་ག་ལ་ཡོད་དེ་མེད་པར་འགྱུར་རོ། ། འོན་ཏེ་སྐྱོན་མེད་དེ་རང་བཞིན་གྱིས་མྱ་ངན་ལས་འདས་པ་སྟོང་པའི་ཆོས་དེ་རྣམས་ཆོས་ཅན། དོན་དམ་གཅིག་པུ་མིན་གྱི་ཀུན་རྫོབ་ཡིན་ཏེ། དེ་ཡང་ཀུན་རྫོབ་ཀྱི་རང་བཞིན་གྱི་རྣམ་རྟོག་གཞན་གྱིས་ཡུལ་དུ་བྱས་པའི་སྒོ་ནས་ཀུན་རྫོབ་ཏུ་འཇོག་པའི་ཕྱིར། ཁྱེད་དབུ་མ་སྨྲ་ན་ཡང་སེམས་ཅན་ཐམས་ཅད་ཆོས་ཅན། དོན་དམ་པར་རང་བཞིན་གྱིས་མྱ་ངན་ལས་ག་ལ་འདའ་སྟེ་མྱང་འདས་མ་ཡིན་པར་ཐལ། དོན་དམ་པར་རང་བཞིན་གྱིས་སྟོང་པ་དེ་ཡང་ཀུན་རྫོབ་ཡིན་པའི་ཕྱིར། མ་གྲུབ་ན་དེར་ཐལ་ཏེ།
བློས་ཡུལ་དུ་བྱས་པའི་ཕྱིར་རོ། ། ཐལ་འགྱུར་སྔ་མ་ལ་ཁྱབ་པ་ཡོད་དེ། དོན་དམ་བདེན་པ་མྱ་ངན་ལས་འདས་པ་མི་དམིགས་པའི་ཚུལ་གྱིས་རྟོགས་ནས་སྤྲོས་པ་ཐམས་ཅད་དང་བྲལ་བ་ན་དོན་དམ་པར་མྱ་ངན་ལས་འདས་པ་ཐོབ་པར་འདོད་པའི་ཕྱིར། ཐལ་བ་ཕྱི་མ་ལའང་ཁྱབ་པ་ཡོད་དེ། བློ་ནི་ཀུན་རྫོབ་ཡིན་པར་འདོད་ཅེས་སྨྲས་པའི་ཕྱིར་ཞེ་ན། ཐལ་བ་སྔ་མ་ལ་རྟགས་མ་གྲུབ་ཅིང་ཕྱི་མ་མ་ངེས་ཏེ། རང་བཞིན་གྱིས་མྱ་ངན་ལས་འདས་པའི་ཆོས་མ་ལུས་པ་འདི་ནི་ཆོས་ཅན། མྱ་ངན་ལས་འདས་པ་གཞན་གྱི་སེམས་ཀྱི་རྣམ་རྟོག་གི་ཡུལ་དུ་བྱས་ཀྱང་རང་གི་ངོ་བོ་ཀུན་རྫོབ་པར་མི་འགྱུར་ཏེ། དེ་ནི་རང་གི་ངོ་བོས་ཀུན་རྫོབ་ཡིན་པའི་ཕྱིར་ཏེ། རང་གི་ངོ་བོ་རྟོག་པ་ཐམས་ཅད་དང་བྲལ་བས་རང་བཞིན་གྱིས་མྱ་ངན་འདས་པ་ཉིད་ཡིན་པའི་ཕྱིར་རོ། །
འོ་ན་ཀུན་རྫོབ་ཏུ་གང་གིས་འཇོག་ཅེ་ན། འདི་ཡོད་ན་འདི་འབྱུང་། འདི་སྐྱེས་པ་ལས་འདི་སྐྱེ་ཞེས་རྒྱུའི་ཕྱིས་འབྲས་བུ་དེ་རྟེན་ཅིང་ངེས་པར་གདོན་མི་ཟ་བར་འབྱུང་བ་ཡོད་ན་དེའི་ཚེ་འདི་ནི་རྒྱུ་ཡིན་ལ་འདི་ནི་འབྲས་བུའོ་ཞེས་རྐྱེན་འདི་པ་ཙམ་གྱི་ཐ་སྙད་ཡོད་པའི་ཕྱིར། དེའི་སྒོ་ནས་ཀུན་རྫོབ་ཏུ་འཇོག་གོ ། གལ་ཏེ་རྐྱེན་འདི་པ་ཙམ་འདི་ཡོད་པ་མིན་ཞེ་ན། ཁྱེད་ཀྱི་ལུགས་ལ་ཆོས་ཅན། ཀུན་རྫོབ་མེད་པ་ཉིད་དུ་ཐལ། རྟེན་འབྲེལ་མེད་པའི་ཕྱིར། ནམ་མཁའི་ཨུཏྤལ་བཞིན་ནོ། ། དེས་ན་དོན་དམ་པར་སྐྱེ་འགག་དང་བྲལ་ཡང་ཀུན་རྫོབ་རྟེན་འབྲེལ་ཡོད་པ་མི་འགལ་ཏེ།
སྒྱུ་མ་བཞིན་ནོ། ། སློབ་དཔོན་ཀླུ་སྒྲུབ་ཀྱིས་རྟེན་འབྲེལ་སྙིང་པོའི་བཤད་པར། སྟོང་པ་ཁོ་ནའི་ཆོས་རྣམས་ལ། ། སྟོང་པའི་ཆོས་རྣམས་འབྱུང་བར་འགྱུར། ། ཞེས་སོ། ། གཉིས་པ་རྣམ་དཔྱོད་ཐུག་མེད་དུ་ཐལ་བ་སྤང་བ་ནི། གལ་ཏེ་དོན་དམ་པར་ཆོས་ཐམས་ཅད་སྐྱེ་འགག་དང་བྲལ་བ་ཡིན་ན་དེའི་ཚེ་ཤེས་པ་དང་ཤེས་བྱ་མེད་པ་མ་ཡིན་ནམ། དེ་ལྟར་ན་འདིར་གང་ཞིག་གང་གིས་འགེགས་པར་འགྱུར་ཏེ་རྣམ་དཔྱོད་རང་ཡང་མེད་པས་མི་སྨྲ་བར་གནས་པར་བྱའོ་ཞེ་ན། རྟག་པར་བྱེད་པ་པོ་སྒྲོ་འདོགས་པའི་བློ་གྲོས་དེས་བརྟགས་པའི་ཤེས་པར་བྱ་བ་དག་གཉིས་པོ་ཕན་ཚུན་བརྟེན་ནས་འཇིག་རྟེན་ན་ཇི་ལྟར་གྲགས་པའི་ཐ་སྙད་ལྟར་རྣམ་པར་བཞག་པ་ཡིན་པས་ན། རྣམ་པར་དཔྱད་པ་ཐམས་ཅད་ཆོས་ཅན།
ཀུན་རྫོབ་ལ་བརྟེན་ནས་བཞག་གི་དོན་དམ་བདེན་པ་ལ་ལྟོས་ནས་བཞག་པ་མ་ཡིན་ཏེ། ཇི་ལྟར་འཇིག་རྟེན་གྱི་གྲགས་པ་ལ་བརྟེན་ནས་བརྗོད་ཀྱི་དོན་དམ་པ་ཐ་སྙད་ཐམས་ཅད་ལས་ཤིན་ཏུ་འདས་པའི་ཕྱིར་རོ། ། འོན་ཏེ་གང་གི་ཚེ་དཔྱོད་བྱེད་ཤེས་པ་དེའང་ཆོས་ཅན། རྣམ་པར་དཔྱད་པར་བྱ་བའི་རྣམ་དཔྱོད་བྱེད་དགོས་ཏེ། བརྟགས་པ་ཡིན་པའི་ཕྱིར་ཞེ་ན། དེ་ལྟར་ཁས་ལེན་པ་དེའི་ཚེ་དཔྱོད་བྱེད་ཤེས་པ་ཆོས་ཅན། དེ་ལ་དཔྱོད་བྱེད་ཐུག་པ་མེད་པ་དགོས་པར་ཐལ། དེ་དཔྱོད་བྱེད་ཕྱི་མ་གཞན་གྱིས་དཔྱོད་ལ། རྣམ་དཔྱོད་ཕྱི་མ་དེ་ཡང་ནི་རྣམ་པར་དཔྱོད་བྱེད་གཞན་དང་གཞན་མཐའ་མེད་པ་དགོས་པའི་ཕྱིར་ནའོ། ། འོན་ཏེ་རྣམ་པ་དཔྱད་བྱ་དེ་ལའང་འདི་ལྟར་དཔྱད་ན་ཐུག་མེད་དུ་མི་འགྱུར་རམ་ཞེ་ན།
དཔྱོད་བྱའི་ཡུལ་དེའི་དེ་ཁོ་ན་ལན་ཅིག་རྣམ་པར་དཔྱད་པར་བྱས་ནས་རང་བཞིན་གཏན་ལ་ཕེབས་ཟིན་པ་ན་སྔར་གྱི་ཡུལ་རྣམ་པར་དཔྱོད་པའི་བློ་ལ་ནི་སླར་དཔྱད་དགོས་ཀྱི་རྟེན་དེ་ཡུལ་ཡོད་པ་མིན་པས་ན། རང་བཞིན་མེད་པར་དཔྱད་ཟིན་གྱི་ཡུལ་ཆོས་ཅན། དེ་རང་བཞིན་མེད་པར་རྣམ་པར་དཔྱོད་པའི་བློ་ཕྱི་མ་གཞན་དང་གཞན་ཐུག་མེད་ཀྱིས་མི་དཔྱོད་དེ། རང་དཔྱོད་ཀྱི་བློ་དེས་རང་བཞིན་མེད་པར་དཔྱད་ཟིན་པས་དེ་རང་བཞིན་མེད་པར་དཔྱོད་པའི་བློ་ཕྱི་མ་ཕྱི་མ་གཞན་དང་གཞན་ཐུག་མེད་མི་སྐྱེ་བའི་ཕྱིར་ཏེ། དེ་རྣམ་དཔྱོད་ཀྱི་བློ་གཞན་དང་གཞན་ཐུག་མེད་ལ་སྐྱེ་བའི་རྟེན་ཏེ་དཔྱད་བྱའི་དམིགས་པའི་ཡུལ་མེད་པའི་ཕྱིར་ནའོ། ། དེས་ན་རྣམ་རྟོག་ཟད་པས་རེ་འདོད་མེད་ཅིང་རང་བཞིན་གྱིས་ཞི་བ་དེ་ཡང་ཆོས་ཅན། རང་བཞིན་གྱིས་མྱ་ངན་ལས་འདས་པ་བརྗོད་དེ། བྱ་བ་ཐམས་ཅད་དང་བྲལ་བས་ཐ་སྙད་ཐམས་ཅད་ལོག་པའི་ཕྱིར་རོ། ། གསུམ་པ་ཡུལ་དང་ཡུལ་ཅན་བདེན་པ་དགག་པ་ལ་གསུམ་གྱི་དང་པོ་སྤྱིར་བསྟན་པ་ནི། དངོས་པོ་དོན་དམ་པར་ཡོད་པར་སྨྲ་བ་གང་གི་ལྟར་ན་དཔྱད་བྱའི་ཡུལ་དང་དཔྱོད་བྱེད་ཤེས་པ་འདི་གཉིས་དོན་དམ་པར་བདེན་ཞིང་ཀུན་རྫོབ་མིན་པར་འདོད་པ་དེ་ཉིད་སྡུག་བསྔལ་བས་ན།
ཤིན་ཏུ་དཀའ་བར་གནས་ཏེ། མཐའ་གཉིས་སུ་འཛིན་པའི་དཀའ་བ་བྱེད་པའི་ཕྱིར་རོ། ། གཉིས་པ་ཕན་ཚུན་བརྟེན་པས་མི་འགྲུབ་པ་ནི། གལ་ཏེ་མ་གྲུབ་སྟེ། ཡུལ་ཅན་ཆད་མའི་ཤེས་པའི་དབང་ལས་གཞལ་བྱའི་དོན་བདེན་པར་གྲུབ་པའི་ཕྱིར་ཞེ་ན་ཤེས་པ་ཆོས་ཅན། གཞལ་བྱ་བདེན་པའི་སྒྲུབ་བྱེད་དུ་མི་རུང་བར་ཐལ། དེ་བདེན་པར་ཡོད་པ་ཉིད་ལ་རྟེན་ཏེ་སྒྲུབ་བྱེད་ཅི་ཡོད་དེ་མེད་པའི་ཕྱིར་ཏེ། རང་རིག་བཀག་ཟིན་པས་མེད་ལ་སྒྲུབ་བྱེད་ཚད་མ་གཞན་ཚོལ་ན་ཐུག་མེད་དུ་འགྱུར་བའི་ཕྱིར་རོ། ། འོན་ཏེ་ཤེས་བྱའི་ཡུལ་ལས་ཤེས་པ་དེ་བདེན་པར་གྲུབ་བོ་ཞེ་ན། ཤེས་བྱ་ཡུལ་ཆོས་ཅན།
དེའི་དབང་གིས་ཤེས་པ་བདེན་པར་ཡོད་པར་མི་འགྲུབ་པར་ཐལ། རང་ཉིད་བདེན་པར་ཡོད་པ་ལའང་རྟེན་ཏེ་སྒྲུབ་བྱེད་ཅི་ཡོད་དེ་ཅིའང་མེད་པའི་ཕྱིར་རོ། ། མ་གྲུབ་ན་སྟེ་དེའང་ཚད་མ་ལས་སོ་ཞེ་ན། ཚད་མའང་ཡུལ་ལས་མིན་པས་ཐུག་མེད་དུ་འགྱུར་རོ། ། ཅི་སྟེ་ཕན་ཚུན་ལྟོས་པའི་དབང་གིས་དོན་ལས་ཤེས་པ་དང་ཤེས་པ་ལས་དོན་ཡོད་པར་འགྲུབ་ཅེ་ན། ཡུལ་ཤེས་གཉིས་ཀ་ཡང་ནི་ཆོས་ཅན། གྲུབ་པ་མེད་པར་འགྱུར། དེ་གཉིས་གཅིག་འགྲུབ་པ་གཅིག་ལ་ལྟོས་ལ་དེ་གཉིས་ཀྱི་ལྟོས་པ་གཅིག་པོ་དེ་གྲུབ་པ་མེད་པ་ཉིད་ཡིན་པའི་ཕྱིར་རོ། ། དཔེར་ན་གལ་ཏེ་བུ་མེད་ན་ཕ་ཉིད་དུ་འགྱུར་བ་མིན་ལ་ཕ་མེད་པར་ཡང་བུ་ཉིད་གང་ལས་བྱུང་བ་ཡིན་ནས་མིན་ཏེ། བུ་སྐྱེད་པ་མེད་པར་ནི་ཕར་འགྱུར་བ་མེད་ཅིང་ཕ་མེད་ནའང་དེའི་བུར་འགྱུར་བ་མི་སྲིད་པས་ཕན་ཚུན་ལྟོས་པས་གང་རུང་གཅིག་མེད་ན་གཉིས་ཀ་མི་འགྲུབ་པ་དེ་བཞིན་ནོ། །
གསུམ་པ་དཔེ་དོན་མི་མཚུངས་པས་དགག་པ་ནི། གལ་ཏེ་ཕན་ཚུན་ལྟོས་པའི་དབང་གིས་གྲུབ་པར་མི་སྨྲའི། དཔེར་ན་མྱུ་གུ་ས་བོན་ལས་སྐྱེ་ཞིང་ས་བོན་དེ་ཡོད་པར་མྱུ་གུ་དེ་ཉིད་ཀྱིས་རྟོག་པ་བཞིན་དུ་ཤེས་བྱའི་ཡུལ་ལས་སྐྱེས་པའི་ཤེས་པ་ཡིས་གཞལ་བྱའི་ཡུལ་དེ་ཡོད་པ་ནི། ཅི་སྟེ་མི་རྟོགས་ཏེ་ཡུལ་གྱི་འབྲས་བུ་ཡིན་པའི་ཕྱིར་ཞེ་ན། དེ་གཉིས་དཔེ་དོན་མི་འདྲ་སྟེ་རྟགས་མྱུ་གུ་ནི་རང་གི་མཐུ་ཡིས་མ་ཡིན་པར་རང་ལས་གཞན་པའི་མྱུ་གུ་མཐོང་བའི་ཤེས་པ་ཡིས་དེ་མཐོང་བ་ན་ས་བོན་དང་རྒྱུ་འབྲས་ཀྱིས་འབྲེལ་པ་སྔར་ནས་རྟོགས་པའི་དབང་གིས་དེ་ལ་རྒྱུ་ས་བོན་ཡོད་ཅེས་རྟོགས་ཤིང་རྗེས་སུ་དཔོག་པར་འགྱུར་བ་ཡིན་ནའང་རྒྱུ་མཚན་གང་གི་ཕྱིར་ཤེས་བྱ་དེ་ཡོད་པར་རྟོགས་པའི་ཤེས་པ་ཆོས་ཅན། དེ་ཡོད་པ་ཉིད་གང་ལས་རྟོགས་ཏེ་མི་རྟོགས་པར་ཐལ། རང་རིག་མེད་ཅིང་ཤེས་པ་གཞན་གྱིས་རིག་ན་ཐུག་མེད་དུ་འགྱུར་བའི་ཕྱིར་རོ། ། དེས་རང་ཉིད་མ་རྟོགས་པས་དེ་ལས་བསྒྲུབ་བྱ་ཡུལ་ཡོད་པ་རྟོགས་པར་མི་ནུས་སོ། ། བཞི་པ་གཞན་གྱི་འདོད་པའི་སྐྱེ་བ་དགག་པ་ལ་གཉིས། ཕྱི་རོལ་པའི་འདོད་པ་དགག
རང་གི་སྡེ་པའི་འདོད་པ་དགག་པའོ། ། དང་པོ་ལ་གསུམ་གྱི་དང་པོ་རྒྱུ་མེད་ལས་སྐྱེ་བ་དགག་པ་ནི། རྩ་ཤེར་ལས། བདག་ལས་མ་ཡིན་གཞན་མིན། ། གཉིས་ལས་མ་ཡིན་རྒྱུ་མེད་མིན། ། དངོས་པོ་གང་དག་གང་ན་ཡང་། ། སྐྱེ་བ་ནམ་ཡང་ཡོད་མ་ཡིན། ། ཞེས་གསུངས་པའི་རྒྱུ་མེད་ལས་མི་སྐྱེ་བ་བསྒྲུབ་པ་ནི། ངོ་བོ་ཉིད་རྒྱུར་སྨྲ་བའི་རྒྱང་ཕན་པ་རྣམས་ན་རེ། རྨ་བྱའི་མདོངས་ལ་སོགས་པ་ཡི། །
སྣ་ཚོགས་གང་ཡིན་སྤྲུལ་པ་ཡིན། ། ཇི་ལྟར་ཚེར་མ་ལ་སོགས་པའི། ། རྣོ་བ་ལ་སོགས་རྒྱུ་མེད་པ། ། བློ་བུར་ཡིན་ཕྱིར་དེ་བཞིན་དུ། ། སྡུག་བསྔལ་ལ་སོགས་རྒྱུ་མེད་ཉིད། ། ཅེས་འབྱུང་བ་ལྟར་འདོད་ན། དེ་ལ་ནི་འཇིག་རྟེན་པའི་རྟོགས་པས་གནོད་པར་འགྱུར་ཏེ། འཇིག་རྟེན་སྣ་ཚོགས་ཆོས་ཅན། རྒྱུ་མེད་ལས་སྐྱེ་བ་མ་ཡིན་ཏེ། རེ་ཞིག་འཇིག་རྟེན་གྱི་དབང་པོའི་མངོན་སུམ་དང་རྗེས་སུ་དཔག་པ་ཉིད་ཀྱིས་རྒྱུ་རྣམས་དུ་མ་ཡོད་པ་དེ་ཐམས་ཅད་ཀྱི་རྗེས་སུ་འགྲོ་ལྡོག་བྱེད་པར་མཐོང་བ་ཡིན་པའི་ཕྱིར་རོ། །
དེའང་པད་མའི་སྡོང་བུ་ལོ་འདབ་ཡལ་ཟེའུ་འབྲུ་ལ་སོགས་པའི་དབྱེ་བ་ནི་ཆོས་ཅན། རྒྱུ་ཡི་དབྱེ་བས་བསྐྱེད་པ་ཡིན་ཏེ། རྒྱུའི་བྱེ་བྲག་རྣམས་དང་རྗེས་སུ་འགྲོ་ལྡོག་ངེས་པའི་ཕྱིར་རོ། ། འོ་ན་དེ་དག་གི་རྒྱུའི་དབྱེ་བ་དེའང་གང་གིས་བྱས་དེའང་སྔ་མས་བྱས་ན་ཐུག་མེད་དུ་འགྱུར་ལ། བྱེད་པ་པོ་མེད་ན་རྒྱུ་མེད་དུ་འགྱུར་རོ་ཞེ་ན། དེའང་སྐྱེད་བྱེད་སྔར་གྱི་རྒྱུའི་དབྱེ་བ་ཉིད་ལས་སྐྱེས་སོ། ། འོ་ན་ཅིའི་ཕྱིར་སྔར་གྱི་རྒྱུ་ཡིས་འབྲས་བུ་སྐྱེད་ནུས་པའི་རྒྱུ་དེ་གང་ཞེ་ན། དེའང་རང་གི་སྔར་གྲུབ་པའི་ལྷན་ཅིག་བྱེད་པའི་ཁྱད་པར་ལ་ལྟོས་པའི་རང་སྐྱེད་པའི་རྒྱུའི་མཐུ་ཉིད་ལས་སོ། ། དེས་ན་རྒྱུ་ཐུག་མེད་དུ་ཐལ་བ་ནི་འདོད་དེ། འཁོར་བ་ལ་ཐོག་མ་མེད་པའི་ཕྱིར་རོ། །
གཉིས་པ་རྒྱུ་རྟག་པ་ལས་སྐྱེ་བ་དགག་པ་ལ་གསུམ་གྱི་དང་པོ་དབང་ཕྱུག་རྟག་པ་ལས་སྐྱེ་བ་དགག་པ་ལ་གསུམ་ལས། དང་པོ་དབང་ཕྱུག་ཉིད་མ་གྲུབ་པ་ནི། དབང་ཕྱུག་རྒྱུར་སྨྲ་བ་རིགས་པ་ཅན་ལ་སོགས་པ་དག རྒྱུ་མེད་ལས་མི་སྐྱེ་བ་བདེན་ཡང་། ཕྲ་དང་ཡང་དང་མཆོད་བྱ་དང་། ། བདག་པོར་གྱུར་དང་དབང་དུ་གྱུར། ། གར་ཡང་ཕྱིན་ལ་འདོད་དགུར་ལྡན། ། དགའ་མགུར་གནས་པ་དབང་ཕྱུག་གོ ། ཞེས་པའི་ཡོན་ཏན་བརྒྱད་ལྡན་གྱི་དབང་ཕྱུག་འགྲོ་བ་སེམས་མེད་པ་དང་། སྣ་ཚོགས་པ་འདི་འབྱིན་པ་དང་གནས་པ་དང་འཇིག་པའི་རྒྱུ་ཡིན་ཏེ།
སྐྱེ་ལྡན་གཞན་མ་ཐམས་ཅད་ཀྱིས། ། དབང་ཕྱུག་རྒྱུ་རུ་རྗོད་པར་བྱེད། ། སེམས་མེད་པས་ནི་རང་འབྲས་ལ། ། རང་ཉིད་ཀྱིས་ནི་རྩོམ་ནུས་མིན། ། ཞེས་འབྱུང་བ་བཞིན་དུ་འདོད་དོ་ཞེ་ན། དེ་ལྟ་ནའང་རེ་ཞིག་དབང་ཕྱུག་གང་ཡིན་སྨྲོས་ཤིག གལ་ཏེ་ས་སོགས་འབྱུང་བ་རྣམས་ཡིན་ནོ་ཞེ་ན། དེ་ལ་ཡོད་དུ་ཆུག་མོད་འདི་ལ་ཁོ་བོ་ཅག་ལོག་རྟོག་ཅུང་ཟད་ཀྱང་མེད་དེ་ས་སོགས་རྗེས་སུ་འགྲོ་ལྡོག་ལས་འབྲས་བུ་སྣ་ཚོགས་འགྲོ་ལྡོག་བྱེད་པར་མཐོང་བའི་ཕྱིར་རོ། ། དེས་ན་མིང་ཙམ་བསྒྲུབ་པའི་ཆེད་ལའང་རྩོམ་པ་ཆེན་པོ་འདི་ལྟ་བུས་ཅི་ཞིག་ལྟ་བར་བྱེད་དེ་དེ་ལ་ངེད་ནི་ས་སོགས་འབྱུང་བ་ཞེས་བརྗོད་ལ་ཁྱོད་ནི་དབང་ཕྱུག་ཅེས་ཟེར་བས་མིང་མི་མཐུན་པ་ཙམ་ཡིན་གྱི་དོན་ལ་ཁྱད་པར་མེད་པའི་ཕྱིར་རོ། ། མ་གྲུབ་སྟེ་འོན་ཀྱང་ཁྱད་པར་ཡོད་དོ། །
ས་སོགས་དེ་ནི་ཆོས་ཅན། ཁྱེད་འདོད་པའི་ཡོན་ཏན་བརྒྱད་ལྡན་གྱི་དབང་ཕྱུག་ཉིད་དུ་རིགས་པ་མ་ཡིན་པར་ཐལ། རྟག་པ་གཅིག་པུ་ལ་སོགས་པའི་མཚན་ཉིད་དང་ནི་མི་ལྡན་པའི་ཕྱིར་ཏེ། དུ་མ་དང་ནི་མི་རྟག་པ་དང་བློ་སྔོན་དུ་བཏང་ནས་ཚིག་དོན་སྣ་ཚོགས་རྩོམ་པའི་བྱ་བ་བྱེད་པའི་གཡོ་བ་མེད་ཅིང་བསྟེན་བྱའི་ལྷ་མིན་ལ་གུས་བྱའི་གནས་མིན་པར་སྟེང་ནས་འདས་བྱ་ཡིན་པས་རྐང་པ་ལ་སོགས་པས་འགོམ་བྱ་ཉིད་ཀྱང་ཡིན་པ་དང་། ཕྱི་ས་ལ་སོགས་པ་ཡོད་པས་མི་གཙང་བས་སོ། ། ཁྱབ་པ་ཡོད། དབང་ཕྱུག་ནི་གཅིག་པུ་རྟག་པ་བློ་གྲོས་བཟང་པོ་དང་ལྡན་པ་ཉིད་དང་འགོམ་བྱ་མིན་པ་གཙང་མར་འདོད་པའི་ཕྱིར་རོ། ། ས་སོགས་དབང་ཕྱུག་མ་ཡིན་ཀྱང་ནམ་མཁའ་དབང་ཕྱུག་ཡིན་ནོ་ཞེ་ན། ནམ་མཁའ་ཆོས་ཅན། དབང་ཕྱུག་མིན་ཏེ།
རང་བཞིན་མེད་པས་གཡོ་བའི་བྱེད་པ་མེད་པར་ཁྱེད་ཀྱིས་ཁས་བླངས་པའི་ཕྱིར་རོ། ། བདག་དབང་ཕྱུག་ཡིན་ནོ་ཞེ་ན། བདག་ཆོས་ཅན། དབང་ཕྱུག་མིན་པར་ཐལ། སྔར་ནི་བཀག་ཟིན་ཅིང་རི་བོང་གི་རྭ་བཞིན་མེད་པའི་ཕྱིར་རོ། ། གཉིས་པ་དེའི་འབྲས་བུ་མ་གྲུབ་པ་ནི། འོན་ཏེ་དེ་ལྟར་ནའང་འདི་ཚུ་རོལ་མཐོང་བས་འདི་ལྟ་བུའོ་ཞེས་བརྟག་དཔྱད་དམ་བསམ་པའི་ཡུལ་ལས་འདས་པའི་ཆེ་བའི་བདག་ཉིད་ཅན་ཡིན་པས་ཞེ་ན། བསམ་པར་བྱ་བ་མིན་པའི་དབང་ཕྱུག་སྐྱེ་ལྡན་ཐམས་ཅད་དུས་ཅིག་ཅར་དུ་བྱེད་པ་པོ་དེ་ཡང་ཆོས་ཅན། གཞན་ལ་བརྗོད་པས་ཅི་ཞིག་བྱ་སྟེ་བརྗོད་པ་མི་རིགས་པར་ཐལ། བསམ་བྱ་མིན་ནས་བསམ་པའི་ཡུལ་ལས་འདས་པའི་ཕྱིར་རོ། །
དེ་ལྟ་ཡིན་མོད་འདི་ཤིན་ཏུ་རྟོགས་དཀའ་བས་བསམ་པར་མི་ནུས་ཀྱང་འབྲས་བུ་དེ་ནི་སྐྱེ་བོ་ཐམས་ཅད་ཀྱིས་ཐུན་མོང་དུ་རྟོགས་པས་བསམ་གྱིས་ཁྱབ་པ་ཡིན་ནོ་ཞེ་ན། དེ་ལྟར་ཡིན་དུ་ཆུག་བསམ་གྱིས་མི་ཁྱབ་པའི་ཆེ་བའི་བདག་ཉིད་ཅན་དབང་ཕྱུག་དེས་བསྐྱེད་ཅིང་སྤྲུལ་པར་འདོད་པའི་བསྐྱེད་བྱའང་གང་ཞིག་ཡིན་ཞེས་དྲིས་པ་ལ་བདག་གོ་ཞེ་ན་བདག་དེ་ནི་ཆོས་ཅན། དབང་ཕྱུག་དེས་བསྐྱེད་བྱའི་འབྲས་བུ་མ་ཡིན་པར་ཐལ། རྟག་པའི་ཕྱིར་རོ། ། འོན་ཏེ་འདིར་ས་དང་སོགས་པའི་སྒྲས་བཟུང་བ་ཆུ་དང་མེ་དང་རླུང་དང་ནམ་མཁའ་དང་དུས་དང་ཕྱོགས་དང་ཡིད་རྣམས་བསྐྱེད་བྱའོ་ཞེ་ན། དབང་ཕྱུག་ཆོས་ཅན། ས་སོགས་རྣམས་དེས་བསྐྱེད་བྱ་མ་ཡིན་པར་ཐལ། ས་སོགས་དེ་དག་གི་རྡུལ་ཕྲ་རབ་རྣམས་རྟག་པའི་ཕྱིར་དང་དེ་དག་གི་རགས་པའི་རྫས་ཀྱི་བྱ་བའང་འགེགས་པར་འགྱུར་བའི་ཕྱིར་དང་ནམ་མཁའ་ལ་སོགས་པ་ཡང་རྟག་པའི་ཕྱིར་དང་། ཡོན་ཏན་ལ་སོགས་པ་ཡང་དཔྱད་ནས་དགག་བྱ་ཡིན་པའི་ཕྱིར་རོ། ། དབང་ཕྱུག་ཉིད་དེས་བསྐྱེད་བྱའོ་ཞེ་ན།
དབང་ཕྱུག་ཆོས་ཅན། འདིས་རང་གི་ངོ་བོ་བསྐྱེད་པ་མིན་པར་ཐལ། རྟག་པ་མིན་ནམ་སྟེ་ཡིན་པའི་ཕྱིར་རོ། ། དེ་བཞིན་དུ་ཤེས་པ་ཡང་ཆོས་ཅན། དེའང་དབང་ཕྱུག་རྟག་པས་བསྐྱེད་པ་མིན་པར་ཐལ། ཐོག་མ་མེད་པ་ནས་འཁོར་བ་ཇི་སྲིད་ཀྱི་བར་དུ་ཤེས་བྱའི་ཡུལ་ལ་དམིགས་ནས་སྐྱེས་པའི་ཕྱིར་དང་། གལ་ཏེ་བདེ་སྡུག་དེས་བསྐྱེད་ཅེ་ན། བདེ་སྡུག་ཆོས་ཅན། དབང་ཕྱུག་རྟག་པས་བསྐྱེད་པ་མ་ཡིན་པར་ཐལ། ཐོག་མ་མེད་པའི་དགེ་མི་དགེའི་ལས་ལས་སྐྱེས་པ་ཡིན་པའི་ཕྱིར་རོ། །
དེས་ཡིས་གང་ཞིག་བསྐྱེད་པ་སྨྲོས་ཏེ་འབྲས་བུ་ཅི་ཡང་མ་བསྐྱེད་པར་ཐལ། འབྲས་བུ་བསྐྱེད་པའི་ནུས་པ་མ་དམིགས་པའི་ཕྱིར་རོ། ། གསུམ་པ་དེ་སྐྱེད་བྱེད་དུ་མི་རུང་བ་ནི། ཤེས་པ་ལ་སོགས་པ་ཐོག་མ་མེད་པ་མ་ཡིན་གྱི་ཐོག་མ་མེད་པའི་རྒྱུ་ནི་དབང་ཕྱུག་གོ་ཞེ་ན། འབྲས་བུ་ཤེས་པ་དང་ཆགས་འཇིག་ལ་སོགས་པ་ཆོས་ཅན། དེ་ལ་དང་པོ་ཐོག་མ་མཐར་ཐུག་པ་ག་ལ་ཡོད་དེ་མེད་པར་ཐལ། དེ་སྐྱེད་བྱེད་རྒྱུ་དབང་ཕྱུག་ལ་ཐོག་མ་ཡོད་པ་མིན་པར་རྟག་ཏུ་སྐྱེད་བྱེད་དུ་གནས་པའི་ཕྱིར་རོ། ། ཡང་དབང་ཕྱུག་ཆོས་ཅན། འཆགས་གནས་སོགས་འབྲས་བུ་ཐམས་ཅད་རྟག་ཏུ་ཅིའི་ཕྱིར་བྱེད་པ་ཡིན་ཏེ་བྱེད་པ་མིན་པར་ཐལ། འབྲས་བུ་ཐམས་ཅད་ཀྱི་རྒྱུ་ནུས་པ་ཐོགས་མེད་ཀྱི་རྟག་པ་ཡིན་པའི་ཕྱིར་ཞེས་སམ།
གལ་ཏེ་དབང་ཕྱུག་བྱེད་པ་པོ་མིན་ན་འཇིག་རྟེན་ཞིག་པའི་རྗེས་ལ་དང་པོར་ཇི་ལྟར་ཆགས་ཤེ་ན། འཁོར་བའི་རྒྱུ་ལས་ཉོན་མོངས་རང་བཞིན་གྱི་སྔོན་གྱི་ཐོག་མའི་མཐའ་ཡོད་པ་མིན་ན་འབྲས་བུ་སྣོད་བཅུད་འཆགས་འཇིག་གི་ཐོག་མ་དང་པོའི་རྩོམ་པ་ག་ལ་ཡོད་ཅེས་པའོ། ། གལ་ཏེ་མ་ངེས་ཏེ་རྐྱེན་ལ་ལྟོས་པས་རྐྱེན་མ་ཚང་བ་སྲིད་པའི་ཕྱིར་རྟག་ཏུ་མི་བྱེད་ཅེ་ན། དབང་ཕྱུག་དེ་ནི་ཆོས་ཅན། རྐྱེན་གཞན་ལ་ལྟོས་པ་མིན་པར་ཐལ། རྟག་པ་ཡིན་པའི་ཕྱིར་རོ། ། གཞན་ཡང་དེས་འབྲས་བུ་བསྐྱེད་པ་རྐྱེན་ལ་ལྟོས་སུ་ཆུག་ནའང་རྐྱེན་དེ་རྟག་པའམ་མི་རྟག་པ་གང་ཡིན། རྟག་ནའང་དབང་ཕྱུག་ཆོས་ཅན། དེ་རྐྱེན་ལ་ལྟོས་ནས་འབྲས་བུ་རེས་འགའ་བྱེད་པ་མིན་པར་རྟག་ཏུ་བསྐྱེད་པར་ཐལ། དེས་འབྲས་བུ་བསྐྱེད་པའི་རྐྱེན་རྟག་ཏུ་ཉེ་བར་ཡོད་པའི་ཕྱིར་རོ། །
གཉིས་པ་ལྟར་ན་དབང་ཕྱུག་འདི་ཆོས་ཅན། དེས་འབྲས་བུ་བྱེད་པ་རྐྱེན་མི་རྟག་པ་ལ་ལྟོས་པས་འབྲས་བུ་རེས་འགའ་བྱེད་པར་ཇི་ལྟར་འགྱུར་ཏེ་འབྱུང་བ་མིན་པར་ཐལ། དེས་འབྲས་བུ་བསྐྱེད་པའི་རྐྱེན་མ་ཚང་བ་མི་སྲིད་པའི་ཕྱིར་ཏེ་རྐྱེན་སོགས་དེས་རྟག་ཏུ་བྱས་པ་མིན་པའི་སྐྱེ་འགྲོ་གཞན་ཡོད་པ་མིན་པའི་ཕྱིར་ནའོ། ། རྟགས་གྲུབ་སྟེ། སྐྱེ་འགྲོ་ཐམས་ཅད་སྐྱེད་བྱེད་གང་ཞིག་རྟག་པའི་ཕྱིར་རོ། ། གལ་ཏེ་དེ་ལྟ་ནའང་འདུ་བའི་དང་། འདུ་བ་མ་ཡིན་པའི་དང་། རྒྱུ་མཚན་གྱི་རྒྱུ་སྟེ་གསུམ་ལས་འབྲས་བུ་འབྱུང་ཞིང་དབང་ཕྱུག་རྒྱུ་མཚན་གྱི་རྒྱུ་སྟེ་རྐྱེན་ཡིན་པས་རྒྱུ་གཞན་དང་ཚོགས་པ་ལ་ལྟོས་ནས་འབྲས་བུ་བྱེད་པའི་ཕྱིར་དེ་ལྟར་ཐལ་བའི་ཉེས་པ་མེད་དོ་ཞེ་ནའང་སྐྱེ་འགྲོ་ཐམས་ཅད་ཆོས་ཅན། ཚོགས་པ་ཉིད་རྒྱུ་ཡིན་པར་འགྱུར་གྱི་དབང་ཕྱུག་རྟག་པ་དེ་ཁྱོད་ཀྱི་རྒྱུ་མིན་པར་ཐལ། རྒྱུ་རྐྱེན་ཚོགས་ན་དབང་ཕྱུག་ལ་འབྲས་བུ་མི་སྐྱེད་པའི་དབང་མེད་པ་སྟེ་ཚོགས་པའི་བྱ་བ་བཤོལ་ནས་བཏང་སྙོམས་སུ་འདུག་པར་མི་ནུས་ཤིང་ཚོགས་པ་དེ་མེད་པར་ནི་དབང་ཕྱུག་གིས་བསྐྱེད་པར་ནུས་པ་མིན་པའི་ཕྱིར་རོ། །
གཞན་ཡང་ཚོགས་པ་ཡོད་ན་དབང་ཕྱུག་ལ་བྱེད་པ་པོ་ཡོད་དུ་ཆུག་ནའང་གལ་ཏེ་ཚོགས་པའི་སྟོབས་ཀྱིས་དབང་ཕྱུག་རང་ཉིད་མི་འདོད་བཞིན་དུ་བྱེད་པ་ཡིན་ནམ། འོན་ཏེ་འདོད་ནས་འབྲས་བུ་བྱེད་པ་ཡིན། དང་པོ་ལྟར་ན་དབང་ཕྱུག་ཆོས་ཅན། གཞན་གྱི་དབང་དུ་ཐལ་བར་འགྱུར། རྐྱེན་གཞན་གྱི་དབང་གིས་རང་མི་འདོད་བཞིན་དུ་འབྲས་བུ་བྱེད་པའི་ཕྱིར་རོ། ། གཉིས་པ་ལྟར་ཁས་ལེན་ནས་འདོད་ནས་འབྲས་བུ་བྱེད་ཅེ་ནའང་དེ་ཆོས་ཅན། འདོད་པ་ལ་རག་ལས་ནས་འབྲས་བུ་བྱེད་པར་འགྱུར། འདོད་པ་ལ་ལྟོས་ནས་འདོད་པ་ཡོད་ན་འབྲས་བུ་བྱེད་པའི་ཕྱིར་རོ། ། དེ་ལྟར་བྱེད་པར་འདོད་ན་དེ་ཆོས་ཅན། རྟག་གཅིག་རང་དབང་ཅན་གྱི་དབང་ཕྱུག་ག་ལ་ཡིན་ཏེ་མིན་པར་ཐལ་ལོ། །
དེ་ལྟར་ན་འགྲོ་བ་སྣ་ཚོགས་དབང་ཕྱུག་གི་འབྲས་བུ་མ་ཡིན་ནོ་ཞེས་གྲུབ་བོ། ། གཉིས་པ་རྡུལ་ཕྲན་རྟོག་པ་ལས་སྐྱེ་བ་དགག་པ་ནི། རྐང་མིག་པ་དང་སྤྱོད་པ་ལ་སོགས་་་་་་རྐང་པ་གཉིས་པ་འདི་འགྲེལ་པས་པར་ཚིགས་སུ་བྱས་སོ།། པའི་རྒོལ་བ་གང་དག་རྡུལ་ཕྲན་ཏེ་ཕྲ་རབ་རྟག་པ་འགྲོ་བ་སྣ་ཚོགས་པའི་རྒྱུར་སྨྲ་བ་དེ་དག་ཀྱང་ནི་སྔར་ཆ་ཡང་རྡུལ་དུ་ཕྱེ་བ་སྟེ་ཞེས་སོགས་རྡུལ་ཕྲན་དཔྱོད་པའི་སྐབས་སུ་བཟློགས་ཟིན་ཏོ། གསུམ་པ་གཙོ་བོ་རྟག་པ་ལ་སྐྱེ་བ་དགག་པ་ལ་གཉིས་ལས། དང་པོ་འདོད་པ་བརྗོད་པ་ནི། རང་བཞིན་གྱི་མིང་ཅན་གྱི་གཙོ་བོ་རྟག་པ་འགྲོ་བ་བརྟན་གཡོ་སྐྱེ་འཇིག་གནས་པའི་རྒྱུ་ཡིན་པར་ནི་གྲངས་ཅན་པ་འདོད་དོ། ། སྙིང་སྟོབས་རྡུལ་དང་མུན་པ་ཞེས་བྱ་བའི་བདེ་སྡུག་གི་གཏི་མུག་གི་བདག་ཉིད་ཀྱི་ཡོན་ཏན་གསུམ་པོ་མཉམ་པར་གནས་པའི་གནས་སྐབས་ཐོབ་པར་འགྱུར་པ་ནི་གཙོ་བོ་ཞེས་བྱ་བར་རབ་ཏུ་བརྗོད་དེ། དེ་གསུམ་ཆ་མི་མཉམ་པའི་གནས་སྐབས་རྣམ་འགྱུར་རྣམས་ནི་འགྲོ་བ་ཡིན་པར་བརྗོད་དོ། ། དེ་ཡང་སྐྱེས་བུ་ཡུལ་ལ་ལོངས་སྤྱོད་པར་འདོད་པའི་ཚེ་རང་བཞིན་གྱིས་ཤེས་ནས་ཡུལ་སྐྱེས་བུ་ལ་སྦྱོར་བར་བྱེད་དོ། །
དེའི་ཚེ་རང་བཞིན་གྱི་སྒྲ་སོགས་འབྱིན་པས་ཤེས་རིག་ལ་ཉེ་བར་འགྱུར་རོ། ། འབྱིན་པའི་རིམ་པ་ནི། རང་བཞིན་ཏེ་གཙོ་བོ་ལས་བློ་ཆེན། དེ་ལས་ང་རྒྱལ། དེ་ལས་ཚོགས་བཅུ་དྲུག་སྟེ། དབང་པོ་བཅུ་གཅིག་དང་དེ་ཙམ་ལྔ་སྟེ། ལས་དབང་ལྔ་ནི། ཁ། རྐང་པ། ལག་པ།
འདོམས། བཤང་ལམ་མོ། ། བློ་ཡི་ནི། མིག་རྣ་བ། སྣ་ལྕེ། ལུས་སོ། ། གཉིས་ཀའི་བདག་ཉིད་ནི་ཡིད་དོ། ། དེ་ཙམ་ལྔ་ནི་སྒྲ། རེག་བྱ། གཟུགས།
རོ། དྲིའོ། ། དེ་ལྔ་ལས་བྱུང་བའི་འབྱུང་བ་ལྔ་ནི། ནམ་མཁའ། རླུང་། མེ། ཆུ། སའོ། ། དེ་དག་ལ་རྒྱུ་ཡིན་འབྲས་བུ་མིན་པ་ནི་གཙོ་བོ། ཆེན་པོ།
ང་རྒྱལ། དེ་ཙམ་ལྔ་ནི་རྒྱུ་འབྲས་གཉིས་ཀ་ཡིན་ལ། དབང་པོ་བཅུ་གཅིག འབྱུང་བ་ལྔ་ནི་རྒྱུ་མིན་ལ་འབྲས་བུ་ཡིན་པའོ། ། སྐྱེས་བུ་ནི་གཉིས་ཀ་མིན་པའོ། ། དེ་ཡང་རྩ་བའི་རང་བཞིན་ལ་ནི་འགྱུར་བ་མེད། ཆེན་པོ་སོགས་བདུན་པོ་རྒྱུ་རུ་འགྱུར་བ་ཡིན། ། བཅུ་དྲུག་པོ་ནི་རྣམ་པར་འགྱུར་བ་སྟེ། ། སྐྱེས་བུ་རང་བཞིན་མ་ཡིན་རྣམ་འགྱུར་མིན། ། ཞེས་སོ། །
ཡང་གཙོ་བོ་འབྲས་བུ་མ་ལུས་ནུས་པའི་རང་བཞིན་ཉིད་ཡོན་ཏན་གསུམ་གྱི་རང་བཞིན་ཁོ་ནས་འབྲས་བུ་སྒྲུབ་པར་བྱེད་པ་དང་། གཙོ་བོ་ལས་ངེས་པར་ཁོ་ནར་འབྲས་བུའི་ངོ་བོས་འགྲོ་བ་འཇུག་ལྡོག་བྱེད་པར་འདོད་དོ། ། གཉིས་པ་དེ་དགག་པ་ལ་བཞི་ཡི་དང་པོ་གནོད་བྱེད་སྤྱིར་བརྗོད་པ་ནི། གཙོ་བོ་ཆོས་ཅན། དེ་ལ་རྡུལ་སོགས་ཡོན་ཏན་གྱི་རང་བཞིན་གྱིས་དབྱེ་བ་གསུམ་ཉིད་ནི་རིགས་པ་མིན་པར་ཐལ། རྟག་པ་གཅིག་པུ་ཡིན་པའི་ཕྱིར། དེས་ན་ཤེས་བྱ་ཆོས་ཅན། ཡོན་ཏན་གསུམ་ཆ་མཉམ་པའི་བདག་ཉིད་ཀྱི་གཙོ་བོ་གཅིག་པུ་དེ་ཡོད་པ་མིན་པར་ཐལ། གཙོ་བོ་དེ་ཡོན་ཏན་གསུམ་གྱི་བདག་ཉིད་དུ་རིགས་པ་མིན་པའི་ཕྱིར་རོ། ། དེའི་ཕྱིར་དེ་བཀག་པ་ན་དེའི་འབྲས་བུ་ཐམས་ཅད་ཀྱང་བཀག་པར་འགྱུར་རོ། །
འོན་ཏེ་མ་ངེས་ཏེ་གཅིག་པུར་འདོད་པ་རྡུལ་ལྟ་བུ་དེ། རྡུལ་གྱི་རང་བཞིན་གཅིག་པུ་བདེན་ལ་དེ་བཞིན་དུ་ཡོན་ཏན་གསུམ་གྱི་བདག་ཉིད་སོ་སོར་བདེན་ནོ་ཞེ་ན། གཙོ་བོ་དེ་བཞིན་དུ་ཡོན་ཏན་རྡུལ་ལྟ་བུ་དེ་ཡང་དེ་བཀག་པ་ན་དེའི་རང་བཞིན་གཅིག་ཏུ་བདེན་པ་བདེན་པ་མིན་པར་ཐལ་ཏེ་དེ་ཡང་སོ་སོར་རྡུལ་མུན་སྙིང་སྟོབས་རྣམ་པ་གསུམ་གྱི་བདག་ཉིད་ཡིན་པའི་ཕྱིར་རོ། ། ཤེས་བྱ་འདིར་ཡང་ཆོས་ཅན། རྒྱུ་ཡོན་ཏན་གསུམ་གྱིས་བྱས་པའི་འབྲས་བུ་སྒྲ་སོགས་ཀྱང་ཡོད་པ་ཉིད་ཤིན་ཏུ་རྒྱང་རིང་བ་སྟེ་རྣམ་པ་ཐམས་ཅད་དུ་མི་རིགས་པར་འགྱུར། ཡོན་ཏན་རེ་རེ་ལའང་གསུམ་གསུམ་དུ་ཕྱེ་བའི་ཆ་ཤས་ཀྱི་ཡོན་ཏན་རེ་རེའང་རྣམ་པ་གསུམ་གསུམ་དུ་རྣམ་པར་དཔྱད་པ་ལ་སོགས་པས་བརྟགས་ནས་མཐར་ཡོན་ཏན་མེད་པར་འགྱུར་པའི་ཕྱིར་རོ། ། གཉིས་པ་བདེ་སོགས་ཕྱི་རོལ་ཡིན་པ་དགག་པ་ནི། གོས་སོགས་འབྲས་བུ་བདེ་སོགས་ཡོན་ཏན་གྱི་བདག་ཉིད་དུ་འདོད་ཅིང་། རྟག་ཏུ་བདེ་སོགས་སེམས་པ་མིན། ། འདི་ནི་གསལ་བར་ཡང་དག་མཐོང་། །
ཞེས་སྨྲས་པ་དེའང་མི་རིགས་ཏེ། གོས་ལ་སོགས་པ་ཆོས་ཅན། དེ་བདེ་སོགས་ཀྱི་བདག་ཉིད་དུ་ཡོད་པ་སྲིད་པའང་མིན་པར་ཐལ། སེམས་མེད་པའི་ཕྱིར་རོ། ། འང་གི་སྒྲས་ཡོན་ཏན་བཞིན་དུ་ཞེས་བསྟན་པའོ། ། འོན་ཏེ་གོས་སོགས་ཀྱི་དངོས་པོ་རྣམས་བདེ་སོགས་ཀྱི་རང་བཞིན་ཡིན་པས་བདེ་སོགས་ཡོད་པར་མི་སྨྲའི། བདེ་སོགས་ཀྱི་རྒྱུའི་རང་བཞིན་ཡིན་པས་བདེ་སོགས་ཡོད་པར་སྨྲའོ་ཞེ་ན། གོས་སོགས་དང་སྣམ་སོགས་ཀྱི་དངོས་པོ་རྣམས་ཆོས་ཅན། བདེ་སོགས་ཀྱི་རྒྱུར་བདེན་པ་མ་ཡིན་པར་ཐལ། སྒྱུ་མ་ལྟར་རང་བཞིན་མེད་པའི་ཕྱིར་ཏེ།
ཡན་ལག་ཅན་གྱི་ངོ་བོ་དང་རྡུལ་ཕྲ་རབ་དང་ཡོན་ཏན་གསུམ་གྱི་བདག་ཉིད་དུ་མ་གྲུབ་པར་སྔར་དཔྱད་ཟིན་པ་མིན་ནམ་སྟེ་ཡིན་པའི་ཕྱིར་རོ། ། གཞན་ཡང་གོས་སོགས་ཆོས་ཅན། ཁྱོད་ཀྱི་ལུགས་ལ་དེའི་རྒྱུ་ཡང་བདེ་སོགས་སུ་འགྱུར་བ་ཉིད་དུ་ཐལ། ཡོན་ཏན་རྣམས་དེའི་རྒྱུ་ཡིན་པའི་ཕྱིར་རོ། ། འདོད་ན། བདེ་སོགས་ཆོས་ཅན། སྣམ་སོགས་ཀྱི་རྒྱུ་མ་ཡིན་པར་ཐལ་ཏེ། དེ་ལས་སྣམ་བུ་དང་ཙདྣན་ཕྲེང་སོགས་འབྱུང་བ་མེད་པའི་ཕྱིར་རོ། ། ཡང་ཁྱོད་ཀྱི་འདོད་པ་དེ་ཡང་ཕྱིན་ཅི་ལོག་ཏུ་དམིགས་ཏེ། སྣམ་བུ་ཙདྣན་སོགས་ལས་ནི་བདེ་སྡུག་སོགས་སྐྱེ་བར་མཐོང་བ་ཡིན་པས་ན་ཤེས་བྱ་ཆོས་ཅན།
དཔྱད་ན་བདེ་སོགས་དོན་དམ་བདེན་པར་མེད་དེ། དཔྱད་ན་སྣ་ཚོགས་དེ་མེད་པའི་ཕྱིར་རོ། ། ཁྱབ་པ་ཡོད་བདེ་སོགས་སྣམ་སོགས་ཀྱི་འབྲས་བུ་ཡིན་པའི་ཕྱིར་རོ། ། གསུམ་པ་དངོས་པོ་བརྟག་པ་ཡིན་པ་དགག་པ་ནི། བདེ་སོགས་ཡོན་ཏན་གྱི་བདག་ཉིད་ཡིན་པས་རྟག་པར་འདོད་པའང་མི་འཐད་དེ། བདེ་སྡུག་སོགས་ཆོས་ཅན། རྟག་པ་ཉིད་དུ་ཡོད་ངེས་མ་ཡིན་པར་ཐལ། རྟག་པ་ཉིད་དུ་ནི་ནམ་ཡང་ཚད་མས་དམིགས་པ་ཡོད་པ་མ་ཡིན་པའི་ཕྱིར་རོ། ། གལ་ཏེ་བདེ་སོགས་རྟག་པར་ཡོད་པ་ཉིད་ཡིན་ན་བདེ་བ་ལ་སོགས་ཆོས་ཅན། རྟག་ཏུ་གསལ་བར་དམིགས་པར་འགྱུར།
གསལ་བར་དམིགས་རུང་རྟག་པའི་ཕྱིར། ཁྱབ་པ་ཡོད། རྟག་ན་དེའི་རང་བཞིན་ཡོངས་སུ་མི་འདོར་བའི་ཕྱིར་རོ། ། གལ་ཏེ་བདེ་སོགས་རྟག་པར་ཡོད་མོད་ཀྱི་འོན་ཀྱང་དེ་གསལ་བའི་ཚེ་བདེ་བར་སྣང་གིས་ནུས་པའི་ཚུལ་དུ་མི་གསལ་བའི་ཚེ་ན་མི་མཐོང་ངོ་ཞེ་ན། བདེ་བ་ཆོས་ཅན། རྟག་ཏུ་བདེ་བའི་ངོ་བོར་མྱོང་བ་ཅིའི་ཕྱིར་འཛིན་པ་སྟེ་དམིགས་པ་མ་ཡིན་ཏེ་ཡིན་པར་འགྱུར། འགའ་ཞིག་གི་ཚེ་བདེ་བའི་ངོ་བོར་གསལ་བར་མྱོང་བའི་རྟག་པ་ཡིན་པའི་ཕྱིར་རོ། ། འོན་ཏེ་རྟག་ཏུ་གསལ་བ་ཡིན་ན་དེར་འགྱུར་ཡང་རགས་པ་གསལ་བའི་ངོ་བོ་དེ་ཉིད་ཕྲ་མོར་གྱུར་པའི་ཚེ་ན་ཉིན་མོའི་སྐར་མ་བཞིན་མི་གསལ་བས་མི་འཛིན་ནོ་ཞེ་ན། བདེ་སོགས་དེ་ཆོས་ཅན། སྔར་རགས་པས་གསལ་བ་དང་ཕྱིས་ཕྲ་མོར་གྱུར་པས་མི་གསལ་བའི་ངོ་བའང་ཇི་ལྟར་ན་ཡིན་ཏེ་མ་ཡིན་པར་ཐལ།
རྟག་པ་གཅིག་པུ་ཡིན་པའི་ཕྱིར་རོ། ། འོན་ཏེ་གཅིག་ལ་དེ་ལྟ་བུའི་འགལ་བ་གཉིས་མི་རུང་ཡང་བདེ་སོགས་མི་འགལ་བའི་ཚེ་སྔར་གྱི་རགས་པའི་ངོ་བོ་དོར་ནས་ཕྱིས་ཕྲ་མོའི་ངོ་བོར་གྱུར་པའོ་ཞེ་ན། རགས་པ་ཕྲ་བའི་ངོ་བོར་གྱུར་པ་དེ་དག་ཆོས་ཅན། དེ་ལ་མི་རྟག་པ་ཉིད་ཡིན་པས་ཁྱབ་པར་ཐལ། སྐྱེ་འཇིག་བྱེད་པའི་ཕྱིར་རོ། ། འོན་ཏེ་འདོད་པ་ལ་སྐྱོན་ཅི་ཡོད་ཅེ་ན། དེ་ཙམ་ཉི་ཤུ་རྩ་ལྔའི་དངོས་པོ་ཐམས་ཅད་ནི་ཆོས་ཅན། རགས་པ་ཕྲ་བར་གྱུར་པ་དེ་བཞིན་དུ་མི་རྟག་པ་ཉིད་དུ་ཅིས་མི་འདོད་དེ་འདོད་པར་རིགས་པར་ཐལ། གསལ་མི་གསལ་གྱི་བདག་ཉིད་ཀྱི་ཕྲ་རགས་སུ་གནས་པའི་ཕྱིར་རོ། ། གཞན་ཡང་བདེ་བའི་རགས་པ་དེ་བདེ་བ་ལས་གཞན་ཡིན་ནམ་མིན།
ཡིན་ན་བདེ་བའི་རགས་པ་དེ་ཆོས་ཅན། དེ་ལ་སོགས་པ་བདེ་བ་མི་དམིགས་པར་འགྱུར་བ་ཡིན་པར་ཐལ། བདེ་བ་ལས་དོན་གཞན་བདེ་བ་དང་འབྲེལ་མེད་ཡིན་པའི་ཕྱིར་རོ། ། འོན་ཏེ་མིན་ཞེ་ན། བདེ་སོགས་ཀྱི་རགས་པ་ཆོས་ཅན། བདེ་སོགས་ཉིད་དུ་ཐལ། བདེ་སོགས་ལས་གཞན་མིན་པའི་དངོས་པོ་ཡིན་པའི་ཕྱིར། འདོད་ན། བདེ་བ་ཆོས་ཅན། གསལ་བར་མི་རྟག་པ་ཉིད་དུ་ཐལ།
རགས་པ་དང་ལྷན་ཅིག་སྐྱེ་འགག་བྱེད་པའི་ཕྱིར་རོ། ། བཞི་པ་འབྲས་བུ་སྔར་ཡོད་སྐྱེ་བ་དགག་པ་ལ་གསུམ་གྱི། དང་པོ་སུན་འབྱིན་བརྗོད་པ་ནི། གལ་ཏེ་ཁྱེད་སངས་རྒྱས་པ་འདོད་པ་ལྟར་བདེ་སོགས་དེ་གཏན་ནས་མེད་པའི་ཞིག་པར་འགྱུར་ན་ལན་ཅིག་བདེ་བ་འགེགས་པའི་འོག་རོལ་ཏུ་བདེ་བ་འགའ་ཡང་ནི་ཆོས་ཅན། སླར་སྐྱེ་བ་མེད་པའི་ཕྱིར་ནམ་མཁའི་ཨུཏྤལ་བཞིན་ཞེས་འདོད་ན། གྲངས་ཅན་པ་ཁྱོད་ཀྱི་ལུགས་ལ་ཆོས་ཅན། སྔར་རྒྱུའི་གནས་སྐབས་མེད་པར་སྐྱེ་བ་ནི་ཁྱོད་མི་འདོད་ཀྱང་དོན་ལ་གནས་པ་ཉིད་དུ་ཐལ། སྔར་རྒྱུ་ལ་འབྲས་བུ་གསལ་བ་མེད་པ་ཕྱིས་གསལ་བར་སྐྱེ་བའི་ཕྱིར་རོ། ། གལ་ཏེ་རྒྱུ་ལ་འབྲས་བུ་རང་ཆས་སུ་ངོ་བོ་གཅིག་ཏུ་གནས་ན་བཟའ་བྱ་ཡིན་པས་ན་ཟས་ཏེ་ཟས་ཟ་བ་པོ་ཆོས་ཅན། འབྲས་བུ་མི་གཙང་བ་ཟ་བར་འགྱུར།
ཟས་ཟ་བའི་ཕྱིར་དང་། རས་ཀྱི་རང་བཞིན་གྱིས་རས་ཉོས་ནས་གྱོན་པའི་སྐྱེས་བུ་ཆོས་ཅན། རྒྱུ་རས་ཀྱི་བལ་གྱི་ས་བོན་ཉིད་ཉོས་ནས་བགོ་བར་རིག་པར་ཐལ། འབྲས་བུ་རས་ཉོས་ནས་བགོ་བའི་ཕྱིར་རོ། ། གཉིས་པ་དེའི་ལན་དགག་པ་ནི། འོན་ཏེ་དོན་དམ་དུ་རྒྱུ་ལ་འབྲས་བུ་ངོ་བོ་གཅིག་ཏུ་ཡོད་ཀྱང་ཀུན་རྫོབ་ཏུ་མ་རིག་པའི་རབ་རིབ་ཀྱིས་ཡེ་ཤེས་ཀྱི་མིག་བཀག་པའི་འཇིག་རྟེན་རྨོངས་པས་རྒྱུ་ལ་འབྲས་བུ་གཅིག་ཏུ་མ་མཐོང་བས་སྐྱོན་མེད་ཅེ་ན། དེ་ཁོ་ན་ཉིད་ཤེས་པ་ཉིད་ཀྱིའང་ཟས་ཟ་བ་ལ་སོགས་འཇིག་རྟེན་པའི་བླང་དོར་གྱི་རྣམ་གཞག་དེ་ཉིད་བྱེད་ཀྱི་བླང་དོར་ཕྱིན་ཅི་ལོག་ཏུ་བྱེད་པ་མ་མཐོང་བས་ལན་དུ་མི་རིགས་སོ། ། གཞན་ཡང་ཤེས་པ་གང་གི་རྒྱུ་ལ་འབྲས་བུ་ཡོད་དོ་ཞེས་རྟོག་པ་དེ་ཉིད་མཐོང་བར་མ་ཟད་འཇིག་རྟེན་པའི་སྐྱེ་བོ་ལ་ཡང་ན་ཡོད་པར་ངེས་པས་རྒྱུ་མཚན་ཅི་སྟེ་འཇིག་རྟེན་པས་དེ་ལྟར་མཐོང་བ་མ་ཡིན་ཞེས་བརྗོད་པར་བྱེད་དེ་མི་རིགས་སོ། །

གལ་ཏེ་འཇིག་རྟེན་པས་དེ་ལྟར་མཐོང་བ་ཚད་མ་ཉིད་མིན་པའི་ཕྱིར་དེས་རྒྱུ་ལ་འབྲས་བུ་ཡོད་པ་གསལ་བར་མི་མཐོང་ངོ་ཞེས། བདེ་སོགས་གསལ་བ་མཐོང་བའི་འཇིག་རྟེན་པའི་མངོན་སུམ་ཚད་མ་དང་། འང་གི་སྒྲས་བསྡུས་པ་རྗེས་དཔག་དང་སྒྲ་བྱུང་ཡང་ཆོས་ཅན། ཚད་མ་མ་ཡིན་པར་ཐལ། འཇིག་རྟེན་པའི་ཤེས་པ་ཡིན་པའི་ཕྱིར་རོ། ། འདོད་ན་དེ་ཆོས་ཅན། དེས་གསལ་བར་མཐོང་བའི་སྒྲ་སོགས་དེའང་བདེན་པར་ཡོད་པ་མ་ཡིན་པར་ཐལ་ལོ། ། གསུམ་པ་རང་ལ་མཚུངས་པ་སྤང་བ་ནི། གལ་ཏེ་ཁྱེད་ཀྱང་ཐ་སྙད་པའི་ཚད་མ་དོན་དམ་པར་ཚད་མ་མིན་པར་འདོད་པས་ན། ཁྱེད་ཀྱི་ལུགས་ལ་ཆོས་ཐམས་ཅད་རང་བཞིན་མེད་པར་སྤྱོད་པའི་ཐ་སྙད་པའི་ཚད་མ་རྣམས་ཆོས་ཅན། དེས་གཞལ་བའི་དོན་དེ་བརྫུན་པར་མི་འགྱུར་བ་སྟེ་འགྱུར་བར་ཐལ།
དོན་དམ་པར་ཚད་མ་མ་ཡིན་པའི་ཕྱིར་རོ། ། དེ་འདོད་ན། དེ་ཁོ་ན་ཉིད་དུ་ནི་དངོས་པོ་རྣམས་ཀྱི་སྟོང་པ་ཉིད་ཚད་མས་ངེས་པ་དེ་ཡང་ནི་འཐད་པ་མ་ཡིན་པར་ཐལ། ཚད་མས་གཞལ་བ་ཐམས་ཅད་བརྫུན་པ་དེའི་ཕྱིར་རོ་ཞེ་ན། དེ་ནི་འདོད་པ་ཉིད་དེ་འདི་ལྟར་དགག་བྱ་རྟོག་པས་བཏགས་པའི་བུམ་སོགས་ཀྱི་དངོས་པོ་ལ་མ་རེག་པ་སྟེ་དེ་ལ་མ་དཔྱད་ཅིང་དེ་མ་བཟུང་བར་བུམ་པ་དེའི་དངོས་པོ་མེད་པ་བློས་འཛིན་ཅིང་དམིགས་པ་མ་ཡིན་པ་དེའི་ཕྱིར་དགག་བྱ་བདེན་པ་དེའི་དངོས་པོ་མེད་པའི་སྟོང་པ་ཉིད་ཆོས་ཅན། གསལ་བར་ཏེ། ངེས་པ་ཁོ་ནར་བརྫུན་ཏེ་དེའི་དགག་བྱའི་དངོས་པོ་གང་ཡིན་པ་དེའང་བརྫུན་པའི་ཕྱིར་རོ། ། དེ་ལྟར་ཡང་བདེན་གཉིས་ལས། བཏགས་པའི་རང་གི་ངོ་བོ་ཡིས། ། བཀག་པ་བཏགས་མིན་ཇི་ལྟར་འགྱུར། །
ཞེས་སོ། ། དགག་བྱ་དང་དེ་བཀག་པ་བརྟགས་ནས་བཞག་པ་དེས་ན་དཔེར་ན་རྨི་ལམ་དུ་ཐོག་མར་བུ་སྐྱེས་ནས་བུ་དེ་ཤི་བ་རྨི་བ་ན་བུ་དེ་མེད་སྙམ་པའི་རྣམ་རྟོག་ན་བུ་དེ་ཡོད་པར་སྒྲོ་འདོགས་པའི་རྣམ་པར་རྟོག་པའི་གེགས་བྱེད་པ་ཡིན་ཞིང་གེགས་བྱེད་ཀྱི་རྟོག་པ་དེ་ཡང་བརྫུན་པ་ཡིན་ཏེ། རྨི་ལམ་གྱི་བུ་ནི་བཏགས་པར་ཟད་ཀྱི་སྐྱེ་འཆི་མེད་པའི་ཕྱིར་རོ། ། དེ་བཞིན་དུ་རྟོག་པས་བརྟགས་པའི་བདེན་དངོས་དང་དེ་བཀག་པའི་སྟོང་པ་ཉིད་ཀྱང་བཏགས་པར་ཟད་ཀྱི་དོན་དམ་དུ་མེད་པས་ན་སྟོང་ཉིད་འཇལ་བའི་བློ་ཡང་དོན་དམ་པར་ཚད་མ་ཡིན་ཏེ། ཡུལ་བདེན་པར་མེད་པའི་ཕྱིར་རོ། ། གསུམ་པ་དེ་དག་གི་མཇུག་བསྡུ་བ་ནི། རྒྱུ་མེད་དང་དབང་ཕྱུག་དང་གཙོ་བོ་སོགས་ལས་འགྲོ་བ་འགའ་ཡང་མི་འབྱུང་བ་དེ་བས་བཤད་མ་ཐག་པའི་ཚུལ་དེ་ལྟར་རྣམ་པར་དཔྱད་པས་འབྲས་བུ་འགའ་ཡང་རྒྱུ་མེད་ལས་བྱུང་ཡོད་པ་མ་ཡིན་ཞིང་། བདག་དང་དུས་ཀྱིས་བྱས་པའང་མེད་དེ། དེ་དག་ཀྱང་རྒྱུ་མེད་པར་འདོད་པའི་ཕྱིར་རོ། ། ཅི་སྟེ་དེ་དག་ལས་མི་སྐྱེ་ཡང་མཐོང་བའི་རྒྱུ་ལས་དོན་དམ་སྐྱེ་བའི་ཕྱིར་ཆོས་ཐམས་ཅད་རང་བཞིན་མེད་པར་ཇི་ལྟར་འགྲུབ་ཅེ་ན།
བདག་ལས་མ་ཡིན་གཞན་ལས་མིན། ། གཉིས་ལས་མ་ཡིན་ཞེས་པའི་དོན་སྟོན་པ་ནི། དངོས་པོ་རྣམས་ཆོས་ཅན། དོན་དམ་པར་སྐྱེ་བ་ནམ་ཡང་ཡོད་པ་མིན་ཏེ། རང་དང་གཞན་སོ་སོ་བའམ་དེ་གཉིས་ཀ་འདུས་པའི་རྐྱེན་རྣམས་ལའང་སྐྱེས་པའི་ཚུལ་གྱིས་གནས་པ་ཅུང་ཟད་ཀྱང་ཡོད་པ་མ་ཡིན་པའི་ཕྱིར་རོ། ། དེ་མ་གྲུབ་པ་མིན་ཏེ། རང་ལས་མི་སྐྱེ་སྟེ། རང་སྐྱེ་བ་ལས་སྔར་དངོས་པོར་མེད་པའི་ཕྱིར་དང་། གཞན་ལས་ཀྱང་མ་ཡིན་ཏེ། ས་ལུས་ས་བོན་ལས་ཁྲེའི་མྱུ་གུ་སྐྱེ་བར་ཐལ་བའི་ཕྱིར་དང་།
གཉིས་ཀ་རེ་རེ་ལས་ཀྱང་མ་ཡིན་ཏེ། གཉིས་ཀའི་ཕྱོགས་ལ་བརྗོད་པའི་ཉེས་པར་འགྱུར་བའི་ཕྱིར་རོ། ། གཉིས་ཀ་ཚོགས་པ་ལས་ཀྱང་མ་ཡིན་ཏེ། རེ་རེ་ལ་ནུས་པ་མེད་ན་ཚོགས་པ་ལའང་ནུས་པ་མེད་པའི་ཕྱིར་རོ། ། དེ་བཞིན་དུ་སྔར་བཤད་པ་ལྟར། རྒྱུ་མེད་ལས་ཀྱང་མི་སྐྱེ་བས་ན་དོན་དམ་པར་སྐྱེ་འགག་མེད་པའི་རང་བཞིན་སྒྱུ་མ་དང་མཚུངས་པའི་རྟེན་འབྲེལ་ངོ་བོ་ཉིད་ཀྱིས་སྟོང་པ་ཉིད་སྣ་ཚོགས་སུ་སྣང་བ་ཡིན་ལ། འདི་ཀུན་རྫོབ་ཏུ་འགེགས་པ་ནི་མ་ཡིན་ནོ། ། ས་ལུང་ལྗང་པའི་མདོ་ལས། མྱུ་གུ་དེའང་བདག་གིས་མ་བྱས། གཞན་གྱིས་མ་བྱས།
གཉིས་ཀས་མ་བྱས། དབང་ཕྱུག་གིས་མ་བྱས། དུས་ཀྱིས་མ་བསྒྱུར། རང་བཞིན་ལས་མ་བྱུང་། རྒྱུ་མེད་པ་ལས་ཀྱང་མ་སྐྱེས་ཏེ། འོན་ཀྱང་ས་དང་ཆུ་དང་མེ་དང་རླུང་དང་ནམ་མཁའ་དང་དུས་ཀྱི་ཁམས་འདུས་ནས་ས་བོན་འགགས་པ་ན་མྱུ་གུ་མངོན་པར་འགྲུབ་པར་འགྱུར་ཏེ། དེ་ལྟར་ཕྱི་རོལ་གྱི་རྟེན་ཅིང་འབྲེལ་པར་འབྱུང་བ་རྐྱེན་དང་འབྲེལ་པར་བལྟའོ་ཞེས་སོ། ། གཉིས་པ་རང་གི་སྡེ་པའི་འདོད་པ་དགག་པ་ནི། བཙུན་པ་ཆོས་སྐྱོབ་ནི། དངོས་པོ་ནི་ཞིག་པ་ན་ཁྱེད་ལྟར་གཏན་མེད་དུ་འགྱུར་བ་མ་ཡིན་གྱི།
འོན་ཀྱང་མ་འོངས་པ་རྒྱུ་རྐྱེན་གྱི་སྟོབས་ཀྱིས་འོངས་པ་དང་ད་ལྟ་བར་འགྱུར་ལ། དེ་ཉིད་སླར་ཡང་མི་རྟག་པའི་དབང་གིས་འདས་པར་གྱུར་པ་ནི་སྐྱེ་གནས་འཇིག་པར་བརྗོད་དོ་ཞེ་ན། དངོས་པོ་གཅིག་ཆོས་ཅན། གཞན་མ་འོངས་པའི་ཡུལ་དུས་ནས་ད་ལྟར་བར་འོངས་པ་མ་ཡིན་ལ་དེ་ཉིད་ད་ལྟར་མི་འགག་པར་གནས་པ་མ་ཡིན་ཞིང་ད་ལྟར་བྱུང་བ་ལས་འདས་པར་འགྲོ་བའང་མ་ཡིན་པར་ཐལ་ཏེ། མི་རྟག་པའི་ཕྱིར་རོ། ། མ་ངེས་ན་གཏན་དུ་ཡོད་པས་འདུས་བྱས་རྟག་པར་ཐལ་བའི་ཕྱིར་རོ། ། འོན་ཏེ་དངོས་པོ་གཅིག་ཀྱང་བྱ་བ་མ་སྐྱེས་ཤིང་མི་བྱེད་པ་མ་འོངས་པ་དང་། བྱ་བ་སྐྱེས་ལ་བྱེད་བཞིན་པ་ད་ལྟ་བ་དང་། བྱ་བ་བྱས་ནས་ལོག་པ་འདས་པ་ཡིན་པས་སྐྱོན་མེད་དོ་ཞེས་གནས་སྐབས་གཞན་དུ་འགྱུར་བར་འདོད་པའི་བཙུན་པ་དབྱིག་བཤེས་ཟེར་ན། དངོས་པོ་གཅིག་པོ་དེ་ཆོས་ཅན།
འདས་མ་འོངས་ཀྱི་དུས་སུ་བྱ་བ་བྱེད་པར་འགྱུར། འདས་མ་འོངས་ཀྱི་དུས་སུ་ཡང་རྫས་སུ་ཡོད་པའི་ཕྱིར་རོ། ། རྟག་ཏུ་གནས་ན་རྐྱེན་གཞན་ལ་མི་ལྟོས་པར་ཐལ་བ་དང་། བྱེད་པས་སྟོང་ན་དངོས་པོ་མ་ཡིན་པར་འགྱུར་ཞིང་། བྱེད་པ་དེ་དངོས་པོ་དང་གཅིག་དང་ཐ་དད་བརྟགས་ན་མི་འཐད་པའི་ཕྱིར་རོ། ། དེས་ན་དོན་དམ་པར་སྟོང་པར་བཅོམ་ལྡན་འདས་ཀྱིས་ཀྱང་གསུངས་ཏེ། དགེ་སློང་དག་མིག་ནི་སྐྱེ་བ་གང་ནས་ཀྱང་འོངས་པ་མེད་དོ། ། འགག་པ་ན་གང་དུའང་འགྲོ་བ་མེད་དོ། ། འདི་ལྟར་དགེ་སློང་དག་མིག་ནི་མ་བྱུང་བ་ལས་འབྱུང་བར་འགྱུར་ཞིང་བྱུང་ནས་ཀྱང་འགག་པར་འགྱུར་རོ་ཞེས་སོ། ། གཉིས་པ་ཀུན་རྫོབ་སྒྱུ་མ་ལྟ་བུར་བསྟན་པ་ནི།
དེ་ལྟར་དུས་གསུམ་ལས་འདས་པས་ན་དེ་ཁོ་ན་ཉིད་ཀྱི་དོན་ལ་རྨོངས་པའི་བྱིས་པས་བདེན་པར་སྒྲོ་བཏགས་པར་གང་བྱས་པའི་རྒྱུ་རྐྱེན་གྱིས་བསྐྱེད་པའི་ཆོས་འདི་དག་སྒྱུ་མ་མཁན་གྱིས་སྤྲུལ་བའི་རྟ་གླང་སོགས་ལས་ནི་བདེན་པའི་ཁྱད་པར་ཅི་ཞིག་ཡོད་དེ། རང་བཞིན་མེད་པར་མཚུངས་པའི་ཕྱིར་རོ། ། མ་གྲུབ་པ་མིན་ཏེ། དེའང་སྒྱུ་མ་མཁན་གྱིས་སྤྲུལ་པའི་སྒྱུ་མ་གང་ཡིན་པ་དང་འཇིག་རྟེན་ལ་གྲགས་པའི་རྒྱུ་ལས་ཉོན་རྣམས་ཀྱིས་ནི་གང་སྤྲུལ་པའི་ཆོས་གང་ཡིན་པ་དེ་དག་ནི་རང་བཞིན་མེད་པར་མཚུངས་ཏེ། སྐྱེ་བ་ན་གང་ནས་འོངས་པར་གྱུར་ཅིང་ཞིག་པ་ནི་གང་དུ་འགྲོ་བའང་དམིགས་པ་ཞིབ་པའི་ལྟ་བས་བརྟག་པར་གྱིས་ཤིག བརྟགས་ན་འགྲོ་འོང་མེད་པའི་ཕྱིར་རོ། ། རྒྱུ་རྐྱེན་ལས་སྐྱེས་ན་ཇི་ལྟར་མི་བདེན་ཞེ་ན། འདུས་བྱས་ཆོས་ཅན། དེ་ལ་དོན་དམ་དུ་བདེན་པ་ཉིད་ཇི་ལྟར་ཡོད་དེ་མེད་པར་ཐལ། དངོས་པོ་གང་ཞིག་རྒྱུ་རྐྱེན་གཞན་ནི་ཉེ་བ་ཡིས་མཐོང་བ་སྟེ་དམིགས་པར་འགྱུར་ཞིང་རྒྱུ་རྐྱེན་དོན་མེད་ན་དམིགས་པ་མིན་པའི་ཚུལ་གྱིས་བཅོས་བུ་གཞན་ལ་རག་ལས་པས་འཇུག་པའི་ཕྱིར།
དཔེར་ན་མེ་ལོང་ནང་གི་གདོང་གི་གཟུགས་བརྙན་དང་མཚུངས་པ་ཡིན་ནོ། ། གསུམ་པ་དཔྱད་ན་སྐྱེ་འགག་མ་གྲུབ་པའི་ཚུལ་ལ་གསུམ་སྟེ། ཡོད་མེད་ལ་དཔྱད་ན་སྐྱེ་བ་མི་འཐད། དེས་ན་འགག་པ་མི་འགྲུབ། མཇུག་བསྡུས་ཏེ་བསྟན་པའོ། ། དང་པོ་ལ་གཉིས་ཀྱི་དང་པོ་དངོས་ནི། གཞན་ཡང་འབྲས་བུ་རྣམས་ཀྱི་སྐྱེ་བ་བདེན་པར་ཡོད་ན་འབྲས་བུ་ཡོད་པའམ་མེད་པ་གང་ཞིག་སྐྱེ། དང་པོ་ལྟར་ན་འབྲས་བུའི་དངོས་པོ་གྲུབ་ནས་ཡོད་པ་ཆོས་ཅན། དེ་ལ་རྒྱུ་ཡིས་བསྐྱེད་དགོས་པ་ཅི་ཞིག་ཡོད་དེ་མེད་པར་ཐལ། གྲུབ་ཟིན་པར་གྱུར་པའི་ཕྱིར་རོ། །
འོན་ཏེ་ཕྱོགས་གཉིས་པ་ཁས་ལེན་ཏེ་འབྲས་བུ་དེ་ནི་མེད་པ་སྐྱེའོ་ཞེ་ན། ཡང་འབྲས་བུ་མེད་པ་དེ་ཆོས་ཅན། རྒྱུ་ཡིས་བསྐྱེད་དགོས་པ་ཅི་ཞིག་ཡོད་དེ་མེད་པར་ཐལ་་་་་རྒྱུ་ནི་རང་དང་མཉམ་དུ་སྐྱེ་འཇིག་བྱེད་པས་སྔ་མ་ལས་ཁྱད་མེད་པ་ལ་ཕྱི་མ་ལྟར་ན་དེ་ལའང་བྱེད་པ་གཞན་དང་གཞན་བརྟག་དགོས་པས་ཐུག་མེད་དུ་འགྱུར་རོ། ། དངོས་པོ་མེད་པའི་ཕྱིར་རོ། ། གཉིས་པ་ཉེས་སྤོང་གི་ལན་དགག་པ་ནི། འོན་ཏེ་མ་ངེས་ཏེ། འབྲས་བུ་མེད་པ་ཉིད་རྒྱུ་ལས་སྐྱེ་བ་མ་ཡིན་ནམ་ཞེ་ན། རྒྱུ་བརྒྱ་དང་སྟོང་རྣམས་ལ་ཞོག བྱེ་བ་ཕྲག་བརྒྱའི་རྒྱུ་ཡིས་ཀྱང་འབྲས་བུའི་དངོས་པོ་མེད་པ་ལ་རང་བཞིན་གཞན་དུ་བསྒྱུར་དུ་མེད་པའི་ཕྱིར་རོ། ། དེ་ལ་རྣམ་པར་བསྒྱུར་དུ་མེད་མོད་འབྲས་བུའི་ངོ་བོ་ཡིན་ནོ་ཞེ་ན།
འབྲས་བུའི་དངོས་པོར་མེད་པའི་གནས་སྐབས་དེ་ཆོས་ཅན། དེ་མ་དོར་བའི་འབྲས་བུའི་དངོས་པོ་ཇི་ལྟར་ཡིན་ཏེ་མ་ཡིན་པར་ཐལ། དངོས་པོར་མེད་པའི་ཕྱིར་རོ། ། གལ་ཏེ་མེད་པ་ཉིད་འབྲས་བུ་མ་ཡིན་གྱི་འོན་ཀྱང་འབྲས་བུ་མེད་པའི་རང་བཞིན་གྱི་གནས་སྐབས་དེ་ལོག་པ་ན་འབྲས་བུར་འགྱུར་རོ་ཞེ་ན། འབྲས་བུ་མེད་པ་ཆོས་ཅན། དེ་ལས་གཞན་དེ་ལོག་པའི་གནས་སྐབས་དེ་འབྲས་བུའི་དངོས་པོར་གྱུར་པ་ཡང་གང་ཞིག་ཡིན་ཏེ་མི་སྲིད་པར་ཐལ ། དེ་ལོག་པའི་གནས་སྐབས་དེ་འབྲས་བུའི་དངོས་པོར་གྱུར་པ་ཚད་མས་མ་དམིགས་པའི་ཕྱིར་ཏེ། དེ་ལོག་པའི་གནས་སྐབས་ནི་རྒྱུ་ཡིན་ལ་རྒྱུ་འབྲས་བུའི་རང་བཞིན་ཡིན་པ་སྔར་ཟས་ཟ་མི་གཙང་བ་ཟ་བར་འགྱུར་རོ་ཞེས་སོགས་སུ་བཀག་ཟིན་པའི་ཕྱིར་རོ། ། འོན་ཏེ་དེ་ལོག་པའི་གནས་སྐབས་ནི་འབྲས་བུར་མི་འགྱུར་གྱི། སྔར་ཡོད་པ་མིན་ཞིང་ཕྱིས་དངོས་མེད་དང་བྲལ་བ་ལས་འབྲས་བུར་འགྱུར་རོ་ཞེ་ན།
ཤེས་བྱ་འདིར་ཆོས་ཅན། བསྐྱེད་བྱའི་དངོས་པོ་ཡོད་པར་ནམ་ཞིག་ནའང་མི་འགྱུར་བར་ཐལ། དངོས་པོར་མེད་པའི་ཚེ་ན་ནི་བསྐྱེད་བྱའི་དངོས་པོ་ཡོད་པ་མིན་ལ། དངོས་པོར་ཡོད་པ་ཉིད་ན་རྟག་ཏུ་ཡོད་པའི་ཕྱིར་རོ། ། འོན་ཏེ་རྟགས་མ་གྲུབ་སྟེ། འབྲས་བུའི་དངོས་པོ་སྐྱེས་པས་དངོས་པོར་མེད་པ་ཉམས་ཤིང་འབྲལ་བར་འགྱུར་རོ་ཞེ་ན། འབྲས་བུའི་དངོས་པོ་ཆོས་ཅན། དེ་དང་པོར་སྐྱེས་ཟིན་པར་མ་གྱུར་ན་དངོས་པོར་མེད་པའི་ངོ་བོ་དང་ནི་འབྲལ་བར་མི་འགྱུར་བར་ཐལ། དེ་ཇི་སྲིད་སྐྱེས་ཟིན་པར་མ་གྱུར་གྱི་བར་དུ་དངོས་པོར་མེད་པ་མི་ལྡོག་པའི་ཕྱིར་རོ། ། འོན་ཏེ་འདོད་དེ་དང་པོར་དངོས་མེད་དང་མ་བྲལ་བཞིན་དུ་དངོས་པོ་སྐྱེ་ལ་ཕྱི་ནས་དངོས་མེད་དང་འབྲལ་བར་འགྱུར་ཏེ།
དངོས་པོ་དང་དངོས་མེད་ཕན་ཚུན་སྤང་འགལ་ཡིན་པའི་ཕྱིར་ཞེ་ན། འབྲས་བུ་ཆོས་ཅན། དང་པོ་བྱུང་མ་ཐག་ཏུ་འབྲས་བུའི་དངོས་པོར་ཡོད་པའི་སྐབས་མི་སྲིད་པར་ཐལ། དང་པོ་བྱུང་མ་ཐག་ཏུ་དངོས་མེད་དང་ནི་མ་བྲལ་བའི་ཕྱིར་རོ། ། དེ་ལྟར་ན་འབྲས་བུ་ཡོད་པའམ་མེད་པ་རྒྱུས་བྱེད་པ་མི་འཐད་ལ། དེ་གཉིས་ཀའམ་གཉིས་ཀ་མ་ཡིན་པའང་རྒྱུས་བྱེད་པར་མི་འཐད་དེ། ཡོད་མེད་འགལ་བ་གཉིས་འབྲས་བུ་གཅིག་ལ་འདུར་མི་རུང་བའི་ཕྱིར་དང་། ཡོད་མེད་གཉིས་ཀ་མ་ཡིན་པ་མི་སྲིད་པའི་ཕྱིར་རོ། ། གཉིས་པ་དེས་ན་འགག་པ་མི་འགྲུབ་པ་ནི། སྐྱེ་བ་མི་རིགས་པར་མ་ཟད་འགག་པའང་མི་རིགས་ཏེ།
མེད་པ་སྐྱེས་ནས་དངོས་པོར་མི་འགྱུར་བ་བཞིན་དུ། སྐྱེས་པའི་དངོས་པོ་གཅིག་པོ་དེ་ཡང་ཆོས་ཅན། འགགས་ནས་དངོས་པོ་མེད་པར་འགྱུར་བ་མིན་པར་ཐལ་ཏེ། དོན་དམ་པར་ཡོད་པའི་རང་བཞིན་ཡིན་པའི་ཕྱིར་རོ། ། མ་ངེས་ན་དོན་དམ་པར་ཡོད་པའི་དངོས་པོ་ཆོས་ཅན། ཡོད་མེད་ཀྱི་རང་བཞིན་གཉིས་སུ་ཐལ་བར་འགྱུར། དོན་དམ་པར་དངོས་པོར་ཡོད་པ་ཡང་ཡིན་ལ་དེ་ཉིད་འགག་པས་དངོས་པོ་མེད་པར་ཡང་འགྱུར་བའི་ཕྱིར་རོ། ། གསུམ་པ་མཇུག་བསྡུས་ཏེ་བསྟན་པ་ནི། དེ་ལྟར་སྔར་བསྟན་པའི་རིམ་པས་འགགས་པ་ཡོད་པ་མིན་ཞིང་སྐྱེ་བའི་དངོས་པོའང་དོན་དམ་དུ་ཡོད་པ་མིན་པ་དེའི་ཕྱིར་འགྲོ་བ་སྣོད་བཅུད་ཀྱི་འཇིག་རྟེན་འདི་དག་ཐམས་ཅད་ནི། རྟག་ཏུ་དོན་དམ་པར་མ་སྐྱེས་ཤིང་མ་འགགས་པ་ཉིད་དེ།
རང་བཞིན་མེད་པའི་ཕྱིར་རོ། ། ཆོས་ཡང་དག་པར་སྡུད་པར། རིགས་ཀྱི་བུ་དེ་བཞིན་ཉིད་དེ་བཞིན་ཉིད་ཅེས་བྱ་བ་ནི་སྟོང་པ་ཉིད་ཀྱི་ཚིག་བླ་དྭགས་ཏེ། སྟོང་པ་ཉིད་དེ་ནི་མི་སྐྱེ་མི་འགག་གོ་ཞེས་སོ། ། འོ་ན་ཀུན་རྫོབ་ཏུ་ཡང་སྐྱེ་འགག་མེད་དམ་ཞེ་ན། རྨི་ལམ་དུ་སྐྱེ་འགག་སྣང་བ་བཞིན་ཐ་སྙད་ཀུན་རྫོབ་ཏུ་ནི་སྐྱེ་འགག་འགལ་བ་མེད་དེ། མདོ་དེ་ཉིད་དུ། རིགས་ཀྱི་བུ་འཇིག་རྟེན་གནས་པ་སྐྱེ་བ་དང་འགག་པ་ལ་མངོན་པར་ཆགས་པ་དེ་ལ་དེ་བཞིན་གཤེགས་པའི་ཐུགས་རྗེ་ཆེན་པོས་འཇིག་རྟེན་སྐྲག་པའི་གནས་བསལ་བའི་ཕྱིར་ཐ་སྙད་ཀྱི་དབང་གིས་སྐྱེ་བོ་འགག་གོ་ཞེས་གསུངས་ཏེ། འདི་ལ་ཆོས་གང་ཡང་སྐྱེ་བའམ་འགག་པ་མེད་དོ་ཞེས་སོ། ། བཞི་པ་དེས་འགྲོ་བ་རང་བཞིན་མེད་པར་བསྒྲུབ་པ་ནི།
དོན་དམ་པར་སྐྱེ་འགག་མེད་པ་དེས་ན་དམྱལ་སོགས་འགྲོ་བ་རིགས་ལྔའམ་དྲུག་པོ་འདི་དག་རྨི་ལམ་དུ་འགྲོ་འོང་བདེ་སྡུག་མྱོང་བ་ལྟ་བུར་སྣང་སྟེ། རིགས་པས་རྣམ་པར་དཔྱད་ན་ཆུ་ཤིང་ལ་སྲ་བའི་སྙིང་པོ་མེད་པ་དང་འདྲ་བར་བདེན་པའི་སྙིང་པོ་མེད་པ་ཉིད་དོ། ། དེའི་ཕྱིར་སྒྲིབ་གཉིས་ཀྱི་འཆིང་བས་བཅིངས་པའི་འཁོར་བ་ལས་གྲོལ་བའི་མྱ་ངན་ལས་འདས་པ་དང་། ཆགས་སོགས་ཀྱི་ཞགས་པས་ཟིན་པའི་དབང་གིས་སེམས་རྒྱུད་འཁོར་བའི་བཙོན་རར་ཆུད་པའི་མྱ་ངན་ལས་མ་འདས་པའི་འཁོར་བ་པའང་དེ་ཁོ་ན་ཉིད་དུ་ན་ཁྱད་པར་ཐ་དད་པ་མེད་དེ། དོན་དམ་པར་གཟོད་མ་ནས་ཞི་བས་གཉིས་ཀ་རང་བཞིན་གྱི་མྱ་ངན་ལས་འདས་པ་ཡིན་པའི་ཕྱིར་རོ། ། དེ་ལྟར་ཡང་བསམ་གྱིས་མི་ཁྱབ་པར་བསྟོད་པར། དེ་བཞིན་ཆགས་སོགས་སྡུག་བསྔལ་དང་། ། འཁོར་བ་སྡུག་བསྔལ་ཀུན་ཉོན་མོངས། ། ཚོགས་རྫོགས་པ་དང་ཐར་པ་ཡང་། ། རྨི་ལམ་འདྲ་བར་ཁྱེད་ཀྱིས་གསུངས། །
དེ་བཞིན་སྐྱེས་དང་མ་སྐྱེས་དང་། ། འོངས་པ་དང་ནི་སོང་བ་དང་། ། དེ་བཞིན་བཅིངས་དང་ཡེ་ཤེས་ལ། ། གཉིས་འདོད་ཡང་དག་རིག་མ་ལགས། ། ཞེས་སོ། ། ལྔ་པ་དེ་མ་རྟོགས་པས་སྡུག་བསྔལ་ཚུལ་ལ་དྲུག་གི་དང་པོ་ཆོས་བརྒྱད་ལ་ཆགས་སྡང་མི་རིགས་པ་ནི། དེ་ལྟར་བཤད་པའི་ཚུལ་གྱིས་རང་བཞིན་གྱིས་སྟོང་པའི་དངོས་པོ་རྣམས་ལ་རྙེད་པ་ཐོབ་པ་ལ་དགའ་བར་འགྱུར་བ་ཅི་ཞིག་ཡོད་ལ། རྙེད་པ་ཤོར་བ་ལ་ཁྲོ་བར་བྱ་རྒྱུ་ཅི་ཞིག་ཡོད། གང་གིས་བསྟོད་པ་དང་བཀུར་སྟི་ལ་སོགས་པས་བདག་ལ་རིམ་གྲོ་བྱས་པའམ། སྨད་པ་ལ་སོགས་པས་ཡོངས་སུ་བརྙས་པ་དང་གནོད་པ་བྱེད་པའང་ཅི་ཞིག་ཡོད།
བདེ་སྡུག་གི་རྒྱུ་མེད་པས་བདེ་བའམ་སྡུག་བསྔལ་བ་ཡང་གང་ལས་ཡིན། སྡུག་མི་སྡུག་གི་སྐྱེ་བོ་བྲལ་བའམ་ཕྲད་པ་ལས་སེམས་གྲགས་མ་གྲགས་ལས་མི་དགའ་བར་བྱེད་པ་ཅི་ཡོད་ཅིང་། དགའ་ཞིང་ཕངས་པར་བྱ་བ་ཅི་ཡོད་ནས་གྲགས་མ་གྲགས་སོགས་དང་ཕྲད་པ་དང་བྲལ་བའི་དོན་དུ་འབད་པ་བྱེད་དེ་མི་རིགས་སོ། ། གཉིས་པ་ཆོས་བརྒྱད་ཉིད་མ་གྲུབ་པར་བསྟན་པ་ནི། དེ་ཁོ་ན་ཉིད་དུ་ནི་བཙལ་བར་བྱས་ན་སྐྱེ་བོ་གང་ཞིག་རྙེད་སོགས་ཀྱི་དོན་དུ་སྲེད་ཅིང་ཞེན་པའི་གནས་གང་ལ་སྲེད་པར་བྱེད། དེའི་ཡུལ་ཆོས་བརྒྱད་བདེན་པའི་རང་བཞིན་མེད་པའི་ཕྱིར་རོ། ། འོན་ཏེ་མི་འཆི་བ་སོགས་ལ་སྲེད་པ་དགོས་སོ་ཞེ་ན། མི་འཐད་དེ། དོན་དམ་པར་རང་གི་ངོ་བོ་ངེས་པར་དཔྱད་ན་གསོན་པའི་སེམས་ཅན་གྱི་འཇིག་རྟེན་འདི་མེད་པའི་ཕྱིར་ན། སེམས་ཅན་གང་ཞིག་འདིར་ནི་སྲོག་གི་དབང་པོ་འགགས་པའི་མཚན་ཉིད་ཅན་གྱི་འཆི་བར་འགྱུར་ཏེ་མི་འགྱུར་རོ། །
ད་ལྟ་བ་དང་མ་འོངས་པའི་ལུས་ལ་སྲེད་དོ་ཞེ་ན། འབྱུང་འགྱུར་མ་འོངས་པའི་ལུས་གང་ཡིན་པ་དང་། སྔར་སྐྱེས་པ་དང་ད་ལྟར་བྱུང་བར་གྱུར་པའི་ལུས་གང་ཡང་མེད་པས་མི་འཐད་དོ། ། གཉེན་བཤེས་ལ་སྲེད་དོ་ཞེ་ན། གཉེན་གང་ཉེ་དུ་དང་དེ་ལས་གཞན་པའི་མཛའ་བཤེས་ཀྱང་གང་ཞིག་ཡིན་ཏེ། དོན་དམ་པར་མེད་པའི་ཕྱིར་རོ། ། དེ་ལྟར་རང་བཞིན་གྱིས་སྟོང་པའི་སྨོས་པ་འདི་དག་དང་དེ་ལས་གཞན་ཆོས་ཅན། ཐམས་ཅད་ནམ་མཁའ་དང་འདྲ་བར་ནི་སྟོང་པ་ཉིད་དུ་ཞི་བའི་ལྷ་བདག་འདྲ་བ་རྣམས་ཀྱིས་ཡོངས་སུ་བཟུང་ཞིང་ཤེས་པར་གྱིས་ཤིག གསུམ་པ་དེ་མ་རྟོགས་པས་ཚོགས་ཀྱིས་འཚོ་བ་ནི། དེ་ཁོ་ན་ཉིད་མ་རྟོགས་པས་སྡིག་པ་མི་དགེ་བའི་ལས་བྱས་པ་དག་གིས་བདག་ཉིད་བདེ་བར་འདོད་པ་རྣམས་ཀྱིས་ནི་འཐབ་པ་སྟེ་རྩོད་པ་དང་།
སྤྲོ་བ་སྟེ་དགའ་བའི་རྒྱུ་དགའ་སྟོན་ལ་སོགས་པ་བདག་གིས་སེམས་རབ་ཏུ་འཁྲུག་པ་དང་། དགའ་བར་བྱེད་པ་དང་། བུ་དང་བུ་མོ་སོགས་སྡུག་པའི་དངོས་པོ་དང་བྲལ་བས་བྱས་པའི་མྱ་ངན་དང་། བདེ་སྡུག་ཐོབ་དོར་གྱི་འབད་རྩོལ་གྱི་རྒྱུ་མཚན་གྱིས་ངལ་བའི་དུབ་པ་དང་། རྙེད་སོགས་དང་བྲལ་བས་ཡིད་མི་དགའ་བ་དང་། ཕན་ཚུན་དུ་རྐང་ལག་དང་མགོ་སོགས་གཅོད་པ་དང་། བྱིན་པ་དང་བརླ་སོགས་འབིགས་པ་དང་། ཟས་གོས་ལ་སོགས་པ་ཇི་ལྟར་རྙེད་པ་དཀའ་ཚེགས་ཆེན་པོས་འཚོང་ཞིང་ཚེའི་འདུ་བྱེད་འཕེན་པ་ཡིན་ནོ། ། བཞི་པ་སྡུག་བསྔལ་རྒྱུད་མར་འབྱུང་ཚུལ་ལ་བཞིའི་དང་པོ་བདེ་འགྲོར་སྐྱེས་ཀྱང་ངན་སོང་དུ་ལྟུང་བ་ནི། གཞན་ཡང་དེ་ཁོ་ན་ཉིད་མ་རྟོགས་ན་མཛེས་པར་འགྲོ་བས་ན་བདེ་འགྲོ་སྟེ་ལྷ་མིའི་འགྲོ་བའོ། །
དེར་ཡང་དང་ཡང་འོངས་པ་སྟེ་དེ་ཐོབ་ནས་དེའི་བདེ་བ་མང་པོ་ཡང་དང་ཡང་དུ་བསྐྱེད་ཅིང་སྤྱད་སྤྱད་ནས་ཀྱང་ཤི་བ་སྟེ་སྲོག་གི་དབང་པོ་བོར། ཆགས་སྡང་གིས་མི་དགེ་བ་བྱས་པའི་དབང་གིས་ངན་སོང་གསུམ་པོ་རྣམས་སུ་དུས་ཡུན་རིང་པོར་བཟོད་པའམ་བསྲན་པར་དཀའ་བས་སྡུག་བསྔལ་ནི་མི་བཟད་པ་མྱོང་བ་རྣམས་སུ་ལྟུང་བར་འགྱུར་རོ། ། གཉིས་པ་སྲིད་པར་མི་བཟད་པའི་སྡུག་བསྔལ་མྱོང་བ་ནི། དེས་ན་སྡུག་བསྔལ་བརྒྱུད་མར་འཇུག་སྟེ། སྲིད་པ་གསུམ་གྱི་རང་བཞིན་འཁོར་བ་ན་ནི་གཡང་ས་སྟེ་ཉེ་བར་གནོད་པ་དམྱལ་སོགས་ཡ་ང་བའི་ས་མང་པོ་ཡོད་ལ་གཡང་སའམ་སྲིད་པ་དེར་ནི་མུ་བཞི་དང་བྲལ་བའི་དེ་ཁོ་ན་ཉིད་མཐོང་བ་མིན་པ་ཇི་ལྟར་སྣང་བ་བཞིན་བདེན་པར་འཛིན་པའི་རྨོངས་པ་དེ་ཕན་ཚུན་དེ་ཁོ་ན་ཉིད་རྟོགས་པ་དང་འགལ་བ་ཐ་དད་དུ་མར་སྒྲོ་བཏགས་པས་ན་ལོག་པར་བཏགས་པ་ཡིན་ནོ། ། དེ་ཅིའི་ཕྱིར་ཞེ་ན། སྲིད་པ་འཁོར་བ་ནི་བྱིས་པས་ཕན་ཚུན་ལྡོག་པར་བཏགས་པ་འདི་ཉིད་འདྲ་བ་དེ་ཁོ་ན་ཉིད་དུ་མེད་དེ། རྣམ་པ་དུ་མར་སྒྲོ་བཏགས་པའི་ཕྱིར། དེ་ཁོ་ན་ཉིད་ནི་རྣམ་པ་གཅིག་ཡིན་པས་སོ། ། ཞེས་པ་དགེ་ལྷས་སྲིད་པ་དེ་ནི་དེ་ཁོ་ན་ཉིད་མིན་པ་དམྱལ་སོགས་བདེན་པར་སྣང་བ་འདི་ཉིད་སྒྱུ་མ་དང་འདྲ་བ་ཡིན་ནོ། །
སྲིད་པ་དེར་ཡང་ཚ་གྲང་སོགས་དང་སེམས་ཅན་གཞན་དག་ཀྱང་ཕན་ཚུན་འགལ་བས་མི་མཐུན་པར་གྱུར་པས་ན་གནས་པ་ན་སྲེད་པ་དེ་མེད་པར་མ་གྱུར་པ་དེ་སྲིད་ཀྱི་བར་དུ་དེ་ཁོ་ན་ཉིད་མིན་པ་འདི་འདྲ་བ་མེད་པར་མི་འགྱུར་གྱིས་སྲེད་པ་མེད་པར་འགྱུར་རོ་ཞེས་འཆད་དོ། ། སྲིད་པ་དེར་ཡང་འདི་དང་མཚུངས་པའི་སྡུག་བསྔལ་གཞན་མེད་པས་མེད་ཅིང་བཟོད་པར་དཀའ་བས་མི་བཟད་པའི་སྡུག་བསྔལ་ཐེག་ཆེན་མ་གཏོགས་པར་བརྒལ་བར་མི་ནུས་པའི་ཕྱིར་རྒྱ་མཚོ་དུས་གཏན་དུ་རྣམ་པར་སྨིན་པས་ཕྱི་མའི་མཐའ་མེད་པའི་སྡུག་བསྔལ་ཤིན་ཏུ་དྲག་པའི་ཕྱིར་མཐའ་ལས་འདས་པ་མྱོང་བ་ཡིན་ནོ། ། གསུམ་པ་ཚེ་ཡུན་ཐུང་ཞིང་དོན་མེད་དུ་འདའ་བ་ནི། འོན་ཏེ་བརྩོན་འགྲུས་ཆེན་པོས་བསོད་ནམས་བསགས་པས་དུས་ཡུན་རིང་པོ་ནས་སངས་རྒྱས་ཐོབ་བོ་ཞེ་ན། མི་འཐད་དེ། འཁོར་བ་དེར་ནི་དེ་ལྟ་བུའི་ཚུལ་གྱིས་ཞུགས་པ་ན་འདི་ལྟར་དགེ་བའི་སྟོབས་ཆུང་ཞིང་བརྩོན་འགྲུས་དམན་ལ། དེར་ནི་ཚེའི་འདུ་བྱེད་པ་ཡང་དུས་ཡུན་ཐུང་བ་ཉིད་ཡིན་ལ། དེར་ཡང་ཡུན་རིང་དུ་གསོན་པ་དང་ནད་མེད་པར་བྱེད་པའི་ཁྲུས་དང་སྐུ་བྱུག་སོགས་དང་། ཚ་བ་དང་ཁ་བ་དང་སྐ་བ་ལ་སོགས་པའི་སྨན་རྣམས་ཀྱི་བྱ་བ་དང་བཀྲེས་པ་དང་ནད་ཀྱིས་གཟིར་བའི་ན་བ་དང་། ལམ་གྱི་དུབ་པ་ལ་སོགས་པའི་ངལ་བ་དང་།
གཉིད་ལོག་པ་དང་རྒོད་པའམ་མཐོ་འཚམ་པའི་རྣམ་པར་འཚེ་བ་དང་། དེ་བཞིན་དུ་སྦྲུལ་དང་སྟག་སོགས་ཀྱིས་གསད་པ་དང་། གཞན་ཡང་བཅིང་བ་དང་། བརྡེག་པ་སོགས་དང་བྱིས་པ་སོ་སྐྱེ་དང་འགྲོགས་པ་ལས་བདག་བསྟོད་དང་ངག་འཁྱལ་སོགས་དོན་མེད་ཀྱི་བྱ་བ་མང་པོ་རྣམས་ཀྱིས་ཚེ་འདི་ནི་དོན་ཏེ་འབྲས་བུ་མེད་པར་མྱུར་དུ་འདའ་ཡིས་བླང་དོར་ཤེས་པའི་རྣམ་དཔྱོད་ཀྱི་བློ་གྲོས་སམ་ཡང་ན་རྣམ་གཡེང་དོར་བའི་རྣམ་དཔྱོད་ཤིན་ཏུ་རྙེད་པར་དཀའ་བའི་ཕྱིར་རོ། ། དེ་ལྟར་ནའང་བརྒྱ་ལ་མཉམ་གཞག་ཐོབ་པས་དེའི་ཚེ་དགེ་བར་འགྱུར་རོ་ཞེ་ན། མ་ཡིན་ཏེ། སྲིད་པ་དེར་ཡང་སྔར་བཤད་པ་དེ་ལྟ་བུའི་གནས་སྐབས་སུ་གྱུར་པ་ན་དགེ་བའི་ཕྱོགས་ལ་རྣམ་པར་གཡེང་བ་སྔོན་ཡོངས་སུ་འདྲིས་ཤིང་གོམས་པའི་རྒོད་པ་ནི་བཟློག་ཅིང་ཞི་བའི་ཐབས་ནི་ག་ལ་ཡོད་དེ་མེད་ལ། བརྒྱ་ལ་དགེ་བའི་ཕྱོགས་ལ་རྟོག་ཅིང་སྦྱོར་བར་བྱེད་པ་དེར་ཡང་དམྱལ་སོགས་ངན་སོང་ཆེན་པོར་ནི་ལྟུང་བར་བྱ་བའི་ཕྱིར་ཉོན་མོངས་པའི་བདུད་དམ་ལྷའི་བུའི་བདུད་ནི་སླར་བརྩོན་པར་བྱེད་པས་དམྱལ་སོགས་སུ་འདོར་བའི་ཕྱིར་རོ། ། བཞི་པ་འགལ་རྐྱེན་མང་ཞིང་མཐུན་རྐྱེན་རྙེད་དཀའ་བ་ནི་དེ་ལྟ་ནའང་བརྒྱ་ལ་བདེན་པ་དང་། དཀོན་མཆོག་སོགས་ལ་ཡིད་ཆེས་པའི་དབང་གིས་དགེ་བ་སྐྱེ་འོ་ཞེ་ན།
དེ་ལྟ་བུའི་གནས་སྐབས་དེ་ནི་བརྒྱ་ལ་བདེ་འགྲོ་ཐོབ་ཀྱང་ཡང་དག་པའི་ལྟ་བའི་མི་མཐུན་ཕྱོགས་ལོག་པའི་ལམ་མུ་སྟེགས་བྱེད་ཀྱིས་བསྟན་པ་མང་ཞིང་དེས་ཡང་དག་པའི་ལམ་ལ་ཐེ་ཚོམ་དུ་གྱུར་བ་ལས་ཀྱང་རྒལ་བར་དཀའ་སྟེ་དོར་བར་མི་ནུས་ལ། བདེ་འགྲོ་ནས་ཚེ་འཕོས་ནས་སླར་ཡང་དལ་བ་གོང་དུ་བཤད་པའི་ཚུལ་གྱིས་རྙེད་པར་དཀའ་ཞིང་། རྙེད་ཀྱང་ཨུ་དུམ་ཝ་རའི་མེ་ཏོག་བཞིན་དུ་སངས་རྒྱས་འཁོར་བ་ལས་ཐར་པའི་ཐབས་སྟོན་པའང་འབྱུང་བ་རྙེད་པ་ཤིན་ཏུ་དཀའ་ལ་དེ་རྙེད་ཀྱང་ཆགས་སོགས་ཉོན་མོངས་རྒྱུན་ཕྱོགས་སུ་ཁྱེར་བར་བྱེད་པའི་ཆུ་བོ་ཤིན་ཏུ་སྤང་བ་སྟེ་བཟློག་པར་དཀའ་སྟེ། དེ་བས་ན་ཀྱེ་མ་ཞེས་པ་སྐྱོ་བའི་ཚིག་སྟེ། སྡུག་བསྔལ་ཅིག་ལས་ཐར་ཡང་གཞན་དུ་ལྟུང་བའི་ཕྱིར་སྡུག་བསྔལ་བརྒྱུད་པར་མྱོང་བར་འགྱུར་རོ། ། དེའི་ཕྱིར་དགེ་བའི་བློ་སྐྱེ་དཀའོ། ། ལྔ་པ་དེས་ན་མྱ་ངན་བྱ་བར་འོས་པ་ནི། གོང་དུ་བསྟན་པའི་ཚུལ་དེ་ལྟར་ཤིན་ཏུ་སྡུག་བསྔལ་བར་གནས་ན་ཡང་མ་རིག་པས་ཡེ་ཤེས་ཀྱི་མིག་བཀབ་པའི་སྒོ་ནས་རང་ཉིད་སྡུག་བསྔལ་བར་གནས་པ་མི་མཐོང་བ་གང་ཡིན་པ་ཕན་གནོད་ངོ་མི་ཤེས་པའི་སེམས་ཅན་སྡུག་བསྔལ་གྱི་ཆུ་བོའི་རྦ་རླབས་བརྒྱུད་པར་གནས་པ་སྐྱེ་འཇིག་གིས་དཀྲུགས་པའི་སེམས་དང་ལྡན་པ་འདི་དག་ཀྱི་ཧུད་ཤིན་ཏུ་ཡང་མྱ་ངན་བྱ་བར་འོས་ཞེས་བསྟན་བཅོས་མཛད་པས་སེམས་ཅན་རྣམས་སྡུག་པ་ལ་སྐྱོ་བའི་ཚིག་གསུངས་པའོ། ། དེའང་དཔེར་ན་བློ་གྲོས་ཀྱི་མིག་ཉམས་པ་འགའ་ཞིག་ཡང་ཡང་ཆུར་ཁྲུས་བྱས་ཏེ་གྲང་བས་ཉེན་ནས་དྲོ་བའི་བདེ་བ་འདོད་པས་ཡང་ཡང་མེར་འཇུག་པ་དེ་ལྟར་ཤིན་ཏུ་སྡུག་བསྔལ་བར་གནས་ཀྱང་བདག་ཉིད་བདེ་བ་ཕུན་སུམ་ཚོགས་པར་རློམ་བཞིན་པས་གནས་པ་ཡིན་ནོ། ། དྲུག་པ་བག་མེད་པས་ངན་སོང་དུ་ལྟུང་བ་ནི།
བཤད་པའི་རིམ་པ་དེ་ལྟར་སྡུག་བསྔལ་གྱིས་ནོན་པའི་འགྲོ་བ་འདིས་རང་གི་བག་མེད་པའི་སྐྱོན་ཡང་མི་མཐོང་སྟེ། རྒས་ཤིང་འཁོགས་པ་དང་། འཆི་བ་མེད་པ་བཞིན་དུ་རོལ་པའི་སྤྱོད་པ་ཅི་དགར་གནས་པ་རྣམས་ལ་དང་པོ་ཉིད་དུ་སྟེ་སྔོན་དུ་རྒ་བ་དང་། ན་བ་སོགས་འོངས་ཤིང་ཕྱིར་བཅོས་སུ་མེད་པའི་ཚུལ་དུ་འཆི་བས་གསད་པར་བྱས་ནས་ཕྱིས་ངན་སོང་དུ་ལྟུང་བ་མི་བཟད་པ་རྣམས་འོང་སྟེ། རྒྱལ་པོ་ལ་གནང་བའི་མདོ་ལས། རྒྱལ་པོ་ཆེན་པོ། རྒ་བ་ནི་དར་ལ་བབ་པ་འཇོམས་ཤིང་འོང་། ནད་ནི་ནད་མེད་པ་འཇོམས་ཤིང་འོང་། རྒུད་པ་ནི་ཕུན་སུམ་ཚོགས་པ་ཐམས་ཅད་འཇོམས་ཤིང་འོང་། འཆི་བ་ནི་སྲོག་འཇོམས་ཤིང་འོང་།
དེ་དག་ལ་མགྱོགས་པས་འབྲོས་པའམ། སྟོབས་ཀྱིས་བཟློག་པའམ། ནོར་གྱིས་བཟློག་པའམ། རྫས་དང་སྔགས་དང་སྨན་རྣམས་ཀྱིས་ཞི་བར་བྱ་བ་སླ་བ་མ་ཡིན་ནོ་ཞེས་སོ། ། དེ་ལྟ་བས་ན་འཇིགས་པ་དེ་དག་སྤང་བའི་དོན་དུ་དགེ་བའི་ཕྱོགས་ཤེས་རབ་ཀྱིས་དགེ་བར་བྱས་པ་རྣམས་ལ་འབད་པར་བྱའོ། ། དྲུག་པ་མངོན་མཐོ་ངེས་ལེགས་ཐོབ་པར་སྨོན་པ་ནི། དེ་ལྟར་སྐྱེ་རྒ་ལ་སོགས་པའི་སྡུག་བསྔལ་གྱི་མེས་གདུང་བའི་སེམས་ཅན་རྣམས་ལ། གདུང་བ་དེ་ཞི་བར་བྱེད་པའི་བདེ་བའི་ཡོ་བྱད་ཀྱི་ཆར་བའི་རྒྱུ་ཡིན་པས་བསོད་ནམས་ནི་སྤྲིན་ཡིན་ལ། དེ་ལས་ལེགས་པར་བྱུང་བའི་རང་གིས་བསགས་པའི་བདེ་བའི་སྒྲུབ་བྱེད་གོས་དང་རྒྱན་ལ་སོགས་པ་ཚོགས་པའི་ཆར་རྒྱུན་གྱིས་སྡུག་བསྔལ་གྱི་མེའི་གདུང་བ་ཞི་བར་བྱེད་པར་ཞི་བ་ལྷ་བདག་ནམ་ཞིག་འགྱུར་ཞེས་སྨོན་པའོ། ། དུས་ནམ་ཞིག་ན་འཁོར་གསུམ་དུ་དམིགས་པ་མེད་པའི་ཚུལ་དུ་གུས་པ་ཆེན་པོས་རྒྱུ་བསོད་ནམས་ཀྱི་ཚོགས་ཉེ་བར་བསགས་ཏེ།
འབྲས་བུ་སངས་རྒྱས་ཉིད་ཐོབ་ནས་དངོས་པོར་དམིགས་པའི་ལྟ་བས་ཕུང་བར་གྱུར་པའི་དངོས་འཛིན་ཅན་རྣམས་ལ་དོན་དམ་པར་སྒྲ་རྟོག་གི་ཡུལ་ལས་འདས་པའི་སྟོང་པ་ཉིད་ནི་ཀུན་རྫོབ་ཏུ་སྟོན་པར་འགྱུར་ཞེས་སྨོན་པའོ། ། དེ་ལྟར་ན་སྒྲིབ་པ་སྤོང་ཞིང་སངས་རྒྱས་ཐོབ་པའི་རྒྱུ་ཡིན་པའི་ཕྱིར་ཡང་དག་པའི་ཤེས་རབ་བསྐྱེད་པ་ལ་འབད་པར་བྱའོ། ། ལེའུ་དགུ་པའི་རྣམ་པར་བཤད་པའོ།། ༈ །གསུམ་པ་ཐ་མར་དགེ་བ་ཡོངས་སུ་སྔོ་བ་ལ་སྤྱི་དོན་དང་། གཞུང་དོན་གཉིས་ཀྱི་དང་པོ་ལ་དྲུག་ལས། བསྔོ་བྱའི་དགེ་རྩ་ནི། རང་གཞན་གྱི་དུས་གསུམ་དང་འབྲེལ་བའི་བསོད་ནམས་བྱ་བའི་དངོས་པོ་ཐམས་ཅད་བློས་གཅིག་ཏུ་བསྡོམས་ནས་རྗེས་སུ་ཡི་རང་གིས་འཕེལ་བར་བྱས་པ་རྣམས་ཏེ། ཕལ་ཆེན་ལས། འགྲོ་ཀུན་དགེ་རྩ་ཡོད་པ་དང་། ། བྱས་དང་བྱེད་འགྱུར་དེ་བཞིན་བྱེད་པ་དག །
ཅེས་དང་། སྡུད་པ་ལས། དང་པོ་བྱང་ཆུབ་མཆོག་ཏུ་སེམས་བསྐྱེད་བསྐྱེད་པ་ནས། ། རྣམ་པར་འདྲེན་པ་རྣམས་ཀྱི་དམ་ཆོས་ཟད་ཀྱི་དུས། ། བདེ་བར་རྒྱལ་བ་དེ་དག་བསོད་ནམས་གང་ཡིན་དང་། ། ཕ་རོལ་ཕྱིན་དང་ལྡན་དང་སངས་རྒྱས་ཆོས་གང་དང་། ། གང་ཡང་སངས་རྒྱས་སྲས་རྣམས་དང་ནི་ཉན་ཐོས་དང་། ། སློབ་དང་མི་སློབ་དགེ་བ་ཟག་བཅས་ཟག་མེད་པ། ། བསྡུས་ནས་བྱང་ཆུབ་སེམས་དཔའ་རྗེས་སུ་ཡི་རང་ཞིང་། ། ཞེས་སོ། །
གཉིས་པ་ཆེད་དུ་བྱ་བ་ནི། འགྲོ་བ་མ་ལུས་སྲིད་ཞིའི་རྒུད་པ་ལས་བསྐྱབ་པའི་ཆེད་དུ། བྱང་ཆུབ་ཐོབ་པའི་ཕྱིར་བསྔོ་བ་སྟེ། སྡུད་པར། འགྲོ་བའི་དོན་དུ་རྒྱུ་བྱང་ཆུབ་ཕྱིར་ན་ཐམས་ཅད་བསྔོ། ། ཞེས་སོ། ། གསུམ་པ་བསྔོ་ས་ནི། རྣམ་པ་ཐམས་ཅད་མཁྱེན་པའི་སངས་རྒྱས་ཁོ་ན་སྟེ། འབུམ་ལས། དགེ་བའི་རྩ་བ་ཐམས་ཅད་ཀྱང་རྣམ་པ་ཐམས་ཅད་མཁྱེན་པའི་སངས་རྒྱས་ཉིད་མ་གཏོགས་པར།
ཉན་ཐོས་དང་། རང་སངས་རྒྱས་ཀྱི་སར་ཡོངས་སུ་བསྔོར་མི་འཇུག་གོ་ཞེས་སོ། ། བཞི་པ་ངོ་བོ་ནི། དམིགས་མེད་ཀྱི་ཤེས་རབ་འདུན་པ་དང་མཚུངས་པར་ལྡན་པའི་སེམས་གང་གིས་དགེ་བ་བསགས་པ་རྣམས་བྱང་ཆུབ་བཞིན་དུ་མི་ཟད་ཅིང་སངས་རྒྱས་ཀྱི་རྒྱུར་སྒྱུར་བར་བྱེད་པའོ། ། ལྔ་པ་ཚུལ་ཇི་ལྟར་བསྔོ་བ་ནི། བསྔོ་བྱ་དང་། ཆེད་དུ་བྱ་བ་དང་། བསྔོ་ས་སྔར་དང་འདྲ་བས་འཁོར་གསུམ་མི་དམིགས་པའི་ཚུལ་གྱིས་རྒྱལ་བ་རྒྱལ་སྲས་ཀྱི་སྤྱན་སྔར་བསྔོ་བ་སྟེ། དེ་དག་རིམ་པ་ལྟར། འཕགས་པ་སྤྱན་རས་གཟིགས་དབང་ཕྱུག་གི་རྣམ་པར་ཐར་པ་ལས།
དགེ་བའི་རྩ་བ་འདི་སེམས་ཅན་ཐམས་ཅད་གཡང་སའི་འཇིགས་པ་དང་བྲལ་བའི་ཕྱིར་ཡོངས་སུ་བསྔོའོ། ། དེ་བཞིན་དུ་སེམས་ཅན་ཐམས་ཅད་ཀྱི་རྒྱུན་ལས་འབྱུང་བའི་འཇིགས་པ་དང་། རྨོངས་པའི་འཇིགས་པ་དང་། བཅིངས་པའི་འཇིགས་པ་དང་། སྲོག་འཆད་པར་བྱེད་པའི་འཇིགས་པ་དང་། ཡོ་བྱད་དང་བྲལ་བའི་འཇིགས་པ་དང་། འཚོ་བ་མེད་པའི་འཇིགས་པ་དང་། ཚིགས་སུ་བཅད་པ་མེད་པའི་འཇིགས་པ་ལས་དང་། འཁོར་བའི་འཇིགས་པ་ཉེ་བར་ཞི་བའི་ཕྱིར་ཡོངས་སུ་བསྔོའོ་ཞེས་རྒྱ་ཆེར་གསུངས་པ་དང་། ས་བཅུ་པ་ལས་ཀྱང་།
འདི་ལྟ་སྟེ། འཇིག་རྟེན་གྱི་ཁམས་ཐམས་ཅད་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་བྱ་བ་དང་། ཞེས་དང་། འཇིག་རྟེན་དང་འདས་པའི་ཡན་ལག་བདུན་པ་ཇོ་བོས་མཛད་པ་ལས། རྫོགས་པའི་བྱང་ཆུབ་རྨི་འདྲ་བ། ། དེ་ཉིད་རིག་པས་རྨི་འདྲར་རིག ། རྨི་འདྲའི་སྲིད་པར་གནས་པ་ཡི། ། སེམས་ཅན་རྣམས་ལ་ཕན་བཏགས་པ། ། ཆོས་དབྱིངས་བཞིན་དུ་དཔག་མེད་པར། ། དགེ་བ་ཐམས་ཅད་ཡོངས་བསྔོས་ན། །
དེ་འདིར་སྔོ་བ་དམ་པ་སྟེ། ། ཞེས་དང་། དཀོན་མཆོག་སྤྲིན་ལས། དེ་མདོ་སྡེ་རྣམས་ལ་མཆོད་པ་དང་། རིམ་གྲོ་བྱ་བ་རྒྱ་ཆེན་པོ་གང་ཡིན་པ་དེ་ལྟ་བུ་བདག་ཉན་ཅིང་དེ་དག་སྙིང་ཐག་པ་ནས་ལྷག་པའི་བསམ་པ་མཆོག་གིས་སངས་རྒྱས་དང་བྱང་ཆུབ་སེམས་དཔའ་རྣམས་ཡོངས་སུ་བསྔོ་བའི་ཞེས་གསུངས་སོ། ། དྲུག་པ་ཕན་ཡོན་ནི། དེ་ལྟར་བསྔོས་པས་བསོད་ནམས་ཚད་མེད་པ་འཐོབ་སྟེ། སྡུད་པར། བྱང་ཆུབ་སེམས་དཔའ་གང་ཞིག་ཤེས་རབ་མཆོག་བསྒོམས་ཏེ། ། དེ་ལས་ལངས་ནས་གོས་པ་མེད་པའི་ཆོས་བརྗོད་ཅིང་། །
དེ་ཡང་འགྲོ་བའི་དོན་དུ་བྱང་ཆུབ་རྒྱུར་བསྔོ་ན། ། དགེ་བ་དེ་དང་མཉམ་པ་འཇིག་རྟེན་གསུམ་ན་མེད། ། བསོད་ནམས་དེ་ཡང་གསོག་དང་དེ་བཞིན་སྟོང་པ་དང་། ། གསོབ་དང་ཡ་མ་བརླ་དང་སྙིང་པོ་མེད་ཤེས་པར། ། དེ་ལྟར་བདེ་གཤེགས་རྣམས་ཀྱིས་ཤེས་རབ་སྤྱད་སྤྱོད་ན། ། སྤྱོད་ཚེ་བསོད་ནམས་དཔག་ཏུ་མེད་པ་ཡོངས་སུ་འཛིན། ། ཞེས་སོ། ། གཉིས་པ་གཞུང་དོན་ལ་གཉིས། བརྩམས་པའི་བསོད་ནམས་བསྔོ་བ་དང་། བཀའ་དྲིན་དྲན་པའི་ཕྱག་བྱ་བའོ། །
དང་པོ་ལ་གསུམ། གཞན་དོན་དུ་དང་། རང་དོན་དུ་དང་། ཐུན་མོང་དུ་བསྟན་པ་གནས་པར་བསྔོ་བའོ། ། དང་པོ་ལ་གཉིས། འཇིག་རྟེན་པའི་དོན་དུ་དང་། འཇིག་རྟེན་ལས་འདས་པའི་དོན་དུ་བསྔོ་བའོ། ། དང་པོ་ལ་ལྔ་སྟེ། སྤྱིར་བསྔོ་བ། ངན་འགྲོའི་དོན་དུ་བསྔོ་བ།
བདེ་འགྲོའི་དོན་དུ་བསྔོ་བ། ཐུན་མོང་དུ་བསྔོ་བ་དང་། བསྟན་པ་ལ་ཞུགས་པའི་དོན་དུ་བསྔོ་བའོ། ། དང་པོ་ནི། བསྟན་བཅོས་རྩོམ་པ་པོ་བདག་གིས་སྐྱོན་སྤངས་ཤིང་ཡོན་ཏན་རྫོགས་པའི་ཐམས་ཅད་མཁྱེན་པ་ཉིད་ནི་བྱང་ཆུབ་ཡིན་ལ། དེའི་སྤྱོད་པ་ས་དང་ཕར་ཕྱིན་སོགས་ལ་ལེའུ་བཅུའི་སྒོ་ནས་འཇུག་པའི་ཚུལ་བརྩམས་ནས་མ་རྫོགས་ཀྱི་བར་དུ་མཇལ་བ་དང་ངེས་པར་རྟོག་པ་ལ་སོགས་པའི་སྒོ་ནས་རྣམ་པར་བསམས་པའི་དགེ་བ་བདག་གི་རྒྱུད་ལ་གང་བྱུང་བ་དེས་འགྲོ་བ་ཀུན་བྱང་ཆུབ་ཀྱི་སྤྱོད་པ་ཁོ་ནས་བརྒྱན་ཞིང་འདིའི་ཚིག་ཐམས་ཅད་འཛིན་ཞིང་དོན་སེམས་པའི་སྒོ་ནས་འཇུག་པར་ཤོག ཕྱོགས་བཅུ་པོ་རྣམས་ཀུན་ན་ལུས་དང་སེམས་སྡུག་བསྔལ་དང་ཡིད་མི་བདེས་མནར་བ་ཇི་སྙེད་པ་དེ་དག་བདག་གི་བསོད་ནམས་ཀྱིས་ལུས་ལ་ཚོར་བ་བདེ་བ་སྟེ་སེམས་ལ་དགའ་བ་སྟེ་ཡིད་བདེ་བ་རྒྱ་མཚོ་ལྟར་མཐའ་ཡས་པ་ཐོབ་པར་ཤོག ཐོབ་ནས་སེམས་ཅན་དེ་དག་འཁོར་བར་འཁོར་བ་ཇི་སྲིད་དུ་སངས་རྒྱས་ཀྱི་བདེ་བ་ཐོབ་ཀྱི་བར་དུ་དུས་ནམ་ཡང་ཐོབ་པའི་བདེ་བ་དེ་ལས་ཉམས་པར་མ་གྱུར་ཅིག འགྲོ་བ་རྣམས་ཀྱིས་བྱང་ཆུབ་སེམས་དཔའི་བླ་ན་མེད་པའི་བདེ་བ་རྒྱུན་མི་འཆད་པ་ཐོབ་པར་ཤོག གཉིས་པ་ལ་གསུམ།
དམྱལ་བའི། དུད་འགྲོའི། ཡི་དྭགས་ཀྱི་སྡུག་བསྔལ་ཞི་བར་བསྔོ་བའོ། ། དང་པོ་ལ་གསུམ། སྡུག་བསྔལ་རང་ཞི་བར་བསྔོ་བ་དང་། རིགས་གསུམ་མགོན་པོའི་མཐུས་ཞི་བར་བསྔོ། མཇུག་བསྡུས་ཏེ་བྱང་སེམས་གཞན་གྱི་མཐུས་ཞི་བར་བསྔོ་བའོ། ། དང་པོ་ལ་གཉིས་ཀྱི་དང་པོ་གཞིའི་སྡུག་བསྔལ་ཞི་བར་བསྔོ་བ་ནི། འཇིག་ཅིང་རབ་ཏུ་ཉམས་པས་ན་འཇིག་རྟེན་གྱི་ཁམས་ན་བསོད་ནམས་མ་ཡིན་པས་དེར་ཁྲིད་པས་སམ། དགའ་བར་བྱེད་པ་མེད་པས་ན་དམྱལ་བ་དག་སྟེ།
དེ་ན་སེམས་ཅན་གང་དག་ཚ་བའི་དམྱལ་བ་ཡང་སོས། ཐིག་ནག བསྡུས་འཇོམས། ངུ་འབོད། ངུ་འབོད་ཆེན་པོ། ཚ་བ། རབ་ཏུ་ཚ་བ། མནར་མེད་དེ་བརྒྱད་དང་། གྲང་པ་ལ་ཡང་ཆུ་བུར་ཅན་དང་། ཆུ་བུར་རྡོལ་བ་ཅན་དང་།
སོ་ཐམ་ཐམ་པ། ཨ་ཆུ་ཟེར་བ། ཀྱི་ཧུད་ཟེར་བ། ཨུཏྤལ་ལྟར་གས་པ། པད་མ་ལྟར་གས་པ། པད་མ་ལྟར་ཆེར་གས་པ་དང་བརྒྱད་གནས་ཏེ་དམྱལ་བའི་གནས་ཇི་སྙེད་ཡོད་པ་རྣམས་དེ་དག་ཏུ་ནི་གནས་པའི་དམྱལ་བ་པའི་ལུས་ཅན་རྣམས་ཟག་པ་མེད་པའི་བདེ་བ་ཅན་གྱི་འཇིག་རྟེན་གྱི་ཁམས་ཀྱི་བདེ་བ་རྒྱ་ཆེན་པོས་དགའ་བར་ཤོག་ཅིག བྱང་ཆུབ་སེམས་དཔའི་ཐུགས་རྗེའི་སྤྲིན་ཆེན་པོ་ལས་བྱུང་བའི་བསིལ་བའི་ཆུ་བོ་སྟེ་ཆར་གྱི་མཚོ་མཐའ་ཡས་ཀྱིས་ཚ་བས་ཉམ་ཐག་པའི་དམྱལ་དག་རྟག་ཏུ་བསིལ་བར་བྱེད་པར་ཤོག གཞན་ཡང་གྲང་བས་ཉམ་ཐག་པའི་དམྱལ་བ་རྣམས་ལ་ཤིན་ཏུ་དྲོ་བའི་འོད་ཟེར་སྤྲོས་པས་དྲོ་བའི་བདེ་བ་ཐོབ་པར་ཤོག གཉིས་པ་ཉེ་འཁོར་གྱི་སྡུག་བསྔལ་ཞི་བར་བསྔོ་བ་ནི། ཚ་དམྱལ་དེ་དག་གི་ངོས་བཞིའི་ཉེ་འཁོར་ན་ཡོད་པའི་ནགས་གང་དུ་ཞུགས་པའི་སེམས་ཅན་དམྱལ་བ་པ་དེའི་ཡན་ལག་དང་ཉིང་ལག་གཅོད་པར་འགྱུར་བའི་མདའ་མདུང་དང་རལ་གྲིའི་ལོ་མ་ཅན་གྱི་ནགས་ཚལ་དེ་ཡང་དམྱལ་བ་པ་དེ་དག་བརྒྱ་བྱིན་གྱིས་དགའ་ཞིང་རྩེ་བའི་ས་དགའ་བའི་ཚལ་ལྟར་སྡུག་བསྔལ་བདེ་བ་སྟེར་བྱེད་དུ་ཤོག
ཡང་ལྕགས་ཀྱི་ཤལ་མ་ལིའི་ནགས་ཚེར་མ་རྣོན་པོ་སོར་དྲུག་ཅུ་པ་གང་དུ་འདོད་ལོག་སྤྱོད་པའི་སེམས་ཅན་རྣམས་འཛེག་པ་ན་ཚེར་མ་རྣམས་ཁ་ཐུར་དུ་ལྟ་བས་འབིགས་པ། འབབ་པ་ན་གྱེན་དུ་ལྟ་བའི་སྡོང་པོ་ཡང་ཆོས་དང་མཐུན་པར་འདོད་པའི་དོན་སྟེར་བའི་དཔག་བསམ་ཤིང་དུ་འཁྲུང་པར་ཤོག ཁྭ་ལྕགས་ཀྱི་མཆུ་ཅན་ལ་སོགས་པ་དག་ཀྱང་ཐིང་རིལ་དང་ངུར་བ་དག་དང་ངང་པ་བཞད་སོགས་སྐད་སྙན་པོ་འབྱིན་པར་གྱུར་ནས་དམྱལ་བའི་གནས་མཛེས་པར་གྱུར་ཅིང་། གཞན་ཡང་པད་མ་སྣ་ཚོགས་པ་དྲི་བསུང་ཆེན་པོ་དང་ལྡན་པའི་མཚོ་དག་གིས་དམྱལ་བའི་ས་གཞིའི་ཕྱོགས་དག་ནི་ཉམས་དགའ་བར་ཤོག མེ་མ་མུར་གྱིས་གང་པའི་འོབས་ཀྱིས་སོལ་ཕུང་འབར་བ་དེ་ཡང་བཻཌཱུརྻ་ལ་སོགས་པའི་རིན་ཆེན་ཕུང་པོར་གྱུར་ཅིག ལྕགས་ཀྱི་ས་གཞི་མེས་བསྲེགས་པ་དེ་ཡང་ཤེལ་གྱི་ས་གཞི་བསྟར་བ་སྟེ་བྱི་དོར་བྱས་པར་ཤོག དམྱལ་བ་པའི་སེམས་ཅན་ར་ལུག་གི་གདོང་པ་ལྟ་བུ་བསྡུས་ནས་འཇོམས་ཤིང་འཚིར་བའི་རི་བོ་རྣམས་ཀྱང་མཆོད་རྫས་དུ་མས་བརྒྱན་པའི་རྒྱལ་བའི་བཞུགས་གནས་གཞལ་མེད་ཁང་དུ་གྱུར་ཅིང་དེར་བདེ་བར་གཤེགས་ཀྱིས་གང་བར་དམྱལ་བ་པ་དེ་དག་ལ་སྣང་བར་ཤོག མེའི་མདག་མ་དང་རྡོ་བསྲེགས་པ་དང་མཚོན་གྱི་ཆར་པ་གཤིན་རྗེའི་སྐྱེས་བུས་འཕངས་པ་དག་དེང་ནས་གཟུང་སྟེ་དམྱལ་བ་པ་དེ་རྣམས་ཀྱི་མགོར་མེ་ཏོག་གི་ཆར་པར་གྱུར་ཅིག བརྣབ་སེམས་ཀྱིས་གཞན་གྱི་ནོར་ལ་ཆགས་པའི་རྣམ་སྨིན་གྱི་དམྱལ་བ་དེ་དག་གིས་ནོར་གྱི་ཕུང་པོ་མཐོང་ནས་རྒྱུགས་པ་རྣམས་ཕན་ཚུན་དུ་འཐབ་ཅིང་མཚོན་གྱིས་འདེབས་པའི་མཚོན་ཆ་དེ་ཡང་ནི་དེང་ནས་རྩེ་ཞིང་རོལ་པའི་ཕྱིར་ཕན་ཚུན་མེ་ཏོག་འཕེན་པར་ཤོག ཐལ་ཆུ་ཁོལ་མས་གང་བའི་ཆུ་བོ་རབ་མེད་མེ་དང་འདྲ་བའི་ནང་དུ་བྱིང་བའི་སེམས་ཅན་རྣམས་ཤ་ཀུན་ཞིགས་པར་གྱུར་ནས་རུས་གོང་མེ་ཏོག་ཀུན་ཟླའི་མདོག་ལྟར་དཀར་བར་གྱུར་པའི་ལུས་ཅན་དག་བདག་གི་དགེ་བའི་སྟོབས་ཀྱིས་ལྷའི་ལུས་ཐོབ་ནས་ལྷའི་བུ་མོ་རྣམས་དང་ལྷན་ཅིག་ལྷ་ཡུལ་གྱི་ཆུ་བོ་དལ་གྱིས་འབབ་ལ་རྩེ་ཞིང་གནས་པར་ཤོག
གཉིས་པ་རིགས་གསུམ་མགོན་པོའི་མཐུས་ཞི་བར་བསྔོ་བ་ནི་དམྱལ་བ་པ་རྣམས་དམྱལ་བའི་གནས་འདིར་ནི་གཤིན་རྗེའི་མི་སྟེ་སྐྱེས་བུ་དང་བྱ་ཁྭ་ཏ་འདབ་འཇིགས་སུ་རུང་བ་རྣམས་སྐྲག་ནས་འབྱེར་བར་བྱེད་ཅིང་ཤ་དང་རྐང་མར་ལ་སོགས་པ་བསྲེགས་པའི་དུ་བས་ཀུན་ནས་དཀྲིགས་པའི་མུན་པ་ཕྱོགས་ཀུན་ཏུ་འོད་ཟེར་སྤྱོད་པས་བསལ་ཏེ་འོད་ཟེར་ཡིད་དུ་འོང་བ་དེས་ལུས་སེམས་ལ་བདེ་དགའ་བསྐྱེད་པར་དམྱལ་བ་པ་རྣམས་ཀྱིས་མཐོང་ན་རྒྱུ་མཚན་ཅིའི་ཕྱིར་འོད་ཀྱི་མཐུ་བཟང་པོ་འདི་དག་ཀོ་སུ་ཡི་མཐུ་ཡིན་སྙམ་སྟེ་གྱེན་དུ་བལྟས་པ་ན་ནམ་མཁའི་དཀྱིལ་ན་བྱང་སེམས་ཕྱག་ན་རྡོ་རྗེ་འོད་ཟེར་གྱི་དྲ་བ་རབ་ཏུ་འབར་བ་བཞུགས་པ་མཐོང་ནས་རྫུ་འཕྲུལ་ཆེན་པོ་སྐྱེས་པ་ཉིད་ཀྱིས་དམྱལ་བ་པ་དེའི་སྔོན་གྱི་སྡིག་དང་བྲལ་ནས་ཕྱག་རྡོར་དེ་དང་ལྷན་ཅིག་འགྲོགས་ནས་འགྲོ་བར་ཤོག ཡང་སྤྱན་རས་གཟིགས་ཀྱི་མཐུས་ཀྱང་མེ་ཏོག་གི་ཆར་པ་སྤོས་དྲི་བཟང་པོའི་ཆུ་དང་འདྲེས་པ་འབབ་པ་ཡིས་དམྱལ་བའི་མེ་དག་སྒྲ་ཆིལ་ཆིལ་དང་བཅས་པས་གསོད་པ་མཐོང་བར་གྱུར་ཅིག དེ་ལྟར་མཐོང་བར་གྱུར་ནས་བདག་ཅག་རྣམས་བློ་བུར་དུ་བདེ་བས་ཚིམ་པ་འདི་ཅིའི་མཐུ་ཡིན་བསམས་ནས་གྱེན་དུ་བལྟས་པ་དང་སེམས་ཅན་དམྱལ་བ་པ་རྣམས་ཀྱིས་ཕྱག་ན་པད་མ་བསྣམས་པའི་སྤྱན་རས་གཟིགས་མཐོང་བར་ཤོག་ཅིག གཞན་ཡང་དམྱལ་བ་པ་རྣམས་ཀྱིས་འཇམ་དབྱངས་མཐོང་ནས་ཕན་ཚུན་གཅིག་གིས་གཅིག་ལ་སྦྲོན་ཏེ། ཀྱེ་གྲོགས་དག་དེང་ནས་བརྩམས་ནས་འཇིགས་པ་བོར་ལ་སྟེ་མ་བྱེད་པར་རིངས་པར་ཚུར་ཤོག་བདག་ཅག་གསོན་པ་ཉིད་དོ། ། ཡུ་བུ་ཅག་རྣམས་ཀྱི་ཐད་དུ་ནི། གང་གི་མཐུ་ཡིས་འདོད་པས་ཕོངས་པར་བྱེད་པའི་སྡུག་བསྔལ་མཐའ་དག་དང་བྲལ་ཞིང་དམྱལ་བ་པ་རྣམས་ལ་རབ་ཏུ་དགའ་བའི་ཤུགས་ཕྱིན་ལ། བདག་ཅག་ལ་འགྲོ་བ་ཀུན་གང་ལ་བརྟེན་ནས་སྐྱེ་སོགས་ཀྱི་གནོད་པ་ཀུན་ནས་ཡོངས་སུ་སྐྱོབ་པའི་བྱང་ཆུབ་ཀྱི་སེམས་དང་། འགྲོ་བ་རྣམས་ལ་མ་ལྟ་བུའི་སྡུག་བསྔལ་དང་བྲལ་འདོད་ཀྱི་བརྩེ་བ་སྐྱེས་པར་གྱུར་ཏོ། ། རྒྱུ་མཚན་གང་གི་ཕྱིར་སྐུ་གཞོན་ཤ་ཆགས་ཤིང་ཐུགས་ཀྱི་རྒྱུད་ཀུན་རྟོག་གི་རང་བཞིན་ཅན་ཉོན་མོངས་དང་བྲལ་བས་གཞོན་ནུར་གྱུར་པ་རལ་པའི་ཟུར་ཕུད་ལྔ་པ་ཅན་འོད་ཟེར་འབར་བས་འཇིགས་པ་མེད་པར་བྱེད་པ་ཅི་ཞིག་ལྟར་སྟེང་དུ་ཕྱིན་པ།
ཚངས་པ་དང་བརྒྱ་བྱིན་ལ་སོགས་པ་ལྷ་བརྒྱ་ཕྲག་དུ་མའི་མགོ་བའི་ཅོད་པན་དག་གིས་འཇམ་དབྱངས་ཁྱེད་ཀྱི་ཞབས་ཀྱི་པདྨ་ལ་གུས་པས་མཆོད་ཅིང་། འུ་ཅག་ལ་བརྩེ་བ་ཐུགས་རྗེ་ཆེན་པོས་བརླན་པར་གྱུར་པའི་སྤྱན་མངའ་བ་ལྷ་རྣམས་ཀྱི་མཆོད་པས་དབུ་ལ་མེ་ཏོག་དུ་མའི་ཚོགས་ཀྱི་ཆར་འབབ་པར་བྱེད་པ། གཞལ་མེད་ཁང་བརྩེགས་པ་སྟེ་ཡིད་དུ་འོང་བ་དུ་མས་ཉེ་བར་སྤྲས་པ། ལྷའི་བུ་མོ་སྟོང་ཕྲག་དུ་མས་བཅོམ་ལྡན་འདས་འཇམ་པའི་དབྱངས་ཀྱི་ཡོན་ཏན་སྒྲ་སྒྲོགས་པའི་བསྟོད་པའི་དབྱངས་སྙན་པ་སྒྲོགས་པ་དང་ལྡན་པ་འདི་ལྟ་བུ་ལྟོས་ཞེས་འཇམ་དབྱངས་དེ་འདྲ་བའི་མཚན་ཉིད་ཅན་མཐོང་ནས་ད་ནི་སེམས་ཅན་དམྱལ་བ་པ་དག་དགའ་བའི་ཤུགས་ཀྱིས་ཀུ་ཅོ་འདོན་པར་ཤོག གསུམ་པ་འཇུག་བསྡུས་ཏེ་བྱང་སེམས་གཞན་གྱི་མཐུས་ཞི་བར་བསྔོ་བ་ནི། དེ་ལྟར་གཞུང་བརྩམ་པ་ལས་བྱུང་བའི་བདག་གི་དགེ་བའི་རྩ་བས་བྱང་ཆུབ་སེམས་དཔའ་ཀུན་ཏུ་བཟང་པོ་དང་ལ་སོགས་པས་ས་བཅུའི་བྱང་ཆུབ་སེམས་དཔའ་སྒྲིབ་པ་གཉིས་མེད་པའི་སྤྲིན་ཚོགས་འདྲ་བ་ལས་རེག་ན་བདེ་བ་དང་རེག་བྱ་བསིལ་ཞིང་དྲི་ཞིམ་པོ་དང་ལྡན་པའི་རླུང་དང་ཆར་པ་འབབ་པ་མཐོང་ནས་སེམས་ཅན་དམྱལ་བ་དེ་དག་མངོན་པར་དགའ་བར་བྱེད་པར་གྱུར་ཅིག གཞན་ཡང་སྲོག་གཅོད་འབིགས་པ་སོགས་སྡུག་བསྔལ་གྱི་ཚོར་བ་མི་བཟོད་པ་དང་དམྱལ་བ་པ་རྣམས་གཤིན་རྗེའི་ཕོ་ཉ་རྣམས་ལ་འཇིགས་པའི་སྡུག་བསྔལ་ཞི་བར་གྱུར་ཅིག གཉིས་པ་ནི། དུད་འགྲོ་རྣམས་ནི་ཕན་ཚུན་གཅིག་ལ་གཅིག་ཆེན་པོ་རེ་རེས་ཆུང་ངུ་མང་པོ་དང་ཆུང་ངུ་མང་པོ་འདུས་ཏེ་ཆེན་པོ་ཟ་བ་ལ་སོགས་པའི་འཇིགས་པ་དང་བྲལ་ཞིང་དུད་འགྲོའི་འགྲོ་བ་དང་བྲལ་བར་ཤོག གསུམ་པ་ནི།
བྱང་གི་སྒྲ་མི་སྙན་པའི་མི་བཞིན་དུ་ཡི་དྭགས་རྣམས་ནི་ཚེ་ལོ་སྟོང་ཕྲག་གཅིག་ཐུབ་པ་དང་དུས་མ་ཡིན་པར་འཆི་བ་མེད་པ་དང་མ་སྨོས་མ་བཏབ་པའི་འབྲས་ས་ལུ་དང་། དཔག་བསམ་གྱི་ཤིང་སོགས་བདེ་བའི་ཡོ་བྱད་ཐམས་ཅད་དང་ལྡན་ཞིང་། བཀྲེས་སྐོམ་ལ་སོགས་པའི་སྡུག་བསྔལ་དང་བྲལ་བར་གྱུར་ཅིག གཞན་ཡང་འཕགས་པ་སྤྱན་རས་གཟིགས་དབང་ཕྱུག་གི་ཕྱག་ནས་འབབ་པའི་སྙིང་རྗེའི་རྒྱུ་མཐུན་ལས་བྱུང་བའི་བདུད་རྩིའི་འོ་མའི་རྒྱུན་གྱིས་ཡི་དྭགས་རྣམས་ནི་ཟས་སྐོམ་གྱིས་ཚིམ་པར་བྱས་ཤིང་ཁྲུས་བྱས་པས་རྟག་ཏུ་བསིལ་བར་ཤོག གསུམ་པ་བདེ་འགྲོའི་དོན་དུ་བསྔོ་བ་ལ་གཉིས་ལས། དང་པོ་མི་འདོད་པ་དང་བྲལ་པར་བསྔོས་བ་ནི། མིའི་རིས་ནའང་ལོང་བ་རྣམས་ཀྱིས་མིག་ཐོབ་སྟེ་གཟུགས་སྣ་ཚོགས་མཐོང་བར་ཤོག འོན་པས་རྟག་ཏུ་རྣ་བས་ཡིད་དུ་འོང་བའི་སྒྲ་ཐོས་པར་ཤོག ཐུབ་པ་བསྐྱེད་པའི་ཡུམ་ལྷ་མོ་སྒྱུ་འཕྲུལ་ལས་ཐུབ་པ་བཙས་པ་ཇི་ལྟར་བ་བཞིན་དུ་སྦྲུམ་མའང་ན་བའི་གནོད་པ་མེད་པར་བདེ་བས་བཙས་བར་ཤོག གཅེར་བུ་རྣམས་ཀྱིས་གོས་དག་ཐོབ་པ་དང་།
བཀྲེས་པས་ཉམས་ཐག་པ་རྣམས་ཀྱིས་ཟས་དག་དང་། སྐོམས་པ་རྣམས་ཀྱིས་ཆུ་ཡན་ལག་བརྒྱད་ལྡན་དང་། སྨན་གྱི་བཏུང་བ་ཞིམ་པོ་ཐོབ་པར་ཤོག ནོར་གྱིས་བཀྲེན་པ་རྣམས་ཀྱིས་ནོར་ཐོབ་པར་ཤོག མྱ་ངན་གྱིས་གདུང་པས་ཉམས་ཐག་པ་རྣམས་དེ་དང་བྲལ་ནས་དགའ་བ་རྒྱ་ཆེན་པོ་ཐོབ་པར་ཤོག འདོད་པ་བཙལ་ཏེ་མ་རྙེད་པས་ཡི་ཆད་པ་རྣམས་ཀྱང་འདོད་པའི་དོན་ཐོབ་པས་ཡིད་སོས་ཤིང་། རྩོམ་པ་བརྟན་པ་ཕུན་སུམ་ཚོགས་པའི་བདེ་བ་དང་ལྡན་པར་ཤོག སེམས་ཅན་ནད་ཀྱིས་གཟིར་བ་ཇི་སྙེད་པ་མྱུར་དུ་ཚ་གྲང་སོགས་ཀྱི་ནད་ལས་ཐར་བར་གྱུར་ཅིག འགྲོ་བའི་རླུང་མཁྲིས་ལ་སོགས་པའི་ནད་ནི་མ་ལུས་པ་དུས་རྟག་ཏུ་འབྱུང་བ་མེད་པར་ཤོག རྒྱལ་པོ་དང་ཆོམ་རྐུན་དང་མེ་ཆུ་ལ་སོགས་པའི་འཇིགས་པས་སྐྲག་པ་རྣམས་ནི་དེ་དག་གི་འཇིགས་པ་མེད་པར་ཤོག
ཡན་ལག་དང་ཉིང་ལག་བཅིངས་པ་རྣམས་ནི་འཆིང་པ་སྣ་ཚོགས་པ་ལས་གྲོལ་བར་གྱུར་ཅིག མཐུ་སྟོབས་མེད་པ་རྣམས་ནི་ཕྱི་ནང་གི་སྟོབས་ཐོབ་པས་མཐུ་དང་ལྡན་ཞིང་། ཕན་ཚུན་སེམས་ནི་ཆགས་སྡང་དང་བྲལ་ནས་གཉེན་པར་གྱུར་ཅིག འགྲོན་པོ་ལམ་དུ་ཞུགས་པ་དག་ནི་ཐམས་ཅད་ལ་གང་དུ་འགྲོ་བའི་ཕྱོགས་རྣམས་ཐམས་ཅད་བདེ་ཞིང་བཀྲ་ཤིས་པར་ཤོག བྱ་བ་གང་གི་དོན་དུ་འགྲོ་བར་བྱེད་པའི་བྱ་བ་དེ་ཐབས་ལ་མཁས་པས་འབད་མི་དགོས་པར་གྱུར་ཅིག སེམས་ཅན་གང་དག་གྲུ་དང་གྲུ་བོ་ཆེ་གཟིངས་ལ་སོགས་པར་ཞུགས་པ་རྣམས་ཡིད་ལ་གང་བསམ་པའི་དོན་གྲུབ་པར་གྱུར་ཏེ་རྒྱ་མཚོ་ལ་སོགས་པའི་ཆུའི་ངོགས་སུ་བདེ་བར་ཕྱིན་ནས་སླར་ལོག་སྟེ་མཉེན་དང་ལྷན་ཅིག་དགའ་བར་ཤོག བགྲོད་དཀའ་བའི་མྱ་ངན་གྱི་ལམ་དུ་ལམ་ནོར་ནས་གོལ་ཞིང་འཁྱམས་པའི་འགྲོན་པོ་རྣམས་ལམ་ཤེས་པའི་འགྲོན་པོ་དག་དང་ཕྲད་པར་གྱུར་ནས་ཀྱང་ཆོམ་རྐུན་དང་སྟག་ལ་སོགས་པའི་འཇིགས་པ་མེད་པར་ལམ་དུ་མི་ངལ་བར་བདེ་བླག་ཏུ་འདོར་པར་ཤོག འཇིགས་པ་དང་བཅས་པའི་འབྲོག་དགོན་པ་ལ་སོགས་པ་ལམ་མེད་ཅིང་ཉམ་ང་བ་ཅན་གྱི་སར་བྱིས་པ་དང་རྒན་པོ་རྔོན་པ་དང་ནགས་སྟུག་པོ་དང་དགྲའི་འཇིགས་པ་ལས་སྐྱོབ་པའི་མགོན་མེད་པ་གཉིད་ལོག་པ་དང་མྱོས་པ་སྟེ་སྨྱོ་བར་གྱུར་ཅིང་རབ་ཏུ་མྱོས་པ་བག་མེད་པར་གནས་པ་རྣམས་ལ་དེ་ན་གནས་པའི་ལྷ་དག་བསྲུང་བར་བྱེད་པར་ཤོག གཉིས་པ་འདོད་པ་འགྲུབ་པར་བསྔོ་བ་ནི། འགྲོ་བ་ཐམས་ཅད་མི་དལ་བ་སྟེ་མི་ཁོམ་པ་ཀུན་ལས་ཐར་པ་དང་།
དང་བ་དང་འདོད་པ་ཡིད་ཆེས་པའི་དད་པ་དང་ཀུན་རྫོབ་དང་དོན་དམ་རྟོགས་པའི་ཤེས་རབ་དང་སེམས་ཅན་ལ་སྙིང་བརྩེ་ལྡན་ཞིང་གཟུགས་དང་བ་འདྲེན་པ་དང་ཚུལ་ཁྲིམས་ཀྱི་ཀུན་ཏུ་སྤྱོད་པ་ཕུན་སུམ་ཚོགས་ན་སྐྱེ་བ་རྟག་ཏུ་ཚེ་རབས་དྲན་ནས་སྡིག་ལ་འཇོམས་པར་གྱུར་ཅིག བྱང་སེམས་ཀྱི་ཆོས་དབྱིངས་རྟོག་པ་བསྒོམ་པས་ནམ་མཁའ་མཛོད་ཅེས་བྱ་བའི་ཏིང་ངེ་འཛིན་ཐོབ་སྟེ། དེའི་དབང་གིས་ནམ་མཁའ་ཉིད་མཛོད་དམ། ཡང་ན་ནམ་མཁའ་ལ་མཛོད་འཆའ་བས་ཏིང་ངེ་འཛིན་དེའི་མཐུས་ཡོ་བྱད་ཐམས་ཅད་ནམ་མཁའ་ལས་འབྱུང་བའི་ནམ་མཁའི་མཛོད་བཞིན་དུ་སེམས་ཅན་ཐམས་ཅད་ཀྱི་ལོངས་སྤྱོད་ཟད་པ་མེད་པར་ཤོག ལོངས་སྤྱོད་དེ་དག་ལའང་ཕན་ཚུན་དུ་འཐབ་པ་དང་རྩོད་པ་མེད་ཅིང་ཕན་ཚུན་འཚེ་བ་མེད་པར་རང་དབང་དུ་ནི་སྤྱོད་པར་ཤོག སེམས་ཅན་གང་གཟི་བརྗིད་དེ་གཟི་མདངས་ཆུང་ངུ་གང་དེ་དག་གཟི་བརྗིད་ཆེན་པོ་ཤོག དཀའ་ཐུབ་ཅན་གྱིས་གང་ཟག་གང་དཀའ་ཐུབ་ཀྱི་དབང་གིས་གཟུགས་ངན་པར་གྱུར་པ་གཟུགས་བཟང་པོ་ཕུན་སུམ་ཚོགས་པར་ཤོག བུད་མེད་ཀྱི་རྟེན་ལ་སངས་མི་རྒྱ་བས་འཇིག་རྟེན་ན་བུད་མེད་ཇི་སྙེད་ཡོད་པ་དེ་དག་མེའི་དབང་པོ་སྤངས་ནས་སྐྱེས་པ་ཉིད་དུ་གྱུར་ཅིག སྐྱེ་བོ་རིགས་གཟུགས་ལ་སོགས་པ་དམའ་བར་གྱུར་པའི་མ་རབས་རྣམས་ནི་རིགས་དང་ནོར་ལ་སོགས་པ་མཐོན་པོ་ཐོབ་ཅིང་དེ་དག་གིས་དྲེགས་པར་བྱེད་པའི་ང་རྒྱལ་དག་ཀྱང་བཅོམ་ལྡན་ཤོག བཞི་པ་ཐུན་མོངས་དུ་སྔོ་བ་ལ་གཉིས་ལས།
དང་པོ་ཕུན་ཚོགས་ཐོབ་པར་བསྔོས་བ་ལ་གསུམ་གྱི། དང་པོ་ལ་འཇུག་པའི་གཙོ་བོའི་རྐྱེན་ཚང་བར་བསྔོ་བ་ནི། བདག་གིས་དེ་ལྟར་བསམ་པའི་བསོད་ནམས་འདི་ཡིས་ནི་སེམས་ཅན་ཐམས་ཅད་མ་ལུས་པ་སྡིག་པ་ཐམས་ཅད་སྤངས་ནས་ནི་དུས་རྟག་ཏུ་དགེ་བ་བྱེད་པར་ཤོག སེམས་ཅན་ཐམས་ཅད་ཀུན་རྫོབ་དང་དོན་ནམ་པའི་བྱང་ཆུབ་སེམས་དང་མི་འབྲལ་ཞིང་བྱང་ཆུབ་ཀྱི་སྤྱོད་པ་ལ་གཞོལ་བ་དང་སངས་རྒྱས་རྣམས་ཀྱི་ཡོངས་སུ་གཟུང་ཞིང་རྙེད་པ་དང་བཀུར་སྟི་དང་ཚིགས་སུ་བཅད་པའི་རོ་མྱང་བ་སོགས་བདུད་ཀྱི་ལས་ཀྱང་སྤང་པར་ཤོག སེམས་ཅན་དེ་དག་ཐམས་ཅད་ནི་ཚེ་རབས་དཔག་ཏུ་མེད་ཅིང་ཐུབ་ཡུན་རིང་དུ་འཚོ་བར་ཤོག དེར་ཡང་རྟག་ཏུ་བདེ་བར་འཚོ་གྱུར་ཅིག འཆི་བ་ལྟ་ཅི་སྨོས་འཆི་བའི་སྒྲ་ཡང་གྲགས་པར་མ་གྱུར་ཅིག གཉིས་པ་ལ་འཇིག་རྟེན་ཡོངས་སུ་དག་པར་བསྔོ་བ་ནི། དཔག་བསམ་གྱི་ཤིང་གི་གང་བའི་སྐྱེད་མོས་འཚལ་སངས་རྒྱས་དང་ནི་སངས་རྒྱས་ཀྱི་སྲས་བྱང་སེམས་ཆོས་སྒྲ་ཡིད་དུ་འོང་བ་སྙན་པ་སྒྲོགས་པས་གང་བ་ཡིས་ཕྱོགས་རྣམས་ཐམས་ཅད་གང་བར་ཤོག འཇིག་རྟེན་གྱི་ཁམས་ཐམས་ཅད་དུ་ཡང་ས་གཞི་དག་སྣོད་ཀྱི་སྐྱོན་རྡོ་བ་དང་གསེག་མ་དང་གྱོ་དུམ་དང་ཚེར་མ་ལ་སོགས་མེད་པ་དང་ལག་མཐིལ་ལྟར་མཉམ་པ།
བཻ་ཌཱརྻའི་རང་བཞིན་ལས་གྲུབ་པ་ཀ་ཙལི་ན་དའི་གོས་ལྟར་རེག་ན་འཇམ་ཞིང་གཉེན་པོར་གནས་པར་གྱུར་ཅིག ཆོས་བཞིན་བྱེད་པའི་རྒྱུར་བྱང་ཆུབ་སེམས་དཔའ་མང་པོའི་འཁོར་གྱི་དཀྱིལ་འཁོར་ཆེན་པོ་དག་གིས་ཀུན་ནས་ལེགས་པར་ས་སྟེང་དག་བརྒྱན་པར་མཛད་པའི་སྒོ་ནས་བཞུགས་པར་གྱུར་ཅིག གསུམ་པ་བདག་རྐྱེན་ཕུན་སུམ་ཚོགས་པར་བསྔོ་བ་ནི། སེམས་ཅན་སྨིན་པར་བྱ་བའི་ཕྱིར་ལུས་ཅན་ཀུན་གྱིས་བྱ་བ་དང་ནི་ཤིང་དང་ནོར་བུ་ལ་སོགས་པའི་འོད་ཟེར་ཐམས་ཅད་དང་དེར་མ་ཟད་ནམ་མཁའ་ལས་ཀྱང་ཆོས་ཀྱི་སྒྲ་རྒྱུན་མི་འཆད་པར་ཐོབ་པར་ཤོག ལུས་ཅན་དེ་དག་སྐྱེ་བ་རྟག་ཏུ་སངས་རྒྱས་དང་སངས་རྒྱས་སྲས་དང་ཕྲད་གྱུར་ཅིག ཕྲད་ནས་ཀྱང་མཆོད་པའི་སྤྲིན་ནི་མཐའ་ཡས་པས་འགྲོ་བའི་བླ་མ་སངས་རྒྱས་མཆོད་པར་ཤོག གཞན་ཡང་མི་རྣམས་མཐོང་ཆོས་ལ་བདེ་བར་གནས་པའི་རྒྱུ་ལྷ་ཡང་དུས་སུ་ཆར་འབེབས་ཤིང་དེའི་རྒྱུས་རྩི་ཤིང་ཐོག་ཕུན་སུམ་ཚོགས་པར་ཤོག འཇིག་རྟེན་སྐྱོང་བའི་རྒྱལ་པོ་ཡང་ཆོས་བཞིན་རྒྱལ་སྲིད་སྐྱོང་པར་བྱེད་པར་གྱུར་ཅིག དེ་དག་ལ་བརྟེན་ནས་འཇིག་རྟེན་ཏུ་རྒུད་པ་དང་བྲལ་ནས་དར་བར་ཤོག སྨན་རྣམས་ནད་སེལ་བའི་ནུས་མཐུ་ཕུན་སུམ་ཚོགས་པ་དང་ལྡན་པ་དང་།
དབང་པོ་རྟུལ་པོ་རྣམས་ལ་གསང་ཞིང་ཡིད་སྐྱོབ་པར་བྱེད་པའི་གསང་སྔགས་ཀྱི་བཟླས་བརྗོད་རྣམས་ཀྱང་ཇི་ལྟར་བཤད་པ་བཞིན་ཚེགས་མེད་པར་འགྲུབ་པར་ཤོག གཉིས་པ་མི་འདོད་པ་ཞི་བར་བསྔོ་བ་ནི། མཁའ་ལ་གྱ་གྱུར་འགྲོ་བའི་མཁའ་འགྲོ་དང་། མི་ཁྲག་འཐུང་བ་དང་མ་བཙོས་པའི་མི་ཤ་མི་རོ་རྗེན་པ་ཟ་བའི་སྲིན་པོ་དང་། གནོད་སྦྱིན་དང་། ཤ་ཟ་ལ་སོགས་པ་སྡང་བའི་སེམས་དང་ལྡན་པ་ཐམས་ཅད་བྱམས་པ་དང་སྙིང་རྗེའི་སེམས་དང་ལྡན་པར་གྱུར་ཅིག སེམས་ཅན་འགའ་ཡང་སྡུག་བསྔལ་བར་མ་གྱུར་ཅིང་། འཕགས་པས་སྨད་པའི་སྡིག་པ་དང་ནད་དང་ལྡན་པར་མ་གྱུར་ལ། འཇིགས་པ་སྣ་ཚོགས་པ་དང་གཞན་གྱིས་བརྙས་པ་མི་འབྱུང་ཞིང་སེམས་ཅན་འགའ་ཡང་ཡིད་མི་བདེ་བར་མ་གྱུར་ཅིག ལྔ་པ་བསྟན་པ་ལ་ཞུགས་པའི་དོན་དུ་བསྔོ་བ་ནི།
སྡེ་སྣོད་གསུམ་བཞུགས་པའི་གཙུག་ལག་ཁང་རྣམས་སྡེ་སྣོད་གསུམ་གུས་པས་བདག་ཉིད་འཆད་ཅིང་ཀློག་པ་དང་། བློ་ལ་བླངས་པ་ཕྱིར་ཞིང་གོམས་པར་བྱེད་པའི་ཕྱིར་ཚིག་ཁ་དོན་བྱེད་པ་ཉིད་ཀྱིས་རྒྱས་པ་སྟེ་གང་བས་ལེགས་པར་གནས་པར་ཤོག དུས་རྟག་དུ་ནང་ཕན་ཚུན་དང་སྟོན་པ་བདུད་ལ་སོགས་པས་མི་ཕྱེད་པས་དགེ་འདུན་བསམ་པ་མཐུན་པ་དང་དགེ་འདུན་གྱི་དོན་མྱང་འདས་ཐོབ་པའི་ཐབས་བསྒྲུབ་པ་ཡང་བཞེད་པ་བཞིན་འགྲུབ་པར་གྱུར་ཅིག དང་པོར་བསླབ་པའི་གཞི་རྣམས་བསླང་བ་དང་། བླངས་ནས་དེ་རྗེས་སུ་བསྲུང་བ་དང་། ཉམས་པ་སོར་གཞུག་པ་ནི་བསླབ་པ་ཡིན་ལ་དེ་སློབ་པར་འདོད་པའི་དགེ་སློང་རྣམས་ལུས་འདུ་འཛི་དང་སེམས་རྣམ་རྟོག་གིས་དབེན་པ་དག་ཀྱང་ཐོབ་པར་ཤོག གཞན་ཡང་བསམ་གཏན་པ་དག་ཏིང་ངེ་འཛིན་གྱི་མི་མཐུན་ཕྱོགས་རྣམ་པར་གཡེང་བ་ཐམས་ཅད་སྤངས་ནས་ནི་སེམས་ནི་ལེ་ལོ་མེད་པར་བསམ་གཏན་བསྒོམ་པ་ལས་སུ་རུང་བས་ཏིང་ངེ་འཛིན་བསྒོམ་པར་གྱུར་ཅིག གསོལ་པ་དང་བཞི་ཡི་ལས་ཀྱིས་བསྙེན་པར་རྫོགས་པའི་དགེ་སློང་མ་རྣམས་ཆོས་གོས་སོགས་རྙེད་པ་དང་ལྡན་ཞིང་ཕན་ཚུན་འཐབ་པ་དང་གནོད་པ་ཐམས་ཅད་སྤངས་པར་ཤོག དེ་བཞིན་དུ་ཐར་པའི་གྲོང་དུ་འཇུག་པའི་ཕྱིར་ཁྱིམ་ནས་ཁྱིམ་མེད་པར་རབ་ཏུ་བྱུང་བ་ཀུན་ཉོན་མོངས་པའི་གདུང་བ་བསིལ་བར་བྱེད་པའི་ཚུལ་ཁྲིམས་བསླབ་པ་ལས་མི་དགའ་བའི་སྒོ་ནས་ཉམས་པ་མེད་པར་གྱུར་ཅིག རྩ་ལྟུང་ལྷག་པར་སྤྱོད་པའི་ཚུལ་ཁྲིམས་འཆལ་པ་རྣམས་འགྱོོོད་དེ་ཡིད་བྱུང་ནས་ཕྱིར་བཅོས་པའི་སྒོ་ནས་རྟག་ཏུ་དེའི་སྡིག་པ་ཟད་བྱེད་ཤོག
དེ་ནས་བདེ་འགྲོ་ལྷ་མི་དག་ཀྱང་ཐོབ་པར་གྱུར་ནས་དེར་ཡང་རྒྱུ་མཐུན་གྱི་འབྲས་བུ་ཚུལ་ཁྲིམས་ཀྱི་བརྟུལ་ཞུགས་མི་ཉམས་པར་ཤོག རིག་པའི་གནས་ལ་བྱང་བས་མཁས་པ་རྣམས་ཁྱད་པར་དུ་འཕགས་པའི་གནས་ལ་འཛོམས་པས་བཀུར་བ་དང་། ལྷུང་བཟེད་ལ་སོགས་པའི་སྣོད་དུ་བླུགས་པར་བྱ་བའི་ཟས་མཐའ་གཉིས་སུ་མ་ལྷུང་བ་སྣུམ་ཁུར་ལ་སོགས་པའི་བསོད་སྙོམས་དག་ཀྱང་དཀའ་ཚེགས་ཆུང་ངུས་རྙེད་པར་ཤོག རྒྱུད་ནི་ཁ་ན་མ་ཐོ་བས་ཡོངས་སུ་དག་པ་དང་ཕྱོགས་རྣམས་ཀུན་ཏུ་སྒྲ་དང་གྲགས་པ་དང་ཚིགས་སུ་བཅད་པས་ཁྱབ་པར་ཤོག ཕྱི་མར་ཡང་ངན་སོང་གི་སྡུག་བསྔལ་མ་མྱོང་ཞིང་དཀའ་བ་དྲག་པོ་སྤྱད་པ་མེད་པར་ཡང་དལ་འབྱོར་གྱི་ཆོས་རྣམས་ཚང་བའི་ལྷ་བས་ལྷག་པའི་ལུས་ཀྱིས་ནི་དེ་དག་སངས་རྒྱས་མྱུར་དུ་འགྲུབ་པར་ཤོག གཉིས་པ་འཇིག་རྟེན་ལས་འདས་པའི་དོན་དུ་བསྔོ་བ་ནི། སེམས་ཅན་ཀུན་གྱི་ལན་གྲངས་མང་དུ་སངས་རྒྱས་ཐམས་ཅད་ཟང་ཟིང་དང་བསྒྲུབ་པའི་མཆོད་པས་མཆོད་པར་བྱེད་ཅིང་། དེ་དག་སངས་རྒྱས་ཀྱི་བདེ་བ་བསམ་ཡས་ཐོབ་པ་ཉིད་ཀྱིས་རྟག་ཏུ་བདེ་བ་དང་ལྡན་པར་གྱུར་ཅིག བྱང་ཆུབ་སེམས་དཔའ་རྣམས་ཀྱིས་ནི་འགྲོ་བ་ལ་ཕན་བདེའི་དོན་ཐུག་ལ་དགོངས་པ་བཞིན་གྲུབ་པར་ཤོག འགྲོ་བ་མགོན་མེད་པ་རྣམས་ཀྱི་མགོན་པོ་སངས་རྒྱས་དེ་ཡིས་ནི་གང་དགོངས་པའི་དགེ་ལེགས་དེ་སེམས་ཅན་རྣམས་ལ་འབྱོར་བར་ཤོག
དེ་བཞིན་སྲིད་པ་ཐ་མ་པའི་ཚེ་རང་བྱུང་གི་ཡེ་ཤེས་ཀྱི་རང་ཉིད་གཅིག་པོ་བྱང་ཆུབ་པའི་རང་སངས་རྒྱས་རྣམས་དང་། རྒྱུན་ཞུགས་ལ་སོགས་པའི་འབྲས་བུ་ཐོབ་པ་གཞན་ལས་ཐོས་ཤིང་སྒྲོགས་པའི་ཉན་ཐོས་རྣམས་ཀྱང་ཇི་ལྟར་བཞེད་པའི་བདེ་བ་ཐོབ་པར་གྱུར་ཅིང་གུས་པ་དང་བཅས་པས་ལྷ་དང་ལྷ་མིན་དང་མི་ལ་སོགས་ཁམས་གསུམ་པ་ཡིས་རྟག་ཏུ་མཆོད་པར་གྱུར་ཅིག གཉིས་པ་རང་དོན་དུ་བསྔོ་བ་ལ་བཞི་ལས། དང་པོ་གནས་སྐབས་ཀྱི་འབྲས་བུ་ཐོབ་པར་བསྔོ་བ་ནི། ཞི་བའི་ལྷ་བདག་ཀྱང་། ཡིད་དམ་འཇམ་པའི་དབྱངས་ཀྱིས་ཕན་བཏགས་པའི་བཀའ་དྲིན་གྱིས་ས་གོང་མའི་ཡོན་ཏན་ཐོབ་པར་བྱ་བའི་རྟེན་དུ་གྱུར་ཅིང་ས་དེ་ཉིད་ཀྱི་ཡོན་ཏན་གྱི་གཞིར་གྱུར་པས་ས་ཞེས་བྱ་ཞིང་། བྱང་ཆུབ་དང་ཉེ་ཞིང་སེམས་ཅན་མང་པོའི་དོན་བསྒྲུབ་པར་བྱེད་པའི་ནུས་པ་མཐོང་ནས་དགའ་བ་རླབས་པོ་ཆེ་སྐྱེས་པས་རབ་ཏུ་དགའ་བ་ཞེས་པ་ཐོབ་པའི་བར་དུ་དུས་རྟག་ཏུ་ཚེ་རབས་རྣམས་དྲན་པ་རབ་ཏུ་བྱུང་བ་ཡོན་ཏན་གྱི་སྣོད་དུ་གྱུར་བ་ཐོབ་པར་ཤོག རབ་ཏུ་བྱུང་བ་དེར་ཡང་བདག་གི་བསོད་སྙོམས་ལ་སོགས་པའི་ཁ་ཟས་ངན་ཉུང་གྱི་ནས་ཀྱང་སྡུག་བསྔལ་བའི་གནས་སྐབས་ནའང་ལུས་ཉམས་སྟོབས་དང་ལྡན་ཞིང་འཚོ་བར་ཤོག ཚེ་རབས་བརྒྱུད་མ་ཀུན་ཏུ་དགེ་བ་ལ་རྣམ་པར་གཡེང་བ་ལས་དབེན་པར་གནས་པ་ཕུན་སུམ་ཚོགས་པའང་ཐོབ་པར་ཤོག གཉིས་པ་ཡི་དམ་དང་རྟག་ཏུ་མཇལ་བར་བསྔོ་བ་ནི།
གཞན་ཡང་གང་གི་ཚེ་སྐུ་ལྟ་བར་འདོད་པའམ་ཆེན་པོ་འདྲི་བ་ལྟ་ཅི་སྨོས་ཆོས་ཀྱི་དོན་ཅུང་ཟད་དྲི་བར་འདོད་ནའང་མགོན་པོ་འཇམ་པའི་དབྱངས་དེ་ཉིད་ནི་གེགས་མེད་པར་ཡང་མཐོང་བར་ཤོག གསུམ་པ་རྒྱལ་སྲས་ཀྱི་སྤྱོད་པ་སྤྱད་པར་བསྔོ་བ་ནི། ཕྱོགས་བཅུ་ནམ་མཁའི་མཐས་གཏུགས་པ་སྟེ་མཐའ་དང་མཉམ་པའི་སེམས་ཅན་ཀུན་གྱི་གནས་སྐབས་དང་མཐར་ཐུག་གི་དོན་བསྒྲུབ་པའི་ཕྱིར། འཇམ་དཔལ་ཇི་ལྟར་བྱང་ཆུབ་ཀྱི་སྤྱོད་པ་རླབས་པོར་ཆེ་མཛད་པ་བཞིན་བདག་གི་སྤྱོད་པའང་དེ་འདྲར་ཤོག དེའང་འཇམ་དཔལ་གྱི་སངས་རྒྱས་ཀྱི་ཞིང་གི་ཡོན་ཏན་བཀོད་པའི་མདོ་ལས། བདག་འདིར་བྱང་ཆུབ་རིངས་ཚུལ་དུ། ། འཚང་རྒྱར་མོས་ཤིང་སྤྲོས་པ་མེད། ། ཕྱི་མཐར་ཐུག་གི་བར་དུ་ཡང་། ། སེམས་ཅན་གཅིག་ཕྱིར་སྤྱད་པར་གྱི། ། ཚད་མེད་བསམ་གྱིས་མི་ཁྱབ་པའི། །
སངས་རྒྱས་ཞིང་ནི་སྦྱང་བར་བགྱི། ། ཕྱོགས་རྣམས་བཅུ་པོ་ཐམས་ཅད་དུ། ། བདག་གི་མིང་ནི་གྲངས་པར་བགྱི། ། ཞེས་པ་ལྟར་རོ། ། བཞི་པ་གཞན་དོན་གྱི་མཐུ་ཐོབ་པར་བསྔོ་བ་ནི། དུས་ནམ་མཁའ་ཇི་སྲིད་གནས་པ་དང་ཡུལ་འགྲོ་བ་ཇི་སྲིད་གནས་པར་གྱུར་བའི་ཡུལ་དུས་དེ་སྲིད་དུ་དོན་བྱེད་པ་པོ་བདག་ནི་མྱ་ངན་ལས་མི་འདའ་བར་གནས་པར་གྱུར་པས་བྱེད་ལས་འགྲོ་བའི་སྡུག་བསྔལ་སེལ་བར་ཤོག འགྲོ་བ་དམྱལ་སོགས་ཀྱི་སྡུག་བསྔལ་གང་ཅི་ཡང་རུང་བ་ཡོད་པ་དེ་ཀུན་མ་ལུས་པ་བདག་ལ་སྨིན་ནས་འགྲོ་བ་གཞན་འགའ་ལའང་སྨིན་པར་མ་གྱུར་ཅིག བྱང་ཆུབ་སེམས་དཔའི་བྱང་ཆུབ་ཀྱི་སེམས་ཀྱིས་ཀུན་ནས་སླང་བའི་ཚོགས་གཉིས་ཀྱིས་བསྡུས་པའི་དགེ་བ་རྣམས་ཀྱི་མཐུས་འགྲོ་བ་རྣམ་བདེ་བ་ཕུན་ཚོགས་ལ་སྤྱོད་པར་ཤོག གསུམ་པ་ཐུན་མོངས་དུ་བསྟན་པ་གནས་པའི་དོན་དུ་བསྔོ་བ་ནི། འགྲོ་བ་ངན་སོང་དང་འགྲོ་བའི་སྡུག་བསྔལ་མ་ལུས་པའི་སྨན་དེ་དང་འདྲ་བའི་ཟླ་མེད་པས་གཅིག་པུ་མངོན་མཐོ་ངེས་ལེགས་ཀྱི་ཕུན་ཚོགས་ཀྱི་བདེ་བ་ཀུན་འབྱུང་བའི་གནས་ཐུབ་པའི་བསྟན་པ་སྡེ་སྣོད་གསུམ་གྱི་བདག་ཉིད་ཀྱི་ལུང་གི་ཆོས་དང་རྟོགས་པའི་ཆོས་བྱང་ཆུབ་ཀྱི་ཕྱོགས་དང་མཐུན་པའི་ལམ་དང་ཐོབ་བྱ་འགོག་བདེན་ཏེ།
སྟོན་པའི་དམ་ཆོས་རྣམ་གཉིས་ཏེ། ། ལུང་དང་རྟོགས་པའི་བདག་ཉིད་དོ། ། ཞེས་སོ། ། དེ་རྙེད་པ་དང་བཀུར་སྟིའི་མཆོད་པས་བརྒྱན་པ་དང་བཅས་ཏེ་དུས་ཡུན་རིང་དུ་གནས་པར་གྱུར་ཅིག གཉིས་པ་བཀའ་དྲིན་དྲན་པའི་ཕྱག་བྱ་བ་ནི། གང་གིས་བྱིན་གྱིས་བརླབ་པའི་དྲིན་གྱིས་བདག་ལ་དགེ་བའི་བློ་བྱང་ཆུབ་ཀྱི་སེམས་སོགས་འབྱུང་ཞིང་འཕེལ་ལ་རྒྱས་པར་མཛད་པའི་ཡི་དམ་གྱི་ལྷ་འཇམ་པའི་དབྱངས་ལ་ཕྱག་འཚལ་ལོ། གང་གི་དྲིན་གྱི་བདག་ཁྱིམ་ལ་སོགས་པ་ཉེས་པ་དུ་མའི་གནས་ལས་དྲངས་ནས་དགེ་ལེགས་ཀྱི་ཁྱད་པར་གོང་ནས་གོང་དུ་རྒྱས་པས་དར་བར་མཛད་པའི་གདམ་ངག་དང་རྗེས་སུ་བསྟན་པ་འདོམ་པའི་མཁན་པོ་དང་བླ་མ་སོགས་དགེ་བའི་བཤེས་ལའང་བཀའ་དྲིན་དྲན་པས་བདག་ཕྱག་འཚལ་ལོ། ལེའུ་བཅུ་པའི་རྣམ་པར་བཤད་པའོ།། ༈ །ཐུབ་དབང་གསུང་རབ་རིན་ཆེན་འབྱུང་གནས་ལས། ། རྒྱལ་སྲས་འཕགས་པའི་དེད་དཔོན་གྱིས་བླང་བའི། །
བྱང་ཆུབ་སྤྱོད་པའི་གཞུང་དོན་ཡིད་བཞིན་ནོར། ། བདེ་ལེགས་ཀུན་འབྱུང་རིན་ཐང་མེད་པ་རྣམས། ། ཐོས་བསམ་བརྩོན་པས་བྱི་དོར་ལེགས་སྒྲུབ་སྟེ། ། འགྲེལ་པའི་ལེགས་བཤད་རྒྱན་གྱིས་མཛེས་བྱས་ནས། ། དྲི་མེད་ཚིག་གི་སྲད་བུ་ལ་བརྒྱུས་ཏེ། ། རྣམ་བཤད་ནོར་བུའི་ཕྲེང་བ་ཁོ་བོས་སྤེལ། ། འདིར་ནི་སྤྲོས་ངན་འཆིང་བུ་རྒྱང་བསྲིང་ཏེ། ། ཤེར་འབྱུང་བློ་གྲོས་དགེ་ལྷ་རྣམ་སྣང་འཚོ། ། རྣལ་འབྱོར་ཟླ་བ་ནག་པོ་པ་ལ་སོགས། ། གང་ཞིག་འཕགས་པའི་ཡུལ་དུ་སྔོན་འབྱུང་བའི། །
མཁས་པའི་ལེགས་བཤད་རིན་ཆེན་ལྷུར་བླངས་ཏེ། ། རྗེ་བཙུན་གསུང་གི་སྣང་བས་གསལ་བྱས་ནས། ། རང་བཟོ་སྤངས་ཏེ་བླ་མས་བསྐུལ་བ་བཞིན། ། བློ་གསལ་མགུལ་རྒྱན་འདི་ནི་འབད་པར་བསྒྲུབས། ། འོན་ཀྱང་སྙིག་དུས་སྐྱེ་བོ་སྡང་ཡིད་ཅན། ། བློ་མིག་རྨོངས་པའི་རབ་རིབ་གྱིས་ལྡོངས་པས། ། ཕྱོགས་འཛིན་གཅོང་རོང་ནང་ཞུགས་མཁས་རློམ་འགས། ། བདག་གི་ལེགས་པར་བཤད་པ་མི་མཐོང་ཡང་། ། གང་གིས་སྐྱེ་བ་སྐྱེ་བར་ཡང་ཡང་དུ། ། རྒྱལ་བས་ལེགས་གསུང་ལེགས་པར་གོམས་པ་ལས། །
མཁྱེན་པ་རྣམ་དག་རྣམ་པར་སྦྱངས་པའི་མཐུས། ། འགྲོ་ལ་ཕན་དགོངས་ཕན་མཛད་ལ་གསལ་འགྱུར། ། ད་དུང་དུ་ཡང་བཤད་པའི་རྣམ་གྲངས་སོགས། ། ལེགས་བཤད་རབ་མང་བརྗོད་པར་ནུས་མོད་ཀྱི། ། གདུལ་བྱའི་སྐྱེ་བོ་བསྡུས་ལ་དགའ་བའི་ངོར། ། ཚིག་ཉུང་དོན་གསལ་རྣམ་པར་ཕྱེ་མོད་ཀྱང་། ། རྒྱལ་སྲས་འཕགས་པའི་གོ་འཕང་མ་ཐོབ་ཅིང་། ། བདག་བློ་ཞན་པས་མ་འབྲེལ་ལ་སོགས་པའི། ། ཉེས་པ་མཆིས་ནས་དེ་ཉིད་གཟིགས་པ་དང་། ། མཁྱེན་པའི་ནོར་ཅན་རྣམས་ལ་བཟོད་པར་གསོལ། །
འདིར་འབད་དགེ་བ་རབ་དཀར་བདུད་རྩིའི་འོད་ཅན་ལས་བྱུང་བའི། ། བྱང་ཆུབ་སྤྱོད་པའི་བསིལ་ཟེར་དྲི་མེད་ཕྱོགས་སུ་ལྷུང་བ་ཡིས། ། འགྲོ་བ་ཀུན་གྱི་ཕན་བདེ་དཔག་ཡས་ཀུ་མུད་ཁ་ཕྱེ་ནས། ། སྟོབས་སོགས་རྒྱལ་བའི་ཡོན་ཏན་ཟེའུ་འབྲུ་ཀུན་ལ་གསལ་བར་ཤོག ། གང་གི་ཐུབ་བསྟན་ཉིན་མོར་བྱེད་པ་ཡི། ། བཤེས་གཉེན་དེ་དག་སྐུ་ཚེ་རིང་བ་དང་། ། ལེགས་བཤད་རབ་རྒྱས་སྦྲང་རྩིའི་རོ་མྱངས་པས། ། བློ་གསལ་བུང་བའི་བློ་གྲོས་ལུས་བརྟས་ཤོག ། བདག་ཀྱང་རྣམ་གཡེང་མཐའ་དག་རྒྱང་བསྲིངས་ཏེ། ། བྱང་ཆུབ་སྤྱོད་པ་དཔག་ཡས་མཐར་ཕྱིན་ནས། །
འགྲོ་བ་ཀུན་གྱི་མངོན་པར་འདོད་པ་ཡི། ། རེ་བ་མ་ལུས་རྫོགས་པར་བྱེད་པར་ཤོག ། གང་གི་དྲིན་ལས་བློ་གྲོས་དམན་པ་བདག་འདྲས་ཀྱང་། ། མ་ནོར་གཞུང་གི་དེ་ཉིད་ཇི་བཞིན་ལེགས་རྟོགས་ཤིང་། ། རྣམ་དག་ཐར་པའི་ལམ་རབ་གསལ་བར་སྟོན་མཛད་པའི། ། ཡོངས་འཛིན་ཀུན་ལའང་བདག་ནི་གུས་པས་ཕྱག་འཚལ་ལོ། ། བྱང་ཆུབ་ཀྱི་སྤྱོད་པ་ལ་འཇུག་པའི་རྣམ་པར་བཤད་པ་དགོངས་པ་ངེས་པར་གསལ་བར་ཞེས་བྱ་བ་འདི་ནི། བདེ་བར་གཤེགས་པའི་གསུང་རབ་དགོངས་འབྲེལ་དང་བཅས་པ་ལ་བློའི་སྣང་བ་ཅུང་ཟད་ཐོབ་པ། གཅིག་ཏུ་དབེན་པ་ལ་གཞོལ་བའི་ཤཱཀྱའི་བཙུན་པ་བསོད་ནམས་རྒྱལ་མཚན་དཔལ་བཟང་པོས། འབྲུ་མང་པོ་བའི་ལོ།
རྟ་བའི་ཟླ་བའི་དཀར་ཕྱོགས་ཀྱི་ཚེས་བརྒྱད་ལ། ཆོས་གྲྭ་ཆེན་པོ་དཔལ་ལྡན་ས་སྐྱའི་གཙུག་ལག་ཁང་དུ་ལེགས་པར་སྦྱར་བའི་ཡི་གེ་པ་ནི། ལུང་རིགས་རྒྱ་མཚོའི་ཕ་རོལ་དུ་སོན་པའི་གནས་དྲུག་པ་བློ་གྲོས་མཚུངས་མེད་ཀྱིས་བགྱིས་ཏེ། ཡོངས་སུ་རྫོགས་པར་གྲུབ་པའོ། ། འགྲོ་བ་དཔག་ཏུ་མེད་པ་ལ་ཕན་པ་རྒྱ་ཆེན་པོ་ཐོག་པར་གྱུར་ཅིག ཅིག་ཞུས། ཤུབྷཾ།། །། PAGE * MERGEFORMAT 310 བླ་མ་དམ་པ། སྤྱོད་འཇུག་གི་རྣམ་བཤད། PAGE * MERGEFORMAT 311
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
