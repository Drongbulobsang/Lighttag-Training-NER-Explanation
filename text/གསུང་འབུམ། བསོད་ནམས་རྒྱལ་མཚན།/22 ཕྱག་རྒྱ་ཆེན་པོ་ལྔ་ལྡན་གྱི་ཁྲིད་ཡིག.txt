གསུང་འབུམ། བསོད་ནམས་རྒྱལ་མཚན།
པོད ༢༢
ཕྱག་རྒྱ་ཆེན་པོ་ལྔ་ལྡན་གྱི་ཁྲིད་ཡིག
༄༅། །ཕྱག་རྒྱ་ཆེན་པོ་ལྔ་ལྡན་གྱི་ཁྲིད་ཡིག་བཞུགས་སོ།། ཨོཾ་སྭསྟི། ཕུན་ཚོགས་འོད་ཀྱི་དྲ་བས་མཛེས་པའི་སྐུ། ། འགྲོ་བའི་མུན་སྟུག་སེལ་བའི་སྣང་བ་ཅན། ། བསམ་ཡས་ཡོན་ཏན་གཏེར་གྱུར་བླ་མ་དང་། ། དབྱེར་མེད་རྗེ་བཙུན་འཇམ་པའི་དཔལ་ལ་འདུད། ། རྒྱལ་བའི་གསུང་རབ་ཀུན་གྱི་སྙིང་པོའི་དོན། ། བླ་མེད་རྒྱུད་ཀྱི་བརྗོད་བྱའི་དོན་གྱི་མཆོག ། བསྐྱེད་རྫོགས་ཟུང་འཇུག་གསལ་བར་སྟོན་པའི་ལམ། ། དམ་པའི་གསུང་བཞིན་གསལ་བར་བྲི་བར་བྱ། །
འདི་ལ་ཇི་ལྟར་ཉམས་སུ་བླང་བའི་ཚུལ་དངོས་དང་། མདོ་རྒྱུད་ཀྱི་དགོངས་པར་ངོ་སྤྲད་པ་གཉིས་ཀྱི་དང་པོ་ལ་བྱང་ཆུབ་མཆོག་ཏུ་སེམས་བསྐྱེད། གཉིས་པ་ཡི་དམ་ལྷའི་ང་རྒྱལ་བསྒོམ། གསུམ་པ་བླ་མའི་རྣལ་འབྱོར་བསྒོམ། བཞི་པ་སེམས་ཉིད་སངས་རྒྱས་སུ་ངོ་སྤྲད། ལྔ་པ་དགེ་བའི་རྩ་བ་རྫོགས་པའི་བྱང་ཆུབ་ཏུ་བསྔོ་བ་དང་ལྔ་ལས། དང་པོ་ལ་སྦྱོར་བ། དངོས་གཞི། རྗེས་གསུམ་གྱི་དང་པོ་ནི། གནས་དབེན་པར་སྟན་བདེ་བ་ལ་འདུག
ལུས་ཆ་སྙོམས་ཏེ། ཉལ་བ་དང་སྙེ་བ་ལ་སོགས་པའི་སྤྱོད་ལམ་ལོག་པ་སྤངས་ལ། ཐ་མལ་པའི་རྣམ་པར་རྟོག་པ་བསྡུས་ཏེ། རྐང་གི་ཁོང་རྡུལ་བའི་དཀྱིལ་ནས་མོས་གུས་ཀྱི་གདུང་བ་དྲག་པོས། སངས་རྒྱས་ལ་སྟོན་པ། ཆོས་ལ་ལམ། དགེ་འདུན་ལ་ལམ་སྒྲུབ་པའི་ཟླ་གྲོགས་སུ་བཟུང་། དེང་ཕྱིན་ཆད་སྐྱབས་དཀོན་མཆོག་གསུམ་ལ་སྐྱབས་གནས་ཀྱི་དམ་པ་ཞུ་སྙམ་པའི་འདུན་པས་ངག་ཏུ། སྐྱབས་འགྲོའི་ཚིག་རྒྱས་བསྡུས་གང་ཡང་རུང་བས་སྐྱབས་འགྲོ་ཅི་ནུས་པ་བྱ། དེའི་མཐར་མཆོག་ཐུན་མོང་གི་དངོས་གྲུབ་ཀྱི་དོན་དུ་གསོལ་བ་དྲག་ཏུ་གདབ་བོ། །
གཉིས་པ་དངོས་གཞི་ནི། དེ་ནས་མདུན་དུ་རང་ལ་སྡུག་ཅིང་ཕན་འདོགས་པའི་ཕ་མའམ་འབྲེལ་བ་གང་རུང་མདུན་དུ་དམིགས་ལ། འདིས་ད་ལྟར་བདག་ལ་དངོས་དང་བརྒྱུད་པས་ཕན་བཏགས་པས་དྲིན་ཆེ། དེར་མ་ཟད་བདག་གིས་འཁོར་བ་ཐོག་མ་མེད་པར་ལུས་སྣ་ཚོགས་གཅིག་བླངས། དེའི་ཚེ་ཕ་མ་བྱས། དེ་ཡང་ལན་གྲངས་དུ་མ་ཞིག་བྱས་ལ། ཕ་མ་བྱས་རེས་ཀྱིས་རྙེད་དཀའ་བའི་དལ་འབྱོར་གྱི་ས་ལ་བཀོད། གཅེས་པའི་སྲོག་བསྐྱབས། སྡུག་པའི་ལུས་གསོས། ཕངས་པའི་ནོར་བྱིན།
བྱམས་པའི་ནོར་བྱིན། བྱམས་པའི་མིག་གིས་བལྟས། བརྩེ་བའི་སེམས་ཀྱིས་བསྐྱངས་པའི་དྲིན་ཅན་ཡིན་སྙམ་དུ་བསམ། དེ་ལྟར་དྲིན་ཆེ་བས་དྲིན་ལན་བརླན་དགོས། གང་གིས་དྲིན་ལོག་ན། འདི་དང་ཕྱི་མའི་སྡུག་བསྔལ་ལས་བསྐྱབས། གནས་སྐབས་མཐར་ཐུག་གི་བདེན་པ་ལ་བཀོད་ན་དྲིན་ལོན་པ་ལ། འདི་སྡུག་བསྔལ་དང་སྡུག་བསྔལ་གྱི་རྒྱུ་མི་དགེ་བ་ལ་གནས། དེ་དག་སྤོང་བའི་ཐབས་མི་ཤེས། མི་ཤེས་པར་མ་ཟད།
མ་རིག་པའི་ཟིལ་གྱིས་མནན་ཏེ་ཐབས་ཕྱིན་ཅི་ལོག་ལ་ཞུགས་པ་འདི་དག་སྙིང་རྗེ། འདི་སྡུག་བསྔལ་གྱི་རྒྱུ་དང་བྲལ་བར་བྱ། བདེ་བ་དང་བདེ་བའི་རྒྱུ་ལ་དགོད་པར་བྱ་སྙམ་དུ་བསམ། དེ་ལྟར་ཡང་དང་ཡང་དུ་བསམས་པའི་མཐར། འདི་དྲིན་ཅན་ཡིན་པས། འདིའི་འདོད་པ་ཅི་ཡོད་པ་བདག་ལ་བསྒྲུབ་པ་བབ་འདུག་པས། འདིའི་སྡུག་བསྔལ་ཐམས་ཅད་བདག་གིས་བསལ། བདེ་བ་ཐམས་ཅད་བདག་གིས་བསྒྲུབ་སྙམ་པས་ཕ་རོལ་ཀྱི་སྡུག་བསྔལ་ཐམས་ཅད་བདག་རྒྱུད་ཀྱི་སྟེང་དུ་བླངས་པར་བསམ། བདག་རྒྱུད་ཀྱི་བདེ་དགེ་ཕ་རོལ་ལ་བྱིན་པས། ཕ་རོལ་སྡུག་བསྔལ་ཐམས་ཅད་དང་བྲལ་ནས།
གནས་སྐབས་མཐོ་རིས་དང་། མཐར་ཐུག་སངས་རྒྱས་ཀྱི་བདེ་བ་ལ་འཁོད་པར་བསྒོམ། དེ་ལ་གོམས་པ་དང་། ཉེ་དུ་གཞན་དང་། ཐ་མལ་པ་དང་། དགྲ་ལ་དམིགས་ནས་ཀྱང་། ཕ་མར་འདུ་ཤེས་པས་བྱམས་སྙིང་རྗེ་སྔར་བཞིན་བསྒོམ། དེ་ལས་བྱམས་སྙིང་རྗེ་བཅོས་མ་མ་ཡིན་པ་རྒྱུད་ལ་སྐྱེས་པ་དང་། སེམས་ཅན་འདི་དག་གི་ཕན་བདེ་བསྒྲུབ་པའི་དོན་དུ། བདག་གིས་རྫོགས་པའི་སངས་རྒྱས་ཐོབ་པར་བྱ།
དེའི་ཆེད་དུ་བསྐྱེད་རྫོགས་ཟུང་འཇུག་གི་རྣལ་འབྱོར་བསྒོམ། དེའི་ངང་ལས་ལམ་ཕ་རོལ་ཏུ་ཕྱིན་པ་དྲུག་གི་སྤྱོད་པ་རྒྱ་ཆེན་པོས་རང་གཞན་མ་ལུས་པའི་དོན་གཉིས་མཐར་ཕྱིན་པ་བསྒྲུབ་པར་བྱའོ། ། སྙམ་པའི་ཀུན་རྫོབ་བྱང་ཆུབ་ཀྱི་སེམས་རུང་བ་ཡུན་རིང་དུ་བསྐྱེད་དོ། ། རྗེས་ནི་ཡུལ་སེམས་ཅན་སྒོམ་པ་པོ་བདག བསྒོམ་བྱའི་བྱམས་སྙིང་རྗེ་དང་བཅས་པ་གང་དུའང་མི་རྟོག་ཅིང་ཡིད་ལ་མི་བྱེད་པ་དོན་དམ་བྱང་ཆུབ་སེམས་ཀྱི་ངང་དུ་དར་ཅིག་བཞག རྟོག་པའི་ན་བུན་མ་ལངས་པ་ལ། སེམས་ཅན་ཀུན་གྱི་སྡུག་བསྔལ་བདག་ལ་སྨིན། ། བདག་གི་བདེ་དགེ་མ་ལུས་དེར་སྨིན་ཤོག ། ཅེས་པ་དང་། བདག་གི་དགེ་བའི་ལས་རྣམས་འདི་དག་གིས། །
འཇིག་རྟེན་དུ་ནི་མྱུར་དུ་སངས་རྒྱས་ཤོག ། ཅེས་པའི་བསྔོ་བས་རྒྱས་གདབ། སྤྱོད་ལམ་ཀུན་ཏུ་སེམས་ཅན་གང་སྣང་ཕ་མར་འདུ་ཤེས་པས། བྱམས་སྙིང་རྗེ་དང་དེ་དག་གི་དོན་དུ་སངས་རྒྱས་འདོད་པའི་བློས་ལུས་ངག་ཡིད་གསུམ་གྱི་དགེ་བའི་ལས་ཅི་ནུས་འབད་པར་བྱའོ། ། གཉིས་པ་ཡི་དམ་ལྷའི་ང་རྒྱལ་སྒོམ་པ་ནི། མི་རྟོག་པའི་ངང་ལས། ཨོཾ་སྭ་བྷཱ་བ་ཤུདྡྷཿསརྦ་དྷརྨྨཿསྭ་བྷཱ་ཝ་ཤུ་དྡྷོ་ཧཾ་གིས་སྟོང་པའི་ངང་ལས། པཾ་ལས་པདྨ་རཾ་ལས་ཉི་མའི་སྟེང་དུ། ཧཱུྃ་དང་བཾ་ཡོངས་སུ་གྱུར་པ་ལས། འཁོར་ལོ་བདེ་མཆོག་ཡབ་ཡུམ་གསལ་གདབ་པ་ནི།
ཡབ་སྐུ་མདོག་སྔོན་པོ། གཡས་རྡོ་རྗེ། གཡོན་དྲིལ་བུ་འཛིན་པ། ཞབས་གཡས་བརྐྱང་བས་དུས་མཚན་དམར་མོའི་ནུ་མའི་སྟེང་དང་། གཡོན་བསྐུམ་པས་འཇིགས་བྱེད་ནག་པོའི་མགོ་བོ་བལྟབས་ནས་མནན་པ། ཞལ་རྣམ་པར་འགྱུར་བ། མཆེ་བ་གཙིགས་པ། སྤྱན་གསུམ་པ་རལ་པའི་ཐོར་ཅོག་སྤྱི་བོར་བཅིངས་པའི་རྩེ་མོར་ཡིད་བཞིན་གྱི་ནོར་བུ་རིན་པོ་ཆེ་དང་། གཡོན་དུ་ཚེས་གཅིག་གི་ཟླ་བས་བརྒྱན་པ་གཉིས་མཚོགས་མའི་སྟེང་དུ་སྣ་ཚོགས་རྡོ་རྗེས་མཚན་པ། ཐོད་པ་སྐམ་པོ་ལྔའི་དབུ་རྒྱན་དང་།
རློན་པ་ཁྲག་འཛག་པ་ལྔ་བཅུའི་དོ་ཤལ་དང་། རུས་པའི་རྒྱན་དྲུག་གིས་བརྒྱན་པ། སྟག་གི་ལྤགས་པའི་ཤམ་ཐབས་གྲོལ་བ། གར་གྱི་ཉམས་དགུ་དང་ལྡན་ཞིང་། རྡོ་རྗེ་སེམས་པའི་དབུ་རྒྱན་ཅན། ། ཡུམ་རྡོ་རྗེ་ཕག་མོ་སྐུ་མདོག་དམར་མོ། གཡས་རྡོ་རྗེ་མཚན་པའི་གྲི་གུག་དང་བཅས་པའི་སྡིགས་མཛུབ་ཀྱིས་ཕྱོགས་ཐམས་ཅད་དུ་བསྡིགས་པ། གཡོན་ཐོད་པ་ཁྲག་གིས་གང་བ་ཐོགས་པས་ཡབ་ལ་འཁྱུད་པ། གཅེར་མོ་སྤྱན་གསུམ་སྐྲ་གྲོལ་བ། ཐོད་པ་སྐམ་པོ་ལྔའི་དབུ་རྒྱན་དང་།
སྐམ་པོ་ལྔ་བཅུའི་དོ་ཤལ། ཕྱག་རྒྱ་ལྔས་བརྒྱན་པ། བྱིན་པ་གཉིས་ཀྱིས་ཡབ་ལ་འཁྲིལ་བ་རྣམ་སྣང་གི་དབུ་རྒྱན་ཅན་དུ་བསམ། དེ་ནས་ཡབ་ཡུམ་གཉིས་ཀྱི་ཐུགས་ཀའི་ཧཱུྃ་ལས་འོད་འཕྲོས། སྣོད་བཅུད་ཀྱི་འཇིག་རྟེན་ལ་ཕོག་པས་སྣོད་ཀྱི་འཇིག་རྟེན་གཞལ་ཡས་ཁང་། བཅུད་ཀྱི་སེམས་ཅན་ལྷར་བྱས། འོད་ཚུར་འདུས་རང་ལ་ཐིམ། ཡང་འོད་འཕྲོས། རང་འདྲའི་ཡེ་ཤེས་པ་སྤྱན་དྲངས། ཨརྒྷཾ་ལ་སོགས་པས་སྔར་བཞིན་མཆོད།
ཛཿཧཱུྃ་བཾ་ཧོཿརང་ལ་ཐིམ། ལྷ་སྣང་ལ་རང་བཞིན་མེད་པ་ལ་ཡིད་རྩེ་གཅིག་ཏུ་མཉམ་པར་བཞག སྔགས་ཟློས་པར་འདོད་ན། ཡབ་ཀྱི་ཐུགས་ཀའི་ཧཱུྃ་ལས་སྔགས་ཕྲེང་བྱུང་། ཞལ་ནས་ཐོན། ཡུམ་གྱི་ཞལ་དུ་ཞུགས། ཐུགས་ཀའི་ཧཱུྃ་ལ་ཐིམ། ཡང་ཧཱུྃ་དེ་ལས་འཐོན། ཡུམ་གྱི་མཁའ་ནས་ཡབ་ཀྱི་མཁར་ཞུགས། ཐུགས་ཀའི་ཧཱུྃ་ལ་ཐིམ་ཞིང་།
སྔགས་ཕྲེང་འཁོར་བའི་འོད་ཕྱོགས་བཅུར་འཕྲོས་པས་སངས་རྒྱས་ཐམས་ཅད་ཀྱི་ཐུགས་རྒྱུད་བསྐུལ། ཐུགས་གཉིས་སུ་མེད་པའི་ཡེ་ཤེས་འོད་དམར་པོའི་རྣམ་པར་སྤྱན་དྲངས་པ། རང་གི་ཐུགས་ཀའི་ཧཱུྃ་ལ་ཐིམ་པས་སངས་རྒྱས་ཐམས་ཅད་ཀྱི་བྱིན་རླབས་འཇུག་པར་བསམ་ཞིང་། ཨོཾ་ཧྲཱིཿཧ་ཧ་ཧཱུྃ་ཧཱུྃ་ཕཊ་ཅེས་ཅི་ནུས་བཟླ། རྗེས་བསྔོ་བས་རྒྱས་གདབ། སྤྱོད་ལམ་ཀུན་ཏུ་སྣང་བ་ལྷ། གྲགས་པ་སྔགས། སེམས་ཀྱི་འདུ་འཕྲོ་རིག་སྟོང་ལྷའི་ཐུགས་སུ་དྲན་པ་དང་མི་འབྲལ་བས་ལྷས་མཆོད་པའི་ཚུལ་གྱིས་ལོངས་སྤྱོད། བཟའ་བཏུང་ཨོཾ་ཨཿཧཱུྃ་གིས་བདུད་རྩིར་བྱིན་གྱིས་བརླབ་བསྟེན། ཉལ་བའི་ཚེ་སྣོད་བཅུད་ཡབ་ཡུམ་ལ་བསྡུ།
ཡུམ་ཡབ་ལ། ཡབ་ཐུགས་ཀའི་ཧཱུྃ་ལ། ཧཱུྃ་ཞབས་ཀྱུ་ནས་ནཱ་དའི་བར་ལ་རིམ་གྱིས་བསྡུས་ལ་མི་དམིགས་པའི་ངང་ལ་ཉལ། ལྡང་བའི་ཚེ། འོད་གསལ་གྱི་ངང་ལས། སྙིང་རྗེ་ཆེན་པོས་ཟུང་འཇུག་ལྷའི་སྐུར་ལྡང་ངོ་། ། གསུམ་པ་བླ་མའི་རྣལ་འབྱོར་བསྒོམ་པ་ནི། དེའི་རྗེས་ལ་རང་འདུག་པའི་གནས་རིན་པོ་ཆེའི་གཞལ་ཡས་ཁང་གི་དབུས། རང་གི་སྤྱི་བོའི་གཙུག་ཏུ། སེང་གེའི་ཁྲི་དང་པད་ཟླའི་སྟེང་དུ།
རང་གི་རྩ་བའི་བླ་མ་རྡོ་རྗེ་འཆང་གི་རྣམ་པ་ཕྱག་གཡས་རྡོ་རྗེ། གཡོན་དྲིལ་བུ་ཐུགས་ཀར་བསྣོལ་ནས་འཛིན་པ། ཞབས་རྡོ་རྗེ་སྐྱིལ་མོ་ཀྲུང་གིས་བཞུགས་པ། དར་དང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། འཁོར་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བ་བཞུགས་པ་བསྒོམ། དེའི་ཐུགས་ཀ་ནས་འོད་ཟེར་འཕྲོས། བརྒྱུད་པའི་བླ་མ། སངས་རྒྱས་བྱང་ཆུབ་སེམས་དཔའ་དཔག་ཏུ་མེད་པ་སྤྱན་དྲངས་རྩ་བའི་བླ་མ་ལ་ཐིམ་པས་བླ་མ་དེ་ཉིད། བླ་མ་ཀུན་དང་སངས་རྒྱས་འདུས་པའི་བདག་ཉིད་དུ་བསམས་ལ། དངོས་འབྱོར།
ཡིད་བྱུང་། བདག་པོས་ཡོངས་སུ་མ་བཟུང་བའི་མཆོད་པ་རྣམས་ཀྱིས་མཆོད་པར་མོས་ལ། ངག་ཏུ། ཨརྒྷཾ་པྲ་ཏཱིཙྪ་ཡེ་སྭཱ་ཧཱ། པཱ་དྱཾ་པྲ་ཏཱིཙྪ་ཡེ་སྭཱ་ཧཱ། བཛྲ་པུཥྤེ་ཨཱཿཧཱུྃ། བཛྲ་དྷཱུ་པེ་ཨཱཿཧཱུྃ། བཛྲ་ཨཱ་ལོ་ཀེ་ཨཱཿཧཱུྃ། བཛྲ་གན་དྷེ་ཨཱཿཧཱུྃ། བཛྲ་ནཻ་ཝི་དྱེ་ཨཱཿཧཱུྃ།
བཛྲ་ཤཔྟ་ཨཱཿཧཱུྃ། ཞེས་བརྗོད། དགྲ་གཉེན་བར་མ། ལུས་ལོངས་སྤྱོད། དུས་གསུམ་བསགས་པའི་དགེ་བ་ཐམས་ཅད་དབུལ། དེ་ནས་བླ་མ་དེ་ཉིད་དཀོན་མཆོག་གསུམ་གྱི་ངོ་བོ། དངོས་གྲུབ་ཐམས་ཅད་ཀྱི་འབྱུང་གནས། བདེ་སྐྱིད་ཐམས་ཅད་ཀྱི་རྩ་བ་ཡིན་ངེས་སྙམ་པའི་མོས་པ་དྲག་པོས། ཚིག་གང་ཡང་རུང་བས་སྐྱབས་འགྲོ་མང་དུ་བྱ། གསོལ་བ་དྲག་ཏུ་གདབ།
མཐར་བླ་མ་འོད་ཀྱི་རང་བཞིན་དུ་གྱུར་པ་སྤྱི་བོར་ཐིམ་པས། བླ་མའི་སྐུ་གསུང་ཐུགས་དང་རང་གི་ལུས་ངག་ཡིད་གསུམ་དབྱེར་མེད་དུ་གྱུར་པའི་ངང་ལ་གཟུང་འཛིན་གྱི་དྲི་མས་མ་བསླད་པར་མ་བཅོས་གཉུག་མའི་ངང་ལ་བློ་བཞག་གོ ། རྗེས་བསྔོ་བས་རྒྱས་གདབ་ལ། བླ་མ་ལ་མོས་གུས་ཚད་བཟུང་མེད་པས་ལུས་ཀྱིས་བླ་མའི་བྱ་བ་ཅི་ནུས་བསྒྲུབ། ངག་གིས་བསྟོད་པ་བརྗོད། སྤྱོད་ལམ་ཐམས་ཅད་དགེ་བར་བསྒྱུར་ལ་དེའི་བསོད་ནམས་བླ་མ་ལ་དབུལ། དེ་བཞིན་དུ་མཚན་མོའི་དུས་སུ་བླ་མ་སྤྱི་བོ་ནས་སྤྱན་དྲངས་སྙིང་ཀར་བཞུགས་པར་བསྒོམས་ལ། སྐྱབས་སུ་འགྲོ་བ་ལ་སོགས་པ་སྔར་བཞིན་དུ་བྱའོ། ། བཞི་པ་སེམས་ཉིད་སངས་རྒྱས་སུ་ངོ་སྤྲད་པ་ལ། ། མ་བཅོས་གཉུག་མར་ངོ་སྤྲད་པ་དང་།
རྣམ་རྟོག་འོད་གསལ་དུ་ངོ་སྤྲད་པ་གཉིས་ལས། དང་པོ་ནི། བསྐྱེད་རིམ་གྱི་ངང་ནས། བླ་མའི་སྐུ་གསུང་ཐུགས་དང་རང་གི་ལུས་ངག་ཡིད་གསུམ་དབྱེར་མེད་དུ་གྱུར་པའི་ངང་ལས། ལུས་རྣམ་སྣང་གི་ཆོས་བདུན་དང་ལྡན་པར་བྱས་ལ། སེམས་ཀྱི་ངོ་བོ་ལ་བཅོས་བསླད་མི་བྱེད་པར་ཡིད་ལ་བྱེད་པ་ཐམས་ཅད་བྲལ་བའི་ངང་ལ་ལྷོད་ཀྱིས་གློད། ལྷན་གྱིས་བཞག རིག་པའི་ངར་བཏོན་ལ་ཐ་ན་ང་ཡིས་སེམས་མི་རྟོག་པར་འདུག་གོ་སྙམ་པ་ཙམ་དུ་ཡང་མི་བྱ་བར། ། ཙེན་ནེ་བཞག་གོ ། དེའི་ཚེ་ཤོར་ས་བཞི་དང་གོལ་ས་གསུམ་གྱིས་བར་ཆད་དང་།
བྱིང་རྒོད་བློས་བྱས་གསུམ་གྱི་གེགས་འབྱུང་བ་དེ་བསལ་དགོས། དེ་ལ་ཤོར་ས་བཞི་ནི། ཤེས་བྱ་གཤིས་ལ་ཤོར་བ། སྤང་གཉེན་ཐ་དད་དུ་ཤོར་བ། སྟོང་ཉིད་རྒྱས་འདེབས་སུ་ཤོར་བའོ། ། དང་པོ་ནི། ཅི་ཡང་མེད་པ་མྱོང་བྱར་མ་གྲུབ་པའམ། བུམ་པ་ཀ་བས་སྟོང་པ་ལྟ་བུར་འཛིན་པའོ། ། གཉིས་པ་ནི། ཉོན་མོངས་གདོད་ནས་སྟོང་པ་མ་ཡིན་གྱི། །
སྤང་བྱ་དང་དེའི་རང་བཞིན་སྟོང་པ་ཐ་དད་དུ་འཛིན་པའོ། ། གསུམ་པ་ནི། ། རྒྱས་གདབ་བྱ་ལོགས་པ་གཅིག་ལ། སྟོང་ཉིད་ལོགས་པ་གཅིག་གིས་རྒྱས་འདེབས་དགོས་པའོ། ། བཞི་པ་ནི། སྟོང་ཉིད་རྒྱུའམ་ལམ་ཁོ་ན་མ་ཡིན་གྱི། འབྲས་བུ་དེ་ལས་ལོགས་གཅིག་ཏུ་གྲུབ་པར་འཛིན་པའོ། ། གོལ་ས་གསུམ་ནི། ཏིང་ངེ་འཛིན་གྱི་བདེ་གསལ་མི་རྟོག་པའི་ཆ་གསུམ་ལ་ཆགས་ཤིང་ཞེན་ན་ཁམས་གསུམ་དུ་འཆིང་། མཚན་མར་འཛིན་ན་ཉན་རང་དུ་གོལ་བའོ། །
དེ་དག་གི་གཉེན་པོར་འཛིན་པའི་འཁྲི་བ་བཅད་པ་གལ་ཆེ། འཛིན་པ་མེད་ཀྱང་རིག་པའི་མདངས་མ་ཐོན་ན། ། ཞི་གནས་ལྟེང་པོ་བྱ་བ་བསྒོམ་གྱི་བདུད་ཡིན་པས་ངོ་ཤེས་པར་བྱས་ལ་སྤང་ངོ་། ། གཉིས་པ་རྣམ་རྟོག་འོད་གསལ་དུ་ངོ་སྤྲད་པ་ནི། དེ་ནས་གོང་ལྟར་བཞག་པའི་ངང་ནས། རྣམ་རྟོག་འཕྲོས་ནས་ཡུལ་ཅན་གྱི་རྟོག་པར་གྱུར་ན། རྟོག་པར་དེ་ཉིད་ལ་བལྟས་པས་བལྟས་མི་རྙེད་པར་གཏད་ཡལ་དུ་འགྲོ་སྟེ། ཡེ་ཤེས་ལས་ཡེ་ཤེས་སུ་རང་ངོ་རང་གིས་ཤེས་པ་གཟུགས་སྒྲའི་རྐྱེན་གྱིས་ཡེ་ཤེས་རང་སད་པ་བྱ་བ་ཡིན་ནོ། ། གཞན་ཡང་ཡུལ་སྣ་ཚོགས་ཀྱི་རྐྱེན་གྱིས་རྣམ་རྟོག་འཕྲོ་ན། གང་ལ་འཕྲོ་བའི་ཡུལ་དེ་ཉིད་ལ་མཚན་མར་མི་འཛིན་པར་རྩེ་གཅིག་ཏུ་གཏད་པས་ཡུལ་སྣང་དེ་ཉིད་ཀྱང་མི་དམིགས་པར་འགྱུར་བའམ།
སེམས་རྩེ་གཅིག་པའི་ཞི་གནས་ཐོབ་པར་འགྱུར་རོ། ། དེ་དག་གིས་ཚེ་སེམས་རྩེ་གཅིག་པའི་ཆ་གང་ཡིན་པ་ནི་ཞི་གནས་ཡིན་ལ། གསལ་ཞིང་རིག་པ་འཛིན་པ་དང་བྲལ་བའི་ཆ་ནི་ལྷག་མཐོང་ཡིན་ནོ། ། དེ་གཉིས་ཟུང་དུ་འབྲེལ་བ་ལ་ཕྱག་རྒྱ་ཆེན་པོའི་ཡེ་ཤེས་སམ་ལྷན་ཅིག་སྐྱེས་པའི་ཡེ་ཤེས་འོད་གསལ་ཆོས་ཀྱི་སྐུ། སྤྲོས་པ་མེད་པའི་ཏིང་ངེ་འཛིན། བདེ་བ་ཆེན་པོའི་ཡེ་ཤེས། ཤེས་རབ་ཀྱི་ཕ་རོལ་ཏུ་ཕྱིན་མ། སྟོང་ཉིད་ཀྱི་ཏིང་ངེ་འཛིན། ཞེས་སོགས་མིང་དུ་མའི་སྒོ་ནས་མདོ་རྒྱུད་ཐམས་ཅད་དུ་བསྟན་ཏོ། ། ལྔ་པ་དགེ་བའི་རྩ་བ་རྫོགས་པའི་བྱང་ཆུབ་ཏུ་བསྔོ་བ་ནི།
ཆོས་ལྔའི་དང་པོ་གསུམ་བསོད་ནམས་ཀྱི་ཚོགས། བཞི་པ་ལྔ་པ་ཡེ་ཤེས་ཀྱི་ཚོགས་ཡིན་ཞིང་། དེ་གཉིས་ཀྱིས་བསྡུས་པའི་དགེ་བ་ཐམས་ཅད་གཞན་དོན་དུ་སངས་རྒྱས་ཐོབ་པའི་ཕྱིར། འཁོར་གསུམ་མི་དམིགས་པའི་ཚུལ་གྱིས། བསྔོ་བའི་ཚིག་གང་ཡང་རུང་བས་བསྔོ། སྨོན་ལམ་གདབ། དེ་ལས་དགེ་རྩ་ཆེ་འབྲིང་ཆུང་གསུམ་ཅི་བསགས་པ་ཐམས་ཅད་སངས་མ་རྒྱས་ཀྱི་བར་དུ་མི་ཟད་ཅིང་། གོང་ནས་གོང་དུ་འཕེལ་བའི་རྒྱུར་འགྱུར་རོ། ། གཉིས་པ་མདོ་རྒྱུད་ཀྱི་དགོངས་པར་ངོ་སྤྲད་པ་ལ། སྔོན་འགྲོ་སྐྱབས་འགྲོ་སེམས་བསྐྱེད་བྱ་དགོས་པའི་རྒྱུ་མཚན།
བླ་མ་ལ་གསོལ་བ་གདབ་དགོས་པའི་རྒྱུ་མཚན། དངོས་གཞི་བསྐྱེད་རྫོགས་ཟུང་འཇུག་བསྒོམ་ཚུལ་ངོ་སྤྲད། མཇུག་བསྔོ་བས་རྒྱས་གདབ་དགོས་པའི་རྒྱུ་མཚན་ནོ། ། དང་པོ་ནི། ཐོག་མར་ལམ་གང་བསྒོམ་པའི་སྔོན་དུ་སྐྱབས་སུ་འགྲོ་དགོས་ཏེ། དཀོན་མཆོག་གསུམ་ཐར་པ་འདོད་པ་རྣམས་ཀྱི་སྐྱབས་ཡིན་པའི་ཕྱིར་རོ། ། དེ་ལྟར་ཡང་སྐྱབས་གསུམ་བདུན་ཅུ་པ་ལས། སངས་རྒྱས་དེ་ཆོས་དགེ་འདུན་ནི། ། ཐར་པ་འདོད་པ་རྣམས་ཀྱི་སྐྱབས། ། ཞེས་སོ། །
དེའི་བསླབ་བྱ་ཡང་། བི་མ་ལས། སྐྱབས་གསུམ་དང་པོའི་བསླབ་བྱ་ནི། ། གནོད་སྦྱིན་མི་བརྟེན་ཕྱག་མི་བཙལ། ། གཉིས་པ་སེམས་ཅན་ཐམས་ཅད་ལ། ། འཚེ་བ་སྤང་ཞིང་བརྩེ་བར་བྱ། ། གསུམ་པ་བདག་དང་གཞན་གྱི་ཡུལ། ། སྡིག་པ་ཅན་དང་འགྲོགས་པ་མིན། ། སྐུ་གཟུགས་ཚིགས་སུ་བཅད་པ་དང་། ། ལྷན་པ་སེར་པོ་བཏབ་པ་ལ། །
དད་མོས་སྒོ་ནས་སྟོན་པར་བརྟག ། ཞལ་ནས་གསུངས་པ་མཐའ་དག་ལ། ། སྐུར་པ་མི་གདབ་སྤྱི་བོར་བླང་། ། གང་དག་དག་དང་མ་དག་ལ། ། དམ་པར་བལྟ་བ་བྱས་པ་ཡིན། ། ལུས་སྲོག་ཕྱིར་ཡང་གསུམ་མི་སྤོང་། ། དུས་འདིར་རྐྱེན་རྣམས་ཅི་བྱུང་ཡང་། ། མགོན་སྐྱབས་གཞན་དུ་བཙལ་བ་མིན། ། ཆེ་བའི་ཡོན་ཏན་ཟས་དག་གིས། ། རྟག་ཏུ་དྲན་ཅིང་མཆོད་པ་ཡིན། །
ཞེས་སོ། ། དེ་བཞིན་དུ་ཐེག་པ་ཆེན་པོའི་ལམ་ལ་ཞུགས་པས་སེམས་ཅན་ཕ་མར་འདུ་ཤེས་པས། བྱམས་སྙིང་རྗེ་བསྐྱེད་པ་སྔོན་དུ་འགྲོ་བས། ཐོག་མར་སེམས་བསྐྱེད་དགོས་ཏེ། དེ་བཞིན་གཤེགས་པ་གསང་བའི་མདོ་ལས། བཅོམ་ལྡན་འདས་སུ་སྙིང་རྗེ་ཆེན་པོ་སྐྱེ། བཅོམ་ལྡན་འདས་ཀྱིས་བཀའ་བསྩལ་པ། རྒྱལ་པོ་ཆེན་པོ་གང་གིས་སེམས་ཅན་ཐམས་ཅད་ལ་ཡོངས་སུ་མི་གཏོང་བ་སྐྱེ་བའོ། ། གསོལ་པ། བཅོམ་ལྡན་འདས་ཇི་ལྟར་ན་སེམས་ཅན་ཐམས་ཅད་ཡོངས་སུ་བཏང་བ་ལགས།
བཀའ་བསྩལ་པ། རྒྱལ་པོ་ཆེན་པོ་ནམ་བདག་བདེ་བ་བཏང་བ་ཡིན་ནོ། ། ཞེས་གསུངས་སོ། ། བྱམས་སྙིང་རྗེ་བསྒོམ་པའི་ཚུལ་ཡང་། འཕགས་པ་བློ་གྲོས་མི་ཟད་པའི་མདོ་ལས། དེ་ལ་སེམས་ཅན་ལ་དམིགས་པ་ནི། གང་ཐོག་མར་སྙིང་དུ་སྡུག་པའི་སེམས་ཅན་ལ་ཕན་པ་དང་བདེ་བ་ཉེ་བར་བསྒྲུབ་པར་བསམ་པ་གོམས་པར་བྱེད་ཅིང་། དེ་དང་མཐུན་པའི་བྱམས་པ་ཉེ་བར་བསྒྲུབ་བོ། ། དེའི་འོག་ཏུ་འདྲིས་པ་རྣམས་ལ་ཡང་ངོ་། ། དེའི་འོག་ཏུ་ཐ་མལ་པ་རྣམས་ལའོ། །
དེའི་འོག་ཏུ་ཉེ་འཁོར་རྣམས་ལའོ། ། དེའི་འོག་ཏུ་གྲོང་ན་གནས་པ་རྣམས་ལའོ། ། དེ་བཞིན་དུ་གཞན་གྱི་གྲོང་པ་ནས་ཕྱོགས་གཅིག་གི་བར་དུ་མོས་པར་བྱ་སྟེ་ཁྱབ་པར་བྱས་ནས། རྫོགས་པར་བྱས་ཏེ་གནས་སོ། ། ཕྱོགས་བཅུར་ཡང་དེ་བཞིན་ནོ། ། ཞེས་སོ། ། དེ་ལྟར་བསྒོམ་པའི་ཚེ་སེམས་ཅན་ཐོག་མ་ནས་ཕ་མ་ཡིན་པའི་རྒྱུ་མཚན་ཡང་། སློབ་སྤྲིང་དུ། གང་གི་ལྟོར་མ་ཉལ་བའི་སེམས་ཅན་དེ་མེད་ན། ། ཞེས་དང་།
ཉེ་དུ་འཁོར་བའི་རྒྱ་མཚོའི་ཁོངས་སུ་ཆུད་གྱུར་པ། ། ཀློང་གི་ནང་དུ་ལྟུང་བ་ལྟ་བུ་སྣང་བཞིན་དུ། ། སྐྱེ་ཤི་འཕོས་པས་ངོ་མ་ཤེས་པ་དེ་བོར་ནས། ། གལ་ཏེ་གཅིག་ཐར་བྱེད་ན་དེ་ལས་ཁྲེལ་བོར་མེད། ། ཅེས་སོ། ། དེ་དག་གི་དོན་དུ་སེམས་བསྐྱེད་དགོས་པར་ཡང་། སློབ་དཔོན་ཞི་བའི་ལྷས། བསླབ་པ་ཀུན་ལས་བཏུས་པའི་ཚིགས་ལེའུར་བྱས་པ་ལས་ཀྱང་། འདི་ལྟར་བདག་དང་གཞན་དག་ཀྱང་། ། འཇིགས་དང་སྡུག་བསྔལ་མི་འདོད་པར། །
བདག་དང་བྱེ་བྲག་ཅི་ཡོད་ན། ། གང་དེ་བསྲུང་ལ་གཞན་མི་བསྲུང་། ། སྡུག་བསྔལ་མཐར་འབྱིན་འདོད་པ་དང་། ། བདེ་བའི་མཐར་ཡང་འགྲོ་འདོད་པས། ། དད་པའི་རྩ་བ་བརྟན་བྱ་སྟེ། ། བྱང་ཆུབ་མཆོག་ལ་བློ་བརྟན་བྱ། ། ཞེས་སོ། ། གཉིས་པ་བླ་མ་ལ་གསོལ་བ་གདབ་དགོས་པའི་རྒྱུ་མཚན་ཡང་། གསང་སྔགས་ཀྱི་ལམ་ཟབ་མོ་བླ་མའི་དྲིན་ལས་བྱུང་བ་ཡིན་ཏེ། དུས་འཁོར་རྒྱུད་འགྲེལ་དུ།
གང་ཞིག་སེམས་ཅན་རྣམས་ལ་བརྩེ་བ་ཡིས། ། གཞན་དོན་དགེ་བ་རྟག་ཏུ་བརྩོན་པ་ཡིན། ། སློབ་མ་དག་པ་རྣམས་ལ་ལམ་དག་ནི། ། བླ་མ་དམ་པའི་དྲིན་གྱིས་འབྱུང་བ་ཡིན། ། ཞེས་དང་། རིམ་ལྔ་ལས། རི་དབང་རྩེ་ནས་འགའ་ཞིག་ལྷུང་གྱུར་ན། ། ལྟུང་བར་མི་བྱ་སྙམ་ཡང་ལྟུང་བར་འགྱུར། ། བླ་མའི་དྲིན་གྱིས་ཕན་པའི་ལུང་ཐོབ་ན། ། གྲོལ་བར་མི་འགྱུར་སྙམ་ཡང་གྲོལ་བར་འགྱུར། །
ཞེས་དང་། རྒྱ་ཆེར་རོལ་པར་ཡང་། ཐམས་ཅད་སྟོང་པ་རྨད་ཆེན་པོ། ། གང་ཞིག་གསལ་བའི་ཡེ་ཤེས་ཆེ། ། བླ་མ་ཉིད་ཀྱི་དྲིན་གྱིས་ནི། ། དེ་ནས་དེ་ནི་གསལ་མཐོང་འགྱུར། ། ཞེས་སོ། ། གསུམ་པ་བསྐྱེད་རྫོགས་ཟུང་འཇུག་སྒོམ་ཚུལ་ངོ་སྤྲད་པ་ནི། རྫོགས་རིམ་གྱི་སྔོན་དུ་བསྐྱེད་རིམ་བསྒོམ་དགོས་པ་ཡང་། བརྟག་གཉིས་སུ།
བསྐྱེད་པའི་རིམ་པའི་རྣལ་འབྱོར་གྱིས། ། བརྟུལ་ཞུགས་ཅན་གྱི་སྤྲོས་པ་བསྒོམ། ། སྤྲོས་པ་རྨི་ལམ་ལྟར་བྱས་ནས། ། སྤྲོས་པ་ཉིད་ནི་སྤྲོས་མེད་བྱེད། ། ཅེས་དང་། རྡོ་རྗེ་སྙིང་འགྲེལ་ལས། རྣམ་རྟོག་རྒྱ་རུ་ཚུད་པ་ཡི། ། འགྲོ་བ་གསུམ་པོ་རྣམ་གཟིགས་ནས། ། ཇི་ལྟ་ཇི་ལྟར་གྲོལ་གྱུར་པའི། ། དེ་དང་དེ་ཡི་ཐབས་བསྟན་ཏོ། །
རྣམ་རྟོག་བག་ཆགས་ཀྱིས་བཅིངས་ལ། ། ཐོག་མར་རྟོག་པའི་ཆོ་ག་བསྟན། ། རྣམ་རྟོག་རང་བཞིན་ཤེས་པ་ན། ། མི་རྟོག་པ་ལ་འཇུག་པར་བྱ། ། ཞེས་དང་། སློབ་དཔོན་ཀླུ་སྒྲུབ་ཀྱིས་ཀྱང་། བསྐྱེད་པའི་རིམ་ལ་ལེགས་གནས་ནས། ། རྫོགས་པའི་རིམ་པ་འདོད་རྣམས་ལ། ། ཐབས་འདི་རྫོགས་པའི་སངས་རྒྱས་ཀྱིས། ། སྐས་ཀྱི་རིམ་པ་ལྟ་བུར་གསུངས། །
ཞེས་སོ། ། ལྷ་དེ་ཉིད་སྣང་ལ་རང་བཞིན་མེད་པར་བསྒོམ་དགོས་པ་ཡང་། རྡོ་རྗེ་གུར་དུ། ། ང་ཡི་སྐུ་ནི་སྒོམ་བྱེད་པ། ། གལ་ཏེ་སྒྱུ་མའི་ཚུལ་གྱིས་སམ། ། ཅི་སྟེ་རྨི་ལམ་ལྟ་བུར་བལྟ། ། ཞེས་སོ། ། བསྐྱེད་རིམ་ལ་བརྟེན་ནས་རྫོགས་རིམ་བསྒོམ་པ་ན། སེམས་རྩེ་གཅིག་པ་ནི་ཞི་གནས་ཡིན་ཏེ། སློབ་དཔོན་ཡེ་ཤེས་སྙིང་པོས། །
ཞི་གནས་ནི་སེམས་རྩེ་གཅིག་པའོ། ། ཞེས་སོ། ། ལྷག་མཐོང་ནི་གསལ་ཞིང་རིག་པ་སྟེ། དེ་ཉིད་ཀྱིས་ཆོས་ལ་སྤྱོད་པའི་མཚན་ཉིད་ལྷག་མཐོང་གི་སེམས་གཟེངས་བསྟོད་ལ། སྟོང་པ་ཉིད་ལ་མཉམ་པར་གཞག་པར་བྱའོ། ། ཞེས་སོ། ། དེ་ལྟ་བུའི་ཞི་ལྷག་ཟུང་འབྲེལ་གྱི་ཏིང་ངེ་འཛིན་ཕྱག་རྒྱ་ཆེན་པོ་སྟེ། ས་ར་ཧས་དོ་ཧ་མཛོད་དུ། ཀྱེ་ཧོ་རྣལ་འབྱོར་གཉུག་མ་ཡི། ། ཡིད་ལ་ནན་ཏན་གྱིས་ལ་ལྟོས། །
ཇི་ལྟར་ཆུ་ལ་ཆུ་འདྲེས་བཞིན། ། ཞེས་དང་། དུས་འཁོར་འགྲེལ་ཆེན་དུ། ། འཇིག་རྟེན་ལས་འདས་པའི་བདེན་པ་ནི། དུ་བ་ལ་སོགས་པའི་མཚན་མ་དང་། རྣམ་པར་མི་རྟོག་པའི་སེམས་རྫོགས་པའི་རིམ་པས་ཕྱག་རྒྱ་ཆེན་པོ་དངོས་གྲུབ་སྒྲུབ་པར་བྱེད་པའོ། ། རྫོགས་པའི་རིམ་པ་ནི། ལྷན་ཅིག་སྐྱེས་པ་རྣམ་པར་མི་རྟོག་པ་སྟེ། རྣམ་པ་ཐམས་ཅད་པ་ཞལ་དང་ཕྱག་དང་ཁ་དོག་དང་དབྱིབས་ཀྱི་རྟོག་པ་དང་བྲལ་བའོ། ། ཞེས་དང་།
དཔལ་གསང་བ་གྲུབ་པ་ལས། ལས་ཀྱི་ཕྱག་རྒྱ་ཁྲོ་སྒྱུ་ཅན། ། ཡེ་ཤེས་ཕྱག་རྒྱའང་དེ་བཞིན་ནོ། ། རྣམ་རྟོག་མང་བ་སྤང་བྱས་ལ། ། ཕྱག་རྒྱ་ཆེན་པོ་རྣམ་བསྒོམ་བྱ། ། ཞེས་དང་། ཡེ་ཤེས་གྲུབ་པར། འདི་ནི་དོན་དམ་དེ་ཉིད་དེ། ། རྡོ་རྗེ་ཡེ་ཤེས་བླ་མེད་ཡིན། ། ཀུན་ཏུ་བཟང་པོ་ཞེས་བཤད་ཅིང་། །
ཕྱག་རྒྱ་ཆེན་པོ་ཞེས་ཀྱང་བྱ། ། འདི་ནི་ཆོས་སྐུར་ཤེས་བྱ་སྟེ། ། ཞེས་སོ། ། དེ་བཞིན་དུ་རྣམ་རྟོག་འོད་གསལ་བསྒོམ་པའི་ཚུལ་ཡང་། ། ས་ར་ཧས། བསྟན་པ་འདི་ལས་མ་འཁྲུལ་བར། ། རང་གིས་རང་ལ་ལེགས་པར་རྟོགས། ། རྡུལ་དང་རྡུལ་བྲལ་མ་སེམས་ཤིག ། དངོས་པོ་རྒྱུན་དུ་ཞེན་མེད་འཕྲོ། ། ཞེས་སོ། །
རྗེས་ཐོབ་ཏུ་ཇི་ལྟར་བསྒོམ་པའི་ཚུལ་ཡང་། མི་ཏྲ་ཛོ་ཀིས། སྙིང་རྗེ་ཆེན་པོ་མདུན་བཞག་སྟེ། ། དེ་ཉིད་མ་གཡེངས་རྟག་བལྟ་ཞིང་། ། ལྷ་དང་བླ་མའི་སྦྱོར་བ་ཡིས། ། སྒྲུབ་པ་པོ་ནི་ངལ་གསོ་བྱ། ། ཞེས་སོ། ། བཞི་པ་དགེ་བའི་རྩ་བ་རྫོགས་པའི་བྱང་ཆུབ་ཏུ་བསྔོ་དགོས་པའི་རྒྱུ་མཚན་ཡང་། བྱང་ཆུབ་ཆེན་པོར་མ་བསྔོས་ན་རྫོགས་པའི་སངས་རྒྱས་མི་ཐོབ་པའི་ཕྱིར་ཏེ། དཀོན་བརྩེགས་ལས།
ཆོས་རྣམས་ཐམས་ཅད་རྐྱེན་བཞིན་ཏེ། ། འདུན་པའི་རྩ་ལ་རབ་ཏུ་གནས། ། གང་གིས་སྨོན་ལམ་ཅི་བཏབ་པ། ། འབྲས་བུའང་དེ་འདྲ་ཉིད་དུ་འགྱུར། ། ཞེས་སོ། ། བསྔོ་བྱ་ནི། ཕལ་ཆེན་ལས། འགྲོ་ཀུན་ལས་རྣམས་ཇི་སྙེད་ཡོད་པ་དང་། ། བྱས་དང་བྱེད་འགྱུར་དེ་བཞིན་བྱེད་པ་དག ། ཅེས་དང་།
རྡོ་རྗེ་རྒྱལ་མཚན་ལས། དེ་བཞིན་ཉིད་ཀྱི་ངང་ཚུལ་ཅི་འདྲ་དང་། ། དེ་བཞིན་ཉིད་ཀྱིས་རང་བཞིན་ཅི་འདྲ་དང་། ། དེ་བཞིན་ཉིད་ཀྱི་མཚན་ཉིད་ཅི་འདྲ་དང་། ། དེ་འདྲ་ལས་རྣམས་ཀུན་ཡང་ཡོངས་སུ་བསྔོ། ། ཞེས་སོ། ། རྣམ་པ་ནི། མི་དམིགས་པ་སྟེ། མངོན་རྟོགས་རྒྱན་ལས། དེ་ནི་དམིགས་མེད་རྣམ་པ་ཅན། །
ཞེས་སོ། ། དེ་ལྟར་བསྔོས་པས། དགེ་བ་མི་ཟད་པར་ཡང་། ཏིང་ངེ་འཛིན་རྒྱལ་པོ་ལས། ཇི་ལྟར་ཆུ་ཐིགས་རྒྱ་མཚོ་ཆེ་ནང་ལྷུང་། ། རྒྱ་མཚོ་མ་ཟད་བར་དུ་དེ་མི་ཟད། ། དེ་བཞིན་བྱང་ཆུབ་ཡོངས་བསྔོའི་དགེ་བ་ཡང་། ། བྱང་ཆུབ་མ་ཐོབ་བར་དུ་དེ་མི་ཟད། ། ཅེས་སོ། ། དེ་ལྟར་རྒྱལ་བའི་གསུང་གི་གཅེས་པའི་མཛོད། །
རང་གཞན་དོན་གཉིས་ཕུན་ཚོགས་རིན་ཆེན་གཏེར། ། མདོ་རྒྱུད་བླ་མའི་གསུང་གི་ཆུ་གཏེར་ལས། ། འཇམ་དབྱངས་ཐུགས་རྗེའི་དེད་དཔོན་གྱིས་བླངས་ཏེ། ། མཁྱེན་རབ་གདེངས་ཀ་ཡེ་ཤེས་ནོར་བུས་མཛེས། ། རྣམ་དག་འཕྲིན་ལས་ཆུ་བོའི་ཚོགས་ཀྱིས་འབྱོར། ། རིན་ཆེན་གླིང་ལས་ལེགས་གྲུབ་ཀླུ་མཆོག་དེའི། ། བཀའ་ཡིས་གནང་བ་ཐོབ་ཕྱིར་འདི་བགྱིས་པའི། ། དགེ་བས་ཡར་གྱི་ངོ་ཡི་ཟླ་བ་ལྟར། ། གོང་ནས་གོང་དུ་ཡོངས་སུ་འཕེལ་བ་ཡིས། ། ཉེས་པའི་ཚ་གདུང་མ་ལུས་མཐར་བྱས་ཏེ། །
འགྲོ་ཀུན་བདེ་ཆེན་འོད་ཀྱིས་བསིལ་བར་ཤོག ། རྗེ་དྭགས་པོ་རིན་པོ་ཆེའི་གསུང་། འགྲོ་བའི་མགོན་པོ་ཕག་མོ་གྲུ་པའི་ཞལ་ལས། མཁས་ཤིང་གྲུབ་པ་བརྙེས་པའི་ཁྲོ་ཕུའི་བླ་མ་རིམ་པས་ནོད་པའི་མན་ངག ཕྱག་རྒྱ་ཆེན་པོ་རྣལ་དུ་སྟོན་པར་བྱེད་པའི་ཁྲིད་ཡིག་ངོ་སྤྲོད་དང་བཅས་པ་འདི། གདུལ་བྱ་དཔག་ཏུ་མ་མཆིས་པའི་འདྲེན་པ་དམ་པ། ལུང་དང་རྟོགས་པའི་ཡོན་ཏན་གྱི་དཔལ་གྱིས་མངོན་པར་མཐོ་ཞིང་། གདན་ས་ཕག་མོ་གྲུའི་རིན་པོ་ཆེ་བརྒྱད་པར་བྱོན་པ། རྒྱལ་མཚན་ཞབས་ཀྱི་ཞལ་སྔ་ནས་བཀའ་བསྩལ་བའི་ཁུར་ཅི་ནུས་སུ་བླངས་ཏེ། དགེ་བའི་བཤེས་གཉེན་ཡོན་ཏན་འབུམ་གྱིས་ཡི་གེའི་རྐྱེན་ཉེ་བར་སྦྱར་ནས།
ཨ་བ་དྷཱུ་ཏཱི་པའི་བཙུན་པ་བསོད་ནམས་ཀྱིས། དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་ཆེན་པོར་ལེགས་པར་སྦྱར་བ། དགེ་ལེགས་སུ་གྱུར་ཅིག མངྒ་ལཾ་བྷཝནྟུ།། །། PAGE * MERGEFORMAT 2 བླ་མ་དམ་པ། ཕྱག་རྒྱ་ཆེན་པོ་ལྔ་ལྡན་གྱི་ཁྲིད་ཡིག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
