གསུང་འབུམ། བསོད་ནམས་རྒྱལ་མཚན།
པོད ༢༦
རྡོ་རྗེ་དབྱིངས་ཀྱི་དཀྱིལ་འཁོར་གྱི་ཆོ་ག
༄༅། །རྡོ་རྗེ་དབྱིངས་ཀྱི་དཀྱིལ་འཁོར་གྱི་ཆོ་ག་བཞུགས་སོ།། དཔལ་ལྡན་རྡོ་རྗེ་སེམས་དཔའ་ལ། ། བཏུད་དེ་རྡོ་རྗེ་འབྱུང་བ་ཡི། ། དཀྱིལ་འཁོར་ཆོ་གའི་ངག་འདོན་རྣམས། ། རྒྱས་བསྡུས་གསལ་བར་རྗོད་པར་བྱེད། ། དེ་ལ་སྔོན་དུ་བྱ་བའི་རིམ་པ་ཐམས་ཅད་ལེགས་པར་ཚར་ནས། བཛྲ་ཡཀྵ་ཧཱུྃ་གིས་རང་རྡོ་རྗེ་གནོད་སྦྱིན་དུ་གྱུར། ཁ་ལག་བཀྲུ། ས་མ་ཡ་སྟོཾ་གྱིས་སྟན་ལ་འདུག་པར་བྱ་སྟེ། ས་སྐྱ་པ་ལྟར་ན་སྔོན་འགྲོའི་གཏོར་མ་སྔོན་དུ་འགྲོ་བ་ལས།
ཨོཾ་བཛྲ་ཡཀྵ་ཧཱུྃ། ཧཱུྃ་བཛྲ་ཨ་ན་ལ་ཧ་ན་ད་ཧ་པ་ཙ་མ་ཐ་བྷཉྫ་ར་ཎ་ཧཱུྃ་ཕཊ། ཨོཾ་སྭ་བྷཱ་ཝ་ཤུདྡྷཱཿསརྦ་དྷརྨ་སྭ་བྷཱ་ཝ་ཤུདྡྷོ་ཧཾ། སྟོང་པའི་ངང་ལས་ཨོཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ། ལྷ་རྫས་ལས་གྲུབ་པ་མཆོད་རྫས་དྭངས་ཤིང་ཐོགས་པ་མེད་པ་ཟག་པ་མེད་པའི་བདེ་བ་ཁྱད་པར་ཅན་སྐྱེ་བར་གྱུར། ཨ་ཀཱ་རོ་མུ་ཁཾ་སརྦྦ་དྷརྨྨ་ཎཱཾ་ཨཱ་དྱ་ནུད་པན་ན་ཏྭཏ་བྷཱུ་མི་པ་ཏི་ས་པ་རི་ཝཱ་ར་ན་མཿ སརྦྦ་ཏ་ཐཱ་ག་ཏེ་བྷྱོ། བི་ཤྭ་མུ་ཁེ་བྷྱ། སརྦྦ་ཏད་ཁཾ་ཨུད་ག་ཏེ་སྥ་ར་ཎ་ཨི་མཾ་ག་ག་ན་ཁཾ་བ་ལིཾ་ཏ་སྭཱ་ཧཱ། ཨོཾ་བཛྲ་པུཥྤེ་ཧཱུྃ།
བཛྲ་གནྡྷེ་ཧཱུྃ། བཛྲ་དྷཱུ་པེ་ཧཱུྃ། ཨ་ཀཱ་རོ་མུ་ཁཾ་སརྦྦ་དྷརྨྨ་ཎཱཾ་ཨཱ་དྱ་ནུད་པན་ན་ཏྭད། ཨོཾ་བཛྲ་ཨཱ་ལོ་ཀེ་ཧཱུྃ། ཨོཾ་བཛྲ་སཏྭ་ཧཱུྃ། ས་ལ་རྒྱུ་བའི་ལྷ་ཀུན་དང་། ། གང་ཡང་ས་ལ་བརྟེན་པ་རྣམས། ། སེམས་ཅན་ཀུན་ལ་དགེ་དོན་དུ། ། བྱམས་པའི་སེམས་ཀྱིས་གནས་པར་མཛོད། ། ཨོཾ་བཛྲ་ཡཀྵ་ཧཱུྃ།
ལན་གསུམ་དང་། བཛྲ་སཏྭ། ས་བྱང་ཆུབ་སེམས་ཀྱི་རང་བཞིན་དུ་གྱུར། ཡིག་བརྒྱ་ལན་བདུན་བརྗོད། དེ་ནས་མཆོད་པ་བྱིན་བརླབ་སྟེ་བསངས་སྦྱངས་སྔར་བཞིན་ལས། ཧཱུྃ། ཙན་དན་ཆུ་ལ་བདེན་པ་བདར་བ་ཡིས། ། ཕྱོགས་གསུམ་གཏོར་བས་ཡོངས་སུ་དག་གྱུར་ཏེ། ། མི་གཙང་དྲི་མའི་ཚོགས་རྣམས་དག་གྱུར་ནས། ། དྲི་མེད་འདོད་ཡོན་དག་དང་ལྡན་གྱུར་ཅིག །
ཨོཾ་སརྦ་སཾ་ཤོ་དྷ་ཡེ་སྭཱ་ཧཱ། ཡང་བཛྲ་སཏྭ་དང་། པུཥྤེ་སོགས་སྔར་བཞིན་རོལ་མོ་ཡང་དབུལ། དེ་ནས་བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་། ཡི་དམ་དཀྱིལ་འཁོར་གྱི་ལྷ་ཚོགས་རྣམས་ལ་སྐྱབས་སུ་མཆིའོ། ། སངས་རྒྱས་ལ། ཆོས་ལ།
དགེ་འདུན་ལའོ། ། འགྲོ་རྣམས་སྒྲོལ་འདོད་བསམ་པ་ཡིས། ། སངས་རྒྱས་ཆོས་དང་དགེ་འདུན་ལ། ། བྱང་ཆུབ་སྙིང་པོར་མཆིས་ཀྱི་བར། ། རྟག་པར་བདག་ནི་སྐྱབས་སུ་མཆི། ། ཤེས་རབ་སྙིང་བརྩེ་དང་བཅས་པས། ། བརྩོན་པས་སེམས་ཅན་དོན་དུ་བདག ། སངས་རྒྱས་མདུན་དུ་གནས་བཅས་ཏེ། ། རྫོགས་པའི་སངས་རྒྱས་ཐོབ་པར་བགྱིའོ། ། སྭ་བྷཱ་ཝ་སྔར་བཞིན་དང་།
སྟོང་པའི་ངང་ལས་སྐད་ཅིག་གིས་རྡོ་རྗེ་སེམས་དཔའ་དཀར་པོ་ཕྱག་གཡས་པའི་སོར་མོ་གསུམ་བསྒྲེང་བའི་དབུས་མའི་རྩེ་མོ་ལ་དང་པོའི་རྡོ་རྗེ་རྩེ་ལྔ་པ་རང་གི་ཐུགས་ཀར་བསྟོད་པའི་ཚུལ་གྱིས་འཛིན་པ། གཡོན་རྡོ་རྗེ་ཁུ་ཚུར་གྱིས་དྲིལ་བུ་ཁ་ནང་དུ་བསྟན་ནས་བསྙེམས་པའི་ཚུལ་གྱིས་དཀུར་བརྟེན་པར་གྱུར་པའི་ལྐོག་མར་ཧྲིཿལས་པདྨ་དམར་པོ་འདབ་མ་བརྒྱད་པའི་ལྕེའི་ཐད་ཀའི་འདབ་མ་གཅིག་ལྕེར་གྱུར་པའི་སྟེང་དུ་ཨ་ལས་ཟླ་བ། དེའི་སྟེང་དུ་ཧཱུྃ་ལས་རྡོ་རྗེ་རྩེ་ལྔ་པ། དེ་ལྕེ་ལ་ཐིམ་པས་ལྕེ་རྡོ་རྗེའི་རང་བཞིན་དུ་གྱུར། ཨོཾ་བཛྲ་ཛྲི་ཧྭཱ། ལག་པ་གཉིས་སུ་ཟླ་བའི་དཀྱིལ་འཁོར་རེ་རེ། དེའི་སྟེང་དུ་ཧཱུྃ་ཧཱུྃ་ལས་རྡོ་རྗེ་རྩེ་ལྔ་པ་དཀར་པོ། དེ་ཞུ་བ་ལས་རྡོ་རྗེའི་ལག་པ་སོར་མོ་རྣམས་ཀྱང་རྡོ་རྗེ་རྩེ་གཅིག་པར་གྱུར། རང་གི་ཤེས་པ་ཧཱུྃ་དུ་གྱུར། ཧཱུྃ་གི་སྒྲས།
གདུག་པ་ཅན་ཐམས་ཅད་བཏུལ། སངས་རྒྱས་ཀྱི་བྱང་ཆུབ་བརྟན་པར་མཛད། རྡོ་རྗེའི་རིགས་ཐམས་ཅད་བསྡུས་པའི་བདག་ཉིད་དུ་གྱུར་པ་ལས། ཁྲོ་བོ་རྡོ་རྗེ་མེ་ལྟར་འབར་བ་སྐུ་མདོག་སྔོ་བ་ཞལ་ཁྲོ་བ་དང་བཅས་པས་བཞད་པ། མཆེ་བ་ཅུང་ཟད་གཙིགས་པ། གཡོན་པའི་རྡོ་རྗེ་ཁུ་ཚུར་ཁྲོ་བོའི་དྲིལ་བུ་དང་བཅས་པས་བསྙེམས་པའི་ཚུལ་གྱིས་འཆང་བ། གཡས་པས་ཁྲོ་བོའི་རྡོ་རྗེ་བླངས་ཏེ་དྲེགས་པས་གསོར་བ་ལ་བརྩོན་པ། སེམས་དཔའི་སྐྱིལ་མོ་ཀྲུང་གིས་བཞུགས་པ། འབར་བའི་ཕྲེང་བ་ཅན་འོད་ཟེར་འབར་བ་ཀུན་ཏུ་འཁྲུགས་པ། སངས་རྒྱས་ལྔའི་རྡོ་རྗེ་ཕྲེང་བའི་ཅོད་པན་གྱིས་དབང་བསྐུར་བ།
ཁྲོ་གཉེར་དང་བཅས་ཤིང་ཁྲོ་བོའི་རྡོ་རྗེ་བལྟ་བས་གཟིགས་པ། ཨོཾ་གྲྀཧྞ་བཛྲ་ས་མ་ཡ་ཧཱུྃ་བཾ། ཨཱོཾ་བཛྲ་ཛྭ་ལ་ཨ་ན་ལཱ་རྐ་ཧཱུྃ། ཨ་དྷི་ཏིཥྛ་སྭ་མཱཾ་ལན་བཞི་དང་། ཨོཾ་བཛྲ་དྷཱ་ཏྭཱི་ཤྭ་རི་ཧཱུྃ་བཛྲི་ཎི། ཨ་བྷི་ཥིཉྩ་མཱཾ། ཨོཾ་བཛྲ་བཛྲི་ཎཱི་ཧཱུྃ་ཨ་བྷི་ཥིཉྩ་མཾ། ཨོཾ་རཏྣ་བཛྲི་ཎི་ཧཱུྃ་ཨ་བྷི་ཥིཉྩ་མཱཾ། ཨོཾ་དྷརྨ་བཛྲི་ཎི་ཧཱུྃ་ཨ་བྷི་ཥིཉྩ་མཱཾ། ཨོཾ་ཀརྨ་བཛྲི་ཎི་ཧཱུྃ་ཨ་བྷི་ཥིཉྩ་མཱཾ།
ཨོཾ་བཛྲ་ཛྭ་ལ་ཨ་ན་ལཱརྐ་ཧཱུྃ་ཨ་བྷི་ཥིཉྩ་མཱཾ། ལན་ལྔ་དང་། ཨོཾ་ཊུཾ་བཛྲ་ཏུ་ཥྱ་ཧོཿ ཧཱུྃ། ཡེ་ཤེས་བསྐལ་པའི་མེ་ལྟར་འབར་བའི་འོད། ། མ་རིག་འདོད་པའི་མུན་ཁམས་ཐམས་ཅད་སྲེག ། ཞེ་སྡང་གཤིན་རྗེའི་འཇིགས་པ་ཐམས་ཅད་འཇོམས། ། དཔའ་བོ་ཆེན་པོ་དཔའ་མཚན་སྟག་ལྤགས་ཅན། ། ལོག་འདྲེན་སྲིན་པོའི་མཐའ་གནོན་དགྲ་འདུལ་བ། ། རིག་པའི་རྒྱལ་པོ་ཁྲོ་བོ་བཞུགས་སོ་འཚལ། །
ལོག་འདྲེན་འདུལ་བའི་སླད་དུ་སྤྱན་འདྲེན་ན། ། འགྲོ་བའི་དོན་དུ་མཆོད་ཀྱིས་གཤེགས་སུ་གསོལ། ། བཛྲ་ཀྲོ་དྷ་རཱ་ཛ་ས་པ་རི་ཝཱ་ར་ས་མཱ་ཛཿཛཿཧཱུྃ་བཾ་ཧོཿ བཛྲ་པུཥྤེ་སོགས་ཀྱིས་སྔར་བཞིན་མཆོད་ནས། ཆོས་ཉིད་སྟོང་པ་གཉིས་མེད་ངང་ཉིད་ལས། ། འཇིག་རྟེན་སྤྱོད་པའི་ཚུལ་ཡང་མི་སྤོང་ཞིང་། ། ཐབས་ལ་མཁས་པས་འཇིགས་བྱེད་སྐུར་སྟོན་པ། ། ཁྲོ་ཆེན་འབར་བའི་ཚོགས་ལ་ཕྱག་འཚལ་ལོ། ། ཡེ་ཤེས་ཞི་བའི་ངང་ལས་མ་གཡོས་ཀྱང་། ། སྐུ་ཡི་ཆ་ལུགས་ཟ་བྱེད་རྔམ་སྟབས་ཅན། །
གསུང་གི་ང་རོ་འབྲུག་སྟོང་ལྡིར་བའི་སྒྲས། ། མ་ལུས་དབང་དུ་སྡུད་ལ་ཕྱག་འཚལ་ལོ། ། ལྷག་པའི་ཡེ་ཤེས་རོལ་པ་སྟོན་མཛད་ཅིང་། ། སྡིགས་པའི་མཚོན་ཆ་སྣ་ཚོགས་ཕྱག་ན་བསྣམས། ། ཉོན་མོངས་དུག་ཆེན་རྩད་ནས་འཇོམས་མཛད་པ། ། སྦྲུལ་གདུག་རྒྱན་གྱིས་བརྒྱན་ལ་ཕྱག་འཚལ་ལོ། ། བསྐལ་པའི་མེ་ལྟར་འབར་བའི་ཀློང་དཀྱིལ་ནས། ། དཔའ་བོའི་སྟངས་སྟབས་བརྐྱང་བསྐུམ་ཚུལ་དུ་བཞུགས། ། ཉི་ཟླ་འབར་བའི་སྤྱན་གྱི་སྡང་མིག་གིས། ། བགེགས་དཔུང་བསྲེག་པར་མཛད་ལ་ཕྱག་འཚལ་ལོ། །
གཏུམ་ཆེན་དུས་མཐའི་མེ་ལྟར་གཟི་བརྗིད་འབར། ། གློག་སྟོང་འགྱུ་འདྲའི་ཁྲོ་གཉེར་མཆེ་བ་གཙིགས། ། རྔམ་པའི་ང་རོ་འབྲུག་སྒྲ་སྟོང་བཞིན་སྒྲོག ། ཁྲོ་རྒྱལ་བགེགས་ཚོགས་འདུལ་ལ་ཕྱག་འཚལ་ལོ། ། འཇིགས་པའི་ཧཱུྃ་སྒྲ་ངེས་སྒྲོགས་ཤིང་། ། བགེགས་རྣམས་མ་ལུས་འཇོམས་མཛད་པ། ། དངོས་གྲུབ་མ་ལུས་སྩོལ་བའི་ལྷ། ། བགེགས་ཀྱི་དགྲ་ལ་ཕྱག་འཚལ་བསྟོད། ། དཀྱིལ་འཁོར་ཆེན་པོའི་ས་གཞི་ལ་གནས་པའི། ། ལྷ་ལ་སོགས་པའི་བགེགས་ཚོགས་ཀུན་ཉོན་ཅིག །
ང་ནི་གནས་འདིར་དཀྱིལ་འཁོར་ཆེན་པོ་བསྒོམ། ། ཁྱེད་རྣམས་འདི་ནས་གཞན་དུ་འགྲོ་བར་གྱིས། ། གལ་ཏེ་ང་ཡི་ཚིག་ལས་འདའ་བྱེད་ན། ། ཡེ་ཤེས་ཅན་གྱི་རྡོ་རྗེ་འབར་བ་ཡིས། ། མགོ་བོ་ཚལ་པ་བརྒྱར་ནི་འགས་འགྱུར་ཞིང་། ། བགེགས་རྣམས་བརླག་པར་འགྱུར་པར་གདོན་མི་ཟ། ། ཞེས་བརྗོད་ལ་རོལ་མོ་བྱའོ། ། ཨོཾ་བཛྲ་ཛྭ་ལ་ཨ་ན་ལཱརྐ་ཧཱུྃ། ཧཱུྃ་བཛྲ་ཨ་ན་ལ་ཧ་ན་ད་ཧ་པ་ཙ་མ་ཐ་བྷཉྩ་ར་ཎ་ཧཱུྃ་ཕཊ། བཛྲ་ནེ་ཏྲི་བན་དྷ་སརྦྦ་བིགྷྣཾ།
ཨོཾ་བཛྲ་དྲྀ་ཌྜྷོ་མེ་བྷ་ཝ་རཀྵ་སརྦྦཾ་སྭཱ་ཧཱ། ཨོཾ་ཧཱུ་ལུ་ཧུ་ལུ་ཧཱུྃ་ཕཊ། ཨོཾ་བཛྲ་ཡཀྵ་ཧཱུྃ། ཨོཾ་དྲུཾ་བནྡྷ་ཧཾ། ཨོཾ་ཧཱུྃ་བཛྲ་པཱ་ཤ་ཧྲཱྀཿ ཨོཾ་བཛྲ་པཱ་ཏ་ཀེ་པ་ཏཾ་གི་ནི་རཊ། ཧྲཱིཿབཛྲ་ཀཱ་ལི་རུཊ་མ་ཊ། ཨོཾ་བཛྲ་ཤི་ཁ་རེ་རུཊ་མ་ཊ། ཨོཾ་བཛྲ་ཀརྨ། ཧཱུྃ་བཛྲ་བནྡྷ་བཾ།
སྲུང་འཁོར་རོ། ། ཡང་མཆོད་པ་བསངས་སྦྱངས་སྔར་བཞིན་བྱ། རང་རྡོ་རྗེ་རྒྱུར་གྱུར་པའི་ཐུགས་ཀ་ནས་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་སྤྲུལ་ཏེ། སྲུང་འཁོར་གྱི་ནང་མདུན་གྱི་ནམ་མཁའི་ཕྱོགས་སུ་བཞུགས་པར་གྱུར། ཨོཾ་བཛྲ་ཙཀྲ་ཧཱུྃ། བདག་ཉིད་དཀྱིལ་འཁོར་དུ་ཞུགས་པར་གྱུར། མཆོད་ཡོན་སོགས་ཀྱིས་མཆོད་པ་སྔར་བཞིན་བྱ། ། ཐུབ་པ་ཀུན་གྱི་ཉི་མ་ཡི། ། མགོན་པོ་ཆེན་པོར་རབ་བཏུད་ནས། ། ཕྱོགས་རྣམས་ཀུན་སྔགས་འདི་ཡིན་ཏེ། །
ཕྱག་ནི་རབ་ཏུ་བཙལ་བར་བྱ། ། ཨོཾ་སརྦྦ་ཏ་ཐཱ་ག་ཏ་ཀཱ་ཡ་ཝཱཀྐ་ཙིཏྟ་པྲ་ཎཱ་མེ་ན་བཛྲ་བནྡ་ནཱཾ་ཀ་རོ་མི། ཤེས་རབ་ཆེན་པོ་སངས་རྒྱས་ཀུན། ། ཡང་ནས་ཡང་དུ་དྲན་བྱས་ཏེ། ། བདག་ཉིད་ཆེན་པོ་སངས་རྒྱས་ཀུན། ། རྡོ་རྗེ་རིགས་ཀྱིས་བསྐུལ་བར་བྱ། ། ཨོཾ་སརྦྦ་ཏ་ཐཱ་ག་ཏ་པཱུ་ཛོ་པསྡྱ་ནཱ་ཡ་ཨཱཏྨཱ་ནཾ་ནིརྻཱ་ཏ་ཡཱ་མི་སརྦྦ་ཏ་ཐཱ་ག་ཏ་བཛྲ་སཏྭ་ཨ་དྷི་ཏིཥྛ་སྭ་མཱཾ། རྡོ་རྗེའི་གསང་སྔགས་འདི་ཡིས་ནི། ། ལྷོ་ཕྱོགས་སུ་ནི་ཕྱག་བྱས་ཏེ། ། སངས་རྒྱས་དག་ནི་ཐམས་ཅད་ལ། །
བདག་ནི་དབུལ་བར་བྱ་བ་ཡིན། ། ཨོཾ་སརྦྦ་ཏ་ཐཱ་ག་ཏ་པཱུ་ཛ་ཨ་བྷི་ཥེ་ཀཱ་ཡ་ཨཱཏྨཱ་ནཱཾ་ནིརྻཱ་ཏ་ཡཱ་མི། སརྦྦ་ཏ་ཐཱ་ག་ཏ་བཛྲ་རཏྣ་ཨ་བྷི་ཥིཉྩ་མཱཾ། དམ་ཆོས་ཐམས་ཅད་སློབ་དཔོན་ཞེས། ། ནུབ་ཕྱོགས་སུ་ནི་ཕྱག་བྱས་ཏེ། ། རྡོ་རྗེའི་སྔགས་འདིས་བསྐུལ་བྱ་ཞིང་། ། བདག་ཉིད་རབ་ཏུ་དབུལ་བར་བྱ། ། ཨོཾ་སརྦྦ་ཏ་ཐཱ་ག་ཏ་པཱུ་ཛ་པྲ་བརྟ་ནཱ་ཡ་ཨཱཏྨཱ་ནཾ་ནིརྻཱ་ཏ་ཡཱ་མི་སརྦྦ་ཏ་ཐཱ་ག་ཏ་བཛྲ་དྷརྨྨ་པྲ་བརྟྟ་ཡ་མཱཾ། མཆོད་དང་དབང་བསྐུར་ཆོས་ལྡན་ཞིང་། ། བྱང་དུ་ལས་ལ་ངེས་སྦྱོར་བས། །
བྱང་ཕྱོགས་སུ་ནི་ཕྱག་བྱས་ཏེ། ། བདག་ཉིད་རྡོ་རྗེ་ལས་སུ་གྱུར། ། ཨོཾ་སརྦྦ་ཏ་ཐཱ་ག་ཏ་པཱུ་ཛ་ཀརྨྨ་ཎེ་ཨཱཏྨ་ནཾ་ནིརྻཱ་ཏ་ཡཱ་མི་སརྦྦ་ཏ་ཐཱ་ག་ཏ་བཛྲ་ཀརྨྨ་ཀུ་རུ་མཱཾ། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་རྣམས་དང་། དེ་བཞིན་གཤེགས་པ་དང་། རྡོ་རྗེ་དང་། རིན་པོ་ཆེ་དང་། པདྨ་དང་། ལས་ཀྱི་རིགས་སུ་ཞུགས་པ་ཐམས་ཅད་དང་། སྙིང་པོ་དང་།
ཕྱག་རྒྱ་དང་། གསང་སྔགས་དང་རིག་སྔགས་ཀྱི་ལྷ་ཐམས་ཅད་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་སྔ་དང་། དེ་བཞིན་གཤེགས་པ་དང་། རྡོ་རྗེ་དང་། རིན་པོ་ཆེ་དང་། པདྨ་དང་། ལས་ཀྱི་རིགས་སུ་ཞུགས་པ་ཐམས་ཅད་དང་། སྙིང་པོ་དང་། ཕྱག་རྒྱ་དང་།
གསང་སྔགས་དང་རིགས་སྔགས་ཀྱི་ལྷ་ཐམས་ཅད་ཀྱི་སྤྱན་སྔར། སྡིག་པ་ཐམས་ཅད་བླ་ན་མེད་པའི་སོ་སོར་བཤགས་པས་སོ་སོར་བཤགས་པར་བགྱིའོ། ། ཕྱོགས་བཅུ་ན་འདས་པ་དང་མ་འོངས་པ་དང་ད་ལྟར་བྱུང་བའི་སངས་རྒྱས་བྱང་ཆུབ་སེམས་དཔའ་རྣམས་དང་། རང་སངས་རྒྱས་དང་འཕགས་པ་ཉན་ཐོས་ཡང་དག་པར་སོང་བ་དང་། ཡང་དག་པར་ཞུགས་པ་རྣམས་དང་། སེམས་ཅན་ཐམས་ཅད་ཀྱི་ཚོགས་ཀྱི་ཚོ་བསོད་ནམས་ཐམས་ཅད་ལ་རྒྱ་ཆེར་རྗེས་སུ་ཡི་རང་བར་བགྱིའོ། ། ཕྱོགས་བཅུའི་སངས་རྒྱས་བཅོམ་ལྡན་འདས་ཆོས་ཀྱི་འཁོར་ལོ་བསྐོར་བར་མི་མཛད་པ་ཐམས་ཅད་ལ་ཆོས་ཀྱི་འཁོར་ལོ་བསྐོར་བར་བྱ་བའི་ཕྱིར་བསྐུལ་བར་བྱའོ། ། ཕྱོགས་བཅུའི་སངས་རྒྱས་བཅོམ་ལྡན་འདས་ཡོངས་སུ་མྱ་ངན་ལས་འདའ་བར་བཞེད་པ་གང་ཡིན་པ་དེ་དག་ཐམས་ཅད་ལ་མྱ་ངན་ལས་མི་འདའ་བར་གསོལ་བར་འཚལ་ལོ། ། གང་ཡང་འཇིག་རྟེན་གྱི་ཁམས་འདིའམ་གང་ཡང་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ན་ལྷ་དང་མི་རྣམས་ཀྱི་མེ་ཏོག་གི་བྱེ་བྲག་ཡིད་ལས་བྱུང་བའམ། ཆུ་ལས་སྐྱེས་པའམ་ཐང་ལས་སྐྱེས་པ་གང་ཡོད་པ་དེ་རྣམས་འདི་ལྟ་སྟེ།
མ་ལུས་ཤིང་ལུས་པ་མེད་པའི་དེ་བཞིན་གཤེགས་པ་ཐམས་ཅད་ལ་མཆོད་པའི་ལས་བྱ་བའི་ཕྱིར་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་རིགས་ལྔ་དང་བཅས་པར་བཞུགས་པ་ཐམས་ཅད་དང་། སྙིང་པོ་དང་ཕྱག་རྒྱ་དང་གསང་སྔགས་དང་རིག་སྔགས་ཀྱི་ལྷའི་ཁྱད་པར་ཐམས་ཅད་ལ་དབུལ་བར་བགྱིའོ། ། གནས་འདིའམ་ནི་གཞན་དག་ན། ། ལྷ་སོགས་བདག་གིར་མ་བྱས་པའི། ། མེ་ཏོག་ཆུ་སྐྱེས་ཐང་སྐྱེས་རྣམས། ། ཐུབ་པའི་སྐྱེས་མཆོག་རྣམས་ལ་འབུལ། ། ཨོཾ་སརྦྦ་ཏ་ཐཱ་ག་ཏ་པུཥྤ་པུ་ཛ་མེ་གྷ་ས་མུ་དྲ་སྨྲ་ར་ཎ་ས་མ་ཡེ་ཧཱུྃ། གང་ཡང་ནས་ལྷ་དང་མི་རྣམས་ཀྱི་ཞེས་པའི་བར་གོས་དང་དཔག་བསམ་གྱི་ཤིང་འབུལ་བའི་བར་ཀུན་གྱི་མགོ་དང་གང་དག་ནས་འབུལ་བར་བགྱིའོ་ཞེས་པའི་བར་འདི་དཔག་བསམ་གྱི་ཤིང་འབུལ་བའི་བར་ཀུན་གྱི་མཇུག་ཏུ་སྦྱོར། འདུག་པའི་བྱེ་བྲག་ལྷན་ཅིག་སྐྱེས་པའམ། ཡང་དག་པར་སྦྱར་བའམ་ཡོངས་སུ་གྱུར་པ་ཅན།
གནས་འདིའམ་ནི་གཞན་དག་ན། ། གང་དག་སྤོས་ཀྱི་ཤིང་བཟང་པོ། ། ལྷ་ཡི་སྤོས་སོགས་རྨད་བྱུང་བ། ། ཐུབ་པའི་དབང་ཕྱུག་རྣམས་ལ་འབུལ། ། ཨོཾ་སརྦྦ་ཏ་ཐཱ་ག་ཏ་དྷཱུ་པཾ་པཱུ་ཛ་མེ་གྷ་ས་མུ་དྲ་སྨ་ར་ཎ་ས་མ་ཡེ་ཧཱུྃ། སྣང་བའི་བྱེ་བྲག་ཡིད་ལས་བྱུང་བའམ། རིན་པོ་ཆེའི་འོད་དམ་མར་མེའི་སྣང་བ་ལ་སོགས་པ་གང་དག་སོགས་སྔར་བཞིན་ནོ། ། རིན་ཆེན་བཟང་པོ་ཆེར་འབར་དང་། ། སྣང་བའི་ཤིང་ལས་བྱུང་བ་དང་། ། ཉི་མ་ཟླ་བ་ལ་སོགས་འོད། །
ཕྱོགས་རྣམས་ཀུན་ཏུ་སྤྲོས་ཏེ་དབུལ། ། ཨོཾ་སརྦྦ་ཏ་ཐཱ་ག་ཏ་ཞེས་པ་གསང་མཆོད་ཀྱི་བར་ཀུན་གྱི་མགོར་སྦྱར། ཨཱ་ལོ་ཀེ་ཞེས་པ་གོ་བརྗེ། པཱུ་ཛ་མེ་གྷ་ས་མུ་དྲ་སྨ་ར་ཎ་ས་མ་ཡེ་ཧཱུྃ། ཞེས་པས་གསང་མཆོད་ཀྱི་བར་ཀུན་གྱི་མཇུག་ཏུ་སྦྱར་རོ། ། དྲིའི་བྱེ་བྲག་ལྷན་ཅིག་སྐྱེས་པའམ། ཡང་དག་པར་སྦྱར་བའམ་ཡོངས་སུ་གྱུར་པ་ཅན། གནས་འདིའམ་ནི་གཞན་དག་ན། ། དྲི་ཡི་ཤིང་རྣམས་བཟང་པོའི་ཆབ། ། ཕྱོགས་རྣམས་ཀུན་ཏུ་སྤྲོས་པ་ཡིས། །
ཐུབ་པའི་དབང་ཕྱུག་རྣམས་ལ་འབུལ། ། གནྡྷ། རིན་པོ་ཆེའི་རི་བོའམ་རྒྱ་མཚོའི་རིན་པོ་ཆེའི་ཚོགས། རིན་ཆེན་རང་བཞིན་རྒྱ་མཚོ་དང་། ། རིན་ཆེན་རི་བོ་ལ་སོགས་མཆོག ། མཆོད་པའི་སྤྲིན་ནི་སྤྲོས་པ་ཡིས། ། ཕྱོགས་རྣམས་ཀུན་ཏུ་དབུལ་བར་བྱ། ། བོ་དྷྱཾ་ག་རཏྣ་ཨ་ལཾ་ཀཱ་ར། རྒོད་པ་དང་། སྒེག་པ་དང་།
དགའ་བ་དང་། རྩེད་འཇོའི་བདེ་བའི་བྱེ་བྲག རྩེད་འཇོའི་བདེ་བ་དགའ་ཆེན་པོ། ། རྒོད་དང་སྒེག་ལ་སོགས་པའི་ཚོགས། ། ཕྱོགས་རྣམས་ཀུན་ཏུ་ཐམས་ཅད་ནས། ། དགའ་བའི་མཆོག་འདི་སྤྲོ་བར་བྱ། ། ཧཱ་སྱ་ལཱ་སྱ་ར་ཏི་ཀྲི་ཊ་སཽ་ཁྱ་ཨ་ནུཏྟ་ར། དཔག་བསམ་གྱི་ཤིང་ངམ་གོས་ཀྱི་ཤིང་གང་དག་སོགས་སྔར་བཞིན་ནོ། ། གོས་དང་རྒྱན་སོགས་འབྱུང་བ་ཡི། ། དེ་བཞིན་དཔག་བསམ་ཤིང་བཟང་པོ། །
རྡོ་རྗེ་སྔགས་ནི་བརྗོད་བྱ་ཞིང་། ། སངས་རྒྱས་ཀུན་ལ་དབུལ་བར་བྱ། ། ཨ་ནུཏྟ་ར་བོ་དྷི་ཨ་ལམ་ཀཱ་ར་ཝསཏྲ། མ་རྒལ་བ་རྣམས་བསྒྲལ་བར་བྱ་བའི་ཕྱིར་དང་། མ་གྲོལ་བ་རྣམས་དགྲོལ་བར་བྱ་བའི་ཕྱིར་དང་། དབུགས་མ་ཕྱུང་པ་རྣམས་དབྱུགས་དབྱུང་བར་བྱ་བའི་ཕྱིར་དང་། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་འདའ་བར་བྱ་བའི་ཕྱིར་དང་། སེམས་ཅན་གྱི་ཁམས་མ་ལུས་པ་རྣམས་འཁོར་བའི་རྒྱ་མཚོ་ལས་ཡང་དག་པར་བསྒྲལ་བར་བྱ་བའི་ཕྱིར་བྱང་ཆུབ་ཏུ་སེམས་བསྐྱེད་པར་བགྱིའོ། ། བྱང་ཆུབ་ཏུ་ནི་སེམས་བསྐྱེད་ནས། ། སེམས་ཅན་ཀུན་གྱི་དོན་གྱི་ཕྱིར། །
ཕྱོགས་རྣམས་ཀུན་ཏུ་སྤྲོ་བྱས་ཏེ། ། སངས་རྒྱས་ཀུན་ལ་དབུལ་བར་བྱ། ། བཛྲ་བོ་དྷི་ཙིཏྟ། སེམས་ཅན་ཐམས་ཅད་ཡོ་བྱད་ཐམས་ཅད་ཀྱིས་ཡང་དག་པར་འབྱོར་ཞིང་ཕུན་སུམ་ཚོགས་ཐམས་ཅད་འདོད་པ་ཙམ་ལ་རག་ལུས་པར་གྱུར་ཅིག སྦྱིན་པའི་ཕ་རོལ་ཕྱིན་མཆོད་པས། ། སེམས་དཔའ་ཐམས་ཅད་དཔལ་དང་ནི། ། ནོར་དང་ལྡན་པ་འགྲུབ་པར་ཤོག ། བདེ་བ་མ་ཚང་མེད་པར་ཤོག ། མ་ཧཱ་བཛྲོད་བྷ་ཝ་དཱ་ན་པཱ་ར་མི་ཏཱ། སེམས་ཅན་ཐམས་ཅད་མི་དགེ་བའི་ལུས་དང་ངག་དང་ཡིད་ཀྱི་ལས་ཀྱི་མཐའ་ཐམས་ཅད་དང་ཡང་དག་པར་བྲལ་བར་གྱུར་ཅིག
དགེ་བའི་ལུས་དང་ངག་དང་ཡིད་ཀྱི་མཐའ་ཐམས་ཅད་དང་ཡང་དག་པར་ལྡན་པར་གྱུར་ཅིག སེམས་ཅན་ཐམས་ཅད་བྱང་ཆུབ་དང་། ། སྡོམ་ལ་རབ་ཏུ་གནས་པར་ཤོག ། རྒྱགས་སོགས་ཉེས་པ་ཆེན་པོ་རྣམས། ། ཞི་གྱུར་ཀུན་ཏུ་སྤྲོ་བར་བྱ། ། ཨ་ནུཏྟ་ར་མ་ཧཱ་བོ་དྷྱ་ཧཱ་ར་ཤཱི་ལ་པཱ་ར་མི་ཏཱ། སེམས་ཅན་ཐམས་ཅད་མཚན་དང་དཔེ་བྱད་ཀྱིས་ལུས་ལ་ཡང་དག་པར་བརྒྱན་པར་བྱས་པ་དང་། རྟག་ཏུ་ཕན་ཚུན་འཇིགས་པ་མེད་པ་དང་། ཞེ་འགྲས་པ་མེད་པར་ཞུགས་ཤིང་མིག་དང་། ཡིད་མངོན་པར་དགའ་བ་དང་།
ཆོས་ཟབ་མོ་ལ་བཟོད་པ་དང་ལྡན་པར་གྱུར་ཅིག འཇིགས་དང་འཁོན་སོགས་སྡུག་བསྔལ་ལ། ། སོགས་པའི་སྡུག་བསྔལ་ཞི་གྱུར་ཅིག ། བྱམས་དང་ལྡན་པའི་རྣལ་འབྱོར་གྱིས། ། ཆོས་ལ་བདག་མེད་བསྒྲུབ་པར་བྱ། ། ཨ་ནུཏྟ་ར་མ་ཧཱ་དྷརྨྨ་ཨ་བ་བོ་དྷི་ཀྵནྟི་པཱ་ར་མི་ཏཱ། སེམས་ཅན་ཐམས་ཅད་བྱང་ཆུབ་སེམས་དཔའི་སྤྱོད་པ་ལ་མངོན་པར་བརྩོན་པ་དང་ལྡན་པ་དང་། སངས་རྒྱས་ཉིད་དུ་ཡོངས་སུ་གཞོལ་ཞིང་འཁོར་བ་ཡོངས་སུ་མི་སྤོང་པའི་བརྩོན་འགྲུས་དང་ལྡན་པར་གྱུར་ཅིག འཁོར་བ་མཐར་ཐུག་བར་དུ་ནི། ། བདག་འཚང་རྒྱ་བར་མ་གྱུར་ཅིག །
དེ་བཞིན་སེམས་ཅན་ཐམས་ཅད་ནི། ། དེ་ཉིད་སྒྲུབ་པར་བྱེད་པར་ཤོག ། སན་སཱ་ར་ཨ་པ་རི་ཏྱཱ་ག་ཨ་ནུཏྟ་ར་མ་ཧཱ་བཱི་རྻ་པཱ་ར་མི་ཏཱ། སེམས་ཅན་ཉོན་མོངས་པ་དང་ཉེ་བའི་ཉོན་མོངས་པ་རྣམས་དང་བྲལ་བར་གྱུར་ཅིག བསམ་གཏན་དང་། རྣམ་པར་ཐར་པ་དང་། ཏིང་ངེ་འཛིན་ལ་སྙོམས་པར་འཇུག་པ་དང་། མངོན་པར་ཤེས་པ་རྣམས་དང་རིག་པ་ཐམས་ཅད་མངོན་དུ་གྱུར་པ་ཕུན་སུམ་ཚོགས་པར་གྱུར་ཅིག སྲོག་ཆགས་ཀུན་གྱི་འདོད་ཆགས་སོགས། ། ཉོན་མོངས་ཆེན་པོ་ཞི་བར་ཤོག །
སེམས་ཅན་ཐམས་ཅད་གཡེང་མེད་ཅིང་། ། བསམ་གཏན་བཞི་དང་ལྡན་པར་ཤོག ། ཨ་ནུཏྟ་ར་སཽ་ཁྱ་བི་ཧཱ་ར་དྷྱཱ་ན་པཱ་ར་མི་ཏཱ། སེམས་ཅན་ཐམས་ཅད་འཇིག་རྟེན་དང་འཇིག་རྟེན་ལས་འདས་པའི་ཤེས་རབ་དང་ཡེ་ཤེས་རྣམས་དང་ཡང་དག་པར་ལྡན་པར་གྱུར་ཅིག སོ་སོ་ཡང་དག་པར་རིག་པ་བཞི་ཐོབ་སྟེ། བཟོད་དང་བསྟན་བཅོས་ཐམས་ཅད་ཤེས་ཤིང་སྒྱུ་རྩལ་དང་ལྡན་ལ་གསང་བའི་ཆོ་ག་ཤེས་པ་དང་། དེ་ཁོ་ན་ཉིད་མཐོང་སྟེ་ཉོན་མོངས་པ་དང་ཤེས་བྱའི་སྒྲིབ་པ་ཐམས་ཅད་ཡང་དག་པར་གཅོད་པའི་ཡེ་ཤེས་ཐོབ་པར་གྱུར་ཅིག སངས་རྒྱས་ཡེ་ཤེས་ཤེས་རབ་ཆེ། ། སྡུག་བསྔལ་གཅོད་བྱེད་བླ་ན་མེད། ། ཤེས་རབ་སྦྱོར་བས་དག་བྱེད་པའི། །
སངས་རྒྱས་སེམས་ཅན་དག་གྱུར་ཅིག ། ཨ་ནུཏྟ་ར་ཀླེ་ཤ་ཙྪེ་ད་སརྦྦ་དྷརྨྨཿས་མན་ཏཱ་ཛྙཱ་ན་མ་ཧཱ་པྲ་ཛྙཱ་པཱ་ར་མི་ཏཱ། སྟོང་གསུམ་གྱི་ནི་རྡུལ་སྙེད་དུ། ། བདག་ཉིད་ཀྱང་ནི་རྣམ་བསམ་ཞིང་། ། མཆོད་པའི་ཕྱིར་ནི་རྣམ་བསམས་ནས། ། སངས་རྒྱས་ཀུན་ལ་དབུལ་བར་བྱ། ། ཀཱ་ཡ་ནིརྻཱ་ཏ་ན། སྟོང་གསུམ་གྱི་ནི་རྡུལ་སྙེད་ཀྱི། ། བདག་ཉིད་ཀྱང་ནི་རྣམ་བསམ་ཞིང་། ། ལྕེ་ནི་དེ་སྙེད་ལྡན་དང་བཅས། །
སངས་རྒྱས་བསྔགས་པ་བརྗོད་པར་བྱ། ། མཉམ་མེད་མི་གཡོ་མཉམ་མེད་མཆོག་གི་ཆོས་ཉིད་ཅན། ། ཐུགས་རྗེའི་བདག་ཉིད་འགྲོ་བའི་སྡུག་བསྔལ་སེལ་བར་མཛད། ། ཡོན་ཏན་མཐའ་ཡས་དངོས་གྲུབ་ཐམས་ཅད་སྦྱིན་མཛད་པ། ། དྲི་མེད་མི་གཡོ་མཉམ་མེད་དམ་པའི་མཆོག་ཆོས་ཅན། ། ཡོན་ཏན་ཤིན་ཏུ་ཕྲ་བའི་ཆ་ལའང་ཚད་མེད་དེ། ། དཔེ་ནི་ནམ་མཁའ་དང་ཡང་བསྐྲུན་དུ་ཡོད་མ་ཡིན། ། དངོས་གྲུབ་མཐའ་ཡས་མཉམ་མེད་དཔེ་དང་བྲལ་བ་རྣམས། ། སེམས་ཅན་ཁམས་ལ་དངོས་གྲུབ་མཆོག་རྣམས་ངེས་པར་སྩོལ། ། རྟག་ཏུ་དྲི་མ་མེད་པ་ཐུགས་རྗེའི་ཤུགས་ལས་བྱུང་། །
སྨོན་ལམ་གྲུབ་པ་འགག་པ་མེད་པའི་ཆོས་ཉིད་ཅན། ། འགྲོ་བའི་དོན་སྒྲུབ་རབ་ཏུ་བརྩོན་པ་མཐའ་ཡས་པ། ། ཐུགས་རྗེ་ཆེན་པོའི་བདག་ཉིད་རྟག་ཏུ་རྣམ་པར་སྣང་། ། ཚད་མེད་ཚད་དང་བྲལ་བ་ཤིན་ཏུ་རྫོགས་པ་ཡི། ། བདེ་བར་གཤེགས་པའི་གོ་འཕང་དམ་པ་བརྙེས་གྱུར་ཡང་། ། ཁམས་གསུམ་རྣམས་ལ་དངོས་གྲུབ་མཆོག་སྩོལ་མཛད་པ་ཡི། ། ཐུགས་རྗེའི་སྤྱོད་པ་མི་གཡོ་འགག་པར་ཡོང་མི་འགྱུར། ། ཨེ་མ་ཧོ་ཤིན་ཏུ་བཟང་པོའི་ཆོས་ཉིད་མཆོག་དང་ལྡན། ། མཆོག་སྦྱིན་རྣམས་ཀྱི་ནང་ནས་གོ་འཕངས་མཆོག་བརྙེས་པ། ། ཁམས་གསུམ་ཀུན་ལ་རྟག་ཏུ་དངོས་གྲུབ་མཆོག་སྩོལ་མཛད། །
མགོན་པོ་དུས་གསུམ་སྒྲིབ་པ་མེད་པར་རབ་མཁྱེན་པ། ། དམ་ཚིག་མཆོག་གསུམ་དངོས་གྲུབ་དམ་པ་བདག་ལ་སྩོལ། ། འདི་དེ་སངས་རྒྱས་ཐམས་ཅད་ཀྱི། ། ཡང་དག་ཡོན་ཏན་རྒྱས་པ་སྟེ། ། ལན་གཅིག་ཙམ་ཞིག་བརྗོད་པས་ཀྱང་། ། གསང་སྔགས་ཐམས་ཅད་འགྲུབ་པར་འགྱུར། ། ཝཱཀྐ་ནིརྻཱ་ཏ་ན། དེ་ནས་རྣལ་འབྱོར་དེ་ཉིད་ཀྱིས། ། ལུས་དང་ངག་སེམས་བྱུང་བ་ཡི། ། མཆོད་པ་དག་ནི་བསྡུས་ནས་སུ། །
སངས་རྒྱས་རྣམས་ལ་དབུལ་བར་བྱ། ། ཙིཏྟ་ནིརྻཱ་ཏ་ན། ། ཆོས་རྣམས་ཐམས་ཅད་དངོས་མེད་ཅིང་། ། སྟོང་ཉིད་མཚན་མ་ཀུན་དང་བྲལ། ། སྨོན་པ་མེད་པའི་ཏིང་འཛིན་མཆོག ། སངས་རྒྱས་ཀུན་ལ་དབུལ་བར་བྱ། ། ཨོཾ་སརྦྦ་ཏ་ཐཱ་ག་ཏ་གུ་ཧྱ་པཱུ་ཛ་མེ་གྷ་ས་མུ་དྲ་སྨ་ར་ཎ་ས་མ་ཡེ་ཧཱུྃ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་བདག་ཉིད་འབུལ་གྱིས། བདག་དུས་ཐམས་ཅད་དང་རྣམ་པ་ཐམས་ཅད་དུ་སོ་སོར་བཞེས་སུ་གསོལ། ཐུགས་རྗེ་ཆེན་པོ་དང་ལྡན་པའི་མགོན་པོ་ཁྱེད་རྣམས་ཀྱིས་དམ་ཚིག་ཆེན་པོའི་དངོས་གྲུབ་བདག་ལ་བསྩལ་དུ་གསོལ། །
མ་ལུས་ཕྱོགས་བཞུགས་མཆོག་གྱུར་པ། ། སངས་རྒྱས་བདག་ལ་དགོངས་སུ་གསོལ། ། འདི་ལྟར་ཉེ་བར་ཞི་བ་བདག ། ཅི་ནས་རྡོ་རྗེ་ཉིད་གྱུར་མཛོད། ། རྡོ་རྗེ་རིགས་ཀྱི་མཆོག་གྱུར་པ། ། སངས་རྒྱས་སྲས་བཅས་ཐམས་ཅད་ལ། ། རྟག་ཏུ་རྣམ་པ་ཐམས་ཅད་ཀྱིས། ། བདག་ཉིད་དག་ནི་དབུལ་བར་བགྱི། ། དགེ་བའི་རྩ་བ་དེ་ཡང་སེམས་ཅན་ཐམས་ཅད་དང་ཐུན་མོང་དུ་བྱས་ཏེ་དགེ་བའི་རྩ་བ་འདི་དག་གིས་བདག་དང་སེམས་ཅན་ཐམས་ཅད་འཇིག་རྟེན་དང་འཇིག་རྟེན་ལས་འདས་པའི་རྒུད་པ་ཐམས་ཅད་དང་བྲལ་བར་གྱུར་ཅིག འཇིག་རྟེན་དང་འཇིག་རྟེན་ལས་འདས་པའི་ཕུན་སུམ་ཚོགས་པ་ཐམས་ཅད་དང་ཡང་དག་པར་ལྡན་པའི་བདེ་བ་ཉིད་དང་ཡིད་བདེ་བ་ཉིད་ཀྱིས་མིའི་མཆོག་སངས་རྒྱས་སུ་ཚེ་འདི་ཉིད་ལ་གྱུར་ཅིག
བདག་གི་དགེ་བའི་ལས་རྣམས་འདི་དག་གིས། ། འཇིག་རྟེན་དུ་ནི་མྱུར་དུ་སངས་རྒྱས་ཤོག ། འགྲོ་ལ་ཕན་ཕྱིར་ཆོས་རྣམས་སྟོན་བགྱིད་ཅིང་། ། སེམས་ཅན་སྡུག་བསྔལ་མང་པོས་གཟིར་ལས་སྒྲོལ། ། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་མེད་པ། ། དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང་། ། དགེ་བའི་ཆོས་ནི་སྡུད་པ་དང་། །
སེམས་ཅན་དོན་བྱེད་ཚུལ་ཁྲིམས་གསུམ། ། བདག་གིས་བརྟན་པོར་བཟུང་བར་བགྱི། ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་ལས་སྐྱེས་པའི། ། སྡོམ་པ་དེང་ནས་བཟུང་བར་བགྱི། ། རྡོ་རྗེ་རིགས་མཆོག་ཆེན་པོ་ལ། ། རྡོ་རྗེ་དྲིལ་བུ་ཕྱག་རྒྱ་ཡང་། ། ཡང་དག་ཉིད་དུ་གཟུང་བར་བགྱི། ། སློབ་དཔོན་དག་ཀྱང་བཟུང་བར་བགྱི། །
རིན་ཆེན་རིགས་མཆོག་ཆེན་པོ་ཡི། ། དམ་ཚིག་ཡིད་དུ་འོང་བ་ལ། ། ཉིན་རེ་བཞིན་དུ་དུས་དྲུག་ཏུ། ། སྦྱིན་པ་རྣམ་བཞི་རྟག་ཏུ་སྦྱིན། ། བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་ཆེན་དག་པ་ལ། ། ཕྱི་དང་གསང་བ་ཐེག་པ་གསུམ། ། དམ་པའི་ཆོས་ནི་གཟུང་བར་བགྱི། ། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་བགྱི། །
ཡང་དག་ཉིད་དུ་བཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། ། བྱང་ཆུབ་སེམས་ནི་བླ་མེད་པ། ། དམ་པ་བདག་གིས་བསྐྱེད་བགྱིས་ནས། ། སེམས་ཅན་ཀུན་གྱི་དོན་གྱི་ཕྱིར། ། བདག་གིས་སྡོམ་པ་མ་ལུས་བཟུང་། ། མ་གྲོལ་བ་ནི་དགྲོལ་བར་བགྱི། ། མ་རྒལ་བ་ནི་བསྒྲལ་བར་བགྱི། ། དབུགས་མ་ཕྱིན་པ་དབུགས་དབྱུང་ཞེས། ། སེམས་ཅན་མྱ་ངན་འདས་ལ་དགོས། །
ཚོགས་བསག་པའོ། ། ཨཱཿལས་ཟླ་བའི་དཀྱིལ་འཁོར། ཧཱུྃ་ཨ། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ།
ཨཾ་ཨཿ ཨ་ཨཱ། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨོཾ་ཨཿ ཨོཾ་ཧཱུྃ། ཏྲཾ་ཧྲིཿཨཱཿརྣམ་སྣང་།
མི་བསྐྱོད་པ། རིན་ཆེན་འབྱུང་ལྡན། འོད་དཔག་མེད། དོན་ཡོད་གྲུབ་པ། རྡོ་རྗེ་དབྱིངས་ཀྱི་དབང་ཕྱུག་མ། རྡོ་རྗེ་ཐུགས་མ། རྡོ་རྗེ་དབང་བསྐུར་མ། རྡོ་རྗེ་མཚོན་ཆ་མ། རྡོ་རྗེ་ཀུན་མ་རྣམས་ཨ་ནྱོ་ནྱ་ཨ་ནུ་ག་ཏཱཿ སརྦྦ་དྷརྨྨཿ
པ་རསྤ་ར། ཨ་ནུ་པྲ་བིཥྚཿ སརྦྦ་དྷརྨྨཿ བཛྲ་ཨཉྫ་ལི། ཨ་ཏྱནྟ་ཨ་ནུ་པྲ་བིཥྚཿ སརྦྦ་རྨྨཿ བཛྲ་བནྡྷ། བཛྲ་བནྡྷ་ཏྲཱཊ། ཨོཾ་བཛྲ་ཨཱ་བེ་ཤ་ཨཿཨཿ ཏིཥྛ་བཛྲ་དྲྀ་ཌྷོ་མེ་བྷ་ཝ།
ཤཱ་ཤྭ་ཏོ་མེ་བྷ་ཝ། ཧྲྀ་ད་ཡཾ་མེ་ཨ་དྷི་ཏིཥྛ། སརྦྦ་སིདྡྷི་མྨེ་པྲ་ཡཙྪ་ཧཱུྃ། ཧ་ཧ་ཧ་ཧ་ཧོ། བཛྲ་མུཥྚི། ཨོཾ་བཛྲ་མུཥྚི་བཾ། ཨོཾ་སརྦྦ་ཨ་པཱ་ཡ་ཨཱ་ཀརྵ་ཎ་བི་ཤྭ་དྷ་ན་བཛྲ་ས་མ་ཡ་ཧཱུྃ་ཕཊ། བཅོམ་ལྡན་འདས་བདག་ཅག་སྡུག་བསྔལ་གྱིས་གཟིར་བ་འདི་ལ་བསྐྱབ་ཏུ་གསོལ། བདག་ཅག་རྣམས་སངས་རྒྱས་དང་། ཆོས་དང་དགེ་འདུན་དང་།
ཁྱེད་ལ་སྐྱབས་སུ་མཆིའོ། ། ཨོཾ་བཛྲ་པཱ་ཎི་བིསྥོ་ཊ་ཡ། སརྦྦ་ཨ་པཱ་ཡ། བནྡྷ་ནཱ་ནི་པྲ་མོ་ཀྵ་ཡ། སརྦྦ་ཨ་པཱ་ཡ། ག་ཏེ་བྷྱཿ སརྦྦ་སཏྭཱན་སརྦྦ་ཏ་ཐཱ་ག་ཏ་བཛྲ་ས་མ་ཡ་ཏྲཱཏ། ས་མ་ཡ་སཏྭཾ། ཨོཾ་སརྦྦ་ཏ་ཐཱ་ག་ཏ་མ་ཧཱ་ཡོ་གཱི་ཤྭ་རི་ཧཱུྃ། ཨོཾ་བཛྲ་མུཿ
ཨོཾ་བཛྲ་སཏྭ་ཧཱུྃ། ཨོཾ་བཛྲ་མུཿ ཨོཾ་བཛྲ་རཏྣ་ཧཱུྃ། ཨོཾ་བཛྲ་མུཿ ཨོཾ་བཛྲ་དྷརྨ་ཧཱུྃ། ཨོཾ་བཛྲ་མུཿ ཨོཾ་བཛྲ་ཀརྨ་ཧཱུྃ། ཨོཾ་བཛྲ་མུཿ ཨོཾ་བཛྲ་བཛྲཾ་ཎི་ཧཱུྃ། ཨོཾ་བཛྲ་མུཿ
ཨོཾ་རཏྣ་བཛྲི་ཎྀ་ཧཱུྃ། ཨོཾ་བཛྲ་མུཿ ཨོཾ་དྷརྨྨ་བཛྲི་ཎི་ཧཱུྃ། ཨོཾ་བཛྲ་མུཿ ཨོཾ་ཀརྨ་བཛྲི་ཎི་ཧཱུྃ། ཨོཾ་བཛྲ་མུཿ ཨོཾ་བཛྲ་སཏྭ་ཧཱུྃ། ཨོཾ་བཛྲ་མུཿ ཨོཾ་བཛྲ་རཱ་ཛ་ཛ། ཨོཾ་བཛྲ་མུཿ
ཨོཾ་བཛྲ་རཱ་ག་ཧོཿ ཨོཾ་བཛྲ་མུཿ ཨོཾ་བཛྲ་སཱ་དྷཱུ་ས། ཨོཾ་བཛྲ་མུཿ ཨོཾ་བཛྲ་རཏྣ་ཨོཾ། ཨོཾ་བཛྲ་མུཿ ཨོཾ་བཛྲ་ཏེ་ཛ་ཨཾ། ཨོཾ་བཛྲ་མུཿ ཨོཾ་བཛྲ་ཀེ་ཏུ་ཏྲཾ། ཨོཾ་བཛྲ་མུཿ
ཨོཾ་བཛྲ་ཧཱ་ས་ཧ། ཨོཾ་བཛྲ་མུཿ ཨོཾ་བཛྲ་དྷརྨྨ་ཧྲཱིཿ ཨོཾ་བཛྲ་མུཿ ཨོཾ་བཛྲ་ཏཱིཀྵ་དྷཾ། ཨོཾ་བཛྲ་མུཿ ཨོཾ་བཛྲ་ཧེ་ཏུ་མཾ། ཨོཾ་བཛྲ་མུཿ ཨོཾ་བཛྲ་བྷཱ་ཥ་རཾ། ཨོཾ་བཛྲ་མུཿ
ཨོཾ་བཛྲ་ཀ་རྨྨ་ཀཾ། ཨོཾ་བཛྲ་མུཿ ཨོཾ་བཛྲ་རཀྵ་ཧཾ། ཨོཾ་བཛྲ་མུཿ ཨོཾ་བཛྲ་ཡཀྵ་ཧཱུྃ། ཨོཾ་བཛྲ་མུཿ ཨོཾ་བཛྲ་སན་དྷི་བཾ། ཨོཾ་བཛྲ་མུཿ ཨོཾ་བཛྲ་མུ་ལཱ་སྱེ་ཧཱུྃ། ཨོཾ་བཛྲ་མུཿ
ཨོཾ་བཛྲ་མཱ་ལེ་ཏྲཾ། ཨོཾ་བཛྲ་མུཿ ཨོཾ་བཛྲ་གཱི་ཏི་ཧཱིཿ ཨོཾ་བཛྲ་མུཿ ཨོཾ་བཛྲ་ནྲྀ་ཏྱེ་ཨཿ ཨོཾ་བཛྲ་མུཿ ཨོཾ་བཛྲ་དྷཱུ་པེ་ཧཱུྃ། ཨོཾ་བཛྲ་མུཿ ཨོཾ་པུཥྤེ་ཏྲཱཾ། ཨོཾ་བཛྲ་མུཿ
ཨོཾ་བཛྲ་ཨཱ་ལོ་ཀེ་ཧྲཱི། ཨོཾ་བཛྲ་མུཿ ཨོཾ་བཛྲ་གན་དྷེ་ཨཿ ཨོཾ་བཛྲ་མུཿ ཨོཾ་བཛྲ་ཨངྐུ་ཤ་ཛཿ ཨོཾ་བཛྲ་མུཿ ཨོཾ་བཛྲ་པ་ཤ་ཧཱུྃ། ཨོཾ་བཛྲ་མུཿ ཨོཾ་བཛྲ་སྥོ་ཊ་བཾ། ཨོཾ་བཛྲ་མུཿ
ཨོཾ་བཛྲ་ཨཱ་བེ་ཤ་ཨཱཿ ཨོཾ་བཛྲ་མུཿ ཕྱག་རྒྱ་བཅིངས་པ་སྤྱིའི་ཆོ་གའོ། ། སྤྲུལ་པའི་དཀྱིལ་འཁོར་གྱི་ལྷ་རྣམས་རང་གི་སྙིང་གའི་ཟླ་བ་ལ་ཐིམ་ནས། ལྷ་ཐམས་ཅད་ཀྱི་བདག་ཉིད་ཀྱི་བྱང་ཆུབ་ཀྱི་སེམས་ཀྱི་དཀྱིལ་འཁོར་དུ་གྱུར། རང་སྐད་ཅིག་གིས་རྡོར་སེམས་སུ་གནས་པའི་སྙིང་གར་ཟླ་བའི་སྟེང་དུ་རྡོ་རྗེའི་དབུས་སུ་བཛྲ་སཏྭ། སྟོང་པའི་ངང་ལས་ནམ་མཁའི་ཕྱོགས་སུ་རང་གི་སེམས་ཉིད་བཛྲ་སཏྭ། ཨ་ཨཱ། ཨི་ཨཱི། ཨུ་ཨཱུ།
རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿབཅུ་དྲུག་གི་རྣམ་པ་དེ་ཞུ་བ་ལས་ཟླ་བའི་དཀྱིལ་འཁོར། དེའི་སྟེང་དུ་བཛྲ་སཏྭ། ཀ་ཁ་ག་གྷ་ང་། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན།
པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཨ་ལཾ་ཀྵཿལས་ཟླ་བའི་དཀྱིལ་འཁོར་གཉིས་པ། ཟླ་བ་གཉིས་པ་དེ་བཛྲ་སཏྭ་དང་བཅས་པ་ལས་དང་པོའི་རྡོ་རྗེ་རྩེ་ལྔ་པ། རྡོ་རྗེ་འོད་ཟེར་གྱི་ཕྲེང་བ་དང་བཅས་པ་དེའི་ལྟེ་བར་བཛྲ་སཏྭས་མཚན་པ། བཛྲོ་ཧཾ། བཛྲ་སཏྭ་ལན་གསུམ་དང་། རྡོ་རྗེ་དེ་ལས་རྡོར་སེམས་ཀྱིས་གཙོ་བྱས་པའི་དེ་བཞིན་གཤེགས་པའི་རིགས་ཀྱི་ལྷ་དཔག་ཏུ་མེད་པ་སྤྲུལ། དེས་སེམས་ཅན་གྱི་ཁམས་ཐམས་ཅད་དེ་བཞིན་གཤེགས་པའི་རིགས་ཀྱི་ལྷར་བྱས། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེའི་དབྱིངས་ཐམས་ཅད་རྡོ་རྗེ་དེར་ཞུགས་པས།
རྡོ་རྗེ་དེ་རང་གི་རིགས་ཀྱི་ལྷ་ཐམས་ཅད་ཀྱི་རྡུལ་ཕྲ་རབ་འདུས་པའི་བདག་ཉིད་དུ་གྱུར། བདག་ནི་སེམས་དཔའ་ཀུན་བདག་གྲགས། ། བདག་ཉིད་ཀྱང་ནི་བདག་ལ་གནས། ། བཛྲ་སཏྭ་ཟླ་བ་རྡོ་རྗེ་དེ་ཉིད་རྡོ་རྗེ་སེམས་དཔའ་སྐུ་མདོག་དཀར་པོ་རྡོ་རྗེ་དང་དྲིལ་བུ་འཛིན་པ། བཛྲ་སཏྭ་ཧཾ། ཨོཾ་མ་ཧཱ་ས་མ་ཡ་སཏྭ་ཧཾ་ས་མ་ཡོ་ཧཾ། ས་མ་ཡ་སཏྭ་ཨ་དྷི་ཏིཥྛ་སྭ་མཱ། ལན་བཞི། བཛྲ་སཏྭ་ལན་གསུམ་དང་། ཨོཾ་བཛྲ་སཏྭ་ཧཱུྃ་ལན་གསུམ།
རང་གཞི་ལུས་པས་ཐ་དད་དུ་བྱེ། གཞི་ལུས་ཀྱི་སྙིང་གར་ཞུགས། སྟོང་གསུམ་པའི་ཚད་དང་མཉམ་པའི་སངས་རྒྱས་ཀྱི་ཞིང་གི་ཚད་ཙམ་གྱི་ཟླ་བའི་དཀྱིལ་འཁོར་དུ་གྱུར། ཨོཾ་བཛྲ་ཧེ་ཏུ་མཾ་ལན་གསུམ་དང་། མདུན་གྱི་ནམ་མཁའ་དབྱིངས་སུ་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་སྤྲུལ། རང་རྡོར་སེམས་སུ་གྱུར། ས་མ་ཡ་སཏྭཾ། ས་མ་ཡ་ཧཱུྃ། ས་མ་ཡ་ཧཱུྃ། པྲ་ཏཱིཙྪ་བཛྲ་ཧོཿ
ཨོཾ་པྲ་ཏི་གྲྀཧྞ་སྭ་མི་མཱཾ་སཏྭ་མ་ཧཱ་བ་ལ། ཨོཾ་རྡོ་རྗེ་སེམས་དཔའ་དེང་ཁྱོད་ཀྱི། ། མིག་འབྱེད་པར་ནི་བརྩོན་པར་མཛད། ། ཕྱེ་བས་ཐམས་ཅད་མཐོང་འགྱུར་པའི། ། རྡོ་རྗེའི་མིག་ནི་བླ་ན་མེད། ། ཧེ་བཛྲ་པ་ཤྱ། ཏིཥྛ་བཛྲ་དྲྀ་ཌྷོ་ནས་ཧོཿའི་བར་དང་། བཛྲ་ཨ་བྷི་ཥིཉྩ། ཨོཾ་བཛྲ་དྷཱ་ཏཱི་ཤྭ་རི་ཧཱུྃ། བཛྲ་ཎི་ཨ་བྷི་ཥིཉྩ་མཱཾ།
ཨོཾ་བཛྲི་ཎི་ཧཱུྃ། ཨ་བྷི་ཥིཉྩ་མཱཾ། ཨོཾ་རཏྣ་བཛྲི་ཎི་ཧཱུྃ། ཨ་བྷི་ཥིཉྩ་མཱཾ། ཨོཾ་དྷརྨ་བཛྲི་ཧཱུྃ། ཨ་བྷི་ཥིཉྩ་མཱཾ། ཨོཾ་ཀརྨ་བཛྲི་ཎི་ཧཱུྃ། ཨ་བྷི་ཥིཉྩ་མཱཾ། ཨོཾ་ཊུཾ་བཛྲ་ཏུ་ཥྱ་ཧོཿ སངས་རྒྱས་ཀུན་གྱི་རྡོ་རྗེའི་དབང་། །
དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་བསྒྲུབ་ཕྱིར། ། རྡོ་རྗེ་འདི་ནི་ཁྱོད་ཀྱིས་ལོང་། ། ཨོཾ་བཛྲ་ཨ་དྷི་པ་ཏི་སཏྭཾ། ཨ་བྷི་ཥིཉྩ་མི། ཏིཥྛ་བཛྲ་ས་མ་ཡ་སཏྭཾ། ཨོཾ་བཛྲ་སཏྭ་ཏྭཾ་ཨ་བྷི་ཥིཉྩ་མི། བཛྲ་ནཱ་མ་ཡ་བྷི་ཥེ་ཀ་ཏཿ ཀྱེ་རྡོ་རྗེ་དབྱིངས་ཀྱི་དེ་བཞིན་གཤེགས་པའོ། ། ཧཱུྃ་ལས་སྐྱེས་པའི་རྡོ་རྗེ།
འདི་དེ་སངས་རྒྱས་ཐམས་ཅད་ཡིན། ། ཕྱག་ན་རྡོ་རྗེའི་ལགས་ན་འདུག ། ཁྱོད་ཀྱིས་ཀྱང་ནི་རྟག་ཏུ་བཅང་། ། ཕྱག་ན་རྡོ་རྗེའི་བརྟུལ་ཞུགས་བརྟན། ། ཨོཾ་སརྦྦ་ཏ་ཐཱ་ག་ཏ་སིདྡྷི་བཛྲ་ས་མ་ཡི་ཏིཥྛ་ཨེ་ཥ་ཏྭཱཾ་དྷཱ་ར་ཡཱ་མི། བཛྲ་སཏྭ་ཧི་ཧི་ཧི་ཧི་ཧཱུྃ། སྙིང་གའི་བདག་འཇུག་གོ ། མདུན་གྱི་དཀྱིལ་འཁོར་སྙིང་གར་ཐིམ་ས་མ་ཡ་ཨཿ ལྷའི་གནས་ཉེར་བརྒྱད་དུ་ཟླ་བའི་དཀྱིལ་འཁོར་དུ་གྱུར། དབུས་ཀྱི་ཟླ་བའི་སྟེང་དུ་རྡོ་རྗེ་སེམས་དཔའ་སྔར་བཞིན་བརྗོད་ལ་བསྐྱེད།
ས་མ་ཡ་ཨཿ བཛྲ་སཏྭ་ཨཿ བཛྲོ་ཧཾ། བཛྲ་སཏྭ་ཧཾ། ཨོཾ་བཛྲ་ཨཾ་ཀུ་ཤ་ཛཿ བཛྲ་པཱ་ཤ་ཧཱུྃ། བཛྲ་སྥོ་ཊ་བཾ། བཛྲ་ཨཱ་བེ་ཤ་ཨཿ བཛྲ་དྲྀཥྚི་ཕཊ། སུ་ར་ཏསཏྭཾ་བཛྲ་སཏྭ་དྲྀཤྱ།
ཛཿཧཱུྃ་བཾ་ཧོཿས་མ་ཡ་སཏྭཾ། ས་མ་ཡསཏྭཾ་ཨ་ཧཾ། བཛྲ་སཏྭ་ལན་གསུམ་མོ། ། ཨོཾ་བཛྲ་སཏྭ་ཧཱུྃ་ལན་གསུམ་མོ། ། སྙིང་གའི་གཡས་སུ་རྡོ་རྗེ་རྒྱལ་ལོ། ། གསེར་མདོག་ཕྱག་གཉིས་ལྕགས་ཀྱུས་དེ་བཞིན་གཤེགས་པ་ཐམས་ཅད་སྤྱན་འདྲེན་པར་མཛད་པ། ས་མ་ཡ་ཨཿ བཛྲ་རཱ་ཛ་ཨཿ ཨཾ་ཀུ་ཤོ་ཧཾ། བཛྲ་རཱ་ཛོ་ཧཾ།
ཨོཾ་བཛྲ་ཨཾ་ཀུ་ཤ་སོགས་ནས། ཨ་ཧཾ་གི་བར་སྔར་བཞིན་ནོ། ། བཛྲ་རཱ་ཛ། ཨོཾ་བཛྲ་རུ་ཛ་ཛ། ལན་གསུམ་གསུམ་མོ། ། སྙིང་གའི་གཡོན་དུ་ཆགས་པ་དམར་པོ་རྡོ་རྗེས་མཚན་པའི་མདའ་ཨུཏྤལ་དམར་པོ་ཁ་མ་བྱེ་བའི་མདེའུ་ཅན། རྡོ་རྗེའི་གཞུ་རྣ་བའི་བར་དུ་བཀང་ནས་དེ་བཞིན་གཤེགས་པ་རྣམས་ལ་འབིགས་པར་མཛད་པ། ས་མ་ཡ་ཛཿ བཛྲ་རཱ་ག་ཨཿ ཤ་རོ་ཧཾ།
བཛྲ་རཱ་གོ་ཧཾ། ཨཾ་ཀུ་ཤ་སོགས་སྔར་བཞིན་ནོ། ། ཨོཾ་བཛྲ་རཱ་ག ཨོཾ་བཛྲ་རཱ་ག་ཧོཿ ལན་གསུམ་གསུམ་མོ། ། རྒྱབ་ཏུ་རྡོ་རྗེ་ལེགས་པ་ལྗང་གུ་དང་པོའི་རྡོ་རྗེ་རྩེ་ལྔ་པ་གཉིས་བསྣམས་ནས་ལེགས་སོ་སྦྱིན་པའི་ཚུལ་གྱིས་དེ་བཞིན་གཤེགས་པ་རྣམས་མཉེས་པར་མཛད་པ། ས་མ་ཡ་ཨཿ བཛྲ་སཱ་དྷུ་ཨཿ ཏུཥྚི་ར་ཧཾ། སརྦ་སཱ་དྷུ་ར་ཧཾ།
ཨཾ་ཀུ་ཤ་སོགས་སྔར་བཞིན། བཛྲ་སཱ་དྷུ་ཨོཾ་བཛྲ་སཱ་དྷུ་ས། ལན་གསུམ་མོ། ། དཔྲལ་བར་རིན་ཆེན་སེར་པོ་ཕྱག་གཡས་རྡོ་རྗེས་རིན་པོ་ཆེ་རང་གི་དབང་བསྐུར་བའི་གནས་སུ་འཇོག་ཅིང་། གཡོན་དེས་ཡུ་བ་བྱས་པའི་དྲིལ་བུ་དཀུར་བརྟེན་པ། ས་མ་ཡ་ཨཿ བཛྲ་རཏྣ་ཨཿ རཏྣ་མ་ཧཾ། བཛྲ་གར་བྷོ་ཧཾ། ཨཾ་ཀུ་ཤ་སོགས་སྔར་བཞིན།
བཛྲ་རཏྣ། ཨོཾ་བཛྲ་རཏྣ་ཨོཾ། ལན་གསུམ་གསུམ་མོ། ། ལྟག་པར་གཟི་བརྗིད་ཉི་མའི་མདོག་ཅན་ཕྱག་གཡས་ཀྱི་ཉི་མའི་དཀྱིལ་འཁོར་གྱི་ལྟེ་བར་རྡོ་རྗེ་རྩེ་ལྔ་པ་ཡོད་པའི་འོད་ཀྱིས་དེ་བཞིན་གཤེགས་པ་ཐམས་ཅད་སྣང་བར་མཛད་པ་ཐུགས་ཀར་འཛིན་པ། གཡོན་གདན་ལ་བརྟེན་པ། ས་མ་ཡ་ཨཿ བཛྲ་ཏེ་ཛ་ཨཿ བཛྲ་ཨཿ བཛྲ་སུརྻོ་ཧཾ། བཛྲ་པྲ་བྷོ་ཧཾ།
ཨཾ་ཀུ་ཤ་སོགས་སྔར་བཞིན། བཛྲ་ཏེ་ཛྲ། ཨོཾ་བཛྲ་ཏེ་ཛྲ་ཨཾ། ལན་གསུམ་གསུམ་མོ། ། ཕྲག་པ་གཉིས་སུ་རྒྱལ་མཚན་སྔོན་པོ་ཕྱག་གཡས་པས་དང་པོའི་རྡོ་རྗེས་མཚན་པའི་ཡིད་བཞིན་གྱི་ནོར་བུའི་ཏོག་ཅན་གྱི་རྒྱལ་མཚན་ཕྲག་པའི་ཕྱོགས་སུ་བསྒྲེང་བའི་ཚུལ་གྱིས་འཛིན་པས་དེ་བཞིན་གཤེགས་པ་ཐམས་ཅད་སྦྱིན་པའི་ཕ་རོལ་དུ་ཕྱིན་པ་ལ་ངེས་པར་སྦྱོར་བར་མཛད་ཅིང་གཡོན་པ་གདན་ལ་བརྟེན་པ། ས་མ་ཡ་ཨཿ བཛྲ་ཀེ་ཏུ་ཨཿ ཀེ་ཏུ་ར་ཧཾ། བཛྲ་ཡཥྚི་ར་ཧཾ། ཨཾ་ཀུ་ཤ་སོགས་སྔར་བཞིན།
བཛྲ་ཀེ་ཏུ། ཨོཾ་བཛྲ་ཀེ་ཏུ་ཏྲཱཾ། ལན་གསུམ་གསུམ་མོ། ། སོའི་ཕྲེང་བ་གཉིས་སུ་བཞད་པ་དཀར་པོ་ཕྱག་གཡས་པས་དང་པོའི་རྡོ་རྗེ་རྩེ་ལྔ་པ་གཉིས་ཀྱི་དབུས་སུ་ཆུད་པའི་སོའི་ཕྲེང་བ་ཁ་འགྲམ་གཡས་སུ་འཛིན་པས་དེ་བཞིན་གཤེགས་པ་ཐམས་ཅད་འཛུམ་པ་རྨད་དུ་བྱུང་བ་ལ་ངེས་པར་སྦྱོར་ཞིང་། གཡོན་པ་གདན་ལ་བརྟེན་པ། ས་མ་ཡ་ཨཿ བཛྲ་ཧ་ས་ཨཿ སྨི་ཏ་མ་ཧཾ། བཛྲ་པྲཱི་ཏི་ར་ཧཾ། ཨཾ་ཀུ་ཤ་སོགས་སྔར་བཞིན་ནོ། །
བཛྲ་ཧཱ་ས། ཨོཾ་བཛྲ་ཧཱ་ས་ཧ། ལན་གསུམ་གསུམ་མོ། ། ལྐོག་མར་རྡོ་རྗེ་ཆོས་དཀར་དམར་ཕྱག་གཡོན་པས་རྡོ་རྗེ་པདྨའི་སྡོང་བུ་དཀུར་བརྟེན་ཞིང་། གཡས་པའི་རྡོ་རྗེ་ཁུ་ཚུར་གྱིས་མཐེབ་མཛུབ་གཉིས་ཀྱིས་སྙིང་གར་རྡོ་རྗེ་པདྨའི་འདབ་མ་ཁ་འབྱེད་པ། ས་མ་ཡ་ཨཿབཛྲ་དྷརྨྨ་ཨ། པདྨོ་ཧཾ། བཛྲ་ནེ་ཏྲོ་ཧཾ། ཨཾ་ཀུ་ཤ་སོགས་སྔར་བཞིན། བཛྲ་དྷརྨྨ།
ཨོཾ་བཛྲ་དྷརྨྨ་ཧྲཱིཿ ལན་གསུམ་གསུམ་བྱ། ནུ་མ་གཉིས་ཀྱི་བར་དུ་རྡོ་རྗེ་རྣོན་པོ་སྔོན་པོ་ཕྱག་གཡོན་པའི་རྡོ་རྗེ་ཁུ་ཚུར་གྱིས་ཐུགས་ཀར་ཤེས་རབ་ཀྱི་ཕ་རོལ་ཏུ་ཕྱིན་པའི་པོ་ཏི་བསྣམས་ཤིང་། གཡས་པ་རྡོ་རྗེ་རལ་གྲིས་དེ་བཞིན་གཤེགས་པ་ཐམས་ཅད་ལ་འདེབས་པའི་ཚུལ་དུ་མཛད་པ། ས་མ་ཡ་ཨཿབཛྲ་ཏཱིཀྵ་ཨཿ ཁཌྒོ་ཧཾ། བཛྲ་བུདྡྷི་ར་ཧཾ། ཨཾ་ཀུ་ཤ་སོགས་སྔར་བཞིན། བཛྲ་ཏཱིཀྵྞ། ཨོཾ་བཛྲ་ཏཱིཀྵྞ་དྷཾ།
ལན་གསུམ་གསུམ་མོ། ། ལྟེ་བར་རྒྱུ་གསེར་གྱི་མདོག་ཅན་ཕྱག་གཡས་པའི་གུང་མོའི་རྩེ་མོ་ན་དང་པོའི་རྡོ་རྗེས་མཚན་པའི་རྡོ་རྗེ་རྩེ་གཅིག་པའི་རྩིབས་ཅན་གྱི་འཁོར་ལོ་རྩིབས་བརྒྱད་པ་བསྐོར་བའི་ཚུལ་དུ་འཛིན་ཞིང་། གཡོན་པ་གདན་ལ་བརྟེན་པ། ས་མ་ཡ་ཨཿབཛྲ་ཧེ་ཏུ་ཨ། ཙཀྲ་མ་ཧཾ། བཛྲ་མཎྚོ་ཧཾ། ཨཾ་ཀུ་ཤ་སོགས་སྔར་བཞིན། བཛྲ་ཧེ་ཏུ། ཨོཾ་བཛྲ་ཧེ་ཏུ་མཾ། ལན་གསུམ་གསུམ་མོ། །
ལྕེ་ལ་སྨྲ་བ་ཟངས་ཀྱི་མདོག་ཅན་ཕྱག་གཡས་པས་དང་པོའི་རྡོ་རྗེས་མཚན་པའི་ལྕེ་བསྣམས་ནས། དེ་བཞིན་གཤེགས་པ་རྣམས་ལ་སྨྲ་བར་མཛད་ཅིང་གཡོན་པ་གདན་ལ་བརྟེན་པ། ས་མ་ཡ་ཨཿབཛྲ་བྷཱ་ཥ་ཨཿཛི་ཧྭཱ་ཧཾ། བཛྲ་བཱ་ཙོ་ཧཾ། ཨཾ་ཀུ་ཤ་སོགས་སྔར་བཞིན། བཛྲ་བྷཱ་ཥ། ཨོཾ་བཛྲ་བྷཱ་ཥ་རཾ། ལན་གསུམ་གསུམ་བརྗོད་དོ། ། སྤྱི་བོར་རྡོ་རྗེ་ལས་རབ་ཞལ་དང་བྱིན་པ་གཉིས་ནས་ཞབས་ཀྱི་བར་དཀར་པོ། ཞལ་གྱི་འོག་ནས་རྐེད་པའི་བར་དམར་སྐྱ།
རྐེད་པའི་བར་དང་ཕྱག་གཉིས་སྔོ་སྐྱ། བརླ་གཉིས་སེར་སྐྱ། ལྷག་མ་སྔོན་པོ། ཕྱག་གཡས་པས་སྣ་ཚོགས་རྡོ་རྗེ་རྩེ་མོ་བཅུ་གཉིས་པ་ཐུགས་ཀར་གཏོད་པའི་ཚུལ་གྱིས་འཛིན་ཞིང་། གཡོན་དེས་ཡུ་བ་བྱས་པའི་དྲིལ་བུ་དཀུར་བརྟེན་པ། ས་མ་ཡ་ཨཿ བཛྲ་ཀརྨ་ཨཿ ཀརྨ་བཛྲ་བི་ཤྭོ་ཧཾ། ཨཾ་ཀུ་ཤ་སོགས་སྔར་བཞིན་ནོ། ། བཛྲ་ཀརྨ།
ཨོཾ་བཛྲ་ཀརྨ་ཀཾ ལན་གསུམ་གསུམ་བརྗོད་དོ། ། ནམ་ཚོམས་སུ་བསྲུང་བ་གསེར་གྱི་མདོག་ཅན། ཕྱག་གཉིས་ཀྱིས་མཐའ་གཉིས་སུ་རྡོ་རྗེ་རྩེ་ལྔ་པས་མཚན་པའི་རྡོ་རྗེའི་གོ་ཆ་བསྣམས་ནས་དེ་བཞིན་གཤེགས་པ་རྣམས་ལ་གོ་བསྒོམ་པའི་ཚུལ་དུ་མཛད་པ། ས་མ་ཡ་ཨཿ བཛྲ་རཀྵ་ཨཿ ཝར་མོ་ཧཾ། བཛྲ་བཱིརྻོ་ཧཾ། ཨཾ་ཀུ་ཤ་སོགས་སྔར་བཞིན། བཛྲ་རཀྵ།
ཨོཾ་བཛྲ་རཀྵ་ཧཾ་ལན་གསུམ་བརྗོད། ཁར་རྡོ་རྗེ་གནོད་སྦྱིན་ནག་པོ་ལྟོ་བ་ཡངས་ཤིང་མཆེ་བ་གཙིགས་པ། ཕྱག་གཉིས་ཁྲོ་བོའི་རྡོ་རྗེ་རྩེ་ལྔ་པས་མཚན་པའི་མཆེ་བ་ཞལ་གྱི་གྲྭ་གཉིས་སུ་འཛིན་པས་དེ་བཞིན་གཤེགས་པ་ཐམས་ཅད་ལ་བསྡིགས་པའི་ཚུལ་དུ་མཛད་པ། ས་མ་ཡ་ཨཿབཛྲ་ཡཀྵ་ཨཿདཾཥྚྲི་ར་ཧཾ། བཛྲ་ཙཎྜོ་ཧཾ། ཨཾ་ཀུ་ཤ་སོགས་སྔར་བཞིན། བཛྲ་ཡཀྵ། ཨོཾ་བཛྲ་ཡཀྵ་ཧཱུྃ། ལན་གསུམ་གསུམ་བརྗོད། དཀུ་གཉིས་སུ་ཁུ་ཚུར་སེར་པོ་དམ་ཚིག་གི་རྡོ་རྗེ་ཁུ་ཚུར་གྱིས་དང་པོའི་རྡོ་རྗེ་རྩེ་ལྔ་པ་འཚིར་བའི་ཚུལ་དུ་མཛད་པ།
ས་མ་ཡ་ཨཿ བཛྲ་སན་དྷི་ཨཿ མུཥྚི་ར་ཧཾ། བཛྲ་མུཥྚི་ར་ཧཾ། ཨཾ་ཀུ་ཤ་སོགས་སྔར་བཞིན། བཛྲ་སན་དྷི། ཨོཾ་བཛྲ་སན་དྷི་བཾ་ལན་གསུམ་གསུམ་བརྗོད། རྡོ་རྗེ་སེམས་དཔའི་གཡོན་དུ་སྒེག་མོ་དཀར་མོ་ཕྱག་གཉིས་ཀྱིས་རྡོ་རྗེ་རྩེ་ལྔ་པ་གཉིས་བསྙེམས་པའི་ཚུལ་གྱིས་འཛིན་ཞིང་གཡོན་དུ་མགོ་ཅུང་ཟད་འདུད་པའོ། ། ས་མ་ཡ་ཨཿ བཛྲ་ལཱ་སྱེ་ཨཿ
བཛྲ་དྭ་ཡ་མ་ཧཾ། བཛྲ་ལཱ་སྱ་ཧཾ། ཨཾ་ཀུ་ཤ་སོགས་སྔར་བཞིན། བཛྲ་ལཱ་སྱ། ཨོཾ་བཛྲ་ལཱ་སྱེ་ཧཱུྃ། ལན་གསུམ་གསུམ་བརྗོད། རྡོ་རྗེ་རིན་ཆེན་གྱི་གཡོན་དུ་ཕྲེང་བ་མ་སེར་མོ། ཕྱག་གཉིས་རྡོ་རྗེ་རིན་པོ་ཆེའི་ཕྲེང་བས་དེ་བཞིན་གཤེགས་པ་ཐམས་ཅད་ལ་དབང་བསྐུར་བར་མཛད་པ། ས་མ་ཡ་ཨཱཿ བཛྲ་མཱ་ལེ་ཨཿ
རཏྣ་མཱ་ལཱ་ཧཾ། བཛྲ་མཱ་ལཱ་ཧཾ། ཨངྐུ་ཤ་སོགས་སྔར་བཞིན། བཛྲ་མཱ་ལེ། ཨོཾ་བཛྲ་མཱ་ལེ་ཏྲཱཾ། ལན་གསུམ་གསུམ་བརྗོད་དོ། ། རྡོ་རྗེ་ཆོས་ཀྱི་གཡོན་དུ་གླུ་མ་དཀར་དམར་ཕྱག་གཉིས་རྡོ་རྗེས་མཚན་པའི་པི་ཝང་བརྡུང་པ་ལ་བརྩོན་པ། ས་མ་ཡ་ཨཿ བཛྲ་གཱི་ཏི་ཨཿ བཱི་ཎཱ་ཧཾ།
བཛྲ་གཱི་ཏྱ་ཧཾ། ཨཾ་ཀུ་ཤ་སོགས་སྔར་བཞིན། བཛྲ་གཱི་ཏི། ཨོཾ་བཛྲ་གཱི་ཏི་ཧྲིཿ ལན་གསུམ་གསུམ་བརྗོད་དོ། ། རྡོ་རྗེ་ལས་ཀྱི་གཡོན་དུ་གར་མ་སྣ་ཚོགས་མདོག་སྔར་བཞིན་ཕྱག་གཉིས་རྡོ་རྗེས་རྩེ་གསུམ་པ་གཉིས་བསྣམས་ནས་གར་བྱེད་པ། ས་མ་ཡ་ཨཿ བཛྲ་ནྲྀ་ཏྱེ་ཨཿབཛྲ་ནྲྀ་ཏྱ་ཀ་ར་པལླ་བོ་ཧཾ། བཛྲ་ནྲྀ་ཏྱ་ཧཾ། ཨཾ་ཀུ་ཤ་སོགས་སྔར་བཞིན།
བཛྲ་ནྲྀ་ཏྱེ། ཨོཾ་བཛྲ་ནྲྀ་ཏྱེ་ཨཿ ལན་གསུམ་གསུམ་བརྗོད་དོ། ། གསང་གནས་སུ་བདུག་པ་མ་དཀར་མོ་ཕྱག་གཉིས་རྡོ་རྗེ་རྩེ་ལྔ་པས་མཚན་པའི་སྤོས་སྣོད་བསྣམས་ནས་དེ་བཞིན་གཤེགས་པ་རྣམས་ཚིམ་པར་མཛད་པ། ས་མ་ཡ་ཨཿབཛྲ་དྷཱུ་པེ་ཨཿ དྷཱུ་པོ་ཧཾ། བཛྲ་དྷཱུ་པཱ་ཧཾ། ཨཾ་ཀུ་ཤ་སོགས་སྔར་བཞིན། བཛྲ་དྷཱུ་པེ། ཨོཾ་བཛྲ་དྷཱུ་པེ་ཧཱུྃ།
ལན་གསུམ་གསུམ་བརྗོད་དོ། ། མགོ་བོར་མེ་ཏོག་མ་སེར་མོ་ཕྱག་གཡོན་རྡོ་རྗེ་མེ་ཏོག་གི་སྣོད་འཛིན་ཞིང་། གཡས་མེ་ཏོག་གི་ཆར་འབེབས་པར་མཛད་པ། ས་མ་ཡ་ཨཿབཛྲ་པུཥྤེ་ཨཿ པུཥྤ་མ་ཧཾ། བཛྲ་པུཥྤ་ཧཾ། ཨཾ་ཀུ་ཤ་སོགས་སྔར་བཞིན། བཛྲ་པུཥྤེ། ཨོཾ་བཛྲ་པུཥྤེ་ཏྲེ། ལན་གསུམ་གསུམ་བརྗོད།
མིག་གཉིས་སུ་མར་མེ་མ་དཀར་དམར་ཕྱག་གཉིས་རྡོ་རྗེ་མར་མེའི་སྡོང་བུ་བསྣམས་ནས་དེ་བཞིན་གཤེགས་པ་རྣམས་སྣང་བའི་ཚོགས་ཀྱིས་མཆོད་པར་མཛད་པ། ས་མ་ཡ་ཨཿ བཛྲ་ཨཱ་ལོ་ཀེ་ཨཿ དཱི་པོ་ཧཾ། བཛྲ་དཱི་པཱ་ཧཾ། ཨཾ་ཀུ་ཤ་སོགས་སྔར་བཞིན། བཛྲ་ཨཱ་ལོ་ཀེ། ཨོཾ་བཛྲ་ཨཱ་ལོ་ཀེ་ཧྲཱིཿ ལན་གསུམ་གསུམ་བརྗོད་དོ། ། ནུ་མ་དང་བྲང་དང་སྙིང་གར་བྱུག་པ་མ་སྣ་ཚོགས་མདོག་སྔར་བཞིན།
ཕྱག་གཡོན་རྡོ་རྗེས་མཚན་པའི་དྲིའི་དུང་ཕོར་བསྣམས་ཏེ་ཕྱག་གཡས་དྲིའི་སྤྲིན་གྱིས་དེ་བཞིན་གཤེགས་པ་རྣམ་པ་མཆོད་པར་མཛད་པ། ས་མ་ཡ་ཨཿ བཛྲ་གན་དྷེ་ཨཿ གན་དྷེ་ཧཾ། བཛྲ་གན་དྷཱ་ཧཾ། ཨཾ་ཀུ་ཤ་སོགས་སྔར་བཞིན། བཛྲ་གན་དྷེ། ཨོཾ་བཛྲ་གན་དྷེ་ཨཿ ལན་གསུམ་གསུམ་བརྗོད་དོ། ། བརླ་གཡས་སུ་ལྕགས་ཀྱུ་དཀར་པོ་ཕྱག་གཉིས་ཀྱིས་རྡོ་རྗེས་མཚན་པའི་ལྕགས་ཀྱུ་བསྣམས་ནས་དེ་བཞིན་གཤེགས་པ་ཐམས་ཅད་སྤྱན་འདྲེན་པར་མཛད་པ།
ས་མ་ཡ་ཨཿབཛྲ་ཨཾ་ཀུ་ཤ་ཨཿ ཨཾ་ཀུ་ཤོ་ཧཾ། བཛྲ་ཨཾ་ཀུ་ཤེ་ཧཾ། ཨཾ་ཀུ་ཤ་སོགས་སྔར་བཞིན། བཛྲ་ཨཾ་ཀུ་ཤ ཨོཾ་བཛྲ་ཨཾ་ཀུ་ཤ་ཛཿ ལན་གསུམ་གསུམ་བརྗོད་དོ། ། བརླ་གཡོན་དུ་ཞགས་པ་སེར་པོ་ཕྱག་གཉིས་རྡོ་རྗེ་ཞགས་པས་དེ་བཞིན་གཤེགས་པ་རྣམས་འཇུག་པར་མཛད་པ། ས་མ་ཡ་ཨཿབཛྲ་པཱ་ཤ་ཨཿ པཱ་ཤོ་ཧཾ།
བཛྲ་པཱ་ཤོ་ཧཾ། ཨཾ་ཀུ་ཤ་སོགས་སྔར་བཞིན། བཛྲ་པཱ་ཤ། ཨོཾ་བཛྲ་པ་ཤ་ཧཱུྃ། ལན་གསུམ་གསུམ་བརྗོད་དོ། ། བྱིན་པ་གཡས་སུ་ལྕགས་སྒྲོག་དཀར་དམར་ཕྱག་གཉིས་རྡོ་རྗེ་ལྕགས་སྒྲོག་གིས་དེ་བཞིན་གཤེགས་པ་རྣམས་འཆིང་བར་མཛད་པ། ས་མ་ཡ་ཨཿ བཛྲ་སྥོ་ཊ་ཨཿསྥོ་ཊོ་ཧཾ། བཛྲ་སྥོ་ཊོ་ཧཾ། ཨཾ་ཀུ་ཤ་སོགས་སྔར་བཞིན།
བཛྲ་སྥོ་ཊ། ཨོཾ་བཛྲ་སྥོ་ཊ་བཾ། ལན་གསུམ་གསུམ་བརྗོད། བྱིན་པ་གཡོན་དུ་འབེབས་པ་སྣ་ཚོགས་མདོག་ཅན་སྔར་བཞིན་ཕྱག་གཡས་པ་རྡོ་རྗེ་དྲིལ་བུ་བསྣམས་ཏེ་དེ་བཞིན་གཤེགས་པ་རྣམས་འབེབས་པར་མཛད་པ། གཡོན་གདན་ལ་བརྟན་པ། ས་མ་ཡ་ཨཿབཛྲ་ཨཱ་བེ་ཤ་ཨཿགྷན་ཊོ་ཧཾ། བཛྲ་གྷཎྚོ་ཧཾ། ཨཾ་ཀུ་ཤ་སོགས་སྔར་བཞིན། བཛྲ་ཨཱ་བེ་ཤ ཨོཾ་བཛྲ་ཨཱ་བེ་ཤ་ཨཿ
འོག་མ་གཉིས་ལན་གསུམ་གསུམ་བརྗོད། བསྒྲུབ་པའོ། ། ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ སངས་རྒྱས་དཔག་ཏུ་མེད་པ་ཐམས་ཅད་གཞི་ལུས་དང་བརྟེན་པ་ཉེར་བརྒྱད་དང་བཅས་པ་ལ་བྱེ་མ་ལ་བུམ་ཆུ་བླུགས་པ་བཞིན་དུ་དབྱེར་མེད་དུ་ཐིམ་པར་གྱུར། བསྒྲུབ་ཆེན་ནོ། ། ས་མ་ཡ་སྟཾ། བཛྲ་དྲྀཥྚི་ཕཊ། བཛྲ་དྷཱ་ཏུ་དྲྀ་ཤྱ། ཛཿཧཱུྃ་བཾ་ཧོཿ
ས་མ་ཡ་སཏྭཾ། ས་མ་ཡ་སཏྭཾ་ཨ་ཧཾ། བཛྲ་དྷཱ་ཏུ། ཨོཾ་སརྦྦ་ཏ་ཐཱ་ག་ཏ་མ་ཧཱ་ཡོ་གཱི་ཤྭ་རི་ཧཱུྃ། ལན་གསུམ་བརྗོད། ས་མ་ཡ་ནས་དྷུ་ཏུའི་བར་སྔར་བཞིན་འོག་མ་བཞི་ལའང་འགྲེའོ། ། ཨོཾ་བཛྲ་སཏྭ་ཧཱུྃ། ཨོཾ་བཛྲ་རཏྣ་ཧཱུྃ། ཨོཾ་བཛྲ་དྷརྨྨ་ཧཱུྃ། ཨོཾ་བཛྲ་ཀརྨྨ་ཧཱུྃ།
ལན་གསུམ་གསུམ་བརྗོད། ལྷ་ཐམས་ཅད་ཀྱི་སྙིང་གར་ཟླ་བ་ལ་ཧཱུྃ་ལས་དང་པོའི་རྡོ་རྗེ་རྩེ་ལྔ་པས་མཚན་པ་དམ་རྒྱའོ། ། ཡང་ལྷ་ཐམས་ཅད་ཀྱི་ལྐོག་མར་ཧྲཱིཿལས་པདྨ་དམར་པོ་འདབ་མ་བརྒྱད་པའི་ལྕེའི་པདྨའི་འདབ་མར་ཨཿལས་ཟླ་བའི་སྟེང་དུ་ཧཱུྃ་ལས་རྡོ་རྗེ་རྩེ་ལྔ་པ། ཆུར་ཉལ་བ། ཨོཾ་བཛྲ་ཛི་ཧྭ། རྡོ་རྗེའི་ལྟེ་བ་ལ་རང་རང་གི་ཆོས་ཀྱི་ཡི་གེ་བཛྲ་ཛྙཱ་ན་ལྔ་དང་། ས་མ་ཡ་སཏྭཾ། ཨཱ་ན་ཡ་སྭ། ཨ་ཧོ་སུ་ཁ། སུ་དྷཱུ་སཱ་དྷཱུ།
སུ་མ་ཧ་སཏྭཾ། རུ་པོ་དྱོ་ཏ། ཨརྦྦ་པྲཔ་ཏིཿ ཧ་ཧ་ཧཱུྃ་ཧེ། སརྦྦ་ཀཱ་རི། དུཿཁ་ཙྪ་ད། བུདྡྷ་བོ་དྷི། པྲ་ཏི་ཤབྷ། སུ་བ་ཤིསཏྭཾ། ནིར་བྷ་ཡ་སྟཾ།
ཤ་ཏྲུན་བྷཀྵ། སརྦྦ་སིདྡྷི། མ་ཧཱ་ར་ཏིཿ རཱུ་པ་ཤོ་བྷེ། ཤོ་ཏྲ་སཽ་ཁྱ། སརྦ་པུ་ཛེ། པྲ་ཧླ་ད་ནི། ཕ་ལཱ་ག་མེ། སུ་ཏེ་ཛཱ་གྲི། སུ་གན་དྷཱཾ་གི།
ཨཱ་ཡཱ་ཧི་ཛཿ ཨཱ་ཡ་ཧི་ཧཱུྃ། ཧེ་སྥོ་ཊ་བཾ། གྷཎྚ་ཨཱཿཨཱཿརྣམས་ཀྱིས་མཚན་པ་ཆོས་རྒྱའོ། ། ལྷ་ཐམས་ཅད་ཀྱི་སྙིང་གར་ཟླ་བ་ལ་ཨ་ལས་སྣ་ཚོགས་རྡོ་རྗེ། ཨོཾ་བཛྲ་དྷཱ་ཏུ། ལྔ་དང་། ཨོཾ་བཛྲ་སཏྭ། ཨོཾ་བཛྲ་རཱ་ཛ། ཨོཾ་བཛྲ་རཱ་ག
ཨོཾ་བཛྲ་སཱ་དྷཱུ། ཨོཾ་བཛྲ་རཏྣ། ཨོཾ་བཛྲ་ཏེ་ཛ། ཨོཾ་བཛྲ་ཀེ་ཏུ། ཨོཾ་བཛྲ་ཧཱ་པ། ཨོཾ་བཛྲ་དྷརྨ། ཨོཾ་བཛྲ་ཏཱིཀྵྞ། ཨོཾ་བཛྲ་ཧེ་ཏུ། ཨོཾ་བཛྲ་བྷཱ་ཥ། ཨོཾ་བཛྲ་ཀརྨ།
ཨོཾ་བཛྲ་རཀྵ། ཨོཾ་བཛྲ་ཡཀྵ། ཨོཾ་བཛྲ་སན་དྷི། ཨོཾ་བཛྲ་ལཱ་སྱེ། ཨོཾ་བཛྲ་མཱ་ལེ། ཨོཾ་བཛྲ་གཱི་ཏི། ཨོཾ་བཛྲ་ནྲྀ་ཏྱེ། ཨོཾ་བཛྲ་དྷུ་པེ། ཨོཾ་བཛྲ་པུཥྤེ། ཨོཾ་བཛྲ་ཨཱ་ལོ་ཀེ།
ཨོཾ་བཛྲ་གན་དྷེ། ཨོཾ་བཛྲ་ཨཾ་ཀུ་ཤ། ཨོཾ་བཛྲ་པཱ་ཤ ཨོཾ་བཛྲ་སྥོ་ཊ། ཨོཾ་བཛྲ་ཨཱ་བེ་ཤ་ལས་རྒྱའོ། ། ལྷ་ཐམས་ཅད་ཀྱི་ཐུགས་ཀར་ཟླ་བ་ལ་དང་པོའི་རྡོ་རྗེ་རྩེ་ལྔ་པ། བཛྲ་དྷཱ་ཏུ་ནས། ཨཱ་བེ་ཤའི་བར་ཨོཾ་མེད་པ་སྔར་བཞིན་ཏེ། ཕྱག་ཆེན་ནོ། ། སཏྭ་བཛྲི་ཎི་ཨ་དྷི་ཏིཥྛ་སྭ་མཱཾ།
ལན་ལྔ། རཏྣ་བཛྲི་ཨ་དྷི་ཏིཥྛ་སྭ་མཱཾ། དྷརྨྨ་བཛྲ་ཨ་དྷི་ཏིཥྛ་སྭ་མཱཾ། ཀརྨྨ་བཛྲི་ཨ་དྷི་ཏི་ཥྛ་སྭ་མྨཾ། བཛྲ་དྷ་ཏྭཱི་ཤྭ་རི་ཧཱུྃ་བཛྲི་ཎི་ཧཱུྃ་ཨ་དྷི་ཏིཥྛ་སྭ་མཱི། ལན་བཞི་དང་། ཨོཾ་བཛྲ་སཏྭ་ས་མ་ཡ་མ་ནུ་པ་ལ་ཡ། བཛྲ་ས་ཏྭ་ཏྭེ་ནོ་པ། ཏིཥྛ་དྲྀ་ཌྷོ་མེ་བྷ་ཝ། སུ་ཏོ་ཥྱ་མེ་བྷ་ཝ།
ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ། སརྦ་སིདྡྷི་མྨེ་པྲ་ཡཙྪ། སརྦྦ་ཀརྨྨ་སུ་ཙ་མེ། ཙིཏྟཾ་ཤྲཱི་ཡཾཿ ཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ་ག་ཝན་སརྦྦ་ཏ་ཐཱ་ག་ཏ། བཛྲ་མཱ་མེ་མུཉྩ། བཛྲི་བྷ་ཝ།
མ་ཧཱ་ས་མ་ཡ་སཏྭ་ཨཱཿ ལན་གསུམ་དང་། ཨོཾ་བཛྲ་རཏྣ་ཨ་བྷི་ཥིཉྩ་ཏྲི། བཛྲ་དྷཱ་ཏྭཱི་ཤྭ་རི་ཧཱུྃ། བཛྲི་ཎི་ཨ་བྷི་ཥིཉྩ་མཱཾ་ནས། བཛྲ་སཏྭ་ཧི་ཧི་ཧི་ཧི་ཧཱུྃ་གི་བར་སྔར་བཞིན། རྡོ་རྗེ་སེམས་དཔའ་བསྡུས་པ་ན། ཨོཾ་བཛྲ་སཏྭ་སུ་སཾ་གྲ་ཧཱ་ཏ། བཛྲ་ལཱ་སྱེ་ཧཱུྃ། རྡོ་རྗེ་རིན་ཆེན་བླ་ན་མེད།
ཨོཾ་བཛྲ་རཏྣ་མ་ནུཏྟ་རཾ། བཛྲ་མཱ་ལེ་ཏྲཾ། རྡོ་རྗེ་ཆོས་ཀྱི་གླུར་བླངས་པས། ཨོཾ་བཛྲ་དྷརྨྨ་གཱ་ཡ་ནཻཿ ཨོཾ་བཛྲ་གཱི་ཏི་ཧྲཱིཿ རྡོ་རྗེ་ལས་ཀུན་བྱེད་པར་འགྱུར། ། ཨོཾ་བཛྲ་ཀརྨྨ་ཀ་རོད་བྷ་ཝེ། བཛྲ་ནྲྀ་ཏྱེ་ཨཿབཛྲ་དྷཱུ་པེ་སོགས་ལའང་སྔར་བཞིན་དུ་སྤེལ་ལོ། ། ཊཀྐི་ཧཱུྃ་ཛཿ ཊཀྐི་ཛཿཧོཿ
ཧཱུྃ་ལས་སྐྱེས་པའི་རྡོ་རྗེ། དེ་ཡོངས་སུ་གྱུར་པ་ལས་རྡོ་རྗེ་སེམས་དཔའ། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། རྡོ་རྗེ་སྙེམས་མའི་བདག་པོའི་བདག ། བཅོམ་ལྡན་འདས་དཔལ་མཆོག་དང་པོའི་སྐྱེས་བུའོ། ། ཨཿལས་སྐྱེས་པའི་དྲིལ་བུ། བཅོམ་ལྡན་འདས་དེ་བཞིན་གཤེགས་པ་སྲིད་པའི་བདག་པོ་དམ་པ་ཀུན་གྱི་མཆོག དབང་ཕྱུག་གི་དམ་པ་དེ་ཉིད་ཆོས་ཀྱི་མཆོག་གི་བཀའ་ཡང་དག་པར་སྩོལ་བར་མཛད་པ་ནི།
སྲིད་པ་ངོ་བོ་ཉིད་ཀྱིས་དག ། ངོ་བོ་ཉིད་ཀྱིས་སྲིད་བྲལ་བྱས། ། རང་བཞིན་དག་པའི་སེམས་དཔའ་མཆོག ། སྲིད་པའི་མཆོག་ནི་མཛད་པ་ཡིན། ། དྷརྨྨ་ཨཱཿསྲིད་པའི་བདེ་བ་ཤིན་ཏུ་མྱུར། ། སྡུག་བསྔལ་ཆེན་པོ་དག་བྱའི་ཕྱིར། ། ཤིན་ཏུ་བདེ་བ་དམ་པའི་ཐབས། ། དམ་ཚིག་འདི་ནི་རྟག་ཏུ་བསྐྱེད། ། འདོད་པའི་ལོངས་སྤྱོད་ཐམས་ཅད་ནི། ། ཅི་འདོད་པ་ནི་བརྟེན་བཞིན་དུ། །
རང་གི་ལྷ་ཡི་སྦྱོར་བ་ཡིས། ། བདག་དང་གཞན་ལ་མཆོད་པར་བྱ། ། དེ་བཞིན་གཤེགས་པ་ཐམས་ཅད་ཀྱི་བླ་ན་མེད་པའི་མཆོག་ཏུ་གསང་བའི་ཐེག་པ་ཆེན་པོའི་ཆེན་པོ་དམ་ཚིག་ཆེན་པོའི་སྦྱོར་བ་ནི་བཅོམ་ལྡན་འདས་ཀྱི་དམ་ཚིག་གོ ། དེ་ཅིའི་ཕྱིར་ཞེ་ན། འདི་ལྟར། དེ་བཞིན་གཤེགས་པ་ཀུན་གྱིས་ཀྱང་། ། འདའ་བ་རུ་ནི་མི་མཛད་པས། ། ཕྱག་རྒྱ་དམ་ཚིག་ཅེས་སུ་བསྒྲགས། ། ཡིད་ཀྱི་གཟུགས་ནི་བརྟན་ཕྱིར་རོ། ། ཨོཾ་ནམ་མཁའ་ལས་བྱུང་མཚན་ལྡན་ཕྱིར། །
ཐོག་མ་ཐ་མ་མེད་པའི་མཆོག ། སེམས་དཔའ་རྡོ་རྗེ་ཆེ་རང་བཞིན། ། རྡོ་རྗེ་སེམས་དཔའ་དེང་གྲུབ་མཛོད། ། ཀུན་མཆོག་དངོས་གྲུབ་ཆེན་པོ་སྟེ། ། དབང་ཕྱུག་ཆེན་པོ་ལྷག་པའི་ལྷ། ། རྡོ་རྗེ་འཛིན་པ་ཀུན་གྱི་རྒྱལ། ། མི་འགྱུར་མཆོག་ཏུ་བདག་གྲུབ་མཛོད། ། ཉེས་པ་མི་མངའ་རྟག་པ་ཁྱོད། ། འདོད་ཆགས་ཀུན་གྱིས་རྗེས་ཆགས་པ། ། འདོད་ཆགས་ཆེན་པོ་དགའ་བ་ཆེ། །
བཅོམ་ལྡན་དེ་ཉིད་ཀྱིས་གྲུབ་མཛོད། ། ཤིན་ཏུ་དག་པ་ཀུན་གྱི་མཆོག ། གདོད་ནས་གྲོལ་བ་དེ་བཞིན་གཤེགས། ། ཀུན་ཏུ་བཟང་པོ་ཀུན་བདག་ཉིད། ། བྱང་ཆུབ་སེམས་དཔའ་རབ་གྲུབ་མཛོད། ། དངོས་གྲུབ་ཆེན་པོ་ཀུན་གྱི་མཆོག ། དབང་ཕྱུག་ཆེན་པོ་རྒྱལ་མཆོག་གིས། ། གྲུབ་པའི་རྡོ་རྗེ་ཆེར་བསྟོད་པ། ། རྡོ་རྗེ་སྙེམས་བདག་བདག་མཛོད་ཅིག ། ཨོཾ་བཛྲ་ཨཱཏྨ་ཀོ་ཧཾ།
ཨོཾ་སྭ་བྷཱ་ཝ་ཤུདྡྷོ་ཧཾ། ཨོཾ་སརྦྦ་ས་མོ་ཧཾ། རང་གི་སྙིང་གར་ཟླ་བ་ལ་ཧཱུྃ་ལས་རྡོ་རྗེ་རྩེ་ལྔ་པ་འགྲེང་བའི་ལྟེ་བར་རང་གི་སྙིང་པོ་མགོ་གྱེན་དུ་བསྟན་ལ། ཨོཾ་བཛྲ་སཏྭ་ཧཱུྃ་རྣལ་འབྱོར་ཆེན་པོའོ། ། ཨོཾ་ཨ་ཀཱ་རོ་མུ་ཁཾ་སརྦྦ་དྷརྨྨ་ཎཱཾ་ཨཱ་དྱ་ནུཏ་པནྣ་ཏྭཏ། བརྟན་གཡོའི་འཇིག་རྟེན་ཐམས་ཅད་སྟོང་པ་ཉིད་ཀྱི་ངང་ལས་ཧཱུྃ། ཡཾ་ཧཱུྃ་ལས་རྡོ་རྗེས་མཚན་པའི་རླུང་གི་དཀྱིལ་འཁོར། དེའི་སྟེང་དུ་ཧཱུྃ་བཾ་ཧཱུྃ་ལས་འོ་མའི་རྒྱ་མཚོ། དེའི་སྟེང་དུ་ཧཱུྃ་ལཾ་ཧཱུྃ་ལས་གསེར་གྱི་ས་གཞི། དེའི་སྟེང་དུ་ཧཱུྃ་བཾ་ཧཱུྃ་ལས་རྒྱ་མཚོ་ཆེན་པོ།
དེའི་དབུས་སུ་ཧཱུྃ་སུཾ་ཧཱུྃ་ལས་རིའི་རྒྱལ་པོ་རི་རབ་ཟུར་བཞི་པ། རིན་པོ་ཆེ་སྣ་བཞིའི་རང་བཞིན་ཅན་རིན་པོ་ཆེ་སྣ་ཚོགས་ཀྱིས་བརྒྱན་པ། ཨོཾ་བཛྲ་དྲྀ་ཌྷོ་མེ་བྷ་ཝ་རཀྵ་སརྦྦཾ་སྭཱ་ཧཱ། འོག་གཞི་སྣ་ཚོགས་རྡོ་རྗེའི་རང་བཞིན་དུ་གྱུར། ཨོཾ་བཛྲ་ཧེ་ཏུ་མཾ། ཁང་པ་བརྩེགས་པ་གྲུ་བཞི་སྒོ་བཞི་རྟ་བབས་དང་བཅས་པའི་ནང་དུ། ཡང་གཞལ་ཡས་ཁང་གྲུ་བཞི་རྟ་བབས་མེད་པ། རྩེ་མོ་རྡོ་རྗེ་དང་ནོར་བུ་རིན་པོ་ཆེ་ལས་བྱས་པ། དབུས་སུ་ཨཱ་སིཾ་ཨཱ་ལས་སེང་གེའི་ཁྲི། ཤར་དུ་ཧཱུྃ་ག་ཧཱུྃ་ལས་གླང་པོ་ཆེའི་ཁྲི།
ལྷོར་ཏྲ་བཱ་ཏྲ་ལས་རྟའི་ཁྲི། ནུབ་ཏུ་ཧྲཱིཿམཾ་ཧྲིཿལས་རྨ་བྱའི་ཁྲི། བྱང་དུ་ཨཿག་ཨཿལས་ནམ་མཁའ་སྡིང་གི་ཁྲི། ལྷ་ཐམས་ཅད་ཀྱི་གནས་སུ་ཧྲཱིཿལས་པདྨ། གཙོ་བོ་ལྔའི་པདྨའི་སྟེང་དུ་ཨ་ལས་ཟླ་བ། དབུས་ཀྱི་སེང་གེའི་གདན་གྱི་སྟེང་དུ་ཕྱག་རྒྱ་ཆེན་པོ། ནམ་མཁའ་ལ་གནས་པ་ལས་བབས་ནས་སེམས་དཔའི་སྐྱིལ་ཀྲུང་གིས་འདུག་པར་གྱུར་ཏོ། ། དེང་དུས་བདག་ཚེ་འབྲས་བུ་ཡོད། ། བདག་གིས་གསོན་པའང་འབྲས་བུ་བཅས། ། ལྷ་དང་དམ་ཚིག་གིས་མཉམ་པ། །
གྱུར་པར་བདག་ནི་སོམ་ཉི་མེད། ། བྱང་ཆུབ་སེམས་དང་སེམས་གཅིག་ལས། ། མི་ལྡོག་པར་ནི་བདག་འགྱུར་ཏེ། ། དེ་བཞིན་གཤེགས་པའི་རིགས་སུ་ནི། ། དེ་བདག་སྐྱེ་བར་ཐེ་ཚོམ་མེད། ། དེ་བདག་ཉི་མ་དམ་པ་སྟེ། ། བདག་གི་མཆོད་སྦྱིན་བླ་ན་མེད། ། སངས་རྒྱས་ཐམས་ཅད་སྤྱན་འདྲེན་པས། ། དེང་བདག་འདུས་པ་མཆོག་ཡིན་ནོ། ། ཨོཾ་སརྦྦ་ཏ་ཐཱ་ག་ཏཱ་ཀཱ་ཡ་ཝཱཀྐ་ཙིཏྟ་པྲ་ན་མེ་ན་བཛྲ་བན་དྷ་ནཱཾ་ཀ་རོ་མི།
མ་ལུས་ཕྱོགས་ན་བཞུགས་པ་ཡི། ། སངས་རྒྱས་བདག་ལ་དགོངས་སུ་གསོལ། ། བདག་མེད་འདི་ཞེས་བགྱི་བ་ཡིས། ། རྡོ་རྗེ་ཅན་གྱི་དཀྱིལ་འཁོར་བྲི། ། དེང་འདིར་སངས་རྒྱས་ཀུན་གཤེགས་ཏེ། ། དངོས་གྲུབ་འདིར་ནི་སྩལ་དུ་གསོལ། ། ཚིགས་བཅད་འདི་གཉིས་ཀྱི་བར་བསྙེན་པ་རྐྱང་པ་ལ་མི་དགོས། དེ་ནས་བདག་ཉིད་བསམ་གཏན་དང་པོའི་ཉེར་བསྡོགས་མི་ལྕོགས་མེད་ལ་སྙོམས་པར་ཞུགས་སོ། ། དེ་ནས་བསམ་གཏན་དང་པོ་ལ། དེ་ནས་བསམ་གཏན་དང་པོའི་དངོས་གཞི་ཁྱད་པར་ཅན་ལ།
དེ་ནས་བསམ་གཏན་གཉིས་པ་ལ། དེ་ནས་བསམ་གཏན་གསུམ་པ་ལ། དེ་ནས་བསམ་གཏན་བཞི་པ་ལ། དེ་ནས་ནམ་མཁའ་མཐའ་ཡས་སྐྱེ་མཆེད་ལ། དེ་ནས་རྣམ་ཤེས་མཐའ་ཡས་སྐྱེ་མཆེད་ལ། དེ་ནས་ཅི་ཡང་མེད་པའི་སྐྱེ་མཆེད་ལ། དེ་ནས་འདུ་ཤེས་མེད་མིན་གྱི་སྐྱེ་མཆེད་ལ། དེ་ནས་སྲིད་རྩེ་ལ། དེ་ནས་ཅི་ཡང་མེད་པའི་སྐྱེ་མཆེད་ལ། དེ་ནས་རྣམ་ཤེས་མཐའ་ཡས་སྐྱེ་མཆེད་ལ།
དེ་ནས་ནམ་མཁའ་མཐའ་ཡས་སྐྱེ་མཆེད་ལ། དེ་ནས་བསམ་གཏན་བཞི་པ་ལ། དེ་ནས་བསམ་གཏན་གསུམ་པ་ལ། དེ་ནས་བསམ་གཏན་གཉིས་པ་ལ། དེ་ནས་བསམ་གཏན་དང་པོའི་དངོས་གཞི་ཁྱད་པར་ཅན་ལ། དེ་ནས་བསམ་གཏན་དང་པོ་ལ། དེ་ནས་བསམ་གཏན་དང་པོའི་ཉེར་བསྡོགས་མི་ལྕོགས་མེད་ལ། ཡང་བསམ་གཏན་དང་པོའི་ཉེར་བསྡོགས་ལ། དེ་ནས་བསམ་གཏན་དང་པོའི་དངོས་གཞི་ཁྱད་པར་ཅན་ལ། དེ་ནས་བསམ་གཏན་གསུམ་པ་ལ།
དེ་ནས་ནམ་མཁའ་མཐའ་ཡས་སྐྱེ་མཆེད་ལ། དེ་ནས་ཅི་ཡང་མེད་པའི་སྐྱེ་མཆེད་ལ། དེ་ནས་འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་ལ། དེ་ནས་སྲིད་རྩེ་ལ། དེ་ནས་རྣམ་ཤེས་མཐའ་ཡས་སྐྱེ་མཆེད་ལ། དེ་ནས་བསམ་གཏན་བཞི་པ་ལ། དེ་ནས་བསམ་གཏན་དང་པོའི་དངོས་གཞི་ཙམ་ལ། དེ་ནས་མི་ལྕོགས་མེད་པ། དེ་ནས་བསམ་གཏན་དང་པོའི་ཉེར་བསྡོགས་ལ། དེ་ནས་བསམ་གཏན་དང་པོའི་དངོས་གཞི་ཙམ་ལ།
དེ་ནས་བསམ་གཏན་དང་པོའི་དངོས་གཞི་ཁྱད་པར་ཅན་ལ། དེ་ནས་བསམ་གཏན་གཉིས་པ་ལ། དེ་ནས་བསམ་གཏན་གསུམ་པ་ལ། དེ་ནས་བསམ་གཏན་བཞི་པའི་ཆུང་ངུའི་ཆུང་ངུ་ལ། དེ་ནས་ཆུང་ངུའི་འབྲིང་པོ་ལ། དེ་ནས་ཆུང་ངུའི་ཆེན་པོ་ལ། དེ་ནས་འབྲིང་པའི་ཆུང་ངུ་ལ། དེ་ནས་འབྲིང་པོའི་འབྲིང་པོ་ལ། དེ་ནས་འབྲིང་པོའི་ཆེན་པོ་ལ། དེ་ནས་ཆེན་པོའི་ཆུང་ངུ་ལ།
དེ་ནས་ཆེན་པོའི་འབྲིང་པོ་ལ། དེ་ནས་ཆེན་པོའི་ཆེན་པོ་ལ་སྙོམས་པར་ཞུགས་ནས་ཡིད་ཀྱི་རང་བཞིན་གྱི་ལུས་ཀྱི་འོག་མིན་དུ་བསྐལ་པ་གྲངས་མེད་པ་གསུམ་གྱིས་ངེས་པར་འབྱུང་བའི་བྱང་ཆུབ་སེམས་དཔའ་སེམས་དཔའ་ཆེན་པོ་དོན་ཐམས་ཅད་གྲུབ་པའི་གཟུགས་སྐུ་མདོག་དཀར་པོ། དར་དང་རིན་པོ་ཆེའི་རྒྱན་གྱིས་བརྒྱན་པར་སྐྱེས་ཏེ་སེམས་དཔའི་སྐྱིལ་མོ་ཀྲུང་ལ་གནས་སོ། ། དེ་ནས་དེ་བཞིན་གཤེགས་པ་ཐམས་ཅད་ཀྱིས་སངས་རྒྱས་ཀྱི་ཞིང་འདི་ཐམས་ཅད་དཔེར་ན་ཏིལ་གྱི་གང་བུ་བཞིན་དུ་ཡོངས་སུ་གང་བར་གྱུར་ཏོ། ། དེ་ནས་དེ་བཞིན་གཤེགས་པ་ཐམས་ཅད་ཀྱི་གཟུགས་ཀྱི་སྐུ་དང་། ཆོས་ཉིད་རྗེས་སུ་དྲན་པ་དང་ཐེག་པ་ཆེན་པོས་ངེས་པར་འབྱུང་བའི་ཆོས་དང་། ཐེག་པ་ཆེན་པོའི་བྱང་ཆུབ་སེམས་པའི་དགེ་འདུན་རྗེས་སུ་དྲན་པ་དང་། འཇིག་རྟེན་གྱི་ཁམས་ཐམས་ཅད་ཀྱིས་བསྡུས་པའི་སེམས་ཅན་ཐམས་ཅད་དང་། འགྲོ་བ་ཐམས་ཅད་ལ་ལྷག་པར་བྱམས་པ་བསྐྱེད་པ་དང་། ངན་འགྲོ་ལ་སོགས་པའི་སྡུག་བསྔལ་གསུམ་གྱིས་གདུངས་པ་ཐམས་ཅད་ལ་སྙིང་བརྩེ་བ་དང་།
འཕགས་པ་ཐམས་ཅད་ལ་དགའ་བ་དང་། འཇིག་རྟེན་གྱི་ཆོས་ཐམས་ཅད་ལ་ཡང་བཏང་སྙོམས་སུ་བྱ་བ་དང་། ཆོས་ཐམས་ཅད་ལ་ཡང་དངོས་པོ་མེད་པའི་ངོ་བོ་ཉིད་དང་། སྒྱུ་མ་དང་མཚུངས་པ་ཉིད་དང་། མིག་ཡོར་དང་མཚུངས་པ་ཉིད་དུ་ལྷག་པར་མོས་པ་དང་། བྱང་ཆུབ་ཏུ་སེམས་སྐྱེད་པ་དང་། ཤེས་རབ་ཀྱི་ཕ་རོལ་ཏུ་ཕྱིན་པ་དང་། ཐབས་ལ་མཁས་པའི་སྤྱོད་པ་དང་། རིགས་ལྔ་དང་། རྡོ་རྗེ་དང་དྲིལ་བུ་དང་།
སློབ་དཔོན་ཉིད་དང་། བྱམས་པ་དང་། མི་འཇིགས་པ་དང་། ཟང་ཟིང་དང་། ཆོས་ཀྱི་སྦྱིན་པ་དང་། སྔགས་ཀྱི་ཚུལ་ཐམས་ཅད་སྟོན་པ་དང་། ཐེག་པ་གསུམ་གྱིས་ངེས་པར་འབྱུང་བ་དང་། གསང་སྔགས་ཀྱི་སྒོའི་སྤྱོད་པ་རྣམས་མངོན་དུ་བྱས་པས་སློབ་པའི་ས་ཕལ་ཆེར་མཐར་ཕྱིན་ནས་དེ་བཞིན་གཤེགས་པ་ཐམས་ཅད་ཀྱི་དར་གྱི་ཅོད་པན་གྱིས་དབང་བསྐུར་ཏེ། སེམས་ཅན་ཐམས་ཅད་ལ་ཕན་པ་དང་། བདེ་བའི་མཆོག་བསྒྲུབ་པར་བྱ་བའི་ཕྱིར་སངས་རྒྱས་སུ་འགྱུར་བར་བྱའོ། །
ཞེས་མོས་ནས་མི་གཡོ་བའི་ཏིང་ངེ་འཛིན་ལ་སྙོམས་པར་ཞུགས་སོ། ། དེ་ནས་དེ་བཞིན་གཤེགས་པ་ཐམས་ཅད་ཀྱིས་སངས་རྒྱས་ཀྱི་ཞིང་འདིར་དཔེར་ན་ཏིལ་གྱི་གང་བུ་བཞིན་དུ་ཡོངས་སུ་གང་བར་གྱུར་ཏོ། ། དེ་ནས་དེ་བཞིན་གཤེགས་པ་ཐམས་ཅད་འདུས་ཏེ། བྱང་ཆུབ་སེམས་དཔའ་སེམས་དཔའ་ཆེན་པོ་དོན་ཐམས་ཅད་གྲུབ་པ་ཞེས་བྱ་བ་བྱང་ཆུབ་ཀྱི་སྙིང་པོར་འདུག་པ་གང་ན་བ་དེས་གཤེགས་ཏེ། བྱང་ཆུབ་སེམས་དཔའ་དེ་ལ་ཆེད་དུ་རྫོགས་ལོངས་སྤྱོད་པའི་སྐུར་བསྟན་ནས། ཨོཾ་བཛྲ་ཨུ་ཏིཥྛ། ཞེས་བརྗོད་ཅིང་སེ་གོལ་གྱི་སྒྲས་མི་གཡོ་བའི་ཏིང་ངེ་འཛིན་ལས་བསླང་སྟེ། འདི་སྐད་ཅེས་བཀའ་བསྩལ་ཏོ། ། རིགས་ཀྱི་བུ་ཁྱོད་ཀྱིས་གང་གི་ཕྱིར་དེ་བཞིན་གཤེགས་པ་ཐམས་ཅད་ཀྱི་དེ་ཁོ་ན་ཉིད་མངོན་པར་མ་རྟོགས་པར་དཀའ་བ་སྤྱོད་པ་ཐམས་ཅད་ལ་སྤྲོ་བ་བསྐྱེད་ཅིང་། ཇི་ལྟར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་བྱ་སྙམ།
དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་དོན་ཐམས་ཅད་གྲུབ་པ་དེ་བཞིན་གཤེགས་པ་ཐམས་ཅད་ཀྱིས་བསྐུལ་བས་མི་གཡོ་བའི་ཏིང་ངེ་འཛིན་ལས་བཞེངས་ཏེ། ཨོཾ་སརྦྦ་ཏ་ཐཱ་ག་ཏ་པཱ་ད་བན་དྷ་ནཱཾ་ཀ་རོ་མི། ཞེས་པས་དེ་བཞིན་གཤེགས་པ་ཐམས་ཅད་ལ་ཕྱག་བྱས་ནས། འདི་སྐད་ཅེས་གསོལ་ཏོ། ། བཅོམ་ལྡན་འདས་དེ་བཞིན་གཤེགས་པ་རྣམས་དེ་ཁོ་ན་ཉིད་ཇི་ལྟ་བུ་ལགས། ཇི་ལྟར་ན་བསྒྲུབ་པར་བགྱི། བཀའ་བསྩལ་དུ་གསོལ། དེ་སྐད་ཅེས་གསོལ་པ་དང་། དེ་བཞིན་གཤེགས་པ་དེ་དག་ཐམས་ཅད་ཀྱི་གསུང་གཅིག་ཏུ་འདི་སྐད་ཅེས་བཀའ་བསྩལ་ཏོ། ། རིགས་ཀྱི་བུ་རང་གི་སེམས་ལ་སོ་སོར་རྟོག་ཅིང་མཉམ་པར་ཞོག་ལ་རང་བཞིན་གྱིས་གྲུབ་པའི་སྔགས་འདི་ཅི་དགའ་བར་ཟློས་ཤིང་བསྒྲུབ་པར་གྱིས་ཤིག
ཨོཾ་ཙིཏྟ་པྲ་ཏི་བེ་དྷཾ་ཀ་རོ་མི། སེམས་སྟོང་ཉིད་བཅུ་དྲུག་གི་རང་བཞིན་ཨཱ་ལི་བཅུ་དྲུག་ལས་སྐྱེས་པའི་ཟླ་བའི་དཀྱིལ་འཁོར་གྱི་རྣམ་པར་གྱུར་ཏེ། བྱང་ཆུབ་སེམས་དཔའི་དོན་ཐམས་ཅད་གྲུབ་པས་དེ་བཞིན་གཤེགས་པ་ཐམས་ཅད་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་བདག་གི་སྙིང་ག་ན་ཟླ་བའི་དཀྱིལ་འཁོར་ལྟ་བུར་གདའ་བ་བདག་གིས་རྟོགས་སོ། ། དེ་བཞིན་གཤེགས་པ་ཐམས་ཅད་ཀྱིས་བཀའ་བསྩལ་པ། རིགས་ཀྱི་བུ་སེམས་དེ་ནི་རང་བཞིན་གྱིས་འོད་གསལ་བས་ན་དེ་ནི་ཇི་ལྟ་བུར་སྦྱངས་པས་དེ་ལྟ་བུར་འགྱུར་ཏེ། དཔེར་ན་རས་དཀར་པོ་ཚོན་གྱིས་བསྒྱུར་བ་བཞིན་ནོ། ། དེ་ནས་དེ་བཞིན་གཤེགས་པ་ཐམས་ཅད་ཀྱི་རང་བཞིན་གྱིས་འོད་གསལ་བའི་སེམས་ཞེས་པ་རྒྱས་པར་བྱ་བའི་ཕྱིར། ཨོཾ་བོ་དྷི་ཙིཏྟ་ཨུཏྤ་ད་ཡཱ་མི། ཞེས་བྱ་བ་རང་བཞིན་གྱིས་གྲུབ་པའི་སྔགས་འདིས་ཀྱང་བྱང་ཆུབ་སེམས་དཔའ་སེམས་དཔའ་ཆེན་པོ་དེ་བྱང་ཆུབ་ཀྱི་སེམས་བསྐྱེད་པས་སེམས་ཀྱི་དེ་ཁོ་ན་ཉིད་རྟོགས་པའི་ཡེ་ཤེས་གོང་ནས་གོང་དུ་འཕེལ་བས་རྣམ་སྣང་ལ་སོགས་པའི་རང་བཞིན་སྟོན་པར་བྱེད་པའི་ཀཱ་ལིའི་རང་བཞིན།
ཟླ་བ་གཉིས་པར་གྱུར་ཏོ། ། དེ་ནས་བྱང་ཆུབ་སེམས་དཔའ་དེ་ཡང་དེ་བཞིན་གཤེགས་པ་ཐམས་ཅད་ཀྱི་བཀས་བྱང་ཆུབ་ཀྱི་སེམས་བསྐྱེད་ནས་འདི་སྐད་ཅེས་གསོལ་ཏོ། ། ཟླ་བའི་དཀྱིལ་འཁོར་ལྟ་བུར་མཐོང་བ་གང་ལགས་པ་དེ་ནི་ཟླ་བའི་དཀྱིལ་འཁོར་ཆེན་པོའི་གཟུགས་གཉིས་པ་ཉིད་དུ་མཐོང་ངོ་། ། དེ་བཞིན་གཤེགས་པ་ཐམས་ཅད་ཀྱིས་བཀའ་བསྩལ་པ། དེ་བཞིན་གཤེགས་པ་ཐམས་ཅད་ཀྱི་སྙིང་པོ་སེམས་བསྐྱེད་པ་ཀུན་ཏུ་བཟང་པོ་དེ་ཁྱོད་ཀྱིས་མངོན་སུམ་དུ་གྱུར་གྱིས་དེ་ལེགས་པར་སྒྲུབས་ཤིག དེ་བཞིན་གཤེགས་པ་ཐམས་ཅད་ཀྱི་སེམས་བསྐྱེད་པ་ཀུན་ཏུ་བཟང་པོ་དེ་བརྟན་པར་བྱ་བའི་ཕྱིར་སྔགས་འདི་ཟླ་བའི་དཀྱིལ་འཁོར་ལ་རྡོ་རྗེའི་དབྱིབས་སུ་སོམས་ཤིག ཨོཾ་ཏིཥྛ་བཛྲ། ཟླ་བའི་སྟེང་དུ་རྡོ་རྗེ་རྩེ་ལྔ་པའི་རྣམ་པར་གྱུར་ཏེ། བྱང་ཆུབ་སེམས་དཔས་གསོལ་བ། བཅོམ་ལྡན་འདས་དེ་བཞིན་གཤེགས་པ་རྣམས་ཟླ་བའི་དཀྱིལ་འཁོར་གྱི་སྟེང་ན་རྡོ་རྗེ་བདག་གིས་མཐོང་ངོ་། །
དེ་བཞིན་གཤེགས་པ་ཐམས་ཅད་ཀྱིས་བཀའ་བསྩལ་པ། དེ་བཞིན་གཤེགས་པ་ཐམས་ཅད་ཀྱི་ཀུན་ཏུ་བཟང་པོའི་སེམས་རྡོ་རྗེ་དེ་སྔགས་འདིས་བརྟན་པར་གྱིས་ཤིག ཨོཾ་བཛྲ་ཨཱཏྨ་ཀོ་ཧཾ། དེ་ནས་ནམ་མཁའི་དབྱིངས་ཐམས་ཅད་དུ་མཉམ་པར་འཇུག་པའི་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་དབྱིངས་ཇི་སྙེད་པ་དེ་དག་ཐམས་དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་བརླབས་ཀྱིས་སེམས་དཔའི་ཟླ་བ་རྡོ་རྗེ་དེར་ཞུགས་སོ། ། དེ་ནས་དེ་བཞིན་གཤེགས་པ་ཐམས་ཅད་ཀྱིས་བཅོམ་ལྡན་འདས་བྱང་ཆུབ་སེམས་དཔའ་ཆེན་པོ་དོན་ཐམས་ཅད་གྲུབ་པ་དེ་ལ་རྡོ་རྗེའི་དབྱིངས་ཞེས་བྱ་བའི་རྡོ་རྗེའི་མིང་གི་དབང་གིས་དབང་བསྐུར་རོ། ། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་རྡོ་རྗེ་དབྱིངས་ཀྱིས་དེ་བཞིན་གཤེགས་པ་ཐམས་ཅད་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་དེ་བཞིན་གཤེགས་པ་རྣམས་དེ་བཞིན་གཤེགས་པ་ཐམས་ཅད་ཀྱི་སྐུ་ནི་བདག་ལགས་པར་མཐོང་ལགས་སོ། ། དེ་ནས་དེ་བཞིན་གཤེགས་པ་རྣམས་ཀྱིས་བཀའ་བསྩལ་པ། སེམས་དཔའ་ཆེན་པོ་དེ་ལྟ་བས་ན་སེམས་དཔའི་རྡོ་རྗེ་དེ་རྣམ་པ་ཐམས་ཅད་ཀྱི་མཆོག་དང་ལྡན་པའི་སངས་རྒྱས་ཀྱི་སྐུར་བདག་ཉིད་རང་བཞིན་གྱིས་གྲུབ་པའི་སྔགས་འདི་ཅི་དགར་ཟློས་ལ་སོམས་ཤིག ཨོཾ་ཡ་ཐཱ་སརྦྦ་ཏ་ཐཱ་ག་ཏ་སྟ་ཐཱ་ཨ་ཧཾ།
དེ་ནས་དེ་སྐད་ཅེས་བཀའ་བསྩལ་པ་དང་། བྱང་ཆུབ་སེམས་དཔའ་ཆེན་པོ་རྡོ་རྗེ་དབྱིངས་ཀྱིས་བདག་ཉིད་དེ་བཞིན་གཤེགས་པར་མངོན་པར་སངས་རྒྱས་ནས་དེ་བཞིན་གཤེགས་པ་ཐམས་ཅད་ལ་ཕྱག་བྱས་བོས་ནས་འདི་སྐད་ཅེས་གསོལ་ཏོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་བདག་ལ་བྱིན་གྱིས་རློབས་ལ། མངོན་པར་བྱང་ཆུབ་པ་འདི་བརྟན་པར་མཛོད་ཅིག དེ་སྐད་ཅེས་གསོལ་པ་དང་། དེ་བཞིན་གཤེགས་པ་ཐམས་ཅད་དེ་བཞིན་གཤེགས་པ་རྡོ་རྗེ་དབྱིངས་ཀྱི་སེམས་དཔའི་རྡོ་རྗེ་དེར་ཞུགས་སོ། ། ཨོཾ་བཛྲ་དྷཱ་ཏྭི་ཤྭ་རི་ཧཱུྃ། བཛྲི་ཎི་ཨ་དྷི་ཏིཥྛ་སྭ་མཱཾ། ལན་བཞི་དང་། ཡིག་བརྒྱ་བརྗོད།
ཨོཾ་སརྦྦ་ཏ་ཐཱ་ག་ཏ་ཨ་བྷི་སཾ་བོ་དྷི། དྲྀ་དྷ་བཛྲ་ཏིཥྛ། སྐད་ཅིག་མ་དེ་ཉིད་ཀྱི་ཚེ་ན་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་མཉམ་པ་ཉིད་ཀྱི་ཡེ་ཤེས་མངོན་པར་རྫོགས་པར་སངས་རྒྱས་སོ། ། དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་མཉམ་པ་ཉིད་ཀྱི་ཡེ་ཤེས་ཀྱི་ཕྱག་རྒྱ་གསང་བའི་དམ་ཚིག་དུ་ཞུགས་སོ། ། དེ་བཞིན་གཤེགས་པ་ཐམས་ཅད་ཀྱི་ཆོས་མཉམ་པ་ཉིད་ཀྱི་ཡེ་ཤེས་རྟོགས་པར་རང་བཞིན་གྱིས་དག་གོ ། དེ་བཞིན་གཤེགས་པ་ཐམས་ཅད་ཀྱི་མཉམ་པ་ཉིད་རང་བཞིན་གྱི་འོད་གསལ་བའི་ཡེ་ཤེས་ཀྱི་འབྱུང་གནས་སུ་གྱུར་པའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སུ་གྱུར་ཏོ། ། དེ་ནས་དེ་བཞིན་གཤེགས་པ་ཐམས་ཅད་ཀྱང་དེ་བཞིན་གཤེགས་པ་ཐམས་ཅད་ཀྱི་སེམས་དཔའི་རྡོ་རྗེ་ལས་བྱུང་ནས། དེ་བཞིན་གཤེགས་པ་ཐམས་ཅད་ཀྱི་མཉམ་པ་ཉིད་ཀྱི་ཡེ་ཤེས་བསྐྱེད་ནས་ནམ་མཁའི་སྙིང་པོའི་ནོར་བུ་རིན་པོ་ཆེའི་དབང་བསྐུར། ཨོཾ་བཛྲ་རཏྣ་ཨ་བྷི་ཥིཉྩ་མཾ། ཨོཾ་ཏྲུཾ།
ཨོཾ་བཛྲ་ཏུ་ཥྱ་ཧོ། དེ་ནས་ཀུན་ཏུ་སངས་རྒྱས་གཟིགས་ཀྱི་དབང་པོའི་ཆོས་ཀྱི་ཡེ་ཤེས་ནི་བསྐྱེད། འཇིག་རྟེན་ཀུན་ལ་ཐམས་ཅད་དུ། ། སེམས་ཅན་ཀུན་ལ་ཕན་པའི་ཕྱིར། ། ཇི་ལྟར་སྣ་ཚོགས་འདུལ་འགྱུར་བ། ། ཆོས་ཀྱི་འཁོར་ལོ་རབ་ཏུ་བསྐོར། ། དེ་བཞིན་དུ་རྡོ་རྗེ་དང་། འཁོར་ལོ་དང་། པདྨ་དང་། ནོར་བུའི་འཁོར་ལོ་རབ་ཏུ་བསྐོར་ཞེས་པས་དེ་བཞིན་གཤེགས་པ་ཐམས་ཅད་ཀྱི་ཕྲིན་ལས་ཐམས་ཅད་ལ་རབ་ཏུ་བཞག་ནས་སྤྲུལ་བཤད་ཀྱི་སེམས་ཅན་གྱི་དོན་བྱ་བའི་ཕྱིར་ལོངས་སྐུ་འོག་མིན་དུ་བཞག་ནས།
དེ་ལས་སྤྲུལ་པའི་སྐུ་རིགས་ལྔ་འོག་མིན་ནས་བབས་ཏེ། རི་རབ་ཀྱི་རྩེ་མོ་གང་ན་བ་དང་། ཁང་བུ་བརྩེགས་པ་རྩེ་མོ་རྡོ་རྗེ་དང་ནོར་བུ་དང་རིན་པོ་ཆེ་ལས་བྱས་པ་ག་ན་བ་དེར་གཤེགས་ཏེ་བྱོན་ནས། དེ་བཞིན་གཤེགས་པ་རྡོ་རྗེ་དབྱིངས་དེ་བཞིན་གཤེགས་པ་ཐམས་ཅད་དུ། བྱིན་གྱིས་བརླབས་ཏེ། དེ་བཞིན་གཤེགས་པ་ཐམས་ཅད་ཀྱི་སེང་གེའི་གདན་ལ་ཞལ་བཞིར་ཀུན་ཏུ་བསྟན་ཏེ་བཞུགས་པར་གྱུར་ཏོ། ། དེ་ནས་དེ་བཞིན་གཤེགས་པ་མི་བསྐྱོད་པ་དང་། དེ་བཞིན་གཤེགས་པ་རིན་ཆེན་འབྱུང་བ་དང་། དེ་བཞིན་གཤེགས་པ་འཇིག་རྟེན་དབང་ཕྱུག་རྒྱལ་པོ་དང་། དེ་བཞིན་གཤེགས་པ་གདོན་མི་ཟ་བར་གྲུབ་པ་རྣམས།
དེ་བཞིན་གཤེགས་པ་ཐམས་ཅད་མཉམ་པ་ཉིད་དུ་སོ་སོ་ནས་བདག་ཉིད་ཀྱིས་བྱིན་གྱིས་བརླབས་ཏེ། བཅོམ་ལྡན་འདས་ཤཱཀྱ་ཐུབ་པ་དེ་བཞིན་གཤེགས་པས་ཐམས་ཅད་མཉམ་པ་ཉིད་དུ་རབ་ཏུ་རྟོགས་པར་བྱ་བའི་ཕྱིར་ཕྱོགས་ཐམས་ཅད་མཉམ་པ་ཉིད་དུ་དམིགས་ཏེ་གླང་པོ་ཆེ་ལ་སོགས་པའི་ཁྲི་ལ་ཕྱོགས་བཞིར་བཞུགས་སོ། ། དང་པོའི་སྦྱོར་བའོ། ། དེ་ནས་དེ་བཞིན་གཤེགས་པ་ཐམས་ཅད་ཀྱི་བྱང་ཆུབ་སེམས་དཔའ་ཆེན་པོ་ཀུན་ཏུ་བཟང་པོ་ཞེས་བྱ་བའི་དམ་ཚིག་ལས་བྱུང་བ་སེམས་དཔའི་བྱིན་གྱིས་བརླབས། རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་ཐེག་པ་ཆེན་པོ་མངོན་པར་རྟོགས་པ་ཞེས་བྱ་བའི་དེ་བཞིན་གཤེགས་པའི་སྙིང་པོ་འདི་རང་གི་ཐུགས་ཀའི་ཟླ་བ་རྡོ་རྗེ་ལས་བྱུང་ངོ་། ། བཛྲ་སཏྭ། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་བྱུང་མ་ཐག་པ་འདི་ནི་བཅོམ་ལྡན་འདས་ཀུན་ཏུ་བཟང་པོ། དེ་ཉིད་ཟླ་བའི་དཀྱིལ་འཁོར་དུ་གྱུར་ནས་ཕྱུང་སྟེ། དེ་བཞིན་གཤེགས་པ་ཐམས་ཅད་དང་སེམས་ཅན་ཐམས་ཅད་ཀྱི་བྱང་ཆུབ་ཀྱི་སེམས་ཆེན་པོ་ཡང་དག་པར་སྦྱངས་ནས།
དེ་བཞིན་གཤེགས་པ་ཐམས་ཅད་ཀྱི་ཕྱོགས་ཕྱོགས་སུ་འཁོད་དོ། ། དེ་ནས་ཟླ་བའི་དཀྱིལ་འཁོར་དེ་དག་ལས་ཀྱང་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་རྡོ་རྗེ་ཕུང་སྟེ། བཅོམ་ལྡན་འདས་རྣམ་པར་སྣང་མཛད་དེ་བཞིན་གཤེགས་པ་ཐམས་ཅད་ཀྱི་ཐུགས་སུ་ཞུགས་སོ། ། རྡོ་རྗེ་སེམས་དཔའི་ཏིང་ངེ་འཛིན་ཤིན་ཏུ་བརྟན་པ་དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་བརླབས་ཀྱིས་གཅིག་ཏུ་འདྲེས་པར་གྱུར་ནས་ནམ་མཁའི་ཁམས་ཐམས་ཅད་ཀྱི་ཚད་དང་མཉམ་པར་འཇུག་པའི་འོད་ཟེར་གྱི་ཕྲེང་བ་ཅན་རྩེ་མོ་ལྔ་པ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེའི་རང་བཞིན་གྱི་རྡོ་རྗེའི་དབྱིབས་སུ་གཟུགས་ཆེན་པོ་གྱུར་ཏེ། དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཕྱུང་སྟེ་ཕྱག་གཉིས་སུ་གནས་སོ། ། དེ་ནས་རྡོ་རྗེ་དེ་ལས་ཀྱང་རྡོ་རྗེ་ལྟ་བུའི་འོད་ཟེར་གཟུགས་དང་ཁ་དོག་སྣ་ཚོགས་པ་འཇིག་རྟེན་གྱི་ཁམས་ཐམས་ཅད་དུ་སྣང་བས་ཁྱབ་པར་བྱེད་པ་རྣམས་བྱུང་ངོ་། ། རྡོ་རྗེ་ལྟ་བུའི་འོད་ཟེར་དེ་དག་གི་རྩེ་མོ་ལས་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་སྙེད་ཀྱི་དེ་བཞིན་གཤེགས་པ་རྣམས་ཀྱི་མཉམ་སྐུ་བྱུང་སྟེ། ཆོས་ཀྱི་དབྱིངས་ཀུན་ཏུ་ཁྱབ་པ་ཐམས་ཅད་དང་། ནམ་མཁའི་ཁམས་ཀྱི་མཐས་གཏུགས་པ་ཐམས་ཅད་དང་།
འཇིག་རྟེན་གྱི་ཁམས་རབ་འབྱམས་རྒྱ་མཚོའི་སྤྲིན་ཐམས་ཅད་དུ་དེ་བཞིན་གཤེགས་པ་ཐམས་ཅད་ཀྱི་མཉམ་པ་ཉིད་ཀྱི་ཡེ་ཤེས་མངོན་པར་ཤེས་པ་མངོན་པར་བྱང་ཆུབ་པས་དེ་བཞིན་གཤེགས་པ་ཐམས་ཅད་ཀྱི་བྱང་ཆུབ་ཀྱི་སེམས་ཆེན་པོ་བསྐྱེད་པ་དང་། ཀུན་ཏུ་བཟང་པོའི་སྤྱོད་པ་སྣ་ཚོགས་གྲུབ་པ་དང་། དེ་བཞིན་གཤེགས་པ་ཐམས་ཅད་ཀྱི་རིགས་མཉེས་པར་མཛད་པ་དང་། བྱང་ཆུབ་ཀྱི་སྙིང་པོ་ཆེན་པོར་གཤེགས་པ་དང་། བདུད་ཐམས་ཅད་བཏུལ་བ་དང་། དེ་བཞིན་གཤེགས་པ་ཐམས་ཅད་ཀྱི་མཉམ་པ་ཉིད་ཀྱི་བྱང་ཆུབ་ཆེན་པོར་མངོན་པར་བྱང་ཆུབ་པ་དང་། དམ་པའི་ཆོས་ཀྱི་འཁོར་ལོ་བསྐོར་བ་དང་། ཇི་སྲིད་སེམས་ཅན་གྱི་ཁམས་མ་ལུས་པ་མེད་པ་རྣམས་ཡོངས་སུ་སྐྱོབ་ཅིང་ཐམས་ཅད་ལ་ཕན་པ་དང་བདེ་བར་མཛད་པ་དང་། དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་དང་མངོན་པར་ཤེས་པ་དང་དམ་པའི་དངོས་གྲུབ་གྲུབ་པ་ལ་སོགས་པ་དེ་བཞིན་གཤེགས་པ་ཐམས་ཅད་ཀྱི་རྫུ་འཕྲུལ་དང་ཆོ་འཕྲུལ་རྣམས་ཀྱི་བར་བསྟན་ནས། རྡོ་རྗེ་སེམས་དཔའི་ཏིང་ངེ་འཛིན་གྱི་ཀུན་ཏུ་བཟང་པོ་ཡིན་པ་དང་ཤིན་ཏུ་བརྟན་པ་ཡིན་པའི་ཕྱིར་དང་།
གཅིག་ཏུ་འདྲེས་པར་གྱུར་ནས། བྱང་ཆུབ་སེམས་དཔའ་ཀུན་ཏུ་བཟང་པོའི་སྐུར་གྱུར་ཏེ། བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ཀའི་རྡོ་རྗེ་ལ་གནས་ནས། ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མའོ་བདག་ནི་རང་བྱུང་བ། ། ཀུན་ཏུ་བཟང་པོའི་སེམས་དཔའ་བརྟན། ། དེ་ནི་བརྟན་ཕྱིར་ལུས་མིན་ཡང་། ། སེམས་དཔའི་ལུས་སུ་གྱུར་པ་ཡིན། ། དེ་ནས་བྱང་ཆུབ་སེམས་དཔའ་ཆེན་པོ་ཀུན་ཏུ་བཟང་པོའི་སྐུ་བཅོམ་ལྡན་འདས་ཀྱི་ཐུགས་ཀ་ནས་བྱུང་སྟེ། དེ་བཞིན་གཤེགས་པ་ཐམས་ཅད་ཀྱི་སྤྱན་སྔ་ན་ཟླ་བའི་དཀྱིལ་འཁོར་ལ་གནས་ནས་བཀའ་ནོད་ཅིང་བཞུགས་པར་གྱུར་ཏོ། །
དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་དམ་ཚིག་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་པས། དེ་བཞིན་གཤེགས་པ་ཐམས་ཅད་ཀྱི་ཚུལ་ཁྲིམས་དང་། ཏིང་ངེ་འཛིན་དང་། ཤེས་རབ་དང་། རྣམ་པར་གྲོལ་བ་དང་། རྣམ་པར་གྲོལ་བའི་ཡེ་ཤེས་མཐོང་བ་དང་། དམ་པའི་ཆོས་ཀྱི་འཁོར་ལོ་བསྐོར་བ་དང་། སེམས་ཅན་གྱི་དོན་བྱ་བ་དང་བདེ་བ་དང་ཡིད་བདེ་བ་ཐམས་ཅད་མྱོང་བར་བྱ་བ་ནས་ཇི་སྲིད་དེ་བཞིན་གཤེགས་པ་ཐམས་ཅད་ཀྱི་མཉམ་པ་ཉིད་ཀྱི་ཡེ་ཤེས་དང་། མངོན་པར་ཤེས་པ་རྣམས་བླ་ན་མེད་པའི་ཐེག་པ་ཆེན་པོར་མངོན་པར་རྟོགས་པ་གྲུབ་པའི་མཆོག་ཐོབ་པའི་བར་དུ་འབྲས་བུ་དེ་དག་གི་ཕྱིར། བྱང་ཆུབ་སེམས་དཔའ་ཀུན་ཏུ་བཟང་པོ་དེ།
དེ་བཞིན་གཤེགས་པ་ཐམས་ཅད་ཀྱི་འཁོར་ལོས་སྒྱུར་བ་ཉིད་དུ་སངས་རྒྱས་ཐམས་ཅད་ཀྱི་སྐུ་རིན་པོ་ཆེའི་དབུ་རྒྱན་དང་དར་དཔྱངས་ཀྱི་དབང་བསྐུར་ནས། དེ་བཞིན་གཤེགས་པ་ཐམས་ཅད་ཀྱི་གྲུབ་པའི་རྡོ་རྗེ་དེ་དེའི་ལག་པར་བྱིན་ནོ། ། དེ་ནས་དེ་བཞིན་གཤེགས་པ་ཐམས་ཅད་ཀྱི་ལག་ན་རྡོ་རྗེ་ལག་ན་རྡོ་རྗེ་ཞེས་རྡོ་རྗེའི་མིང་གི་དབང་གིས་དབང་བསྐུར་རོ། ། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཕྱག་ན་རྡོ་རྗེ་ཕྱག་གཡོན་པའི་དྲིལ་བུ་བསྒྱིངས་པས་བཞུགས། ཕྱག་གཡས་པས་རྡོ་རྗེ་གསོར་བས་ཉིད་ཀྱི་ཐུགས་ཀར་བསྟོད་པའི་ཚུལ་གྱིས་འཛིན་ཞིང་ཆེད་དུ་བརྗོད་དོ། ། སངས་རྒྱས་ཀུན་གྱིས་གྲུབ་པ་ཡི། ། རྡོ་རྗེ་བླ་ན་མེད་པ་འདི། ། བདག་ཏེ་བདག་གི་ལག་ཏུ་བྱིན། ། རྡོ་རྗེ་ལ་ནི་རྡོ་རྗེ་གནས། ། དེ་ནས་ཡང་བཅོམ་ལྡན་འདས་བྱང་ཆུབ་སེམས་དཔའ་ཆེན་པོ་ཤིན་ཏུ་གདོན་མི་ཟ་བའི་རྒྱལ་པོའི་དམ་ཚིག་ལས་བྱུང་བའི་སེམས་དཔའི་བྱིན་གྱིས་བརླབ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས།
དེ་བཞིན་གཤེགས་པ་ཐམས་ཅད་སྤྱན་དྲངས་པའི་དམ་ཚིག་ཅེས་བྱ་བའི་དེ་བཞིན་གཤེགས་པ་ཐམས་ཅད་ཀྱི་སྙིང་པོ་འདི་རང་གི་ཐུགས་ཀ་ནས་ཕྱུང་ངོ་། ། བཛྲ་རཱ་ཛཱཿ དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་བྱུང་མ་ཐག་པ་འདི་ནི་བཅོམ་ལྡན་འདས་ཕྱག་ན་རྡོ་རྗེ་དེ་ཉིད་དེ། དེ་བཞིན་གཤེགས་པ་ཐམས་ཅད་ཀྱི་ལྕགས་ཀྱུ་ཆེན་པོར་གྱུར་ཏེ་བྱུང་ནས། བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ཀར་ཞུགས་ཏེ་གཅིག་ཏུ་འདྲེས་པར་གྱུར་ནས་རྡོ་རྗེ་ལྕགས་ཀྱུ་ཆེན་པོའི་དབྱིབས་སུ་གྱུར་ཏེ་བཅོམ་ལྡན་འདས་ཀྱི་ཕྱག་གཉིས་སུ་གནས་སོ། ། དེ་ནས་རྡོ་རྗེ་ལྕགས་ཀྱུའི་དབྱིབས་ཆེན་པོ་དེ་ལས་འཇིག་རྟེན་གྱི་ཁམས་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པའི་སྐུ་རྣམས་བྱུང་སྟེ། དེ་བཞིན་གཤེགས་པ་ཐམས་ཅད་སྤྱན་དྲང་བ་ལ་སོགས་པ་སངས་རྒྱས་ཐམས་ཅད་ཀྱི་རྫུ་འཕྲུལ་དང་ཆོ་འཕྲུལ་རྣམས་བྱས་ནས་རྡོ་རྗེ་སེམས་དཔའི་ཏིང་ངེ་འཛིན་ནི་ཤིན་ཏུ་གདོན་མི་ཟ་བའི་རྒྱལ་པོ་ཉིད་ཡིན་པ་དང་། ཤིན་ཏུ་བརྟན་པའི་ཕྱིར་གཅིག་ཏུ། འདྲེས་པར་གྱུར་ནས། བྱང་ཆུབ་སེམས་དཔའ་ཆེན་པོ་ཤིན་ཏུ་གདོན་མི་ཟ་བའི་རྒྱལ་པོའི་ལུས་སུ་གྱུར་ནས།
བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ལ་གནས་ཏེ་ཆེད་དུ་བརྗོད་དོ། ། ཨེ་མའོ་རྡོ་རྗེ་ལས་བྱུང་བའི། ། ལྕགས་ཀྱུ་ངེས་པའི་རྒྱལ་པོ་བདག ། གང་ཕྱིར་ཀུན་ཏུ་སངས་རྒྱས་ཁྱབ། ། གྲུབ་ཕྱིར་ཀུན་ནས་སྤྱན་འདྲེན་ནོ། ། དེ་ནས་བྱང་ཆུབ་སེམས་དཔའ་ཆེན་པོ་ཤིན་ཏུ་གདོན་མི་ཟ་བའི་རྒྱལ་པོའི་སྐུ་བཅོམ་ལྡན་འདས་ཀྱི་ཐུགས་ཀ་ནས་ཕྱུང་སྟེ། དེ་བཞིན་གཤེགས་པ་ཐམས་ཅད་ཀྱི་གཡས་ཕྱོགས་ཀྱི་ཟླ་བའི་དཀྱིལ་འཁོར་ལ་གནས་ནས་ཡང་བཀའ་ནོད་ཅིང་བཞུགས་པར་གྱུར་ཏོ། ། དེ་ནས་རྣམ་སྣང་གིས་དབང་བསྐུར་བའི་ཏིང་ངེ་འཛིན་གྱི་རིགས་ལྔའི་དབུ་རྒྱན་དང་དར་དཔྱངས་ཀྱི་དབང་བསྐུར་ཏེ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་སྤྱན་འདྲེན་པའི་དམ་ཚིག་གི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་སྤྱན་འདྲེན་པའི་དམ་ཚིག་དང་།
སེམས་ཅན་གྱི་ཁམས་མ་ལུས་ཤིང་ལུས་པ་མེད་པ་ཐམས་ཅད་འགུགས་པ་དང་། བདེ་བ་དང་ཡིད་བདེ་བ་ཐམས་ཅད་མྱང་བར་བྱ་བ་ནས། དེ་བཞིན་གཤེགས་པ་ཐམས་ཅད་འདུ་བའི་བྱིན་གྱིས་བརླབས་དམ་པའི་དངོས་གྲུབ་ཀྱི་དམ་པ་ཐོབ་པའི་བར་དུ་འབྲས་བུ་དེ་དག་གི་ཕྱིར།

རྡོ་རྗེ་ལྕགས་ཀྱུ་དེ་བྱང་ཆུབ་སེམས་དཔའ་ཆེན་པོ་གདོན་མི་ཟ་བའི་རྒྱལ་པོ་དེའི་ལག་པར་དེ་བཞིན་དུ་བྱིན་ནོ། ། དེ་ནས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་འགུགས་པ་རྡོ་རྗེ་འགུགས་པ་ཞེས་བྱ་བའི་རྡོ་རྗེ་མིང་གི་དབང་གིས་དབང་བསྐུར་རོ། ། དེ་ནས་བྱང་ཆུབ་སེམས་དཔའ་ཆེན་པོ་རྡོ་རྗེ་འགུགས་པས་རྡོ་རྗེ་ལྕགས་ཀྱུ་དེས་དེ་བཞིན་གཤེགས་པ་ཐམས་ཅད་སྤྱན་འདྲེན་ཞིང་ཆེད་དུ་བརྗོད་པ་འདི་ཆེད་དུ་བརྗོད་དོ། ། སངས་རྒྱས་ཀུན་གྱི་རྡོ་རྗེ་ཡི། ། ཡེ་ཤེས་བླ་ན་མེད་པ་འདི། ། སངས་རྒྱས་ཀུན་གྱི་དོན་བསྒྲུབ་ཕྱིར། ། ཀུན་ནས་སྤྱན་དྲང་དམ་པའོ། ། དེ་ནས་ཡང་བཅོམ་ལྡན་འདས་བྱང་ཆུབ་སེམས་དཔའ་ཆེན་པོ་འདུད་ཅེས་བྱ་བའི་དམ་ཚིག་ལས་བྱུང་བའི་སེམས་དཔའི་བྱིན་གྱིས་བརླབས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་མཉེས་པར་བྱེད་པའི་དམ་ཚིག་ཅེས་བྱ་བའི་དེ་བཞིན་གཤེགས་པ་ཐམས་ཅད་ཀྱི་སྙིང་པོ་འདི་རང་གི་ཐུགས་ཀ་ནས་ཕྱུང་ངོ་། ། བཛྲ་ར་ག དེ་ནས་དེ་བཞིན་གཤེགས་ཐམས་ཅད་ཀྱི་ཐུགས་ཀ་ནས་བྱུང་མ་ཐག་པ་འདི་ནི་བཅོམ་ལྡན་འདས་ཕྱག་ན་རྡོ་རྗེ་དེ་ཉིད་དེ།
དེ་བཞིན་གཤེགས་པ་ཐམས་ཅད་ཀྱི་མེ་ཏོག་གི་མདར་གྱུར་ཏེ་བྱུང་ནས་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ཀར་ཞུགས་ཏེ་གཅིག་ཏུ་འདྲེས་པར་གྱུར་ནས་རྡོ་རྗེའི་མདའ་ཆེན་པོའི་དབྱིབས་སུ་གྱུར་ཏེ་བཅོམ་ལྡན་འདས་ཀྱི་ཕྱག་གཉིས་སུ་གནས་སོ། ། དེ་ནས་རྡོ་རྗེ་མདའི་དབྱིབས་དེ་ལས་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པའི་སྐུ་རྣམས་བྱུང་སྟེ། དེ་བཞིན་གཤེགས་པ་ཐམས་ཅད་རྗེས་སུ་མཉེས་པར་བྱ་བ་ལ་སོགས་པ་སངས་རྒྱས་ཐམས་ཅད་ཀྱི་རྫུ་འཕྲུལ་དང་ཆོ་འཕྲུལ་རྣམས་བྱས་ནས་རྡོ་རྗེ་སེམས་དཔའི་ཏིང་ངེ་འཛིན་ནི་ཤིན་ཏུ་བདུད་བྱེད་པ་ཉིད་ཡིན་པ་དང་། རབ་ཏུ་བརྟན་པའི་ཕྱིར་གཅིག་ཏུ་འདྲེས་པར་གྱུར་ནས། བྱང་ཆུབ་སེམས་དཔའ་ཆེན་པོ་བདུད་ཅེས་བྱ་བའི་ལུས་སུ་གྱུར་ནས། བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ལ་གནས་ཏེ། ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མའོ་བདག་གི་རང་བཞིན་དག ། རང་བྱུང་བ་དག་དགྱེས་བྱེད་ན། ། འདོད་ཆགས་བྲལ་རྣམས་དག་བྱའི་ཕྱིར། །
འདོད་ཆགས་ཀྱིས་ནི་འདུལ་བར་བྱེད། ། དེ་ནས་བྱང་ཆུབ་སེམས་དཔའ་ཆེན་པོ་བདུད་དེའི་སྐུ་བཅོམ་ལྡན་འདས་ཀྱི་ཐུགས་ཀ་ནས་བྱུང་སྟེ། དེ་བཞིན་གཤེགས་པ་ཐམས་ཅད་ཀྱི་གཡོན་ཕྱོགས་ཀྱི་ཟླ་བའི་དཀྱིལ་འཁོར་ལ་གནས་ནས་ཡང་བཀའ་ནོད་ཅིང་བཞུགས་པར་གྱུར་ཏོ། ། དེ་ནས་རྣམ་སྣང་གིས་དབང་བསྐུར་བའི་ཏིང་ངེ་འཛིན་གྱིས་རིགས་ལྔའི་དབུ་རྒྱན་དང་དར་དཔྱངས་ཀྱིས་དབང་བསྐུར་ཏེ་དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་མཉེས་པར་བྱེད་པའི་དམ་ཚིག་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་བདུད་རྡོ་རྗེའི་དམ་ཚིག་དང་། སེམས་ཅན་གྱི་ཁམས་མ་ལུས་ཤིང་ལུས་པ་མེད་པ་ཐམས་ཅད་མགུ་བར་བྱ་བ་དང་། བདེ་བ་དང་ཡིད་བདེ་བ་ཐམས་ཅད་མྱོང་བར་བྱས་ནས། དེ་བཞིན་གཤེགས་པ་ཐམས་ཅད་ཀྱི་བདུད་ཀྱི་ལས་ཀྱི་བྱིན་གྱིས་བརླབས་དམ་པའི་དངོས་གྲུབ་ཀྱི་དམ་པ་ཐོབ་པའི་བར་དུ་འབྲས་བུ་དེ་དག་གི་ཕྱིར། རྡོ་རྗེའི་མདའ་དེ་བྱང་ཆུབ་སེམས་དཔའ་ཆེན་པོ་བདུད་ཅེས་བྱ་བ་དེའི་ལག་པར་དེ་བཞིན་དུ་བྱིན་ནོ། ། དེ་ནས་དེ་བཞིན་གཤེགས་པ་ཐམས་ཅད་ཀྱིས་རྡོ་རྗེའི་གཞུ་རྡོ་རྗེའི་གཞུ་ཞེས་བྱ་བའི་རྡོ་རྗེའི་མིང་གི་དབང་གིས་དབང་བསྐུར་རོ། །
དེ་ནས་བྱང་ཆུབ་སེམས་དཔའ་ཆེན་པོ་རྡོ་རྗེ་གཞུ་ཞེས་བྱ་བས། རྡོ་རྗེ་མདའ་དེས་དེ་བཞིན་གཤེགས་པ་ཐམས་ཅད་ལ་བདུད་བྱེད་ཅིང་ཆེད་དུ་བརྗོད་པ་འདི་ཆེད་དུ་བརྗོད་པ་འདི་ཆེད་དུ་བརྗོད་དོ། ། སངས་རྒྱས་ཀུན་གྱི་འདོད་ཆགས་ཀྱི། ། ཡེ་ཤེས་འདི་ནི་དྲི་མ་མེད། ། འདོད་ཆགས་ཀྱིས་ནི་ཆགས་བྲལ་བཅོམ། ། བདེ་བ་ཐམས་ཅད་སྦྱིན་པར་བྱེད། ། དེ་ནས་ཡང་བཅོམ་ལྡན་འདས་བྱང་ཆུབ་སེམས་དཔའ་ཆེན་པོ་རབ་ཏུ་དགའ་བའི་རྒྱལ་པོའི་དམ་ཚིག་ལས་བྱུང་བའི་སེམས་དཔའི་བྱིན་གྱིས་བརླབས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་རབ་ཏུ་དགའ་བའི་དམ་ཚིག་ཅེས་བྱ་བའི་དེ་བཞིན་གཤེགས་པ་ཐམས་ཅད་ཀྱི་སྙིང་པོ་འདི་རང་གི་ཐུགས་ཀ་ནས་ཕྱུང་ངོ་། ། བཛྲ་སཱ་དྷུ། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་བྱུང་མ་ཐག་པ་འདི་ནི་བཅོམ་ལྡན་འདས་ཕྱག་ན་རྡོ་རྗེ་དེ་ཉིད་དེ།
དེ་བཞིན་གཤེགས་པ་ཐམས་ཅད་ཀྱི་ལེགས་སོ་ཞེས་བྱ་བར་གྱུར་ཏེ་བྱུང་ནས། བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ཀར་ཞུགས་ཏེ་གཅིག་ཏུ་འདྲེས་པར་གྱུར་ན། རྡོ་རྗེ་དགྱེས་པའི་དབྱིབས་སུ་གྱུར་ཏེ་བཅོམ་ལྡན་འདས་ཀྱིས་ཕྱག་གཉིས་སུ་གནས་སོ། ། དེ་ནས་རྡོ་རྗེ་དགྱེས་པའི་དབྱིབས་དེ་ལས་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པའི་སྐུ་རྣམས་བྱུང་སྟེ། དེ་བཞིན་གཤེགས་པ་ཐམས་ཅད་ཀྱི་ལེགས་སོ་ཞེས་བྱ་བ་ལ་སོགས་པ་སངས་རྒྱས་ཐམས་ཅད་ཀྱི་རྫུ་འཕྲུལ་དང་ཆོ་འཕྲུལ་རྣམས་བྱས་ནས་རྡོ་རྗེ་སེམས་དཔའི་ཏིང་ངེ་འཛིན་ནི་ཤིན་ཏུ་དགའ་བར་བྱེད་པ་ཉིད་ཡིན་པ་དང་། རབ་ཏུ་བརྟན་པའི་ཕྱིར་གཅིག་ཏུ་འདྲེས་པར་གྱུར་ནས་བྱང་ཆུབ་སེམས་དཔའ་ཆེན་པོ་རབ་ཏུ་དགའ་བའི་རྒྱལ་པོའི་ལུས་སུ་གྱུར་ནས་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ལ་གནས་ཏེ་ཆེད་དུ་བརྗོད་པ་འདི་ཆེད་དུ་བརྗོད། ཨེ་མའོ་ཐམས་ཅད་མཁྱེན་ཀུན་གྱི། ། ལེགས་སྦྱིན་ནང་ན་བདག་མཆོག་པས། ། རྣམ་རྟོག་བྲལ་བ་དེ་དག་གིས། ། ངེས་པར་དགྱེས་པ་བསྐྱེད་པ་ཡིན། །
དེ་ནས་བྱང་ཆུབ་སེམས་དཔའ་ཆེན་པོ་རབ་ཏུ་དགའ་བའི་རྒྱལ་པོའི་སྐུ་བཅོམ་ལྡན་འདས་ཀྱི་ཐུགས་ཀ་ནས་ཕྱུང་སྟེ། དེ་བཞིན་གཤེགས་པ་ཐམས་ཅད་ཀྱི་རྒྱབ་ན་ཟླ་བའི་དཀྱིལ་འཁོར་ལ་གནས་ནས་ཡང་བཀའ་ནོད་ཅིང་བཞུགས་པར་གྱུར་ཏོ། ། དེ་ནས་རྣམ་སྣང་གིས་དབང་བསྐུར་བའི་ཏིང་ངེ་འཛིན་གྱིས་རིགས་ལྔའི་དབུ་རྒྱན་དང་དར་དཔྱངས་ཀྱིས་དབང་བསྐུར་ཏེ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་མཉེས་པར་བྱེད་པའི་དམ་ཚིག་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་རབ་ཏུ་དགྱེས་པ་བླ་ན་མེད་པའི་དམ་ཚིག་དང་། སེམས་ཅན་གྱི་ཁམས་མ་ལུས་ཤིང་ལུས་པ་མེད་པ་ཐམས་ཅད་མགུ་བར་བྱེད་པ་དང་། བདེ་བ་དང་ཡིད་བདེ་བ་ཐམས་ཅད་མྱོང་བར་བྱ་བ་ནས། དེ་བཞིན་གཤེགས་པ་ཐམས་ཅད་དགྱེས་པའི་རོ་བླ་ན་མེད་པའི་དངོས་གྲུབ་ཀྱི་དམ་པ་ཐོབ་པའི་བར་དུ་འབྲས་བུ་དེ་དག་གི་ཕྱིར། རྡོ་རྗེ་དགྱེས་པ་དེ་བྱང་ཆུབ་སེམས་དཔའ་སེམས་དཔའ་ཆེན་པོ་རབ་ཏུ་དགའ་བའི་རྒྱལ་པོ་དེའི་ལག་པར་དེ་བཞིན་དུ་བྱིན་ནོ། ། དེ་ནས་དེ་བཞིན་གཤེགས་པ་ཐམས་ཅད་ཀྱིས་རྡོ་རྗེ་དགྱེས་པ་རྡོ་རྗེ་དགྱེས་པ་ཞེས་བྱ་བའི་རྡོ་རྗེ་མིང་གིས་དབང་གིས་དབང་བསྐུར་རོ། །
དེ་ནས་བྱང་ཆུབ་སེམས་དཔའ་ཆེན་པོ་རྡོ་རྗེ་དགྱེས་པས། རྡོ་རྗེ་དགྱེས་པའི་དབྱིབས་དེས་དེ་བཞིན་གཤེགས་པ་ཐམས་ཅད་ལ་ལེགས་སོ་ཞེས་བྱ་བས་རབ་ཏུ་དགྱེས་པར་བྱེད་ཅིང་ཆེད་དུ་བརྗོད་པ་འདི་ཆེད་དུ་བརྗོད་དོ། ། སངས་རྒྱས་ཀུན་གྱི་ལེགས་སྦྱིན་པ། ། འདི་ནི་རབ་ཏུ་འཇུག་བྱས་པས། ། རྡོ་རྗེ་ཐམས་ཅད་དགྱེས་པར་བྱེད། ། ལྷ་རྫས་དགྱེས་པ་སྤེལ་བའོ། ། དེ་ནས་ཡང་བཅོམ་ལྡན་འདས་བྱང་ཆུབ་སེམས་དཔའ་ཆེན་པོ་ནམ་མཁའི་སྙིང་པོའི་དམ་ཚིག་ལས་བྱུང་བའི་རིན་པོ་ཆེའི་བྱིན་གྱིས་བརླབས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་བཞིན་གཤེགས་པ་ཐམས་ཅད་དབང་བསྐུར་བའི་དམ་ཚིག་ཅེས་བྱ་བའི་དེ་བཞིན་གཤེགས་པ་ཐམས་ཅད་ཀྱི་སྙིང་པོ་འདི་རང་གི་ཐུགས་ཀ་ནས་ཕྱུང་ངོ་། ། བཛྲ་རཏྣ། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་བྱུང་མ་ཐག་པ་འདི་ནི། རྡོ་རྗེ་སེམས་དཔའི་ཏིང་ངེ་འཛིན་ཐམས་ཅད་ནམ་མཁའ་དང་མཉམ་པ་ཉིད་ཀྱི་ཡེ་ཤེས་ཤིན་ཏུ་རྟོགས་པ་ཡིན་པའི་ཕྱིར།
བཅོམ་ལྡན་འདས་ཕྱག་ན་རྡོ་རྗེ་དེ་ཉིད་དེ། ནམ་མཁའ་ཐམས་ཅད་ཀྱི་འོད་ཟེར་དུ་གྱུར་ནས་ཕུང་ངོ་། ། ནམ་མཁའ་ཐམས་ཅད་ཀྱི་འོད་ཟེར་དེ་དག་གིས་འཇིག་རྟེན་གྱི་ཁམས་ཐམས་ཅད་སྣང་བར་བྱས་པས་ཐམས་ཅད་ནམ་མཁའི་དབྱིབས་ལྟ་བུར་གྱུར་ཏོ། ། དེ་ནས་དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་བརླབས་ཀྱིས་ནམ་མཁའི་དབྱིངས་དེ་དག་ཐམས་ཅད་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་སུ་ཞུགས་ནས་རྡོ་རྗེ་སེམས་དཔའི་ཏིང་ངེ་འཛིན་ཤིན་ཏུ་བསྒོམས་པའི་ཕྱིར། ནམ་མཁའི་ཁམས་ཐམས་ཅད་ཀྱི་སྙིང་པོའི་རང་བཞིན་འཇིག་རྟེན་གྱི་ཁམས་ཐམས་ཅད་དུ་མཉམ་པར་འཇུག་པའི་ཚད་ཙམ་གྱིས་རྡོ་རྗེ་རིན་པོ་ཆེ་ཆེན་པོའི་དབྱིབས་སུ་གྱུར་ནས། བཅོམ་ལྡན་འདས་ཀྱི་ཕྱག་གཉིས་སུ་གནས་སོ། ། དེ་ནས་རྡོ་རྗེ་རིན་པོ་ཆེའི་དབྱིབས་དེ་ལས་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པའི་སྐུ་རྣམས་བྱུང་སྟེ། དེ་བཞིན་གཤེགས་པ་ཐམས་ཅད་དབང་བསྐུར་བ་ལ་སོགས་པ་སངས་རྒྱས་ཐམས་ཅད་ཀྱི་རྫུ་འཕྲུལ་དང་ཆོ་འཕྲུལ་རྣམས་བྱས་ནས། རྡོ་རྗེ་སེམས་དཔའི་ཏིང་ངེ་འཛིན་ནི་ནམ་མཁའི་ཁམས་ཐམས་ཅད་ཀྱི་སྙིང་པོ་ལས་ཤིན་ཏུ་བྱུང་བ་ཉིད་ཡིན་པ་དང་། ཤིན་ཏུ་བརྟན་པའི་ཕྱིར་གཅིག་ཏུ་འདྲེས་པར་གྱུར་ནས།
བྱང་ཆུབ་སེམས་དཔའ་ཆེན་པོ་ནམ་མཁའི་སྙིང་པོའི་ལུས་སུ་གྱུར་ནས་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ལ་གནས་ཏེ་ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མའོ་ཆགས་མེད་རྒྱལ་བ་ཡང་། ། ཁམས་གསུམ་དབང་པོར་དགོངས་པས་ན། ། རྡོ་རྗེ་རིན་ཆེན་བླ་མེད་པའི། ། དབང་བསྐུར་མཆོག་ནི་བདག་ཡིན་ནོ། ། དེ་ནས་བྱང་ཆུབ་སེམས་དཔའ་ཆེན་པོ་ནམ་མཁའི་སྙིང་པོའི་སྐུ་བཅོམ་ལྡན་འདས་ཀྱི་ཐུགས་ཀ་ནས་བྱུང་སྟེ། དེ་བཞིན་གཤེགས་པ་ཐམས་ཅད་ཀྱི་སྤྱན་སྔ་ན་ཟླ་བའི་དཀྱིལ་འཁོར་ལ་གནས་ནས་ཡང་བཀའ་ནོད་ཅིང་བཞུགས་པར་གྱུར་ཏོ། ། དེ་ནས་རྣམ་སྣང་གིས་དབང་བསྐུར་བའི་ཏིང་ངེ་འཛིན་གྱིས་རིགས་ལྔའི་དབུ་རྒྱན་དང་དར་དཔྱངས་ཀྱི་དབང་བསྐུར་ཏེ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ནོར་བུ་རིན་པོ་ཆེའི་དམ་ཚིག་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་དགོངས་པ་ཡོངས་སུ་རྫོགས་པར་བྱ་བའི་དམ་ཚིག་དང་།
སེམས་ཅན་གྱི་ཁམས་མ་ལུས་ཤིང་ལུས་པ་མེད་པ་ཐམས་ཅད་ཡོངས་སུ་གྲུབ་པར་བྱ་བ་དང་བདེ་བ་དང་ཡིད་བདེ་བ་ཐམས་ཅད་མྱོང་བར་བྱ་བ་ནས། དེ་བཞིན་གཤེགས་པ་ཐམས་ཅད་ཀྱི་དོན་ཕུན་སུམ་ཚོགས་པའི་དངོས་གྲུབ་དམ་པ་ཐོབ་པའི་བར་དུ་འབྲས་བུ་དེ་དག་གི་ཕྱིར། རྡོ་རྗེའི་ནོར་བུ་སྟེ། བྱང་ཆུབ་སེམས་དཔའ་ཆེན་པོ་ནམ་མཁའི་སྙིང་པོ་དེའི་ལག་པར་དེ་བཞིན་དུ་བྱིན་ནོ། ། དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་སྙིང་པོ་རྡོ་རྗེའི་སྙིང་པོ་ཞེས་བྱ་བའི་རྡོ་རྗེའི་མིང་གི་དབང་གིས་དབང་བསྐུར་རོ། ། དེ་ནས་བྱང་ཆུབ་སེམས་དཔའ་ཆེན་པོ་རྡོ་རྗེ་སྙིང་པོས་རྡོ་རྗེ་ནོར་བུ་དེ་རང་གི་དབང་བསྐུར་བའི་གནས་སུ་འཇོག་ཅིང་ཆེད་དུ་བརྗོད་པ་འདི་ཆེད་དུ་བརྗོད་དོ། ། སངས་རྒྱས་ཀུན་གྱིས་སེམས་ཅན་ཁམས། ། དབང་བསྐུར་དེ་ནི་བདག་ཡིན་ཏེ། ། བདག་གི་ལག་ཏུ་བྱིན་པས་ན། ། རིན་ཆེན་ལ་ནི་རིན་ཆེན་བཞག །
དེ་ནས་ཡང་བཅོམ་ལྡན་འདས་བྱང་ཆུབ་སེམས་དཔའ་ཆེན་པོ་གཟི་བརྗིད་ཆེན་པོ་ཞེས་བྱ་བའི་དམ་ཚིག་ལས་བྱུང་བའི་རིན་པོ་ཆེའི་བྱིན་གྱིས་བརླབས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་འོད་ཟེར་གྱི་དམ་ཚིག་ཅེས་བྱ་བའི་དེ་བཞིན་གཤེགས་པ་ཐམས་ཅད་ཀྱི་སྙིང་པོ་འདི་རང་གི་ཐུགས་ཀ་ནས་ཕྱུང་ངོ་། ། བཛྲ་ཏེ་ཛ། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་བྱུང་མ་ཐག་པ་འདི་ནི་བཅོམ་ལྡན་འདས་ཕྱག་ན་རྡོ་རྗེ་དེ་ཉིད་དེ། དེ་བཞིན་གཤེགས་པ་ཐམས་ཅད་ཀྱི་ཉི་མའི་དཀྱིལ་འཁོར་ཆེན་པོར་གྱུར་ཏེ་བྱུང་ནས་བཅོམ་ལྡན་འདས་ཕྱག་ན་རྡོ་རྗེ་དེ་ཉིད་དེ། དེ་བཞིན་གཤེགས་པ་ཐམས་ཅད་ཀྱི་ཉི་མའི་དཀྱིལ་འཁོར་ཆེན་པོར་གྱུར་ཏེ་བྱུང་ནས་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ཀར་ཞུགས་ཏེ་གཅིག་ཏུ་འདྲེས་པར་གྱུར་ནས་རྡོ་རྗེ་ཉི་མའི་དབྱིབས་སུ་གྱུར་ཏེ། བཅོམ་ལྡན་འདས་ཀྱི་ཕྱག་གཉིས་སུ་གནས་སོ། ། དེ་ནས་རྡོ་རྗེ་ཉི་མའི་དཀྱིལ་འཁོར་དེ་ལས་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པའི་སྐུ་རྣམས་བྱུང་སྟེ། དེ་བཞིན་གཤེགས་པ་ཐམས་ཅད་ཀྱི་འོད་ཟེར་འགྱེད་པ་ལ་སོགས་པ་སངས་རྒྱས་ཐམས་ཅད་ཀྱི་རྫུ་འཕྲུལ་དང་ཆོ་འཕྲུལ་རྣམས་བྱས་ནས། རྡོ་རྗེ་སེམས་དཔའི་ཏིང་ངེ་འཛིན་ནི་ཤིན་ཏུ་གཟི་བརྗིད་ཆེ་བ་ཉིད་ཡིན་པ་དང་།
ཤིན་ཏུ་བརྟན་པའི་ཕྱིར་གཅིག་ཏུ་འདྲེས་པར་གྱུར་ནས། བྱང་ཆུབ་སེམས་དཔའ་ཆེན་པོ་གཟི་བརྗིད་ཆེན་པོའི་ལུས་སུ་གྱུར་ནས་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ལ་གནས་ཏེ། ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མའོ་སེམས་ཅན་ཁམས་ཀུན་ཏུ། ། སྣང་བྱེད་གཟི་བརྗིད་དཔེ་མེད་དག ། གང་ཕྱིར་སངས་རྒྱས་དག་པ་ཡི། ། འདྲེན་པ་རྣམས་ཀྱང་སྦྱོར་བར་བྱེད། ། དེ་ནས་བྱང་ཆུབ་སེམས་དཔའ་ཆེན་པོ་དྲི་མ་མེད་པའི་གཟི་བརྗིད་ཀྱི་སྐུ་བཅོམ་ལྡན་འདས་ཀྱི་ཐུགས་ཀ་ནས་བྱུང་སྟེ། དེ་བཞིན་གཤེགས་པ་ཐམས་ཅད་ཀྱི་གཡས་ཕྱོགས་སུ་ཟླ་བའི་དཀྱིལ་འཁོར་ལ་གནས་ནས་ཡང་བཀའ་ནོད་ཅིང་བཞུགས་པར་གྱུར་ཏོ། ། དེ་ནས་རྣམ་སྣང་གིས་དབང་བསྐུར་བའི་ཏིང་ངེ་འཛིན་གྱིས་རིགས་ལྔའི་དབུ་རྒྱན་དང་དར་དཔྱངས་ཀྱིས་དབང་བསྐུར་ཏེ།
དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་འོད་ཀྱི་དཀྱིལ་འཁོར་གྱི་བྱིན་གྱིས་བརླབས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱིས་འོད་ཟེར་གྱི་དམ་ཚིག་དང་སེམས་ཅན་གྱི་ཁམས་མ་ལུས་ཤིང་ལུས་པ་མེད་པ་ཐམས་ཅད་གཟི་བརྗིད་མཚུངས་པ་མེད་པ་དང་། བདེ་བ་དང་ཡིད་བདེ་བ་ཐམས་ཅད་མྱོང་བར་བྱ་བ་ནས། དེ་བཞིན་གཤེགས་པ་ཐམས་ཅད་རང་གི་འོད་ཐོབ་ཅིང་དངོས་གྲུབ་དམ་པའི་བར་དུ་འབྲས་བུ་དེ་དག་གི་ཕྱིར། རྡོ་རྗེ་ཉི་མ་དེ་བྱང་ཆུབ་སེམས་དཔའ་ཆེན་པོ་གཟི་བརྗིད་ཆེན་པོ་དེའི་ལག་ཏུ་དེ་བཞིན་དུ་བྱིན་ནོ། ། དེ་ནས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་འོད་རྡོ་རྗེའི་འོད་ཅེས་བྱ་བའི་རྡོ་རྗེའི་མིང་གི་དབང་གིས་དབང་བསྐུར་རོ། ། དེ་ནས་བྱང་ཆུབ་སེམས་དཔའ་ཆེན་པོ་རྡོ་རྗེའི་འོད་ཀྱིས་རྡོ་རྗེའི་ཉི་མ་དེས་དེ་བཞིན་གཤེགས་པ་ཐམས་ཅད་ལ་སྣང་བར་བྱེད་ཅིང་ཆེད་དུ་བརྗོད་པ་འདི་ཆེད་དུ་བརྗོད་དོ། ། སངས་རྒྱས་ཀུན་གྱི་སྣང་བ་འདི། ། མི་ཤེས་མུན་ནག་འཇོམས་བྱེད་པ། ། ཤིན་ཏུ་རྡུལ་ཕྲན་ཇི་སྙེད་པའི། །
ཉི་མའི་འོད་བས་ཤིན་ཏུ་ལྷག ། དེ་ནས་ཡང་བཅོམ་ལྡན་འདས་བྱང་ཆུབ་སེམས་དཔའ་ཆེན་པོ་རིན་པོ་ཆེའི་དབལ་གྱི་དམ་ཚིག་ལས་བྱུང་བའི་རིན་པོ་ཆེའི་བྱིན་གྱིས་བརླབས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་དགོངས་པ་ཡོངས་སུ་རྫོགས་པར་བྱེད་པའི་དམ་ཚིག་ཅེས་བྱ་བའི་དེ་བཞིན་གཤེགས་པ་ཐམས་ཅད་ཀྱི་སྙིང་པ་ོ་འདི་རང་གི་ཐུགས་ཀ་ནས་ཕྱུང་ངོ་། ། བཛྲ་ཀེ་ཏུ། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་བྱུང་མ་ཐག་པ་འདི་ནི་བཅོམ་ལྡན་འདས་ཕྱག་ན་རྡོ་རྗེ་དེ་ཉིད་དེ། དེ་བཞིན་གཤེགས་པ་ཐམས་ཅད་ཀྱི་རིན་པོ་ཆེའི་རྒྱལ་མཚན་ཁ་དོག་དང་གཟུགས་དང་རྒྱན་དང་དབྱིབས་སྣ་ཚོགས་པར་གྱུར་ཏེ་བྱུང་ནས་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ཀར་ཞུགས་ཏེ་གཅིག་ཏུ་འདྲེས་པར་གྱུར་ནས་རྡོ་རྗེ་རྒྱལ་མཚན་གྱི་དབྱིབས་སུ་གྱུར་ནས་བཅོམ་ལྡན་འདས་ཀྱི་ཕྱག་གཉིས་སུ་གནས་སོ། ། དེ་ནས་རྡོ་རྗེ་རྒྱལ་མཚན་གྱི་དབྱིབས་དེ་ལས་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པའི་སྐུ་རྣམས་བྱུང་སྟེ། དེ་བཞིན་གཤེགས་པ་ཐམས་ཅད་ཀྱི་རིན་པོ་ཆེའི་རྒྱལ་མཚན་བསྒྲེང་བ་ལ་སོགས་པ་སངས་རྒྱས་ཐམས་ཅད་ཀྱི་རྫུ་འཕྲུལ་དང་ཆོ་འཕྲུལ་རྣམས་བྱས་ནས་རྡོ་རྗེ་སེམས་དཔའི་ཏིང་ངེ་འཛིན་ནི། རིན་པོ་ཆེའི་དབལ་ཉིད་ཡིན་པ་དང་། ཤིན་ཏུ་བརྟན་པའི་ཕྱིར་གཅིག་ཏུ་འདྲེས་པར་གྱུར་ནས་བྱང་ཆུབ་སེམས་དཔའ་ཆེན་པོ་རིན་པོ་ཆེ་དབལ་གྱི་ལུས་སུ་གྱུར་ནས། བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ལ་གནས་ཏེ་ཆེད་དུ་བརྗོད་པ་འདི་ཆེད་དུ་བརྗོད་དོ། །
ཨེ་མའོ་དོན་ཀུན་གྲུབ་པ་དང་། ། དགོངས་པ་ཐམས་ཅད་ཡོངས་རྫོགས་ཤིང་། ། དོན་རྣམས་ཐམས་ཅད་རྫོགས་བྱེད་པའི། ། འདྲ་མེད་དབལ་ནི་བདག་ཡིན་ནོ། ། དེ་ནས་བྱང་ཆུབ་སེམས་དཔའ་ཆེན་པོ་རིན་པོ་ཆེ་དབལ་གྱི་སྐུ་བཅོམ་ལྡན་འདས་ཀྱི་ཐུགས་ཀ་ནས་བྱུང་སྟེ། དེ་བཞིན་གཤེགས་པ་ཐམས་ཅད་ཀྱི་གཡོན་ཕྱོགས་ཀྱི་ཟླ་བའི་དཀྱིལ་འཁོར་ལ་གནས་ནས་ཡང་བཀའ་ནོད་ཅིང་བཞུགས་པར་གྱུར་ཏོ། ། དེ་ནས་རྣམ་སྣང་གིས་དབང་བསྐུར་བའི་ཏིང་ངེ་འཛིན་གྱིས་རིགས་ལྔའི་དབུ་རྒྱན་དང་དར་དཔྱངས་ཀྱི་དབང་བསྐུར་ཏེ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་རྒྱལ་མཚན་གྱིས་བྱིན་གྱིས་བརླབས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ནོར་བུ་ཡིད་བཞིན་གྱི་རྒྱལ་པོའི་རྒྱལ་མཚན་བསྒྲེང་བའི་དམ་ཚིག་དང་། སེམས་ཅན་གྱི་ཁམས་མ་ལུས་ཤིང་ལུས་པ་མེད་པ་ཐམས་ཅད་རེ་བ་ཐམས་ཅད་ཡོངས་སུ་བཀང་བར་བྱ་བ་དང་།
བདེ་བ་དང་ཡིད་བདེ་བ་ཐམས་ཅད་མྱོང་བར་བྱ་བ་ནས། དེ་བཞིན་གཤེགས་པ་ཐམས་ཅད་དོན་ཆེན་པོའི་དངོས་གྲུབ་དམ་པ་ཐོབ་པའི་བར་དུ་འབྲས་བུ་དེ་དག་གི་ཕྱིར་རྡོ་རྗེ་རྒྱལ་མཚན་དེ་བྱང་ཆུབ་སེམས་དཔའ་ཆེན་པོ་རིན་པོ་ཆེའི་དབལ་དེའི་ལག་པར་དེ་བཞིན་དུ་བྱིན་ནོ། ། དེ་ནས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་རྒྱལ་མཚན་རྡོ་རྗེའི་རྒྱལ་མཚན་ཞེས་བྱ་བ་རྡོ་རྗེའི་མིང་གི་དབང་གིས་དབང་བསྐུར་རོ། ། དེ་ནས་བྱང་ཆུབ་སེམས་དཔའ་ཆེན་པོ་རྡོ་རྗེའི་རྒྱལ་མཚན་དེས། དེ་བཞིན་གཤེགས་པ་ཐམས་ཅད་སྦྱིན་པའི་ཕ་རོལ་ཏུ་ཕྱིན་པ་ལ་སྦྱོར་དུ་བཅུག་ནས་ཆེད་དུ་བརྗོད་པ་འདི་ཆེད་དུ་བརྗོད་དོ། ། སངས་རྒྱས་ཀུན་གྱི་དགོངས་པ་ཀུན། ། ཡོངས་སུ་རྫོགས་པར་བྱེད་པ་ཡི། ། ཡིད་བཞིན་ནོར་བུའི་རྒྱལ་མཚན་འདི། ། སྦྱིན་པའི་ཕ་རོལ་ཏུ་ཕྱིན་པའི་ཚུལ། ། དེ་ནས་ཡང་བཅོམ་ལྡན་འདས་བྱང་ཆུབ་སེམས་དཔའ་ཆེན་པོ་རྟག་པར་དགའ་ཞིང་རབ་ཏུ་མགུ་བའི་དབང་པོའི་དམ་ཚིག་ལས་བྱུང་བའི་རིན་པོ་ཆེའི་བྱིན་གྱིས་བརླབས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས།
དེ་བཞིན་གཤེགས་པ་ཐམས་ཅད་ཀྱི་དགྱེས་པའི་དམ་ཚིག་ཅེས་བྱ་བའི་དེ་བཞིན་གཤེགས་པ་ཐམས་ཅད་ཀྱི་སྙིང་པོ་འདི་རང་གི་ཐུགས་ཀ་ནས་ཕྱུང་ངོ་། ། བཛྲ་ཧཱ་སཱ། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་བྱུང་མ་ཐག་པ་འདི་ནི་བཅོམ་ལྡན་འདས་ཕྱག་ན་རྡོ་རྗེ་དེ་ཉིད། དེ་བཞིན་གཤེགས་པ་ཐམས་ཅད་ཀྱི་འཛུམ་པར་གྱུར་ཏེ་བྱུང་ནས། བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ཀར་ཞུགས་ཏེ་གཅིག་ཏུ་འདྲེས་པར་གྱུར་ནས་རྡོ་རྗེ་འཛུམ་པའི་དབྱིབས་སུ་གྱུར་ཏེ་བཅོམ་ལྡན་འདས་ཀྱི་ཕྱག་གཉིས་སུ་གནས་སོ། ། དེ་ནས་རྡོ་རྗེ་འཛུམ་པའི་དབྱིབས་དེ་ལས་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པའི་སྐུ་རྣམས་བྱུང་སྟེ། དེ་བཞིན་གཤེགས་པ་ཐམས་ཅད་ཀྱི་རྨད་དུ་བྱུང་བ་ལ་སོགས་པ་སངས་རྒྱས་ཐམས་ཅད་ཀྱི་རྫུ་འཕྲུལ་དང་ཆོ་འཕྲུལ་རྣམས་བྱས་ནས་རྡོ་རྗེ་སེམས་དཔའི་ཏིང་ངེ་འཛིན་ནི་རྟག་ཏུ་དགའ་ཞིང་རབ་ཏུ་མགུ་བའི་དབང་པོ་ཉིད་ཡིན་པ་དང་། ཤིན་ཏུ་བརྟན་པའི་ཕྱིར་གཅིག་ཏུ་འདྲེས་པར་གྱུར་ནས་བྱང་ཆུབ་སེམས་དཔའ་ཆེན་པོ་རྟག་ཏུ་དགའ་ཞིང་རབ་ཏུ་མགུ་བའི་དབང་པོའི་ལུས་སུ་གྱུར་ནས། བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ལ་གནས་ཏེ་ཆེད་དུ་བརྗོད་པ་འདི་ཆེད་དུ་བརྗོད་དོ། ། རྟག་ཏུ་མཉམ་པར་བཞག་རྣམས་ཀྱི། །
སངས་རྒྱས་དོན་ལ་རབ་སྦྱོར་ཕྱིར། ། ཨེ་མའོ་བདག་ནི་ཀུན་མཆོག་གི། ། བཞད་ཆེན་རྨད་དུ་བྱུང་ཆེན་ཡིན། ། དེ་ནས་བྱང་ཆུབ་སེམས་དཔའ་ཆེན་པོ་རྟག་པར་དགའ་ཞིང་རབ་ཏུ་མགུ་བའི་དབང་པོའི་སྐུ་བཅོམ་ལྡན་འདས་ཀྱི་ཐུགས་ཀ་ནས་ཕྱུང་སྟེ། དེ་བཞིན་གཤེགས་པ་ཐམས་ཅད་ཀྱི་རྒྱབ་ཀྱི་ཟླ་བའི་དཀྱིལ་འཁོར་ལ་གནས་ནས་ཡང་བཀའ་ནོད་ཅིང་བཞུགས་པར་གྱུར་ཏོ། ། དེ་ནས་རྣམ་སྣང་གི་དབང་བསྐུར་བའི་ཏིང་ངེ་འཛིན་གྱི་རིགས་ལྔའི་དབུ་རྒྱན་དང་དར་དཔྱངས་ཀྱི་དབང་བསྐུར་ཏེ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་རྨད་དུ་བྱུང་བའི་བྱིན་གྱིས་བརླབས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་རྨད་དུ་བྱུང་བ་བསྐྱེད་པའི་དམ་ཚིག་དང་། སེམས་ཅན་གྱི་ཁམས་མ་ལུས་ཤིང་ལུས་པ་མེད་པ་ཐམས་ཅད་དབང་པོ་བླ་ན་མེད་པ་དང་བདེ་བ་དང་ཡིད་བདེ་བ་ཐམས་ཅད་མྱོང་བར་བྱ་བ་ནས། དེ་བཞིན་གཤེགས་པ་ཐམས་ཅད་ཀྱི་དབང་པོ་ཡོངས་སུ་སྦྱོང་བའི་ཡེ་ཤེས་མངོན་པར་ཤེས་པའི་དངོས་གྲུབ་ཀྱི་དམ་པ་ཐོབ་པའི་བར་དུ་འབྲས་བུ་དེ་དག་གི་ཕྱིར་རྡོ་རྗེས་འཛུམ་པ་དེ།
བྱང་ཆུབ་སེམས་དཔའ་ཆེན་པོ་རྟག་པར་དགའ་ཞིང་རབ་ཏུ་མགུ་བའི་དབང་པོ་དེའི་ལག་པར་དེ་བཞིན་དུ་བྱིན་ནོ། ། དེ་ནས་དེ་བཞིན་གཤེགས་པ་ཐམས་ཅད་ཀྱིས་རྡོ་རྗེ་དགའ་བ་ཞེས་བྱ་བའི་རྡོ་རྗེའི་མིང་གི་དབང་གིས་དབང་བསྐུར་རོ། ། དེ་ནས་བྱང་ཆུབ་སེམས་དཔའ་ཆེན་པོ་རྡོ་རྗེ་དགའ་བས་རྡོ་རྗེ་འཛུམ་པ་དེས། དེ་བཞིན་གཤེགས་པ་ཐམས་ཅད་དགྱེས་པར་བྱེད་ཅིང་ཆེད་དུ་བརྗོད་པ་འདི་ཆེད་དུ་བརྗོད་དོ། ། འདི་ནི་སངས་རྒྱས་ཐམས་ཅད་ཀྱི། ། རྨད་དུ་བྱུང་བསྐྱེད་སྟོན་པ་པོ། ། དགྱེས་ཆེན་བྱེད་པའི་ཡེ་ཤེས་ཏེ། ། གཙུག་ལག་གཞན་གྱིས་ཤེས་མི་ནུས། ། དེ་ནས་ཡང་བཅོམ་ལྡན་འདས་བྱང་ཆུབ་སེམས་དཔའ་ཆེན་པོ་ཀུན་ཏུ་སྤྱན་རས་གཟིགས་ཀྱི་དབང་པོའི་དམ་ཚིག་ལས་བྱུང་བའི་ཆོས་ཀྱི་བྱིན་གྱིས་བརླབས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་དམ་ཚིག་ཅེས་བྱ་བའི་དེ་བཞིན་གཤེགས་པ་ཐམས་ཅད་ཀྱི་སྙིང་པོ་འདི་རང་གི་ཐུགས་ཀ་ནས་བྱུང་ངོ་། །
བཛྲ་དྷརྨྨཿ དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་བྱུང་མ་ཐག་པ་འདི་ནི་བཅོམ་ལྡན་འདས་ཕྱག་ན་རྡོ་རྗེ་དེ་ཉིད་དེ། རྡོ་རྗེ་འཛིན་པའི་ཏིང་ངེ་འཛིན་ནི་རང་བཞིན་གྱིས་དག་པའི་ཆོས་མཉམ་པ་ཉིད་ཀྱི་ཡེ་ཤེས་རབ་ཏུ་རྟོགས་པའི་ཕྱིར་དམ་པའི་ཆོས་ཀྱི་འོད་ཟེར་དུ་གྱུར་ཏེ་བྱུང་ངོ་། ། དམ་པའི་ཆོས་ཀྱི་འོད་ཟེར་དེ་དག་གིས་འཇིག་རྟེན་གྱི་ཁམས་ཐམས་ཅད་ཀུན་ཏུ་སྣང་བར་བྱས་ནས་ཆོས་ཀྱི་དབྱིངས་ཀྱི་རང་བཞིན་དུ་གྱུར་ཏོ། ། ཆོས་ཀྱི་དབྱིངས་དེ་དག་ཐམས་ཅད་ཀྱང་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་སུ་ཞུགས་ཏེ་གཅིག་ཏུ་འདྲེས་པར་གྱུར་ནས་ནམ་མཁའི་ཁམས་ཐམས་ཅད་དང་མཉམ་པར་འཇུག་པའི་ཚད་ཙམ་གྱིས་རྡོ་རྗེ་པདྨ་ཆེན་པོའི་དབྱིབས་སུ་གྱུར་ཏེ་བཅོམ་ལྡན་འདས་ཀྱི་ཕྱག་གཉིས་སུ་གནས་སོ། ། དེ་ནས་རྡོ་རྗེ་པདྨའི་དབྱིབས་དེ་ལས་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་དུ་ཕྲ་མོ་དང་མཉམ་པའི་དེ་བཞིན་གཤེགས་པའི་སྐུ་རྣམས་བྱུང་སྟེ། དེ་བཞིན་གཤེགས་པ་ཐམས་ཅད་ཀྱི་ཏིང་ངེ་འཛིན་དང་མངོན་པར་ཤེས་པ་ལ་སོགས་པ་སངས་རྒྱས་ཐམས་ཅད་ཀྱི་རྫུ་འཕྲུལ་དང་ཆོ་འཕྲུལ་རྣམས་བྱས་ནས། རྡོ་རྗེ་སེམས་དཔའི་ཏིང་འཛིན་ནི་ཤིན་ཏུ་སྤྱན་རས་གཟིགས་ཀྱི་དབང་པོ་ཉིད་ཡིན་པ་དང་། ཤིན་ཏུ་བརྟན་པའི་ཕྱིར་གཅིག་ཏུ་འདྲེས་པར་གྱུར་ནས། བྱང་ཆུབ་སེམས་དཔའ་ཀུན་ཏུ་སྤྱན་རས་གཟིགས་ཀྱི་དབང་པོའི་སྐུར་གྱུར་ནས་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ལ་གནས་ཏེ་ཆེད་དུ་བརྗོད་པ་འདི་ཆེད་དུ་བརྗོད་དོ། །
ཨེ་མའོ་རང་བྱུང་གདོད་ནས་དག ། དམ་པའི་དོན་ནོ་བདག་ཡིན་ཏེ། ། གང་ཕྱིར་གཟིངས་འདྲའི་ཆོས་རྣམས་ལ། ། རྣམ་པར་དག་པ་དམིགས་པར་འགྱུར། ། དེ་ནས་བྱང་ཆུབ་སེམས་དཔའ་ཆེན་པོ་ཀུན་ཏུ་སྤྱན་རས་གཟིགས་ཀྱི་དབང་པོའི་སྐུ་བཅོམ་ལྡན་འདས་ཀྱི་ཐུགས་ཀ་ནས་བྱུང་སྟེ། དེ་བཞིན་གཤེགས་པ་ཐམས་ཅད་ཀྱི་སྤྱན་སྔ་ན་ཟླ་བའི་དཀྱིལ་འཁོར་ལ་གནས་ནས་ཡང་བཀའ་ནོད་ཅིང་བཞུགས་པར་གྱུར་ཏོ། ། དེ་ནས་རྣམ་སྣང་གིས་དབང་བསྐུར་བའི་ཏིང་ངེ་འཛིན་གྱིས་རིགས་པའི་དབུ་རྒྱན་དང་དར་དཔྱངས་ཀྱིས་དབང་བསྐུར་ཏེ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་ཏིང་ངེ་འཛིན་ནི་མཉམ་པ་ཉིད་ཀྱི་ཡེ་ཤེས་ཀྱི་དམ་ཚིག་ལས་བྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་རྣམ་པར་སྦྱང་བའི་དམ་ཚིག་དང་སེམས་ཅན་གྱི་ཁམས་མ་ལུས་ཤིང་ལུས་པ་མེད་པ་ཐམས་ཅད་ཀྱི་བདག་དང་གཞན་རྣམ་པར་དག་པར་བྱ་བ་དང་། བདེ་བ་དང་ཡིད་བདེ་བ་ཐམས་ཅད་མྱོང་བར་བྱ་བ་ནས།
དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་ཡེ་ཤེས་དང་མངོན་པར་ཤེས་པ་དྲུག་ཐོབ་པའི་བར་དུ་འབྲས་བུ་དེ་དག་གི་ཕྱིར། བྱང་ཆུབ་སེམས་དཔའ་ཀུན་ཏུ་སྤྱན་རས་གཟིགས་ཀྱི་དབང་པོ་དམ་པའི་ཆོས་ཀྱི་འཁོར་ལོ་བསྐོར་བ་ཉིད་དང་། དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་སྐུའི་དབང་བསྐུར་ནས། དེའི་ལག་ཏུ་རྡོ་རྗེ་པདྨ་དེ་བཞིན་དུ་བྱིན་ནོ། ། དེ་ནས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་སྤྱན་རྡོ་རྗེའི་སྤྱན་ཞེས་བྱ་བའི་རྡོ་རྗེ་མིང་གི་དབང་གིས་དབང་བསྐུར་རོ། ། དེ་ནས་བྱང་ཆུབ་སེམས་དཔའ་ཆེན་པོ་རྡོ་རྗེའི་སྤྱན་གྱིས་རྡོ་རྗེ་པདྨའི་འདབ་མ་ཁ་འབྱེད་པ་འདོད་ཆགས་རྣམ་པར་དག་ཅིང་མ་ཆགས་པའི་ངོ་བོ་ཉིད་གཟིགས་པས་གཟིགས་ཤིང་ཆེད་དུ་བརྗོད་པ་འདི་ཆེད་དུ་བརྗོད་དོ། ། འདི་དེ་སངས་རྒྱས་ཐམས་ཅད་ཀྱི། ། འདོད་ཆགས་དེ་ཉིད་རྟོགས་བྱེད་པ། ། བདག་དེ་བདག་གི་ལག་ཏུ་སྦྱིན། ། ཆོས་ལ་ཆོས་ནི་གནས་པར་གྱུར། །
དེ་ནས་ཡང་བཅོམ་ལྡན་འདས་བྱང་ཆུབ་སེམས་དཔའ་ཆེན་པོ་འཇམ་དཔལ་གྱི་དམ་ཚིག་ལས་བྱུང་བ། ཆོས་ཀྱི་བྱིན་གྱིས་བརླབས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་ཤེས་རབ་དང་ཡེ་ཤེས་ཆེན་པོའི་དམ་ཚིག་ཅེས་བྱ་བའི་དེ་བཞིན་གཤེགས་པ་ཐམས་ཅད་ཀྱི་སྙིང་པོ་འདི་རང་གི་ཐུགས་ཀ་ནས་ཕྱུང་ངོ་། ། བཛྲ་ཏཱིཀྵཿ དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་བྱུང་མ་ཐག་པ་འདི་ནི་བཅོམ་ལྡན་འདས་ཕྱག་ན་རྡོ་རྗེ་དེ་ཉིད་དེ། དེ་བཞིན་གཤེགས་པ་ཐམས་ཅད་ཀྱི་ཤེས་རབ་དང་ཡེ་ཤེས་ཀྱི་རལ་གྲིར་གྱུར་ཏེ་ཕྱུང་ནས། བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ཀར་ཞུགས་ཏེ་གཅིག་ཏུ་འདྲེས་པར་གྱུར་ནས་རྡོ་རྗེ་རལ་གྲིའི་དབྱིབས་སུ་གྱུར་ཏེ་བཅོམ་ལྡན་འདས་ཀྱི་ཕྱག་གཉིས་སུ་གནས་སོ། ། དེ་ནས་རྡོ་རྗེ་རལ་གྲིའི་དབྱིབས་དེ་ལས་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པའི་སྐུ་རྣམས་བྱུང་སྟེ། དེ་བཞིན་གཤེགས་པ་ཐམས་ཅད་ཀྱི་ཤེས་རབ་དང་ཡེ་ཤེས་ལ་སོགས་པ་སངས་རྒྱས་ཐམས་ཅད་ཀྱི་རྫུ་འཕྲུལ་དང་ཆོ་འཕྲུལ་རྣམས་བྱས་ནས་རྡོ་རྗེ་སེམས་དཔའི་ཏིང་ངེ་འཛིན་ནི་ཤིན་ཏུ་འཇམ་པའི་དཔལ་ཉིད་ཡིན་པ་དང་། ཤིན་ཏུ་བརྟན་པའི་ཕྱིར་གཅིག་ཏུ་འདྲེས་པར་གྱུར་ནས། བྱང་ཆུབ་སེམས་དཔའ་ཆེན་པོ་འཇམ་དཔལ་ཆེན་པོ་གཞོན་ནུའི་ལུས་སུ་གྱུར་ནས་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ལ་གནས་ཏེ་ཆེད་དུ་བརྗོད་པ་འདི་ཆེད་དུ་བརྗོད་དོ། །
ཨེ་མའོ་སངས་རྒྱས་ཐམས་ཅད་ཀྱི། ། འཇམ་དབྱངས་བདག་ནི་ཡིན་པར་དགོངས། ། གང་ཕྱིར་ཤེས་རབ་གཟུགས་མེད་ཀྱང་། ། དབྱངས་ཉིད་དུ་ནི་དམིགས་པ་ཡིན། ། དེ་ནས་བྱང་ཆུབ་སེམས་དཔའ་ཆེན་པོ་འཇམ་དཔལ་གྱི་སྐུ་བཅོམ་ལྡན་འདས་ཀྱི་ཐུགས་ཀ་ནས་བྱུང་སྟེ། དེ་བཞིན་གཤེགས་པ་ཐམས་ཅད་ཀྱི་གཡས་ཕྱོགས་ཀྱི་ཟླ་བའི་དཀྱིལ་འཁོར་ལ་གནས་ནས་ཡང་བཀའ་ནོད་ཅིང་བཞུགས་པར་གྱུར་ཏོ། ། དེ་ནས་རྣམ་སྣང་གིས་དབང་བསྐུར་བའི་ཏིང་ངེ་འཛིན་གྱིས་རིགས་ལྔའི་དབུ་རྒྱན་དང་དར་དཔྱངས་ཀྱི་དབང་བསྐུར་ཏེ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་ཤེས་རབ་དང་ཡེ་ཤེས་ཀྱི་དམ་ཚིག་ལས་བྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་ཉོན་མོངས་པ་ཐམས་ཅད་གཅོད་པའི་དམ་ཚིག་དང་། སེམས་ཅན་གྱི་ཁམས་མ་ལུས་ཤིང་ལུས་པ་མེད་པ་ཐམས་ཅད་ཀྱི་སྡུག་བསྔལ་ཐམས་ཅད་གཅོད་པ་དང་བདེ་བ་དང་ཡིད་བདེ་བ་ཐམས་ཅད་མྱོང་བར་བྱ་བ་ནས།
དེ་བཞིན་གཤེགས་པ་ཐམས་ཅད་ཀྱི་གསུང་གི་རྗེས་སུ་འབྲང་བའི་ཤེས་རབ་དམ་པ་ཡོངས་སུ་རྫོགས་པར་བྱ་བའི་དངོས་གྲུབ་ཀྱི་དམ་པ་ཐོབ་པའི་བར་དུ་འབྲས་བུ་དེ་དག་གི་ཕྱིར། རྡོ་རྗེ་རལ་གྲི་དེ་བྱང་ཆུབ་སེམས་དཔའ་ཆེན་པོ་འཇམ་དཔལ་དེའི་ལག་པར་དེ་བཞིན་དུ་བྱིན་ནོ། ། དེ་ནས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་བློ་རྡོ་རྗེའི་བློ་ཞེས་བྱ་བའི་རྡོ་རྗེའི་མིང་གིས་དབང་བསྐུར་རོ། ། དེ་ནས་བྱང་ཆུབ་སེམས་དཔའ་ཆེན་པོ་རྡོ་རྗེའི་བློས་རྡོ་རྗེའི་རལ་གྲི་དེས་དེ་བཞིན་གཤེགས་པ་ཐམས་ཅད་ལ་འདེབས་ཤིང་ཆེད་དུ་བརྗོད་པ་འདི་ཆེད་དུ་བརྗོད་དོ། ། འདི་ནི་སངས་རྒྱས་ཐམས་ཅད་ཀྱི། ། ཤེས་རབ་ཕ་རོལ་ཕྱིན་པའི་ཚུལ། ། དགྲ་རྣམས་ཐམས་ཅད་གཅོད་བྱེད་ཅིང་། ། སྡིག་པ་ཐམས་ཅད་འཇོམས་པའི་མཆོག ། དེ་ནས་ཡང་བཅོམ་ལྡན་འདས་བྱང་ཆུབ་སེམས་དཔའ་ཆེན་པོ་སེམས་བསྐྱེད་མ་ཐག་ཏུ་ཆོས་ཀྱི་འཁོར་ལོ་བསྐོར་བའི་དམ་ཚིག་ལས་བྱུང་བ་ཆོས་ཀྱི་བྱིན་གྱིས་བརླབས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་འཁོར་ལོའི་དམ་ཚིག་ཅེས་བྱ་བའི་དེ་བཞིན་གཤེགས་པ་ཐམས་ཅད་ཀྱི་སྙིང་པོ་འདི་རང་གི་ཐུགས་ཀ་ནས་ཕྱུང་ངོ་། །
བཛྲ་ཧེ་རུ། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་བྱུང་མ་ཐག་པ་འདི་ནི་བཅོམ་ལྡན་འདས་ཕྱག་ན་རྡོ་རྗེ་དེ་ཉིད། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་ལ་སོགས་པ་དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་དུ་གྱུར་ཏེ་བྱུང་ནས་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ཀར་ཞུགས་ཏེ་གཅིག་ཏུ་འདྲེས་པར་གྱུར་ནས། རྡོ་རྗེ་འཁོར་ལོའི་དབྱིབས་སུ་གྱུར་ཏེ་བཅོམ་ལྡན་འདས་ཀྱི་ཕྱག་གཉིས་སུ་གནས་སོ། ། དེ་ནས་རྡོ་རྗེ་འཁོར་ལོའི་དབྱིབས་དེ་ལས་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པའི་སྐུ་རྣམས་བྱུང་སྟེ། སེམས་བསྐྱེད་མ་ཐག་ཏུ་ཆོས་ཀྱི་འཁོར་ལོ་བསྐོར་བ་ལ་སོགས་པ་སངས་རྒྱས་ཐམས་ཅད་ཀྱི་རྫུ་འཕྲུལ་དང་ཆོ་འཕྲུལ་རྣམས་བྱས་ནས་རྡོ་རྗེ་སེམས་དཔའི་ཏིང་ངེ་འཛིན་ནི་སེམས་བསྐྱེད་མ་ཐག་ཏུ་ཆོས་ཀྱི་འཁོར་ལོ་བསྐོར་བ་ཉིད་ཡིན་པ་དང་ཤིན་ཏུ་བརྟན་པའི་ཕྱིར་གཅིག་ཏུ་འདྲེས་པར་གྱུར་ནས། བྱང་ཆུབ་སེམས་དཔའ་ཆེན་པོ་སེམས་བསྐྱེད་མ་ཐག་ཏུ་ཆོས་ཀྱི་འཁོར་ལོ་བསྐོར་བ་ཞེས་བྱ་བའི་ལུས་སུ་གྱུར་ནས་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ལ་གནས་ཏེ་ཆེད་དུ་བརྗོད་པ་འདི་ཆེད་དུ་བརྗོད་དོ། ། རྡོ་རྗེ་དམ་པ་ཆོས་ཅན་གྱི། ། ཨེ་མའོ་རྡོ་རྗེ་འཁོར་ལོ་བདག ། གང་ཕྱིར་སེམས་བསྐྱེད་ཙམ་གྱིས་ཀྱང་། །
ཆོས་ཀྱི་འཁོར་ལོ་རབ་བསྐོར་འགྱུར། ། དེ་ནས་བྱང་ཆུབ་སེམས་དཔའ་ཆེན་པོ་སེམས་བསྐྱེད་མ་ཐག་ཏུ་ཆོས་ཀྱི་འཁོར་ལོ་བསྐོར་བའི་སྐུ་བཅོམ་ལྡན་འདས་ཀྱི་ཐུགས་ཀ་ནས་ཕྱུང་སྟེ། དེ་བཞིན་གཤེགས་པ་ཐམས་ཅད་ཀྱི་གཡོན་ཕྱོགས་ཀྱི་ཟླ་བའི་དཀྱིལ་འཁོར་ལ་གནས་ནས་ཡང་། བཀའ་ནོད་ཅིང་བཞུགས་པར་གྱུར་ཏེ། དེ་ནས་རྣམ་སྣང་གི་དབང་བསྐུར་བའི་ཏིང་ངེ་འཛིན་གྱིས་རིགས་ལྔའི་དབུ་རྒྱན་དང་དར་དཔྱངས་ཀྱི་དབང་བསྐུར་ཏེ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་འཁོར་ལོ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་ཆེན་པོའི་དམ་ཚིག་དང་། སེམས་ཅན་གྱི་ཁམས་མ་ལུས་ཤིང་ལུས་པ་མེད་པར་འཇུག་པ་ཕྱིར་མི་ལྡོག་པའི་འཁོར་ལོ་དང་བདེ་བ་དང་ཡིད་བདེ་བ་ཐམས་ཅད་མྱོང་བར་བྱ་བ་ནས། དེ་བཞིན་གཤེགས་པ་ཐམས་ཅད་ཀྱི་དམ་པའི་ཆོས་ཀྱི་འཁོར་ལོ་བསྐོར་བ་དམ་པ་བསྒྲུབ་པའི་བར་དུ་འབྲས་བུ་དེ་དག་གི་ཕྱིར། རྡོ་རྗེའི་འཁོར་ལོ་དེ་བྱང་ཆུབ་སེམས་དཔའ་ཆེན་པོ་སེམས་བསྐྱེད་མ་ཐག་ཏུ་ཆོས་ཀྱི་འཁོར་ལོ་བསྐོར་བ་དེའི་ལག་པར་དེ་བཞིན་དུ་བྱིན་ནོ། ། དེ་ནས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་སྙིང་པོ་རྡོ་རྗེའི་སྙིང་པོ་ཞེས་བྱ་བའི་རྡོ་རྗེའི་མིང་གི་དབང་གིས་དབང་བསྐུར་རོ། །
དེ་ནས་བྱང་ཆུབ་སེམས་དཔའ་ཆེན་པོ་རྡོ་རྗེ་སྙིང་པོས་རྡོ་རྗེའི་འཁོར་ལོ་དེས་དེ་བཞིན་གཤེགས་པ་ཐམས་ཅད་ཕྱིར་མི་ལྡོག་པ་ཉིད་དུ་འཇོག་ཅིང་ཆེད་དུ་བརྗོད་པ་འདི་ཆེད་དུ་བརྗོད་དོ། ། འདི་ནི་སངས་རྒྱས་ཐམས་ཅད་ཀྱི། ། ཆོས་རྣམས་ཐམས་ཅད་རྣམ་པར་སྦྱོང་། ། ཕྱིར་མི་ལྡོག་པའི་འཁོར་ལོ་ཡང་། ། བྱང་ཆུབ་སྙིང་པོ་ཡིན་པར་དགོངས། ། དེ་ནས་ཡང་བཅོམ་ལྡན་འདས་བྱང་ཆུབ་སེམས་དཔའ་ཆེན་པོ་མི་གསུང་བའི་དམ་ཚིག་ལས་བྱུང་བ་ཆོས་ཀྱི་བྱིན་གྱིས་བརླབས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་བཟླས་པའི་དམ་ཚིག་ཅེས་བྱ་བའི་དེ་བཞིན་གཤེགས་པ་ཐམས་ཅད་ཀྱི་སྙིང་པོ་འདི་རང་གི་ཐུགས་ཀ་ནས་ཕྱུང་ངོ་། ། བཛྲ་བྷ་ཥ། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་བྱུང་མ་ཐག་པ་འདི་ནི་བཅོམ་ལྡན་འདས་ཕྱག་ན་རྡོ་རྗེ་དེ་ཉིད་དེ། དེ་བཞིན་གཤེགས་པ་ཐམས་ཅད་ཀྱི་ཆོས་ཉིད་ཀྱི་ཡི་གེར་གྱུར་ཏེ་བྱུང་ནས། བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ཀར་ཞུགས་ཏེ་གཅིག་ཏུ་འདྲེས་པར་གྱུར་ནས་རྡོ་རྗེ་བཟླས་པའི་དབྱིབས་སུ་གྱུར་ཏེ་བཅོམ་ལྡན་འདས་ཀྱི་ཕྱག་གཉིས་སུ་གནས་སོ། །
དེ་ནས་རྡོ་རྗེ་བཟླས་པའི་དབྱིབས་དེ་ལས་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པའི་སྐུ་རྣམས་བྱུང་སྟེ། དེ་བཞིན་གཤེགས་པ་ཐམས་ཅད་ཀྱི་ཆོས་ཉིད་ལ་སོགས་པ་སངས་རྒྱས་ཐམས་ཅད་ཀྱི་རྫུ་འཕྲུལ་དང་ཆོ་འཕྲུལ་རྣམས་བྱས་ནས་རྡོ་རྗེ་སེམས་དཔའི་ཏིང་ངེ་འཛིན་ནི་ཤིན་ཏུ་ཚིག་མ་ཡིན་པ་ཉིད་ཡིན་པ་དང་ཤིན་ཏུ་བརྟན་པའི་ཕྱིར་གཅིག་ཏུ་འདྲེས་པར་གྱུར་ནས། བྱང་ཆུབ་སེམས་དཔའ་ཆེན་པོ་ཚིག་མ་ཡིན་པའི་ལུས་སུ་གྱུར་ནས་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ལ་གནས་ཏེ་ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མའོ་རང་བྱུང་རྣམས་ཀྱིས་གསང་། ། ལྡེམ་པོ་ངག་ཏུ་བདག་དགོངས་ཏེ། ། གང་ཕྱིར་དམ་པའི་ཆོས་འཆད་པ། ། ཚིག་ཏུ་སྤྲོས་ལས་རྣམ་པར་བྲལ། ། དེ་ནས་བྱང་ཆུབ་སེམས་དཔའ་ཆེན་པོ་ཚིག་མ་ཡིན་པའི་སྐུ་བཅོམ་ལྡན་འདས་ཀྱི་ཐུགས་ཀ་ནས་བྱུང་སྟེ། དེ་བཞིན་གཤེགས་པ་ཐམས་ཅད་ཀྱི་རྒྱབ་ཀྱི་ཟླ་བའི་དཀྱིལ་འཁོར་ལ་གནས་ནས་ཡང་བཀའ་ནོད་ཅིང་བཞུགས་པར་གྱུར་ཏོ། ། དེ་ནས་རྣམ་སྣང་གིས་དབང་བསྐུར་བའི་ཏིང་ངེ་འཛིན་གྱིས་རིགས་ལྔའི་དབུ་རྒྱན་དང་དར་དཔྱངས་ཀྱི་དབང་བསྐུར་ཏེ།
དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་གསང་བའི་གསུང་རྡོ་རྗེའི་དམ་ཚིག་ལས་བྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་གསུང་གི་ཡེ་ཤེས་ཀྱི་དམ་ཚིག་དང་སེམས་ཅན་གྱི་ཁམས་མ་ལུས་ཤིང་ལུས་པ་མེད་པ་རྣམས་ཀྱི་ཚིག་གྲུབ་པ་དང་བདེ་བ་དང་ཡིད་བདེ་བ་ཐམས་ཅད་མྱོང་བར་བྱ་བ་ནས། དེ་བཞིན་གཤེགས་པ་ཐམས་ཅད་ཀྱི་གསུང་གི་གསང་བ་ཉིད་ཐོབ་པའི་དངོས་གྲུབ་ཀྱི་དམ་པ་ཐོབ་བར་དུ་འབྲས་བུ་དེ་དག་གི་ཕྱིར། རྡོ་རྗེ་བཟླས་པ་དེ་བྱང་ཆུབ་སེམས་དཔའ་ཆེན་པོ་ཚིག་མ་ཡིན་པ་དེའི་ལག་པར་དེ་བཞིན་དུ་བྱིན་ནོ། ། དེ་ནས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་ཚིག་རྡོ་རྗེའི་ཚིག་ཅེས་བྱ་བའི་རྡོ་རྗེའི་མིང་གི་དབང་གིས་དབང་བསྐུར་རོ། ། དེ་ནས་བྱང་ཆུབ་སེམས་དཔའ་རྡོ་རྗེའི་ཚིག་གིས་དེ་བཞིན་གཤེགས་པ་ཐམས་ཅད་ལ་རྡོ་རྗེའི་བཟླས་པ་དེས་ཡང་དག་པར་སྨྲ་ཞིང་ཆེད་དུ་བརྗོད་པ་འདི་ཆེད་དུ་བརྗོད་དོ། ། འདི་དེ་སངས་རྒྱས་ཐམས་ཅད་ཀྱི། ། རྡོ་རྗེའི་བཟླས་པར་བརྗོད་པ་ཡིན། ། དེ་བཞིན་གཤེགས་པ་ཐམས་ཅད་ཀྱི། ། སྔགས་འདི་མྱུར་དུ་འགྲུབ་པར་འགྱུར། ། དེ་ནས་ཡང་བཅོམ་ལྡན་འདས་བྱང་ཆུབ་སེམས་དཔའ་ཆེན་པོའི་ཕྲིན་ལས་ཐམས་ཅད་པ་ཞེས་བྱ་བའི་དམ་ཚིག་ལས་བྱུང་བ་ལས་ཀྱི་བྱིན་གྱིས་བརླབས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས།
དེ་བཞིན་གཤེགས་པ་ཐམས་ཅད་ཀྱི་ཕྲིན་ལས་ཀྱི་དམ་ཚིག་ཅེས་བྱ་བའི་དེ་བཞིན་གཤེགས་པ་ཐམས་ཅད་ཀྱི་སྙིང་པོ་འདི་རང་གི་ཐུགས་ཀ་ནས་ཕྱུང་ངོ་། ། བཛྲ་ཀརྨྨ། དེ་ནས་རྡོ་རྗེ་སེམས་དཔའི་ཏིང་ངེ་འཛིན་ནི་ལས་ཐམས་ཅད་པའི་མཉམ་པ་ཉིད་ཀྱི་ཡེ་ཤེས་ཤིན་ཏུ་རྟོགས་པའི་ཕྱིར། དེ་བཞིན་གཤེགས་པ་ཐམས་ཅད་ཀྱི་ཐུགས་ལས་བྱུང་མ་ཐག་པ་འདི་ནི་བཅོམ་ལྡན་འདས་ཕྱག་ན་རྡོ་རྗེ་དེ་ཉིད་དེ། དེ་བཞིན་གཤེགས་པ་ཐམས་ཅད་ཀྱི་ཕྲིན་ལས་ཀྱི་འོད་ཟེར་དུ་གྱུར་ཏེ་བྱུང་ནས། དེ་བཞིན་གཤེགས་པ་ཐམས་ཅད་ཀྱི་ཕྲིན་ལས་ཀྱི་འོད་ཟེར་དེ་དག་གིས་འཇིག་རྟེན་གྱི་ཁམས་ཐམས་ཅད་སྣང་བར་བྱས་པས་དེ་བཞིན་གཤེགས་པ་ཐམས་ཅད་ཀྱི་ཕྲིན་ལས་ཀྱི་དབྱིབས་ལྟ་བུར་གྱུར་ཏོ། ། དེ་བཞིན་གཤེགས་པ་ཐམས་ཅད་ཀྱི་འཕྲིན་ལས་ཀྱི་དབྱིབས་མ་ལུས་པ་དེ་ཡང་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་སུ་ཞུགས་ཏེ། ནམ་མཁའི་དབྱིབས་ཐམས་ཅད་དང་མཉམ་པའི་ཚད་ཙམ་དུ་གྱུར་ཏོ། ། དེ་བཞིན་གཤེགས་པ་ཐམས་ཅད་ཀྱི་ཕྲིན་ལས་ཀྱི་དབྱིབས་དེ་ལས་ཀྱི་རྡོ་རྗེའི་དབྱིབས་སུ་གྱུར་ནས་བཅོམ་ལྡན་འདས་ཀྱི་ཕྱག་གཉིས་སུ་གནས་སོ། ། དེ་ནས་ལས་ཀྱི་རྡོ་རྗེའི་དབྱིབས་དེ་ལས་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པའི་སྐུ་རྣམས་བྱུང་སྟེ།
དེ་བཞིན་གཤེགས་པ་ཐམས་ཅད་ཀྱི་ཕྲིན་ལས་ལ་སོགས་པ་སངས་རྒྱས་ཐམས་ཅད་ཀྱི་རྫུ་འཕྲུལ་དང་ཆོ་འཕྲུལ་རྣམས་བྱས་ནས་རྡོ་རྗེ་སེམས་དཔའི་ཏིང་ངེ་འཛིན་ནི། དེ་བཞིན་གཤེགས་པ་ཐམས་ཅད་ཀྱི་ཕྲིན་ལས་མཐའ་ཡས་པ་ཉིད་ཡིན་པ་དང་ཤིན་ཏུ་བརྟན་པའི་ཕྱིར་གཅིག་ཏུ་འདྲེས་པར་གྱུར་ནས། བྱང་ཆུབ་སེམས་དཔའ་ཆེན་པོ་དེ་བཞིན་གཤེགས་པ་ཐམས་ཅད་ཀྱི་ཕྲིན་ལས་ཐམས་ཅད་ཅེས་བྱ་བའི་ལུས་སུ་གྱུར་ནས་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ལ་གནས་ཏེ་ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མའོ་སངས་རྒྱས་རྣམས་ཀྱིས་ངེས། ། ཕྲིན་ལས་མང་པོ་ཀུན་བདག་ཡིན། ། སངས་རྒྱས་དོན་ནི་ལྷུན་གྲུབ་ཕྱིར། ། རྡོ་རྗེ་ལས་ནི་འཇུག་པར་འགྱུར། ། དེ་ནས་བྱང་ཆུབ་སེམས་དཔའ་ཆེན་པོ་དེ་བཞིན་གཤེགས་པ་ཐམས་ཅད་ཀྱི་ཕྲིན་ལས་ཐམས་ཅད་ཅེས་བྱ་བའི་སྐུ་བཅོམ་ལྡན་འདས་ཀྱི་ཐུགས་ཀ་ནས་ཕྱུང་སྟེ། དེ་བཞིན་གཤེགས་པ་ཐམས་ཅད་ཀྱི་སྤྱན་སྔར་ཟླ་བའི་དཀྱིལ་འཁོར་ལ་གནས་ནས་ཡང་བཀའ་ནོད་ཅིང་བཞུགས་པར་གྱུར་ཏོ། ། དེ་ནས་རྣམ་སྣང་གིས་དབང་བསྐུར་བའི་ཏིང་ངེ་འཛིན་གྱིས་རིགས་སྔའི་དབུ་རྒྱན་དང་དར་དཔྱངས་ཀྱི་དབང་བསྐུར་ཏེ།
དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་གདོན་མི་ཟ་བའི་དམ་ཚིག་ལས་བྱུང་བའི་བྱིན་གྱིས་བརླབས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་མཆོད་པ་ལ་འཇུག་པ་ལ་སོགས་པ་གདོན་མི་ཟ་བ་ཚད་མེད་པ་དང་། ལས་ཀྱི་ཆོ་ག་རྒྱས་པ་ཐམས་ཅད་ཀྱི་དམ་ཚིག་དང་། སེམས་ཅན་གྱི་ཁམས་མ་ལུས་ཤིང་ལུས་པ་མེད་པ་ཐམས་ཅད་ཀྱི་ལས་ཐམས་ཅད་འགྲུབ་པ་དང་བདེ་བ་དང་ཡིད་བདེ་བ་ཐམས་ཅད་མྱོང་བར་བྱ་བ་ནས། དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་ཕྲིན་ལས་ཉིད་དང་ཡེ་ཤེས་དང་མངོན་པར་ཤེས་པ་རྣམས་ཀྱི་དངོས་གྲུབ་ཀྱི་དམ་པ་ཐོབ་པའི་བར་དུ་འབྲས་བུ་དེ་དག་གི་ཕྱིར། ལས་ཀྱི་རྡོ་རྗེ་དེ་བྱང་ཆུབ་སེམས་དཔའ་ཆེན་པོ་དེ་བཞིན་གཤེགས་པ་ཐམས་ཅད་ཀྱི་ཕྲིན་ལས་ཐམས་ཅད་པ་དེའི་ལགས་པར་དེ་བཞིན་དུ་བྱིན་ནོ། ། དེ་ནས་དེ་བཞིན་གཤེགས་པ་ཐམས་ཅད་ཀྱི་སྣ་ཚོགས་རྡོ་རྗེ་སྣ་ཚོགས་རྡོ་རྗེ་ཞེས་བྱ་བའི་རྡོ་རྗེའི་མིང་གི་དབང་གིས་དབང་བསྐུར་རོ། ། དེ་ནས་བྱང་ཆུབ་སེམས་དཔའ་ཆེན་པོ་སྣ་ཚོགས་རྡོ་རྗེ་ཞེས་བྱ་བ་དེས་རྡོ་རྗེ་དེ་རང་གི་སྙིང་གར་བཞག་སྟེ་དེ་བཞིན་གཤེགས་པ་ཐམས་ཅད་ཕྲིན་ལས་ལ་སྦྱོར་ཞིང་ཆེད་དུ་བརྗོད་པ་འདི་ཆེད་དུ་བརྗོད་དོ། ། འདི་ནི་སངས་རྒྱས་ཐམས་ཅད་ཀྱིས། ། ལས་རྣམས་ཐམས་ཅད་བྱེད་པའི་མཆོག །
བདག་དེ་བདག་གི་ལག་ཏུ་བྱིན། ། སྣ་ཚོགས་ལ་ནི་སྣ་ཚོགས་བཞག ། དེ་ནས་ཡང་བཅོམ་ལྡན་འདས་བྱང་ཆུབ་སེམས་དཔའ་ཆེན་པོ་བརྩོན་འགྲུས་ཐུབ་པར་དཀར་བའི་དམ་ཚིག་ལས་བྱུང་བ། ལས་ཀྱི་བྱིན་གྱིས་བརླབས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་བསྲུང་བའི་དམ་ཚིག་ཅེས་བྱ་བའི་དེ་བཞིན་གཤེགས་པ་ཐམས་ཅད་ཀྱི་སྙིང་པོ་འདི་རང་གི་ཐུགས་ཀ་ནས་ཕྱུང་ངོ་། ། བཛྲ་རཀྵ། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་བྱུང་མ་ཐག་པ་འདི་ནི་བཅོམ་ལྡན་འདས་ཕྱག་ན་རྡོ་རྗེ་དེ་ཉིད་དེ། དེ་བཞིན་གཤེགས་པ་ཐམས་ཅད་ཀྱི་གོ་ཆ་བརྟན་པོར་གྱུར་ཏེ་བྱུང་ནས་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ཀར་ཞུགས་ཏེ་གཅིག་ཏུ་འདྲེས་པར་གྱུར་ནས་རྡོ་རྗེའི་གོ་ཆའི་དབྱིབས་སུ་གྱུར་ཏེ་བཅོམ་ལྡན་འདས་ཀྱི་ཕྱག་གཉིས་སུ་གནས་སོ། ། དེ་ནས་རྡོ་རྗེ་གོ་ཆའི་དབྱིབས་དེ་ལས་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པའི་སྐུ་རྣམས་བྱུང་སྟེ། དེ་བཞིན་གཤེགས་པ་ཐམས་ཅད་ལ་བསྲུང་བའི་གོ་ཆ་རྒྱས་པའི་ལས་ལ་སོགས་པ་སངས་རྒྱས་ཐམས་ཅད་ཀྱི་རྫུ་འཕྲུལ་དང་ཆོ་འཕྲུལ་རྣམས་བྱས་ནས། རྡོ་རྗེ་སེམས་དཔའི་ཏིང་ངེ་འཛིན་ནི་བརྩོན་འགྲུས་དམ་པ་ཐུབ་པར་དཀའ་བ་ཉིད་ཡིན་པ་དང་ཤིན་ཏུ་བརྟན་པའི་ཕྱིར་གཅིག་ཏུ་འདྲེས་པར་གྱུར་ཏེ་བྱང་ཆུབ་སེམས་དཔའ་ཆེན་པོ་བརྩོན་འགྲུས་ཐུབ་པར་དཀའ་བའི་ལུས་སུ་གྱུར་ནས་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ལ་གནས་ཏེ་ཆེད་དུ་བརྗོད་པ་འདི་ཆེད་དུ་བརྗོད་དོ། །
ཨེ་མའོ་བརྩོན་འགྲུས་གོ་ཆ་འདི། ། བརྟན་པའི་བདག་ཉིད་རབ་བརྟན་བདག ། དེ་ནི་བརྟན་ཕྱིར་ལུས་མིན་ཡང་། ། རྡོ་རྗེའི་ལུས་སུ་བྱེད་པའི་མཆོག ། དེ་ནས་བྱང་ཆུབ་སེམས་དཔའ་ཆེན་པོ་བརྩོན་འགྲུས་ཐུབ་པར་དཀའ་བའི་སྐུ་བཅོམ་ལྡན་འདས་ཀྱི་ཐུགས་ཀ་ནས་ཕྱུང་སྟེ། ། དེ་བཞིན་གཤེགས་ཐམས་ཅད་ཀྱི་གཡས་ཕྱོགས་སུ་ཟླ་བའི་དཀྱིལ་འཁོར་ལ་གནས་ནས་ཡང་བཀའ་ནོད་ཅིང་བཞུགས་པར་གྱུར་ཏོ། ། དེ་ནས་རྣམ་སྣང་གི་དབང་བསྐུར་བའི་ཏིང་ངེ་འཛིན་གྱིས་རིགས་ལྔའི་དབུ་རྒྱན་དང་དར་དཔྱངས་ཀྱི་དབང་བསྐུར་ཏེ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་བརྟན་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་བརྩོན་འགྲུས་ཀྱི་ཕ་རོལ་ཏུ་ཕྱིན་པའི་དམ་ཚིག་དང་། སེམས་ཅན་གྱི་ཁམས་མ་ལུས་ཤིང་ལུས་པ་མེད་པ་ཐམས་ཅད་ཡོངས་སུ་བསྐྱང་བ་དང་། བདེ་བ་དང་ཡིད་བདེ་བ་ཐམས་ཅད་མྱོང་བར་བྱ་བ་ནས།
དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་སྐུ་ཐོབ་པའི་མཆོག་འགྲུབ་པར་བྱ་བའི་བར་དུ་འབྲས་བུ་དེ་དག་གི་ཕྱིར་རྡོ་རྗེའི་གོ་ཆ་དེ། བྱང་ཆུབ་སེམས་དཔའ་ཆེན་པོ་བརྩོན་འགྲུས་ཐུབ་པར་དཀའ་བ་དེའི་ལག་པར་དེ་བཞིན་དུ་བྱིན་ནོ། ། དེ་ནས་བཞིན་གཤེགས་པ་ཐམས་ཅད་ཀྱི་རྡོ་རྗེའི་གྲོགས་པོ་རྡོ་རྗེའི་གྲོགས་པོ་ཞེས་བྱ་བའི་རྡོ་རྗེ་མིང་གི་དབང་གིས་དབང་བསྐུར་རོ། ། དེ་ནས་བྱང་ཆུབ་སེམས་དཔའ་ཆེན་པོ་རྡོ་རྗེའི་གྲོགས་པོས་རྡོ་རྗེའི་གོ་ཆ་དེས། དེ་བཞིན་གཤེགས་པ་ཐམས་ཅད་ལ་གོ་ཆ་བསྐོན་ཞིང་ཆེད་དུ་བརྗོད་འདི་ཆེད་དུ་བརྗོད་དོ། ། འདི་ནི་སངས་རྒྱས་ཐམས་ཅད་ཀྱི། ། བྱམས་པའི་གོ་ཆ་དམ་པ་སྟེ། ། བརྩོན་འགྲུས་བརྟན་པས་བསྲུང་བ་ཆེ། ། གྲོགས་པོ་ཆེན་པོར་བརྗོད་པ་ཡིན། ། དེ་ནས་ཡང་བཅོམ་ལྡན་འདས་བྱང་ཆུབ་སེམས་དཔའ་ཆེན་པོ་བདུད་ཐམས་ཅད་རབ་ཏུ་འཇོམས་པའི་དམ་ཚིག་ལས་བྱུང་བའི་ལས་ཀྱི་བྱིན་གྱིས་བརླབས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས།
དེ་བཞིན་གཤེགས་པ་ཐམས་ཅད་ཀྱི་མཆེ་བའི་དམ་ཚིག་ཅེས་བྱ་བའི་དེ་བཞིན་གཤེགས་པ་ཐམས་ཅད་ཀྱི་སྙིང་པོ་འདི་རང་གི་ཐུགས་ཀ་ནས་ཕྱུང་ངོ་། ། བཛྲ་ཡཀྵ། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་བྱུང་མ་ཐག་པ་འདི་ནི་བཅོམ་ལྡན་འདས་ཕྱག་ན་རྡོ་རྗེ་དེ་ཉིད་དེ། དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་མཆེ་བའི་མཚོན་ཆ་ཆེན་པོར་གྱུར་ཏེ་བྱུང་ནས་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ཀར་ཞུགས་ཏེ། གཅིག་ཏུ་འདྲེས་པར་གྱུར་ནས་རྡོ་རྗེ་མཆེ་བའི་དབྱིབས་སུ་གྱུར་ཏེ། བཅོམ་ལྡན་འདས་ཀྱི་ཕྱག་གཉིས་སུ་གནས་སོ། ། དེ་ནས་རྡོ་རྗེ་མཆེ་བའི་དབྱིབས་དེ་ལས་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པའི་སྐུ་རྣམས་བྱུང་སྟེ། དེ་བཞིན་གཤེགས་པ་ཐམས་ཅད་ཀྱི་གདུག་པ་འདུལ་བ་ལ་སོགས་པ་སངས་རྒྱས་ཐམས་ཅད་ཀྱི་རྫུ་འཕྲུལ་དང་ཆོ་འཕྲུལ་རྣམས་བྱས་ནས་རྡོ་རྗེ་སེམས་དཔའི་ཏིང་ངེ་འཛིན་ནི། བདུད་ཐམས་ཅད་རབ་ཏུ་འཇོམས་པ་ཉིད་ཡིན་པ་དང་ཤིན་ཏུ་བརྟན་པའི་ཕྱིར་གཅིག་ཏུ་འདྲེས་པ་གྱུར་ཏེ་བྱང་ཆུབ་སེམས་དཔའ་ཆེན་པོ་བདུད་རབ་ཏུ་འཇོམས་པའི་ལུས་སུ་གྱུར་ནས། བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ལ་གནས་ཏེ་ཆེད་དུ་བརྗོད་པ་འདི་ཆེད་དུ་བརྗོད་དོ། །
ཨེ་མའོ་བདག་ནི་སངས་རྒྱས་རྣམས། ། ཐུགས་རྗེ་ཅན་གྱི་ཐབས་ཡིན་ཏེ། ། ཞི་ཡང་སེམས་ཅན་དོན་དུ་ནི། ། མ་རུངས་པར་ནི་སྟོན་པར་འགྱུར། ། དེ་ནས་བྱང་ཆུབ་སེམས་དཔའ་ཆེན་པོ་བདུད་ཐམས་ཅད་རབ་ཏུ་འཇོམས་པའི་སྐུ་བཅོམ་ལྡན་འདས་ཀྱི་ཐུགས་ཀ་ནས་ཕྱུང་སྟེ། དེ་བཞིན་གཤེགས་པ་ཐམས་ཅད་ཀྱི་གཡོན་ཕྱོགས་ཀྱི་ཟླ་བའི་དཀྱིལ་འཁོར་ལ་གནས་ནས་ཡང་བཀའ་ནོད་ཅིང་བཞུགས་པར་གྱུར་ཏོ། ། དེ་ནས་རྣམ་སྣང་གིས་དབང་བསྐུར་བའི་ཏིང་ངེ་འཛིན་གྱིས་རིགས་ལྔའི་དབུ་རྒྱན་དང་དར་དཔྱངས་ཀྱིས་དབང་བསྐུར་ཏེ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་རབ་ཏུ་གཏུམ་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་མ་རུངས་པ་འདུལ་བའི་དམ་ཚིག་དང་སེམས་ཅན་གྱི་ཁམས་མ་ལུས་ཤིང་ལུས་པ་མེད་པ་རྣམས་འཇིགས་པ་མེད་པར་བྱ་བ་དང་། བདེ་བ་དང་ཡིད་བདེ་བ་ཐམས་ཅད་མྱོང་བར་བྱ་བ་ནས།
དེ་བཞིན་གཤེགས་པ་ཐམས་ཅད་ཀྱི་ཐབས་ཆེན་པོའི་ཡེ་ཤེས་དང་མངོན་པར་ཤེས་པ་རྣམས་འཐོབ་ཅིང་དངོས་གྲུབ་ཀྱི་དམ་པ་ཐོབ་པའི་བར་དུ་འབྲས་བུ་དེ་དག་གི་ཕྱིར། རྡོ་རྗེ་མཆེ་བའི་མཚོན་ཆ་དེ་བྱང་ཆུབ་སེམས་དཔའ་ཆེན་པོ་བདུད་ཐམས་ཅད་རབ་ཏུ་འཇོམས་པ་དེའི་ལག་པར་དེ་བཞིན་དུ་སྦྱིན་ནོ། ། དེ་ནས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་ཁྲོ་བོ་རྡོ་རྗེ་ཁྲོ་བོ་ཞེས་བྱ་བའི་རྡོ་རྗེའི་མིང་གི་དབང་གིས་དབང་བསྐུར་རོ། ། དེ་ནས་བྱང་ཆུབ་སེམས་དཔའ་ཆེན་པོ་རྡོ་རྗེ་ཁྲོ་བོས་རྡོ་རྗེ་མཆེ་བའི་མཚོན་ཆ་དེ་རང་གི་ཁར་བཞག་ནས། དེ་བཞིན་གཤེགས་པ་ཐམས་ཅད་ལ་བསྡིགས་ཤིང་ཆེད་དུ་བརྗོད་པ་འདི་ཆེད་དུ་བརྗོད་དོ། ། འདི་དེ་སངས་རྒྱས་ཐམས་ཅད་ཀྱིས། ། མ་རུངས་ཐམས་ཅད་འདུལ་བའི་མཆོག ། རྡོ་རྗེ་མཆེ་བའི་མཚོན་རྣོ་སྟེ། ། ཐབས་དང་སྙིང་རྗེའི་བདག་ཉིད་དོ། ། དེ་ནས་ཡང་བཅོམ་ལྡན་འདས་བྱང་ཆུབ་སེམས་དཔའ་ཆེན་པོ་ཁུ་ཚུར་ཞེས་བྱ་བའི་དམ་ཚིག་ལས་བྱུང་བ་ལས་ཀྱི་བྱིན་གྱིས་བརླབས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས།
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་བཅིངས་པའི་དམ་ཚིག་ཅེས་བྱ་བའི་དེ་བཞིན་གཤེགས་པ་ཐམས་ཅད་ཀྱི་སྙིང་པོ་འདི་རང་གི་ཐུགས་ཀ་ནས་ཕྱུང་ངོ་། ། བཛྲ་སན་དྷི། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་བྱུང་མ་ཐག་པ་འདི་ནི་བཅོམ་ལྡན་འདས་ཕྱག་ན་རྡོ་རྗེ་དེ་ཉིད་དེ། དེ་བཞིན་གཤེགས་པ་ཐམས་ཅད་ཀྱི་ཕྱག་རྒྱ་བཅིངས་པར་གྱུར་ཏེ་བྱུང་ནས་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ཀར་ཞུགས་ཏེ་གཅིག་ཏུ་འདྲེས་པར་གྱུར་ནས། རྡོ་རྗེ་བཅིངས་པའི་དབྱིབས་སུ་གྱུར་ཏེ་བཅོམ་ལྡན་འདས་ཀྱི་ཕྱག་གཉིས་སུ་གནས་སོ། ། དེ་ནས་རྡོ་རྗེ་བཅིངས་པའི་དབྱིབས་དེ་ལས་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པ་རྣམས་ཀྱི་སྐུ་བྱུང་སྟེ། དེ་བཞིན་གཤེགས་པ་ཐམས་ཅད་ཀྱི་ཕྱག་རྒྱ་དང་ཡེ་ཤེས་ལ་སོགས་པ་སངས་རྒྱས་ཐམས་ཅད་ཀྱི་རྫུ་འཕྲུལ་དང་ཆོ་འཕྲུལ་རྣམས་བྱས་ནས་རྡོ་རྗེ་སེམས་དཔའི་ཏིང་ངེ་འཛིན་ནི་དེ་བཞིན་གཤེགས་པ་ཐམས་ཅད་ཀྱི་ཁུ་ཚུར་ཤིན་ཏུ་བཅིངས་པ་ཉིད་ཡིན་པ་དང་རབ་ཏུ་བརྟན་པའི་ཕྱིར་གཅིག་ཏུ་འདྲེས་པར་གྱུར་ཏེ། བྱང་ཆུབ་སེམས་དཔའ་ཆེན་པོ་དེ་བཞིན་གཤེགས་པ་ཐམས་ཅད་ཀྱི་ཁུ་ཚུར་ཞེས་བྱ་བའི་ལུས་སུ་གྱུར་ནས་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ལ་གནས་ཏེ་ཆེད་དུ་བརྗོད་དོ། ཨེ་མའོ་རབ་ཏུ་བརྟན་བཅིངས་པའི། ། དམ་ཚིག་བདག་སྟེ་བརྟན་བདག་ཉིད། །
བསམ་པ་ཐམས་ཅད་རབ་སྒྲུབ་ཕྱིར། ། གྲོལ་བ་རྣམས་ཀྱང་འཆིང་བར་བྱེད། ། དེ་ནས་བྱང་ཆུབ་སེམས་དཔའ་ཆེན་པོ་དེ་བཞིན་གཤེགས་པ་ཐམས་ཅད་ཀྱི་ཁུ་ཚུར་གྱི་སྐུ་བཅོམ་ལྡན་འདས་ཀྱི་ཐུགས་ཀ་ནས་ཕྱུང་སྟེ། དེ་བཞིན་གཤེགས་པ་ཐམས་ཅད་ཀྱི་རྒྱབ་ན་ཟླ་བའི་དཀྱིལ་འཁོར་ལ་གནས་ནས་ཡང་བཀའ་ནོད་ཅིང་བཞུགས་པར་གྱུར་ཏོ། ། དེ་ནས་རྣམ་སྣང་གི་དབང་བསྐུར་བའི་ཏིང་ངེ་འཛིན་གྱིས་རིགས་ལྔའི་དབུ་རྒྱན་དང་དར་དཔྱངས་ཀྱིས་དབང་བསྐུར་ཏེ། དེ་བཞིན་གཤེགས་པ་ཐམས་ཅད་ཀྱི་དམ་ཚིག་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་ཕྱག་རྒྱ་བཅིངས་པའི་དམ་ཚིག་དང་སེམས་ཅན་གྱི་ཁམས་མ་ལུས་ཤིང་ལུས་པ་མེད་པ་རྣམས་ལ། དེ་བཞིན་གཤེགས་པ་ཐམས་ཅད་དང་ལྷ་ཐམས་ཅད་ཀྱི་དགོངས་པ་རྟག་པ་དང་གྲུབ་པ་ཐམས་ཅད་དང་བདེ་བ་དང་ཡིད་བདེ་བ་ཐམས་ཅད་མྱོང་བར་བྱ་བ་ནས། དེ་བཞིན་གཤེགས་པ་ཐམས་ཅད་ཀྱི་ཐམས་ཅད་མཁྱེན་པའི་ཡེ་ཤེས་དང་ཕྱག་རྒྱའི་དབང་དམ་པ་གྲུབ་པའི་དངོས་གྲུབ་ཀྱི་དམ་པ་ཐོབ་པའི་བར་དུ་འབྲས་བུ་དེ་དག་གི་ཕྱིར། རྡོ་རྗེ་བཅིངས་པ་དེ་བྱང་ཆུབ་སེམས་དཔའ་ཆེན་པོ་དེ་བཞིན་གཤེགས་པ་ཐམས་ཅད་ཀྱི་ཁུ་ཚུར་ཞེས་བྱ་བ་དེའི་ལག་པར་དེ་བཞིན་དུ་བྱིན་ནོ། །
དེ་ནས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་ཁུ་ཚུར་རྡོ་རྗེ་ཁུ་ཚུར་ཞེས་བྱ་བའི་རྡོ་རྗེའི་མིང་གི་དབང་གིས་དབང་བསྐུར་རོ། ། དེ་ནས་བྱང་ཆུབ་སེམས་དཔའ་ཆེན་པོ་རྡོ་རྗེ་ཁུ་ཚུར་ཞེས་བྱ་བ་དེས་རྡོ་རྗེ་བཅིངས་པ་དེས་དེ་བཞིན་གཤེགས་པ་ཐམས་ཅད་ལ་འཆིང་ཞིང་ཆེད་དུ་བརྗོད་པ་འདི་ཆེད་དུ་བརྗོད་དོ། ། འདི་དེ་སངས་རྒྱས་ཐམས་ཅད་ཀྱི། ། ཕྱག་རྒྱ་བཅིངས་པ་ཆེ་ཞིང་བརྟན། ། སངས་རྒྱས་ཀུན་ཏུ་མྱུར་འགྲུབ་ཕྱིར། ། དམ་ཚིག་ཤིན་ཏུ་འདའ་བར་དཀའ། ། དེ་ནས་ཡང་དེ་བཞིན་གཤེགས་པ་མི་སྐྱོད་པ་ཞེས་བྱ་བས་དེ་བཞིན་གཤེགས་པ་བཅོམ་ལྡན་འདས་རྣམ་པར་སྣང་མཛད་ཀྱི་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་བསྒྲུབས་ཏེ། དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ལ་ཕྱག་རྒྱས་བྱིན་གྱིས་བརླབ་པའི་ཕྱིར་རྡོ་རྗེའི་ཕ་རོལ་ཏུ་ཕྱིན་པའི་དམ་ཚིག་ལས་བྱུང་བ་རྡོ་རྗེའི་བྱིན་གྱིས་བརླབས་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་དམ་ཚིག་ཅེས་བྱ་བའི་དེ་བཞིན་གཤེགས་པ་ཐམས་ཅད་ཀྱི་ཕྱག་རྒྱ་འདི་རང་གི་ཐུགས་ཀ་ནས་ཕྱུང་ངོ་། ། སཏྭ་བཛྲི།
དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ལས་འདི་བྱུང་མ་ཐག་ཏུ་རྡོ་རྗེའི་འོད་ཟེར་དུ་གྱུར་ནས་བྱུང་སྟེ། བཅོམ་ལྡན་འདས་རྡོ་རྗེ་འཛིན་པ་དེ་ཉིད་དོ། ། འོད་ཟེར་དེ་དག་ལས་ཀྱང་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པ་ཐམས་ཅད་ཀྱི་སྐུར་གྱུར་ནས་བྱུང་སྟེ། དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་ཕ་རོལ་ཏུ་ཕྱིན་པའི་ཡེ་ཤེས་རྣམས་ལས་ཕྱག་རྒྱས་བཏབ་ནས་ཡང་གཅིག་ཏུ་འདྲེས་ཏེ། འཇིག་རྟེན་གྱི་ཁམས་ཐམས་ཅད་དང་མཉམ་པའི་ཚད་ཙམ་གྱི་རྡོ་རྗེའི་དབྱིབས་ཆེན་པོར་གྱུར་ཏེ། བཅོམ་ལྡན་འདས་རྣམ་པར་སྣང་མཛད་ཀྱི་སྤྱན་སྔར་ཟླ་བའི་དཀྱིལ་འཁོར་ལ་གནས་ནས་ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མའོ་སངས་རྒྱས་ཐམས་ཅད་ཀྱི། ། སེམས་དཔའི་རྡོ་རྗེ་བརྟན་པ་བདག ། གང་ཕྱིར་བརྟན་པས་ལུས་མེད་ཀྱང་། ། རྡོ་རྗེའི་ལུས་སུ་གྱུར་པ་ཡིན། །
དེ་ནས་དེ་བཞིན་གཤེགས་པ་རིན་ཆེན་འབྱུང་བ་ཞེས་བྱ་བས་དེ་བཞིན་གཤེགས་པ་བཅོམ་ལྡན་འདས་རྣམ་པར་སྣང་མཛད་ཀྱི་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ལ་ཕྱག་རྒྱས་གདབ་པའི་ཕྱིར་རིན་པོ་ཆེའི་ཕ་རོལ་ཏུ་ཕྱིན་པའི་དམ་ཚིག་ལས་བྱུང་བ་རྡོ་རྗེའི་བྱིན་གྱིས་བརླབས་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། རྡོ་རྗེ་རིན་པོ་ཆེའི་དམ་ཚིག་ཅེས་བྱ་བའི་རང་གི་ཕྱག་རྒྱ་འདི་རང་གི་ཐུགས་ཀ་ནས་ཕྱུང་ངོ་། ། རཏྣ་བཛྲི། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ལས་འདི་བྱུང་མ་ཐག་ཏུ་རིན་པོ་ཆེའི་འོད་ཟེར་དུ་གྱུར་ནས་བྱུང་སྟེ། བཅོམ་ལྡན་འདས་རྡོ་རྗེ་འཛིན་པ་དེ་ཉིད་དོ། ། རིན་པོ་ཆེའི་འོད་ཟེར་དེ་དག་ལས་ཀྱང་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ནི་ཤིན་ཏུ་ཕྲ་མོ་དང་མཉམ་པས་དེ་བཞིན་གཤེགས་པ་ཐམས་ཅད་ཀྱི་སྐུར་གྱུར་ཏེ། དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ལ་ཕྱག་རྒྱས་བཏབ་ནས་ཡང་གཅིག་ཏུ་འདྲེས་ཏེ་འཇིག་རྟེན་གྱི་ཁམས་ཐམས་ཅད་དང་མཉམ་པའི་ཚད་ཙམ་གྱི་རྡོ་རྗེ་རིན་པོ་ཆེ་ཆེན་པོའི་དབྱིབས་སུ་གྱུར་ཏེ། བཅོམ་ལྡན་འདས་རྣམ་པར་སྣང་མཛད་ཀྱི་གཡས་ཕྱོགས་ཀྱི་ཟླ་བའི་དཀྱིལ་འཁོར་ལ་གནས་ནས་ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མའོ་སངས་རྒྱས་ཐམས་ཅད་ཀྱི། ། རྡོ་རྗེ་རིན་ཆེན་བདག་ཉིད་གྲགས། །
གང་ཕྱིར་སངས་རྒྱས་ཐམས་ཅད་ཀྱི། ། དབང་གི་ཚུལ་ནི་བརྟན་པ་ཡིན། ། དེ་ནས་བཅོམ་ལྡན་འདས་འཇིག་རྟེན་དབང་ཕྱུག་རྒྱལ་པོས་དེ་བཞིན་གཤེགས་པ་བཅོམ་ལྡན་འདས་རྣམ་པར་སྣང་མཛད་ཀྱི་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ལ་ཕྱག་རྒྱས་བཏབ་པའི་ཕྱིར་ཆོས་ཀྱི་ཕ་རོལ་ཏུ་ཕྱིན་པའི་དམ་ཚིག་ལས་བྱུང་བ་རྡོ་རྗེའི་བྱིན་གྱིས་བརླབས་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། ཆོས་ཀྱི་དམ་ཚིག་ཅེས་བྱ་བའི་རང་གི་ཕྱག་རྒྱ་འདི་རང་གི་ཐུགས་ཀ་ནས་ཕྱུང་ངོ་། ། དྷརྨྨ་བཛྲི། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ལས་འདི་བྱུང་མ་ཐག་ཏུ་པདྨའི་འོད་ཟེར་དུ་གྱུར་ནས་བྱུང་སྟེ་བཅོམ་ལྡན་འདས་རྡོ་རྗེ་འཛིན་པ་དེ་ཉིད་དོ། ། པད་མོའི་འོད་ཟེར་དེ་དག་ལས་ཀྱང་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པ་རྣམས་ཀྱི་སྐུར་གྱུར་ཏེ། དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ལ་ཕྱག་རྒྱས་བཏབ་ནས་ཡང་གཅིག་ཏུ་འདྲེས་ཏེ། འཇིག་རྟེན་གྱི་ཁམས་ཐམས་ཅད་དང་མཉམ་པའི་ཚད་ཙམ་གྱི་རྡོ་རྗེའི་པདྨ་ཆེན་པོའི་དབྱིབས་སུ་གྱུར་ཏེ། བཅོམ་ལྡན་འདས་རྣམ་པར་སྣང་མཛད་ཀྱི་རྒྱབ་ཀྱི་ཟླ་བའི་དཀྱིལ་འཁོར་ལ་གནས་ནས་ཆེད་དུ་བརྗོད་པ་འདི་ཆེད་དུ་བརྗོད་དོ། །
ཨེ་མའོ་སངས་རྒྱས་ཐམས་ཅད་ཀྱི། ། ཆོས་ཀྱི་རྡོ་རྗེ་གཙང་མ་བདག ། གང་ཕྱིར་རང་བཞིན་རྣམ་དག་པས། ། འདོད་ཆགས་ཡིན་ཡང་དྲི་མ་མེད། ། དེ་ནས་བཅོམ་ལྡན་འདས་དེ་བཞིན་གཤེགས་པ་གདོན་མི་ཟ་བར་གྲུབ་པས་དེ་བཞིན་གཤེགས་པ་རྣམ་པར་སྣང་མཛད་ཀྱི་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ལ་ཕྱག་རྒྱས་གདབ་པའི་ཕྱིར། ཕ་རོལ་ཏུ་ཕྱིན་པ་ཐམས་ཅད་ཀྱི་དམ་ཚིག་ལས་བྱུང་བ་རྡོ་རྗེའི་བྱིན་གྱིས་བརླབས་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་ལས་ཀྱི་དམ་ཚིག་ཅེས་བྱ་བའི་རང་གི་ཕྱག་རྒྱ་འདི་རང་གི་ཐུགས་ཀ་ནས་ཕྱུང་ངོ་། ། ཀརྨྨ་བཛྲི། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ལས་འདི་བྱུང་མ་ཐག་ཏུ་ལས་ཐམས་ཅད་ཀྱི་འོད་ཟེར་དུ་གྱུར་ནས་བྱུང་སྟེ། བཅོམ་ལྡན་འདས་རྡོ་རྗེ་འཛིན་པ་དེ་ཉིད་དེ།
ལས་ཐམས་ཅད་ཀྱི་འོད་ཟེར་དེ་དག་ལས་ཀྱང་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པ་རྣམས་ཀྱི་སྐུར་གྱུར་ཏེ། དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ལ་ཕྱག་རྒྱས་བཏབ་ནས་ཡང་གཅིག་ཏུ་འདྲེས་ཏེ་འཇིག་རྟེན་གྱི་ཁམས་ཐམས་ཅད་དང་མཉམ་པའི་ཚད་ཙམ་གྱི་ཐམས་ཅད་དུ་རྩེ་མོ་བལྟས་པའི་ལས་ཀྱི་རྡོ་རྗེ་ཆེན་པོའི་དབྱིབས་སུ་གྱུར་ཏེ། བཅོམ་ལྡན་འདས་རྣམ་པར་སྣང་མཛད་ཀྱི་གཡོན་ཕྱོགས་ཀྱི་ཟླ་བའི་དཀྱིལ་འཁོར་ལ་གནས་ནས་ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མའོ་སངས་རྒྱས་ཐམས་ཅད་ཀྱི། ། ལས་ཀྱི་རྡོ་རྗེ་མང་པོ་བདག ། གང་ཕྱིར་གཅིག་ཀྱང་སེམས་ཅན་ཁམས། ། མ་ལུས་པར་ནི་ལས་བཟང་བྱེད། ། དེ་ནས་ཡང་བཅོམ་ལྡན་འདས་རྣམ་པར་སྣང་མཛད་ཀྱིས་དེ་བཞིན་གཤེགས་པ་ཐམས་ཅད་དགྱེས་པའི་མཆོད་པའི་དམ་ཚིག་ལས་བྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་རིགས་ཀྱི་ལྷ་མོ་ཆེན་མོ་འདི་རང་གི་ཐུགས་ཀ་ནས་ཕྱུང་ངོ་། ། བཛྲ་ལཱ་སྱེ། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ལས་བྱུང་མ་ཐག་ཏུ་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་ཕྱག་རྒྱར་གྱུར་ནས་བྱུང་སྟེ།
བཅོམ་ལྡན་འདས་རྡོ་རྗེ་འཛིན་པ་དེ་ཉིད་དོ། ། དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་ཕྱག་རྒྱ་དེ་དག་ལས་ཀྱང་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པ་ཐམས་ཅད་ཀྱི་སྐུར་གྱུར་ནས་ཡང་གཅིག་ཏུ་འདྲེས་ཏེ། ལྷ་མོ་ཆེན་མོ་རྡོ་རྗེ་འཛིན་མ་ལུས་ཐམས་ཅད་རྡོ་རྗེ་སེམས་དཔའ་དང་འདྲ་ཞིང་། ཁ་དོག་དང་གཟུགས་དང་མཚན་མ་དང་སྤྱོད་ལམ་སྣ་ཚོགས་པ། རྒྱན་ཐམས་ཅད་ཀྱིས་བཀླུབས་པ། དེ་བཞིན་གཤེགས་པའི་རིགས་ཐམས་ཅད་སྡུད་པར་གྱུར་པའི་རྡོ་རྗེ་སེམས་དཔའི་ལྷ་མོར་གྱུར་ཏེ། བཅོམ་ལྡན་འདས་མི་བསྐྱོད་པའི་དཀྱིལ་འཁོར་གྱི་གཡོན་ཕྱོགས་སུ་ཟླ་བའི་དཀྱིལ་འཁོར་ལ་གནས་ནས་ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མའོ་རང་བྱུང་རྣམས་ཀྱིས་ནི། ། མཆོད་པ་བདག་འདྲ་གཞན་མེད་དེ། ། གང་ཕྱིར་འདོད་པ་དགའ་མཆོད་པས། །
མཆོད་པ་ཐམས་ཅད་བྱས་པར་འགྱུར། ། དེ་ནས་ཡང་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་རིན་པོ་ཆེའི་ཕྲེང་བའི་དབང་གི་དམ་ཚིག་ལས་བྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་རིགས་ཀྱི་ལྷ་མོ་ཆེན་པོ་འདི་རང་གི་ཐུགས་ཀ་ནས་ཕྱུང་ངོ་། ། བཛྲ་མཱ་ལེ། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ལས་འདི་བྱུང་མ་ཐག་ཏུ་དེ་བཞིན་གཤེགས་པ་ཐམས་ཅད་ཀྱི་རིན་པོ་ཆེའི་ཕྱག་རྒྱར་གྱུར་ནས་བྱུང་སྟེ་བཅོམ་ལྡན་འདས་རྡོ་རྗེ་འཛིན་པ་དེ་ཉིད་དོ། ། དེ་བཞིན་གཤེགས་པ་ཐམས་ཅད་ཀྱི་རིན་པོ་ཆེའི་ཕྱག་རྒྱ་དེ་དག་ལས་ཀྱང་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པ་རྣམས་ཀྱི་སྐུར་གྱུར་ནས་ཡང་གཅིག་ཏུ་འདྲེས་ཏེ་ལྷ་མོ་ཆེན་པོ་རྡོ་རྗེ་ཕྲེང་བ་མར་གྱུར་ནས། བཅོམ་ལྡན་འདས་རིན་ཆེན་འབྱུང་བའི་དཀྱིལ་འཁོར་གྱི་གཡོན་ཕྱོགས་སུ་ཟླ་བའི་དཀྱིལ་འཁོར་ལ་གནས་ནས་ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མའོ་རིན་ཆེན་མཆོད་པ་ཞེས། ། བདག་དང་འདྲ་བར་གྲགས་པ་མེད། ། གང་ཕྱིར་ཁམས་གསུམ་རྒྱལ་མཆོག་ཀྱང་། ། རབ་ཏུ་མཆོད་པ་བྱེད་པར་འགྱུར། །
དེ་ནས་ཡང་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་ཀླུའི་མཆོད་པ་མཆོག་གི་དམ་ཚིག་ལས་བྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་གླུའི་ལྷ་མོ་འདི་རང་གི་ཐུགས་ཀ་ནས་ཕྱུང་ངོ་། ། བཛྲ་གཱི་ཏི། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ལས་འདི་བྱུང་མ་ཐག་ཏུ་དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་ཕྱག་རྒྱར་གྱུར་ནས་བྱུང་སྟེ་བཅོམ་ལྡན་འདས་རྡོ་རྗེ་འཛིན་པ་དེ་ཉིད་དོ། ། དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་ཕྱག་རྒྱ་དེ་དག་ལས་ཀྱང་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པ་རྣམས་ཀྱི་སྐུར་གྱུར་ནས་ཡང་གཅིག་ཏུ་འདྲེས་ཏེ་ལྷ་མོ་ཆེན་མོ་རྡོ་རྗེའི་གླུར་གྱུར་ནས། བཅོམ་ལྡན་འདས་འཇིག་རྟེན་དབང་པོའི་རྒྱལ་པོའི་དཀྱིལ་འཁོར་གྱི་གཡོན་ཕྱོགས་ཀྱི་ཟླ་བའི་དཀྱིལ་འཁོར་ལ་གནས་ནས་ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མའོ་བདག་ནི་ཀུན་གཟིགས་པའོ། ། གླུ་མཆོག་ཚུལ་གྱི་མཆོད་པ་ཡིན། ། གང་ཕྱིར་སྒྲ་བརྙན་འདྲ་བ་ཡི། ། མཆོད་པ་རྣམས་ཀྱིས་མཉེས་པར་བྱེད། །
དེ་ནས་ཡང་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་གར་གྱི་མཆོད་པའི་དམ་ཚིག་ལས་བྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་རིགས་ཀྱི་ལྷ་མོ་ཆེན་པོ་འདི་རང་གི་ཐུགས་ཀ་ནས་ཕྱུང་ངོ་། ། བཛྲ་ནྲྀ་ཏི། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ལས་འདི་བྱུང་མ་ཐག་ཏུ་དེ་བཞིན་གཤེགས་པ་ཐམས་ཅད་ཀྱི་གར་གྱིས་མཆོད་པའི་ཆོ་ག་རྒྱས་པར་གྱུར་ནས་བྱུང་སྟེ་བཅོམ་ལྡན་འདས་རྡོ་རྗེ་འཛིན་པ་དེ་ཉིད་དོ། ། དེ་ནས་དེ་བཞིན་གཤེགས་པ་ཐམས་ཅད་ཀྱི་གར་གྱིས་མཆོད་པའི་ཆོ་ག་རྒྱས་པར་གྱུར་པ་དེ་དག་ལས་ཀྱང་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པ་རྣམས་ཀྱི་སྐུར་གྱུར་ནས་ཡང་གཅིག་ཏུ་འདྲེས་ཏེ། ལྷ་མོ་ཆེན་མོ་རྡོ་རྗེ་གར་གྱི་སྐུར་གྱུར་ནས། བཅོམ་ལྡན་འདས་གདོན་མི་ཟ་བར་གྲུབ་པའི་དཀྱིལ་འཁོར་གྱི་གཡོན་ཕྱོགས་སུ་ཟླ་བའི་དཀྱིལ་འཁོར་ལ་གནས་ནས་ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མའོ་མཆོད་ཀུན་དོན་མཛད་པའི། ། མཆོད་པ་རྒྱ་ཆེན་བདག་ཡིན་ཏེ། ། གང་ཕྱིར་རྡོ་རྗེ་གར་ཆོ་གས། །
སངས་རྒྱས་མཆོད་པ་རབ་ཏུ་བྱེད། ། དེ་ནས་ཡང་བཅོམ་ལྡན་འདས་དེ་བཞིན་གཤེགས་པ་མི་བསྐྱོད་པས་དེ་བཞིན་གཤེགས་པ་རྣམ་པར་སྣང་མཛད་ཀྱི་མཆོད་པའི་ལན་དུ་སླར་མཆོད་པའི་ཕྱིར་དེ་བཞིན་གཤེགས་པ་ཐམས་ཅད་རབ་ཏུ་ཚིམ་པའི་དམ་ཚིག་ལས་བྱུང་བའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་གཡོག་མོའི་གཙོ་མོ་འདི་རང་གི་ཐུགས་ཀ་ནས་ཕྱུང་ངོ་། ། བཛྲ་དྷཱུ་པེ། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ལས་བྱུང་མ་ཐག་པ་འདི་ནི་བཅོམ་ལྡན་འདས་རྡོ་རྗེ་འཛིན་པ་དེ་ཉིད་དེ། བདུག་པའི་མཆོད་པའི་སྤྲིན་གྱི་བཀོད་པ་རྣམ་པ་དུ་མས་རྡོ་རྗེའི་དབྱིངས་ཐམས་ཅད་ཁྱབ་པར་བྱུང་ནས་བྱུང་ངོ་། ། བདུག་པའི་མཆོད་པའི་རྒྱ་མཚོ་དེ་དག་ལས་ཀྱང་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པ་རྣམས་ཀྱི་སྐུར་གྱུར་ནས་བྱུང་སྟེ་ཡང་གཅིག་ཏུ་འདྲེས་ནས་རྡོ་རྗེ་བདུག་པའི་ལྷ་མོའི་ལུས་སུ་གྱུར་ཏེ། བཅོམ་ལྡན་འདས་ཀྱི་གཡོན་ཕྱོགས་སུ་ཁང་བུ་བརྩེགས་པ་རྩེ་མོ་རྡོ་རྗེ་དང་ནོར་བུ་དང་རིན་པོ་ཆེ་ལས་བྱས་པའི་ཕྱིའི་དཀྱིལ་འཁོར་གྱི་ཤར་ལྷོའི་གྲྭར་ཟླ་བའི་དཀྱིལ་འཁོར་ལ་གནས་ནས་ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མའོ་བདག་ནི་མཆོད་པ་ཆེ། ། རབ་ཏུ་སིམ་ལྡན་དགེ་བ་ཡི། །
གང་ཕྱིར་སེམས་ཅན་དབབ་ལྡན་པས། ། མྱུར་དུ་བྱང་ཆུབ་ཐོབ་པར་འགྱུར། ། དེ་ནས་བཅོམ་ལྡན་འདས་དེ་བཞིན་གཤེགས་རིན་ཆེན་འབྱུང་བས་དེ་བཞིན་གཤེགས་པ་རྣམ་པར་སྣང་མཛད་ཀྱི་མཆོད་པའི་ལན་དུ་སླར་མཆོད་པའི་ཕྱིར། དེ་བཞིན་གཤེགས་པ་ཐམས་ཅད་ཀྱི་རིན་པོ་ཆེའི་མཆོད་པའི་རྒྱན་གྱི་དམ་ཚིག་ལས་བྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་གསོལ་ཁ་མ་འདི་རང་གི་ཐུགས་ཀ་ནས་ཕྱུང་ངོ་། ། བཛྲ་པུཥྤེ། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ལས་བྱུང་མ་ཐག་པ་འདི་ནི་བཅོམ་ལྡན་འདས་རྡོ་རྗེ་འཛིན་པ་དེ་ཉིད་དེ། མེ་ཏོག་ཐམས་ཅད་ཀྱི་མཆོད་པའི་སྤྲིན་གྱི་བཀོད་པས་འཇིག་རྟེན་གྱི་ཁམས་ཐམས་ཅད་དུ་ཁྱབ་པར་བྱེད་པར་གྱུར་ནས་བྱུང་ངོ་། ། མེ་ཏོག་ཐམས་ཅད་ཀྱིས་མཆོད་པའི་བཀོད་པ་དེ་དག་ལས་ཀྱང་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པ་རྣམས་ཀྱི་སྐུར་གྱུར་ནས་བྱུང་སྟེ་གཅིག་ཏུ་འདྲེས་ནས་རྡོ་རྗེ་མེ་ཏོག་གི་ལྷ་མོའི་སྐུར་གྱུར་ཏེ། བཅོམ་ལྡན་འདས་ཀྱི་གཡོན་ཕྱོགས་ཀྱི་ཁང་བུ་རྩེགས་པ་རྩེ་མོ་རྡོ་རྗེ་དང་ནོར་བུ་རིན་པོ་ཆེ་ལས་བྱས་པའི་ལྷོ་ནུབ་ཀྱི་གྲྭར་ཟླ་བའི་དཀྱིལ་འཁོར་ལ་གནས་ནས་ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མའོ་མེ་ཏོག་མཆོད་པ་དག །
ཐམས་ཅད་ཀྱིས་ནི་རྒྱན་བྱེད་དེ། ། གང་ཕྱིར་མཆོད་ནས་དེ་བཞིན་གཤེགས། ། རིན་ཆེན་ཉིད་དུ་མྱུར་དུ་འགྲུབ། ། དེ་ནས་ཡང་བཅོམ་ལྡན་འདས་དེ་བཞིན་གཤེགས་པ་འཇིག་རྟེན་དབང་པོའི་རྒྱལ་པོས་བཅོམ་ལྡན་འདས་རྣམ་པར་སྣང་མཛད་ཀྱི་མཆོད་པའི་ལན་དུ་སླར་མཆོད་པའི་ཕྱིར། དེ་བཞིན་གཤེགས་པ་ཐམས་ཅད་སྣང་བའི་མཆོད་པའི་དམ་ཚིག་ལས་བྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་ཕོ་ཉ་མོ་འདི་རང་གི་ཐུགས་ཀ་ནས་ཕྱུང་ངོ་། ། བཛྲ་ཨཱ་ལོ་ཀེ། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ལས་བྱུང་མ་ཐག་པ་འདི་ནི་བཅོམ་ལྡན་འདས་རྡོ་རྗེ་འཛིན་པ་དེ་ཉིད་དེ་ཐམས་ཅད་དུ་སྣང་བའི་མཆོད་པའི་བཀོད་པས་ཆོས་ཀྱི་དབྱིངས་ཐམས་ཅད་ཁྱབ་པར་བྱེད་པར་གྱུར་ནས་བྱུང་ངོ་། ། ཐམས་ཅད་དུ་སྣང་བའི་མཆོད་པའི་བཀོད་པ་དེ་དག་ལས་ཀྱང་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པ་རྣམས་ཀྱི་སྐུར་གྱུར་ནས་བྱུང་སྟེ་གཅིག་ཏུ་འདྲེས་ནས་ལྷ་མོ་རྡོ་རྗེ་སྣང་བ་ཞེས་བྱ་བའི་ལུས་སུ་གྱུར་ཏེ། བཅོམ་ལྡན་འདས་ཀྱི་གཡོན་ཕྱོགས་སུ་ཁང་བུ་བརྩེགས་པ་རྩེ་མོ་རྡོ་རྗེ་དང་ནོར་བུ་དང་རིན་པོ་ཆེ་ལས་བྱས་པའི་ནུབ་བྱང་གི་གྲྭར་ཟླ་བའི་དཀྱིལ་འཁོར་ལ་གནས་ནས་ཆེད་དུ་བརྗོད་པ་འདི་ཆེད་དུ་བརྗོད་དོ། །
ཨེ་མའོ་མཆོད་པའི་མར་མེ་འདི། ། རྒྱ་ཆེན་དགེ་བ་བདག་ཡིན་ཏེ། ། གང་ཕྱིར་སྣང་བྱས་མྱུར་དུ་ནི། ། སངས་རྒྱས་ཀུན་གྱི་སྤྱན་ཡང་ཐོབ། ། དེ་ནས་བཅོམ་ལྡན་འདས་དེ་བཞིན་གཤེགས་པ་གདོན་མི་ཟ་བར་གྲུབ་པར། དེ་བཞིན་གཤེགས་པ་རྣམ་པར་སྣང་མཛད་ཀྱི་མཆོད་པའི་ལན་དུ་སླར་མཆོད་པའི་ཕྱིར་དེ་བཞིན་གཤེགས་པ་ཐམས་ཅད་ཀྱི་དྲི་ཡིས་མཆོད་པའི་དམ་ཚིག་ལས་བྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་བྲན་མོ་འདི་རང་གིས་ཐུགས་ཀ་ནས་ཕྱུང་ངོ་། ། བཛྲ་གནྡྷེ། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ལས་བྱུང་མ་ཐག་པ་འདི་ནི་བཅོམ་ལྡན་འདས་རྡོ་རྗེ་འཛིན་པ་དེ་ཉིད་དེ། དྲི་ཐམས་ཅད་ཀྱིས་མཆོད་པའི་བཀོད་པས་འཇིག་རྟེན་གྱི་ཁམས་ཐམས་ཅད་ཁྱབ་པར་གྱུར་ནས་བྱུང་ངོ་། །
དྲི་ཐམས་ཅད་ཀྱིས་མཆོད་པའི་བཀོད་པ་དེ་དག་ལས་ཀྱང་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པ་རྣམས་ཀྱི་སྐུར་གྱུར་ནས་བྱུང་སྟེ་ཡང་གཅིག་ཏུ་འདྲེས་ནས་ལྷ་མོ་དྲི་ཞེས་བྱ་བའི་ལུས་སུ་གྱུར་ཏེ། བཅོམ་ལྡན་འདས་ཀྱི་གཡོན་ཕྱོགས་སུ་ཁང་བུ་བརྩེགས་པ་རྩེ་མོ་རྡོ་རྗེ་དང་ནོར་བུ་དང་རིན་པོ་ཆེ་ལས་བྱས་པའི་བྱང་ཤར་གྱི་གྲྭར་ཟླ་བའི་དཀྱིལ་འཁོར་ལ་གནས་ནས་ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མའོ་དྲི་ཡི་རང་བཞིན་གྱིས། ། མཆོད་པ་ལྷ་རྫས་ཡིད་འོང་བདག ། དེ་བཞིན་གཤེགས་པ་རྣམས་ཀྱི་དྲི། ། ལུས་རྣམས་ཀུན་ལ་སྦྱིན་པར་འགྱུར། ། དེ་ནས་ཡང་བཅོམ་ལྡན་འདས་རྣམ་པར་སྣང་མཛད་ཀྱི་དེ་བཞིན་གཤེགས་པ་ཐམས་ཅད་ཀྱི་དམ་ཚིག་གི་ལྕགས་ཀྱུའི་དམ་ཚིག་ལས་བྱུང་བ་སེམས་དཔའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་ཕྱག་རྒྱའི་ཚོགས་ཐམས་ཅད་ཀྱི་བདག་པོ་འདི་རང་གི་ཐུགས་ཀ་ནས་ཕྱུང་ངོ་། ། བཛྲ་ཨཾ་ཀུ་ཤ། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ལས་འདི་བྱུང་མ་ཐག་ཏུ།
དེ་བཞིན་གཤེགས་པ་ཐམས་ཅད་ཀྱི་ཕྱག་རྒྱའི་ཚོགས་སུ་གྱུར་ནས་བྱུང་སྟེ་བཅོམ་ལྡན་འདས་རྡོ་རྗེ་འཛིན་པ་དེ་ཉིད་དོ། ། དེ་བཞིན་གཤེགས་པ་ཐམས་ཅད་ཀྱི་ཕྱག་རྒྱའི་ཚོགས་དེ་དག་ལས་ཀྱང་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པ་རྣམས་ཀྱི་སྐུར་གྱུར་ནས་བྱུང་སྟེ་ཡང་གཅིག་ཏུ་འདྲེས་ནས་བྱང་ཆུབ་སེམས་དཔའ་ཆེན་པོ་རྡོ་རྗེ་ལྕགས་ཀྱུ་ཞེས་བྱ་བའི་སྐུ་གཉིས་སུ་གྱུར་ཏེ། བཅོམ་ལྡན་འདས་ཀྱི་ཁང་བུ་བརྩེགས་པ་རྩེ་མོ་རྡོ་རྗེ་དང་ནོར་བུ་དང་རིན་པོ་ཆེ་ལས་བྱས་པའི་རྡོ་རྗེ་སེམས་དཔའི་ཤར་སྒོ་ཕྱི་ནང་གཉིས་ཀྱི་སྒོ་ཁང་གི་ནང་ན་ཟླ་བའི་དཀྱིལ་འཁོར་ལ་གནས་ནས། དེ་བཞིན་གཤེགས་པ་ཐམས་ཅད་དམ་ཚིག་གིས་སྤྱན་འདྲེན་ཞིང་ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མའོ་སངས་རྒྱས་ཐམས་ཅད་ཀྱི། ། ཡང་དག་སྤྱན་འདྲེན་བརྟན་པའི་བདག ། གང་ཕྱིར་བདག་གིས་སྤྱན་དྲངས་པས། ། དཀྱིལ་འཁོར་ཀུན་ལ་བརྟེན་པར་འགྱུར། ། དེ་ནས་ཡང་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་དམ་ཚིག་ལ་འཇུག་པ་སེམས་དཔའ་ཆེན་པོའི་དམ་ཚིག་ལས་བྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་ཕྱག་རྒྱ་ལ་འཇུག་པ་ཞགས་པ་མ་འདི་རང་གི་ཐུགས་ཀ་ནས་ཕྱུང་ངོ་། །
བཛྲ་པཱ་ཤ། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ལས་འདི་བྱུང་མ་ཐག་ཏུ་དེ་བཞིན་གཤེགས་པ་ཐམས་ཅད་ཀྱི་དམ་ཚིག་ལ་འཇུག་པ་ཕྱག་རྒྱའི་ཚོགས་སུ་གྱུར་ནས་བྱུང་སྟེ་བཅོམ་ལྡན་འདས་རྡོ་རྗེ་འཛིན་པ་དེ་ཉིད་དོ། ། དེ་བཞིན་གཤེགས་པ་ཐམས་ཅད་ཀྱི་དམ་ཚིག་ལ་འཇུག་པའི་ཕྱག་རྒྱའི་ཚོགས་དེ་དག་ལས་ཀྱང་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པ་རྣམས་ཀྱི་སྐུར་གྱུར་ནས་བྱུང་སྟེ་ཡང་གཅིག་ཏུ་འདྲེས་ནས་བྱང་ཆུབ་སེམས་དཔའ་ཆེན་པོ་རྡོ་རྗེ་ཞགས་པ་ཞེས་བྱ་བའི་སྐུ་གཉིས་སུ་གྱུར་ཏེ། བཅོམ་ལྡན་འདས་ཀྱི་ཁང་བུ་བརྩེགས་པ་རྩེ་མོ་རྡོ་རྗེ་དང་ནོར་བུ་དང་རིན་པོ་ཆེ་ལས་བྱས་པའི་རྡོ་རྗེ་རིན་ཆེན་གྱི་ལྷོ་སྒོ་ཕྱི་ནང་གཉིས་ཀྱི་སྒོ་ཁང་ན་ཟླ་བའི་དཀྱིལ་འཁོར་ལ་གནས་ནས། དེ་བཞིན་གཤེགས་པ་ཐམས་ཅད་འཇུག་ཅིང་ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མའོ་སངས་རྒྱས་ཐམས་ཅད་ཀྱི། ། རྡོ་རྗེ་ཞགས་པ་དམ་པོ་བདག ། རྡུལ་ཕྲན་ཞུགས་པ་ཐམས་ཅད་ཀྱང་། །

བདག་གིས་སླར་ཡང་དྲང་བར་བྱ། ། དེ་ནས་ཡང་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་དམ་ཚིག་གི་ལྕགས་སྒྲོག་སེམས་དཔའ་ཆེན་པོའི་དམ་ཚིག་ལས་བྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་དམ་ཚིག་བསྡམས་པས་ཕོ་ཉ་མོ་འདི་རང་གི་ཐུགས་ཀ་ནས་ཕྱུང་ངོ་། ། བཛྲ་སྥོ་ཊ། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ལས་འདི་བྱུང་མ་ཐག་ཏུ། དེ་བཞིན་གཤེགས་པ་ཐམས་ཅད་ཀྱི་དམ་ཚིག་བསྡམས་པའི་ཕྱག་རྒྱ་མང་པོར་གྱུར་ནས་བྱུང་སྟེ་བཅོམ་ལྡན་འདས་རྡོ་རྗེ་འཛིན་པ་དེ་ཉིད་དོ། ། དེ་བཞིན་གཤེགས་པ་ཐམས་ཅད་ཀྱི་དམ་ཚིག་བསྡམས་པའི་ཕྱག་རྒྱ་མང་པོ་དེ་དག་ལས་ཀྱང་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པ་རྣམས་ཀྱི་སྐུར་གྱུར་ནས་བྱུང་སྟེ་ཡང་གཅིག་ཏུ་འདྲེས་ནས། བྱང་ཆུབ་སེམས་དཔའ་ཆེན་པོ་རྡོ་རྗེ་ལྕགས་སྒྲོག་ཅེས་བྱ་བའི་སྐུ་གཉིས་སུ་གྱུར་ཏེ། བཅོམ་ལྡན་འདས་ཀྱི་ཁང་བུ་བརྩེགས་པ་རྩེ་མོ་རྡོ་རྗེ་དང་ནོར་བུ་དང་རིན་པོ་ཆེ་ལས་བྱས་པའི་རྡོ་རྗེ་ཆོས་ཀྱི་ནུབ་སྒོ་ཕྱི་ནང་གཉིས་ཀྱི་སྒོ་ཁང་གི་ནང་ན་ཟླ་བའི་དཀྱིལ་འཁོར་ལ་གནས་ནས་དེ་བཞིན་གཤེགས་པ་ཐམས་ཅད་འཆིང་ཞིང་ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མའོ་སངས་རྒྱས་ཐམས་ཅད་ཀྱི། ། རྡོ་རྗེ་ལྕགས་སྒྲོག་དམ་པོའི་བདག །
འཆིང་བ་ཀུན་ལས་གྲོལ་བ་རྣམས། ། སེམས་ཅན་དོན་དུ་འཆིང་བར་འདོད། ། དེ་ནས་ཡང་བཅོམ་ལྡན་འདས་དེ་བཞིན་གཤེགས་པ་ཐམས་ཅད་དབབ་པ་ཞེས་བྱ་བའི་སེམས་དཔའ་ཆེན་པོའི་དམ་ཚིག་ལས་བྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་ཕྱག་རྒྱ་ཐམས་ཅད་ཀྱི་བྲན་འདི་རང་གི་ཐུགས་ཀ་ནས་ཕྱུང་ངོ་། ། བཛྲ་ཨཱ་བེ་ཤ། དེ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ལས་འདི་བྱུང་མ་ཐག་ཏུ་དེ་བཞིན་གཤེགས་པ་ཐམས་ཅད་ཀྱི་ཕྱག་རྒྱའི་ཚོགས་ཐམས་ཅད་དུ་གྱུར་ནས་བྱུང་སྟེ་བཅོམ་ལྡན་འདས་རྡོ་རྗེ་འཛིན་པ་དེ་ཉིད་དོ། ། དེ་ནས་དེ་བཞིན་གཤེགས་པ་ཐམས་ཅད་ཀྱི་ཕྱག་རྒྱའི་ཚོགས་དེ་དག་ལས་ཀྱང་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པ་རྣམས་ཀྱི་སྐུར་གྱུར་ནས་བྱུང་སྟེ་ཡང་གཅིག་ཏུ་འདྲེས་ནས་བྱང་ཆུབ་སེམས་དཔའ་ཆེན་པོ་རྡོ་རྗེ་དབབ་པའི་སྐུ་གཉིས་སུ་གྱུར་ཏེ། བཅོམ་ལྡན་འདས་ཀྱི་ཁང་བུ་བརྩེགས་པ་རྩེ་མོ་རྡོ་རྗེ་དང་ནོར་བུ་དང་རིན་པོ་ཆེ་ལས་བྱས་པའི་རྡོ་རྗེ་ལས་ཀྱི་བྱང་སྒོ་ཕྱི་ནང་གཉིས་ཀྱི་སྒོ་ཁང་ན་ཟླ་བའི་དཀྱིལ་འཁོར་ལ་གནས་ནས་དེ་བཞིན་གཤེགས་པ་ཐམས་ཅད་འབེབས་ཤིང་ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མའོ་སངས་རྒྱས་ཐམས་ཅད་ཀྱི། ། རྡོ་རྗེ་དབབ་པ་བརྟན་པ་བདག །
ཀུན་གྱི་བདག་ཏུ་གྱུར་ནས་ཀྱང་། ། བྲན་དུ་ཡང་ནི་གྱུར་པ་ཡིན། ། དཀྱིལ་འཁོར་རྒྱལ་མཆོག་གོ ། དེ་ནས་ཡང་བཅོམ་ལྡན་འདས་ཀྱིས་དེ་བཞིན་གཤེགས་པ་ཐམས་ཅད་བསྡུ་བར་བྱིན་གྱིས་བརླབས་པའི་ཕྱིར་རྡོ་རྗེ་སེ་གོལ་གྱི་མཚན་མ་མཛད་ནས། དེ་བཞིན་གཤེགས་པ་ཐམས་ཅད་བསྡུ་བའི་བྱིན་གྱིས་བརླབས་འདི་གསུངས་སོ། ། བཛྲ་ས་མཱ་ཛཿ དེ་ནས་སྐད་ཅིག་ཐང་ཅིག་ཡུད་ཙམ་དེའི་ཚེ་དེ་བཞིན་གཤེགས་པ་ཐམས་ཅད་སེ་གོལ་གྱི་མཚན་མས་བསྡུས་པ་དང་། འཇིག་རྟེན་གྱི་ཁམས་རབ་འབྱམས་སྤྲིན་གྱི་རྒྱ་མཚོ་ཐམས་ཅད་ནས་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་དེ་བཞིན་གཤེགས་པ་བྱང་ཆུབ་སེམས་དཔའི་འཁོར་གྱི་དཀྱིལ་འཁོར་མང་པོ་དང་བཅས་ཏེ་འདུས་ནས་ཁང་བུ་བརྩེགས་པའི་རྩེ་མོ་རྡོ་རྗེ་དང་ནོར་བུ་དང་རིན་པོ་ཆེ་ལས་བྱས་པའི་ནང་ག་ལ་བ་དང་། བཅོམ་ལྡན་འདས་རྣམ་པར་སྣང་མཛད་ག་ལ་བ་དེར་གཤེགས་ནས་ཆེད་དུ་བརྗོད་དོ། ། ཨོཾ་སརྦྦ་ཏ་ཐཱ་ག་ཏ་པཱ་ད་བན་ད་ནཱཾ་ཀ་རོ་མི་ཞེས་བརྗོད་དོ། །
རང་བཞིན་གྱིས་གྲུབ་པའི་སྔགས་འདི་ཅི་དགར་ཟློས་ཤིང་དེ་བཞིན་གཤེགས་པ་ཐམས་ཅད་ཀྱི་ཞབས་ལ་ཕྱག་འཚལ་ནས་ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མའོ་བྱང་ཆུབ་སེམས་འདི་ནི། ། ཀུན་ཏུ་བཟང་པོའི་སྤྱོད་པ་མཆོག ། དེ་བཞིན་གཤེགས་པའི་འཁོར་ལོ་ཡི། ། དབུས་ན་དེ་བཞིན་གཤེགས་པ་མཛེས། ། དེ་ནས་དེ་སྐད་ཅེས་གསུངས་པ་དང་། ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ནས་འདུས་པའི་རྣམ་སྣང་ཐམས་ཅད་གཅིག་ཏུ་གྱུར་པའི་ཐུགས་ཀར་སེམས་མ་བཞི་དང་། མི་བསྐྱོད་པ་ཐམས་ཅད་གཅིག་ཏུ་གྱུར་པའི་ཐུགས་ཀར་ཤར་ཕྱོགས་ཀྱི་ལྷ་ཐམས་ཅད་དང་། རིན་འབྱུང་ཐམས་ཅད་གཅིག་ཏུ་གྱུར་པའི་ཐུགས་ཀར་ལྷོ་ཕྱོགས་ཀྱི་ལྷ་ཐམས་ཅད་དང་། འོད་དཔག་མེད་ཐམས་ཅད་གཅིག་ཏུ་གྱུར་པའི་ཐུགས་ཀར་ནུབ་ཕྱོགས་ཀྱི་ལྷ་ཐམས་ཅད་དང་།
དོན་གྲུབ་ཐམས་ཅད་གཅིག་ཏུ་གྱུར་པའི་ཐུགས་ཀར་བྱང་ཕྱོགས་ཀྱི་ལྷ་ཐམས་ཅད་ཐིམ། དེ་ནས་རིགས་ལྔ་པོ་དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་བརླབས་ཀྱིས་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་སུ་ཞུགས་སོ། ། དེ་ནས་ཐུགས་ཀར་གནས་པའི་རིགས་ལྔའི་རྣམ་སྣང་གི་ཐུགས་ཀ་ནས་སེམས་མ་བཞི་བྱུང་སྟེ་ཕྱོགས་བཞིའི་སེམས་མ་བཞི་ལ་ཐིམ། མི་བསྐྱོད་པའི་ཐུགས་ཀ་ནས་ཤར་ཕྱོགས་ཀྱི་ལྷ་རྣམས་བྱུང་། ཤར་ཕྱོགས་ཀྱི་ལྷ་སོ་སོ་ལ་ཐིམ། སྐལ་བཟང་རྣམས་ཕྱིའི་ལྷ་རྣམས་ལ་འཁོད། རིན་འབྱུང་གི་ཐུགས་ཀ་ནས་ལྷོ་ཕྱོགས་ཀྱི་ལྷ་རྣམས་བྱུང་། ལྷོའི་ལྷ་སོ་སོ་ལ་ཐིམ། སྐལ་བཟང་རྣམས་ཕྱིའི་ལྷ་རྣམས་ལ་འཁོད། འོད་དཔག་མེད་ཀྱི་ཐུགས་ཀ་ནས་ནུབ་ཕྱོགས་ཀྱི་ལྷ་རྣམས་བྱུང་།
ནུབ་ཀྱི་ལྷ་སོ་སོ་ལ་ཐིམ། སྐལ་བཟང་རྣམས་ཕྱིའི་ལྷ་རྣམས་ལ་འཁོད། དོན་གྲུབ་ཀྱི་ཐུགས་ཀ་ནས་བྱང་ཕྱོགས་ཀྱི་ལྷ་རྣམས་བྱུང་། བྱང་གི་ལྷ་སོ་སོ་ལ་ཐིམ། སྐལ་བཟང་རྣམས་ཕྱིའི་ལྷ་རྣམས་ལ་འཁོད་ནས་ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མའོ་སངས་རྒྱས་ཐམས་ཅད་ཀྱི། ། རྒྱ་ཆེན་གདོད་ནས་སྐྱེ་བ་མེད། ། རྡུལ་ཕྲན་ཐམས་ཅད་ཇི་སྙེད་ཀྱི། ། སངས་རྒྱས་རྣམས་ནི་གཅིག་ཏུ་གྱུར། ། ཨོཾ་བཛྲ་དྷཱ་ཏྭཱི་ཤྭ་རི་ཧཱུྃ་བཛྲི་ཎི་ཨ་བྷི་ཥིཉྩ་མཱཾ་ནས་ཀྱེ་རྡོ་རྗེ་དབྱིངས་ཀྱི་དེ་བཞིན་གཤེགས་པའོ་ཞེས་པའི་བར་སྔར་བཞིན།
བཛྲ་པ་ཨཾ་ཀུ་ཤ་ཛཿ བཛྲ་པཱ་ཤ་ཧཱུྃ། བཛྲ་སྥོ་ཊ་བཾ། བཛྲ་ཨ་བེ་ཤ་ཨ། ས་མ་ཡ་སཏྭཾ་ནས། བཛྲ་ཀརྨ་ཧཱུྃ་གི་བར་དང་། སུ་ར་ཏ་སྟོཾ། རེ་རེའི་མགོར་སྦྱར་ལ། བཛྲ་སཏྭ་དྲྀ་ཤྱ་སོགས་ནས། བཛྲ་སན་དྷི་བཾ་གྱི་བར་དང་།
སཏྭ་བཛྲི། རཏྣ་བཛྲི། དྷརྨ་བཛྲི། ཀརྨ་བཛྲི། དྲྀ་ཤྱ་སོགས་སྦྱར་ལ་ནས། ཨོཾ་བཛྲ་ཨཱ་བེ་ཤའི་བར་གྱི་རྗེས་སུ། བཛྲ་ཛྙཱ་ན་ལྔ་དང་། ས་མ་ཡ་སཏྭཾ་ནས། སརྦ་སིད་དྷིའི་བར་དང་། སཏྭ་བཛྲི་སོགས་བཞི་དང་།
མ་ཧཱ་ར་ཏི་ནས། གྷཎྚ་ཨཱཿཨའི་བར་དང་། བཛྲ་དྷཱ་ཏུ་ནས། ཨཱ་བེ་ཤ་ཨཿའི་བར་དང་། ཡང་བཛྲ་དྷཱ་ཏུ་ནས། བཛྲ་ཨཱ་བེ་ཤའི་རྗེས་གོང་བཞིན་དུ་ཡུམ་བཞིའི་སྙིང་པོ་དང་བཅས་པ་དང་། ཨོཾ་བཛྲ་རཏྣ་ཨ་བྷི་ཥིཉྩ་མཾ། ཨོཾ་ཊུ། ཨོཾ་བཛྲ་ཏུ་ཥྱ་ཧོ་དང་། ཨོཾ་བཛྲ་དྷཱ་ཏྭཱི་ཤྭ་རི་ཧཱུྃ་བཛྲི་ཎི་ནས།
བཛྲ་ཏུ་ཥྱའི་བར་དང་། ཨོཾ་བཛྲ་རཏྣ་ནས། ཏུ་ཥྱ་ཧོའི་བར་སྔར་བཞིན། བཛྲ་དྷཱ་ཏུ། བཅོམ་ལྡན་འདས་རྣམ་པར་སྣང་མཛད་ཀྱིས་སངས་རྒྱས་ཐམས་ཅད་གཅིག་ཏུ་བསྡུ་བའི་ཕྲིན་ལས་མཛད་དུ་གསོལ། ཞེས་པ་ཐམས་ཅད་ཀྱི་མཇུག་ལ་སྦྱར་ལ། བཛྲ་དྷཱ་ཏུ། བཅོམ་ལྡན་འདས་མི་བསྐྱོད་པས་དེ་བཞིན་གཤེགས་པ་ཐམས་ཅད་བྱང་ཆུབ་ཏུ་སེམས་བསྐྱེད་པའི། བཛྲ་དྷཱ་ཏུ། བཅོམ་ལྡན་འདས་རིན་འབྱུང་གིས་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི།
བཛྲ་དྷཱ་ཏུ། བཅོམ་ལྡན་འདས་འོད་དཔག་མེད་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི། བཛྲ་དྷཱ་ཏུ། བཅོམ་ལྡན་འདས་དོན་གྲུབ་ཀྱིས་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི། སཏྭ་བཛྲི། སེམས་མ་རྡོ་རྗེ་མས་རིགས་ཐམས་ཅད་བསྡུས་པར་རྒྱས་གདབ་པའི། རཏྣ་བཛྲི་རིན་ཆེན་རྡོ་རྗེ་མས་རིགས་ཐམས་ཅད་བསྡུས་པར་རྒྱས་གདབ་པའི། དྷརྨ་བཛྲི། རྡོ་རྗེ་ཆོས་མས་རིགས་ཐམས་ཅད་བསྡུས་པར་རྒྱས་གདབ་པའི། ཀརྨ་བཛྲི།
རྡོ་རྗེ་ལས་མས་རིགས་ཐམས་ཅད་བསྡུས་པར་རྒྱས་གདབ་པའི། བཛྲ་སཏྭ། རྡོ་རྗེ་སེམས་དཔས་དེ་བཞིན་གཤེགས་པ་ཐམས་ཅད་བྱང་ཆུབ་ཏུ་སེམས་བསྐྱེད་པའི། བཛྲ་རཱ་ཛྲ། རྡོ་རྗེ་རྒྱལ་པོས་དེ་བཞིན་གཤེགས་པ་ཐམས་ཅད་སྤྱན་དྲང་བའི། བཛྲ་རཱ་ག རྡོ་རྗེ་ཆགས་པས་དེ་བཞིན་གཤེགས་པ་ཐམས་ཅད་རྗེས་སུ་མཉེས་པར་བྱ་བའི། བཛྲ་སཱ་དྷུ། རྡོ་རྗེ་ལེགས་པས་དེ་བཞིན་གཤེགས་པ་ཐམས་ཅད་དགྱེས་པའི། བཛྲ་རཏྣ།
རྡོ་རྗེ་རིན་ཆེན་གྱིས་དེ་བཞིན་གཤེགས་པ་ཐམས་ཅད་ལ་དབང་བསྐུར་བའི། བཛྲ་ཏེ་ཛ། རྡོ་རྗེ་གཟི་བརྗིད་ཀྱིས་དེ་བཞིན་གཤེགས་པ་ཐམས་ཅད་འོད་ཀྱིས་སྣང་བར་བྱ་བའི། བཛྲ་ཀེ་ཏུ། རྡོ་རྗེ་རྒྱལ་མཚན་གྱིས་དེ་བཞིན་གཤེགས་པ་ཐམས་ཅད་སྦྱིན་པའི་ཕ་རོལ་ཏུ་ཕྱིན་པ་ལ་ངེས་པར་སྦྱོར་བའི། བཛྲ་ཧཱ་ས། རྡོ་རྗེ་བཞད་པས་དེ་བཞིན་གཤེགས་པ་ཐམས་ཅད་འཛུམ་པ་རྨད་དུ་བྱུང་བ་ལ་ངེས་པར་སྦྱོར་བའི། བཛྲ་དྷརྨ། རྡོ་རྗེ་ཆོས་རབ་ཀྱིས་ཤིན་ཏུ་རྣམ་པར་དག་པའི་ཏིང་ངེ་འཛིན་རྫོགས་པར་བྱ་བའི། བཛྲ་ཏཱིཀྵྞ།
རྡོ་རྗེ་རྣོན་པོས་ཉོན་མོངས་པ་དང་ཉེ་བའི་ཉོན་མོངས་པ་ཐམས་ཅད་གཅོད་པའི། བཛྲ་ཧེ་ཏུ། རྡོ་རྗེ་རྒྱུས་དེ་བཞིན་གཤེགས་པ་ཐམས་ཅད་དཀྱིལ་འཁོར་ཆེན་པོར་འཇུག་པའི། བཛྲ་བྷཱ་ཁ། རྡོ་རྗེ་སྨྲ་བས་དེ་བཞིན་གཤེགས་པ་ཐམས་ཅད་སྤྲོས་པ་མེད་པའི་ཆོས་ལ་ངེས་པར་སྦྱོར་བའི། བཛྲ་ཀརྨ། རྡོ་རྗེ་ལས་རབ་ཀྱིས་མཆོད་པ་མ་ལུས་ཤིང་ལུས་པ་མེད་པས་དེ་བཞིན་གཤེགས་པ་ཐམས་ཅད་ལ་མཆོད་པའི། བཛྲ་རཀྵ། རྡོ་རྗེ་སྲུང་བས་ཐེག་པ་གཞན་ལ་འདོད་པའི་སེམས་དང་ཉོན་མོངས་པ་དང་ཉེ་བའི་ཉོན་མོངས་པ་ལ་སོགས་པའི་འཇིགས་པ་རྣམས་ལས་སྲུང་བའི། བཛྲ་ཡཀྵ།
རྡོ་རྗེ་གནོད་སྦྱིན་གྱིས་བསྲུང་བ་ཐམས་ཅད་ལས་ཡོངས་སུ་བསྐྱབ་པའི། བཛྲ་སན་དྷི། རྡོ་རྗེ་ཁུ་ཚུར་གྱིས་སྐུ་དང་གསུང་དང་ཐུགས་གཅིག་ཏུ་བྱེད་པས་བཅིངས་པའི་དེ་བཞིན་ཉིད་ཀྱི་ཁུ་ཚུར་གྱིས་དེ་བཞིན་གཤེགས་པ་ཐམས་ཅད་བསྐྱེད་པའི། བཛྲ་ལཱ་སྱེ། རྡོ་རྗེ་སྒེག་མོས་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི། བཛྲ་མཱ་ལེ། ཕྲེང་བ་མས་ཚུལ་ཁྲིམས་ཀྱི། བཛྲ་གཱི་ཏི། གླུ་མས་བཟོད་པའི་ཕ་རོལ་ཏུ། བཛྲ་ནྲྀ་ཏི།
གར་མས་བརྩོན་འགྲུས་ཀྱི་ཕ་རོལ་ཏུ། བཛྲ་དྷཱུ་པེ། བདུག་པ་མས་ཤེས་རབ་ཀྱི་ཕ་རོལ་ཏུ། བཛྲ་པུཥྤེ། མེ་ཏོག་མས་བསམ་གཏན་གྱི་ཕ་རོལ་ཏུ། བཛྲ་ཨཱ་ལོ་ཀེ། མར་མེ་མས་སྨོན་ལམ་གྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི། བཛྲ་གན་དྷེ། དྲི་ཆབ་མས་ཐབས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི། བཛྲ་ཨཾ་ཀུ་ཤ།
ལྕགས་ཀྱུ་མས་བྱང་ཆུབ་སེམས་ཀྱི་ལྕགས་ཀྱུས་སེམས་ཅན་ཐམས་ཅད་ཐར་པ་ཆེན་པོའི་གྲོང་ཁྱེར་དུ་དགུག་པའི། བཛྲ་པཱ་ཤ། ཞགས་པ་མས་ཕ་རོལ་ཏུ་ཕྱིན་པ་བཅུའི་སྤྱོད་པ་ལ་གཞུག་པའི། བཛྲ་སྥོ་ཊ། ལྕགས་སྒྲོག་མས་ཐེག་པ་གཞན་འདོད་པ་ལས་སེམས་དྲལ་བའི། བཛྲ་ཨཱ་བེ་ཤ་འབེབས་པས་རང་བཞིན་གྱིས་འོད་གསལ་ཞིང་སྐྱེ་བ་མེད་པར་དབབ་པའི། སརྦྦ་སཾ་སྐཱ་ར་པ་རི་ཤུདྡྷེ་དྷརྨྨ་ཏེ་ག་ག་ན་ས་མུདྒ་ཏེ་མ་ཧཱ་ཡཱ་ན་ས་པཱ་རི་ཝཱ་རེ། སྐལ་བཟང་རྣམས་ཀྱིས་དམ་པའི་ཆོས་ཀྱི་གྲོང་ཁྱེར་བསྐྱང་བའི་ཕྲིན་ལས་མཛད་དུ་གསོལ། ། ཞེས་པ་ལན་བཞི་བྱའོ། ། ལས་རྒྱལ་མཆོག་གོ །
དེ་ནས་བཛྲ་ཡཀྵ་སོགས་མཆོད་པ་བསངས་སྦྱངས་སྔར་བཞིན་བྱས་ལ། ཨོཾ་བཛྲོད་གྷ་ཊ་ས་མ་ཡ་པྲ་བེ་ཤ་ཡ་ཧཱུྃ། བཛྲ་སཏྭ་ཧཱུྃ། ཨོཾ་བཛྲ་ས་མ་ཛཿཛཿཧཱུྃ་བཾ་ཧོ། མ་ལུས་སེམས་ཅན་ཀུན་གྱི་མགོན་གྱུར་ཅིང་། ། བདུད་སྡེ་དཔུང་བཅས་མི་བཟད་འཇོམས་མཛད་ལྷ། ། དངོས་རྣམས་མ་ལུས་ཇི་བཞིན་མཁྱེན་གྱུར་པའི། ། བཅོམ་ལྡན་འཁོར་བཅས་འདིར་ནི་གཤེགས་སུ་གསོལ། ། བཅོམ་ལྡན་བསྐལ་པ་གྲངས་མེད་དུ་མ་རུ། ། འགྲོ་ལ་བརྩེ་ཕྱིར་ཐུགས་རྗེས་རྣམ་སྦྱངས་ཤིང་། །
སྨོན་ལམ་རྒྱ་ཆེན་དགོངས་པ་ཡོངས་རྫོགས་པ། ། ཁྱེད་བཞེད་འགྲོ་དོན་མཛད་དུས་འདི་ལགས་ན། ། དེ་ཕྱིར་ཆོས་དབྱིངས་ཕོ་བྲང་ལྷུན་གྲུབ་ནས། ། རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང་། ། མཐའ་ཡས་སེམས་ཅན་ཚོགས་རྣམས་བསྒྲལ་བའི་ཕྱིར། ། ཡོངས་དག་འཁོར་དང་བཅས་ནས་གཤེགས་སུ་གསོལ། ། ཆོས་རྣམས་ཀུན་གྱི་དབང་ཕྱུག་གཙོ། ། བཙོ་མ་གསེར་གྱི་མདོག་འདྲ་ཞིང་། ། ཉི་མ་ལས་ལྷག་གཟི་བརྗིད་ཆེ། ། དད་པས་སྤྱན་ནི་དྲང་བར་བགྱི། །
ཞི་ཞིང་ཐུགས་རྗེ་ཆེ་ལྡན་པ། ། དུལ་ཞིང་བསམ་གཏན་ས་ལ་བཞུགས། ། ཆོས་དང་ཡེ་ཤེས་ཆགས་བྲལ་བ། ། ཤིན་ཏུ་མི་ཟད་ནུས་པར་ལྡན། ། ཚུར་བྱོན་ཚུར་བྱོན་ཞི་བདག་ལྷ། ། ཐུབ་པའི་སྐྱེས་མཆོག་ཐམས་ཅད་མཁྱེན། ། ཤིན་ཏུ་ལེགས་བྱས་གཟུགས་བརྙན་ནི། ། མཆོད་པས་འདིར་ནི་གཤེགས་སུ་གསོལ། ། འདིར་ནི་གཟུགས་དང་ལྷན་ཅིག་ཏུ། ། འགྲོ་བའི་དོན་དུ་བཞུགས་ནས་ཀྱང་། །
ནད་མེད་ཚེ་དང་དབང་ཕྱུག་དང་། ། མཆོག་རྣམས་ལེགས་པར་བསྩལ་དུ་གསོལ། ། བཅོམ་ལྡན་འདས་ནི་བྱོན་པ་ལེགས། ། བདག་ཅག་བསོད་ནམས་སྐལ་བར་ལྡན། ། བདག་ལ་མཆོད་ཡོན་བཞེས་ནས་ཀྱང་། ། ཐུགས་ལ་དགོངས་ཤིང་གནང་བར་མཛོད། ། བདེ་བར་གཤེགས་སོ་བཅོམ་ལྡན་འདས། ། ཚུར་གཤེགས་འདིར་ནི་བཞུགས་སུ་གསོལ། ། བདག་ལ་མཆོད་ཡོན་བཞེས་ནས་ཀྱང་། ། འདི་ཉིད་དུ་ནི་བཞུགས་སུ་གསོལ། །
ཨོཾ་སརྦྦ་ཏ་ཐཱ་ག་ཏ་ག་ག་ན་ས་མ་ཡེ་སྭཱ་ཧཱ། ། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་སྐུ་ཁྲུས་གསོལ། ། ཨོཾ་སརྦྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། བདག་དང་འགྲོ་ལ་ཐུགས་བརྩེའི་ཕྱིར། ། ཉིད་ཀྱི་རྫུ་འཕྲུལ་མཐུ་ཡིས་ནི། ། ཇི་སྲིད་མཆོད་པ་བདག་བགྱིས་ན། ། དེ་སྲིད་བཅོམ་ལྡན་བཞུགས་སུ་གསོལ། །
ཨོཾ་སརྦྦ་ཏ་ཐཱ་ག་ཏ་པདྨ་ཙནྡྲ་ཨཱ་ས་ན་ཏིཥྛནྟུ་སྭཱ་ཧཱ། ཨོཾ་བཛྲ་པུཥྤེ་ཧཱུྃ་སོགས་ལྔ་བརྗོད། རྡོ་རྗེ་སེམས་དཔའ་སེམས་དཔའ་ཆེ། ། རྡོ་རྗེ་དེ་བཞིན་གཤེགས་པ་ཀུན། ། རྡོ་རྗེ་དང་པོ་ཀུན་ཏུ་བཟང་། ། ཕྱག་འཚལ་ཕྱག་ན་རྡོ་རྗེ་ལ། ། རྡོ་རྗེ་རྒྱལ་པོ་སངས་རྒྱས་མཆོག ། རྡོ་རྗེ་ལྕགས་ཀྱུ་དེ་བཞིན་གཤེགས། ། དོན་ཡོད་རྒྱལ་པོ་རྡོ་རྗེ་མཆོག ། ཕྱག་འཚལ་རྡོ་རྗེ་འགུགས་ཁྱོད་ལ། །
རྡོ་རྗེ་ཆགས་པ་བདེ་ཆེན་པོ། ། རྡོ་རྗེ་མདའ་ནི་དབང་བྱེད་པ། ། བདུད་ཀྱི་འདོད་པ་རྡོ་རྗེ་ཆེ། ། ཕྱག་འཚལ་རྡོ་རྗེ་གཞུ་ཁྱོད་ལ། ། རྡོ་རྗེ་ལེགས་པ་སེམས་དཔའ་མཆོག ། རྡོ་རྗེ་མགུ་བ་དགའ་བ་ཆེ། ། རབ་དགྱེས་རྒྱལ་པོ་རྡོ་རྗེ་མཆོག ། ཕྱག་འཚལ་རྡོ་རྗེ་དགྱེས་ཁྱོད་ལ། ། རྡོ་རྗེ་རིན་ཆེན་རྡོ་རྗེ་དོན། ། རྡོ་རྗེ་ནམ་མཁའ་ནོར་བུ་ཆེ། །
ནམ་མཁའ་སྙིང་པོ་རྡོ་རྗེ་ཕྱུག ། ཕྱག་འཚལ་རྡོ་རྗེ་སྙིང་ཁྱོད་ལ། ། རྡོ་རྗེ་གཟི་བརྗིད་ཆེར་འཆར་བ། ། རྡོ་རྗེ་ཉི་མ་རྒྱལ་བའི་འོད། ། རྡོ་རྗེ་འོད་ཟེར་གཟི་བརྗིད་ཆེ། ། ཕྱག་འཚལ་རྡོ་རྗེ་འོད་ཁྱོད་ལ། ། སེམས་ཅན་དོན་རབ་རྡོ་རྗེ་དཔལ། ། རྡོ་རྗེ་རྒྱལ་མཚན་རབ་དགའ་བྱེད། ། རྡོ་རྗེ་ཆེན་པོ་རིན་ཆེན་དཔལ། ། ཕྱག་འཚལ་རྡོ་རྗེ་དཔལ་ཁྱོད་ལ། །
རྡོ་རྗེ་བཞད་མོ་བཞད་པ་ཆེ། ། རྡོ་རྗེ་འཛུམ་པ་ངོ་མཚར་ཆེ། ། དགའ་ཞིང་རབ་དགའ་རྡོ་རྗེ་སྟོན། ། ཕྱག་འཚལ་རྡོ་རྗེ་དགའ་བ་ལ། ། རྡོ་རྗེ་ཆོས་རབ་དེ་ཉིད་དོན། ། རྡོ་རྗེ་པད་མོ་རབ་དགའ་བྱེད། ། འཇིག་རྟེན་དབང་རབ་རྡོ་རྗེ་ཅན། ། ཕྱག་འཚལ་རྡོ་རྗེ་སྤྱན་ཁྱོད་ལ། ། རྡོ་རྗེ་རྣོ་བ་ཐེག་པ་ཆེ། ། རྡོ་རྗེ་རལ་གྲི་མཚོན་ཆེན་པོ། །
འཇམ་དཔལ་རྡོ་རྗེ་རབ་ཏུ་ཟབ། ། ཕྱག་འཚལ་རྡོ་རྗེ་བློ་ཁྱོད་ལ། ། རྡོ་རྗེ་རྒྱུ་དང་སྙིང་པོ་ཆེ། ། རྡོ་རྗེ་འཁོར་ལོ་ཚུལ་ཆེན་པོ། ། རབ་བསྐོར་རྡོ་རྗེ་ལས་བྱུང་བ། ། ཕྱག་འཚལ་རྡོ་རྗེ་སྙིང་ཁྱོད་ལ། ། རྡོ་རྗེ་གསུམ་བ་རབ་རིབ་མཆོག ། རྡོ་རྗེ་ཟློས་པ་རབ་བསྒྲུབ་སྦྱིན། ། མི་གསུང་རྡོ་རྗེ་མཆོག་བསྒྲུབ་པ། ། ཕྱག་འཚལ་རྡོ་རྗེ་གསུང་ཁྱོད་ལ། །
རྡོ་རྗེ་ལས་རབ་རྡོ་རྗེའི་བཀའ། ། ལས་ཀྱི་རྡོ་རྗེ་ཀུན་རབ་སྒྲོལ། ། རྡོ་རྗེ་ངེས་པ་རྒྱ་ཆེ་བ། ། ཕྱག་འཚལ་རྡོ་རྗེ་ཀུན་ཁྱོད་ལ། ། རྡོ་རྗེ་བསྲུང་བ་བརྟན་པ་ཆེ། ། རྡོ་རྗེ་གོ་ཆ་སྲ་བ་ཆེ། ། བརྩོན་འགྲུས་མཆོག་ནི་ཐུབ་པར་དཀའ། ། ཕྱག་འཚལ་རྡོ་རྗེ་བརྩོན་འགྲུས་ལ། ། རྡོ་རྗེ་གནོད་སྦྱིན་ཐབས་ཆེན་པོ། ། རྡོ་རྗེ་མཆེ་བ་འཇིགས་པ་ཆེ། །
བདུད་འཇོམས་རྡོ་རྗེ་མི་བཟད་པ། ། ཕྱག་འཚལ་རྡོ་རྗེ་དྲག་པོ་ལ། ། རྡོ་རྗེ་མཚམས་སྦྱོར་རབ་བསྡུས་ཉིད། ། རྡོ་རྗེ་འཆིང་བ་རབ་གྲོལ་བྱེད། ། རྡོ་རྗེ་ཁུ་ཚུར་དམ་ཚིག་མཆོག ། ཕྱག་འཚལ་རྡོ་རྗེ་ཁུ་ཚུར་ལ། ། ཨོཾ་བཛྲ་ཨཾ་ཀུ་ཤ་ཛཿ བཛྲ་པཱ་ཤ་ཧཱུྃ། བཛྲ་སྥོ་ཊ་བཾ། བཛྲ་ཨཱ་བེ་ཤ་ཨཿ
བཛྲ་ཡཀྵ་ཧཱུྃ། བཛྲ་སན་དྷི་བཾ། ཨོཾ་ཊུཾ། ཨོཾ་སརྦྦ་ཏ་ཐཱ་ག་ཏ་པཱ་ད་བན་ནཱཾ་ཀ་རོ་མི། ཨོཾ་བཛྲ་སཏྭ་ཧཱུྃ། བཛྲ་མ་དྲྀཥྚི་ཕཊ། བཛྲ་དྷཱ་ཏུ་དྲྀ་ཤྱ་སོགས་ཕྱག་རྒྱ་བཞིས་རྒྱས་བཏབ་པ་དང་། ཨོཾ་བཛྲ་རཏྣ་ཨ་བྷི་ཥིཉྩ་མཾ། ཨོཾ་ཊརུཾ། ཨོཾ་བཛྲ་ཏུཥྱ་ཧོ།
ཨོཾ་བཛྲ་དྷཱ་ཏྭཱི་ཤྭ་རི་ཧཱུྃ་ཧ་བཛྲི་ཎི་ནས། བཛྲ་ཏུ་ཥྱའི་བར་སྔར་བཞིན་ནོ། ། འཇིག་རྟེན་འདི་འམ་ཕྱོགས་བཅུའི་འཇིག་རྟེན་ན། ། ལྷ་རྫས་མཆོད་ཡོན་ཇི་སྙེད་མཆིས་པ་ཀུན། ། བླ་མ་དཀྱིལ་འཁོར་ལྷ་ཚོགས་རྣམས་ལ་འབུལ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། ། ཨོཾ་བཛྲ་སཏྭ་ཧཱུྃ། དེ་བཞིན་དུ་འདོན་པ་བསྒྱུར་ལ། ཨོཾ་སརྦྦ་ཏ་ཐཱ་ག་པུཥྤ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ་ནས། མར་མེ་དང་རོལ་མོའི་བར་དུ་དབུལ།
རྡོ་རྗེ་སེམས་དཔའ་བསྡུས་པ་ན། ། སོགས་སྒེག་སོགས་བརྒྱད་ཀྱི་རྗེས་སུ། ། སངས་རྒྱས་རྣམ་འཕྲུལ་མ་ལུས་པ། ། རང་གི་བདག་ཉིད་བསྒོམས་ནས་སུ། ། རྡོ་རྗེ་དབྱིངས་ཀྱི་སྦྱོར་བ་ཡིས། ། ཐུབ་པའི་དབང་ཕྱུག་རྣམས་ལ་འབུལ། ། ཨོཾ་སརྦྦ་ཏ་ཐ་ཐཱ་ག་ཏ་བཛྲ་དྷཱ་ཏུ་ཨ་ནུཏྟ་ར་པཱུ་ཛ་སྥ་ར་ཎ་ཀརྨ་ས་མ་ཡེ་ས་ཧཱུྃ། བདག་ནི་མགོན་པོ་རྣམ་སྣང་མཛད། ། བདག་གིས་ཁམས་ནི་རྣམ་པར་སྤྲོས། ། བྱང་ཆུབ་སེམས་ནི་སྤྲོས་ནས་སུ། །
ཐུབ་པའི་དབང་ཕྱུག་རྣམས་ལ་འབུལ། ། དྷཱ་ཏུའི་གནས་སུ་བཛྲ་སཏྭ་སྦྱར། ། རྐང་པ་དང་པོ་གཉིས་དང་ཐ་མ་འདྲ། ། རྡོ་རྗེ་རིན་ཆེན་སྤྲོས་ནས་ནི། ། བཛྲ་རཏྣ། རྐང་པ་དང་པོ་གཉིས་དང་འདྲ། རྨད་བྱུང་ཆེན་པོ་སྤྲོས་ནས་ནི། ། སངས་རྒྱས་ཀུན་ལ་དབུལ་བར་བྱ། ། བཛྲ་དྷརྨྨ། རྐང་པ་དང་པོ་གཉིས་དང་ཐ་མ་འདྲ། །
རྡོ་རྗེ་ལས་རྣམས་སྤྲོ་བྱ་ཞིང་། ། བཛྲ་ཀརྨ། རྡོ་རྗེ་སེམས་དཔའ་བདག་རང་ཉིད། ། མཉམ་པར་བཞག་པས་བསྒོམ་པར་བྱ། ། བདག་ཉིད་ཡང་དང་ཡང་དུ་ནི། ། སངས་རྒྱས་རྣམས་ལ་དབུལ་བར་བྱ། ཨོཾ་སརྦྦ་ཏ་ཐཱ་ག་ཏ་སརྦྦ་ཨཱཏྨཱ་ནཾ་ནིརྨཱ་ཏ་ན་པཱུ་ཛ་སྥ་ར་ཎ་ཀརྨ་བཛྲི་ཨཱཿ རྡོ་རྗེ་ལྕགས་ཀྱུ་བདག་རང་ཉིད། ། ཕྱོགས་ཀུན་ཏུ་ནི་སྤྲོ་བར་བྱ། ། སངས་རྒྱས་ཐམས་ཅད་དགུག་བྱ་ཞིང་། །
ཐུབ་པ་དག་ལ་དབུལ་བར་བྱ། ། སྥ་ར་ཎ་ཡན་ཆད་འགྲེ། ། ཀ་རྨ་ཨ་གྲི་ཛཿ རྡོ་རྗེའི་རིགས་ནི་རྗེས་ཆགས་པར། ། རྟག་ཏུ་བདག་ཉིད་བསྒོམ་པར་བྱ། ། ཆོས་རྣམས་བདག་ལ་མཉེས་བྱ་ཞིང་། ། འདི་བརྗོད་ནས་ནི་སྤྲོ་བར་བྱ། ། ནིརྻཱ་ཏ་ན་ཡན་ཆད་འདྲ། ། ཨ་ནུ་རཱ་ག་ཎ་པཱུ་ཛ་སྥ་ར་ཎ་ཀརྨཱ་ཝ་ཎེ་ཧཱུྃ་ཧོ། ། རྡོ་རྗེ་རིན་ཆེན་རྣལ་འབྱོར་ཆེ། །
བདག་ཉིད་ཡོངས་སུ་བསྒོམ་པར་བྱ། ། རིན་ཆེན་མཆོད་པ་བླ་ན་མེད། ། ཕྱོགས་རྣམས་ཀུན་ཏུ་སྤྲོ་བར་བྱ། ། ནིརྻཱ་ཏ་ན་ཡན་ཆད་འདྲ། སཱ་དྷུ་ཀཱ་ར་པཱུ་ཛ་སྥ་ར་ཎ་ཀརྨ་ཏུཥྚི་ཨཱཿ སངས་རྒྱས་ཐམས་ཅད་རྒྱལ་པོ་ཆེ། ། བྱང་ཆུབ་སྙིང་པོར་དབང་བསྐུར་བ། ། སེམས་ཀྱང་དེ་ལྟར་སེམས་ན་ནི། ། རྡོ་རྗེ་རིན་ཆེན་ཉིད་ཐོབ་འགྱུར། ། ཨོཾ་ན་མཿསརྦྦ་ཏ་ཐཱ་ག་ཏ་ཀཱ་ཡ་ཨ་བྷི་ཥེ་ཀ་ཏ་རཏྣེ་བྷྱོ་བཛྲ་མ་ཎི་ཨོཾ།
བདག་ཉིད་རྡོ་རྗེ་གཟི་བརྗིད་ཆེ། ། ཕྱོགས་རྣམས་ཀུན་ཏུ་སྣང་བྱེད་པ། ། སངས་རྒྱས་ཐམས་ཅད་བསྐུལ་བྱ་ཞིང་། ། མཆོད་པ་གཟི་བརྗིད་ཡོངས་སུ་སྤྲོ། ། ག་ཏ་ཡན་ཆད་འདྲ། མ་ཧཱ་སུརྻེ་བྷྱོ་བཛྲ་ཏེ་ཛི་ནི་ཛྭཱ་ལ་ཧྲིཿ རྡོ་རྗེ་རྒྱལ་མཚན་ཀུན་ཏུ་མཐོ། ། ཤེས་རབ་ཅན་གྱི་རྒྱལ་མཚན་བསྒྲེང་། ། སངས་རྒྱས་ཐམས་ཅད་མཆོད་བྱ་ཞིང་། ། རྡོ་རྗེ་སྔགས་ཀྱིས་བསྐུལ་ནས་མཆོད། །
ཨཱ་ཤ་པ་རི་པུ་རི་ཎ་ཙིནྟཱ་མ་ཎི་དྷྭ་ཛྭ་གྲི་བྷྱོ་བཛྲ་དྷྭ་ཛ་གྲི་ཏྲཾ། གྲགས་ཆེན་སངས་རྒྱས་ཐམས་ཅད་ཀྱི། ། དཀྱིལ་འཁོར་ཤེས་རབ་ཅན་གྱིས་བལྟ། ། རྟག་ཏུ་བདག་ཉིད་དགའ་བྱ་ཞིང་། ། རྡོ་རྗེ་སྔགས་ཀྱིས་བསྐུལ་ནས་མཆོད། ། མ་ཧཱ་པྲི་ཏི་པྲ་མོདྱ་ཀ་རེ་བྷྱོ་བཛྲ་ཧ་ས་ཧ། སེམས་ཅན་ཐམས་ཅད་ཆོས་ཆེན་པོ། ། བདག་ནི་ཆོས་ཆེན་དག་པ་སྟེ། ། སངས་རྒྱས་ཐམས་ཅད་བདག་ཉིད་ཀུན། ། རྡོ་རྗེ་སྔགས་ཀྱིས་རབ་བསྐུལ་མཆོད། །
ཨོཾ་སརྦྦ་ཏ་ཐཱ་ག་ཏ་བཛྲ་དྷརྨྨ་ས་མཱ་དྷི་བྷི་ཏུ་ནོ་མི་མ་ཧཱ་དྷརྨྨ་ཨ་གྲི་ཧི། བདག་ནི་ཤེས་རབ་རལ་གྲི་རྣོ། ། ཤེས་རབ་ཕ་རོལ་ཏུ་ཕྱིན་པའི་ཚུལ། ། འཁོར་ལོའི་ཡི་གེ་རབ་ཏུ་སྐོར། ། མདོ་སྡེ་ཐམས་ཅད་འཛིན་པ་ཡིན། ། གཱ་ཏ་ཡན་ཆད་འདྲ། པཛྙཱ་པཱ་ར་མི་ཏཱ་ནིར་ཧ་ཏིསྟུ་ནོ་མི་མ་ཧཱ་གྷོ་ཥ་ཨ་ནུ་གེ་དྷཾ། བདག་ནི་ཆོས་ཀྱི་འཁོར་ལོ་བསྐོར། ། འཁོར་ལོའི་དཀྱིལ་འཁོར་སྦྱིན་བྱེད་པ། ། རྡོ་རྗེ་འཁོར་ལོ་ཡོངས་སུ་བསྔོ། །
མཆོད་པ་ཐམས་ཅད་ཡོངས་སྤྲོ་བྱ། ། ཙཀྲ་ཨཀྵ་ར་པ་རི་ཝཾརྟ་སརྦྦ་སུ་ཏྲན་ཏ་ཡེ་སྟུ་ནོ་མི་སརྦྦ་མཎྜ་ལེ་ཧཱུྃ། སེམས་ཅན་དག་ནི་ཀུན་གྱི་ཚིག ། བདག་གིས་སེམས་ཅན་སྨྲ་བ་བསྟན། ། རྡོ་རྗེ་སྨྲ་བ་གསང་བའི་བདག ། སངས་རྒྱས་ཐམས་ཅད་རབ་མཆོད་བྱ། ། སན་དྷི་བྷཱ་ཥ་བུདྡྷ་སཾ་གཱི་ཏི་བིརྒཱ་ཡཾ་ཏུ་ནོ་མི་བཛྲ་བཱ་ཙེ་བཾ། བདག་ནི་རྡོ་རྗེ་ལས་རྒྱལ་པོ། ། ཕྱོགས་རྣམས་ཀུན་ཏུ་རབ་མཆོད་བྱེད། མེ་ཏོག་བདུག་པ་ལ་སོགས་དྲི། །
རྡོ་རྗེ་སྔགས་ཀྱིས་བསྐུལ་བར་བྱ། དྷཱུ་པ་མེ་གྷ་སྥ་ར་ཎ་པཱུ་ཛ་ཀརྨེ་ཀ་ར་ཀ་ར། གོ་ཆ་བགོས་པ་དང་ལྡན་པ། ། མེ་ཏོག་མཆོད་པ་འབུལ་བྱེད་པ། ། བདག་ཉིད་རང་ཉིད་རྒྱལ་པོ་སྟེ། ། རྡོ་རྗེ་སྔགས་ནི་རབ་བསྐུལ་བྱ། ། པུཥྤ་པྲ་ས་ར་སྥ་ར་ཎ་པཱུ་ཛ་ཀརྨེ་ཀི་རི་ཀི་རི། བདག་ནི་རྡོ་རྗེ་གནོད་སྦྱིན་ཏེ། ། ཉོན་མོངས་ཟ་བྱེད་ཆོས་སྒྲོན་འབར། ། ཕྱོགས་རྣམས་ཀུན་ཏུ་སྤྲོ་བྱ་ཞིང་། །
སྣང་བ་འབར་བའི་ཡང་དག་སྤྲོ། ། ཨཱ་ལོ་ཀེ་ཛྭ་ལ་སྥ་ར་ཎ་པཱུ་ཛ་ཀརྨེ་ཀ་ར་ཀ་ར། རྡོ་རྗེ་ཁུ་ཚུར་ཡང་དག་ཉིད། ། དྲི་ཡི་སྣོད་དང་ཡང་དག་ལྡན། ། ཕྱོགས་རྣམས་ཀུན་ཏུ་སྤྲོ་བྱ་ཞིང་། ། ཆར་རྣམས་ཀུན་གྱིས་རབ་མཆོད་བྱ། ། གན་དྷ་ས་མུ་དྲ་སྥ་ར་ཎ་པཱུ་ཛ་ཀརྨེ་ཀུ་རུ་ཀུ་རུ། ཨོཾ་སརྦྦ་ཏ་ཐཱ་ག་ཏ་པུ་ཛོ་ནས། ཀརྨྨ་ཀུ་རུ་མཱཾ་ཞེས་པའི་བར་བཞིན་ནོ། ། ཨོཾ་བཛྲ་ཨཱཏྨ་ཀོ་ཧཾ།
ཨོཾ་སྭ་བྷཱ་ཝ་ཤུདྡྷོ་ཧཾ། ཨོཾ་སརྦྦ་ས་མོ་ཧཾ། ཡི་གེ་བརྒྱ་པ་ལན་བདུན་དང་། བཛྲ་སཏྭ། རང་གི་སྙིང་གར་ཟླ་བའི་དབུས་སུ་ལྷའི་སྙིང་པོའམ་སྔགས་མུ་ཏིག་གི་ཕྲེང་བ་ལྟ་བུ་དུས་མཐའི་མེ་དང་འདྲ་བའི་འོད་ཟེར་ཅན་རྡོར་སེམས་ཀྱི་སྙིང་པོའམ་ལྷ་ཐམས་ཅད་ཀྱི་སྔགས་ཅི་ནུས་བཟླས་པར་བྱའོ། ། བསྙེན་པ་རྐྱང་པར་བྱེད་པ་དེའི་རྗེས་སུ། རྡོ་རྗེ་སེམས་དཔའ་སེམས་དཔའ་ཆེ། སོགས་ཀྱིས་བསྟོད། མཆོད་ཡོན་དང་ཉེར་མཆོད་ལྔ་དང་། ལྷ་མོ་བརྒྱད་དང་།
རིག་མ་བཅུ་དྲུག་གི་མཆོད་སྔགས་ཙམ་དང་། ཕྱག་བཞི་བྱས། ཨོཾ་བཛྲ་མུཿནས། བཛྲ་ཨཱ་བེ་ཤ་ཨཿབཛྲ་མུཿ ཞེས་པའི་བར་སྔར་བཞིན་དང་། ཨོཾ་བཛྲ་རཏྣ་ཨ་བྷི་ཥིཉྩ་མཱཾ། སརྦྦ་མུ་དྲི་མེ་དྲི་ཌྷི་ཀུ་རུ་བ་ར་ཀ་བ་ཙོ་ན་བཾ། བཛྲ་ཏུ་ཥྱ་ཧོ། བཛྲ་སཏྭ་དང་། ཡིག་བརྒྱ་བརྗོད།
དགེ་བ་བསྔོས་ལ་བདག་གི་ཆོ་ག་མ་ཚང་བ་གང་དག་བགྱིས་པ་དེ་བཟོད་པར་མཛོད་ཅིག ཨོཾ་བཛྲ་སཏྭ་ཧཱུྃ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་པར་མཛོད། ། དེ་ནས་སླར་ཡང་འབྱོན་པར་མཛོད། ། ཨོཾ་བཛྲ་སཏྭ་མུཿ བཛྲ་ས་མཱ་ཛཿ ཛཿཧཱུྃ་བཾ་ཧོཿ ཨོཾ་བཛྲ་རཀྵ་ཧཾ།
ཨོཾ་བཛྲ་ཡཀྵ་ཧཱུྃ། ཨོཾ་བཛྲ་སན་དྷི་བཾ། ཨོཾ་བཛྲ་ཀརྨ་ཀཾ ཨོཾ་ལེགས་སོ་རྡོ་རྗེ་སེམས་དཔའ་ཁྱོད། རྡོ་རྗེ་རིན་ཆེན་ཁྱོད་ལེགས་སོ། ། རྡོ་རྗེ་ཆོས་ཁྱོད་ལེགས་པ་སྟེ། ། རྡོ་རྗེ་ལས་ནི་ཁྱོད་ལེགས་སོ། ། མདོ་སྡེ་འདི་ནི་ལེགས་བཤད་པ། ། རྡོ་རྗེ་ཐེག་པ་བླ་ན་མེད། ། དེ་བཞིན་གཤེགས་པ་ཀུན་གྱི་གསང་། །
ཐེག་པ་ཆེན་པོ་མདོར་བསྡུས་པའོ། ། བསྙེན་པ་རྒྱས་པའོ། ། དཀྱིལ་འཁོར་དང་འབྲེལ་ན། བསྙེན་པའི་རྗེས་སུ་ཌཀྐི་ཧཱུྃ་ཛཿནས་ཡིད་ཀྱི་གཟུགས་ནི་བརྟན་ཕྱིར་རོའི་བར་སྔར་བཞིན། དེ་ནས་མཚན་བརྒྱས་བསྟོད་ནས། ། མིང་བརྒྱ་རྩ་བརྒྱད་འདི་དག་གིས། ། བདག་ཅག་གིས་ནི་བསྟོད་པ་ཡིན། ། ཐེག་པ་ཆེན་པོ་རྟོགས་པ་ཡི། ། ཚུལ་ཆེན་ཡང་ནི་རྒྱས་པར་མཛོད། ། མགོན་པོ་ཁྱོད་ལ་གསོལ་བ་ནི། །
སངས་རྒྱས་ཀུན་གྱི་འཁོར་ལོ་ཆེ། ། དཀྱིལ་འཁོར་ཆེན་པོ་དམ་པ་ཡི། ། ཆོ་ག་མཆོག་ནི་བཤད་པར་གསོལ། ། ཨོཾ་སརྦྦ་ཏ་ཐཱ་ག་ཏ་པཱ་ད་བན་དྷ་ནཱཾ་ཀ་རོ་མི། བདག་ནི་རང་ཉིད་རྡོ་རྗེ་ཅན། ། རྡོ་རྗེ་སེམས་དཔའ་བདག་རང་ཡིན། ། བདག་ནི་སངས་རྒྱས་རྒྱལ་པོ་ཆེ། ། སྟོབས་ཆེན་རྡོ་རྗེ་ཅན་བདག་ཡིན། ། བདག་ནི་རྣལ་འབྱོར་དབང་ཕྱུག་རྒྱལ། ། ཕྱག་ན་རྡོ་རྗེ་བརྟན་བདག་ཡིན། །
བདག་པོ་རྡོ་རྗེ་ཆེན་པོ་བདག ། བྱིན་གྱིས་བརླབ་པ་མི་འདོར་རོ། ། ཨོཾ་བཛྲ་སཏྭ་ཧཱུྃ། མིག་གཡས་གཡོན་དང་ཊ་ལས་ཉི་མ་དང་ཟླ་བ། མིག་འབྲས་ཧཱུྃ་ལས་རྡོ་རྗེ་རྩེ་ལྔ་པར་གྱུར། བཛྲ་དྲྀཥྚི་ཕཊ། ཨཱཿལས་རྐང་མཐིལ་གཉིས་སུ་སྣ་ཚོགས་རྡོ་རྗེ་བཛྲ་སཏྭ་ཨུ་ཏིཥྛ། བཛྲ་སཏྭ་ཨ་དྷི་ཏིཥྛ་སྭ་མཱཾ། བཛྲ་དྲྀཥྚི་ཕཊ། ཨོཾ་བཛྲ་སཏྭ་ཧཱུྃ།
རི་རབ་ཀྱི་རྩེ་མོ་ནས་འོག་གཞི་རླུང་གི་དཀྱིལ་འཁོར་གྱི་བར་དུ་སྣ་ཚོགས་རྡོ་རྗེའི་རང་བཞིན་དུ་གྱུར། ཁྲོ་བོ་མེ་ལྟར་འབར་བར་བསྐྱེད་པ་ནས་བཛྲ་བན་དྷ་བཾ་གྱི་བར་བསྲུང་འཁོར་བཞིན་བྱ། བཛྲོད་གྷ་ཊ་སོགས་ཀྱིས་ནམ་མཁའི་དཀྱིལ་འཁོར་སྒོ་ཕྱེ་ལ། ཨོཾ་བཛྲ་མཎྚལ་ཧཱུྃ་ཛ། གསང་བའི་དཀྱིལ་འཁོར་གྱི་ཁྲོ་བོ་མིའུ་ཐུང་ལྟ་བུ་ཞལ་བཞི་པ་གསུས་ཁྱིམ་ཆེ་བ་རལ་པ་ཅན་ཕྱག་དང་པོ་གཉིས་བྱང་ཆུབ་མཆོག་གི་ཕྱག་རྒྱ་དང་འོག་མ་གཉིས་གཡས་ན་འཁོར་ལོ། ། གཡོན་རྡོ་རྗེ་དྲིལ་བུ་དཀུར་བརྟེན་པ་སྐུ་མདོག་སེར་པོ་བཀུག་ནས་གཞལ་ཡས་ཁང་ལ་ཐིམ་པས་ཞལ་བཞི་སྒོ་བཞི། ཁོག་པ་གཞལ་ཡས་ཁང་གི་རྒྱན་དུ་གྱུར། མ་ཧཱ་བཛྲ་ཙཀྲ་ཨ་དྷི་ཏིཥྛ་སི་དྷྱ་ཧཱུྃ། ཧཱུྃ་ལས་ཁྲོ་བོ་མཐའ་ཡས་གསེར་མདོག་ཅན་གཡས་སྔོ་གཡོན་དཀར། ཕྱག་དང་པོ་གཉིས་མཉམ་བཞག
གཡས་གཉིས་ཕྲེང་བ་དང་མདའ། གཡོན་གཉིས་སྡིགས་མཛུབ་དང་གཞུ། ཁྲོ་བོ་རྣམ་རྒྱལ་སྔོན་པོ་ཁམས་གསུམ་རྣམ་རྒྱལ་གྱི་ཕྱག་རྒྱས་རྡོར་དྲིལ་འཛིན་པ། ཁྲོ་བོ་སྤྲིན་འདྲ་ཆར་སྤྲིན་ལྟ་བུ་གཡས་དཀར། གཡོན་སེར། གཡས་རལ་གྲི། རྡོ་རྗེ། མདའ། གཡོན་ཞགས་པ། སྡིགས་མཛུབ།
གཞུ་བསྣམས་པ། ཁྲོ་བོ་གསུས་པོ་ཆེ་དམར་པོ་རྡོ་རྗེ་ཕྲེང་བའི་ཕྱག་རྒྱ་འཛིན་པ་རྒྱལ་བ་དམར་པོ་གཡས་སྔོ། ། གཡོན་དཀར་བ། སྟག་ལྤགས་ཅན། ཕྱག་གཡས་བཞི་ན་རྡོ་རྗེ། དབྱུག་ཏོ། ལྕགས་ཀྱུ། མདའ། གཡོན་བཞི་ན་སྡིགས་མཛུབ་དང་སྡིགས་མཛུབ་དཀུར་བརྟེན་པ། པདྨ།
གཞུ་འཛིན་པར་གྱུར། ཨོཾ་བཛྲ་ཀཱི་ལི་ཀཱི་ལ་ཡ་སརྦྦ་བིགྷཱན་བན་དྷ་ཧཱུྃ་ཕཊ། ཨོཾ་གྷ་གྷ་གྷ་ཏ་ཡ་གྷཱ་ཏ་ཡ་སརྦྦ་དུཥྚན་ཕཊ། ཀཱི་ལ་ཡ་ཀཱི་ལ་ཡ་སརྦྦ་པཱ་པཾ་ཕཊ། བཛྲ་ཀཱི་ལ་ཡ་བཛྲ་དྷ་རོ་ཨཱ་ཛྙཱ་པ་ཡ་ཏི་སྭཱ་ཧཱ། ལས་བུམ་ལ་བསངས་སྦྱངས་སྔར་བཞིན་བྱས་ལ། སྟོང་པའི་ངང་ལས་ཧྲིཿལས་པདྨ། ཨཱཿལས་ཟླ་བའི་སྟེང་དུ་ཧཱུྃ་ལས་རྡོ་རྗེ་གནོད་སྦྱིན་ནག་པོ་ལྟོ་བ་ཡངས་པ་སོགས་སྔར་བཞིན་དང་། བཛྲ་ཨཾ་ཀུ་ཤ་ཛཿསོགས་ནས། བཛྲ་ཨ་བེ་ཤ་ཨཱཿ
བཛྲ་ཡཀྵ་དྲྀ་ཤྱཱ་ནས། བཛྲ་ཡཀྵ་ཧཱུྃ་གི་བར་དང་། ཤཏྲུཾ་བྷཀྵ། བཛྲ་ཡཀྵ། ལན་གཉིས་དང་། ཨོཾ་བཛྲ་དྷཱ་ཏྭི་ཤྭ་རི་ཧཱུྃ་བཛྲ་ཎི་ཨ་བྷི་ཥིཉྩ་ནས། བཛྲ་ཏུ་ཥྱའི་བར་དང་། བཛྲ་ཡཀྵ། དེ་ནས་པུཥྤེ་སོགས་ལྔ་དང་། སྒེག་སོགས་བརྒྱད་དང་།
ཨོཾ་བཛྲ་ཡཀྵ་ཧཱུྃ་དང་། ཨོཾ་བཛྲ་སན་དྷི་བཾ། ཨོཾ་ཊུཾ། ཨོཾ་བཛྲ་རཀྵ་ཧཾ། སའི་ཆོ་ག་སྟེ་ནུབ་དང་པོའོ། ། དེ་ནས་ཨོཾ་བཛྲ་ཡཀྵ་ཧཱུྃ། ཨོཾ་བཛྲ་ཤི་ཁ་རེ་རུ་ཊ་ཕཊ། བཛྲ་དྷཱ་ཏུ་ནས། ཨོཾ་སརྦྦ་སཾ་སྐཱ་རའི་བར། ནམ་མཁའ་ནས་ཕབ་པའི་གཞལ་ཡས་ཁང་གྲུ་བཞི་སོགས་ནས།
ཨཱཿལས་ཟླ་བའི་དཀྱིལ་འཁོར་གྱི་བར་སྔར་བཞིན་བརྗོད་ལ། དབུས་ཀྱི་དཀྱིལ་འཁོར་གྱི་དབུས་སུ་སེང་གེའི་ཁྲི་དང་པད་ཟླའི་སྟེང་དུ། ཨོཾ་སརྦྦ་ཏ་ཐཱ་ག་ཏ་མ་ཧཱ་ཡོ་གཱི་ཤྭ་རི་ཧཱུྃ་ལན་བདུན་དང་། རྣམ་སྣང་དཀར་པོ་རྡོ་རྗེ་སྐྱིལ་མོ་ཀྲུང་གིས་བཞུགས་པ། ཕྱག་གཉིས་བྱང་ཆུབ་མཆོག་གི་ཕྱག་རྒྱས་དེ་བཞིན་གཤེགས་པའི་རྡོ་རྗེ་རྩེ་ལྔ་པ་བསྣམས་པ། ཉི་མའི་འོད་ཀྱི་རྒྱབ་ཡོལ་མངའ་བ། ལྷ་རྫས་ཀྱི་དར་ལའི་སྟོད་གཡོགས་དང་སྨད་གཡོགས་མནབས་པ། རིན་པོ་ཆེའི་ཅོད་པན་དང་དར་དཔྱངས་ཀྱི་དབང་བསྐུར་བ་དང་ལྡན་པ། ཞལ་བཞི་པ། ཞལ་དང་པོ།
ཤར་དུ་གཟིགས་པ། ཨོཾ་བཛྲ་སཏྭ་ཧཱུྃ། ལན་བདུན་ཀུན་ལ་འགྲེ། ཤར་གྱི་དབུས་སུ་གླང་པོ་ཆེའི་ཁྲི་དང་པད་ཟླ་ལ་མི་སྐྱོད་པ་སྔོན་པོ་ས་གནོན་གྱི་ཕྱག་རྒྱས་དེ་བཞིན་གཤེགས་པའི་རྡོ་རྗེ་རྩེ་ལྔ་བསྣམས་པ་ཨོཾ་བཛྲ་རཏྣ་ཧཱུྃ། ལྷོར་རྟའི་ཁྲི་དང་པད་ཟླ་ལ་རིན་འབྱུང་སེར་པོ་མཆོག་སྦྱིན་གྱི་ཕྱག་རྒྱས་རྡོ་རྗེ་རིན་པོ་ཆེ་བསྣམས་པ། ཨོཾ་བཛྲ་དྷརྨྨ་ཧཱུྃ། ནུབ་ཏུ་རྨ་བྱའི་ཁྲི་དང་པད་ཟླ་ལ་འོད་དཔག་མེད་དམར་པོ་མཉམ་བཞག་གི་ཕྱག་རྒྱས་རྡོ་རྗེ་པདྨ་བསྣམས་པ། ཨོཾ་བཛྲ་ཀརྨྨ་ཧཱུྃ། བྱང་དུ་ནམ་མཁའ་ལྡིང་གི་ཁྲི་དང་པདྨ་ཟླ་ལ་དོན་གྲུབ་ལྗང་ཁུ་སྐྱབས་སྦྱིན་གྱི་ཕྱག་རྒྱས་སྣ་ཚོགས་རྡོ་རྗེ་བསྣམས་པ། ཨོཾ་བཛྲ་བཛྲི་ཎི་ཧཱུྃ།
ལན་བདུན་བདུན་ཀུན་ལ་འགྲེ། རྣམ་སྣང་གི་མདུན་དུ་སེམས་མ་རྡོ་རྗེ་མའི་ངོ་བོ་རྡོ་རྗེ་ལྔ་པ་དམར་པོ། ཨོཾ་རཏྣ་བཛྲི་ཎི་ཧཱུྃ། གཡས་སུ་རིན་ཆེན་རྡོ་རྗེ་མའི་ངོ་བོ་ཡིད་བཞིན་གྱི་ནོར་བུ་རིན་པོ་ཆེ་རྩེ་མོ་དང་པོའི་རྡོ་རྗེ་རྩེ་ལྔ་པས་མཚན་པ། ཨོཾ་དྷརྨྨ་བཛྲི་ཎི་ཧཱུྃ། རྒྱབ་ཏུ་རྡོ་རྗེ་ཆོས་མའི་ངོ་བོ་པདྨ་དཀར་དམར་འདབ་མ་བཅུ་དྲུག་པ་ལ་འདབ་མ་བརྒྱད་ཁ་ཐུར་དུ་གྱེས་ཤིང་ཁ་བྱེ་བ། འདབ་མ་བརྒྱད་ཁ་གྱེན་དུ་བལྟས་པ་ཁ་མ་བྱེ་བའི་ནང་ན་དང་པོའི་རྡོ་རྗེ་རྩེ་ལྔ་པ་ཆུད་པ། ཨོཾ་ཀརྨྨ་བཛྲི་ཎི་ཧཱུྃ། གཡོན་དུ་རྡོ་རྗེ་ལས་མའི་ངོ་བོ་སྣ་ཚོགས་རྡོ་རྗེ་རྩེ་མོ་བཅུ་གཉིས་པ་ལྟེ་བ་དཀར། མདུན་གྱི་རྭ་གསུམ་སྔོ།
གཡས་ཀྱི་སེར། གཡོན་གྱི་ལྗང་། རྒྱབ་ཀྱི་དམར་བ། ཨོཾ་བཛྲ་སཏྭ་ཧཱུྃ། མི་བསྐྱོད་པའི་མདུན་དུ་རྡོ་རྗེ་སེམས་དཔའ་སོགས་ནས། ཨོཾ་བཛྲ་ཨཱ་བེ་ཤ་ཨཱཿ རྡོ་རྗེ་འབེབས་པའི་བར་སྔར་བཞིན་ལ་སེམས་དཔའ་བཅུ་དྲུག་པོ་དེ་བཞིན་གཤེགས་པ་བཞིའི་མདུན་གཡས་གཡོན་དང་རྒྱབ། སྒེག་སོགས་བཞི། ཤར་ལྷོ། ལྷོ་ནུབ།
ནུབ་བྱང་། བྱང་ཤར་གྱི་རེ་མིག་དང་། བདུག་པ་མ་སོགས་ཕྱིའི་གྲྭ་བཞི་དང་། སྒོ་བ་བཞི་ལ་ཕྱི་ནང་གི་ཤར་སྒོ་སོགས་སྦྱར། ཨོཾ་སརྦྦ་སཾ་སྐཱ་རས་དཀྱིལ་འཁོར་ཕྱི་མའི་ཤར་གྱི་སྣམ་བུ་ལ་བྱམས་པ་ལ་སོགས་པའི་སྐལ་བཟང་ཉིས་བརྒྱ་བཞི་བཅུ་རྩ་དགུ་དཀར་པོ། གཡས་དང་པོའི་རྡོ་རྗེ་རྩེ་ལྔ་པ་ཐུགས་ཀར་གཏོད་དེ་འཛིན་པ། གཡོན་དེས་ཡུ་བ་བྱས་པའི་དྲིལ་བུ་དཀུར་བརྟེན་པ། རིན་པོ་ཆེའི་ཅོད་པན་གྱིས་དབང་བསྐུར་བ། ཨོཾ་སརྦྦ་སཾསྐཱ་ར་དང་། ལྷོའི་སྣམ་བུ་ལ་དཔལ་སྦས་ལ་སོགས་པའི་སྐལ་བཟང་ཉིས་བརྒྱ་བཞི་བཅུ་རྩ་དགུ་སེར་པོ།
གཡས་རིན་པོ་ཆེ་རང་གིས་དབང་བསྐུར་བའི་གནས་སུ་འཇོག་ཅིང་གཡོན་དེས་ཡུ་བ་བྱས་པའི་དྲིལ་བུ་དཀུར་བརྟེན་པ་རྡོ་རྗེ་རིན་པོ་ཆེའི་ཅོད་པན་གྱིས་དབང་བསྐུར་བ། ཨོཾ་སརྦྦ་སཾ་སྐཱ་ར་དང་། ནུབ་ཀྱི་སྣམ་བུ་ལ་ཡེ་ཤེས་གྲགས་པ་ལ་སོགས་པའི་སྐལ་བཟང་ཉིས་བརྒྱ་བཞི་བཅུ་རྩ་དགུ་དཀར་དམར་གཡོན་པ་སྙེམས་པ་དང་བཅས་པས་རྡོ་རྗེ་པདྨའི་སྡོང་བུ་དཀུར་བརྟེན་ཞིང་གཡས་པའི་རྡོ་རྗེ་ཁུ་ཚུར་གྱིས་མཐེབ་མཛུབ་གཉིས་ཀྱིས་སྙིང་གར་རྡོ་རྗེ་པདྨའི་འདབ་མ་ཁ་འབྱེད་པ། རྡོ་རྗེ་རིན་པོ་ཆེའི་ཅོད་པན་གྱིས་དབང་བསྐུར་བ། ཨོཾ་སརྦྦ་སཾསྐཱ་ར་དང་། བྱང་གི་སྣམ་བུ་ལ་སྤྱན་སྡུག་པའི་ཞལ་ལ་སོགས་པ་སྐལ་བཟང་ཉིས་བརྒྱ་བཞི་བཅུ་རྩ་དགུ་སྣ་ཚོགས་མདོག་སྔར་བཞིན། གཡས་སྣ་ཚོགས་རྡོ་རྗེ་རྩེ་མོ་བཅུ་གཉིས་པ་ཐུགས་ཀར་གཏོད་པའི་ཚུལ་གྱིས་འཛིན་ཞིང་། གཡོན་སྙེམས་པ་དང་བཅས་པས་སྣ་ཚོགས་རྡོ་རྗེས་ཡུ་བ་བྱས་པའི་དྲིལ་བུ་དཀུར་བརྟེན་པ། རྡོ་རྗེ་རིན་པོ་ཆེའི་ཅོད་པན་གྱིས་དབང་བསྐུར་བ། དེ་ནས་མ་ལུས་སེམས་ཅན་ཀུན་ནས་ཉེར་མཆོད་ལྔས་མཆོད་པའི་བར་དང་།
ཨཾ་ཀུ་ཤ་ནས། ཨཱ་བེ་ཤའི་བར་སྔར་བཞིན་བྱས་ལ། བཛྲ་དྷཱ་ཏུ་ནས། སརྦྦ་སཾ་སྐཱ་རའི་བར་བརྗོད། མཆོད་པ་བསངས་སྦྱངས་བྱིན་གྱིས་བརླབས་པ་སྔར་བཞིན་བྱས་ལ། སྟོང་གསུམ་འདིའམ་སྟོང་གསུམ་གཞན་དག་ན། ། ལྷ་རྫས་མཆོད་ཡོན་ཇི་སྙེད་མཆིས་པ་ཀུན། ། བླ་མ་དཀྱིལ་འཁོར་ལྷ་ཚོགས་རྣམས་ལ་འབུལ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། ། ཨོཾ་སརྦྦ་ཏ་ཐཱ་ག་ཏ་ཨ་ཧ་ར་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ།
དེ་བཞིན་དུ་རོལ་མོའི་བར་དུ་སྦྱར་ཏེ་ལྷ་སྟ་གོན་ནོ། ། རྣམ་རྒྱལ་བུམ་པ་བསངས་སྦྱངས་སྟོང་པའི་ངང་ལས་རིན་པོ་ཆེ་ལས་གྲུབ་པའི་བུམ་པའི་ནང་དུ། ཧྲཱིཿལས་པདྨ་ཨཱཿལས་ཟླ་བའི་གདན་གྱི་སྟེང་དུ། ཧཱུྃ་ལས་ཁྲོ་བོ་གནོད་སྦྱིན་དང་རྡོ་རྗེ་སེམས་དཔའ་དང་མེ་ལྟར་འབར་བ་གསུམ་སྔར་བཞིན་བསྐྱེད། བཛྲ་ཨཾ་ཀུ་ཤ་ནས། ཨཱ་བེ་ཤའི་བར་དང་། བཛྲ་ཡཀྵ། བཛྲ་སཏྭ། བཛྲ་ཛྭ་ལ་ཨ་ན་ལཱརྐ་དྲྀ་ཤྱ་སྦྱར་བར་དང་། ཤ་ཏྲུཾ་བྷཀྵ།
ས་མ་ཡ་སཏྭཾ། ཨོཾ་བཛྲ་ཛྭ་ལ་ཨ་ན་ལཱརྐ་ཧཱུྃ། ཡཀྵ་སོགས་ལན་གཉིས་དང་། ཨོཾ་བཛྲ་དྷཱ་ཏྭི་ཤྭཱ་རི་ནས་ཏུ་ཥྱ་ཧོའི་བར་དང་། མཆོད་ཡོན་སོགས་སྔོན་དུ་འགྲོ་བའི་མཆོད་པ་ལྔ་དང་སྒེག་སོགས་ཀྱིས་མཆོད། ཡང་སྔགས་གསུམ་པོ་དེ་ཉིད་བཟླས་ཏེ་བུམ་པ་སྟ་གོན་ནོ། ། དེ་ནས་ཕྱི་རོལ་ཏུ་གཏོར་མ་སྦྱིན་ཏེ། བསང་སྦྱང་བྱིན་རླབས་སྔར་བཞིན་བྱས་ལ། ལྷ་དང་ལྷ་མིན་གནོད་སྦྱིན་ལྟོ་འཕྱེ་གྲུལ། ། ནམ་མཁའ་ལྡིང་དང་འདབ་བཟངས་ལུས་སྲུལ་པོ། །
དྲི་ཟ་སྲིན་པོ་གདོན་གྱི་རིགས་རྣམས་དང་། ། གང་དག་ས་ལ་གནས་པའི་རྫུ་འཕྲུལ་ཅན། ། བུ་སྨད་ཚོགས་བཅས་གཡོག་འཁོར་བཅས་པ་ལ། ། བདག་གི་པུས་མོ་ས་ལ་བཙུགས་ནས་ནི། ། ཐལ་མོ་སྦྱར་ཏེ་ཁྱེད་ལ་གསོལ་འདེབས་ཀྱིས། ། གསན་ནས་ཕན་གདགས་ཕྱིར་ནི་འདིར་བྱོན་ཅིག ། འབྱུང་པོ་གང་དག་རི་རབ་སྟེང་གནས་དང་། ། དགའ་བའི་ཚལ་དང་ལྷ་ཡི་གནས་རྣམས་དང་། ། ཤར་ནུབ་རི་དང་ཉི་ཟླའི་ཁྱིམ་རྣམས་དང་། ། རི་བོ་ཀུན་ལ་གང་དག་གནས་པ་དང་། །
ཆུ་བོ་ཀུན་དང་ཆུ་བོའི་མདོ་རྣམས་དང་། ། རིན་ཆེན་གླིང་ན་ལྷག་པར་གནས་པ་དང་། ། མཚོ་དང་རྫིང་བུ་ལྟེང་ཀ་ཆུ་ངོགས་དང་། ། གཡའ་ཆུ་སིལ་མ་ཅན་ལ་གང་གནས་དང་། ། གྲོང་དང་ཕྱུགས་ལྷས་གྲོང་ཁྱེར་སྟོང་པ་དང་། ། ཁང་སྟོང་དག་དང་ལྷ་ཡི་ཁང་པ་དང་། ། གཙུག་ལག་ཁང་ངམ་གྲོང་ཁྱེར་གནས་དག་གམ། ། དཀར་ཐུབ་གནས་དང་གླང་ཆེན་བྲེས་དང་ནི། ། རྒྱལ་པོའི་དཀོར་ཁང་དག་ན་གང་གནས་དང་། ། ལམ་སྲང་བཞི་མདོ་དང་ནི་སུམ་མདོ་དང་། །
གང་དག་ལམ་པོ་ཆེ་དང་ཤིང་གཅིག་དྲུང་། ། དུར་ཁྲོད་ཆེན་པོ་ནགས་ཚལ་ཆེན་པོ་དང་། ། སེང་གེ་དྲེད་དང་གཅན་གཟན་གནས་དག་དང་། ། འབྲོག་ཆེན་འཇིགས་སུ་རུང་བར་གང་གནས་དང་། ། གང་དག་གླིང་མཆོག་དག་ན་གནས་པ་དང་། ། ལྷུན་པོ་དུར་ཁྲོད་དག་ན་གནས་པ་རྣམས། ། རབ་ཏུ་དགྱེས་ཏེ་མགུ་བར་གྱུར་ནས་སུ། ། མེ་ཏོག་ཕྲེང་བ་དྲི་དང་བདུག་པ་དང་། ། བསྟོད་དང་གཏོར་མ་མར་མེ་གུས་འབུལ་ན། ། འདི་དག་བཞེས་ཏེ་བཏུང་ཞིང་བསྣམས་ནས་སུ། །
ལས་འདི་རྣམས་ཀྱི་འབྲས་བུ་མཆིས་པར་མཛོད། ། ཤར་ཕྱོགས་རྡོ་རྗེ་ཅན་གྱི་ལྷ་ཚོགས་འཁོར་དང་བཅས། ། གཏོར་མ་འབུལ་བ་འདི་དག་བཞེས་སུ་གསོལ། ། མེ་དང་གཤིན་རྗེ་བདེན་བྲལ་སྲིན་པོའི་བདག ། ཆུ་བདག་རླུང་བདག་ནོར་གྱི་བདག་པོ་དང་། ། དབང་ལྡན་ལྷ་སྟེ་འབྱུང་པོའི་བདག་པོ་དང་། ། སྟེང་གི་ཉི་ཟླ་ཚངས་པ་ཆེན་པོ་དང་། ། ལྷ་རྣམས་ཀུན་དང་ས་ཡི་ཀླུ་རྣམས་དང་། ། རི་ཡི་ལྷ་དང་གནོད་སྦྱིན་ཚོགས་རྣམས་ལ། ། ས་ས་སོ་སོར་གཏོར་མ་ཕུལ་བ་འདི། །
རབ་ཏུ་དགྱེས་པ་ཡིས་ནི་བཞེས་ནས་ཀྱང་། ། རང་རང་ཕྱོགས་སུ་ལེགས་པར་བཞུགས་ནས་སུ། ། རང་གི་བུ་སྨད་མཛའ་བཤེས་གཉེན་བདུན་དང་། ། ནང་མི་དམག་དང་དཔུང་བཅས་ལྷན་ཅིག་ཏུ། ། མེ་ཏོག་དྲི་དང་བྱུག་པ་གཏོར་མར་བཅས། ། འདི་རྣམས་བཏུང་ཞིང་ལེགས་པར་གསོལ་ནས་ཀྱང་། ། བདག་གི་ལས་འདིའི་འབྲས་བུ་མཆིས་པ་མཛོད། ། ཨོཾ་ཨིནྡཱ་ཡ་སྭཱ་ཧཱ། ཨོཾ་ཨགྣ་ཡེ་སྭཱ་ཧཱ། ཨོཾ་ཡ་མཱ་ཡ་སྭཱ་ཧཱ།
ཨོཾ་ནཻ་རྀ་ཏྱཱ་ཡ་སྭཱ་ཧཱ། ཨོཾ་བ་རུ་ཎཱ་ཡ་སྭ་ཧཱ། ཨོཾ་བཱ་ཡ་བེ་སྭཱ་ཧཱ། ཨོཾ་ཀུ་བེ་རཱ་ཡ་སྭཱ་ཧཱ། ཨོཾ་ཨཱི་ཤཱ་ནཱ་ཡ་སྭཱ་ཧཱ། ཨོཾ་བྲཧྨ་ཎེ་སྭཱ་ཧཱ། ཨོཾ་སཱུརྻཱ་ཡ་སྭཱ་ཧཱ། ཨོཾ་ཙནྡཱ་ཡ་སྭཱཧཱ། ཨོཾ་པྲི་ཐི་ཝཱི་བྷྱཿསྭཱཧཱ། ཨོཾ་ནཱ་གེ་བྷྱཿསྭཱ་ཧཱ།
ཨོཾ་ཨ་སུ་རེ་བྷྱཿསྭཱ་ཧཱ། ན་མཿསརྦྦ་ཏ་ཐཱ་ག་ཏེ་བྷྱོ། བི་ཤྭ་མུ་ཁེ་བྷྱཿ སརྦྦ་ཏཏཁཾ་ཨུདྒ་ཏེ་སྨྲ་ར་ཎ་ཧི་མཾ་ག་ག་ན་ཁཾ། གྲྀཧྞེ་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། བདག་ཅག་ལ་བགེགས་མེད་པར་མཛོད་ཅིག ལས་ཀྱི་དངོས་གྲུབ་བསྩལ་དུ་གསོལ། དབང་པོ་རྡོ་རྗེ་འཆང་བའི་ལྷ། ། ལྷ་ཡི་རྒྱལ་པོ་གདོན་གྱི་བདག ། ཤར་ཕྱོགས་གདོན་གྱི་ཚོགས་བཅས་ལ། །
མཆོད་ཅིང་བསྟོད་དེ་ཕྱག་ཀྱང་འཚལ། ། མེ་སྟེ་བསྲེགས་བྱ་ཟ་བའི་ལྷ། ། དྲང་སྲོང་རྒྱལ་པོ་གདོན་གྱི་བདག ། ཤར་ལྷོ་མེ་ལྷའིྎ། མཆོད་ཅིངྎ། ལྷ་ཡི་བདག་པོྎ། མན་ཆད་ཀུན་ལ་འགྲེ། ། གཤིན་རྗེ་བེ་ཅོན་འཆང་བའི་ལྷ། ། མ་མོའི་རྒྱལ་པོྎ། ལྷོ་ཕྱོགསྎ།
བདེན་དང་བྲལ་བ་ལེགས་ལྡན་ལྷ། ། སྲིན་པོའི་རྒྱལ་པོ་གདོན་གྱི་བདག ། ལྷོ་ནུབ་སྲིན་པོའིྎ། ཞགས་པ་ཐོགས་པ་ཆུ་ཡི་ལྷ། ། ཚིག་བསྲུངས་གདོན་གྱི་བདག་པོ་སྟེ། ། ནུབ་ཕྱོགསྎ། རླུང་སྟེ་སྲོག་ཀྱང་འཛིན་པའི་ལྷ། ། རིག་འཛིན་རྒྱལྎ། ནུབ་བྱངྎ། གནོད་སྦྱིན་ལག་ན་དབྱུག་ཐོ་ཐོགས། །
ནོར་སྲུང་གདོན་གྱིྎ། བྱང་ཕྱོགསྎ། དབང་དང་ལྡན་པ་འདྲེན་པའི་ལྷ། ། བགེགས་ཀྱི་རྒྱལ་པོྎ། བྱང་ཤར་དབང་ལྡན་ཚོགས་བཅས་ལ། ། མཆོད་ཅིངྎ། སྟེང་གི་ཚངས་པ་ཆེན་པོ་དང་། ། ཟླ་བ་ཉི་མ་གཟའ་ཆེན་པོ། ། གཟའ་དང་རྒྱུ་སྐར་བཅས་པ་ལ། མཆོད་ཅིངྎ།
འོག་གི་ཀླུ་སྟེ་ས་ཡི་བདག ། ས་འཛིན་ལག་པ་ཆེན་པོ་དང་། ། དམ་ཚིག་ཤེས་པའི་ཚོགས་བཅས་ལ། ། མཆོད་ཅིངྎ། མཆོད་སྦྱིན་གཏོར་མ་འདི་སྣོམས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང་། ། དཔལ་དང་གྲགས་དང་སྐལ་བ་བཟང་། ། ལོངས་སྤྱོད་རྒྱ་ཆེན་ཀུན་ཐོབ་ཅིང་། ཞི་དང་རྒྱས་ལ་སོགས་པ་ཡི། །
ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་སྲུངས། ། དངོས་གྲུབ་ཀུན་གྱི་སྡོང་གྲོགས་མཛོད། ། དུས་མིན་འཆི་དང་ནད་རྣམས་དང་། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་རྣམས་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང་། ། འབྲུ་རྣམས་འཕེལ་ཞིང་ཆོས་འཕེལ་དང་། ། བདེ་ལེགས་ཕུན་སུམ་ཚོགས་པ་དང་། །
ཡིད་ལ་འདོད་པ་ཀུན་འགྲུབ་ཤོག ། དེ་ནས་མཚན་བརྒྱས་བསྟོད། ཉེར་མཆོད་ལྔ། ལྷ་མོ་བརྒྱད། རིག་མ་བཅུ་དྲུག་གིས་མཆོད། ཕྱག་བཞི་བྱ། ཨོཾ་བཛྲ་སཏྭ་ཧཱུྃ། ལྕེ་ཧཱུྃ་ལས་སྐྱེས་པའི་རྡོ་རྗེར་གྱུར། ། རྣམ་པར་སྣང་མཛད་བཅོམ་ལྡན་འདས། ། རིག་སྔགས་རྒྱལ་ལ་ཕྱག་འཚལ་ལོ། །
བདག་ནི་བརྩེ་བར་གྱུར་ནས་སུ། ། སློབ་མ་རྣམས་ལ་བརྩེ་བ་དང་། ། ཁྱེད་རྣམས་ལ་ཡང་མཆོད་པའི་ཕྱིར། ། སང་ནི་དཀྱིལ་འཁོར་བྲི་བར་འཚལ། ། བཅོམ་ལྡན་བདག་ནི་གུས་པ་ལ། ། དེ་བས་གནང་བ་མཛད་པའི་རིགས། ། སངས་རྒྱས་འཇིག་རྟེན་མགོན་བརྩེ་དང་། ། བྱང་ཆུབ་སེམས་དཔའ་དགྲ་བཅོམ་དང་། ། གསང་སྔགས་ལྷ་གཞན་གང་ལགས་དང་། ། འཇིག་རྟེན་སྐྱོང་བའི་ལྷ་རྣམས་དང་། །
གང་ཡང་འབྱུང་པོ་མཐུ་ཆེན་དང་། ། གང་སུ་ལྷ་ཡི་སྤྱན་མངའ་བའི། ། སེམས་ཅན་བསྟན་ལ་དགའ་བ་རྣམས། ། བདག་ལ་དགོངས་པར་མཛད་དུ་གསོལ། ། བདག་མིང་འདི་ཞེས་བགྱི་བ་ཡིས། ། གསང་ནི་དཀྱིལ་འཁོར་བཟང་པོའི་མིང་། ། རྡོ་རྗེ་དབྱིངས་ནི་ཅི་ནུས་ཀྱིས། ། ཆོ་ག་བཞིན་དུ་བྲི་ལགས་ན། ། བདག་དང་སློབ་མར་བཅས་པ་ལ། ། ཐུགས་ནི་བརྩེ་བར་དགོངས་ནས་སུ། །
ཚོགས་པ་ཐམས་ཅད་དཀྱིལ་འཁོར་དུ། ། བྱིན་གྱིས་བརླབ་པར་མཛད་དུ་གསོལ། ། ལན་གསུམ་དང་། ཨོཾ་སརྦྦ་ཏ་ཐཱ་ག་ཏ་པཱ་ད་སོགས་དང་། ཡང་མཚན་བརྒྱས་བསྟོད། བཛྲ་སཏྭ་དང་། ཉེར་མཆོད་ལྔས་མཆོད། ཕྱག་བྱ། ཡང་མཚན་བརྒྱས་བསྟོད། བཛྲ་དྷཱ་ཏུ།
བཛྲ་མུཿནས་བཛྲ་སན་དྷི་བཾ་གྱི་བར་སྔར་བཞིན་བྱ་སྟེ་སྟ་གོན་ནོ། ། དེ་ནས་བདག་རྫོགས་བྱས་ལ། ཐིག་སྐུད་སྔོན་པོ་ཧཱུྃ་ལས་མི་བསྐྱོད་པ། སེར་པོ་ཏྲཾ་ལས་རིན་འབྱུང་། དམར་པོ་ཧྲིཿལས་འོད་དཔག་མེད། ལྗང་གུ་ཨཿལས་དོན་གྲུབ། དཀར་པོ་ཨཱཿལས་རྣམ་སྣང་། མིག་གཉིས་ཛཿལས་ཉི་མ་ཟླ་བ། དཱིཔྟ་དྲྀཥྚི་ཨཾ་ཀུ་ཤི་ཛཿ བཅོམ་ལྡན་འདས་དཀྱིལ་འཁོར་ཆེན་པོའི་ཐིག་གདབ་པའི་ཕྱིར།
རྡོ་རྗེའི་ཐིག་བདག་ལ་སྩོལ་ཅིག དཱིཔྟ་དྲྀཥྚི་ཨཾ་ཀུ་ཤི་ཛཿ ཨནྱོ་ནྱ་ཨ་ནུ་ག་ཏ་སརྦྦ་དྷརྨྨ་པ་རསྤ་ར་ཨ་ནུ་པྲ་ཝིཥྚ་སརྦྦ་དྷརྨྨ་ཨ་ཏྱནྟ། ཨ་ནུ་པྲ་བི་ཥྚ༔ སརྦྦ་དྷརྨྨཿ ཨོཾ་བཛྲ་སཏྭ་ཧཱུྃ། མིག་གཉིས་མ་དང་ཊ་ལས་ཉི་ཟླ། བཛྲ་དྲིཥྚི་ཕཊ་མཚན་པ། བཛྲ་དྲིཥྚི་ཕཊ། ཉེར་མཆོད་ལྔས་མཆོད།
ཨོཾ་བཛྲ་ས་མ་ཡ་སཱུ་ཏྲཾ་མཱ་ཏི་ཀྲ་མ་ཧཱུྃ། རིགས་ལྔའི་སྔགས་ཀྱང་བརྒྱ་རྩ་བརྒྱད་བཟླས། དེ་ནས་རིགས་ལྔ་སེམས་དཔའ་བཅུ་དྲུག རྡོ་རྗེ་གནོད་སྦྱིན་གྱི་སྔགས་བརྗོད། ཉེར་མཆོད་ལྔ་དང་ལྷ་མོ་བརྒྱད་ཀྱིས་མཆོད། པཱ་ད་བན་དྷ་སོགས་ཀྱིས་ཕྱག་བྱ། ཡང་མིག་གཉིས་ཛཿལས་ཉི་ཟླ་སེར་པོ་སྣང་བ། ཨོཾ་རྡོ་རྗེ་སེམས་དཔའ་བསྡུས་པ་ནས། བཛྲ་ནྲྀ་ཏྱ་ཨཱའི་བར་དང་། རོལ་མོས་མཆོད།
བཛྲ་དྷཱ་ཏུ། བཛྲ་ཀརྨྨ། བཛྲ་སཏྭ་ཛཿཛཿཛཿ ཨོཾ་བཛྲ་ས་མ་ཡ་སུ་ཏྲཾ་མཱ་ཏི་ཀྲ་མ་ཧཱུྃ། སངས་རྒྱས་ཀྱི་ཞིང་ཐམས་ཅད་ན་བཞུགས་པའི་དེ་བཞིན་གཤེགས་པ་རྣམས་སེམས་ཅན་གྱི་དོན་གྱི་ཕྱིར་འདིར་གཤེགས་པར་གསོལ། རང་རྡོ་རྗེ་ཧཱུྃ་མཛད་ཀྱི་མིག་གཡས་གཡོན་ཧཱིཿལས་ཉི་མ་དང་ཟླ་བ། ཧུཾ་ཐུང་ལས་མིག་འབྲས་གཉིས་ཁྲོ་བོ་བོའི་རྡོ་རྗེ། ཀྲོ་དྷ་དྲྀཥྚི་ཧཱིཿ ཀྲོ་དྷ་དྲྀཥྚི་ཧཱཾཿརྡུལ་ཚོན་བསངས་སྦྱངས་སྟོང་པའི་ངང་ལས་ཨཱ་ཧཱུྃ་ཏྲཾ་ཧྲཱིཿཨཱཿལས་རིགས་ལྔར་བསྐྱེད། དཱིཔྟ་དྲྀཥྚི་ཨཾ་ཀུ་ཤི་ཛཿ
ཨོཾ་བཛྲ་ཙི་ཏྲ་ས་མ་ཡ་ཧཱུྃ། རིགས་ལྔའི་སྔགས་ལན་བདུན་བདུན་བརྗོད་ལ་ཧཱིཿཧཱིཿཨོཾ་བཛྲ་བེ་ག་ཨ་ཀྲ་མ་ཧཱུྃ། ཐིག་ཚོན་བྱིན་བརླབས་སོ། ། དེ་ནས་དཀྱིལ་འཁོར་བྲིས་ཚར་བ་དང་། དཀྱིལ་འཁོར་བསྐྱེད་པ་ནི་སྔར་དང་འདྲ། ལྷ་ཐམས་ཅད་སྐུ་མདོག་ཕྱག་མཚན་སྔར་བཞིན་བསྐྱེད་བཛྲ་དྷཱ་ཏུ་དྲྀཤྱ་ནས། སརྦྦ་སཾ་ཀ་རིའི་བར་སྔར་བཞིན་གྱིས་ཕྱག་རྒྱ་བཞི་ཡིས་རྒྱས་གདབ། དཀྱིལ་འཁོར་བྲིས་ཟིན་ནས་ཚོགས་ལྷག་མ་རྣམས་མཆོད་པས་མཆོད། ཡེ་ཤེས་པ་གཤེགས། ཨོཾ་བཛྲ་བེ་ག་ཨཱ་ཀྲ་མ་ཧཱུྃ།
ཨོཾ་བཛྲ་སཏྭ་ཧཱུྃ། ཨོཾ་པྲ་ཏི་གྲྀཧྣ་སོགས་དང་། ཨོཾ་བཛྲ་སཏྭ་ཧཱུྃ། ཧཱུྃ་ལས་རང་ཉིད་རྡོ་རྗེ་ཧཱུྃ་མཛད་སྐུ་མདོག་སྔོན་པོ་གཡོན་བརྐྱང་གི་སྟབས་ཀྱིས་ཕྱག་གཉིས་རྡོ་རྗེ་དྲིལ་བུ་འཛིན་པས། ཨོཾ་བཛྲོད་གྷ་ཊ་ས་མ་ཡ་ཀྲ་བེ་ཤ་ཡ་ཧཱུྃ། དེ་ནས་རྣལ་འབྱོར་ཆེན་པོ་བྱས་ལ། བུམ་པ་བསངས་སྦྱངས། ལྷ་བུམ་གང་བུམ་རྣམས་ཀྱི་ནང་དུ། རང་རང་གི་ས་བོན་ལས་ལྷ་སོ་སོ་དང་འཇུག་སྒོའི་བུམ་པར་ཡང་རྡོར་སེམས་སྔར་བཞིན་བསྐྱེད། ཡེ་ཤེས་པ་གཞུག
ཕྱག་རྒྱ་བཞིས་རྒྱས་གདབ་དབང་བསྐུར་མཆོད་པ་སྔར་བཞིན་བྱ། རྣམ་རྒྱལ་ལ་བཛྲ་སཏྭ་བརྒྱ་རྩ་བརྒྱད། ཨོཾ་བཛྲ་ཨུ་ད་ཀ་ཧཱུྃ་སྟོང་རྩ་བརྒྱད། འཇུག་སྒོའི་བུམ་པར་ཨོཾ་བཛྲ་སཏྭ་ཧཱུྃ་བརྒྱ་རྩ་བརྒྱད་དང་། ལྷ་སོ་སོའི་བུམ་པར་རང་རང་གི་སྔགས་བརྒྱ་རྩ་བརྒྱད། གང་བུམ་ལ་རང་རང་གི་སྔགས་བརྒྱ་རྩ་བརྒྱད། བཛྲ་ཨ་ད་ཀ་ལན་བདུན་བདུན་བརྗོད། དེ་ནས་མཆོད་པ་བསངས་སྦྱངས་བྱིན་གྱིས་བརླབས་ནས། ཆུ་བོ་གངྒཱའི་རྒྱུན་བཞིན་དུ། ། ཡོན་ཆབ་རྒྱུན་ཡང་མི་འཆད་པ། །
བླ་མ་ཡི་དམ་ལྷ་ལ་འབུལ། ། འགྲོ་བའི་དོན་དུ་བཞེས་སུ་གསོལ། ། ཨོཾ་སརྦྦ་ཏ་ཐཱ་ག་ཏ་ཨཱ་ཧ་ར་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། དེ་བཞིན་དུ་རོལ་མོའི་བར་དུ་སྦྱར་རོ། ། དགའ་ཆེན་ཁྱོད་བདག་སྟོན་པ་སྟེ། ། སློབ་དཔོན་ཁྱོད་ནི་དགོངས་སུ་གསོལ། ། བྱང་ཆུབ་ཆེན་པོའི་ཚུལ་བསྟན་པ། མགོན་པོ་ཆེན་པོ་བདག་འཚལ་ལོ། ། དམ་ཚིག་དེ་ཉིད་བདག་ལ་སྩོལ། ། སྡོམ་པ་རྣམས་ཀྱང་བདག་ལ་སྩོལ། །
ཨོཾ་བཛྲ་རཀྵ་ཧཾ། ཨོཾ་བཛྲ་ཡཀྵ་ཧཱུྃ། ཨོཾ་བཛྲ་ཨཾ་ཀུ་ཤ་ཛཱཿ ཨོཾ་བཛྲ་པཱ་ཤ་ཧཱུྃ། ཨོཾ་བཛྲ་སྥོ་ཊ་བཾ། ཨོཾ་བཛྲ་ཨཱ་བེ་ཤ་ཨཱཿ ཕྱག་བཞི་བྱ། ཕྱོགས་བཅུའི་སངས་རྒྱས་ནས། མྱ་ངན་ལས་མི་འདའ་བར་གསོལ་བར་འཚལ་ལོའི་བར་སྔར་བཞིན་དང་། གཙོ་བོ་བདག་ལ་སྡོམ་པ་སྩོལ།
ཐུབ་པ་ཉི་མ་མ་ལུས་པའི། ། སངས་རྒྱས་རྣམས་ནི་བདག་ལ་དགོངས། ། བདག་མིང་འདི་ཞེས་བྱ་བ་ནི། ། སློབ་དཔོན་དཔང་དུ་གནས་པ་ལ། ། སངས་རྒྱས་རོལ་མོ་ལས་བྱུང་བའི། ། མི་ལྡོག་པ་ཡི་འཁོར་ལོས་འབྱོར། ། ཐར་པའི་རང་བཞིན་གྲོང་ཁྱེར་ཆེད། ། གསང་བ་ཆེན་པོར་འཇུག་པར་བགྱི། ། གསང་བ་ཆེན་པོ་བསྡུས་པ་ནི། ། སློབ་དཔོན་ཆེན་པོ་བདག་འཇུག་མཛོད། །
མི་ལྡོག་པ་ཡི་དབང་བསྐུར་བ། ། སྐལ་བ་ཆེན་པོ་བདག་ལ་སྩོལ། ། མཚན་རྣམས་ཀུན་གྱིས་རྒྱས་བཏབ་ཅིང་། ། དཔེ་བྱད་རྣམས་དང་ཡང་དག་ལྡན། ། སངས་རྒྱས་སྐུ་ནི་ཡིད་འོང་བ། ། སློབ་དཔོན་ཆེན་པོ་བདག་ལ་སྩོལ། ། དབང་བསྐུར་ཆེན་པོ་རྨད་བྱུང་བ། ། སེམས་ཅན་ཀུན་གྱི་དོན་གྱི་ཕྱིར། ། བདག་ནི་རྟག་ཏུ་སློབ་དཔོན་གྱུར། ། སློབ་དཔོན་ཆེན་པོ་བདག་ལ་སྩོལ། །
ཆེ་གེ་ཞེས་བྱ་འདི་ཉིད་ནི། ། བྱང་ཆུབ་སེམས་ནི་ཡོངས་འཛིན་ཞིང་། ། དམ་ཚིག་སྡོམ་དང་གསང་བ་ཡི། ། འཁོར་ལོ་འདིར་ཡང་འཇུག་པར་འཚལ། ། གསང་བ་ཆེན་པོའི་རིགས་དག་པའི། ། གསང་བ་ཡོངས་སུ་འཛིན་པར་ནི། ། བདག་ཉིད་ཆེན་པོ་ཁྱོད་འདོད་དམ། ། གསང་བ་ཆེན་པོའི་རིགས་དག་པའི། ། གསང་བ་ཆེན་པོ་འཛིན་པར་ནི། ། བདག་ཉིད་ཆེན་པོ་བདག་འཚལ་ལོ། །
ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པ། ། ཞེས་སོགས་ནས། སེམས་ཅན་མྱ་ངན་འདས་ལ་འགོད། ། ཅེས་པའི་བར་སྔར་བཞིན་ནོ། ། དེ་ནས་རང་གི་སྙིང་གར་ཟླ་བའི་སྟེང་དུ་དང་པོའི་རྡོ་རྗེ། ཨོཾ་སརྦྦ་ཡོ་ག་ཙིཏྟ་ཨུ་ཏ་པཱ་ད་ཡཱ་མི། སུ་ར་ཏེ་ས་མ་ཡ་སཏྭཾ་ཧོ། བཛྲ་སིདྷི་ཡ་ཐཱ་སུ་ཁཾ། བཛྲ་སིདྡྷི་ཡ་ཐ་སེམས་སུ་གྱུར།
ཐུགས་ཀར་དང་པོའི་རྡོ་རྗེ་རྩེ་ལྔ་པ། དཔྲལ་བར་རྡོ་རྗེ་རིན་ཆེན། མགྲིན་པར་རྡོ་རྗེ་པདྨ། སྤྱི་བོར་སྣ་ཚོགས་རྡོ་རྗེ། སཏྭ་བཛྲི། རཏྣ་བཛྲ། དྷརྨྨ་བཛྲི། ཀརྨྨ་བཛྲི། ཉེར་མཆོད་ལྔས་མཆོད། ཨོཾ་བཛྲ་སཏྭ།
ཨོཾ་བཛྲ་ཨ་བྷི་ཥིཉྩ་ས་ཡ་སཏྭཾ། ས་མ་ཡ་ཧཱུྃ། བཛྲ་ཨཾ་ཀུ་ཤ་ཛཿ ས་མ་ཡ་ཧཱུྃ། བཛྲ་པཱ་ཤ་ཧཱུྃ། ས་མ་ཡ་ཧཱུྃ། བཛྲ་སྥོ་ཊ་བཾ། ས་མ་ཡ་ཧཱུྃ། བཛྲ་ཨཱ་བེ་ཤ་ཨཱཿ ས་མ་ཡ་ཧཱུྃ།
བཛྲ་ཨཾ་ཀུ་ཤ་ཛཿ དེང་ཁྱོད་དེ་བཞིན་གཤེགས་པ་ཐམས་ཅད་ཀྱི་རིགས་སུ་ཞུགས་ཀྱི་ངས་ཁྱོད་ལ་ཡེ་ཤེས་གང་གིས་དེ་བཞིན་གཤེགས་པ་ཐམས་ཅད་འགྲུབ་པ་ཡང་ཐོབ་ན། དངོས་གྲུབ་གཞན་ལྟ་སྨོས་ཀྱང་ཅི་དགོས་ཏེ། དེ་ལྟ་བུའི་ཡེ་ཤེས་བསྐྱེད་པར་བྱས། ཁྱོད་ཀྱིས་དཀྱིལ་འཁོར་ཆེན་པོ་མ་མཐོང་བ་རྣམས་ལ་སྨྲ་བར་མ་བྱེད་ཅིག ཁྱོད་དམ་ཚིག་ཉམས་པར་གྱུར་ཏ་རེ། འདི་ནི་ཁྱོད་ཀྱི་དམ་ཚིག་རྡོ་རྗེ་ཡིན་གྱིས་གལ་ཏེ་འགའ་ཞིག་ལ་སྨྲས་ན་ཀླད་པ་འགས་པར་འགྱུར་རོ། ། རྡོ་རྗེ་སེམས་དཔའ་དེང་ཁྱོད་ཀྱི། ། སྙིང་ལ་ཡང་དག་ཞུགས་པར་མཛད། ། གལ་ཏེ་ཚུལ་འདི་སྨྲས་ན་ནི། །
དེ་མ་ཐག་ཏུ་དྲལ་ཏེ་གཤེགས། ། ཨོཾ་བཛྲ་ཨུ་ད་ཀ་ཋ། དེང་ནས་བརྩམས་ཏེ་ཁྱོད་ཀྱི་ཕྱག་ན་རྡོ་རྗེ་ང་ཡིན་གྱི། ངས་འདི་གྱིས་ཤིག་ཅེས་བསྒོ་བ་གང་ཡིན་པ་དེ་བྱ་དགོས་སོ། ། ཁྱོད་ཀྱིས་ང་ལ་བརྙས་པར་མ་བྱེད་ཅིག མི་བདེ་བ་མ་སྤངས་པར་དུས་བྱས་ནས་དམྱལ་བར་ལྟུང་བར་གྱུར་ཏ་རེ། སློབ་དཔོན་ཨཱཿལས་རྡོ་རྗེ་སེམས་སུ་གྱུར་པའི་སྙིང་གར་ཟླ་བ་ལ་རྡོ་རྗེའི་དབུས་སུ་ཨཱཿརྡོ་རྗེ་ལྟ་བུའི་འོད་ཟེར་དང་ལྡན་པར་གྱུར། སློབ་མ་རང་ཉིད་ཧཱུྃ་ལས་རྡོར་སེམས་ཀྱི་སྐུ་རྡུལ་དང་བྲལ་ཞིང་དྭངས་པ་ཤེལ་ལྟར་གྱུར་བའི་སྙིང་གར་ཧཱུྃ་ལས་རྡོ་རྗེ། དཔྲལ་བར་ཏྲཱཾ་ལས་རིན་པོ་ཆེ། ལྐོག་མར་ཧྲིཿལས་པདྨ།
སྤྱི་བོར་ཀཾ་ལས་སྣ་ཚོགས་རྡོ་རྗེ། བཛྲ་ཨུད་གྷ་ཊ་སོགས་ཀྱིས་སློབ་དཔོན་དང་རང་གི་ཐུགས་ཀའི་སྒོ་ཕྱེ་ལ། སློབ་དཔོན་གྱི་སྙིང་གའི་རྡོ་རྗེ་ལས་ཨཿབྱུང་ཞིང་རང་གི་སྙིང་གའི་རྡོ་རྗེ་དབུས་སུ་ཞུགས་པས་ཨཱཿརྡོ་རྗེའི་འོད་ཟེར་གྱི་ཕྲེང་བ་དང་ལྡན་པས་རང་གི་ལུས་ཐམས་ཅད་གང་ཨཱཿདེ་བཞིན་གཤེགས་པ་ཐམས་ཅད་ཀྱི་བྱིན་གྱིས་རློབས་ལ་རྡོ་རྗེ་སེམས་དཔའ་བདག་ལ་འབབ་པར་གྱུར་ཅིག འདི་ནི་རྡོ་རྗེའི་དམ་ཚིག་སྟེ། ། རྡོ་རྗེ་སེམས་དཔའ་ཡིན་པར་གྲགས། ། རྡོ་རྗེ་ཡེ་ཤེས་བླ་མེད་འདི། ། དེ་རིང་ཉིད་དུ་འབབ་པར་ཤོག ། བཛྲ་ཨཱ་བེ་ཤ་ཨཱཿ ལན་བཅུ་བརྗོད། བཛྲ་སཏྭ་ཨཱཿཨཱཿཨཱཿ
ཀྱེ་རྡོ་རྗེ་སེམས་དཔའ། ཀྱེ་རྡོ་རྗེ་རིན་ཆེན། ཀྱེ་རྡོ་རྗེ་ཆོས། ཀྱེ་རྡོ་རྗེ་ལས། ནྲྀ་ཏྱ་བཛྲ། ནྲྀ་ཏྱ་སཏྭ། སེམས་དཔའ་བཅུ་དྲུག་གི་མཐར། བཛྲ་མུཿབཏགས་པ་ལན་བཞི་བཞིའི་མཐར། ཨོཾ་བཛྲ་རཏྣ་ཨ་བྷི་ཥིཉྩ་མཾ། ཨོཾ་ཊུཾ།
བཛྲ་རཀྵ་ཧཾ། ཨོཾ་བཛྲ་ཏུ་ཥྱ་ཧོ། པྲ་ཏཱིཙྪ་བཛྲ་ཧོཿཨོཾ་པྲ་ཏི་གྲྀཧྞ་སཏྭཾ། ཨི་མཾ་སཏྭ་མཧཱ་བ་ལ། ཨོཾ་རྡོ་རྗེ་སེམས་དཔའ་དེང་ཁྱོད་ཀྱི། ། མིག་འབྱེད་པར་ནི་བརྩོན་པར་མཛད། ། མིག་ནི་ཐམས་ཅད་འབྱེད་མཛད་དེ། ། རྡོ་རྗེའི་མིག་ནི་བླ་ན་མེད། ། མིག་འབྲས་གཉིས་སུ་ཧཱུྃ་ལས་རྡོ་རྗེ། ། ཧེ་བཛྲ་པ་ཤྱེ།
ཏིཥྛ་བཛྲ་ནས། ཧ་ཧ་ཧོའི་བར་བརྗོད། དཀྱིལ་འཁོར་དུ་འཇུག་པའོ། ། ཨོཾ་བཛྲ་ཡཀྵ་ཧཱུྃ། ཨོཾ་བཛྲ་སཏྭ་ཧཱུྃ། རྡོ་རྗེ་སེམས་དཔའ། བཛྲ་སཏྭ་ཨ་དྷི་ཏིཥྛ་སྭ་མཱཾ། སཏྭ་བཛྲ་སོགས་བཞི་དང་། བཛྲ་སཏྭས་རང་དབང་སྟེགས་ལ་འཁོད། མཆོད་ཡོན་དང་ཉེར་མཆོད་ལྔས་མཆོད།
བཀྲ་ཤིས་བརྗོད། ས་མ་ཡ་ཨཿལུས་ཀྱི་གནས་རྣམས་སུ་ཟླ་བའི་སྟེང་དུ། དེའི་ཐུགས་ཀར་རྡོ་རྗེ་སེམས་དཔའ། སྙིང་གའི་གཡས་སུ་རྒྱལ་པོ། གཡོན་དུ་ཆགས་པ། རྒྱབ་ཏུ་ལེགས་པ། དཔྲལ་བར་རིན་ཆེན། ལྟག་པར་གཟི་བརྗིད། ཕྲག་པ་གཉིས་སུ་རྒྱལ་མཚན། སོའི་ཕྲེང་བ་གཉིས་སུ་བཞད་པ།
ལྐོག་མར་ཆོས། ནུ་མ་གཉིས་ཀྱི་བར་དུ་རྣོན་པོ། ལྟེ་བར་རྒྱུ། ལྕེ་ལ་སྨྲ་བ། སྤྱི་བོར་རྡོ་རྗེ་ལས། ནམ་ཚོམས་སུ་སྲུང་བ། ཁར་གནོད་སྦྱིན། དཀུ་གཉིས་སུ་ཁུ་ཚུར། རྡོ་རྗེ་སེམས་དཔའི་གཡོན་དུ་སྒེག་མོ། རྡོ་རྗེ་རིན་ཆེན་གྱི་གཡོན་དུ་ཕྲེང་བ་མ།
རྡོ་རྗེ་ཆོས་ཀྱི་གཡོན་དུ་གླུ་མ། རྡོ་རྗེ་ལས་ཀྱི་གཡོན་དུ་གར་མ། གསང་གནས་སུ་བདུག་པ་མ། མགོ་བོར་མེ་ཏོག་མ། མིག་གཉིས་སུ་མར་མེ་མ། ནུ་མ་དང་བྲང་དང་སྙིང་གར་བྱུག་པ་མ། བརླ་གཡས་སུ་ལྕགས་ཀྱུ། གཡོན་དུ་ཞགས་པ། བྱིན་པ་གཡས་སུ་ལྕགས་སྒྲོག གཡོན་དུ་འབེབས་པ་རྣམས།
ཨོཾ་བཛྲ་སཏྭ་ཧཱུྃ་ནས། ཨོཾ་བཛྲ་ཨཱ་བེ་ཤའི་བར་དང་། བཛྲ་ས་མཱ་ཛཿཛཿཧཱུྃ་བཾ་ཧོ། ཨོཾ་མ་ཧཱ་སུ་ཁ་བཛྲ་སཏྭ་ཛཿཧཱུྃ་བྃ་ཧོ། སུ་ར་ཏ་སཏྭཾ་བརྒྱ་རྩ་བརྒྱད་བཟླ། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། ། འཇིག་རྟེན་གསུམ་གྱི་མགོན་པོ་དྲི་མ་གསུམ་སྤངས་པའི། ། སངས་རྒྱས་པད་མ་རྒྱས་པ་འདབ་འདྲའི་སྤྱན་མངའ་བ། ། བཀྲ་ཤིས་དེས་ནི་སྐྱེ་དགུ་ཞི་བྱེད་དང་པོའོ། ། དེ་ཡིས་ཉེ་བར་བསྟན་པའི་མཆོག་རབ་མི་གཡོ་བ། །
འཇིག་རྟེན་གསུམ་ན་གྲགས་ཤིང་ལྷ་དང་མིས་མཆོད་པ། ། ཆོས་ཀྱི་དམ་པ་སྐྱེ་དགུ་རྣམས་ལ་ཞི་བྱེད་པ། ། དེ་ནི་འཇིག་རྟེན་དགེ་བའི་བཀྲ་ཤིས་གཉིས་པའོ། ། དགེ་འདུན་དམ་པ་ཆོས་ལྡན་ཐོས་པའི་བཀྲ་ཤིས་ཕྱུག ། མི་དང་ལྷ་དང་ལྷ་མ་ཡིན་གྱིས་མཆོད་པའི་གནས། ། ཚོགས་ཀྱི་མཆོག་རབ་ངོ་ཚ་ཤེས་དང་དཔལ་གྱི་གཞི། ། དེ་ནི་འཇིག་རྟེན་དགེ་བའི་བཀྲ་ཤིས་གསུམ་པའོ། ། སེམས་ཅན་ཀུན་ལ་ཕན་ཕྱིར་བྱང་ཆུབ་མངའ་བ་པོ། ། དོན་རྣམས་ཐམས་ཅད་འགྲུབ་པར་བརྟུལ་བ་ཡོངས་ལྡན་པ། ། ཚོགས་ཀྱི་ལས་དགྱེས་ཐུབ་པའི་བཀྲ་ཤིས་གང་བྱུང་བ། །
བཀྲ་ཤིས་དེས་ནི་སྐྱེ་དགུ་རྣམས་ལ་ཞི་བྱེད་ཤོག ། འགྲོ་ལ་ཕན་ཕྱིར་དེ་བཞིན་གཤེགས་པ་དགའ་ལྡན་ལྷའི། ། གཞལ་མེད་ཁང་གི་སྙིང་པོ་ནས་ནི་འདིར་གཤེགས་ཏེ། ། དབང་བཅས་ལྷས་བསྐོར་བ་ཡི་བཀྲ་ཤིས་གང་བྱུང་བའི། ། བཀྲ་ཤིས་དེས་ནི་སྐྱེ་དགུ་རྣམས་ལ་ཞི་བྱེད་ཤོག ། ལོ་མ་མེ་ཏོག་འོད་འབར་ཉམས་དགའ་ལུམ་བིའི་ཚལ། ། ལྷ་མང་དག་གིས་བརྟེན་པར་མགོན་པོ་བལྟམས་པ་ན། ། སྲིད་པ་མཐར་ཕྱིན་པ་ཡི་བཀྲ་ཤིས་གང་བྱུང་བ། ། བཀྲ་ཤིས་དེས་ནི་སྐྱེ་དགུ་རྣམས་ལ་ཞི་བྱེད་ཤོག ། གྲོང་ཁྱེར་སེར་སྐྱའི་གནས་མཆོག་རྒྱལ་པོའི་ཕོ་བྲང་དུ། །
ལྷུམས་ནས་བལྟམས་པ་སྟོན་པ་བདེ་གཤེགས་ཟས་གཙང་སྲས། ། མྱུར་བསྐྲུན་བདུད་རྩིའི་ཆུས་གཏོར་བ་ཡི་བཀྲ་ཤིས་གང་། ། བཀྲ་ཤིས་དེས་ནི་སོགས་ཀུན་ལ་འགྲེ། གྲོང་ཁྱེར་དམ་པ་སེར་སྐྱའི་གནས་ཞེས་བྱ་བར་ནི། ། རྨད་དུ་གྲགས་པ་ཆེན་པོ་ལྷ་ཡིས་མངོན་བསྟོད་པ། ། བསམ་ཡས་དགེ་བསྒྲུབས་བསོད་ནམས་ཕུང་པོའི་བཀྲ་ཤིས་གང་། ། བཀྲ་ཤིས་དེས་ནི་སྐྱེ་དགུ་རྣམས་ལ་ཞི་བྱེད་ཤོག ། དགྱེས་ཤིང་ནམ་ཕྱེད་གྲོང་ཁྱེར་ནས་ནི་མངོན་ཕྱུང་སྟེ། ། དཀའ་ཐུབ་ཚལ་དུ་མངོན་པར་གཤེགས་ཤིང་ཚངས་ལ་སོགས། ། ལྷ་ཡི་ཚོགས་ཀྱིས་ཡོངས་སུ་བསྐོར་བའི་བཀྲ་ཤིས་གང་། །
བཀྲིས་དེས་ནི་སྐྱེ་དགུ་རྣམས་ལ་ཞི་བྱེད་ཤོག ། རབ་ཏུ་འོད་འབར་གསེར་དང་འདྲ་བའི་སྐུ་མངའ་ཞིང་། ། བཻཌཱུུརྻ་ལྟར་སྔོ་བའི་རྩྭ་བཏིང་སྟེང་བཞུགས་ཏེ། ། སྐྱིལ་མོ་ཀྲུང་བཅས་མི་གཡོ་མཆོག་གི་བཀྲ་ཤིས་གང་། ། བཀྲ་ཤིས་དེས་ནི་སྐྱེ་དགུ་རྣམས་ལ་ཞི་བྱེད་ཤོག ། ཆུ་བོའི་འགྲམ་ན་ཙརྵའི་ཕྲེང་གིས་ཡོངས་བསྐོར་བ། ། ཤིན་ཏུ་རྨད་དུ་བྱུང་བའི་སྲིད་པ་སེལ་མཛད་པ། ། ཀླུ་ཡི་རྒྱལ་པོས་ཕྱག་བྱས་པ་ཡི་བཀྲ་ཤིས་གང་། ། བཀྲ་ཤིས་དེས་ནི་སྐྱེ་དགུ་རྣམས་ལ་ཞི་བྱེད་ཤོག ། ཤིང་རྒྱལ་དྲུང་གཤེགས་བྱམས་པའི་སྟོབས་ཀྱིས་བདུད་ཀྱི་ཕྱོགས། །
མང་པོ་བཏུལ་ཚེ་ས་སྟེང་དང་ནི་ནམ་མཁའ་ལ། ། བཅོམ་ལྡན་བཀྲ་ཤིས་རྣམ་པ་སྣ་ཚོགས་གང་བྱུང་བ། ། བཀྲ་ཤིས་དེས་ནི་སྐྱེ་དགུ་རྣམས་ལ་ཞི་བྱེད་ཤོག ། སྡུག་བསྔལ་མཐའ་དག་གཞིག་ཕྱིར་རྡོ་རྗེའི་གདན་བཞུགས་ཏེ། ། ནམ་གྱི་ཐོ་རངས་བདུད་བཞི་པོ་དག་རྣམ་བཏུལ་བ། ། སྟོན་པ་བདེ་བར་གཤེགས་པའི་བཀྲ་ཤིས་གང་ཡིན་པ། ། བཀྲ་ཤིས་དེས་ནི་སྐྱེ་དགུ་རྣམས་ལ་ཞི་བྱེད་ཤོག ། གྲོང་ཁྱེར་ཝཱ་རཱ་ཎ་སིར་དྲང་སོང་མཆོག་བཞུགས་ནས། ། ཆོས་ཀྱི་འཁོར་ལོ་མཆོག་བསྟན་པ་ཡི་བཀྲ་ཤིས་གང་། ། ལྷ་ཡུལ་དང་འདིར་ཤིན་ཏུ་རྨད་དུ་བྱུང་གྱུར་པ། །
བཀྲ་ཤིས་དེས་ནི་སྐྱེ་དགུ་རྣམས་ལ་ཞི་བྱེད་ཤོག ། བཀྲ་ཤིས་གང་གཞིག་ཕན་བྱེད་དམ་པ་དག་པ་ལ། ། བསོད་ནམས་དག་བྱེད་འཕགས་པའི་སྐྱེ་བོས་མངོན་བསྟོད་པ། ། བཅོམ་ལྡན་ཤཱཀྱ་ཐུབ་པའི་སེང་གེས་གང་གསུངས་པ། ། བཀྲ་ཤིས་དེས་ནི་སྐྱེ་དགུ་རྣམས་ལ་ཞི་བྱེད་ཤོག ། མུ་སྟེགས་བྱེད་པ་ཀུན་གྱི་ང་རྒྱལ་གཞོམ་པ་དང་། ། འགྲོ་ལ་བདེ་བ་བསྐྱེད་ཕྱིར་ཆོ་འཕྲུལ་དམ་པ་དག ། ཉེ་བར་སྟོན་པའི་རྒྱལ་པོའི་བཀྲ་ཤིས་གང་ཡིན་པ། ། བཀྲ་ཤིས་དེས་ནི་སྐྱེ་དགུ་རྣམས་ལ་ཞི་བྱེད་ཤོག ། འགྲོ་ལ་ཕན་ཕྱིར་མཐོ་རིས་གནས་ནས་འདིར་གཤེགས་ཏེ། །
ཚངས་པ་ལ་སོགས་ལྷ་ཚོགས་ལག་ན་རྔ་ཡབ་གདུགས། ། སྣ་ཚོགས་ཐོགས་པས་ཡོངས་སུ་བསྐོར་བའི་བཀྲ་ཤིས་གང་། ། བཀྲ་ཤིས་དེས་ནི་སྐྱེ་དགུ་རྣམས་ལ་ཞི་བྱེད་ཤོག ། དེ་བཞིན་གཤེགས་པ་ཞི་བའི་མཆོག་ཏུ་ཉེར་གཤེགས་པ། ། མན་དཱ་ར་ཡི་མེ་ཏོག་མང་པོས་མངོན་མཆོད་པ། ། ལྷ་མཆོག་རྣམས་ཀྱིས་མངོན་པར་བསྟོད་པའི་བཀྲ་ཤིས་གང་། ། བཀྲ་ཤིས་དེས་ནི་སྐྱེ་དགུ་རྣམས་ལ་ཞི་བྱེད་ཤོག ། ལྷ་དབང་ཀླུ་དང་མི་ཡི་དབང་པོས་ཕྱག་བྱས་པ། ། མཁའ་ལྡིང་གནོད་སྦྱིན་དྲི་ཟའི་དབང་པོས་མཆོད་གྱུར་པ། ། དེ་བཞིན་གཤེགས་པ་སྟོབས་བཅུ་ལྡན་པའི་བཀྲ་ཤིས་གང་། །
བཀྲ་ཤིས་དེས་ནི་སྐྱེ་དགུ་རྣམས་ལ་ཞི་བྱེད་ཤོག ། དེ་ནས་མཚན་བརྒྱས་བསྟོད། དེ་ནས་ལྕགས་ཀྱུ། བདུག་པ་མ། སྒེག་མོ། སེམས་མ་རྡོ་རྗེ་མ། ལེགས་པ། ཆགས་པ། རྒྱལ་པོ། རྡོར་སེམས་རྣམས་ཀྱི་རང་རང་གི་སྙིང་པོ་བཛྲ་ཨཾ་ཀུ་ཤ་ལ་སོགས་པ་ལ།
ཨོཾ་བཛྲ་ཨ་བྷི་ཥིཉྩ་བཏགས་ཤིང་རང་རང་གི་གང་བུམ་དེ་ནས་ལྷ་བུམ་གྱིས་དབང་བསྐུར། དེ་ནས་རྣམ་རྒྱལ་ནས་རྡོ་རྗེ་ཁུ་ཚུར་གྱིས་ཆུ་བླུགས་ལ་བཛྲ་སཏྭ། ཨོཾ་བཛྲ་ཨ་བྷི་ཥིཉྩ། ཞེས་བརྗོད་ཅིང་དབང་བསྐུར། དེ་བཞིན་དུ་བཛྲ་པཱ་ཤ་ནས། བཛྲ་རཏྣ། ཨོཾ་བཛྲ་ཨ་བྷི་ཥིཉྩ། ཞེས་པའི་བར་གྱིས་གང་བུམ་དང་ལྷ་བུམ་དང་རྣམ་རྒྱལ་གྱི་དང་། དེ་བཞིན་དུ་ནུབ་ཕྱོགས་ཀྱི་བརྒྱད་དང་རྣམ་རྒྱལ་དང་། བྱང་ཕྱོགས་ཀྱི་བརྒྱད་དང་རྣམ་རྒྱལ།
དེ་ནས་མི་བསྐྱོད་པ་ནས་རྣམ་སྣང་གི་བར་དུ་རང་རང་གི་སྔགས་ལ་ཨོཾ་བཛྲ་ཨ་བྷི་ཥིཉྩ་བཏགས་ལ་དབང་བསྐུར། དེ་ནས་ཡང་རྣམ་རྒྱལ་ལོ། ། ཨོཾ་བཛྲ་དྷཱ་ཏྭཱི་ཤྭ་རི་ཧཱུྃ། བཛྲི་ཎི་ཨ་བྷི་ཥིཉྩ་མཾ་ནས། ཨོཾ་ཀརྨྨ་བཛྲི་ཎི་ཧཱུྃ་ཨ་བྷི་ཥིཉྩ་མཾ་གྱི་བར་དང་། ཨོཾ་ཊུཾ། བཛྲ་ཏུ་ཥྱ་ཧོ། དེ་ནས་སངས་རྒྱས་ཀུན་གྱི་རྡོ་རྗེའི་དབང་ནས། ཀྱེ་རྡོ་རྗེ་དབྱིངས་ཀྱི་དེ་བཞིན་གཤེགས་པའོ་ཡི་བར་དང་། ཊཀྐི་ཛཿནས།
ཡིད་ཀྱི་གཟུགས་ནི་བརྟན་ཕྱིར་རོའི་བར་དང་། ཨོཾ་བཛྲ་སཏྭ་ཧཱུྃ། འདི་དེ་སངས་རྒྱས་ཐམས་ཅད་ཡན་ནས། ཧི་ཧི་ཧི་ཧི་ཧཱུྃ་གི་བར་བརྗོད། དེ་ནས་ཉེར་མཆོད་ལྔ་དང་སྒེག་སོགས་བརྒྱད་ཀྱིས་མཆོད། ཇི་ལྟར་མིག་མཁན་རྒྱལ་པོ་ཡིས། ། འཇིག་རྟེན་ལིང་ཐོག་བསལ་བ་ལྟར། ། བུ་ཁྱོད་ཀྱིས་ནི་མི་ཤེས་པའི། ། རབ་རིབ་རྒྱལ་བ་རྣམས་ཀྱིས་བསལ། ། ཨོཾ་བཛྲ་ནཻ་ཏྲ་ཨ་པ་ཧ་ར་པ་ཊ་ལཾ་ཧྲིཿཨ་བཛྲ་སཏྭ།
ཆོས་རྣམས་གཟུགས་བརྙན་ལྟ་བུ་སྟེ། ། དག་ཅིང་གསལ་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་བྱུང་། ། ངོ་བོ་ཉིད་མེད་གནས་མེད་པར། ། དེ་ལྟར་ཆོས་རྣམས་ཤེས་པར་གྱིས། ། སེམས་ཅན་དོན་ནི་མཉམ་མེད་བྱོས། ། འོན་ཀྱང་སངས་རྒྱས་སྲས་སུ་སྐྱེ། ། ཐམས་ཅད་ནམ་མཁའི་མཚན་ཉིད་དེ། ། ནམ་མཁའ་ལ་ཡང་མཚན་ཉིད་མེད། །
ནམ་མཁའ་དང་ནི་སྦྱོར་བ་ཡིས། ། ཀུན་མཆོག་མཉམ་པ་ཉིད་དུ་གསལ། ། ཨཿདེ་བཞིན་གཤེགས་པ་ཐམས་ཅད་རྗེས་སུ་མཉེས་པར་བྱོས་ཤིག ཧོཿདེ་བཞིན་གཤེགས་པ་ཐམས་ཅད་རྗེས་སུ་མཉེས་པར་བགྱིའོ། ། ཧོཿརྡོ་རྗེ་སེམས་དཔའ་མེ་ལོང་བཞིན། ། དག་ཅིང་གསལ་ལ་རྙོག་པ་མེད། ། སངས་རྒྱས་ཀུན་བདག་རང་ཉིད་ནི། ། བུ་ཁྱོད་ཀྱི་ནི་སྙིང་ལ་ཞུགས། ། གང་དེ་བཞིན་གཤེགས་པ་ཐམས་ཅད་ཀྱི་བདག་པོ་བྱང་ཆུབ་ཀྱི་སེམས་འདི་ཀུན་ཏུ་འགྲོ་བ་ཡིན་པར་ཤེས་པར་གྱིས་ཤིག ཨ་བཛྲ་སཏྭ།
ཨོཾ་བཛྲ་ཧེ་ཏུ་མཱཾ། ཨོཾ་བཛྲ་བྷཱ་ཥ་རཾ། དེང་ནས་བརྩམས་ཏེ་སེམས་བསྐྱེད་པ། ། ཙམ་གྱིས་ཆོས་ཀྱི་འཁོར་ལོ་བསྐོར། ། དེ་རིང་ཕན་ཆད་འཇིག་རྟེན་ལ། ། སྐྱོབ་པ་རྣམས་ཀྱིས་འཁོར་ལོ་བསྐོར། ། ཆོས་ཀྱི་དུང་ནི་བླ་མེད་པས། ། ཀུན་ཏུ་མ་ལུས་གང་བར་གྱིས། ། སོམ་ཉི་ཡིད་གཉིས་མི་བྱ་ཞིང་། དོགས་པ་མེད་པའི་སེམས་ཀྱིས་སུ། །
གསང་སྔགས་སྤྱོད་པའི་ཚུལ་ཆོ་ག ། འཇིག་རྟེན་འདི་ལ་རབ་ཏུ་སྒྲོགས། ། དེ་ལྟར་བྱས་ན་སངས་རྒྱས་ལ། ། ཕན་ཐོགས་དྲིན་དུ་གཟོ་ཞེས་བྱ། ། རྡོ་རྗེ་འཛིན་པ་དེ་ཀུན་ཡང་། ། ཀུན་ཏུ་ཁྱོད་ལ་སྲུང་བར་བྱེད། ། འཇིག་རྟེན་ཀུན་ལ་ཐམས་ཅད་དུ། ། སེམས་ཅན་ཀུན་ལ་ཕན་པའི་ཕྱིར། ། ཇི་ལྟར་སྣ་ཚོགས་འདུལ་འགྱུར་བ། ། ཆོས་ཀྱི་འཁོར་ལོ་རབ་ཏུ་བསྐོར། །
དེ་བཞིན་དུ། རྡོ་རྗེ་དང་། ཁྲོ་བོ་དང་། པད་མ་དང་། ནོར་བུའི་འཁོར་ལོ་རབ་ཏུ་བསྐོར། ། ཞེས་པའི་བར་ཚིགས་བཅད་ལྔ་བརྗོད། ཨོཾ། འདིར་ནི་ངས་ཁྱོད་ལུང་བསྟན་ཡིན། ། རྡོ་རྗེ་སེམས་དཔའ་དེ་བཞིན་གཤེགས། ། སྲིད་པ་ཤིན་ཏུ་གྲུབ་པའི་ཕྱིར། །
སྲིད་པའི་ངན་འགྲོ་རྣམས་ལས་བཏོན། ། ཀྱེ་རྡོ་རྗེ་དབྱིངས་ཀྱི་རྡོ་རྗེ་ཞེས་བྱ་བའི་དེ་བཞིན་གཤེགས་པ། སིདྡྷི་ས་མ་ཡ་སྟོཾ་བྷཱུར་བྷུ་ཝ་སྭཿགང་ལ་གཟེངས་བསྟོད་པར་བྱ་བ་འདི་དང་། ཕྱག་རྒྱ་ཆེན་པོ་མཆོག་ཏུ་གསང་བའི་ཆོ་གས་ལུང་བསྟན་པར་བྱ་བ་དེ་ལ་རྡོ་རྗེ་སེམས་དཔའ་ལ་སོགས་པའི་དེ་བཞིན་གཤེགས་པ་ཐམས་ཅད་དང་། རྡོ་རྗེ་འཛིན་པ་ཐམས་ཅད་དང་། བྱང་ཆུབ་སེམས་དཔའི་འཁོར་གྱི་དཀྱིལ་འཁོར་དང་། བཅས་པའི་དེ་བཞིན་གཤེགས་པ་ཐམས་ཅད་རང་གི་དམ་ཚིག་གི་སློབ་དཔོན་དང་མགྲིན་གཅིག་ཏུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་སྟོན་པར་མཛད་དོ། ། འདི་ལྟར་གཟེངས་བསྟོད་པ་དང་། ཕྱག་རྒྱ་ཆེན་པོ་མཆོག་ཏུ་གསང་བའི་དམ་པའི་དངོས་གྲུབ་ཀྱིས་བྱིན་གྱིས་བརླབས་དང་། སྔགས་ཀྱི་སྟོབས་ཡིན་ཞེས་དད་པར་བྱའོ། །
ཨོཾ་བཛྲ་སཏྭ་ཧཱུྃ། ཞེས་པ་འདི་རང་གིས་ཟུངས་ཤིག འདི་ནི་བཅོམ་ལྡན་འདས་དང་བཅོམ་ལྡན་འདས་མའི་སྣོད་དུ་གྱུར་པ་ལགས་ཏེ། བཅོམ་ལྡན་འདས་དང་བཅོམ་ལྡན་འདས་མ་འདི་ལ་བདག་གིས་བསྩལ་ལགས་སོ། ། ཁྱེད་འདི་དང་ཉེ་བར་མཛོད་ཅིག ཁྱོད་བཅོམ་ལྡན་འདས་མ་འདི་དང་ཉེ་བར་མཛོད་ཅིག ཨོཾ་བཛྲ་སཏྭ་ཧཱུྃ། ཞེས་བྱ་བ་གསུངས་པ་འདི། བཅོམ་ལྡན་འདས་བདག་གིས་བཟུང་ལགས་སོ། ། བཅོམ་ལྡན་འདས་དང་བཅོམ་ལྡན་འདས་མའི་སྣོད་དུ་གྱུར་པ་བདག་ལགས་སོ། །
ཁྱེད་བདག་དང་ཉེ་བར་མཛོད་ཅིག བཅོམ་ལྡན་འདས་མ་ཁྱེད་བདག་དང་ཉེ་བར་མཛོད་ཅིག ཐུགས་ཀར་དང་པོའི་རྡོ་རྗེ་རྩེ་ལྔ་པ་ནས། ཀརྨྨ་བཛྲིའི་བར་སྔར་བཞིན་དང་། ཨོཾ་བཛྲ་དྷཱ་ཏྭི་ཤྭ་རི་ཎི་ཧཱུྃ་བཛྲི་ཎི་ཨ་བྷི་ཥིཉྩ་མཾ་ནས། ཀྱེ་རྡོ་རྗེ་དབྱིངས་ཀྱི་རྡོ་རྗེ་ཞེས་བྱ་བའི་དེ་བཞིན་གཤེགས་པའོ། ། ཞེས་པའི་བར་ཉེར་མཆོད་ལྔ་དང་སྒེག་སོགས་བརྒྱད་ཀྱིས་མཆོད་ལ། དཔལ་ཀུན་ཏུ་བཟང་པོའི་རྡོ་རྗེ་ཞེས་བྱ་བའི་དེ་བཞིན་གཤེགས་པའོ། ། བཛྲ་དྷཱ་ཏུ་ཨཿབཛྲོ་ཧཾ། བཛྲ་དྷཱ་ཏུ་ར་ཧཾ།
བཛྲ་དྷཱ་ཏུ་ཨ། བཛྲོ་ཧཾ། ཨཀྵོ་བྷྱོ་ཧཾ། བཛྲ་དྷཱ་ཏུ་ཨཿརཏྣ་བཛྲོ་ཧཾ། རཏྣ་སཾ་བྷ་ཝོ་ཧཾ། བཛྲ་དྷཱ་ཏུ་ཨཿ བཛྲ་པདྨོ་ཧ། ཨ་མི་ཏཱ་བྷོ་ཧཾ། བཛྲ་དྷཱ་ཏུ་ཨཿ བི་ཤྭ་བཛྲོ་ཧཾ།
ཨ་མོ་གྷ་སིདྡྷི་ར་ཧཾ། སཏྭ་བཛྲི་ཨཿ བཛྲོ་ཧཾ། སཏྭ་བཛྲི་ཨ་ཧཾ། རཏྣ་བཛྲ་ཨ། བཛྲ་རཏྣ་མ་ཧཾ། རཏྣ་བཛྲི་ཨ་ཧཾ། དྷརྨྨ་བཛྲི་ཨཿ བཛྲ་པདྨོ་ཧཾ། དྷརྨ་བཛྲི་ཨ་ཧཾ།
ཀརྨྨ་བཛྲི་ཨཿ བི་ཤྭ་བཛྲོ་ཧཾ། ཀརྨྨ་བཛྲི་ཨ་ཧཾ། བཛྲ་སཏྭ་ཨཿབཛྲོ་ཧཾ། བཛྲ་སཏྭ་ཧཾ། བཛྲ་རཱ་ཛ་ཨཿ ཨཾ་ཀུ་ཤོ་ཧཾ། བཛྲ་རཱ་ཛོ་ཧཾ། བཛྲ་རཱ་ག་ཨ། ཤ་རོ་ཧཾ།
བཛྲ་རཱ་གོ་ཧཾ། བཛྲ་སཱ་དྷུ་ཨཿ ཏུཥྚི་ར་ཧཾ། བཛྲ་སཱ་དྷུ་ར་ཧཾ། བཛྲ་རཏྣ་ཨཿ རཏྣ་མ་ཧཾ། བཛྲ་རཏྣོ་ཧཾ། བཛྲ་ཏེ་ཛཿཨཿ བཛྲ་སཱུརྻོ་ཧཾ། བཛྲ་ཏེ་ཛོ་ཧཾ།
བཛྲ་ཀེ་ཏུ་ཨཿ ཀེ་ཏུ་ར་ཧཾ། བཛྲ་ཀེ་ཏུ་ར་ཧཾ། བཛྲ་ཧ་ས་ཨཿ སྨི་ཏ་མ་ཧཾ། བཛྲ་ཧ་སོ་ཧཾ། བཛྲ་དྷརྨྨ་ཨཿ པད་མོ་ཧཾ། བཛྲ་དྷརྨྨོ་ཧཾ། བཛྲ་ཏཱིཀྵྞ་ཨཿ
ཁཊ་གོ་ཧཾ། བཛྲ་ཏཱཾཀྵྞོ་ཧཾ། བཛྲ་ཧེ་ཏུ་ཨཿ ཙཀྲ་མ་ཧཾ། བཛྲ་ཧེ་ཏུ་ར་ཧཾ། བཛྲ་བྷཱ་ཥ་ཨཿཛི་ཧྭ་ཧཾ། བཛྲ་བྷཱ་ཥོ་ཧཾ། བཛྲ་ཀརྨྨ་ཨཿ ཀརྨྨ་བཛྲོ་ཧཾ། བཛྲ་ཀརྨྨོ་ཧཾ།
བཛྲ་རཀྵ་ཨཿ ཝར་མོ་ཧཾ། བཛྲ་རཀྵོ་ཧཾ། བཛྲ་ཡཀྵ་ཨཿ དཾཥྚི་ར་ཧཾ། བཛྲ་ཡཀྵ་ཧཾ། བཛྲ་སན་དྷི་ཨཿ མུཥྚི་ར་ཧཾ། བཛྲ་སན་ཧི་ར་ཧཾ། བཛྲ་སན་དྷི་ར་ཧཾ།
བཛྲ་ལཱ་སྱེ་ཨཿ དྭ་ཡ་མ་ཧཾ། བཛྲ་ལཱ་སྱ་ཧཾ། བཛྲ་མཱ་ལེ་ཨཿརཏྣ་མཱ་ལཱ་ཧཾ། བཛྲ་མཱ་ལཱ་ཧཾ། བཛྲ་གཱི་ཏི་ཨཿ བཱི་ནཱ་ཧཾ། བཛྲ་གཱི་ཏྱ་ཧཾ། བཛྲ་ནྲྀ་ཏི་ཨཿབཛྲ་ནྲྀ་ཏྱ་ཀ་ར་པལླ་བོ་ཧཾ། བཛྲ་ནྲྀ་ཏྱ་ཧཾ།
བཛྲ་དྷཱུ་པེ་ཨཿདྷཱུ་པོ་ཧཾ། བཛྲ་དྷཱུ་པཱ་ཧཾ། བཛྲ་པུཥྤེ་ཨཿཔུཥྤོ་ཧཾ། པུཥྤཱ་ཧཾ། བཛྲ་ཨཱ་ལོ་ཀེ་ཨཿ དཱི་པོ་ཧཾ། བཛྲ་ཨཱ་ལོ་ཀཱ་ཧཾ། བཛྲ་གན་དྷེ་ཨཿགན་དྷོ་ཧཾ། བཛྲ་གན་དྷཱ་ཧཾ། བཛྲ་ཨངྐུ་ཤ་ཨཿ
ཨཾ་ཀུ་ཤོ་ཧཾ། བཛྲ་ཨཾ་ཀུ་ཤོ་ཧཾ། བཛྲ་པཱ་ཤ་ཨཱཿཔཱ་ཤོ་ཧཾ། བཛྲ་པཱ་ཤོ་ཧཾ། བཛྲ་སྥོ་ཊ་ཨཿསྥོ་ཊོ་ཧཾ། བཛྲ་སྥོ་ཊོ་ཧཾ། བཛྲ་ཨཱ་བེ་ཤ་ཨཿ གྷཎྚོ་ཧཾ། བཛྲ་ཨཱ་བེ་ཤོ་ཧཾ། རྡོ་རྗེ་བསྒྲུབ་པའོ། །
མ་ལུས་སེམས་ཅན་ཀུན་གྱི་མགོན་གྱུར་ཅིང་། ནས། ཕྱག་རྒྱ་བཞིའི་རྒྱས་བཏབ་ཀྱི་བར་སྔར་བཞིན་བྱ། ཨོཾ་བཛྲ་རཏྣ་ཨ་བྷི་ཥིཉྩ་མཾ། ཨོཾ་བཛྲ་དྷཱ་ཏྭཱི་ཤྭ་རི་ཧཱུྃ། བཛྲ་ཎི་ཨ་བྷི་ཥིཉྩ་མཾ་ནས། ཀརྨྨ་བཛྲ་ཎི་ཧཱུྃ་ཨ་བྷི་ཥིཉྩ་མཾ་ཞེས་པའི་བར་དང་། ཨོཾ་བཛྲ་རཏྣ་ཨ་བྷི་ཥིཉྩ་མཱཾ། ཨོཾ་ཊུཾ། བཛྲ་ཏུ་ཥྱ་ཧོཿ
མཆོད་པ་བསངས་སྦྱངས་བྱིན་གྱིས་བརླབ་པ་སྔར་བཞིན་བྱས་ལ། ཨོཾ་འཇིག་རྟེན་འདི་འམ་ཕྱོགས་བཅུའི་འཇིག་རྟེན་ན། ། འཁོར་ལོ་སྒྱུར་བའི་རིག་པས་བྱིན་བརླབས་པའི། ། ལྷ་རྫས་མཆོད་ཡོན་ཇི་སྙེད་ཡོད་པ་ཀུན། ། རྒྱལ་བ་སྲས་དང་བཅས་ལ་དབུལ་བར་གྱི། ། ཚིག་རྐང་པ་དང་པོ་དང་ཐ་མ་གཉིས་ཀུན་ལ་འགྲེའོ། ། ཨོཾ་བཛྲ་སཏྭ་ཧཱུྃ། ཨོཾ་བཛྲ་ཡཀྵ་ཧཱུྃ་གིས་བགེགས་བསྐྲད། ཨོཾ་གྱིས་མཆོད་པ་སོ་སོར་སྤྲུལ་ལ། ཁ་དོག་བཟང་ཞིང་དྲི་ཞིམ་རེག་ན་བདེ། །
སྲབ་འཇམ་ཡང་བའི་རས་ཟུང་ཇི་སྐྱེད་ཀྱང་། ། བཛྲ་སཏྭ་ཧཱུྃ་གིས་དབུལ་བའི་བར་རྒྱལ་མཚན་གྱི་བར་ལྔ་ལ་འགྲེ། ཨོཾ་བཛྲ་ཡཀྵ་ཧཱུྃ། ཨོཾ་རིན་ཆེན་བླ་རེ་ཡིད་འོང་རྒྱན་དང་ལྡན། ། ཆེན་པོའི་ཉེར་མཆོད་བདེ་བ་སྒྲུབ་པ་ཡང་། ། ཨོཾ་བཛྲ་སཏྭ་ཧཱུྃ། ཨོཾ་བཛྲ་ཡཀྵ་ཧཱུྃ། ཨོཾ་ལྷ་རྫས་ལས་བྱུང་སྣ་ཚོགས་མདོག་དང་ལྡན། ། བ་དན་ཡིད་འོང་ཕྱོགས་བཅུར་གཡོ་བ་ཡང་། ། རྒྱལ་བ་སོགས།
ཨོཾ་བཛྲ་སཏྭ་ཧཱུྃ། ཨོཾ་བཛྲ་ཡཀྵ་ཧཱུྃ། ཨོཾ་རིན་ཆེན་གདུགས་མཛེས་གསེར་གྱི་ཡུ་བ་ཅན། ། ཁོར་ཡུག་རྒྱན་གྱི་རྣམ་པ་ཡིད་འོང་ལྡན། ། རྒྱལ་བ་སོགས། ཨོཾ་བཛྲ་སཏྭ་ཧཱུྃ། ཨོཾ་བཛྲ་ཡཀྵ་ཧཱུྃ། ཨོཾ་རིན་ཆེན་རྒྱལ་མཚན་ནོར་བུའི་ཏོག་གིས་སྤྲས། ། བདུད་ཀྱི་དགྲ་ལས་རྒྱལ་བའི་བ་དན་འཕྱར། ། རྒྱལ་བ་སོགས།
ཨོཾ་བཛྲ་སཏྭ་ཧཱུྃ། རྡོ་རྗེ་མེ་དང་། ཨོཾ། ཨོཾ་བཛྲ་སཏྭ་ཧཱུྃ། ཨོཾ་བཛྲ་པུཥྤེ་ཧཱུྃ། ཁ་དོག་དབྱིབས་ལེགས་དྲི་ཞིམ་ཡིད་འོང་བའི། ། མེ་ཏོག་སྣ་ཚོགས་སྐྱེ་བའི་ཤིང་རྣམས་ཀྱང་། ། རྒྱལ་བ་སོགས། པུཥྤེ་དང་། ཨོཾ་བཛྲ་སྥ་ར་ཎ་ཁཾ།
རྡོ་རྗེ་མེ་དང་། ཨོཾ། ཨོཾ་བཛྲ་སཏྭ་ཧཱུྃ། ཨོཾ་བཛྲ་གན་དྷེ་ཧཱུྃ། བསིལ་ཞིང་ཡིད་འོང་རེག་ན་གདུང་བ་སེལ། ། ཡིད་འཕྲོག་དྲི་མཆོག་ཇི་སྙེད་ཡོད་པ་ཡང་། ། རྒྱལ་བ་སོགས། གན་དྷེ་དང་། ཨོཾ་བཛྲ་སྥ་ར་ཎ་ཁཾ། རྡོ་རྗེ་མེ་དང་།
ཨོཾ། ཨོཾ་བཛྲ་སཏྭ་ཧཱུྃ། ཨོཾ་བཛྲ་དྷཱུ་པེ་ཧཱུྃ། ག་པུར་ལ་སོགས་ལེགས་པར་སྦྱར་བ་ཡི། ། ལྷ་རྫས་བདུག་པའི་སྤྲིན་ཚོགས་འཁྲིགས་པ་ཡང་། ། རྒྱལ་བ་སོགས། དྷཱུ་པེ་དང་། ཨོཾ་བཛྲ་སྥ་ར་ཎ་ཁཾ། རྡོ་རྗེ་མེ་དང་། ཨོཾ།
ཨོཾ་བཛྲ་སཏྭ་ཧཱུྃ། ཨོཾ་བཛྲ་ཨཱ་ལོ་ཀེ་ཧཱུྃ། ལྷ་རྫས་ལས་བྱུང་རིན་ཆེན་སྒྲོན་མ་འབར། ། ཕྱོགས་བཅུའི་མུན་པ་ཀུན་ཏུ་སེལ་བ་ཡང་། ། རྒྱལ་བ། ཨཱ་ལོ་ཀེ་དང་། ཨོཾ་བཛྲ་སྥ་ར་ཎ་ཁཾ། རྡོ་རྗེ་མེ་དང་། ཨོཾ་དང་། ཨཱ་ཀ་རོ་དང་།
ཁ་དོག་བཟང་ཞིང་དྲི་ཞིམ་རོ་བརྒྱ་ལྡན། སྭསྟི་ཀ སོགས་ཞལ་ཟས་སྣ་ཚོགས་ཀྱང་། རྒྱལ་བ། ཨ་ཀཱ་རོ་དང་། ཨོཾ་བཛྲ་སྥ་ར་ཎ་ཁཾ། འདི་མན་ཆད་ཀུན་ལའང་རྡོ་རྗེ་མེ་དང་། པི་ཝང་ལ་སོགས་རོལ་མོའི་ཁྱད་པར་བཅུ། ། རྣར་སྙན་ཡིད་འོང་སྒྲ་སྙན་ཅི་མཆིས་པ། ། རྒྱལ་བ།
ཨོཾ་བཛྲ་ཧཱུྃ་ཁཾ། བཛྲ་ཧཱུྃ་གྷུཾ། བཛྲ་ཧཱུྃ་དེ། བཛྲ་ཧཱུྃ་ཏྭཾ། བཛྲ་ཏྲཱི་ཏེ། བཛྲ་ཊྭཱཾ་ཊ། བཛྲ་དྷཱ་ཏུ། བཛྲ་ཊོཾ་བུདྷཱ། ཨོཾ་བཛྲ་སྥ་ར་ཎ་ཁཾ། ཨོཾ་ཧཱུྃ།
ལེགས་པར་སྦྱངས་པའི་གར་མཁན་རོལ་མོ་བ། ། རབ་མཛེས་དགའ་བའི་རྩེད་འཇོ་བྱེད་པ་ཀུན། ། རྒྱལ་བ། ཨོཾ་བཛྲ་སྥ་ར་ཎ་ཁཾ། ཨོཾ་ཧཱུྃ། ལྷ་རྫས་རིན་ཆེན་ལས་གྲུབ་ཅོད་པན་ཅན། ། གདུ་བུ་རྣ་རྒྱན་ལ་སོགས་རྒྱན་མཆོག་ཀུན། ། རྒྱལ་བ། ཨོཾ་བཛྲ་སྥ་ར་ཎ་ཁཾ། ཨོཾ་ཧཱུྃ།
ཕྱོགས་རྣམས་ཀུན་ཏུ་ལེགས་པར་དཔྱངས་པ་ཡི། ། མཛེས་པའི་དར་དཔྱངས་ཁྱད་འཕགས་ཡོད་པ་ཀུན། ། རྒྱལ་བ། ཨོཾ་བཛྲ་སྥ་ར་ཎ་ཁཾ། ཨོཾ་ཧཱུྃ། དྲི་ཞིམ་མ་ལླི་ཀ་དང་ལེགས་སྤེལ་བའི། ། མེ་ཏོག་རིན་ཆེན་ཕྲེང་བ་མཛེས་པ་ཡང་། ། རྒྱལ་བ། ཨོཾ་བཛྲ་སྥ་ར་ཎ་ཁཾ། ཨོཾ་ཧཱུྃ།
རིན་ཆེན་རྔ་ཡབ་དྲ་བ་དྲ་ཕྱེད་དང་། ། ཟླ་ཕྱེད་ནོར་བུའི་རྒྱན་སྤྲས་གཞལ་མེད་ཁང་། ། རྒྱལ་བ། ཨོཾ་བཛྲ་སྥ་ར་ཎ་ཁཾ། ཨོཾ་ཧཱུྃ། བདེ་བའི་གནས་སུ་མྱུར་བའི་ཤུགས་ཀྱིས་འགྲོ། ། དགྲ་ལས་རྒྱལ་བྱེད་ཅང་ཤེས་རྟ་ཡི་ཁྱུ། ། རྒྱལ་བ། ཨོཾ་བཛྲ་སྥ་ར་ཎ་ཁཾ། ཨོཾ་ཧཱུྃ།
ཤིན་ཏུ་སྟོབས་ལྡན་རིན་ཆེན་དྲ་བས་སྤྲས། ། དགྲ་འཇོམས་བཞོན་པའི་མཆོག་གྱུར་གླང་ཆེན་ཁྱུ། ། རྒྱལ་བ། ཨོཾ་བཛྲ་སྥ་ར་ཎ་ཁཾ། ཨོཾ་ཧཱུྃ། གནས་ཅན་རྣམས་ཀྱིས་འདོད་པའི་དོན་བསྒྲུབ་པའི། ། ཉེར་མཆོད་འདོད་འཇོའི་བ་ལ་སོགས་པའི་ཁྱུ། ། རྒྱལ་བ། ཨོཾ་བཛྲ་སྥ་ར་ཎ་ཁཾ། ཨོཾ་ཧཱུྃ།
རྟ་བབས་ཡིད་འོང་དྲིལ་བུ་ལ་སོགས་པའི། ། རྒྱན་གྱིས་སྤྲས་པ་ཕྱོགས་བཅུར་བཀོད་པ་ཡང་། ། རྒྱལ་བ། ཨོཾ་བཛྲ་སྥ་ར་ཎ་ཁཾ། སྒེག་སོགས་བརྒྱད་དང་རིག་མ་བཅུ་དྲུག་གིས་མཆོད། ཨོཾ་ལས་རིན་ཆེན་སྣ་བདུན་སྤྱི་དང་མཐུན་པར་དབུལ། རང་བྱུང་ལས་ནི་ལུས་ཀུན་གྱི། ། འཁྱུད་པའི་བདེ་བས་མཆོད་པ་ནི། ། ཕུལ་ནས་རྡོ་རྗེ་སེམས་དཔའ་དང་འདྲ་བ་དེ་ནི་མྱུར་དུ་འགྱུར། ར་ཏི་བཛྲ།
ཤིན་ཏུ་ཆགས་པས་སྦྱར་བ་ཡི། ། དམ་དུ་བཟུང་བའི་བདེ་བ་ནི། ། སངས་རྒྱས་རྣམས་ལ་ཕུལ་གྱུར་ན། ། རྡོ་རྗེ་རིན་ཆེན་འདྲ་བར་འགྱུར། ། རཱ་ག་བཛྲ། ཤིན་ཏུ་དགའ་ཞིང་བདེ་ཆགས་པས། ། བརྟན་པར་གྱུར་པའི་མཆོག་བདེ་བ། ། སངས་རྒྱས་རྣམས་ལ་ཕུལ་ན་ནི། ། རྡོ་རྗེ་ཆོས་དང་འདྲ་བར་འགྱུར། ། པྲ་ཏི་བཛྲ།
དབང་པོ་གཉིས་ནི་མཉམ་སྦྱར་བའི། ། ཀུན་ཏུ་སྦྱོར་བའི་བདེ་བ་ནི། ། མཆོད་པའི་ཕྱིར་ནི་ཕུལ་བ་ན། ། རྡོ་རྗེ་ལས་དང་འདྲ་བར་འགྱུར། ། ཀརྨ་བཛྲ། སངས་རྒྱས་ཐམས་ཅད་ཡང་དག་བསྡུས། ། ཆོས་དབྱིངས་བརྟན་པའི་ངོ་བོ་ཉིད། ། གསང་བ་ཀུན་ཏུ་ཁྱབ་པར་བསྡུས། ། མགོན་པོ་རྣམ་སྣང་མཛད་ཕྱག་འཚལ། ། གདུག་པ་ཀུན་གྱི་དབང་ཕྱུག་རྒྱལ། །
ཐུབ་པའི་སྐྱེས་མཆོག་མི་བསྐྱོད་པ། ། སངས་རྒྱས་ཐམས་ཅད་བརྟན་མཛད་ནས། ། ཤར་ཕྱོགས་བཞུགས་ལ་ཕྱག་འཚལ་ལོ། ། དབང་བསྐུར་མ་ནི་རྒྱལ་པོ་ཆེ། ། ནམ་མཁའ་ཐུབ་པའི་སྐྱེས་མཆོག་ནི། ། སངས་རྒྱས་ཐམས་ཅད་བརྟན་མཛད་ནས། ། ལྷོ་ཕྱོགས་བཞུགས་ལ་ཕྱག་འཚལ་ལོ། ། དག་པའི་ཆོས་འཛིན་རྒྱལ་པོ་ཆེ། ། ཆོས་འཛིན་གཙོ་བོ་ཆེན་པོ་ནི། ། སངས་རྒྱས་ཐམས་ཅད་བརྟན་མཛད་ནས། །
ནུབ་ཕྱོགས་བཞུགས་ལ་ཕྱག་འཚལ་ལོ། ། སངས་རྒྱས་མཛད་པ་འཛིན་རྒྱལ་ལོ། ། དོན་ཡོད་གྲུབ་པ་བླ་ན་མེད། ། སངས་རྒྱས་ཐམས་ཅད་བརྟན་མཛད་ནས། ། བྱང་ཕྱོགས་བཞུགས་ལ་ཕྱག་འཚལ་ལོ། ། བྱང་ཆུབ་སྤྱོད་པའི་མཐུ་ཡིས་ནི། ། སངས་རྒྱས་ཉིད་ཀྱི་ཕ་རོལ་ཕྱིན། ། དེ་བས་ཕ་རོལ་ཕྱིན་ལྡན་མ། ། རྡོ་རྗེ་སེམས་མ་ཕྱག་འཚལ་ལོ། ། བསྡུ་བ་ཡི་ནི་དངོས་པོ་བཞི། །
ཕ་རོལ་ཕྱིན་པ་མཆོག་ཆེན་པོ། ། ཆོས་བཞི་གཅིག་ཏུ་གྱུར་པ་ཡིས། ། རྡོ་རྗེ་རིན་ཆེན་མ་ཕྱག་འཚལ། ། གསང་བའི་ཆོས་ཀྱི་ཡེ་ཤེས་ནི། ། དེ་ཉིད་ཕ་རོལ་ཕྱིན་པ་མཆོག ། ཕ་རོལ་ཕྱིན་པ་ཆེ་ལས་བྱུང་། ། རྡོ་རྗེ་ཆོས་མ་ཕྱག་འཚལ་ལོ། ། སྦྱོར་བ་ཡང་དག་ཤེས་པ་གང་། ། རྡོ་རྗེ་ལས་མར་ཕྱག་འཚལ་ཏེ། ། རྒྱལ་མོ་ཕ་རོལ་ཕྱིན་བཞི་ནི། །
རྡོ་རྗེ་ཕ་རོལ་ཕྱིན་མཆོག་ལའོ། ། སེམས་ཅན་ཐམས་ཅད་དགྲོལ་བའི་ཕྱིར། ། སེམས་ཅན་རྣམས་ལ་ཆགས་པ་སྟེ། ། དེ་ནི་རྡོ་རྗེ་འཛིན་རྒྱལ་པོ། ། རྡོ་རྗེ་སེམས་ལ་ཕྱག་འཚལ་ལོ། ། བསྡུ་བ་ཡི་ནི་དངོས་པོ་བཞི། ། བཅོམ་ལྡན་འདས་ཀྱིས་གང་སྤྱད་པ། ། སེམས་ཅན་དགུག་པའི་ཐབས་ཤེས་པ། ། རྡོ་རྗེ་རྒྱལ་པོ་ཕྱག་འཚལ་ལོ། ། སེམས་ཅན་སྨིན་ཕྱིར་བཅོམ་ལྡན་གྱིས། །
གང་ཚེ་བྱང་ཆུབ་སྤྱོད་པ་སྤྱད། ། བྱང་ཆུབ་སྤྱོད་པ་རྗེས་ཆགས་པ། །

རྡོ་རྗེ་ཆགས་པ་ཕྱག་འཚལ་ལོ། ། སངས་རྒྱས་ཐམས་ཅད་མཉེས་བྱེད་ཅིང་། ། ལེགས་སོ་ཞེས་བྱ་རབ་སྟེར་བྱེད། ། བྱང་ཆུབ་སེམས་དཔའ་ཀུན་མགུ་བྱེད། ། རྡོ་རྗེ་ལེགས་པ་ཕྱག་འཚལ་ལོ། ། བྱང་ཆུབ་སེམས་དཔའི་སྦྱིན་པ་གང་། ། མཁའ་མཉམ་རིན་ཆེན་ལྟ་བུ་སྟེ། ། རྡོ་རྗེ་རིན་ཆེན་བསྐལ་པ་ཆེ། ། རྡོ་རྗེ་རིན་ཆེན་ཕྱག་འཚལ་ལོ། ། མ་རིག་ལིང་ཐོག་འཁོར་བ་ཡི། ། མི་ཤེས་མུན་པ་འཇོམས་བྱེད་ཅིང་། །
ཐར་པའི་སྣང་བ་གཟི་བརྗིད་ཆེ། ། རྡོ་རྗེ་གཟི་བརྗིད་ཕྱག་འཚལ་ལོ། ། རྒྱལ་མཚན་སངས་རྒྱས་ཀུན་རང་བཞིན། ། ཐར་པའི་ལམ་འགྲོ་རྒྱལ་མཚན་ཏེ། ། ཆོས་ཀྱི་རྒྱལ་མཚན་རྒྱལ་མཚན་ཏེ། ། རྡོ་རྗེ་རྒྱལ་མཚན་ཕྱག་འཚལ་ལོ། ། རྣལ་འབྱོར་ཆེན་པོ་རྡོ་རྗེ་བཞད། ། སངས་རྒྱས་ཐམས་ཅད་བཞད་བྱེད་ཅིང་། ། བྱང་ཆུབ་སེམས་དཔའ་ཀུན་དབུགས་འབྱིན། ། རྡོ་རྗེ་བཞད་ལ་ཕྱག་འཚལ་ལོ། །
རྣལ་འབྱོར་ཆེན་པོ་སངས་རྒྱས་ཆོས། ། སངས་རྒྱས་སེམས་ཅན་རྟོགས་བྱེད་པ། ། དག་པ་དེ་བཞིན་གཤེགས་སྙིང་པོ། ། རྡོ་རྗེ་ཆོས་ལ་ཕྱག་འཚལ་ལོ། ། ཤེས་རབ་རྣོན་པོ་ཡེ་ཤེས་ཆེ། ། ཤིན་ཏུ་སྡུག་པའི་ཉོན་མོངས་གཅོད། ། ཤེས་བྱའི་སྒྲིབ་པའང་གཅོད་མཛད་པ། ། རྡོ་རྗེ་རྣོན་པོ་ཕྱག་འཚལ་ལོ། ། འཁོར་ལོ་སངས་རྒྱས་གར་ཞེས་པ། ། ཆོས་ཀྱི་འཁོར་ལོ་ཤིན་ཏུ་བརྟན། །
དམ་ཆོས་རོ་ཡི་བཅུད་ལས་བྱུང་། ། རྡོ་རྗེ་རྒྱུ་ལ་ཕྱག་འཚལ་ལོ། ། སངས་རྒྱས་ཀུན་གྱི་ཆོས་ཆེན་པོ། ། མཁའ་མཚུངས་ཚིག་དང་བྲལ་བ་སྟེ། ། ཚིག་མེད་ཚིག་ལས་ཡང་དག་བྱུང་། ། རྡོ་རྗེ་སྨྲ་བ་ལ་ཕྱག་འཚལ། ། སེམས་ཅན་སྨིན་དང་གྲོལ་བ་ཡི། ། སངས་རྒྱས་ཀུན་གྱི་ལས་གང་དང་། ། སངས་རྒྱས་ལས་ནི་བདག་མེད་པ། ། རྡོ་རྗེ་ལས་ལ་ཕྱག་འཚལ་ལོ། །
བྱང་ཆུབ་སེམས་དཔའི་བསྲུང་བ་སྟེ། ། ཐེག་པ་དམན་པ་སྤོང་བྱེད་ཅིང་། ། རྩེ་མོ་ནས་ལྷུང་སྲུང་བྱེད་པ། ། རྡོ་རྗེ་སྲུང་བ་ཕྱག་འཚལ་ལོ། ། སྡིག་པ་ཐམས་ཅད་ཟད་བྱེད་ཅིང་། ། ཉོན་མོངས་ཐམས་ཅད་ངེས་པར་གཅོད། ། སྲིད་པ་ཟ་བྱེད་གནོད་སྦྱིན་ཆེ། ། རྡོ་རྗེ་གནོད་སྦྱིན་ཕྱག་འཚལ་ལོ། ། བདེན་ཞིང་གཞན་མིན་དེ་བཞིན་ཉིད། ། འགྱུར་མེད་དེ་ཁོ་ན་ཉིད་གང་། །
སངས་རྒྱས་དེ་བཞིན་ཉིད་ཡེ་ཤེས། ། རྡོ་རྗེ་ཁུ་ཚུར་ཕྱག་འཚལ་ལོ། ། གང་ཕྱིར་རྣམ་པར་རོལ་པ་མཆོག ། སྒེག་མོ་སྦྱིན་པའི་ཕར་ཕྱིན་བསྟོད། ། རྒྱན་པའི་ལུས་ཅན་ཡིད་འཕྲོག་མ། ། ཕྲེང་བ་ཚུལ་ཁྲིམས་ཕར་ཕྱིན་བསྟོད། ། ཆེད་དུ་བརྗོད་པ་ཆེད་དུ་བརྗོད། ། གླུ་མ་བཟོད་པའི་ཕར་ཕྱིན་བསྟོད། ། མྱུར་དུ་སངས་རྒྱས་སྟེར་བྱེད་པ། ། གར་མ་བརྩོན་འགྲུས་ཕར་ཕྱིན་བསྟོད། །
འདོད་པའི་འདམ་གྱིས་མ་གོས་པ། ། མེ་ཏོག་བསམ་གཏན་ཕར་ཕྱིན་བསྟོད། ། ཀུན་ཏུ་མཚུངས་པར་འཕྲོ་བ་ཡི། ། བདུག་པ་ཤེས་རབ་ཕར་ཕྱིན་བསྟོད། ། ཕྱོགས་རྣམས་ཀུན་ཏུ་སྣང་བྱེད་པ། ། སྣང་བ་སྨོན་ལམ་ཕར་ཕྱིན་བསྟོད། ། དྲི་ང་མི་དགེ་ལས་ཕྱིར་ཕྱོགས། ། དྲི་མ་ཐབས་ཀྱི་ཕར་ཕྱིན་བསྟོད། ། སེམས་ཅན་འགུགས་པའི་ཐབས་ཆེན་པོ། ། རྡོ་རྗེ་ལྕགས་ཀྱུ་ཕྱག་འཚལ་ལོ། །
བྱང་ཆུབ་སྤྱོད་པ་ལ་སྤྱོད་པ། ། རྡོ་རྗེ་ཞགས་པ་ཕྱག་འཚལ་ལོ། ། ཐེག་པ་གཞན་ལའང་འདོད་པ་མེད། ། རྡོ་རྗེ་ལྕགས་སྒྲོག་ཕྱག་འཚལ་ལོ། ། ཆོས་རྣམས་ཐམས་ཅད་སྐྱེ་བ་མེད། ། རབ་ཏུ་འོད་གསལ་གཟོད་ནས་ཞི། ། རྡོ་རྗེ་ཐེག་པ་ཐེག་ཆེན་པོ། ། རྡོ་རྗེ་འབེབས་པ་ཕྱག་འཚལ་ལོ། ། དམ་པའི་ཆོས་ཀྱི་གྲོང་ཁྱེར་སྲུང་། ། སྐལ་བཟང་རྣམས་ལ་ཕྱག་འཚལ་ལོ། །
བཅོམ་ལྡན་འདས་རྡོ་རྗེ་དབྱིངས་ཀྱི་དཀྱིལ་འཁོར་གྱི་ལྷ་ཚོགས་རྣམས་ཀྱིས་བདག་ཅག་སེམས་ཅན་ཐམས་ཅད་ཀྱི་དོན་མཛད་དུ་གསོལ། གཏོར་མ་རྣམས་བསངས་སྦྱངས་བྱིན་རླབས་སྔར་བཞིན་བྱས་ལ་ཤར་དུ། ན་མོ་བཛྲ་སྱ་དི་ཤི་དི་ཤི་བཛྲ་པཱ་ཎི་རཀྵ་རཀྵ་སྭཱ་ཧཱ་ལ་ཨེ་ཧྱེ་ཧི་བཏྱ་པ་དང་། མཆོད་ཡོན་ཕུལ་ལ། ཡང་སྔགས་དེ་ཉིད་ལན་གཉིས་དང་། ཡང་སྔགས་དེ་ཉིད་ཀྱི་རྗེས་སུ་བཛྲ་པུཥྤེ་ཧཱུྃ། བཛྲ་གན་དྷེ་ཧཱུྃ། བཛྲ་དྷཱུ་པེ་ཧཱུྃ། བཛྲ་ཨཱ་ལོ་ཀེ་ཨཱཿཧཱུྃ། དབང་པོ་རྡོ་རྗེ་འཆང་བའི་ལྷ་ནས།
བསྟོད་དེ་ཕྱག་ཀྱང་འཚལ་བའི་བར་དང་། ཡང་དེ་ཉིད་ལ་ན་མཿསརྦྦ་ཏ་ཐཱ་ག་ཏེ་སོགས་བཏགས་པ་དང་། ཡང་སྔགས་དེ་ཉིད་དང་། མཆོད་སྦྱིན་གཏོར་མ་འདི་བསྣམས་ནས། ། ཡིད་ལ་འདོད་པ་ཀུན་འགྲུབ་ཤོག་གི་བར་སྔར་བཞིན་དང་། ཡང་སྔགས་ལ་པུཥྤེ་སོགས་བཏགས་ནས་བརྗོད་པའོ། ། དེ་བཞིན་དུ་གཞན་རྣམས་ལའང་འགྲེ་བར་ཤེས་པར་བྱས་ལ། སོ་སོའི་སྔགས་ནི་མེར། ཨགྣ་ཡེ་ཨེ་ཧྱེ་ཧི་ཀ་པི་ལ་ཨ་ཀ་པི་ལ་ཛྭ་ལ་ཛྭ་ལ། ད་ཧ་ཤི་ཁི་ཏོ་ལི་བི་རུ་པཀྵ་སྭཱ་ཧཱ།
ལྷོ་རུ་ཡ་མཱ། ཡ་སྭཱ་ཧཱ། བདེན་བྲལ་དུ། སརྦྦ་བྷུ་ཏ་བྷ་ཡཾ་ཀ་ར་ཀུ་རུ་ཀུ་རུ་སྭཱ་ཧཱ། ནུབ་ནས། ཏྲི་ཏྲི་པཱུ་ཏྲ་ཏྲི་ཏྲི་ཤི་ཏོ་ལི་བི་རུ་པཀྵ་སྭཱ་ཧཱ། རླུང་ནས། ཨོཾ་སྭ་ས་ཁ་ཁ་ཁུ་ཁ་སྭཱ་ཧཱ། བྱང་ནས། ཨོཾ་ཀུ་བེ་རཱ་ཡ་སྭཱ་ཧཱ།
དབང་ལྡན་དུ། ཛྲུཾ་ཛྲུཾ་ཤི་བ་སྭཱ་ཧཱ། སྟེང་དུ་བལྟས་ཏེ། ཨོཾ་ཨུར་དྷཾ་བྲཧྨ་ཎཱ་ཡ་སྭཱ་ཧཱ། ཨོཾ་སུརྻཱ་གྲ་ཧ་ཨ་དྷི་པ་ཏ་ཡེ་སྭཱ་ཧཱ། ཙནྡྲ་ནཀྵ་ཏྲ་ཨ་དྷི་པ་ཏ་ཡེ་སྭཱ་ཧཱ། འོག་ཏུ་ཨ་དྷོ་པྲི་ཐྭཱི་བྷྱཿསྭཱཧཱ། ཨ་སུ་རེ་བྷྱཿསྭཱ་ཧཱ། ནཱ་གེ་བྷྱཿསྭཱ་ཧཱ། ཀེ་རེག་བྱས།
སྤོས་ཀྱི་བདུག ནང་དུ་ཞུགས་ནས་དཀྱིལ་འཁོར་ལ་མཆོད་ཡོན་དབུལ། སྤོས་ཀྱིས་བདུག དེ་ནས་སོ་སོའི་སྔགས་བཟླ། མཚན་བརྒྱས་བསྟོད་པ་ནས་དགེ་བ་བསྔོ་བའི་བར་སྔར་བཞིན་གྱིས་རྗེས་སུ། ཨོཾ་སརྦྦ་ཏ་ཐཱ་ག་ཏ་མ་ཧཱ་ཡོ་གཱི་ཤྭཱ་རི་ཧཱུྃ། ཨོཾ་བཛྲ་མུཿསརྦྦ་སཾ་སྐ་རིའི་རྗེས་སུ་བཛྲ་མུཿཞེས་པའི་བར་དང་། དབང་བསྐུར། གོ་བགོ ། མཉེས་པར་བྱ་བའི་བར་སྔར་བཞིན་བྱ།
བཛྲ་སཏྭ་དང་ཡིག་བརྒྱ་ལན་བདུན་བརྗོད་ནས། ཁྱོད་ཀྱིས་སེམས་ཅན་གྱི་ཁམས་ལ་རྗེས་སུ་བརྩེ་བས་བཀའ་བསྩལ་ཞིང་། དཀྱིལ་འཁོར་བྱིན་གྱིས་བརླབས་ཏེ། སེམས་ཅན་གྱི་དོན་མཛད་ན། སོ་སོར་སྐྱེ་བོ་རྣལ་འབྱོར་ལ་དབང་མ་ཐོབ་པ་རྣམས་བསྐྱུད་ངེས་པའམ་ཡོ་བྱད་མ་ཚང་བ་ལ་སོགས་པ་ཉེས་པ་གང་ཅུང་ཟད་ཅི་མཆིས་པ་དེ་དག་བཟོད་པར་མཛད་དུ་གསོལ། ཨོཾ་བཛྲ་སཏྭ་ཧཱུྃ། བཅོམ་ལྡན་འདས་རྣམ་པར་སྣང་མཛད་སྤྲུལ་པའི་སྐུས་རིའི་རྒྱལ་པོ་རི་རབ་ཀྱི་སྟེང་དུ་རྡོ་རྗེ་དབྱིངས་ཀྱི་དཀྱིལ་འཁོར་གྱི་དབུས་སུ་བཞུགས་པ་ལ། བདག་ཉིད་བྱང་ཆུབ་སེམས་དཔའ་ཆེན་པོ་ཕྱག་ན་རྡོ་རྗེ་གྱུར་པས་འདི་སྐད་ཅེས་གསོལ་ཏོ། ། མི་ཡི་ནང་དུ་བབས་ནས་ཀྱང་། ། སྒོམ་ཕྱིར་སེམས་ཅན་ཀུན་གྱི་དོན། །
རྡོ་རྗེ་འཁོར་ལོ་མཆོག་བསྐོར་ཞིང་། ། མགོན་པོ་རབ་ཏུ་བསྒྲུབ་པར་མཛོད། ། དེ་ནས་བཅོམ་ལྡན་འདས་རྣམ་པར་སྣང་མཛད་ཀྱིས། དེ་བཞིན་གཤེགས་པ་ཐམས་ཅད་ལ་བོས་ནས་འདི་སྐད་ཅེས་གསུངས་སོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད། ཡང་གཅིག་ཏུ་འདུ་བར་མཛད་དུ་གསོལ། དེ་ནས་ཡང་བཅོམ་ལྡན་འདས་དེ་བཞིན་གཤེགས་པ་ཐམས་ཅད་གཅིག་ཏུ་འདུས་ནས་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་སུ་ཞུགས་སོ། ། དེ་ནས་བཅོམ་ལྡན་འདས་རྣམ་པར་སྣང་མཛད་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེའི་བདག་ཉིད་དུ་གྱུར་པས་མཁྱེན་ནས། ཕྱག་ན་རྡོ་རྗེ་ལ་འདི་སྐད་ཅེས་གསུངས་སོ། ། རིགས་ཀྱི་བུ་ཁྱོད་ཀྱང་ངའི་ཐུགས་དང་།
དེ་བཞིན་གཤེགས་པ་ཐམས་ཅད་དང་། རྡོ་རྗེ་དང་བཅས་པའི་རིགས་དང་། དཀྱིལ་འཁོར་ཐམས་ཅད་དང་། དེ་བཞིན་གཤེགས་པ་ཐམས་ཅད་ཀྱི་ཐུགས་དང་ངའི་ཐུགས་སུ་ཞུགས་ཤིག དེ་ནས་བྱང་ཆུབ་སེམས་དཔའ་ཆེན་པོ་ཕྱག་ན་རྡོ་རྗེས། དེ་བཞིན་གཤེགས་པ་ཐམས་ཅད་ཀྱིས་སྣང་བའི་ཚིགས་སུ་བཅད་པ་འདི་གསུངས་སོ། ། མདོར་ན་སངས་རྒྱས་ཐམས་ཅད་ཀྱི། ། སྐུ་གསུང་ཐུགས་ཀྱི་རྡོ་རྗེ་ནི། ། ཞུགས་ནས་སེམས་ཅན་ཐམས་ཅད་ལ། ། ཕན་པའི་ཕྱིར་ནི་བསྒྲུབ་པར་བྱ། །
དེ་ནས་འདི་གསུངས་མ་ཐག་ཏུ། འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་འཇིག་རྟེན་གྱི་ཁམས་ཐམས་ཅད་ན། དེ་བཞིན་གཤེགས་པ་ཇི་སྙེད་བཞུགས་པ་རྣམས་ལས། དེ་བཞིན་གཤེགས་པ་རེ་རེས་ཀྱང་། འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་མོ་དང་མཉམ་པའི་སྐུ་འཕྲོ་བ་མཛད་པ་རྣམས་ཀྱང་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་སུ་ཞུགས་སོ། ། དེ་ནས་བྱང་ཆུབ་སེམས་དཔའ་ཆེན་པོ་ཕྱག་ན་རྡོ་རྗེས། དེ་བཞིན་གཤེགས་པ་ཐམས་ཅད་དང་། བཅོམ་ལྡན་འདས་རྣམ་པར་སྣང་མཛད་ཀྱི་སྐུ་ཐམས་ཅད་དང་། གསུང་ཐམས་ཅད་འཇུག་པའི་གནས་དང་། སེམས་ཅན་གྱི་རྒྱུད་འབྱུང་བ་ཐམས་ཅད་དང་རྡོ་རྗེའི་ཚུལ་ཐམས་ཅད་དང་ཡན་ལག་དང་ཉིང་ལག་ཐམས་ཅད་དང་།
གནས་ཐམས་ཅད་དང་། མཚན་ཐམས་ཅད་དང་། དཔེ་བྱད་བཟང་པོ་ཐམས་ཅད་དང་། བ་སྤུའི་ཁུང་བུ་ཐམས་ཅད་དང་། རྡུལ་ཤིན་ཏུ་ཕྲ་མོ་ཇི་སྙེད་ཀྱི་དཀྱིལ་འཁོར་ཐམས་ཅད་དང་། ཐུགས་རྣམས་སུ་ཞུགས་ནས་བཞུགས་སོ། ། དེ་ནས་ཨ་ཀཱ་རོ་དང་སུམ་བྷ་ནི་དང་། ཨོཾ་རུ་རུ་སྥུ་རུ་ཛྭ་ལ་ཏིཥྛ་སིདྡྷ་ལོ་ཙ་ནེ་སརྦྦ་ཨརྦྦ་སྭདྷཱ་ནཾ་སྭཱ་ཧཱ། དཀྱིལ་འཁོར་སྤྲུལ་པ་ཐམས་ཅད། བསྡུས་ཏེ་རི་རབ་ཀྱི་རྩེ་མོར་ཡོངས་སུ་བཏང་ནས།
འོག་མིན་གྱི་གནས་སུ་རྣམ་སྣང་ལོངས་སྐུ་དང་དབྱེར་མེད་དུ་གྱུར་ཏེ། དེ་ནས་དགའ་ལྡན་གྱི་གནས་སུ་དམ་པ་ཏོག་དཀར་པོར་སྤྲུལ་ནས་ལྷ་རྣམས་ལ་ཆོས་སྟོན་པར་མཛད་པ་ལས། ཤི་འཕོས་ནས་ཤཱཀྱའི་རིགས་སུ་སྐྱེ་བ་བསྟན་ཏེ། དཀའ་བ་གཅོད་པའི་མཐར་ཐུག་པ་དང་། དོན་ཐམས་ཅད་འགྲུབ་པའི་སྤྱོད་པ་བསྟན་ནས། བྱང་ཆུབ་ཀྱི་ཤིང་དྲུང་དུ་འཇིག་རྟེན་པ་དང་མཐུན་པར་བྱ་བའི་ཕྱིར་རྩྭ་བླངས་ནས་ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མའོ་སེམས་ཅན་བརྟན་པ་ཡི། ། སེམས་ཅན་དོན་ནི་བདག་དོན་མཆོག ། གང་ཕྱིར་འདུལ་དབང་བརྟན་པ་རྣམས། ། མུ་སྟེགས་ལྟ་ལ་གནས་པར་མཛོད། །
མདོར་ན་མི་འདུལ་འཇིག་རྟེན་པ། ། ལྟ་བ་ངན་པས་ལྡོངས་པ་རྣམས། ། ཡེ་ཤེས་སྣང་བ་དག་བྱའི་ཕྱིར། ། སངས་རྒྱས་བྱང་ཆུབ་ཐོབ་པར་འགྱུར། ། དེ་ནས་འདོད་པ་ན་སྤྱོད་པའི་ལྷ་རྣམས་ཀྱིས་འདི་སྐད་དུ། ཀྱེ་དགེ་སློང་ཅི། བྱང་ཆུབ་ཀྱི་ཕྱིར་འདི་ལྟ་བུའི་སྡུག་བསྔལ་རྣམས་ཀྱི་དཀའ་བ་བསྐྱེད་པར་མཛད་དམ། ཞེས་བརྗོད་དོ། ། དེ་ནས་བཅོམ་ལྡན་འདས་ཀྱིས་རྩྭ་བཏིང་བ་ལ་བཞུགས་ནས་ལྷ་རྣམས་ལ་འདི་སྐད་ཅེས་བཀའ་བསྩལ་ཏོ། ། གྲོགས་པོ་རྣམས་ཁོ་བོས་བྱང་ཆུབ་ཐོབ་པར་སྒྲུབས་ཤིག
འདོད་པའི་ལྷ་རྣམས་ཀྱིས་དོན་དེ་མ་རྟོགས་ནས་ལྷའི་དབང་པོ་བརྒྱ་བྱིན་ལ་དེ་ལྟར་གྱུར་པ་བརྗོད་དོ། ། བརྒྱ་བྱིན་གྱིས་ཀྱང་ཚངས་པ་ལ་བརྗོད་དོ། ། ཚངས་པས་ཀྱང་དབང་ཕྱུག་ལ་བརྗོད་དོ། ། དབང་ཕྱུག་ཆེན་པོ་ལ་སོགས་པ་ལྷ་རྣམས་ཀྱི་སྙིང་པོ་བྱང་ཆུབ་ག་ན་བ་དེར་སོང་སྟེ། ཞབས་ལ་སྤྱི་བོས་ཕྱག་བྱས་ནས་འདི་སྐད་ཅེས་གསོལ་ཏོ། ། བཅོམ་ལྡན་འདས་བདག་ལ་ཐུགས་བརྩེ་བར་དགོངས་ཏེ་རང་གི་གདན་འདི་ལས་བཞེངས་ཏེ། ལྷ་རྫས་ཀྱི་གདན་ལ་བཞུགས་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་མཛད་དུ་གསོལ། དེ་ནས་བཅོམ་ལྡན་འདས་ཀྱིས་ལྷའི་དབང་པོ་དེ་དག་ལ་འདི་སྐད་ཅེས་བཀའ་བསྩལ་ཏོ། ། གྲོགས་པོ་རྣམས་ཁོ་བོས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་སྦྱིན་པར་སྒྲུབས་ཤིག
དེ་ནས་དེ་དག་གིས་འདི་སྐད་ཅེས་གསོལ་ཏོ། ། བཅོམ་ལྡན་འདས་བདག་ཅག་གིས་བྱང་ཆུབ་སྩོལ་བར་མི་ནུས་སོ། ། ཅི་ཏེ་བདག་ཅག་གིས་ནུས་པར་གྱུར་ན། ད་ལྟ་བདག་ཉིད་ཡང་དག་པར་རྫོགས་པའི་སངས་རྒྱས་སུ་འགྱུར་རོ། ། དེ་ནས་བཅོམ་ལྡན་འདས་ཀྱིས་དོན་དེ་ཉིད་གསལ་བར་མཛད་ཅིང་ཡང་ཚིགས་སུ་བཅད་པ་འདི་གསུངས་སོ། ། འདི་ནི་གཟུགས་མིན་གཟུགས་མེད་མིན། ། བདེན་མིན་བརྫུན་མིན་གཙང་བ་ཡི། ། སངས་རྒྱས་བྱང་ཆུབ་ཡེ་ཤེས་འདི། ། རྟོགས་ན་རྒྱལ་བ་ཉིད་དུ་འགྱུར། ། དེ་ནས་ལྷའི་དབང་པོ་དེ་དག་གིས་བྱང་ཆུབ་པའི་དོན་མངོན་སུམ་དུ་བྱས་ཤིང་བཅོམ་ལྡན་འདས་རྩྭའི་གདན་ལས་བཞེངས་ཏེ།
ལྷ་རྣམས་ལ་འདི་སྐད་ཅེས་བཀའ་བསྩལ་ཏོ། ། གྲོགས་པོ་རྣམས་སངས་རྒྱས་ཀྱི་ཡེ་ཤེས་འདི་ལྟ་བུ་རྟོགས་པར་བྱ་བའི་ཕྱིར་སྒྲུབས་ཤིག དེ་དག་གིས་གསོལ་པ། བཅོམ་ལྡན་འདས་རྔོ་མི་ཐོག་ལགས་སོ། ། དེ་ནས་བཅོམ་ལྡན་འདས་གདན་དེ་ལ་བཞུགས་བཞིན་དུ། ཡིད་ཀྱིས་རབ་ཏུ་རྟོགས་པ་ན། ། བྱང་ཆུབ་སེམས་ནི་བརྟན་པར་བྱོས། ། སེམས་དཔའི་རྡོ་རྗེ་བརྟན་བྱས་ལ། ། སངས་རྒྱས་སུ་ནི་བདག་སྒོམས་ཤིག ། ཅེས་གསུངས་སོ། །
དེ་དག་གིས་དེ་ལྟ་བུ་ལེགས་སོ་ཞེས་སྨྲས་ནས། རང་རང་གི་གནས་སུ་དོང་ངོ་། ། དེ་ནས་བཅོམ་ལྡན་འདས་ཀྱིས་མཚན་མོ་དེའི་ཐོ་རངས་འཇིག་རྟེན་དང་མཐུན་པར་བྱ་བའི་ཕྱིར། བདུད་ཕམ་པར་བྱས་ནས་བླ་ན་མེད་པ་ཡང་དག་པར་རྫོགས་པའི་སངས་རྒྱས་སུ་མངོན་པར་སངས་རྒྱས་ནས་ཕྱག་ན་རྡོ་རྗེ་རང་གི་ཐུགས་ལ་ཞུགས་པ་ལ། མཚན་བརྒྱ་རྩ་བརྒྱད་པ་འདིས་མངོན་པར་བརྗོད་དོ། ། རྡོ་རྗེ་སེམས་དཔའ་སེམས་དཔའ་ཆེ། ། ཐེག་པ་ཆེན་པོའི་བདག་ཉིད་ཆེ། ། སྣང་བ་ཆེ་ཞིང་དག་པ་ཆེ། ། གཙོ་ཆེན་ཁྱོད་ལ་ཕྱག་འཚལ་ལོ། ། རྡོ་རྗེ་རྒྱལ་པོ་རྡོ་རྗེ་ཆེ། །
རྡོ་རྗེ་སེམས་དཔའ་དེ་བཞིན་གཤེགས། ། སེམས་དཔའ་ཆེན་པོ་བརྩོན་འགྲུས་ཆེ། ། ཐབས་ཆེན་ཁྱོད་ལ་ཕྱག་འཚལ་ལོ། ། རྡོ་རྗེ་འདོད་པ་དགའ་བ་ཆེ། ། ཀུན་གྱི་བདེ་བ་བདེ་བ་ཆེ། ། བདེ་མཆོག་ཐོག་མ་ཐ་མ་མེད། ། བཞད་ཆེན་ཁྱོད་ལ་ཕྱག་འཚལ་ལོ། ། རྡོ་རྗེ་ལེགས་པ་དགྱེས་པ་ཆེ། ། ལེགས་ཞེས་བྱ་བས་རབ་བཞད་པ། ། བཞད་པ་ཆེ་ཞིང་དགྱེས་པ་ཆེ། །
རབ་དགྱེས་ཁྱོད་ལ་ཕྱག་འཚལ་ལོ། ། རྡོ་རྗེ་རིན་ཆེན་རྒྱལ་པོ་ཆེ། ། རང་གི་དབང་བསྐུར་དབང་ཆེ་བ། ། རིན་ཆེན་ཐམས་ཅད་མཛེས་པ་ཆེ། ། རྣམ་རྒྱན་ཁྱོད་ལ་ཕྱག་འཚལ་ལོ། ། རྡོ་རྗེ་གཟི་བརྗིད་གཟི་བརྗིད་ཆེ། ། འོད་ཆེན་ལྷམ་པ་ཆེན་པོ་སྟེ། ། རྒྱལ་བའི་འོད་ཟེར་འབར་བ་ཆེ། ། སངས་རྒྱས་འོད་ཆེན་ཕྱག་འཚལ་ལོ། ། རྡོ་རྗེ་རྒྱལ་མཚན་རྒྱལ་མཚན་ཆེ། །
རྒྱལ་མཚན་ཆེ་བས་ནོར་རབ་སྟོང་། ། ནམ་མཁའི་རྒྱལ་མཚན་ཡུ་བ་ཆེ། ། སྟོང་པའི་རྒྱལ་མཚན་ཁྱོད་ཕྱག་འཚལ། ། རྡོ་རྗེ་བཞད་པ་བཞད་པ་ཆེ། ། དགྱེས་པ་ཆེ་ཞིང་རབ་དགྱེས་པ། ། དགྱེས་པའི་ཤུགས་ཀྱི་རོལ་ཞིང་དགྱེས། ། ཆོས་དགྱེས་ཁྱོད་ལ་ཕྱག་འཚལ་ལོ། ། རྡོ་རྗེ་ཆོས་ནི་ཆོས་ཆེ་བ། ། སེམས་དཔའི་ཆོས་ནི་ཆོས་རབ་སྦྱོང་། ། སངས་རྒྱས་ཆོས་ཏེ་ཆོས་རབ་མཆོག །
འདོད་ཆོས་ཁྱོད་ལ་ཕྱག་འཚལ་ལོ། ། རྡོ་རྗེ་རྣོན་པོ་རལ་གྲི་ཆེ། ། ཤེས་རབ་ཡེ་ཤེས་བློ་གྲོས་ཆེ། ། སྡིག་གཅོད་རལ་གྲི་ཆེན་པོ་སྟེ། ། སངས་རྒྱས་མཚོན་ཁྱོད་ཕྱག་འཚལ་ལོ། ། རྡོ་རྗེ་རྒྱུ་སྟེ་འཁོར་ལོ་ཆེ། ། སངས་རྒྱས་འཁོར་ལོ་གཏེར་ཆེན་པོ། ། དཀྱིལ་འཁོར་ཀུན་ཏེ་ཆོས་ཀྱི་མཆོག ། ཆོས་ཀྱི་འཁོར་ལོ་ཁྱོད་ཕྱག་འཚལ། ། རྡོ་རྗེ་གསུང་བ་གསུང་བ་ཆེ། །
སྤྲོས་མེད་ཡི་གེ་ཆེན་པོ་སྟེ། ། ཡི་གེ་མེད་པ་བཟླས་པ་ཆེ། ། སངས་རྒྱས་གསུང་ཁྱོད་ཕྱག་འཚལ་ལོ། ། རྡོ་རྗེ་ལས་ཏེ་ལས་མཆོག་པ། ། ལས་ཆེན་ལས་རབ་བྱེད་པ་སྟེ། ། གསང་བའི་མཆོད་པ་མཆོད་པ་ཆེ། ། སངས་རྒྱས་མཆོད་ཁྱོད་ཕྱག་འཚལ་ལོ། ། རྡོ་རྗེ་སྲུང་བ་གོ་ཆ་ཆེ། ། གོ་ཆའི་མཆོག་སྟེ་བསྟན་པ་ཆེ། ། སྲུང་བ་ཆེ་ཞིང་སྙིང་པོ་ཆེ། །
སངས་རྒྱས་བརྩོན་འགྲུས་ཁྱོད་ཕྱག་འཚལ། ། རྡོ་རྗེ་གནོད་སྦྱིན་ཁྲོ་བོ་ཆེ། ། མ་རུང་ཐམས་ཅད་སྐྲག་བྱེད་པ། ། སངས་རྒྱས་ཀུན་གྱི་ཐབས་ཆེ་བ། ། སྲུང་མཆོག་ཁྱེད་ལ་ཕྱག་འཚལ་ལོ། ། རྡོ་རྗེ་བསྡམས་པ་ཕྱག་རྒྱ་ཆེ། ། དམ་ཚིག་ཆེན་པོ་འཆིང་བ་པོ། ། བསྡམས་པ་ཆེན་པོ་ཕྱག་རྒྱའི་མཆོག ། རྡོ་རྗེ་བསྡམས་པ་ཁྱོད་ཕྱག་འཚལ། ། དེ་བཞིན་གཤེགས་པས་ཕྱག་བྱ་ཞིང་། །
བརྗོད་དེ་མཆོད་ཅིང་བསྟི་སྟངས་བྱས། ། གང་ཞིག་ཐོག་མ་ཐ་མ་མེད། ། བྱང་ཆུབ་སེམས་ནི་ཁྱོད་ཡིན་ཏེ། ། ཁྱོད་ལ་བརྟེན་ནས་རྒྱལ་བ་དང་། ། དཔའ་བོ་བྱང་ཆུབ་སེམས་དཔའ་ཀུན། ། བྱུང་ཞིང་ཡང་དག་འབྱུང་འགྱུར་བས། ། སངས་རྒྱས་བྱང་ཆུབ་མཆོག་གི་རྒྱུ། ། རྡོ་རྗེ་སེམས་དཔའ་ཁྱོད་ཕྱག་འཚལ། ། རྡོ་རྗེ་རིན་ཆེན་ཁྱོད་ཕྱག་འཚལ། ། རྡོ་རྗེ་ཆོས་ཁྱོད་ཕྱག་འཚལ་ལོ། །
རྡོ་རྗེ་ལས་ནི་ཁྱོད་ཕྱག་འཚལ། ། ཡང་དག་པར་ནི་ཕྱག་འཚལ་ཞིང་། ། མཚན་མཆོག་གིས་ནི་ཁྱོད་བསྟོད་པའི། ། བསོད་ནམས་གང་ཡིན་དེ་ཀུན་ཡང་། ། སངས་རྒྱས་བྱང་ཆུབ་ཐོབ་པར་ཤོག ། མཚན་བརྒྱ་རྩ་བརྒྱད་དམ་པ་འདི། ། རབ་དད་པས་ནི་ལན་གཅིག་ཅན། ། གང་གིས་ལེགས་པར་བརྗོད་ན་ནི། ། ཀུན་ཀྱང་སངས་རྒྱས་ཉིད་དུ་འགྱུར། ། དེ་ནས་བྱང་ཆུབ་སེམས་དཔའ་ཕྱག་ན་རྡོ་རྗེ་ལ།
དེ་བཞིན་གཤེགས་པ་ཐམས་ཅད་གཅིག་ཏུ་འདུས་ཏེ་གསུང་གཅིག་ཏུ་ལེགས་སོ་ཞེས་བྱ་བ་བྱིན་ནོ། ། རྡོ་རྗེ་ཐེག་པ་བླ་ན་མེད། ། དེ་བཞིན་གཤེགས་པ་ཀུན་གྱི་གསང་། ། ཐེག་པ་ཆེན་པོ་མངོན་འདུས་པའི། ། མདོ་སྡེ་ལེགས་པར་བཤད་པས་ན། ། རྡོ་རྗེ་སེམས་དཔའ་ཁྱོད་ལེགས་སོ། ། རྡོ་རྗེ་རིན་ཆེན་ཁྱོད་ལེགས་སོ། ། རྡོ་རྗེ་ཆོས་ནི་ཁྱོད་ལེགས་སོ། ། རྡོ་རྗེ་ལས་ནི་ཁྱོད་ལེགས་སོ། ། བཅོམ་ལྡན་འདས་ཀྱིས་དེ་སྐད་ཅེས་བཀའ་བསྩལ་པ་དང་།
དེ་བཞིན་གཤེགས་པ་དང་། འཕགས་པ་བྱང་ཆུབ་སེམས་དཔའ་དང་བཅས་པ་རང་གི་ཐུགས་ལ་ཞུགས་པ་ཐམས་ཅད་དགྱེས་ཤིང་མཉེས་ནས། བཅོམ་ལྡན་འདས་རྡོ་རྗེ་སེམས་དཔའ་གསུངས་པ་ལ་མངོན་པར་དགྱེས་པར་གྱུར་ཏོ། ། ཨོཾ་བཛྲ་སཏྭ་ཨུཥྞཱི་ཥ་ཧཱུྃ་ཕཊ། ཨོཾ་བཛྲ་རཀྵ་ཧཾ། ཨོཾ་བཛྲ་ཡཀྵ་ཧཱུྃ། ཨོཾ་བཛྲ་སན་དྷི་བཾ། བཛྲ་སཏྭ། དཔལ་ལྡན་རྣལ་འབྱོར་རྒྱུད་ཆེན་གྱི། ། རྩ་བའི་དཀྱིལ་འཁོར་རྡོ་རྗེའི་དབྱིངས། །
བདག་ཉིད་འཇུག་པའི་ཆོ་ག་ཡི། ། ངག་འདོན་ཕྱག་ལེན་བཞིན་དུ་བཀོད། ། འདི་ནི་སྤྲོས་ལ་དགའ་བའི་ངོར། ། རྒྱས་པར་བཀོད་ཅིང་བསྡུས་པའི་ཚུལ། ། ལོགས་སུ་ཤེས་བྱ་བློ་ལྡན་དག ། དགེ་བས་རྡོར་སེམས་ཉིད་གྱུར་ཅིག ། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་ངག་འདོན་རྒྱས་པ་རྣམ་པར་གསལ་བ་འདི་ནི། དགེ་བའི་བཤེས་གཉེན་མདོ་སྟོད་པ་ཡོན་ཏན་འབུམ་གྱིས་ཡི་གེའི་རྐྱེན་ཉེ་བར་སྦྱར་ཞིང་། དགེ་བའི་བཤེས་གཉེན་རྡོ་རྗེ་འཛིན་པ་ཆེན་པོ་སློབ་དཔོན་ཤེས་རབ་དཔལ་དང་། ཡར་ལུང་པ་དགེ་བཤེས་སེང་གེ་རྒྱལ་མཚན་ལ་སོགས་པས་བསྐུལ་བའི་ངོར།
གང་སྲིན་གྱི་ལོ་ཐ་སྐར་ཟླ་བའི་དཀར་ཕྱོགས་ཀྱི་ཚེས་བཅུ་གཅིག་ལ་བཙུན་པ་བསོད་ནམས་ཀྱིས་སྦྱར་བའོ།། །། ཤུབྷཾ། མངྒལཾ་བྷཝནྟུ།། །། ༄༅། །སྭསྟི། རྡོ་རྗེ་ཅན་བདག་འཁོར་བཅས་ཀྱིས། ། སྦྱིན་བདག་རྣམས་ཀྱི་བྱང་ཆུབ་དང་། ། འགྲོ་བ་ཀུན་གྱིས་བླ་མེད་པའི། ། ཡེ་ཤེས་ཐོབ་པར་བྱ་བའི་ཕྱིར། ། ས་འདིར་རྡོ་རྗེ་དབྱིངས་ཞེས་པའི། ། དཀྱིལ་འཁོར་རྒྱལ་པོ་མཆོག་འབྲི་ཡིས། །
ལྷ་དང་ལྷ་མིན་གནོད་སྦྱིན་དང་། ། སྲིན་པོ་ཡི་དྭགས་ཤ་ཟ་དང་། ། བརྗེད་བྱེད་འབྱུང་པོ་མཁའ་འགྲོ་མ། ། གྲིབ་གནོན་མཁའ་ལྡིང་མི་འམ་ཅི། ། རིགས་སྔགས་གྲུབ་དང་རྒན་པོ་དང་། ། རྒན་མོ་གཡོག་འཁོར་བཅས་པ་གང་། ། འཁོད་པ་དེ་རྣམས་གཞན་དུ་དེངས། ། འདི་ལྟར་རྡོ་རྗེ་འཆང་གི་བཀའ། ། ཐོས་ནས་མྱུར་བ་ཉིད་སོང་ཞིག ། གང་དག་མི་འགྲོ་དེ་དག་ནི། །
ཕྱག་ན་རྡོ་རྗེ་ཧཱུྃ་ཞེས་པ། ། རབ་ཁྲོས་འབར་བའི་བཞིན་ཅན་གྱི། ། ཡེ་ཤེས་རྡོ་རྗེ་རབ་འབར་བས། ། མགོ་བོ་ཚལ་པ་བརྒྱར་འགས་བྱ། ། བསམ་ཡས་ཀྱི་རབ་གནས་དུས། རྡོ་རྗེ་དབྱིངས་ཀྱི་ས་ཆོག་གི་བཀའ་བསྒོའི་ཚིག་བསྡུ་བ་དྲུང་ཆོས་ཀྱི་རྗེས་མཛད་པའོ།། །། PAGE * MERGEFORMAT 2 བླ་མ་དམ་པ། རྡོར་དབྱིངས་དཀྱིལ་འཁོར་གྱི་ཆོ་ག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
