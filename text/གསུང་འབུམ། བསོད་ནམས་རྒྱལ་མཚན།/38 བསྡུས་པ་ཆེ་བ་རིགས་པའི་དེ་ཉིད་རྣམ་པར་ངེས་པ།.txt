གསུང་འབུམ། བསོད་ནམས་རྒྱལ་མཚན།
པོད ༣༨
བསྡུས་པ་ཆེ་བ་རིགས་པའི་དེ་ཉིད་རྣམ་པར་ངེས་པ།
༄༅། །བསྡུས་པ་ཆེ་བ་རིགས་པའི་དེ་ཉིད་རྣམ་པར་ངེས་པ་བཞུགས་སོ།། ཨོཾ་སྭ་སྟི་སིདྡྷི་རསྟུ། སྡེ་བདུན་གྱི་སྙིང་པོ་རིགས་པའི་དེ་ཁོ་ན་ཉིད་རྣམ་པར་ངེས་པ་ཞེས་བྱ་བ་བླ་མ་དང་མགོན་པོ་འཇམ་པའི་དབྱངས་ལ་གུས་པས་ཕྱག་འཚལ་ལོ། ། དགེ་ལེགས་ཕུན་ཚོགས་སེར་བུའི་རླུང་གིས་ཐུགས་རྗེའི་སྤྲིན་ཕུང་ལེགས་བཏུས་ཏེ། ། མཁྱེན་པའི་གློག་ཕྲེང་ཕྱོགས་ཀུན་རབ་གསལ་ཡན་ལག་དྲུག་ཅུའི་འབྲུག་སྒྲ་སྒྲོགས། ། བྱང་གྲོལ་བདུད་རྩིའི་ཆར་དག་བཀོད་པས་འགྲོ་ཀུན་རྟག་ཏུ་བསིལ་བར་འདྲེན། ། ཉོན་མོངས་ཐལ་བ་མཐའ་དག་བརླན་མཛད་ཐུབ་དབང་སྒྲ་སྒྲོགས་དེ་ལ་འདུད། ། འགྲོ་འདི་བདག་དང་མཚུངས་པར་རྟོགས་ཀྱང་བདག་དང་སེམས་ཅན་འགའ་ལ་གཟིགས། ། སྟོབས་ལྡན་བདུད་དཔུང་མཐའ་དག་བཅོམ་ཡང་ཁེགས་པ་མ་ལུས་རིང་དུ་སྤངས། ། དཔག་མེད་ཡོན་ཏན་བདག་གིར་མཛད་ཀྱང་གང་ལའང་ཆགས་པ་མི་མངའ་བའི། །
འཇམ་པའི་ཐུགས་རྗེ་དྲི་མ་མེད་དེ་དྲི་བཅས་གློ་བུར་འཇུག་གྱུར་ཅིག མང་ཐོས་རབ་སྦྱངས་ཤར་རིའི་རྩེ་ནས་བློ་གསལ་པདྨོའི་ཚལ་དུ་ཤར། ། ཕས་རྒོལ་ཟླ་འོད་རྣམ་པར་ཉམས་ཤིང་ལྟ་ངན་མཚན་མོ་མཐའ་དག་བཅོམ། ། རབ་ཟབ་བློ་གྲོས་རྟ་བདུན་གྱིས་དྲངས་མཁྱེན་པའི་དཀྱིལ་འཁོར་ཡོངས་སུ་རྫོགས། ། རིགས་པའི་ཚ་ཟེར་བྱེ་བའི་འོད་འབྱིན་ཆོས་གྲགས་བཅུ་གཉིས་བདག་པོ་རྒྱལ། ། དེ་ཡིས་མཁྱེན་པའི་ཉི་འོད་རབ་རྒྱས་པས། ། སྡེ་བདུན་ཟེའུ་འབྲུའི་ཕྲེང་ལྡན་ཁ་ཕྱེ་སྟེ། ། སྔོན་མེད་རིགས་པ་སྦྲང་རྩིའི་དོག་པ་དག ། ཉེ་བར་བཀོད་པ་བདག་བློའི་ལྕེས་མྱངས་ཤིང་། ། འཇམ་དབྱངས་ཐུགས་རྗེ་གཡོ་བའི་ཤུགས་ཀྱི་མཐུས། །
ཤེས་བྱའི་མཁའ་ལ་ཐོགས་པ་མེད་རྒྱུ་ཞིང་། ། ཐོས་བསམ་དག་པའི་འདབ་གཤོག་ལེགས་བསྐྱོད་དེ། ། དགག་བསྒྲུབ་སྒེག་པའི་འགྱིང་རོལ་གར་བཅས་པས། ། སྔོན་མེད་རྣམ་འབྱོར་བརྒྱ་ཕྲག་ཆ་ལྡན་པའི། ། ལེགས་བཤད་སྙན་པའི་དར་དིར་དབྱངས་སྒྲོག་གིས། ། ཕྱོགས་ལྷུང་སྒྲིབ་བྱེད་བྲལ་བའི་སྐལ་ལྡན་དག ། ལེགས་པར་བསྒྲིགས་ཏེ་རབ་ཏུ་གུས་པས་ཉོན། ། གངས་ཅན་མཁས་རློམ་ཚོང་པའི་ཚོགས་རྣམས་ཀྱིས། ། གྲགས་པའི་གསུང་རབ་མཚོ་འཇིང་ནང་བཞུགས་ཀྱང་། ། རྣམ་དཔྱོད་དག་པའི་དེད་དཔོན་དང་བྲལ་ཞིང་། །
རྒན་རབས་ཟེར་སྒྲོས་བརྫུན་ཚིག་དབང་གྱུར་པས། ། རིགས་ཚུལ་རིན་ཆེན་གླིང་དུ་མ་ཕྱིན་ཞིང་། ། རང་བཟོའི་འཆིང་བུས་བདག་ཡིད་ཚིམ་བྱས་ཏེ། ། དོན་མེད་སླར་ལོག་ཡུན་རིངས་ཁེངས་པ་ཡི། ། ཁྱིམ་དུ་སོན་རྣམས་འབྲས་བུ་མེད་མཐོང་ཞིང་། ། རྗེས་འཇུག་དེ་དག་ངལ་བར་གྱུར་པས་ན། ། སླན་ཆད་རིགས་ལམ་གསལ་བར་སྟོན་པ་ཡི། ། དོན་བསྡུས་དེད་དཔོན་དམ་པ་འདི་བསྟེན་ནས། ། རིགས་དོན་ནོར་བུ་བདེ་བླག་ཐོབ་པར་མཛོད། ། འདི་འཆད་པ་ལ།
དོན་གསུམ་གྱིས་རྟོགས་པར་བྱ་སྟེ། ཚུལ་འདི་ཐུབ་པའི་དགོངས་པར་གྲུབ། གྲུབ་པའི་རྣམ་བཞག་རྒྱས་པར་བཤད། རིགས་པ་ཤེས་པའི་ཕན་ཡོན་ནོ། ། དང་པོ་ནི། གསུང་རབ་རྒྱལ་མཚོའི་མཐར་མ་སོན་ཞིང་། རང་གི་ཕྱོགས་འབའ་ཞིག་ལྷུར་ལེན་པ་ཁ་ཅིག་ན་རེ། མངོན་སུམ་རྗེས་དཔག་ལོགས་པའི་རྣམ་པར་བཞག་པ་འདི་དག་འབད་པས་ལྷུར་བླང་བ་རིགས་པ་མ་ཡིན་ཏེ། སངས་རྒྱས་ཀྱིས་མ་གསུངས་པའི་ཕྱིར་རོ་ཞེ་ན། མ་ཡིན་ཏེ།
མདོ་དགོངས་པ་ངེས་པར་འགྲེལ་པ་ལས། དམ་བཅས་པ་དང་། བཤད་པ་དང་། སྨྲས་པའི་དོན་བསྒྲུབ་པ་དང་། ལེགས་པར་ཁོང་དུ་ཆུད་པར་བྱ་བའི་རྒྱུ་གང་དག་ཡིན་པ་དང་། རྐྱེན་གང་དག་ཡིན་པ་དེ་ནི་འཐད་པས་བསྒྲུབ་པའི་རིགས་པ་ཡིན་ནོ། ། དེ་ཡང་མདོ་བསྡུ་ན་རྣམ་པ་གཉིས་ཏེ། ཡོངས་སུ་དག་པ་དང་། ཡོངས་སུ་མ་དག་པའོ་ཞེས་སོ། ། དང་པོ་ནི་ལྔ་སྟེ།
དེ་མངོན་སུམ་དུ་དམིགས་པ་དང་། དེ་ལ་གནས་པ་མངོན་སུམ་དུ་དམིགས་པ་དང་། རང་རིག་གི་དཔེ་ཉེ་བར་སྦྱར་བ་དང་། ཡོངས་སུ་གྲགས་པ་དང་། ལུང་ཤིན་ཏུ་རྣམ་པར་དག་པ་གཏན་ལ་དབབ་པའི་མཚན་ཉིད་དོ། ། དང་པོ་ནི། འདུ་བྱེད་དུཿཁ་ཆོས་བདག་མེད་པ་སོགས་འཇིག་རྟེན་ན་མངོན་སུམ་དུ་དམིགས་པ་དང་། གཉིས་པ་ནི། མི་རྟག་པ་རགས་པ་དང་། སེམས་ཅན་ལ་གནས་སོགས་མངོན་སུམ་དུ་དམིགས་པ་ལས་མངོན་དུ་མ་གྱུར་པ་གཞན་ལ་རྗེས་སུ་དཔག་པར་བྱའོ། །
གསུམ་པ་ནི། ནང་གི་འདུ་བྱེད་ལ་འཇིག་རྟེན་ལ་གྲགས་པའི་ཆོས་འཆི་འཕོ་སྐྱེ་བ་སོགས་དང་། ཕྱི་རོལ་ལ་འཇིག་རྟེན་ཐམས་ཅད་ལ་གྲགས་པའི་འབྱོར་རྒུད་སོགས་མངོན་སུམ་དམིགས་པ་ཉེ་བར་སྦྱོར་བའོ། ། བཞི་པ་ནི། སྔར་བཤད་གསུམ་པ་དེ་དེ་ལྟར་མཐའ་གཅིག་ཏུ་ངེས་པའོ། ། ལྔ་པ་ནི། ཐམས་ཅད་མཁྱེན་པས་གསུངས་པ་གཏན་ལ་དབབ་པར་བསྟན་པ་སྟེ་མྱང་འདས་ཞི་བའོ་ཞེས་པ་ལྟ་བུའོ། ། དེ་ལྟར་ན་འཐད་པས་བསྒྲུབ་པའི་རིགས་པ་ནི་མངོན་སུམ་གྱི་ཚད་མ་དང་། རྗེས་སུ་དཔག་པའི་ཚད་མ་དང་། ཡིད་ཆེས་པའི་ལུང་གིས་ཚད་མས་མཚན་ཉིད་ལྔ་པོ་དག་གིས་ཡོངས་སུ་དག་པ་ཡིན་ནོ་ཞེས་མདོ་དེ་ཉིད་ལས་འབྱུང་ངོ་། །
གཉིས་པ་ཡོངས་སུ་མ་དག་པའི་མཚན་ཉིད་བདུན་ནི། གཞན་དང་མཐུན་པ་དང་། གཞན་དང་མི་མཐུན་པ་དང་། ཐམས་ཅད་མཐུན་པ་དང་ཐམས་ཅད་མི་མཐུན་པར་དམིགས་པ་དང་། གཞན་རིགས་ཀྱི་དཔེ་ཉེ་བར་སྦྱར་བའི་དང་། ཡོངས་སུ་མ་གྲགས་པའི་དང་། ལུང་ཤིན་ཏུ་རྣམ་པར་མ་དག་པ་བསྟན་པའི་མཚན་ཉིད་དོ། ། དང་པོ་ནི། ཆོས་འགའ་ཞིག་འགའ་ཞིག་དང་འདྲ་བ་སྟེ་རྟགས་ངོ་བོ་ཉིད། ལས།
ཆོས། རྒྱུ་འབྲས་འདྲ་བའོ། ། གཉིས་པ་ནི། འགའ་ཞིག་འགའ་ཞིག་དང་མི་འདྲ་བས་འགའ་ཞིག་དང་མི་འདྲ་བས་ཏེ། སྔ་མ་ལས་བཟློག་པའོ་ཞེས་ས་མང་པོ་པར་བཤད་དོ། ། གསུམ་པ་ལ། ཆོས་ཐམས་ཅད་ཡིད་ཀྱི་ཤེས་བྱ་ཡིན་པ་ལྟ་བུའོ། ། བཞི་པ་ནི། རྟགས། ངོ་བོ།
ལས། ཆོས། རྒྱུ། འབྲས་བུ་སོགས་མཚན་ཉིད་མི་མཐུན་པ་རྣམས་ཀྱི་མཚན་ཉིད་གང་ཡང་རུང་བས་ཕན་ཚུན་མཚན་ཉིད་མི་མཐུན་པར་ངེས་པའོ། ། ལྔ་པ་ནི། འཇིག་རྟེན་ན་འདྲིས་ཤིང་གྲགས་པའི་དངོས་པོ་མིན་པའི་དོན་དང་སྦྱོར་བར་བྱེད་པའོ། ། དྲུག་པ་ནི། གཞན་དང་མཐུན་པར་དམིགས་པའི་མཚན་ཉིད་དཔེ་དང་བཅས་པ་ལ་ཐམས་ཅད་མི་མཐུན་པར་དམིགས་པའི་མཚན་ཉིད་ཡོད་པར་གྲུབ་པར་བྱ་བ་དང་། གཞན་དང་མི་མཐུན་པར་དམིགས་པའི་མཚན་ཉིད་དཔེ་དང་བཅས་པ་ལ་ཐམས་ཅད་མཐུན་པར་དམིགས་པའི་མཚན་ཉིད་ཡོད་པར་གྲུབ་པར་བྱ་བ་ལ་གཅིག་ཏུ་མ་ངེས་པའོ། ། བདུན་པ་ནི།
རང་བཞིན་གྱིས་ཡོངས་སུ་མ་དག་པའོ་ཞེས་དགོངས་འགྲེལ་དུ་གསུངས་སོ། ། ཞེས་པས་བསྒྲུབ་བྱ་སྒྲུབ་བྱེད་མངོན་སུམ་རྗེས་དཔག་གསུམ་དངོས་དང་། སྒྲུབ་ངག་ཤུགས་ལ་གསུངས་ཤིང་། ཆོས་བཅུ་པར། དུ་བ་ལས་ནི་མེར་ཤེས་ཏེ། ། ཆུ་སྐྱར་ལས་ནི་ཆུ་ཡིན་ནོ། ། ཞེས་པས་འབྲས་རྟགས་དང་། གང་ཆུང་ཟད་སྐྱེས་པའི་ཆོས་ཅན་དེ་ཐམས་ཅད་ནི་འགག་པའི་ཆོས་ཅན་ཡིན་ནོ་ཞེས་པས་རང་བཞིན་རྟགས་དང་། དགེ་སློང་དག་ངའམ་ང་འདྲ་བས་གང་ཟག་གི་ཚོད་གཟུང་གི་གང་ཟག་གི་ཚོད་མ་འཛིན་ཅིག་ཅེས་པས་སྣང་རུང་དང་མི་སྣང་བ་མ་དམིགས་པ་གོ་བྱེད་ཡིན་མིན་དུ་བསྟན་ཏོ། ། གཉིས་པ་གྲུབ་པའི་རྣམ་གཞག་རྒྱས་པར་བཤད་པ་ལ།
མཚན་མཚོན་གྱི་རྣམ་གཞག་སྤྱིར་བསྟན་པ་དང་། དེས་གཏན་ལ་དབབ་བྱའི་དོན་བཤད་པ་ལ་གཉིས་ལས། དང་པོ་ལ་གསུམ་སྟེ། ཤེས་བྱ་ལ་ཆོས་གསུམ་གྱིས་ཁྱབ་པར་སྒྲུབ། ཁྱབ་བྱེད་ཆོས་གསུམ་གྱི་རང་བཞིན་བསྟན། མཚན་ཉིད་ཀྱིས་མཚོན་བྱ་འཇོག་པའི་ཚུལ་ལོ། ། དང་པོ་ལ་གཉིས་ལས། དངོས་ནི། གཟུགས་སོགས་ཤེས་བྱ་ཇི་སྙེད་པ་རྣམས་ལ་མཚན་མཚོན་རྟེན་གསུམ་གྱིས་ཁྱབ་སྟེ། རང་རང་གི་རིགས་མཐུན་ལས་ལོག་ཅིང་རང་མིང་གིས་བརྗོད་རུང་གང་ཞིག་མཚན་གཞིའི་རྟེན་དུ་རུང་བའི་ཕྱིར།
ཁྱབ་པ་ཡོད་རིགས་མི་མཐུན་ལས་ལོག་པའི་ངོ་བོ་ནི་མཚན་ཉིད། མིང་གི་བརྗོད་རུང་ནི་མཚོན་བྱ་ཡིན་པའི་ཕྱིར་རོ། ། ཡང་ཡུལ་ཡིན་པའི་ཕྱིར་ཡང་མཚན་ཉིད་ཡོད་པས་ཁྱབ་སྟེ། ལྷ་དབང་བློར། གཟུགས་ལ་སོགས་པ་ཅུང་ཟད་དུ་གྱུར་པ་བདག་ཉིད་ཇི་ལྟ་བ་བཞིན་དུ་མཚན་ཉིད་དུ་རྣམ་པར་གཞག་པ་དེའི་ཕྱིར་རོ་ཞེས་སོ། ། གཉིས་པ་རྩོད་སྤང་ནི། ནོག་ཤལ་དང་བ་ལང་ཆོས་ཅན། ཤེས་བྱ་མ་ཡིན་པར་ཐལ། མཚན་མཚོན་མེད་པའི་ཕྱིར་ཞེ་ན། བྱས་པ་ཐམས་ཅད་ལ་མི་རྟག་པས་ཁྱབ་བམ་མ་ཁྱབ།
མ་ཁྱབ་ན། འདུས་བྱས་ཐམས་ཅད་མི་རྟག་པ་མ་ཡིན་པར་ཐལ། མི་རྟག་པ་ལས་ཐ་དད་ཅིང་མ་ཁྱབ་པས་སོ། ། ཁྱབ་ན། མི་རྟག་པ་ཆོས་ཅན། བྱས་པ་མིན་པར་ཐལ། མི་རྟག་པས་མ་ཁྱབ་པའི་ཕྱིར། གཉིས་པ་ལ། ཆོས་གསུམ་གྱི་རང་བཞིན། ཕན་ཚུན་ངེས་པའི་རྣམ་གཞག
དེ་ལ་འཁྲུལ་པ་སྤང་བ་གསུམ་གྱི་དང་པོ་ལ། སོ་སོའི་མཚན་ཉིད། རང་ལྡོག་ངོས་བཟུང་། ཇི་ལྟར་འབྲེལ་ཚུལ། སོ་སོར་མཚོན་ཚུལ་དང་བཞི་ལས། དང་པོ་ལས། མཚན་ཉིད་ཐ་སྙད་ཀྱི་དང་། མཚོན་བྱའམ་མཚན་གཞིའི་དང་། མཚོན་གཞིའི་རྟེན་ཆོས་ཅན་གྱི་མཚན་ཉིད་དོ། ། དང་པོ་ལ།
དངོས་དང་། བསལ་བྱ། གྲངས་ངེས་གསུམ་གྱི་དང་པོ་ལ་གསུམ་ལས། གཞན་ལུགས་དགག་པ་ནི། ཕྱ་པ། མཚན་ཉིད་ཀྱི་མཚན་ཉིད་ཆོས་གསུམ་ཚང་བ་སྟེ། རྫས་སུ་ཡོད་པ། ཐ་སྙད་གཞན་གྱི་རྣམ་འཇོག་མ་ཡིན་པ། མཚན་གཞི་ལ་གྲུབ་པའོ་ཞེ་ན། མཚན་གཞི་ལ་གྲུབ་པ་དེ་སྦྱོར་བ་སྐོར་གཅིག་པོ་དེའི་འམ།
སྤྱིར་མཚན་གཞི་ལ་གྲུབ་པ་ཡིན། དང་པོ་ལྟར་ན། དོན་སྤྱི་དངོས་པོར་མཚོན་པ་ལ་དོན་བྱེད་པ་བཀོད་པ་དེ། མཚན་ཉིད་མ་ཡིན་པར་ཐལ། དེ་སྐོར་གྱི་མཚན་གཞི་ལ་མ་གྲུབ་པའི་ཕྱིར། འདོད་ན། མཚན་ཉིད་དུ་ཐལ། ཁྱོད་ཀྱི་མཚོན་བྱ་ཡང་དག་གྲུབ་པའི་ཕྱིར། གཉིས་པ་ལྟར་ནའང་། དེར་ཐལ།
ཆོས་གསུམ་ཚང་བའི་ཕྱིར། འདོད་མི་ནུས་ཏེ། དེ་མཚན་གཞི་དེ་ལ་ལྟོས་ནས་མཚན་ཉིད་མིན་པར་འདོད་པས་སོ། ། རྔོག་ལོ། མཚོན་བྱ་མཚོན་པའི་རྒྱུ་མཚན་ཡིན་ནོ་ཞེ་ན། རྒྱུ་སྐྱེད་ཆོས་ཅན། མཚན་ཉིད་མ་ཡིན་པར་ཐལ། མཚོན་བྱ་མཚོན་པའི་རྒྱུ་མཚན་མ་ཡིན་པའི་ཕྱིར། གྲུབ་ན། དེར་ཐལ།
ཁྱེད་དང་མཚོན་བྱའི་བར་དུ་བྱེད་པ་གཞན་གྱིས་ཆོད་ཅིང་བྱས་པའི་ཐ་སྙད་བྱར་རུང་བར་མ་ཆད་པར་མཚོན་པའི་རྒྱུ་མཚན་ཡིན་པའི་ཕྱིར། ཁྱབ་པ་ཡོད། ཆོས་མཆོག་ལས་དེས་ན་ལྟོས་པར་བྱ་བ་གཞན་དེས་འདི་དག་བར་དུ་བཅད་པ་དེའི་ཕྱིར། དེའི་ལྟོས་པར་བྱ་བ་གང་ཡིན་པ་དེ་ཉིད་རྣམ་པར་འཇོག་པ་པོ་ཡིན་གྱི་འདི་དག་ནི་མ་ཡིན་ནོ་ཞེས་སོ། ། ཡང་མཚོན་བྱ་ཆོས་ཅན། བྱས་པར་ཐལ། རྒྱུས་བསྐྱེད་དེ་ཁྱོད་ཀྱི་མཚན་ཉིད་ཡིན་པའི་ཕྱིར། གཙང་ནག་པ་མཚོན་བྱའི་ལྡོག་གཞི་ལ་གྲུབ་ཅེས་སྨྲ་བ་ལྟར་ན། དོན་བྱེད་པ་ཆོས་ཅན། མཚོན་བྱའི་དོན་ལྡོག་གཞི་ལ་གྲུབ་ཡིན་པར་ཐལ།
མཚན་ཉིད་ཡིན་པའི་ཕྱིར། འདོད་ན། མཚོན་བྱ་དང་ཁྱབ་མཉམ་དུ་ཐལ་ལོ། ། ཡང་དེ་དངོས་པོའི་མཚན་ཉིད་མ་ཡིན་པར་ཐལ། དངོས་པོའི་མཚོན་བྱའི་དོན་ལྡོག་གཞི་ལ་གྲུབ་ན་ཡིན་པའི་ཕྱིར། མ་གྲུབ་ན། དངོས་པོ་ཆོས་ཅན། མཚན་ཉིད་དུ་ཐལ། ཁྱོད་ཀྱི་མཚོན་བྱ་གྲུབ་པའི་ཕྱིར། ཆུ་མིག་པ།
དོན་ལྡོག་རྐྱང་པ་གྲུབ་པ་མཚན་ཉིད་དུ་འདོད་ན། བྱས་པའི་ཐ་སྙད་བྱར་རུང་ཆོས་ཅན། དོན་དོག་རྐྱང་པར་གྲུབ་པ་སྲིད་པར་ཐལ། མཚན་ཉིད་སྲིད་པའི་ཕྱིར། འདོད་ན། མཚན་ཉིད་དུ་གྲུབ་པ་སྲིད་པར་ཐལ། ཡང་དོན་བྱེད་ནུས་མེད་ཆོས་ཅན། མཚན་ཉིད་མ་ཡིན་པར་ཐལ། དོན་ལྡོག་རྐྱང་པར་མ་གྲུབ་པའི་ཕྱིར་ཏེ། རྫས་ཡོད་རྐྱང་པར་མ་གྲུབ་པའི་ཕྱིར།
མ་གྲུབ་ན། རྫས་ཆོས་ཅན། དངོས་པོ་མ་ཡིན་པར་ཐལ། དོན་བྱེད་ནུས་མེད་དེ་ཁྱོད་ཡོད་དུ་གྲུབ་པའི་ཕྱིར། ཡང་བུམ་པ་སྐད་ཅིག་མར་མཚོན་པ་ལ་སྐད་ཅིག་མ་མཚན་ཉིད་དུ་བཀོད་པ་ན། སྐད་ཅིག་མ་ཆོས་ཅན། མཚན་ཉིད་དུ་ཐལ། དོན་ལྡོག་རྐྱང་པར་གྲུབ་པའི་ཕྱིར་ཏེ། དོན་ལྡོག་རྐྱང་པར་གྲུབ་ཅིང་མཚོན་བྱར་བཀོད་བྱ་དེའི་དོན་ལྡོག་མ་ཡིན་པ་ཡིན་པའི་ཕྱིར། སྔ་མ་འདོད་ན།
ཐ་དད་མེད་ནས་མི་སྲིད་པའི་དོན་ལྡོག་གཞན་གྱུར་མིན་པར་ཐལ་ཏེ། སྔ་ཕྱིའི་བརྟགས་ཁྱབ་ཁས་བླངས་སོ། ། རལ་གྲི། ཆོས་གང་ཞིག་རང་ཉིད་མཚོན་པར་བྱེད་པ་ཞེས་པ་ལྟར་ན། སྐད་ཅིག་མ་ཆོས་ཅན། མཚན་ཉིད་མ་ཡིན་པར་ཐལ། རང་མཚོན་བྱེད་མ་ཡིན་པའི་ཕྱིར། མ་གྲུབ་ན། རང་གི་མཚན་ཉིད་དུ་ཐལ། འདོད་ན།
རང་ལས་ཐ་དད་དུ་ཐལ། རང་མཚོན་བྱར་ཐལ། རང་ལ་ཁྱབ་བྱེད་དུ་ཐལ་ལོ། ། ཁ་ཅིག དོན་ལྡོག་གང་ཞིག་མཚན་གཞི་ལ་གྲུབ་པའོ་ཞེ་ན། དོན་གང་ཞིག་མཚན་གཞི་ལ་གྲུབ་པའི་སྐྱེས་བུ་ཆོས་ཅན། མཚན་ཉིད་དུ་ཐལ། དེའི་ཕྱིར་རོ། ། མ་གྲུབ་ན། ཆོས་ཅན་འགོག་པའི་ཐལ་བ་དགོད་པའོ། །
དོན་ལྡོག་གང་ཞིག་མཚན་གཞི་ལ་གྲུབ་པ་དེ་ཆོས་ཅན། མཚན་ཉིད་ཐ་སྙད་ཀྱི་མཚན་ཉིད་མ་ཡིན་པར་ཐལ། ཁྱོད་ངེས་པ་མཚན་ཉིད་ཐ་སྙད་བྱར་རུང་ངེས་པ་ལ་ལྟོས་ཤིང་ཁྱོད་ངེས་ནས་མཚན་ཉིད་ཐ་སྙད་མི་དྲན་པ་མི་སྲིད་པའི་ཕྱིར་དང་། མཚན་གཞི་ལ་གྲུབ་པ་ཆོས་ཅན། ཁྱོད་མཚན་ཉིད་ཐ་སྙད་ཀྱི་ཟུར་དུ་ངེས་པར་སྨོས་མི་དགོས་པར་ཐལ། ཁྱོད་མ་སྨོས་ཀྱང་ཁྱེད་ཀྱི་བསལ་བྱ་དེ་དོན་ལྡོག་གང་ཞིག་ཅེས་པས་སེལ་ཞིང་དོན་ལྡོག་མ་ཡིན་ན་མཚན་ཉིད་ཡིན་མི་སྲིད་པའི་ཕྱིར། དེས་ན་མཚན་ཉིད་ཀྱི་ཟུར་ཕྱི་མ་འདི་ནི་རྣམ་བཅད་གཞན་མེད་པས་མཚན་ཉིད་གཞན་དུ་བརྗོད་བྱ་མིན་ཏེ། རྒྱལ་དབང་བློར། རྣམ་པར་བཅད་པར་བྱ་བ་མེད་པའི་ཕྱིར་འདོད་པའི་གྲངས་གཅིག་པ་ཉིད་ཀྱང་མཚན་ཉིད་དུ་བརྗོད་པར་བྱ་བ་མ་ཡིན་ནོ་ཞེས་སོ། ། གཞན་དག་རྣམ་འཇོག་ཆོས་གསུམ་ཚང་བ་སྟེ།
ཁྱབ་པ་ཁྱབ་ཆེས་མ་ཡིན་པ་མཚན་གཞི་ལ་གྲུབ་པའོ་ཞེ་ན། མཚན་ཉིད་ཐ་སྙད་བྱར་རུང་ཆོས་ཅན། ཁྱོད་ཀྱི་མཚན་ཉིད་ཡིན་པར་ཐལ། ཁྱོད་ཀྱི་རྣམ་འཇོག་ཆོས་གསུམ་ཚང་བ་ཡིན་པའི་ཕྱིར། རྟགས་ཁས་བླངས། འདོད་ན། མཚན་ཉིད་མ་ཡིན་པར་ཐལ། མཚོན་བྱ་ཡིན་པའི་ཕྱིར། ཡང་མཚོན་བྱ་ཆོས་ཅན། མཚན་ཉིད་དུ་ཐལ།
རྣམ་འཇོག་ཆོས་གསུམ་ཚང་བའི་ཕྱིར། མ་གྲུབ་ན། རྣམ་འཇོག་ཆོས་ཅན་གསུམ་ཚང་བ་དང་ཁྱབ་མཉམ་ངོ་བོ་གཅིག་མ་ཡིན་པར་ཐལ་ལོ། ། གཉིས་པ་རང་ལུགས་བཞག་པ་ནི། རང་དབང་དུ་བར་མ་ཆོད་པར་མཚོན་བྱེད་དུ་གྲུབ་པ་སྟེ། ཆོས་མཆོག་ལས། འདིས་ནི་བྱ་བ་དང་ལྡན་པ་དང་བྱེད་པ་པོའི་དབང་དུ་གྱུར་པ་བརྗོད་པ་ཡིན་ནོ་ཞེས་དང་། རྣམ་འགྲེལ་དུ། གང་ལས་འབྲས། གང་ཡིན་པ་དེ་ནི་སྒྲུབ་བྱེད།
ཅེས་དང་། ཆོས་མཆོག་ཏུ། གང་ཞིག་བྱེད་པ་པོ་གཞན་ལ་ལྟོས་པ་མེད་པར་བྱ་བ་བྱེ་བྲག་ཏུ་བྱེད་པའི་བྱེད་པ་དེ་ནི་བྱེད་པ་ཡིན་ནོ་ཞེས་དང་། རྒྱལ་དབང་བློས། མཚན་ཉིད་ཅེས་བྱ་བ་ནི་གང་དོན་གཞན་ལས་ལྡོག་པའི་ངོ་བོས་མཚོན་པར་བྱ་བ་རྟོགས་པར་བྱེད་པ་ཡིན་ལ་ཞེས་སོ། ། དཔེར་ན་མཚན་ཉིད་ཡིན་ན་བསལ་བྱ་རིགས་མི་མཐུན་སེལ་བ་ཅིག་དགོས་ལ། མཚན་ཉིད་ཀྱི་བསལ་བྱ་དང་རྟགས་ཀྱི་དགག་བྱ་རིགས་མཚུངས་ཤིང་རང་དབང་དུ་གྱུར་པས་མ་ཁྱབ་པ་དང་། བར་མ་ཆོད་པར་མཚོན་པས་ཁྱབ་ཆེས་པ་གཅོད་དོ། ། གསུམ་པ་རྩོད་པ་སྤང་བ་ལ་གསུམ་ལས། དང་པོ་མཚན་ཉིད་མི་དགོས་པར་སྤང་བ་ནི།
ཁ་ཅིག་མཚན་ཉིད་དེ་མཚན་ཉིད་གཞན་གྱིས་མཚོན་མི་དགོས་པར་ཐལ། རྫས་ཡོད་ཡིན་པའི་ཕྱིར། འདོད་ན། མཚན་ཉིད་ཐུག་མེད་དུ་འགྱུར་རོ་ཞེ་ན། མཚན་ཉིད་ཀྱི་ཐ་སྙད་བྱར་རུང་དེ་དེར་ཐལ་ཟེར་ན་མ་གྲུབ་ཅིང་། དེའི་དོན་རང་དབང་དུ་བར་མ་ཆད་དུ་མཚོན་པ་དང་། ཐ་སྙད་ཀྱི་རྟེན་གཞི་རྒྱུ་བསྐྱེད་གཉིས་དེར་ཐལ་བ་ནི་འདོད་པ་ཡིན་ནོ། ། གཉིས་པ་ཐུག་མེད་དུ་ཐལ་བ་སྤང་བ་ལས་གཞན་ལན་དགག་པ་ནི། མཚན་ཉིད་ལའང་མཚན་ཉིད་གཞན་དགོས་ཏེ་བ་ལང་གི་ཐ་སྙད་གཉིས་པའི་མཚན་ཉིད་བ་ལང་གི་ཐ་སྙད་ལ་ནོག་ལྐོག་ཤལ་དགོས་པས་སོ། ། ཐ་སྙད་གཉིས་པ་ཇི་ལྟར་ཡིན་ན་ལྐོག་ཤལ་བ་ལང་གི་ཞེན་ཡུལ་ཡིན་པས་བ་ལང་གི་མཚན་ཉིད་ཡིན་ན།
བ་ལང་གི་ཐ་སྙད་ཀྱང་ཐ་སྙད་གཉིས་པའི་ཡུལ་ཡིན་པས་བ་ལང་གི་མཚན་ཉིད་ཡིན་པར་མཚུངས་སོ། ། འོན་ཀྱང་ནོག་སོགས་གསལ་བ་མཚན་ཉིད་གཞན་མི་དགོས་སོ། ། དེ་བཞིན་དུ་མཚོན་བྱ་ལའང་མཚོན་བྱ་གཞན་ཡོད་པས་མཚན་ཉིད་ཀྱི་དོན་ལ་ཐུག་པ་ཡོད་ཀྱང་ཐ་སྙད་ཐུག་མེད་དུ་འགྱུར་ཏེ། མཚན་ཉིད་དང་མཚོན་བྱ་གཉིས་པོ་དེའི་ཐ་སྙད་བྱར་རུང་དུ་མཚོན་པ་མཚན་ཉིད། གཞན་དགོས་པས་སོ་ཞེས་པ་ལ། གཙང་ནག་པ། བྱེ་བྲག་ཏུ་མཚོན་པའི་ཚེ་ཐུག་མེད་ཡིན་ཏེ། རྒྱུ་བསྐྱེད་མཚན་ཉིད་དུ་མཚོན་ཆོས་གསུམ་ཚང་བ་ཞེས་དང་། ཆོས་གསུམ་དང་པོ་དེ་རྒྱུ་བསྐྱེད་མཚན་ཉིད་དུ་མཚོན་པ་ལ་ལྟོས་ཏེ་མཚན་ཉིད་དུ་མཚོན། དེ་ལ་ལྟོས་ཏེ་ཆོས་གསུམ་གཉིས་པ་ཚང་བ་ཞེས་དང་།
ཆོས་གསུམ་གཉིས་པ་དེ་ཆོས་གསུམ་དང་པོ་མཚན་ཉིད་དུ་མཚོན། དེ་ལ་ལྟོས་ཏེ་ཆོས་གསུམ་གཉིས་པ་ཚང་བ་ཞེས་སོགས་བློས་སྤུ་རིས་ཟིན་ཞིང་བརྗོད་པ་མ་འཁྲུལ་ན་ཐུག་མེད་ཡིན་ཟེར་རོ། ། དེ་ལྟ་ན་ཆོ་གསུམ་གཉིས་པ་དེའི་མཚོན་བྱ་མཚན་ཉིད་དམ་རྒྱུ་རྐྱེན་ལས་སྐྱེས་པ་མཚན་ཉིད་ཀྱི་ཐ་སྙད་བྱར་རུང་ཡིན། དང་པོ་ལྟར་ན་མཚོན་བྱ་གཅིག་ལ་མཚན་ཉིད་གཉིས་སྲིད་པར་ཐལ། ཆོས་གསུམ་གཉིས་པ་ལ་དང་། དང་པོ་གཉིས་ཀྱིས་མཚན་ཉིད་ཐ་སྙད་མཚོན་པའི་ཕྱིར། མ་ངེས་ནས་ཆོས་གསུམ་དང་པོ་དང་གཉིས་པ་གཉིས་གཅིག་གོ་ཞེ་ན། སྦྱོར་བ་གཉིས་པ་སྐྱོན་མེད་ཡིན་པ་ཉམས་སོ། ། གཉིས་པ་ལྟར་ན་རྒྱུས་བསྐྱེད་མཚན་ཉིད་ཀྱི་ཐ་སྙད་བྱར་རུང་ཆོས་ཅན། རྫས་ཡོད་མ་ཡིན་པར་ཐལ།
མཚོན་བྱ་ཡིན་པའི་ཕྱིར་རོ། ། གཉིས་པ་རང་ལ་གདབ་པ་ནི། དང་པོ་ལ་གཉིས་པ་དགོད་དུ་མི་རུང་སྟེ། མཚན་ཉིད་ཀྱི་རྟེན་གཞི་དང་ཐ་དད་མེད་པས་སོ། ། དང་པོ་ལའང་མཚུངས་སོ་ཞེ་ན། དོན་བྱེད་ནུས་མེད་ཆོས་ཅན། དེ་བར་མ་ཆད་པར་རང་དབང་དུ་མཚོན་པ་ཁེགས་པར་ཐལ། རྒྱུས་བསྐྱེད་ཁེགས་པའི་ཕྱིར། ཁྱབ་པ་ཁས་བླངས་སོ། ། དེས་ན་སྤྱིར་མཚོན་པ་ན་སྦྱོར་བ་དང་པོའི་ཚེ་ཐུག་ཅིང་།
བྱེ་བྲག་ཏུ་མཚོན་པ་ན་གཉིས་པར་ཐུག་པ་ཡིན་ཏེ། སྐད་ཅིག་མ་ཤེས་བྱར་མཚོན་པ་ལ་བློའི་ཡུལ་རུང་བཀོད་པ་ནི་རྩ་བའི་མཚོན་སྦྱོར་ཡིན་ལ། བློའི་ཡུལ་རུང་མཚན་ཉིད་དུ་མཚོན་པ་ལ་རང་དབང་དུ་བར་མ་ཆོད་པར་མཚོན་པ་མཚན་ཉིད་ཡིན་ཞིང་དེའང་གང་རང་དབང་དུ་བར་མ་ཆོད་པར་མཚོན་པ་ལ་མཚན་པ་ལ་མཚན་ཉིད་ཀྱི་ཐ་སྙད་བྱ་སྟེ་ནོག་སོགས་འདུས་པ་ལ་བ་ལང་གི་ཐ་སྙད་སྦྱར་བ་བཞིན་ཞེས་པས་འགྲུབ་ལ། བྱེ་བྲག་སྦྱོར་གྱི་དཔེ་ནི་འདི་ཉིད་དོ། ། གསུམ་པ་མཚན་ཉིད་མིན་པ་སྤང་བ་ནི། བ་ལང་དབང་དུ་བར་མ་ཆད་པར་མཚོན་དུ་གྲུབ་པ་ཆོས་ཅན། མཚན་ཉིད་མ་ཡིན་པར་ཐལ། མཚོན་བྱས་ཁྱད་པར་བྱས་པའི་ཕྱིར་ཞེ་ན། མ་ངེས་ཏེ། ལྷས་བྱིན་གྱི་ཞང་པོ་ཞེས་པ་ལྟར།
བ་ལང་གི་མཚན་ཉིད་ཁྱད་པར་དུ་ཤེས་པའི་དོན་དུ་བརྗོད་ཀྱང་མཚན་ཉིད་མ་ཡིན་པའི་ཕྱིར་ཏེ། རྣམ་འགྲེལ་ལས། ཡང་ན་དེས་མཚོན་ནས་ལྡོག་ཕྱིར། བསྒྲུབ་བྱའི་དུས་སུ་ཡན་ལག་ཡིན། ཞེས་པ་ལྟར་རོ། ། གཉིས་པ་བསལ་བྱ་ལ་གསུམ་ལས། གཞན་ལུགས་དགག་པ་ལ་གཉིས་ཀྱི། དང་པོ་གསུམ་དུ་གྲངས་ངེས་པ་དགག་པ་ནི། མཚན་ཉིད་ཀྱི་སྐྱོན་ཐམས་ཅད་བསྡུ་ན། རང་ལྡོག་རྫས་སུ་མ་གྲུབ་པ།
དོན་ལྡོག་གཞན་འགྱུར། མཚན་གཞི་ལ་མི་སྲིད་པ་གསུམ་དུ་འདུས་པར་འདོད་ཅིང་། དང་པོ་ནི། མཚན་ཉིད་ལ་ལྟོས་པའི་སྐྱོན། གཉིས་པ་ནི། མཚན་ཉིད་ཀྱི་སྐྱོན་མིན་གྱི་སྦྱོར་བའི་སྐྱོན་ཡིན་ལ། གསུམ་པ་ནི། མཚན་གཞི་ལ་ལྟོས་པའི་སྐྱོན་ཡིན་ནོ། ། གསུམ་དུ་གྲངས་ངེས་པའི་རྒྱུ་མཚན་ལ། མཚན་ཉིད་མཚན་གཞི་ལ་ཇི་ལྟར་བཀོད་པ་ལྟར་མ་གྲུབ་པ་དང་།
གྲུབ་པ་གཉིས་ལས། མ་གྲུབ་ན་མཚན་གཞི་ལ་མི་སྲིད་པ་ཡིན་ལ། གྲུབ་ན་དོན་ལྡོག་རྐྱང་པར་གྲུབ་མ་གྲུབ་གཉིས་ལས། མ་གྲུབ་ན་རང་ལྡོག་རྫས་མེད་དང་། གྲུབ་པ་གཉིས་ཀྱི་མཚོན་བྱར་དགོད་བྱ་དེའི་དོན་ལྡོག་མིན་ན་དོན་ལྡོག་གཞན་འགྱུར་དང་། ། ཡིན་ན་ཆོས་གསུམ་ཚང་བ་ཡིན་པས་སོ། ། ཞེ་ན། དེ་ལྟ་ན་ཤ་ཟའི་གསེར་བུམ་ཤ་ཟའི་བུམ་པར་མཚོན་པ་ལ་ཤ་ཟའི་ལྟོ་ལྡིར་ཞབས་ཞུམ་པ་མཚན་ཉིད་དུ་བཀོད་པ་ན། ཤ་ཟའི་ལྟོ་ལྡིར་ཞབས་ཞུམ་པ་ཆོས་ཅན། ཤ་ཟའི་བུམ་པའི་མཚན་ཉིད་སྐྱོན་མེད་དུ་ཐལ།
ཤ་ཟའི་བུམ་པ་ཐ་སྙད་མཚོན་པ་ལ་ཆོས་གསུམ་ཚང་བའི་ཕྱིར། མ་གྲུབ་ན། རང་ལྡོག་རྫས་མེད་ཡིན་ཏེ། མཚོན་བྱ་གཞན་གྱིས་ཁྱད་པར་དུ་བྱས་པའི་ཕྱིར་ཞེ་ན། བ་ལང་གི་རྣམ་འཇོག་ཆོས་གསུམ་ཚང་བ་ཆོས་ཅན། རང་ལྡོག་རྫས་མ་གྲུབ་ཏུ་ཐལ། མཚོན་བྱ་གཞན་གྱིས་ཁྱད་པར་དུ་བྱས་པའི་ཕྱིར་ཏེ། བ་ལང་གི་མཚན་ཉིད་ཐ་སྙད་བྱར་རུང་བ་དང་། བ་ལང་ཐ་སྙད་བྱར་རུང་གཉིས་མཚོན་བྱ་ཡིན་ཞིང་ཐ་དད་ནས། བ་ལང་ཐ་སྙད་ཀྱིས་ཁྱད་པར་དུ་བྱས་པའི་ཕྱིར་རོ། །
ཅི་སྟེ། དེ་དོན་ལྡོག་གཞན་འགྱུར་ཡིན་ནོ་ཞེ་ན། དེ་མ་ཡིན་ཏེ་དོན་ལྡོག་རྐྱང་པར་གྲུབ་ཅིང་། མཚོན་བྱར་དགོད་བྱ་དེའི་དོན་ལྡོག་མ་ཡིན་པའི་ཕྱིར། སྔ་མ་མ་གྲུབ་ན། ཚུར་མཐོང་གིས་ཚད་མས་གྲུབ་པར་ཐལ། ཁྱོད་ཀྱི་རྫས་ཡོད་དུ་གྲུབ་པའི་ཕྱིར། ཕྱི་མ་གྲུབ་ན། མཚོན་བྱར་དགོད་བྱ་དང་ཁྱབ་མཉམ་དུ་ཐལ། མཚོན་བྱར་དགོད་བྱ་དེའི་དོན་ལྡོག་ཡིན་པའི་ཕྱིར།
ཅི་སྟེ། མཚན་ཉིད་མི་སྲིད་པ་ཡིན་ནོ་ཞེ་ན། མཚན་གཞི་ལ་མ་མེད་ངེས་སུ་ཐལ། མཚན་གཞི་ལ་མི་སྲིད་པར་ཚད་མས་གྲུབ་པའི་ཕྱིར། རྩ་བའི་ཐལ་བ་འདོད་ན། དེ་ཤ་ཟའི་བུམ་པ་ལ་ཁྱབ་བྱེད་དུ་གྲུབ་པར་ཐལ། ཤ་ཟའི་གསེར་བུམ། བུམ་པའི་ཐ་སྙད་དུ་བསྒྲུབ་པ་ལ། རྟགས་ཡང་དག་ཏུ་འགྱུར་སྲིད་པར་ཐལ། འདོད་མི་ནུས་ཏེ།
རྣམ་འགྲེལ་དུ། ཡོད་མེད་ངེས་པའི་འབྲས་ཅན་མིན། ། ཕྱིར་ན་ཚད་མ་ཉིད་མི་འགྱུར། ། ཞེས་སོ། ། དེས་ན་དེ་ནི་ངེས་མི་ནུས་པའི་མཚན་ཉིད་སྐྱོན་ཅན་ཡིན་ཞིང་ཁྱབ་པ་མི་ངེས་པས་མ་ཁྱབ་པའི་ཁོངས་སུ་འདུ་བ་ཡིན་ནོ། ། གཞན་ཡང་དོན་ལྡོག་གཞན་དུ་གྱུར་པའི་མཚན་ཉིད་ཆོས་ཅན། མཚན་ཉིད་ཀྱི་སྐྱོན་དུ་འདོད་པར་མི་རིགས་པར་ཐལ། མཚན་ཉིད་ཀྱི་སྐྱོན་མ་ཡིན་པའི་ཕྱིར། རྟགས་བསལ་ཁས་བླངས་སོ། ། སྐད་ཅིག་མ་ཆོས་ཅན།
རྟག་པའི་མཚན་ཉིད་སྐྱོན་བྲལ་དུ་ཐལ། རྟག་པར་མཚོན་པ་ལ་མཚན་ཉིད་སྐྱོན་ཅན་མ་ཡིན་པའི་ཕྱིར་ཏེ། རྟག་པར་མཚོན་པ་ལ་ལྟོས་ཏེ་མཚན་ཉིད་ཀྱི་བསལ་བྱ་མ་ཡིན་པའི་ཕྱིར་ཏེ། རང་ལྡོག་རྫས་སུ་གྲུབ་སྟེ་མཚན་ཉིད་ཡིན་པའི་ཕྱིར། མཚན་གཞི་ལ་མི་སྲིད་པ་ཡིན་ཏེ། མཚན་གཞིའི་བྱེ་བྲག་ཡིན་པའི་ཕྱིར་དང་། དེ་རྟག་པར་མཚོན་པ་ལ་དོན་ལྡོག་གཞན་དུ་གྱུར་པས་ཀྱང་མཚན་ཉིད་སྐྱོན་ཅན་དུ་མི་རིགས་པར་ཐལ། དོན་ལྡོག་གཞན་དུ་གྱུར་པ་མཚན་ཉིད་ཀྱི་སྐྱོན་མ་ཡིན་པའི་ཕྱིར། རྩ་བའི་ཐལ་བ་འདོད་ན། རྟག་པའི་མཚན་ཉིད་ཆོས་གསུམ་པར་ཐལ་ལོ། །
མ་ཁྱབ་ན། རྣམ་བཅད་ལ་མཚན་ཉིད་ཀྱི་སྐྱོན་གསུམ་དུ་ངེས་པས་ཡོངས་གཅོད་ལ་མཚན་ཉིད་ཀྱི་ཆོས་གསུམ་དུ་ངེས་པ་ཉམས་སོ། ། གཞན་ཡང་འདི་དག་མཚན་ཉིད་ཀྱི་སྐྱོན་ཡིན་ན་ཀུན་ལས་བཏུས་དང་། སྡེ་བདུན་འགྲེལ་པ་འགྲེལ་བཤད་རྣམས་ཅིའི་ཕྱིར་མི་གསུང་། དེས་ན་རང་བཟོས་སྦྱར་བའི་ཐ་སྙད་ལྷུར་བླངས་ནས། རིགས་པའི་དབང་ཕྱུག་རྣམས་ཀྱི་བཞེད་པ་འགོག་པ་ནི་མི་བཟད་པའི་གདོན་གྱིས་བརླབས་པར་ཟད་དོ། ། གཉིས་པ་མཚན་ཉིད་དང་དབྱེ་བ་དགག་པ་ནི། ཆུ་མིག་པ། རང་ལྡོག་རྫས་མེད་ཀྱི་མཚན་ཉིད་ཆོས་གང་ཞིག་དོན་ལྡོག་རྐྱང་པར་གྲུབ་པ་སྟེ་དབྱེ་ན། མཚོན་བྱ་དེ་ཉིད་ཀྱིས་དང་།
གཞན་དང་དེ་ཉིད་ཀྱིས་དང་། གཞན་གྱིས་ཁྱད་པར་དུ་བྱས་པ་སྟེ་བྱས་པར་མཚོན་པ་ལ་བྱས་པ་དང་། མི་རྟག་པ་དང་། བྱས་པའི་རྒྱུ་སྐྱེད་དང་། མི་རྟག་པའི་རྒྱུ་བསྐྱེད་བཀོད་པ་བཞིན་ནོ་ཞེ་ན། དོན་ལྡོག་ཀྱང་པར་གྲུབ་པ་ཆོས་ཅན། རང་ལྡོག་རྫས་སུ་གྲུབ་པ་སེལ་བར་ཐལ། རང་ལྡོག་རྫས་མ་གྲུབ་ཀྱི་རིགས་མི་མཐུན་སེལ་བའི་ཕྱིར། ཁྱབ་པ་ཁས་བླངས་འདོད་ན། རང་ལྡོག་རྫས་སུ་གྲུབ་པ་སེལ་བར་ཐལ།
རང་ལྡོག་རྫས་ཡོད་མིན་པའི་ཕྱིར་ཏེ། རང་ལྡོག་མཚན་ཉིད་ཡིན་པས་སོ། ། ཡང་སྐད་ཅིག་མ་ཆོས་ཅན། མི་རྟག་པའི་དོན་ལྡོག་རྐྱང་པ་མ་གྲུབ་པར་ཐལ། མི་རྟག་པའི་རང་ལྡོག་རྫས་མ་གྲུབ་ཡིན་པའི་ཕྱིར། འདོད་ན། མི་རྟག་པའི་མཚན་ཉིད་མ་ཡིན་པར་ཐལ། མ་གྲུབ་ན། མི་རྟག་པའི་རང་ལྡོག་མཚོན་བྱ་མ་ཡིན་པར་ཐལ་ལོ། ། ཡང་དོན་ལྡོག་རྐྱང་པར་གྲུབ་པ་ཆོས་ཅན།
མཚན་ཉིད་ཐ་དད་མཚོན་པ་ལ། རང་ལྡོག་རྫས་མེད་དུ་ཐལ། མཚན་ཉིད་ཀྱི་ཐ་སྙད་མཚོན་པ་ལ་མཚོན་བྱ་དེ་ཉིད་ཀྱིས་ཁྱད་པར་དུ་བྱས་པའི་ཕྱིར། སྒྲུབ་ཆོས་ཙམ་དོར་བ་ཆོས་ཅན། དགག་པའི་ཐ་སྙད་དུ་བྱར་རུང་མཚོན་པ་ལ་རང་ལྡོག་རྫས་མེད་དུ་ཐལ། དགག་པར་མཚོན་པ་ལ་མཆོག་གཞན་བསྒྲུབ་པས་ཁྱད་པར་དུ་བྱས་པའི་ཕྱིར། མ་གྲུབ་སྟེ། བསྒྲུབས་ཆོས་དོར་བ་ཡིན་པའི་ཕྱིར་ཞེ་ན། མ་གྲུབ་སྟེ། བསྒྲུབ་ཆོས་ཡིན་པའི་ཕྱིར་ཏེ།
མཚན་ཉིད་ཡིན་པས་སོ། ། ཁྱབ་པ་ཁས་བླངས་སོ། ། དོན་ལྡོག་གཞན་འགྱུར་གྱི་མཚན་ཉིད་དོན་ལྡོག་རྐྱང་པར་གྲུབ་ཅིང་མཚོན་བྱར་དགོད་བྱ་དེའི་དོན་ལྡོག་མ་ཡིན་པ་སྟེ། དབྱེ་ན་མི་སྲིད། མ་ཁྱབ། ཁྱབ་ཆེས། ཁྱབ་མཉམ་པའི་དོན་ལྡོག་གཞན་འགྱུར་བཞི་སྟེ། དང་པོ་ལ་ཐ་དད་མེད་ནས་དང་། འགལ་ནས་མི་སྲིད་པ་སྐད་ཅིག་མ་ལ་སྐད་ཅིག་མ་དང་། རྟག་པ་ལ་སྐད་ཅིག་མ་བཀོད་པ་དང་།
གཉིས་པ་ནི་ཤེས་བྱ་ལ་སྐད་ཅིག་མ་དང་། གསུམ་པ་ནི་བེམ་པོ་ལ་སྐད་ཅིག་དང་། བཞི་པ་ནི་བྱས་པ་སྐད་ཅིག་མ་བཀོད་པ་ལྟ་བུའོ་ཞེས་སོ། ། དེ་ལྟ་ན་སྐད་ཅིག་མ་ཆོས་ཅན། རྟག་པར་མཚོན་པ་ལ་དོན་ལྡོག་རྐྱང་པར་གྲུབ་པར་ཐལ། རྟག་པའི་དོན་ལྡོག་གཞན་འགྱུར་ཡིན་པའི་ཕྱིར། འདོད་ན། རྟག་པར་མཚོན་པ་ལ་དོན་ལྡོག་ཏུ་ཐལ་ལོ། ། སྐད་ཅིག་མ་ཆོས་ཅན། སྐད་ཅིག་མ་དང་ཐ་དད་མེད་ནས་མི་སྲིད་པ་མིན་པར་ཐལ།
རྟག་པ་དང་འགལ་ནས་མི་སྲིད་པ་མིན་པར་ཐལ། བུམ་པ་ཤེས་བྱའི་ཐ་སྙད་ལ་མ་ཁྱབ་པ་མིན་པར་ཐལ། སྐད་ཅིག་མ་དང་ཐ་དད་མེད་ནས་དང་། རྟག་པ་དང་འགལ་ནས་གཞི་གྲུབ་པའི་ཕྱིར་དང་། བུམ་པ་ཤེས་བྱའི་ཐ་སྙད་ལ་ཁྱབ་པའི་ཕྱིར། མ་གྲུབ་ན། བུམ་པ་ཤེས་བྱའི་ཐ་སྙད་ཆོས་ཅན། མི་རྟག་པའི་བྱེ་བྲག་མིན་པར་ཐལ་ལོ། ། ཡང་དེ་བྱས་པ་གྲུབ་ན་གྲུབ་ཁྱོད་མ་གྲུབ་ན་བྱས་པ་མ་གྲུབ་པར་ཐལ། བྱས་པ་དང་ཁྱབ་མཉམ་པའི་ཕྱིར།
འདོད་ན། སྒྲ་སྐད་ཅིག་མར་བསྒྲུབ་པའི་རྟགས་ཡང་དག་བྱས་པའི་ཕྱོགས་ཆོས་ངེས་བྱེད་ཀྱི་ཚད་མ་ཆོས་ཅན། ཁྱོད་ཀྱི་སྒྲ་སྐད་ཅིག་མར་གྲུབ་པར་ཐལ། ཁྱོད་ཀྱི་སྒྲ་བྱས་པར་གྲུབ་པའི་ཕྱིར། འདོད་ན། རྟགས་དེ་བསྒྲུབ་བྱ་གྲུབ་ཟིན་པའི་སྐྱོན་ཅན་དུ་ཐལ་ལོ། ། དོན་ལྡོག་གཞན་གྱུར་མཚན་ཉིད་ཀྱི་སྐྱོན་མིན་པའང་མི་འཐད་དེ། དོན་ལྡོག་གཞན་དུ་གྱུར་ན་མཚན་ཉིད་གཞན་གྱིས་བར་ཆོད་པའི་ཕྱིར་རོ། ། མཚན་ཉིད་མཚན་གཞི་ལ་མི་སྲིད་པའི་མཚན་ཉིད་མཚན་གཞི་ལ་ཇི་ལྟར་དགོད་བྱ་ལྟར་མ་གྲུབ་སྟེ། དོན་ལྡོག་གཞན་དུ་དང་།
ཐ་སྙད་གཞན་དུ་མ་གྱུར་ནས་དང་། འགལ་ནས་དང་། ཐ་དད་མེད་ནས་མི་སྲིད་པ་བཞི་སྟེ། བྱས་པ་བྱས་པར་མཚོན་པ་ལ་རྒྱུས་སྐྱེད་དང་། རྒྱུས་བསྐྱེད་བྱས་པར་མཚོན་པ་ལ་བྱས་པ་དང་། དཀར་ཟལ་བ་ལང་གི་ཐ་སྙད་དཀར་ཟལ་ཁོ་ན་ལ་ཡོད་པར་མཚོན་པ་ལ་ནོག་སོགས་དཀར་ཟལ་ཁོ་ན་ལ་ཡོད་པའི་བུམ་པ་རྟག་པར་མཚོན་པ་ལ་འཇིག་མེད་བཀོད་པ་དང་། སྐད་ཅིག་མི་རྟག་པར་མཚོན་པ་ལ་སྐད་ཅིག་བཀོད་པ་ལྟ་བུའོ་ཞེས་འདོད་དོ། ། དེ་ལྟར་ན་མཚོན་སྦྱོར་སྔ་མ་གཉིས་དང་ཐ་མ་དེ་ཆོས་ཅན། མཚན་གཞི་ལ་མི་སྲིད་པ་མ་ཡིན་པར་ཐལ། མཚན་གཞི་ལ་གྲུབ་པའི་ཕྱིར།
མ་གྲུབ་ན། རྒྱུས་བསྐྱེད་ཆོས་ཅན། བྱས་པ་ལ་གྲུབ་པར་ཐལ། བྱས་པ་ལ་མ་ཁྱབ་པའི་ཕྱིར། བྱས་པ་ཆོས་ཅན། རྒྱུས་བསྐྱེད་ལ་གྲུབ་པར་ཐལ། རྒྱུས་བསྐྱེད་ཀྱི་མཚོན་བྱ་ཡིན་པའི་ཕྱིར། སྐད་ཅིག་མ་ལ་གྲུབ་པར་ཐལ། བྱས་པའི་ཕྱིར། འཇིག་མེད་ཆོས་ཅན།
རྟག་པའི་མཚན་ཉིད་མཚན་གཞི་ལ་མི་སྲིད་པ་མ་ཡིན་པར་ཐལ། རྟག་པའི་དོན་ལྡོག་མཚན་གཞི་ལ་མ་གྲུབ་པ་ཡིན་པའི་ཕྱིར། འདོད་ན། འཇིག་མེད་རྟག་པ་ཆོས་ཅན། ཁྱོད་ཀྱི་དོན་ལྡོག་མཚན་ཉིད་མ་ཡིན་པར་ཐལ། ཁྱོད་ཀྱི་དོན་ལྡོག་གཞི་མ་གྲུབ་པའི་ཕྱིར། འདོད་ན། ཁྱོད་ཀྱི་མཚན་ཉིད་ཡང་དག་མ་གྲུབ་པར་ཐལ། འདོད་ན། ཁྱོད་ཀྱི་ཐ་སྙད་བྱར་མི་སྲིད་པར་འགྱུར་རོ། །
མི་རྟག་པ་ཆོས་ཅན། ཁྱོད་ཀྱི་མཚན་ཉིད་མཚན་གཞི་ལ་མི་སྲིད་པར་ཐལ། ཁྱོད་ཀྱི་མཚན་གཞི་ལ་ཇི་ལྟར་དགོད་བྱ་ལྟར་མ་གྲུབ་པའི་ཕྱིར། མ་གྲུབ་ན། མཚན་གཞི་ཆོས་ཅན། དངོས་པོར་ཐལ། སྐད་ཅིག་མ་ཡིན་པའི་ཕྱིར་རོ། ། ཁྱབ་པ་ཁས་བླངས་སོ། ། སྐད་ཅིག་རྣམ་འཇོག་གིས་ཐ་སྙད་འཇོག་པའི་གཞིར་འདོད་པ་ལ་འཇིག་མེད་ཆོས་ཅན། དངོས་མེད་ཀྱི་མཚན་གཞི་མ་ཡིན་པར་ཐལ།
དོན་བྱེད་ནུས་མེད་ཀྱིས་དངོས་མེད་ཀྱི་ཐ་སྙད་འཇོག་པའི་གཞི་མིན་པའི་ཕྱིར་ཏེ། ཐ་སྙད་འཇོག་མི་སྲིད་པའི་ཕྱིར་ཏེ། ཐ་སྙད་ཁེགས་པས་སོ། ། ཁ་ཅིག་མཚོན་འདོད་ལ་ཇི་ལྟར་དགོད་བྱ་ལྟར་མ་གྲུབ་པ་ཞེས་པ་ནི་དོན་བྱེད་ནུས་མེད་ཀྱིས་མ་ངེས་ཏེ། མཚོན་འདོད་དངོས་པོ་ཡིན་པས་སོ། ། གཞན་དག་མཚན་ཉིད་དུ་བཀོད་པ་གང་ཞིག་མཚན་གཞི་སྐྱོན་མེད་ལ་མཚོན་ཚུལ་ལྟར་མཚན་ཉིད་དུ་མི་སྲིད་པ་ཞེས་པ་ཡང་སྔ་མས་བཀག་གོ ། དབྱེ་བ་ལ་ཡང་ངོ་བོ་མ་གྲུབ། ཁྱད་པར་དུ་མ་བྱས། ཐེ་ཚོམ་ཟ། འགལ་ནས་གཞི་ལ་མ་གྲུབ་པ་བཞི་སྟེ།
རི་བོང་རྭ་དང་། བ་ལང་ལྟར་མཚོན་པ་ལ་ནོག་ཤལ་དང་། འབྲས་བུར་མཚོན་པ་ལ་ཆགས་བྲལ་གྱིས་ཕན་བཏགས་པ་དང་། བུམ་པ་མི་རྟག་པ་མཚོན་པ་ལ་སྐད་ཅིག་མས་སྟོང་པ་བཀོད་པ་ལྟ་བུའོ་ཞེས་ཏེ། ངོ་བོ་མ་གྲུབ་པ་དང་། ཐ་དད་མེད་པ་ལ་སོགས་མཚན་གཞིའི་སྐྱོན་རྣམས་མཚན་ཉིད་ཀྱི་སྐྱོན་དུ་མི་རིགས་ཏེ། མཚན་ཉིད་ཀྱིས་མཚོན་བྱ་རྐྱང་པ་མཚོན་གཞི་མཚོན་བྱའི་ཚོགས་པ་མི་མཚོན་པའི་ཕྱིར། དེས་ན་སྡེ་བདུན་དུའང་མཚོན་གཞི་ལ་མི་སྲིད་པ་མཚན་ཉིད་ཀྱི་སྐྱོན་དུ་མ་གསུངས་ཤིང་འདི་མཚོན་སྦྱོར་གྱི་སྐྱོན་ཡིན་པ་མགོ་བར་རྟགས་ཀྱི་རྒྱབ་བཀབ་ནས་མཚན་ཉིད་གྲུབ་དགོས་སོ་ཞེས་རྟོག་ཅིང་མཚོན་གཞི་དང་མཚོན་བྱ་རྒྱ་སྐད་གཅིག་ལ་འགྱུར་གྱིས་ཐ་དད་དུ་སོང་བས་ཐ་དད་དུ་འཁྲུལ་ཏེ་དོན་མེད་པའི་སྤྲོས་པས་ངལ་བ་ནི་རང་ཉིད་བླུན་པོར་བསྒྲུབ་པ་ཡིན་ནོ། ། ཆགས་བྲལ་གྱིས་ཕན་བཏགས་པ་ནི་མཚན་ཉིད་ཀྱི་སྐྱོན་ཡིན་གྱི་མཚོན་གཞིའི་སྐྱོན་མིན་ནོ། ། གཉིས་པ་རང་ལུགས་བཞག་པ་ནི།
མཚན་ཉིད། དབྱེ་བ་གཉིས་ཀྱི་དང་པོ་ལ་གཉིས་ཀྱི་དངོས་ནི། རང་དབང་དུ་བར་མ་ཆོད་པར་མཚོན་བྱེད་མིན་པར་གྲུབ་པའོ། ། རྩོད་སྤང་ནི། རྒྱུས་བསྐྱེད་ཆོས་ཅན། མཚན་ཉིད་མ་ཡིན་པར་ཐལ། བར་མ་ཆོད་པར་རང་དབང་དུ་མཚོན་བྱར་མིན་པའི་ཕྱིར། མ་གྲུབ་ན། བར་མི་ཆོད་པར་རང་དབང་དུ་མཚོན་པའི་མཚན་ཉིད་དུ་ཐལ། འདོད་ན།
བར་མ་ཆོད་པར་རང་དབང་དུ་གྱུར་པ་ཆོས་ཅན། བྱས་པར་ཐལ། རྒྱུས་བསྐྱེད་ཀྱི་མཚོན་བྱ་ཡིན་པའི་ཕྱིར་ཞེ་ན། ཐལ་བ་བར་པ་མ་ངེས་ཏེ་ལྟོ་ལྡིར་བ་ཆོས་ཅན། བུམ་པ་བར་མ་ཆོད་པར་རང་དབང་དུ་མཚོན་པའི་མཚན་ཉིད་དུ་ཐལ། དེ་བར་མ་ཆད་པར་རང་དབང་དུ་མཚོན་པར་བྱེད་པ་ཡིན་པའི་ཕྱིར། འདོད་ན། བུམ་པ་བར་ཆད་པར་རང་དབང་དུ་མཚོན་པ་ཆོས་ཅན། བུམ་པར་ཐལ། ལྟོ་ལྡིར་བའི་མཚོན་བྱ་ཡིན་པའི་ཕྱིར།
རྟགས་སྔ་མ་གྲུབ་ན། དེར་ཐལ། བུམ་པ་མཚོན་པའི་མཚན་ཉིད་ཁྱོད་ལས་གཞན་མེད་བུམ་པའི་མཚན་ཉིད་ཡིན་པའི་ཕྱིར་རོ། ། གཉིས་པ་དབྱེ་བ་ལ་མ་ཁྱབ་པ་དང་། ཁྱབ་ཆེས་པ་གཉིས་ཀྱི། དང་པོ་ལ། མཚན་ཉིད་དང་། དབྱེ་བ་གཉིས་ཀྱི། དང་པོ་ལ་གཉིས་ལས། གཞན་ལུགས་དགག་པ་ནི།
ཁ་ཅིག་མཚན་ཉིད་གང་ཞིག མཚན་གཞིའི་ཕྱོགས་གཅིག་ལ་མ་གྲུབ་པའོ་ཞེས་གསུང་བ་ནི་དོན་ལ་སྐྱོན་མེད་མོད་འགོད་ཚུལ་ལྟར་ན། སྐད་ཅིག་མ་ཡིན་པ་ཆོས་ཅན། འགོད་ཚུལ་ལྟར་མཚན་ཉིད་མ་ཁྱབ་པར་ཐལ། འགོད་ཚུལ་ལྟར་མཚན་ཉིད་གང་ཞིག་འགོད་ཚུལ་ལྟར་མཚན་གཞིའི་ཕྱོགས་གཅིག་ལ་མ་གྲུབ་པའི་ཕྱིར། མ་གྲུབ་ན། མཚོན་གཞིའི་ཕྱོགས་གཅིག་ཆོས་ཅན། མི་རྟག་པར་ཐལ། སྐད་ཅིག་མ་ཡིན་པའི་ཕྱིར། ཁྱབ་པ་ཁས་བླངས་སོ། །
གཞན་དག་མཚོན་ལྡན་གྱི་ཕྱོགས་གཅིག་ལ་མ་ཁྱབ་པ་ཞེ་ན། རྒྱུས་བསྐྱེད་ཆོས་ཅན། བྱས་པའི་མཚན་ཉིད་མ་ཁྱབ་པར་ཐལ། བྱས་པའི་མཚོན་ལྡན་གྱི་ཕྱོགས་གཅིག་ལ་མ་ཁྱབ་པའི་ཕྱིར། མ་གྲུབ་པ་མིན་ཏེ་བྱས་པའི་མཚོན་ལྡན་མི་སྲིད་པའི་ཕྱིར་ཏེ། བྱས་པའི་མཚོན་བྱ་མི་བྱ་མི་སྲིད་པས་སོ། ། ལ་ལ་གཞི་མཚོན་ལ་སྲིད་ཀྱང་མ་ཁྱབ་པ་ཞེ་ན། སྔ་མ་ཉིད་ཀྱིས་ཁེགས་ཤིང་། ལྟོ་ལྡིར་བ་ཆོས་ཅན། མི་རྟག་པའི་མཚན་ཉིད་མ་ཁྱབ་པར་ཐལ།
མི་རྟག་པའི་གཞི་མཚོན་ལ་སྲིད་ཀྱང་མི་རྟག་པ་ལ་མ་ཁྱབ་པའི་ཕྱིར། འདོད་ན། མཚན་ཉིད་དུ་ཐལ་ལོ། ། གཉིས་པ་རང་ལུགས་ནི། མཚན་ཉིད་གང་ཞིག་དེ་རང་དབང་དུ་མཚོན་བྱེད་ཡིན་པ་སྟེ། དེའི་དོན་ལ་རང་དབང་དུ་དེ་ལ་ཁྱབ་བྱེད་དུ་མ་གྲུབ་པ་སྟེ། ཤཱཀྱ་བློར། ཁྱབ་པ་མེད་པ་ནི་ཁྱབ་པ་ཡོད་པ་མ་ཡིན་ནོ་ཞེས་སོ། ། འདི་དང་ཆེས་ཀྱི་མཚན་ཉིད་ཀྱི་སྤྱི་སྦྱོར་ནི་སྐྱོན་ཅན་ཁོ་ན་ཡིན་པས་བྱེ་བྲག་སྦྱོར་བ་འབའ་ཞིག་ཏུ་བྱའོ། ། མཚན་ཉིད་འདི་མ་ཁྱབ་པ་མིན་ཏེ།
དེ་རང་དབང་དུ་མཚོན་བྱེད་ཡིན་ན་དེ་ལ་ཁྱབ་པས་ངེས་པར་ཁྱབ་པའི་ཕྱིར་རོ། ། གཉིས་པ་དབྱེ་བ་ནི་གསུམ་སྟེ། ཐ་དད་མེད་གནས་དང་། འགལ་གནས་དང་། མཚོན་གཞིས་ཁྱད་པར་དུ་བྱས་ནས་མ་ཁྱབ་པ་སྟེ། སྐད་ཅིག་མའི་མཚན་ཉིད་དུ་སྐད་ཅིག་མ་དང་། བ་ལང་གི་མཚན་ཉིད་དུ་དོན་བྱེད་ནུས་མེད་སོགས་ཐ་སྙད་གཞན་གྱི་མཚན་ཉིད་བཀོད་པ་དང་། ནོག་ལྐོག་ཤལ་ཁྲག་བོའི་མཚན་ཉིད་དུ་བཀོད་པ་ལྟ་བུའོ། ། གཉིས་པ་ཁྱབ་ཆེས་ལ་མཚན་ཉིད་དང་དབྱེ་བ་གཉིས་ཀྱི་དང་པོ་ལ་གཉིས་ལས། གཞན་ལུགས་དགག་པ་ནི།
ཁ་ཅིག་མཚན་གཞི་ལ་ཁྱབ་ཅིང་མཚོན་འདོད་མེད་པར་ཞུགས་པའོ་ཞེ་ན། མེད་དགག་ཆོས་ཅན། རི་བོང་རྭ་མཚོན་པ་ལ་ཁྱབ་ཆེས་མིན་པར་ཐལ། རི་བོང་རྭ་མཚོན་པ་ལ་མཚན་ཉིད་མིན་པའི་ཕྱིར་ཏེ། མཚོན་བྱ་ཡིན་པའི་ཕྱིར། སྔ་མའི་བསལ་བ་ཞལ་གྱིས་བཞེས་སོ། ། ཁ་ཅིག མཚན་ཉིད་དུ་བཀོད་པ་གང་ཞིག་རང་གི་མཚོན་བྱར་བཟུང་བ་སྟེ་མེད་པར་ཡང་ཞུགས་པ་ཞེ་ན། རང་གི་མཚོན་བྱར་བཟུང་བ་དེ་མེད་པའི་ཐ་སྙད་ཀྱི་མཚན་ཉིད་ཆོས་ཅན། མཚན་ཉིད་ཁྱབ་ཆེས་སུ་ཐལ།
མཚན་ཉིད་དུ་བཀོད་ཅིང་རང་གི་མཚོན་བྱར་བཟུང་བ་དེ་མེད་པར་ཡང་ཞུགས་པའི་ཕྱིར་ཏེ། དེ་ལ་ཁྱབ་པས་སོ། ། འདོད་ན། མཚན་ཉིད་མ་ཡིན་པར་ཐལ་ལོ། ། ཡང་དོན་བྱེད་ནུས་མེད་ཀྱང་དེར་འགྱུར་རོ། ། ལ་ལ་གཞི་མཚོན་ལ་ཁྱབ་ཀྱང་གཞན་ལ་ཞུགས་པ་ཞེས་སྨྲ་བ་ལ་ནི། ལྟོ་ལྡིར་བ་དང་རྒྱུས་བསྐྱེད་ཆོས་ཅན། བུམ་པ་དང་བྱས་པ་མཚོན་པ་ལ་ཁྱབ་ཆེས་ཡིན་པར་ཐལ། བུམ་པ་དང་བྱས་པ་མཚོན་པའི་གཞི་མཚོན་ལ་ཁྱབ་ཀྱང་གཞན་ལ་ཞུགས་པའི་ཕྱིར། ཟུར་ཕྱི་མ་མ་གྲུབ་ན།
དེ་གཉིས་གཞན་མིན་པར་ཐལ་ལོ། ། གཉིས་པ་རང་ལུགས་ནི། མཚན་ཉིད་གང་ཞིག་དེ་མཚོན་བྱེད་མིན་ཡང་དེ་ལ་ཁྱབ་པ་སྟེ། ཤཱཀྱ་བློར། མངོན་པར་འདོད་པ་མ་ཡིན་པ་ལ་འཇུག་པ་མེད་པའི་ཕྱིར་ཤིན་ཏུ་ཁྱབ་ཆེས་པ་དང་བྲལ་བ་ཞེས་རྣམ་བཅད་ཀྱི་སྒོ་ནས་དོན་གྱིས་དེའི་མཚོན་བྱར་འདོད་པ་མིན་པའི་ཐ་སྙད་ལ་འཇུག་ན་ཁྱབ་ཆེས་སུ་གསུངས་སོ། ། དེ་ལ་སྤྱིར་མཚན་ཉིད་མ་ཡིན་ན་མཚན་ཉིད་ཁྱབ་ཆེས་སུ་མི་རུང་ལ། དེ་ཁོ་ན་མཚོན་བྱེད་ཡིན་ན་ཁྱབ་ཆེས་མི་སྲིད་ཅིང་དེ་ལ་མ་ཁྱབ་ན་མཚན་ཉིད་མ་ཁྱབ་པ་ཡིན་པས་ཟུར་གསུམ་པོ་དེ་ངེས་པར་ཚང་བ་གཅིག་མཚན་ཉིད་ཁྱབ་ཆེས་པ་ལ་དགོས་སོ། གཉིས་པ་དབྱེ་བ་ནི་གཉིས་ཏེ། ཁྱབ་མཉམ་པའི་དང་། ཁྱབ་མི་མཉམ་པའི་མཚན་ཉིད་ཁྱབ་ཆེས་པ་སྟེ།
བྱས་པར་མཚོན་པ་ལ་སྐད་ཅིག་མ་དང་། བེམ་པོར་མཚོན་པ་ལ་སྐད་ཅིག་མ་བཀོད་པ་བཞིན་ནོ། ། གསུམ་པ་རྩོད་པ་སྤང་བ་ནི། ཕྱ་པ་ན་རེ། བྱས་པའི་ཐ་སྙད་བྱས་པའི་ཐ་སྙད་དུ་མཚོན་པ་ལ། རྒྱུས་བསྐྱེད་མཚན་ཉིད་དུ་བཀོད་པ་དེ་མཚན་ཉིད་ཀྱི་སྐྱོན་མཚོན་འདོད་མེད་པ་ཞེས་བྱ་བ་ཡོད་པར་བཤད་པ་དེ་འདིར་མ་འདུས་སོ་ཞེ་ན། སྐྱོན་མེད་དེ། དེ་ནི་མཚན་གཞིའི་སྐྱོན་ཡིན་པའི་ཕྱིར། ཁྱབ་པ་ཡོད་མཚན་གཞིའི་སྐྱོན་མེད་པར་སྔར་བསྟན་པས་སོ། ། ཁ་ཅིག་རྣམ་བཅད་མེད་པའི་སྐྱོན་བྱས་པའི་མཚན་ཉིད་དུ་རྒྱུས་བསྐྱེད་ཀྱི་ཤེས་བྱ་བཀོད་པ་ལྟ་བུ་དེ་འདིར་མ་འདུས་སོ་ཞེ་ན།
མ་ཡིན་ཏེ། ཁྱབ་ཆེས་ཡིན་པས་སོ། ། འོན་ཀྱང་བ་ལང་གི་མཚན་ཉིད་དུ་ནོག་སོགས་འདུས་པ་ནོག་སོགས་འདུས་པ་ཞེས་བཀོད་པ་ལྟ་བུ་རྣམ་བཅད་མེད་པའི་མཚན་ཉིད་ཡོད་མོད་ཀྱི་དེ་མཚན་ཉིད་ཀྱི་སྐྱོན་དུ་སློབ་དཔོན་མི་བཞེད་པ་སྦྱོར་བའི་སྐྱོན་ཡིན་པར་བཞེད་དེ། རྩོད་རིགས་ལས། གཏན་ཚིགས་དང་དཔེ་ལྷག་པ་ནི་ལྷག་པའོ་ཞེས་དང་། གཅིག་གི་བྱ་བ་ཉིད་ཀྱི་ཕྱིར་ཅིག་ཤོས་དོན་མེད་པ་ཡིན་ནོ་ཞེས་སོ་ཞེས་དང་། གང་དུ་སྒྲུབ་པར་བྱེད་པ་གཅིག་གི་ངག་སྦྱོར་བ་སྔོན་དུ་འགྲོ་བའི་རྣམ་པ་གཅོད་པ་དེ་ལ་ལྷག་པར་བརྗོད་པ་དོན་མེད་པའི་ཕྱིར་ཚར་བཅད་པའི་གནས་པ་ཡིན་ནོ། ། ཞེས་སོ། ། འོ་ན་གཏན་ཚིགས་ཐིགས་པ་དང་། རྒྱལ་དབང་བློ་ལས་རྣམ་བཅད་མེད་པ་མཚན་ཉིད་ཀྱི་སྐྱོན་དུ་གསུངས་པ་དང་འགལ་ལོ་ཞེ་ན།
དེ་ནི་ཚུལ་གསུམ་གྱི་བསལ་བྱ་ལས་གཞན་པའི་བསལ་བ་མེད་པས་གྲངས་གཅིག་པར་བརྗོད་པར་འདོད་པ་ཅན་ཚུལ་གསུམ་ལས་གཞན་དུ་རྟགས་ཀྱི་མཚན་ཉིད་ཡིན་པ་བཀག་གི། རྟགས་ཀྱི་མཚན་ཉིད་ཀྱིས་སྐྱོན་དུ་གསུངས་པ་མ་ཡིན་ནོ། ། ཅི་སྟེ་རྟོགས་པ་ཕན་ཚུན་བརྟེན་པ་ཞེས་བྱ་བ་མཚན་ཉིད་ཀྱི་སྐྱོན་གཞན་ཡོད་པ་མ་ཡིན་ནམ་ཞེ་ན། དེ་ནི་མཚན་མཚོན་རྟོགས་པ་ཕན་ཚུན་བརྟེན་པ་སྟེ། དཔེར་ན་བ་ལང་གི་མཚན་ཉིད་དུ་བ་ལང་གི་ནོག་སོགས་འདུས་པ་བཀོད་པ་ལྟ་བུ་དེའི་མཚན་ཉིད་ཡིན་པ་ལ་དེའི་མཚོན་བྱས་ཁྱད་པར་དུ་བྱས་པ་ཡིན་ཏེ། དེའི་མཚན་ཉིད་མིན་ན་དེའི་མཚན་ཉིད་ཕན་ཚུན་བརྟེན་པར་འགལ་བས་སོ། ། འདི་ནི་མ་ཁྱབ་པ་ཡིན་ཏེ། དེའི་མཚན་མཚོན་གཉིས་རྟོགས་པ་ཕན་ཚུན་བརྟེན་པས་གཉིས་ཀ་ངེས་པ་མི་སྲིད་ཅིང་། མ་ངེས་ན་གཅིག་ལ་གཅིག་གིས་ཁྱབ་པ་མི་ངེས་ཏེ་གཞི་མ་ངེས་པའི་ཁྱབ་པ་མ་ངེས་པས་སོ། ། དེ་ལྟར་ཡང་དབུས་མཐའི་འགྲེལ་བཤད་དུ།
གཅིག་ལ་གཅིག་བརྟེན་པར་གྱུར་ན་ཅིས་ཉེས་ཞེ་ན། གཏན་ལ་ཕབ་པ་མེད་པར་འགྱུར་རོ་ཞེས་དང་། རྣམ་འགྲེལ་དུ། ཕན་ཚུན་བརྟེན་པས་གཅིག་འཛིན་པ། ། མེད་པ་གཉིས་ཀ་འཛིན་མི་འགྱུར། ། ཞེས་སོ། ། ཅི་སྟེ་ངེས་མི་ནུས་པ་ཞེས་བྱ་བ་མཚན་ཉིད་ཀྱི་སྐྱོན་གཞན་ཡོད་པ་མིན་ནམ་ཞེ་ན། འདི་ནི་མཚན་ཉིད་དེ་ཚད་མས་ངེས་ནུས་པ་ཡིན་ཏེ། གཏན་ཚིགས་ཐིགས་པར། ངེས་པར་བྱ་བ་མི་ནུས་པའི་ཕྱིར་འདི་མཚན་ཉིད་མིན་ནོ་ཞེས་ཏེ།
འདིའང་སྔ་མ་བཞིན་མ་ཁྱབ་པར་འདུའོ། ། ཅི་སྟེ་རང་ལྡོག་རྫས་མེད་འདིར་མ་འདུས་སོ་ཞེ་ན་མིན་ཏེ། མཚན་ཉིད་དེ་མཚོན་བྱ་དེ་ཉིད་དང་གཞན་གྱིས་ཁྱད་པར་དུ་བྱས་པ་ནི་མ་ཁྱབ་པ་ཡིན་ཞིང་མཚོན་བྱ་ཡིན་མཚན་ཉིད་མིན་པས་མཚན་ཉིད་ཀྱི་སྐྱོན་དུ་མི་འཐད་དོ། ། དོན་ལྡོག་གཞན་གྱུར་ལའང་མི་སྲིད་པ་ནི་མ་ཁྱབ་པ་དང་ཁྱབ་མཉམ་ནི་ཁྱབ་ཆེས་སུ་འདུས་ལ། གཞི་ལ་མི་སྲིད་པའང་ཅི་རིགས་པར་མ་ཁྱབ་པ་དང་ཁྱབ་ཆེས་སུ་འདུས་པར་སྔར་བཤད་ཅིང་། མཚན་གཞི་ཁོ་ནའི་སྐྱོན་ནི་མཚན་ཉིད་ཀྱི་སྐྱོན་དུ་མི་རིགས་པར་བཤད་ཟིན་ཏོ།། ༈ །རིན་ཆེན་གྲགས། མཚན་ཉིད་ཀྱི་སྐྱོན་ཐམས་ཅད་མཚོན་བྱ་མཚོན་པའི་རྒྱུ་མཚན་དུ་མི་སྲིད་པར་འདུས་ཟེར་བ་མི་འཐད་དེ། དོན་ལྡོག་ཆོས་གསུམ་ཚང་བ་ཆོས་ཅན། མཚན་ཉིད་ཀྱི་སྐྱོན་ཡིན་པར་ཐལ།
མཚོན་བྱ་མཚོན་པའི་རྒྱུ་མཚན་དུ་མི་སྲིད་པ་ཡིན་པའི་ཕྱིར་ཏེ། མཚོན་བྱ་མཚོན་པའི་རྒྱུ་མཚན་མིན་པའི་ཕྱིར་ཏེ། མཚོན་བྱའི་མཚན་ཉིད་མིན་པའི་ཕྱིར་རོ། ། གསུམ་པ་གྲངས་ངེས་ནི། མཚན་ཉིད་ཡིན་པ་ལ་ཐ་སྙད་དེ་མ་ཁྱབ་ན་མཚན་ཉིད་མ་ཁྱབ་པ་ཡིན་ལ། ཁྱབ་ཀྱང་དེ་ཁོ་ན་ལ་མཚན་ཉིད་ཁྱབ་ཆེས་དང་། དེ་ཁོ་ན་ལ་ཁྱབ་ན་མཚན་ཉིད་ཡང་དག་ཡིན་པས་རྣམ་བཅད་ལ་མཚན་ཉིད་ཀྱི་སྐྱོན་གཉིས་སུ་ངེས་པས། ཡོངས་གཅོད་ལ་དེའི་མཚན་ཉིད་ཡིན་ན་དེ་ལ་མ་ཁྱབ་ཆེས་མ་ཡིན་པ་གཅིག་དགོས་ཏེ། སློབ་དཔོན་གྱིས། རང་ཉིད་ཚིག་ཕྲད་ངོ་བོའི་སྒྲ། །
མ་བསལ་བ་དང་བཅས་པ་དག ། ལྡོག་པ་སེལ་བར་བྱེད་པ་ཡིན། ། འདོད་སྒྲས་མ་ཁྱབ་སེལ་བར་བྱེད། ། ཅེས་དང་། ཤཱཀྱ་བློར། དེ་ཙམ་ཉིད་དོན་དམ་པར་ཕྱོགས་ཀྱི་མཚན་ཉིད་ཡིན་ཏེ། དེ་ཙམ་ཉིད་ཀྱིས་ཁྱབ་པ་མེད་པ་དང་ཁྱབ་ཆེས་པ་བཟློག་པའི་ཕྱིར་ཞེས་སོ། ། སྐྱོན་འདི་དག་མཚན་ཉིད་གཞིར་བྱས་ལ་བརྩི་དགོས་ཀྱི་གཞན་དུ་མིན་ན་རི་བོང་གི་རྭ་སྲོག་ཆགས་ཀྱི་སྐྱོན་དུ་བརྩི་བ་དང་མཚུངས་སོ། ། གཉིས་པ་མཚན་གཞིའམ་མཚོན་བྱའི་མཚན་ཉིད་ལ། མཚོན་བྱ་ངོས་བཟུང་།
དེའི་མཚན་ཉིད་བཤད། བསལ་བྱའི་དབྱེ་བ་དགག་པ་གསུམ་གྱི་དང་པོ་ལ་གསུམ་ལས། གཞན་ལུགས་དགག་པ་ནི། ཁ་ཅིག་རིགས་སྨྲ་རྒྱུ་མཚན་དུ་བྱས་པའི་བ་ལང་ཞེས་སོགས་ཀྱི་མིང་དེ་མཚོན་བྱ་ཡིན་ལ། དེ་བཏགས་ཡོད་ཡིན་ཏེ། དེ་བློའི་ཡུལ་དུ་ངེས་པ་མཚན་ཉིད་ངེས་པ་ལ་ལྟོས་པའི་ཕྱིར། དེས་ན་དེ་དོན་ལ་མ་གྲུབ་པས་བློའི་ཆོས་སྒྲོ་བཏགས་ཡིན་ཞེས་གསུངས་པའང་མི་འཐད་དེ། དངོས་མེད་ཆོས་ཅན། མཚོན་བྱ་མ་ཡིན་པར་ཐལ། མིང་མ་ཡིན་པའི་ཕྱིར།
དོན་བྱེད་ནུས་མེད་ཆོས་ཅན། རང་གི་མཚོན་བྱ་དང་བདག་མི་གཅིག་པར་ཐལ། རང་གི་མཚོན་བྱ་དེ་མིང་ཡིན་པའི་ཕྱིར། འདོད་ན། དེས་འཇིག་མེད་རྟག་པར་སྒྲུབ་པའི་རྟགས་དེ་རང་བཞིན་རྟགས་མ་ཡིན་པར་ཐལ་ལོ། ། བྱས་པ་ཆོས་ཅན། ཁྱོད་ཀྱི་མཚོན་བྱ་སྲིད་པར་ཐལ། རྒྱུ་མཚན་ཅན་གྱི་ཁྱོད་ཀྱི་མིང་གྲུབ་པའི་ཕྱིར། ཡང་། དན་འབག་པ་ན་རེ།
སྒྲ་བློས་ཞེན་རུང་མཚོན་བྱ་ཡིན་ཞེས་པའང་མི་འཐད་དེ། རྟག་པ་ཆོས་ཅན། རྟག་པའི་མཚོན་བྱར་ཐལ། རྟག་པའི་སྒྲ་བློའི་ཞེན་རུང་ཙམ་ཡོད་པའི་ཕྱིར། མ་གྲུབ་ན། དེར་ཐལ། དངོས་པོར་རྟག་པར་ཞེན་པའི་བློ་དང་དངོས་པོ་རྟག་པར་བརྗོད་པའི་སྒྲའི་ཡུལ་མིན་པའི་ཕྱིར། ཁ་ཅིག་རྣམ་འཇོག་གི་དོན་སྤྱི་ཤར་བའི་དོན་བློ་དང་། མཚོན་བྱའི་སྒྲ་སྤྱི་ཤར་བའི་སྒྲ་བློའི་ཚོགས་པའི་ཞེན་རུང་ཙམ་ཡིན་ཞེས་པའང་མི་འཐད་དེ། ། དངོས་པོ་ཆོས་ཅན།
འཇིག་མེད་ཀྱི་མཚོན་བྱ་ཡོད་པར་ཐལ། དོན་བྱེད་ནུས་མེད་ཀྱི་དོན་སྤྱི་དང་རྟག་པའི་སྒྲ་སྤྱི་ཤར་བའི་དོན་བློ་དང་སྒྲ་བློ་ཚོགས་པའི་ཞེན་རུང་ཡོད་པའི་ཕྱིར། མ་གྲུབ་ན། འཇིག་མེད་ཀྱི་དོན་སྤྱི་མི་འཆར་ན། དངོས་པོ་རྟག་འཛིན་མི་སྲིད་པར་ཐལ་ཞིང་། རྟག་པའི་སྒྲ་སྤྱི་འཆར་དུ་མི་རུང་ནས། རྟག་པའི་མིང་འཛིན་པ་མི་སྲིད་པར་ཐལ་ལོ། ། ཡང་། དོན་ལྡོག་གི་རྒྱུ་མཚན་ཅན་གྱི་དོན་བློ་དང་སྒྲ་བློ་མ་འཁྲུལ་པ་ཚོགས་པའི་ཞེན་རུང་དེ་ཡིན་ཏེ། དོན་བློ་ནི་མྱུ་གུའི་སྟེང་དུ་རྒྱུས་བསྐྱེད་གཞན་རིགས་མངོན་སུམ་གྱིས་གྲུབ་པ་དེ་ལ་བརྟེན་ནས་ཉིད་ཀྱི་དོན་སྤྱི་ཤར་བའི་ཆ་ནས་དོན་བློ་དང་།
དོན་ལྡོག་རྒྱུ་མཚན་དུ་བྱས་པའི་མིང་སྤྱི་ཤར་བའི་ཆ་ནས་སྒྲ་བློ་ཟེར་ཞིང་། བློ་དེས་ཞེན་པ་རྒྱུས་བསྐྱེད་ལ་ཞེན་པར་བྱར་རུང་ངོ་བོ་གཅིག་ལྡོག་པ་ཐ་དད་དུ་འབྱར་བ་དེ་མཚོན་བྱས་པ་ཡིན་ནོ་ཞེས་ཟེར་བའང་མི་འཐད་དེ། རྒྱུས་བསྐྱེད་ཀྱི་རྣམ་པ་མི་འཆར་བའི་རྨོངས་པ་ཆོས་ཅན། རྒྱུས་བསྐྱེད་ཀྱི་མཚོན་བྱ་མི་སྲིད་པར་ཐལ། རྒྱུས་བསྐྱེད་ལ་དེ་འདྲའི་རྟོག་པས་ཞེན་པར་བྱར་རུང་མ་གྲུབ་པའི་ཕྱིར་ཏེ། རྟོག་པ་ལ་རྒྱུས་བསྐྱེད་ཀྱི་རྣམ་པ་མི་འཆར་བའི་ཕྱིར། འདོད་ན། བྱས་པ་ཁེགས་པར་ཐལ་ལོ། ། དིང་སང་ཕལ་ཆེར་རྒྱུ་མཚན་ཅན་གྱི་ཐ་སྙད་ལ་འདོད་པའང་མི་འཐད་དེ། དངོས་མེད་ཆོས་ཅན།
མཚོན་བྱ་ཁེགས་པར་ཐལ། རྒྱུ་མཚན་གྱི་ཐ་སྙད་ཁེགས་པའི་ཕྱིར་དང་། ནོག་སོགས་འདུས་པ་ཆོས་ཅན། བ་ལང་ཐ་སྙད་དེ་ཁྱོད་ཀྱི་མཚོན་བྱ་ཡིན་པའི་ཕྱིར། འདོད་ན། བ་ལང་ཐ་སྙད་ཆོས་ཅན། བ་ལང་དུ་ཐལ། ནོག་སོགས་འདུས་པའི་མཚོན་བྱ་ཡིན་པའི་ཕྱིར། འདོན་མི་ནུས། ཐ་སྙད་ནི་སྒྲ་དང་རྣམ་རྟོག་ལུས་ཀྱི་བྱ་བ་ཡིན་པའི་ཕྱིར་རོ། །
གཉིས་པ་རང་ལུགས་བཞག་པ་ནི། རྒྱུ་མཚན་ཅན་གྱི་ཐ་སྙད་ཀྱི་ཡུལ་རྒྱུ་མཚན་ཅན་གྱི་ཐ་སྙད་ཀྱིས་བརྗོད་རུང་ཡིན་ཏེ། རྣམ་འགྲེལ་དུ། དེ་ཕྱིར་དེ་ཡོད་པ་ལས་དེའི། ། རྒྱུ་མཚན་ཅན་གྱི་སྒྲ་ཤེས་གྲུབ། ཅེས་དང་། དེས་ནི་རྒྱུ་མཚན་ཅན་གྱི་སྒྲ་ཡིས། ། དོན་དམ་སྒྲ་རྣམས་གྱི་ནི་དོན། ། དོན་དམ་པ་ཉིད་འགོག་པ་ལ། ། གནོད་པ་མེད་པར་བསྟན་པ་ཡིན། །
ཞེས་དང་། ཆོས་མཆོག་ཏུ། གང་ལ་གང་གི་ཐ་སྙད་ཀྱི་རྒྱུ་མཚན་ཡོད་པ་དེ་ནི་དེའི་ཐ་སྙད་དུ་བྱ་བ་ཡིན་ཏེ་ཞེས་སོ། ། ཐ་སྙད་བྱར་རུང་འདི་ལ་བཏགས་ཡོད་ཁོ་ན་ཡིན་ཏེ། ཆོས་མཆོག་ཏུ། ཐ་སྙད་དུ་རུང་བརྟགས་པ་ཡིན་གྱི་དངོས་ནི་མ་ཡིན་ནོ་ཞེས་སོ། ། མཚོན་བྱ་དེ་ཉིད་ལ་མཚན་གཞི་ཞེས་ཀྱང་ཟེར་ཏེ། ཆོས་མཆོག་ཏུ། མངོན་སུམ་ཞེས་བྱ་བས་ནི་མཚན་གཞི་རྗེས་སུ་བརྗོད་པའོ་ཞེས་དང་། འཇུག་པའི་འགྲེལ་བཤད་དུ།
སྣམ་བུ་ནི་མཚན་གཞི་ཡིན་ལ་ཞེས་དང་། མཚན་གཞི་ནི་མཚན་ཉིད་ཀྱི་སྒོ་ནས་མཚོན་པར་བྱ་བའི་དངོས་པོའི་ཞེས་དང་། ཨ་ཛ་ཊས། གཏན་ཚིགས་ཞེས་བྱ་བས་ནི་མཚན་གཞི་བསྟན་ཟིན་ཏོ་ཞེས་སོ། ། གསུམ་པ་རྩོད་པ་སྤང་བ་ནི། ཤེས་བྱ་ཐམས་ཅད་རྒྱུས་བསྐྱེད་མཚོན་བྱ་ཡིན་པར་ཐལ། བྱས་པའི་ཐ་སྙད་བྱར་རུང་ཡིན་པའི་ཕྱིར་ཏེ། ཡོད་པས་སོ་ཞེ་ན། མ་ངེས་ཏེ། བྱས་པའི་ཐ་སྙད་བྱར་རུང་དེ་རྒྱུས་བསྐྱེད་ཀྱི་མཚོན་བྱ་ཡིན་གྱི་ཐ་སྙད་བྱར་རུང་ཡིན་པ་ལ་མཚོན་བྱ་ཡིན་པས་མ་ཁྱབ་ཅེས་བྱར་རུང་མོད་ཀྱི།
དངོས་ལན་ནི་རྟགས་མ་གྲུབ་སྟེ། རྒྱུས་མ་བསྐྱེད་པའི་ཕྱིར། ཁྱབ་པ་ཡོད་རྒྱུ་མཚན་མེད་པར་མི་འཐད་པའི་ཕྱིར། ཐ་སྙད་འཇུག་པར་བྱ་བ་ཉིད་ལ་ནི་རྒྱུ་མཚན་ཡོད་པ་དང་ལྡན་པས་ཁྱབ་པ་ཡིན་ནོ་ཞེས་ཆོས་མཆོག་ལས་སོ། ། གཉིས་པ་དེའི་མཚན་ཉིད་བཤད་པ་ལ་གཉིས་ལས་གཞན་ལུགས་དགག་པ་ནི། ཕྱ་པ་རང་ལྡོག་གི་རྣམ་འཇོག་གི་རྒྱུ་ཚད་མ་ངེས་པ་ལ་བརྟེན་ནས་ངེས་པར་བྱ་བ་ཞེ་ན། དོན་བྱེད་པ་ཆོས་ཅན། མཚོན་བྱ་མི་སྲིད་པར་ཐལ། རང་ལྡོག་གི་རྣམ་འཇོག་གི་རྒྱུ་ཚད་མས་ངེས་པ་མི་སྲིད་པའི་ཕྱིར་ཏེ། རང་ལྡོག་གི་རྣམ་འཇོག་མི་སྲིད་པའི་ཕྱིར།
གཙང་ནག་པ་མཚན་ཉིད་ཀྱིས་རྣམ་པར་གཞག་བྱ་གཞི་ལ་གྲུབ་ཅེ་ན། བྱས་པ་ཆོས་ཅན། མཚོན་བྱ་མ་ཡིན་པར་ཐལ། མཚན་ཉིད་ཀྱི་རྣམ་པར་གཞག་མ་ཡིན་པའི་ཕྱིར། མ་གྲུབ་ན། མཚན་ཉིད་ཆོས་ཅན། དངོས་པོར་ཐལ། བྱས་པའི་རྣམ་འཇོག་ཡིན་པའི་ཕྱིར། ཆུ་མིག་པ་ཆོས་གསུམ་ཚང་བ་སྟེ། རྣམ་པར་གཞག་བྱ་ཡིན།
མཚན་ཉིད་གཞན་གྱིས་གཞག་བྱ་མིན། གཞི་ལ་གྲུབ་པའོ་ཞེ་ན། མཚན་ཉིད་གཞན་གྱི་རྣམ་པར་གཞག་བྱ་ཆོས་ཅན། མཚོན་བྱ་མིན་པར་ཐལ། ཆོས་གསུམ་མ་ཚང་བའི་ཕྱིར་ཏེ། མཚན་ཉིད་གཞན་གྱི་རྣམ་པ་གཞག་བྱ་མིན་པར་མ་གྲུབ་པའི་ཕྱིར། ཅི་སྟེ་བཏགས་ཡོད་རྐྱང་པར་གྲུབ་པ་མཚན་ཉིད་དོ་ཞེ་ན། བཏགས་ཡོད་ཆོས་གསུམ་ཚང་བ་ཆོས་ཅན། བཏགས་ཡོད་རྐྱང་པར་གྲུབ་པས་ཁྱབ་པར་ཐལ། མཚོན་བྱས་ཁྱབ་པའི་ཕྱིར།
འདོད་ན། རྫས་ཡོད་རྐྱང་པར་གྲུབ་པ་མིན་པར་ཐལ་ལ། འདོད་ན། མཚན་ཉིད་མ་ཡིན་པར་ཐལ་ལོ། ། ཁ་ཅིག་དོན་ལྡོག་རྒྱུ་མཚན་དུ་བྱས་པའི་ཐ་སྙད་གང་ཞིག་མཚན་གཞི་སྐྱོན་མེད་ལ་གྲུབ་པ་ཞེ་ན། དངོས་མེད་ཀྱིས་མ་ངེས་ཤེ་ན། ཁ་ཅིག་རྣམ་པར་བཞག་བྱ་ཆོས་གསུམ་ཚང་བ་ཞེས་པའང་རྒྱུས་བསྐྱེད་སོགས་ཀྱིས་མ་ངེས་སོ། ། གཉིས་པ་རང་ལུགས་བཞག་པ་ནི། ཆོས་གང་བར་མ་ཆད་པར་མཚོན་བྱ་བ་སྟེ། ཤཱཀྱ་བློར།
གང་ལས་དེ་ཆོད་པ་མེད་པར་འགྲུབ་པར་འགྱུར་པ་དེ་ལྟར་སྒྲུབ་པར་བྱེད་པ་དེ་ཉིད་ཀྱི་ཡང་བྱ་བ་དེ་ཉིད་ཡིན་ཏེ། དེ་ཉིད་ལས། རྣམ་པར་བཞག་པ་ཐོབ་པ་ཡིན་ནོ་ཞེས་སོ། ། འདིས་ཀྱང་སྔ་མ་ལྟར་མ་ཁྱབ་ཁྱབ་ཆེས་སེལ་ལོ། ། གསུམ་པ་བསལ་བྱའི་དབྱེ་བ་དགག་པ་ནི། ཆུ་མིག་ལ་སོགས་རང་ལྡོག་ཐ་དད་མ་གྲུབ་པ། ཐ་སྙད་གཞན་འགྱུར། མཚན་གཞི་ལ་མི་སྲིད་པ་གསུམ་དང་པོ་ལ་མཚན་ཉིད་ནི། ཆོས་གང་བཏགས་ཡོད་རྐྱང་པར་མ་གྲུབ་པ་སྟེ། དབྱེ་ན་མཚན་ཉིད་དང་།
དེས་ཁྱད་པར་དུ་བྱས་པ་བཀོད་པ་གཉིས་ཀྱི་དང་པོ་ལ། མཚན་ཉིད་དེ་ཉིད་དང་། གཞན་བཀོད་པ་དང་། གཉིས་པ་ལ་དེ་ཉིད་དང་། གཞན་གྱིས་ཁྱད་པར་དུ་བྱས་པ་སྟེ། དཔེར་ན་བུམ་པ་རྒྱུས་བསྐྱེད་པ་དང་། སྐད་ཅིག་དང་། རྒྱུས་བསྐྱེད་ཀྱི་བྱས་པ་དང་། སྐད་ཅིག་གི་བྱས་པར་མཚོན་པ་ལ་རྒྱུས་བསྐྱེད་བཀོད་པ་ལྟ་བུའོ་ཞེ་ན། མཚན་ཉིད་ཡང་དག་ཆོས་ཅན།
མཚོན་བྱའི་སྐྱོན་དུ་ཐལ། ཆོས་གང་བཏགས་ཡོད་རྐྱང་པར་མ་གྲུབ་པའི་ཕྱིར། འདོད་ན། མཚོན་བྱ་སྐྱོན་མེད་ལ་ཁེགས་པར་ཐལ་ལོ། ། གཉིས་པ་ཐ་སྙད་གཞན་འགྱུར་ལ་ཡང་། མཚན་ཉིད་ནི་བཏགས་ཡོད་རྐྱང་པར་གྲུབ་ཀྱང་མཚན་ཉིད་དུ་གདོད་བྱ་དེའི་རྣམ་པར་གཞག་བྱ་མིན་པ་སྟེ། དབྱེ་ན། མི་སྲིད། མ་ཁྱབ། ཁྱབ་ཆེས།
ཁྱབ་མཉམ་པའི་ཐ་སྙད་གཞན་འགྱུར་བཞི་སྟེ། མི་རྟག་པ་མཚོན་པ་ལ། མི་རྟག་པ་རིག་བྱ། རིག་པ། རྒྱུས་བསྐྱེད་བཀོད་པ་བཞིན་ནོ་ཞེ་ན། མཚན་ཉིད་དུ་དགོད་བྱ་ཆོས་ཅན། ཐ་སྙད་གཞན་འགྱུར་དུ་ཐལ། མཚན་ཉིད་དེ་ཚང་བའི་ཕྱིར་ཏེ། མཚོན་བྱ་ཡིན་མཚན་ཉིད་དུ་དགོད་བྱ་ལས་ཐ་མི་དད་པའི་ཕྱིར། གསུམ་པ་ཐ་སྙད་མཚན་གཞི་ལ་མི་སྲིད་པ་ལ་མཚན་ཉིད་ནི་མཚོན་བྱ་མཚན་གཞི་ལ་ཇི་ལྟར་དགོད་བྱ་ལྟར་མ་གྲུབ་པ་སྟེ།
དབྱེ་ན། ཐ་སྙད་དང་། དོན་ལྡོག་གཞན་དུ་མ་གྱུར་ནས་དང་། འགལ་ནས་དང་། ཐ་དད་མེད་ནས་མི་སྲིད་པ་སྟེ། རྒྱུས་བསྐྱེད་བྱས་པར་མཚོན་པ་ལ་བྱས་པ། བྱས་པ་སྐད་ཅིག་མར་མཚོན་པ་ལ་སྐད་ཅིག བུམ་པ་རྟག་པར་མཚོན་པ་ལ་འཇིག་མེད་བྱས་པ་བྱས་པར་མཚོན་པ་རྒྱུས་བསྐྱེད་བཀོད་པ་བཞིན་ནོ་ཞེ་ན། མཚོན་བྱ་ཡིན་པ་ཆོས་ཅན། ཐ་སྙད་མཚན་གཞི་ལ་མི་སྲིད་པར་ཐལ།
མཚན་ཉིད་དེ་ཚང་བའི་ཕྱིར་ཏེ། མཚན་གཞི་བཏགས་ཡོད་ཆོས་གསུམ་ཚང་བ་མིན་པའི་ཕྱིར་རོ། ། དབྱེ་བ་འདི་དག་ཀྱང་མི་འཐད་དེ། རིགས་པའི་དབང་ཕྱུག་རྣམས་ཀྱིས་མ་གསུངས་པའི་ཕྱིར་དང་། འདི་དག་ཕལ་ཆེ་བ་མཚན་ཉིད་ཀྱི་སྐྱོན་ཡིན་ཏེ། མཚོན་བྱ་ལ་ལྟོས་ནས་མཚན་ཉིད་ཀྱི་སྐྱོན་རྣམས་འཇོག་པས་མཚན་ཉིད་སྐྱོན་མེད་དུ་གྲུབ་ན་མཚོན་བྱའང་སྐྱོན་མེད་དུ་འགྲུབ་ཅིང་། མཚན་གཞི་ཁོ་ནའི་སྐྱོན་ནི་མཚན་ཉིད་ཀྱི་སྐྱོན་མིན་པས་མཚོན་བྱའི་ཡང་སྐྱོན་མིན་ནོ། ། གསུམ་པ་མཚོན་བྱའི་རྟེན་གྱི་མཚན་ཉིད་ལ། མཚན་ཉིད། དབྱེ་བ།
བསལ་བྱ་བཞིའི་དང་པོ་ནི། རྒྱུས་བསྐྱེད་ལ་སོགས་པའི་མཚན་ཉིད་དང་། བྱས་པ་སོགས་མཚོན་བྱ་ཐམས་ཅད་མཚན་གཞིའི་རྟེན་དུ་རུང་བས་མཚན་གཞིའི་རྟེན་མིན་པ་མི་སྲིད་དོ། ། གཉིས་པ་ལ་གཉིས་ལས། གཞན་ལུགས་དགག་པ་ནི། ཕྱ་པ། མཚན་མཚོན་གྱི་ཆོས་ཟུང་གཅིག་བརྟེན་པ་ཞེ་ན། བ་ལང་ཆོས་ཅན། མཚན་གཞི་མིན་པར་ཐལ། མཚན་མཚོན་གྱི་ཆོས་ཟུང་གཅིག་མི་བརྟེན་པའི་ཕྱིར་ཏེ།
མཚོན་བྱ་མི་བརྟེན་པས་སོ། ། ཁ་ཅིག་མཚན་ཉིད་ཀྱི་རྟེན་བྱེད་པའོ་ཞེས། བྱས་པ་བྱས་པའི་མཚན་གཞིར་ཐལ་ལོ། ། ཁ་ཅིག་མཚོན་བྱ་བརྟེན་པ་ཞེ་ན། རྒྱུས་བསྐྱེད་བྱས་པའི་མཚན་གཞིར་ཐལ་ལོ། ། ཁ་ཅིག་མཚན་མཚོན་སྐྱོན་མེད་དུ་ཟུང་གཅིག་བརྟེན་པ་ཞེ་ན། མཚན་མཚོན་སྐྱོན་ཅན་ཆོས་ཅན། མཚན་གཞི་མིན་པར་ཐལ་ལོ། ། གཉིས་པ་རང་ལུགས་ནི། མཚོན་པའི་གཞིར་རུང་བའི་ཆོས་སོ། །
གཉིས་པ་དབྱེ་བ་ལ་གཉིས་ལས། གཞན་ལུགས་དགག་པ་ནི། ཕྱ་པས། མཚན་མཚོན་གྱི་འབྲེལ་པ་ངེས་པའི་གཞི་ནི། མཚན་ཉིད་གཏན་ལ་འབེབས་པའི་དང་། བྱས་པ་ལྟ་བུ་ཐ་སྙད་དུ་མཚོན་པའི་གཞི་གཉིས་པོ་ཞེས་པའང་སྔ་ཕྱི་གཉིས་ཀ་གཉིས་ཀའི་གཞིར་རུང་བས་དང་། གང་གི་འབྲེལ་པ་ངེས་པའི་གཞི་སྟེ་དེའི་མཚོན་གཞིར་མི་རུང་སྟེ། དེ་ཡིན་དུ་ཐེ་ཚོམ་ཟ་བ་མེད་པའི་ཕྱིར། དཔེར་ན་མཐུན་དཔེ་ཤེས་འདོད་ཆོས་ཅན་དུ་མི་རུང་བ་བཞིན་ནོ། ། གང་ཤེ་ལ་སོགས་པ།
དངོས་པོ་གནས་ཐབས་ཀྱི་དང་། སྐྱོན་ཡོན་བརྩི་བའི་མཚན་གཞི་སྟེ། བ་ལང་མཚོན་པ་ལ་དཀར་ཟལ་དང་མཚན་གཞི་བཀོད་པ་ཙམ་བཞིན་ནོ་ཞེས་དང་། མཚན་ཉིད་པ་དང་བཏགས་པ་བ་གཉིས་ཏེ། བ་ལང་ལ་ལྟོས་ཏེ་དཀར་ཟལ་དང་། རྟ་ལྟ་བུའོ་ཞེས་པའང་མི་འཐད་དེ། ཕྱི་མ་གཉིས་ལ་མཚན་གཞིའི་མཚན་ཉིད་མ་ཚང་བའི་ཕྱིར་རོ། ། གཉིས་པ་རང་ལུགས་བཞག་པ་ནི། དངོས་པོ་དངོས་མེད་གཉིས་ཀ་ལ་བརྟེན་པའི་གཞི། བུམ་པ།
འཇིག་མེད། ཤེས་བྱ་ལྟ་བུ་གསུམ་མོ། ། བཞི་པ་བསལ་བྱ་ལ་གཉིས་ལས། གཞན་ལུགས་དགག་པ་ནི། ཁ་ཅིག་མཚན་ཉིད་དང་མཚོན་བྱ་མི་བརྟེན་པ་གཉིས་ཀྱི་དང་པོ་ལ་མཚན་ཉིད་ནི། མཚན་གཞིར་བཀོད་ཀྱང་ཇི་ལྟར་མཚོན་པ་ལྟར་དོན་ལྡོག་གི་རྟེན་མི་བྱེད་པ་སྟེ། དབྱེ་ན་འགལ་ནས་དང་། ཐ་དད་མེད་ནས་དང་། མ་ཁྱབ། ཁྱབ་ཆེས་ལྔའོ། །
གཉིས་པ་ལ་མཚན་ཉིད་ནི། མཚན་གཞིར་བཀོད་ཀྱང་མཚོན་ཆོས་ཀྱི་རྟེན་ཇི་ལྟར་མཚོན་པ་ལྟར་མི་བྱེད་པ་སྟེ། དབྱེ་ན་སྔ་མ་ལྟར་ལྔའོ། ། ཞེ་ན། མཚན་ཉིད་ནི་རིམ་པ་ལྟར་མཚན་ཉིད་དང་མཚོན་བྱས་མ་ངེས་ལ། དབྱེ་བ་ཡང་མི་འཐད་དེ་མཚོན་གཞི་ཁོ་ནའི་སྐྱོན་དུ་མ་ངེས་པའི་ཕྱིར། ཁ་ཅིག་མཚན་ཉིད་མི་བརྟེན་པ་ལ། མཚན་ཉིད་མཚན་གཞི་ལ་མི་སྲིད་པ་ལྟར་བཞི་ཡོད་ལ། མཚོན་བྱ་མི་བརྟེན་པ་ལའང་ཐ་སྙད་མཚན་གཞི་ལ་མི་སྲིད་པ་ལྟར་བཞི་ཡོད་ཅེས་པ་མི་འཐད་དེ། མཚན་ཉིད་མི་བརྟེན་ན་མཚོན་བྱའང་མི་བརྟེན་ལ།
དེ་བརྟེན་ན་དེའང་བརྟེན་ཞིང་མཚོན་བྱ་དང་མཚན་ཉིད་ལའང་དེ་དང་འདྲ་བས་སོ། ། གཉིས་པ་རང་ལུགས་བཞག་པ་ནི། སྤྱི་རིགས་ནས་མཚོན་གཞིར་མི་རུང་བ་མི་སྲིད་ཀྱང་། བྱེ་བྲག་ལ་སྲིད་པས་དེའི་མཚན་ཉིད་ལ་མཚོན་པའི་གཞིར་མི་རུང་བའི་ཆོས་སོ། ། དབྱེ་ན་ཐ་དད་མེད་ནས་དང་། འགལ་ནས་དང་། ཐེ་ཚོམ་ཟ་ནས་དང་། ཚད་མས་མ་གྲུབ་ནས་མཚོན་གཞིར་མི་རུང་བའོ། ། དང་པོ་ལ། མཚན་ཉིད་དང་།
ཐ་དད་མེད་ནས་དང་། མཚོན་བྱ་དང་ཐ་དད་མེད་ནས་གཞིར་མི་རུང་བ་གཉིས་ཏེ། བྱས་པར་མཚོན་པ་ལ་རྒྱུས་བསྐྱེད་དང་། བྱས་པ་མཚོན་གཞིར་བཀོད་པ་བཞིན་ནོ། ། འགལ་བ་དང་ཐེ་ཚོམ་ཟ་བ་ནི་བྱས་པར་མཚོན་པ་ལ་འཇིག་མེད་དང་། ཤ་ཟའི་བུམ་པ་གཞིར་བཀོད་པ་ལྟ་བུའོ། ། ལྔ་པ་ནི། ཤ་པ་ཚད་མས་མ་གྲུབ་པའི་གང་ཟག་ལ་ཤ་པ་དངོས་པོའི་གཞིར་བཀོད་པ་ལྟ་བུའོ། ། འདི་དག་ནི་སྦྱོར་བའི་སྐྱོན་ཡིན་པས་མཚན་གཞིར་བཀོད་པ་ལ་བརྩིའོ། ། དེས་ན་མཚན་མཚོན་གཞི་གསུམ་ལ་མུ་གསུམ་སྟེ།
གཞི་མཚོན་མཚན་ཉིད་གསུམ་ཀ་སྐྱོན་མེད་ཡིན་པ་དང་། གཞི་མཚོན་སྐྱོན་མེད་ལ་མཚན་ཉིད་སྐྱོན་ཅན་དང་། མཚན་མཚོན་གཞི་གསུམ་ཀ་སྐྱོན་ཅན་ཡིན་པ་སྟེ། བུམ་པ་བྱས་པར་མཚོན་པ་ལ་རྒྱུས་བསྐྱེད་དང་། དོན་བྱེད་པ་དང་། ཤིང་རྟག་པར་མཚོན་པ་ལ་ནོག་སོགས་འདུས་པ་བཀོད་པ་བཞིན་ནོ། ། འདི་དག་ཀྱང་བྱེ་བྲག་སྦྱོར་ཁོ་ན་ལ་སྐྱོན་དུ་འགྱུར་གྱི་སྤྱི་སྦྱོར་ལ་ནི་མིན་ནོ། ། གཉིས་པ་རང་ལྡོག་ངོས་གཟུང་བ་ལ་གཉིས་ལས། གཞན་ལུགས་དགག་པ་ནི། ཁ་ཅིག་ཆོས་གསུམ་གྱི་རང་ལྡོག་སྒྲུབ་པ་ལ་ཁོང་ན་ཡིན་ཏེ།
རང་གི་རྣམ་པ་རང་དབང་དུ་འཆར་བའི་སྒོ་ནས་ངེས་པའི་ཕྱིར་ཞེ་ན་མིན་ཏེ། གཞན་སེལ་ཡིན་པས་དེ་མིན་བཅད་པ་ལ་ལྟོས་པས་སོ། ། ཁ་ཅིག་ཆོས་གསུམ་གྱི་རང་ལྡོག་དང་དོན་ལྡོག་སྒྲུབ་པའོ་ཞེས་པའི་འཐད་དེ། སྒྲུབ་ཆོས་ཙམ་དོར་ཆོས་ཅན། སྒྲུབ་པར་ཐལ། དོན་ལྡོག་ཆོས་པ་རྣམས་འདོད་མོད། དེ་ལྟ་ན་དགག་པ་ཆོས་ཅན། ཁྱོད་བཀག་པ་སྒྲུབ་པ་མ་ཡིན་པར་ཐལ། སྒྲུབ་ཆོས་ཙམ་དོར་ཁྱོད་ཀྱི་མཚན་ཉིད་ཡིན། སྒྲུབ་ཆོས་ཙམ་དོར་བཀག་པ་སྒྲུབ་པ་མིན་པའི་ཕྱིར།
ཟུར་ཕྱི་མ་ལ་གྲུབ་ན་ཤེས་བྱ་ལ་ཆོས་ཅན། དངོས་འགལ་ཅིག་ཤོས་དགག་པ་ཡིན། ཅིག་ཤོས་སྒྲུབ་པས་མ་ཁྱབ་པར་ཐལ། སྒྲུབ་ཆོས་ཙམ་དོར་ཡིན་མ་ཡིན་དངོས་འགལ་ཡིན་ཞིང་། གཉིས་ཀ་སྒྲུབ་པ་ཡིན་པའི་ཕྱིར་རོ། ། གཉིས་པ་རང་ལུགས་ནི། ཆོས་གསུམ་གྱི་མ་ཡིན་དགག་སྒྲུབ་ན་སྒྲུབ་པ་མེད་དགག་སྒྲུབ་ན་དགག་པ་ཡིན་ནོ། ། གསུམ་པ་ཇི་ལྟར་འབྲེལ་ཚུལ་ལ་གཉིས་ཀྱི་དངོས་ནི། ངོ་བོ་གཅིག་ཏུ་འབྲེལ་ཞིང་གཞི་ལྡོག་གཅིག་ལ་བརྟེན་པར་འགལ་ལོ། ། གཉིས་པ་ངེས་བྱེད་ལ་གཉིས་ལས་གཞན་ལུགས་དགག་པ་ནི།
དཔེ་མྱུ་གུའི་སྟེང་དུ་མཚན་ཉིད་རྒྱུས་བསྐྱེད་གཞན་རིག་མངོན་སུམ་གྱིས་གྲུབ་ལ་དེའི་རྗེས་ཀྱི་རྟོག་པས་རྒྱུས་བསྐྱེད་ལ་ཞེན་རུང་གི་ཆ་མཚོན་བྱ་དེ་ཞེན་བྱེད་ཀྱི་རྟོག་པ་མྱོང་བའི་རང་རིག་གི་ཤུགས་ལ་འགྲུབ་སྟེ། ཞེན་བྱེད་ཀྱི་རྟོག་པ་དེ་དངོས་སུ་གྲུབ་པས་སོ་ཞེ་ན། མཚོན་བྱ་ཆོས་ཅན། རང་རིག་གི་ཡུལ་ཡིན་པར་ཐལ། རང་རིག་གིས་གྲུབ་པའི་ཕྱིར། འདོད་ན། དེ་མ་ཡིན་པར་ཐལ། དངོས་པོར་མེད་པའི་ཕྱིར། ཁྱབ་པ་ཡོད། ཆོས་མཆོག་ལས།
མངོན་སུམ་གྱིས་ཤེས་པར་བྱ་བ་ནི་མ་ཡིན་ཏེ། ངོ་བོ་ཉིད་མེད་པའི་ཕྱིར་རོ་ཞེས་སོ། ། གཞན་ཡང་རྒྱུས་བསྐྱེད་དང་བྱས་པ་ཆོས་ཅན། གཞན་རིག་མངོན་སུམ་ལ་སྣང་མི་སྣང་ཆ་གཉིས་མི་འཐད་པར་ཐལ། ཕྱི་རོལ་གྱི་དོན་ཁྱབ་མཉམ་རྫས་གཅིག་ཡིན་པའི་ཕྱིར། རྒྱུ་བསྐྱེད་ཆོས་ཅན། བུམ་པ་བྱས་པར་སྒྲུབ་པ་ལ་དངོས་པོ་སྟོབས་ཞུགས་ཀྱི་རྟགས་སུ་ཐལ། བྱས་པ་དང་འབྲེལ་པ་དོན་ལ་ཡོད་པ་དངོས་སྟོབས་ཀྱི་ཚད་མས་གྲུབ་ཅིང་ཚུལ་གསུམ་པར་ངེས་པའི་ཕྱིར། གཉིས་པ་རང་ལུགས་བཞག་པ་ནི། མཁས་པས་མཚན་ཉིད་མཐོང་བ་ན་སྔར་གྱི་བརྡ་དྲན་པས་འགྲུབ་ལ།
རྨོངས་པ་ལ་སྔར་འབྲེལ་པ་གྲུབ་པའི་དཔེ་ལ་འབྲེལ་པ་བསྟན་པ་ལས་དང་། ཤིན་ཏུ་བླུན་པོ་ལ་མཚན་མཚོན་གྱི་བརྡ་འབྲེལ་སྦྱར་བ་ལས་འགྲུབ་སྟེ། ཆོས་མཆོག་ཏུ། མངོན་སུམ་དུ་སྣང་བའི་ཡུལ་གྱི་དངོས་པོ་ལ་ཡང་རྨོངས་པ་ལ་ནི་མཚན་ཉིད་པའི་རྗེས་སུ་དཔག་པ་ལས་ཐ་སྙད་དུ་འགྱུར་ལ། རྨོངས་པ་མ་ཡིན་པ་ལ་ནི་མངོན་སུམ་ཉིད་ལས་སོ་ཞེས་དང་། ཐ་སྙད་ཀྱི་ཡུལ་ཅན་མཚན་ཉིད་ཀྱི་གཏན་ཚིགས་དེ་ནི་ལན་གཅིག་ཐ་སྙད་ཞུགས་པ་ཉིད་ལས་ཐ་སྙད་དང་འབྲེལ་པར་ཤེས་པར་འགྱུར་ཏེ། དཔེར་ན་བ་ལང་གི་ཐ་སྙད་ཀྱི་རྒྱུ་མཚན་ལྐོག་ཤལ་ལ་སོགས་པ་དང་ལྡན་པའི་མཚན་ཉིད་ཀྱི་ཡུལ་ལ་ལན་གཅིག་ཐ་སྙད་ཞུགས་པ་ལས་ཀྱང་འབྲེལ་པ་ཤེས་པར་འགྱུར་བ་ལྟ་བུ་སྟེ་ཞེས་དང་། མཚན་གཞི་དང་མཚན་ཉིད་གྲུབ་པ་ནི་མཚན་ཉིད་རྗེས་སུ་གྲུབ་ན་མཚན་གཞི་ཤེས་པར་བྱེད་ལ། མཚན་གཞི་དང་མཚན་ཉིད་ཀྱི་དངོས་པོ་མ་གྲུབ་པའི་ངག་ལ་ནི་མཚན་ཉིད་སྒྲུབ་པར་བྱེད་དོ། ། དཔེར་ན་ཀུན་ཏུ་རྒྱུའི་རྟགས་ནི་གཙུག་ཕུད་ཡིན་ནོ་ཞེས་བྱ་བའི་ངག་ལས་ཀུན་ཏུ་རྒྱུ་རྗེས་སུ་བརྗོད་པ་དང་།
གཙུག་ཕུད་སྒྲུབ་པ་དེ་བཞིན་ཞེས་སོ། ། བཞི་པ་སོ་སོར་མཚོན་ཚུལ་ལ། རང་ལྡོག་ལ་བརྟེན་པར་དང་། གཞན་ལྡོག་མ་ཡིན་པར་མཚོན་ཚུལ་དང་། འགལ་མཚུངས་ཀྱི་སྦྱོར་བ་བཤད་པ་གསུམ་གྱི་དང་པོ་ལ་དངོས་དང་། རྩོད་སྤོང་གཉིས་ལས། དང་པོ་ལ་གཉིས་ཀྱི་སྤྱིར་མཚོན་ཚུལ་ནི། བུམ་པ་མཚོན་གཞི་བྱས་པའི་ཐ་སྙད་བྱར་རུང་རྒྱུ་རྐྱེན་ལས་སྐྱེས་པའོ་ཞེས་རྩ་བའི་སྦྱོར་བ་སྟེ། དེ་གསུམ་རིམ་བཞིན། མཚན་གཞི་མཚོན་བྱ།
མཚན་ཉིད་དང་། གཞི་ལྡོག་རང་ལྡོག དོན་ལྡོག་དང་། རྟེན། བྱ་བ། བྱེད་པ་པོ་ཉིད་དོ། ། དེ་ལ་སྤྱིར་མཚོན་གསུམ་ནི་རྒྱུས་བསྐྱེད་མཚན་ཉིད་དུ་མཚོན་པ་ལ་བར་མ་ཆོད་པར་རང་དབང་དུ་མཚོན་བྱེད་དུ་གྲུབ་པ་དང་། བྱས་པ་མཚོན་བྱར་མཚོན་པ་ལ་ཆོས་གང་བར་མ་ཆོད་པར་མཚོན་པར་བྱར་རུང་དང་། བུམ་པ་མཚན་གཞིའི་རྟེན་དུ་མཚོན་པ་ལ་ཆོས་གང་མཚོན་པའི་གཞིར་རུང་བའོ། ། དེ་ལ་ཆོས་གང་བར་མ་ཆད་པར་མཚོན་པར་རུང་ལ་ནི་མཚོན་བྱ་ཡིན་མིན་གཉིས་ཀས་ཁྱབ་སྟེ།
མཚོན་བྱའི་མཚན་ཉིད་ཡིན་ཞིང་མཚོན་བྱ་མ་ཡིན་པའི་བྱེ་བྲག་ཡིན་པའི་ཕྱིར། མཚན་གཞིའི་ཐ་སྙད་ལ་ནི་མཚོན་གཞི་ཁྱབ་སྟེ། གཞིའི་བྱེ་བྲག་ཡིན་པས་སོ། ། འོན་ཀྱང་གཞི་མིན་པས་མ་ཁྱབ་སྟེ། གཞི་མིན་མི་སྲིད་པའི་ཕྱིར། གཉིས་པ་བྱེ་བྲག་ཏུ་མཚོན་ཚུལ་ནི། རྒྱུས་བསྐྱེད་བྱས་པའི་མཚན་ཉིད་དུ་མཚོན་པ་ལ་བྱས་པ་བར་མ་ཆོད་པར་རང་དབང་དུ་མཚོན་བྱེད་དུ་གྲུབ་པ་དང་། བྱས་པ་རྒྱུས་བསྐྱེད་ཀྱི་མཚོན་བྱར་མཚོན་པ་ལ་ཆོས་གང་རྒྱུས་བསྐྱེད་ཀྱིས་བར་མ་ཆད་པར་མཚོན་པར་བྱ་རུང་དང་། བུམ་པ་བྱས་པའི་མཚོན་གཞི་མཚོན་པ་ལ་ཆོས་གང་བྱས་པ་མཚོན་པའི་གཞིར་རུང་བའོ། ། བྱས་པ་བར་མ་ཆད་པར་རང་དབང་དུ་མཚོན་བྱེད་ལ་བྱས་པའི་མཚན་ཉིད་ཡིན་མིན་གཉིས་ཀས་ཁྱབ་སྟེ་བྱས་པའི་མཚན་ཉིད་ཀྱི་མཚན་ཉིད་ཡིན་ཞིང་བྱས་པ་བར་མ་ཆད་དུ་མཚོན་བྱེད་ལས་ཐ་དད་པས་སོ། །
ཐ་དད་ཀྱང་མཚན་ཉིད་མིན་པས་མ་ཁྱབ་ན་བྱས་པ་ལ་མཚན་ཉིད་གཉིས་སྲིད་པར་ཐལ་ལོ། ། རྒྱུས་བསྐྱེད་ཀྱི་མཚོན་བྱའི་ཐ་སྙད་ལ་རྒྱུས་བསྐྱེད་ཀྱིས་བར་མ་ཆད་པར་མཚོན་པར་བྱར་རུང་ཡིན་མིན་གཉིས་ཀས་ཁྱབ་སྟེ། བྱས་པ་ལས་ཐ་དད་ཅིང་རྒྱུས་བསྐྱེད་ཀྱི་བར་མ་ཆད་པར་མཚོན་པ་བྱར་རུང་གིས་བཞག་བྱ་ཡིན་པས་སོ། ། ཐ་སྙད་ཀྱང་རྒྱུས་བསྐྱེད་ཀྱི་བར་མ་ཆད་པར་མཚོན་པར་བྱར་རུང་ཡིན་ན་རྒྱུས་བསྐྱེད་ལ་མཚོན་བྱ་གཉིས་སྲིད་པར་ཐལ་ལོ། ། བྱས་པའི་མཚོན་གཞིར་རུང་བ་ལའང་བྱས་པ་མཚོན་པའི་གཞི་ཡིན་མིན་གཉིས་ཀས་ཁྱབ་སྟེ། བྱས་པའི་མཚོན་གཞིའི་མཚན་ཉིད་ཡིན་པས་དང་། བྱས་པའི་མཚོན་གཞི་མིན་པས་སོ། ། འདི་དག་ནི་བོད་དང་སྒོ་བསྟུན་པའོ། ། གཉིས་པ་རྩོད་པ་སྤང་བ་ལ་གཉིས་ཏེ། སྤྱིར་དང་བྱེ་བྲག་ཏུ་མཚོན་ཚུལ་རྩོད་པ་སྤང་བའོ། །
དང་པོ་ལ་ཞུགས་མ་ཞུགས་ཀྱི་རྩོད་ལན་དང་། ཁེགས་མ་ཁེགས་ཀྱི་རྩོད་ལྡན་གཉིས་ཀྱི་དང་པོ་ལ་གཉིས་ཏེ། མཚན་ཉིད་དང་། ཐ་སྙད་ལ་དང་། རྩ་བའི་གཞི་མཚོན་ལ་ཞུགས་མ་ཞུགས་ཀྱི་རྩོད་ལྡན་ནོ། ། དང་པོ་ལ་གཉིས་ཀྱི་རྩོད་པ་དགོད་པ་ནི། མཚན་ཉིད་ཐ་སྙད་ལ་མཚན་ཉིད་ཀྱི་མཚན་ཉིད་ཞུགས་ན་མཚན་ཉིད་ཐ་སྙད་དེ་མཚན་ཉིད་ཡིན་ན། དེའི་མཚན་ཉིད་མི་སྲིད་ཐལ་ལ། མིན་ན་མཚན་ཉིད་ཀྱི་མཚན་ཉིད་ཁྱབ་ཆེས་སུ་ཐལ་ཏེ། མཚན་ཉིད་མིན་པ་ལ་ཞུགས་པའི་ཕྱིར།
ཅི་སྟེ་མ་ཞུགས་ན་མཚན་ཉིད་ཀྱི་མཚན་ཉིད་དེ་རང་གི་མཚོན་བྱ་ལ་མི་སྲིད་པར་ཐལ། མཚན་ཉིད་ཐ་སྙད་ལ་མ་ཞུགས་པའི་ཕྱིར་ཞེ་ན། གཉིས་པ་ལན་བསྟན་པ་ལ་གསུམ་ལས། གཞན་ལན་དགག་པ་ནི། གཙང་ནག་པས། མཚན་ཉིད་ཐ་སྙད་དེ་མཚན་ཉིད་མིན་པས་རང་ལྡོག་ལ་མཚན་ཉིད་ཀྱི་མཚན་ཉིད་ཀྱི་མི་བརྟེན་པས་ཁྱབ་ཆེས་པ་མེད་ལ་མཚན་ཉིད་ཀྱི་མཚན་ཉིད་དེ་མཚོན་ལྡན་གཞི་ལ་ཞུགས་པས་མི་སྲིད་པའི་སྐྱོན་མེད་དོ་ཞེ་ན། མཚོན་བྱ་མིན་པ་མཚོན་བྱ་མིན་པའི་ཐ་སྙད་བྱར་རུང་དུ་མཚོན་པ་ལ། བཏགས་ཡོད་ཆོས་གསུམ་ཚང་བ་མཚན་ཉིད་དུ་བཀོད་པ་ན། དེ་ཆོས་ཅན། མཚོན་བྱ་མིན་པའི་ཐ་སྙད་ལ་སྲིད་པར་ཐལ།
མཚོན་བྱ་མིན་པའི་ཐ་སྙད་ལྡན་པའི་གཞི་ལ་ཞུགས་པའི་ཕྱིར། འདོད་ན། གཞི་མཚོན་ཐ་དད་མེད་ནས་མཚན་ཉིད་མཚན་གཞི་ལ་མི་སྲིད་པ་མིན་པར་ཐལ་ལོ། ། བསལ་བ་ཁས་བླངས་སོ། ། ཡང་མཚོན་བྱ་མིན་པ་ལ་མཚོན་བྱ་མིན་པའི་ཐ་སྙད་བྱ་རུང་བསྒྲུབ་པ་ལ་འགལ་བའི་རྟགས་སུ་མི་འགྱུར་བར་ཡང་ཐལ་ལོ། ། སྔ་མ་རྟགས་མ་གྲུབ་ན། དེར་ཐལ། མཚོན་པའི་ཐ་སྙད་འགོད་ཚུལ་ལྟར་མེད་པའི་གཞི་ལ་ཞུགས་པའོ། ། ཆུ་མིག་པས། མཚན་ཉིད་ཀྱི་མཚན་གཞི་དེ་མཚོན་བྱ་དེ་བརྟེན་གྱི་རིགས་མི་མཐུན་མཚན་ཉིད་ཐ་སྙད་ཀྱི་རང་ལྡོག་ལ་བརྟེན་པར་མ་ཞུགས་ཤིང་།
མཚན་ཉིད་ཐ་སྙད་དུ་མཚོན་པའི་མཚན་གཞི་ལ་ཞུགས་པས་སྐྱོན་གཉིས་ཀ་མེད་དོ་ཞེ་ན། མཚན་ཉིད་ཐ་སྙད་ཀྱི་རང་ལྡོག་ཆོས་ཅན། དོན་ལྡོག་ཆོས་གསུམ་རྟེན་པར་ཐལ། མཚན་ཉིད་ཐ་སྙད་ཀྱི་མཚན་གཞིར་རུང་བའི་ཕྱིར་ཏེ། མཚན་ཉིད་ཐ་སྙད་བྱར་རུང་ཡིན་ཁྱོད་མ་ཡིན་པའི་མཚན་ཉིད་མ་གྲུབ་པའི་ཕྱིར། མ་གྲུབ་སྟེ། མཚན་ཉིད་ཐ་སྙད་དང་ཐ་དད་མེད་པས་སོ་ཞེ་ན། རྒྱུས་བསྐྱེད་ཆོས་ཅན། མཚན་ཉིད་ཐ་སྙད་བྱར་རུང་གི་རང་ལྡོག་ཏུ་ཐལ། མཚན་ཉིད་ཐ་སྙད་བྱར་རུང་ཡིན་པའི་ཕྱིར།
འདོད་ན། དོན་ལྡོག་ཆོས་གསུམ་ཚང་བའི་མཚོན་བྱར་ཐལ་ཏེ། སྔ་ཕྱིའི་ཁྱབ་པ་ཁས་བླངས་སོ། ། མཚན་ཉིད་ཐ་སྙད་བྱར་རུང་མིན་ཏེ་མཚན་ཉིད་མིན་པས་སོ་ཞེ་ན། བུམ་པའི་ལྡོག་པའང་བུམ་པ་མིན་པར་མཚུངས་སོ། ། དེ་ལྟར་འདོད་པ་མི་རིགས་དེ་བུམ་པའི་སྤྱི་ཡིན་པའི་ཕྱིར། ཤཱཀྱ་བློར། སྤྱིའི་བློ་རྣམ་པར་རྟོག་པ་ཅན་ལ་དེ་ལྟར་རྣམ་པ་གཅིག་ཏུ་སྣང་བའི་ཕྱིར་ལྡོག་པ་ལ་སྤྱི་ཞེས་བྱའོ་ཞེས་སོ། ། གཞན་ཡང་མཚན་ཉིད་ཐ་སྙད་ཀྱི་ལྡོག་པ་ཆོས་ཅན། ཁྱོད་བརྗོད་པའི་སྒྲ་དེ་མཚན་ཉིད་ཐ་སྙད་ཀྱི་ཆོས་བརྗོད་ཀྱི་སྒྲ་མིན་པར་ཐལ།
མཚན་ཉིད་ཐ་སྙད་བྱར་རུང་མིན་པའི་ཕྱིར། བུམ་པའི་ཐ་སྙད་དུ་མཚོན་པའི་གཞི་ལ་ཆོས་གསུམ་ཚང་བ་ཞུགས་པའང་མི་འཐད་དེ། ཐ་སྙད་སྒྲ་རྟོག་ཡིན་པས་མཚན་ཉིད་མིན་པའི་ཕྱིར། གཞན་ཡང་མཚན་ཉིད་ཐ་སྙད་བྱར་རུང་གི་ཡུལ་ཅན་གྱི་སྒྲ་རྟོགས་ཆོས་ཅན། མཚན་ཉིད་ཐ་སྙད་བྱར་རུང་ལ་གཞན་སེལ་བས་འཇུག་པའི་སྒྲ་རྟོག་དོན་མཐུན་མ་ཡིན་པར་ཐལ། དེ་མིན་བསལ་ནས་མཚན་ཉིད་ཐ་སྙད་བྱར་རུང་ཁ་མི་འཇུག་པའི་ཕྱིར་ཏེ། མཚན་ཉིད་ཐ་སྙད་བྱར་རུང་དེ་དོན་ལྡོག་ཆོས་གསུམ་ཚང་བའི་བསལ་བྱ་ཡིན་པའི་ཕྱིར་དང་། མཚན་ཉིད་ཐ་སྙད་བྱར་རུང་ཆོས་ཅན། ཁྱོད་རྒྱུས་བསྐྱེད་ལ་དོན་ལྡོག་གསུམ་ཚང་བས་བསྒྲུབས་པས་རྒྱུས་བསྐྱེད་མཚན་ཉིད་ཐ་སྙད་དུ་མི་འགྲུབ་པར་ཐལ། དོན་ལྡོག་ཆོས་གསུམ་ཚང་བའི་བསལ་བྱ་ཡིན་པའི་ཕྱིར།
ཁ་ཅིག་ཆོས་གསུམ་ཚང་བ་དེ་མཚན་ཉིད་ཐ་སྙད་ལ་ཞུགས་པས་མི་སྲིད་པ་མིན་ལ། རང་གི་མཚོན་བྱ་བ་ལ་ཞུགས་པས་ཁྱབ་ཆེས་མིན་ཞེ་ན། འགོད་ཚུལ་ལྟར་ཞུགས་ན་མཚན་ཉིད་དུ་ཐལ་ལ། མ་ཞུགས་ན་ལན་དུ་མ་འབྲེལ་ལོ། ། གཞན་ཡང་རང་ལྡོག་ལ་བརྟེན་པར་མ་ཞུགས་པར་མ་ཞུགས་པར་འགྱུར་ན་མེ་དུ་བ་ལ་མ་ཞུགས་པར་འགྱུར་རོ། ། དེས་ན་མཚན་ཉིད་ཐ་སྙད་ལ་ཞུགས་མ་ཞུགས་འདྲ་བའི་སྐབས་སུ་རང་ལྡོག་དང་དེ་མཚོན་གྱི་མཚན་གཞི་གཉིས་སུ་བརྟགས་ནས་ལན་འདེབས་པ་ནི་ལྟག་ཆོད་ཡིན་ནོ། ། གཉིས་པ་ལན་གདབ་པ་ན་ི། མཚན་ཉིད་ཀྱི་མཚན་ཉིད་དེས་རང་གི་མཚོན་གཞི་མ་ལུས་པ་ལ་ཁྱབ་པའི་ཕྱིར། མཚན་ཉིད་ཐ་སྙད་བྱར་རུང་ལ་ཞུགས་ཤིང་ཁྱབ་སྟེ། ཤཱཀྱ་བློར།
མཚོན་བྱ་མ་ལུས་པ་ལ་ཁྱབ་པའི་ཕྱིར་ཡོད་པ་ཅན་དང་ཞེས་སོ། ། དེས་ན་མི་སྲིད་པའི་སྐྱོན་མེད་ལ་བསལ་བྱའི་རིགས་མི་མཐུན་མཚན་ཉིད་ཐ་སྙད་བྱར་རུང་མི་རུང་གི་མཚོན་གཞི་ལ་ལུས་ལ་འགོད་ཚུལ་ལྟར་འཇུག་པ་ཁེགས་པ་མི་མཐུན་ཕྱོགས་ལ་ཁྱབ་ཆེས་པའང་མེད་དོ། ། དཔེར་ན་བུམ་པ་དང་དངོས་འགལ་གྱི་མཚན་ཉིད་ཀྱིས་བུམ་མ་ཡིན་གྱི་སྟེང་དུ་བུམ་པ་དང་དངོས་འགལ་མིན་པ་སེལ་གྱི་བུམ་པ་དང་དངོས་འགལ་མིན་ཙམ་མི་སེལ་བ་བཞིན་ནོ། ། སེལ་ན་བུམ་པ་དང་དངོས་འགལ་གྱི་མཚན་ཉིད་ཀྱང་སེལ་བར་འགྱུར་རོ། ། འདི་དག་གིས་ནི་མཚོན་བྱ་ཐ་སྙད་བྱར་མི་རུང་དེ་མཚོན་བྱའི་མཚན་ཉིད་ཀྱི་བསལ་བྱ་མིན་པའང་བསྟན་ཏོ། ། དེས་ན་མཚན་ཉིད་ཀྱི་བསལ་བྱ་བོད་བསྡུས་སྨྲ་བ་རྣམས་ཀྱིས་ངོ་མ་ཤེས་པར་བསལ་བྱའི་རིགས་མི་མཐུན་དང་མཚོན་བྱ་དེ་རྟེན་གྱི་རིགས་མི་མཐུན་ཞེས་ཐ་སྙད་དུ་བྱེད་པ་ནི་ཆ་མེད་ཀྱི་རྒྱུས་གཏམ་དུ་ཤེས་པར་ཟད་དོ། ། གསུམ་པ་དེ་ལ་རྩོད་པ་སྤང་བ་ནི། དེ་ལྟ་ན་མཚན་ཉིད་ཐ་སྙད་བྱར་རུང་བྱར་མི་རུང་ཡིན་པ་ལ་བཀོད་པའི་སྔར་གྱི་སྐྱོན་གྱིས་ཁྱེད་རང་ལ་གནོད་དོ་ཞེ་ན། སྐྱོན་མེད་དེ། མཚན་ཉིད་ཐ་སྙད་དེ་བསལ་བྱའི་རིགས་མི་མཐུན་མིན་པས་དེའི་ཡུལ་ཅན་གྱི་སྒྲ་རྟོགས་ཀྱང་།
མཚན་ཉིད་ཐ་སྙད་ལ་དེ་མིན་བསལ་ནས་མི་འཇུག་སྟེ། བརྡ་སྦྱོར་བའི་ཚེ་ན་མཚན་ཉིད་ཐ་སྙད་ཀྱི་བརྡ་མ་སྦྱར་ཞིང་སྒྲ་རྟོག་དོན་མཐུན་རྣམས་བརྡ་དང་མཐུན་པར་འཇུག་པའི་ཕྱིར་བརྡ་སྦྱར་ན་མཚན་ཉིད་ཐ་སྙད་ཀྱི་བརྡ་སྦྱོར་བའི་སྐྱེས་བུ་རྟོགས་ལྡན་མིན་པར་ཐལ་ཏེ། ཤིང་མིན་ལ་ཤིང་གི་བརྡ་སྦྱོར་བ་པོ་བཞིན་ནོ། ། དེས་ན་རྒྱུས་བསྐྱེད་ལྟ་བུ་མཚན་ཉིད་ཐ་སྙད་ཀྱི་གཞི་ལ་མཚན་ཉིད་ཀྱི་བརྡ་སྦྱར་བས་དེའི་ཡུལ་ཅན་སྒྲ་རྟོགས་ཀྱང་མཚན་ཉིད་ཐ་སྙད་ཀྱི་གཞི་ལ་མཚན་ཉིད་ཐ་སྙད་མིན་པ་བསལ་ནས་འཇུག་པ་ཡིན་ནོ། ། འདིས་ནི་མཚན་ཉིད་ཐ་སྙད་རྗོད་བྱེད་དེ་དེ་མིན་པར་ཐལ། མཚན་ཉིད་ཐ་སྙད་ལ་དེ་མིན་གཅོད་པའི་ཕྱིར་དང་། མཚན་ཉིད་ཐ་སྙད་དེ་དེར་ཐལ། མཚན་ཉིད་ཐ་སྙད་དང་ཐ་སྙད་ཐ་མི་དད་གཞི་གྲུབ་ཡིན་པའི་ཕྱིར། འདོད་ན་རྣམ་འགྲེལ་དུ། དེ་ཡིས་དེ་དག་རྣམས་ལས་ནི།
མི་གཅོད་ན་ནི་དེ་ཇི་ལྟར་ཞེས་དང་། དེ་ལས་ཐ་དད་ཐ་དད་མིན་དེ་ཉིད། ཅེས་པ་དང་འགལ་བའི་སྐྱོན་ཡང་སྤངས་ཏེ། སྔ་མའི་ལན་གོང་དུ་བསྟན་ལ། ཕྱི་མ་འདི་དངོས་པོ་གཞི་གྲུབ་ཀྱི་དབང་དུ་བྱ་སྟེ། གཞུང་དེའི་མཇུག་ཐོགས་སུ་འདི་ལས་གཞན་དངོས་ཡོད་མ་ཡིན་ཞེས་སོ། ། དེས་ན་མ་ངེས་སོ། ། ཡང་མཚན་ཉིད་ཐ་སྙད་ཆོས་ཅན། རྒྱུས་བསྐྱེད་ལ་ཁྱོད་བསྒྲུབ་པས་རྒྱུས་བསྐྱེད་མཚན་ཉིད་དུ་མི་འགྲུབ་པར་ཐལ། ཁྱོད་མཚན་ཉིད་མིན་པའི་ཕྱིར་ཞེས་པའང་མ་ངེས་ཏེ།
བུམ་པ་དང་ཐ་དད་མིན་པ་ཆོས་ཅན། བུམ་པ་ལ་ཁྱོད་བསྒྲུབས་པས་བུམ་པ་བུམ་པ་ལས་ཐ་མི་དད་དུ་མི་འགྲུབ་པར་ཐལ། ཁྱོད་བུམ་པ་ལས་ཐ་མི་དད་མིན་པའི་ཕྱིར། མ་གྲུབ་ན། བུམ་མིན་དང་དངོས་འགལ་དུ་ཐལ། འདོད་ན། བུམ་མིན་གྱི་དངོས་འགལ་གཉིས་སྲིད་པར་ཐལ་ལོ། ། གསུམ་པ་ཉེས་སྤོང་དགག་པ་ནི། མཚན་ཉིད་ཐ་སྙད་ཆོས་ཅན། མཚན་ཉིད་ཀྱི་མཚན་ཉིད་ཀྱི་རིགས་མི་མཐུན་མིན་པར་ཐལ།
མཚན་ཉིད་ཀྱི་མཚན་ཉིད་ཀྱི་བསལ་བྱ་མིན་པའི་ཕྱིར་ཞེ་ན། མ་ངེས་ཏེ། མཚོན་བྱ་དེ་རྟེན་གྱི་རིགས་མི་མཐུན་ཡིན་པས་སོ། ། དེས་ན་མཚན་མཚོན་གྱི་སྐབས་སུ་མཚོན་བྱ་དེ་བརྟེན་གྱི་རིགས་མི་མཐུན་དེ་མཚན་ཉིད་དེའི་རིགས་མི་མཐུན་ཡིན་ཡང་བསལ་བྱ་མིན་ནོ། ། འདིས་ནི་མཚོན་བྱའི་མཚན་ཉིད་མཚོན་བྱ་མིན་པའི་ཐ་སྙད་ལ་ཞུགས་ན་ཁྱབ་ཆེས་ཤིང་མ་ཞུགས་ན་མཚོན་བྱ་མིན་པའི་ཐ་སྙད་མཚོན་བྱ་ཡིན་པར་འགལ་ཞེས་པའི་ལན་ཡང་བསྟན་ཟིན་ཏེ། དེ་ལྟར་ན་མཚོན་བྱ་དེ་རྟེན་དང་བསལ་བྱའི་རིགས་མི་མཐུན་ལ་མུ་གསུམ་ཡོད་དེ། མཚན་ཉིད་ཀྱི་མཚན་ཉིད་ལ་ལྟོས་ཏེ། མཚན་ཉིད་ཐ་སྙད་དེ་དང་པོ་ཡིན་ལ་གཉིས་པ་མིན་པའི་མུ། མཚོན་བྱའི་ཐ་སྙད་དེ་གཉིས་ཀ་ཡིན་པའི་མུ། རྒྱུས་བསྐྱེད་དེ་གཉིས་ཀ་མིན་པའི་མུའོ། །
གཉིས་པ་རྩ་བའི་གཞི་མཚོན་ལ་ཞུགས་མ་ཞུགས་ཀྱི་རྩོད་ལན་ལ་གཉིས་ལས་རྩོད་པ་དགོད་པ་ནི། མཚན་ཉིད་ཀྱི་མཚན་ཉིད་དེ་གཞི་རྒྱུས་བསྐྱེད་ལྟ་བུའི་གཞི་མཚོན་བུམ་བཅས་ལ་ཞུགས་ན་ཁྱབ་ཆེས་སུ་ཐལ། མཚོན་བྱ་མེད་པའི་གཞི་ལ་ཞུགས་པའི་ཕྱིར། མ་ཞུགས་ན་གཞི་བུམ་པ་དེས་བྱས་པར་མཚོན་བྱེད་མིན་པར་ཐལ་ལོ་ཞེ་ན། གཉིས་པ་ལན་བསྟན་པ་ལ་གཉིས་ལས། གཞན་ལན་དགག་པ་ནི། ཁ་ཅིག་དེ་བུམ་བྱས་ལ་མ་ཞུགས་ཤིང་རྒྱུ་བསྐྱེད་གཞི་བུམ་པ་མ་ཞུགས་ཤིང་བྱས་པའི་དོན་ལྡོག་ཡིན་པས་སྐྱོན་གཉིས་ཀ་མེད་དོ་ཞེས་པ་མི་འཐད་དེ། བུམ་བྱས་ཆོས་ཅན། ཆོས་གསུམ་ཚང་བ་ཞུགས་པར་ཐལ། རྒྱུས་བསྐྱེད་ཞུགས་པའི་ཕྱིར།
ཅི་སྟེ་དེ་ལྟ་ན་མཚན་ཉིད་ཐ་སྙད་བྱར་རུང་དུ་ཐལ་ལོ་ཞེ་ན། མ་ངེས་ཏེ། ཆོས་གསུམ་ཚང་བ་མ་ཡིན་པས་སོ། ། འོན་ཏེ་ཆོས་གསུམ་ཚང་བ་འགོད་ཚུལ་ལྟར་མ་ཞུགས་པས་ཐལ་བ་སྔ་མ་མ་ངེས་སོ་ཞེ་ན། བཏགས་ཡོད་ཆོས་གསུམ་པ་ཆོས་ཅན། མཚོན་བྱ་ཡིན་པ་མ་ཞུགས་པར་ཐལ། མཚོན་བྱ་ཡིན་པ་འགོད་ཚུལ་ལྟར་མ་ཞུགས་པའི་ཕྱིར། འདོད་ན། མཚོན་བྱ་ཡིན་པའི་ཁྱབ་བྱ་མིན་པར་ཐལ་ལ། འདོད་ན།
མཚོན་བྱ་ཡིན་མིན་གཉིས་ཀས་ཁྱབ་པ་འགལ་ལོ། ། གཉིས་པ་རང་ལན་གདབ་པ་ནི། བུམ་བྱས་ལ་ཞུགས་ཀྱང་མཚན་ཉིད་ཐ་སྙད་མེད་པའི་གཞི་ལ་ཞུགས་པར་མི་འགྱུར་ཏེ། བུམ་བཅས་ལ་མཚན་ཉིད་ཐ་སྙད་རུང་བ་ཡོད་པའི་ཕྱིར། འོན་ཀྱང་འགོད་ཚུལ་ལྟར་མ་ཞུགས་པས་ཁྱབ་ཆེས་མིན་ཞིང་། རྒྱུས་བསྐྱེད་ལ་འགོད་ཚུལ་ལྟར་མ་ཞུགས་པས་མཚོན་བྱེད་མིན་པའི་སྐྱོན་ཡང་མེད་དེ། དེ་ཉིད་ཀྱིས་བྱས་པའི་མཚན་ཉིད་དུ་གྲུབ་པའི་ཕྱིར། འདིས་ནི་མཚོན་བྱའི་མཚན་ཉིད་བུམ་པ་དང་རྒྱུས་བསྐྱེད་ལ་ཞུགས་མ་ཞུགས་ཀྱི་ལན་ཡང་དོན་གྱིས་བཏབ་པ་ཡིན་ནོ། ། གཉིས་པ་ཁྱབ་མ་ཁྱབ་ཀྱི་རྩོད་ལན་གཉིས་ལས་རྩོད་པ་དགོད་པ་ནི། རྒྱུས་བསྐྱེད་ཆོས་ཅན།
མཚན་ཉིད་ཐ་སྙད་བརྟེན་པ་ཁེགས་པར་ཐལ། མཚོན་བྱ་མི་བརྟན་པའི་ཕྱིར། མ་ཁྱབ་ན། སྤྱི་བཀག་པས་བྱེ་བྲག་མི་ཁེགས་པར་ཐལ་ལོ་ཞེ་ན། གཉིས་པ་ལན་བསྟན་པ་ལ་གཉིས། གཞན་ལན་དགག་པ་ནི། ཆུ་མིག་པ་ཐལ་བ་དང་པོ་མ་ངེས་ཤིང་གཉིས་པ་འདོད་དེ། སྟོང་ཉིད་ལ་མཚོན་མི་བརྟེན་ཡང་དགག་པའི་ཐ་སྙད་བརྟན་པས་སོ་ཞེས་པ་མི་འཐད་དེ། སྟོང་ཉིད་ཆོས་ཅན། ཁྱོད་ཀྱི་མཚན་ཉིད་མ་གྲུབ་པར་ཐལ།
མཚོན་བྱ་མིན་པའི་ཕྱིར། ཡང་སྤྱི་ཆོས་ཅན། བྱེ་བྲག་དང་ཁྱབ་མཉམ་མིན་པར་ཐལ། དེ་བཀག་པས་བྱེ་བྲག་མི་ཁེགས་པའི་ཕྱིར། གཉིས་པ་རང་ལན་གདབ་པ་ནི། རྟགས་མ་གྲུབ་སྟེ། བྱས་པའི་ཐ་སྙད་བརྟན་པའི་ཕྱིར་རོ། ། གཉིས་པ་བྱེ་བྲག་ཏུ་མཚོན་ཚུལ་རྩོད་པ་སྤང་བ་ལ་གསུམ་སྟེ་ཁེགས་མ་ཁེགས་ཀྱི་དང་། གཞི་མཚན་ཐ་དད་མེད་པའི་དང་།

དེ་ཉིད་དུ་ཐལ་བའི་རྩོད་པ་སྤང་བའོ། ། དང་པོ་ལ་གཉིས་ལས་རྩོད་པ་ནི། བྱས་པའི་མཚན་ཉིད་དུ་མཚོན་པའི་མཚན་ཉིད་དེ་རྒྱུས་བསྐྱེད་ཀྱི་གཞི་མཚོན་བུམ་བྱས་ལ་ཁེགས་ན་དེའི་ཕྱིར། བུམ་བྱས་ཆོས་ཅན། རྒྱུས་བསྐྱེད་ཀྱང་ཁེགས་པར་ཐལ་ལ། མ་ཁྱབ་ན། མཚོན་གཞི་ལ་མཚན་ཉིད་ཀྱིས་མ་ཁྱབ་པར་ཐལ། མཚན་ཉིད་ཁེགས་ཀྱང་གཞི་མི་ཁེགས་པའི་ཕྱིར། མ་ཁེགས་ན་ཁྱབ་ཆེས་སུ་འགྱུར་ཏེ། རང་གི་མཚོན་བྱའི་རིགས་མི་མཐུན་བྱས་པའི་མཚན་ཉིད་ཐ་སྙད་བྱར་མི་རུང་ལ་མ་ཁེགས་པའི་ཕྱིར་ཞེ་ན། གཉིས་པ་ལན་ལ་གཉིས་ལས་གཞན་ལན་དགག་པ་ནི།
ཁ་ཅིག་ཐལ་བ་སྔ་མ་མ་ངེས་ཞེས་པ་མི་འཐད་དེ། བྱས་པའི་མཚན་ཉིད་ཐ་སྙད་ཀྱི་མཚན་ཉིད་མི་ཁེགས་པར་ཐལ། རྒྱུས་བསྐྱེད་དང་ཁྱབ་མཉམ་པའི་ཕྱིར། གཉིས་པ་རང་ལན་བཞག་པ་ནི། རྩ་བའི་ཐལ་རྟགས་མ་གྲུབ་ཅིང་། དེ་ལྟ་ནའང་ཁྱབ་ཆེས་པ་མིན་ཏེ། མཚོན་བྱའི་རིགས་མི་མཐུན་ལ་འགོད་ཚུལ་ལྟར་མ་ཞུགས་པའི་ཕྱིར། མཚོན་སྦྱོར་སྐོར་གཅིག་པོ་དེའི་མཚན་ཉིད་ལ་མ་ཁྱབ་པའང་འདོད་དེ། ཤེས་བྱ་བ་ལང་མིན་པའི་མཚན་ཉིད་ཀྱི་མཚོན་གཞི་ཡིན་ཡང་བ་ལང་མིན་པ་ཁེགས་ཀྱང་མི་ཁེགས་པས་བ་ལང་མིན་པས་མ་ཁྱབ་པ་བཞིན་ནོ། ། གཉིས་པ་ལ་གཉིས་ལས་རྩོད་པ་ནི།
རྒྱུས་བསྐྱེད་དེ་བྱས་པའི་དོན་ལྡོག་ཆོས་གསུམ་ཚང་བ་ཡིན་ན། རྒྱུས་བསྐྱེད་བྱས་པའི་མཚན་ཉིད་དུ་མཚོན་པའི་མཚན་ཉིད་ཆོས་གསུམ་ཚང་བ་དེ་གཞི་མཚོན་ཐ་དད་མེད་པར་ཐལ། མིན་ན་བྱས་པའི་མཚན་ཉིད་མིན་པར་ཐལ་ལོ་ཞེ་ན། གཉིས་པ་ལན་ལ་གཉིས་ལས། གཞན་ལན་དགག་པ་ནི། ཁ་ཅིག་རྒྱུས་བསྐྱེད་དེ་བྱས་པའི་མཚན་ཉིད་དུ་མཚོན་པའི་མཚན་ཉིད་ཀྱི་ལྡོག་པ་མིན་ཞིང་རྟེན་གཞི་ཡིན་པས་སྐྱོན་གཉིས་པོ་མེད་ཅེས་པ་ནི་མི་འཐད་དེ། རྒྱུས་བསྐྱེད་ཆོས་ཅན། བྱས་པའི་དོན་ལྡོག་ཆོས་གསུམ་ཚང་བའི་ལྡོག་པར་ཐལ། ཁྱེད་ལས་ཐ་དད་པའི་བྱས་པའི་དོན་ལྡོག་མི་སྲིད་ཁྱོད་བྱས་པའི་མཚན་ཉིད་ཀྱི་ལྡོག་པ་ཡིན་པའི་ཕྱིར། སྔ་མ་མ་གྲུབ་ན།
བྱས་པ་ཆོས་ཅན། ཁྱོད་ཀྱི་མཚན་ཉིད་གཉིས་སྲིད་པར་ཐལ། རྒྱུས་བསྐྱེད་དེ་ཡང་ཁྱེད་ཀྱི་མཚན་ཉིད་ཡིན། རྒྱུས་བསྐྱེད་ལས་ཐ་དད་པའི་ཁྱོད་ཀྱི་མཚན་ཉིད་གྲུབ་པའི་ཕྱིར། སྔར་གྱི་རྟགས་ཟུར་ཕྱི་མ་ཁས་བླངས་སོ། ། ཁ་ཅིག་རྒྱུས་བསྐྱེད་བྱས་པའི་རྣམ་འཇོག་ཆོས་གསུམ་པའི་རྟེན་གཞི་མིན་པར་ཐལ། ཁྱོད་ལས་ཐ་དད་པའི་བྱས་པའི་དོན་ལྡོག་ཆོས་གསུམ་ཚང་བ་མི་སྲིད་པའི་ཕྱིར་ཞེས་རྟེན་གཞི་ཡིན་པ་ལ་སྐྱོན་བརྗོད་པའང་མི་འཐད་དེ། དེ་ལས་ཐ་དད་པའི་དེ་མི་སྲིད་ཀྱང་བྱས་པའི་དོན་ལྡོག་ཆོས་གསུམ་པ་དེ་དེ་ལས་ཐ་དད་ཅིང་དེ་དེ་ཡིན་པས་གཞི་རུང་ངོ་། ། གཉིས་པ་རང་ལན་གདབ་པ་ནི། རྒྱུས་བསྐྱེད་དེ་བྱས་པའི་དོན་ལྡོག་ཆོས་གསུམ་ཚང་བ་ཡིན་པས་བྱས་པའི་མཚན་ཉིད་མིན་པའི་སྐྱོན་མེད་ལ།
ལྡོག་པ་ཐ་དད་པས་གཞི་མཚོན་ཐ་དད་མེད་པའི་སྐྱོན་ཡང་མེད་དོ། ། འདིས་ནི་བྱས་པ་ལ་རྒྱུས་བསྐྱེད་ཀྱི་མཚན་གཞིའི་མཚན་ཉིད་གྲུབ་ན་གཞི་མཚོན་ཐ་དད་མེད་པར་ཐལ་ལ། མ་གྲུབ་ན། རྒྱུས་བསྐྱེད་ཀྱི་མཚོན་བྱ་མིན་པར་ཐལ་བའི་སྐྱོན་ཡང་དོན་གྱིས་སྤངས་པ་ཡིན་ནོ། ། གསུམ་པ་དེ་ཉིད་དུ་ཐལ་བ་སྤངས་བ་ནི། རྒྱུས་བསྐྱེད་ཀྱི་མཚོན་བྱའི་ཐ་སྙད་དང་བྱས་པའི་མཚན་ཉིད་ཀྱི་ཐ་སྙད་ཆོས་ཅན། དེར་ཐལ། དེ་ལས་གཞན་མིན་པའི་ཕྱིར་ཞེ་ན་མ་ངེས་ཏེ། ཁྱབ་པ་དང་རྒྱུས་བསྐྱེད་ལས་ཐ་དད་ཅིང་། རྒྱུས་བསྐྱེད་བྱས་པའི་མཚོན་བྱ་དང་མཚན་ཉིད་མིན་པའི་ཕྱིར།
གཉིས་པ་གཞན་ལྡོག་མ་ཡིན་པར་མཚོན་ཚུལ་གཉིས་ཀྱི་དངོས་ལ། སྤྱི་སྦྱོར་ནི། བྱས་པ་མཚན་ཉིད་མིན་པའི་ཐ་སྙད་དུ་མཚོན་པ་ལ་རང་དབང་དུ་བར་མ་ཆོད་པར་མཚོན་བྱེད་མིན་པར་གྲུབ་པ་དང་། རྒྱུས་བསྐྱེད་མཚོན་བྱ་མིན་པར་མཚོན་པ་ལ་བར་མ་ཆད་པར་མཚོན་པར་བྱར་རུང་མིན་པར་གྲུབ་པ་སྟེ། མཚོན་གཞི་མིན་པར་མཚོན་པའི་སྤྱི་སྦྱོར་ནི་སྐྱོན་ཅན་ཁོ་ནའོ། ། བྱེ་བྲག་སྦྱོར་ནི། བུམ་པ་བྱས་པའི་མཚན་ཉིད་མིན་པར་མཚོན་བྱས་པ་རང་དབང་དུ་བར་མ་ཆོད་པར་མཚོན་བྱེད་མིན་པར་གྲུབ་པའོ། ། རྒྱུ་བསྐྱེད་རྒྱུ་བསྐྱེད་ཀྱི་མཚོན་མིན་པར་མཚོན། རྒྱུ་བསྐྱེད་མཚོན་བར་མ་ཆད་པར་མཚོན་པར་བྱར་རུང་མིན་པར་གྲུབ་པ་དང་བྱས་པ་བྱས་པའི་མཚོན། བྱས་པ་མཚོན་པའི་གཞིར་རུང་བ་མིན་པར་གྲུབ་པའོ། །
གཉིས་པ་རྩོད་པ་སྤང་བ་ལ་གཉིས་ཏེ། མཚོན་བྱ་ཡིན་མིན། མཚན་གཞི་ལ་ཞུགས་མ་ཞུགས་བརྟགས་ན་མི་འཐད་པ་སྤང་བའོ། ། དང་པོ་ལ་གཉིས་ལས་རྩོད་པ་ནི། མཚོན་བྱ་མིན་པ་དེ་མཚོན་བྱ་ཡིན་ན་མཚོན་བྱའི་མཚན་ཉིད་བཀག་ནས་མཚོན་པར་འགལ་ལ། མིན་ན་མཚན་ཉིད་ལ་མི་ལྟོས་པར་འགྱུར་རོ་ཞེ་ན། གཉིས་པ་ལན་ལ་གཉིས་ལས་གཞན་ལན་དགག་པ་ནི། དེ་མཚོན་བྱའི་རང་ལྡོག་མིན་པས་མཚོན་བྱའི་མཚན་ཉིད་བཀག་ན་མཚོན་པ་མི་འགལ་ལ། རྟེན་གཞི་ཡིན་པས་རྣམ་འཇོག་ལ་ལྟོས་ཞེས་གསུངས་ངོ་། ། དེ་ལྟ་ན་བྱས་པའི་ཐ་སྙད་ཆོས་ཅན།
མཚོན་བྱའི་མཚན་ཉིད་བཀག་ནས་མཚོན་པ་མི་འགལ་བར་ཐལ། མཚོན་པའི་རང་ལྡོག་མིན་པའི་ཕྱིར། ཆུ་མིག་པས་དེའི་རྟེན་གཞི་མཚོན་བྱ་མིན་ཞིང་རང་ལྡོག་མཚོན་བྱ་ཡིན་པས་སྐྱོན་མེད་ཅེས་པའང་མི་འཐད་དེ། མཚན་ཉིད་ཐ་སྙད་ཆོས་ཅན། མཚོན་བྱའི་མཚན་ཉིད་བཀག་ནས་མཚོན་པ་མི་འགལ་བར་ཐལ། དེའི་རྟེན་གཞི་དེ་མཚོན་བྱ་མིན་ཞིང་རང་ལྡོག་མཚོན་བྱ་ཡིན་པའི་ཕྱིར་དང་། མཚོན་བྱ་མིན་པ་དེ་མཚོན་བྱར་བརྡ་སྦྱར་བ་མེད་ན་མི་འབྱུང་བར་ཐལ་ལོ། ། འདིས་ནི་དོན་ལྡོག་ཆོས་གསུམ་མ་ཚང་བའི་རང་ལྡོག་མཚན་ཉིད་ཡིན་པའང་བཀག་གོ ། གཉིས་པ་རང་ལན་གདབ་པ་ནི། མཚོན་བྱ་མ་ཡིན་པ་མཚོན་བྱ་མིན་པས་སྐྱོན་དང་པོ་མེད་ལ།
མཚོན་བྱ་མིན་པའི་ཐ་སྙད་བྱར་རུང་མཚོན་བྱ་ཡིན་པས་དེ་བར་མ་ཆད་པར་མཚོན་པར་བྱར་རུང་མིན་པའི་ཆོས་ཀྱིས་མཚོན་པ་མི་འགལ་ལོ། ། དེས་ན་མཚོན་བྱའི་མཚན་ཉིད་བཀག་པས་མཚོན་བྱ་མིན་པའི་ཐ་སྙད་མི་མཚོན་གྱི། མཚོན་བྱའི་མཚན་ཉིད་བཀག་པ་དེ་ཡིན་པར་གྲུབ་པས་དེ་མཚོན་དེ་མཚོན་བྱ་མིན་པ་རི་བོང་རྭ་ལ་གྲུབ་ཀྱང་མཚོན་བྱ་མིན་པའི་ཐ་སྙད་བྱར་རུང་བ་མ་གྲུབ་པ་བཞིན་ནོ། ། གཉིས་པ་མཚན་ཉིད་ལ་ཞུགས་མ་ཞུགས་བརྟགས་ན་མི་འཐད་པ་སྤང་བ་ལ་གཉིས་ལས། རྩོད་པ་ནི། མཚོན་བྱའི་མཚན་ཉིད་དེ་མཚོན་བྱ་མིན་པའི་ཐ་སྙད་ལ་ཞུགས་ན་ཁྱབ་ཆེས་ལ་མ་ཞུགས་ན་མཚོན་བྱ་མིན་པའི་ཐ་སྙད་གཞིར་མི་རུང་བར་འགྱུར་ཞེ་ན། གཉིས་པ་ལན་ལ་གཉིས་ལས། གཞན་ལན་དགག་པ་ནི། ཁ་ཅིག་རང་ལྡོག་ལ་ཞུགས་ཤིང་རྟེན་གཞི་ལ་མ་ཞུགས་པས་སྐྱོན་མེད་ཅེས་པ་མི་འཐད་དེ། རང་ལྡོག་ལ་ཞུགས་པ་ཉིད་ཀྱིས་རྟེན་གཞི་ལ་རྗེས་སུ་འགྲོ་བའི་ཕྱིར་རོ། །
གཉིས་པ་རང་ལན་ནི། དེ་ལ་ཞུགས་ཀྱང་མཚོན་བྱ་ཡིན་པ་ལ་ཞུགས་པས་སྐྱོན་གཉིས་མེད་དོ། ། གཉིས་པ་འགལ་མཚུངས་ཀྱི་སྦྱོར་བ་བཤད་པ་ལ་གཉིས་ཏེ། སྦྱོར་བའི་དབྱེ་བ་དང་། དེ་ལ་རྩོད་པ་སྤང་བའོ། ། དང་པོ་ལ་འགལ་བར་འདྲ་ལ་མི་འགལ་བའི་དང་། མཚུངས་པར་འདྲ་ལ་མི་མཚུངས་པའི་སྦྱོར་བའོ། ། དང་པོ་ལ་གཉིས་ལས་གཞི་མཚན་འགལ་བར་འདྲ་ལ་མི་འགལ་བ་ནི། མིག་གིས་གཟུང་བྱ་རྟགས་ཡང་དག་མིན་ཏེ། ཚུལ་གསུམ་མ་ཚང་བའི་ཕྱིར་ཞེ་ན།
ཚུལ་གསུམ་མ་ཚང་བ་མཚོན་གཞི། རྟགས་ཡང་དག་གི་ཐ་སྙད་བྱར་རུང་ཆོས་གསུམ་ཚང་བ་ཞེས་པ་སྟེ། གཞི་དེ་མིག་གིས་གཟུང་བྱ་རྟགས་ཡང་དག་ཡིན་པར་སྒྲུབ་པའི་རྟགས་ཡང་དག་ཡིན་པས་གཞི་མཚན་མི་འགལ་ལོ། ། གཉིས་པ་གཞི་མཚོན་འགལ་བར་འདྲ་བ་མི་འགལ་བ་ནི། མཚོན་བྱ་མ་ཡིན་པའི་ཐ་སྙད་མཚོན་བྱར་མཚོན་པ་ལ་བར་མ་ཆད་པར་མཚོན་པར་བྱར་རུང་དུ་སྒྲུབ་པ་ཞེས་བཀོད་པ་སྟེ་གཞི་དེ་མཚོན་བྱའི་མཚན་ཉིད་བཀག་པའི་མཚོན་བྱ་ཡིན་པས་མཚོན་བྱའི་བྱེ་བྲག་ཡིན་པའི་ཕྱིར་གཞི་མཚོན་མི་འགལ་ལོ། ། གཉིས་པ་ལ་གཉིས་ལས། གཞི་མཚོན་གཞི་མཚན་མཚུངས་པར་འདྲ་ལ་མི་མཚུངས་པ་ནི། རྒྱུས་བསྐྱེད་ཀྱི་ལྡོག་པ་ཉིད་བྱས་པའི་ཐ་སྙད་དུ་མཚོན་པ་ལ་རྒྱུས་བསྐྱེད་པའོ། ། དེའང་གཞི་མཚན་ཐ་དད་དེ་རྒྱུས་བསྐྱེད་ཀྱི་ཆོས་དང་ཆོས་ཅན་བརྗོད་པའི་སྒྲའི་བརྗོད་བྱ་ཡིན་པས་བརྡས་ཕྱེ་བའི་ཐ་དད་པ་ཙམ་ཡོད་དོ། ། གཉིས་པ་གཞི་མཚོན་མཚུངས་པར་འདྲ་ལ་མི་མཚུངས་པ་ནི།
ཤེས་བྱའི་ལྡོག་པ་ཤེས་བྱའི་ཐ་སྙད་བྱར་རུང་བློས་རིག་བྱ་སྟེ། གཞི་མཚན་གཉིས་ཆོས་ཅན་ཡིན་པས་ཐ་དད་མེད་འདྲ་ཡང་ཡོད་དོ། ། གཉིས་པ་རྩོད་པ་སྤང་བ་ནི། མཚོན་བྱ་མ་ཡིན་པའི་ཐ་སྙད་ཆོས་ཅན། མཚོན་བྱའི་བྱེ་བྲག་མིན་པར་ཐལ། མཚོན་བྱའི་རིགས་མི་མཐུན་ལས་མི་ལྡོག་པའི་ཕྱིར། མ་གྲུབ་ན། མཚོན་བྱ་མིན་པ་ལ་རྗེས་སུ་མི་འགྲོ་བར་ཐལ་ལོ། ། ཅི་སྟེ། མཚོན་བྱ་བརྟེན་པས་མཚོན་བྱའི་བྱེ་བྲག་ཡིན་ན།
མི་བོང་རྭ་མེད་ཆོས་ཅན། དགག་པའི་བྱེ་བྲག་ཏུ་ཐལ། འདོད་ན། དགག་པ་ཁེགས་ན་ཁེགས་པར་ཐལ། དེའང་འདོད་ན། དགག་པ་བཀག་པ་ཆོས་ཅན། རི་བོང་རྭ་མེད་ཁེགས་པར་ཐལ། དགག་པ་ཁེགས་པའི་ཕྱིར་དང་། ཤེས་བྱ་ཆོས་ཅན། གཞི་གཅིག་ལ་ཆོས་དངོས་འགལ་གཉིས་སྒྲུབ་པའི་རྟགས་ཡང་དག་གཉིས་སྲིད་པར་ཐལ་ལོ། །
བྱས་པ་མཚོན་བྱའི་ཐ་སྙད་དུ་སྒྲུབ་པ་ལ་མཚོན་བྱའི་མཚན་ཉིད་བཀོད་ན་ཡང་རྟགས་ཡང་དག་ཡིན། བྱས་པ་དེ་མཚོན་བྱ་མིན་པའི་ཐ་སྙད་དུ་སྒྲུབ་པ་ལ་མཚོན་བྱའི་མཚན་ཉིད་བཀོད་ན་ཡང་ཕྱོགས་ཁྱབ་ཚང་བའི་ཕྱིར་ཞེ་ན། ཐལ་བ་སྔ་མ་བུམ་པ་ལས་ཐ་དད་མིན་པས་མ་ངེས་སོ། ། ཐལ་བ་གཉིས་པའི་བར་པའང་མ་ངེས་ཏེ། མཚོན་བྱའི་མཚན་ཉིད་ཀྱང་འགོད་ཚུལ་ལྟར་མཚན་ཉིད་ཁེགས་ན་ཁེགས་པར་ཐལ་བས་སོ། ། ཐལ་བ་གསུམ་པའི་རྟགས་ཟུར་ཕྱི་མ་མ་ངེས་ཏེ། རང་མཚན་ཉིད་ཆོས་ཉིད་ཆོས་ཅན། གསེར་བུམ་རང་མཚན་ཡིན་མིན་དུ་སྒྲུབ་པའི་རྟགས་ཡང་དག་ཡིན་པར་ཐལ། གསེར་བུམ་རང་མཚན་དུ་སྒྲུབ་པ་ལ་རྟགས་ཡང་དག་ཡིན་ཞིང་རང་མཚན་མིན་པས་ཁྱབ་པའི་ཕྱིར་ཏེ། སྒྲོ་བཏགས་ཡིན་པའི་ཕྱིར།
གཉིས་པ་ཕན་ཚུན་ངེས་པའི་རྣམ་གཞག་ནི། མཚན་མཚོན་གཞི་གསུམ་ངོ་བོ་གཅིག་ལ་ལྡོག་པ་ཐ་དད་དེ། རྣམ་འགྲེལ་དུ། གལ་ཏེ་བྱ་བྱེད་གཅིག་ཡིན་པར། ། འགལ་ལོ་ཞེ་ན་མི་བདེན་ཏེ། ། ཆོས་ཐ་དད་པར་ཁས་ལེན་ཕྱིར། ། དངོས་སུ་ཐ་དད་མེད་པར་འདོད། ། བྱ་བ་བྱེད་པའི་ཐ་སྙད་དག ། ཐམས་ཅད་དེ་ལྟར་རྣམ་པར་གནས། ། ཞེས་སོ། །
ཁྱབ་མཉམ་པའང་ཡིན་ཏེ། མཚན་ཉིད་ལ་མ་ཁྱབ་ཁྱབ་ཆེས་དང་བྲལ་བ་དགོས་པར་གསུངས་སོ། ། མཚན་ཉིད་དོན་གྱི་ཆ་དང་མཚོན་བྱ་བཏགས་པའི་ཆ་ཡིན་ཏེ། རྣམ་འགྲེལ་ལས། དོན་གྱི་ངོ་བོ་མ་གཏོགས་པར། ། རང་ཐ་དད་ལས་གཞན་པ་དག ། ཤེས་པ་ཐ་དད་བྱེད་ཡིན་ཡང་། ། འཐད་པ་དག་ནི་མ་ཡིན་ནོ། ། ཞེས་སོ། ། ཡང་འདི་དོན་དམ་པར་གྲུབ་པ་མ་ཡིན་ཏེ།
དེ་ཉིད་དུ། དཔེར་ན་ཐག་རིང་མྱ་ངམ་ན། ། ཆུང་ངུ་ཆེན་པོ་སྣང་བ་བཞིན། ། གཟུང་བ་འཛིན་པའི་རིག་པ་དག ། ཡོད་པ་མིན་ཡང་གཞལ་བྱ་དང་། ། འཇལ་བྱེད་འབྲས་བུར་གནས་པ་འདི། ། ཇི་ལྟར་རྗེས་སུ་སྣང་བཞིན་བྱས། ། ཞེས་སོ། ། གསུམ་པ་དེ་ལ་འཁྲུལ་པ་སྤང་བ་ནི། སྔ་རབས་པ་དག
མཚན་མཚོན་གྲངས་མཉམ་ཡིན་པས་མཚོན་བྱ་གཅིག་ལ་མཚན་ཉིད་དུ་མ་དང་། མཚན་ཉིད་གཅིག་ལ་མཚོན་བྱ་གཉིས་མི་སྲིད་ཅེས་པའང་མི་འཐད་དེ། སློབ་དཔོན་གྱིས། རང་སྤྱི་གཉིས་ལ་མཚན་ཉིད་བཞི་བཞི་དང་། ཚད་མ་དང་མཚན་ཉིད་གཉིས་དང་དོན་བྱེད་པ་ལ་མཚོན་བྱ་དངོས་པོ་དང་རང་མཚན་གཉིས་གསུངས་པའི་ཕྱིར་མི་འཐད་དོ། ། ཞེས་དེ་གྲངས་མི་མཉམ་ན། རྣམ་འགྲེལ་དུ། བྱ་བ་ལ་ནི་མཆོད་པའི་ཕྱིར། ། ཚད་མ་ཉིད་དུ་མི་འདོད་ཅེས་པ་ཇི་ལྟར་དྲང་ཞེ་ན། དེ་ནི་དབང་སོགས་ཀྱི་དེ་དོན་རྟོགས་ཀྱི་ཚད་མ་མིན་པས་དོན་རྟོགས་མཚོན་པ་ལ་བྱེད་པ་གཞན་དོན་འདྲ་བས་ཆོད་པས་ཚད་མ་མིན་པར་གསུངས་ལ།
སྔ་མ་ནི་གཉིས་ཀ་ཚད་མའི་མཚན་ཉིད་ཡིན་པས་བར་མ་ཆོད་པའི་ཕྱིར་མཚན་ཉིད་ཡིན་ནོ། ། དེས་ན་བར་མ་ཆོད་པའི་དོན་གོ་ཡང་དེའི་མཚན་ཉིད་ཡིན་པས་དེ་མཚོན་ནུས་པ་ཡིན་གྱི་དེ་ལས་ཐ་དད་པའི་དེའི་མཚན་ཉིད་འགོག་པ་མིན་ནོ། ། གསུམ་པ་མཚན་ཉིད་ཀྱིས་མཚོན་བྱ་འཇོག་པའི་ཚུལ་ལ་གཉིས་ལས། དངོས་ནི། མཚན་ཉིད་རྣམ་འཇོག་གི་རྒྱུ་དང་མཚོན་བྱ་ཐམས་ཅད་རྣམ་གཞག་གི་འབྲས་བུ་ཡིན་པས་མཚན་ཉིད་ཀྱིས་མཚོན་གཞི་ལ་མཚོན་བྱ་རྫས་ལ་བརྟེན་པའི་ཆོས་རྣམས་རྫས་ལ་བརྟེན་པའི་ཆོས་དང་། མཚོན་བྱ་ལྡོག་པ་ལ་བརྟེན་པའི་ཆོས་རྣམས་ལྡོག་པ་ལ་བརྟེན་པའི་ཆོས་སུ་འཇོག་གོ ། གཉིས་པ་དེ་ལ་བརྟེན་པའི་རྣམ་བཞག་ལ་གཉིས་ལས། གཞན་ལུགས་དགག་པ་ལ་གཉིས་ཀྱི་དང་པོ་རྫས་ལྡོག་གི་མཚན་ཉིད་དགག་པ་ནི། ཆུ་མིག་པ། ཁ་ཅིག་ཡུལ་དུས་རང་བཞིན་མ་འདྲེས་པར་གནས་པ་དང་།
དེ་མ་ཡིན་ལས་ལྡོག་པ་ལ་འདོད་ཅིང་། དངོས་མེད་ལ་རྫས་མེད་ལ། རྫས་དངོས་པོ་ཁོ་ན་ཡིན་ནོ་ཞེས་པའང་མི་འཐད་དེ། ཀ་བུམ་རང་མཚན་ཆོས་ཅན། རྫས་མ་ཡིན་པར་ཐལ། རང་བཞིན་མ་འདྲེས་པ་མིན་པའི་ཕྱིར་ཏེ་རང་བཞིན་གཅིག་ཡིན་པའི་ཕྱིར། མ་གྲུབ་ན། ཀ་བུམ་གྱི་རང་བཞིན་ཆོས་ཅན། གཅིག་ཏུ་ཐལ། ཀ་བུམ་གྱི་ཆོས་ཉིད་ཡིན་པའི་ཕྱིར།
ཤེས་བྱ་ཆོས་ཅན། ཤེས་བྱའི་ལྡོག་པར་ཐལ། ཤེས་བྱ་མིན་པ་ལས་ལྡོག་པའི་ཕྱིར། འདོད་ན། ཤེས་བྱ་ལས་ཐ་དད་དུ་ཐལ་ལོ། ། ཁ་ཅིག་རྟོག་པས་སྒྲོ་མ་བཏགས་པར་ངོ་བོ་དོན་ལ་གྲུབ་པ་དང་། ཆོས་གང་རྟོག་ངོར་དེ་མིན་བཅད་ཙམ་རྫས་ལྡོག་ཏུ་འདོད་པ་ལ་ནི་དོན་བྱེད་པ་ཆོས་ཅན། རྫས་མིན་པར་ཐལ། རྟོག་པས་སྒྲོ་བཏགས་པའི་ཕྱིར། རང་མཚན་ཡང་ལྡོག་པར་ཐལ་བའི་ཕྱིར་ཏེ།
རྟོག་པའི་ཞེན་ཡུལ་མིན་པའི་ཕྱིར་རོ། ། གཉིས་པ་རྫས་ཆོས་ཅན་ལྡོག་ཆོས་ཀྱི་མཚན་ཉིད་དགག་པ་ནི། གཙང་ནག་པས། དེ་དང་དེ་མིན་ལྡོག་པ་གཅིག་ལ་འདུ་ཡང་རྫས་གཅིག་ལ་འདུ་མི་སྲིད་པ་དང་། རྫས་གཅིག་ལ་འདུ་ཡང་ལྡོག་པ་གཅིག་ལ་འདུ་མི་སྲིད་པའོ་ཞེ་ན། བདག་མེད་ཆོས་ཅན། རྫས་ཆོས་ལྡོག་ཆོས་གང་ཡང་མིན་པར་ཐལ། མཚན་ཉིད་དེ་མ་ཚང་བའི་ཕྱིར། ཆུ་མིག་པས། ཆོས་གང་དེ་མིན་དང་རྫས་གཅིག་ལ་མི་འདུ་བ་དང་འདུ་བའོ་ཞེ་ན།
དགག་པ། མཚོན་བྱ། མཚན་ཉིད། ཆོས་གསུམ་ཚང་བ་ཡིན་མིན་ཆོས་ཅན། ལྡོག་ཆོས་མིན་པར་ཐལ། དེ་མིན་དང་རྫས་གཅིག་ལ་མི་འདུ་བའི་ཕྱིར་ཏེ། དེ་མིན་མི་སྲིད་པའི་ཕྱིར། ཡང་དང་པོ་གསུམ་ཡིན་མིན་ཆོས་ཅན། རྫས་ཆོས་སུ་ཐལ། དེ་མིན་དང་རྫས་གཅིག་ལ་མི་འདུ་བའི་ཕྱིར།
བསལ་བ་ཁས་བླངས་སོ། ། བསོད་རྒྱལ། ཆོས་གང་རང་གི་རིགས་མི་མཐུན་དང་རྫས་གཅིག་ཏུ་མི་འདུ་བ་དང་འདུ་བའོ་ཞེ་ན། རྟོག་པ་ཆོས་ཅན། རྫས་ཆོས་མིན་པར་ཐལ་ལོ། ། རང་གི་རིགས་མི་མཐུན་དང་རྫས་གཅིག་ཏུ་མི་འདུ་བ་མིན་པའི་ཕྱིར་ཏེ། རྟོག་མེད་དང་རྫས་གཅིག་པའི་ཕྱིར་ཏེ། རང་རིག་པའི་ཕྱིར། ལྡོག་ཆོས་ཆོས་ཅན། ལྡོག་ཆོས་མིན་པར་ཐལ།
རང་གི་རིགས་མི་མཐུན་དང་རྫས་གཅིག་ཏུ་འདུ་བ་མིན་པའི་ཕྱིར་ཏེ། རང་རིགས་མི་མཐུན་དང་རྫས་གཅིག་མི་སྲིད་པའི་ཕྱིར་ཏེ། དེ་དང་རྫས་མིན་པའི་ཕྱིར། རྟགས་གྲུབ་སྟེ། རྟོག་པས་སྒྲོ་བཏགས་པས་སོ། ། གཞན་ཡང་། དངོས་མེད་ཆོས་ཅན། ཤེས་བྱ་མ་ཡིན་པར་ཐལ། རྫས་ཆོས་ལྡོག་ཆོས་གང་ཡང་མིན་པའི་ཕྱིར་ཏེ། རྫས་ལྡོག་མེད་པའི་ཕྱིར།
སྔ་མ་ཁས་བླངས། ཕྱི་མ་གྲུབ། རྟོག་ངོར་དེ་མིན་བཅད་ཙམ་མ་གྲུབ་པའི་ཕྱིར། མ་གྲུབ་ན། རིགས་སྤྱི་གྲུབ་པར་ཐལ་བ་ལས། སྤྱི་མེད་པའི་ཕྱིར་ཏེ། གསལ་བ་དུ་མ་མ་གྲུབ་པའི་ཕྱིར། ཆོས་མཆོག་ཏུ། གསལ་བ་ཐམས་ཅད་ཡོད་པ་མི་སྲིད་པ་དེའི་སྤྱི་མི་འཐད་པའི་ཕྱིར་རོ་ཞེ་ན། ཤཱཀྱ་བློར།
ནམ་མཁའི་བདག་ཉིད་ནི་གཅིག་པའི་ཕྱིར་ནམ་མཁའི་སྤྱི་མེད་དོ་ཞེས་སོ། ། འོ་ན་རྣམ་འགྲེལ་དུ། དངོས་དང་དངོས་མེད་གཉིས་ཀ་ལ། ། བརྟེན་ཕྱིར་སྤྱི་དེའང་རྣམ་པ་གསུམ་ཞེས་པ་དང་འགལ་ཞེ་ན། དེ་སྤྱི་མཚན་གསུམ་མེད་པ་ལ་དགོངས་ཀྱི་སྤྱི་གསུམ་གྲུབ་པར་བསྟན་པ་མིན་པས་མི་འགལ་ལོ། ། གཉིས་པ་རང་ལུགས་གཞག་པ་ལ་རྫས་དང་ལྡོག་པ་གཉིས་ལས། དང་པོ་ལ་གཉིས་ཀྱི་མཚན་ཉིད་ནི། ཁྱད་གཞི་གང་ཞིག་རང་རྗོད་བྱེད་ཆོས་ཅན་བརྗོད་པའི་སྒྲ་ལས་རང་གི་ཁྱད་པར་གཞན་མ་སྤངས་པའི་ཚུལ་གྱིས་གོ་བར་བྱ་བའོ། ། གཉིས་པ་དབྱེ་བ་ལ་གཉིས་ལས། རྫས་གཅིག་ལ་མཚན་ཉིད་ནི།
རང་རྗོད་བྱེད་ཆོས་ཅན་བརྗོད་པའི་སྒྲ་ལས་རང་གི་ཁྱད་པར་གཞན་མ་སྤངས་པའི་ཚུལ་གྱིས་གོ་བྱའི་ཆོས་ཐ་དད་མིན་པའོ། ། དབྱེ་ན། དངོས་པོ། དངོས་མེད། གཉིས་ཀ་ལ་བརྟེན་པའི་རྫས་གསུམ་མོ། ། གཉིས་པ་རྫས་ཐ་དད་ལ་མཚན་ཉིད་ནི། རང་རྗོད་བྱེད་ཀྱི་ཆོས་ཅན་བརྗོད་པའི་སྒྲ་ལས་རང་གི་ཁྱད་པར་གཞན་མ་སྤངས་པའི་སྒོ་ནས་རྟོགས་བྱའི་ཆོས་ཐ་དད་པའོ། ། དབྱེ་བ་སྔ་མ་ལྟར་རོ། ། གཉིས་པ་ལྡོག་པ་ལ་མཚན་ཉིད་དང་། དབྱེ་བ་གཉིས་ཀྱི་དང་པོ་ནི།
རང་གི་རྗོད་བྱེད་ཆོས་བརྗོད་པའི་སྒྲ་ལས་རང་གི་ཁྱད་གཞིའི་ཆོས་གཞན་སྤངས་པའི་སྒོ་ནས་རྟོགས་བྱའི་ཁྱད་པར་གྱི་ཆོས་སོ། ། གཉིས་པ་ལ་གཉིས་ལས། ལྡོག་པ་གཅིག་ལ་མཚན་ཉིད་ནི། རང་རྗོད་བྱེད་ཀྱི་ཆོས་བརྗོད་པའི་སྒྲ་ལས་རང་གི་ཁྱད་གཞིའི་ཆོས་གཞན་སྤངས་པའི་སྒོ་ནས་རྟོགས་བྱའི་ཆོས་ཐ་མི་དད་པའོ། ། དབྱེ་ན། དངོས་པོ། དངོས་མེད། གཉིས་ཀ་ལ་བརྟེན་པ་གསུམ་མོ། ། གཉིས་པ་ལྡོག་པ་ཐ་དད་ལ་མཚན་ཉིད་ནི། རང་རྗོད་བྱེད་ཀྱི་ཆོས་བརྗོད་པའི་སྒྲ་ལས་རང་གི་ཁྱད་གཞིའི་ཆོས་གཞན་སྤངས་པའི་སྒོ་ནས་རྟོགས་བྱའི་ཆོས་ཐ་དད་པའོ། །
དབྱེ་བ་སྔ་མ་ལྟར་རོ། ། གསུམ་པ་སྒྲུབ་བྱེད་དགོད་པ་ནི། རྫས་ལྡོག་འདི་ལྟ་བུ་གཞུང་ནས་མ་བཤད་དོ་ཞེ་ན་མ་ཡིན་ཏེ། རྣམ་འགྲེལ་དུ། ཀུན་ལ་རྫས་དང་དངོས་བརྗོད་པའི། ། སྒྲ་ཡི་ཁྱད་པར་འདི་ཉིད་དེ། ། ཞེས་དང་། སྐྱ་བོའི་རྫས་ལས་མེ་བཞིན་ནོ་ཞེས་པ་དང་། ཆོས་དང་ཆོས་ཅན་རྣམ་བཞག་དང་། ། ཞེས་དང་།
ཤཱཀྱ་བློར། རྫས་བརྗོད་པ་ནི་ཆོས་ཅན་བརྗོད་པ་སྟེ་ཞེས་སོགས་དུ་མ་ཞིག་གསུངས་པས་དེ་དག་གི་ཞུགས་ལ་ཆོས་ཆོས་ཅན་བརྗོད་པའི་སྒྲའི་བརྗོད་བྱ་ལ་རྫས་དང་ལྡོག་པར་གསུངས་པ་སྟེ། བུམ་པ་བརྗོད་བྱེད་ཀྱི་སྒྲའི་བརྗོད་བྱ་བུམ་པ་ཡིན་པ་བཞིན་ནོ། ། འདིའི་ལྡོག་པའང་གཞན་སེལ་ཡིན་མོད་ཀྱི་གཞན་སེལ་ལས་ཁྱབ་ཆུང་ཞིང་དངོས་མེད་ལའང་རྫས་ཡོད་དེ། ནམ་མཁའ་ལའང་རྫས་ཡོད་པར་གསུངས་པའི་ཕྱིར་ཏེ། ཤཱཀྱ་བློར། ནམ་མཁའ་ལ་ཡོད་པ་ཉིད་དང་རྫས་ཉིད་ཡོད་མོད་ཀྱི་ཞེས་སོ། ། ཆོས་གསུམ་མཚན་ཉིད་དབྱེ་བ་བསལ་བྱ་དང་། རྫས་ལྡོག་རྣམ་གཞག་སྔོན་ཆད་བྱས་མོད་ཀྱི། ། སྡེ་བདུན་མདོ་དང་འགལ་བར་མཐོང་ནས་འདིར། །
རིགས་པའི་དབང་ཕྱུག་ལུགས་བཞིན་གསལ་བར་བཀོད། ། གངས་ཅན་འདི་ན་རྒན་རབས་ལུགས་ལ་གུས། ། བློ་གྲོས་ལྡན་ཡང་གཞོན་ནུ་དེ་ལྟ་མིན། ། འཇིག་རྟེན་ཕལ་ཆེར་གྲགས་པའི་རྗེས་སུ་འབྲང་། ། བདག་གི་བློ་གྲོས་ཕལ་ལ་བསྐལ་པར་སྣང་། ། དེ་སླད་འདི་ལ་ཕལ་ཆེར་མི་གུས་ཀྱང་། ། བློ་གསལ་མཁས་པ་འགའ་ཡི་སྤྱན་ལམ་དུ། ། བརྒྱ་ལམ་མཆིས་ན་ཅུང་ཟད་གཟུ་བོའི་བློས། ། ལེགས་པར་དཔྱད་ན་རྨད་བྱུང་མིན་ནམ་ཅི། ། རིགས་པའི་དེ་ཁོ་ན་ཉིད་རྣམ་པར་ངེས་པ་ལས་མཚན་མཚོན་རྣམ་པར་འབྱེད་པ་ཡོངས་སུ་བཅད་པ་སྟེ་དང་པའོ།།
༈ །གཉིས་པ་དེས་གཏན་ལ་དབབ་བྱའི་དོན་བཤད་པ་ལ་གཉིས་ཏེ། ཡུལ་ཡུལ་ཅན་གྱི་རྣམ་གཞག་སྤྱིར་བསྟན། ཁྱད་པར་གཏན་ལ་དབབ་པའོ། ། དང་པོ་ལ། རྟོགས་བྱེད་བློ། རྟོགས་བྱ་ཡུལ། རྟོགས་པའི་ཚུལ་གསུམ་གྱི་དང་པོ་ལ་གཉིས་ཀྱི་མཚན་ཉིད་ལ་གཉིས་ལས། གཞན་ལུགས་དགག་པ་ནི། ཁ་ཅིག་རིག་པར་གནས་པ་ཞེ་ན། དེ་ཆོས་ཅན།
བློའི་མཚན་ཉིད་མིན་པར་ཐལ། བློ་དང་རྣམ་གྲངས་པ་ཡིན་པའི་ཕྱིར་ཏེ། ཆོས་མཆོག་ལས། ཤེས་པ་དང་བློ་དང་རྟོགས་པ་ཞེས་བྱ་བ་ནི་རྣམ་གྲངས་ཡིན་ལ་ཞེས་སོ། ། ཁྱབ་པ་ཡོད། བློ་དང་དེ་གྲུབ་མ་གྲུབ་ཀྱི་ཁྱད་པར་མི་འཐད་པས། རྟགས་དང་རྟགས་ཅན་དུ་མི་རུང་བའི་ཕྱིར་ཏེ། དེ་ཉིད་དུ་སྒྲ་ཐ་དད་པས་དོན་ཐ་དད་པའམ་གྲུབ་པ་དང་མ་གྲུབ་པར་འགྱུར་བ་ནི་མི་འཐད་དོ་ཞེས་དང་། གང་ཞིག་རྟོགས་པའི་དུས་ཉིད་ན་གང་རྟོགས་པ་དེ་དག་ནི་རྟགས་དང་རྟགས་ཅན་མ་ཡིན་ཏེ་ཞེས་སོ། ། གཉིས་པ་རང་ལུགས་བཞག་པ་ནི།
བེམ་པོའི་རིགས་མི་མཐུན་གང་ཞིག་སྤྱོད་བྱར་སྐྱེས་པ་སྟེ། རྣམ་ངེས་ལས་རྣམ་ཤེས་བེམ་པོའི་རང་བཞིན་ལས། བཟློག་པར་རབ་ཏུ་སྐྱེ་བ་སྟེ། ཞེས་དང་། རྣམ་འགྲེལ་དུ། མྱོང་བྱ་ཉིད་ཕྱིར་སེམས་ཡིན་ནོ། ། ཞེས་སོ། ། གཉིས་པ་དབྱེ་བ་ལ་གཉིས་གཞན་ལུགས་དགག་པ་ནི། སྔ་རབས་པ་རྣམས་ཚད་མ་གཉིས། ཚན་མིན་ལྔ་སྟེ་བདུན་ནོ། །
དེ་དག་གི་ཐེ་ཚོམ་ལས་གཞན་པའི་བློ་དྲུག་གི་སྤྱི་རིགས་ངོ་བོ་གཅིག་ཡིན་ཏེ། སྒྲ་མི་རྟག་པ་སྒྱུ་མར་ངེས་པ་སྟེ་དེ་སྒྲ་མི་རྟག་པ་ལ་རྗེས་དཔག་སྒྱུ་མ་ལ་ཡིད་དཔྱོད། མི་རྟག་པ་ལ་བཅད་ཤེས། སྒྲ་དོན་ལ་ལོག་ཤེས། རང་ལ་མངོན་སུམ། རིག་པའི་སྐད་ཅིག་ལ་ལྟོས་ཏེ་སྣང་ལ་མ་ངེས་པའོ་ཞེས་པ་མི་འཐད་དེ། མི་རྟག་པ་ལ་ཚད་མ་མིན་ན་སྒྲ་མི་རྟག་པ་ལ་རྗེས་དཔག་ཏུ་མི་འཐད་ལ། སྒྱུ་མ་ལ་ཐེ་ཚོམ་ཡིན་པས་ཡིད་དཔྱོད་ཀྱི་མཚན་ཉིད་དང་འགལ་ཞིང་། ཚད་མིན་སྔར་འབྱེད་པའང་མི་འཐད་པར་འོག་ནས་སྟོན་ཏོ། ། ཁ་ཅིག་ཡུལ་ལ་མ་ཞུགས་པ་འཇུག་བཞིན་པ་ཞུགས་ཟིན་པ་གསུམ་དུའང་དབྱེར་ཡོད་ལ།
ཡུལ་ཅན་གྱི་སྒོ་ནས་རང་རིག་དུ་འདུ་གསུང་བའང་མི་འཐད་དེ། ཡུལ་དེ་ལ་མ་ཞུགས་ན་དེ་རྟོགས་པ་མིན་པས། དེ་ལ་བློར་མི་འཐད་པའི་ཕྱིར་དང་། བློ་ཀུན་ཡུལ་ཅན་གྱི་སྒོ་ནས་མངོན་སུམ་དུ་འདུ་བར་ཐལ་བའི་ཕྱིར་རོ། ། ཡང་རང་རིག་ལ་ཡུལ་མེད་ཅེས་པའང་མི་འཐད་དེ། ཚད་མ་ཡིན་པའི་ཕྱིར་ཏེ། ཆོས་མཆོག་ལས། གང་ཡུལ་དང་ལྡན་པ་མ་ཡིན་པ་དེ་ནི་ཚད་མ་མ་ཡིན་ཏེ། དཔེར་ན་ནམ་མཁའི་ཨུཏྤལ་བཞིན་ནོ་ཞེས་སོ། ། གཉིས་པ་རང་ལུགས་བཞག་པ་ལ།
གང་ཟག བྱེད་ལས། ངོ་བོ། འཇུག་ཚུལ་གྱི་སྒོ་ནས་དབྱེ་བ་བཞིའི་དང་པོ་ལ། དབྱེ་ན་འཕགས་པ་དང་འཕགས་པ་མ་ཡིན་པའི་བློ་གཉིས་སོ། ། གཉིས་པ་ལ་རྟོག་པ་རྟོག་མེད་གཉིས་ལས། དང་པོ་ལ་གསུམ་སྟེ། མཚན་ཉིད་གཏན་ལ་དབབ། དེའི་དབྱེ་བ་བསྟན། ཁྱད་པར་བྱེད་ཆོས་བཤད་པའོ། །
དང་པོ་ལ་དགག་གཞག་གཉིས་ལས། དང་པོ་ནི། ཕྱ་པས། དོན་སྤྱི་འཛིན་པ་ཞེས་པ་འཛིན་པའི་བློས་མ་ངེས་ལ། གཙང་ནག་སྒྲ་དོན་འཛིན་པ་ཞེས་པ་རྣལ་འབྱོར་པའི་མངོན་སུམ་གྱིས་མ་ངེས་ཏེ། ཆོས་མཆོག་ཏུ། རྣལ་འབྱོར་པའི་ཤེས་པ་ལ་སྒྲ་དོན་དུ་མ་སྣང་དུ་ཟིན་ཀྱང་རྣམ་པར་རྟོག་པ་མེད་པ་ཉིད་དེ་ཞེས་སོ། ། ཕལ་ཆེར་བརྗོད་བྱ་རྗོད་བྱེད་འདྲེར་རུང་འཛིན་པ་ཞེས་པ་ནི་རྟོགས་པས་མ་ངེས་ཏེ། བརྗོད་པར་བྱ་བྱེད་འདྲེ་བ་མི་སྲིད་པའི་ཕྱིར། གཉིས་པ་ནི།
བརྗོད་བྱ་རྗོད་བྱེད་འདྲེ་རུང་བར་སྣང་བས་སྒྲ་དོན་འཛིན་པའི་ཞེན་པ་སྟེ། རྣམ་ངེས་ལས། རྟོག་པ་ནི་བརྗོད་པ་དང་འདྲེས་རུང་བར་སྣང་བའི་ཤེས་པ་སྟེ་ཞེས་སོ། ། འོ་ན་གཟུགས་མེད་ན་སྒྲ་མེད་པས་རྟོགས་པ་མེད་པར་འགྱུར་ཞེ་ན་སྐྱོན་མེད་དེ། སྒྲ་སྤྱི་འཛིན་པས་སོ། ། གཉིས་པ་དེའི་དབྱེ་བ་བསྟན་པ་ལ། གང་ཟག ངོ་བོ། ཡུལ། བྱེད་པའི་སྒོ་ནས་དབྱེ་བ་བཞིའི་དང་པོ་ལ།
སྒྲ་དོན་འདྲེས་པར་སྣང་བ་བརྡ་ལ་བྱང་བའི་རྟོག་པ་དང་། འདྲེས་པར་མི་སྣང་ཡང་འདྲར་རུང་བར་སྣང་བ་བྱས་པ་སོགས་ལ་མ་བྱང་བའི་རྟོག་པ་གཉིས་སོ། ། གཉིས་པ་ལ་ཚད་མ་ཚད་མིན་ནམ་མ་འཁྲུལ་བ་དང་འཁྲུལ་པ་གཉིས་ཏེ། དང་པོ་ནི་རྗེས་དཔག གཉིས་པ་ནི་དེ་ལས་གཞན་པའོ། ། གསུམ་པ་ལ། དོན་སྤྱི། སྒྲ་སྤྱི། དེ་གཉིས་ཀ་འཛིན་པ་གསུམ་མམ། རིགས་སོགས།
འབྲེལ་པ། སྒྲ་དོན་འཛིན་པ་གསུམ་དུ་བློ་གྲོས་གཉིས་ཀྱིས་བཤད་པ་ལྟར་རམ། དོན་གྱི་ངོ་བོ་དང་ཁྱད་པར་ལ་རྟོག་པ་གཉིས་སོ། ། བཞི་པ་ལ། ངེས་པ་དང་ཐེ་ཚོམ་གཉིས་ལས་དང་པོ་ལ་གཉིས་ཀྱི་མཚན་ཉིད་ནི། མཐའ་གཅིག་ཏུ་ངེས་པའི་རྟོག་པ་སྟེ། ཆོས་མཆོག་ཏུ། ཐེ་ཚོམ་ལས་ལྡོག་པ་ནི་ངེས་པ་ཡིན་ཏེ། ཞེས་དང་། ངེས་པ་ནི་གཏན་ལ་ཕེབས་པ་སྟེ་ཞེས་སོ། །
གཉིས་པ་དབྱེ་ན། ཆོས་མཆོག་ཏུ། ངེས་པ་ཡང་དོན་འགའ་ཞིག་ནི་སོ་སོར་ངེས་པའི་རང་གི་ངོ་བོར་ངེས་པར་བྱེད་དེ་ཞེས་དང་། འགའ་ཞིག་ནི་ངེས་པ་ན་དེ་དང་དེ་མ་ཡིན་པའི་ངོ་བོར་ངེས་པར་བྱེད་དེ་ཞེས་པ་ལྟར། ཡང་དག་པ་དང་ཕྱིན་ཅི་ལོག་ཏུ་ངེས་པ་གཉིས་ལས། དང་པོ་ལ་མཚན་ཉིད་ནི། ཞེན་ཡུལ་ཕྱིན་ཅི་མ་ལོག་པར་མཐའ་གཅིག་ཏུ་ངེས་པ་སྟེ། དབྱེ་ན། རྗེས་དཔག་དང་། བཅད་ཤེས་གཉིས་སོ། །
གཉིས་པ་ལ་མཚན་ཉིད་ནི་ཕྱིན་ཅི་ལོག་ཏུ་མཐའ་གཅིག་ཏུ་འཛིན་པའི་རྟོག་པའོ། ། དབྱེ་ན་མི་རྟག་པ་ལས་རྟག་པ་དང་། སྔ་ཕྱི་གཅིག་ཏུ་དང་། མཚན་མོ་ཟླ་ཟེར་གྱི་གོས་དཀར་པོ་ལ་སེར་པོ་དང་། མགལ་མེ་འཁོར་ལོར་ངེས་པ་ལྟ་བུ། ངོ་བོ། དུས། རྣམ་པ། ཡུལ་ལ་ཕྱིན་ཅི་ལོག་ཏུ་ངེས་པའོ། ། གཉིས་པ་ཐེ་ཚོམ་ལ།
མཚན་ཉིད། དབྱེ་བ་གཉིས་ལས། དང་པོ་ལ་དགག་པ་ནི ཁ་ཅིག་མཐའ་གཞན་དུ་དོགས་པ་ནི་གང་ཟག་གིས་མ་ངེས་ལ། གཙང་ནག་པས། ཡུལ་ལ་རྩེ་གཉིས་སུ་འཇུག་པ་ཞེས་པ་ནི་དངོས་མེད་ལ་ཐེ་ཚོམ་གྱི་བློ་མ་ངེས་སོ། ། གཉིས་པ་བཞག་པ་ནི། མཐའ་གཅིག་ཏུ་མ་ངེས་པའི་ཞེན་པའི་རྟོག་པ་སྟེ། ཤཱཀྱ་བློར། ཐེ་ཚོམ་ཡང་གཉིས་ཀའི་ཆ་ལ་བརྟེན་པ་ཡིན་པས་ཤེས་སོ། ། གཉིས་པ་དབྱེ་ན།
མངོན་དུ་རྒྱུ་དང་བག་ལ་ཉལ་གཉིས་སོ། ཆ་མཉམ་པ་དང་ཤས་ཆེར་འཛིན་པའི་ཐེ་ཚོམ་གཉིས་སོ། ། བག་ལ་ཉལ་ལ་རྟགས་ལ་ལྟོས་མ་ལྟོས་གཉིས་ཏེ། མ་ངེས་པའི་རྟགས་ལ་བརྟེན་པ་དང་། ཡིད་དཔྱོད་ལྟ་བུའོ། ། གཉིས་པ་ཁྱད་པར་བྱེད་ཆོས་བཤད་པ་ལ་བརྗོད་བྱ་བརྗོད་བྱེད། བརྡ་སྦྱོར་ཚུལ། དོན་རྟོགས་ཚུལ་ལོ། ། དང་པོ་ལ་གཉིས་ཀྱི་བརྗོད་བྱ་ལ་དགག་པ་ནི། ཁ་ཅིག་དོན་རང་མཚན་སྒྲའི་དངོས་ཀྱི་བརྗོད་བྱ་ཡིན་ནོ་ཞེས་པ་མི་འཐད་དེ།
དངོས་སུ་བརྡ་སྦྱར་བར་མི་ནུས་པའི་ཕྱིར་ཏེ། རྣམ་འགྲེལ་དུ། བཀའ་དང་མི་ནུས་འབྲས་མེད་ཕྱིར། ། དངོས་པོ་ལ་མིན་ཞེས་སོ། ། རང་མཚན་བརྗོད་བྱ་གཏན་མ་ཡིན་དུ་ཆུ་མིག་པས་འདོད་པའང་མི་འཐད་དེ། རྟོག་པའི་ཡུལ་མ་ཡིན་པར་ཐལ་བའི་ཕྱིར་རོ། ། དེས་ན་རྟོག་ཡུལ་དུ་རུང་བ་ཐམས་ཅད་སྒྲ་བརྗོད་བྱ་ཡིན་ལ། དངོས་ཀྱི་བརྗོད་བྱ་ནི་རྟོག་པའི་དངོས་ཡུལ་ཀུན་ཡིན་ནོ། ། གཉིས་པ་རང་ལུགས་བཞག་པ་ལ་མཚན་ཉིད་ནི། བརྗོད་བྱེད་ལས་གོ་བྱ་སྟེ།
རྒྱན་ལས་སྒྲ་གང་ཞིག་བརྗོད་པ་ན། ། རྟོགས་པའི་དོན་གང་ཡིན་པ་དེ། སྒྲ་ཡི་བརྗོད་བྱ་ཡིན་ཞེས་སོ། ། གཉིས་པ་དབྱེ་ན། དངོས་དང་། ཞེན་པའི་བརྗོད་བྱ་གཉིས་ཏེ། གཞན་སེལ་དང་། རང་མཚན་ནོ། ། དེའང་རྣམ་འགྲེལ་ལས། དེ་དངོས་སྒྲོ་བཏགས་རྟོགས་པ་ཡིས། །
གཞན་ལས་ལྡོག་པ་རྟོགས་ཕྱིར་ཡང་ཞེས་དང་། གཏན་ཚིགས་ཐིགས་པའི་འགྲེལ་པར། སྐྱེས་བུས་ཞེན་པར་བྱེད་པའི་ངོར་སྒྲའི་དོན་ཉིད་དུ་དེ་རྣམ་པར་བཞག་པར་བྱའོ་ཞེས་སོ། ། དང་པོ་ལ་དབྱེ་ན། དགག་པ་དང་སྒྲུབ་པ། ཆོས་དང་ཆོས་ཅན། ཐ་དད་དང་ཐ་དད་མིན་པ། བསྒྲུབ་བྱ་སྒྲུབ་བྱེད། སྤྱི་དང་གཞི་མཐུན། མཚན་ཉིད་དང་མཚོན་བྱ་ལ་སོགས་པ་དུ་མར་དབྱེར་ཡོད་དོ། །
གཉིས་པ་རྗོད་བྱེད་ལ་དགག་པ་ནི། རལ་གྲི། རྗོད་བྱེད་མཚན་ཉིད་པ་སྒྲ་སྤྱིའོ་ཞེས་དང་། འུ་ཡུག་པ། སྒྲ་གང་རྟོགས་པ་བརྗོད་བྱ་གོ་བྱེད་ཀྱི་ཐབས་སུ་གྱུར་པ་ཞེས་པ་ནི། ནང་གི་རྗོད་བྱེད་ལ་མ་ཁྱབ་བོ། གཉིས་པ་བཞག་པ་ལ་མཚན་ཉིད་ནི། བརྗོད་བྱ་གོ་བྱེད་དེ། རྣམ་འགྲེལ་དུ། ཡིག་གེ་དོན་མེད་ཅན་འགྱུར་ཞིང་།
ཞེས་པའི་ཤུགས་ཀྱིས་གྲུབ་ལ། འདིས་ནི་ཆུ་མིག་པ་སོགས་ཀྱི་ཡི་གེ་རྗོད་བྱེད་དུ་འདོད་པའང་བཀག་གོ ། གཉིས་པ་དབྱེ་བ་ལ། ནང་དང་སྒྲའི་རྗོད་བྱེད་གཉིས་ཀྱི་དང་པོ་ནི། ངོ་ཤེས་པའི་རྟོག་པ་སྟེ། རྣམ་འགྲེལ་དུ། དེ་ལས་གཞན་དང་བྲལ་བ་ཡི། ། ཡུལ་ཅན་གྱི་ནི་སྒྲ་རྣམས་ཀྱིས། ། ལྷན་ཅིག་སྦྱར་ནས་ངོ་ཤེས་བྱེད། ། ཅེས་དང་།
རྟོག་གེའི་སྐད་ལས། ནང་གི་བརྗོད་པའི་རྣམ་པ་ནི་རྟོག་པ་སྟེ། དཔེར་ན་རྣམ་པར་ཤེས་པ་དང་ལྡན་པའི་སྐྱེས་བུའི་འདི་བུམ་པའོ་ཞེས་པའི་རྟོག་པ་བཞིན་ནོ། ། བྱིས་པ་དང་ལྐུགས་པ་དང་། དུད་འགྲོ་ལ་སོགས་པ་རྣམས་ཀྱི་ནང་གི་བརྗོད་པའི་རྣམ་པ་ལྷུར་བྱེད་པའི་ངོ་བོ་རྟོགས་ཞེས་སོ། ། གཉིས་པ་ལ་རྒྱུ་ནི། ཆོས་མཆོག་ཏུ། སྒྲའི་དངོས་ཀྱི་རྒྱུ་ནི་གནས་དང་བྱེད་པ་ཕྲད་པ་ཡིན་ལ་དེའི་རྒྱུ་ནི་རྗོད་པར་འདོད་པ། དེའི་རྒྱུ་བསྟན་པར་སེམས་པ་ཡིན་ནོ་ཞེས་པ་ལྟར་རོ། ། མཚན་ཉིད་ནི་ཡི་གེའི་བཀོད་པ་ལ་བརྟེན་ནས་བཏགས་པའི་རྗོད་བྱེད་ཀྱི་སྒྲའོ། །
དབྱེ་བ་ལ། ངོ་བོ། བརྡའི་སྒོ་ནས་དབྱེ་བ་གཉིས་ཀྱི་དང་པོ་ལ་མིང་ཚིག་གཉིས་ལས། དང་པོ་ལ། མཚན་ཉིད་ནི། དོན་གྱི་ངོ་བོ་རྗོད་བྱེད་ཀྱི་སྒྲ་སྟེ། རྒྱན་དུ། གང་ཞིག་ཆ་རྣམས་འདུས་པ་ཡིས། ། དོན་གྱི་ངོ་བོ་རྗོད་བྱེད་ལ། ། རྣམ་ཆ་མང་ངམ་ཉུང་གྱུར་ཀྱང་། །
དེ་ནི་མིང་ཞེས་རབ་ཏུ་བརྗོད། ། ཅེས་སོ། ། གཉིས་པ་དབྱེ་ན་གཉིས་ལས། དངོས་མིང་ལ་མཚན་ཉིད་ནི། འདོད་རྒྱལ་ཐོག་མར་སྦྱོར་བས་རང་གི་བརྗོད་བྱ་ལ་གྲགས་པས་མི་འཁྲུལ་བར་གྲུབ་པའི་མིང་སྟེ། རྣམ་འགྲེལ་དུ། ཇི་ལྟར་གྲགས་ལས་གྲུབ་གང་ཡིན། ། དངོས་དང་ཞེས་སོ། ། དབྱེ་ན། ལྷས་བྱིན་དང་ཤིང་ཞེས་པ་ལྟ་ན་མིང་དང་རིགས་ཀྱི་སྒྲ་གཉིས་སོ། །
གཉིས་པ་བཏགས་པ་མིང་ལ་མཚན་ཉིད་ནི། དངོས་མིང་ལ་བརྟེན་ན་བརྡ་བྱས་པའི་རྒྱུ་མཚན་གྱི་མིང་སྟེ། རྣམ་འགྲེལ་དུ། དེ་དང་མཚུངས་པའི་ཕྱིར། གང་ལ་དེ་སྐད་བརྗོད་ཕལ་པ། ། ཞེས་སོ། ། གཉིས་པ་དབྱེ་ན་འབྲེལ་པ་དང་། སྨན་ཁྲ་རྐང་ཞེས་པ་ལྟ་བུ་འདྲ་བ་རྒྱུ་མཚན་དུ་བྱས་པའོ། ། དང་པོ་ལ་བཞི་སྟེ། རྒྱུ་ལ་འབྲས་བུས་འབྲས་བུ་ལ་རྒྱུ་ཡ་གྱལ་ཚོགས་པ།
ཚོགས་པ་ལ་ཡ་གྱལ་གྱི་མིང་གིས་བཏགས་པའོ། ། དཔེར་ན་སྒྲུབ་ངག་ལ་རྗེས་དཔག ཉི་འོད་ལ་ཉི་མ། རས་ཡུག་གི་ཕྱོགས་གཅིག་ཚིག་པ་ལ་རས་ཡུག་ཚིག རྔའི་སྒྲ་ཞེས་པ་ལྟ་བུའོ། ། གཉིས་པ་ཚིག་ལ། མཚན་ཉིད་ནི། དོན་གྱི་ཁྱད་པར་སྟོན་པའི་རྗོད་བྱེད་ཀྱི་སྒྲ་སྟེ། རྒྱན་དུ། གལ་ཏེ་མིང་གཉིས་འདུས་པའམ། །
འོན་ཏེ་མང་པོ་འདུས་ཀྱང་རུང་། ། དེ་དག་ཁྱད་པར་བརྗོད་བྱེད་ན། ། ཚིག་ཅེས་རབ་ཏུ་བརྗོད་པ་སྟེ། ། ཞེས་སོ། ། དབྱེ་ན་བཅུ་སྟེ་འབྲས་བུ་མང་པོ་དང་ཚིག་སྡུད་དང་། ཁྱད་པར་དག་དང་ཡན་ལག་དང་། གཞི་དང་གཞི་གཅིག་བསྡུ་བ་དང་། གཞི་མཐུན་པ་དང་དེ་སྐྱེས་བུ། ། ཟླས་དབྱེ་བ་དང་ཕྱོགས་ཙམ་མོ། ། ཞེས་པ་ལྟར་དེ་དགོས་པ་ཆུང་བས་འདིར་མ་བཤད་དོ། །
གཉིས་པ་བརྡའི་སྒོ་ནས་དབྱེ་བ་ལ། དབྱེ་བ་དངོས་དང་། དེའི་མུ་བརྩི་བ་གཉིས་སོ། ། དང་པོ་ལ། ཆོས་དང་ཆོས་ཅན་བརྗོད་པ་གཉིས་ལས། དང་པོ་ལ་མཚན་ཉིད་ནི་བརྗོད་བྱའི་ཁྱད་པར་གཞན་སྤོང་བའི་ཚུལ་གྱིས་བརྗོད་བྱ་གོ་བྱེད་ཀྱི་སྒྲ་སྟེ། ཁྱད་པར་གཞི་སྤོང་བ་དང་ཞེས་སོ། ། དབྱེ་ན་བུམ་པ་ཉིད་ཅེས་པ་ལྟ་བུ། དེའི་རིགས་བརྗོད་པ་དང་། བུམ་པའི་མི་རྟག་པ་ཉིད་ཅེས་པ་ལྟ་བུ་དེའི་ཆོས་བརྗོད་ཡིན་ཡང་དེའི་རིགས་བརྗོད་པ་མིན་པ་གཉིས་སོ། །
གཉིས་པ་ལ་མཚན་ཉིད་ནི། བརྗོད་བྱའི་ཁྱད་པར་གཞན་མི་སྤངས་པའི་ཚུལ་གྱི་བརྗོད་བྱ་གོ་བྱེད་ཀྱི་སྒྲ་སྟེ། རྣམ་འགྲེལ་དུ། མི་སྤོང་བ་དག་ཅེས་སོ། ། ཁྱད་པར་གཞན་མི་སྤོང་བ་ནི། ཁྱད་པར་གཞན་བློ་ཡུལ་དུ་འཕེན་མི་འཕེན་ནོ། ། དབྱེ་ན་བུམ་པ་ཞེས་པ་ལྟ་བུ། རང་གི་ཚོགས་པ་ཅན་ལ་ལྟོས་ནས་ཚོགས་པ་བརྗོད་པ་དང་། ཚོགས་བརྗོད་མ་ཡིན་པ་ནམ་མཁའི་རང་བཞིན་ཞེས་པ་ལྟ་བུ་གཉིས་སོ། ། གཉིས་པ་དེའི་མུ་བརྩི་བ་ནི།
རིགས་བརྗོད་ལ་ཚོགས་བརྗོད་མ་ཡིན་པ་བདེ་ཞེས་པ་ལྟ་བུ་སྟེ། བདེ་བ་ལ་ཡན་ལག་གི་ཆ་མེད་པའི་ཕྱིར་རོ། ། ཚོགས་བརྗོད་ཡིན་ལ་རིགས་བརྗོད་མ་ཡིན་པ་ནི་འབིགས་བྱེད་གངས་ཅན་རི་རབ་ཅེས་པ་ལྟ་བུ་སྟེ། དེའི་རིགས་ཅན་གྱི་ཚོགས་པ་གཞན་མེད་པའི་ཕྱིར་རོ། ། གཉིས་ཀ་མིན་པ་ནི་བུམ་པ་ཞེས་པ་ལྟ་བུ་སྟེ། ཚོགས་པ་གཞན་གསེར་བུམ་སོགས་ལ་ལྟོས་ནས་རིགས་བརྗོད་དང་། རང་གི་ཚོགས་པ་ཅན་གཟུགས་དྲི་རོ་རེག་བྱ་བཞི་ལ་ལྟོས་ཏེ། ཚོགས་བརྗོད་དུ་འགྱུར་བས་སོ། ། གཉིས་པ་བརྡ་སྦྱོར་བའི་ཚུལ་ལ། སྤྱིར་ཐ་སྙད་འདོགས་པའི་ཚུལ་ནི།
རྟོག་པ་ལ་སྣང་བའི་སྒྲ་དོན་ལ་ཕྱི་རོལ་དོན་དུ་ཞེན་ནས་དེ་དང་དེ་མིན་གཉིས་སུ་ཕྱེ་ནས་དེ་མིན་བཅད་པའི་ཚུལ་གྱིས་བརྡ་སྦྱོར་ཏེ། རྣམ་འགྲེལ་དུ། གཅིག་རྟོགས་ཤེས་བྱའི་ཤེས་པ་ནི། གཅིག་ལ་གནས་པའི་རྟོགས་པ་པོ། དེ་དང་དེ་མིན་རྒྱུ་དོན་རྣམས། ། བདག་ཉིད་རྣམ་པར་འབྱེད་པར་བྱེད། ། བློ་དེ་ལ་ནི་ཡོད་པའི་དངོས། ། བློ་རྒྱུ་ཉིད་དུ་སྣང་བ་དང་། ། རྒྱུ་མིན་ངོ་བོ་བྲལ་བ་དང་། ། ངོ་བོ་གཅིག་འདྲར་བདག་ཉིད་ཀྱིས། །
ཐ་དད་པར་ནི་ཤེས་འགྱུར་བས། ཐ་དད་པ་ལ་སྐད་སྦྱོར་ཏེ། ། ཞེས་སོ། ། གཉིས་པ་དགག་སྒྲུབ་ཀྱི་ཐ་སྙད་སྦྱོར་ཚུལ་ལ་དབྱེ་བ་དང་། བསྡུ་བའོ། ། དང་པོ་ལ་གཉིས་ཀྱི་སྒྲུབ་པའི་སྒོ་ནས་སྦྱོར་ཚུལ་ལ། འབྲས་བུ་དང་། རྒྱུའི་སྒོ་ནས་བརྡ་སྦྱོར་ཚུལ་གཉིས་ཀྱི་དང་པོ་ལ། ཚོགས་པ་དང་། རྒྱུ་དང་།
གནས་སྐབས་ཁྱད་པར་ཅན་གྱི་སྒྲ་གསུམ་གྱི་དང་པོ་ལ། ཚོགས་པ་དུ་མ་དང་། གཅིག་ལ་འཇུག་པ་གཉིས་ཏེ། དེ་དག་ཀྱང་འབྲས་བུ་གཅིག་བྱེད་པའི་སྒོ་ནས་བརྡར་བྱས་པ་ཡིན་ནོ། ། གཉིས་པ་ནི། རྒྱུན་གཅིག་ལ་བརྟེན་ནས་སྒྲ་གཅིག་བརྡར་བྱས་པ་མི་ཞེས་པ་ལྟ་བུ་སྟེ། བྱིས་པ་དང་གཞོན་ནུ་སོགས་གནས་སྐབས་ཐ་དད་པའི་རྒྱུན་གཅིག་བརྗོད་པའི་ཕྱིར་རོ། ། གསུམ་པ་ནི། གནས་སྐབས་ཁྱད་པར་ཅན་དུ་གྱུར་པའི་སྒོ་ནས་གཅིག་པའི་ཚིག་སྦྱར་བ་སྟེ། དཔེར་ན་རྡུལ་ཕྲན་སོ་སོའམ་བསྡུས་པ་མིག་ཤེས་ཀྱི་ཡུལ་དུ་གྱུར་པ་ན་གཏན་དུ་ཡོད་སེམས་སམ།
རང་གི་ཡུལ་དུ་གཞན་འབྱུང་བའི་གེགས་བྱེད་པར་གྱུར་པ་ལ་ཐོགས་བཅས་ཞེས་པའི་གཅིག་གི་ཚིག་བརྡར་བྱས་པ་ལྟ་བུའོ། ། གཉིས་པ་རྒྱུའི་སྒོ་ནས་བརྡ་སྦྱར་བ་ནི། མ་ཁྲ་མོ་དང་སེར་སྐྱའི་བུ་སྔ་ཕྱི་དག་ལ་བ་ཁྲ་མོའི་བུ་ཞེས་པ་ལྟ་བུའོ། ། གཉིས་པ་དགག་པའི་སྒོ་ནས་སྦྱོར་ཚུལ་ལ་གཉིས་ལས། འབྲས་བུ་དགག་པའི་སྒོ་ནས་སྦྱོར་ཚུལ་ནི། འབྲས་བུ་བདེ་བ་དང་གཙང་བ་སོགས་བཀག་པའི་སྒོ་ནས་ཟག་བཅས་མི་གཙང་བ་དང་དུཿཁ་བ་ཞེས་དང་། སྒྲ་མིག་གི་གཟུང་བྱ་མིན་ཞེས་པ་ལྟ་བུའོ། ། གཉིས་པ་རྒྱུ་བཀག་པའི་སྒོ་ནས་སྦྱོར་བ་ནི། གཞན་བྱེད་པ་པོ་བདག་གིས་བདག་གིར་བྱས་པ་བདག་རྒྱུ་ཡིན་པར་འདོད་པ་བཀག་ནས་སྒྲ་སྦྱོར་བ་དངོས་པོ་འདི་ནི་བདག་པོ་མེད་པ་ཞེས་པ་ལྟ་བུའོ། ། བསྡུ་བ་ནི།
དེ་ལྟར་ན་སྒྲ་སྦྱོར་བ་ཐམས་ཅད་དགག་སྒྲུབ་གཉིས་ཀྱི་སྒོ་ནས་སྦྱོར་བས་ཐ་སྙད་ཐམས་ཅད་དགག་སྒྲུབ་ཀྱི་ཐ་སྙད་གཉིས་ལས་མི་འདའ་སྟེ། རྣམ་འགྲེལ་དུ། དགག་དང་སྒྲུབ་པ་མ་གཏོགས་པར། ། སྒྲ་ལས་བྱུང་བའི་ཐ་སྙད་གཞན། ། ཡོད་མིན་ཞེས་སོ། ། གསུམ་པ་དོན་རྟོགས་ཚུལ་ནི། རྗོད་བྱེད་ཀྱི་སྒྲ་ལས་བརྡ་དང་ཐ་སྙད་ཀྱི་དུས་ཀྱི་དོན་གཅིག་ཏུ་འཁྲུལ་ནས་བརྡ་ཇི་ལྟ་བ་བཞིན་དུ་ཐ་སྙད་ཀྱི་དུས་སུ་ཡང་དོན་གོ་སྟེ། རྣམ་འགྲེལ་དུ། དེ་ལས་དེ་རྟོགས་གྱུར་པའི་བློ། འཁྲུལ་པས་དངོས་པོ་གཅིག་ལྟར་རྟོགས།
ཞེས་སོ། ། དེ་ཡང་རྗོད་བྱེད་ཀྱི་སྒྲ་ཐམས་ཅད་ཀྱིས་རྗེས་འགྲོ་དངོས་དང་ལྡོག་པ་ཤུགས་ཀྱིས་བརྗོད་པས་རྟོག་པས་ཀྱང་དེ་ལྟར་དངོས་ཤུགས་ལ་གོ་སྟེ། ཤཱཀྱ་བློར། སྒྲས་རྗེས་སུ་འགྲོ་བ་དང་ལྡོག་པ་བརྗོད་པར་བྱ་བ་ཡིན་ཏེ། རྗེས་སུ་འགྲོ་བ་ནི་དངོས་སུ་བརྗོད་པ་དང་། ལྡོག་པ་ནི་ཤུགས་ཀྱིས་བརྗོད་པར་བྱའོ་ཞེས་དང་། སྒྲས་ནི་ཇི་ལྟར་རྣམ་པར་ཕྱེ་བའི་ཐ་དད་པ་གང་ཡིན་པ་དེ་གཅིག་ཁོ་ན་བརྗོད་དེ། དེ་རྟོགས་པ་ཉིད་རྗེས་སུ་འགྲོ་བ་རྟོགས་པ་ཡིན་ནོ། གཞན་ལྡོག་པ་ཤུགས་ཀྱིས་གྲུབ་པ་གང་ཡིན་ཏེ་དེ་ལྟར་རྗེས་སུ་འགྲོ་བ་དང་ལྡོག་པ་རྟོགས་པས་སྒྲ་དོན་ལྡན་པ་ཡིན་ནོ་ཞེས་སོ། ། གཉིས་པ་རྟོགས་མེད་ལ་གཉིས་ལས།
གཞན་ལུགས་དགག་པ་ནི། ཁ་ཅིག་དོན་སྤྱི་མི་འཛིན་པ་ལ་འདོད་པ་ནི་དངོས་མེད་ཀྱི་མ་ངེས་སོ། ། གཉིས་པ་རང་ལུགས་ནི། རང་ཡུལ་གསལ་བར་སྣང་བའི་བློ་སྟེ། ཆོས་མཆོག་ཏུ། གསལ་བར་སྣང་བ་ཡིན་པའི་ཕྱིར་རྣམ་པར་རྟོག་པ་མེད་པར་གྲུབ་པ་ཡིན་ལ་ཞེས་དང་། རྟོག་པའི་རྣམ་པར་ཤེས་པ་ནི་གསལ་བར་སྣང་བ་མ་ཡིན་ནོ་ཞེས་སོ། ། དབྱེ་ན་འཁྲུལ་མ་འཁྲུལ་གཉིས་ལས། དང་པོ་ལ་དགག་པ་ནི། བསོད་རྒྱལ།
བློ་གང་སྣང་ཡུལ་ལ་ལྟོས་ཏེ་འདྲེར་རུང་འཛིན་པ་དང་མི་སླུ་བས་སྟོང་པ་ཞེས་པ་ནི། དབང་ཤེས་དང་ཡིད་ཤེས་རྟོག་མེད་འཁྲུལ་པ་ལ་མ་ཁྱབ་བོ། ། གཉིས་པ་རང་ལུགས་ནི། ཕྱིན་ཅི་ལོག་ཏུ་གསལ་བར་སྣང་བའི་རིག་པའོ། ། དབྱེ་ན་དབང་ཤེས་དང་ཡིད་ཤེས་འཁྲུལ་པ་གཉིས་ཏེ། རྣམ་ངེས་སུ། ཉེ་བར་བསླད་པ་བསླུ་བའི་ཕྱིར། ། མངོན་སུམ་ལྟར་སྣང་ཞེས་དང་། དེའི་འགྲེལ་པར། འདིས་ནི་ཡིད་ཀྱིས་རྣམ་པར་བསླད་པ་ཡང་བཤད་པ་ཡིན་ནོ་ཞེས་སོགས།
དང་པོ་ལ་དབྱེ་ན། ཟླ་བ་གཉིས་འཛིན་དང་མགལ་མེ་ལ་འཁོར་ལོ་དང་། དུང་སེར་འཛིན། གྲུར་ཞུགས་པ་ལས་ཤིང་སོགས་འགྲོ་བར་སྣང་བ་ལྟ་བུ་ཡུལ། དོན་བྱེད་པའི་རང་བཞིན། རྣམ་པ། བྱ་བ་ལ་འཁྲུལ་པ་ལ་སོགས་པའོ། ། གཉིས་པ་ལ་རྨི་ལམ་གསལ་སྣང་དང་། ཟད་པར་ཟིལ་གནོན་ལ་སོགས་པ་བསྒོམ་བྱུང་མིན་པ་དང་། སྒོམ་བྱུང་གི་གསལ་སྣང་གཉིས་ཡོད་དོ། །
རྟོག་མེད་མ་འཁྲུལ་བ་ནི་མངོན་སུམ་སྟེ་འོག་ཏུ་འཆད་དོ། ། གསུམ་པ་ངོ་བོའི་སྒོ་ནས་དབྱེ་ན། འཁྲུལ་མ་འཁྲུལ་གཉིས་ལས། དང་པོ་ལ་གཉིས་ལས། མཚན་ཉིད་ནི། ཕྱིན་ཅི་ལོག་ཏུ་འཛིན་པའི་བློ་སྟེ། རྣམ་འགྲེལ་གྱི་རང་འགྲེལ་དུ། འཁྲུལ་པའི་མཚན་ཉིད་ནི་ཕྱིན་ཅི་ལོག་ཏུ་སྣང་བ་ཡིན་ནོ་ཞེས་སོ། ། གཉིས་པ་དབྱེ་ན་རྟོག་པ་དང་། རྟོག་མེད་འཁྲུལ་པ་གཉིས་སོ། །
གཉིས་པ་ནི། ཚད་མ་ཡིན་པས་འོག་ནས་འཆད་དོ། ། གསུམ་པ་འཇུག་ཚུལ་གྱི་སྒོ་ནས་དབྱེ་བ་ལ། སྣང་བ་དང་། སེལ་བས་འཇུག་པའི་བློ་གཉིས་ལས། དང་པོ་ལ་གཉིས་ལས། མཚན་ཉིད་ལ་དགག་པ་ནི། ཆུ་མིག་པས། མྱོང་སྟོབས་ཀྱིས་ཡུལ་དུ་བྱེད་པ་ཞེས་པ་ནི་ཀུན་མཁྱེན་གྱི་བློ་གཞན་གྱི་བདེ་སྡུག་ལ་སྒྲུབ་འཇུག་མ་ཡིན་པར་ཐལ་ཞིང་། འུ་ཡུག་པ་བློ་གང་ཡུལ་དེའི་རྣམ་པ་སྣང་ནས་འཛིན་པ་ཞེས་པ་ནི་བློས་མ་ངེས་སོ། །
གཉིས་པ་བཞག་པ་ནི། ཆར་མ་ཕྱེ་བར་གསལ་བར་སྣང་བའི་བློ་སྟེ། རྣམ་འགྲེལ་དུ། དོན་གྱི་རང་གི་ངོ་བོ་གཅིག ། བདག་ཉིད་མངོན་སུམ་ཡིན་པ་ལ། ཚད་མ་རྣམས་ཀྱི་བརྟག་བྱ་གང་། མ་མཐོང་ཆ་གཞན་ཅིག་ཡོད། ཅེས་སོ། ། གཉིས་པ་དབྱེ་བ་ལ་གཉིས་ལས། སྣང་བ་འཁྲུལ་པ་ལ་མཚན་ཉིད་ནི།
ཆར་མ་ཕྱེ་བར་ཕྱིན་ཅི་ལོག་ཏུ་གསལ་བར་སྣང་བའི་ཤེས་པའོ། ། དབྱེ་ན་རྟོག་མེད་འཁྲུལ་པ་ལྟར་གཉིས་སོ། ། གཉིས་པ་སྣང་བ་མ་འཁྲུལ་བ་ལ་མཚན་ཉིད་ནི། ཆར་མ་ཕྱེ་བའི་སྒོ་ནས་ཕྱིན་ཅི་མ་ལོག་པར་གསལ་བར་སྣང་བའི་ཤེས་པའོ། ། དབྱེ་ན་དོན་རིག་མངོན་སུམ་དང་རང་རིག་གོ ། གཉིས་པ་རྟོགས་བྱ་ཡུལ་ལ་མཚན་ཉིད། དབྱེ་བ། མུ་བརྩི་བ་གསུམ་གྱི་དང་པོ་ལ་གཉིས་ལས། དགག་པ་ནི། ཆོས་གང་ཞིག་གི་རྣམ་པ་བློ་ལ་ཤར་བ་ལ་བརྟེན་ནས་ངེས་པར་བྱ་བ་ཞེས་པ་ནི་རྟོག་མེད་ཀྱིས་མ་ངེས་ཏེ་རྟོག་པ་མིན་པས་ངེས་བྱེད་མིན་པའི་ཕྱིར་རོ། །
གཉིས་པ་བཞག་པ་ནི། བློས་རིག་པར་བྱ་བའོ། ། གཉིས་པ་དབྱེ་བ་ལ་སྣང་ཡུལ། ཞེན་ཡུལ། འཇུག་ཡུལ། གཟུང་ཡུལ་བཞི་ལས་དང་པོ་ལ་མཚན་ཉིད་ནི། སྣང་ནས་རིག་བྱའོ། ། དབྱེ་ན་རྟོག་མེད་མ་འཁྲུལ་བ་དང་རྟོག་པའི་སྣང་ཡུལ་གཉིས་སོ། ། དང་པོ་ལ་བེམ་རིག་གཉིས་དང་། གཉིས་པ་ལ་དགག་སྒྲུབ་གཉིས་སོ། །
གཉིས་པ་ལ་མཚན་ཉིད་ནི། ཞེས་རྟོགས་པར་བྱ་བ་སྟེ། ཤེས་བྱ་ཐམས་ཅད་དོ། ། གཉིས་པ་དབྱེ་བ་ལ་རྟོགས་ཚུལ་དང་། དོན་བྱེད་མི་བྱེད་ཀྱི་སྒོ་ནས་དབྱེ་བ་ལ་གཉིས་ལས་དང་པོ་ནི་རྣམ་འགྲེལ་དུ། དེ་ནི་རང་གཞན་ངོ་བོ་ཡིས། ། རྟོག་ཕྱིར་གཞལ་བྱ་གཉིས་སུ་བཞེད། ། ཅེས་པ་ལྟར་རང་སྤྱི་གཉིས་ལས་དང་པོ་ལ་མཚན་ཉིད་དང་དབྱེ་བ་གཉིས་སོ། ། དང་པོ་ལ་དགག་པ་ནི། ཁ་ཅིག་འཛིན་པ་ལ་དོན་བྱེད་ནུས་ཤིང་ཐུན་མོང་མ་ཡིན་པའི་རྣམ་པར་སྣང་དུ་རུང་བའོ་ཞེ་ན།
ཕྱིན་ཅི་མ་ལོག་པའི་ཡོངས་གྲུབ་རང་མཚན་མིན་པར་ཐལ་བའི་ཕྱིར་རོ། ། གཉིས་པ་བཞག་པ་ནི། དོན་དམ་པར་དོན་བྱེད་པ་སྟེ། རྣམ་འགྲེལ་དུ། དོན་དམ་དོན་བྱེད་ནུས་པ་གང་། ། དེ་འདིར་དོན་དམ་ཡོད་པ་ཡིན། ། ཞེས་སོ། ། དབྱེ་ན་བེམ་རིག་གཉིས་སོ། ། གཉིས་པ་སྤྱི་མཚན་ལ་མཚན་ཉིད་ནི། དོན་དམ་དུ་དོན་མི་བྱེད་པའི་ཆོས་ཏེ།
དེ་ཉིད་དུ། གཞན་ནི་ཀུན་རྫོབ་ཡིན་པ་སྟེ་ཞེས་སོ། ། དབྱེ་ན་སྤྱི་བྱེ་བྲག་གཉིས་ལས་སྤྱི་ལ་རིགས་ཀྱི་སྤྱི། ཚོགས་སྤྱི། དོན་སྤྱི། བསྡུ་བའི་སྤྱི། རྣམ་རྟོག་གི་སྤྱི་སྟེ་ལྔའི་དང་པོ་ལ་མཚན་ཉིད་དང་དབྱེ་བ་གཉིས་ཀྱི་དང་པོ་ལ་དགག་པ་ནི། ཆུ་མིག་པས། རང་གི་བྱེ་བྲག་ལ་ལྟོས་པའི་རིགས་མི་མཐུན་ལས་ལོག་པ་ཞེས་པ་ནི་སྤྱིས་མ་ངེས་ཏེ། རང་གི་བྱེ་བྲག་མི་སྲིད་པའི་ཕྱིར་རོ། །
གཉིས་པ་བཞག་པ་ནི། རང་གི་ཁྱབ་བྱའི་གསལ་བ་ལ་ཐུན་མོང་བར་ཁྱབ་པའི་རིགས་ལྡོག་སྟེ། རྣམ་འགྲེལ་དུ། དོན་གྱི་ངོ་བོ་ཉིད་ཀྱི་སྤྱི། ། ཀུན་ལ་ངོ་བོ་མཚུངས་ཕྱིར་དང་། ། དེ་ལྡོག་པ་ལ་བརྟེན་ཕྱིར་རོ། ། ཞེས་སོ། ། དབྱེ་ན་དངོས་པོ་དང་། དངོས་པོ་མིན་པ་ལ་བརྟེན་པ་གཉིས་སོ། ། གཉིས་པ་ཚོགས་སྤྱི་ལ་མཚན་ཉིད་ནི།
ཆོས་དུ་མ་འདུས་པའི་ཆོས་ཅན་གང་ཞིག་རང་གི་ཚོགས་པ་ཅན་ལ་ཁྱབ་བྱེད་ཐུན་མོང་བར་གྲུབ་པ་སྟེ། རྟོག་གེའི་སྐད་དུ། སྐད་ཅིག་མ་དུ་མ་ཚོགས་པའི་སྤྱི་ནི་ཞེས་དང་། རྒྱལ་དབང་བློར། རྡུལ་ཕྲ་རབ་རྣམས་ཀྱང་འདུས་པའི་གནས་སྐབས་ཁོ་ན་ཕན་ཚུན་ཕན་བཏགས་པ་ཤེས་པའི་རྒྱུ་རྣམས་ཏེ་ཞེས་སོ། ། གཉིས་པ་དབྱེ་ན་ཚོགས་པ་གཅིག་དང་དུ་མའོ། ། གསུམ་པ་དོན་སྤྱི་ནི། གསལ་བ་དུ་མ་ལ་གཅིག་ཏུ་ཞེན་པའི་རྟོག་པའི་རྣམ་པ་སྟེ། རྣམ་འགྲེལ་དུ། དངོས་རྣམས་ངོ་བོ་འགའ་ཞིག་གིས། །
ཐ་དད་མིན་པ་ལྟ་བུར་སྣང་། དེ་ལ་བསམ་པའི་དབང་གིས་ནི། ། སྤྱི་ཡོད་པར་ནི་རབ་ཏུ་བསྒྲགས། ། ཞེས་སོ། ། བཞི་པ་བསྡུ་བའི་སྤྱི་ནི། གཞི་མཐུན་པའི་སྤྱི་སྟེ། དཔེར་ན་བུམ་པ་ཡང་ཡིན་ལ་དངོས་པོ་ཡང་ཡིན་ཞེས་པ་ལྟ་བུ་སྟེ། དབྱེ་ན་དང་པོ། དངོས་མེད་གཉིས་ཀ་ལ་བརྟེན་པ་གསུམ་མོ། ། ལྔ་པ་རྣམ་རྟག་གི་སྤྱི་ནི།
ཕྱོགས་གཉིས་གང་རུང་གི་སྤྱི་སྟེ། དཔེར་ན་གོང་བུ་འགའ་ཞིག་བ་ལང་བ་མེན་གང་རུང་དུ་ཐེ་ཚོམ་ཟ་ཞིང་། བ་ལང་བ་མེན་གང་རུང་ཡིན་པ་ན་བ་ལང་བ་མེན་གང་རུང་གི་སྤྱི་ལྟ་བུ་ཐེ་ཚོམ་རྣམ་རྟགཾ་གི་སྤྱི་སྟེ། གང་རུང་དུ་ངེས་ན་དེའི་སྤྱི་མི་སྲིད་དེ། རྣམ་པར་བརྟགས་པ་དང་འགལ་བའི་ཕྱིར་རོ་ཞེས་རྣམ་ངེས་ལས་སོ། ། གཉིས་པ་བྱེ་བྲག་ལ་མཚན་ཉིད་དང་། དབྱེ་བ་གཉིས་ལས། དང་པོ་ལ་མཚན་ཉིད་ནི། རང་གི་སྤྱི་ལ་ལྟོས་ནས་བཞག་པའི་ཁྱད་པར་ལྡོག་པ་གཉིས་ཚོགས་པ་སྟེ། རྣམ་འགྲེལ་དུ།
འདི་ལྟར་ལྡོག་པའི་ངོ་བོ་ཅན། ། དེས་ན་ཐ་དད་མེད་ལྟ་བུར། ། དེ་ཉིད་གཞན་ལས་ལྡོག་པར་ཡང་སྣང་སྟེ་ཞེས་སོ། ། དབྱེ་ན་རིགས་ཚོགས་པ། བསྡུ་བ། རྣམ་བརྟག་གི་བྱེ་བྲག་བཞིའམ། དངོས་པོ། དངོས་པོ་མིན་པ་ལ་བརྟེན་པ་གཉིས་སོ། ། གཉིས་པ་དོན་བྱེད་མི་བྱེད་ཀྱི་སྒོ་ནས་དབྱེ་ན་དངོས་པོ་དངོས་མེད་གཉིས་ལས་དང་པོ་ལ་མཚན་ཉིད་ནི། དོན་བྱེད་པ་སྟེ།
རིགས་ཐིགས་སུ། དངོས་པོའི་མཚན་ཉིད་དོན་བྱེད་ནུས་པ་ཁོ་ན་ཡིན་པའི་ཕྱིར་ཞེས་སོ། ། དབྱེ་བ་ངོ་བོ་དང་བྱེད་པའི་སྒོ་ནས་དབྱེ་བ་གཉིས་ལས་དང་པོ་ལ་དངོས་གཅིག་དང་ཐ་དད་གཉིས་ལས་དང་པོའི་མཚན་ཉིད་ནི། དོན་བྱེད་ནུས་བདག་གཅིག་པ་སྟེ། དབྱེ་ན་བུམ་པ་ལྟ་བུ་ཐ་མི་དད་པ་དང་། ཐ་དད་ལས་བྱས་མི་རྟག་ལྟ་བུ་ཁྱབ་མཉམ་པ་དང་། བུམ་པ་དང་མི་རྟག་པ་ལྟ་བུ་ཁྱབ་མི་མཉམ་པ་གཉིས་སོ། ། གཉིས་པ་མཚན་ཉིད་ནི་དོན་བྱེད་པ་གང་ངོ་བོ་ཐ་དད་པའོ། ། དབྱེ་ན་ཚ་གྲང་ལྟ་བུ་འགལ་བ། མེ་དུ་བ་ལྟ་བུ་འགལ་ཞིང་འབྲེལ་པ།
ཀ་བུམ་ལྟ་བུ་འགལ་འབྲེལ་གཉིས་ཀ་མིན་པ་སྟེ་གསུམ་མོ། ། བྱེད་པའི་སྒོ་ནས་དབྱེ་ན་བེམ་རིག་གཉིས་ལས། དང་པོ་ལ་མཚན་ཉིད་ནི། ཐོགས་བཅས་གང་རིག་པའི་རིགས་མི་མཐུན་ནོ། དབྱེ་ན་ཕྱིའི་ཡུལ་ལྔ་ནང་གི་དབང་པོ་ལྔའོ། ། རིག་པ་བཤད་ཟིན་ཏོ།། ༈ །གཉིས་པ་དངོས་མེད་ལ་མཚན་ཉིད་ནི། དོན་བྱེད་པས་སྟོང་པ་སྟེ། རྣམ་འགྲེལ་དུ། དེ་མི་རུང་ཕྱིར་རང་བཞིན་མོད།
དེ་ནི་དངོས་མེད་མཚན་ཉིད་ཡིན། ། ཞེས་སོ། ། དབྱེ་བ་ཆོས་ཆོས་ཅན་གཉིས་སོ། ། གསུམ་པ་འཇུག་ཡུལ་ལ་གཉིས་ལས། མཚན་ཉིད་ལ་དགག་པ་ནི། ཁ་ཅིག་ཚད་མ་གཏོགས་བྱ་ཞེས་པ་ནི། བུམ་འཛིན་མངོན་སུམ་གྱི་གཟུང་དོན་བུམ་པའི་སྐད་ཅིག་ཆོས་ཅན། བུམ་འཛིན་མངོན་སུམ་གྱིས་རྟོགས་བྱ་ཡིན་པའི་ཕྱིར། འདོད་མི་ནུས་ཏེ། ཆོས་མཆོག་ཏུ།
ཐོབ་པར་བྱ་བ་ཡང་འདིར་འཇུག་པའི་ཡུལ་ཉིད་ལ་ངེས་པར་བརྟག་པར་བྱ་བ་ཡིན་ལ། འཇུག་པའི་ཡུལ་ཡང་ངེས་པ་ཉིད་ཡིན་ནོ་ཞེས་དང་། མངོན་སུམ་གྱིས་གཟུང་བའི་དོན་ནི་ཐོབ་པར་རུང་བ་མ་ཡིན་ཏེ། སྐད་ཅིག་མ་ཉིད་ཡིན་པའི་ཕྱིར་རོ་ཞེས་སོ། ། ཁ་ཅིག་ཚད་མས་གཞལ་བ་ལས་བླང་དོར་བྱར་རུང་ཞེས་པའང་མི་འཐད་དེ་དོར་བྱ་ཡིན་ན་སྤང་བྱ་ཡིན་པས་ཐོབ་བྱར་འགལ་བའི་ཕྱིར་རོ། ། གཉིས་པ་བཞག་པ་ནི། ཚད་མས་གཞལ་བ་ལྟར་ཡོངས་སུ་བཅད་ནས་ཐོབ་པར་བྱར་རུང་སྟེ། དེ་ནི་བླང་དོར་འབྲས་ཅན་པས། ། སྐྱེས་བུ་ཐམས་ཅད་འཇུག་པ་ཡིན། ། ཞེས་དང་།
རང་གི་མཚན་ཉིད་གཅིག་གཞལ་བྱ། ། ཞེས་རྣམ་འགྲེལ་དང་། ཆོས་མཆོག་ཏུ། ཡོངས་སུ་བཅད་པའི་དོན་ཉིད་འཇུག་པའི་ཡུལ་ཡིན་གྱི་ཞེས་སོ། ། དབྱེ་ན་མངོན་གྱུར་ལྐོག་གྱུར་གཉིས་སམ། གནས་སྐབས་མཐར་ཐུག་གི་འཇུག་ཡུལ་གཉིས་སོ། བཞི་པ་གཟུང་ཡུལ་ལ་དགག་བཞག་གཉིས་སོ། ། དང་པོ་ལ་མཚན་ཉིད་དང་དབྱེ་བ་དགག་པ་གཉིས་ཀྱི་དང་པོ་ནི། སྔ་རབས་པ་དག་འཛིན་པ་ལ་སྣང་རུང་ཞེས་པ་ནི་མི་འཐད་དེ། རྟོག་མེད་འཁྲུལ་པ་ཆོས་ཅན།
སྐྲ་ཤད་ཟླ་གཉིས་ཀྱང་གཟུང་ཡུལ་གཉིས་སོ། ། སྐྲ་ཟླ་གཉིས་འཛིན་པ་ལ་སྣང་དུ་རུང་བའི་ཕྱིར་ཏེ། རྣམ་འགྲེལ་དུ། འཁྲུལ་པའི་ཤེས་པ་ཅན་རྣམས་ཀྱིས། ། ཟླ་གཉིས་མེད་བཞིན་ཐ་དད་མཐོང་། ། ཞེས་སོ། ། འདོད་པར་མི་ནུས་ཏེ། ཆོས་མཆོག་ཏུ། རབ་རིབ་ལ་སོགས་པས་དབང་པོ་ཉམས་པ་ལས་སྐྱེས་པ་ནི་ཕྱིན་ཅི་ལོག་གི་རྣམ་པ་བཞག་པའི་ཕྱིར་བསྐྱེད་པར་བྱེད་པ་ཡིན་ཡང་གཟུང་བ་མ་ཡིན་ཏེ། ཟླ་བ་གཉིས་ཀྱི་ཤེས་པ་ལ་ཟླ་བ་གཅིག་གིས་རང་གི་རྣམ་པ་མ་བཞག་པའི་ཕྱིར་རོ། །
འདིས་ནི་གཟུང་དོན་དང་དམིགས་རྐྱེན་གྱི་ཁྱད་པར་ཡང་བཤད་པ་ཡིན་ནོ། ། འཛིན་པའི་རྣམ་པ་ཡང་འཛིན་པའི་གཟུང་ཡུལ་དུ་ཐལ་བའི་ཕྱིར་རོ། ། གཉིས་པ་དབྱེ་བ་དགག་པ་ནི། སྔ་རབས་པ་ཕལ་ཆེ་བ་བཟུང་ཡུལ་རང་མཚན། དོན་སྤྱི། དངོས་མེད་གསལ་སྣང་ངོ་། དང་པོ་ལ་མཚན་ཉིད་ནི། འཛིན་པ་ལ་ཐུན་མོང་མ་ཡིན་པའི་རྣམ་པར་སྣང་ཞིང་དོན་བྱེད་པ་སྟེ། དབྱེ་ན། ཡུལ་དང་དབང་པོ་སེམས་སེམས་བྱུང་ཐད་དོ་ཞེ་ན།
དམིགས་རྐྱེན་ཟླ་བ་གཅིག་ཀྱང་ཟླ་བ་གཉིས་འཛིན་དབང་ཤེས་ཀྱི་ཡུལ་དུ་ཐལ་ཞིང་། དབང་པོ་དང་སེམས་སེམས་བྱུང་ཐ་མལ་གྱི་གཞན་རིག་མངོན་སུམ་གྱི་ཡུལ་དུ་ཐལ་བའི་ཕྱིར་རོ། ། འདོད་མི་ནུས་ཏེ། རྣམ་འགྲེལ་དུ། དབང་པོའི་ནུས་སོགས་ལ། དབང་པོའི་བློ་ནི་མེད་པའི་ཕྱིར། ། ཞེས་དང་། དཔེ་ནི་དུས་མཚུངས་རྣམ་པར་ཤེས། ། གཞན་གྱིས་མྱོང་བ་བསྟན་པ་ཡིན། ། ཞེས་སོ། །
གཟུང་ཡུལ་དོན་སྤྱི་ལ་མཚན་ཉིད་ནི། འཛིན་པ་ལ་ཐུན་མོང་གི་རྣམ་པར་སྣང་ཞིང་དོན་བྱེད་པས་སྟོང་པ་སྟེ། རང་གཞན་ཤེས་བྱ་ལ་སྲིད་པ་དང་མི་སྲིད་པའི་དོན་སྤྱིའོ་ཞེས་པའང་མི་འཐད་དེ། དེ་དག་གཟུང་ཡུལ་མིན་པར་ཐལ། རང་འཛིན་བསྐྱེད་བྱེད་མིན་པའི་ཕྱིར། ཁྱབ་པ་ཡོད། རྣམ་འགྲེལ་ལས། གཟུང་བ་བསྐྱེད་བྱེད་ལས་གཞན་མིན། ། ཞེས་སོ། ། གསུམ་པ་མེད་གསལ་ལ་མཚན་ཉིད་ནི།
འཛིན་པ་ལ་ཐུན་མོང་མིན་པའི་རྣམ་པར་སྣང་ཞིང་དོན་བྱེད་པས་སྟོང་པ་སྟེ། དབྱེ་ན་དབང་ཡིད་རྟོག་མེད་འཁྲུལ་པའི་གཟུང་ཡུལ་ཏེ། ཟླ་གཉིས་དང་རྨི་ལམ་གྱི་རྟ་གླང་གི་རྣམ་པ་ལྟ་བུའོ་ཞེས་པ་མི་འཐད་དེ། རྣམ་པ་དེ་དག་རང་འཛིན་དང་ལྷན་ཅིག་དམིགས་ངེས་མ་ཡིན་པར་ཐལ། ཤེས་པ། བརྟན་ཡོད། རང་མཚན་མིན་པར་ཐལ་ཏེ། འདོད་པར་མི་ནུས། རྣམ་འགྲེལ་དུ། དེ་ཕྱིར་ཤེས་ནུས་སྣང་བ་ཡི།
དོན་ནི་ཤེས་ལས་གཞན་མིན་པ། ། བཟློག་པར་རབ་ཏུ་དཀའ་བ་ཉིད། ། ཅེས་དང་། རུང་ཡུལ་གནས་པས་མི་ཤེས་པ། ། རང་ཉིད་ཤེས་ཕྱིར་དེ་ཤེས་ཡིན། ། ཞེས་དང་། གལ་ཏེ་སྤྱི་ནི་ཤེས་ངོ་བོའི། ། དེ་ཉིད་ཡིན་ན་ཐལ་བར་འགྱུར། ། དེ་ལྟར་འདོད་ཕྱིར་སྐྱོན་ཡོད་མིན། ། ཞེས་སོ། །
གཉིས་པ་རང་ལུགས་བཞག་པ་ལ་གསུམ་ལས། མཚན་ཉིད་ནི། འཛིན་པ་མ་འཁྲུལ་བ་རང་འདྲའི་རྣམ་པ་གཏོད་བྱེད་དེ། རྣམ་འགྲེལ་དུ། ཤེས་པ་རྣམ་པ་འཇོག་ནུས་པའི། ། རྒྱུ་ཉིད་ལ་ནི་བཟུང་བར་ཤེས། ། ཞེས་སོ། ། དབྱེ་བ་ལ་དབང་པོ་དང་། ཡིད་ཀྱི་མངོན་སུམ་གྱི་གཟུང་དོན་ནམ། བེམ་གཉིས་སོ། །
གསུམ་པ་རྣམ་གཞག་ལ་གསུམ་ལས། དགག་པ་ནི། བྱེ་བྲག་སྨྲ་བ་རྡུལ་ཕྲ་རབ་གཟུང་དོན་དུ་འདོད་དེ། རྟོག་གེའི་སྐད་དུ། རྩོམ་པར་བྱེད་པ་རྡུལ་ཕྲ་རབ་དེ་རྣམས་ནི་བྱེ་བྲག་ཏུ་སྨྲ་བ་རྣམས་ཀྱི་ལྟ་བ་ལ་དངོས་སུ་མངོན་སུམ་གྱི་སྤྱོད་ཡུལ་ཡིན་ནོ་ཞེས་སོ། ། མི་འཐད་དེ། རང་འཛིན་གྱི་ཡུལ་མ་ཡིན་པའི་ཕྱིར་ཏེ། དམིགས་པ་རྟག་ཏུ་དབང་པོ་རྣམ་པ་རིག་པའི་རྒྱུ། ། ཕྲ་རབ་རྡུལ་དག་ཡིན་མོད་ཀྱི། ། དེ་མི་སྣང་ཕྱིར་དེ་ཡུལ་ནི། །
རྡུལ་ཕྲན་མ་ཡིན་དབང་པོ་བཞིན། ། ཞེས་སོ། ། གཉིས་པ་བཞག་པ་ནི། ཕྱིའི་དོན་དཔྱོད་པའི་སྐབས་སུ་སློབ་དཔོན་ཡང་མདོ་སྡེ་པ་དང་འདྲ་བར་རགས་པས་གཟུང་དོན་དུ་བཞེད་ཅིང་། རྣམ་རིག་པའི་ལུགས་ལ་བརྟེན་པ་ན་བག་ཆགས་ཀྱི་དབང་གིས་འབྱུང་བའི་སྣང་བ་ལ་འཇོག་པ་ཡིན་ཏེ། ཉི་ཤུ་པར། རང་གི་ས་བོན་གང་ལས་སུ། ། རྣམ་རིག་སྣང་བ་གང་བྱུང་བ། ། དེ་དང་དེ་ཡི་སྐྱེ་མཆེད་ནི། རྣམ་པ་གཉིས་སུ་ཐུབ་པས་གསུངས། །
ཞེས་དང་། དམིགས་བརྟག་ཏུ། ནང་ལས་ཤེས་བྱའི་ངོ་བོ་ནི། ། དོན་ཡིན་ཞེས་དང་། ཆོས་མཆོག་གིས། རྣམ་རིག་ཙམ་དུ་སྨྲ་བ་ལ་ནི་སློབ་དཔོན་བག་ཆགས་བརྟན་པ་དང་མི་བརྟན་པ་དག་གིས་རྣམ་པར་འཇོག་པ་མཐོང་ལ། འདིར་ནི་དོན་མེད་ན་མི་འབྱུང་བ་ལས་ཞེས་དེ་ལྟ་བུ་ལ་སོགས་པ་གསུངས་པས་ན། ཕྱི་རོལ་གྱི་དོན་གྱི་ཚུལ་ཉིད་བཤད་པ་ཡིན་ནོ་ཞེས་སོ། ། རགས་པ་ནི་རྡུལ་ཕྲན་རང་འཛིན་བསྐྱེད་པའི་རྐྱེན་དུ་གྱུར་པ་རྣམས་ཕན་ཚུན་ཐག་ཉེ་བར་གྱུར་པ་སྟེ། ཀུན་ལས་བཏུས་སུ།
གཅིག་མིན་དོན་གྱིས་བསྐྱེད་བྱའི་ཕྱིར། ། རང་དོན་སྤྱི་ཡི་སྤྱོད་ཡུལ་ཅན། ། ཞེས་དང་། དེའི་འགྲེལ་པར་རང་གི་རྒྱུ་དང་རྐྱེན་རྣམས་ལས་རྡུལ་ཕྲ་རབ་ཕན་ཚུན་ཐག་ཉེ་བའི་གནས་སྐབས་ཐོབ་པ་ཁོ་ནར་གྱུར་པ་སོ་སོར་རྣམ་པར་ཤེས་པ་བསྐྱེད་པར་ནུས་པ་རྣམས་སྐྱེ་བ་ནི་བསགས་པའི་སྒྲས་བརྗོད་དེ་བསགས་པ་བསྡུས་པའི་རྣམ་གྲངས་ཅན་འདི་རྣམས་ཡང་དག་པར་སྐྱེ་བའོ་ཞེས་དང་། དབང་པོའི་ཤེས་པའི་ཡུལ་ནི་རྡུལ་ཕྲ་རབ་ཅེས་བྱ་བ་གཅིག་མིན་གྱི་དངོས་པོ་སྟེ་ཞེས་སོ། ། གསུམ་པ་འགལ་བ་སྤང་བ་ནི། རྣམ་འགྲེལ་དུ། དབང་ཡུལ་དེ་ཕྱིར་རྡུལ་ཕྲན་མིན་ཞེས་པ་དང་འགལ་ཞེ་ན། དེ་ནི་མ་ཚོགས་དང་ཁྱད་མེད་ཀྱི་རྡུལ་ཕྲ་རབ་མིན་པ་ལ་དགོངས་ལ། འདིར་ནི་འདུས་པའི་རྡུལ་ཕྲ་རབ་ཡུལ་ཡིན་པ་ལ་དགོངས་པས་མི་འགལ་ལོ། །
གལ་ཏེ་ཤཱཀྱ་བློ་ལས། རྡུལ་ཕྲ་རབ་ཤིན་ཏུ་ཉེ་བར་གནས་པ། ཡུལ་མ་ཆད་པར་གནས་པ། རྡུལ་ཕྲ་རབ་གཞན་གྱིས་བསྐོར་བ་མངོན་སུམ་གྱི་ཡུལ་ཡིན་ནོ། ། རྡུལ་ཕྲ་རབ་དེ་དག་ཀྱང་ཕན་ཚུན་འདྲེས་པ་མ་ཡིན་ཏེ་ཞེས་པ་དང་འགལ་ཞེ་ན། དེའང་སྔ་མ་ལྟར་བསགས་པའི་རྡུལ་ཕྲན་ལ་དགོངས་པ་སྟེ། དེ་ལྟ་མ་ཡིན་ན་དེ་ཉིད་དུ། རྡུལ་ཕྲ་རབ་ཀྱི་རྣམ་པ་ཅན་གྱི་ཤེས་པ་ནི་ཚུ་རོལ་མཐོང་བ་འགའ་ཞིག་ཀྱང་ཡང་དག་པར་རིག་པ་མ་ཡིན་ནོ། ། དེ་བས་ན་རྡུལ་ཕྲ་རབ་མངོན་སུམ་གྱི་ཡུལ་མ་ཡིན་ཞིང་རྗེས་སུ་དཔག་པའི་ཡང་མ་ཡིན་ཏེ། དེ་ལ་འབྲས་བུ་རྣམ་པར་ཤེས་པ་ལྡོག་པའི་རྟགས་ལས་བརྟག་པར་བྱ་བ་ཡིན་ནོ་ཞེས་སོ། །
གསུམ་པ་མུ་བརྩི་བ་ནི། ཡུལ་བཞི་པོ་དེ་དག་ལས། ཞེས་ཡུལ་ཡིན་ལ་འཇུག་ཡུལ་མིན་པ་ཚད་མིན་བློའི་ཡུལ། འཇུག་ཡུལ་ཡིན་ལ་མིན་པ་མངོན་སུམ་གྱི་གཞལ་བྱ་གཉིས་ཀ་ཡིན་པ་རྗེས་དཔག་གི་འཇུག་ཡུལ། གཉིས་པ་མིན་པ་གཟུང་དོན་གྱི་སྐད་ཅིག་ཏེ། འཇུག་ཡུལ་ནི་རྒྱུད་ལ་འཇོག་པས་སོ། ། སྣང་ཡུལ་དང་ཞེན་ཡུལ་ཡང་སྔ་མ་ལྟར་བཞི་སྟེ། མུ་དང་པོར་རང་རིག་གི་ཡུལ། མུ་གཉིས་པ་རྗེས་དཔག་གི་འཇུག་ཡུལ། གསུམ་པ་དོན་སྤྱི།
བཞི་པ་མངོན་སུམ་གྱི་འཇུག་ཡུལ་ལོ། ། ཞེན་ཡུལ་དང་གཟུང་ཡུལ་ལའང་མུ་བཞི་སྟེ། དང་པོ་རྟོག་ཡུལ་གྱི་རང་མཚན། གཉིས་པ་མངོན་སུམ་གྱི་གཟུང་དོན། གསུམ་པ་མི་སྲིད་ཅིང་། བཞི་པ་རང་རིག་མངོན་སུམ་གྱི་ཡུལ་ཏེ། ཤཱཀྱ་བློ་མིག་ལ་སོགས་པའི་རྣམ་པར་ཤེས་པ་རྣམས་ཀྱི་རང་རིག་པ་ཉིད་གཉིས་མེད་པ་ཡིན་ཏེ་ཞེས་སོ། ། འཇུག་ཡུལ་དང་སྣང་ཡུལ་ལའང་བཞི་སྟེ། དང་པོ་རྗེས་དཔག་གི་འཇུག་ཡུལ། གཉིས་པ་རྗེས་དཔག་གི་སྣང་ཡུལ།
གསུམ་པ་རྣལ་འབྱོར་མངོན་སུམ་གྱི་དངོས་པོའི་རྒྱུན། བཞི་པ་ནི་རྟོག་པའི་ཞེན་ཡུལ་གྱི་དོན་རང་མཚན་གྱི་སྐད་ཅིག་གོ ། འཇུག་ཡུལ་དང་གཟུང་ཡུལ་ལའང་། དང་པོ་རྗེས་དཔག་གི་འཇུག་ཡུལ། གཉིས་པ་ངེས་པ་མ་དྲངས་པའི་མངོན་སུམ་གྱི་ཡུལ་ལོ་ཞེས་ཆོས་མཆོག་གིས་བཤད་ལ། གསུམ་པ་དབང་པོའི་མངོན་སུམ་གྱི་ཡུལ་ཡིན་ཞེས་འདོད་མོད་ཀྱི། གཟུང་ཡུལ་སྐད་ཅིག་ཡིན་ལ། འཇུག་ཡུལ་རྒྱུན་ལ་འཇོག་པས་གཉིས་ཀ་ཡིན་པ་བཞག་པར་དཀའོ། ། བཞི་པ་རྟོག་པ་ལོག་ཤེས་ཀྱི་སྣང་ཡུལ་ལོ། ། སྣང་ཡུལ་དང་གཟུང་ཡུལ་ལ་ཡང་དང་པོ་རང་རིག་གི་ཡུལ་ཡིན་པས་རང་རིག་འཛིན་པ་མིན་ནོ། །
གསུམ་པ་དབང་པོ་དང་ཡིད་ཀྱི་མངོན་སུམ་གྱི་གཟུང་དོན། བཞི་པ་བཅད་ཤེས་ཀྱི་ཡུལ་རང་མཚན་ནོ། ། གསུམ་པ་རྟོགས་པའི་ཚུལ་ལ་སྣང་བ་དང་སེལ་བས་འཇུག་པའི་ཚུལ་གཉིས་ལས། དང་པོ་ལ་མཚན་ཉིད། དབྱེ་བ། མཚན་གཞི་རྩོད་སྤང་བཞི་ལས། དང་པོ་ལ་དགག་པ་ནི། རྒྱ་འཕྱིང་རུ་བ། རང་མཚན་སྣང་སྟོབས་ཀྱིས་དོན་དང་མཐུན་པར་འཇུག་པ་ཞེས་ནི་ཟླ་གཉིས་འཛིན་པའི་དབང་ཤེས་ཀྱིས་མ་ངེས་སོ། ཁ་ཅིག་རྟོག་མེད་ཀྱི་ཤེས་པས་མཐོང་བ་ཞེས་པ་ནི།
རྟོག་པས་མ་ངེས་སོ། ། གཉིས་པ་བཞག་པ་ནི། ཆར་མ་ཕྱེ་བར་གསལ་བར་སྣང་ནས་འཇུག་པར་བྱེད་པ་སྟེ། ཀུན་ལས་བཏུས་སུ་དེར་སྣང་བས་ཞེས་དང་། རྣམ་འགྲེལ་དུ། ཁྱད་པར་ཆ་ཤས་རྣམ་སྤངས་པ། ། མངོན་སུམ་གྱིས་ནི་གཟུང་བའང་། ཞེས་སོ། ། གཉིས་པ་དབྱེ་ན། འཁྲུལ་མ་འཁྲུལ་གཉིས་ལས།
དང་པོ་ལ་མཚན་ཉིད་ནི། ཆར་མ་ཕྱེ་བར་ཕྱིན་ཅི་ལོག་ཏུ་གསལ་བར་སྣང་ནས་འཇུག་པར་བྱེད་པ་སྟེ། དབྱེ་ན་རྟེན་གྱི་སྒོ་ནས་དབང་ཤེས་དང་ཡིད་ཤེས་བསླད་པའི་འཇུག་ཚུལ་གཉིས་སོ། ། ཆར་མ་ཕྱེ་ཞིང་ཕྱིན་ཅི་མ་ལོག་པར་སྣང་ནས་འཇུག་པར་བྱེད་པ་སྟེ། དབྱེ་ན་རང་རིག་དང་། དོན་རིག་མངོན་སུམ་གྱི་འཇུག་ཚུལ་གཉིས་སོ། ། གསུམ་པ་མཚན་ཉིད་ལ་གཉིས་ལས་དངོས་ནི། གཟུང་ཡུལ་སྒྲ་ལྟ་བུའི་སྟེང་ན་ཡོད་པའི་ཆོས་བྱས་མི་རྟག་ལ་སོགས་པ་རྣམས་དོན་དམ་པར་དོན་ངོ་བོ་དབྱེར་མེད་ཀྱི་གཅིག་ཡིན་པ་མངོན་སུམ་གྱིས་མཐོང་མ་མཐོང་གི་ཆ་ཐ་དད་མེད་པར་ཆ་ཐ་དད་སྣང་བའི་སྒོ་ནས་ཡུལ་དུ་བྱེད་པ་ཡིན་ནོ། ། གཉིས་པ་རྟགས་དགོད་པ་ནི། བུམ་པ་དང་བུམ་པའི་སྐད་ཅིག་ཆོས་ཅན།
བུམ་འཛིན་མིག་ཤེས་ལ་སྣང་མི་སྣང་ཆ་གཉིས་མེད་དེ། དོན་དམ་པར་དབྱེར་མེད་ཀྱི་རྫས་གཅིག་ཡིན་པའི་ཕྱིར། གསུམ་པ་ལུང་དྲང་བ་ནི། རྣམ་འགྲེལ་དུ། དམ་པའི་དོན་གྱི་དོན་རྣམས་ནི། ། རང་གིས་འདྲེ་དང་ཐ་དད་མེད། ། ཅེས་དང་། དེ་ཕྱིར་དངོས་པོ་མཐོང་བ་ཡིས། ། ཡོན་ཏན་མཐའ་དག་མཐོང་བ་ཉིད། ། ཅེས་སོ། །
བཞི་པ་རྩོད་སྤང་ནི། དེ་ལྟ་ན། བུམ་པ་ཆོས་ཅན། དེ་མི་རྟག་པར་རྗེས་དཔག་ཚད་མ་བསྒྲུབ་མི་དགོས་པར་ཐལ། དེ་མི་རྟག་པར་མངོན་སུམ་ཚད་མས་གྲུབ་པའི་ཕྱིར་ཞེ་ན། མ་ངེས་ཏེ། དེ་མི་རྟག་པར་མ་ངེས་པས་རྟག་པར་འཛིན་པའི་སྒྲོ་འདོགས་བསལ་བའི་ཕྱིར་དུ་རྗེས་དཔག་འཇུག་དགོས་པ་ཡིན་ནོ། ། སྒྲོ་འདོགས་པའི་རྒྱུ་མཚན་ཡང་བློ་ཞན་པས་རྟག་པ་གཅིག་ཏུ་འཁྲུལ་བ་དང་། སྐད་ཅིག་འདྲ་བ་ལ་གཞན་འབྱུང་བ་སྟེ། རྣམ་འགྲེལ་དུ།
འཁྲུལ་པས་ངེས་པར་མི་བྱེད་པས། ། བསྒྲུབ་པ་རབ་ཏུ་འཇུག་པ་ཡིན། ། ཞེས་སོ། ། གཉིས་པ་སེལ་བས་འཇུག་པ་ལ་གཉིས་ལས། སེལ་བ་ངོས་བཟུང་བ་ལ་གཉིས་ཀྱི་མཚན་ཉིད་ལ་དགག་པ་ནི། འུ་ཡུག་པས། ཆོས་གང་གཞན་དང་མ་འདྲེས་པ་ཞེས་པ་ནི། སྤྱི་གཞན་སེལ་མ་ཡིན་པར་ཐལ་བའི་ཕྱིར། བསོད་རྒྱལ། རྟོག་ངོར་དེ་ཡིན་བཅད་ལྡོག་ཅེས་པ་ནི་ཤེས་བྱ་སོགས་དུ་མས་མ་ངེས་སོ། །
གཉིས་པ་བཞག་པ་ནི། དེ་མིན་དང་བྲལ་བར་རྟོག་པས་གཟུང་བྱའི་ཡུལ་ཏེ། ཆོས་མཆོག་གིས་སེལ་པ་གྲུབ་པའི་མཆོད་བརྗོད་དུ། བློ་མིན་ཕྱི་མིན་དེ་ཉིད་མ་ཡིན་སྒྲོ་བཏགས་གང་ཡིན་བརྗོད་པ་ཡིས་ཞེས་སེལ་བ་སྒྲོ་བཏགས་འབའ་ཞིག་ཏུ་བཤད་ཀྱང་། ཤཱཀྱ་བློས། རང་མཚན་ལ་གཞན་སེལ་དུ་བཤད་པ་དང་། རྣམ་འགྲེལ་ལས། སྒྲ་ནི་རྣམ་གཅོད་བྱེད་པ་ནི། ། དངོས་པོའི་ཆོས་ལ་རིག་འགྱུར་བ། ། དེ་ནི་དེ་ལ་ཡོད་ཅེས་བྱའོ། །
ཞེས་གསུངས་པས་མི་འཐད་དོ། ། གཉིས་པ་དབྱེ་ན། ཤཱཀྱ་བློས་བཤད་པ་ལྟར་སྒྲོ་བཏགས་ཀྱི་ཐ་སྙད་ཀྱི་རྟེན་དུ་གྱུར་པའི་རང་མཚན་དང་། དེ་མིན་བཅད་ལྡོག་དང་། རྟོག་པའི་དོན་སྤྱི་སྟེ། གཞན་སེལ་བའི་ངོ་བོ་དང་། གཞན་རྣམ་པར་གཅོད་པ་དང་། འདིས་གཞན་སེལ་བར་བྱེད་པ་གཞན་སེལ་ཏེ། རྣམ་འགྲེལ་དུ། མཐུན་དངོས་གཞན་གྱི་དངོས་དག་ལས། །
ལྡོག་པ་ལ་ནི་རྟེན་པ་ཅན། ། ཞེས་དང་། ལྡོག་པ་ངོ་བོ་ཉིད་མེད་ཕྱིར། ། ཞེས་དང་། སྤྱི་ཡི་བློ་ཡང་བསླད་པ་ཡིན། ། ཞེས་སོ། ། དེས་ནས་ཤཱཀྱ་བློ་ལས། ཀུན་ཏུ་བཏགས་པའི་ལྡོག་པ་ཞེས་དང་། སེལ་བ་སྒྲོ་བཏགས་སུ་གསུངས་པ་ནི་བར་པ་ལ་དགོངས་པ་ཡིན་ལ། སྔ་ཕྱི་གཉིས་ཀྱི་དབྱེ་བསྡུ་ནི་བཤད་ཟིན་ཞིང་།
བར་པ་ལ་མཚན་ཉིད་ནི། དེ་མིན་བཅད་པར་བཏགས་པ་སྟེ། ། དབྱེ་ན་གཉིས་ལས་ལྡོག་པ་གཅིག་གི་མཚན་ཉིད། དེ་མིན་བཅད་པའི་སྒོ་ནས་ཐ་དད་མིན་པར་བརྟགས་པ་སྟེ། དབྱེ་ན་དངོས་པོ་དང་། དངོས་མེད་གཉིས་ཀའི་ལྡོག་པ་གསུམ་མོ། ། ལྡོག་པ་ཐ་དད་ལ་མཚན་ཉིད་ནི། དེ་མིན་བཅད་པའི་སྒོ་ནས་ཐ་དད་དུ་བཏགས་པའི་ཆོས་སོ། ། དབྱེ་ན་མེ་དུའི་ལྡོག་པ་ལྟ་བུ་རྫས་ཐ་དད་དང་། བྱས་མི་རྟག་གི་ལྡོག་པ་ལྟ་བུ་ངོ་བོ་གཅིག
རྟག་མི་རྟག་ཏུ་གཅིག་པ་བཀག་པའི་ཐ་དད་གསུམ་མོ། ། ངོ་བོ་དང་ལྡོག་པ་ཐ་དད་ལ་དཔྱད་ན་མུ་བཞི་སྟེ། མུ་དང་པོ་ཀ་བུམ་རང་མཚན། གཉིས་པ་རང་བཞིན་རྟགས་ཀྱི་རྟགས་ཆོས། གསུམ་པ་འབྲས་རྟགས་ཀྱི་རྟགས་ཆོས། བཞི་པ་བུམ་ལྡོག་གཅིག་ལྟ་བུ། ངོ་བོ་དང་ལྡོག་པ་གཅིག་ལའང་མུ་བཞི་སྟེ། དང་པོ་བྱས་མི་རྟག གཉིས་པ་དངོས་མེད་ཀྱི་ལྡོག་པ། གསུམ་པ་བུམ་པ་དང་བུམ་པ།
བཞི་པ་ཀ་བུམ་དང་གཅིག་པ་བཀག་པའི་ཐ་དད་ལ་སོགས་པའོ། ། ལྡོག་པ་དང་རྣམ་པར་གསལ་བ་དང་། རྣམ་པར་གཅོད་པ་ཞེས་པ་ནི། རྣམ་གྲངས་སུ་རྒྱལ་དབང་བློ་ལས་བཤད་དོ། ། གཉིས་པ་དེའི་འཇུག་ཚུལ་བཤད་པ་ལ། མཚན་ཉིད་དང་། དབྱེ་བ་གཉིས་ལས། དང་པོ་ལ་དགག་པ་ནི། ཆུ་མིག་པས། དེར་ཞེན་པའི་སྟོབས་ཀྱིས་དེ་མ་ཡིན་དུ་ཞེན་པ་སྐྱེ་བའི་གེགས་བྱེད་པ་ཞེ་ན།
སྒྲ་རྟག་གམ་སྙམ་པའི་ཐེ་ཚོམ་སེལ་འཇུག་མིན་པར་ཐལ་ཏེ། དེ་ལ་སྒྲ་མི་རྟག་སྟེ་རྟགས་ཀྱི་རྗེས་དཔག་སྐྱེ་བའི་ཕྱིར་རོ། ། བཞག་པ་ནི། ཆ་ཤས་སུ་ཕྱེ་ནས་སེལ་པ་ལ་འཇུག་པའོ། ། གཉིས་པ་དབྱེ་བ་ལ། ངོ་བོའི་སྒོ་ནས་དབྱེ་ན། སྒྲ་རྟོག་གཉིས་སོ། འཇུག་ཚུལ་གྱི་སྒོ་ནས་དབྱེ་ན་སེལ་འཇུག་ཕྱིན་ཅི་ལོག་མ་ལོག་གཉིས་ལས། དང་པོ་ལ་མཚན་ཉིད་ནི། ཆར་ཕྱེ་ནས་དོན་དང་མི་མཐུན་པར་སེལ་བ་ལ་འཇུག་པའོ། །
དབྱེ་ན་ལོག་རྟོག་དང་ཐེ་ཚོམ་གྱིས་འཇུག་པ་གཉིས་སོ། ། གཉིས་པ་ལ་མཚན་ཉིད་ནི། ཆར་ཕྱེ་ནས་དོན་མཐུན་དུ་སེལ་བ་ལ་འཇུག་པའོ། ། དབྱེ་ན། རྗེས་དཔག་དང་བཅད་ཤེས་སོ། ། བྱེད་པོའི་སྒོ་ནས་དབྱེ་ན་དགག་སྒྲུབ་ཀྱི་སེལ་པ་གཉིས་སམ། མེད་པ་དང་མ་ཡིན་པ་སེལ་བ་གཉིས་སོ། ། བསལ་བྱའི་སྒོ་ནས་དབྱེ་ན་དགག་བྱ་ཤེས་བྱ་ལ་ཡོད་པ་དང་མེད་པ་བུམ་མེད་དང་རི་བོང་རྭ་མེད་སོགས་སམ། སྒྲོ་འདོགས་ཡོད་པ་དང་མེད་པ་ལ་འཇུག་པ་གཉིས་སོ། ། ཡུལ་གྱི་སྒོ་ནས་དབྱེ་ན།
མངོན་གྱུར་དང་ལྐོག་གྱུར་ལ་འཇུག་པ་གཉིས་སོ། ། ཚུལ་འདི་གཞུང་དང་མཁས་པའི་ལུགས་བཞིན་བཀོད། ། འདི་ལ་གཞན་དུ་འཆད་རྣམས་གོལ་བའི་རྒྱུ། ། དེ་ཕྱིར་རྣམ་དག་རིགས་ཚུལ་དྲི་མེད་འདི། ། གཞན་ལ་དགའ་བློ་བཏང་ནས་བླང་བའི་རིགས། ། རིགས་པའི་དེ་ཁོ་ན་ཉིད་རྣམ་པར་ངེས་པ་ལས་ཡུལ་ཡུལ་ཅན་སྤྱིར་བསྟན་པའི་ཡོངས་སུ་བཅད་པ་དེ་གཉིས་པའོ།། ༈ །གཉིས་པ་ཁྱད་པར་ཚད་མ་གཏན་ལ་དབབ་པ་ལ། མཚན་ཉིད་དང་དབྱེ་བ་གཉིས་སོ། ། དང་པོ་ལ་གསུམ་སྟེ། དངོས་དོན་བརྗོད།
བསལ་བྱ་བཤད། སྒྲོ་འདོགས་སེལ་ལོ། ། དང་པོ་ལ། དགག་གཞག་སྤང་གསུམ་ལས། དང་པོ་ནི། བྲམ་ཟེས་བདེན་པའི་དོན་རྟོགས་ཆོས་གསུམ་ལྡན་ཏེ། ངོ་བོའི་ཁྱད་པར་སྒྲོ་འདོགས་གཅོད་པ། འཛིན་སྟངས་ཀྱི་ཁྱད་པར་དོན་ལ་མི་འཁྲུལ་བ། ཡུལ་གྱི་ཁྱད་པར་སྔར་མ་རྟོགས་ལ་འཇུག་པ་སྟེ། རྟོག་གེ་ཐོ་བར།
གཞན་དག་བདེན་པའི་དོན་རྟོགས་སྨྲ་ཞེས་པ་ལྟར་རོ། ། དེ་ལྟ་ན་བདེན་པའི་དོན་ཚད་མས་གནོད་པའམ་བརྫུན་པ་མ་ཡིན་པ་གང་ཡིན། དང་པོ་ལྟར་ན། ཚད་མའི་གནོད་བྱ་གནོད་བྱའི་ཐ་སྙད་དུ་འཇལ་བའི་རྗེས་དཔག་ཚད་མ་མ་ཡིན་པར་ཐལ་ལོ། ། གཉིས་པ་ལྟར་ན་ཀུན་རྫོབ་འཇལ་བའི་ཚད་མ་དེ་ཚད་མ་མིན་པར་ཐལ་ཞིང་། མངོན་སུམ་ཡང་དེར་ཐལ་ཏེ། སྒྲོ་འདོགས་མི་གཅོད་པའི་ཕྱིར་དང་། རང་གི་ཀྱང་འཛིན་སྟངས་དོན་ལ་མི་འཁྲུལ་བར་ཐལ་ལོ། ། ཆོས་མཆོག་དང་། ལྷ་དབང་བློ་ངེས་ཤེས་མི་འདྲེན་པ་ཚད་མ་ཡིན་ཞེས་པའང་མི་འཐད་དེ།
ཐམས་ཅད་མཁྱེན་པའི་ཡེ་ཤེས་ཚད་མ་མིན་པར་ཐལ་ཏེ། ཤེས་བརྗོད་ཀྱི་ཡུལ་ལས་འདས་པས་ངེས་ཤེས་ཡོད་པར་མ་གྲུབ་ཅིང་། ཡོད་ན་ཚད་མིན་གྱི་བློ་ཡོད་པར་ཐལ་བའི་ཕྱིར་ཏེ། ཆོས་མཆོག་ཏུ། རྟགས་མེད་པའི་རྣམ་པར་རྟོག་པ་ཐམས་ཅད་ནི་ངེས་པར་བྱེད་པ་མེད་པའི་ཕྱིར་གཞན་དུ་དོགས་པ་མ་བཟློག་པས་ཐེ་ཚོམ་ཟ་བ་ཡིན་ནོ་ཞེས་པས་སོ། ། ངེས་ཤེས་ཡོད་པར་ཡང་མ་གྲུབ་སྟེ། རྒྱུད་གཞན་གྱུར་པར། བཅོམ་ལྡན་རྣམས་ཀྱི་དོན་ཐམས་ཅད་ཐུགས་སུ་ཆུད་པ་ནི་བསམ་གྱིས་མི་ཁྱབ་པ་སྟེ། རྣམ་པ་ཐམས་ཅད་དུ་ཤེས་པ་དང་བརྗོད་པའི་ཡུལ་ལས་འདས་པའི་ཕྱིར་རོ་ཞེས་སོ། ། འདོད་པར་མི་ནུས་ཏེ།
རང་འགྲེལ་དུ། ཐམས་ཅད་གཟིགས་པའི་གཟིགས་པ་ལོག་ནི་པ་གང་ན་ཡང་མེད་པ་གོ་བར་བྱེད་པ་ཡིན་ཞེས་སོ། ། རྒྱན་མཁན་པོས། དོན་དམ་གྱི་ཚད་མའི་མཚན་ཉིད་མ་ཤེས་དོན་གསལ་དང་། ཐ་སྙད་པའི་ཚད་མའི་མཚན་ཉིད་མི་སླུ་བ་ཡིན། ཞེས་པའང་མི་འཐད་དེ། མ་ཤེས་དོན་གྱི་གསལ་བྱེད་ཀྱང་ཞེས་པའི་སྡུད་པའི་ཚིག་མི་འཐད་པར་འགྱུར་ཞིང་། རང་གི་མཚན་ཉིད་མི་ཤེས་པས་ཤེས་པ་གང་ཡིན་དགོས་ཕྱིར་ཞེས་པ་དང་ཡང་འགལ་ལོ། ། གཉིས་པ་བཞག་པ་ལ། བཞེད་དོན་ངོས་གཟུང་།
དེའི་རང་བཞིན་ངེས་པར་བྱ། ངེས་བྱེད་ཚད་མ་བཤད་པ་གསུམ་གྱི་དང་པོ་ནི། ཚད་མ་སྔ་མས་རྟོགས་ཟིན་བྱེད་པ་མ་ཉམས་པའི་དོན་ཡིན་པའི་རང་གི་གཞལ་བྱ་ལ་མི་སླུ་བའི་ཤེས་པ་སྟེ། རྣམ་འགྲེལ་དུ། མ་རྟོགས་དོན་གྱི་གསལ་བྱེད་ཀྱང་། ། ཞེས་དང་། ཚད་མ་སླུ་མེད་ཅན་ཤེས་པ། ། ཞེས་དང་། ཆོས་མཆོག་ཆུང་བར། མི་སླུ་བར་བྱེད་པའི་ཤེས་པ་ནི་ཡང་དག་པའི་ཤེས་པ་ཡིན་ནོ་ཞེས་སོ། །
གཉིས་པ་ལ་གཉིས་ལས། གཞལ་བྱ་ནི་འཇུག་ཡུལ་ཏེ། རྣམ་འགྲེལ་དུ། བླང་དང་དོར་བྱའི་དངོས་པོ་ཡི། ། འཇུག་ལ་དེ་གཙོ་ཡིན་ཕྱིར་དང་། ། ཞེས་དང་། རང་གི་མཚན་ཉིད་བཅད་ཕྱིར་རོ། ། ཞེས་སོ། མི་སླུ་བ་ནི། ཡུལ་དང་ཡུལ་ཅན་གྱི་མི་སླུ་བ་གཉིས་ལས་དང་པོ་ནི་ཚད་མ་གཉིས་ཀྱིས་ཡོངས་སུ་བཅད་པ་ལྟར་རང་གི་ངོ་བོ་གྲུབ་པ་དང་།
དེ་ཇི་ལྟ་བ་བཞིན་རྟོགས་པས་དེ་ལས་སྐྱེས་བུ་འཇུག་པར་བྱེད་པ་ནི་འཇུག་ཡུལ་དེ་དང་ཕྲད་པར་བྱེད་པ་ཡིན་ཏེ། རྣམ་འགྲེལ་དུ། དོན་བྱེད་ནུས་པར་གནས་པ་ནི། ། མི་སླུ་ཞེས་དང་། ལྷ་དབང་བློ་ལས། མི་སླུ་བ་དེ་ཡང་དོན་ཡོངས་སུ་བཅད་ནས་འཇུག་པ་ན། དོན་གྱི་རང་གི་ནུས་པ་གྲུབ་པས་ཇི་ལྟར་འདོད་པའི་དོན་དེ་ལྟ་བུའི་ངོ་བོ་མི་སླུ་བའི་ཡུལ་གྱི་ཆོས་དང་། དེའི་དེ་ལྟ་བུར་གྱུར་པ་རྟོགས་པ་ན་ཤེས་པ་མི་སླུ་བ་ནི་ཡུལ་ཅན་གྱི་ཆོས་ཡིན་ཞེས་སོ། ། མངོན་སུམ་རྟོག་པ་མེད་པས་ཇི་ལྟར་གཅོད་ཅེ་ན། ཤཱཀྱ་བློར།
མངོན་སུམ་ནི་རྣམ་པར་རྟོག་པ་མེད་པ་ཉིད་ཀྱི་ཕྱིར་ངེས་པ་མ་ཡིན་མོད་ཀྱི་འོན་ཀྱང་དེར་སྣང་བར་སྐྱེས་པ་ཙམ་ཡིན་ནོ། ། རྗེས་སུ་དཔག་པ་ནི་ངེས་པ་ཉིད་ཡིན་ནོ་ཞེས་སོ། ། དེ་ལ་མངོན་སུམ་གྱི་འཇུག་པ་ནི་གཉིས་ཏེ། དང་པོ་བ་དང་། གོམས་པ་ཅན་ནོ། ། དང་པོ་ནི་མངོན་སུམ་དེའི་ཡུལ་གྱི་རྒྱུན་ལ་འདོད་པའི་དོན་བྱེད་པ་ཡིན་མིན་དུ་ཐེ་ཚོམ་ཟ་བ་སྟེ། འདི་ཡང་མི་སླུ་བར་ངེས་པའི་རྒྱུ་ཡིན་པའི་ཕྱིར་མི་སླུ་བར་བཞག་སྟེ། ཤཱཀྱ་བློར། མི་སླུ་བར་ངེས་པའི་རྒྱུ་ཉིད་ཡིན་པའི་ཕྱིར་མི་སླུ་བ་ཡིན་ནོ། ། དེ་ལྟར་ན་མི་སླུ་བ་ནི་འདིར་ཕྲད་པར་ནུས་པའོ་ཞེས་སོ། །
གཉིས་པ་ནི། ཤིན་ཏུ་གོམས་པ་གསལ་བས་འཁྲུལ་རྒྱུ་མེད་པའི་མངོན་སུམ་སྐྱེས་པ་ན་རང་ཉིད་ཀྱིས་ངེས་པ་གྲངས་པའི་ཚུལ་གྱིས་ཚད་མ་གཞན་ལ་མི་ལྟོས་པར་དོན་དེ་ལ་འཇུག་པར་བྱེད་པའོ། དེ་ལྟར་ན་འཇུག་པ་དང་བཟློག་པའི་རྒྱུ་གཉིས་གཉིས་ཏེ་ཤཱཀྱ་བློར། དེ་ལྟར་ན་འཇུག་པར་བྱེད་པ་ལ་དོན་ལ་ཐེ་ཚོམ་ཟ་བ་དང་། དོན་ངེས་པ་དང་། རྒྱུ་རྣམ་པ་གཉིས་ཡིན་ནོ། ། ལྡོག་པ་ལ་ཡང་དོན་མེད་པ་ལ་ཐེ་ཚོམ་ཟ་བ་དང་། དོན་ངེས་པ་དང་། རྒྱུ་རྣམ་པ་གཉིས་སོ། ། ལྡོག་པ་ལ་ཡང་དོན་མེད་པ་ལ་ཐེ་ཚོམ་ཟ་བ་དང་།
དོན་མེད་པར་ངེས་པ་གཉིས་ཁོ་ན་ཡིན་ནོ་ཞེས་སོ། ། གསུམ་པ་ངེས་བྱེད་ཚད་མ་བཤད་པ་ལ་རང་ངེས་དང་གཞན་ངེས་གཉིས་ཀྱི་དང་པོ་ནི། རང་རིག་པ་དང་རྣལ་འབྱོར་པའི་མངོན་སུམ་དོན་བྱེད་པའི་ཤེས་པ་གོམས་པ་ཅན། རྗེས་དཔག་རྣམས་ཏེ། ཀཱ་མ་ལ་ཤཱི་ལས། དཔེར་ན་རང་རིག་པའི་མངོན་སུམ་དང་རྣལ་འབྱོར་པའི་ཤེས་པ་དང་། དོན་བྱེད་པའི་ཤེས་པ་དང་། རྗེས་སུ་དཔག་པ་དང་། གོམས་པ་དང་ལྡན་པའི་མངོན་སུམ་ལྟ་བུ་སྟེ། དེ་ནི་འཁྲུལ་པའི་རྒྱུ་སྤངས་པའི་ཕྱིར་གོམས་པའི་སྟོབས་ཀྱིས་རང་ཉིད་ལས་ངེས་པ་ཡིན་ནོ་ཞེས་དང་།
རྟོག་གེའི་སྐད་ལས་ཀྱང་དེ་དང་འདྲ་བར་བཤད་དོ། ། དོན་བྱེད་པ་ནི་དྲོ་རེག་གི་ཡུལ་ཅན་གྱི་ལུས་ཤེས་དང་། བསྲེག་འཚེད་ཀྱི་ཡུལ་ཅན་གྱི་མིག་ཤེས་ལ་སོགས་པའོ། གོམས་པ་ཅན་ཡང་དཔེར་ན། ནོར་བུ་དང་། དེའི་གཟུགས་བྱས་པ་མདོག་དབྱིབས་མཚུངས་པ་མཐོང་བ་ན་གོམས་པའི་དབང་གིས་མཐོང་བ་ཙམ་གྱིས་ཐ་དད་དུ་ངེས་པ་སྟེ། ཤཱཀྱ་བློར། ནོར་བུ་གཟུགས་བྱས་ལ་སོགས་པ། དེ་རིག་ཤེས་པ་རྗེས་དཔག་ལས། ། བྱུང་མིན་གཞན་རྣམས་ལ་བརྗོད་མེད། །
གོམས་པ་ཉིད་ལས་སྐྱེ་བར་འགྱུར། ། ཞེས་སོ། ། གཉིས་པ་ནི། འཁྲུལ་རྒྱུ་ཅན་དང་གོམས་པ་དང་། བློ་ཞན་པའི་མངོན་སུམ་སོགས་ཏེ། ཀཱ་མ་ལ་ཤཱི་ལས། ཅུང་ཟད་གཅིག་ནི་གཞན་ལ་སྟེ། ། ཞེས་དང་། འཁྲུལ་པའི་རྒྱུ་མཚན་མ་སྤངས་པའི་མངོན་སུམ་ལྟ་བུ་སྟེ། གོམས་པ་དང་དོན་བྱེད་པའི་ཤེས་པ་དག་མ་ཐོབ་པའི་ཕྱིར་ཞེས་དང་།
རྟོག་གེའི་སྐད་ལས། བློ་ཞན་པས་ནི་དེ་དང་མཐུན་པའི་རྗེས་སུ་དཔག་པ་ལས་སོ། ། ཞེས་སོ། ། དང་པོ་ཡང་གཞན་ལས་ངེས་ཏེ། ཤཱཀྱ་བློར། དང་པོའི་མེ་དང་ཆུར་སྣང་བའི་ཤེས་པ་ཡང་གོམས་པ་མེད་པ་ན་རང་རྒྱུད་ཀྱི་ཚད་མ་ཉིད་ཀྱི་བཟུང་དུ་ཟིན་ཡང་འཁྲུལ་པའི་རྒྱུ་མཚན་ཡོད་པའི་ཕྱིར་ངེས་པ་བསྐྱེད་པའི་ནུས་པ་མེད་པ་དེ་བས་ན་དེ་ལ་ཕྱིས་ཀྱི་ཚད་མ་འཇུག་པས་ཚད་མ་ཉིད་དུ་རྣམ་པར་བཞག་པ་དེ་ལྟར་ན་གཞན་ལས་ཚད་མ་ཡིན་ནོ་ཞེས་སོ། ། དེས་ན་མངོན་སུམ་ལ་རང་ངེས་གཞན་ངེས་གཉིས་དང་རྗེས་དཔག་རང་ངེས་ཁོ་ནའོ། ། རང་ངེས་གཞན་ངེས་ཀྱི་ཁྱད་པར་ནི་མི་སླུ་རང་སྟོབས་གཞན་སྟོབས་ལས་ངེས་སོ། ། གསུམ་པ་རྩོད་སྤང་ནི། དངོས་མེད་འཇལ་བའི་རྗེས་དཔག་ཚད་མ་མ་ཡིན་པར་ཐལ།
འཇུག་ཡུལ་ལ་མི་སླུ་བ་ཡིན་པའི་ཕྱིར་ཏེ། འཇུག་ཡུལ་མེད་པས་སོ་ཞེ་ན། མ་གྲུབ་སྟེ། དངོས་མེད་རྟོགས་པའི་བློ་དེ་དེའི་འཇུག་ཡུལ་ཡིན་ལ། དགག་རྟགས་རྣམས་ལ་ཡང་དགག་བྱའི་ཆོས་ཀྱིས་དབེན་པའི་དགག་གཞི་འཇུག་ཡུལ་དུ་བྱེད་པའི་ཕྱིར་ཏེ། ལྷ་དབང་བློས། བུམ་པ་ལ་སོགས་པ་དོན་གྱི་བྱ་བ་བྱེད་པ་དགག་པར་བྱ་བ་མེད་པ་ཉིད་དུ་རྟོགས་པའི་ཕྱིར་རམ། ཕྱོགས་ལ་སོགས་པ་དེས་དབེན་པའི་ཡུལ་དེ་ལྟར་དེས་དབེན་པའི་ངོ་བོར་ཤེས་པའི་ཕྱིར། དོན་དམ་པར་མི་དམིགས་པ་ཡང་རང་གི་མཚན་ཉིད་ཀྱི་རྟེན་ཅན་ཉིད་ཡིན་ནོ། གང་དུ་ནམ་མཁའ་ལ་སོགས་པ་རྣམ་པར་གཅོད་པ་ན་ཕྱི་རོལ་གྱི་དངོས་པོའི་རྟེན་མེད་པ་དེ་ལ་ཡང་ནམ་མཁའི་རྒྱུས་སྟོང་པ་དེའི་རྣམ་པར་རྟོག་པའི་བློ་ཉིད་རྟེན་ཡིན་པ་དེ་ལྟར་ན་ཐ་དད་དུ་དངོས་པོ་ལ་རེག་པ་ཡིན་ནོ་ཞེས་སོ། །
ཡང་ན་འཇུག་པའི་ཡུལ་ནི་ཡོད་པ་མེད་པ་གཉིས་ཡིན་ལ། མི་སླུ་བ་ཡང་རྟོགས་པའི་དོན་ལ་སྐྱེས་བུ་བཅུག་པ་ཡིན་ཏེ། ཆོས་མཆོག་ཆེ་བར། འཇུག་པའི་ཡུལ་ཡང་ཡོད་པ་དང་མེད་པའོ་ཞེས་དང་། མེད་པའི་ཐ་སྙད་སྒྲུབ་པར་བྱེད་པ་ཡང་ཐ་སྙད་དུ་རུང་བ་ཡིན་པའི་ཕྱིར་ཐོབ་པར་བྱ་བའི་ཡུལ་ཉིད་དོ་ཞེས་སོ། ། ཆུང་བར་རྟོགས་པའི་དོན་ལ་སྐྱེས་བུ་བཅུག་པར་གྱུར་པ་ནི་དོན་དང་ཕྲད་པར་གྱུར་པ་ཡང་ཡིན་ནོ། ། དེ་ལྟར་ན་དོན་རྟོགས་པར་གྱུར་པའི་ཕྱིར་ཚད་མའི་བྱ་བ་རྫོགས་པ་ཡིན་ནོ་ཞེས་སོ། ། གལ་ཏེ་ཐེ་ཚོམ་དང་ལོག་ཤེས་ཀྱང་ཚད་མར་ཐལ། དེ་ལས་ཀྱང་དོན་ལ་མི་སླུ་བ་ཡོད་པའི་ཕྱིར་ཞེ་ན། མ་ངེས་ཏེ།
འདོད་དོན་ཁོ་ན་དང་ཕྲད་པར་བྱེད་པ་མི་སླུ་བ་ཡིན་པའི་ཕྱིར་དང་། དེ་དག་ནི་མི་འདོད་པ་དང་ཕྲད་པ་ཡང་སྲིད་པའི་ཕྱིར་རོ། ། གཉིས་པ་བསལ་བྱ་བཤད་པ་ལ་མཚན་ཉིད་དབྱེ་བ། གྲངས་ངེས་གསུམ་གྱི་དང་པོ་ལ་དགག་པ་ནི། ཁ་ཅིག་རང་ལྡོག་ལ་ཚད་མའི་མཚན་ཉིད་མ་ཚང་བ་ཞེས་པ་ནི། དངོས་མེད་ཀྱི་མ་ངེས་སོ། བཞག་པ་ནི། རང་གིས་ཡོངས་སུ་བཅད་པའི་ཡུལ་ལ་མི་སླུ་བ་མིན་པའི་ཤེས་པ་སྟེ། རྟོག་གེའི་སྐད་དུ། དོན་ཐོབ་པར་རུང་བ་མ་ཡིན་པ་ཉིད་ཀྱི་ཕྱིར་ཚད་མ་མ་ཡིན་པ་ཁོ་ནའོ་ཞེས་སོ། །
གཉིས་པ་ལ་དགག་གཞག་གཉིས་ལས་དང་པོ་ལ། གྲངས་མང་བ་དང་། ཉུང་བར་རྟོག་པ་དགག་པ་གཉིས་ཀྱི་དང་པོ་ནི། སྔ་རབས་པ་དག སྣང་ལ་མ་ངེས་པ་བཅད་ཤེས། ཡིད་དཔྱོད། ལོག་ཤེས། ཐེ་ཚོམ་སྟེ་ལྔ་ཡིན་ལ། དང་པོ་ལ་མཚན་ཉིད་ནི། འཛིན་པ་གང་སྣང་ཡུལ་ལ་ངེས་ཤེས་མི་འདྲེན་པ་ཞེས་པ་ནི།
སོ་སྐྱེའི་རང་རིག་ཆོས་ཅན། མྱོང་བ་གཉིས་མེད་ཀྱི་ཤེས་པ་ལ་ལྟོས་ཏེ་འཛིན་པ་གང་ཤེས་མི་འདྲེན་པ་ཡིན་པར་ཐལ། གཟུང་འཛིན་གཉིས་མེད་ཀྱི་ཤེས་པ་སྣང་ལ་མ་ངེས་པ་ཡིན་པའི་ཕྱིར་ཏེ། ཤཱཀྱ་བློར། བཟུང་དུ་ཟིན་ཡང་འཁྲུལ་པའི་ས་བོན་དང་རྗེས་སུ་འབྲེལ་པའི་ཕྱིར་ཇི་ལྟར་ལྡོག་པ་བཞིན་དུ་གཉིས་མེད་པའི་ངེས་པ་སྐྱེ་བར་མི་འགྱུར་རོ་ཞེས་སོ། ། འདོད་མི་ནུས་ཏེ། དེ་ཉིད་དུ། རང་རིག་པ་ཙམ་ཡང་འཛིན་པའི་སྒྲས་བརྗོད་པ་མ་ཡིན་ནོ་ཞེས་དང་། ཚད་མིན་དུའང་ཐལ་བའི་ཕྱིར་རོ། ། གཉིས་པ་མཚན་ཉིད་ནི།
རང་གི་ཚད་མས་སྔར་རྟོགས་ཀྱི་བྱེད་པ་མ་ཉམས་པའི་དོན་ལ་སྒྲོ་འདོགས་དང་འགལ་བར་འཇུག་པ་སྟེ། དབྱེ་ན་མངོན་སུམ་བཅད་ཤེས་སྔོ་འཛིན་ཕྱི་མ་ལྟ་བུ་དང་། རྟོག་པ་བཅད་ཤེས་ཚད་མ་གཉིས་ཀྱི་རྗེས་ཀྱེ་ངེས་ཤེས་ལྟ་བུའོ་ཞེ་ན། སྔོ་འཛིན་ཕྱི་མ་ཆོས་ཅན། བཅད་ཤེས་མིན་པར་ཐལ། མཚན་ཉིད་དེ་མ་ཚང་བའི་ཕྱིར། མ་གྲུབ་སྟེ། སྔར་རྟོགས་ཟིན་གྱི་རིགས་ལ་འཇུག་པའི་ཕྱིར་ཞེ་ན། མ་གྲུབ་སྟེ། རིགས་རྒྱུ་སྒྲོ་བཏགས་ཡིན་པས་མི་འཇལ་བའི་ཕྱིར་དང་།
ཐམས་ཅད་མཁྱེན་པའི་ཡེ་ཤེས་བཅད་ཤེས་སུ་ཐལ་ལ། འདོད་ན། ཚད་མིན་དུ་ཐལ་བའི་ཕྱིར་དང་། ཡིད་དཔྱད་ལ་མཚན་ཉིད་ནི། སྒྲོ་འདོགས་དང་མི་འགལ་བར་དོན་བདེན་པ་མཐའ་གཅིག་ཏུ་ངེས་པ་ཞེས་པ་ནི་རང་ཚིག་དང་འགལ་ལོ། ། དབྱེ་ན་རྒྱུ་མཚན་མེད་པའི་ཡིད་དཔྱོད་དང་། རྒྱུ་མཚན་ཅན་གཉིས་ཏེ། འདི་ལ་དོན་སྐྱོན་ཅན། གཞལ་བྱའི་རྟགས་ལས་སྒྲ་མི་རྟག་པར་ངེས་པ་ལྟ་བུ་དང་། བློ་སྐྱོན་ཅན་ཕྱོགས་ངེས་ཤིང་ཁྱབ་པ་མ་ངེས་པའི་དུས་སུ་བྱས་པའི་རྟགས་ལས་སྒྲ་མི་རྟག་པར་ངེས་པ་ལྟ་བུའོ་ཞེ་ན།

ཡིད་དཔྱོད་ཆོས་ཅན། རང་ཡུལ་ལ་ཡིད་དཔྱོད་མིན་པར་ཐལ། རང་ཡུལ་ལ་སྒྲོ་འདོགས་དང་འགལ་བའི་ཕྱིར་ཏེ། ཡུལ་བདེན་པ་མཐའ་གཅིག་ཏུ་ངེས་པའི་ཕྱིར། ཁྱབ་པ་ཡོད། རྣམ་འགྲེལ་དུ། ངེས་པ་དང་ནི་སྒྲོ་འདོགས་ཡོད། ། གནོད་བྱ་གནོད་བྱེད་ངོ་བའི་ཕྱིར། ། ཞེས་སོ། ། ཡང་རྒྱུ་མཚན་ཅན་དང་རྒྱུ་མཚན་མེད་པའི་ཡིད་དཔྱོད་དུ་འདོད་པ་དེ་དག་ཆོས་ཅན། ཐེ་ཚོམ་ལས་གཞན་པའི་ཚད་མིན་གྱི་བློར་མི་འཐད་པར་ཐལ།
ཐེ་ཚོམ་ཡིན་པའི་ཕྱིར་ཏེ། ངེས་བྱེད་ཀྱི་རྒྱུ་མཚན་མ་ངེས་པའི་ཕྱིར། ཁྱབ་པ་ཡོད། ཆོས་མཆོག་ཏུ། ཁྱིམ་ན་འདུག་པ་ནི་ཁྲོན་པ་ན་ཆུ་ཡོད་དོ་ཞེས་གཅིག་གི་ཆར་ཞེན་པར་བྱེད་ཀྱང་ངེས་པར་བྱེད་པའི་རྒྱུ་མེད་པས་ཆུ་མེད་པའི་དགོས་པ་མ་བཟློག་པའི་ཕྱིར་ཤེས་པ་དེ་ནི་ཐེ་ཚོམ་ཁོ་ནའོ། ། གང་ཡང་རྒྱུ་མེད་པར་མེའི་སྟེང་དུ་སྦྲང་བུའི་ཚོགས་འདུས་པ་ལ་དུ་བར་ངེས་པ་ལས་ཡང་དག་པའི་མེ་ངེས་པ་དེ་ཡང་ཞེས་པས་སོ། ། ཁ་ཅིག་དེ་དང་དེ་མིན་དུ་འཛིན་པའི་མཚན་ཉིད་ཅན་གྱི་མ་གཏོགས་པ་ཞེས་བྱ་བའི་བློ་ཡོད་ལ། དབྱེ་ན། སྒྲ་མི་ཤེས་པ་ལ་སུ་བནྟི་ལྟ་བུ་ཡུལ་དེ་བློ་མ་ཞུགས་པ་དང་། སྒྲ་རྟག་མི་རྟག་དྲིས་པ་ན་དཔྱོད་པ་ལྟ་བུ་ཞུགས་ཀྱང་ཚོར་བའི་བྱ་བ་མ་རྫོགས་པ་དང་།
དཔྱད་ཀྱང་དོན་མ་ངེས་པ་ལྟ་བུ་ཚོལ་བའི་བྱ་བ་རྫོགས་ཀྱང་མ་རྙེད་པ་གསུམ་མོ་ཞེས་པའང་མི་འཐད་དེ། རང་རིག་མ་རྟོགས་པར་ཐལ་བའི་ཕྱིར་དང་། ཡུལ་དེ་གཏན་མ་རྟོགས་ན་དེ་ལ་ཚད་མིན་བློར་མི་འཐད་ལ། དབྱེ་བ་གསུམ་གྱི་དང་པོ་ཡིད་དཔྱོད། གཉིས་པ་དང་གསུམ་པ་ཐེ་ཚོམ་ཡིན་པས་ལོག་དང་ཐེ་ཚོམ་ལས་གཞན་དུ་མི་འཐད་དོ། ། གཉིས་པ་གྲངས་ཉུང་བར་རྟོག་པ་དགག་པ་ནི། ཆོས་མཆོག་ཚད་མིན་གྱི་བློ་ཐམས་ཅད་ཐེ་ཚོམ་དུ་འདུ་ཞེས་པའང་མི་འཐད་དེ། ཚད་མ་གཉིས་ཀྱི་རྗེས་ཀྱི་ངེས་ཤེས་ཆོས་ཅན། ཐེ་ཚོམ་དུ་ཐལ། རྟགས་ལ་མ་བརྟེན་པའི་རྟོགས་པ་ཡིན་པའི་ཕྱིར།
ཁྱབ་པ་ཞལ་གྱིས་བཞེས། འདོད་ན། རང་ཡུལ་ལ་མཐའ་གཅིག་ཏུ་ངེས་པའི་ཤེས་པ་མ་ཡིན་པར་ཐལ། ཐེ་ཚོམ་ཡིན་པའི་ཕྱིར། ཁྱབ་པ་ཞལ་གྱིས་བཞེས་ཏེ། ཆོས་མཆོག་ཏུ། ཐེ་ཚོམ་གྱི་ཤེས་པ་ཡང་ཡོད་དམ་མེད། བུམ་པའམ་སྣམ་བུ་ཞེས་གཉིས་ཀའི་ཆ་ལ་དམིགས་པ་ཡིན་ལ་ཞེས་པས་སོ། ། གཉིས་པ་བཞག་པ་ལོག་པ་ལོག་རྟོག་དང་ཐེ་ཚོམ་གཉིས་ཏེ། དང་པོ་ལ་མཚན་ཉིད་དང་།
དབྱེ་བའོ། ། དང་པོ་ལ་དགག་པ་ནི། ཁ་ཅིག་དོན་དང་མི་མཐུན་པར་འཛིན་པ་ཞེ་ན། སྒྲ་རྟག་གམ་སྙམ་པའི་ཐེ་ཚོམ་ལོག་ཤེས་སུ་ཐལ་བས་སོ། ། ཆུ་མིག་པས། དེར་མ་ཡིན་ལ་དེར་འཛིན་ཞེས་པའང་ཐེ་ཚོམ་ཀྱི་མ་ངེས་སོ། ། བཞག་པ་ནི། ཕྱིན་ཅི་ལོག་ཏུ་མཐའ་གཅིག་ཏུ་འཛིན་པ་སྟེ། ཤཱཀྱ་བློར། དེ་མེད་པ་ལ་དེར་འཛིན་པར་ཞུགས་པའི་ཕྱིར་འཁྲུལ་པ་ཡིན་ནོ། །
ཞེས་དང་། ལྷ་དབང་བློར། ལོག་པར་ཞེན་པའི་ཕྱིར་འཁྲུལ་པ་ཡིན་ནོ་ཞེས་སོ། དབྱེ་ན་རྟོག་པ་དང་རྟོག་མེད་ལོག་ཤེས་གཉིས་སོ། ། དང་པོ་ལ་སྣང་ཡུལ་དང་ཞེན་ཡུལ་ལ་འཁྲུལ་པའི་ལོག་ཤེས་དང་། གཉིས་པ་ལ་དབང་ཤེས་དང་ཡིད་ཤེས་འཁྲུལ་པ་གཉིས་སོ། ། ཐེ་ཚོམ་བཤད་ཟིན་ཏོ།། ༈ །གསུམ་པ་གྲངས་ངེས་ལ་གཉིས་ལས་དངོས་ནི། བློ་གཞིར་བྱས་ལ་ཡུལ་དེ་ལ་ཁ་ཕྱོགས་མ་ཕྱོགས་གཉིས་ལས། མ་ཕྱོགས་ན་དེ་ལ་བློ་མིན་ལ།
ཕྱོགས་པ་ལ་ཇི་ལྟ་བ་བཞིན་རྟོགས་མ་རྟོགས་གཉིས་ལས། རྟོགས་ན་ཚད་མ། མ་རྟོགས་ན་ཚད་མིན་ཡིན་ལ། ཇི་ལྟ་བ་བཞིན་མ་རྟོགས་པ་ལ་ཡང་མཐའ་གཅིག་ཏུ་འཛིན་མ་འཛིན་གཉིས་ལས། མི་འཛིན་ན་ཐེ་ཚོམ། འཛིན་ན་ལོག་ཤེས་ཡིན་པས་རྣམ་བཅད་ལ་ཚད་མིན་གྱི་བློ་ལོག་ཤེས་ཐེ་ཚོམ་གཉིས་སུ་ངེས་པས་ཡོངས་གཅོད་ལ་ཐེ་ཚོམ་དང་། ཕྱིན་ཅི་ལོག་དང་བྲལ་བའི་མི་སླུ་བའི་ཤེས་པ་ཚད་མར་གྲུབ་སྟེ། རྟོག་གེའི་སྐད་དུ། འདིས་དོན་འཇལ་བས་ན་ཚད་མ་ཡིན་ལ་དེ་ཉིད་ཡང་དག་པའི་ཤེས་པ་སྟེ། ཐེ་ཚོམ་དང་ཕྱིན་ཅི་ལོག་གི་སྐྱོན་དང་བྲལ་བ་ཉིད་ཀྱི་ཕྱིར་རོ། །
སླུ་བ་མེད་པའི་ཤེས་པ་ནི་འཇིག་རྟེན་ན་ཡང་དག་པའི་ཤེས་པར་བརྗོད་ལ། ཐེ་ཚོམ་དང་ཕྱིན་ཅི་ལོག་གི་ཤེས་པ་དག་ལ་མི་སླུ་བ་དག་ཡོད་པ་ཡང་མ་ཡིན་ཏེ་ཞེས་སོ། ། རྩོད་སྤང་ནི། རྣམ་འགྲེལ་དུ། གཟུང་བ་འཛིན་ཕྱིར་ཀུན་རྫོབ་ནི། ། མི་འདོད་ཅེས་ཚད་མའི་རྗེས་ཀྱི་ངེས་ཤེས་ཚད་མིན་དུ་གསུངས་པ་དེ་འདིར་མ་འདུས་སོ་ཞེ་ན་སྐྱོན་མེད་དེ། དེ་ལོག་ཤེས་ཡིན་པའི་ཕྱིར་ཏེ། གཏན་ཚིགས་ཐིགས་པར། དུ་བ་དང་བཅས་པའི་ཕྱོགས་དོན་གཞན་གྱིས་དབེན་པའི་ངོ་བོ་ཅན་ཐུན་མོང་མ་ཡིན་པའི་བདག་ཉིད་དུ་མངོན་སུམ་གྱིས་མཐོང་བ་ལ། ཇི་ལྟར་མཐོང་བ་ཐ་དད་པའི་ཡུལ་ཅན་དྲན་པ་རྟགས་ཤེས་སྐྱེའོ། །
དེ་ལ་དང་པོ་ཡུལ་ཐུན་མོང་མ་ཡིན་པ་མཐོང་བ་ཡིན་པ་ཁོ་ན་ཚད་མ་ཡིན་ནོ། ། དེ་དེ་ལྟར་མཐོང་ན་མངོན་སུམ་གྱི་སྟོབས་ཀྱིས་དེ་གང་དང་གང་གིས་ཐུན་མོང་མ་ཡིན་པ་དེའི་ཐུན་མོང་མ་ཡིན་པ་ཉིད་དེ་ལས་ཐ་དད་པར་མངོན་པར་བརྗོད་པ་དེ་མ་ཡིན་པ་ལས་ལོག་པའི་ཡུལ་ཅན་གྱི་དྲན་པ་སྐྱེས་པ་ནི། ཇི་ལྟར་ཡོངས་སུ་མཐོང་བའི་རྣམ་པ་འཛིན་པའི་ཕྱིར་ཚད་མ་མ་ཡིན་ཏེ་ཞེས་སོ། ། གསུམ་པ་སྒྲོ་འདོགས་སེལ་ཚུལ་ལ། མཚན་ཉིད། དབྱེ་ན། སེལ་ཚུལ་གསུམ་གྱི་དང་པོ་ལ་དགག་པ་ནི། ཆུ་མིག་པ། བློ་གང་ཚད་མའི་གནོད་བྱར་གྱུར་པ་ཞེས་པ་ནི་ཚད་མ་དང་ལྷན་ཅིག་མི་གནས་པའི་འགལ་བར་འགྱུར་བས་ཚད་མ་དང་ངོ་བོ་མི་གཅིག་པར་ཐལ་ལོ། ། བཞག་པ་ནི།
ཕྱིན་ཅི་ལོག་ཏུ་སྒྲོ་འདོགས་པའི་འཁྲུལ་ཤེས་ཏེ། དེ་ལྟར་ཡང་། ཤཱཀྱ་བློ་ལས། སྐད་ཅིག་མ་སྔ་མ་དེ་ཕྱིས་ཀྱང་ངོ་བོར་སྒྲོ་བཏགས་པའི་ཕྱིར་གནས་པར་འཁྲུལ་ལོ་ཞེས་སོ། ། དབྱེ་ན། ཞེན་ཡུལ་ལ་འཁྲུལ་བའི་ལོག་ཤེས་དང་ཐེ་ཚོམ་མོ། ། གསུམ་པ་ནི། སྒྲོ་འདོགས་སེལ་བྱེད་ཡང་དག་པའི་ངེས་པ་དང་སྒྲོ་འདོགས་གཉིས་ཡུལ་གཅིག་ལ་དམིགས་ནས་རྣམ་པ་དོན་དང་མཐུན་མི་མཐུན་དུ་ཞེན་པའི་སྒོ་ནས་གནོད་བྱ་གནོད་བྱེད་དུ་འགྱུར་བ་ཡིན་ལ། དེ་ཡང་དང་པོར་སྒྲོ་འདོགས་རྒྱུན་ལྡན་དུ་འབྱུང་བ་ལས་ཡང་དག་ངེས་པ་སྐྱེས་པ་སྒྲོ་འདོགས་ཀྱི་ཞེན་སྟངས་སུན་ཕྱུང་སྟེ་རྒྱུན་བཅད་ནས་རང་གི་བྱེད་པ་མ་ཉམས་ཀྱི་བར་དུ་སྒྲོ་འདོགས་རེས་འབྱུང་བ་སྐྱེ་བའི་གེགས་བྱེད་པས་ངོ་བོ་ཐ་དད་པ་ཡིན་ཏེ། རྣམ་འགྲེལ་དུ།
ཆ་ཤས་སྒྲོ་འདོགས་ཇི་སྙེད་པ། ། ཞེས་དང་། ཆོས་མཆོག་ཏུ། སྒྲོ་འདོགས་པ་འདི་རེས་འགའ་བ་ཡིན་ན་ནི་གནོད་པར་འགྱུར་ཞེས་དང་། རྣམ་འགྲེལ་དུ། སྐྱེ་འདོད་ཉེས་པ་བཅོམ་པའི་ཕྱིར། ། གང་ལ་སྐྱོན་རྣམས་འགོག་བྱེད་པ། ། དེས་བསྐྱེད་ལས་ལ་ནུས་འགྱུར་གྱི། ། ཇི་ལྟར་བྱས་པ་ཉམས་པར་འགྱུར། ། ཞེས་པ་ལྟར་རོ། །
གཉིས་པ་དབྱེ་ན། ཆོས་མཆོག་ལས། ཚད་མའི་དབྱེ་བ་ནི་ཡུལ་གྱི་དབྱེ་བ་ལས་ཡིན་ཏེ། ཞེས་པ་ལྟར། རྣམ་པར་འཇོག་པ་ལ་གཞལ་བྱ་དང་འཇལ་བྱེད་ཀྱི་དབྱེ་བ་གཉིས་ལས། དང་པོ་ལ་དབྱེ་བའི་གཞི་ནི་གཞལ་བྱ་ཙམ་སྟེ། དེའི་མཚན་ཉིད། ཚད་མས་གཏན་ལ་དབབ་བྱའི་ཡུལ་ཏེ། ཆོས་མཆོག་ཏུ། གཞལ་བྱ་ཡང་ཚད་མའི་ཡུལ་ཡིན་པའི་ཕྱིར་ཞེས་སོ། །
དེས་ན་ཚད་མ་གཉིས་ལས་གཞན་པའི་ཤེས་པ་ལ་གཞལ་བྱ་མེད་དེ། དེ་ཉིད་དུ། མངོན་སུམ་དང་རྗེས་སུ་དཔག་པ་དག་ལས་གཞན་པའི་ཤེས་པ་ཡང་ཡུལ་དང་ལྡན་པ་མ་ཡིན་ནོ་ཞེས་སོ། ། དབྱེ་བའི་དོན་ལ། གཞལ་བྱ་མངོན་གྱུར་དང་ལྐོག་གྱུར་གཉིས་ལས། དང་པོའི་མཚན་ཉིད། རང་གི་ངོ་བོ་ཆར་མ་ཕྱེ་བར་གསལ་བར་སྣང་བའི་སྒོ་ནས་གཞལ་བར་བྱ་བ་སྟེ། ལྷ་དབང་བློར། གང་གིས་གང་གི་རང་གི་ངོ་བོ་འཛིན་པ་དེ་ནི་མངོན་སུམ་ཡིན་ཞེས་སོ། ། གཉིས་པའི་མཚན་ཉིད་ནི།
རྟགས་ཡང་དག་ལས་སྤྱིའི་ཚུལ་གྱིས་གཞལ་བར་བྱ་བ་སྟེ། རྣམ་འགྲེལ་དུ། དེ་ཚེ་གོ་བྱེད་རྗེས་འགྲོ་བ། ། སྤྱི་ཡི་ངོ་བོ་ཉིད་དུ་རྟོགས། ། ཤེས་སོ། ། རྣམ་གཞག་ནི། གཞལ་བྱ་དེ་གཉིས་ཀྱང་ལྟ་བ་པོ་གཅིག་ལ་ལྟོས་ནས་འཇོག་གི་གཞན་དུ་ན་འཆོལ་པར་འགྱུར་ཏེ། ཆོས་མཆོག་ཏུ། རྟོགས་པ་པོ་གཅིག་ལ་ལྟོས་པའི་ཕྱིར་འཆོལ་བ་མེད་ཅེས་དང་། ལྷ་དབང་བློར།
དེ་ལྟ་མ་ཡིན་ན་ལྟ་བ་པོ་དང་སྣང་བ་དག་གི་གནས་སྐབས་ཀྱི་ཁྱད་པར་གཞན་དུ་གྱུར་པ་ན་མངོན་སུམ་དང་། ལྐོག་ཏུ་གྱུར་པ་དག་རྣམ་པ་གཞན་དུ་འགྱུར་བའི་ཕྱིར་མཚན་ཉིད་འཆོལ་བ་ཡིན་ནོ་ཞེས་སོ། ། གཉིས་པ་འཇལ་བྱེད་ཀྱི་དབྱེ་བ་ལ་མངོན་སུམ་དང་རྗེས་དཔག་གཉིས་ལས། དང་པོ་ལ། མཚན་ཉིད། དབྱེ་བ། གསལ་བྱ། ཚད་འབྲས་བཞིའི་དང་པོ་ལ་གཉིས་ལས། དགག་པ་ནི། ཁ་ཅིག་རྟོག་བྲལ་མ་འཁྲུལ་བ་ཞེ་ན།
དངོས་མེད་ཀྱིས་མ་ངེས་ཏེ། གཞི་གྲུབ་ནས་འཁྲུལ་པ་མེད་པའི་ཕྱིར་རོ། ། བཞག་པ་ལ་གསུམ་ལས། དང་པོ་ནི། རྟོག་བྲལ་མ་འཁྲུལ་བའི་ཤེས་པ་སྟེ། རྣམ་ངེས་སུ། འཁྲུལ་པ་མ་བསྐྱེད་ཅིང་རྣམ་པར་རྟོག་པ་མེད་པའི་ཤེས་པ་ནི་མངོན་སུམ་མོ་ཞེས་སོ། ། གཉིས་པ་དེ་གཏན་ལ་དབབ་པ་ལ་གསུམ་ལས་དང་པོ་མ་འཁྲུལ་བ་ངོས་བཟུང་བ་ནི། ཆོས་མཆོག བཟུང་བ་མ་འཁྲུལ་བ་ཡིན་ནོ་ཞེ་ན།
ཀུན་མཁྱེན་གྱི་མངོན་སུམ་དང་རང་རིག་ཆོས་ཅན། མངོན་སུམ་མིན་པར་ཐལ། མ་འཁྲུལ་བ་མིན་པའི་ཕྱིར་ཏེ། གཟུང་དོན་ལ་མ་འཁྲུལ་བ་མེད་པའི་ཕྱིར་ཏེ། གཟུང་འཛིན་མེད་པའི་ཕྱིར། དེས་གཞལ་བྱ་ལ་མི་སླུ་བ་ཉིད་མ་འཁྲུལ་བའི་དོན་ཡིན་ཏེ། རྣམ་ངེས་ལས། མངོན་སུམ་ཡང་དོན་ལ་མི་སླུ་བ་ཉིད་ལས་ཚད་མ་ཡིན་ནོ། ། མི་སླུ་བ་ཡང་དོན་ལས་བདག་ཉིད་ཐོབ་པའི་ཕྱིར་ཏེ་ཞེས་གསུངས་ཤིང་། ཀཱ་མ་ལ་ཤཱི་ལ་དང་།
དུལ་ལྷ་དང་། ཐར་པ་འབྱུང་གནས་སྦས་པ་རྣམས་ཀྱང་དེ་དང་མཐུན་པར་འཆད་དོ། ། གཞན་དུ་ན་མངོན་སུམ་ལ་མི་སླུ་བ་མེད་པས་ཚད་མ་མིན་པར་འགྱུར་ཞིང་། དེ་འདོད་པར་ཡང་མི་རིགས་པས་སོ། ། གཉིས་པ་རྟོག་བྲལ་ངོས་བཟུང་བ་ནི། རྟོག་པ་ཞེས་པ་སྒྲ་དོན་འདྲེར་རུང་དུ་འཛིན་པ་ཡིན་ཞིང་། བྲལ་བ་ཡང་སྒྲ་དོན་མི་འཛིན་པ་ཡིན་ཏེ། རྣམ་འགྲེལ་དུ། རང་གི་ངོ་བོ་སྒྲ་དོན་མིན། ། དེ་ཕྱིར་དེ་ལ་ཀུན་མངོན་སུམ། །
ཞེས་སོ། ། རྟོག་པ་འདི་ཡང་མཉམ་པར་མ་བཞག་པའི་ཡིད་ཤེས་དང་མཚུངས་ལྡན་གྱི་ཤེས་རབ་དང་དྲན་པ་སྟེ། མཛོད་དུ། ངེས་པར་རྟོག་དང་རྗེས་དྲན་པའི། ། རྣམ་པར་རྟོག་པས་རྣམ་སྨིན་རྟོག ། ཅེས་སོ། ། གསུམ་པ་བསལ་བྱ་སེལ་ཚུལ་ནི། རྟོག་བྲལ་གྱི་རྗེས་དཔག་དང་། མ་འཁྲུལ་བས་རྟོག་མེད་འཁྲུལ་པ་གཅོད་དོ། ། གཉིས་པ་དབྱེ་བ་ལ།
དབྱེ་བ་དངོས་དང་། ཕྱེ་བའི་དགོས་པ་གཉིས་ལས། དང་པོ་ལ། དབང་པོ། ཡིད། རང་རིག རྣལ་འབྱོར་མངོན་སུམ་བཞི་ལས་དང་པོ་ལ། རྒྱུ་མཚན་ཉིད། དབྱེ། ཐ་སྙད་ཀྱི་རྒྱུ་བཞི་ལས།
དང་པོ་ནི་དབང་པོའི་མངོན་སུམ་ཐམས་ཅད་རྒྱུ་རྐྱེན་གསུམ་ལས་སྐྱེ་སྟེ། རྣམ་འགྲེལ་དུ། གལ་ཏེ་ཇི་ལྟར་ཡུལ་དབང་པོ། ། ཚོགས་པ་ཞེས་དང་། སྣང་དབང་ཡིད་ལ་བྱེད་པ་ལས་ཤེས་གསུངས་པ་ལྟར་རོ། ། དེ་ལ་བདག་རྐྱེན་དབང་པོ་ལ་མཚན་ཉིད་ནི། ནང་གི་སྐྱེ་མཆེད་གང་རང་གི་བདག་འབྲས་སུ་གྱུར་པའི་ཤེས་པ་དམིགས་རུང་དུ་བྱེད་པ་སྟེ། དབྱེ་ན་གཟུགས་ཅན་གྱི་དབང་པོ་ལྔ་དང་། ཡིད་དབང་ངོ་། ། འདི་དག་ཆུ་མིག་པས་རྡུལ་ཕྲན་དུ་འདོད་པའང་མི་འཐད་དེ།
རགས་པ་ཡིན་པས་སོ། ། དམིགས་རྐྱེན་ལ་མཚན་ཉིད་ནི། ཕྱི་རོལ་གྱི་རྣམ་པ་གཏོད་བྱེད་དེ། དབྱེ་ན། དོན་དང་ཤེས་པ་གཉིས་སམ། དབང་ཤེས་འཁྲུལ་གྱི་དམིགས་རྐྱེན་གཉིས་སོ། ། དེ་མ་ཐག་རྐྱེན་ལ་མཚན་ཉིད་དི། རང་གི་ཉེར་ལེན་ཅན་གྱི་ཤིས་པ་རིགས་པར་སྐྱེད་བྱེད་དེ། དབྱེ་ན། རྟོག་པ་རྟོག་མེད་གཉིས་སོ།
རྐྱེན་གསུམ་པོ་དེས་ཤེས་པ་ལ་བྱ་བ་གསུམ་བྱེད་དེ། གཏན་ཚིགས་ཐིགས་པར། འདི་ལྟར་མཚུངས་པ་དེ་མ་ཐག་པའི་རྐྱེན་ལས་ནི་མིག་གི་རྣམ་པར་ཤེས་པ་དམིགས་པའི་བདག་ཉིད་ཡིན་ལ། དམིགས་པའི་བདག་ཉིད་དེ་ཉིད་མིག་གི་དབང་པོ་ལས་ནི་གཟུང་འཛིན་རུང་བ་ཉིད་དུ་སོ་སོར་ངེས་པ་ཡིན་ལ། ཡུལ་ལས་ནི་དེ་དང་འདྲ་བའི་ངོ་བོ་ཅན་ཉིད་ཅེས་བྱ་བ་ཡིན་ནོ་ཞེས་སོ། ། འདིའི་འགྲེལ་པར། རྒྱུའི་རྐྱེན་གྱིས་ནི་དགེ་བ་ལ་སོགས་པ་ཉིད་དུ་ངེས་པར་བྱེད་དོ་ཞེས་རྐྱེན་བཞིར་ཡང་གསུངས་སོ། ། གཉིས་པ་མཚན་ཉིད་ལ་དགག་པ་ནི། བདག་རྐྱེན་དབང་པོ་གཟུགས་ཅན་ལ་བརྟེན་དང་དབང་པོའི་གཟུང་དོན་ལ་རྟོགས་བྲལ་མ་འཁྲུལ་བ་ཞེས་པ་ནི་ཡིད་ཀྱི་མངོན་སུམ་གྱིས་མ་ངེས་སོ། ། བཞག་པ་ནི་དབང་ཤེས་མ་འཁྲུལ་བ་སྟེ།
ཆོས་མཆོག་ཆུང་པར། དབང་པོའི་ཤེས་པ་ནི་དབང་པོའི་ཤེས་པ་ཞེས་བྱ་བ་སྟེ་ཞེས་པ་ལྟར་རོ། ། དེ་ལ་དབང་ཤེས་ཙམ་གྱི་མཚན་ཉིད་ནི། བདག་རྐྱེན་དབང་པོ་གཟུགས་ཅན་གྱིས་བྱས་པའི་གཞན་རིག་རྟོག་མེད་དོ། ། གསུམ་པ་དབྱེ་ན། དབང་པོ་ལྔ་ལ་བརྟེན་པའི་མག་ཤེས་སོགས་ལྔའོ། ། བཞི་པ་ཐ་སྙད་ཀྱི་རྒྱུ་ནི། དབང་པོ་གཟུགས་ཅན་དེ་དབང་ཤེས་ཀྱིས་ཐུན་མོང་མ་ཡིན་པའི་རྒྱུ་ཡིན་པས་དེའི་སྒོ་ནས་ཐ་སྙད་བཏགས་ཏེ་རྔའི་སྒྲ་དང་ནས་ཀྱི་མྱུ་གུ་ཞེས་པ་བཞིན་ཏེ། ཚད་མ་མདོར། ཐུན་མོང་མིན་པའི་རྒྱུ་ཡི་ཕྱིར། །
དེ་ཡང་ཐ་སྙད་དབང་པོས་བྱས། ། དེ་ཤེས་པ་ལྟར་རོ། ། གཉིས་པ་ཡིད་ཀྱི་མངོན་སུམ་ལ། མཚན་ཉིད་དབྱེ་བ། རྒྱུ། རྣམ་གཞག་བཞིའི་དང་པོ་ལ་དགག་པ་ནི། ཆུ་མིག་པས་བདག་རྐྱེན་ཡིད་ཀྱི་དབང་པོ་ལ་བརྟེན་ནས་དབང་པོའི་གཟུང་དོན་གྱི་སྐད་ཅིག་གཉིས་པ་ལ་རྟོག་བྲལ་མ་འཁྲུལ་ཞིང་གཞལ་བྱ་ལ་མི་སླུ་བ་ཞེས་པ་ནི་དབང་ཤེས་ཀྱི་གཟུང་དོན་གྱི་སྐད་ཅིག་གཉིས་པ་འཛིན་པའི་དབང་ཤེས་དེ་ཆོས་ཅན། ཡིད་ཀྱི་མངོན་སུམ་དུ་ཐལ་ཏེ་དེའི་ཕྱིར། མ་གྲུབ་ན། བདག་རྐྱེན་ཡིད་ཀྱི་དབང་པོ་ལ་བརྟེན་པར་ཐལ།
ཡིད་ཀྱི་མངོན་སུམ་དང་རྒྱུ་ཚོགས་པ་གཅིག་ལ་རག་ལས་པའི་ཕྱིར། འདིས་ནི་ཡིད་དབང་ལ་བརྟེན་པའི་ཤེས་པ་མ་འཁྲུལ་བ་ཞེས་པའང་ཁེགས་སོ། ། བཞག་པ་ནི། དེ་མ་ཐག་རྐྱེན་དབང་ཤེས་ཀྱིས་བསྐྱེད་པའི་ཡིད་ཤེས་རྟོག་བྲལ་མ་འཁྲུལ་བའོ། ། དེ་ཡང་དབང་ཤེས་དེ་མ་ཐག་རྐྱེན་ལས། བྱུང་ཞིང་དེ་དོན་དེ་མ་ཐག ། འཛིན་པར་བྱེད་པ་ཡིད་ཀྱང་ངོ་། ། ཞེས་རྣམ་ངེས་ལས་ཀྱང་། རྟོག་གེའི་སྐད་དུ། རང་གི་ཡུལ་གྱི་དེ་མ་ཐག་པའི་ཡུལ་ལྷན་ཅིག་བྱེད་པ་ཅན་གྱི་དབང་པོའི་ཤེས་པ་མཚུངས་པ་དེ་མ་ཐག་པའི་རྐྱེན་གྱིས་བསྐྱེད་པ་ཡིད་ཀྱི་རྣམ་པར་ཤེས་པའོ་ཞེས་སོ། །
དབྱེ་ན། མིག་ལ་བརྟེན་པའི་ཡིད་ཀྱི་མངོན་སུམ་སོགས་ལྔའོ། ། རྒྱུ་ལ་དགག་པ་ནི་སྔ་རབས་པ་དག་རྣམ་ཤེས་ཚོགས་བདུན་ཏུ་འདོད་པའི་ལུགས་ལ་ཉོན་ཡིད་དང་ཚོགས་དྲུག་ཏུ་འདོད་པ་ལྟར་ན་ཚོགས་དྲུག་སྔ་མ་འགགས་པའི་ཚོགས་དྲུག་ད་ལྟ་བ་ཡིན་ཞེས་འདོད་དོ། ། དེ་ལྟ་ན་དགྲ་བཅོམ་པ་ཆོས་ཅན། ཡིད་དབང་མེད་པར་ཐལ། ཉོན་ཡིད་མེད་པའི་ཕྱིར་ཏེ། དགྲ་བཅོམ་མེད་ཅེས་སུམ་ཅུ་པར་རོ། ། འཇིག་རྟེན་ལས་འདས་པའི་ལམ་ནའང་ཡིད་དབང་མེད་པར་ཐལ་ཏེ། འཇིག་རྟེན་ལས་འདས་པའི་ལམ་ནའང་མེད་སུམ་པ་དང་ཞེས་སོ། ། ཡིད་ཀྱི་མངོན་སུམ་ཆོས་ཅན།
ཕྱིན་ཅི་ལོག་ཏུ་ཐལ། ཉོན་ཡིད་ལས་བྱུང་བའི་ཕྱིར། ཁྱབ་པ་ཡོད་དེ། སུམ་ཅུ་པའི་འགྲེལ་བཤད་དུ་ལྷས་བྱས་པར། ཉོན་མོངས་ཅན་གྱི་ཡིད་ནི་དུས་ཐ་དད་དུ་ཕྱིན་ཅི་ལོག་གི་རྒྱུ་ཡིན་ཏེ་ཞེས་སོ། ། ཐལ་བ་སྔ་མ་གཉིས་འདོད་ན་དགྲ་བཅོམ་དང་འདས་པའི་ལམ་ཆོས་ཅན། དབང་པོ་དགུ་མེད་པར་ཐལ། ཡིད་དབང་མེད་པའི་ཕྱིར། ཁྱབ་པ་ཡོད་དེ། མཛོད་དུ།
མཐོང་སྒོམ་མི་སློབ་ལམ་ལ་དགུ། ། གསུམ་པ་ཡིན་ཞེས་དང་། དེའི་འགྲེལ་པར། ཡིད་དང་། བདེ་བ་དང་། བཏང་སྙོམས་དང་། དད་པ་ལ་སོགས་པ་ལྔ་དང་། དབང་པོ་དེ་དག་ནི་ལམ་གསུམ་དུ་དབང་པོ་གསུམ་ཞེས་བྱ་སྟེ། མཐོང་བའི་ལམ་ལ་ནི་མི་ཤེས་པ་ཀུན་ཤེས་པར་བྱེད་པའི་དབང་པོ་ཞེས་བྱའོ། ། སྒོམ་པའི་ལམ་ལ་ནི་ཀུན་ཤེས་པའི་དབང་པོ་ཞེས་བྱའོ། །
མི་སློབ་པའི་ལམ་ལ་ནི་ཀུན་ཤེས་པ་དང་ལྡན་པའི་དབང་པོ་ཞེས་བྱའོ་ཞེས་སོ། ། དེ་ཉིད་ཀྱི་ཕྱིར་འདོད་པར་ཡང་མི་ནུས་སོ། ། ཁ་ཅིག་ཀུན་གཞི་ཡིད་དབང་དུ་འདོད་པའང་མི་འཐད་དེ། ཀུན་གཞི་ཆོས་ཅན། དགེ་མི་དགེར་འགྱུར་སྲིད་པར་ཐལ། འདོད་མི་ནུས་ཏེ། ལུང་མ་བསྟན་ཁོ་ན་ཡིན་པས་སོ། ། ཡང་རྣམ་པར་ཤེས་པའི་ཁམས་དྲུག་འགགས་མ་ཐག་པར་ཐལ། ཡིད་དབང་ཡིན་པའི་ཕྱིར་ཏེ། དབྱེ་བཤད་ལས།
རྣམ་པར་ཤེས་པའི་ཁམས་དྲུག་པོ་དེ་དག་ནི་འགགས་མ་ཐག་པ་ལ་ཡིད་ཀྱི་ཁམས་ཞེས་བྱའོ། ། ཞེས་སོ། ། ཡང་ཚོགས་དྲུག་ད་ལྟ་བ་ཆོས་ཅན། དབང་ཡིད་མ་ཡིན་པར་ཐལ། མ་འགགས་པའི་ཕྱིར། དེ་ཡིད་དབང་ཡིན་ན། ས་མང་པོ་པར། ཡིད་གང་ཞེ་ན། གང་མིག་གི་རྣམ་པར་ཤེས་པའི་སྔ་རོལ་དུ་འདས་མ་ཐག་པའི་རྣམ་པར་ཤེས་པའོ། ། ཞེས་པ་དང་འགལ་ལོ། །
གཉིས་པ་བཞག་པ་ནི། འགགས་མ་ཐག་པའི་ཚོགས་དྲུག་སྔ་མ་དེ་ཉིད་ཀྱི་དབང་པོ་ཡིན་ཏེ། མཛོད་དུ། དྲུག་པོ་འདས་མ་ཐག་པ་ཡི། ། རྣམ་ཤེས་གང་ཡིན་དེ་ཡིད་དོ། ། ཞེས་དང་། དེའི་རང་འགྲེལ་དུ། རྣམ་པར་ཤེས་པ་གང་དང་གང་འགགས་མ་ཐག་པ་དེ་ནི་ཡིད་ཀྱི་ཁམས་ཤེས་བྱ་སྟེ། དཔེར་ན་བུ་དེ་ཉིད་གཞན་གྱི་ཕར་འགྱུར་པ་དང་། འབྲས་བུ་དེ་ཉིད་གཞན་གྱི་ས་བོན་ཡིན་པ་ལྟ་བུའོ་ཞེས་དང་།
ཡིད་ཀྱི་རྣམ་པར་ཤེས་པའི་རྟེན་ནི་འགགས་མ་ཐག་པ་ཡིད་དོ་ཞེས་སོ། ། ཆོས་མཆོག་ཆེ་བར་ཡང་། རྟེན་ཐ་དད་པས་ཐད་དད་པའི་སེམས་ཀྱི་ཁམས་དྲུག་པོ་དེ་དག་ཉིད་གང་འདས་མ་ཐག་པ་ཕྱི་མ་སྐྱེ་བར་བྱེད་པ་དེ་ཉིད་ནི་ཡིད་ཅེས་བརྗོད་པའོ་ཞེས་དང་། ཤཱཀྱ་བློར། གཟུགས་ལ་སོགས་པའི་སྐད་ཅིག་མ་གཉིས་པའི་ཡུལ་ཅན་གྱི་ཡུལ་དེའི་རྟེན་ནི་དབང་པོའི་ཤེས་པ་ཡིན་ནོ་ཞེས་སོ། ། དེ་ལྟར་ཤེས་སྒོ་ལྔའི་ཤེས་པ་དབང་པོ་གཉིས་ལ་བརྟེན་ཏེ་འདས་མ་ཐག་པའི་ཡིད་དང་གཟུགས་ཅན་གྱི་དབང་པོ་སྟེ། མཛོད་འགྲེལ་དུ། དེ་ལྟར་ན་རྣམ་པར་ཤེས་པའི་ཚོགས་ལྔ་པོ་དེ་དག་རྟེན་ནི་དབང་པོ་གཉིས་གཉིས་ཡིན་ནོ་ཞེས་སོ། ། དེས་ན་མིག་ཤེས་ཀྱི་བདག་རྐྱེན་དང་དེ་མ་ཐག་རྐྱེན་གཉིས་ལ་མུ་བཞི་སྟེ་དབང་པོ་མིག་དབང་། གཉིས་པ་སེམས་བྱུང་འདས་མ་ཐག་པ།
གསུམ་པ་འདས་མ་ཐག་པའི་ཡིད། བཞི་པ་འགགས་མ་ཐག་པའི་སེམས་བྱུང་མ་གཏོགས་པའི་ཆོས་ཐ་དད་དོ། ། དེ་བཞིན་དུ་ལུས་ཤེས་ལ་སོགས་པ་གཞན་ལ་ཡང་སྦྱོར་རོ་ཞེས་སོ། ། མཛོད་འགྲེལ་ལས་འབྱུང་ངོ་། ། གཟུང་དོན་ནི་དེ་མ་ཐག་རྐྱེན་དབང་ཤེས་ཀྱི་གཟུང་དོན་གྱི་སྐད་ཅིག་གཉིས་པའོ། ། དེ་མ་ཐག་རྐྱེན་ནི་ཡིད་དབང་དང་། སེམས་བྱུང་འདས་མ་ཐག་པ་གཉིས་གང་རུང་སྟེ། མཛོད་འགྲེལ་དུ། ཡིད་ཀྱི་རྣམ་པར་ཤེས་པ་ཡིད་ཚིག་སྔ་མ་དང་སྦྱར་བ་སྟེ། རེ་ཤིག་གང་རྟེན་གྱི་དངོས་པོར་ཡིན་པ་དེ་ནི་མཚུངས་པ་དེ་མ་ཐག་པའི་རྐྱེན་གྱི་དངོས་པོར་ཡང་ཡིན་ནོ། །
མཚུངས་པ་དེ་མ་ཐག་པའི་རྐྱེན་གྱི་དངོས་པོ་ཡིན་ལ་རྟེན་གྱི་དངོས་པོ་མ་ཡིན་པ་ཡང་ཡོད་དེ། ཆོས་ཀྱི་ཁམས་སེམས་ལས་བྱུང་བ་འདས་མ་ཐག་པའོ་ཞེས་སོ། ། ཨ་བྷྱས་ཀྱང་། འཇིགས་པ་མེད་པའི་གཞུང་འགྲེལ་དུ། ཡིད་ཀྱི་མངོན་སུམ་དུ་བདག་རྐྱེན་འདི་དང་འདྲ་བ་དང་། དེ་ཉིད་དེའི་དེ་མ་ཐག་རྐྱེན་དུ་ཡང་བཤད་དོ། ། དབང་ཤེས་སྔ་མ་དེ་དངོས་པོ་གཅིག་ཡིན་ཡང་བྱ་བ་གཉིས་བྱེད་པས་རྐྱེན་གཉིས་ཡིན་ནོ། ། བཞི་པ་རིགས་མི་མཐུན་སེལ་ཚུལ་ནི། དེ་མ་ཐག་རྐྱེན་དབང་ཤེས་ཀྱིས་བསྐྱེད་པ་ཞེས་པས་གཞན་གྱི་དབང་ཤེས་ཀྱིས་དམིགས་རྐྱེན་བྱས་པའི་ཡིད་ཤེས་རྣལ་འབྱོར་མངོན་སུམ་སེལ། ཡིད་ཤེས་ཞེས་པས་དབང་ཤེས་དང་རང་རིག་སེལ་ཞིང་།
རྟོག་བྲལ་མ་འཁྲུལ་བས་ཡིད་ཤེས་རྟོག་པ་གཅོད་དོ། ། ལྔ་པ་རྣམ་གཞག་ལ་བཞེད་དོན་ལ་དངོས་དང་། ལུགས་གཞན་བསྟན་པ་ལ་གཉིས་ལས། དང་པོ་ལ་གསུམ་ལས། དགག་པ་ནི། ཆོས་མཆོག་མིག་ཤེས་ཀྱི་རྒྱུན་འགགས་པའི་མཇུག་ཐོགས་སུ་ཡིད་ཀྱི་མངོན་སུམ་སྐྱེ་ཞེ་ན། མི་འཐད་དེ། དབང་ཤེས་རྒྱུན་ཆད་པ་ན་ཡིད་ཀྱི་མངོན་སུམ་སྣང་རུང་མི་དམིགས་པའི་ཕྱིར་དང་། དེ་འདྲ་ཡོད་པར་དྲན་པའི་དྲན་ཤེས་དོན་མཐུན་མ་དམིགས་པའི་ཕྱིར། ཡང་མིག་བཙུམ་པ་ན་གཟུགས་མཐོང་བར་ཐལ་བའི་ཕྱིར་རོ། །
ཡང་རྒྱན་མཁན་པོས། གོམས་ལས་མདུན་ན་གནས་པ་ལ། ། འདི་ཞེས་སོགས་པ་གང་། ། མངོན་དུ་བྱེད་ཕྱིར་དེ་ལ་ནི། ། ཡིད་ཀྱི་མངོན་སུམ་ཡིན་པར་འདོད། ། ཅེས་ངོ་ཤེས་ཡིད་ཀྱི་མངོན་སུམ་དུ་འདོད་ཅིང་། དེ་ཡང་མིག་ཤེས་དང་སྤེལ་ན་སྐྱེའོ་ཞེས་པའང་མི་འཐད་དེ། ངོ་ཤེས་རྟོག་པ་ཡིན་པས་མངོན་སུམ་དུ་འགལ་བའི་ཕྱིར་དང་། རྒྱུན་ལྡན་དུ་འཇུག་པའི་དབང་ཤེས་སྔ་ཕྱི་རྣམ་ཆོས་ཅན། བར་ཆད་པར་ཐལ།
ཡིད་ཤེས་ཀྱིས་བར་བཅད་པའི་ཕྱིར་རོ། ། བཞག་པ་ནི། བྱེ་བྲག་སྨྲ་བ་དང་མདོ་སྡེ་པའི་ལུགས་གཉིས་ཏེ། ཤཱཀྱ་བློར། བྱེ་བྲག་ཏུ་སྨྲ་བའི་ཕྱོགས་ལ་ཡང་། མིག་དང་། གཟུགས་དང་། མིག་གི་རྣམ་པར་ཤེས་པ་ཉིད་ཡིན་ལ། གཉིས་པ་ལ་ཡིད་ཀྱི་རྣམ་པར་ཤེས་པ་ཡིན་ནོ་ཞེས་དང་། མདོ་སྡེ་པའི་གཞུང་གི་རྗེས་སུ་འབྲངས་ནས་བརྗོད་པ་ཡིན་ཏེ་ཞེས་པའི་མཇུག་ཐོགས་སུ།
སྐད་ཅིག་མ་དང་པོར་གཟུགས་ལེགས་པ་དང་། གཉིས་པར་མིག་ལ་སོགས་པའི་རྣམ་པར་ཤེས་པ་དང་། གསུམ་པར་ཡིད་ཀྱི་རྣམ་པར་ཤེས་པ་ཡིན་ཞེས་པ་ལ། ཆོས་ཀྱི་གྲགས་པས་ཕྱི་མ་འདི་ཞལ་གྱིས་བཞེས་པ་ཡིན་ཏེ། དབང་ཤེས་དང་ཡིད་ཤེས་ཀྱི་གཟུང་དོན་དུས་མཚུངས་པར་བཤད་པས་སོ། ། དེ་བཞིན་དུ་སྐད་ཅིག་མ་དང་པོ་ལ་མིག་དང་གཟུགས་དང་། གཉིས་པ་ལ་མིག་གི་རྣམ་པར་ཤེས་པ་དང་། ཡིད་ཀྱི་རྣམ་པར་ཤེས་པའི་ཡུལ་དོན་ཡིན་ཞེས་ཤཱཀྱ་བློ་ལས་སོ། ། འདི་ཐོགས་མེད་ཀྱིས་ཀྱང་ཡོད་པར་ཡིད་ཀྱིས་མྱོང་བའི་མངོན་སུམ་དང་ཞེས་པར་བཤད་དོ། ། གསུམ་པ་རྩོད་སྤང་ནི།
ཆོས་མཆོག་ན་རེ། མིག་བྱེད་པ་དང་ལྡན་ཞིང་དོན་དབང་པོའི་སྤྱོད་ཡུལ་དུ་གྱུར་པ་ན་གཟུགས་སོགས་ཤེས་པ་དེ་མིག་ཁོ་ན་ལ་མི་བརྟེན་ན་མིག་ལ་བརྟེན་པའི་ཤེས་པ་ཡོད་པར་མི་འཐད་དེ། མིག་དབང་དེ་གཟུགས་ཤེས་པ་གཅིག་གི་རྒྱུ་ཡིན་ལ་གཞན་གྱི་རྒྱུ་མིན་པ་འགལ་བའི་ཕྱིར་ཞེ་ན། སྐྱོན་མེད་དེ། ཡུལ་དང་དབང་པོ་དྲུག་ཚང་ནི་ཡིད་བྱེད་གཅིག་གིས་མངོན་སུམ་དྲུག་ཅིག་ཅར་བསྐྱེད་པ་བཞིན་དུ་མིག་དང་ཡིད་དང་དབང་བློ་གཉིས་ཀའི་རྐྱེན་དུ་འགྱུར་ཞིང་། མངོན་སུམ་དྲུག་སྐྱེ་བ་ན་རྟེན་དབང་པོ་ཐ་དད་པ་བཞིན་འདིར་ཡང་ཡིན་ནོ། ། གཉིས་པ་ལུགས་གཞན་བརྟན་པ་ནི། དབྱིག་གཉེན་གྱི་མཛོད་འགྲེལ་དུ། ཡིད་ཤེས་ཀྱི་དམིགས་པ་དུས་གསུམ་དུ་བཤད་ཅིང་སུམ་ཅུ་པ་ལ་སོགས་པར་རྟོག་བཅས་འབའ་ཞིག་ཏུ་གསུངས་པས་མངོན་སུམ་དུ་མི་བཞེད་ལ། མདོ་དགོངས་པ་ངེས་འགྲེལ་ལས་ཀྱང་།
རྣམ་པར་ཤེས་པའི་ཚོགས་དྲུག་འདི་ལྟ་སྟེ། མིག་གི་རྣམ་པར་ཤེས་པ་དང་། རྣ་བ་དང་། སྣ་དང་། ལྕེ་དང་། ལུས་དང་། ཡིད་ཀྱི་རྣམ་པར་ཤེས་པ་འབྱུང་བར་འགྱུར་རོ། ། དེ་ལ་རྣམ་པར་ཤེས་པ་དང་བཅས་པའི་མིག་དང་། གཟུགས་རྣམས་ལ་བརྟེན་ནས་མིག་གི་རྣམ་པར་ངེས་པ་འབྱུང་བར་འགྱུར་ཏེ། མིག་གི་རྣམ་པར་ཤེས་པ་དང་ལྷན་ཅིག་གི་རྗེས་སུ་འཇུག་པ།
དུས་མཐུན། སྤྱོད་ཡུལ་མཐུན་པ། རྣམ་པར་རྟོག་པའི་ཡིད་ཀྱི་རྣམ་པར་ཤེས་པ་འབྱུང་ངོ་། ། བློ་གྲོས་ཡངས་པ་དེ་ལ་རྣམ་པར་ཤེས་པ་དང་བཅས་པའི་རྣ་བ་དང་ལྕེ་དང་རྣམ་པར་ཤེས་པ་དང་བཅས་པའི་ལུས་དང་། རེག་བྱ་རྣམས་ལ་བརྟེན་ནས་ལུས་ཀྱི་རྣམ་པར་ཤེས་པ་འབྱུང་བ་སྐྱེ་བར་འགྱུར། ལུས་ཀྱི་རྣམ་པར་ཤེས་པ་དེ་དང་ལྷན་ཅིག་ཏུ་རྗེས་སུ་འཇུག་པ་དང་། དུས་མཐུན་པ། སྤྱོད་ཡུལ་མཐུན་པ་རྣམ་པར་རྟོག་པ་དང་བཅས་པའི་ཡིད་ཀྱི་རྣམ་པར་ཤེས་པ་འབྱུང་ངོ་། ། གལ་ཏེ་མིག་གི་རྣམ་པར་ཤེས་པ་གཅིག་ལན་གཅིག་འབྱུང་བར་འགྱུར་ན། རྣམ་པར་རྟོག་པའི་ཡིད་ཀྱི་རྣམ་པར་ཤེས་པ་མིག་གི་རྣམ་པར་ཤེས་པ་དང་སྤྱོད་ཡུལ་མཐུན་པ་གཅིག་ཀྱང་ལན་གཅིག་འབྱུང་ངོ་། །
གལ་ཏེ་ལན་གཉིས་དང་གསུམ་དང་། ལན་གཅིག་རྣམ་པར་ཤེས་པའི་ཚོགས་ལྔ་རྣམས་འབྱུང་བར་འགྱུར་ན་ཡང་དེ་ལ་རྣམ་པར་རྟོག་པའི་ཡིད་ཀྱི་རྣམ་པར་ཤེས་པ། རྣམ་པར་ཤེས་པའི་ཚོགས་ལྔ་དང་སྤྱོད་ཡུལ་མཐུན་པ་གཅིག་ཀྱང་ལན་ཅིག་འབྱུང་ངོ་ཞེས་གསུངས་པས་དོན་འདི་ནི་དཔྱད་པར་བྱའོ། ། གསུམ་པར་རང་རིག་མངོན་སུམ་ལ་མཚན་ཉིད། དབྱེ་བ་གཉིས་ལས། དང་པོ་ལ་དགག་པ་ནི། ཆུ་མིག་པ་རང་གི་ཤེས་པ་སྣང་སྟོབས་ཀྱིས་རྟོག་བྲལ་མ་འཁྲུལ་བ་ཞེས་པ་ནི་བུམ་འཛིན་མངོན་སུམ་གྱིས་མ་ངེས་ཏེ། བུམ་པའི་རྣམ་པ་སྣང་བའི་ཕྱིར་རོ། ། ཁ་ཅིག་རང་གི་ངོ་བོ་ལ་རྟོག་བྲལ་མ་འཁྲུལ་བ་ཞེས་པ་ནི་དབང་ཤེས་གཟུང་དོན་ལ་རང་རིག་ཏུ་ཐལ་ལོ། ། གཉིས་པ་བཞག་པ་ནི།
རང་མྱོང་བྱེད་རྟོག་བྲལ་མ་འཁྲུལ་བ་སྟེ། ཆོས་མཆོག་ཆུང་བར། ཤེས་པ་ཉམས་སུ་མྱོང་བ་ནི་ཡོད་དོ། ། ཤེས་པའི་ངོ་བོ་རིག་པ་དེ་ཡང་བདག་ཉིད་ཀྱིས་མངོན་སུམ་དུ་བྱེད་ཅིང་རྣམ་པར་མི་རྟོག་པ་དང་། མ་འཁྲུལ་བ་དེ་བས་ན་མངོན་སུམ་ཡིན་ནོ་ཞེས་སོ། ། གཉིས་པ་དབྱེ་ན། སེམས་སེམས་བྱུང་རིག་པ་གཉིས་ལས་སེམས་ཀྱི་མཚན་ཉིད། དོན་གྱི་ངོ་བོ་ཙམ་རིག་པ་ཡིན་ལ། སེམས་བྱུང་ནི་དོན་གྱི་ཁྱད་པར་རིག་པ་སྟེ། དབུས་མཐར།
དེ་ལ་དོན་མཐོང་རྣམ་པར་ཤེས། ། དེ་ཡི་ཁྱད་པར་སེམས་ལས་བྱུང་། ། ཞེས་སོ། ། གསུམ་པ་རྣམ་གཞག་ནི། ཤེས་པ་ཐམས་ཅད་ཁ་ཕྱིར་ལྟས་གཞན་རིག་ནང་ལྟས་རང་རིག་ཡིན་ལ། ཕྱི་ནང་གཉིས་ཀ་དུས་གཅིག་ཏུ་རིག་པ་ཡིན་ཞིང་རང་རྒྱུ་ལས་རབ་ཏུ་གསལ་བར་སྐྱེས་པས་རང་རིག་པར་བཞག་གི། རང་ལ་བྱ་བྱེད་གཉིས་དོན་ལ་ཡོད་པས་དེ་ལྟར་བཞག་པ་མིན་ཏེ། རྒྱན་དུ། བེམ་མིན་རང་བཞིན་གང་ཡིན་པ། ། དེ་ཁོ་ན་འདིའི་རང་རིག་གོ །
བྱ་དང་བྱེད་པའི་དབྱེ་བས་མིན། ། གཅིག་པ་ཆ་མེད་རང་བཞིན་ལ། ། གསུམ་གྱི་ངོ་བོ་མི་འཐད་ཕྱིར། ། ཞེས་སོ། ། བཞི་པ་རྩོད་སྤང་ནི། རྟོག་པ་རང་རིག་ཏུ་ཐལ་ལོ་ཞེ་ན། འདོད་དེ། རང་མྱོང་བྱེད་ཡིན་པས་སོ། ། དེའང་རྟོག་པའང་རང་རིག་ཉིད་དུ་འདོད་ཅེས་པ་མདོ་ལས་སོ། ། བཞི་པ་རྣལ་འབྱོར་མངོན་སུམ་ལ།
མཚན་ཉིད། དབྱེ་བ། བདག་རྐྱེན། རིག་ཚུལ། རྩོད་སྤང་། སྒྲུབ་བྱེད་དྲུག་གི་དང་པོ་ལ་དགག་པ་ནི། ཁ་ཅིག་ནི་བདག་རྐྱེན་དེ་ཁོ་ན་ཉིད་བསྒོམས་པ་ལ་བརྟེན་ནས་བདག་མེད་པའི་དོན་ལ་རྟོག་བྲལ་མ་འཁྲུལ་བ་ཞེ་ན། བདག་རྐྱེན་དེ་ཁོ་ན་ཉིད་བསྒོམས་པའི་སོ་སྐྱེའི་དབང་ཤེས་དེ་རྣལ་འབྱོར་མངོན་སུམ་དུ་ཐལ་བའི་ཕྱིར་ཏེ། བདག་རྐྱེན་དེ་ཁོ་ན་བསྒོམས་པའི་སྐྱེས་བུ་ལ་བརྟེན་ཞིང་བདག་མེད་པའི་གཟུང་དོན་ལ་མངོན་སུམ་ཡིན་པའི་ཕྱིར། མ་ངེས་ཏེ།
གསེར་བུམ་འཛིན་པའི་དབང་ཤེས་བུམ་པ་ལ་མངོན་སུམ་དུ་ཐལ། གསེར་བུམ་ལ་མངོན་སུམ་ཡིན་པའི་ཕྱིར་ཞེ་ན། འདོད་དེ། བུམ་འཛིན་མངོན་སུམ་གྱི་བྱེ་བྲག་མ་ཡིན་པར་ཐལ་བའི་ཕྱིར། འོ་ན། ཁྱེད་ཁེགས་ན་བུམ་པ་ཁེགས་པར་ཐལ། བུམ་པ་ལས་དངོས་སུ་སྐྱེས་པའི་ཕྱིར་ཞེ་ན། མ་ངེས་ཏེ། བུམ་པ་ཁེགས་ན་ཁྱོད་ཀྱིས་དངོས་རྒྱུ་ཁེགས་པར་ཐལ་ལ། འདོད་ན།
བུམ་མེད་ཀྱིས་ཕྱོགས་ལ་ཁྱོད་ཀྱི་དངོས་རྒྱུ་ཁེགས་པར་ཐལ་ལོ། ། བཞག་པ་ནི། བདག་རྐྱེན་ཡང་དག་པའི་དོན་སྒོམ་པའི་རབ་མཐའ་ལས་བྱུང་བའི་རྣལ་འབྱོར་པའི་ཤེས་པ་རྟོག་བྲལ་མ་འཁྲུལ་བ་སྟེ། རིགས་ཐིགས་ལས། ཡང་དག་པའི་དོན་བསྒོམས་པའི་རབ་ཀྱི་མཐའ་ལས་བྱུང་བའི་རྣལ་འབྱོར་པའི་ཤེས་པའོ་ཞེས་སོ། ། དེ་ལ་ཡང་དག་པའི་དོན་ནི། འོག་ཏུ་འཆད་ལ། སྒོམ་པ་ནི་ཡང་ཡང་དུ་སེམས་ལ་བརླན་པ་དང་། རབ་ཀྱི་མཐའ་ནི་གསལ་སྣང་རྫོགས་པ་སྟེ། འཇིག་རྟེན་ཆོས་མཆོག་ཡིན་པར་དུལ་ལྷས་བཤད་དོ། །
རྣལ་འབྱོར་ནི་འདིར་མཉམ་གཞག་ཁོ་ན་མིན་གྱི་སེམས་རྩེ་གཅིག་པའི་ཏིང་ངེ་འཛིན་དང་། དངོས་པོའི་དེ་ཁོ་ན་ཉིད་རྣམ་པར་འབྱེད་པའི་ཤེས་རབ་ཀྱི་མཚན་ཉིད་ཅན་གྱི་ཞི་ལྷག་དང་ལྡན་པ་ཡིན་ལ། དེ་བསྒོམ་ཚུལ་ཡང་བསྒོམ་པ་དང་རྗེས་སུ་མཐུན་པའི་གཏོས་མཉམ་པའི་རྒྱུ་ཅན་གྱི་ཐོས་བྱུང་གི་ཤེས་རབ་ཀྱིས་ངེས་པའི་དོན་ཚད་མས་སེམས་ཤིང་བརྟགས་པ་བློ་ལ་བཀོད་ཅིང་བཞག་ནས་གོམས་པར་བྱེད་པའོ། ། གཉིས་པ་དབྱེ་བ་ལ་རྟེན་གྱིས་དབྱེ་ན། ཉན་རང་། བྱང་སེམས། སངས་རྒྱས་ཀྱི་རྣལ་འབྱོར་མངོན་སུམ་མོ། ། ཡུལ་གྱིས་ཕྱེ་ན་ཇི་ལྟ་བ་དང་ཇི་སྙེད་མཁྱེན་པ་གཉིས་སོ། ། གསུམ་པ་བདག་རྐྱེན་ནི། བདེན་ཞིང་ཚད་མས་འཐད་པའི་དོན་འཕགས་པའི་བདེན་བཞི་ལ་སོགས་པ་སྟེ།
རྣམ་འགྲེལ་དུ། རྣལ་འབྱོར་ཤེས་པ་སྔར་བཤད་པ། དེ་དག་གི་སྟེ་བསྒོམ་བྱུང་ཡིན། ། ཞེས་སོ། ། འདི་ལ་བདེན་པ་བཞི་དང་རྣམ་པ་བཅུ་དྲུག་ཏུ་དབྱེ་བ་གཉིས་ལས་དང་པོ་ལ། དུཿཁ། ཀུན་འབྱུང་། འགོག་པ། ལམ་གྱི་བདེན་པ་སྟེ། དེ་དག་གི་མཚན་ཉིད་ཀྱང་རིམ་པ་ལྟར་ཉེར་ལེན་གྱི་ཕུང་པོ་ཟག་བཅས་ཀྱི་འབྲས་བུར་བཏུས་པ་དང་།
མ་རིག་པ་དང་མཚུངས་ལྡན་གྱི་སྲིད་པ་དང་། དུཿཁ་ཞི་བས་རབ་ཏུ་ཕྱེ་བའི་ཟག་མེད་ཀྱི་ཆོས་དང་། འགོག་བདེན་འཐོབ་པའི་ཐབས་སུ་གྱུར་པའི་བདག་མེད་མངོན་སུམ་དུ་མཐོང་བའི་ཡེ་ཤེས་ཏེ། རྣམ་འགྲེལ་དུ། དུཿཁ་འཁོར་བ་ཅན་ཕུང་པོ། ། ཞེས་དང་། དེ་ཕྱིར་སྲེད་པ་སྲིད་རྟེན་ཡིན། ། ཞེས་དང་། དུཿཁ་མི་སྐྱེད་རྒྱུ་ཉིད། ཐར་ཡིན་ཞེས་དང་།
དེ་ཡི་གནོད་བྱེད་ནི། བདག་མེད་མཐོང་བ་འགལ་བ་ཡིན་ཞེས་སོ། ། དབྱེ་ན་དུཿཁ་ལ། དུཿཁ་གྱི་དང་། འགྱུར་བའི་དང་། འདུ་བྱེད་ཀྱི་དུཿཁ་སྟེ། ཚོར་བ་སྡུག་བདེན་བཏང་སྙོམས་རྒྱུ་དང་བཅས་པའི་ཞེས་ཤཱཀྱ་བློས་སོ། ། ཀུན་འབྱུང་ལ་འདོད་སྲེད། འཇིག་སྲེད། སྲིད་སྲེད་དེ་རིམ་བཞིན་བདེ་བ་ཐོབ་པར་དང་།
དུཿཁ་བྲལ་བར་དང་། ཡང་སྲིད་ཐོབ་འདོད་ཀྱི་སྲེད་པའོ། ། འགོག་པ་ལ་ལྷག་བཅས་དང་ལྷག་མེད་ཀྱི་མྱང་འདས་ཏེ། མྱང་འདས་གང་ཀུན་འབྱུང་སྤངས་ལ་དུཿཁ་མ་སྤངས་པ་དང་། མྱང་འདས་གང་སྡུག་ཀུན་གཉིས་ཀ་སྤངས་པ་སྟེ། ཤཱཀྱ་བློ་ལས། འགོག་པའི་བདེན་པ་ཡང་འདོད་ཆགས་པ་སྤངས་པའོ་ཞེས་དང་། རྣམ་འགྲེལ་དུ། གྲོལ་མེད་མ་ཡིན་སྔོན་འདུ་བྱེད། ། ཟད་ནས་གཞན་མཚམས་མི་སྦྱོར་ཕྱིར། །
ཞེས་དང་། སྤངས་ནའང་སྲིད་པ་ག་ལ་ཡོད། ། ཅེས་སོ། ། ཡང་ན་ཐེག་པ་ཆེ་ཆུང་གི་མྱང་འདས་གཉིས་སོ། ། ལམ་ལ་མཐོང་སྒོམ་གཉིས་དངོས་སུ་གསུངས་ཤིང་མི་སློབ་ལམ་ཡང་ཤུགས་ལ་གསུངས་ཏེ། ལམ་དང་པོར་ནི་སྲེད་མེད་འགྱུར་ཞེས་དང་། བཤད་ཟིན་ལམ་དེ་གོམས་པ་ལས་ཞེས་དང་། ཐབས་གོམས་པ་ཞེས་དང་། ཤཱཀྱ་བློས། སྒོམ་པའི་ལམ་དང་མི་སློབ་ལམ་ལས་སྔར་བྱུང་བ་ཅན་ཉིད་ཡིན་པའི་ཕྱིར་མཐོང་བའི་ལམ།
ལམ་དང་པོའོ་ཞེས་སོ། ། དེ་ལྟར་ན་ལམ་མཚན་ཉིད་པའི་དང་པོ་མཐོང་ལམ་ཡིན་པར་གསུངས་པས། ཚོགས་སྦྱོར་ལམ་མཚན་ཉིད་པ་ཡིན་པ་བཀག་ཅིང་། མཐོང་སྒོམ་གྱི་མཚན་ཉིད། འཇིག་ལྟ་ཀུན་བཏགས་ཁོ་ནའི་གཉེན་པོར་གྱུར་པའི་ཟག་མེད་ཀྱི་ཡེ་ཤེས་དང་། འཇིག་ལྟ་ལྷན་སྐྱེས་ཀྱི་གཉེན་པོར་གྱུར་པའི་ཟག་མེད་ཀྱི་ཡེ་ཤེས་ཏེ། འཇིག་ལྟ་ཀུན་བཏགས་ནི་ཕྱི་རོལ་པའི་བསྟན་བཅོས་ལེགས་པར་སེམས་པའི་སྒོ་ནས་བྱུང་བའི་གཞི་མེད་ཀྱི་བདག་ལྟ་སྟེ། འདི་རྒྱུན་ཞུགས་ཕྱིར་འོང་ཕྱིར་མི་འོང་གིས་སྤངས་ཏེ། བདེན་པ་མཐོང་ཙམ་གྱིས་སྤོང་བའི་ཕྱིར་རོ། ། ལྷན་སྐྱེས་ནི་ཐོག་མེད་ཀྱི་བག་ཆགས་པ་ལས་བྱུང་བའི་བདག་ལ་སྒོམ་སྤང་སྟེ།
འདི་འཕགས་པ་སྔ་མ་གསུམ་གྱིས་མ་སྤངས་སོ། མི་སློབ་ལམ་གྱི་མཚན་ཉིད་མི་སློབ་པའི་ལམ་རྣམ་གྲོལ་ལམ་ལས་ཕྱིས་བྱུང་གི་ལམ་གང་གོང་ནས་གོང་དུ་ཕྱིན་བྱེད་དེ། མཛོད་འགྲེལ་དུ། གོང་ནས་གོང་དུ་ཕྱིན་པར་བྱེད་པའི་ཕྱིར་རམ་ཕུང་པོའི་ལྷག་མ་མ་ལུས་པར་འཇུག་པའི་ཕྱིར་རོ་ཞེས་སོ། ། གཉིས་པ་རྣམ་པ་བཅུ་དྲུག་ཏུ་དབྱེ་བ་ལ། སྡུག་བདེན་གྱི་རྣམ་པ་བཞི་ནི། མི་རྟག་དུཿཁ་སྟོང་པ། བདག་མེད་བཞི་སྟེ། སྐྱེ་འཇིག་ཅན་དང་གཞན་དབང་ཅན་ཡིན་པས་བདག་དང་མཚན་ཉིད་མི་མཐུན་པ་དང་། བདག་གི་བ་མིན་པས་བདག་དང་བྲལ་བ་དང་།
མི་རྟག་གཞན་དབང་ཅན་ཡིན་པས་བདག་གི་རང་བཞིན་དང་བྲལ་བའི་ཕྱིར་རོ། ། ཀུན་འབྱུང་ནི་རྒྱུ་ཀུན་འབྱུང་རབ་རྐྱེན་གྱི་རྣམ་པ་བཞི་སྟེ། རྒྱུའི་རྩ་བ་དང་། བསྡུས་ནས་བྱེད་པ་དང་། དེ་ཁོ་ན་དུཿཁ་དང་འབྲེལ་བའི་རྒྱུ་མཚན་ཉིད་དང་། རང་འདྲའི་འབྲས་བུ་བྱེད་པའི་ཕྱིར་རོ། ། འགོག་བདེན་གྱི་རྣམ་པ་ནི་འགོག་པ། ཞི་བ། གྱ་ནོམ་པ། ངེས་པར་འབྱུང་བ་བཞི་སྟེ།
ཕུང་པོ་ཞིག་པའི་དང་། གདུང་བ་ཀུན་ཞི་བའི་དང་། ཕན་པ་དང་འདོད་བྱ་ཡིན་པའི་དང་། སྐྱོ་ན་ཐམས་ཅད་བྲལ་བའི་ཕྱིར་རོ། ། ལམ་གྱི་རྣམ་པ་ནི། ལམ། རིམ་པ། སྒྲུབ་པ། ངེས་པར་འབྱིན་པ་བཞི་སྟེ། འཁོར་བ་ལས་ངེས་པར་འབྱུང་བའི་ཐབས་དང་།
རིགས་པ་དང་ལྡན་པ་དང་། ཡང་དག་པར་གྲུབ་པ་དང་། ཤིན་ཏུ་ཡང་དག་པར་འདྲེན་པར་བྱེད་པ་ཡིན་པའི་ཕྱིར་རོ། ། འདི་དག་ནི་རྣམ་འགྲེལ་བློ་གྲོས་གཉིས་དང་བཅས་པའི་ལུགས་ཡིན་ནོ། ། བཞི་པ་རྟོགས་ཚུལ་ནི། ཡུལ་གྱི་རྣམ་པ་མི་རྟག་བདག་མེད་སོགས་ཇི་ལྟར་ཡོད་པ་བཞིན་དུ་རྟོགས་པ་ཡིན་ཏེ། སེམས་ཀྱི་རང་བཞིན་དང་ཡང་དག་པའི་དོན་གྱི་ཡུལ་ཅན་ཡིན་པའི་ཕྱིར་ཏེ། རྣམ་འགྲེལ་དུ། ཡང་དག་དོན། རང་བཞིན་ཞེས་སོ། །
ཁྱབ་པ་ཡོད། དེ་ཉིད་དུ། རྣམ་ཤེས་ཡུལ་འཛིན་པ་ཡི་ཆོས། ། ཇི་ལྟར་ཡོད་དེ་འཛིན་པ་དང་། ། ཡོད་པ་ཡི་ནི་བདག་ཉིད་དེ། ། འདི་ཡི་བསྐྱེད་པར་བྱེད་པའང་ཡིན། ། རང་བཞིན་འདི་ཡིན་ཞེས་པས། ཡུལ་ཡུལ་ཅན་གྱི་ཆོས་ཉིད་རང་ཇི་ལྟར་ཡོད་པ་བཞིན་ཡུལ་ཅན་བསྐྱེད་པ་དང་། ཡུལ་གྱི་གནས་ལུགས་ཇི་ལྟ་བར་རྟོགས་པ་ཡིན་ཞིང་། རྟག་སོགས་སུ་འཛིན་པ་ནི་སེམས་ལ་སྤང་རུང་གི་བློ་བུར་དྲི་མ་ཡིན་པས་སེམས་ཀྱི་ཆོས་ཉིད་མིན་ཏེ།
དེ་ཉིད་དུ། སེམས་འདིའི་རང་བཞིན་འོད་གསལ་ཏེ། དྲི་མ་རྣམས་ནི་བློ་བུར་བ། ། ཞེས་སོ། ། ཡང་། ཆོས་ཅན་ཀུན་རྫོབ་ཀྱི་ཆ་རྗེས་ཐོབ་ཀྱི་ཡེ་ཤེས་དང་། ཆོས་ཉིད་དོན་དམ་པའི་ཆ་མཉམ་གཞག་གི་ཡུལ་ཡིན་ཏེ། དབུས་མཐའི་འགྲེལ་དུ། དེ་ལ་མཉམ་པར་མ་བཞག་པའི་ཤེས་པའི་ཡུལ་ཡིན་པས་ཀུན་རྫོབ་ཀྱི་བདེན་པ་ནི་རགས་པའི་དེ་ཁོ་ནའོ། ། དེ་ལ་མཉམ་པར་བཞག་པ་ཤེས་པའི་ཡུལ་ཡིན་པས་དོན་དམ་པའི་བདེན་པ་ནི་ཕྲ་བའི་དེ་ཁོ་ནའོ་ཞེས་སོ། །
ལྔ་པ་རྩོད་སྤང་ནི། ཅི་སྟེ་བསྒོམ་པ་ནི་རྟོག་པ་ཡང་དངོས་པོ་མེད་པའི་ཡུལ་ཅན་ཡིན་ན་བསྒོམས་པ་ལས་རྟོག་མེད་དང་། གསལ་བར་སྣང་བར་ཇི་ལྟར་འགྱུར་ཞེ་ན། སྐྱོན་མེད་དེ། རྟོག་པས་བདེན་བཞིའི་དངོས་པོ་ལ་རྣམ་པ་མི་རྟག་སོགས་སུ་ཞེན་ནས་བསྒོམས་པས་གོམས་བྱའི་དོན་གསལ་བར་སྣང་བའི་མི་རྟོག་པ་སྐྱེ་བ་མི་འགལ་ཏེ། ལས་དང་ལྷ་ལ་སོགས་པའི་བྱིན་རླབས་ཀྱིས་རྨི་ལམ་བདེན་པ་མཐོང་བ་བཞིན་ནོ། ། ཅི་སྟེ། འདས་མ་འོངས་ཀྱི་ཡུལ་ཅན་གྱི་རྣལ་འབྱོར་པའི་ཤེས་པ་ཡོད་པ་མིན་ནམ། ཇི་ལྟར་ན་གསལ་བར་སྣང་བར་འགྱུར་ཞེ་ན། བརྟགས་ནས་དེ་འདས་མ་འོངས་ཀྱི་ཡུལ་ཅན་དུ་ཁས་བླངས་ཀྱི་དོན་དམ་པར་ན་ད་ལྟ་བའི་ཡུལ་ཅན་ཡིན་ཏེ།
དོན་དམ་པར་མ་འོངས་ཞིག་ཅིང་མ་སྐྱེས་ནས་མེད་པའི་ཕྱིར། འོན་ཀྱང་རྣལ་འབྱོར་པའི་ཤེས་པས་ད་ལྟ་བ་ཡོངས་སུ་བཅད་པའི་རྗེས་སུ་རང་བཞིན་གྱི་ལས་ལངས་པ་ན་ད་ལྟ་བ་འདས་མ་འོངས་པའི་དོན་ཕན་བྱེད་དང་ཕན་ཕྱིར་ངོ་ཤེས་པའི་བློ་སྐྱེས་པས་འདས་མ་འོངས་ནི་འདི་ལྟ་བུའོ་ཞེས་རྣམ་པར་འཇོག་པ་ན་འདས་མ་འོངས་ཀྱི་དོན་རྟོག་པ་མེད་པར་གསལ་བར་སྣང་བ་དང་མི་སླུ་བ་ལས་མངོན་སུམ་དུ་འཇོག་གོ་ཞེས་རྒྱལ་དབང་བློ་ལས་བཤད་དོ། ། དྲུག་པ་སྒྲུབ་བྱེད་ལ། ཀུན་མཁྱེན་འབྱུང་རུང་དུ་བསྒྲུབ་པའི་རང་བཞིན་གྱི་རྟགས་ནི། སྙིང་རྗེ་དང་ཤེས་རབ་ལ་སོགས་པ་ཆོས་ཅན། ཡང་ཡང་དུ་གོམས་པར་བྱས་ན་ཚད་མེད་དུ་འཕེལ་དུ་རུང་སྟེ། རྟེན་བརྟན་གོམས་ཟིན་སླར་བསྐྱེད་པ་ལུས་ཀྱི་རྩོལ་བ་ལ་མི་ལྟོས་པར་སེམས་ཀྱི་ཆོས་ཉིད་དུ་རང་གི་ངང་གིས་འཇུག་པའི་ཡོན་ཏན་ཡིན་པའི་ཕྱིར་ཏེ། གཙང་སྦྲ་ཅན་ཐོད་པ་ལ་སྐྱོ་བ་མེད་པ་བཞིན་ནོ། ། རྣམ་འགྲེལ་དུ། སེམས་ལ་བརྩེ་སོགས་གོམས་སྐྱེ་བ། །
རང་གིས་ངང་གིས་འཇུག་འགྱུར་ཏེ། ། ཞེས་དང་། ངོ་བོ་ཉིད་སྐྱེས་ཡོན་ཏན་ཡིན། ། དེས་ན་རྩོལ་བ་ཕྱི་མ་དང་། ། ཕྱི་མ་ཁྱད་པར་བྱེད་པ་ཡིན། ། ཞེས་སོ། ། ཀུན་མཁྱེན་བྱུང་ཟིན་པར་སྒྲུབ་པའི་འབྲས་རྟགས་ནི། ཐུབ་པ་ཆོས་ཅན། དེ་ཁོ་ན་ཉིད་དང་། སླར་མི་ལྡོག་པ་དང་།
མ་ལུས་པ་མཁྱེན་པའི་ཡེ་ཤེས་མངའ་སྟེ། དེའི་བསྟན་པ་གསུང་རབ་ཡན་ལག་བཅུ་གཉིས་ལ་སོགས་པས་བདེན་བཞི་སྟོན་པ་ལ་སོགས་པ་ལ་ཚད་མས་མི་སླུ་ཞིང་། སྔ་ཕྱི་འགལ་བ་མེད་ལ་གསུང་གཅིག་ཡིན་པའི་ཕྱིར་ཏེ། རྣམ་འགྲེལ་དུ། སྐྱོབ་ལས་དེ་ཉིད་དད་བརྟན་དང་། ། མ་ལུས་ཁྱད་པར་མཁྱེན་པ་གྲུབ། ། ཅེས་སོ། ། གཉིས་པ་ཕྱེ་བའི་དགོས་པ་ནི། ཆོས་མཆོག་ཏུ། གང་གི་ཕྱིར་བྱེ་བྲག་ཏུ་སྨྲ་བ་རྣམས་ཀྱི་དབང་པོ་ཉིད་ལྟ་བ་ཡིན་པ་དང་།
སློབ་དཔོན་གྱི་ལུགས་ལ་བརྟེན་པའི་ཡིད་ཀྱི་མངོན་སུམ་བཀོད་པ་ལ་གཞན་གྱི་སྐྱོན་བརྗོད་པ་དང་། ཁ་ཅིག་རང་རིག་པ་དང་རྣལ་འབྱོར་པའི་ཤེས་པ་ཁས་མི་ལེན་པ་དེའི་ཕྱིར། ལོག་པར་རྟོག་པ་འདི་ནི་ཐམས་ཅད་བསལ་བའི་དོན་དུ་མངོན་སུམ་རྣམ་པ་བཞི་རྟོག་པ་དང་བྲལ་ཞིང་མ་འཁྲུལ་བའི་མཚན་ཉིད་དང་བཅས་པར་བཤད་ཅེས་སོ། ། གསུམ་པ་བསལ་བྱ་ལ་མཚན་ཉིད་ནི། སྣང་ཡུལ་ལ་འཁྲུལ་པའི་ཤེས་པ་སྟེ། དབྱེ་ན་ཚད་མ་མདོར། འཁྲུལ་དང་། ཀུན་རྫོབ་ཡོད་ཤེས་དང་། རྗེས་དཔག་རྗེས་སུ་དཔག་ལས་བྱུང་། ། དྲན་དང་མངོན་འདོད་ཅེས་བྱ་འོ། །
མངོན་སུམ་ལྟར་སྣང་རབ་རིབ་བཅས། ། ཞེས་པ་ལྟར་དྲུག་གམ། རྟོག་པ་དང་རྟོག་མེད་གཉིས་སོ། ། དང་པོ་དྲུག་ནི། སྨིག་རྒྱུ་ལ་ཆུར་འཛིན་ལྟ་བུའི་འཁྲུལ་ཤེས་དང་། སྤྱི་འཛིན་ལྟ་བུ་ཀུན་རྫོབ་ལ་དམིགས་པ་དང་། རྟགས་འཛིན་དང་། རྗེས་དཔག་དང་། དྲན་ཤེས་དང་། སྔོན་ཉམས་སུ་མྱོང་བའི་དོན་ཐོབ་པར་འདོད་པ་དང་།
དབང་ཡིད་བསླད་པའོ། ། ཡང་ན་རྟོག་པ་ལ། བརྡ་རྟེན་ཅན། དོན་གཞན་ལ་སྒྲོ་འདོགས་པ། ལྐོག་ཏུ་གྱུར་པའི་དོན་ཅན་གསུམ་སྟེ། དང་པོ་ནི། བརྡ་ལ་བརྟེན་ནས་བརྡའི་ཡུལ་ལ་འཇུག་པའི་རྟོག་པ་དང་། གཉིས་པ་ནི། སྔོན་བརྡ་བྱས་པའི་རྗེས་སུ་བརྡའི་རྒྱུ་མཚན་དང་ཆོས་མཐུན་པར་སྒྲོ་བཏགས་ནས་སྔོན་བརྡ་བྱས་པའི་ཡུལ་ལ་དོན་གཞན་ལ་འཇུག་པའི་རྟོག་པ་དང་། གསུམ་པ་ནི།
སྔར་གྱི་རྟགས་འཛིན་སོགས་བཞི་དང་། བཞི་པ་ནི་སྔར་བཞིན་ནོ། ། བཞི་པ་ཚད་འབྲས་ལ། རྣམ་གཞག་སྤྱིར་བསྟན། གྲུབ་མཐའི་འདོད་ལུགས། དགོངས་པ་ངོས་བཟུང་བའོ། ། དང་པོ་ལ་སྤྱིར་ཚད་མའི་འབྲས་བུ་ནི་གཉིས་ཏེ། ཆོད་པ་དང་བཅས་པ་སྐྱེས་བུའི་དོན་དང་། ཆོད་པ་མེད་པ་དོན་རྟོགས་པ་སྟེ། དང་པོ་ནི།
ཤེས་པས་བླང་དོར་གྱི་དོན་ཤེས་ནས་སྐྱེས་བུས་བླང་དོར་ལ་ནན་ཏན་དུ་བྱེད་པས་མངོན་དུ་བྱེད་པ་དང་། མི་བྱེད་པའི་མཚན་ཉིད་ཅན་གྱི་འཇུག་པ་ཐོབ་པའོ། ། གཉིས་པ་ནི། བྱེད་པ་གཞན་གྱིས་བར་མ་ཆོད་པར་གཞལ་བྱ་རྟོགས་པའི་ཐ་སྙད་འཇོག་པ་སྟེ། དེའི་རྒྱུ་ནི་མངོན་སུམ་ཡིན་ལ་འཇོག་པ་པོ་ནི་རྗེས་ཀྱི་ངེས་ཤེས་སོ་ཞེས་ཆོས་མཆོག་གིས་བཤད་དོ། ། དེ་དག་ཀྱང་། ལས། བྱེད་པོ། བྱ་བ་གསུམ་ཡིན་ཏེ། དང་པོ་ནི་གཞལ་བྱ།
གཉིས་པ་ནི་དེ་རྟོགས་པ། གསུམ་པ་ནི་ཚད་མའོ། ། དེས་ན་གཞལ་བྱ་རྟོགས་པའི་མཚན་ཉིད་ཀྱང་། གཞལ་བྱ་དང་འདྲ་བས་གཞལ་བྱ་ལ་མི་སླུ་བའོ། ། རྟོགས་ཚུལ་ལ་ཡང་སྔ་རབས་པ་དག་དངོས་རྟོགས་དང་ཤུགས་རྟོགས་གཉིས་ཏེ། དེའི་མཚན་ཉིད་ཀྱང་། དངོས་ཡུལ་དང་ཤུགས་ཡུལ་རིག་པའོ། ། དབྱེ་ན། མངོན་སུམ་དང་། རྗེས་དཔག་གི་དངོས་རྟོགས་དང་ཤུགས་རྟོགས་གཉིས་གཉིས་ཏེ།
དང་པོ་ལ་ཡང་། གཞན་རིག་མངོན་སུམ་གྱིས་འབྲས་བུའི་རྟགས་ཐ་དད་ཐ་མི་དད་སྐྱེ་བར་དངོས་སུ་རྟོགས་པས་རྒྱུའི་ནུས་པ་ཐ་དད་ཐ་མི་དད་ཡོད་པར་ཤུགས་ལ་རྟོགས་པ་ལྟ་བུ་གཞན་རིག་གིས་དངོས་ཤུགས་ལ་རྟོགས་པ་དང་། སྔོ་འཛིན་མྱོང་བའི་རང་རིག་གི་སྔོ་འཛིན་དེ་སྔོན་པོ་འཛིན་བྱེད་དུ་དངོས་སུ་རྟོགས་པས་ཡུལ་སྔོན་པོའི་རྣམ་པ་ཤུགས་ལ་རྟོགས་པ་དང་། བདག་དང་གཙོ་བོ་ལ་རྟོག་པའི་རྟོག་པ་མྱོང་བའི་རང་རིག་གིས་རྟོག་པ་དེ་བདག་དང་གཙོ་བོའི་རྣམ་པ་འཛིན་བྱེད་དུ་དངོས་སུ་རྟོགས་པས་ཡུལ་བདག་དང་གཙོ་བོའི་རྣམ་པ་ཤུགས་ལ་རྟོགས་པ་ལྟ་བུ་རང་རིག་གི་དངོས་རྟགས་ཤུགས་རྟོགས་གཉིས་སོ། ། རྗེས་དཔག་གི་ནི། དཔེར་ན། སྒྲ་མི་རྟག་པར་དངོས་སུ་རྟོགས་པས་སྒྲའི་ཁྱད་པར་ཐམས་ཅད་མི་རྟག་པར་ཤུགས་ལས་རྟོགས་པ་ལྟ་བུའོ་ཞེ་ན། སྐྱུ་རུ་ར་འཛིན་པའི་མིག་ཤེས་ཆོས་ཅན། སྐྱུ་རུ་རའི་ནུས་པ་ཤུགས་ལ་རྟོགས་པར་ཐལ། སྐྱུ་རུ་ར་རྟོགས་པའི་གཞན་རིག་མངོན་སུམ་ཡིན་པའི་ཕྱིར།
འདོད་ན། སྐྱུ་རུ་རའི་ནུས་པ་ཆོས་ཅན། གཟུགས་ཡིན་པར་ཐལ། སོ་སོའི་མིག་ཤེས་ཀྱིས་རྟོགས་པའི་ཕྱིར། འདོད་མི་ནུས་ཏེ། རིག་པ་ཡིན་པའི་ཕྱིར་ཏེ། ཆོས་མཆོག་ཏུ། གང་གི་ཚེ་ཟོས་པ་ཞུ་བ་ནི། གྲང་བ་དང་དྲོ་བ་ལ་སོགས་པ་བྱེད་པར་ནུས་པ་དེའི་ཚེ་ནུས་པ་ཞེས་བརྗོད་དོ་ཞེས་སོ། ། གཞན་ཡང་སྔོན་པོ་དང་བདག་དང་གཙོ་བོའི་རྣམ་པ་དེ་དོན་སྤྱིའམ་ཤེས་པ་ཡིན་དོན་སྤྱི་ཡིན་ན་ཁྱོད་དངོས་མེད་དུ་འདོད་པས་རང་རིག་གིས་མྱོང་བྱར་མི་རུང་ལ།
ཤེས་པ་ཡིན་ན། དངོས་སུ་རྟོགས་པའི་ཕྱིར་ཤུགས་ལ་རྟོགས་པ་མི་འཐད་དོ། ། ཡང་སྔོ་འཛིན་དང་སྔོན་པོའི་རྣམ་པ་མྱོང་བའི་རང་རིག་ཆོས་ཅན། སྔོ་འཛིན་དང་སྔོན་པོ་ལ་འདི་འཛིན་པའོ། ། འདི་གཟུང་བའོ་ཞེས་ཐ་དད་དུ་འཇོག་བྱེད་ཡིན་པར་ཐལ། སྔོ་འཛིན་དེ་ཡུལ་སྔོན་པོའི་རྣམ་པ་འཛིན་བྱེད་དུ་དངོས་སུ་རྟོགས་པའི་ཕྱིར། འདོད་པར་མི་ནུས་ཏེ། ཆོས་མཆོག་ཆུང་བར། རྣམ་པར་འཇོག་པར་བྱེད་པ་ནི་མངོན་སུམ་གྱི་སྟོབས་ལས་བྱུང་བའི་རྣམ་པར་རྟོག་པའི་ཤེས་པ་ཡིན་གྱི་མངོན་སུམ་ཉིད་ནི་རྣམ་པར་མི་རྟོག་པ་ཡིན་པའི་ཕྱིར། བདག་ཉིད་སྔོན་པོར་རྟོགས་པ་ཡིན་རྣམ་པར་འཇོག་མི་ནུས་སོ་ཞེས་སོ། །
སྒྲ་མི་རྟག་རྟོགས་ཀྱི་རྗེས་དཔག་ཆོས་ཅན། སྒྲའི་ཁྱད་པར་ཐམས་ཅད་མི་རྟག་པ་རྟོགས་པ་མིན་པར་ཐལ། སྒྲ་མི་རྟག་པ་དང་སྒྲའི་ཁྱད་པར་མི་རྟག་པ་ལྡོག་པ་ཐ་དད་ཅིང་། སྒྲ་མི་རྟག་པ་ལ་སེལ་པས་འཇུག་པའི་ཕྱིར། ཁྱབ་པ་ཡོད། རྣམ་འགྲེལ་དུ། ཆ་ཤས་སྒྲོ་འདོགས་ཇི་སྙེད་པ། ། དེ་བསལ་ཕྱིར་ན་ངེས་པ་དང་། ། སྒྲ་ཡང་དེ་སྙེད་ཁོ་ན་དེས། ། དེ་དག་སྤྱོད་ཡུལ་ཐ་དད་ཅན། །
ཞེས་སོ། ། དེ་ལྟར་ན་གོམས་པ་ཅན་ལྟ་བུ་མངོན་སུམ་གྱི་ཤུགས་ཀྱིས་ངེས་པ་སྲིད་ཀྱང་མངོན་སུམ་གྱིས་ཤུགས་ལ་རྟོགས་པ་མི་སྲིད་ཅིང་། རྗེས་འགྲོ་དངོས་སུ་ངེས་པས་ལྡོག་པ་ཤུགས་ལ་འགྲུབ་པ་ལྟ་བུ་དོན་གཅིག་ལ་དངོས་རྟོགས་སྲིད་ཀྱང་གཞི་ཐ་དད་ལ་བློ་གཅིག་གིས་དངོས་ཤུགས་ལ་རྟོགས་པ་ཤིན་ཏུ་རྙེད་པར་དཀའོ། ། གཉིས་པ་གྲུབ་མཐའི་འདོད་ལུགས་ལ་བྱེ་བྲག་སྨྲ་བ། མདོ་སྡེ་པ། སེམས་ཙམ་པའི་འདོད་ལུགས་གསུམ་ལས། དང་པོ་ནི། ཕྱི་རོལ་གྱི་དོན་རགས་པ་གཞལ་བྱ། རྟེན་བཅས་དབང་པོ་ཚད་མ། དབང་ཤེས་འབྲས་བུ་སྟེ།
ཚད་འབྲས་གཞལ་གསུམ་དུས་མཉམ་ཐ་དད་ཅིང་ཤེས་པས་ཡུལ་གྱི་རྣམ་པ་མ་ཤར་བར་དོན་ཐུག་ཕྲད་དུ་འཛིན་པར་འདོད་དེ། ཡེ་ཤེས་སྙིང་པོར། དབང་སྐྱེས་བློ་ནི་རྣམ་མེད་ཀྱིས། ། ཕྲ་རབ་བསག་པ་དངོས་སུ་རིག ། ཅེས་སོ། ། གཉིས་པ་འདི་ཀུན་ཤེས་པ་ཁོ་ན་ཏེ། ། སྔོ་སོགས་རྣམ་པ་སོ་སོར་སྣང་། ། ཕྱི་རོལ་དོན་ནི་མ་ཡིན་ཏེ། ། བེམ་པོ་རབ་གསལ་མི་རིགས་ཕྱིར། ། ཞེས།
རྟོག་གེའི་སྐད་དུ་དྲངས་པོ་ལྟར་རྣམ་པར་ཤེས་པ་དང་། དེ་འཇོག་བྱེད་ཀྱི་ཕྱི་རོལ་དོན་ཡོད་པར་འདོད་ཅིང་། དེ་ནི་འབྲས་བུ་རྣམ་ཤེས་ལྡོག་པའི་རྟགས་ལས་འགྲུབ་སྟེ། སྔོན་འཛིན་མངོན་སུམ་ཆོས་ཅན། དབང་ཡིད་ལས་གཞན་པའི་རྒྱུ་ཡོད་དེ། དབང་ཡིད་ཡོད་ཀྱང་དེ་ལས་གཞན་པའི་རྒྱུ་གཅིག་མེད་ན་མི་སྐྱེ་ལ། དབང་ཡིད་དང་དེ་ལས་གཞན་པའི་རྒྱུ་གཅིག་ཚོགས་པ་ལས་སྐྱེས་པའི་ཕྱིར་ཞེས་པ་སྟེ། དེས་གྲུབ་པའི་རྒྱུ་གཞན་དེ་དོན་ཡིན་ནོ་ཞེས་འདོད་ཅིང་། དོན་དངོས་སུ་མི་སྣང་ཡང་དོན་གྱི་རྣམ་པ་ཤར་བ་ལས་དོན་སྣང་བར་བཏགས་འཇོག་སྟེ། རྣམ་འགྲེལ་དུ།
དེ་ཕྱིར་བདེ་སོགས་རང་ཉིད་ལ། ། འཕོས་པའི་དོན་ནི་སྣང་བ་དང་། ། དེ་མྱོང་ཕྱིར་ན་འཇིག་རྟེན་དགོས། ། ཕྱི་རོལ་དོན་ནི་དངོས་སུ་མིན། ། ཞེས་སོ། ། དེས་ན་གཞལ་བྱ་ཕྱི་རོལ་གྱི་དོན། དེ་རྟོགས་པ་འབྲས་བུ་དོན་འདྲ་བ་ཚད་མ་དང་། དོན་གྱི་རྣམ་པ་ཉིད་ཤེས་པར་ཁས་ལེན་པས་རང་རིག་གི་ཚད་འབྲས་ཀྱང་འདོད་དོ། ། གསུམ་པ་ལ། རྣམ་བདེན་བརྫུན་གྱི་རྣམ་གཞག
ངོ་བོ་ཉིད་གསུམ་གྱི་རྣམ་གཞག བདེན་པ་གཉིས་ཀྱི་རྣམ་གཞག་གསུམ་གྱི་དང་པོ་ལ་གཉིས་ལས། རྣམ་བདེན་པས་ནི། ལང་ཀར་གཤེགས་པ་ལས། ཇི་ལྟར་བྱིས་པས་རྣམ་བཏགས་ལྟར། ། ཕྱི་རོལ་དོན་ནི་ཡོད་མ་ཡིན། ། བག་ཆགས་ཀྱིས་ནི་སྒྲིབས་པའི་སེམས། ། དོན་དུ་སྣང་བར་རབ་ཏུ་འབྱུང་། ། ཞེས་སོགས་ཀྱི་རྗེས་སུ་འབྲངས་ནས་གཟུང་འཛིན་དུ་སྣང་བའི་རྣམ་པ་ཤེས་པ་ཁོ་ན་ཡིན་ཞིང་། བརྟགས་ནས་གཟུང་འཛིན་དུ་འཇོག་ལ།
དོན་དམ་པར་གཉིས་ཀྱིས་སྟོང་པའི་རང་རིག་བདེན་པར་འདོད་དེ། ཤཱཀྱ་བློར། རྣལ་འབྱོར་སྤྱོད་པ་བ་གཞན་དག་གི་སྔོན་པོ་དང་། སེར་པོ་ལ་སོགས་པ་ཐམས་ཅད་མེད་པ་མ་ཡིན་ཏེ། དགའ་བ་ལ་སོགས་པ་བཞིན་དུ་གསལ་བར་ཉམས་སུ་མྱོང་བ་ཉིད་ཀྱི་ཕྱིར་རོ། ། འོན་ཀྱང་སྔོན་པོ་ལ་སོགས་པ་ཕྱི་རོལ་གྱི་ངོ་བོ་ཉིད་དུ་ཡོད་པ་མ་ཡིན་ཞིང་། ཤེས་པ་འཛིན་པར་འདོད་པ་གཅིག་གི་ཡང་ཆ་གཉིས་པར་གྱུར་པ་ཡོད་པ་མ་ཡིན་ནོ་ཞེས་དང་། སྔོན་པོ་ལ་སོགས་པ་ཡང་རང་ཉིད་རྟོགས་པའི་བདག་ཉིད་ཅན་ཡིན་གྱི་གཞན་གྱི་ཆར་གྱུར་པ་ནི་མ་ཡིན་ཏེ། བདེན་པ་ལ་སོགས་པ་བཞིན་དུ་རང་རིག་པའི་བདག་ཉིད་ཅན་ཡིན་པའི་ཕྱིར་རོ། ། ཇི་སྐད་དུ་བཤད་པའི་རྣམ་པས་གཉིས་དང་བྲལ་བ་ཉིད་ཀྱི་ཕྱིར་གཉིས་སུ་མེད་པའོ་ཞེས་དང་།
རྟོག་གེའི་སྐད་དུ། ལུས་དང་ཡུལ་ཐམས་ཅད་ཀྱི་དངོས་པོར་རབ་ཏུ་གྲགས་པ་འདི་ནི་རྣམ་པར་ཤེས་པ་ཁོ་ན་ཡིན་ཞིང་། དེ་ཡང་རང་རིག་པའོ་ཞེས་དང་། བཏགས་པས་ནི་གཟུང་བ་དང་འཛིན་པའི་དངོས་པོར་སྒྲོ་འདོགས་པར་བྱེད་དོ། ། དེའི་ཕྱིར་ཀུན་ཏུ་བཏགས་པའི་གཟུང་བ་དང་འཛིན་པའི་དངོས་པོ་དང་བྲལ་བའི་རྣམ་པར་ཤེས་པ་ནི་བདེན་པའོ་ཞེས་སོ། ། འདི་ལ་ཡང་བློ་གཅིག་ལ་སྣ་ཚོགས་སུ་སྣང་བའི་རྣམ་པར་ཤེས་པ་གཅིག་དང་། རྣམ་པའི་གྲངས་བཞིན་དུ་ཤེས་པ་ཁས་ལེན་པ་གཉིས་ཏེ། ཤཱཀྱ་བློར། སེམས་སྣ་ཚོགས་སུ་སྣང་བ་གང་ཡིན་པ་དེ་ཉམས་སུ་མྱོང་བའི་ངོ་བོ་རྣམ་པར་ཤེས་པའི་བདག་ཉིད་དུ་གྱུར་པ་ཇི་སྐད་དུ་བཤད་པའི་རྣམ་པར་གཅིག་ཏུ་འགྱུར་གྱི་ཞེས་དང་། དབུ་མ་བདེན་གཉིས་སུ།
ཅི་སྟེ་རྣམ་པའི་གྲངས་བཞིན་དུ། ། རྣམ་པར་ཤེས་པ་ཁས་ལེན་ན། ། ཞེས་པ་ལྟར་རོ། ། འདིས་ཤེས་པའི་བདག་ཉིད་ཀྱི་དོན་སྣང་གཞལ་བྱ། རང་རིག་མཚན་ཉིད་པ། དོན་རིག་བཏགས་པ་བ་འབྲས་བུ། འཛིན་པའི་རྣམ་པ་ཚད་མར་འདོད་དོ། རྣམ་བརྫུན་པ་ནི་གཉིས་སུ་སྣང་བ་བརྫུན་པས་དེ་བཞག་པའི་ཕུང་ཁམས་སྐྱེ་མཆེད་ལ་སོགས་པའང་བརྫུན་ཏེ། དཔེར་ན་རྨི་ལམ་ན་སྐྱེས་བུ་སྐྱེ་བ་དང་འཆི་བ་དང་། དམན་པ་དང་།
ཁྱད་པར་ཅན་གྱི་གནས་སྐབས་ཐོབ་པར་རྨིས་སད་པ་ན་ཐ་སྙད་འཇུག་པ་བཞིན་དུ། ད་ལྟར་སྐྱེ་འཆི་ལ་སོགས་པར་སྣང་བ་ཡང་འཁྲུལ་པའི་ངོ་ན་ཡིན་གྱི་དོན་དམ་པར་གཅིག་དང་དུ་མས་དཔྱད་མི་བཟོད་པའི་ཕྱིར་སྔོ་སོགས་སུ་སྣང་བ་རི་བོང་གི་རྭ་དང་འདྲ་བར་གཏན་མེད་པ་ཡིན་ཞིང་རྣམ་པ་ཐམས་ཅད་དང་བྲལ་བའི་རང་རིག་པ་དོན་དམ་པར་ཡོད་ཅེས་སྨྲ་སྟེ། ཤཱཀྱ་བློར། འདི་ལྟར་དེའི་སྔོན་པོ་ལ་སོགས་པ་ཕྱི་དང་ནང་ན་ཡོད་པ་མ་ཡིན་ནོ་ཞེས་དང་། ཕྱི་ནང་ན་མེད་པ་ཉིད་ཀྱི་ཕྱིར་རི་བོང་གི་རྭ་དང་འདྲ་བ་ཡིན་ནོ་ཞེས་དང་། རྣམ་པར་ཤེས་པ་ལས་ཕྱི་རོལ་བཞིན་སྔོན་པོ་ལ་སོགས་པར་སྣང་བ་གང་ཡིན་པ་དེ་གཅིག་དང་དུ་མར་དཔྱད་མི་བཟོད་པ་ཉིད་ཀྱི་ཕྱིར་དེ་ཁོ་ན་ཉིད་མ་ཡིན་ནོ་ཞེས་དང་། རྟོག་གེའི་སྐད་དུ། གཞན་རྣམས་རྣམ་པས་རྙོག་པས་རྙོག་པའི་མཚན་མ་མཐའ་དག་དང་བྲལ་བ་ཤེལ་དག་པ་ལྟ་བུ་སྟོན་ཁ་དྲི་མ་མེད་པའི་ཉིན་བྱེད་ཀྱི་ནམ་མཁའ་ལྟ་བུ་དངོས་པོའི་རྣམ་པར་ཤེས་པའོ་ཞེས་སེམས་པར་བྱེད་དེ། རྣམ་པ་འདི་རྣམས་ནི་དེ་བཞིན་མ་ཡིན་པ་ཁོ་ནར་མ་རིག་པས་བསྟན་པས་རབ་ཏུ་གསལ་བ་སྟེ། དེའི་ཕྱིར་གཟུང་བ་ཞེས་བྱ་བ་ཡོད་པ་མ་ཡིན་པ་ཁོ་ནའོ། །
རྣམ་པ་ཐམས་ཅད་དུ་དེ་མེད་པའི་ཕྱིར་དེ་ལ་ལྟོས་པས་གང་རྣམ་པར་ཤེས་པའི་འཛིན་པ་པོ་དེ་ཡང་ཡོད་པ་མ་ཡིན་ནོ་ཞེས་དང་། སྔོ་དང་སེར་སོགས་རྣམ་ཤེས་ལས ། ཕྱི་རོལ་བཞིན་དུ་སྣང་འགྱུར་བ། ། དེ་བདེན་མ་ཡིན་དེ་ཕྱིར་ཕྱི། ། དེ་ཉིད་དུ་ནི་མེད་ཅེས་བྱ། ། དེ་ལྟོས་བྱེད་པ་པོའི་ངོ་བོ། ། རིག་པར་འདོད་པ་གང་ཡིན་པ། ། དེ་ཡང་དེ་ཉིད་མིན་དེའི་ཕྱིར། ། མྱོང་བ་གཉིས་མེད་ཅེས་ངེས་འགྱུར། ། ཞེས་ཤཱཀྱ་བློར་དྲངས་པ་ལྟར་རོ། །
འདིས་ནི་དོན་སྣང་སྒྲ་བཏགས་གཞལ་བྱ། རང་རིག་བཏགས་པ་བ་འབྲས་བུ། འཛིན་པའི་རྣམ་པ་ཚད་མ་སྟེ། རྣམ་འགྲེལ་དུ། གཟུང་དང་འཛིན་པ་རིག་པ་དག ། ཡོད་པ་མིན་ཡང་གཞལ་བྱ་དང་། ། འཇལ་བྱེད་འབྲས་བུར་གནས་པ་འདི། ། ཇི་ལྟར་རྗེས་སུ་སྣང་བཞིན་བྱས། ། ཞེས་སོ། ། གཉིས་པ་ངོ་བོ་ཉིད་གསུམ་གྱི་རྣམ་གཞག་ལ།
སོ་སོའི་དོན་བཤད། དེ་དག་གི་ཁྱད་པར་བསྟན་པ་གཉིས་ཀྱི་དང་པོ་ལ་ཀུན་བཏགས། གཞན་དབང་ཡོངས་གྲུབ་གསུམ་ལས། དང་པོ་ལ་མཚན་ཉིད་ནི། རྗེས་སུ་མེད་ཅིང་དོན་དམ་པར་གྲུབ་པ་སྟེ། སུམ་ཅུ་པར། རྣམ་པར་རྟོག་པ་གང་གང་གིས། ། དངོས་པོ་གང་གང་རྣམ་བརྟགས་པ། ། དེ་ཉིད་ཀུན་ཏུ་བཏགས་པ་ཡི། ། ངོ་བོ་ཉིད་དེ་དེ་མེད་དོ། །
ཞེས་དང་། དེའི་འགྲེལ་བཤད་དུ། གལ་ཏེ་རྣམ་པར་བརྟག་པར་བྱ་བ་ནང་གི་དངོས་པོའམ། འོན་ཏེ་ཕྱིའི་དངོས་པོ་ཐ་ན་སངས་རྒྱས་ཀྱི་ཆོས་ཀྱི་བར་དུ་རྣམ་པར་བརྟགས་པར་བྱ་བ་གང་ཡིན་པ་དེ་ནི་ཀུན་བཏགས་པའི་ངོ་བོ་ཉིད་དུ་བལྟ་བར་བྱའོ་ཞེས་དང་། དབུས་མཐའི་འགྲེལ་བཤད་དུ། དེ་ནི་རྫས་སུ་མེད་ཐ་སྙད་དུ་ཡོད་པས་ངོ་བོ་ཉིད་ཅེས་བྱའོ་ཞེས་སོ། ། དབྱེ་ན། གཏན་ལ་དབབ་པ་བསྡུ་བར་གསུངས་པ་ལྟར། མངོན་པར་འདུ་བྱེད་པས་འཛིན་པ་དང་། མིང་གི་བརྡས་འཛིན་པ་གཉིས་སམ།
དོན་མིང་། ཀུན་ནས་ཉོན་མོངས་རྣམ་བྱང་། དེ་གཉིས་ཀ་མ་ཡིན་པའི་ངོ་བོར་ཡོངས་སུ་རྟོག་པ་སྟེ། དང་པོ་ལ། ཆགས་ཁྲོ་ཕྲད། བྲལ། བཏང་སྙོམས་པའི་མངོན་པར་འདུ་བྱེད་པ་སྟེ། འདུ་བྱེད་ནི་ཆེད་དུ་རྩོལ་བའོ། ། གཉིས་པ་ལ་ཡི་གེ་མེད་པ་དང་། ཡི་གེ་ལས་གྱུར་པ་སྟེ།
འདི་ཅི། འདི་ཇི་ལྟ་བུ་ཞེས་འཛིན་པ་ལ་སོགས་པ་བྱེ་བྲག་མི་ཤེས་པ་དང་། འདི་གཟུགས་ཞེས་སོགས་སུ་འཛིན་པ་ལྟ་བུ་བྱེ་བྲག་ཏུ་ཕྱེ་ནས་འཛིན་པ་གཉིས་སོ། ཡང་དོན་གྱི་ངོ་བོ་ཉིད་དུ་རྟོག་པ་ལ་འདི་ནི་གཟུགས་ཞེས་སོགས་རང་གཞན་དུ་དང་། གཟུགས་འདི་ནི་ཡིད་དུ་འོང་མི་འོང་ཞེས་སོགས་བྱེ་བྲག་གི་མཚན་ཉིད་དུ་དང་། འདི་ནི་མིག་གིས་གཟུང་བའོ་ཞེས་སོགས་གཟུང་བའི་མཚན་ཉིད་དུ་དང་། འདི་ནི་གཟུགས་འཛིན་པའོ་ཞེས་སོགས་འཛིན་པའི་མཚན་ཉིད་དུ་ཡོངས་སུ་རྟོག་པའོ། ། མིང་གི་ངོ་བོ་ཉིད་དུ་ཡོངས་སུ་རྟོག་པ་ལ་ཆོས་ཐམས་ཅད་གཟུགས་ཞེས་སོགས་ལྟ་བུ་སྤྱི་དང་བྱེ་བྲག་གི་མིང་དུ་རྟོག་པ་བྱེ་བྲག་མེད་པ་དང་བྱེ་བྲག་ཅན་ནོ། ། ཀུན་ནས་ཉོན་མོངས་པའི་ངོ་བོ་ཉིད་རྟོག་པ་ནི། གཟུགས་སོགས་འདི་དུག་གསུམ་དང་བཅས་པ་དགེ་བའི་ཆོས་དང་བྲལ་བའོ་ཞེས་རྟོག་པའོ། །
རྣམ་བྱང་གི་ངོ་བོར་རྟོག་པ་ནི་དེ་ལས་ལྡོག་པར་རྟོག་པའོ། ། ཀུན་ཉོན་དང་རྣམ་བྱང་གཉིས་ཀ་མ་ཡིན་པར་རྟོག་པ་ནི། ཕུང་ཁམས་སྐྱེ་མཆེད་ལ་འདི་ནི་འཛིན་པའོ་འདི་ནི་ལུང་དུ་མ་བསྟན་པའོ་ཞེས་སོགས་སུ་རྟོག་པའོ། ། གཉིས་པ་གཞན་དབང་ལ་མཚན་ཉིད་ནི། བཏགས་པ་མིན་པའི་རྟེན་འབྲེལ་གང་དག་པ་འཇིག་རྟེན་པའི་ཡེ་ཤེས་ཀྱི་སྤྱོད་ཡུལ་དུ་གྱུར་བའི་རང་རིག་པ་སྟེ། གཏན་ལ་དབབ་པ་བསྡུ་བར་བྱ། ། གཞན་གྱི་དབང་གི་ངོ་བོ་ཉིད་གང་ཞེ་ན། རྟེན་ཅིང་འབྲེལ་པར་འབྱུང་བའི་ངོ་བོ་ཉིད་གང་ཡིན་པའོ་ཞེས་དང་། བློ་བརྟན་གྱིས། བཏགས་མིན་རྐྱེན་ལས་སྐྱེས་པ་དང་། །
རྣམ་པ་ཀུན་ཏུ་བརྗོད་མེད་པ། ། གཞན་གྱི་དབང་གི་ངོ་བོ་ཉིད། ། འཇིག་རྟེན་དག་པའི་སྤྱོད་ཡུལ་ལོ། ། ཞེས་དང་། ཤཱཀྱ་བློར། རྣམ་པར་ཤེས་པ་འཛིན་པ་ཉིད་དུ་བྱེད་པ་པོའི་ངོ་བོ་གང་ཡིན་པ་དེ་ཡང་མེད་ཀྱི། རང་རིག་པ་ནི་མེད་པ་མ་ཡིན་ཏེ། དེ་ནི་མངོན་སུམ་ཡིན་པའི་ཕྱིར་རོ་ཞེས་སོ། ། མཚན་ཉིད་ནི། དགེ་མི་དགེ་ལུང་མ་བསྟན་གྱི་བྱེ་བྲག་གིས་ཐ་དད་པའི་ཁམས་གསུམ་གྱི་སེམས་བྱུང་སྟེ།
དབུས་མཐར། ཡང་དག་མ་ཡིན་ཀུན་རྟོག་ནི། ། སེམས་དང་སེམས་བྱུང་ཁམས་གསུམ་པ། ། ཞེས་སོ། ། རྟོགས་ཚུལ་ནི། རྣམ་པར་མི་རྟོག་པ་ལས་འཇུག་པའི་གཟུངས་ལས། དེའི་རྗེས་ལ་ཐོབ་པའི་ཡེ་ཤེས་ཀྱིས་ནི་ཆོས་ཐམས་ཅད་སྒྱུ་མ་དང་སྨིག་རྒྱུ་དང་རྨི་ལམ་དང་མིག་ཡོར་དང་བྲག་ཆ་དང་ཆུ་ཟླ་དང་སྤྲུལ་པ་དང་མཚུངས་པར་མཐོང་ཞེས་པ་ལྟར། རྗེས་ཐོབ་ཀྱིས་དང་། སོ་སྐྱེས་སྒྲོ་བཏགས་ནས་གཉིས་དང་བཅས་པ་དང་མངོན་སུམ་གྱིས་ཇི་ལྟབ་བཞིན་དུ་མཐོང་ངོ་། ། དབྱེ་ན།
ཐ་སྙད་སད་པ་དང་། དེ་གོམས་པའི་བག་ལ་ཉལ་བག་ཆགས་གཉིས་སམ། ཀུན་བཏགས་ལ་མངོན་པར་ཞེན་པས་ཀུན་ནས་བླང་བ་དང་། མངོན་ཞེན་མེད་པས་ཀུན་ནས་བསླང་བ་གཉིས་སོ་ཞེས་གཏན་ལ་དབབ་པ་བསྡུ་བར་རོ། ། དེ་གཉིས་ལ་མ་དག་པ་གཞན་དབང་ཞེས་བྱ་སྟེ། གཏན་ལ་དབབ་པ་བསྡུ་བར། གལ་ཏེ་གཞན་གྱི་དབང་གི་ངོ་བོ་ཉིད་ཡང་དག་པའི་ཤེས་པས་བསྡུས་པ་ཡང་ཡིན་ན། དེས་ན་གཞན་གྱི་དབང་གི་ངོ་བོ་ཉིད་ནི་ཀུན་བཏགས་པའི་ངོ་བོ་ཉིད་ལ་མངོན་པར་ཞེན་པ་ལ་བརྟེན་ནས་ཤེས་པར་འགྱུར་རོ་ཞེས་གང་སྨྲས་པ་དེ་ཇི་ལྟ་བུ་དག་པ་གཞན་དབང་ཞེ་ན། སྨྲས་པ། དེར་ནི་ཀུན་ནས་ཉོན་མོངས་པར་གྱུར་པའི་གཞན་གྱི་དབང་གི་ངོ་བོ་ཉིད་ལས་བསམ་པ་ཡིན་གྱི་རྣམ་པར་བྱང་བར་འགྱུར་བ་ལས་ནི་མ་ཡིན་ཏེ།
རྣམ་པར་བྱང་བར་འགྱུར་བ་ནི་དེ་ལ་མངོན་པར་མ་ཞེན་པ་ལ་བརྟེན་ནས་ཤེས་པར་འགྱུར་བ་ཡིན་པར་རིག་པར་བྱའོ་ཞེས་སོ། ། ཡང་དབུས་མཐའི་འགྲེལ་པར། གཞན་དབང་བདུན་གྱི་ནང་ནས་དག་པ་གཞན་དབང་ཞེས་པ། ཉོན་མོངས་སྤངས་པ་གང་སྒྲིབ་པ་ལྔ་མ་སྤངས་ཤིང་དྲན་པ་ཉེར་གཞག་ནས་བྱང་ཆུབ་ཡན་ལག་བདུན་གྱི་བར་དུ་མ་བསྒོམ་ན་དུཿཁ་སྤངས་པའི་མྱང་འདས་མངོན་དུ་མི་བྱེད་པའི་སེམས་སེམས་བྱུང་ལས་བཤད་དེ། དེ་ཉིད་དུ། རྣམ་པར་དག་པའི་གཞན་གྱི་དབང་ཉིད་ནི་སྒྲིབ་པ་ལྔ་མ་སྤངས་ལ་བྱང་ཆུབ་ཀྱི་ཡན་ལག་བདུན་གྱི་བར་དུ་མ་བསྒོམས་ན་དུཿཁ་གྱི་མཐར་མི་བྱེད་པའི་ཕྱིར་རོ་ཞེས་དང་། དེའི་འགྲེལ་བཤད་དུ། རྣམ་པར་དག་པ་ནི་ཉོན་མོངས་པ་སྤངས་པའོ་ཞེས་དང་། སྒྲིབ་པ་ལྔ་སྤངས་པ་ལ་རག་ལུས་པའི་ཕྱིར་རྣམ་པར་དག་པ་གཞན་གྱི་དབང་ཉིད་དོ་ཞེས་སོ། ། གསུམ་པ་ཡོངས་གྲུབ་ལ་མཚན་ཉིད་ནི།
གཟུང་འཛིན་གཉིས་ཀྱིས་སྟོང་པའི་ཆོས་འཇིག་རྟེན་ལས་འདས་པའི་མི་རྟོག་ཡེ་ཤེས་ཀྱི་སྤྱོད་ཡུལ་དུ་གྱུར་པ་སྟེ། སུམ་ཅུ་པར། གྲུབ་ནི་དེ་ལ་སྔ་མ་འོ། ། རྟག་ཏུ་མེད་པར་གྱུར་པ་གང་། ། ཞེས་དང་། བློ་བརྟན་གྱིས། བཏགས་པའི་ངོ་བོ་ཉིད་ཀྱིས་དེ། ། ཤིན་ཏུ་སྟོང་ཉིད་གང་ཡིན་པ། ། ཡོངས་སུ་གྲུབ་པའི་ངོ་བོ་སྟེ། ། མི་རྟོག་ཡེ་ཤེས་སྤྱོད་ཡུལ་ལོ། །
ཞེས་བཤད་པ་ལྟར་རོ། དེ་ཡང་གཉིས་མེད་པ་ཙམ་ཡོངས་གྲུབ་མ་ཡིན་གྱི་གཞན་དབང་དེ་ཉིད་གཉིས་ཀྱིས་སྟོང་པ་ཡོངས་སུ་གྲུབ་པ་སྟེ། དེ་ཉིད་ཀྱིས། འདིར་ནི་ཡང་དག་པ་མ་ཡིན་པ་ཀུན་ཏུ་རྟོག་པ་གཉིས་དང་བྲལ་བ་ཉིད་གཟུང་བ་དང་འཛིན་པ་མེད་པར་བསྟན་པ་ཡིན་གྱི། གཉིས་པོ་མེད་པ་ཙམ་ཉིད་ཀྱིས་ནི་མ་ཡིན་ནོ། ། དེ་ལྟར་ན་ཡང་དག་པ་མ་ཡིན་པ་ཀུན་རྟོག་པ་ཉིད་རྒྱུ་དང་རྐྱེན་གཞན་གྱི་ཁོ་ནས་རག་ལས་པས་གཞན་གྱི་དབང་ངོ་། ། དེ་ཉིད་གཟུང་བ་དང་འཛིན་པའི་ངོ་བོར་བདག་ཉིད་ཀྱིས་མེད་ཀྱང་སྣང་བའི་ཕྱིར་ཀུན་བཏགས་པའོ། ། དེ་ཉིད་གཟུང་བ་དང་། འཛིན་པ་དང་བྲལ་བའི་ཕྱིར་ཡོངས་སུ་གྲུབ་པའོ། ། དེ་ལྟ་ན་ཡང་དག་པ་མ་ཡིན་པ་ཀུན་རྟོག་པ་ལ་ངོ་བོ་ཉིད་གསུམ་འདུས་སོ་ཞེས་བཤད་དོ། །
དབྱེ་ན། དབུས་མཐར། འགྱུར་མེད་ཕྱིན་ཅི་མ་ལོག་པ། ། ཡོངས་སུ་གྲུབ་པ་རྣམ་པ་གཉིས། ། ཞེས་པ་ལྟར། དེ་བཞིན་ཉིད་དང་། འཕགས་པའི་ཡེ་ཤེས་ལམ་གྱིས་བསྡུས་པ་གཉིས་སོ། ། གཉིས་པ་དེ་དག་གི་ཁྱད་པར་བཤད་པ་ལ། གཏན་ལ་དབབ་པ་བསྡུ་བར། བསྡུ་དང་ངོ་བོ་ཉིད་དང་ནི། །
ཡོངས་སུ་ཤེས་དང་དགོངས་པ་དང་། སྤྱོད་ཡུལ་རྟོགས་དང་རྗེས་འཇུག་དང་། ། རྣམ་པ་རྟེན་ནི་ཐ་མ་ཡིན། ། ཞེས་དགུ་ལས་དང་པོ་ནི། མིང་། རྒྱུ་མཚན། རྣམ་པར་རྟོག་པ། དེ་བཞིན་ཉིད་ཡང་དག་པའི་ཡེ་ཤེས་ཏེ་ཆོས་ལྔ་ལས། དང་པོ་ནི། བརྡ་བཞིན་དུ་དོན་གོ་བར་བྱེད་པའི་སྒྲ།
གཉིས་པ་ནི། རྣམ་ཤེས་ཚོགས་བརྒྱད་ཕན་ཚུན་རྒྱུ་ཡིན་པས་སོ། གསུམ་པ་ནི། ཁམས་གསུམ་གྱི་སེམས་སེམས་བྱུང་། བཞི་པ་ནི་དེ་བཞིན་ཉིད། ལྔ་པ་ནི་འཇིག་རྟེན་ལས་འདས་པའི་ཡེ་ཤེས་ཏེ་འདི་ཤེས་བྱ་ཀུན་བསྡུས་པས་འདི་དག་གིས་ངོ་བོ་ཉིད་གང་བསྡུས་ཤེ་ན། ཀུན་བཏགས་གཏན་མེད་པས་གང་གིས་ཀྱང་མ་བསྡུས་ལ། གཞན་དབང་དེ་བཞིན་ཉིད་མ་གཏོགས་པ་བཞི་དང་། ཡོངས་གྲུབ་དེ་བཞིན་ཉིད་ཀྱིས་བསྡུས་སོ། ། གཉིས་པ་ངོ་བོ་ཉིད་གང་ཡིན་པ་ནི།
ཀུན་བཏགས་མཚན་ཉིད་དང་། གཞན་དབང་སྐྱེ་བ་དང་། དོན་དམ་པ་དང་། ཡོངས་གྲུབ་དོན་དམ་པ་ངོ་བོ་ཉིད་མེད་པ་ཡིན་ཏེ། རིམ་པ་ལྟར། རང་བཞིན་མེད་པས་དང་རང་མི་སྐྱེ་ཞིང་མ་དག་པའི་དམིགས་པ་ཡིན་པས་དང་། ཆོས་ཐམས་ཅད་ཀྱི་དོན་དམ་པ་ཡིན་ཞིང་ཀུན་བཏགས་པའི་ངོ་བོ་ཉིད་མེད་པའི་ཕྱིར་རོ། ། གསུམ་པ་ཡོངས་སུ་ཤེས་པ་ནི་གསུམ་ཀར་ཡིན་ལ། ཀུན་ཉོན་གྱི་གཞན་དབང་གི་སྤང་བྱ། ཡོངས་གྲུབ་ནི་ཐོབ་བྱའོ། །
བཞི་པ་དགོངས་པ་ནི། ཀུན་བཏགས་སོགས་གསུམ་ལ་དགོངས་ནས་གདོད་མ་ནས་དང་། རང་ཉིད་དང་། ཉོན་མོངས་དུཿཁ་གྱི་དྲི་མ་མི་སྐྱེ་བ་ལ་བཟོད་པ་རྣམ་པར་བཞག་ཅིང་ཡང་། སྟོང་ཉིད། སྨོན་མེད། མཚན་མེད་དུའང་བཞག་གོ ། ཀུན་བཏགས་མཚན་ཉིད་མེད་པས་བྱིས་འཕགས་གཉིས་ཀའི་ཡུལ་མིན་ལ། གཞན་དབང་བྱིས་པ་དང་འཕགས་པའི་ཡེ་ཤེས་འཇིག་རྟེན་པའི་ཡུལ་ཡིན་ལ། འདས་པའི་ཡུལ་མིན་ཞིང་།
ཡོངས་གྲུབ་འཇིག་རྟེན་འདས་པའི་ཡུལ་ཁོ་ནའོ། ། དྲུག་པ་རྟོགས་པའི་དབྱེ་བ་ནི། ངོ་བོ་ཉིད་གསུམ་ཀ་འཇིག་རྟེན་པའི་ཤེས་པས་རྟོགས་པ་མཚན་མ་ལ་སྤྱོད་པ་དང་། འཕགས་པའི་ཤེས་པས་མཚན་མ་མེད་པ་ལ་སྤྱོད་པའོ། ། བདུན་པ་རྗེས་སུ་འཇུག་པའི་དབྱེ་བ་ནི། ཀུན་བཏགས་ཀྱི་རྗེས་སུ་ཞུགས་པའི་རྣལ་འབྱོར་པ་ཡོངས་གྲུབ་ཀྱི་རྗེས་སུ་འཇུག་ཅིང་། ཡོངས་གྲུབ་ཀྱི་རྗེས་སུ་ཞུགས་པའི་རྣལ་འབྱོར་པ་གཞན་དབང་འཇིག་པར་བྱེད་དེ། ཀུན་རྟོག་སྤངས་པས་སོ། ། བརྒྱད་པ་རྣམ་པའི་དབྱེ་བ་ནི། གོང་དུ་བསྟན་པ་ལྟར་རོ། །
དགུ་པ་རྟེན་གྱི་དབྱེ་བ་ནི། མིང་རྒྱུ་མཚན་རྣམ་རྟོག་གསུམ་ལས་ཀུན་བཏགས་དང་ཀུན་བཏགས་ལ་མངོན་པར་ཞེན་པ་དང་། དེར་མ་ཞེན་ཡང་། རང་གི་རིགས་མཐུན་པའི་རྒྱུ་གཉིས་ལ་བརྟེན་ནས་གཞན་དབང་དུ་བརྗོད་ཅིང་། ཡོངས་གྲུབ་མི་གནས་པ་དང་མི་རྟེན་པར་བརྗོད་དོ། ། གསུམ་པ་བདེན་པ་གཉིས་ཀྱི་རྣམ་གཞག་ལ། མཚན་ཉིད། དབྱེ་བ། གཅིག་དང་ཐ་དད་བསམ་པ་གསུམ་གྱི་དང་པོ་ལ་གཉིས་ལས། ཀུན་རྫོབ་བདེན་པའི་མཚན་ཉིད་ནི།
མཉམ་པར་མ་བཞག་པའི་ཤེས་པའི་ཡུལ་གྱི་རགས་པའི་དེ་ཁོ་ན་ཉིད་དེ། དབུས་མཐའི་འགྲེལ་བཤད་དུ། རགས་པའི་དེ་ཁོ་ན་ནི་ཀུན་རྫོབ་ཀྱི་བདེན་པའོ་ཞེས་དང་། མཉམ་པར་མ་བཞག་པའི་ཤེས་པའི་ཡུལ་ཡིན་པས་ཀུན་རྫོབ་ཀྱི་བདེན་པ་ནི་རིགས་པའི་དེ་ཁོ་ནའོ་ཞེས་སོ། ། དོན་དམ་བདེན་པའི་མཚན་ཉིད། འཇིག་རྟེན་ལས་འདས་པའི་ཡེ་ཤེས་ཀྱི་ཡུལ་དུ་གྱུར་པའི་ཕྲ་བའི་དེ་ཁོ་ན་ཏེ། དེ་ཉིད་དུ། ཕྲ་བའི་དེ་ཁོ་ན་ནི་དོན་དམ་པའི་བདེན་པ་སྟེ་ཞེས་དང་། མཉམ་པར་བཞག་པའི་ཤེས་པའི་ཡུལ་ཡིན་པས་དོན་དམ་པའི་བདེན་པ་ནི་ཕྲ་བའི་དེ་ཁོ་ནའོ་ཞེས་སོ། ། གཉིས་པ་དབྱེ་བ་ལ་གཉིས་ལས།
ཀུན་རྫོབ་ལ་དབྱེ་ན། བཏགས་པ། ཤེས་པ། བརྗོད་པའི་ཀུན་རྫོབ་གསུམ་སྟེ། དབུས་མཐར། བཏགས་པ་དང་ནི་ཤེས་པ་དང་། ། དེ་བཞིན་བརྗོད་པ་རགས་པ་ཡིན། ། ཞེས་སོ། ། དེ་ལ་དང་པོ་ཀུན་བཏགས། གཉིས་པ་གཞན་དབང་།
གསུམ་པ་ཆོས་དབྱིངས་ལ་དེ་བཞིན་ཉིད་ལ་སོགས་པར་ཐ་སྙད་འདོགས་པའོ། དེ་ལ་བཏགས་པ་དང་བརྗོད་པ་གཉིས་ནི་སྐབས་སུ་བསྡུས་ནས་ཀུན་རྫོབ་ཏུ་བཞག་གི་ངོ་བོ་ཉིད་ཀྱི་སྒོ་ནས་ནི་མིན་ཏེ་ངོ་བོ་མེད་པའི་ཕྱིར་རོ། ། དབུས་མཐར། དོན་དང་ཐོབ་དང་བསྒྲུབ་པ་ནི། ། དོན་དམ་རྣམ་པ་གསུམ་དུ་འདོད། ། ཅེས་སོ། ། དང་པོ་ནི། འདས་པའི་ཡེ་ཤེས། གཉིས་པ་ནི་མྱང་འདས། གསུམ་པ་ནི་ལམ་མོ། །
གསུམ་པ་གཅིག་དང་ཐ་དད་བསམ་པ་ནི། གཉིས་ཀྱི་ངོ་བོར་མེད་པའི་སྟོང་པ་ཉིད་དེ་ཀུན་རྫོབ་དང་ཐ་དད་མ་ཡིན་ཏེ། ཡིན་ན་ཀུན་རྫོབ་ཀྱི་ཆོས་ཉིད་མ་ཡིན་པར་ཐལ་བའི་ཕྱིར་རོ། ། གཅིག་ཡིན་ན་རྣམ་པར་དག་པའི་ལམ་གྱི་དམིགས་པ་དང་ཀུན་རྫོབ་ཀྱི་ཆོས་རྣམས་ཀྱི་སྤྱིའི་མཚན་ཉིད་དུ་མི་འགྱུར་ཏེ། ཆོས་རྣམས་ཀྱི་རང་ཉིད་ལས་གཞན་མིན་པའི་ཕྱིར། ཁྱབ་པ་ཡོད། ཆོས་རྣམས་ཀྱི་རང་མཚན་ལ་དམིགས་པས། རྣམ་པར་དག་པ་ཐོབ་པ་མེད་དེ། སེམས་ཅན་ཐམས་ཅད་རྣམ་པར་དག་པར་ཐལ་བའི་ཕྱིར་དང་། ཆོས་རྣམས་ཀྱི་རང་མཚན་ཡིན་ན་ཆོས་སོ་སོའི་རང་གི་ངོ་བོ་དང་འདྲ་བར་ཕན་ཚུན་ཐ་དད་པ་ཆོས་ཐམས་ཅད་ལ་མཉམ་པ་ཉིད་ཉམས་པར་འགྱུར་ཞིང་ཆོས་སོ་སོ་དང་ཐ་དད་མིན་པས་ཆོས་སོ་སོའི་སྤྱིའི་མཚན་ཉིད་དུ་མི་འགྱུར་ཏེ།
སྤྱི་མཚན་ཡིན་ན་ཆོས་སོ་སོ་དང་ཐ་དད་པས་སོ། དེས་ན་མི་རྟག་པ་དང་དུཿཁ་བཞིན་དུ་ཡོངས་གྲུབ་ཆོས་ཉིད་དེ་ཆོས་ཅན་ལས་གཅིག་ཀྱང་མ་ཡིན་དངོས་པོ་ཐ་དད་ཀྱང་མ་ཡིན་ཏེ། དབུས་མཐར། ཐ་དད་གཅིག་པའི་མཚན་ཉིད་མིན་ཞེས་དང་། སུམ་ཅུ་པར་དེ་ཕྱིར་དེ་ཉིད་གཞན་དབང་ལས། ། གཞན་མིན་གཞན་པ་མིན་པ་མིན། ། ཞེས་སོ། ། གསུམ་པ་དགོངས་པ་ངོས་བཟུང་བ་ལ། ཚད་འབྲས་དངོས་དེའི་སྒྲུབ་བྱེད་དང་ཐ་དད་པའི་ཚད་མར་བསྟན་པ་གསུམ་ལས། དང་པོ་ལ་དོན་རིག་གི་དང་།
རྣམ་རིག་པའི་ཚད་འབྲས་ལས། དང་པོ་ནི། ཀུན་ལས་བཏུས་སུ། བྱ་དང་བཅས་པར་རྟོགས་པའི་ཕྱིར། ། འབྲས་བུ་ཉིད་དེ་འཇལ་བྱེད་ནི། ། ཚད་མ་ཉིད་དུ་འདོགས་པ་སྟེ། ། བྱ་བ་མེད་པའང་མ་ཡིན་ནོ། ། ཞེས་པའི་རྗེས་སུ་འབྲངས་ནས་ཕྱིའི་དོན་ཁས་ལེན་པའི་མདོ་སྡེ་པའི་ཚད་འབྲས་རྣམ་པར་འཇོག་ཅིང་། བྱེ་བྲག་སྨྲ་བའི་ལུགས་འགོག་སྟེ། རྣམ་འགྲེལ་དུ།
འདྲ་བའི་བདག་ཅན་ཤེས་པ་ནི། ། གང་གིས་ལས་ནི་སོ་སོ་ལ། ། རྣམ་འབྱེད་དེ་བདག་འགྱུར་བ་ཡིན། ། ཞེས་དང་། དེ་ཕྱིར་གཞལ་བྱ་རྟོགས་པ་ཡི། ། སྒྲུབ་བྱེད་གཞལ་བྱའི་རང་བཞིན་ཉིད། ། ཅེས་སོ། ། སྦྱོར་བ་ནི། སྔོ་འཛིན་མིག་ཤེས་ལ་འཁྲུལ་པ་མཚན་འཛིན་སྔོན་པོ་རྟོགས་པའི་ཐ་སྙད་བྱར་རུང་། སྔོན་པོའི་རྣམ་པ་ཤར་ནས་དོན་སྔོན་པོ་ལ་མི་སླུ་བ་ཞེས་པའོ། །
ཅི་སྟེ་ཚད་འབྲས་བྱ་བྱེད་དུ་མི་འཐད་པར་འགྱུར། ཤེས་པ་གཅིག་གིས་ཆ་ཡིན་པའི་ཕྱིར་ཞེ་ན། སྐྱོན་མེད་དེ། ལྡོག་པ་ཐ་དད་པའི་སྒོ་ནས་བྱ་བྱེད་དུ་ཁས་ལེན་པའི་ཕྱིར་ཏེ། དེ་ཉིད་དུ། གལ་ཏེ་བྱ་བྱེད་ཅིག་ཡིན་པར། ། འགལ་ལོ་ཞེ་ན་མི་བདེན་ཏེ། ། ཆོས་ཐ་དད་པས་ཁས་ལེན་ཕྱིར། ། དངོས་སུ་ཐ་དད་མེད་པར་འདོད། ། ཅེས་སོ། །
གཉིས་པ་རྣམ་རིག་གི་ཚད་འབྲས་ལ། རྣམ་བདེན་པ་དང་། རྣམ་བརྫུན་པའི་ཚད་འབྲས་གཉིས་ཀྱི་དང་པོ་ལ། དོན་བཀག་ནས་རང་རིག་འབྲས་བུར་འཇོག་པ་དང་། དོན་ཡོད་ཀྱང་རང་རིག་འབྲས་བུར་འཇོག་པ་གཉིས་ལས། དང་པོ་ནི། མདོ་ལས། ཡང་ན་རང་རིག་འབྲས་བུ་ཡིན་ཞེས་འཆད་པ་ལ། གཞན་ལུགས་དགག་པ་ནི། དོན་འདྲ་བ་ཆོས་ཅན།
དོན་རིག་གི་མཚན་ཉིད་མིན་པར་ཐལ། དོན་མྱོང་བ་ལ་འཁྲུལ་པའི་ཕྱིར་དང་། རང་ཉིད་ཀྱང་མ་གྲུབ་པའི་ཕྱིར། དང་པོ་མ་གྲུབ་ན། སྔོན་པོ་དྲན་ཤེས་ཆོས་ཅན། རང་གི་དེ་མ་ཐག་རྐྱེན་སྔོ་འཛིན་དེ་མྱོང་བར་འགྱུར། དེ་ལས་སྐྱེས་པ་འདྲ་བ་ཡིན་པའི་ཕྱིར། ཕྱི་མ་མ་གྲུབ་ན། ཚོགས་པ་དང་རྡུལ་ཕྲན་གང་གིས་རྣམ་པ་འཇོག ། དང་པོ་ལྟར་ན་དོན་རགས་པ་ཆོས་ཅན།
ཤེས་པ་ལ་རང་འདྲའི་རགས་པ་གཅིག་གི་རྣམ་པ་གཏོད་བྱེད་མིན་པར་ཐལ། དུ་མ་ཡིན་པའི་ཕྱིར། གཉིས་པ་ལྟར་ན་རྡུལ་ཕྲན་ཆོས་ཅན། ཤེས་པ་ལ་རྣམ་པར་གཏོད་བྱེད་མིན་པར་ཐལ། རྡུལ་ཕྲན་ཡིན་པའི་ཕྱིར། དེས་ན་རང་སྣང་གི་ཤེས་པ་དོན་འདྲ་བ་ཆོས་ཅན། ཕྱི་རོལ་དང་འདྲ་བ་མིན་པར་ཐལ། འདྲ་བར་བྱེད་པའི་ཕྱིའི་དོན་མེད་པའི་ཕྱིར་ཏེ། དེ་ཉིད་དུ། དེ་འདྲ་ལས་ཡིན་འཁྲུལ་པར་འགྱུར་ཞེས་དང་།
དེ་འདྲ་བ་དང་དེ་ལས་བྱུང་། ། གལ་ཏེ་མྱོང་བའི་མཚན་ཉིད་ཡིན། ། དོན་མཚུངས་ཅན་གྱི་རྣམ་པར་ཤེས། ། མཚུངས་པ་དེ་མ་ཐག་མྱོང་འགྱུར། ཞེས་དང་། ། རྡུལ་ཕྲན་དེ་དག་གང་གིས་ན། ། རགས་པར་སྣང་བ་དེ་འདྲར་བྱེད། ། དེ་ཕྱིར་དེ་ནི་དོན་དངོས་མིན། ། ཞེས་སོ། ། གཉིས་པ་རང་ལུགས་བཞག་པ་ནི།
ཤེས་པ་ཆོས་ཅན། དོན་རིག་པའི་མིན་ཏེ། བདག་ཉིད་མྱོང་བྱའི་ངོ་བོར་སྐྱེས་པས་གཟུང་འཛིན་མེད་པའི་ཕྱིར་དང་། དེས་ན་རང་གསལ་བར་མྱོང་བ་ཡིན་ཏེ། མྱོང་བྱེད་དོན་གཞན་མེད་པའི་ཤེས་པ་ཡིན་པའི་ཕྱིར་ཏེ། དེ་ཉིད་དུ། དེ་ཡི་མྱོང་དེ་བདག་ཉིད་དེ། ། དེ་ཡང་གཞན་འགའ་ཞིག་གིས་མིན་ཞེས་དང་། དེ་ཕྱིར་དེ་བདག་རང་གསལ་འགྱུར། ། ཞེས་སོ། །
འོ་ན་སྔོ་སོགས་མྱོང་བའི་ཐ་སྙད་བྱེད་པ་ཅི་ཞེ་ན། བག་ཆགས་ཀྱི་དབང་གིས་ཤེས་པའི་བདག་ཉིད་ཀྱི་སྔོ་སོགས་ཀྱི་རྣམ་པ་སྣང་བ་ལས་སྔོ་སོགས་མྱོང་བར་ཐ་སྙད་བྱེད་དེ། དེ་ཉིད་དུ། དེ་ཡི་དངོས་དེ་སྔོ་སོགས་ཕྱིར། ། རང་བཞིན་ཉམས་སུ་མྱོང་བའང་དེ། ། རང་གི་ངོ་བོ་མྱོང་འགྱུར་ཀྱང་། ། སྔོ་སོགས་མྱོང་བར་སྣང་བ་ཡིན། ། ཞེས་སོ། ། སྣང་བ་ཉིད་ཀྱི་ཕྱིའི་དོན་མིན་ཏེ། སྔོ་སོགས་སུ་སྣང་བ་ཆོས་ཅན།
མཐོང་བྱེད་ཤེས་པ་ལས་ཐ་དད་མིན་ཏེ། མཐོང་བྱེད་ཤེས་པ་དང་རང་མྱོང་བྱེད་ཀྱི་ཤེས་པས་ལྷན་ཅིག་དམིགས་ངེས་ཡིན་པའི་ཕྱིར། དེས་ན། ཤཱ་ཀྱ་བློ་ལས། ཐ་དད་པ་དགག་པ་ཙམ་དེར་བསྒྲུབ་པར་བྱ་བ་ཡིན་གྱི་ཐ་དད་མེད་པ་ནི་མ་ཡིན་ཏེ་ཞེས་དང་། སྔོན་པོ་ལ་སོགས་པ་དེ་དག་ཀྱང་རི་བོང་རྭ་དང་འདྲ་བ་ཡིན་ན་དེའི་ཐ་དད་པ་བཀག་པས་ཅིག་ཞིག་བྱ་ཡོད་པ་ཉིད་མ་ཡིན་ནོ་ཞེས་བརྗོད་པར་བྱའོ་ཞེས་པ་ལྟར་རོ། ། དེ་ལྟ་ཡིན་ཡང་མིག་ཤེས་འཁྲུལ་པ་ལ་སྣང་བའི་སྐྲ་ཤད་དང་ཟླ་གཉིས་ལ་སྒྲོ་བཏགས་ནས་གཟུང་འཛིན་དུ་འཇོག་པ་བཞིན་དུ་འཁྲུལ་པ་ལ་སྣང་བ་ལྟར་ཤེས་པའི་རྣམ་པ་ལ་གཟུང་འཛིན་དུ་འཇོག་སྟེ། དེ་ཉིད་དུ། སྐྲ་སོགས་ཤེས་པའི་ཐ་དད་བཞིན། ། གང་ཚེ་གཟུང་འཛིན་རྣམ་ཕྱེ་བའི། །
མཚན་ཉིད་རྣམ་པར་བསླད་པ་ཅན། ། ཇི་ལྟར་འཁྲུལ་པས་མཐོང་འགྱུར་བ། ། དེ་ལྟར་འདི་རྣམ་གཞག་བྱས་པས། ། ཤེས་པ་ལྟར་རོ། ། དེ་ལྟར་ན་དོན་སྣང་གཞལ་བྱ། དེ་མྱོང་རང་རིག་འབྲས་བུ། འཛིན་པའི་རྣམ་པ་ཚད་མ་སྟེ། རྣམ་རིག་པའི་འབྲས་རྟོག་དང་པོའོ། ། ཡང་། དོན་སྣང་དེ་བག་ཆགས་ལས་རྗེས་ཀྱི་ངེས་ཤེས་ཀྱིས་དོན་དུ་ངེས་པས་དེ་མྱོང་བའི་རང་རིག་ཏུ་བཏགས་ནས་འཇོག་པ་ལ་ལྟོས་ཏེ།
དོན་སྣང་གཞལ་བྱ། དོན་རིག་འབྲས་བུ། འཛིན་སྣང་ཚད་མར་བཞག་པ་རྣམ་རིག་ཙམ་གྱི་འབྲས་རྟོག་གཉིས་པའོ། ། གཉིས་པ་དོན་ཡོད་ཀྱང་རང་རིག་འབྲས་བུར་འཇོག་པ་ནི། འཛིན་པའི་རྣམ་པ་དེ་ཆོས་ཅན། དོན་རྟོགས་སྒྲུབ་བྱེད་མིན་ཏེ། རང་ཉིད་ཀྱི་ཡུལ་ཅན་ཡིན་པས་ཕྱི་རོལ་དོན་ལ་མི་ལྟོས་པའི་ཕྱིར་དང་། དོན་སྣང་ཆོས་ཅན། དོན་རྟོགས་སྒྲུབ་བྱེད་ཡིན་ཏེ། ཤེས་པ་ལ་ཤར་བ་ལྟར་རྗེས་ཀྱི་ངེས་ཤེས་ཀྱིས་དོན་རིག་པར་འཇོག་པའི་ཕྱིར་ཏེ།
དེ་ཉིད་དུ། དེ་ཚེ་དོན་སྣང་དེ་ཉིད་ནི། ། ཚད་ཡིན་དོན་དུ་ཟིན་ཀྱང་ནི། དོན་གཞན་མིན་ཕྱིར་ཕྱི་རོལ་ལ། ། འཛིན་བདག་ལྟོས་པར་བྱ་བ་མིན། ། གང་ཕྱིར་ཇི་ལྟར་དོན་བདག་དེ། ། ཤེས་ལ་གནས་པ་དེ་ལྟར་ནི། ། དེ་ལྟར་ཞེས་ནི་བདག་རིག་ལས། ། དེ་ལ་གནས་པ་ངེས་པར་འགྱུར། ། ཞེས་སོ། །
དེས་ན་ཕྱི་རོལ་དོན་གཞལ་བྱ། རང་རིག་འབྲས་བུ། དོན་སྣང་ཚད་མ་སྟེ། མདོར། ཡུལ་གྱི་སྣང་བ་ཉིད་དེ་འདི། ། ཚད་མ་དེ་ཡིས་འཇལ་བར་བྱེད། ། ཅེས་པ་ལྟར་རོ། ། འདི་ནི་རྣམ་བདེན་པའི་འབྲས་རྟོགས་གསུམ་པའོ། ། རྣམ་བརྫུན་པའི་ཚད་འབྲས་ནི། མདོར།
གང་ཚེ་སྣང་བ་དེ་གཞལ་བྱ། ། ཚད་མ་དང་དེའི་འབྲས་བུ་ནི། ། འཛིན་རྣམ་རིག་པའོ་དེ་ཡི་ཕྱིར། ། དེ་གསུམ་ཐ་དད་དུ་མ་བྱས། ། ཞེས་པ་ལྟར། ཤེས་པ་གཅིག་གི་གཟུང་འཛིན་གྱི་རྣམ་པ་ཆོས་ཅན། སྣང་བ་ལྟར་དོན་དམ་པར་ཡོད་པ་མ་ཡིན་ཏེ། ཆ་ཤས་མེད་པར་བློ་གཅིག་ཡིན་པའི་ཕྱིར་ཏེ། འོན་ཀྱང་མ་རིག་པས་འཁྲུལ་པའི་སྐྱེས་བུས་གཟུང་འཛིན་རང་རིག་གི་རྣམ་པ་ཐ་དད་པར་སྣང་བ་བཞིན་དུ་འཁྲུལ་ངོར་འཇོག་སྟེ། རྣམ་འགྲེལ་དུ།
བློ་བདག་རྣམ་པར་དབྱེར་མེད་ཀྱང་། ། མཐོང་བ་ཕྱིན་ཅི་ལོག་རྣམས་ཀྱིས། ། གཟུང་དང་འཛིན་པ་མྱོང་བ་དག ། ཐ་དད་ལྡན་ཞིང་རྟོགས་པར་འགྱུར། ། ཞེས་དང་། གཟུང་དང་འཛིན་པ་རིག་པ་དག ། ཅེས་པ་ལྟར་རོ། ། དེ་ལ་རྣམ་བདེན་པ་དག་རྣམ་པ་སྣང་བ་ལྟར་ཤེས་པ་གཅིག་གི་བདག་ཉིད་དུ་བདེན་ཞེ་ན། བློ་གཅིག་གི་རྣམ་པ་དུ་མ་དེ་ཆོས་ཅན། སྣང་བ་ལྟར་དུ་མར་མི་བདེན་པར་ཐལ།
ཤེས་པ་ཆ་མེད་གཅིག་ཡིན་པའི་ཕྱིར། མ་ངེས་ན་བློ་གཅིག་ཏུ་མི་བདེན་པར་ཐལ། དུ་མར་བདེན་པའི་ཕྱིར། བདེ་སྡུག་བཞིན། གཞན་ཡང་གཟུང་འཛིན་དེ་རིག་གསུམ་ཆོས་ཅན། བློ་གཅིག་ཏུ་མི་བདེན་པར་ཐལ། བློ་གཅིག་ཏུ་ཤེས་པ་མ་འཁྲུལ་བས་མ་མཐོང་བའི་ཕྱིར་ཏེ། དེ་ཉིད་དུ། དེ་ལྟ་མིན་ན་སྣ་ཚོགས་ཀྱི། ། ངོ་བོར་སྣང་ཅན་དངོས་གཅིག་ལ། །
རྣམ་པ་ཇི་ལྟར་བདེན་འགྱུར་ཏེ། གཅིག་པ་ཉིད་དེ་ཉམས་ཕྱིར་རོ། ། ཞེས་དང་། རང་བཞིན་མཐོང་མེད་ཕྱིར་གཅིག་མིན། ། ཞེས་སོ། ། དེས་ན་ཤེས་པའི་དངོས་པོ་གཅིག་གཟུང་འཛིན་གྱི་རྣམ་པ་ཆོས་ཅན། སྣང་བ་ལྟར་དེ་ཁོ་ན་ཉིད་དུ་བདེན་པ་མིན་ཏེ། དཔྱད་ན་སྣང་བ་ལྟར་གཅིག་དང་དུ་མར་མི་བདེན་པའི་ཕྱིར་ཏེ། དེ་ཉིད་དུ། གང་གིས་དངོས་པོ་རྣམ་དཔྱད་ན། །
དེ་ཉིད་དུ་ན་དེ་དག་ལ། གཅིག་དང་དུ་མའི་རང་བཞིན་མེད། ། ཅེས་སོ། ། དེ་ལྟར་ན་འཁྲུལ་ངོར་བློ་རང་ཉིད་བཞག་བྱ། རང་རིག་འབྲས་བུ། འཛིན་རྣམ་ཚད་མ་སྟེ། དེ་ཉིད་དུ། དེ་ལྟར་རུང་ཉིད་དེ་ཚད་བདག ། གཞལ་བྱ་རང་རིག་འབྲས་བུ་ཡིན། ། ཞེས་སོ།
དེ་ལྟར་ན་སེམས་ཙམ་པའི་ལུགས་ལ་གཟུང་འཛིན་དང་དོན་དུ་སྣང་བ་གྲུབ་ཀྱི་གཟུང་འཛིན་དང་དོན་མ་གྲུབ་བོ། ། འདི་རྣམ་བརྫུན་པའི་ཚད་འབྲས་ཡིན་པར་བོད་སྔ་མ་དག་གིས་མ་དགོངས་ཤིང་། རྣམ་འགྲེལ་དུ། སྣ་ཚོགས་སྣང་ཅན་དོན་རྣམས་ལ། ། གལ་ཏེ་རང་ཉིད་མི་རིགས་ནི། ། རེ་ཤིག་གཅིག་པུའི་བློ་དེ་ཉིད། ། སྣ་ཚོགས་སུ་ནི་ཇི་ལྟར་སྣང་། ། ཞེས་པའི་ལན་དུ། ལྷ་དབང་བློར། རྣམ་པ་དེ་དོན་དམ་པར་འདོད་པ་གང་ཡིན་པ་དེ་ལ་སྐྱོན་འདི་ཡིན་གྱི་ང་ལ་ནི་མ་ཡིན་ཏེ།
དེ་ལྟར་མི་འདོད་པ་ཉིད་ཀྱི་ཕྱིར་རོ་ཞེས་བསྟན་པའི་ཕྱིར་ཞེས་སྨོས་ནས། ཇི་ལྟ་ཇི་ལྟར་དོན་བསམས་པ། ། དེ་ལྟ་དེ་ལྟར་རྣམ་བྲལ་ཞེས། ། མཁས་པ་རྣམས་ཀྱིས་གང་གསུངས་པ། ། དེ་ནི་དངོས་སྟོབས་འོངས་པ་ཡིན། ། ཞེས་པ་ནས། འཇིག་རྟེན་ཐུགས་ནི་འབའ་ཞིག་གིས། ། ཕྱི་རོལ་སྤྱོད་ལ་འཇུག་པར་མཛད། ། ཅེས་པའི་རྣམ་བདེན་བཀག་ནས་བརྫུན་པའི་རྣམ་གཞག་མཛད་པ་ཡིན་པ་ལ་དེ་ལྟར་མ་དགོངས་པར། རྒྱན་མཁན་པོས།
གྲུབ་མཐའ་བཞིའི་རྣམ་གཞག་བྱས་ན། དེས་ན་མཚན་ཉིད་སྟོང་པའི་ཕྱིར། རང་བཞིན་འཛིན་པར་རབ་ཏུ་བཤད། ། ཅེས་སོགས་ཀྱིས་དབུ་མའི་གྲུབ་མཐའ་གྱིས་བཞེས་སོ་ཞེས་དང་། སློབ་དཔོན་འདི་རྣམ་བདེན་པ་ཁོ་ན་ཡིན་ནོ་ཞེས་སྨྲ་བ་རྣམས་ནི་གཉིད་ཀྱིས་བརླམས་པའི་བླབ་ཆོལ་དང་འདྲ་བར་ཟད་དོ། ། གཉིས་པ་དེའི་སྒྲུབ་བྱེད་ལ་གཉིས་ལས་ཚུལ་གཉིས་སྒྲུབ་པ་ནི། སྔོ་འཛིན་ཆོས་ཅན། ཡུལ་གྱི་རྣམ་པ་ཅན་ཡིན་ཏེ། ། དེ་དྲན་པའི་ཤེས་པ་གཟུང་འཛིན་གྱི་རྣམ་པ་གཉིས་ཅན་གྱིས་དེ་འཛིན་པའི་རྣམ་པ་ཅིག་གིས་ལྷག་པར་དམིགས་པའི་ཕྱིར་ཏེ། མདོར།
ཡུལ་ཤེས་པ་དང་དེ་ཤེས་པའི། ། དབྱེ་བས་བློ་ཡི་ཚུལ་གཉིས་ཉིད། ། ཅེས་སོ། ། མ་ངེས་ན་དེ་ཆོས་ཅན། དེ་དྲན་པའི་ཤེས་པ་ཕྱི་མ་ཕྱི་མས་སྔོན་པོའི་རྣམ་པ་ཅན་དུ་སྣང་ན་དྲན་པར་མི་འགྱུར་བར་ཐལ། དེ་སྔོན་པོའི་རྣམ་པ་ཅན་མིན་པའི་ཕྱིར། ཐལ་བ་ལས་འཛིན་པའི་ཕྱིར་ཡང་ཚུལ་གཉིས་པ་ཡིན་ཏེ། མདོའི་འགྲེལ་པར། ཕྱིས་རྗེས་ལ་སྐྱེས་པའི་ཤེས་པ་ལ་ཡང་སྔར་རིང་དུ་འདས་པའི་ཡུལ་སྣང་བར་མི་འགྱུར་ཏེ། གང་གི་ཕྱིར་ཞེ་ན།

དེ་ཡུལ་མ་ཡིན་པའི་ཕྱིར་རོ། ། དེའི་ཕྱིར་ཤེས་པ་ལ་ཚུལ་གཉིས་ཡོད་པར་གྲུབ་བོ་ཞེས་སོ། ཡང་དོན་སྣང་གི་ཤེས་པ་ཆོས་ཅན། དོན་གྱི་རྣམ་ཅན་ཡིན་ཏེ། དོན་གྱི་རྣམ་ཅན་དུ་དྲན་པའི་ཕྱིར་ཏེ། དེ་ཉིད་དུ། དུས་ཕྱིས་དྲན་པ་ལས་ཀྱང་སྟེ། ། ཚུལ་གཉིས་ཉིད་དོ་ཞེས་འབྲེལ་ཏོ། ། གང་གི་ཕྱིར་ཡུལ་བཞིན་དུ་ཤེས་ཕྱིས་མྱོང་བའི་དྲན་པ་སྟེ། དེའི་ཕྱིར་ཡང་ཤེས་པའི་ཚུལ་གཉིས་ཉིད་དུ་གྲུབ་པ་ཡིན་ནོ་ཞེས་སོ། ། གཉིས་པ་རང་རིག་སྒྲུབ་པ་ནི།
ཚུལ་གཉིས་པའི་བློ་ཆོས་ཅན། རྣམ་པ་ལ་ལྟོས་ན་རང་རིག་ཏུ་གྲུབ་སྟེ། རྣམ་པ་དང་བཅས་པར་དྲན་པའི་ཕྱིར། མདོར། རང་རིག་པ་ཉིད་དུ་ཡང་ངོ་། ། ཅིའི་ཕྱིར་ཞེ་ན། མ་མྱོང་བར་འདི་མེད་པའི་ཕྱིར་རོ་ཞེས་སོ། ། ཅི་སྟེ་ཤེས་པ་གཞན་གྱིས་མྱོང་ངོ་ཞེ་ན། སྔོ་འཛིན་མྱོང་བའི་ཤེས་པ་ཆོས་ཅན། དྲན་པར་མི་འགྱུར་བར་ཐལ།
རང་ལ་མྱོང་བའི་ཕྱིར་མ་ངེས་ཏེ། དེ་ཡང་ཤེས་པ་གཞན་གྱིས་མྱོང་ན་དེ་ལའང་དྲན་པ་མཐོང་བས་ཤེས་པ་གཞན་གྱིས་མྱོང་དགོས་པས་མྱོང་བྱེད་ཐུག་མེད་དུ་འགྱུར་ཏེ། མདོར། ཤེས་པ་གཞན་གྱིས་ཉམས་མྱོང་ན། ། ཐུག་མེད་དེ་ལའང་དྲན་པ་སྟེ། ། ཞེས་སོ། ། ཡང་དོན་སྣང་གི་ཤེས་པ་ཆོས་ཅན། ཡུལ་ལ་མི་འཕོ་བར་ཐལ། རང་མ་རིག་པའི་ཕྱིར། རང་རྒྱུད་འཕང་ངོ་། །
དེས་ན་རང་རིག་པར་གྲུབ་སྟེ། མདོར། དེ་བཞིན་ཡུལ་གཞན་ལ་འཕོ་བ། ། མེད་འགྱུར་དེ་ཡང་འདོད་པ་ཉིད། ། དེའི་ཕྱིར་གདོན་མི་ཟ་བར་རང་རིག་པའི་ཤེས་པ་ཁས་བླང་བར་བྱའོ་ཞེས་སོ། ། གསུམ་པ་ཐ་སྙད་པའི་ཚད་མར་བསྟན་པ་ནི། ཅི་སྟེ། ཤེས་པ་ཐམས་ཅད་བསླད་པར་ཁྱད་མེད་པའི་ཕྱིར། ཚད་མ་དང་ཚད་མ་མིན་པའི་རྣམ་གཞག་མི་འཐད་དོ་ཞེ་ན། སྐྱོན་མེད་དེ།
ཐ་སྙད་གང་ལ་བྱིས་པས་ཀྱང་ཡིད་བརྟན་དུ་མེད་པར་མཐོང་བ་དེ་ནི་ཚད་མ་མིན་པར་བཞག་ལ། རྣམ་པར་ཤེས་པ་གཞན་སངས་རྒྱས་མ་ཐོབ་ཀྱི་བར་དུ་བག་ཆགས་བརྟན་པའི་ངོར་དོན་གྱི་འབྲས་བུར་མཐོང་བ་དེ་ནི་ཚད་མར་བརྗོད་དོ། ། དེས་ན་བྱིས་པ་སོ་སྐྱེས་བྱས་པའི་ཀུན་ཏུ་ཐ་སྙད་པའི་ཡུལ་ཅན་གང་ཡིན་པ་དེ་ལ་བལྟོས་ནས་ཚད་མ་དང་ཚད་མ་མ་ཡིན་པར་རྣམ་པར་གཞག་གི། ཐམས་ཅད་མཁྱེན་པ་ལ་ལྟོས་ནས་ནི་མ་ཡིན་ནོ། ། དེས་ན་ཀུན་ཏུ་ཐ་སྙད་པའི་ཚད་མ་འདི་ནི་དོན་དམ་པ་ཚད་མ་ལ་གཞུག་པའི་དོན་ཏེ། ཐ་སྙད་པའི་ཚད་མས་དོན་སེམས་པ་ལ་ཞུགས་པ་ན། བསམ་བྱུང་གི་ཤེས་རབ་སྐྱེ་ཞིང་དེ་གོམས་པར་བྱས་པས་དོན་དམ་པའི་ཚད་མ་མངོན་དུ་བྱེད་དོ། ། ཕྱོགས་གླང་གྲགས་པའི་གསུང་རབ་ཟླ་ཟེར་གྱིས། ། རྣམ་དཔྱོད་དག་པའི་ཀུ་མུད་ཁ་ཕྱེ་བས། ། བློ་གསལ་བློ་ཡི་དགའ་བ་བསྐྱེད་པའི་སླད། །
བཞེད་དོན་ཀུན་དའི་དགའ་སྟན་འདི་བཀྱེ་འོ། ། ད་དུང་མཁས་པ་གཞན་གྱིས་མ་རྙེད་པའི། ། རྣམ་གཞག་བལྟ་བས་མི་ངོམས་དུ་མ་ཞིག ། བདག་བློའི་བང་མཛོད་ནང་ན་ཡོད་མོད་ཀྱི། ། སྙིགས་དུས་སྐྱེ་བོའི་ངོར་བྱས་ཕྱོགས་ཙམ་བརྗོད། ། རིགས་པའི་དེ་ཁོ་ན་ཉིད་རྣམ་པར་ངེས་པ་ལས། མངོན་སུམ་གཏན་ལ་དབབ་པའི་ཡོངས་སུ་བཅད་པ་སྟེ་གསུམ་པའོ།། ༈ །གཉིས་པ་རྗེས་དཔག་ལ། རང་དོན་དང་། གཞན་དོན་རྗེས་དཔག་གཉིས་ལས།
དང་པོ་ལ། རྗེས་དཔག་གི་ངོ་བོ་རྒྱུ་རྟགས་ཡང་དག་རྗེས་དཔག་གི་དབྱེ་བ། བསལ་བྱ་ལྟར་སྣང་། རྗེས་དཔག་གི་ཚད་འབྲས་ལྔའི་དང་པོ་ལ་དགག་པ་ནི། ཁ་ཅིག་ཚུལ་གསུམ་པའི་རྟགས་ལས་གཞལ་བྱ་རྟོགས་པ་ཞེས་པ་ནི་རྟགས་ཡང་དག་དུ་བ་འཛིན་པའི་རྟགས་འཛིན་མྱོང་བའི་རང་རིག་གིས་མ་ངེས་ཏེ། ཚུལ་གསུམ་པའི་རྟགས་ལ་བརྟེན་ནས་ཚད་མ་ཡིན་པས་སོ། ། ཆུ་མིག་པས། རྒོལ་བ་ཚུལ་གསུམ་པའི་རྟགས་ལ་བརྟེན་ནས་བསྒྲུབ་བྱ་རྟོགས་པ་ཞེས་པ་ནི་རྒོལ་ཕྱིར་བྱ་རྟོགས་པ་ཞེས་པ་ནི་རྒོལ་ཕྱིར་རྒོལ་མེད་པ་ན་བློ་བུར་དུ་བའི་རྟགས་ལས་མེ་རྟོགས་པ་དེ་རྗེས་དཔག་མ་ཡིན་པར་ཐལ་བའི་ཕྱིར། འདོད་མི་ནུས་ཏེ། ཤཱཀྱ་བློར།
ཕྱོགས་འགའ་ཞིག་ན་མ་བསམ་པ་ལས་དུ་བ་བློ་བུར་དུ་བྱུང་བ་ལས་མེ་རྟོགས་པ་ལྟ་བུའོ་ཞེས་སོ། ། གཞན་ཡང་། རྒོལ་བས་རྗེས་དཔག་གི་རྗེས་ཀྱི་ངེས་པས་བསྒྲུབ་བྱ་རྟོགས་པའང་དེར་ཐལ་བས་སོ། ། གཉིས་པ་བཞག་པ་ལ་བཞི་ལས། དངོས་ཀྱི་དོན་ནི། ཚུལ་གསུམ་ངེས་པའི་རྟགས་ལས་གཞལ་བྱ་ལྐོག་གྱུར་རྟོགས་པའི་རྟོག་པ་སྟེ། རིགས་ཐིགས་སུ། རྗེས་སུ་དཔག་པར་བྱ་བ་ལ་ཚུལ་གསུམ་པའི་རྟགས་ལས་ཤེས་པ་གང་ཡིན་པའོ་ཞེས་དང་། མདོར། རྗེས་དཔག་རྣམ་གཉིས་རང་དོན་ནི། །
ཚུལ་གསུམ་རྟགས་ལས་དོན་མཐོང་ཡིན། ། ཞེས་སོ། ། རྗེས་དཔག་དང་རྗེས་དཔག་ཚད་མ་ལ་ལྡོག་པ་ཐ་དད་ཡོད་ཀྱང་མཚན་ཉིད་ལོགས་སུ་སྨོས་མི་དགོས་ཏེ། རྗེས་དཔག་ལ་ཚད་མ་མིན་པ་མི་སྲིད་པའི་ཕྱིར། དེ་བཞིན་དུ་རང་དོན་རྗེས་དཔག་ལའང་ཤེས་པར་བྱ་སྟེ། རྟོགས་པ་པོ་གང་དག་གིས་ཚུལ་གསུམ་གྱི་རྟགས་ལས་གཞལ་བྱ་ལྐོག་གྱུར་དུ་རྟོགས་པ་དེ་རང་དོན་རྗེས་དཔག་ཡིན་པའི་ཕྱིར་ཏེ། ཚུལ་དང་ལྡན་པའི་རྟགས་ལས་རྗེས་སུ་དཔག་པར་བྱ་བ་ལྐོག་ཏུ་གྱུར་པའི་ཡུལ་ལ་རྟོགས་པ་པོའི་གང་ཤེས་པ་སྐྱེ་བ་དེ་རང་དོན་རྗེས་སུ་དཔག་པའོ། ། གཉིས་པ་རིགས་མི་མཐུན་སེལ་ཚུལ་ནི། ཚུལ་གསུམ་པའི་རྟགས་ལས་ཞེས་པས་ཚུལ་གསུམ་མ་ཚང་བ་ལས་སྐྱེས་པ་དང་། ལྐོག་གྱུར་རྟོགས་པ་ཞེས་པས་ཚུལ་གསུམ་ལས་སྐྱེས་ཀྱང་ཚུལ་གསུམ་ལ་དམིགས་པའི་རྟགས་འཛིན་རྗེས་དཔག་ཡིན་པ་ཆོས༵་ཅ༵ན།
གསུམ་པ་འཁྲུལ་ཡང་ཚད་མར་བསྟན་པ་ནི། རྗེས་དཔག་ཆོས་ཅན། ཚད་མ་མིན་པར་ཐལ། འཁྲུལ་པ་ཡིན་པའི་ཕྱིར་ཞེ་ན། མ་ངེས་ཏེ། དེ་ཆོས་ཅན། རང་གི་སྣང་ཡུལ་ཕྱི་རོལ་དོན་དུ་མེད་པ་ལ་དོན་དུ་ཞེན་པའི་སྒོ་ནས་སྣང་ཡུལ་ལ་འཁྲུལ་པ་ཡིན་ཡང་ཚད་མར་བཞག་སྟེ། རྒྱུད་ནས་འཇུག་ཡུལ་གྱི་དངོས་པོ་དང་འབྲེལ་བས། འཇུག་ཡུལ་ལ་མི་སླུ་བའི་ཕྱིར་ཏེ། རྣམ་ངེས་སུ།
དེ་མ་ཡིན་ལ་དེར་འཛིན་ཕྱིར། ། འཁྲུལ་ཡང་འབྲེལ་ཕྱིར་ཚད་མ་ཉིད། ། ཅེས་སོ། ། མ་གྲུབ་པ་མིན་ཏེ། མེ་ལོང་ལ་སོགས་པ་བསྒྲུབ་བྱའི་ཆོས་ཀྱི་དངོས་པོ་ནི་འབྲེལ་པ་ངེས་བྱེད་ཀྱི་རྟགས་འཛིན་སེམས་ཀྱི་རྒྱུ་ཡིན་ལ། དེ་ལས་རྟགས་ཅན་གྱི་བློ་རྗེས་དཔག་སྐྱེ་བའི་ཕྱིར་ཏེ། དེ་ཉིད་དུ། དངོས་གང་ཇི་ལྟ་ཇི་ལྟ་བར། ། དེ་ནི་དེ་འདྲའི་རྟག་སེམས་ཀྱི། ། རྒྱུ་ཡིན་དེ་ལས་དེ་ལྟ་ཡི། །
དངོས་ལས་དེ་བསྐྱེད་རྟགས་ཅན་བློ། ། དེ་ལྟར་རྟགས་དང་རྟགས་ཅན་བློ། ། བརྒྱུད་པ་ཡིས་ནི་དངོས་པོ་དང་། ། འབྲེལ་ཕྱིར་དེར་སྣང་བ་ཡིས་ནི། ། སྟོང་ཡང་སླུ་བྱེད་ཉིད་མ་ཡིན། ། ཞེས་སོ། ། ཅི་སྟེ་མངོན་སུམ་བཞིན་དུ་སྣང་ཡུལ་ལ་ཚད་མར་རིགས་ཀྱི་འཇུག་ཡུལ་ལ་ནི་མ་ཡིན་ཏེ། འཇུག་ཡུལ་རང་མཚན་མི་སྣང་བས་སོ་ཞེ་ན། མ་ངེས་ཏེ། འཇུག་ཡུལ་དང་འབྲེལ་བས་ཚད་མ་གཉིས་ཀ་དངོས་པོའི་ཡུལ་ཅན་ཡིན་ཏེ།
དེ་ཉིད་དུ་དེ་ཉིད་ཀྱི་ཕྱིར་མངོན་སུམ་དང་རྗེས་སུ་དཔག་པ་གཉིས་ཀ་དངོས་པོའི་ཡུལ་ཅན་ཡིན་ཏེ། ཞེས་སོ། ། བཞི་པ་འགལ་བ་སྤང་བ་ནི། འོ་ན་སློབ་དཔོན་གྱིས་ཚད་མ་ཡུལ་ཐ་དད་པར་ཇི་ལྟར་གསུངས་ཤེ་ན། སྣང་ཡུལ་ཐ་དད་པས་དེ་ལྟར་གསུངས་ཀྱིས་འཇུག་ཡུལ་ཐ་དད་པས་མིན་ཏེ། དེ་ཉིད་དུ། དམིགས་པའི་ཡུལ་ཐ་དད་པས་ཚད་མའི་ཡུལ་ཐ་དད་དུ་བཤད་ཀྱི་ཚད་མའི་བྱ་བའི་ཡུལ་ཐ་དད་པས་ནི་མ་ཡིན་ནོ་ཞེས་སོ། ། གཉིས་པ་རྒྱུད་རྟགས་ཡང་དག་ལ་མཚན་ཉིད་ལྟོས་གཞི་དང་བཅས་ཏེ་བསྟན། མཚོན་བྱ་དབྱེ་བ་དང་བཅས་ཏེ་བཤད་པའོ། ། དང་པོ་ལ་ཚུལ་གསུམ་དངོས།
དེ་དག་གི་ལྟོས་གཞིའོ། ། དང་པོ་ལ། ཕྱོགས་ཆོས། རྗེས་ཁྱབ། ལྡོག་ཁྱབ་གསུམ་ལས་དང་པོ་ལ། མཚན་ཉིད། བསལ་བྱ་སེལ་ཚུལ། དབྱེ་བ། མཚན་གཞི། ངེས་བྱེད་ལྔའི་དང་པོ་ལ།
དགག་པ་ནི། གཙང་ནག་པ་བསྒྲུབ་བྱའི་ཆོས་ཇི་ལྟར་སྒྲུབ་ཚུལ་ལྟར། རྟགས་བསྒྲུབ་བྱའི་ཆོས་ཅན་ལ་ཡོད་པར་ངེས་པའོ་ཞེ་ན། བྱས་པ་རྟགས་ཡང་དག་ཏུ་གྱུར་པའི་ཕྱོགས་ཆོས་ངེས་བྱེད་ཀྱི་ཚད་མ་ཆོས་ཅན། སྒྲ་ལ་བྱས་པ་ཕྱོགས་ཀྱི་ཆོས་སུ་མ་གྲུབ་པར་ཐལ། སྒྲ་ལ་ཆོས་མི་རྟག་པ་སྒྲུབ་ཚུལ་ལྟར་བྱས་པ་ཆོས་ཅན་སྒྲ་ལ་ཡོད་པར་ངེས་པ་མ་ཡིན་པའི་ཕྱིར་ཏེ། སྒྲ་ལ་མི་རྟག་པ་སྒྲུབ་ཚུལ་མ་ངེས་པའི་ཕྱིར་ཏེ། རྣམ་ངེས་སུ། རྟགས་རང་ཉིད་རྣམ་པར་ཤེས་པའི་ཡུལ་དུ་གྱུར་པས་ནི་རྟགས་ཅན་རྟོགས་པར་བྱེད་པ་མ་ཡིན་ནོ། ། ཞེས་སོ། །
ཆུ་མིག་པས་རྟགས་ཆོས་ཅན་རྗེས་སུ་དཔག་བྱ་ལ་ཡོད་པར་ཚད་མས་ངེས་པ་ཞེ་ན། དེ་ལྟར་ངེས་པའི་བློ་སྤང་ཕྱོགས་སུ་ཐལ་ཞིང་། སྒྲ་མི་རྟག་སྒྲུབ་ཀྱི་རྟགས་ཡང་དག་བྱས་པ་ཆོས་ཅན། ཕྱོགས་ཆོས་མ་གྲུབ་པར་ཐལ། ཆོས་ཅན་སྒྲ་རྗེས་སུ་དཔག་བྱ་ལ་ཡོད་པར་ཚད་མས་མ་ངེས་པའི་ཕྱིར་ཏེ། སྒྲ་གྲུབ་ཟིན་པས་རྗེས་སུ་དཔག་བྱ་མིན་པའི་ཕྱིར་རོ། ། ཁ་ཅིག རང་གི་ཤེས་འདོད་ཆོས་ཅན་ལ་འགོད་ཚུལ་ལྟར་གྲུབ་པའི་རྟགས་ཤེ་ན། དོན་བྱེད་ནུས་མེད་ཆོས་ཅན། འཇིག་མེད་ལ་ཕྱོགས་ཆོས་མ་གྲུབ་པར་ཐལ།
རང་གི་ཤེས་འདོད་ཆོས་ཅན། འཇིག་མེད་ལ་འགོད་ཚུལ་ལྟར་མ་གྲུབ་པའི་ཕྱིར་ཏེ། རང་གི་ཤེས་འདོད་ཆོས་ཅན་མི་སྲིད་པའི་ཕྱིར་ཏེ། ཤེས་འདོད་ཁེགས་པས་སོ། ། གཉིས་པ་བཞག་པ་ནི། རང་གི་བསྡུས་བྱའི་ཆོས་རྗེས་སུ་དཔག་བྱའི་ཆོས་ཅན་ལ་ཡོད་པ་ཁོ་ནར་ངེས་པའི་རྟགས་ཏེ་རིགས་ཐིགས་སུ། རྗེས་སུ་དཔག་པར་བྱ་བ་ཡོད་པ་ཉིད་དང་ཞེས་སོ། ། གཉིས་པ་བསལ་བྱ་སེལ་ཚུལ་ནི། ཡོད་པས་ཕྱོགས་ཆོས་ཙམ་མ་གྲུབ་པ་དང་། ཁོ་ནས་ཕྱོགས་གཅིག་ལ་མ་གྲུབ་པ་དང་།
ངེས་པས་ཐེ་ཚོམ་ཟ་བའི་མ་གྲུབ་པ་བསལ་ལོ། ། གསུམ་པ་དབྱེ་ན། ཡང་དག་གི་དང་། འགལ་བའི་དང་། མ་ངེས་པའི་ཕྱོགས་ཆོས་གསུམ་མོ། ། དེ་ལ་ཡང་དག་པའི་ཕྱོགས་ཆོས་ཀྱི་མཚན་ཉིད། འབྲེལ་བ་ངེས་པའི་རྟགས་གང་རང་གི་ཆོས་རྗེས་སུ་དཔག་བྱའི་ཆོས་ཅན་ལ་ཡོད་པ་ཁོ་ནར་ངེས་པ་ཞེས་པ་སྟེ་འདིས་མཚོན་ནས་གཞན་གཉིས་ཀྱི་མཚན་ཉིད་ཀྱང་ཤེས་པར་བྱའོ། ། བཞི་པ་མཚན་ཉིད་ནི། རྟགས་དང་ཆོས་ཅན་གྱི་རང་གི་ངོ་བོ་རང་མཚན་ཡིན་ལ། དེ་དག་གི་རྣམ་པར་དབྱེ་བ་དང་རྣམ་གཞག་རྟོག་པས་རྟགས་པ་ཡིན་ཏེ།
རང་འགྲེལ་དུ། ཆོས་དང་ཆོས་ཅན་ཉིད་དུ་ཐ་དད་པ་བློའི་རྣམ་པས་བྱས་ཀྱི་དོན་ཀྱང་ནི་མ་ཡིན་ཏེ། བློའི་བྱེ་བྲག་རང་དགའ་བ་རྣམས་དོན་གྱི་རྟེན་མ་ཡིན་པའི་ཕྱིར་རོ། ། དེ་དག་གི་བཏགས་པའི་ཡུལ་གྱི་དོན་གོ་ན་དོན་མི་ཐོབ་པར་འགྱུར་རོ་ཞེས་དང་། རྣམ་འགྲེལ་དུ། དོན་ཡོད་ཤེས་ལ་ལྟོས་བཅས་ཡིན། ། ཞེས་དང་། ཤཱཀྱ་བློར། བྱས་པ་ཉིད་ལ་སོགས་པ་ལྡོག་པས་ཐ་དད་པར་རྣམ་པར་བཞག་པ་དེ་ལ་ཡང་ཆོས་ཅན་གྱི་རྣམ་པར་དབྱེ་བ་ནི་རྨོངས་པ་ལ་བསྟན་པའི་ཐབས་སུ་བརྗོད་པའི་དོན་ཡིན་གྱི་གོ་བར་བྱེད་པ་ནི་རྟགས་ཀྱི་རང་གི་མཚན་ཉིད་ཁོ་ན་ཡིན་ནོ་ཞེས་དང་། ཆོས་མཆོག་ལས།
གོ་བར་བྱ་བ་དང་གོ་བར་བྱེད་པ་ནི་རང་གི་མཚན་ཉིད་ཁོ་ན་ཡིན་ལ། ཞེས་སོ། ། ལྔ་པ་ངེས་བྱེད་ནི། རྟགས་ཆོས་ཅན་ལ་ཡོད་པར་མངོན་སུམ་མམ་རྗེས་དཔག་གིས་རབ་ཏུ་གྲུབ་པ་ཡིན་ལ་དེ་དག་གི་རྗེས་ཀྱི་ངེས་ཀྱིས་གྲུབ་པའང་དེ་དག་གིས་གྲུབ་པར་འཇོག་སྟེ། གཏན་ཚིགས་ཐིགས་པར། ཕྱོགས་ཀྱི་ཆོས་མངོན་སུམ་མམ་རྗེས་སུ་དཔག་པའི་སྒོ་ནས་རབ་ཏུ་གྲུབ་པ་ནི་ངེས་པ་སྟེ། དཔེར་ན་ཕྱོགས་ན་དུ་བའམ་སྒྲ་ལ་བྱས་པ་ཉིད་ལྟ་བུ་ཞེས་དང་། དུལ་ལྷས་དེ་ལྟར་ཕྱོགས་ཀྱི་ཆོས་ལ་རྣམ་པར་རྟོག་པ་ཚད་མའི་རྗེས་ལས་བྱུང་བ་ལོགས་ཤིག་ཏུ་ཚད་མ་ཡིན་པ་བསལ་ནས་ཞེས་དང་། གཏན་ཚིགས་ཐིགས་པར། འདིས་ནི་ཆོས་དང་ཆོས་ཅན་དང་རྟགས་ལ་སོགས་པའི་རྣམ་པར་རྟོག་པ་ཚད་མའི་རྗེས་ལ་འབྱུང་བ་ཚད་མ་ཉིད་དུ་བསལ་བ་ཡིན་ནོ་ཞེས་སོ། །
གཉིས་པ་རྗེས་ཁྱབ་ལ་བཞི་ལས། མཚན་ཉིད་ལ་དགག་པ་ནི། ཁ་ཅིག་ཆོས་ཅན་དང་བསྒྲུབ་བྱའི་ཆོས་ཡོད་དུ་མཐུན་པ་ཁོ་ན་ལ་རྟགས་ཡོད་པར་ངེས་པ་ཞེ་ན། མི་རྟག་པ་ཆོས་ཅན། སྒྲ་མི་རྟག་སྒྲུབ་ལ་རྗེས་ཁྱབ་ངེས་པར་ཐལ་ལོ། ། འདོད་ན། རྣམ་ངེས་ལས། དེ་ཉིད་བདག་ཉིད་ལས་རྗེས་སུ་འགྲོ་བ་མེད་པའི་ཕྱིར་རོ་ཞེས་སོ། ། ཆུ་མིག་པས་རྟགས་མཐུན་ཕྱོགས་ཁོ་ན་ལ་ཡོད་པར་ངེས་པ་ཞེས་པ་ཡང་སྔ་མས་མ་ངེས་ཤིང་། ཁ་ཅིག་རང་གི་བསྒྲུབ་བྱའི་ཆོས་དང་འབྲེལ་པའི་ངེས་ཤིང་མཐུན་ཕྱོགས་ཁོ་ན་ལས་ཡོད་པར་ངེས་པ་ཞེ་ན།
བསྒྲུབ་བྱའི་ཆོས་ཆོས་ཅན། རྗེས་འགྲོའི་ཁྱབ་པ་མ་གྲུབ་པར་ཐལ། མཚན་ཉིད་དེ་མ་གྲུབ་པའི་ཕྱིར་ཏེ། བསྒྲུབ་བྱའི་ཆོས་དང་འབྲེལ་བ་མེད་པས་སོ། ། གཞག་པ་ན། རྟགས་ཀྱི་རྗེས་འགྲོའི་ཁྱབ་པའི་མཚན་ཉིད། འབྲེལ་པ་ངེས་པའི་རྟགས་གང་དེའི་མཐུན་ཕྱོགས་ཁོ་ན་ལ་ཡོད་པར་ཚད་མས་ངེས་པ་སྟེ། རིགས་ཐིགས་སུ། མཐུན་པའི་ཕྱོགས་ཉིད་ལ་ཡོད་པ་དང་ཞེས་དང་། རྣམ་ངེས་སུ།
དེ་མཚུངས་ལ་ཡོད་ཞེས་དང་། དེ་བཞིན་དུ་དེ་དང་མཐུན་པ་ཉིད་ལ་ཡང་ངོ་ཞེས་སོ། ། གཉིས་པ་རིགས་མི་མཐུན་སེལ་ཚུལ་ནི། ཡོད་པས་འགལ་བ་དང་། ཁོ་ནས་ཐུན་མོང་གི་མ་ངེས་པ་དང་། ངེས་པས་རྗེས་འགྲོ་ལ་ཐེ་ཚོམ་ཟ་བ་སེལ་ཏོ། ། གསུམ་པ་དབྱེ་ན། ཡང་དག་དང་། མ་གྲུབ་པའི་རྟགས་ཀྱི་རྗེས་འགྲོ་གཉིས་སམ། མཐུན་ཕྱོགས་ལ་ཁྱབ་བྱེད་དང་ཆ་གཉིས་པ་གཉིས་སོ། །
བཞི་པ་རྩོད་སྤང་ནི། ཐལ་འགྱུར་གྱི་རྗེས་འགྲོའི་ཁྱབ་པ་འགའ་ཞིག་རྗེས་ཁྱབ་མིན་པར་ཐལ་ཞིང་། བསྒྲུབ་བྱའི་ཆོས་ཀྱང་རྗེས་ཁྱབ་ཏུ་ཐལ་ལོ་ཞེ་ན། སྔ་མ་མ་གྲུབ་སྟེ། འབྲེལ་པ་མ་ངེས་ན་རྗེས་སུ་འགྲོ་བ་མི་སྲིད་དེ། ལྡོག་པ་མི་འགྲུབ་པའི་ཕྱིར་ཏེ། རྣམ་འགྲེལ་དུ། དེ་ལྟ་མིན་ན་གཅིག་ལྡོག་པས། ། ཇི་ལྟར་གཞན་ནི་ལྡོག་པར་འགྱུར། ། ཞེས་དང་།
དེ་བཞིན་གཅིག་གཅིག་ཉེ་བའི་ཕྱིར། ། ཇི་ལྟར་གཞན་ནི་ཉེ་བར་འགྱུར། ། ཞེས་སོ། ། ཕྱི་མའང་མ་གྲུབ་སྟེ། འབྲེལ་པ་རྟགས་ལ་བརྩིའི་ཆོས་ཅན་ལ་མི་བརྩི་སྟེ། རྒྱལ་དབང་བློར། རྟགས་ཁོ་ན་ལ་འབྲེལ་པ་འཇུག་གོ་ཞེས་སོ་རྟོགས་པར་བྱ་བའི་ཆེད་དུ་འདི་བརྗོད་པ་འབའ་ཞིག་གི། གལ་ཏེ་འོ་ན་རྟགས་ཁོ་ན་ལ་འཇུག་ན་ཇི་ལྟར་རྟགས་དང་རྟགས་ཅན་དག་གི་འབྲེལ་པའོ་ཞེས་བརྗོད་ཅེ་ན། འདི་རྟགས་ཁོ་ན་ལ་འཇུག་ཀྱང་རྟགས་ཅན་གྱི་ངོ་བོ་སྦྱོར་བ་ལ་ལྟོས་ནས་འཇུག་གོ་ཞེས་པས་འདི་སྐད་བརྗོད་ཀྱི། གཉིས་ལ་གནས་པ་ཉིད་ཀྱི་ཕྱིར་ན་མ་ཡིན་ནོ་ཞེས་པ་སྐྱོན་མེད་དོ་ཞེས་སོ། །
གསུམ་པ་ལྡོག་ཁྱབ་ལ་གསུམ་ལས། མཚན་ཉིད་དངོས་ལ་དགག་པ་ནི། ཁ་ཅིག་རྟགས་མི་མཐུན་ཕྱོགས་ལ་མེད་པར་ངེས་པ་ཞེས་དང་། ཆུ་མིག་པས། དཔེ་ལ་ཚད་མས་གྲུབ་པའི་རྟགས་མི་མཐུན་ཕྱོགས་ལ་མེད་པར་ངེས་པ་ཞེ་ན། དེ་ལྟར་ངེས་པའི་གང་ཟག་ཀྱང་དེར་འགྱུར་ཞིང་། རྟགས་ཡང་དག་གི་རྗེས་འགྲོའི་ཁྱབ་པ་ངེས་ཤིང་ལྡོག་ཁྱབ་ངེས་པའི་ཚེ་ན། རྟགས་ཡང་དག་ཆོས་ཅན། ལྡོག་ཁྱབ་མ་གྲུབ་པར་ཐལ། མཚན་ཉིད་དེ་མ་ཚང་བའི་ཕྱིར་རོ། །
ཆོས་ཅན་མ་གྲུབ་པ་ཡང་མིན་ཏེ། ཆོས་མཆོག་ཏུ། འདི་ལྟར་མཐུན་པའི་ཕྱོགས་ལ་ཡོད་པ་ཚད་མས་ངེས་ཀྱང་གཞལ་བྱ་ཉིད་བཞིན་དུ་མི་མཐུན་པའི་ཕྱོགས་ལ་མེད་པར་ངེས་པ་མ་ཡིན་ནོ། ། གང་ཞིག་ངེས་ཀྱང་མ་ངེས་པ་གང་ཡིན་པ་དེ་ནི་དེ་ལས་ཁྱད་པར་གཞན་ཉིད་ཡིན་པ་ཁྱད་པར་གཞན་ཉིད་ཀྱང་ཚུལ་གཞན་ཡིན་པར་བསྟན་པའི་ཕྱིར་ནི་ཚུལ་གཅིག་ཉིད་མ་ཡིན་ནོ་ཞེས་སོ། ། འོ་ན་ཕྱོགས་གླང་གིས། ཡང་ན་དོན་གྱི་གོ་བས་གང་ཡང་རུང་བ་གཅིག་གིས་གཉིས་ཀ་རབ་ཏུ་བསྟན་པའི་ཕྱིར་ཞེས་པ་ཇི་ལྟར་དྲང་ཞེ་ན། ངག་གཅིག་གིས་གཉིས་ཀ་བསྟན་པར་ནུས་པ་ལ་དགོངས་ཀྱི་གཉིས་ཀ་བློ་གཅིག་གིས་ངེས་པར་བྱེད་པ་ལ་དགོངས་པ་མིན་པར་སྐྱོན་མེད་དོ། ། དེ་བཞིན་དུ། རྗེས་འགྲོ་གྲུབ་ན་གཞི་དེའི་སྟེང་དུ་ལྡོག་པའང་འགྲུབ་ཀྱི་ཁྱབ་པ་གཉིས་གང་རུང་ངེས་པའི་རྟོག་པ་ཁ་ཅིག་གིས་ཁྱབ་པ་གཉིས་གང་དུས་ཅིག་ཅར་ངེས་པ་མིན་ནོ། ། འོ་ན་རྣམ་འགྲེལ་དུ།
དོན་གྱིས་གོ་བས་གཅིག་ཤོས་ལ། ། དྲན་པ་ཡང་དག་སྐྱེ་བར་འགྱུར། ། ཞེས་པ་དང་འགལ་སྙམ་ན། དེ་ནི་ཁྱབ་པ་དངོས་སུ་མ་སྨྲས་པ་དེ་དྲན་པའི་དྲན་ཤེས་བསྐྱེད་པ་ལ་དགོངས་ཀྱི། ཁྱབ་པ་གང་རུང་དངོས་སུ་ངེས་པའི་བློ་དེས་མ་སྨྲས་པ་དངོས་སུ་རྟོག་པར་གསུངས་པ་མིན་ནོ། ། གཉིས་པ་གཞག་པ་ནི། རིགས་ཐིགས་སུ། མི་མཐུན་པའི་ཕྱོགས་ལ་མེད་པ་ཉིད་དུ་ངེས་པའོ་ཞེས་སོ། ། གཉིས་པ་བསལ་བྱ་སེལ་ཚུལ་ནི། མེད་པ་ཞེས་པས་འགལ་བ་དང་།
ཁོ་ནས་མི་མཐུན་པའི་ཕྱོགས་གཅིག་ལ་ཡོད་པ་དང་། ངེས་པས་མི་མཐུན་པའི་ཕྱོགས་ལས་ལྡོག་པ་ལ་ཐེ་ཚོམ་ཟ་བ་སེལ་ལོ། ། གསུམ་པ་ལྡོག་ཁྱབ་དང་མཚུངས་པ་ལ། དགག བཞག སྤང་གསུམ་ལས། དང་པོ་ལ་རྩོད་པ་ནི། ཁ་ཅིག་རྟགས་ཀྱི་ལྡོག་པ་དང་གཞི་ལ་བཀག་པའི་ལྡོག་ཁྱབ་གནད་མི་གཅིག་ཅིང་། ཆོས་མི་མཐུན་སྦྱོར་གྱིས་འབྲེལ་པ་མི་སྟོན་ཏེ། ཤཱཀྱ་བློར།
འདིར་འགའ་ཞིག་སྨྲ་བ་གང་ཡིན་པ་དེ་རེ་ཞིག་བརྗོད་པར་བྱ་སྟེ། ངེས་པ་བསྟན་པར་བྱ་བའི་ཕྱིར་ལྡོག་པ་ཡིན་ནོ་ཞེས་བྱ་བ་དེ་ནི་མ་ཡིན་ཏེ། གང་གི་ཕྱིར་ལྡོག་པའི་ཚིག་ནི་མི་མཐུན་པའི་ཕྱོགས་ལ་འཇུག་པའི་དགོས་པ་ལྡོག་པའི་དོན་ཡིན་གྱི། དེས་འབྲེལ་པ་བརྗོད་པ་ནི་མ་ཡིན་ཏེ་ཞེས་དང་། འདིའི་བདག་ཉིད་ཀྱང་གཞན་ཉིད་ཡིན་ལ། མི་མཐུན་པའི་ཕྱོགས་ལ་མེད་པ་ཉིད་ཀྱང་གཞན་ཉིད་ཡིན་ནོ་ཞེས་གསུངས་ཤིང་། བོད་དག་ཀྱང་ལྡོག་ཁྱབ་པ་ནི་དགག་བྱའི་ཆོས་གཞི་གྲུབ་པ་ལ་རྟགས་བཀག་པས་ཁྱབ་པ་ངེས་པ་ཡིན་ཞིང་། ལྡོག་ཁྱབ་ནི་དཔེ་ལ་ཚད་མས་གྲུབ་པའི་རྟགས་མི་མཐུན་ཕྱོགས་ལ་མེད་པར་ངེས་པའོ། ། དེས་ན་བཟློག་ཁྱབ་མི་མཐུན་དཔེ་ན་ཡོད་ཅིང་། ལྡོག་ཁྱབ་མི་མཐུན་དཔེ་ལ་མེད་དོ། །
གལ་ཏེ་ཡོད་ན་རྟགས་ཀྱི་ལྡོག་པའི་ཚུལ་ཆོས་ཅན། རྟགས་ཡང་དག་གི་མཚན་ཉིད་མ་ཡིན་པར་ཐལ། རྟགས་ཡང་དག་ལ་མེད་པའི་ཕྱིར་ཏེ། རྟགས་ཡང་དག་གི་མི་མཐུན་ཕྱོགས་ཁོ་ན་ལ་ཡོད་པའི་ཕྱིར་དང་། རྟགས་ཡང་དག་གི་མི་མཐུན་དཔེ་ཆོས་ཅན། རྟགས་ཡང་དག་གི་ལྡོག་ཁྱབ་མེད་པར་ཐལ། རྗེས་འགྲོ་མེད་པའི་ཕྱིར། མ་ངེས་ན། དེ་ཕྱིར་རྗེས་འགྲོ་མེད་པ་ལས། ། འདི་འདྲའི་མི་འཁྲུལ་གྲུབ་མ་ཡིན། །
ཞེས་པ་དང་འགལ་ཞིང་། བཟློག་ཁྱབ་དང་ལྡོག་ཁྱབ་གནད་གཅིག་ན། བློའི་ཡུལ་རུང་ཆོས་ཅན། ཤེས་བྱ་མིན་པ་ལ་བློའི་ཡུལ་རུང་མིན་པས་ཁྱབ་པ་གྲུབ་པར་ཐལ། ཤེས་བྱ་ལྡོག་ན་བློའི་ཡུལ་རུང་ལྡོག་པས་ཁྱབ་པ་གྲུབ་པའི་ཕྱིར། འདོད་ན་ཤེས་བྱ་མིན་པར་དང་། བློའི་ཡུལ་རུང་མིན་པ་གྲུབ་པར་ཐལ་ཞེ་ན། གཉིས་པ་དེ་དགག་པ་ནི། དེ་ལྟ་ན་རང་འགྲེལ་དུ། དེ་བས་ན་ལྡོག་པ་མ་གྲུབ་ན་བཟློག་པའི་ཁྱབ་པ་ཡོད་པ་ལ་ཡིན་ཏེ་ཞེས་དང་།
ལྷ་དབང་བློར། བསྒྲུབ་པར་བྱ་བ་ལྡོག་པས་སྒྲུབ་པར་བྱེད་པ་མེད་པས་བསྒྲུབ་པར་བྱ་བ་མེད་པ་ལ་ཁྱབ་པར་འགྱུར་རོ་ཞེས་དང་། རྣམ་ངེས་ལས། བདག་མེད་པ་བུམ་པ་ལ་སོགས་པ་མཐོང་བ་དང་མ་མཐོང་བ་དག་ལ་སྲོག་ལ་སོགས་པ་མེད་པས་ཁྱབ་པའི་ཕྱིར་ཏེ། དེ་ལོག་ན་ཁྱབ་པར་བྱ་བ་ལྡོག་པས་བདག་ཡོད་པར་རྟོགས་པར་འགྱུར་རོ་ཞེས་པ་དང་འགལ་ཞིང་ཆོས་མི་མཐུན་སྦྱོར་གྱི་ངག་ཆོས་ཅན། འབྲེལ་པའི་ཡུལ་ཅན་གྱི་ཚད་མ་སྟོན་བྱེད་མ་ཡིན་པར་ཐལ། འབྲེལ་པ་མི་སྟོན་པའི་ཕྱིར། འདོད་ན་ཆོས་མཆོག་ཏུ། དཔེ་དེ་དག་གིས་ནི་མེད་ན་མི་འབྱུང་བའི་ཡུལ་ཅན་གྱི་ཚད་མ་ཉེ་བར་སྟོན་པར་བྱེད་པ་ཡིན་ནོ་ཞེས་པ་དང་འགལ་ཞིང་། བློའི་ཡུལ་རུང་ཆོས་ཅན།
བཟློག་ཁྱབ་མ་གྲུབ་པར་ཐལ། དགག་བྱའི་ཆོས་གཞི་མ་གྲུབ་པའི་ཕྱིར། འདོད་ན་བཟློག་པ་ལ་གནོད་པ་ཅན་གྱི་ཚད་མ་མི་སྲིད་པར་ཐལ་ལ། དེ་ཡང་འདོད་ན་མི་མཐུན་ཕྱོགས་ལ་ཡོད་པར་མི་དགོས་པ་མ་བཀག་པར་ཐལ་ཏེ། རྣམ་འགྲེལ་དུ། མེད་ཕྱིར་གཏན་ཚིགས་མ་བསྟན་ནའང་། ། དེ་ནི་ཡོད་པར་དགོས་འགྱུར་ཏེ། ། ཞེས་སོ། ། མི་མཐུན་ཕྱོགས་ཁོ་ན་ལ་ཡོད་པའི་རྟགས་ཀྱང་མ་གྲུབ་སྟེ། ལྡོག་པ་མི་མཐུན་ཕྱོགས་ལ་གྲུབ་ཀྱང་ལྡོག་པའི་ཁྱབ་པ་མི་མཐུན་ཕྱོགས་ལ་མ་གྲུབ་སྟེ།
དེ་ནི་མི་མཐུན་ཕྱོགས་ལ་མེད་པ་ཁོ་ནར་ངེས་པའི་ཕྱིར། རྗེས་འགྲོ་མེད་པའི་ཞེས་པ་ནི་འགལ་ནས་མ་ངེས་ཏེ། ཆོས་མཆོག་ཆུང་བར། ལྡོག་པ་མེད་པ་ནི་རྗེས་སུ་འགྲོ་བ་ཡིན་ནོ། ། དེ་བས་ན་རྗེས་སུ་འགྲོ་བ་མེད་པར་ཡང་ལྡོག་པ་ཡོད་པར་ངེས་པ་ཡིན་ནོ། ། ལྡོག་པ་མེད་པར་ངེས་པ་ཡང་རྗེས་སུ་འགྲོ་བ་ཡོད་པར་ངེས་པ་ཡིན་ནོ་ཞེས་སོ། ། དེ་ལ་དེ་ཁྱབ་པ་གྲུབ་པ་ལ། དེ་དང་དེ་གྲུབ་མི་དགོས་ཏེ་མི་མཐུན་དཔེ་ལ་བཟློག་འབྲེལ་གྲུབ་ཀྱང་ལྡོག་བྱེད་གྲུབ་མི་དགོས་པས་སོ། ། གཉིས་པ་རང་ལུགས་བཞག་པ་ནི། བཟློག་ཁྱབ་མ་གྲུབ་ན་ལྡོག་པ་མི་འགྲུབ་ཅིང་།
ལྡོག་པ་གྲུབ་ན་བཟློག་ཁྱབ་ཀྱང་གྲུབ་པས་དེ་གཉིས་གནད་གཅིག་པའི་ཕྱིར། མི་མཐུན་དཔེ་ལ་བཟློག་འབྲེལ་བསྟན་པས་ལྡོག་པ་དངོས་སུ་བསྟན་པ་ཡིན་ནོ། ། གསུམ་པ་རྩོད་པ་སྤང་བ་ནི། མི་མཐུན་དཔེ་ལ་ལྡོག་ཁྱབ་གྲུབ་པས་ལྡོག་ཁྱབ་གྲུབ་པའི་ཕྱིར་རྗེས་འགྲོའང་གྲུབ་པར་ཐལ། མ་ངེས་ན་རང་འགྲེལ་དུ། ལྡོག་པའི་ཁྱབ་པ་ལ་རྗེས་སུ་འགྲོ་བ་མེད་པ་ཡིན་ནོ་ཞེས་དང་། རྣམ་འགྲེལ་དུ། ལྡོག་པ་ཉིད་ནི་ངེས་པ་ཉིད། ། མེད་ན་མི་འབྱུང་ཡིན་པར་བརྗོད། ། དེ་ཡང་འབྲེལ་པ་མེད་ལ་མེད། །
དེ་ཉིད་ཕྱིར་ན་རྗེས་འགྲོ་གནས། ། ཞེས་དང་། ཡང་རང་འགྲེལ་དུ། རིགས་མི་མཐུན་པ་ལས་ལྡོག་པ་གང་ཡིན་པ་དེ་ནི་རྗེས་སུ་འགྲོ་བར་གྲུབ་པ་ཡིན་ཏེ་ཞེས་པ་དང་འགལ་ཞེ་ན། སྔ་མ་ནི་རྗེས་སུ་འགྲོ་ལྡོག་ངོ་བོ་གཅིག་ཡིན་པས་ལྡོག་ཁྱབ་རྗེས་ཁྱབ་ཡིན་པ་ལ་དགོངས་ཤིང་། བར་མ་ནི་ལྡོག་པ་ངེས་པ་ལྡོག་འབྲེལ་ངེས་པ་ཡིན་ཞིང་དེ་ཡིན་ན་རྗེས་འགྲོ་ངེས་པ་ལ་དགོངས་ཀྱི་ལྡོག་པ་གྲུབ་པར་རྗེས་འགྲོ་གྲུབ་པས་ཁྱབ་པ་མིན་ཏེ། མི་མཐུན་དཔེ་ལ་ལྡོག་པ་གྲུབ་ཀྱང་རྗེས་འགྲོ་མ་གྲུབ་པའི་ཕྱིར་ཏེ། ཆོས་མཆོག་ཏུ། ཆོས་མི་མཐུན་པའི་དཔེ་ལ་ལྡོག་པར་བྱེད་པ་དང་། ལྡོག་པར་བྱའི་མཚན་ཉིད་ཀྱི་ལྡོག་པ་རབ་ཏུ་གྲུབ་བོ་ཞེས་དང་།
གང་གིས་ཆོས་གཉིས་ཀྱི་རྟེན་དངོས་པོར་གྱུར་པ་ཚོར་བར་འགྱུར་བས་ཆོས་མི་མཐུན་པའི་དཔེ་ལ་འབྲེལ་པའི་ཡུལ་ཅན་གྱི་ཚད་མར་བསྟན་པར་བྱ་བ་ནི་མ་ཡིན་ནོ་ཞེས་སོ། ། འོ་ན་མི་མཐུན་ཕྱོགས་དཔེ་ལ་འབྲེལ་པ་མ་གྲུབ་པར་ཐལ་ལོ་ཞེ་ན། རྗེས་འགྲོའི་འབྲེལ་པ་མ་གྲུབ་པར་ཐལ་བ་ནི་འདོད་ཅིང་། བཟློག་འབྲེལ་མ་གྲུབ་པར་ཐལ་བ་ནི་མ་ངེས་ལ། འབྲེལ་པ་སྔ་མ་ནི་བསྒྲུབ་བྱའི་ཆོས་ཡོད་ན་རྟགས་ཡོད་པ་དང་། ཕྱི་མ་ནི་ཆོས་ལྡོག་ན་རྟགས་ལྡོག་པ་ཡིན་ཞིང་། འདི་གཉིས་དང་རྗེས་སུ་འགྲོ་ལྡོག་ཀྱང་འཇོག་ཚུལ་མི་འདྲ་སྟེ། རྗེས་སུ་འགྲོ་ལྡོག་ནི་མཐུན་ཕྱོགས་མི་མཐུན་ཕྱོགས་ལ་ཡོད་མེད་ཀྱིས་བཞག་ལ། སྔ་མ་གཉིས་ནི་བསྒྲུབ་བྱའི་ཆོས་ལ་ལྟོས་ནས་བཞག་པས་སོ། ། འོན་ཀྱང་གཉིས་ཀ་རྟགས་ཀྱི་སྟེང་དུ་བརྩི་བར་འདྲའོ། །
དེ་ལྟ་ནའང་མི་མཐུན་དཔེ་ལ་ལྡོག་པ་ངེས་ན་རྗེས་འགྲོ་ཤུགས་ལ་ངེས་པ་ཇི་ལྟར་འཐད་སྙམ་ན། ལྡོག་པ་གྲུབ་པས་རྗེས་འགྲོ་ནན་གྱིས་འགུགས་ཤིང་། རྗེས་འགྲོ་ལ་དྲན་པ་བསྐྱེད་པ་ཡིན་གྱི་མི་མཐུན་དཔེ་ལ་གྲུབ་པའི་རྗེས་འགྲོ་མིན་ཞིང་། དེ་ཡང་ཕྱིས་ཀྱང་སྔར་ངེས་པའི་མཐུན་དཔེ་ལ་དྲན་ཏེ། ཤཱཀྱ་བློར། དོན་གྱི་གོ་བས་དཔེ་གཅིག་བརྗོད་པས་དཔེ་ཅིག་ཤོས་འགྲུབ་པར་བཤད་དོ་ཞེས་དང་། ཆོས་མཆོག་ཏུ། དགག་པ་དེ་བཀག་པ་ནི་བསྒྲུབ་པའི་རང་བཞིན་ཡིན་ཏེ། གཏན་ཚིགས་དེའི་ཕྱིར་ལྡོག་པ་བཀག་པ་ན་མཐུན་པའི་ཕྱོགས་ལ་རྗེས་སུ་འགྲོ་བ་འགུགས་པར་བྱེད་དོ་ཞེས་སོ། ། དེས་ན་མི་མཐུན་དཔེ་གཞི་མ་གྲུབ་པ་ལའང་ལྡོག་ཁྱབ་ངེས་ཤིང་།
འབྲེལ་བ་མཐུན་དཔེ་ལ་གྲུབ་ཟིན་པ་ལ་ལྡོག་ཁྱབ་བསྟན་པར་བྱ་བ་ཡིན་ཏེ། ཆོས་མཆོག་ཏུ། འབྲེལ་པ་གྲུབ་ཟིན་པ་དག་གི་ལྡོག་པ་ཙམ་ནི་དངོས་པོར་མ་གྲུབ་པར་ལ་ཡང་བསྟན་པར་ནུས་པ་ཡིན་ཏེ་ཞེས་དང་། མི་མཐུན་པའི་ཕྱོགས་ལ་ངེས་པ་དང་ལྡན་པར་ལྡོག་པ་ཡང་འབྲེལ་པ་ཉིད་ལས་མཐུན་པའི་ཕྱོགས་ལ་ངེས་པ་དེ་ཉིད་ལས་ཡིན་ལ་ཞེས་དང་། ཤཱཀྱ་བློར། གང་གི་ཚེ་རྗེས་སུ་འགྲོ་བ་ཉིད་མ་གྲུབ་པ་དེའི་ཚེ། མེ་མེད་ན་དུ་བ་མེད་དོ་ཞེས་ཤུགས་ཀྱིས་ལྡོག་པ་འགྲུབ་པར་ལྟ་ག་ལ་འགྱུར་ཞེས་སོ། ། དེ་ལྟར་ན་ཆོས་མི་མཐུན་སྦྱོར་གྱི་ངག་གིས་ཀྱང་ལྡོག་ཁྱབ་དངོས་སུ་མ་བསྟན་གྱི། རྒྱལ་དབང་བློ་ལས། ཆོས་མི་མཐུན་པ་ཉིད་ཀྱིས་ནི་རྟག་པ་ནི་རྩོལ་བ་ལས་མི་བྱུང་བའོ་ཞེས་པ་འདི་ཡིས་མི་རྟག་པ་མེད་ན་རྩོལ་མ་ཐག་ཏུ་བྱུང་བ་མེད་པར་བསྟན་པར་བྱའི།
རྟག་པའི་དངོས་པོ་ལ་སྩལ་མ་ཐག་ཏུ་མ་བྱུང་བས་ཁྱབ་པ་བཤད་པར་བྱ་བ་ནི་མ་ཡིན་ནོ་ཞེས་སོ། ། གཉིས་པ་དེའི་ལྟོས་གཞི་བཤད་པ་ལ། ལྟོས་གཞི་དངོས་བསྟན། ལྟོས་གཞིར་འཇོག་པའི་རྒྱུ་གཉིས་ཀྱི། དང་པོ་ལ་ཤེས་འདོད་ཆོས་ཅན་གཏན་ལ་དབབ། མཐུན་ཕྱོགས་མི་མཐུན་ཕྱོགས་བཤད་པ་ལ། དང་པོ་ལ་གཉིས་ལས། དགག་པ་ནི། ཁ་ཅིག གཞི་ལ་བསྒྲུབ་བྱའི་ཆོས་ཤེས་འདོད་དང་ལྡན་པའོ་ཞེ་ན།
བསྒྲུབ་བྱའི་ཆོས་ཤེས་འདོད་དང་ལྡན་པའི་གང་ཟག་གིས་མ་ངེས་ལ། ཆུ་མིག་པས། བསྒྲུབ་བྱའི་ཆོས་གྲུབ་བསལ་མེད་ཅིང་བསྒྲུབ་བྱའི་ཆོས་ཀྱི་དཔག་གཞིར་གཟུང་བ་ཞེས་པ་ནི། བསྒྲུབ་བྱ་གྲུབ་ཟིན་བརྗེད་པའི་གང་ཟག་གིས། གྲུབ་ཟིན་གྱིས་བསྒྲུབ་བྱ་སྒྲུབ་པའི་རྟགས་ཡང་དག་གི་ཤེས་འདོད་ཆོས་ཅན་གྱིས་མ་ངེས་སོ། ། གཉིས་པ་གཞག་པ་ནི། བསྒྲུབ་བྱའི་ཆོས་ཤེས་པར་འདོད་པའི་གཞི་གང་བསྒྲུབ་བྱའི་ཆོས་ཀྱི་དཔག་གཞིར་རུང་བ་སྟེ། རིགས་ཐིགས་ལས། རྗེས་སུ་དཔག་པར་བྱ་བ་ནི་འདིར་ཤེས་པར་འདོད་པའི་བྱེ་བྲག་དང་ལྡན་པའི་ཆོས་ཅན་ནོ། ། ཞེས་སོ། །
གཉིས་པ་དབྱེ་ན། རྟགས་ཡང་དག་དང་། འགལ་མ་ངེས། མ་གྲུབ་པ། གཞིའི་ཆོས་ཅན་ཏེ། དེ་ལ་གཞན་དོན་སྐབས་སུ་རྩོད་གཞི་ཆོས་ཅན་ཞེས་ཟེར་རོ། ། གསུམ་པ་སྒྲ་དོན་དཔྱད་པ་ལ་འདོགས་པའི་རྒྱུ་མཚན། བཏགས་པའི་དགོས་པ། དངོས་ལ་གནོད་བྱེད། རྩོད་པ་སྤང་བ་དང་བཞི་ལས།
དང་པོ་ནི། ཤེས་འདོད་ཆོས་ཅན་དེ་ཆོས་ཅན། ཕྱོགས་ཀྱི་ཐ་སྙད་བྱར་རུང་སྟེ། བསྒྲུབ་བྱའི་ཕྱོགས་གཅིག་ཏུ་རུང་བའི་ཆོས་ཅན་ཡིན་པའི་ཕྱིར་ཏེ། ཀུན་ལས་བཏུས་ལས། རྟགས་ཀྱི་བསྒྲུབ་བྱ་ཚོགས་པ་ཉིད། ། ཡིན་ཕྱིར་ཆོས་དང་ཆོས་ཅན་དག ། གཙོ་བོ་མིན་ཡང་ཕྱོགས་གཅིག་ཕྱིར། ། བསྒྲུབ་བྱ་ཉིད་དུ་འདོགས་པ་ཡིན། ། ཞེས་པ་ལྟར་རོ། །
དེས་ན་ཆོས་ཆོས་ཅན་བསྒྲུབ་བྱ་གསུམ་ག་ལ་ཕྱོགས་ཀྱི་སྒྲ་འཇུག་ཅིང་། དེ་ཡང་ཆོས་དང་ཆོས་ཅན་ལ་བཏགས་མིང་དང་བསྒྲུབ་བྱ་དངོས་མིང་དུ་འཇུག་པ་ཡིན་ནོ། ། གཉིས་པ་ནི། ཤེས་འདོད་ཆོས་ཅན་དེ་ཆོས་ཅན། ཕྱོགས་སུ་གདགས་པར་མི་བྱ་བར་ཐལ། བཏགས་པ་ལ་དགོས་པ་མེད་པའི་ཕྱིར་ཞེ་ན། མ་གྲུབ་སྟེ། ཆོས་ཅན་ལ་ཕྱོགས་སུ་བཏགས་པ་བོར་ནས་ཆོས་ཅན་གྱི་ཆོས་ཞེས་བརྗོད་ན། སྒྲ་མི་རྟག་བསྒྲུབ་པ་ལ་རྟགས་སུ་བཀོད་པའི་མིག་གི་གཟུང་བྱ་དཔེའི་ཆོས་ཅན་གྱི་ཆོས་ཡིན་པའི་ཕྱིར་ཕྱོགས་ཆོས་གྲུབ་པར་འགྱུར་བ་ལས། དེ་ལྟ་བུ་ལ་སོགས་པ་ཆོས་ཅན་ཐམས་ཅད་ཀྱི་ཆོས་ཡིན་པས་ཕྱོགས་གྲུབ་པར་དགོས་པ་དགག་པའི་ཕྱིར་ཆོས་ཅན་ལ་ཕྱོགས་སུ་བཏགས་པས་དགོས་པ་ཡིད་དོ། །
འོན་ཏེ་ཆོས་ཅན་གྱི་ཆོས་ཞེས་བརྗོད་པས་ཀྱང་ཆོས་ལ་བརྟགས་ཡོད་ཚུལ་དང་པོར་གོ་སྟེ། ཚུལ་དང་པོའི་སྐབས་སུ་ཤེས་འདོད་ཆོས་ཅན་དེ་ཉེ་བ་ཡིན་པའི་ཕྱིར་ཏེ། ཤེས་འདོད་ཆོས་ཅན་ལ་ཆོས་སྒྲུབ་པའི་སྐབས་ཡིན་པའི་ཕྱིར་ཞེ་ན། བུམ་པ་མཐུན་དཔེར་གཟུང་བའི་ཚེ་ན་མིག་གི་གཟུང་བྱ་ཆོས་ཅན། སྒྲ་མི་རྟག་པར་སྒྲུབ་པ་ལ་ཕྱོགས་ཆོས་གྲུབ་པར་ཐལ། སྒྲ་མི་རྟག་པར་བསྒྲུབ་པ་ལ་ཆོས་ཅན་གྱི་ཆོས་ཡིན་པའི་ཕྱིར་ཏེ། ཉེ་བའི་དཔེའི་ཆོས་ཅན་གྱི་ཆོས་ཡིན་པའི་ཕྱིར་ཏེ། དཔེའི་ཆོས་ཅན་དེ་ལས་ཆོས་བསྒྲུབ་པའི་སྐབས་ཡིན་པས་ཉེ་བའི་ཕྱིར་རོ། ། ཅི་སྟེ་མཐུན་ཕྱོགས་ཁོ་ན་ལ་ཡོད་པ་ཞེས་པའི་ཚིག་གིས་དཔེའི་ཆོས་ཅན་ལ་ཡོད་པར་གྲུབ་ཟིན་པའི་ཕྱིར། ཆོས་ཅན་གྱི་ཆོས་ཞེས་བརྗོད་པས་བསྒྲུབ་བྱའི་ཆོས་ཅན་ཡིན་པར་ཡོངས་སུ་གཟུང་ངོ་ཞེས་མ་ཡིན་ཏེ།
དེས་དེ་ལྟར་གྲུབ་བཞིན་དུ་སླར་བསྣན་པའི་ཕྱིར་ཡང་སྨོས་པའི་དགོས་པར་འགྱུར་ཏེ། མཐུན་པ་ཁོ་ན་ལ་ཡོད་པ་ཞེས་པའི་ངེས་གཟུང་གི་ལྡོག་ཁྱབ་གྲུབ་ཀྱང་སླར་ཡང་ཕྱོགས་ཀྱི་ཆོས་གང་ཞིག་མཐུན་པ་ལ་ཡོད་ལ། དེ་མེད་པ་ལ་མེད་པ་ནི་གཏན་ཚིགས་ཡིན་ནོ་ཞེས་ལྡོག་ཁྱབ་བསྣན་ནས་སྨོས་པ་བཞིན་ནོ། དེས་བསྣན་ནས་སྨོས་པར་དགོས་པ་སྤང་བའི་ཕྱིར་ཡང་གཏགས་སོ། ། འོན་ཏེ་ཆོས་ཅན་ཞེས་པ་ཆོས་ཅན་གསུམ་ཀ་ལ་འཇུག་པའི་སྤྱི་སྒྲ་ཡིན་ཡང་ཚུལ་དང་པོའི་ཚེ་བསྒྲུབ་བྱའི་ཆོས་ཅན་གོ་སྟེ་གཙོ་བོར་ཡིན་པའི་ཕྱིར་ཏེ། དེ་ནི་ཐབས་ཀྱི་ཆོས་སྒྲུབ་པའི་གཞི་ཡིན་པས་དང་། དཔེ་ནི་ཐབས་ཡིན་པས་ཕལ་པ་ཡིན་པས་ཕལ་བ་དང་། གཙོ་བོ་ཉིད་གཙོ་བོ་བྱ་བ་ཡིན་པར་ཤེས་པའི་དོན་གྱི་ཤུགས་དང་། དེ་བཞིན་དུ་ཆོས་སྒྲུབ་བྱའི་ཆོས་ཅད་ལ་བསྒྲུབ་བྱ་ཡིན་ལ། དཔེ་ལ་ངོས་ཟིན་ཡིན་པས་ངེས་བྱ་དང་ངེས་ཟིན་ཡོད་ན་བྱ་བ་ཁོ་ན་གཙོ་བོ་ཡིན་པར་ཤེས་པའི་ཤུགས་ཀྱིས་ཤེས་འདོད་ཆོས་ཅན་ལ་རྟགས་ཡོད་ཚུལ་དང་པོར་གོ་ཞེ་ན།
ཤུགས་གཉིས་པོ་དེ་ནི་ངག་གིས་དངོས་སུ་མ་ཟིན་པར་རང་གིས་བརྟགས་ཤིང་དཔྱད་པ་ལས་གོ་དགོས་པས་ན་རྟོགས་པར་དཀའོ། ། དེ་སྤང་བའི་ཕྱིར་ཡང་བཏགས་སོ། གསུམ་པ་དངོས་ལ་གནོད་བྱེད་ནི་ཤེས་འདོད་ཆོས་ཅན་དེ་ཆོས་ཅན། ཕྱོགས་མ་ཡིན་ཏེ། ཆོས་དང་ཆོས་ཅན་གྱི་ཚོགས་དོན་མ་ཡིན་པའི་ཕྱིར་རོ། ། བཞི་པ་རྩོད་པ་སྤང་ནི། འོན་ཏེ་ཕྱོགས་ཀྱི་ཆོས་ཞེས་དྲུག་པའི་བསྡུ་བ་ཡིན་ན། རྟགས་ཡང་དག་ཆོས་ཅན། ཐུན་མོང་མ་ཡིན་པའི་མ་ངེས་པར་ཐལ། དཔེ་ལ་རྗེས་འགྲོ་མེད་པའི་ཕྱིར་ཏེ།
ཆོས་ཅན་ཁོ་ནའི་ཆོས་ཡིན་པའི་ཕྱིར་ཞེ་ན། མ་གྲུབ་སྟེ། ཆོས་ཅན་གྱིས་མི་ལྡན་རྣམ་གཅོད་ཀྱི་ཁྱད་པར་དུ་བྱས་ཀྱི། གཞན་ལྡན་རྣམ་གཅོད་ཀྱིས་ཁྱད་པར་དུ་མ་བྱས་པའི་ཕྱིར་ཏེ། རྣམ་འགྲེལ་དུ། མི་ལྡན་གཅོད་ཕྱིར་གཞན་ལ་ནི། ། རྗེས་འགྲོ་མེད་པའི་སྐྱོན་རྟེན་མིན། ། ཞེས་སོ། ། གཉིས་པ་མཐུན་ཕྱོགས་མི་མཐུན་ཕྱོགས་བཤད་པ་ལ་དངོས་དང་། གྲངས་ངེས་གཉིས་ཀྱི།
དང་པོ་ལ་མཐུན་ཆོས་བསྒྲུབ་བྱའི་ཆོས་ཀྱི་མཚན་ཉིད། མཐུན་ཡུལ་ཕྱོགས་གཉིས་ཀྱི་མཚན་ཉིད་གཉིས་ཀྱི་དང་པོ་ལ། དགག་པ་ནི། ཆུ་མིག་པས། རྗེས་སུ་དཔག་བྱ་བཏགས་པ་གང་ཞིག རྟགས་ཀྱི་གོ་བྱར་གཟུང་བ་ཞེ་ན། སྒྲ། སྒྲ་མི་རྟག་སྒྲུབ་ཀྱི་རྟགས་ཡང་དག་བྱས་པའི་གོ་བྱར་བློ་མ་གཟུང་བའི་ཚེ་ན། སྒྲ་ཆོས་ཅན། སྒྲ་མི་རྟག་སྒྲུབ་ཀྱི་རྟགས་ཡང་དག་བྱས་པའི་བསྒྲུབ་བྱའི་ཆོས་སུ་ཐལ་ལོ། །
ཁ་ཅིག་ཆོས་གང་རྟགས་ཀྱིས་མི་འཁྲུལ་བའི་ཡུལ་དུ་གྱུར་པ་ཞེ་ན། མི་རྟག་པ། སྒྲ་རྟག་སྒྲུབ་ལ་འགལ་བའི་རྟགས་བྱས་པའི་བསྒྲུབ་བྱའི་ཆོས་སུ་ཐལ་ཞིང་། རྟག་པ་སྒྲ་རྟག་སྒྲུབ་ལ་འགལ་བའི་རྟགས་བྱས་པའི་བསྒྲུབ་བྱའི་ཆོས་མིན་པར་ཐལ་ལོ། ། ཁ་ཅིག་རྗེས་སུ་དཔག་བྱ་བཏགས་པ་བ་གང་དེ་སྐོར་གྱི་ཆོས་ཅན་མིན་པ་ཞེ་ན། བྱས་པས་མི་རྟག་པ་མི་རྟག་པར་བསྒྲུབ་པ་ན་མི་རྟག་པ་ཆོས་ཅན། དེ་སྒྲུབ་ཀྱི་བསྒྲུབ་བྱའི་ཆོས་མིན་པར་ཐལ། དེ་སྐོར་གྱི་ཆོས་ཅན་ཡིན་པའི་ཕྱིར། འདོད་ན། བྱས་པ་ཆོས་ཅན།
དེ་སྒྲུབ་ལ་རྟགས་ཀྱི་རྗེས་ཁྱབ་མ་གྲུབ་པར་ཐལ་ལོ། ། གཉིས་པ་གཞག་པ་ལ། བསྒྲུབ་བྱའི་ཆོས་ཙམ་གྱི་མཚན་ཉིད་ནི། རྟགས་ཀྱིས་དཔག་བྱའི་ཆོས་སོ། ། གཉིས་པ་དབྱེ་ན་ཡང་དག་མ་གྲུབ་པ། མ་ངེས་པ། འགལ་བའི་རྟགས་ཀྱི་ཆོས་ཏེ་བཞིའོ། ། དང་པོའི་མཚན་ཉིད་ནི། རང་གི་ཤེས་འདོད་ཆོས་ཅན་ལ་རང་གོ་བྱེད་ཀྱི་རྟགས་ལ་ཁྱབ་བྱེད་དུ་ངེས་པའི་དཔག་བྱའི་ཆོས་ཏེ། རྣམ་འགྲེལ་དུ།
དེ་ལ་ཁྱབ་བྱེད་ངེས་པ་ཡི། ། རང་བཞིན་ངེས་པ་གོ་བྱ་ཡིན། ། ཞེས་སོ། ། གསུམ་པ་རྩོད་སྤང་ནི། བྱས་པའི་བསྒྲུབ་བྱའི་ཆོས་མི་རྟག་པ་ཆོས་ཅན། བསྒྲུབ་བྱའི་ཆོས་མ་ཡིན་པར་ཐལ། རྟགས་ཀྱི་དཔག་བྱའི་ཆོས་མ་ཡིན་པའི་ཕྱིར། མ་གྲུབ་ན། རྟགས་ཆོས་ཅན། མི་རྟག་པ་ལ་གོ་བྱེད་དུ་ཐལ།
རང་གི་བསྒྲུབ་བྱའི་ཆོས་མི་རྟག་པ་ཡིན་པའི་ཕྱིར་ཞེ་ན། མ་གྲུབ་སྟེ། མི་རྟག་པ་རྟགས་ཀྱི་བསྒྲུབ་བྱའི་ཆོས་ཡིན་ཡང་རྟགས་ཀྱི་བསྒྲུབ་བྱའི་ཆོས་མི་རྟག་པ་མིན་པས་སོ། ། གཉིས་པ་མཐུན་ཡུལ་ཕྱོགས་གཉིས་ཀྱི་མཚན་ཉིད་ལ། མཐུན་ཕྱོགས་དང་མི་མཐུན་ཕྱོགས་གཉིས་ལས། དང་པོ་ལ། མཚན་ཉིད། དབྱེ་བ། རྩོད་སྤང་གསུམ་གྱི་དང་པོ་ལ་དགག་པ་ནི། གཙང་ནག་པས་ཕྱོགས་བཏགས་པ་ལ་བསྒྲུབ་བྱའི་ཆོས་ཅན་དང་ཆོས་ཡོད་དུ་མཐུན་པ་ཞེ་ན།
གཞལ་བྱ་ཆོས་ཅན། ཁྱོད་ཀྱིས་སྒྲ་རྟག་པར་སྒྲུབ་པའི་མཐུན་ཕྱོགས་མི་སྲིད་པར་ཐལ། ཆོས་ཅན་སྒྲ་དང་བསྒྲུབ་བྱའི་ཆོས་རྟག་པ་ཡོད་པར་མཐུན་པ་མི་སྲིད་པའི་ཕྱིར། འདོད་ན། སྒྲ་རྟག་སྒྲུབ་ལ་ཐུན་མོང་གི་མ་ངེས་པ་མིན་པར་ཐལ་ལོ། ། ཆུ་མིག་པས། བསྒྲུབ་བྱའི་ཆོས་ཀྱིས་མི་སྟོང་པ་སྟེ། ཆོས་ཡིན་པའི་བསྒྲུབ་ཚུལ་ལྟར་ཆོས་རྟེན་པས་མི་སྟོང་པའོ་ཞེ་ན། བྱས་པ་མཚོན་བྱར་བསྒྲུབ་པའི་རྟགས་ཀྱང་དེ་སྐོར་གྱི་མཐུན་ཕྱོགས་མ་ཡིན་པར་ཐལ། འདོད་ན།
ཡང་དག་གི་དོན་གསུམ་མཐུན་ཕྱོགས་ཡིན་པ་དང་འགལ་ཞིང་། ཁ་ཅིག མི་སྟོང་པའི་དོན་བརྟེན་པ་དང་ཁྱབ་བྱ་ཡིན་པ་གསུམ་གྱིས་མི་སྟོང་པ་ཞེ་ན། ལའི་རང་ལྡོག་ཆོས་ཅན། ལ་མེ་ལྡན་སྒྲུབ་ཀྱི་མཐུན་ཕྱོགས་མིན་པར་ཐལ། དེ་སྒྲུབ་ཀྱི་བསྒྲུབ་བྱའི་ཆོས་རྟེན་ཁྱབ་ཡིན་གསུམ་གྱིས་སྟོངས་པའི་ཕྱིར། བར་པ་མ་གྲུབ་ན། མེ་ཁེགས་ན་ཁེགས་པར་ཐལ་ལ། འདོད་ན། མེ་མེད་ཀྱི་ལ་ཆོས་ཅན།
ལ་ཁེགས་པར་ཐལ། མེ་ཁེགས་པའི་ཕྱིར། རྒྱུས་བསྐྱེད་མཚན་ཉིད་དུ་བསྒྲུབ་པ་ན་ཤེས་བྱ་དངོས་པོ། རི་བོང་རྭ་མེད། དཔག་པ་བསྒྲུབ་པ་རྣམས་ཆོས་ཅན། དེ་སྐོར་གྱི་མཐུན་ཕྱོགས་སུ་ཐལ། དེ་སྐོར་གྱི་ཆོས་ཀྱིས་མི་སྟོང་པ་ཡིན་པའི་ཕྱིར། མ་གྲུབ་ན། མཚན་ཉིད་ཐ་སྙད་བྱར་རུང་ཆོས་ཅན། ཤེས་བྱ།
རི་བོང་རྭ་མེད། བསྒྲུབ་པ་མིན་པར་ཐལ། དངོས་པོ་དང་དགག་པའི་མཚན་ཉིད་ཁེགས་པར་ཐལ། ཤེས་བྱ་རི་བོང་རྭ་མེད། སྒྲུབ་པས་སྟོང་པའི་ཕྱིར་དང་། དངོས་པོ་དང་འགག་པས་སྟོང་པའི་ཕྱིར། རྩ་བའི་ཐལ་བ་འདོད་ན། མཚན་ཉིད་ཐ་སྙད་བྱར་རུང་ཐལ་ལོ། ། གཉིས་པ་གཞག་པ་ནི། བསྒྲུབ་ཚུལ་ལྟར་བསྒྲུབ་བྱའི་ཆོས་ཀྱིས་རིགས་མཐུན་པར་ཚད་མས་ངེས་བྱ་སྟེ།
རྣམ་ངེས་སུ། བསྒྲུབ་པར་བྱ་བ་དང་རིགས་མཐུན་པ་ལ་ཡོད་པ་ཞེས་དང་། ཆོས་གཞན་མ་སྤངས་པ་བསྒྲུབ་བྱའི་ཆོས་ཀྱི་སྤྱི་དང་འབྲེལ་པའི་བུམ་པ་ལ་སོགས་པ་ནི་མཐུན་པའི་ཕྱོགས་སུ་བྱེད་དོ་ཞེས་དང་། རིགས་ཐིགས་སུ། མཐུན་པའི་ཕྱོགས་ནི་བསྒྲུབ་པར་བྱ་བའི་ཆོས་ཀྱི་སྤྱིས་དོན་མཐུན་པའོ་ཞེས་སོ། ། འདིར་ཡང་ཆོས་ཀྱི་སྤྱི་ཞེས་ཚིག་མི་སྦྱར་ཏེ། ཆོས་མཆོག་ཏུ། དེས་ན་བསྒྲུབ་པར་བྱ་བའི་ཆོས་ཀྱི་སྤྱི་ཞེས་ནི་ཚིག་རྣམ་པ་མི་སྦྱར་གྱི། འོན་ཀྱང་བསྒྲུབ་པར་བྱ་བའི་ཆོས་ཉིད་ཀྱི་སྤྱི་ཡིན་ཏེ། ཕྱོགས་དང་མཐུན་པའི་ཕྱོགས་ཀྱི་མཚུངས་པ་ཉིད་དེ་མཉམ་པ་ཡིན་ཏེ།
དོན་མཐུན་པ་ནི་དེས་བྱས་པ་ཡིན་ནོ་ཞེས་བྱ་བའི་དོན་ཏོ་ཞེས་སོ། ། གཉིས་པ་དབྱེ་ན། འགལ་བའི་རྟགས་ལྟ་བུ་རྟགས་གཏན་མེད། འབྲས་རྟགས་ཀྱི་མཐུན་ཕྱོགས་ལྟ་བུ་ཕྱོགས་གཅིག་ལ་ཡོད་པ། སྒྲ་མི་རྟག་སྒྲུབ་པ་ལ་བྱས་པ་བཀོད་པ་ལྟ་བུའི་མཐུན་ཕྱོགས་ནི་རྟགས་ཁྱབ་བྱེད་དུ་ཡོད་པའོ། གསུམ་པ་རྩོད་སྤང་ནི། དེ་སྐོར་གྱི་བསྒྲུབ་བྱའི་ཆོས་དེ། དེ་སྐོར་གྱི་ཆོས་ལས་ཐ་དད་པས་རིགས་མཐུན་པ་མེད་པའི་ཕྱིར། མཐུན་ཕྱོགས་མིན་པར་ཐལ་ལོ་ཞེ་ན། ཐ་མི་དད་པས་རིགས་མི་མཐུན་ནོ། །
བུམ་པ་བུམ་པ་དང་རིགས་མི་མཐུན་པར་ཐལ། འདོད་ན། བུམ་པའི་བསལ་བྱར་ཐལ། བུམ་པའི་རིགས་མི་མཐུན་ཡིན་པའི་ཕྱིར་རོ། ། གཉིས་པ་མི་མཐུན་ཕྱོགས་ལ། མཚན་ཉིད། དབྱེ་བ། རྩོད་སྤང་གསུམ་གྱི་དང་པོ་ལ་དགག་པ་ནི། གཙང་ནག་པས་བསྒྲུབ་བྱའི་ཆོས་ཅན་དང་། བསྒྲུབ་བྱའི་ཆོས་ཀྱི་སྤྱིས་མི་མཐུན་པའོ་ཞེ་ན།
བྱས་པས་སྒྲ་རྟག་པར་བསྒྲུབ་པ་ན། རྟག་པ་ཆོས་ཅན། དེ་སྐོར་གྱི་མི་མཐུན་ཕྱོགས་སུ་ཐལ། ཆོས་ཅན་སྒྲ་དང་ཆོས་རྟགས་པའི་སྤྱིས་དོན་མི་མཐུན་པའི་ཕྱིར། འདོད་ན། དེ་སྐོར་གྱི་བསྒྲུབ་བྱའི་ཆོས་གཞི་གྲུབ་ན་མཐུན་ཕྱོགས་ཡིན་པ་ཉམས་སོ། ། ཆུ་མིག་པས་སྒྲུབ་བྱའི་ཆོས་སུ་བཟུང་བའི་ཚེ་བསྒྲུབ་བྱའི་ཆོས་ཀྱིས་སྟོང་པ་ཞེ་ན། སྒྲ་རྟག་སྒྲུབ་ཀྱི་རྟགས་བྱས་པའི་བསྒྲུབ་བྱའི་ཆོས་ཆོས་ཅན། དེ་སྒྲུབ་ཀྱི་རྟགས་བྱས་པའི་མི་མཐུན་ཕྱོགས་མིན་པར་ཐལ། དེ་སྒྲུབ་ཀྱི་རྟགས་བྱས་པའི་བསྒྲུབ་བྱའི་ཆོས་སུ་བཟུང་བའི་ཚེ་ན་དེ་བསྒྲུབ་ཀྱི་རྟགས་བྱས་པའི་བསྒྲུབ་བྱའི་ཆོས་ཀྱིས་སྟོང་པ་མིན་པའི་ཕྱིར།
འདོད་ན། དེ་བསྒྲུབ་ཀྱི་རྟགས་བྱས་པའི་མཐུན་ཕྱོགས་སུ་ཐལ། གཞི་གྲུབ་ནས་དེའི་མི་མཐུན་ཕྱོགས་མིན་པའི་ཕྱིར། ཁྱབ་པ་ཁས་བླངས། འདོད་ན། དེ་སྒྲུབ་ཀྱི་རྟགས་བྱས་པ་ཡོད་པར་ཐལ་ལ། དེའང་འདོད་ན། བྱས་པ་ཆོས་ཅན། སྒྲ་རྟགས་སྒྲུབ་ཀྱི་མཐུན་ཕྱོགས་ལ་མེད་པ་ཁོ་ནར་ངེས་པ་མིན་པར་ཐལ། དེ་སྒྲུབ་ཀྱི་མཐུན་ཕྱོགས་ལ་ཡོད་པའི་ཕྱིར།
འདོད་ན། དེ་སྒྲུབ་ལ་རྟགས་འགལ་བ་མིན་པར་ཐལ་ལོ། ། ཡང་བྱས་པས་སྒྲ་མི་རྟག་པར་བསྒྲུབ་པའི་བསྒྲུབ་བྱའི་མིན་པར་ཚད་པས་ངེས་པའི་མི་མཐུན་དཔེ་ནམ་མཁའ་ཆོས་ཅན། དེ་ལྟར་ངེས་པའི་གང་ཟག་གི་བློ་ངོར་དེ་སྐོར་གྱི་མི་མཐུན་ཕྱོགས་མིན་པར་ཐལ། དེ་སྐོར་གྱི་བསྒྲུབ་བྱའི་ཆོས་སུ་བཟུང་བའི་ཚེ་དེ་སྐོར་གྱི་བསྒྲུབ་བྱའི་ཆོས་ཀྱིས་སྟོང་པ་མིན་པའི་ཕྱིར་ཏེ། དེ་སྐོར་གྱི་བསྒྲུབ་བྱའི་ཆོས་སུ་བཟུང་བ་མེད་པའི་ཕྱིར། ཁ་ཅིག་ཆོས་ཀྱིས་སྟོང་པའི་དོན་རྟེན་ཁྱབ་ཡིན་གསུམ་གྱིས་སྟོང་པ་ལ། འདོད་པ་ལྟར་ན་བྱས་པས་སྒྲ་མི་རྟག་པར་བསྒྲུབ་པ་ན་ཤེས་བྱ་ཆོས་ཅན། དེ་སྒྲུབ་ཀྱི་མི་མཐུན་ཕྱོགས་སུ་ཐལ། མི་རྟག་པ་རྟེན་ཁྱབ་ཡིན་གསུམ་གྱིས་སྟོང་པའི་ཕྱིར།
འདོད་ན། སྒྲ་མི་རྟག་སྒྲུབ་ཀྱི་རྟགས་ཡང་དག་པ་ཆོས་ཅན། ཤེས་བྱ་ལ་མེད་ངེས་སུ་ཐལ། ཤེས་བྱ་དེ་ཁྱོད་ཀྱི་མི་མཐུན་ཕྱོགས་ཡིན་པའི་ཕྱིར། མ་ཁྱབ་ན། དེ་སྒྲུབ་ལ་ལྡོག་ཁྱབ་མ་གྲུབ་པར་ཐལ། དེ་སྒྲུབ་ཀྱི་མི་མཐུན་ཕྱོགས་ལ་མེད་པ་ཁོ་ནར་མ་ངེས་པའི་ཕྱིར་རོ། ། གཉིས་པ་གཞག་པ་ནི། བསྒྲུབ་ཚུལ་ལྟར་བསྒྲུབ་བྱའི་ཆོས་ཀྱིས་མཐུན་པའི་ཕྱོགས་མིན་པ་སྟེ། རྣམ་ངེས་སུ། །
ཆོས་དེས་སྟོང་པ་ཡིན་པའི་ཕྱིར་གཞན་གཟུང་ཡང་སྐྱོན་མེད་དོ་ཞེས་དང་། རིགས་ཐིགས་སུ། མི་མཐུན་པའི་ཕྱོགས་ནི་མཐུན་པའི་ཕྱོགས་མ་ཡིན་པ་སྟེ་ཞེས་སོ། ། གཉིས་པ་དབྱེ་ན། མེས་དྲོ་རེག་བསྒྲུབ་པ་ན་རེག་བྱ་བཏང་སྙོམས་པ་ལྟ་བུ་གཞན་པའི་མི་མཐུན་ཕྱོགས། མེས་གྲང་རེག་འགེགས་པ་ན་གྲང་རེག་ལྟ་བུ་འགལ་བའི་མི་མཐུན་ཕྱོགས། བྱས་པས་མི་རྟག་པར་བསྒྲུབ་པ་ན་ནམ་མཁའ་ལྟ་བུ་མེད་པའི་མི་མཐུན་ཕྱོགས་གསུམ་སྟེ། རིགས་ཐིགས་སུ། དེ་ལས་གཞན་པ་དང་། དེ་དང་འགལ་བ་དང་།
དེ་མེད་པའོ་ཞེས་སོ། ། གསུམ་པ་རྩོད་སྤང་ལ། འགལ་བར་དང་། མ་ངེས་པར་ཐལ་བ་སྤང་བ་གཉིས་ཀྱི་དང་པོ་ལ་རྩོད་པ་ནི། སྒྲ་མི་རྟག་སྒྲུབ་ལ་ཚུལ་གསུམ་ཚང་བས་བྱས་པ་སྒྲ་མི་རྟག་བསྒྲུབ་ལ་རྟགས་ཀྱི་ཐ་སྙད་དུ་བསྒྲུབ་པ་ན་ཤེས་བྱ་དེ་མཐུན་ཕྱོགས་ཡིན་ན་རང་ལྡོག་ལ་སྒྲ་མི་རྟག་བསྒྲུབ་ཀྱི་རྟགས་ཀྱི་ཐ་སྙད་བྱར་རུང་རྟེན་པར་ཐལ་ལ། མི་མཐུན་ཕྱོགས་ཡིན་ན་སྒྲ་མི་རྟག་བསྒྲུབ་ལ་ཚུལ་གསུམ་ཚང་བ་དེ་ལ་ཤེས་བྱས་ཁྱབ་བམ་མ་ཁྱབ། མ་ཁྱབ་ན་ཤེས་བྱ་མིན་པར་ཐལ། ཁྱབ་ན་དེ་བསྒྲུབ་ལ་འགལ་བར་ཐལ། ཕྱོགས་ཆོས་གྲུབ་ཅིང་མི་མཐུན་ཕྱོགས་ཤེས་བྱ་ཡིན་པས་ཁྱབ་པའི་ཕྱིར། གཉིས་པ་ལན་ལ།
གཞན་ལན་དགག རང་ལན་གདབ་པ་གཉིས་ཀྱི་དང་པོ་ནི། ཆུ་མིག་པ་ན་རེ། ཤེས་བྱ་དེ་མི་མཐུན་ཕྱོགས་ཡིན་ཞིང་ཤེས་བྱས་ཁྱབ་པས་ཉེས་པ་དང་པོ་ནི་མེད་ལ། ཚུལ་གསུམ་ལ་མི་མཐུན་ཕྱོགས་ཤེས་བྱས་ཚུར་ཁྱབ་ཀྱང་ཤེས་བྱ་སོགས་མི་མཐུན་ཕྱོགས་གང་ལའང་ཕར་མི་འཇུག་པས་ཐལ་བ་གསུམ་པ་ལ་ཁྱབ་པ་མེད་དོ་ཞེ་ན། ཤེས་བྱ་ཆོས་ཅན། སྒྲ་མི་རྟག་སྒྲུབ་ཀྱི་རྟགས་ཀྱི་ཐ་སྙད་བྱར་རུང་གིས་སྟོང་པར་ཐལ། བྱས་པ་སྒྲ་མི་རྟག་བསྒྲུབ་ཀྱི་རྟགས་ཀྱི་ཐ་སྙད་དུ་བསྒྲུབ་པའི་མི་མཐུན་ཕྱོགས་ཡིན་པས་སོ། ། སྒྲ་མི་རྟག་སྒྲུབ་ཚུལ་གསུམ་ཚང་བ་དེ་ཆོས་ཅན། ཤེས་བྱ་ལ་ངོ་བོ་གཅིག་པའི་ཚུལ་གྱིས་ཤེས་བྱའི་རྗེས་སུ་མི་འགྲོ་བར་ཐལ།
ཤེས་བྱ་ལ་མི་འཇུག་པའི་ཕྱིར་དང་། ཤེས་བྱ་ལས་ལྡོག་པར་ཐལ། ཤེས་བྱ་ལ་མི་འཇུག་པའི་ཕྱིར་རོ། ། གཉིས་པ་ནི། དེའི་ཚེ་ཤེས་བྱ་མི་མཐུན་ཕྱོགས་ཡིན་ཞིང་། ཤེས་བྱ་ཁྱབ་པས་སྐྱོན་དང་པོ་མེད་ལ། ཤེས་བྱས་ཁྱབ་ཀྱང་རྟགས་འགོད་ཚུལ་ལྟར་དང་། ཆོས་སྒྲུབ་ཚུལ་ལྟར་ཤེས་བྱའི་སྟེང་དུ་ཁེགས་པས་སྐྱོན་གསུམ་པའང་མེད་དོ། ། གཉིས་པ་མ་ངེས་པར་ཐལ་བ་སྤངས་པ་ལ། རྩོད་པ་ནི།
ཤེས་བྱ་མི་མཐུན་ཕྱོགས་ཡིན་ན་ཚུལ་གསུམ་ཤེས་བྱ་ལ་ཞུགས་སམ་མ་ཞུགས། ཞུགས་ན་རྟགས་མ་ངེས་པར་ཐལ། ཕྱོགས་གཉིས་ཀ་ལ་ཞུགས་པའི་ཕྱིར་དང་། མི་མཐུན་ཕྱོགས་ལ་མེད་པ་ཁོ་ནར་ངེས་པ་མིན་པར་ཐལ། མི་མཐུན་ཕྱོགས་ཤེས་བྱ་ལ་ཞུགས་པའི་ཕྱིར། མ་ཞུགས་ན་ཚུལ་གསུམ་ཤེས་བྱ་ལ་མི་སྲིད་པར་ཐལ་ལོ་ཞེ་ན། གཉིས་པ་ལན་ལ་གཉིས་ཀྱི། གཞན་ལན་དགག་པ་ནི། ཆུ་མིག་པས་ཤེས་བྱའི་རང་ལྡོག་ལ་བརྟེན་པར་མ་ཞུགས་ཤིང་། ཤེས་བྱ་བསྟེན་པའི་གཞི་ལ་ཞུགས་པས་སྐྱོན་གཉིས་ཀ་མེད་དོ་ཞེ་ན།
མཚན་ཉིད་ཐ་སྙད་བྱར་རུང་ཆོས་ཅན། མཚན་ཉིད་ཐ་སྙད་བྱ་མི་རུང་ལ་མ་ཞུགས་པར་ཐལ། མཚན་ཉིད་ཐ་སྙད་བྱར་མི་རུང་གི་རང་ལྡོག་ལ་བརྟེན་པར་ཞུགས་པའི་ཕྱིར་དང་། སྒྲུབ་པ་བཀག་པ་ཆོས་ཅན། སྒྲུབ་པ་ཡིན་པ་སྲིད་པར་ཐལ། སྒྲུབ་པ་ཡིན་པ་བརྟེན་པའི་གཞི་ལ་ཞུགས་པའི་ཕྱིར་ཏེ། སྒྲུབ་པ་ཡིན་པ་བརྟེན་པའི་ཤེས་བྱ་ལ་ཞུགས་པའི་ཕྱིར། འདོད་ན། སྒྲུབ་པ་ཡིན་ཆོས་ཅན། དངོས་འགལ་མི་སྲིད་པར་ཐལ།
གཉིས་ཡིན་སྲིད་པའི་ཕུང་གསུམ་གྲུབ་པའི་ཕྱིར། ཁྱབ་པ་ཁས་བླངས་སོ། ། གཉིས་པ་རང་ལན་གདབ་པ་ནི། མི་མཐུན་ཕྱོགས་ཤེས་བྱ་ལ་སྒྲུབ་ཚུལ་ལྟར་མ་ཞུགས་པས་སྐྱོན་དང་པོ་གཉིས་མེད་ལ། དེ་ལྟ་ན་ཡང་ཤེས་བྱ་ལ་རྗེས་སུ་འགྲོ་བས་སྐྱོན་གཉིས་པའང་མེད་དོ། ། དེ་བཞིན་དུ་བྱས་པས་སྒྲ་མི་རྟག་པར་སྒྲུབ་པ་ན་ཤེས་བྱ་དང་གཞལ་བྱ་སོགས་གཞན་པའི་མི་མཐུན་ཕྱོགས་ཡིན་ཏེ། རྒྱལ་དབང་བློར། འདི་ལ་ཡང་མི་མཐུན་ཕྱོགས་ནི་ཆོས་གཞན་འགལ་བ་མེད་པ་ཤེས་བྱ་ཉིད་ལ་སོགས་པ་དང་ལྡན་པའི་ཕྱིར། ཞེས་དང་། གཏན་ཚིགས་ཐིགས་པའི་འགྲེལ་པར།
སྟོང་པ་དང་བདག་མེད་པ་ལ་སོགས་པ་ཡང་གཞན་ཡིན་པ་ཉིད་ཀྱིས་མི་མཐུན་པའི་ཕྱོགས་ཡིན་པའི་ཕྱིར། གཏན་ཚིགས་ཆད་པ་མ་ཡིན་ཏེ། འདི་ལྟར་དེ་དག་ལ་བྱས་པ་ཉིད་མི་འཇུག་སྟེ་ཞེས་སོ། ། དེ་ལྟར་མིན་པར་འགོད་ཚུལ་ལྟར་མ་ཞུགས་པས་མ་ཞུགས་པར་འགྱུར་ན་དགག་པ་ཡིན་པ་ཤེས་བྱ་དང་བློའི་ཡུལ་གཞལ་བྱ་ལ་མ་ཞུགས་པར་འགྱུར་ཞིང་སྒྲུབ་པ་ཡིན་པ་བདག་མེད་སྟོང་ཉིད་རི་བོང་རྭ་མེད་ལ་སོགས་ལ་མ་ཞུགས་པར་འགྱུར་རོ། ། གཉིས་པ་གྲངས་ངེས་པ་ལ་དགག་པ་ནི། སྔ་རབས་པ་དག་རྟགས་སྦྱོར་སྐོར་ཅིག་གིས་ཕྱོགས་གཉིས་སུ་ཤེས་བྱ་ཐམས་ཅད་ཁ་ཚོན་ཆོད་པ་ཡིན་ལ། ཚུལ་ཡང་རྫས་ཆོས་བསྒྲུབ་པའི་ཚེ་རྫས་ལ་ཁ་ཚོན་ཆོད་པས་ལྡོག་པ་ཕུང་གསུམ་ཞུགས་ཀྱང་སྐྱོན་མེད། དངོས་པོ་ཙམ་པོ་དེ་མེ་ཡོད་དང་མེ་མེད་ཀྱི་རྫས་སྲིད་པ་གཉིས་ཡིན་གྱི་ལྡོག་པ་ཕུང་གསུམ་ཡིན་ཡང་རྫས་གཉིས་ཡིན་གྱི་ཕུང་གསུམ་མིན་པ་བཞིན་ཏེ། མེ་ཡོད་མེ་རྫས་གཅིག་མི་སྲིད་པས་སོ། ། ཡང་ལྡོག་ཆོས་སྒྲུབ་པའི་ཚེ་ན་ལྡོག་པ་ལ་ཁ་ཚོན་ཆོད་པ་རྫས་ཕུང་གསུམ་ཞུགས་ཀྱང་སྐྱོན་མེད་དེ།
དཔེར་བུམ་པ་དེ་བྱས་པ་སྒྲ་མི་རྟག་པའི་རྟགས་ཀྱི་ཐ་སྙད་དུ་བསྒྲུབ་པ་ན་མཐུན་ཕྱོགས་ཀྱི་རྫས་ཀྱང་ཡིན། མི་མཐུན་ཕྱོགས་ཀྱི་རྫས་ཀྱང་ཡིན་པའི་རྫས་ཕུང་གསུམ་ཡིན་ཡང་ལྡུག་པ་ཕུང་གསུམ་མ་ཡིན་ཏེ། རྟགས་ཀྱི་ཐ་སྙད་བྱར་རུང་མི་རུང་གི་ལྡོག་པ་གཉིས་ཡིན་དང་གཉིས་མིན་གྱི་ཕུང་གསུམ་མི་སྲིད་པས་སོ་ཞེ་ན། མི་རྟག་པ་ཆོས་ཅན། དུང་སྒྲ་རྩོལ་བྱུང་དུ་བསྒྲུབ་པའི་མི་མཐུན་ཕྱོགས་ཀྱི་རྫས་མིན་པར་ཐལ། ། དེ་ལྟར་བསྒྲུབ་པའི་མཐུན་ཕྱོགས་རྩོལ་བྱུང་དང་རྫས་གཅིག་པའི་ཕྱིར། མ་ཁྱབ་ན། རྫས་ལ་ཁ་ཚོན་ཆོད་པ་འགལ། འདོད་ན། མཐུན་ཕྱོགས་ཀྱི་རྫས་སུ་ཐལ་ལོ། །
དེའང་འདོད་ན། རྩོལ་བྱུང་ཆོས་ཅན། དུང་སྒྲ་མི་རྟག་སྒྲུབ་ལ་མཐུན་ཕྱོགས་ལ་ཆ་གཉིས་པ་མིན་པར་ཐལ། མི་རྟག་ཁྱོད་ཀྱི་མཐུན་ཕྱོགས་ཡིན་པའི་ཕྱིར། འདིས་ནི་བསྒྲུབ་བྱའི་ཆོས་གཞི་གྲུབ་ན་མཐུན་ཕྱོགས་ཡིན་ཞེས་པའང་བཀག་གོ ། གཞན་ཡང་མཚན་ཉིད་ཐ་སྙད་བྱར་མི་རུང་ཆོས་ཅན། བྱས་པ་མཚན་ཉིད་མིན་པར་སྒྲུབ་པའི་མཐུན་ཕྱོགས་མིན་པར་ཐལ། དེ་ལྟར་སྒྲུབ་པའི་མི་མཐུན་ཕྱོགས་དང་རྫས་གཅིག་ཏུ་འདུ་བ་ཡིན་པའི་ཕྱིར། མ་ཁྱབ་ན་ལྡོག་ཆོས་སྒྲུབ་པ་ན་ལྡོག་པ་ལ་ཁ་ཚོན་ཆོད་པ་འགལ་ལ། མ་གྲུབ་ན།
མཚན་ཉིད་ཐ་སྙད་བྱར་རུང་དང་རྫས་གཅིག་ཏུ་འདུ་བར་ཐལ། མཚན་ཉིད་དང་རྫས་གཅིག་ཡིན་པའི་ཕྱིར་ཏེ། མཚན་ཉིད་དོན་ལྡོག་ཆོས་གསུམ་ཚང་བ་བཀག་པ་དང་རྫས་གཅིག་པའི་ཕྱིར་དང་། མཚོན་བྱ་ཡིན་པའི་ཕྱིར་རོ། ། གཞན་ཡང་ཤེས་བྱ་ཆོས་ཅན། སྒྲ་མི་རྟག་སྒྲུབ་ཀྱི་མི་མཐུན་ཕྱོགས་མ་ཡིན་པར་ཐལ། དེ་སྒྲུབ་ཀྱི་མཐུན་ཕྱོགས་ཡིན་སྲིད་པའི་ཕྱིར། འདོད་ན། དེ་སྒྲུབ་ཀྱི་གཞན་པའི་མི་མཐུན་ཕྱོགས་མ་ཡིན་པར་སྲིད་པར་ཐལ། འདོད་མི་ནུས་ཏེ།
མི་རྟག་པ་མ་ཡིན་པས་ཁྱབ་པའི་ཕྱིར་རོ། ། ཁྱབ་པ་ཡོད། རྣམ་ངེས་སུ། དེ་བཀག་པ་ཙམ་གྱིས་མི་མཐུན་པའི་ཕྱོགས་མ་ཡིན་ནོ། ། འོ་ན་ཅི་ཞེ་ན། བཟློག་པའི་མེད་པ་དང་མ་ཡིན་པ་ཐམས་ཅད་དེ་མི་མཐུན་པའི་ཕྱོགས་ཀྱི་མཚན་ཉིད་ནི། དེ་ཉིད་ཡིན་པའི་ཕྱིར་ཞེས་པས་སོ། ། ཆུ་མིག་པས། རྫས་ལྡོག་ལ་བརྟེན་པའི་ཆོས་བསྒྲུབ་པའི་ཚེ་ནའང་ལྡོག་པ་ལ་ཁ་ཚོན་ཆོད་པ་ཡིན་ཏེ། རྗེས་དཔག་མངོན་སུམ་གྱི་ངོ་བོ་མིན་པར་བསྒྲུབ་པ་ལ་རྟོག་བྲལ་མ་འཁྲུལ་བའི་ངོ་བོ་མིན་པ་རྟགས་སུ་བཀོད་པ་ན།
ཤེས་པ་ཙམ་པོ་དེ་མངོན་སུམ་དང་མངོན་སུམ་མིན་པ་གཉིས་ཀའི་ངོ་བོ་ཡིན་ཡང་། མངོན་སུམ་གྱི་ངོ་བོ་ཡིན་པ་དང་ལྡན་པའི་མཐུན་ཕྱོགས་ཁོ་ན་ཡིན་པ་ལྟ་བུའོ་ཞེས་འདོད་དོ། ། དེ་ལྟ་ན་ཤེས་པ་ཆོས་ཅན། མངོན་སུམ་མིན་པའི་ངོ་བོ་དང་རྫས་གཅིག་ཏུ་འདུ་བ་མིན་པར་ཐལ། རང་རིག་མངོན་སུམ་གྱི་ངོ་བོ་ཡིན་པར་བསྒྲུབ་པའི་མཐུན་ཕྱོགས་ཁོ་ན་ཡིན་པའི་ཕྱིར། མ་ཁྱབ་ན་ལྡོག་པ་ལ་ཁ་ཚོན་ཆོད་པ་འགལ་ཏེ། དེ་མིན་དང་རྫས་གཅིག་ཏུ་འདུ་བ་ལྡོག་ཆོས་ཀྱི་མཚན་ཉིད་དུ་སྨྲ་བའི་ཕྱིར། གཞན་ཡང་དེ་ཆོས་ཅན། རང་ལྡོག་ལ་མངོན་སུམ་གྱི་ངོ་བོ་བརྟེན་པར་ཐལ། རང་རིག་མངོན་སུམ་གྱི་ངོ་བོ་ཡིན་པར་སྒྲུབ་པ་ལ་རྟོག་བྲལ་མ་འཁྲུལ་བ་རྟགས་སུ་བཀོད་པ་དེ་རང་ལྡོག་ལ་བརྟེན་པར་བསྒྲུབ་པའི་བསྒྲུབ་ཚུལ་ཡིན་ཞིང་དེ་སྒྲུབ་ཀྱི་མཐུན་ཕྱོགས་ཁོ་ན་ཡིན་པའི་ཕྱིར་དང་།
མངོན་སུམ་གྱི་ངོ་བོ་དང་ལྡན་པའི་མཐུན་ཕྱོགས་ཁོ་ན་ཡིན་པས་མངོན་སུམ་གྱི་ངོ་བོ་ཡིན་པའི་མཐུན་ཕྱོགས་སུ་གྱུར་ན་ཤེས་བྱའང་སྒྲ་མི་རྟག་སྒྲུབ་ཀྱི་རྟགས་ཀྱི་ཐ་སྙད་བྱར་རུང་གི་མཐུན་ཕྱོགས་སུ་འགྱུར་ཏེ། སྒྲ་མི་རྟག་སྒྲུབ་ལ་ཚུལ་གསུམ་ཚང་བ་དང་ལྡན་པའི་ཕྱིར་རོ། ། གཉིས་པ་གཞག་པ་ནི། རྫས་ཆོས་ལྡོག་ཆོས་གང་སྒྲུབ་ཀྱང་མཐུན་ཕྱོགས་མི་མཐུན་ཕྱོགས་གཉིས་སུ་གྲངས་ངེས་ཀྱི། གཉིས་ཀའམ་གཉིས་ཀ་མིན་པའི་རྫས་ལྡོག་ཕུང་གསུམ་མི་སྲིད་དེ། མཐུན་ཕྱོགས་ཁོ་ན་ལ་ཡོད་པའི་རྗེས་འགྲོ་དང་། མཐུན་ཕྱོགས་ལ་མེད་པ་ཁོ་ནར་ངེས་པའི་ལྡོག་པ་གཉིས་པ་བྲལ་དུ་དམིགས་པ་མི་སྲིད་པའི་ཕྱིར་ཏེ། རྣམ་འགྲེལ་དུ། གཅིག་ལ་ངེས་པར་གྲུབ་ན་ནི། ། གཞན་ལས་ལྡོག་པ་གྲུབ་པར་འགྱུར། །
ཞེས་དང་། གལ་ཏེ་གཏན་ཚིགས་མཐུན་ཕྱོགས་ལས། ། ལྡོག་མེད་དེ་རྒྱུས་རྗེས་འགྲོ་ཅན། ། ཞེས་དང་། ལྷ་དབང་བློས། འདི་ལྟར་ཕན་ཚུན་སྤངས་ཏེ་གནས་པའི་མཚན་ཉིད་ཅན་གྱི་ཆོས་གཉིས་པོ་ལས་ཆོས་གཉིས་པོ་ཆོས་གཅིག་གི་ཡུལ་མ་ཡིན་པ་དེ་གཞན་གྱི་ཡུལ་ཡིན་ཞེས་དང་། ཆོས་མཆོག་ཏུ། མཐུན་ཕྱོགས་ཀྱིས་སྟོང་པའི་དོན་ཐམས་ཅད་ནི་མཐུན་པའི་ཕྱོགས་སོ་ཞེས་སོ། ། མཐུན་པའི་ཕྱོགས་ཀྱི་སྒྲས་བརྗོད་པར་བྱ་བ་མ་ཡིན་པ་གང་ཇི་སྙེད་པ་དེ་ཐམས་ཅད་ནི་མི་མཐུན་པའི་ཕྱོགས་ཡིན་ནོ་ཞེས་དང་། དེས་ན་ཤེས་འདོད་ཆོས་ཅན་ནི་ཡང་དག་ལ་མཐུན་ཕྱོགས་ཏེ།
རྣམ་ངེས་སུ། དེ་དང་མཚུངས་པ་ཉིད་ལ་ཞེས་ངེས་པར་བཟུང་འི་ཕྱིར་ཆོས་ཅན་ལ་མེད་པར་འགྱུར་རོ་ཞེ་ན་མ་ཡིན་ཏེ། གཞན་དགག་པའི་དོན་གྱི་ཕྱིར་རོ། ། དེ་ལ་ཡོད་པར་གྲུབ་པ་སྡུད་པའི་ངེས་པར་གཟུང་བས་གཞན་རྣམ་པར་གཅོད་པ་ཡིན་ཏེ་ཞེས་སོ། ། འགལ་བ་ལ་ནི་མི་མཐུན་ཕྱོགས་ཏེ། དེ་ཉིད་དུ། དེ་ཅི། ད་ནི་ཕྱོགས་ཀྱང་མི་མཐུན་པའི་ཕྱོགས་སུ་འགྱུར་རམ་ཞེ་ན། རྣམ་གྲངས་ཀྱིས་ན་འགྱུར་བ་ཡང་ཡིན་ནོ་ཞེས་དང་། དེའི་འགྲེལ་པར།
བྱས་པའམ་རྩོལ་བ་ལས་བྱུང་བས་སྒྲ་རྟག་པར་སྒྲུབ་པ་ན་ཕྱོགས་ཀྱང་མི་མཐུན་པའི་ཕྱོགས་སུ་འགྱུར་རོ་ཞེས་སོ། ། དེ་བཞིན་དུ་བསྒྲུབ་བྱའི་ཆོས་ནི་མཐུན་པར་བྱེད་ཆོས། རྟགས་ནི་མཐུན་པར་བྱེད་པ་པོ་ཡིན་པས་ཡང་དག་ལ་མཐུན་ཕྱོགས་སུ་འགྱུར་བ་ཡིན་ནོ། ། ཡང་ཆོས་ཅན་དང་རྟགས་དེ་འགལ་བའི་མི་མཐུན་ཕྱོགས། མ་ངེས་པ་ལ་ཅི་རིགས་སུ་འགྱུར་རོ། ། གསུམ་པ་རྩོད་སྤང་ལ་གཉིས་ལས། རིགས་པ་དང་འགལ་བ་སྤང་བ་གཉིས་ཀྱི་དང་པོ་ཕྱོགས་གཉིས་སུ་ངེས་པས་སྤང་བ་ནི། དེ་ལྟ་ན་ལ་མེ་ལྡན་དུ་བསྒྲུབ་པ་ན། སྐྱ་བོའི་རྫས་རྟགས་སུ་བཀོད་པའི་ཚེ་སྐྱ་བོའི་རྫས་མཐུན་ཕྱོགས་ཡིན་ན་རླངས་པའང་མེ་ལྡན་དུ་འགྱུར་ལ། མི་མཐུན་ཕྱོགས་ཡིན་ན།
དུ་བའང་མེ་མེད་དུ་འགྱུར་ཞེ་ན། དེའི་ཚེ་སྐྱ་བོའི་རྫས་མི་མཐུན་ཕྱོགས་ཡིན་ཏེ། མེ་དང་ལྡན་པར་ཚད་མས་ངེས་བྱ་མིན་པའི་ཕྱིར། འོན་ཀྱང་དུ་བ་དེ་སྐྱ་བོའི་རྫས་ཡིན་པས་མེ་མེད་དུའང་མི་འགྱུར་ཏེ། ཤེས་བྱ་དེ་སྟོང་ཉིད་དགག་པར་བསྒྲུབ་པའི་མི་མཐུན་ཕྱོགས་ཡིན་ཡང་། སྟོང་ཉིད་དེ་ཤེས་བྱ་ཡིན་པས་དེ་སྒྲུབ་ཀྱི་མི་མཐུན་ཕྱོགས་སུ་མི་འགྱུར་བ་བཞིན་ནོ། ། འདིས་ནི་སྒྲ་རྩོལ་བྱུང་དུ་སྒྲུབ་པའི་ཚེ། དོན་བྱེད་པ་མཐུན་ཕྱོགས་ཡིན་ན་གློག་ཀྱང་རྩོལ་བྱུང་དུ་འགྱུར་ཞིང་། མི་མཐུན་ཕྱོགས་ཡིན་ན་རྔ་སྒྲའང་རྩོལ་མ་བྱུང་དུ་འགྱུར་ཞེས་པའི་སྐྱོན་ཡང་སྤངས་སོ། ། གཉིས་པ་མ་ངེས་པ་མི་སྲིད་པ་སྤང་བ་ནི།
མཉན་བྱ་ཆོས་ཅན། སྒྲ་རྟག་སྒྲུབ་ལ་འགལ་བར་ཐལ་ཏེ། སྒྲུབ་ལ་ཕྱོགས་ཆོས་དང་མི་མཐུན་ཕྱོགས་ལ་ལྡོག་པ་ཚང་བའི་ཕྱིར། སྒྲ་མི་རྟག་སྒྲུབ་ལ་ཡང་དག་ཏུ་ཐལ། ཕྱོགས་ཆོས་དང་རྗེས་འགྲོ་གྲུབ་པའི་ཕྱིར་དང་། གཞལ་བྱ་ཆོས་ཅན། སྒྲ་རྟག་མི་རྟག་ཏུ་བསྒྲུབ་པ་ལ་འགལ་བའི་ཡང་དག་ཏུ་འགྱུར། དེ་སྒྲུབ་ལ་ཕྱོགས་ཆོས་དང་། མཐུན་ཕྱོགས་དང་མི་མཐུན་ཕྱོགས་ལ་ལྡོག་པ་གྲུབ་པའི་ཕྱིར། མ་གྲུབ་ནས་ཕྱོགས་གཉིས་ཀ་ཡིན་ན་ཕྱོགས་གཉིས་སུ་ཁ་ཚོན་ཆོད་པ་དང་འགལ་ལ།
འདོད་ན། ཐུན་མོང་གི་མ་ངེས་པར་གསུངས་པ་དང་འགལ་ཞེ་ན། ཡང་དག་པར་ན་ཐལ་བ་སྔ་མ་གཉིས་འདོད་དེ། ཆོས་མཆོག་གིས། གང་གིས་ཆོས་ཅན་སྒྲའི་བསལ་བ་ཉིད་ན་མཐོང་བ་ཉིད་རྩོད་པའི་གཞི་ཡིན་པའི་ཕྱིར་རོ། ། གཞན་དུ་ཆོས་ཅན་མ་གྲུབ་པར་ཐལ་བར་འགྱུར་རོ། ། མཐོང་བ་དང་མ་མཐོང་བའི་སྒྲའི་གསལ་བ་ཉིད་ཀྱི་སྤྱི་གཏན་ཚིགས་ཡིན་ཏེ། དུ་བའི་སྤྱི་བཞིན་ནོ། ། དེ་བས་ན་ཐམས་ཅད་བསྡུས་པའི་ཁྱབ་པ་ཉིད་སྲིད་པའི་ཕྱིར་ཡོད་པ་ལ་སོགས་པ་བཞིན་དུ་མཉན་པར་བྱ་བ་ཉིད་སྒྲུབ་པར་བྱེད་པ་སྐྱོན་མེད་པར་བཤད་དོ་ཞེས་དང་། རྒྱལ་དབང་བློ་ལས།
རང་གི་ལུགས་ཀྱི་ནི་མཉན་བྱ་ཉིད་ལ་གཏན་ཚིགས་ཁོ་ནའོ་ཞེས་སོ། ། འོན་ཀྱང་ཕ་རོལ་པོས་སྒྲ་དེ་མི་མཐུན་པའི་ཕྱོགས་སུ་མ་ངེས་ཤིང་མཐུན་པའི་ཕྱོགས་སུའང་མ་གྲུབ་པས། དེ་ལ་ཕྱོགས་ཆོས་གྲུབ་པའི་རྟགས་མཉན་བྱ་ཕྱོགས་གཉིས་ལ་འཇུག་པར་དགོས་པས་ཐེ་ཚོམ་གྱི་རྒྱུ་བྱེད་པའི་སྒོ་ནས་མ་ངེས་པར་བཞག་སྟེ། ཆོས་མཆོག་གིས། བློ་རྨོངས་པ་དག་ཆོས་ཅན་ཉིད་ལ་ཞུགས་པ་དེའི་མངོན་པའི་ང་རྒྱལ་ལ་ལྟོས་ནས་མཉན་པར་བྱ་བའི་ཕྱིར་ཞེས་བྱ་བ་མཐུན་མོང་མ་ཡིན་པའི་མ་ངེས་པ་ཡིན་པར་བསྟན་ཏེ། མཉན་པ་ལ་དཔེ་མེད་པའི་ཕྱིར་དང་། བསྒྲུབ་པར་བྱ་བའི་ཆོས་ཅན་ལ་ཁྱབ་པ་མི་འདོད་པའི་ཕྱིར་དང་། ཁྱབ་པ་མ་གཟུང་ན་གཉིས་ཀ་ལ་ཐེ་ཚོམ་ཟ་བས་མ་ངེས་པར་བྱེད་པའི་ཕྱིར་རོ་ཞེ་ན། ཁྱབ་རུང་དང་འཐད་ལྡན་དུ། གང་ཞིག་དངོས་པོའི་ཆོས་མཐའ་དག་ཁྱབ་པའི་ཆོས་གཉིས་ལས་གཅིག་ལ་ཡང་ངེས་པ་མེད་པ་དེ་གང་དུ་མཐོང་བ་དེར་དེ་གཉིས་ལ་ཐེ་ཚོམ་སྐྱེད་པར་བྱེད་དེ།
དཔེར་ན་རྟག་པ་དང་མི་རྟག་པ་དག་ལས་གཅིག་ལ་ངེས་པ་མེད་པའི་མཉན་བྱ་ཉིད་སྒྲ་ལ་ཡོད་པས་ཐེ་ཚོམ་མ་སྐྱེད་ཀྱི་ཞེས་སོ། ། འདིར་ཡང་ཕྱོགས་གཉིས་སུ་ངེས་པས་ཐེ་ཚོམ་གྱི་རྒྱུ་བྱེད་པ་ཡིན་གྱི་མ་ངེས་ན་མིན་ཏེ། དེ་ཉིད་དུ། གལ་ཏེ་ཕུང་པོ་གཞན་ཡོད་ན་ནི་དེའི་ཚེ་བདག་མེད་པ་ནི་གདོན་མི་ཟ་བར་བདག་དང་བཅས་པར་འགྱུར་རོ་ཞེས་བྱའི་ངེས་པར་མི་འགྱུར་ཏེ། རྣམ་པ་གཞན་ཡང་ཡོད་པའི་ཕྱིར་རོ། ། རྣམ་གྲངས་ཀྱིས་གཉིས་ལས་གཅིག་ལ་ངེས་པར་མཐོང་ན་ཐེ་ཚོམ་དུ་འགྱུར་གྱི། དེ་ལྟ་མ་ཡིན་ན་ནི་མི་རྟོག་པ་ཉིད་དོ། ། ཞེས་དང་། འོན་ཀྱང་དངོས་པོའི་ཆོས་གང་ཞིག ཆོས་ཅན་གང་ལ་ཡོད་པ་དེ་ཉིད་ལ་དེ་ཉིད་ལས་ཕྱི་རོལ་དུ་གྱུར་པ་མེད་པའི་ཕྱིར་ཐེ་ཚོམ་ཟ་བའི་རྒྱུ་ཡིན་ནོ། །
ཅི་སྟེ་ཆོས་དེ་དེ་སྒྲུབ་ཀྱི་ཕྱོགས་གཅིག་གང་ཡང་མིན་ན། རྣམ་ངེས་སུ། ཐུན་མོང་མ་ཡིན་པ་ཡང་གཉིས་ཀ་ལས་ཕྱི་རོལ་དུ་གྱུར་པ་མི་སྲིད་པས་གཉིས་ཀ་ལས་ལྡོག་པར་ངེས་པ་མི་འཐད་པའི་ཕྱིར་ཞེས་པ་དང་འགལ་ལོ། ། ཐལ་བ་ཕྱི་མ་གྲུབ་སྟེ། ཕྱོགས་གཉིས་ལ་མཐོང་བས་སོ། དེ་ལྟ་ན་ཡང་གཞལ་བྱ་དེ་མི་རྟག་པ་མིན་པར་ངེས་ཤིང་ཕྱོགས་གཉིས་ལ་གཞན་པ་མི་སྲིད་པའི་ཕྱིར། ཕྱོགས་གཉིས་སུ་ཁ་ཚོན་ཆོད་པའང་མིན་ཏེ། ཆོས་མཆོག་ཏུ། གལ་ཏེ་ཡང་གཞལ་བྱ་ཉིད་མཐུན་པའི་ཕྱོགས་དང་མི་མཐུན་པའི་ཕྱོགས་ལ་མཐོང་བ་དེ་ལྟ་ནའང་མཐུན་པའི་ཕྱོགས་ལ་ཡོད་པར་ངེས་པའི་སྒོ་ནས་སྒྲ་ལ་ཐེ་ཚོམ་ཟ་བའི་རྒྱུ་མ་ཡིན་ཏེ། འོན་ཀྱང་སྒྲ་གཅིག་ལ་འགལ་བའི་རང་བཞིན་ནི་གཉིས་མི་འཐད་པའི་ཕྱིར་དང་།
རྣམ་པ་གཞན་ཡང་མི་སྲིད་པའི་ཕྱིར། སྤྱི་སྒྲ་རྟག་པ་ལ་གཞལ་བྱ་ཉིད་གནས་སམ། འོན་ཏེ་མི་རྟག་པ་ལ་ཡིན་ནོ་ཞེས་ཆོས་ཅན་ཉིད་ལ་རྟག་པ་དང་མི་རྟག་པ་ཉིད་འཇུག་པར་དགོས་པ་ཡིན་ནོ་ཞེས་སོ། ། གཉིས་པ་ལུང་འགལ་སྤང་བ་ནི། སློབ་དཔོན་གྱིས་མི་མཐུན་པའི་ཕྱོགས་ཀྱང་འདོད་པས་བྱས་པའི་ཕྱིར་རོ་ཞེས་མང་དུ་བཤད་ཟིན་ཏོ་ཞེས་ཕྱོགས་མཐུན་ཕྱོགས་མི་མཐུན་ཕྱོགས་འདོད་པས་འཇོག་པར་བཤད་པ་དང་འགལ་ཞེ་ན་སྐྱོན་མེད་དེ། ཁྱོད་ཀྱིས་ལུགས་ཀྱིས་འདོད་པས་ཕྱོགས་སུ་བྱས་པ་ལས་གཞན་མི་མཐུན་ཕྱོགས་ཡིན་པའི་ཕྱིར་ན་འགའ་ཡང་མི་མཐུན་ཕྱོགས་ལ་འཇུག་པས་མ་ངེས་པར་འགྱུར་བ་སྲིད་པར་ཐལ་ཞེས་གཞན་འདོད་འགོག་པ་ཡིན་གྱི་རང་ལུགས་མིན་ཏེ། རྣམ་ངེས་སུ། འོ་ན་ནི་དེ་འདོད་པས་བཞག་པའི་མཚན་ཉིད་ཡིན་པས་དངོས་པོའི་དབང་གིས་རྣམ་པར་གནས་པའི་མི་མཐུན་པའི་ཕྱོགས་སེལ་བར་ཇི་ལྟར་འགྱུར་ཏེ། དེ་ལྟར་ན་ནི་གཏན་ཚིགས་འགའ་ཡང་མ་ངེས་པར་མི་འགྱུར་རོ་ཞེས་སོ། ། འོ་ན་མ་ངེས་པ་ཇི་ལྟར་འགྱུར་ཞེ་ན།
ཕྱོགས་གཉིས་རུང་ལ་ཡོད་ཀྱང་ཡོད་པ་ཁོ་ནར་མ་ངེས་པར་བཞག་སྟེ། ཆོས་མཆོག་གིས། བདག་ཉིད་ལ་ཡོད་པར་འགྱུར་རོ་ཞེས་སྤྱིར་ཡོད་པར་ངེས་པ་ཡིན་ཡང་འདི་ཙམ་གྱིས་ནི་འགའ་ཞིག་ལ་རྗེས་སུ་འགྲོ་བའམ། འགའ་ཞིག་ལས་ལྡོག་པར་ངེས་པ་མ་ཡིན་ནོ། ། གལ་ཏེ་གཅིག་ལ་ཡོད་པར་ངེས་པའི་སྒྲུབ་བྱེད་ཁྱབ་པ་རབ་ཏུ་བསྟན་པ་ཡིན་ན་རྗེས་སུ་འགྲོ་བ་དང་ལྡོག་པ་དག་ངེས་པར་འགྱུར་བ་ཡིན་ན་མེད་པ་དེས་ན་ཐེ་ཚོམ་ཟ་བ་ཡིན་ནོ་ཞེས་སོ། ། གལ་ཏེ་གཅིག་ལ་ཡོད་པར་ངེས་པའི་སྒྲུབ་བྱེད་ཁྱབ་པ་རབ་ཏུ་བསྟན་པ་ཡིན་ན་རྗེས་སུ་འགྲོ་བ་དང་ལྡོག་པ་དག་ངེས་པར་འགྱུར་བ་ཡིན་ན། མེད་པ་དེས་ན་ཐེ་ཚོམ་ཟ་བ་ཡིན་ནོ། ། ཞེས་སོ། ། གཞན་ཡང་ཕྱོགས་གཉིས་དངོས་པོ་ལ་མི་གནས་ན། རྣམ་ངེས་སུ།
གཏན་ཚིགས་ཀྱི་མི་འཁྲུལ་བ་ཕྱོགས་དང་མཐུན་པའི་ཕྱོགས་ཀྱི་རྣམ་པར་དབྱེ་བ་ལ་ལྟོས་པ་ནི་མ་ཡིན་ཏེ། དངོས་པོར་གནས་པ་ཡིན་པའི་ཕྱིར་རོ། ། ཞེས་དང་། ཆོས་རྣམས་ཀྱི་འཇུག་པ་དང་ལྡོག་པ་ཕྱོགས་རྣམ་པར་བཞག་པ་ལ་མི་ལྟོས་པ་དེ་དག་ནི་ཕན་ཚུན་སྤངས་ཏེ། གནས་པའི་མཚན་ཉིད་ཡིན་པས་ཕུང་པོ་གསུམ་ལ་ལྡོག་པར་བྱེད་པ་མ་ཡིན་ནོ། ། ཞེས་དང་། ཆོས་མཆོག་དོན་དམ་པར་ནི། བསྒྲུབ་བྱ་དང་བྲལ་བ་གང་ཡིན་པ་དེ་མི་མཐུན་པའི་ཕྱོགས་ཡིན་ནོ་ཞེས་བཤད་པའང་ཅི་ལ་དགོངས་སོམས་ཤིག གསུམ་པ་ལྟོས་གཞི་གསུམ་དང་འགལ་བ་སྤང་བ་ནི། ཕྱོགས་གཉིས་སུ་ཁ་ཚོན་ཆོད་ན་ཚུལ་གསུམ་གྱི་ལྟོས་གཞི་ཆོས་ཅན།
མཐུན་ཕྱོགས་མི་མཐུན་ཕྱོགས་གསུམ་ཞེས་འཇོག་པ་དང་འགལ་ཏེ། ཆོས་ཅན་གྱི་ཕྱོགས་གཉིས་གང་རུང་འདུས་པས་སོ་ཞེ་ན། སྐྱོན་མེད་དེ། ཚུལ་དང་པོ་སྟོན་པ་ཕྱོགས་ཀྱི་རྣམ་གཞག་མེད་པའི་ཕྱིར་རོ། ། ཁྱབ་པ་ཡོད། ཕྱོགས་གཉིས་ནི་བསྒྲུབ་བྱ་ངེས་ན་ངེས་པའི་ཕྱིར་རོ། ། དེ་ལྟར་ན་དམ་བཅའ་སྔོན་འགྲོའི་སྦྱོར་བ་ལ་དམ་བཅའ་བརྗོད་པའི་ཚེ་ཁྱབ་པ་མ་བསྟན་པས་ཕྱོགས་མི་མཐུན་ཡིན་པར་ཐེ་ཚོམ་ཟ་ལ། ཁྱབ་པ་སྔོན་འགྲོའི་སྦྱོར་བ་ལ་ཁྱབ་པ་སྟོན་པའི་ཚེ་ཕྱོགས་མི་མཐུན་ཕྱོགས་པར་དངོས་པོ་ལ་ངེས་ཀྱང་རྟགས་མི་མཐུན་ལ་ཕྱོགས་མེད་པར་མི་ངེས་ཏེ། དེའི་ཚེ་ཕྱོགས་གཉིས་ཀྱི་རྣམ་གཞག་མེད་པའི་ཕྱིར་ཏེ། བསྒྲུབ་བྱ་མ་ངེས་པས་སོ། །
ཁྱབ་པ་ཡོད། ཕྱོགས་གཉིས་ངེས་པས་བསྒྲུབ་བྱ་ངེས་པ་ལ་ལྟོས་པས་སོ། དེ་ལྟར་ཡང་སྔར་ནི་དམ་བཅས་པ་སྔོན་དུ་འགྲོ་བའི་སྦྱོར་བ་ཁོ་ནས་མི་མཐུན་པའི་ཕྱོགས་མ་ཡིན་པ་ཉིད་ཐེ་ཚོམ་ཟ་བར་བརྗོད་ལ། དེ་ལྟར་ནི་ཕྱོགས་མི་མཐུན་པའི་ཕྱོགས་མ་ཡིན་པར་ངེས་ཀྱང་། རྟགས་མིན་ཏེ། ཁྱབ་པའི་དུས་ན་ཕྱོགས་དང་མི་མཐུན་པའི་ཕྱོགས་དག་མེད་པའི་ཕྱིར་རོ། ། ཞེས་བརྗོད་པ་ཡིན་ནོ། ། ཞེས་བྱ་བ་ནི་ཁྱད་པར་རོ། ཞེས་ཆོས་མཆོག་གིས་སོ། ། གཉིས་པ་ལྟོས་གཞིར་འཇོག་པའི་རྒྱུ་ལ་དངོས་ནི།
ཚུལ་དང་པོའི་ལྟོས་གཞི་ཤེས་འདོད་ཆོས་ཅན། རྗེས་འགྲོའི་ལྟོས་གཞི་མཐུན་ཕྱོགས། ལྡོག་པའི་ལྟོས་གཞི་མི་མཐུན་ཕྱོགས། དེ་ཚུལ་གསུམ་ངེས་པ་དེ་དག་ངེས་པ་ལ་ལྟོས་པའི་ཕྱིར་རོ། ། གཉིས་པ་རྩོད་སྤང་ནི། དེ་ལྟ་ན་རྟགས་གཅིག་དང་བྲལ་བ་ཆོས་ཅན། རྟོགས་པ་མེད་པར་ཐལ། མི་མཐུན་ཕྱོགས་མེད་པའི་ཕྱིར་ཞེ་ན། མ་ངེས་ཏེ། རི་བོང་རྭ་མེད་ཀྱང་བྱས་པའི་རི་བོང་རྭ་ལས་ལྡོག་པ་གྲུབ་ཅིང་།
རི་བོང་རྭ་ལས་ལྡོག་པ་ངེས་པ་རི་བོང་རྭ་ངེས་པ་ལ་ལྟོས་པ་བཞིན་ནོ། ། རྟོག་གེའི་གསང་ཚིག་ཚུལ་གསུམ་ནོར་བུའི་གཏེར། ། མཁས་པ་སྔ་མས་ཇི་བཞིན་མ་རྙེད་པ། ། བདག་བློ་འབད་པས་ལེགས་པར་ཁ་ཕྱེ་བས། ། དོན་གཉེར་འཁྲུལ་མེད་ནོར་བུ་འདི་ལོངས་ཤིག ། གཉིས་པ་མཚོན་བྱ་དབྱེ་བ་དང་བཅས་ཏེ་བཤད་པ་ལ། མཚན་ཉིད། མཚན་བཞི། རྩོད་སྤང་། དབྱེ་བ་བཞིའི་དང་པོ་ནི།
ཚུལ་གསུམ་ཚད་མས་ངེས་པའི་རྟགས་ཏེ། རྣམ་འགྲེལ་དུ། གཏན་ཚིགས་ཀྱི་ནི་ཚུལ་གསུམ་ལའང་། ། དེ་ཡི་མ་གྲུབ་ལྡོག་དོན་དང་། ། འཁྲུལ་པ་ཅན་གྱི་གཉེན་པོར་ནི། ། ངེས་པ་བརྗོད་པར་མཛད་པ་ཡིན། ། ཞེས་དང་། རྣམ་ངེས་སུ། ཐ་མར་སྨོས་པའི་ངེས་པ་ཉིད་ནི་ཚུལ་གསུམ་ཀ་ལ་བལྟ་བར་བྱའོ་ཞེས་སོ། ། གཉིས་པ་ནི།
ཚུལ་གསུམ་པོ་དེ་མཚན་གཞི་དུ་བ་ལྟ་བུའི་སྟེང་དུ་ངོ་བོ་གཅིག་ལ་ལྡོག་པ་ཐ་དད་པ་ཡིན་ཏེ། བྲམ་ཟེ་ཨ་ཙ་ཊས། གཏན་ཚིགས་ཐིགས་པའི་འགྲེལ་པར་ཇི་ལྟར་འདི་ལྟར་འདི་དག་རྣམ་པར་བཞག་ཅེ་ན། ལྡོག་པས་བྱས་པས་ཐ་དད་པ་ལ་བརྟེན་པས་དེ་ལྟ་ནའང་ཚུལ་ཐ་དད་པ་འདི་ཉིད་ནི་ལྡོག་པ་ཐ་དད་པ་ཡིན་དུ་ཟིན་ཀྱང་དོན་དམ་པར་ཐ་དད་པ་མེད་དེ། རྟགས་གཅིག་ལ་ཚུལ་གསུམ་དུ་བརྗོད་དོ། ། ཞེས་སོ། ། གསུམ་པ་ནི། དེ་ལྟ་ན། མི་མཐུན་དཔེ་ཆོས་ཅན། རྟགས་ཡང་དག་གི་ལྡོག་ཁྱབ་མ་གྲུབ་པར་ཐལ།
རྗེས་འགྲོ་མ་གྲུབ་པའི་ཕྱིར། མ་ཁྱབ་ན། ཚུལ་ལམ་ངོ་བོ་གཅིག་པ་འགལ་ཞིང་། འདོད་ན། ཁྱབ་པ་མ་གྲུབ་པར་ཐལ་ཞེ་ན། ཐལ་བ་སྔ་མ་འདོད་དེ། མི་མཐུན་དཔེ་ནི་མཐུན་ཕྱོགས་ཡིན་པའི་ཕྱིར་དང་། ལྡོག་ཁྱབ་ནི་རྟགས་ཀྱི་མཚན་ཉིད་དུ་བ་ལྟ་བུ་ལ་ངོ་བོ་གཅིག་ཏུ་ཡོད་པའི་ཕྱིར་ཏེ། ཤཱཀྱ་བློར། འོན་ཀྱང་བསྒྲུབ་པར་བྱ་བ་དང་སྒྲུབ་པ་དག་འབྲེལ་པ་ཡོད་པ་ལ་བསྒྲུབ་པར་བྱ་བ་མེད་ན་གཏན་ཚིགས་མི་མཐུན་པའི་ཕྱོགས་ལས་ལྡོག་པ་རང་ལ་ཡོད་པའི་ཆོས་ཉིད་པའི་ཆོས་ཉིད་ཡིན་ནོ་ཞེས་སོ། །
ངོ་བོ་གཅིག་ན་ཚུལ་ལམ་ཐ་དད་པར་ཇི་ལྟར་འགྱུར་ཞིང་། གཏན་ཚིགས་ཐིགས་པར། གཉིས་པ་དང་དོན་གཅིག་པ་ནི་མ་ཡིན་ནོ་ཞེས་རྗེས་སུ་འགྲོ་ལྡོག་དོན་མི་གཅིག་པར་གསུངས་པ་དང་འགལ་ཞེ་ན། དེ་ནི་རྗེས་སུ་འགྲོ་ལྡོག་གཉིས་བསྒྲུབ་པ་དང་དགག་པ་ཡིན་པས་དོན་མི་གཅིག་པར་གསུངས་ཀྱི་ངོ་བོ་མི་གཅིག་པ་ཡིན་ན། རིགས་ཐིགས་སུ། འདི་གཉིས་དོན་ནི་བྱེ་བྲག་ཅི་ཡང་མེད་དོ། ། ཞེས་རྣམ་འགྲེལ་གྱི་རང་འགྲེལ་དུའང་དེ་དང་མཚུངས་པར་བཤད་པ་ཇི་ལྟར་གྲགས། འོན་ཏེ་ཁྱོད་ཀྱིས་སྔར་ལྡོག་ཁྱབ་མི་མཐུན་དཔེ་ལ་གྲུབ་ཅེས་དང་། ལྡོག་ཁྱབ་དང་ལྡོག་ཁྱབ་གནད་གཅིག་ཅེས་ཁས་བླངས་པ་དང་འགལ་ཞེ་ན། དེ་གཉིས་གནད་གཅིག་སྟེ།
གྲུབ་ན་གྲུབ་མཉམ། མ་གྲུབ་ན་མ་གྲུབ་མཉམ་ཡིན་པས་སོ། ། དཔེར་ན་དངོས་འབྲེལ་དང་ལྡོག་འབྲེལ་བཞིན་ནོ། ། འོན་ཀྱང་མི་མཐུན་དཔེ་ལ་ལྡོག་ཁྱབ་གྲུབ་པས་རྗེས་ཁྱབ་གྲུབ་མི་དགོས་ཏེ། ལྡོག་པ་གྲུབ་པ་ཉིད་ཀྱིས་རྟགས་ཆོས་གཉིས་ལྡོག་པས་ཁྱབ་པའི་ཕྱིར་རོ། ། བཞི་པ་དབྱེ་བ་ལ། དགོས་པ། སྒྲུབ་ཚུལ། ཡུལ་གྱི་སྒོ་ནས་དབྱེ་བ་གསུམ་གྱི་དང་པོ་ལ་གཉིས་ལས། རང་དོན་གྱི་རྟགས་ཡང་དག་ལ་མཚན་ཉིད་ནི།
རྒོལ་བ་ཕ་རོལ་པས་སོ། རང་ལ་རྟགས་སུ་བཀོད་པ་མ་ཡིན་ཡང་རང་གིས་ཚུལ་གསུམ་པར་ངེས་པའི་རྟགས་ཏེ། དབྱེ་ན། རང་འབྲས་མ་དམིགས་པ་གསུམ་མོ། ། གཉིས་པ་གཞན་དོན་གྱི་རྟགས་ཡང་དག་ལ་མཚན་ཉིད་ནི། རྒོལ་བ་ཕྱི་རྒོལ་བས་བཀོད་པའི་རྟགས་ཕྱི་རྒོལ་གྱིས་ཚུལ་གསུམ་པར་ཚད་མས་ངེས་པ་སྟེ། དབྱེ་བ་སྔར་བཞིན་ནོ། ། གཉིས་པ་ལ། ཆོས་མཆོག་ཏུ། གཏན་ཚིགས་ནི་རྣམ་པ་གཉིས་ཏེ།
ཞེས་པའི་མཇུག་ཏུ་འདི་ནི་མཚན་ཉིད་པའི་གཏན་ཚིགས་སོ། ། གཞན་ནི་དངོས་པོའི་སྟེ་ཞེས་པ་ལྟར། ཐ་སྙད་སྒྲུབ་དང་དོན་སྒྲུབ་གཉིས་ལས། དང་པོ་ལ་མཚན་ཉིད་ནི། འབྲེལ་པ་བརྡའི་དབང་གིས་གྲུབ་སྟོབས་ཀྱིས་རང་གི་ཤེས་འདོད་ཆོས་ཅན་ལ་བསྒྲུབ་བྱའི་ཆོས་ཀྱི་ཐ་སྙད་བྱར་རུང་བསྒྲུབ་པའི་རྟགས་ཚུལ་གསུམ་པར་ཚད་མས་ངེས་པ་སྟེ། གཏན་ཚིགས་ཐིགས་པར། དམིགས་པའི་རིགས་བྱར་གྱུར་ན་མི་དམིགས་པ་ནི་དངོས་པོ་མེད་པའམ་དངོས་པོ་མེད་པར་ཐ་སྙད་གདགས་པའི་གཏན་ཚིགས་ཡིན་ནོ། ། ཞེས་ཐ་སྙད་ཀྱི་ཡུལ་སྒྲུབ་ཏུ་གསུངས་ཤིང་། ཆོས་མཆོག་ཏུ། ཐ་སྙད་ཀྱི་ཡུལ་ཅན་མཚན་ཉིད་ཀྱི་གཏན་ཚིགས་དེ་ནི་ལན་གཅིག་ཐ་སྙད་བསྒྲུབ་པ་ཞུགས་པ་ཉིད་ལས་ཐ་སྙད་དང་འབྲེལ་བར་ཤེས་པར་འགྱུར་བ་ཡིན་ཏེ་ཞེས་སོ། །
དབྱེ་ན། དགག་རྟགས། སྒྲུབ་རྟགས་གཉིས་སམ། མཚན་ཉིད་རྟགས་སུ་བཀོད་ནས་མཚོན་བྱ་བསྒྲུབ་པ་ལྟ་བུ་མཚན་ཉིད་ཀྱི་རྒྱུ་མཚན་ཅན་གྱི་ཐ་སྙད་བསྒྲུབ་པ་དང་ཁྱབ་བྱེད་མ་དམིགས་པས་ཐ་སྙད་བསྒྲུབ་པ་ལྟ་བུ་བརྡའི་རྒྱུ་མཚན་གྱི་ཐ་སྙད་བསྒྲུབ་པའི་གཏན་ཚིགས་གཉིས་སོ། ། འདི་དང་གྲགས་རྟགས་ལ་ཁྱད་པར་ཅི་ཡོད་ཅེ་ན། གྲགས་རྟགས་ཅི་ཐ་སྙད་རུང་བ་ཡོད་ན་སྔར་ན་ཐ་སྙད་མ་སྦྱར་ཀྱང་ཐ་སྙད་རུང་བ་བསྒྲུབ་པ་ཡིན་ལ་འདི་ནི་སྔར་ཐ་སྙད་ཞུགས་པའི་ཁོ་ནའི་ཡུལ་སྒྲུབ་པ་དང་འགོག་པར་བྱེད་པ་ཡིན་ཏེ། རྣམ་འགྲེལ་དུ། གྲགས་པ་མེད་ཀྱང་དངོས་པོ་ལ། ། རུང་བ་ཉིད་དེའི་སྟོབས་ཉིད་ལས། ། དེ་ལ་སྒྲ་ཀུན་འབྲེལ་དེས་ན། །
དེ་ལ་དེ་ནི་གྲུབ་པ་ཉིད། ། ཅེས་དང་། རྣམ་ངེས་སུ། དེ་ལ་ཡུལ་བསྟན་པས་ཞུགས་པའི་ཡུལ་ཅན་གྱི་འབྲེལ་པ་དྲན་པའི་ཕྱིར་ཞེས་དང་། ད་ལྟ་ན་ཡང་དྲན་པར་བྱས་པའི་ཚུལ་གྱིས་ཞུགས་པའི་འབྲེལ་པ་ཉིད་བསྒྲུབ་པ་ཡིན་ནོ། དེའི་ཕྱིར་ཐ་སྙད་ཀྱི་འབྲེལ་པ་དྲན་པ་ལས་རྗེས་སུ་འགྲོ་བ་ངེས་པའི་ཞེས་སོ། ། གཉིས་པ་དོན་སྒྲུབ་ལ་མཚན་ཉིད་ནི། བརྡ་དྲན་པ་ལ་མི་ལྟོས་པར་འབྲེལ་པ་གྲུབ་པའི་སྒོ་ནས་རང་གི་ཤེས་འདོད་ཆོས་ཅན་ལ་རང་གི་བསྒྲུབ་བྱའི་ཆོས་ཀྱི་དོན་བསྒྲུབ་པའི་རྟགས་ཚུལ་ལམ་ཚད་མས་ངེས་པ་སྟེ། ཆོས་མཆོག་ཏུ། གང་གི་དངོས་པོའི་ཆོས་བསྒྲུབ་པར་བྱེད་པའོ་ཞེས་སོ། །
དབྱེ་ན། རང་འབྲས་མ་དམིགས་པ་གསུམ་སྟེ། འབྲེལ་ཟླ་མ་དམིགས་པ་གསུམ། དགག་བྱ་སྣང་མི་རུང་གི་གཞི་ལ་དོན་བསྒྲུབ་ཏུ་གསུངས་པས་སོ། ། གསུམ་པ་ཡུལ་གྱི་སྒོ་ནས་དབྱེ་ན། རིགས་ཐིགས་སུ། འདི་ལ་གཉིས་ནི། དངོས་པོ་བསྒྲུབ་པའོ། ། གཅིག་ནི་དགག་པའི་གཏན་ཚིགས་སོ་ཞེས་དང་། ཆོས་མཆོག་ཏུ།
ཡུལ་ཡང་བསྒྲུབ་པ་དང་དགག་པ་དག་ཕན་ཚུན་འགལ་བས་དེ་དག་ཕན་ཚུན་ཐ་དད་པའི་ཕྱིར་གཏན་ཚིགས་གཉིས་ཡིན་ལ། ཞེས་པ་ལྟར་སྒྲུབ་རྟགས་དང་། དགག་རྟགས་གཉིས་སུ་དབྱེ་བ་དང་། རྣམ་འགྲེལ་དུ། དེ་ཕྱིར་ཡུལ་གྱི་ཁྱད་པར་ནི། ། བསྟན་ཕྱིར་གྲགས་པ་རྗེས་དཔག་ལས། ། ཕྱི་རོལ་གྱུར་པ་མ་ཡིན་ཡང་། ། ཐ་དད་བྱས་ཡིན་སྔ་མ་བཞིན། ཞེས་པ་ལྟར་དངོས་སྟོབས་དང་གྲགས་ཡིད་གསུམ་དུ་དབྱེ་བ་གཉིས་ལས། དང་པོ་ལ་གཉིས་ཀྱི།
སྒྲུབ་རྟགས་ལ་གསུམ་ལས། མཚན་ཉིད་ལ་དངོས་ནི། རང་གི་བསྒྲུབ་བྱ་སྒྲུབ་ཆོས་བསྒྲུབས་པ་ལ། ཚུལ་ལམ་ཚད་མས་ངེས་པ་སྟེ། ཆོས་མཆོག་ཆུང་པར། བསྒྲུབ་པར་བྱ་བ་ཡང་ཁ་ཅིག་ནི་དགག་པ་ཡིན་ལ་ཞེས་སོ། ། གཉིས་པ་རྩོད་སྤང་ནི། རྟགས་ཡང་དག་སྒྲུབ་རྟགས་སུ་ཐལ་ཏེ། བསྒྲུབ་བྱ་སྒྲུབ་ཆོས་སྒྲུབ་པའི་ཕྱིར་ཏེ། བསྒྲུབ་བྱ་བསྒྲུབ་པ་ཡིན་ཞིང་དེ་བསྒྲུབ་པས་སོ་ཞེ་ན།
མ་ངེས་ཏེ། བུམ་པ་རྟག་དངོས་ཀྱི་སྟོང་པར་བསྒྲུབ་པའི་རྟགས་ཡང་དག སྒྲུབ་པ་ཡིན་པ་ཆོས་ཅན། བསྒྲུབ་རྟགས་ཡིན་པར་ཐལ། སྒྲུབ་པ་ཡིན་ཞིང་རྟགས་ཡིན་པས་སོ། ། གཉིས་པ་ཁྱད་པར་བྱེད་ཆོས་ལ་དགག་པའི་མཚན་ཉིད་ལ། དགག་པ་ནི། ཆུ་མིག་པས། དེའི་སྤྱི་འཆར་བ་དེ་མིན་སྒྲུབ་པའི་སྤྱི་འཆར་བ་ལ་ལྟོས་པ་ཞེ་ན། རི་བོང་རྭ་མེད་སྟོང་ཉིད།
བདག་མེད་རྣམས་སྒྲུབ་པར་ཐལ་ཏེ། དེ་མིན་སྒྲུབ་པ་མི་སྲིད་པའི་ཕྱིར། རིགས་རལ། དགག་པ་བཀག་པ་ཞེས་པ་ལྟར་ནའང་སྔ་མས་ཁེགས་ཤིང་ཤེས་བྱ་གཞལ་བྱ་སོགས་དགག་པ་བཀག་པར་ཐལ་ཏེ། བསྒྲུབ་པ་ཡིན་པའི་ཕྱིར། གཞག་པ་ནི། སྒྲུབ་པའི་ཐ་སྙད་ལས། དེ་མ་ཡིན་དགག་པ་བཀག་ནས། ཡོངས་སུ་གཅོད་དུ་རྟོགས་བྱ་དགག་པའི་རིགས་མི་མཐུན་ཏེ། རྣམ་འགྲེལ་དུ།
བཀག་པ་འགོག་པར་བྱེད་པ་ནི། ། བསྒྲུབ་པས་ལས་གཞན་ཅི་འདྲ་ཞིག ། ཅེས་དང་། ཤཱཀྱ་བློར། དགག་པ་འགོག་པ་ནི། བསྒྲུབ་པའི་ངོ་བོ་ཉིད་ཡིན་པའི་ཕྱིར་ཞེས་དང་། ཆོས་མཆོག་ཏུ། དག་པ་འགོག་པ་ཡང་སྒྲུབ་པ་ཡིན་པས་ཤེས་པ་ལྟར་རོ། ། དབྱེ་ན། རང་སྤྱི་གཉིས་སམ།
བུམ་པས་དག་པའི་ས་ཕྱོགས་ལྟ་བུ་དག་པས་ཁྱད་པར་དུ་བྱས་མ་བྱས་གཉིས་སོ། ། གསུམ་པ་དབྱེ་བ་ལ། རྟགས་ཆོས་ཀྱིས་འབྲེལ་པའི་རབ་དབྱེ་དང་། དེ་ལ་བརྟེན་པའི་རྟགས་ཀྱི་རབ་དབྱེ་གཉིས་ལས། དང་པོ་ལ་གཉིས་ལས། མཚན་ཉིད་ལ་དགག་པ་ནི། ཆུ་མིག་པས། མེད་ན་མི་འབྱུང་བ་ཞེ་ན། བུམ་པ་བུམ་པ་དང་འབྲེལ་བར་ཐལ་ཞིང་གཞན་དག་དངོས་པོའི་ཆོས་གང་ཞིག་ལ་མ་འཁྲུལ་བ། གང་དང་མི་འབྲལ་བར་གནས་པ་ཞེ་ན།
དོན་བྱེད་ནུས་སྟོང་དངོས་མེད་ལ་མ་འབྲེལ་བར་ཐལ་ཞིང་། དངོས་པོ་དངོས་པོ་དང་འབྲེལ་བར་ཐལ་བའི་ཕྱིར་རོ། ། གཉིས་པ་གཞག་པ་ནི། ཆོས་ཐ་དད་མི་འཁྲུལ་བར་བརྟགས་པ་སྟེ། རིགས་ཐིགས་སུ། དེ་དང་མ་འབྲེལ་ན་དེར་མི་འཁྲུལ་བར་ངེས་པ་མེད་པའི་ཕྱིར། དེའི་འགྲེལ་པ་ཆོས་མཆོག་ཆུང་བར། འགྲེལ་པ་དེའི་ཡུལ་ལ་མི་འཁྲུལ་བ་དེ་ནི་དེར་མི་འཁྲུལ་བའོ་ཞེས་སོ། དབྱེ་ན་གཉིས་ལས་བདག་ཅིག་འབྲེལ་པ་ལ་མཚན་ཉིད་ནི། ཆོས་ཐ་དད་པའི་ངོ་བོ་གཅིག་པའི་ཚུལ་གྱིས་མི་འཁྲུལ་བར་ངེས་པ་སྟེ།
རིགས་ཐིགས་སུ། འབྲེལ་པ་དེ་ཡང་དངོས་སུ་ནི་བསྒྲུབ་པར་བྱ་བའི་དོན་གྱི་རང་བཞིན་ཡིན་པའི་ཕྱིར་ཞེས་པ་ལྟར་རོ། ། དབྱེ་ན། དང་པོའི་དབང་གིས་དང་། བརྡའི་དབང་གིས་བདག་གཅིག་ལ་གཉིས་ལས། དང་པོ་ལ་བྱས་མི་རྟག་ལྟ་བུ་ཁྱབ་མཉམ་དང་། རྩོལ་བྱུང་མི་རྟག་པ་ལྟ་བུ་ཁྱབ་མི་མཉམ་དང་། གཉིས་པ་ལ། མཚན་ཉིད་དང་། མཚོན་བྱ།
ཤ་པ་དང་ཤིང་གི་ཐ་སྙད་ལྟ་བུ་ཁྱབ་མཉམ་མི་མཉམ་གཉིས་སོ། ། གཉིས་པ་དེ་བྱུང་འབྲེལ་པ་ལ་མཚན་ཉིད་ནི། དངོས་པོ་ཐ་དད་མི་འཁྲུལ་བར་དེ་ལས་བྱུང་བའི་སྒོ་ནས་བཏགས་པ་སྟེ། རིགས་ཐིགས་སུ། བསྒྲུབ་པར་བྱ་བའི་དོན་ལས་བྱུང་བའི་ཕྱིར་ཞེས་སོ། ། དབྱེ་ན་རྒྱུ་འབྲས་དང་། ཚོགས་པ་གཅིག་པའི་འབྲེལ་པའི་དང་པོ་ལ་གཉིས་ལས། དང་པོའི་མཚན་ཉིད་ངོ་བོ་ཐ་དད། རྒྱུ་འབྲས་སུ་ངེས་པའི་སྒོ་ནས་དེ་ལས་བྱུང་བར་བཏགས་པ་སྟེ། རྣམ་འགྲེལ་དུ།
རྒྱུ་དང་འབྲས་བུའི་དངོས་པོ་འམ། ། ཞེས་པ་ལྟར་རོ། ། གཉིས་པ་ཁྱད་པར་བྱེད་ཆོས་ལ་གསུམ་ལས། རྒྱུའི་མཚན་ཉིད་ཕན་བྱེད་དེ། རྣམ་འགྲེལ་དུ། ཕན་འདོགས་གང་ཡིན་བསྐྱེད་པའང་ཡིན། ། ཞེས་སོ། ། དབྱེ་ན་གཉིས་ལས། དུས་ཀྱི་སྒོ་ནས་དབྱེ་ན། དངོས་དང་བརྒྱུད་པའི་རྒྱུ་གཉིས་ཀྱི་དང་པོ་ལ།
མཚན་ཉིད་ནི། དངོས་སུ་ཕན་བྱེད་དེ། དབྱེ་ན། དངོས་ཀྱི་ཉེར་ལེན་དང་། རྟེན་གཉིས་སོ། ། གཉིས་པ་ལ་མཚན་ཉིད་ནི་བརྒྱུད་ནས་ཕན་བྱེད་དེ། དབྱེ་ན། རྒྱུད་པའི་ཉེར་ལེན་དང་། རྐྱེན་གཉིས་སོ། ། གཉིས་པ་བསྐྱེད་ཚུལ་གྱི་སྒོ་ནས་དབྱེ་ན་གཉིས་ལས།
ཉེར་ལེན་རྒྱུ་ལ་མཚན་ཉིད་ནི། ཉེར་ལེན་གྱི་སྒོ་ནས་རང་གི་རིགས་འདྲར་བསྐྱེད་བྱེད་དེ། རྣམ་འགྲེལ་དུ། རྣམ་ཤེས་མིན་པར་རྣམ་ཤེས་ཀྱི། ། ཉེར་ལེན་མིན་པའི་ཕྱིར་ཡང་འགྲུབ། ། ཅེས་སོ། ། དབྱེ་ན་དེ་མ་ཐག་རྐྱེན་ལྟ་བུ་དངོས་ཀྱི་དང་། ། དཔྱིད་ཀྱིས་ས་བོན་གྱིས་སོ་གའི་མྱུ་གུ་བསྐྱེད་པ་ལྟ་བུ་བརྒྱུད་པའི་ཉེར་ལེན་གཉིས་སོ། ། གཉིས་པ་ལྷན་ཅིག་བྱེད་རྐྱེན་ལ་མཚན་ཉིད་ནི་ལྷན་ཅིག་བྱེད་རྐྱེན་གྱི་སྒོ་ནས་རང་དང་རིགས་མི་འདྲ་བར་བསྐྱེད་བྱེད་དེ། རིགས་ཐིགས་ཀྱི་འགྲེལ་པར།
ལྷན་ཅིག་བྱེད་པའི་ངང་ཚུལ་ཅན་དག་ནི་ལྷན་ཅིག་བྱེད་པ་དག་གོ ། ཞེས་སོ། དབྱེ་ན། འབྲས་བུའི་ཁྱད་པར་བསྐྱེད་པའི་དང་། འབྲས་བུ་གཅིག་ལ་བྱ་བ་མཚུངས་པའི་ལྷན་ཅིག་བྱེད་རྐྱེན་གཉིས་ཏེ། དཔེར་ན་འབྲས་ཐུག་པོ་ཆེ་དག་ལས་འབྲས་ཅན་འབྱུང་བས་ན་མེ་ཆུ་ལས་འབྲས་ཐུག་པོ་ཆེའི་རྒྱུན་གྱི་ཁྱད་པར་མི་འདྲ་བ་འབྱུང་བ་ལྟ་བུ་དང་། རྒྱུ་ཚོགས་ཐ་མ་ལྟ་བུ་མང་པོ་དག་དོན་གཅིག་བྱེད་པའོ། ། འདི་ནི་གཏན་ཚིགས་ཐིགས་པ་ལས་བྱུང་ཞིང་ཉེར་ལེན་རྒྱུ་ལྷན་ཅིག་བྱེད་རྐྱེན་མིན་ཞེས་པའང་འདིས་བཀག་ཏེ། གཏན་ཚིགས་ཐིགས་པའི་འགྲེལ་པར། དོན་གཅིག་བྱེད་པའི་རྒྱུ་གང་ཡིན་པ་དེ་ཁོ་ན་ལྷན་ཅིག་བྱེད་པ་ཉིད་དངོས་ཡིན་ནོ། །
ཞེས་པ་དང་། རྒྱུ་ལ་ལྷན་ཅིག་བྱེད་པའི་ཐ་སྙད་འདོགས་ཀྱི། རྒྱུ་མ་ཡིན་ནོ། ། གཉིས་པ་འབྲས་བུ་ལ། མཚན་ཉིད་ནི་ཕན་བྱ་སྟེ། གཏན་ཚིགས་ཐིགས་པའི་འགྲེལ་པར། འདི་ལྟར་འབྲས་བུ་ཕན་ཚུན་བཏགས་པའི་ལྷན་ཅིག་བྱེད་པ་ཉིད་དངོས་ཡིན་ནོ། ། ཞེས་སོ། ། དབྱེ་ན་དངོས་དང་། བརྒྱུད་པའི་འབྲས་བུ་གཉིས་སོ། །
གསུམ་པ་ངེས་བྱེད་ནི། མེ་དུ་སྣང་རུང་གི་གཞི་ལ་མེའི་སྔར་དུ་བ་མི་དམིགས་ཏེ་རྗེས་མི་དམིགས་ཏེ་རྗེས་དུ་བ་དམིགས། དེ་རྗེས་མེ་སྔར་ཡོད་མ་དམིགས་དེ་རྗེས་དུ་བ་སྔར་ཡོད་མ་དམིགས་པ་སྟེ་ཚད་མ་ཕྲུགས་ལྔ་ལས་མེ་དུ་རྒྱུ་འབྲས་སུ་འགྲུབ་པ་བཞིན་ཀུན་ལ་ཤེས་པར་བྱ་སྟེ། འབྲེལ་བརྟག་ཏུ། མངོན་སུམ་མི་དམིགས་པ་དག་ལས། ། རྒྱུ་དང་འབྲས་བུར་རབ་ཏུ་གྲུབ། ། ཅེས་དང་། གང་ཞིག་མཐོང་ན་མ་མཐོང་མཐོང་། ། དེ་མ་མཐོང་ན་མ་མཐོང་ན། ། འབྲས་བུ་ཡིན་པ་ཉིད་དུ་ནི། །
སྟོན་པའི་སྐྱེ་བོ་མེད་པར་ཤེས། ། ཞེས་སོ། ། བཞི་པ་རྩོད་སྤང་ནི། དེ་ལྟ་ན་ཛྙཱ་ན་ཤྲཱི་མི་ཏྲས། གལ་ཏེ་སྔ་མའི་མི་དམིགས་པས། ། གཞན་དང་འབྲེལ་པ་ལ་སོགས་པ། ། གཅོད་པ་མེད་ན་དེ་ཅི་ཞིག ། གཅོད་ན་ཕྱི་མ་ཅི་ཞིག་བྱ། ། ཞེས་སྔ་ཕྱི་གཉིས་བཀག་ཅིང་། མངོན་སུམ་དང་ནི་མི་དམིགས་པའི། །

དབྱེ་བ་གསུམ་གྱིས་ཡང་དག་འགྲུབ། ། ཅེས་མངོན་སུམ་དང་། མི་དམིགས་པ་གཉིས་ཀྱིས་འགྲུབ་པར་གསུངས་པ་འགལ་ཞེ་ན། དེ་ནི་སློབ་དཔོན་གྱི་དགོངས་པ་མ་ཡིན་གྱི། མ་དམིགས་པ་སྔ་ཕྱི་གཉིས་ཀ་དགོས་ཏེ། སྔ་མས་དུ་བ་མེའི་སྔོན་དུ་ཡོད་པའི་དོགས་པ་གཅོད་ལ། ཕྱི་མ་མེད་ན་ལྡོག་པ་མ་ངེས་པའི་ཕྱིར་ཏེ། རྩོད་རིགས་འགྲེལ་པར། མེ་དང་ཉེ་བའི་སྔོན་རོལ་ན་འདི་ཡོད་དོ་ཞེས་བྱ་བའི་དོགས་པ་སྲིད་པ་ལས། ཇི་སྐད་བཤད་པའི་མི་དམིགས་པས་གཟུང་ཟིན་པ་ལ་དོགས་པ་མི་འཇུག་གོ ། ཞེས་དང་།
ཤཱཀྱ་བློར། དམིགས་པའི་མཚན་ཉིད་ཀྱིར་གྱུར་པའི་མི་དམིགས་པ་འདིས་ནི་དེ་ནི་མེ་ཉེ་བའི་སྔོན་རོལ་ན་ཡང་ཡོད་པ་དང་། ཡུལ་གཞན་ནས་འོངས་པ་དང་། མེ་ཉེ་བའི་སྔོན་རོལ་ན་རེ་ལྡེ་དང་རྩིག་པ་ལ་སོགས་པ་གང་དག་ཡོད་པ་དེ་དག་རྒྱུ་ཉིད་ཡིན་པ་བཀག་སྟེ་ཞེས་དང་། འབྲས་བུ་དེ་འབྱུང་བར་མཐོང་བ་དེ་དག་གི་ནང་ནས་གང་གི་ཚེ་གཅིག་མེད་པར་གྱུར་པ་དེའི་ཚེ་མི་དམིགས་པ་དེ་ནི་དེའི་འབྲས་བུ་ཡིན་ནོ། ། ཞེས་སོ། ། གཉིས་པ་ཚོགས་པ་གཅིག་པའི་འབྲེལ་པ་ལ། མཚན་ཉིད་ནི་ངོ་བོ་ཐ་དད་རྒྱུ་ཚོགས་པ་གཅིག་ལ་རག་ལས་པའི་སྒོ་ནས་དེ་ལས་བྱུང་བར་བཏགས་པ་སྟེ། དབྱེ་ན། དྲི་རོ་ད་ལྟར་བ་ལྟ་བུ་ཁྱབ་མཉམ་པ་དང་།
རོ་མངར་བ་དང་གཟུགས་ལྟ་བུ་ཁྱབ་མི་མཉམ་པ་གཉིས་སོ། ། གསུམ་པ་མཚན་གཞི་ནི་རྟགས་ཏེ། ཆོས་མཆོག་ཆུང་བར། རྟགས་ནི་གཞན་ལ་རག་ལས་པའི་ཕྱིར་འབྲེལ་པ་ཡིན་ལ་སྒྲུབ་པར་བྱ་བའི་དོན་ནི་གཞན་ལ་རག་ལས་པ་མིན་པའི་ཕྱིར་འབྲེལ་པ་ཡུལ་ཡིན་གྱི་འབྲེལ་པ་མ་ཡིན་ནོ་ཞེས་སོ། ། དེས་ན་འབྲེལ་སོ་འབྲེལ་ཡུལ་ལ་འབྲེལ་གྱི། འབྲེལ་ཡུལ་འབྲེལ་སོ་ལ་མ་འབྲེལ་ཏེ། བྲམ་ཟེ་ཆེན་པོས། གལ་ཏེ་མི་རྟག་པ་ཉིད་རྩོལ་བ་ལས་བྱུང་བ་ཙམ་དང་རྗེས་སུ་འབྲེལ་བ་ནི་མིན་ཏེ། རྩོལ་བ་ལས་མ་བྱུང་བ་ལའང་ཡོད་པའི་ཕྱིར་རོ། ། ཞེས་རྣམ་འགྲེལ་རྗེས་སུ་འབྲེལ་བ་ལས་བཤད་དོ། །
དེས་ན་འབྲེལ་པ་དང་ཁྱབ་པ་ལ་ཁྱད་ཡོད་དོ། ། ཅི་སྟེ་འབྲེལ་བརྟག་ཏུ། འགལ་ཡང་འབྲེལ་པའི་མཚན་ཉིད་ནི། ། གཉིས་པ་གནས་ཀྱི་གཞན་དུ་མིན། ། ཞེས་པ་དང་འགལ་ཞེ་ན། ཕར་འབྲེལ་ཚུར་འབྲེལ་ལ་དགོངས་ནས་དེ་སྐད་གསུངས་པ་མིན་གྱི། འབྲེལ་པ་ལ་འབྲེལ་ཆོས་གཉིས་དགོས་པར་བཤད་པ་ཡིན་ནོ། ། གཉིས་པ་དེ་ལ་བརྟེན་པའི་རྟགས་ཀྱི་རབ་དབྱེ་ལ། རང་བཞིན་རྟགས་དང་འབྲས་རྟགས་གཉིས་ཏེ། རིགས་ཐིགས་སུ།
དེའི་བདག་ཉིད་དེ་ལས་བྱུང་བ་དེ་གཉིས་ཀྱང་རང་བཞིན་དང་འབྲས་བུ་ཁོ་ན་ཡིན་པས་དེ་གཉིས་ཁོ་ནས་དངོས་པོ་འགྲུབ་བོ་ཞེས་པ་ལྟར་རོ། ། དང་པོ་ལ་མཚན་ཉིད། དབྱེ་བ། ངེས་བྱེད་གསུམ་གྱི་དང་པོ་ལ་དགག་པ་ནི། བདག་གཅིག་འབྲེལ་པ་ལ་བརྟེན་ནས་བསྒྲུབ་བྱའི་སྒྲུབ་ཆོས་དང་རྗེས་སུ་འགྲོ་ལྡོག་ངེས་པ་ཞེས་པ་ནི། སྒྲ་མི་རྟག་རྟོགས་ཀྱི་རྗེས་དཔག་ཚད་མས་མ་ངེས་ཏེ། དེ་ལྟར་རྟགས་དང་རྟགས་ཅན་བློ། ། ཞེས་སོ། ། གཉིས་པ། བཞག་པ་ནི།
སྒྲུབ་རྟགས་གང་ཞིག་བདག་གཅིག་པའི་འབྲེལ་པ་ངེས་པ་སྟེ། གཏན་ཚིགས་ཐིག་པར། རང་བཞིན་གྱི་གཏན་ཚིགས་ཀྱི་ནི་བསྒྲུབ་པར་བྱ་བའི་ཆོས་དངོས་སུ་ན་དེའི་ངོ་བོ་ཅན་ཉིད་ཡིན་པས་སྒྲུབ་པའི་ཆོས་ཀྱི་ངོ་བོ་ཙམ་དང་རྗེས་སུ་འབྲེལ་པར་གྲུབ་པ་ཡིན་ནོ་ཞེས་སོ། ། དབྱེ་བ་ལ་གསུམ་ལས། སྦྱོར་བའི་སྒོ་ནས་དབྱེ་ན། དག་པ། ཐ་དད་པ་མ་ཡིན་པའི་དང་། ཐ་དད་པའི་བྱེ་བྲག་ཅན་གསུམ་སྟེ། ཆོས་མཆོག་ཆུང་བར། དེ་ལྟར་ན་རང་བཞིན་གྱིས་གཏན་ཚིགས་ཀྱི་སྦྱོར་བ་རྣམ་པ་གསུམ་དུ་བསྟན་ཏེ།
དག་པ་བ་དང་། ཐ་དད་པ་མིན་པའི་བྱེ་བྲག་དང་། ཐ་དད་པའི་བྱེ་བྲག་གོ་ཞེས་སོ། དེ་དག་ཀྱང་། སྒྲ་མི་རྟག་སྟེ། ཡོད་པའི་ཕྱིར་ཞེས་པ་དག་པའི་རྟགས་ཏེ། རྟགས་སུ་འགོད་བྱ་བརྗོད་པའི་ངག་གིས་རྟགས་དགོད་བྱ་དེའི་ལྟོས་པ་མ་བརྗོད་པའི་ཚུལ་གྱིས་བཀོད་པའི་རང་བཞིན་རྟགས་ཡིན་པའི་ཕྱིར་ལྷས་བྱིན་ཞེས་པ་བཞིན་ཏེ། ཛྙཱ་ན་ཤྲཱིས། ཡོད་པ་ཞེས་བྱ་བ་རྒྱུ་མེད་པ་ཅན་མ་ཡིན་པའི་ཕྱིར། རྒྱུའི་དོན་འཕེན་མོད་ཀྱི་དེ་ནི་དོན་གྱིས་འཕངས་ཀྱིས་སྒྲས་མ་བརྗོད་པའི་ཕྱིར།
བྱེ་བྲག་ལ་མ་ལྟོས་པ་ཞེས་བརྗོད་ཅེས་རྣམ་ངེས་ཀྱི་ཊཱི་ཀ་ལས་སོ། ། ལྟོས་པ་བ་ལ་གཉིས་ལས་རང་བཞིན་ཐ་དད་པའི་ཁྱད་པར་ལ་ལྟོས་པ་སྒྲ་མི་རྟག་སྟེ་བྱས་པའི་ཕྱིར། བ་ཁྲ་མོ་ཅན་ཞེས་པ་ལྟ་བུ་ལྟོས་པ་དངོས་སུ་མ་བརྗོད་པ་དང་། སྒྲ་མི་རྟག་སྟེ་རྐྱེན་གྱི་བྱེ་བྲག་གིས་ཐ་དད་པའི་ཕྱིར་དང་། དུང་སྒྲ་མི་རྟག་སྟེ་རྩོལ་མ་ཐག་ཏུ་བྱུང་བའི་ཕྱིར། ཞེས་པ་ལྟ་བུ་ལྟོས་པ་དངོས་སུ་བརྗོད་པ་ལྟ་བུ་གཉིས་སོ། ། རང་བཞིན་ཐ་དད་མིན་པའི་བྱེ་བྲག་ལ་ལྟོས་པ་སྒྲ་མི་རྟག་སྟེ་སྐྱེ་ལྡན་ཡིན་པའི་ཕྱིར། ལྷས་བྱིན་རྣ་བ་འཕྱང་བ་ཅན་ཞེས་པ་ལྟ་བུའོ། ། དེ་དག་ནི་རྟག་པ་བརྗོད་པའི་ངག་གིས་ཁྱད་པར་བྱེད་ཆོས་ལ་ལྟོས་པར་བརྗོད་པའི་ཚུལ་གྱིས་བཀོད་པའི་རང་བཞིན་རྟགས་ཡིན་པའི་ཕྱིར་ན་ལྟོས་པ་བ་ཞེས་བརྗོད་དོ། ། དེ་རྣམས་ཀྱི་རྒྱུ་མཚན་ཡང་ཡོད་པ་ནི་བྱེད་ཆོས་ཀྱིས་དག་པ་དང་བྱས་པ་སོགས་ནི་བྱེད་པ་པོ་དོན་གཞན་ལ་ལྟོས་པ་དང་།
སྐྱེ་ལྡན་ནི་ཁྱད་པར་དུ་བྱེད་པ་པོ་དང་བྱ་བ་ངོ་བོ་གཅིག་པས་དེ་སྐད་བརྗོད་དོ། ། དེ་ཡང་རང་བཞིན་ཁྱད་པར་བྱེ་བྲག་ལ། ། ལྟོས་པའམ་འོན་ཏེ་འབའ་ཞིག་ལ། ། བསྒྲུབ་བྱ་བསྒྲུབ་པའི་ཕྱིར་བརྗོད་དེ། ། འཇིག་ལ་འབྲས་དང་ཡོད་ཉིད་བཞིན། ། ཞེས་རྣམ་འགྲེལ་ལས་སོ། ། གཉིས་པ་ཁྱབ་པའི་སྒོ་ནས་དབྱེ་ན་རྩོལ་བྱུང་ལྟ་བུ་མཐུན་ཕྱོགས་ལ་འཇུག་པ་ཆ་གཉིས་དང་། བྱས་ཡོད་ལྟ་བུ་ཁྱབ་བྱེད་དུ་འཇུག་པ་གཉིས་སོ། ། ཡུལ་གྱིས་དབྱེ་ན་དོན་སྒྲུབ་དང་ཐ་སྙད་བསྒྲུབ་གཉིས་སམ། དངོས་སྟོབས་ཀྱི་དང་གྲགས་རྟགས་གཉིས་སོ། །
གཉིས་པ་ངེས་པ་བྱེད་ལས་ཕྱོགས་ཆོས་ངེས་བྱེད་ནི་མངོན་སུམ་རྗེས་དཔག་གོ ། གཉིས་པ་ཁྱབ་པ་ངེས་བྱེད་ལ་རྗེས་འགྲོའི་ཚུལ་སྒྲུབ་པ་ནི་བྱས་ཡོད་ཆོས་ཅན། འཇིག་པ་ཡིན་ཏེ། ཐོས་སོགས་ལ་མི་ལྟོས་པར་རང་རྒྱུ་ལས་འཇིག་པའི་ངོ་བོར་སྐྱེས་པའི་ཕྱིར། རྒྱུ་ཚོགས་པ་ཐ་མས་རང་འབྲས་བསྐྱེད་པ་བཞི་ཏེ། རྒྱུ་མེད་ཕྱིར་ན་འཇིག་པ་ནི། ། རང་གི་ངོ་བོས་རྗེས་འབྲེལ་ཉིད། ། ཅེས་རྣམ་འགྲེལ་ལས་སོ། ལྡོག་པའི་ཚུལ་སྒྲུབ་པ་ལ་གཉིས་ལས། དོན་སྒྲུབ་ཀྱི་རྟགས་དེ་དག་གི་ལྡོག་པ་ནི་འཇིག་མེད་ཆོས་ཅན།
ནུས་པ་མེད་དེ། རིམ་པ་ཅིག་ཅར་དོན་བྱེད་པས་སྟོང་པའི་ཕྱིར། ཞེས་པའི་གནོད་པ་ཅན་གྱི་ཚད་མས་འགྲུབ་སྟེ། རྣམ་ངེས་སུ། དེ་ལ་རིམ་དང་རིམ་མ་ཡིན། ། འཇིག་ཕྱིར་སྐད་ཅིག་མ་ཡིན་མེད། ། ཅེས་ཏེ། རིམ་པ་ནི། ལྷན་ཅིག་བྱེད་པ་ལ་ལྟོས་ནས་རིམ་གྱིས་བྱེད་པ་དང་། ཅིག་ཅར་ནི་ཕྱིས་ཀྱི་བྱ་བ་ཐམས་ཅད་ཀྱང་སྐད་ཅིག་དང་པོ་ཉིད་དུ་བྱེད་པ་སྟེ།
གཏན་ཚིགས་ཐིགས་པའི་འགྲེལ་པར། འདི་ལྟར་ལྷན་ཅིག་བྱེད་པ་ལ་ལྟོས་ནས་རིམ་གྱིས་དོན་བྱེད་པ་ཡིན་ན་ཞེས་དང་། བྱ་བ་ཐམས་ཅད་ཅིག་ཅར་བྱས་ནས་ཀྱང་ཞེས་དང་། སྐད་ཅིག་མ་གཉིས་པ་ལ་སོགས་པ་ལ་བྱ་བ་བྱ་དགོས་པ་དེ་ཐམས་ཅད་ཀྱང་སྔོན་ཁོ་ན་བྱེད་པར་འགྱུར་ཏེ་ཞེས་དང་། ཐ་སྙད་སྒྲུབ་ཀྱི་རྟགས་ཀྱི་ལྡོག་པ་ནི་ཁྱབ་བྱེད་མ་དམིགས་པས་འགྲུབ་སྟེ། དེ་ཉིད་དུ་ལྡོག་པས་ངེས་པ་ཡང་རང་བཞིན་གྱི་གཏན་ཚིགས་དག་གི་ནི་ཁྱབ་པར་བྱེད་པའི་ངོ་བོ་གྲུབ་ན་ཡུལ་བལྟར་རུང་བ་ཁྱབ་པར་བྱེད་པ་དག་མི་དམིགས་པས་བསྒྲུབ་པར་བྱ་བ་མེད་ན་གཏན་ཚིགས་མེད་པར་གྲུབ་པའོ་ཞེས་སོ། ། གཉིས་པ་འབྲས་རྟགས་ལ་མཚན་ཉིད། དབྱེ་བ། ངེས་བྱེད་གསུམ་གྱི་དང་པོ་ལ་དགག་པ་ནི། ཕྱོགས་ཆོས་གྲུབ་དངོས་དུ་དེ་བྱུང་འབྲེལ་པ་ལ་བརྟེན་ནས་བསྒྲུབ་བྱའི་ཆོས་སྒྲུབ་ཆོས་དང་རྗེས་སུ་འགྲོ་ལྡོག་ངེས་པ་ཞེས་པ་ནི།
དེ་བྱུང་འབྲེལ་བའི་མཚན་ཉིད་ཀྱང་མེ་དུ་དེ་བྱུང་འབྲེལ་པར་སྒྲུབ་པ་ལ་འབྲས་རྟགས་སུ་ཐལ་བའི་ཕྱིར་རོ། ། གཉིས་པ་བཞག་པ་ནི། སྒྲུབ་རྟགས་གང་ཞིག་དེ་བྱུང་འབྲེལ་པ་ངེས་པ་སྟེ། གཏན་ཚིགས་ཐིགས་པར་འབྲས་བུའི་གཏན་ཚིགས་ནི། རྒྱུ་དང་འབྲས་བུའི་ངོ་བོ་གྲུབ་པ་ཡིན་ཏེ། རྟོག་གེའི་སྐད་དུ། དེ་ལྟར་འབྲས་བུའི་གཏན་ཚིགས་དེ་ལས་བྱུང་བའི་འབྲེལ་པ་ལས་བྱུང་བར་རྟོགས་པར་བྱེད་པའོ། ། ཞེས་སོ། ། དབྱེ་ན་གཉིས་ལས། དང་པོ་རྟོག་གེའི་སྐད་དུ།
འབྲས་བུའི་གཏན་ཚིགས་འདི་ཡང་ཡུལ་གྱི་དབྱེ་བས་རྣམ་པ་གསུམ་སྟེ། ཞེས་པ་ལྟར་ཡུལ་གྱིས་དབྱེ་ན། རྒྱུའི་ཁྱད་པར་སྒྲུབ་པའི་དང་། ཚོགས་པ་གཅིག་པའི་འབྲས་རྟགས་སོ། ། དང་པོ་ལ་དུ་ལྡན་གྱི་ལ་མེ་ཡོད་དུ་ཚད་མས་མ་ངེས་པ་དེ་ཆོས་ཅན། མེ་ཡོད་དེ། དུ་བ་ཡོད་པའི་ཕྱིར་ཞེས་པ་དང་། དུ་བ་ཆོས་ཅན། རྒྱུ་ཡོད་དེ། རེས་འགའ་སྐྱེ་བའི་ཕྱིར།
ཞེས་པ་ལྟ་བུ་རྒྱུའི་རང་ལྡོག་སྒྲུབ་པ་དང་། ནམ་མཁའི་དུ་བ་ཆོས་ཅན། མེ་སྔོན་དུ་སོང་སྟེ། དུ་བ་ཡིན་པའི་ཕྱིར་ཞེས་པ་ལྟ་བུ་རྒྱུ་སྔོན་སོང་བསྒྲུབ་པ་གཉིས་སོ། ། གཉིས་པ་ནི། རྒྱུ་གཞན་དག་ནི་ཡོད་ན་ཡང་། ། དབང་པོའི་བློ་རྣམས་མེད་པའི་ཕྱིར། ། ཐ་དད་རྒྱུ་ནི་རྗེས་དཔོག་འགྱུར། ། ཞེས་པ་ལྟར། མིག་ཤེས་ཆོས་ཅན།
དབང་ཡིད་ལས་གཞན་པའི་རྒྱུ་ཡོད་དེ། དབང་ཡིད་དང་རྒྱུ་གཞན་ཚོགས་པ་ལ་བརྟེན་ནས་སྐྱེ་ལ། མ་ཚོགས་ན་མི་སྐྱེ་བའི་ཕྱིར། ཞེས་རྣམ་འགྲེལ་ལས་འབྱུང་བ་ལྟ་བུའོ། ། གསུམ་པ་ནི། ཁ་ནང་གི་གོང་བུ་ཆོས་ཅན། གཟུགས་ད་ལྟ་བ་ཡོད་དེ། རོ་ད་ལྟ་བ་ཡོད་པའི་ཕྱིར། ཞེས་པ་ལ་སོགས་པ་སྟེ། འདི་ལ་རྒྱུའི་ཆོས་དཔོག་པ་ཞེས་ཀྱང་བྱ་སྟེ།
དེའི་དོན་ཡང་རྒྱུའི་ཆོས་ནི་རོ་ད་ལྟ་བའི་རྒྱུ་རོ་སྔ་མ་དེས་གཟུགས་ད་ལྟ་བ་སྐྱེད་པའི་ནུས་པ་དེ་ཡིན་ལ། དེ་ཆོས་ཅན་ལ་དངོས་སུ་དཔག་པས་གཟུགས་ད་ལྟ་བ་ཤུགས་ལ་དཔོགས་པ་ཡིན་ཏེ། རྣམ་འགྲེལ་དུ། ནུས་པ་འཇུག་པ་མེད་པར་ནི། ། རོ་མེད་དེ་ཉིད་གཞན་གྱིའང་རྒྱུ། ། ཞེས་དང་། རྣམ་ངེས་སུ། དེའི་ཕྱིར་རྒྱུ་ཇི་ལྟ་བུ་ལས་བྱུང་པའི་རོས་དེ་ལྟ་བུ་རྗེས་སུ་དཔོག་པར་བྱེད་པ་ནི་གཟུགས་རྗེས་སུ་དཔོག་པར་བྱེད་པ་ཡིན་ནོ་ཞེས་སོ། ། འདིས་ནི་གཟུགས་རྗེས་སུ་དཔོག་པར་བྱེད་པ་ཡིན་ནོ། ། ཞེས་སོ། །
འདིས་ནི་གཟུགས་ལ་རེག་པ་དཔོག་པ་དང་། གྲོག་མ་སྒོ་ང་དང་བཅས་ཏེ་འཕོ་བ་དང་། ཉ་འཕར་བ་དང་། གློག་འགྱུ་བ་དང་། སྦལ་པ་སྐད་འབྱིན་པ་ལ་སོགས་པས་ཆར་དང་རླུང་འབྱུང་རུང་དུ་དཔོག་པ་དང་། ཞི་འཚོས། དཔེར་ན་ཀུ་མུ་ཏ། ། ཁ་ཕྱེ་རྒྱ་མཚོ་འཕེལ་བ་ལ། ། ཟླ་བ་འཆར་བ་རྟགས་ཡིན་ཞིང་། ། གདུང་བྱེད་ཡོད་པར་མཐོང་བ་ལས། །
ཆ་གཞན་དག་ལ་གྲིབ་མ་ནི། ། ཡོད་པར་རབ་ཏུ་ཤེས་པ་ཡིན། ། མུན་པར་འགལ་དུམ་ཚིག་མཐོང་ལས། ། རིང་ན་དུ་བ་དཔོག་པར་བྱེད། ། སྨིན་དྲུག་ཤ་བ་ལས་ཀྱང་ནི། ། རྣར་མ་ཉེ་བ་ཡིན་པར་རྟོགས། ། ཞེས་དེ་དག་རྒྱུའི་ཆོས་དཔོག་པའི་འབྲས་རྟགས་སུ་བཞེད་དེ། སྨིན་དྲུག་དང་། སྣར་མ་ནི་རྒྱུ་རླུང་གཅིག་ལས་ཚོགས་པ་གཅིག་པ་ཡིན་ནོ། ། དེ་བཞིན་དུ་དུ་བ་ལས་བུད་ཤིང་འགྱུར་བ་ཚ་བའམ།
བུད་ཤིང་གི་དུ་བ་དང་། སོལ་བ་དང་། གནས་པ་མེད་པར་སྒྲུབ་པའང་དེར་འདུས་ཏེ། རྣམ་འགྲེལ་དུ། དུ་བས་བུད་ཤིང་འགྱུར་བ་བཞིན། ། ཞེས་སོ། ། དེ་བཞིན་དུ་མགོ་རྩིག་སྦུག་ཏུ་བཅུག་པའི་གོང་བུ་རྭ་ཅན་དེ་ཆོས་ཅན། རྭ་ཅན་ཡིན་ཏེ། བ་ལང་ཡིན་པའི་ཕྱིར། ཞེས་པ་ཚོགས་པ་ལས་ཡ་གྱལ་དཔོག་པའང་དེར་འདུས་ཏེ།
རྣམ་ངེས་སུ། ཚོགས་པ་རྣམ་པར་བཞག་པ་ཡི། ། རྒྱུ་ནི་ཚོགས་པ་ཅན་ཡིན་ཏེ། ། དེ་དག་མེད་ན་དེ་མེད་ཕྱིར། ། རྭ་ཅན་ཉིད་ལས་བ་ལང་མིན། ། ཞེས་དང་། དེའི་འགྲེལ་པར། མཐོང་བའི་ཆོས་ཅན་དང་། བསྒྲུབ་བྱ་རྭ་ནི་ཚོགས་པ་གཅིག་ལ་རག་ལས་པའི་ཕྱིར་འབྲེལ་པ་ཡིན་ནོ། ། ཞེས་ཆོས་མཆོག་གིས་སོ། །
འདིས་ནི་གཏིང་མ་དཔོགས་ཤིང་མི་གཡོ་བར་གནས་པར་མཐོང་བའི་ཆུ་ཆོས་ཅན། འོག་གཞི་བརྟན་པ་ཡོད་དེ། ཆུ་མི་གཡོ་བར་གནས་པའི་ཕྱིར་ཞེས་དང་། ཆུ་སྐྱར་ལུས་གནས་པ་ཡན་ལག་ལྔ་ལྡན་དུ་མཐོང་བའི་གཞི་ཆོས་ཅན། ཆུ་ཡོད་དེ། ཆུ་སྐྱར་ལུས་གནས་པ་ཡན་ལག་ལྔ་ལྡན་དམིགས་པའི་ཕྱིར། ཞེས་པའང་རྒྱུ་ཆོས་དཔོག་པར་གསུངས་ཏེ། རྣམ་ངེས་སུ། ཆུ་བརྟན་པ་མཐོང་ནས་གཏིང་མ་མཐོང་ཡང་གཞི་ཡོད་པར་རྗེས་སུ་དཔོག་པར་བྱེད་པ་གང་ཡིན་པ་དེ་ཡང་འབྲས་བུའི་རྟགས་ལས་སྐྱེས་པ་ཉིད་དུ་སྟེ། ཞེས་དང་།
ཆུ་སྐྱར་ལུས་གནས་པ་ནི་ཆུ་ལ་བརྟེན་པ་ཡིན་ཏེ། དེ་ལས་ལུས་གནས་པ་ཐོབ་པས་དེའི་འབྲས་བུ་ཉིད་དུ་འབྲེལ་པའི་ཕྱིར། ཡུལ་ལ་སོགས་པ་ལ་ལྟོས་ནས་ཆུ་གོ་བར་བྱེད་པ་ཡིན་ནོ་ཞེས་སོ། ། ཡན་ལག་ལྔ་ནི་དཔྱིད་ཀྱི་དུས་དང་། དཔག་ཚད་དུ་མར་ཆུ་མེད་པའི་མྱ་ངམ་གྱི་མཐའི་ཁྱད་པར་དང་། ཆུ་སྐྱར་ལུས་རང་དབང་དུ་གྱུར་བ་དང་། ཉམས་པ་མེད་པ་དང་། མི་གཡོ་བར་གནས་པའོ། ། གཉིས་པ་འབྲེལ་པས་དབྱེ་ན། དངོས་སྟོབས་དང་ཡིད་ཆེས་འབྲས་རྟགས་གཉིས་སོ། །
གསུམ་པ་ངེས་འབྱེད་ལ་ཕྱོགས་ཆོས་ནི། མངོན་སུམ་རྗེས་དཔག་གང་རུང་ལས་དང་། འབྲེལ་པ་ནི་མངོན་སུམ་སྔོན་དུ་འགྲོ་བའི་མ་དམིགས་པ་དང་། མ་དམིགས་པ་མངོན་སུམ་དུ་འགྲོ་བའི་མངོན་སུམ་ལས་ཏེ། ཤཱཀྱ་བློར། རེས་འགའ་ནི་མི་དམིགས་པ་སྔོན་དུ་འགྲོ་བའི་མངོན་སུམ་སྒྲུབ་པ་ཡིན་ལ། རེས་འགའ་ནི་མངོན་སུམ་སྔོན་དུ་འགྲོ་བའི་མི་དམིགས་པའོ་ཞེས་སོ། ། ཚུལ་ནི་གོང་དུ་བསྟན་པ་ལྟར་རོ། ། གཉིས་པ་དགག་རྟགས་ལ་མཚན་ཉིད། ཁྱད་པར་བྱེད་ཆོས།
དབྱེ་བ་གསུམ་གྱི་དང་པོ་ལ་དགག་པ་ནི། ཆུ་མིག་པས་ཕྱོགས་ཆོས་གྲུབ་ཅིང་བསྒྲུབ་བྱའི་ཆོས་དགག་པ་དང་། རྗེས་སུ་འགྲོ་ལྡོག་ངེས་པ་ཞེ་ན། བུམ་པ་རྟག་དངོས་ཀྱིས་སྟོང་པར་སྒྲུབ་པའི་དགག་རྟགས་ཡང་དག་མ་ཡིན་པར་ཐལ་བའི་ཕྱིར་རོ། ། གཉིས་པ་བཞག་པ་ནི། ཚུལ་གསུམ་པར་ཚད་མས་ངེས་པའི་རྟགས་དེའི་སྒྲུབ་བྱ་དགག་པར་ངེས་པས་སྟེ། ཆོས་མཆོག་ཆུང་བར། དགག་པ་བསྒྲུབ་པར་བྱ་བ་ལ་མ་དམིགས་པའི་ཚུལ་གསུམ་པ་དང་ཞེས་སོ། ། གཉིས་པ་ཁྱད་ཆོས་བཤད་པ་ལ། འོ་ན་དགག་པ་དེ་གང་ཞེ་ན།
འདི་ལ་གཉིས་ཀྱི་མཚན་ཉིད་ལ་དགག་པ་ནི། ཆུ་མིག་པས་དེའི་སྤྱི་འཆར་བ་དེ་མིན་སྒྲུབ་པའི་སྤྱི་འཆར་བ་ལ་ལྟོས་པ་ཞེ་ན། མཚན་ཉིད་ཐ་སྙད་བྱར་རུང་མི་རུང་ཆོས་ཅན། སྒྲུབ་པ་མིན་པར་ཐལ་བའི་ཕྱིར་ཏེ། དེ་མིན་གྱི་ཤེས་བྱ་མི་སྲིད་པའི་ཕྱིར། འདོད་མི་ནུས་ཏེ། མཚོན་བྱ་ཡིན་ཞིང་། མཚོན་བྱ་ལ་སྒྲུབ་པས་ཁྱབ་པར་འདོད་པས་སོ། ། རིགས་རལ་སྒྲུབ་པ་བཀག་པ་ཞེས་པ་ལྟར་ན། བུམ་མེད་ཀྱི་ས་ཕྱོགས་དང་མ་ཆགས་པ་ཆོས་ཅན།
དགག་པ་མ་ཡིན་པར་ཐལ། སྒྲུབ་པ་བཀག་པའི་ཕྱིར། འདོད་ན། མ་ཡིན་དགག་མཚན་ཉིད་པ་མ་ཡིན་པར་ཐལ་བའི་ཕྱིར་རོ། ། གཉིས་པ་གཞག་པ་ནི། དགག་པའི་ཐ་སྙད་ལས་རྣམ་བཅད་དུ་ངེས་བྱ་སྒྲུབ་པའི་རིགས་མི་མཐུན་དེ། གཏན་ཚིགས་ཐིགས་པའི་འགྲེལ་པར། དགག་པའི་ངོ་བོ་རྣམ་པར་དཔྱད་པས་ཞེས་དང་། ཆོས་མཆོག་ཏུ། དེའི་ཕྱིར་ཉེ་བར་བརྗོད་པ་མེད་པ་ལ་ལུས་ཅན་གྱི་སྒྲུབ་པ་བཀག་ན་དགག་པ་བརྗོད་པར་འགྱུར་བའི་ཕྱིར་ཞེས་དང་།
གླུ་མི་ལེན་པ། ཤིན་ཟན་མི་ཟ་བ། ཚ་མི་ཟ་བ། གདོང་ཉི་མ་ཆི་མཐོང་བ། མ་ནིང་མ་ཡིན་པ། སུ་ཊ་ཞེས་བྱ་བའི་སྒྲ་འདི་དག་ཁོ་ན་དགག་པ་གནས་པར་མཐོང་ངོ་། ། ཞེས་སོ། ། གཉིས་པ་དབྱེ་བ་ལ། མེད་དགག་དང་། མ་ཡིན་དགག་གཉིས་ལས།
དང་པོ་ལ། མཚན་ཉིད་དང་། དབྱེ་བ་གཉིས་ལས། དང་པོ་དགག་པ་ནི། ཆུ་མིག་པས། དེའི་སྤྱི་འཆར་བ་དེ་མིན་སྒྲུབ་པའི་སྤྱི་འཆར་བ་ལ་ལྟོས་ཤིང་། དགག་བྱའི་ཆོས་སྒྲུབ་པ་བཀག་ནས། སྒྲུབ་པ་མི་འཕེན་པ་ཞེས་པ་ནི། དགག་པ་མེད་དགག་ཏུ་ཐལ་ཞིང་། དགག་པའི་ཐ་སྙད་བྱར་མི་རུང་མེད་དགག་པ་མ་ཡིན་པར་ཐལ་བའི་ཕྱིར་རོ། །
ཁ་ཅིག་དགག་བྱ་བཀག་ཤུལ་དུ་སྒྲུབ་པ་མི་འཕེན་པ་ཞེ་ན། ཤེས་བྱ་ཆོས་ཅན། ཁྱོད་ཀྱི་དགག་བྱ་མེད་དགག་མ་ཡིན་པར་ཐལ་ལོ། ། གཞག་པ་ནི། རང་རྗོད་བྱེད་ཀྱི་དགག་སྒྲས་བྱ་བ་བཀག་ནས་དགག་པ་ཁོ་ན་འཕེན་པ་སྟེ། ཆོས་མཆོག་ཏུ། མེད་པར་དགག་པས་ནི་ལྡོག་པ་འབའ་ཞིག་བརྗོད་པ་ཡིན་ལ་ཞེས་དང་། རྒྱལ་དབང་བློར། མེད་པར་དགག་པ་ལ་ནི་དེའི་མཐའ་ཁོ་ན་དང་དགག་སྒྲ་འབྲེལ་པ་སྟེ། རྟག་པར་མི་འགྱུར་རོ་ཞེས་པ་བྱ་བ་དང་འབྲེལ་པ་ཁོ་ནར་དགག་སྒྲ་བརྗོད་པར་འདོད་པར་འགྱུར་རོ་ཞེས་སོ། །
དེས་ན་མེད་དགག་ཁོ་ན་དགག་སྒྲ་དང་འབྲེལ་ཞིང་། མ་ཡིན་དགག་ལ་ནི་དགག་སྒྲ་དང་ངེས་པར་འབྲེལ་བ་མི་དགོས་པར་བཤད་དོ། ། དབྱེ་ན་བུམ་མེད་ལྟ་བུ། དགག་བྱ་ཤེས་བྱ་ལ་ཡོད་པ་དང་། རི་བོང་རྭ་མེད་ལྟ་བུ་དགག་བྱ་ཤེས་བྱ་ལ་མེད་པ་གཉིས་སམ། བསལ་བྱ་ལོག་རྟོག་གི་སྒོ་ནས་དབྱེ་ནའང་བཞི་སྟེ། གྲངས་ཅན་རྒྱུ་ལ་འབྲས་བུ་རང་ཆས་སུ་དང་། རང་བཞིན་ནམ་གཙོ་བོའི་སྒོ་ནས་གསལ་བ་རྣམས་འདྲེས་པར་འདོད་པ་དང་། གསལ་བྱེད་པ་དང་། ཐམས་ཅད་ཡོད་སྨྲ་བ།
རི་བོང་དང་རྭ་དག་ཡོད་པའི་ཕྱིར། རི་བོང་གི་རྭ་ཡོད་ཅེས་འདོད་པའི་ལོག་རྟོག་བསལ་བའི་དོན་དུ། སྔ་ན་མེད་པ་ཞིག་ནས་མེད། ཕན་ཚུན་མེད་པ། ཤིན་ཏུ་མེད་པ་སྟེ། རྒྱུ་དུས་ན་འབྲས་བུ། འབྲས་དུས་ན་རྒྱུ། ཤིང་ཤིང་མིན་གྱི་སེལ་པ་རི་བོང་གི་རྭ་ལྟ་བུའོ། ། གཉིས་པ་མ་ཡིན་དགག་ལ་གསུམ་ལས་མཚན་ཉིད་ལ་དགག་པ་ནི། ཁ་ཅིག་དེའི་སྤྱི་འཆར་བ་དེ་མིན་སྒྲུབ་པའི་སྤྱི་འཆར་བ་ལ་ལྟོས་ཤིང་།
དགག་བྱའི་ཆོས་སྒྲུབ་པ་བཀག་ནས་སྒྲུབ་པ་འཕེན་པ་ཞེ་ན། བུམ་མེད་ཀྱི་ཕྱོགས་མ་ཡིན་དགག་མ་ཡིན་པར་ཐལ་ཞིང་། དགག་བྱ་དང་དེ་བཀག་གཉིས་ཀ་སྒྲུབ་པ་ཡིན་པ། གཅིག་གྲུབ་པས་དངོས་འགལ་ཅིག་ཤོས་དགག་པ་ཡིན་ན། ཅིག་ཤོས་སྒྲུབ་ཡིན་ཞེས་པའི་ཁས་བླངས་དང་འགལ་ལོ། ། གཉིས་པ་གཞག་པ་ནི། རང་རྗོད་བྱེད་ཀྱི་དགག་སྒྲས་བྱ་བ་མི་འགོག་པར་དགག་པས་ཁྱད་པར་དུ་བྱས་པར་སྒྲུབ་པའི་འཕེན་པ་སྟེ། ཆོས་མཆོག་ཏུ། མ་ཡིན་པ་ཡིན་ན་ནི། དོན་གཞན་བརྗོད་པར་འགྱུར་རོ་ཞེས་དང་།
རྒྱལ་དབང་བློར། མ་ཡིན་པར་དགག་པ་ལ་དགག་སྒྲ་ནི་བྱ་བ་དང་འགྲེལ་པ་མེད་པ་ཁོ་ན་སྟེ། དེའི་ཕྱིར་དེ་ལ་བྱ་བ་དགག་པ་མ་ཡིན་གྱི་འོ་ན་ཅི་ཞེ་ན་སྒྲུབ་པར་བྱའོ། ། རྟོག་པ་ཅན་ཁོ་ན་ནི་དགག་སྒྲ་དང་འབྲེལ་ཞིང་། རྟོག་པ་ཅན་གྱི་དོན་ཡང་ཡོངས་སུ་གྲུབ་པའི་ངོ་བོ་ཉིད་ཀྱི་ཕྱིར། དགག་པར་མི་འཐད་པའི་ཕྱིར་རོ་ཞེས་སོ། ། གཉིས་པ་ཁྱད་པར་དཔྱད་པ་ནི། དགག་པའི་ཁྱད་པར་ཡིན་པའི་མ་ཡིན་དགག་ལ་ནི་དངོས་དགག་པས་ཁྱད་པར་དུ་བྱས་པ་དགོས་ཤིང་། མ་ཡིན་དགག་ཙམ་ལ་ནི་མི་དགོས་ཏེ། སྒྲུབ་པ་ཐམས་ཅད་མ་ཡིན་དགག་ཡིན་པའི་ཕྱིར་ཏེ།
རྣམ་འགྲེལ་དུ། སྒྲུབ་བྱེད་སྔ་མ་དག་གིས་ནི། ། མ་ཡིན་སྒྲུབ་པར་བྱེད་ཕྱིར་རོ། ། ཞེས་རང་འབྲས་ཀྱི་རྟགས་ཀྱིས་མ་ཡིན་དགག་སྒྲུབ་པར་བཤད་པའི་ཕྱིར་རོ། ། གསུམ་པ་དབྱེ་ན། སྒྲུབ་བྱ་དངོས་སུ་འཕེན་པ་བུམ་གྱི་ས་ཕྱོགས་ལྟ་བུ་དང་། ཤུགས་ལ་འཕེན་པ་མ་ཆགས་པ་དང་མ་རིགས་པ་ལྟ་བུའོ། ། ཡང་ན་དགག་པ་བསྡུས་པའི་འགྲེལ་པ་ལས་བྱུང་བ་ལྟར་སྒྲུབ་པ་དོན་གྱིས་འཕེན་པའི་ཚིག་གིས་འཕེན་པ། གཉིས་ཀས་འཕེན་པ། གཞན་བསལ་བའི་སྒོ་ནས་འཕེན་པ་བཞིའོ། །
གསུམ་པ་དབྱེ་བ་ལ། ཤཱཀྱ་བློར། ཡོད་པ་དང་མེད་པ་དགག་པ་དང་། སྒྲུབ་པ་སྟེ། དེ་གཉིས་ཀྱི་གཏན་ཚིགས་དག་གོ ། ཞེས་པ་ལྟར། སྣང་རུང་དང་། མི་སྣང་བ་མ་དམིགས་པ་གཉིས་ལས། དང་པོ་ལ་མཚན་ཉིད་ནི། སྣང་རུང་མ་དམིགས་པ་རྟགས་སུ་སྦྱར་བའི་དགག་རྟགས་ཡང་དག་སྟེ།
དེ་ཉིད་དུ། མེད་པ་སྒྲུབ་པའི་གཏན་ཚིགས་ནི་དམིགས་པའི་མཚན་ཉིད་ཀྱིར་གྱུར་པ་མ་དམིགས་པའོ་ཞེས་སོ། ། དབྱེ་ན། འབྲེལ་ཟླ་མ་དམིགས་པ་དང་། འགལ་ཟླ་དམིགས་པ་གཉིས་ལས་དང་པོ་ལ། མཚན་ཉིད་ནི། རང་གི་དགག་བྱའི་ཆོས་ཀྱི་འབྲེལ་ཟླ་མི་དམིགས་པ་རྟགས་སུ་སྦྱར་བའི་དགག་རྟགས་ཏེ། ཆོས་མཆོག་ཆུང་བར། ཁ་ཅིག་ནི་དོན་གཞན་གྱི་སྒོ་ནས་བརྗོད་པར་བྱེད་ཅེས་སོ། ། དབྱེ་ན་བཞི་ལས།
རང་བཞིན་མི་དམིགས་པ་ནི། བུམ་མེད་དུ་མི་དྲན་པའི་འདས་ད་ལྟར་གྱི་བུམ་པ་མ་དམིགས་པའི་ས་ཕྱོགས་ཆོས་ཅན། འདས་ད་ལྟར་སྣང་རུང་གི་བུམ་པ་མེད་དེ། འདས་ད་ལྟར་བུམ་པ་སྣང་རུང་དུ་ཡོད་ན་འདས་ད་ལྟར་གྱི་རང་གི་མངོན་སུམ་གྱིས་དམིགས་དགོས་པ་ལས། འདས་ད་ལྟར་གྱི་བུམ་པ་སྣང་རུང་འདས་ད་ལྟར་གྱི་རང་གི་མངོན་སུམ་གྱིས་མ་དམིགས་པའི་ཕྱིར་ཞེས་པ་སྟེ། ཆོས་མཆོག་ཆུང་བར། དེ་ལྟར་ན་སྔོན་འདི་ན་བུམ་པ་ཡོད་པ་མ་ཡིན་ཏེ། མི་དམིགས་པའི་ཕྱིར་ཞེས་བྱ་བ་དང་། དམིགས་པ་མེད་པའི་ཕྱིར་མེད་པ་ཡིན་པར་ནུས་ཀྱ། ི འདི་ནི་བུམ་པ་ཕྱིས་ཡོད་པར་འགྱུར་བ་མ་ཡིན་ཏེ།
མི་དམིགས་པར་འགྱུར་བའི་ཕྱིར། ཞེས་བྱ་བར་ནི་ཤེས་པར་མི་ནུས་ཏེ། མ་འོངས་པའི་མི་དམིགས་པ་ཡོད་པར་ཐེ་ཚོམ་ཟ་བའི་ཕྱིར་རོ་ཞེས་སོ། ། འདི་ནི་རྣམ་འཇོག་རྟགས་སུ་བཀོད་ནས་རྣམ་པར་གཞག་བྱ་བསྒྲུབ་པ་ཡིན་པས་རང་བཞིན་གཏན་ཚིགས་སུ་བསྡུས་དེ། རྟོག་གེའི་སྐད་དུ། མི་དམིགས་པ་ནི་ལས་ཀྱི་ཆོས་ཀྱི་ཕྱོགས་ལ་བསྒྲུབ་པར་བྱ་བ་དང་ལྷན་ཅིག་དེའི་བདག་ཉིད་ཀྱི་འབྲེལ་པར་རྟོགས་པར་བྱ་ཞིང་ཞེས་སོ། ། འདི་ནི་ལས་ལ་གནས་པའི་མ་དམིགས་པ་ཡིན་ལ། བྱེད་པ་པོ་ལ་གནས་པའི་མ་དམིགས་པ་ནི། ས་ཕྱོགས་སུ་འདས་ད་ལྟར་གྱི་བུམ་པ་སྣང་རུང་མ་དམིགས་པའི་མངོན་སུམ་ཆོས་ཅན། འདས་ད་ལྟར་གྱི་བུམ་པ་མེད་པའི་ཐ་སྙད་བྱར་རུང་བ་ཡོད་དེ།
འདས་ད་ལྟར་གྱི་བུམ་པས་དག་པའི་ས་ཕྱོགས་དག་པ་བ་འཛིན་པའི་དངོས་པོ་ཡིན་པའི་ཕྱིར། དམིགས་པའི་ཕྱིར། ཞེས་རྟགས་སུ་སྦྱར་བར་ཆོས་མཆོག་བཞེད་དེ། བུམ་པས་དབེན་པའི་ས་ཕྱོགས་དེ་ཉིད་ནི་མེད་པའི་ཐ་སྙད་ཀྱི་ཡུལ་ཡིན་ལ། དེའི་ཡུལ་ཅན་ཤེས་པ་མི་དམིགས་པ་ནི་རྒྱུ་ཡིན་ནོ་ཞེས་སོ། ། དེ་དང་མཐུན་པར། ཤཱཀྱ་བློས་ཀྱང་། གང་གི་ཚེ་བྱེད་པ་པོ་ལ་ཡོད་པའི་བྱ་བ་ཡིན་པའི་ཕྱོགས་དེ་ལ་ནི། དེའི་རྟེན་ཅན་གྱི་ཤེས་པ་འཇུག་པ་ཡིན་ཏེ། ཤེས་པ་འཇུག་པ་གང་ལ་བརྟེན་དངོས་པོ་རུང་བ་དེ་ཡོད་པ་དེ་ལ་དེ་སྐད་ཅེས་བྱའོ། །
དེ་ནི་ཉེ་བར་བརྟན། ས་པའི་ཕྱིར་ཡོད་པ་ཞེས་བྱའོ། ། ཅིའི་ཕྱིར་ཞེ་ན། དེ་ལས་ཡོད་པའི་ཤེས་པ་དང་། སྒྲ་དང་ཐ་སྙད་འཇུག་པའི་ཕྱིར་ཏེ། དེ་ལས་ཞེས་བྱ་བ་ནི་དམིགས་པ་ལས་སོ་ཞེས་དང་། རྟོག་གེའི་སྐད་དུ། དེ་ལྟར་ན་བུམ་པས་དབེན་པའི་ས་ཕྱོག་སམ། ཕྱོགས་ཀྱི་ཞེས་པ་ནི་མི་དམིགས་པ་ཞེས་བརྗོད་དོ། ། འདི་ལ་ནི་དེ་བྱུང་འབྲེལ་པ་ཡོད་དེ།
དེ་ཉིད་དུ། བྱེད་པོའི་ཆོས་ཀྱི་ཕྱོགས་ལ་ནི། དེ་ལས་བྱུང་བ་སྟེ་ཞེས་སོ། ། རྣམ་འགྲེལ་དུ། རྒྱུ་ལས་འབྲས་བུ་སྒྲུབ་པས་ན། ། ཞེས་སོགས་ཀྱང་འདི་ལ་དགོངས་ཤིང་འདི་ནི་སྔར་དཔེ་ལ་ཐ་སྙད་མ་ཞུགས་པའི་གང་ཟག་ལ་སྟོན་ཏེ། ཆོས་མཆོག་ལས། གང་གི་ཕྱིར་ཐ་སྙད་ལ་མ་ཞུགས་ན་གཞན་གྱི་ཅི་ལྟར་སྒྲུབ་པར་བྱེད་ཅེ་ན། བཤད་པ། ཡུལ་དེ་མེད་པའི་ཐ་སྙད་དང་འབྲེལ་པ་བུམ་པས་དབེན་པར་དམིགས་པའི་ས་ཕྱོགས་རབ་ཏུ་བརྟན་པས་སོ། །
ཞེས་དང་། ལ་ལར་ནི་ཡུལ་དུ་སྟེ། དཔེར་ན་ཡུལ་བསྟན་པས་ཡུལ་ཅན་དྲན་པའི་ཕྱིར་རོ་ཞེས་སོ། ། མེད་པའི་ཐ་སྙད་ཀྱང་གསུམ་སྟེ། ཆོས་མཆོག་ཆུང་བར། མེད་པའི་ཐ་སྙད་ནི་མེད་དོ་ཞེས་བྱ་བའི་རྣམ་པ་ཞེས་པ་དང་། སྒྲའི་རྣམ་པ་དང་། དོགས་པ་མེད་པར་འགྲོ་བ་དང་། འོང་བའི་མཚན་ཉིད་འཇུག་པ་ལུས་ཀྱི་མེད་པའི་ཐ་སྙད་དེ། བུམ་པ་མེད་པར་ཤེས་ན་ནི་ཐེ་ཚོམ་མེད་པར་འགྲོ་བ་དང་།
འོང་བར་འཇུག་པར་བྱེད་དོ་ཞེས་སོ། ། འབྲས་བུ་མ་དམིགས་པ་ནི་ངོས་གཞི་དང་རས་ཀུན་ནས་བསྐོར་བ་དུ་བ་མ་དམིགས་པའི་ས་ཕྱོགས་ན་ཆོས་ཅན། དུ་རྒྱུ་ནུས་པ་ཐོགས་པ་མེད་པ་དག་མེད་དེ། དུ་བ་སྣང་རུང་མེད་པའི་ཕྱིར། ཞེས་པ་ལྟ་བུའོ། ། རྒྱུ་མ་དམིགས་པ་ནི་དུ་མེད་དུ་ཐེ་ཚོམ་ཟ་བའི་མཚན་མོའི་རྒྱ་མཚོ་རླངས་ལྡན་ཆོས་ཅན། སྣང་རུང་དུ་བ་མེད་དེ། སྣང་རུང་དུ་བ་ཡོད་ན་མེའི་ཁ་དོག་ཡོད་པར་དམིགས་སུ་རུང་བ་ལས་མེའི་ཁ་དོག་ཡོད་པ་མ་དམིགས་པའི་ཕྱིར་ཞེས་པ་ལྟ་བུའོ། ། ཁྱབ་བྱེད་མ་དམིགས་པ་ནི། ཤ་པ་ཡོད་མེད་ཐེ་ཚོམ་ཟ་བའི་ཤིང་མ་དམིགས་པའི་བྲག་རྫོང་ཆོས་ཅན།
སྣང་རུང་གི་ཤ་པ་མེད་དེ། སྣང་རུང་གི་ཤ་པ་ཡོད་ན་ཤིང་ཡོད་པར་དམིགས་སུ་རུང་བ་ལས་སྣང་རུང་གི་ཤིང་མ་དམིགས་པའི་ཕྱིར་ཞེས་པ་ལྟ་བུ་སྟེ། འདི་དང་སྔ་མ་གཉིས་དགག་བྱ་སྣང་མི་རུང་འགོག་ན་དོན་སྒྲུབ་དང་། དེ་ལས་གཞན་དུ་ཐ་སྙད་སྒྲུབ་པ་སྟེ། ཤཱཀྱ་བློར། མེད་པ་སྒྲུབ་པ་དང་། མེད་པའི་ཐ་སྙད་སྒྲུབ་པ་ཞེས་སོ། ། གཉིས་པ་འགལ་ཟླ་དམིགས་པ་ལ་གཉིས་ལས་མཚན་ཉིད་ནི། རང་ལས་དོན་གཞན་པའི་རང་གི་དགག་བྱའི་ཆོས་རང་གི་ཤེས་འདོད་ཆོས་ཅན་ལ་འགོག་ནུས་ཀྱི་དགག་རྟགས་ཏེ། ཆོས་མཆོག་ཆུང་བར།
ཁ་ཅིག་ནི་དོན་གཞན་འགོག་པའི་སྒོ་ནས་བརྗོད་པར་བྱེད་དོ་ཞེས་སོ། ། གཉིས་པ་དབྱེ་བ་ལ། འགལ་བའི་རབ་ཏུ་དབྱེ་བ་དང་། དེ་ལ་བརྟེན་པའི་རྟགས་ཀྱི་དབྱེ་བ་གཉིས་ལས། དང་པོ་ལ། དབྱེ་གཞི། དབྱེ་དོན། འབྱེད་པའི་རྒྱུ་གསུམ་གྱི་དང་པོ་ནི་འགལ་བ་ཙམ་སྟེ། འདི་ལ་གཉིས་ལས་དགག་པ་ནི། ཁ་ཅིག་ཆོས་གང་ཞིག་གང་གིས་དབེན་པ་ཞེ་ན།
མཚན་ཉིད་ཐ་སྙད་བྱར་རུང་བྱར་མི་རུང་གིས་དབེན་པར་ཐལ་ལོ། ། གཞག་པ་ནི། རིགས་མི་མཐུན་པས་རྣམ་པར་བཅད་པའི་ངོ་བོར་གནས་པ་སྟེ། ཤཱཀྱ་བློས། མིང་འདྲ་བ་དག་ལས་ཤེས་སོ། ། གཉིས་པ་ལས་ལྷན་ཅིག་མི་གནས་འགལ་དང་། ཕན་ཚུན་སྤངས་འགལ་གཉིས་ལས། དང་པོ་ལ་གཉིས་ཀྱི་མཚན་ཉིད་ལ་དགག་པ་ནི། ཁ་ཅིག་ཆོས་གང་ཞིག་གང་གིས་དབེན་ཞིང་སྤང་གཉེན་ནུས་ལྡན་གྱི་རྒྱུན་འགྲོགས་སུ་མི་རུང་བ་ཞེ་ན། ལྷན་ཅིག་མི་གནས་པར་གྱུར་པའི་ཚ་གྲང་ལྷན་ཅིག་མི་གནས་འགལ་མ་ཡིན་པར་ཐལ།
སྐད་ཅིག་གཅིག་གཉིས་ཀྱི་བར་དུ་རྒྱུན་འགྲོགས་སུ་རུང་བའི་ཕྱིར་ཞེས་ཆོས་མཆོག་གིས་བཤད་དོ། ། གཞག་པ་ནི། དངོས་པོ་ལས་གྱུར་པའི་འགལ་བ་གང་ཞིག་རྒྱུན་གཅོད་པར་རུང་བ་སྟེ། རིགས་ཐིགས་སུ། རྒྱུ་མ་ཚང་བ་མེད་པར་འབྱུང་བ་ལ། གཞན་ཡོད་ན་མེད་པའི་ཕྱིར་འགལ་བ་སྟེ། ཞེས་སོ། དེ་ལ་དངོས་པོ་ལས་གྱུར་པ་ནི་འགལ་ཟླ་གཉིས་ཀ་དངོས་པོ་ཡིན་པ་དང་། རྒྱུན་གཅོད་པར་རུང་བ་ནི་རྒྱུན་འགྲོགས་སུ་མི་རུང་བ་སྟེ། སྐད་ཅིག་ལ་ལྷན་ཅིག་མི་གནས་འགལ་མི་སྲིད་ལ།
ཚ་གྲང་སྐད་ཅིག་ཐ་མ་སྐད་ཅིག་གཞན་དང་མཚམས་སྦྱོར་མི་ནུས་པར་བྱས་པའི་ཆ་ནས་འགལ་བ་ཡིན་གྱིས། ནུས་ཆུང་དུ་བསྐྱེད་པའི་ཆ་ནས་འགལ་བ་མ་ཡིན་ཏེ། ཆོས་མཆོག་ཏུ། དེ་ལྟར་ན། དོན་དམ་པར་སྐད་ཅིག་མ་འདི་གཉིས་འགལ་བ་མ་ཡིན་ཡང་སྐད་ཅིག་མང་པོ་རྣམས་ཡིན་ཏེ། འདི་ལྟར་བསྲེགས་པར་བྱེད་པའི་སྐད་ཅིག་མ་བསྐྱེད་པ་ན་གྲང་བའི་སྐད་ཅིག་མ་བྱུང་དུ་ཟིན་ཀྱང་འགག་པའི་རྐྱེན་དུ་འགྱུར་རོ། ། རྒྱུན་གཉིས་བཟློག་པར་བྱ་བ་དང་། བཟློག་པར་བྱེད་པ་ཉིད་ཀྱི་རྒྱུ་མཚན་གྱི་སྒོ་ནས་འགལ་བར་གནས་སོ་ཞེས་དང་། ཆེ་བར། སྔ་མ་དང་ཕྱི་མའི་སྐད་ཅིག་མ་རྒྱུ་དང་།
འབྲས་བུ་དངོས་པོར་གྱུར་པ་གང་ཡིན་པ་དེ་དག་ཉིད་འགལ་བ་མ་ཡིན་ཀྱང་། འོན་ཀྱང་རྒྱུ་དང་འབྲས་བུའི་སྔོན་དུ་འགྲོ་བ་ཅན་སྐད་ཅིག་ཕྱི་མའི་སྐད་ཅིག་གཞན་དང་མཚམས་སྦྱོར་མི་ནུས་པ་ཞེས་བྱ་བ་སྣང་བས་བྱས་པ་གང་ཡིན་པ་དེ་ཉིད་འགལ་བ་ཡིན་ཏེ་ཞེས་སོ། ། དེས་ན་མཐའི་སྐད་ཅིག་གི་བར་དུ་ནི་བསྐྱེད་བྱ་སྐྱེད་བྱེད་ཀྱི་འབྲས་ཡིན་གྱི་མི་འགལ་ལ་མཐར་རྒྱུན་གཅོད་པའི་ཚེ་གནས་སྐབས་ན་བསྐྱེད་བྱེད་མིན་གྱི་འགལ་བ་ཡིན་ཏེ། ཆུང་བར། མྱུར་བར་ལྡོག་པར་བྱེད་ན་སྐད་ཅིག་གསུམ་པ་ལ་བཟློག་པར་བྱེད་ཅིང་འགལ་བ་ཡིན་ནོ། ། བསྐྱེད་པར་བྱ་བ་དང་སྐྱེད་པར་བྱེད་པའི་དངོས་པོ་ཡིན་པའི་ཕྱིར། རྒྱུན་གཉིས་འགལ་བ་ཡིན་གྱི་སྐད་ཅིག་མ་གཉིས་མ་ཡིན་ནོ་ཞེས་སོ། ། དབྱེ་བ་ལ། ཚ་གྲང་ལྟ་བུ་ཕན་ཚུན་གནོད་པ། སྣང་བས་མུན་པ་འཇོམས་པ་ལྟ་བུ་ནུས་པ་ཉམས་པར་བྱེད་པ་དང་།
མུན་པས་སྣང་བ་འཇིག་པ་ལྟ་བུ་ནུས་པ་མི་འཇོམས་ཀྱང་སྐབས་མི་འབྱེད་པ་སྟེ་གསུམ་དུ་དགག་པ་ལ་བསྡུས་པའི་འགྲེལ་པ་ལས་བཤད་དོ། ། གསུམ་པ་ངེས་བྱེད་ལ། ངེས་བྱ་གནོད་པར་བྱ་བྱེད་དང་དེ་ངེས་བྱེད་ཀྱི་ཚད་མ་གཉིས་ལས། དངོས་པོ་ལ་གཉིས་ལས། གནོད་བྱ་ལ། མཚན་ཉིད། ལྡོག་པའི་དུས། དབྱེ་བ་གསུམ་གྱི་དང་པོ་ལ་དགག་པ་ནི། ཁ་ཅིག་ནུས་མེད་དུ་བསྐྱེད་བྱ་ཞེས་པ་མི་འཐད་དེ། བསྐྱེད་བྱ་མ་ཡིན་པའི་ཕྱིར་རོ། །
ནུས་ཆུང་དུ་བསྐྱེད་བྱ་ཞེས་པའང་རྗེས་དཔག་དང་དེའི་གསལ་བྱ་སྒྲོ་འདོགས་ལ་མ་ཁྱབ་སྟེ། སྐད་ཅིག་ཕྱི་ལོགས་སུ་སྒྲོ་འདོགས་འགག་པས་མེད་པའི་ཕྱིར་རོ། ། གཞག་པ་ནི། དེ་དང་ལྷན་ཅིག་མི་གནས་པའི་འགལ་བའི་སྒོ་ནས་དེའི་རྒྱུན་བཅད་བྱའོ། ། གཉིས་པ་ནི། ཆེས་མྱུར་ན་སྐད་ཅིག་གཅིག་དང་པོ་ལ་གནོད་ཀྱི་ནུས་མེད་དུ་རུང་བར་བསྐྱེད། གཉིས་པ་ལ་ནུས་མེད་དུ་བསྐྱེད། གསུམ་པ་ལ་རྒྱུན་འགག་པར་བྱེད་དེ། ཆོས་མཆོག་ཆུང་བར། བཟློག་པར་བྱེད་ན་ཆོས་མྱུར་ན་སྐད་ཅིག་གསུམ་པ་ལ་བྱེད་དོ། །
སྐད་ཅིག་དང་པོ་ནི། ཚོགས་པ་ན་ནུས་པ་མེད་པའི་གནས་སྐབས་སུ་རུང་བར་བྱེད་པ་ཡིན་ནོ། ། གཉིས་པ་ལ་ཡང་། འགལ་བ་ནུས་པ་མེད་པར་བྱེད་དོ། ། གསུམ་པ་ལ་ནི་འགལ་བ་ནུས་པ་མེད་པ་འགགས་པའི་ཡུལ་དེར་འོང་བར་བྱེད་དོ་ཞེས་སོ། ། བུམ་པའི་མཚམས་གཟུང་དུ་མེད་ཅེས་ཆོས་མཆོག་ཏུ་ཡང་གང་དང་གང་གི་རྒྱུ་ལ་གནོད་པས་རྒྱུ་མ་ཚང་བར་བྱས་པ་དེ་དང་དེའི་སྒོ་ནས་ལྷན་ཅིག་མི་གནས་པར་འཇོག་སྟེ། རྣམ་འགྲེལ་དུ། ཡོད་ན་ཡོད་པས་མེད་ཕྱིར་རམ། ། ཞེས་དང་། ཤཱཀྱ་བློར།
འདི་ལྟར་དེ་ཉེ་བ་ཁོ་ནས་དེའི་རྒྱུ་མ་ཚང་བར་འགྱུར་རོ་ཞེས་བྱ་བར་ཤེས་སོ་ཞེས་སོ། ། གསུམ་པ་དབྱེ་ན། སྒྲོ་འདོགས་དང་སྒོམ་སྤངས་ཆུང་ངུའི་ཆུང་ངུ་ལྟ་བུ་ངོ་བོ་དང་ས་བོན་ལ་གནོད་པ་གཉིས་སམ། མུན་པ་དང་། སྒྲོ་འདོགས་ལྟ་བུ་གཟུགས་ཅན་དང་གཟུགས་མེད་གཉིས་སོ། ། གཉིས་པ་གནོད་བྱེད་ལ་གསུམ་ལས་མཚན་ཉིད་ལ་དགག་པ་ནི། ཁ་ཅིག་གནོད་བྱ་ནུས་མེད་དོ། ། ནུས་ཆུང་དུ་བསྐྱེད་པ། ཞེས་པ་ནི། བསྐྱེད་བྱར་མི་རུང་ཞིང་།
ཉེར་ལེན་སྔ་མ་ལ་ཁྱབ་ཆེས་སོ། ། གཞག་པ་ནི། དེའི་རྒྱུན་གཅོད་བྱེད་ཡིན་པས་དེ་དང་ལྷན་ཅིག་མི་གནས་པའི་འགལ་བའོ། ། གཉིས་པ་རྒྱུན་གཅོད་ཚུལ་ནི། ཁ་ཅིག་སྔ་སོགས་སུ་རྒྱུན་གཅོད་པར་འདོད་པ་ལྟར་དུས་མཉམ་དང་ཕྱི་ལོགས་སུའང་མེད་པས་གནོད་བྱ་མི་སྲིད་པར་འགྱུར་རོ། ། ཁ་ཅིག་མ་འོངས་པ་སྐྱེ་འགྱུར་འགོག་ཅེས་པའང་མི་འཐད་ེ། མ་འོངས་པ་ན་སྒྲོ་འདོགས་དེ་སྐྱེ་ན་སྐྱེ་འགྱུར་མ་བཀག་པར་འགྱུར་ལ། མི་སྐྱེ་ན་དངོས་པོ་མིན་པས་གནོད་བྱར་མི་རུང་བའི་ཕྱིར་རོ། ། ཁ་ཅིག་རིགས་རྒྱུན་གཅོད་པ་ཡིན་པས། ཚོན་དམར་པོ་དེ་ཡང་རས་དཀར་པོའི་གཉེན་པོ་ཡིན་ཞེས་འདོད་པའང་མི་འཐད་དེ།
རས་དཀར་པོའི་རྒྱུ་ལ་མི་གནོད་པས་གནོད་བྱ་གནོད་བྱེད་མིན་གྱི་ཕན་ཚུན་སྤངས་འགལ་དུ་ཆོས་མཆོག་ཆུང་བར་བཤད་དོ། ། དེས་ན་རྫས་རྒྱུན་གཅོད་པ་ཡིན་ལ། ཚུལ་ཡང་གནོད་བྱ་བཟློག་ནས་གནོད་བྱའི་ཡུལ་དུ་འོང་བ་ཡིན་ཏེ། ཆོས་མཆོག་ཏུ། མུན་པ་ལོག་པ་ན་ཡུལ་དེར་གནོད་པར་འགྱུར་བ་ཡིན་ནོ་ཞེས་དང་། ཆུང་བར། ཡུལ་དེར་སྣང་བ་སྐྱེས་ཏེ། ཞེས་པ་ལྟར་རོ། གསུམ་པ་དབྱེ་ན། ངོ་བོ་དང་ས་བོན་ལ་གནོད་བྱེད།
ངེས་ཤེས་དང་རྡོ་རྗེ་ལྟ་བུའི་ཏིང་ངེ་འཛིན་གཉིས་སོ། ། གཟུགས་ཅན་དང་གཟུགས་མེད་གཉིས་སོ། ། གཉིས་པ་དེ་ངེས་བྱེད་ཀྱི་ཆད་མ་ནི་དང་པོར་གནོད་བྱ་རྒྱུ་མ་ཚང་བ་མེད་པ་ཅན་དམིགས། དེ་ནས་གནོད་བྱེད་སྟོབས་ཆེན་དམིགས། དེ་རྗེས་གནོད་བྱ་སྣང་རུང་མ་དམིགས་པ་ལས་འགལ་བར་རྟོགས་ཏེ། ཤཱཀྱ་བློར། རྒྱུ་མ་གཏུགས་པ་ཅན་ཞེས་བྱ་བ་ནི་རྒྱུ་མ་ཟད་པ་ཅན་ནོ། ། འབྱུང་བ་ནི་སྐྱེ་བ་སྟེ་འགལ་བའི་སྔོན་ན་ཞེས་བྱ་བར་ཤེས་པར་བྱའོ། ། གཞན་ཡོད་ན་སྟེ་འགལ་ཡོད་པར་འགྱུར་ན་མེད་པའི་ཕྱིར་ཏེ་གཉིས་ཕན་ཚུན་འགལ་བར་རྟོགས་སོ་ཞེས་སོ། ། གཉིས་པ་ཕན་ཚུན་སྤངས་འགལ་ལ།
མཚན་ཉིད། དབྱེ་བ་ངེས་བྱེད་གསུམ་གྱི་དང་པོ་ལ་དགག་པ་ནི། ཁ་ཅིག་ཆོས་གང་ཞིག་རང་གི་དགག་བྱས་དབེན་པ་ཞེ་ན། བུམ་པ་དང་བུམ་པ་ཕན་ཚུན་སྤངས་འགལ་དུ་ཐལ་ལོ། ། གཞག་པ་ནི། མཚན་ཉིད་ལས་གྱུར་པའི་འགལ་བ་གང་ཞིག་ཕན་ཚུན་དུ་དམིགས་པ་སྤངས་ནས་གནས་པ་སྟེ། རིགས་ཐིགས་སུ། གཅིག་གིས་གཅིག་སྤངས་ཏེ་གནས་པའི་མཚན་ཉིད་ཁོ་ན་སྟེ། ཞེས་དང་། བྲམ་ཟེ་ཆེན་པོས།
གང་དག་གིས་དམིགས་པའི་རང་བཞིན་གང་ཡིན་པ་དེ་ནི་དེ་དག་གི་ཕན་ཚུན་སྤངས་ཏེ་གནས་པའི་རང་བཞིན་ཡིན་ཏེ། དེ་དམིགས་པ་ནི་གཞན་གྱིས་སྤངས་ལ་གཞན་དམིགས་པའང་དེས་སྤངས་པའི་ཕྱིར་བདག་ཉིད་གཅིག་པར་མི་སྲིད་པར་འགལ་བ་ཞེས་བརྗོད་ཅེས་སོ། ། དེ་ལ་མཚན་ཉིད་ལས་གྱུར་པ་ཕན་ཚུན་གཅིག་གཅིག་ལས་ལྡོག་པའི་ངོ་བོར་གནས་པ་ཡིན་ཏེ། ཆོས་མཆོག་ཏུ། ལྡོག་པ་དེས་གནས་པའི་མཚན་ཉིད་དེ་ངོ་བོ་ཉིད་གང་ཡིན་པ་དེ་དག་ནི་ཕན་ཚུན་སྤངས་ཏེ་གནས་པའི་མཚན་ཉིད་ཁོ་ན་ལས་འགལ་བ་ཡིན་ཏེ། འདི་ནི་མཚན་ཉིད་པའི་འགལ་བ་མཚན་ཉིད་ཀྱི་རང་བཞིན་ལ་རྣམ་པར་གནས་པ་ཡིན་ནོ་ཞེས་སོ། ། འདི་ནི་ཐ་དད་དུ་འཇོག་བྱེད་དང་བདག་ཉིད་གཅིག་པར་འགལ་བས་གཅིག་པ་བཀག་པ་ཐ་དད་ཀྱང་ཡིན་ཏེ། ཆོས་མཆོག་ཆུང་པར། འགལ་བ་འདིས་ནི་དངོས་པོ་རྣམས་ཡང་དག་པར་ཐ་དད་པ་རྣམ་པར་གཞག་སྟེ། ཞེས་དང་།
ཕན་ཚུན་སྤངས་ཏེ་གནས་པའི་ངོ་བོ་གང་ཡིན་པ་དེ་ཐམས་ཅད་ནི་དེས་ན་གཅིག་པ་བཀག་པ་ཉིད་ཡིན་པས་ཤེས་སོ། ། གཉིས་པ་དབྱེ་བ་ལ། དངོས་འགལ་དང་བརྒྱུད་འགལ་གཉིས་ལས། དང་པོ་ལ་གཉིས་ཀྱི། མཚན་ཉིད་ལ་དགག་པ་ནི། ཁ་ཅིག་ཆོས་གང་ཞིག་གིས་དབེན་ཞིང་དགག་བྱ་རྣམ་པར་བཅད་ལྡོག་ཏུ་གནས་པ་ཞེ་ན། སྔོ་མིན་བཅད་ལྡོག་སྔོ་མིན་དང་དངོས་འགལ་དུ་ཐལ་ལོ། ། ཁ་ཅིག་རང་དང་རང་བཀག་པ་ཞེས་ཏེ། དེའི་དོན་དེ་ཡིན་པ་དང་མ་ཡིན་པའོ་ཞེ་ན། བརྒྱུད་འགལ་ཐམས་ཅད་དངོས་འགལ་དུ་འགྱུར་ལ།
ཁ་ཅིག་ཕུང་གསུམ་མེད་པ་ཞེ་ན། བྱས་པ་དང་དངོས་པོ་ཡིན་པ་དངོས་འགལ་དུ་ཐལ་ལོ། ། གཞག་པ་ནི། མཚན་ཉིད་ལས་གྱུར་པའི་འགལ་བ་གང་ཞིག་དངོས་སུ་སྤངས་ནས་གནས་པའོ། ། དབྱེ་ན། སྐྱེས་མ་སྐྱེས་གཡོ་མི་གཡོ་ལྟ་བུ་རྫས་དངོས་འགལ་དང་། མཚན་ཉིད་ཐ་སྙད་བྱར་རུང་ལྟ་བུ་ལྡོག་པ་དངོས་འགལ་སམ། འགལ་ཟླ་ཤེས་བྱ་ལ་སྲིད་མི་སྲིད་གཉིས་སོ། ། གཉིས་པ་བརྒྱུད་འགལ་ལ་གཉིས་ལས་མཚན་ཉིད་ལ་དགག་པ་ནི། ཁ་ཅིག་གང་ཞིག་གང་གིས་དབེན་ཞིང་དགག་བྱ་རྣམ་པར་བཅད་ལྡོག་གི་ཁྱབ་པར་གནས་པ་སྟེ།
དངོས་འགལ་གྱིས་ཁྱད་པར་དུ་བྱས་པ་དང་། དགག་བྱ་དགག་གཞི་རྣམ་པ་གསལ་བའི་དང་། མི་གསལ་བའི་བརྒྱུད་འགལ་ཏེ། ཨུཏྤ་ལའི་སྔོན་པོ་སྔོ་མིན་དང་། སྔོ་སེར་དང་། བྱས་པ་དང་རྟག་པ་ལྟ་བུ་སྟེ། དང་པོ་གཉིས་ཚད་མས་གནོད་འགལ་དང་། གསུམ་པ་རྟགས་དང་དགག་བྱའི་ཆོས་ཀྱི་འགལ་བའོ། ། ཞེ་ན། བུམ་མིན་གསེར་བུམ་དང་བརྒྱུད་འགལ་མ་ཡིན་པར་ཐལ་ལོ།
ཁ་ཅིག་རང་དང་རང་བཀག་པའི་ཁྱབ་བྱ་ཞེ་ན། ཨུཏྤ་ལ་སྔོན་པོ་དང་སྔོ་མིན་ཆོས་ཅན། བརྒྱུད་འགལ་མིན་པར་ཐལ། རང་ལས་ཐ་མི་དད་པས་རང་དང་རང་བཀག་པའི་ཁྱབ་བྱར་འགལ་བའི་ཕྱིར་རོ། ། གཞག་པ་ནི། མཚན་ཉིད་ལས་གྱུར་པའི་འགལ་བ་གང་ཚད་མས་གནོད་འགལ་དུ་གྱུར་པའོ། ། དེའི་དོན་ཡང་དངོས་སུ་མི་འགལ་ཡང་བདག་གཅིག་པ་ལ་ཚད་མས་གནོད་པ་སྟེ། རྣམ་འགྲེལ་དུ། ཚད་མ་གཞན་གྱིས་གནོད་ཕྱིར་དང་། ། རེས་འགའ་བ་དང་ལྟོས་མེད་བཞིན། །
ཞེས་དང་། དེའི་འགྲེལ་པར། བརྒྱུད་པས་ཀྱང་འགལ་བར་འགྱུར་རོ། ། ཞེས་དང་། འདིར་ལྟོས་པ་མེད་པ་ཉིད། རེས་འགའ་བ་ཉིད་དག་དངོས་སུ་མི་འགལ་ནས། ལྟོས་པ་མེད་པ་ཉིད་ཀྱིས་ཁྱབ་པར་བྱེད་པ་ངེས་པའི་དངོས་པོ་དང་། ལྷན་ཅིག་རེས་འགའ་བ་ཉིད་འགལ་བར་འགྱུར་བས་ལྟོས་པ་མེད་པ་ཉིད་དང་ཡང་དོན་གྱིས་འགལ་བའོ་ཞེས་ལྷ་དབང་བློ་ལས་སོ། ། དེ་བཞིན་དུ་ཛྙཱ་ན་ཤྲཱིས་ཚད་མས་གནོད་པ་ཞེས་བྱ་བ་ནི། གཅིག་སྤངས་པ་གཅིག་གནས་པ་མ་ཡིན་ཡང་།
དེ་གཉིས་བདག་གཅིག་པར་འགལ་བ་ཚད་མ་གཞན་གྱིས་བསྒྲུབ་པས་འགལ་བ་སྟེ་ཞེས་དང་། དེ་ཕན་ཚུན་སྤངས་པས་གནས་པ་མ་ཡིན་ཡང་། དེ་དང་ལྡན་པའི་ཆོས་ཡིན་པའི་ཕྱིར། ཤུགས་ཀྱིས་ཞེས་བྱ་བ་རྒྱུད་པས་འགལ་བ་སྟེ། ཞེས་བྱ་བ་རྣམ་ངེས་ཀྱི་ཊཱི་ཀཱ་ལས་སོ། ། གཉིས་པ་དབྱེ་ན། རྟོག་པ་དང་དེ་མྱོང་རང་རིག་ལྟ་བུ་ཁྱབ་མཉམ་རྫས་གཅིག་དང་། རྟོག་པ་དང་རང་རིག་ལྟ་བུ་རྫས་གཅིག་ཁྱབ་མི་མཉམ་པ་དང་། རྟ་དང་རྭ་ཅན་ལྟ་བུ་རྫས་ཐ་དད་དང་། བྱས་པ་དང་རྟག་པ་ལྟ་བུ་གཅིག་པ་བཀག་པའི་ཐ་དད་དེ་བཞིའོ། །
གསུམ་པ་ངེས་བྱེད་ནི། འགལ་ཟླ་གཅིག་མངོན་སུམ་གྱིས་དམིགས་པས་དགག་བྱ་མི་དམིགས་པ་ལས་འགལ་བར་རྟོགས་ཏེ། ཤཱཀྱ་བློར། ཟླ་བོ་གཅིག་དམིགས་པས་གཞན་མ་དམིགས་པ་ཁོ་ནར་ཏེ། དགག་པར་བྱ་བ་མི་དམིགས་པ་ཁོ་ནར་ཤུགས་ཀྱིས་བརྗོད་དོ། ། ཞེས་དང་། ཆོས་མཆོག་ཏུ། འགལ་བའི་རྒྱུ་ཕན་ཚུན་སྤངས་པ་དེ་ཡང་མི་དམིགས་པ་ཉིད་ལས་ངེས་བྱ་བ་ཡིན་ནོ་ཞེས་སོ། ། གསུམ་པ་འབྱེད་པའི་རྒྱུ་ནི་ཕན་ཚུན་སྤངས་པ་དང་ལྷན་ཅིག་མི་གནས་འགལ་དེ་ཡང་ཡུལ་གྱི་སྒོ་ནས་ཕྱེ་བ་ཡིན་ཏེ། ལྷན་ཅིག་མི་གནས་པ་ནི་ཡུལ་སྣང་རུང་དང་དངོས་པོ་ཁོ་ན་ལ་གནས་ཤིང་གྲུབ་ཙམ་གྱིས་འགལ་བ་མིན་གྱི།
གནོད་བྱ་གནོད་བྱེད་དུ་འགྱུར་དགོས་ལ། ཕན་ཚུན་སྤངས་འགལ་སྣང་མི་རུང་དང་དངོས་པོར་མེད་ལའང་གནས་ལ་གྲུབ་ཙམ་གྱིས་འགལ་བར་འགྱུར་བས་ཐ་དད་དུ་ཕྱེ་སྟེ། ཤཱཀྱ་བློར། གལ་ཏེ་འགལ་བ་དང་པོ་ལ་ཡང་ཕན་ཚུན་སྤངས་པ་ཡོད་པ་ཁོ་ན་ལ། གཉིས་པ་ལ་ལྷན་ཅིག་མི་གནས་པ་ཡོད་པ་ཁོ་ན་མ་ཡིན་ནམ། འདི་ལྟར་ཆོས་གང་དག་ཁོ་ན་ལྷན་ཅིག་མི་གནས་པ་དེ་དག་ཁོ་ན་འགལ་བ་གཉིས་པ་ཡིན་ཏེ། འདི་ལྟར་གཟུགས་དང་རོ་དག་ལ་ནི་འདི་མི་འདོད་ན། ཅིའི་ཕྱིར་འགལ་བ་གཉིས་བཤད་ཅེ་ན། བདེན་མོད་ཀྱི། ཡུལ་རྣམ་པར་ཕྱེ་བའི་ཕྱིར་ཏེ།
འགལ་བ་སྔ་མ་ནི། བལྟར་རུང་བའི་དངོས་པོའི་ཡུལ་ཅན་ཁོ་ན་ཡིན་ལ། གཉིས་པ་ནི་དངོས་པོ་མེད་པའི་ཡུལ་ཅན་ཡང་ཡིན་ལ། བལྟར་མི་རུང་བའི་ཡུལ་ཅན་ཡང་ཡིན་ནོ་ཞེས་སོ། ། གཉིས་པ་དེ་ལ་བརྟེན་པའི་རྟགས་ཀྱི་དབྱེ་བ་ལྷན་ཅིག་མི་གནས་པ་དང་། ཕན་ཚུན་སྤངས་འགལ་ལ་བརྟེན་པ་གཉིས་ལས། དང་པོ་ལ་འགལ་བའི་རང་བཞིན། འགལ་བའི་ཁྱབ་བྱ། འགལ་བའི་འབྲས་བུ་དམིགས་པ་གསུམ་ལས། དང་པོ་ལ།
ཆོས་ཅན་ཁྱད་པར་ཅན་བཟུང་བ་ལ་རེག་སྟོབས་ཆེན་རྒྱུན་ཆགས་དང་། གྲང་རེག་ཡོད་མེད་ཐེ་ཚོམ་ཟ་ཞིང་། མེ་སྟོབས་ཆེན་གྱི་ཁ་དོག་གིས་ཁྱབ་པར་དམིགས་པའི་ཕྱོགས་ཆོས་ཅན། གྲང་རེག་སྟོབས་ཆེན་རྒྱུན་ཆགས་ཡུན་རིང་པོར་གནས་པ་མེད་དེ། མེ་སྟོབས་ཆེན་གྱིས་ཁྱབ་པའི་ཕྱིར་ཞེས་པ་རང་བཞིན་འགལ་དམིགས་དང་། དེ་བཞིན་དུ། ཆོས་ཅན་ཁྱད་པར་ཅན་བཟུང་བ་ལ་བ་རེག་སྟོབས་ཆེན་རྒྱུན་ཆགས་དང་། གྲང་བ་སྟོབས་ཆེན་གྱིས་འཁྱགས་ནས་སྤུ་ལོང་ཞེས་བྱེད་པའི་མིང་དང་། གྲང་རྒྱུ་ནུས་པ་ཐོགས་མེད་རྒྱུན་ཆགས་སུ་ཡུན་རིང་པོར་འབྱུང་བ་མིན་ཏེ། མེ་སྟོབས་ཆུང་རྒྱུན་ཆགས་ཀྱིས་ཁྱབ་པའི་ཕྱིར།
ཞེས་པ་ཁྱབ་བྱེད་དང་རྒྱུ་དང་འབྲས་བུ་དང་འགལ་བའི་རང་བཞིན་དམིགས་པ་སྟེ། མེས་ཁྱབ་པར་ཞེས་པ་རྟགས་ལ་ངེས་པར་སྦྱར་དགོས་ཏེ། ཞི་འཚོས། གྲང་རེག་མེད་པར་གནས་པའི་ཡུལ་ལ་ཐེ་ཚོམ་ཟ་བ་ལ་མེ་དམར་འབར་བའི་ཚོགས་འཁྲིགས་པ་ཆེན་པོ་ནམ་མཁའ་ལ་སོགས་པའི་ཡུལ་ལ་ཁྱབ་པར་གནས་པ་ལས་ཡིན་ནོ་ཞེས་སོ། ། གཉིས་པ་འགལ་བའི་ཁྱབ་བྱ་དམིགས་པ་ལ་བཞི་ལས་ཏེ། མེ་མེད་དེ། བ་མོ་ཡོད་པའི་ཕྱིར། འདི་རྟག་པ་མ་ཡིན་ཏེ། རེས་འགའ་འབྲས་བུ་བྱེད་པའི་ཕྱིར། དུ་བ་མེད་དེ།
བ་རེག་ཡོད་པའི་ཕྱིར། མེ་རྒྱུ་ནུས་པ་ཐོགས་མེད་དེ། བ་མོ་ཡོད་པའི་ཕྱིར་ཞེས་པ་རང་བཞིན་དང་། ཁྱབ་བྱེད་དང་། རྒྱུ་དང་འབྲས་བུ་འགལ་བའི་ཁྱབ་བྱ་དམིགས་པའོ། ། ཞེས་ཐར་པ་འབྱུང་གནས་སྦས་པ་དང་། ཛེ་ཏཱ་རིས་བཤད་ཅིང་། ཞི་འཚོས། དུ་བ་དང་། མེ་རྒྱུ་ནུས་པ་ཐོགས་མེད་མེད་དེ།
བ་རེག་ཡོད་པའི་ཕྱིར་ཞེས་པ་ཁྱབ་བྱེད་རྒྱུ་དང་འབྲས་བུ་འགལ་བའོ་ཞེས་རྩོད་རིགས་ཀྱི་འགྲེལ་པར་བཤད་དོ། ། ཅི་སྟེ། ཙན་དན་གྱི་མེ་དམིགས་པས་ཀྱང་གྲང་བ་མེད་པ་ཅི་སྟེ་མི་འགྲུབ་སྙམ་ན། གཞི་དེར་ཙན་དན་གྱི་མེར་རྟོགས་པར་མི་ནུས་ལ། ནུས་ན་ཤེས་འདོད་དང་ལྡན་པའི་དཀའ་བའི་ཕྱིར་དང་། མེ་སྣང་དུ་མི་རུང་ན་ཙན་དན་མེ་ཡང་སྣང་དུ་མི་རུང་ཞིང་། མེ་སྣང་དུ་རུང་ན་དེ་ཉིད་གྲང་རེག་འགོག་པ་ལ་རྟགས་སུ་ཡོང་བའི་ཕྱིར། ཙན་དན་མེ་སྦྱར་བ་ལ་དགོས་པ་མེད་དོ། ། སྐྱོན་དེ་བ་མོ་ལ་ཡང་མཚུངས་སོ་ཞེ་ན་མ་ཡིན་ཏེ། གྲང་རེག་སྣང་དུ་མི་རུང་ལ་བ་མོའི་ཁ་དོག་དམིགས་རུང་སྲིད་ལ།
མེ་དང་ཙན་དན་མེ་ལ་དེ་ལྟར་མིན་ནོ། ། དེས་ན་གྲང་རེག་སྣང་རུང་མི་དམིགས་པས་དང་། གྲང་རེག་མི་སྣང་མེའི་ཁ་དོག་སྣང་རུང་མེ་དང་། མེ་མི་སྣང་དུ་བ་ན་དུ་བ་དང་། གྲང་བ་དང་། གྲང་རྒྱུ་མི་སྲིད་ན་མེ་དང་། སྣང་ན་སྣང་རུང་དང་། འབྲས་བུ་མི་དམིགས་པ་རྟགས་སུ་སྦྱོར་ཏེ། ཆོས་མཆོག་ཆུང་བར། དེ་བས་ན་མེའི་ཁ་དོག་གི་བྱེ་བྲག་སྣང་བ་ན་གྲང་བའི་རེག་པ་རིང་དུ་གྱུར་པའི་ཕྱིར།
མི་སྣང་བ་ཡིན་དུ་ཟིན་ཀྱང་དེ་འདིར་སྦྱར་བྱའོ་ཞེས་དང་། གང་ན་གྲང་བའི་རེག་པ་ཡོད་ཅིང་སྣང་བ་དེ་ན་ནི་སྣང་བ་མི་དམིགས་པ་གོ་བར་བྱེད་པ་ཡིན་ལ། གང་ན་འགལ་བའི་མེ་མངོན་སུམ་དུ་གྱུར་པ་དེ་ན་ནི་འགལ་བ་དམིགས་པ་གོ་བར་བྱེད་པ་ཡིན་ཏེ། གཉིས་གང་ཡང་མི་སྣང་བ་ཉིད་ལ་འགལ་བའི་འབྲས་བུ་དམིགས་པ་སྦྱོར་བར་བྱེད་དོ་ཞེས་དང་། གྲང་བའི་རྒྱུ་མི་སྣང་བ་དང་གྲང་བའི་རེག་པ་ཡང་མི་སྣང་བ་དེར་གཏན་ཚིགས་འདི་སྦྱར་བར་བྱ་བ་ཡིན་གྱི། གྲང་བའི་རེག་པའམ་དེའི་རྒྱུ་སྣང་བ་ལ་ནི་འབྲས་བུ་མི་དམིགས་པ་དང་། སྣང་བ་མི་དམིགས་པ་གོ་བར་བྱེད་པ་ཡིན་ནོ་ཞེས་སོ། ། འགལ་བའི་འབྲས་བུ་མ་དམིགས་པ་བཞི་ནི་གྲང་རེག་བ་མོ། གྲང་ནས་བ་སྤུ་ལངས་པ། གྲང་རྒྱུ་ནུས་པ་ཐོགས་མེད།
མེ་ད་ལྟ་བ་ལས་སྐྱེ་བཞིན་པའི་དུ་བ་དྲག་འཕྱུར་བས་ཁྱབ་པའི་ཕྱིར་ཞེས་པ། རང་བཞིན་ཁྱབ་བྱེད་རྒྱུ། འབྲས་བུ་དང་འགལ་བའི་འབྲས་བུ་མ་དམིགས་པའོ། ། དེ་ལྟར་རྟགས་ཁྱད་པར་ཅན་སྦྱར་དགོས་ཏེ། རྣམ་འགྲེལ་དུ། འགལ་འབྲས་ལ་ཡང་ཡུལ་དང་ནི། ། དུས་ལ་སོགས་ལ་ལྟོས་པར་འདོད། ། གཞན་དུ་འཁྲུལ་འགྱུར་ཞེས་སོ། ། གཉིས་པ་ཕན་ཚུན་སྤངས་འགལ་ལ་བརྟེན་པའི་ས་གཉིས་ལས། ཁྱབ་བྱེད་དང་འགལ་བའི་རང་བཞིན་དམིགས་པ་ནི།
སྒྲ་རྟག་དངོས་ཀྱིས་སྟོང་སྟེ་བྱས་པའི་ཕྱིར། ཞེས་པ་ཁྱབ་བྱེད་དང་འགལ་བའི་རང་བཞིན་དམིགས་པ་དང་། འགལ་བའི་ཁྱབ་བྱ་དམིགས་པ། དཔེར་ན་མྱུ་གུའི་རྒྱུ་ཆོས་ཅན། མྱུ་གུ་བསྐྱེད་ངེས་མ་ཡིན་ཏེ། དེས་མྱུ་གུ་བསྐྱེད་པ་རང་རྒྱུ་ལས་དོན་གཞན་རིགས་འདྲ་ཕྱི་མ་ཁྱད་པར་འགྱུར་པ་ལྟོས་པ་དང་བཅས་པའི་ཕྱིར། གོས་ལ་ཆོས་བཞིན་ཞེས་པ་ལྟོས་པས་ངེས་པ་འགོག་པ་དང་། བུམ་པ་ཆོས་ཅན། རང་འཇིག་པ་རང་རྒྱུ་ལས་གཞན་ཐོ་སོགས་ལ་ལྟོས་པ་མིན་ཏེ། རང་གྲུབ་ཙམ་གྱིས་འཇིག་པར་ངེས་པའི་ཕྱིར།
རྒྱུ་ཚོགས་ཐ་མས་རང་འབྲས་བསྐྱེད་པ་བཞིན། ཞེས་པ་ངེས་པས་ལྟོས་པ་འགོག་པ་གཉིས་ཏེ། དེ་ལྟ་ན་རང་བཞིན། འབྲས་བུ། ཁྱབ་བྱེད་མེད་མི་དམིགས་པ་གསུམ་དང་། རང་བཞིན་འགལ་བ། འགལ་འབྲས། འགལ་ཁྱབ། འབྲས་བུ་འགལ་བ། ཁྱབ་བྱེད་འགལ་དམིགས།
རྒྱུ་དང་འགལ་བའི་འབྲས་བུ་དམིགས་པ་སྟེ། འགལ་བའི་རྟགས་བཅུ་གཅིག་གོ ། ཞེས་རིགས་ཐིགས་དང་། ཤཱཀྱ་བློ། ཆོས་མཆོག་གིས་བཤད་ཅིང་། སྔ་མའི་སྟེང་དུ། འབྲས་བུ་དང་འགལ་བའི་འབྲས་བུ་དམིགས་པ་དང་། རང་བཞིན་དང་། འབྲས་བུ་དང་། རྒྱུ་དང་།
ཁྱབ་བྱེད་དང་འགལ་བའི་ཁྱབ་བྱ་དམིགས་པ་དང་ལྔ་དང་། སྔར་གྱི་འགལ་བས་ཁྱབ་པ་དམིགས་པ་མི་གཏོགས་པ་བཅུ་སྟེ། བཅུ་དྲུག་གོ་ཞེས་ཐར་པ་འབྱུང་གནས་སྦས་པས་བཤད་དོ། ། གཉིས་པ་བསྡུ་བ་ནི། རྟགས་དེ་རྣམས་ཀྱང་རྩ་བའི་མི་དམིགས་པ་བཞིའམ། རྒྱུ། ཁྱབ་བྱེད། རང་བཞིན་མ་དམིགས་པ་གསུམ་མམ། བརྒྱུད་ནས་རང་བཞིན་མ་དམིགས་པར་ཡང་འདུ་སྟེ། རྗེས་སུ་འགྲོ་ལྡོག་གི་ཚུལ།
དགག་བྱ་ཡོད་ན་སྣང་གི་གཞི་ལ་སྣང་རུང་མ་དམིགས་པས་འགྲུབ་ཅིང་། དེ་ལས་ཀྱང་དགག་བྱའི་ཆོས་དང་འགལ་བར་རྟོགས་པའི་ཕྱིར་ཏེ། རྣམ་འགྲེལ་དུ། ཀུན་ལ་སྦྱོར་བ་ཐ་དད་ཉིད། ། ཡིན་གྱི་དོན་ལ་ཐ་དད་མེད། ། ཅེས་དང་། ཕྱེད་དང་བཞི་པར། འདི་ནི་མི་དམིགས་པ་ལས་ཐ་དད་པར་གཞག་པར་བྱ་བ་མ་ཡིན་ཏེ། དེ་ཉིད་ལས་འགལ་བར་རྟོགས་པའི་ཕྱིར་དང་། འགལ་བ་ལས་ཀྱང་མེད་པ་སྒྲུབ་པར་བྱེད་པའི་ཕྱིར་ཞེས་སོ། །
དེ་ལ་འགལ་དམིགས་བཅུ་གཉིས་པོ་དང་། རང་བཞིན་དང་ཁྱབ་བྱེད་མ་དམིགས་པ་ལ་ལྡོག་འབྲེལ་བདག་གཅིག་དང་། རྒྱུ་དང་། དངོས་འབྲས་མི་དམིགས་པ་ལ་ལྡོག་འབྲེལ་དེ་བྱུང་ཡོད་ཅིང་། དགག་རྟགས་ཐམས་ཅད་ལ་རང་བཞིན་འབྲེལ་བ་ཡོད་ཅེས་ཉི་མ་སྦས་པས་དང་། རྟགས་ཐམས་ཅད་རང་བཞིན་རྟག་ཏུ་འདུས་ཞེས་ཀ་མ་ལ་ཤཱི་ལས་གསུངས་པ་ནི་སྒྲུབ་ཚུལ་ལ་དགོངས་པ་ཡིན་ནོ། ། གཉིས་པ་མི་སྣང་བ་མ་དམིགས་པ་ལ་མཚན་ཉིད་ནི། དགག་བྱའི་ཆོས་ཡོད་ཀྱང་སྣང་མི་རུང་མ་དམིགས་པ་རྟགས་སུ་སྦྱར་བའི་དགག་རྟགས་ཡང་དག་སྟེ། ཤཱཀྱ་བློར། ཡོད་པ་དགག་པའི་གཏན་ཚིགས་ནི་བལྟར་མི་རུང་བ་མི་དམིགས་པའོ་ཞེས་སོ། །
གཉིས་པ་དཔེར་བརྗོད་ནི། ས་ཕྱོགས་འདིར་ཆོས་ཅན། བསྐལ་དོན་གསུམ་ཡོད་པས་ཐ་སྙད་བྱར་རུང་མ་ཡིན་ཏེ། བསྐལ་དོན་གསུམ་ཚད་མས་མ་དམིགས་པའི་ཕྱིར་ཞེས་པ་སྟེ། བསྐལ་དོན་གསུམ་ནི། ཡུལ་དུས། རང་བཞིན་གྱིས་བསྐལ་པ་རི་རབ། འཁོར་ལོས་བསྒྱུར། དུང་། ཤ་ཟ་ལྟ་བུའོ། །
འདིའང་ཁྱབ་བྱེད་མ་དམིགས་པར་འདུས་སོ། ། གཉིས་པ་དངོས་སྟོབས་དང་། གྲགས་ཡིད་གསུམ་དུ་དབྱེ་བ་ལ་གསུམ་ལས། དངོས་པོ་སྟོབས་ཞུགས་ཀྱི་རྟགས་ལ་མཚན་ཉིད་ནི། གང་གི་བསྒྲུབ་བྱ་གྲགས་པའི་རྗེས་དཔག་གི་ཡུལ་སྒྲུབ་པ་ལ་ཚུལ་གསུམ་པར་ཚད་མས་ངེས་པའི་རྟགས་སོ། ། དབྱེ་ན། རང་བཞིན། འབྲས་བུ། མ་དམིགས་པ་གསུམ། གཉིས་པ་གྲགས་པའི་གཏན་ཚིགས་ལ་མཚན་ཉིད་ནི།
གང་གི་བསྒྲུབ་བྱ་གྲགས་པའི་རྗེས་དཔག་གི་ཡུལ་སྒྲུབ་པ་ལ་ཚུལ་གསུམ་པར་ཚད་མས་ངེས་པའི་རྟགས་སོ། ། དབྱེ་ན་སྔར་བརྡ་བཏགས་ཡིན་དང་མ་བཏགས་པའི་སྒྲས་བརྗོད་རུང་དུ་སྒྲུབ་པའི་རྟགས་གཉིས་ཏེ། རྣམ་འགྲེལ་དུ། བྱས་དང་མ་བྱས་པ་རྣམས་སུ། ། སྣ་ཚོགས་རང་བཞིན་ཉིད་ཀྱིས་རུང་། ། ཞེས་སོ། ། ཡིད་ཆེས་འབྲས་རྟགས་ལ་མཚན་ཉིད་ནི། རང་གིས་བསྒྲུབ་བྱ་ཡིད་ཆེས་རྗེས་དཔག་གི་ཡུལ་སྒྲུབ་པ་ལ་ཚུལ་གསུམ་པར་ཚད་མས་ངེས་པའི་རྟགས་ཏེ། དཔེར་ན། བཅོམ་ལྡན་འདས་ཀྱི་བཀའ་ཆོས་ཅན།
རང་གིས་ཇི་ལྟར་བསྟན་པ་བཞིན་གྱི་བརྗོད་བྱའི་དོན་ལ་མི་སླུ་སྟེ། ཉེས་ཟད་ཀྱི་ཚིག་ཅེས་པ་ལྟར་རོ། ། གསུམ་པ་རྗེས་དཔག་གི་དབྱེ་བ་ལ་གསུམ་ལས། དངོས་པོ་སྟོབས་ཞུགས། ཁྱད་པར་གསུམ་ལྡན་ཡིན་པའི་ཕྱིར། དཔེར་ན་འདུས་བྱས་ཐམས་ཅད་མི་རྟག་ཅེས་པའི་ཚིག་བཞིན་ཞེས་པ་ལྟ་བུ་སྟེ། རྣམ་འགྲེལ་དུ། འབྲེལ་པ་དང་ནི་རྗེས་མཐུན་ཐབས། ། སྐྱེས་བུའི་དོན་ནི་རྗོད་བྱེད་དག ། ཡོངས་བཏགས་དབང་དུ་བྱས་ཡིན་གྱི། །
ཞེས་པ་ལྟར་རོ། ། གསུམ་པ་རྗེས་དཔག་གི་དབྱེ་བ་ལ་གསུམ་ལས། དངོས་པོ་སྟོབས་ཞུགས་རྗེས་དཔག་ལ་མཚན་ཉིད་ནི། དངོས་པོ་སྟོབས་ཞུགས་ཀྱི་རྟགས་ལས་གཞལ་བྱ་དངོས་སྟོབས་ཀྱིས་གྲུབ་པ་ལ་མི་སླུ་བའི་ཤེས་པ་སྟེ། རྣམ་འགྲེལ་དུ། དེས་ན་དངོས་རྣམས་ཡོད་མེད་པའི། ། རྗེས་སུ་འཇུག་ཅན་རྗེས་དཔག་ཅན། ། ཞེས་སོ། ། དབྱེ་ན། དངོས་སྟོབས་ཀྱི་རང་བཞིན་རྟགས་དང་འབྲས་རྟགས་ལ་བརྟེན་པ་གཉིས་སོ། །
གྲགས་པའི་རྗེས་དཔག་ལ་མཚན་ཉིད་ནི། གྲགས་རྟགས་ལས་རང་གི་གཞལ་བྱ་ལ་གྲགས་པས་གྲུབ་པ་ལ་མི་སླུ་བའི་ཤེས་པ་སྟེ། རྣམ་འགྲེལ་དུ། བརྡ་འགོག་མེད་ལས་སྐྱེས་པ་ཡི། ། གྲགས་པ་ཞེས་བྱའི་རྗེས་སུ་དཔག ། ཅེས་སོ། ། དབྱེ་ན་སྔར་བརྡ་བཏགས་ཟིན་དང་མ་བཏགས་པའི་སྒྲས་བརྗོད་རུང་སྒྲུབ་པའི་རྟགས་ལ་བརྟེན་པ་གཉིས་སོ། ། ཡིད་ཆེས་རྗེས་དཔག་ལ་མཚན་ཉིད་ནི། ཡིད་ཆེས་འབྲས་རྟགས་ལས་རང་གི་གཞལ་བྱ་ཤིན་ཏུ་ལྐོག་གྱུར་ལ་མི་སླུ་བའི་ཤེས་པ་སྟེ། ཚད་མ་མདོར།
ཡིད་ཆེས་ཚིག་ཀྱང་མི་སླུ་བར། ། མཚུངས་ཕྱིར་རྗེས་སུ་དཔག་པ་ཉིད། ། ཅེས་སོ། ། བཞི་པ་བསལ་བྱ་ལྟར་སྣང་ལ་མཚན་ཉིད་ནི། རྟགས་ལས་རྟོགས་པའི་བློ་མི་སླུ་བ་མ་ཡིན་པ་སྟེ། རྣམ་འགྲེལ་དུ། འཁྲུལ་པར་འདྲ་ཡང་གཞན་ལས་མིན། ། མར་མེའི་འོད་ལས་ནོར་བུ་བཞིན། ། ཞེས་སོ། ། ཕྱེ་ན།
འགལ། མ་ངེས། མ་གྲུབ་པའི་རྟགས་ལ་བརྟེན་པ་གཉིས་ཏེ། རིགས་པ་ཅན་པས། སྔ་མ་དང་ལྡན་པ་དང་། ལྷག་མ་དང་ལྡན་པ་དང་། སྤྱིར་མཐོང་བའི་རྗེས་དཔག་རྣམས་སོ། ། གྲངས་ཅན་པས་འབྲེལ་པ་བདུན་ལ་བརྟེན་པའི་བློ་དང་། འབིགས་བྱེད་ལ་གནས་པས་སྨྲས་པའི་ཁྱད་པར་མཐོང་བ་ལྟ་བུའི་ལ་སོགས་པ་སྟེ། རྒྱལ་དབང་བློས།
དེ་ལ་སྔ་མ་དང་ལྡན་པ་ནི་གང་གི་ཚེ་རྒྱུ་མ་ཚང་བ་མེད་པ་མཐོང་ནས་འབྲས་བུ་འབྱུང་བར་འགྱུར་བ་ཉིད་རྟོགས་པ་སྟེ། དཔེར་ན་སྤྲིན་འབྱུང་བ་མཐོང་ནས་ཆར་བར་གྱུར་པ་ཉིད་ལྟ་བུའོ། ། ལྷག་མ་དང་ལྡན་པ་ནི་གང་གི་ཚེ་འབྲས་བུ་གྲུབ་པ་མཐོང་ནས་རྒྱུ་བྱུང་ཟིན་པ་ཉིད་རྟོགས་པ་སྟེ། དཔེར་ན་ཆུ་ཀླུང་གསར་དུ་ཆུ་འཕེལ་བ་མཐོང་ནས་སྤྲིན་བྱུང་བ་ཉིད་ལྟ་བུའོ། ། ཞེས་དང་། སྤྱིར་མཐོང་ན་ནི་གང་འགའ་ཞིག་དུ་བ་དང་མེ་འབྲེལ་བར་མཐོང་ནས། དུས་ཕྱིས་དུ་ཙམ་མཐོང་བ་ལས་མེ་སྤྱིར་རྗེས་སུ་དཔོག་པའོ་ཞེས་དང་། སྔ་མ་གཉིས་ཀྱང་འདིའི་ཁོངས་སུ་འདུ་བར་བཤད་དོ། ། འབྲེལ་བ་བདུན་ནི། ནོར་དང་ནོར་ཅན།
རྒྱུ་དང་འབྲས་བུ། རྒྱུ་མཚན་དང་རྒྱུ་མཚན་ཅན། ཡན་ལག་དང་ཡན་ལག་ཅན། ལྷན་ཅིག་སྤྱོད་པ། གནོད་བྱ་གནོད་བྱེད། ཙམ་པོ་དང་ཙམ་པོ་ཅན་གྱི་དངོས་པོའི་འབྲེལ་བའོ། ། ཁྱད་པར་མཐོང་བའི་ཚད་མ་ཡང་། ། ཡོད་པར་ཐེ་ཚོམ་ཟ་བ་ལ། ། ཡོད་པར་མཐོང་ཕྱིར་ཚད་མ་སྟེ། ། དེ་ཡང་ཁྱད་པར་མཐོང་བ་ཞེས། །
རི་བོ་འབིགས་བྱེད་ལ་གནས་སྨྲ། ། ཞེས་སྤུ་རིས་ངེས་པར་བཟུང་བའི་བློ་ལ་འདོད་དོ། ། ཛེ་ཏཱ་རིས། སྔ་མ་དང་ལྡན་པ་ནི། སྤྲིན་འདི་ཆར་དང་ལྡན་ཏེ། འབྲུག་སྒྲ་ཟབ་མོ་དང་བཅས་པའི་ཕྱིར། ཞེས་པ་ལྟ་བུའོ། ། ལྷག་མ་དང་ལྡན་པ་ནི། ལུང་པ་འདིའི་སྟེང་དུ་ཆར་འབབ་པ་ཡིན་ཏེ། གཙང་པོ་རྒྱས་པའི་ཕྱིར་ཞེས་པ་ལྟ་བུའོ། །
དེ་བཞིན་དུ་འདི་ཚོས་ཏེ། ཕྲུ་བ་གཅིག་གི་ནང་དུ་ཆུད་པའི་ཕྱིར། འདི་སྨིན་པའམ་རོ་མངར་བ་ཡིན་ཏེ། གཟུགས་འདྲ་བའི་ཕྱིར་དང་། ཤིང་ཕུང་གཅིག་ལ་སྐྱེས་པའི་ཕྱིར། ། ངས་ཟོས་པ་བཞིན། རྡོ་རྗེ་ལྕགས་ཀྱིས་ཆོད་དེ་ས་ལས་སྐྱེས་པའི་ཕྱིར། ཤིང་བཞིན། ཀུ་ལི་ར་འདི་མགྲིན་པ་དང་བཅས་པ་ཡིན་ཏེ། སྲོག་ཆགས་ཡིན་པའི་ཕྱིར།
རྔ་མོ་བཞིན་ཞེས་པ་དང་། དངུལ་ཆུ་རླན་གྱིས་བྱས་ཏེ། ཞུ་བའི་རྫས་ཡིན་པའི་ཕྱིར། ཆུ་བཞིན་ཞེས་པ་ལྟ་བུ་རྣམས་ཡིན་ཞེས་གཏན་ཚིགས་ཀྱི་དེ་ཉིད་བསྟན་པ་ལས་བཤད་དོ། ། ལྔ་པ་རྗེས་དཔག་གི་ཚད་འབྲས་ནི། ཚད་མ་མདོར། ཇི་ལྟར་མངོན་སུམ་ལ་རྟོག་པ་གཉིས་ཉིད་ལས་འབྲས་བུ་བརྗོད་པ་དེ་བཞིན་དུ་འདི་ལ་ཡང་ངོ་ཞེས་པ་ལྟར། རང་རིག་དང་། གཞན་རིག་གི་ཚད་འབྲས་དང་། དེ་ལ་འགལ་བ་སྤང་བ་གཉིས་ཀྱི་དང་པོ་ལ་གཉིས་ལས།
གཞན་རིག་གི་ཚད་འབྲས་ནི། ངག་སྨྲ་བའི་རྟགས་ལས་སྐྱེས་བུ་ཕ་རོལ་སེམས་ཡོད་དུ་འཇལ་བའི་རྗེས་དཔག་མཚན་གཞི། རང་གི་གཞལ་བྱ་ལྐོག་གྱུར་སྤྱི་མཚན་པ་རྟོགས་པའི་ཐ་སྙད་བྱར་རུང་། རང་གི་གཞལ་བྱ་ལྐོག་གྱུར་སྤྱི་མཚན་པའི་རྣམ་པ་ཤར་བས། རང་གི་གཞལ་བྱ་ལྐོག་གྱུར་སྤྱི་མཚན་པ་ལ་མི་སླུ་བའི་ཤེས་པ་སྟེ། གཞལ་བྱ་ལྐོག་གྱུར་སྤྱི་མཚན་པ་ནི། གཞན་སེམས་ཀྱི་རྣམ་པ་དང་མཚུངས་པའི་རང་གི་སེམས་ཀྱི་རྣམ་པ་ཡིན་ལ། ལྐོག་གྱུར་སྤྱི་མཚན་པ་ལ་མི་སླུ་བའི་འཛིན་པའི་རྣམ་པ་ནི་ཚད་མ་སྟེ། རྒྱལ་དབང་བློར། རྟགས་ལས་སྐྱེས་པ་ལ་ཡང་འཛིན་པའི་རྣམ་པ་རྗེས་སུ་དཔག་པ་ནི་ཚད་མ་སྟེ།
བསལ་བའི་བྱེ་བྲག་ལ་རྗེས་སུ་འགྲོ་བ་ལྟ་བུ། མི་གསལ་བར་སྣང་བ་གཟུང་བྱའི་རྣམ་པ་སྤྱིའི་མཚན་ཉིད་ནི་གཞལ་བྱའོ་ཞེས་སོ། ། ལྐོག་གྱུར་སྤྱི་མཚན་པ་རྟོགས་པ་ནི། འབྲས་བུ་ཡིན་གྱི། གཞན་སེམས་དངོས་སུ་རིགས་པ་མ་ཡིན་ཏེ། རྒྱུད་གཞན་གྲུབ་པར། གནས་མ་གྱུར་པའི་རྣལ་འབྱོར་གཟུང་བ་དང་འཛིན་པའི་རྣམ་པར་རྟོག་པ་མ་སྤངས་པ་རྣམས་ཀྱིས་གཞན་གྱི་སེམས་ཤེས་པ་ཡང་ཐ་སྙད་ལ་མི་སླུ་བ་ཉིད་ཀྱིས་གཟུགས་ལ་སོགས་པ་མཐོང་བ་བཞིན་དུ་ཚད་མ་ཉིད་ཡིན་ནོ། ། རྣལ་འབྱོར་གྱི་སྟོབས་ཀྱིས་དེ་དག་ལ་ཤེས་པ་གཞན་གྱི་སེམས་ཀྱི་རྣམ་པའི་བྱེ་བྲག་གིས་རྗེས་སུ་བྱེད་པ་གསལ་བར་སྣང་བར་འགྱུར་ཏེ། ལས་དང་ལྷ་སོགས་པའི་བྱིན་གྱིས་རླབས་ཀྱི་སྟོབས་ཀྱིས་རྨི་ལམ་བདེན་པ་མཐོང་བ་བཞིན་ནོ། ། དེ་དག་ལ་ཡང་གཞན་གྱི་སེམས་ཀྱི་ཡུལ་ཅན་ཉིད་ཀྱི་ཤེས་པ་འབྱུང་བ་ནི་མ་ཡིན་ཏེ།
དེ་དག་ཀྱང་རང་གི་སེམས་སྣང་བ་དེ་དང་རྣམ་པ་མཚུངས་པ་ཁོ་ན་ཤེས་པ་ལས་གཞན་གྱི་སེམས་ཤེས་པ་ཞེས་བྱ་བར་ངེས་པ་བཟུང་ནས་ཐ་སྙད་འདོགས་སོ་ཞེས་སོ། ། དེ་བཞིན་དུ་དོན་སྨྲ་བ་དང་སེམས་ཙམ་པ་གཉིས་ཀའི་ལུགས་ལ་ཡང་། རྗེས་དཔག་གིས་སྤྱིའི་མཚན་ཉིད་མི་འགལ་བའི་ངོ་བོ་འཛིན་གྱི་རང་མཚན་གསལ་བར་འཛིན་པ་མ་ཡིན་ཏེ། ཚད་མ་མདོར། ཡུལ་དང་ནི། ། ངོ་བོ་མཚུངས་མིན་དེ་གཉིས་ཀྱི། ། ཞེས་དང་། འགྲེལ་པར། དེའི་ཕྱིར་རྗེས་སུ་དཔག་པའི་ཡུལ་ནི་རང་གི་མཚན་ཉིད་མ་ཡིན་ནོ། ། ཞེས་དང་།
རྣམ་ངེས་ལས། རང་གི་མཚན་ཉིད་བསྒྲུབ་བྱར་འགྱུར་ན་དེ་ཡང་སྤངས་ཟིན་ཏེ། ཞེས་དང་། རྒྱུད་གཞན་གྲུབ་པ་ལས། རྗེས་སུ་དཔག་པ་ནི་དོན་གྱི་རང་གི་ངོ་བོ་འཛིན་པར་ཤེས་པ་མ་ཡིན་ཏེ། མངོན་སུམ་དང་འདྲ་བར་སྣང་བ་ཁྱད་པར་མེད་པ་ལ་སོགས་པ་ཐལ་བར་འགྱུར་བའི་ཕྱིར་རོ་ཞེས་སོ། ། གཉིས་པ་རང་རིག་གི་ཚད་འབྲས་ནི། ལ་མེ་ལྡན་རྟོགས་ཀྱི་རྗེས་དཔག་མཚན་གཞི། ལ་མེའི་རྣམ་པ་ལ་ལྟོས་ཏེ་རང་རིག་པའི་ཐ་སྙད་བྱར་རུང་ལ་མེའི་རྣམ་པ་ལ་ལྟོས་ཏེ། རང་གི་རྣམ་པ་གསལ་བར་མྱོང་བྱེད་ཀྱི་རང་གི་ངོ་བོ་ལས་མི་སླུ་བའི་ཤེས་པ་སྟེ།
འདིར་ཡང་ལ་མེའི་རྣམ་པ་ཕྱི་རོལ་དོན་དུ་བཏགས་ཆ། བློ་རང་གི་ངོ་བོ་ནི་གཞལ་བྱ། རང་རིག་མཚན་ཉིད་པ། དོན་རིག་བཏགས་པ་བ་ནི་འབྲས་བུ། འཛིན་རྣམ་ནི་ཚད་མའོ། ། གཉིས་པ་དེ་ལ་འགལ་བ་སྤངས་པ་ནི། སེམས་ཙམ་པའི་ལུགས་ལ། ཡང་དག་པར་ན་ཤེས་པ་ཐམས་ཅད་རང་རིག་ཡིན་པས་གཞན་རིག་འཁྲུལ་བ་ཡིན་ན། སྒོ་ལྔའི་ཤེས་པའང་འཁྲུལ་བར་ཐལ་ཏེ། གཞན་རིག་ཡིན་པའི་ཕྱིར།
ཞེ་ན་འདོད་དེ། གཉིས་སུ་སྣང་བའི་ཕྱིར་རོ། ། དེ་ཡང་སྟོང་ཕྲག་ཕྱེད་དང་བཞི་པར། མ་རིག་པ་ལས་བྱུང་བའི་ཕྱིར་བསླད་པ་ཡིན་ན། མིག་ལ་སོགས་པའང་ཐལ་བར་འགྱུར་རོ་ཞེ་ན། སློབ་དཔོན་གྱིས་སེམས་ཙམ་ལ་བརྟེན་ཏེ་ལན་དུ། ཡང་ན་དེ་དག་ལ་ཡང་ཉེས་པ་འདི་མེད་དེ་གཉིས་མེད་པ་ལ་གཉིས་སུ་སྣང་བའི་ཕྱིར་ཞེས་དང་། ལྷ་དབང་བློས། མཆོག་མཐོང་ཅན་མ་ཡིན་པ་ཐམས་ཅད་ཀྱི་འཁྲུལ་བ་ཉིད་ཀྱི་ཕྱིར་རོ། ། ཞེས་སོ་སྐྱེའི་བློ་ཐམས་ཅད་འཁྲུལ་བར་བསྟན་པས་སོ། །
དེ་ལྟ་ན་ཚད་མིན་དུ་ཐལ། འཁྲུལ་བའི་ཕྱིར་ཞེ་ན། ཡང་དག་པར་ན་འདོད་མོད་ཀྱི། བག་ཆགས་ལྟར་ལ་འདོད་དོན་ལ་མི་སླུ་བ་ཡོད་ཅིང་། ཐ་སྙད་དུ་གནོད་བྱེད་ཀྱི་ཚད་མ་མེད་པས་མ་འཁྲུལ་བར་བཞག་སྟེ། སྟོང་ཕྲག་ཕྱེད་དང་ལྔ་པར། ཐམས་ཅད་བསླབ་པ་ཡིན་ཡང་ཚད་མ་དང་དེར་སྣང་བའི་རྣམ་པར་བཞག་པ་ནི་ཇི་སྲིད་གནས་གྱུར་པ་མ་ཡིན་གྱི་བར་དུ་དོན་བྱེད་པར་རུང་བ་དང་། འདོད་པ་ཐོབ་པར་བྱེད་པའི་ཕྱིར་རོ་ཞེས་དང་། རྒྱན་མཁན་པོས། ད་ལྟའི་སྐྱེ་བོ་ལ་ལྟོས་ནས།
གནོད་བྱེད་ཤེས་པ་མེད་པ་ལ། ། མ་འཁྲུལ་བར་བཤད་དོན་དམ་དུ། ། དམིགས་པ་ཐམས་ཅད་འཁྲུལ་བ་ཡིན། ། ཅི་སྟེ་ཀུན་མཁྱེན་གྱི་ཡེ་ཤེས་འཁྲུལ་པར་ཐལ། གཞན་སེམས་དམིགས་པས་གཞན་རིག་ཡིན་པའི་ཕྱིར། མ་གྲུབ་ན། ཀུན་མཁྱེན་དུ་མི་འགྱུར་ཞེ་ན། ཚུལ་འདི་ནི་བསམ་གྱིས་མི་ཁྱབ་པའམ། རང་གི་ངོ་བོ་བདེན་པ་གང་རུང་ཡང་མ་གཟིགས་པའམ། སོར་རྟོག་ཡེ་ཤེས་ཀྱིས་ཕྱིན་ཅི་ལོག་ཏུ་གཟིགས་པ་སྟེ།
རྣམ་འགྲེལ་དུ། གཟུང་བའི་མཚན་ཉིད་སྤྱོད་པ་འདི། ། མ་དག་བློ་ཅན་ལ་ཡིན་གྱི། ། རྣལ་འབྱོར་ཤེས་པ་བསམ་མི་ཁྱབ། ། ཅེས་དང་། ཞི་འཚོས། གཞན་གྱི་འདོད་ཆགས་རིག་པ་ན། ། སྒྲིབ་པ་ཡོད་པ་ཐོབ་འགྱུར་ཏེ། ། དམིགས་པ་ཅན་གྱི་གཞུང་ལུགས་ལ། ། དཔག་བསམ་ཤིང་དང་འདྲ་བར་ནི། །
ཀུན་རྟོག་རླུང་གིས་མ་བསྐྱོད་ཀྱང་། ། ཐུབ་པས་འཇིག་རྟེན་ཐམས་ཅད་ཀྱི། ། དོན་རྣམས་ཕུན་སུམ་ཚོགས་པ་མཛད། ། རྒྱལ་བ་ཐམས་ཅད་མཁྱེན་པས་ནི། ། དེས་ན་གཟིགས་པ་མེད་པར་བསྟན། ། ཅེས་དང་། དུལ་ལྷས། མཉམ་པར་བཞག་པའི་འཇིག་རྟེན་ལས་འདས་པའི་ཡེ་ཤེས་ཀྱིས་གཞན་སེམས་མཁྱེན་ལ་ཡེ་ཤེས་གཞན་གྱིས་ནི་མ་ཡིན་ནོ། ། སོ་སོར་རྟོགས་པའི་ཡེ་ཤེས་དེ། གཟུང་འཛིན་དང་བཅས་ཀྱང་དེ་ཉིད་ཀྱི་ལོག་པ་ཉིད་དུ་གཟིགས་པའི་ཕྱིར།
ཞེས་ཀྱང་རྒྱུད་གཞན་གྲུབ་པའི་ཊཱི་ཀ་ལས་བཤད་དོ། ། ཅི་སྟེ་ཕྱི་རོལ་གྱི་དོན་མེད་ན། ས་བོན་དང་མྱུ་གུར་སྣང་བའི་བློའི་རྣམ་པ་འཁྲུལ་བ་ཡིན་པས་དོན་ལ་མེད་པའི་ཕྱིར། རྒྱུ་དང་འབྲས་བུར་མི་འཐད་པས། ས་བོན་ལས་མྱུ་གུ་སྐྱེ་བའི་རྣམ་གཞག་མི་འཐད་ཅིང་། དུར་སྣང་གི་བློ་སྔར་བྱུང་ཞིང་ཕྱིས་མེར་སྣང་གི་བློ་འབྱུང་བས། མེ་དུ་རྒྱུ་འབྲས་སུ་མ་གྲུབ་པའི་ཕྱིར། གོ་བྱ་གོ་བྱེད་དུ་མི་འགྱུར་ཏེ། དུར་སྣང་གི་ཤེས་པ་རྟགས་ཡིན་པས་དེ་དང་པོར་ཡོངས་སུ་གཅོད་ཅིང་། མེར་སྣང་གི་བློ་བསྒྲུབ་བྱའི་ཆོས་ཡིན་པས་ཕྱིས་ལྟར་སྣང་ལ་རྟོགས་པར་འགྱུར་བས་སོ་ཞེ་ན།
སྐྱོན་མེད་དེ། ས་བོན་དུ་སྣང་བའི་བློ་ལས་མྱུ་གུར་སྣང་བའི་བློ། རང་རིག་པའི་མཚན་ཉིད་ཅན། རྒྱུ་འབྲས་སུ་མངོན་སུམ་དང་མི་དམིགས་པ་ལས་གྲུབ་པའི་ཕྱིར་དང་། རྟགས་དུར་སྣང་གི་བློ་མྱོང་བའི་སྔ་རོལ་ཏུ། མེར་སྣང་གི་བློ་མྱོང་བར་གྱུར་པའི་ཚེ་དུར་སྣང་གི་བློའི་རྒྱུར་རྟོགས་པར་འགྱུར་ཞིང་། དེའི་ཚེའང་། མེར་སྣང་གི་བློ་བསྐྱེད་པར་ནུས་པའི་ཀུན་གཞིའི་རྣམ་ཤེས་དུར་སྣང་བློའི་རྒྱུ་ཡིན་ཞིང་། དེའི་ནུས་པ་ལར་སྣང་ལ་རྗེས་སུ་དཔག་པས། མེར་སྣང་གི་བློ་མ་འོངས་པ་ན་འབྱུང་འགྱུར་རྟོགས་ཀྱི།
ཕྱི་རོལ་གྱི་མེའམ། མེར་སྣང་དང་ལྟ་བ་རྟོགས་པ་མིན་ལ། དུར་སྣང་དང་། མེར་སྣང་གི་བློ་ཚོགས་པ་གཅིག་ལ་རག་ལས་པས། འབྲས་རྟགས་ཡིན་ཏེ། རོ་ལས་གཟུགས་དཔོག་པ་བཞིན་ནོ། ། དེ་ཡང་རྣམ་འགྲེལ་ལས། དེ་ལའང་དུ་བར་སྣང་བའི་བློས། ། བག་ཆགས་གསལ་བར་སད་པ་ཅན། ། མེར་སྣང་བ་ཡི་བློ་ཉིད་ནི། །
རྟོགས་འགྱུར་མེ་ཉིད་མ་ཡིན་ནོ། ། སེམས་རྒྱུད་དེ་རུང་བག་ཆགས་ཀྱི། ། སྙིང་པོ་ཅན་ཉིད་དུ་བར་ནི། ། སྣང་བའི་བློ་དག་གསལ་བྱེད་པ། ། དེས་ན་མེ་ལས་དུ་བ་ཡིན། ། ཞེས་དང་། ཤཱཀྱ་བློས། གང་གི་ཕྱིར་དུ་བར་སྣང་བའི་བློ་དང་ལྷན་ཅིག་ཚོགས་པ་གཅིག་ལ་རག་ལས་པས་དེའི་ཕྱིར་རང་གི་རྒྱུ་ཉིད་ཀྱི་མེར་སྣང་བ་ཅན་གྱི་ཤེས་པ་བསྐྱེད་པར་རུང་བ་ཉིད་ཀྱི་ཆོས་རྗེས་སུ་དཔོག་པར་བྱེད་པ་དེ་བས་ན་འབྲས་བུ་ཉིད་ལས་རྒྱུ་ཉིད་ལས་རྒྱུ་རྗེས་སུ་དཔོག་པ་ཡིན་གྱི། རྒྱུ་ལས་འབྲས་བུ་རྗེས་སུ་དཔག་པ་ནི་མ་ཡིན་ནོ། ། ཞེས་དང་།
རྒྱལ་དབང་བློར། མེའི་རྣམ་པ་ཅན་གྱི་ཤེས་པ་བསྐྱེད་པའི་བག་ཆགས་ཀྱི་ཁྱད་པར་དང་ལྡན་པ་ཁོ་ནའི་སེམས་ཀྱི་རྒྱུད་ནི་དུ་བར་སྣང་བའི་བློ་སྐྱེད་པར་བྱེད་ཀྱི། གང་ཅི་ཡང་རུང་བས་ནི་མ་ཡིན་ནོ། ། དེའི་ཕྱིར་དེ་རྟོགས་པར་བྱེད་པའི་དུ་བའི་ཤེས་པ་ནི་རྟོགས་པ་པོའི་བག་ཆགས་གསལ་བར་སད་པ་ཅན་མེའི་རྣམ་པ་ཅན་གྱི་བློ་འབྱུང་བར་གོ་བར་བྱེད་དོ། ། འདིར་ནི་རྒྱུའི་ཆོས་རྗེས་སུ་དཔོག་པ་སྟེ། རོ་ལ་སོགས་པ་ལ་གཟུགས་ལ་སོགས་པ་བཞིན་དུ་རྗེས་སུ་དཔོག་པར་འགྱུར་རོ། ། ཞེས་བརྩད་པར་བྱ་བ་མ་ཡིན་ནོ། ། ཞེས་སོ། ། ཚུལ་འདིས་ནི་དོན་སྨྲ་བས་ཀྱང་ཁས་ལེན་དགོས་ཀྱི། གཞན་དུ་ན་འགལ་བར་འགྱུར་ཏེ།
ཤཱཀྱ་བློས། ཕ་རོལ་གྱི་དོན་དུ་སྨྲ་བ་ལ་ཡང་དེ་མཚུངས་པ་མ་ཡིན་ཏེ། འདི་ལྟར་རེ་ཞིག་མེ་གང་གིས་དུ་བ་བསྐྱེད་པ་འབྲས་བུར་གྱུར་པའི་དུ་བས་དཔོག་པར་བྱེད་པ་གང་ཡིན་པ་དེ་འདས་པ་ཉིད་ཡིན་པའི་ཕྱིར། སྲེག་པ་འཚེད་པ་ལ་སོགས་པའི་ནུས་པ་ཉིད་དུ་མི་འགྱུར་རོ། ། འབྱུང་བར་འགྱུར་བ་གང་ཡིན་པ་དེས་ནི་དུ་བ་བསྐྱེད་པ་མ་ཡིན་པ་དེ་ལྟར་ན། ཇི་ལྟར་དོན་བྱེད་པ་དོན་དུ་གཉེར་བ་འཇུག་པར་འགྱུར། དེ་བས་ན་དེས་ཀྱང་འདི་སྐད་དུ་འབྲས་བུར་གྱུར་པའི་དུ་བ་ལས་རྒྱུར་འདོད་པའི་མེ་དོན་དུ་གཉེར་བ་དག་གིས་དཔོག་པར་བྱེད་པ་ན་འདི་ལྟར་དཔོག་པར་བྱེད་དོ། ། དུ་བའི་རྒྱུ་མེ་གང་ཡིན་པ་དེ་གེགས་བྱེད་པ་མེད་ན་མེ་བསྐྱེད་པར་ནུས་པ་ཡིན་པས་དེ་བས་ན་དེ་ལས་བསྲེག་པ་དང་། འཚེད་པར་ནུས་པའི་མེ་འབྱུང་བར་འགྱུར་རོ། ། ཞེས་དེ་ལྟར་རྟོག་པ་དང་ལྡན་པ་འཇུག་པར་འགྱུར་བ་དང་།
གནོད་པ་ཡོད་པ་མ་ཡིན་ནོ་ཞེས་བརྗོད་པར་བྱའོ། ། ཞེས་སོ། ། དེས་ན་ཐ་སྙད་རྣམ་གཞག་ནི་སེམས་ཙམ་པ་ལའང་དོན་སྨྲ་བ་དང་མཚུངས་ཏེ། རྒྱུད་གཞན་གྲུབ་པར། རང་ལུས་བློ་སྔོན་འགྲོ་བ་ཡི། ། བྱ་བ་མཐོང་ནས་གཞན་ལ་དེ། ། འཛིན་ཕྱིར་གལ་ཏེ་བློ་ཤེས་འགྱུར། ། སེམས་ཙམ་ལ་ཡང་ཚུལ་འདི་མཚུངས། ། ཞེས་པ་ལྟར་རོ། ། སྨྲ་བའི་དབང་པོ་ཉི་མའི་རྗེས་འགྲོ་བའི། །
སྔོན་མེད་ལེགས་བཤད་འོད་དཀར་དྲ་བ་ཅན། ། སྡེ་བདུན་གཞུང་དོན་ཆ་ཤས་ཡོངས་རྫོགས་པ། ། བློ་གསལ་ཀུན་དའི་ཚལ་དུ་དིང་སང་ཤར། ། རིགས་པའི་དེ་ཁོ་ན་ཉིད་རྣམ་པར་ངེས་པ་ལས་རང་དོན་རྗེས་དཔག་བསྟན་པའི་ཡོངས་སུ་བཅད་པ་སྟེ་བཞི་པའོ།། ༈ །གཉིས་པ་གཞན་དོན་རྗེས་དཔག་ལ། སྒྲུབ་བྱེད་བརྗོད་པ་དང་། སུན་འབྱིན་བཤད་པ་གཉིས་ཀྱི་དང་པོ་ལ་ལྔ་སྟེ། རྗོད་བྱེད་སྒྲུབ་ངག་ཡང་དག དོན་གྱིས་གོ་བ་བསྒྲུབ་བྱ། བསལ་བྱ་བསྒྲུབ་ངག་སྐྱོན་ཅན།
ཞར་འོང་གཏན་ཚིགས་ལྟར་སྣང་། ཚུལ་གཉིས་ངེས་གཞི་དཔེ་བསྟན་པའོ། ། དང་པོ་ལ། གཞན་དོན་རྗེས་དཔག་གི་མཚན་ཉིད་དང་། དབྱེ་བ་གཉིས་ལས། དང་པོ་ལ་དགག་པ་ནི། ཆུ་མིག་པས། བརྗོད་བྱའི་དོན་རྟགས་ལ་གནས་པ་རྒོལ་ཕྱིར་རྒོལ་གཉིས་ཀའི་ཚད་མས་ངེས་པ། རྒོལ་བས་ཕྱིར་རྒོལ་ལ་སྒྲ་མ་ནོར་བའི་སྒོ་ནས་སྟོན་པར་བྱེད་པ་ཞེ་ན། དེ་ལྟ་བུའི་རྒོལ་བ་ཡང་གཞན་དོན་རྗེས་དཔག་ཏུ་འགྱུར་ཞིང་།
གཞན་དོན་རྗེས་དཔག་རང་དོན་རྗེས་དཔག་གི་རྒྱུ་མིན་གྱི། སྒྲུབ་ངག་རང་དོན་རྗེས་དཔག་གི་རྒྱུ་ཡིན་ཞེས་སྨྲ་བ་ནི། རྒྱུ་ལ་འབྲས་བུར་བཏགས་པའི་ཕྱིར་ཞེས་རིགས་ཐིགས་ལས་བཤད་པ་དང་འགལ་ལོ། ། གཉིས་པ་གཞག་པ་ལ་དངོས་ནི། རྒོལ་བ་རང་གི་ཚད་མས་ངེས་པའི་རྟགས་ཀྱི་ཚུལ་གསུམ་གཞན་ལ་གསལ་བར་སྟོན་པའི་སྒྲུབ་ངག་སྐྱོན་མེད་དེ། མདོར། གཞན་དོན་རྗེས་སུ་དཔག་པ་ནི། རང་གི་མཐོང་དོན་རབ་གསལ་བྱེད། ། ཅེས་དང་། རིགས་ཐིགས་སུ།
གཞན་གྱི་དོན་གྱི་རྗེས་སུ་དཔག་པ་ནི། ཚུལ་གསུམ་པའི་རྟགས་བརྗོད་པ་སྟེ། གཉིས་པ་བསལ་བྱ་སེལ་ཚུལ་ནི། རང་གི་ཚད་མས་ངེས་པ་ཞེས་པས། གཞན་གྱི་ལུང་ལས་མཐོང་བ་ལ་སོགས་པ་དང་། རྟགས་ཀྱི་ཚུལ་གསུམ་ཞེས་པས་ཚུལ་གསུམ་ལས་ལྷག་པའམ་ཆད་པ་བརྗོད་པ་སྒྲུབ་ངག་ཡིན་པ་བསལ་ཏེ། ཤཱཀྱ་བློར། རང་ཉིད་ཀྱི་མཐོང་བ་ཞེས་དེ་སྐད་དུ་དེའི་ངེས་པར་བཟུང་བར་བྱེད་པ་དེ་ཡི་ནི་གཞན་གྱིས་མཐོང་བ་ལྡོག་པའི་དོན་དུ་ངེས་པར་བཟུང་བ་ཡིན་ནོ། ། ཞེས་དང་། རྩོད་རིགས་སུ་གང་དུ་སྒྲུབ་པར་བྱེད་པ་གཅིག་གི་ངག་སྦྱོར་བ་སྔོན་དུ་འགྲོ་བའི་རྣམ་པར་གཅོད་པ་དེ་ལ་ལྷག་པར་བརྗོད་པར་དེ་ནི་མེད་པའི་ཕྱིར།
ཚར་གཅད་པའི་གནས་ཡིན་ནོ། ། ཞེས་དང་། རྣམ་འགྲེལ་དུ། གསུམ་ལས་ཚུལ་གང་རུང་བ་ཉིད། ། མ་བསྟན་མ་ཚང་ཡིན་པར་བརྗོད། ། ཅེས་སོ། ། འདིས་ནི་ཕྱོགས་ཆོས། རྗེས་འགྲོ། ལྡོག་པ། ལྡོག་པ་རྐྱང་པ་བརྗོད་པའི་གཞན་དོན་རྗེས་དཔག་ཡོད་དོ། །
སྔ་རབས་པས་འདོད་པ་བཀག་གོ ། གསལ་བར་སྟོན་པ་ཞེས་པས་ཕྱི་རྒོལ་གྱིས་ཚུལ་གསུམ་ཚད་མས་ངེས་ཤིང་དྲན་པ་བརྗོད་པ་བཀག་སྟེ། ཤཱཀྱ་བློར། གལ་ཏེ་རྒོལ་བ་བཞིན་དུ་ཕྱིར་རྒོལ་བ་ཡང་སྒྲུབ་པར་བྱེད་པ་རྗོད་པའི་དུས་ན་ཚིག་མེད་པར་རྟགས་ངེས་པ་ཡིན་ཞིང་བཟུང་བར་རྣམ་པར་བརྗོད་པ་མིན་པ་དེའི་ཚེ་གསལ་བར་བྱེད་པ་ཉིད་དོན་མེད་པ་ཅན་དུ་འགྱུར་རོ་ཞེས་སོ། ། གསུམ་པ་ཁྱད་ཆོས་བཤད་པ་ལ། དངོས་སུ་བསྟན་པ་རྒོལ་ཕྱིར་རྒོལ་གྱི་མཚན་ཉིད། ཤུགས་ལ་ཐོབ་པ་དཔང་པོའི་མཚན་ཉིད། ཞར་བྱུང་རྩོད་པའི་རྣམ་གཞག་གསུམ་གྱི་དང་པོ་ལ། རྒོལ་བའི་མཚན་ཉིད། སྒྲུབ་བྱེད་ཡང་དག་ཕྱིར་རྒོལ་ལ་འགོད་པའི་གང་ཟག་སྟེ།
རྣམ་འགྲེལ་དུ། དེ་སྒྲུབ་ཕྱིར་ན་འདིར་མ་ཡིན། ། ཞེས་སོ། ། ཕྱིར་རྒོལ་བ་རྒོལ་བ་ཡིན་ཞེས་པ་མི་འཐད་དེ། རྩོད་རིགས་ཀྱི་འགྲེལ་པར། རྒོལ་བ་དང་ཕྱིར་རྒོལ་བ་དག་གིས་རིམ་པ་ཇི་ལྟ་བར་ཞེས་གསུངས་ཤིང་། གཞུང་ལུགས་རྣམས་ལས་རྒོལ་བ་དང་ཕྱིར་རྒོལ་བ་ཞེས་རྩོད་པ་བྱེད་པའི་གང་ཟག་གཉིས་པོ་དེར་གསུངས་ཀྱི་དེ་གཉིས་ཀྱི་ཕྱིར་གྱུར་པའི་རྒོལ་བ་ཞེས་པའི་གང་ཟག་ཡོད་པར་མ་གསུངས་པའི་ཕྱིར་རོ། ། གཉིས་པ་ཕྱིར་རྒོལ་གྱི་མཚན་ཉིད་ནི་སུན་འབྱིན་ཡང་དག་བརྗོད་པའི་གང་ཟག་གོ ། གཉིས་པ་ནི་རྒོལ་ཕྱིར་རྒོལ་གཉིས་ཀྱི་རྩོད་པའི་རྒྱལ་ཕམ་དང་། གྲུབ་མཐའི་ལེགས་ཉེས་ཀྱི་ཤན་ཕྱིན་ཅི་མ་ལོག་པར་བྱེད་ནུས་ཀྱི་དཔང་དུ་གྱུར་པའི་གང་ཟག་གོ །
དབྱེ་ན་རྗེས་སུ་བརྗོད་པའི་དང་། ཤན་འབྱེད་པའི་དང་། ཚར་གཅོད་པའི་དཔང་པོ་སྟེ་གསུམ་མོ། ། ཡང་ན་མངོན་པ་ཀུན་ལས་བཏུས་སུ། སྨྲ་བའི་ཞལ་ཕྱེ་བ་ན། རྒྱལ་པོ་བཞུགས་པ་དང་། བསྐོས་པ་འདུ་བའི་ས་དང་། འདུས་པ་དང་། ཚད་མར་རུང་བའི་ཟླ་གྲོགས་རྣམས་དང་། དགེ་སྦྱོང་དང་།
བྲམ་ཟེ་ཆོས་དང་དོན་ལ་མཁས་པ་རྣམས་སོ། ། ཞེས་པ་ལྟར་རོ། ། ཕྱོགས་སུ་ལྷུང་བ་ནི་དཔང་པོར་མི་འགྱུར་ཏེ། རྒྱན་དུ། འོན་ཏེ་ཉན་པོའི་འཇིག་རྟེན་ནི། ། རྒོལ་བའི་ཕྱོགས་སུ་ལྷུང་གྱུར་ན། ། དེ་ལྟ་ན་ཡང་ཕྱོགས་ལྷུང་ཕྱིར། ། ཉན་པོ་མིན་པར་གསལ་བ་ཉིད། ། ཅེས་སོ། ། གསུམ་པ་ལ་གསུམ་ལས།
དང་པོ་སྒོ་གསུམ་གྱི་བྱ་བ་ནི། རྩོད་རིགས་ལས། རྒྱལ་བར་འདོད་པ་རྣམས་ནི་ཚིགས་དོར་གྱི་ཐ་སྙད་ཀྱིས་ཀྱང་རྩོད་དོ་ཞེ་ན། མ་ཡིན་ཏེ། སྐྱེ་བོ་ངན་པའི་ལོག་པར་རྟོག་པ་ལ་བརྟེན་ནས། དམ་པ་རྣམས་བསྟན་བཅོས་ལ་མི་འཇུག་པའི་ཕྱིར་རོ། ། གཞན་རྗེས་སུ་འཛིན་པ་ལ་ཞུགས་པ་རྣམས་ནི། བརྫུན་དང་། ཅལ་ཅོལ་དང་། ངམ་པ་དང་།
བདག་ལ་བསྟོད་པ་དང་། གཞན་ལ་སྨོད་པ་ལ་སོགས་པ་ཡང་དག་པ་མ་ཡིན་པའི་ཐ་སྙད་ཉེ་བར་སྟོན་པར་མི་བྱེད་དོ། ། གཞན་ཉམས་པར་བྱས་ནས་རྙེད་པ་དང་། བཀུར་སྟི་དང་ཚིགས་སུ་བཅད་པ་ཉེ་བར་སྒྲུབ་པ་ནི་དམ་པ་དག་གི་སྤྱོད་ཡུལ་མ་ཡིན་ནོ། ། དམ་པར་འདོད་པ་བསྟན་བཅོས་བྱེད་པའི་འདུན་པར་འདུག་པ་རྣམས་ནི་དེ་ལྟ་བུའི་འཇུག་པ་ལས་རང་གི་ལག་གིས་སྦྱིན་པས་སྲོག་ཆགས་རྣམས་ཉེ་བར་གདུང་བར་བྱེད་པ་ཡང་རིགས་པ་མ་ཡིན་ནོ། ། ཞེས་དང་། གལ་ཏེ་དེ་ཁོ་ན་ཉིད་བསྲུང་བའི་དོན་དུ་དམ་པ་རྣམས་ཀྱིས་ཀྱང་རྒྱལ་བར་འདོད་པས་ཚིག་དོར་ལ་སོགས་པ་དག་གིས་ཀྱང་ཚར་གཅོད་པར་བྱ་བ་ཉིད་དོ་ཞེ་ན། མ་ཡིན་ཏེ་ཁུ་ཚུར་དང་འགྲམ་ལྕག་དང་། མཚོན་ཆས་བསྣུན་པ་དང་མེ་ལ་སོགས་པ་དག་གིས་ཀྱང་ཞེས་བརྗོད་པར་བྱའོ། ། དེའི་ཕྱིར་འདི་ནི་ཉིད་བསྲུང་བའི་དོན་དུ་དམ་པ་ཡིན་ནོ་ཞེས་དང་།
དེ་མེད་པར་བརྫུན་དུ་སྨྲ་བ་དང་། གཡོ་སྒྱུ་དང་གཞན་གདུང་བར་བྱེད་པ་བསྒྲུབས་ཀྱང་དེ་ཁོ་ན་ཉིད་རབ་ཏུ་གནས་པ་མེད་པའི་ཕྱིར་རོ། ། ཞེས་པ་ལྟར། ལུས་ཀྱི་སྤྱོད་ལམ་ཞི་ཞིང་དུལ་བ་ཀུན་གྱི་ཡིད་དུ་འོང་བའི་རྣམ་འགྱུར་དང་། ཡིད་གཞན་ལ་བརྩེ་བའི་སེམས་ཀྱིས་གཡོ་སྒྱུ་དང་གནོད་སེམས་སྤངས་པས་ངག་ལྷག་ཆད་ནོར་གསུམ་དང་། མི་གསལ་ཞིང་མྱུར་བ་དང་མི་གོ་བའི་སྐྱོན་སྤངས་པས་ཡན་ལག་གཉིས་ལྡན་དུ་སྨྲ་བར་བྱ་སྟེ། རྩོད་རིགས་སུ། གང་གིས་མི་གསལ་བ་དང་། རྟོག་པ་བ་དེ་པའི་སྦྱོར་བ་དང་། མྱུར་དུ་བརྗོད་པ་རྣམས་བཟློག་སྟེ་ཞེས་སོ། །
དེ་ལ་རྩོད་པའི་སྐབས་སུ་རྩོལ་བ་ལ་ཕྱོགས་སྔ་མ་སྒྲུབ་པ་དང་། སྐྱོན་སྤོང་བའི་ངག་གཉིས་དཔང་པོ་ལ་རྗེས་སུ་བརྗོད་པ་དང་བརྡ་སྤྲོད་པའི་ངག་གཉིས་ཏེ་དྲུག་གོ ། འདྲི་བའི་ཚིག་ནི་ངེས་པར་དགོས་པ་མ་ཡིན་ཏེ། དེ་མེད་ཀྱང་སྒྲུབ་ངག་འཇུག་པའི་ཕྱིར་ཏེ། མི་མཐུན་ཕྱོགས་ཁས་ལེན་ན་ཡང་ངོ་ཞེས་པ་ལྟར་རོ། ། གཉིས་པ་རྒྱལ་ཕམ་གྱི་རྣམ་གཞག་ནི། རྒོལ་པས་སྒྲུབ་པ་ལྟར་སྣང་བའི་སྐྱོན་ཕྱིར་རྒོལ་གྱིས་བརྗོད་པས་རྒོལ་བའི་སྤོབས་པ་མེད་པར་གྱུར་པས་ཕྱིར་རྒོལ་གྱི་འདོད་པ་གྲུབ་པ་ན་ཕྱིར་རྒོལ་བ་ཕམ་པ་དང་། རྒོལ་བས་སྒྲུབ་བྱེད་ཡང་དག་བཀོད་པ་ལ་ཕྱིར་རྒོལ་གྱིས་སྐྱོན་བརྗོད་རྒྱུ་མ་རྙེད་པའམ་ཅུང་ཟད་རྙེད་ཀྱང་ལེགས་པར་སྤངས་ནས་ཕྱིར་རྒོལ་གྱི་ལན་མ་རྙེད་པས་རྒོལ་བའི་འདོད་པ་གྲུབ་པ་ན་རྒོལ་བ་རྒྱལ་ལ་ཕྱིར་རྒོལ་ཕམ་པ་ཡིན་ཏེ། རྩོད་རིགས་སུ་མི་མཐུན་པའི་ཕྱོགས་མེད་པ་དང་། རང་གི་ཕྱོགས་གྲུབ་པར་བྱས་པ་དག་ནི་རྒྱལ་བ་ཡིན་ནོ། །
དེའི་རྒྱལ་བར་འདོད་པས་རང་གི་ཕྱོགས་བསྒྲུབ་པ་དང་། གཞན་གྱི་ཕྱོགས་སུན་དབྱུང་བར་བྱ་བའོ། ། རྒོལ་བས་སྐྱོན་མེད་པའི་སྒྲུབ་པར་བྱེད་པ་བརྗོད་པ་ལ། ཕྱིར་རྒོལ་བས་སྐྱོན་ལྟར་སྣང་བ་བརྗོད་པ་ན། སུན་འབྱིན་པ། ལྟར་སྣང་བ་ཉིད་དུ་བརྗོད་པ་ནི་རྒྱལ་བ་དང་ཕམ་པ་དག་ཡིན་ནོ་ཞེས་དང་། དེའི་ཕྱིར་གཞན་རྗེས་སུ་གཟུང་བའི་ཕྱིར་དེ་ཁོ་ན་ཉིད་རབ་ཏུ་སྟོན་པའི་རྒོལ་བ་དང་། ཡང་དག་པའི་སྐྱོན་བརྗོད་པའི་སྒོ་ནས་ལོག་པའི་འཇུག་པ་བཟློག་པའི་ཕྱིར་རྒོལ་བ་ནི་རྒྱལ་བ་ཡིན་ནོ། ། ཞེས་སོ། ། རྒོལ་ཕྱིར་རྒོལ་གཉིས་ཀས་སྒྲུབ་བྱེད་དང་སུན་འབྱིན་ལྟར་སྣང་བརྗོད་པའམ།
སྐྱོན་སྤོང་མ་ཤེས་ན་ཕམ་རྒྱལ་དུ་བཞག་ཏུ་མེད་དེ། དེ་ཉིད་དུ། ཡང་གཉིས་ལས་གཅིག་ཀྱང་འདིར་རྒྱལ་བ་དང་ཕམ་པ་མ་ཡིན་ཏེ། སྒྲུབ་པར་བྱེད་པ་ལྟར་སྣང་བས་མ་བསྟན་པའི་ཕྱིར་དང་། ཡང་དག་པའི་སྐྱོན་བརྗོད་པ་མེད་པའི་ཕྱིར་རོ་ཞེས་དང་། ཕྱིར་རྒོལ་བས་དེའི་དངོས་པོ་གོ་བར་བྱས་ན་འགྱུར་གྱིས་གཞན་དུ་ན་གཉིས་པོ་གཅིག་ཀྱང་རྒྱལ་བ་དང་ཕམ་པར་མི་འགྱུར་རོ་ཞེས་སོ། ། གསུམ་པ་ཚར་གཅད་རྗེས་འཛིན་གྱི་ཚུལ་ནི། རྒོལ་ཕྱི་རྒོལ་གཉིས་ལས་གང་སྐྱོན་ཅན་བརྗོད་པ་ཚར་གཅད་པ་དང་། སྐྱོན་མེད་བརྗོད་པ་རྗེས་སུ་གཟུང་བའི་གནས་ཡིན་ལ། ཚར་གཅད་པ་ན་སྐྱོན་ལ་སྐྱོན་དུ་ཤེས་ནས་གང་མ་ནོར་བའི་རྗེས་སུ་འཇུག་པ་ནི་དམ་པ་རྣམས་ཀྱི་རྗེས་སུ་འབྲང་བའི་རྩོད་པ་སྟེ།
རྩོད་རིགས་སུ། སྒྲུབ་བྱེད་ཡན་ལག་མི་བརྗོད་ཅིང་། ། སྐྱོན་མི་བརྗོད་པ་གཉིས་པོ་དག ། ཚར་གཅད་པ་ཡི་གནས་ཡིན་ཏེ། ། གཞན་ནི་མི་རིགས་ཕྱིར་མི་འདོད། ། ཅེས་པ་དང་། གཞན་རྗེས་སུ་འཛིན་པ་ལ་འཇུག་པ་ལ་ལོག་པར་རྟོག་པ་དག་གིས་ཁོངས་སུ་ཆུད་པར་བྱེད་པའི་དམ་པ་རྣམས་ནི། དབང་པོའི་མངོན་སུམ་དེ་ཉིད་གོ་བར་བྱ་བའི་ཕྱིར། སྒྲུབ་པར་བྱེད་པ་ཡང་དག་པར་བརྗོད་པའམ། སྐྱོན་ཡང་དག་པར་བརྗོད་པས་རིགས་པའི་རྗེས་སུ་འཇུག་པར་འགྱུར་ཏེ།
དེ་ལྟར་ན་དམ་པའི་རིགས་པའི་རྗེས་སུ་འབྲངས་པའི་རྩོད་པའོ་ཞེས་སོ། ། གཉིས་པ་དབྱེ་བ་ལ། དབྱེ་བ་དངོས། ཚུལ་གསུམ་རྟོགས་ཚུལ་གཉིས་ཀྱི་དང་པོ་ལ། ཆོས་མཐུན་པ་ཉིད་ཅན་དང་། ཆོས་མི་མཐུན་པ་ཉིད་ཅན་གྱི་སྒྲུབ་ངག་གཉིས་ལས་དང་པོ་ལ། མཚན་ཉིད་ནི། སྦྱོར་ཚུལ་ལྟར་དཔེ་དང་ཆོས་ཅན་བསྒྲུབ་བྱའི་ཆོས་ཀྱིས་མཐུན་པར་དངོས་སུ་བརྗོད་པའི་སྒྲུབ་ངག་ཡང་དག་སྟེ། ཆོས་མཆོག་ཆུང་བར། དཔེའི་ཆོས་ཅན་དང་།
ལྷན་ཅིག་བསྒྲུབ་པར་བྱ་བའི་ཆོས་ཅན་འདྲ་བར་གཏན་ཚིགས་ཀྱིས་བྱས་པ་ནི་ཆོས་དང་མཐུན་པ་ཞེས་དང་། དེ་ལས་སྒྲུབ་པར་བྱེད་པ་གང་ལ་བརྗོད་པར་བྱ་བ་ཆོས་དང་མཐུན་པ་ཡོད་པ་དེ་ནི་ཆོས་དང་མཐུན་པ་ཉིད་ཅན་ཡིན་ཏེ་ཞེས་སོ། ། དབྱེ་ན་མ་དམིགས་པ། རང་བཞིན། འབྲས་བུའི་གཏན་ཚིགས་བརྗོད་པའི་སྒྲུབ་ངག་གསུམ་གྱི་དང་པོ་ལ། ཕྱོགས་ཆོས་སྔོན་འགྲོ་ནི། ཕྱོགས་འདིར་ཡང་བུམ་པ་སྣང་རུང་མ་དམིགས་ལ། སྣང་རུང་མ་དམིགས་པ་དེ་ནི་མེད་པའི་ཐ་སྙད་ཀྱི་ཡུལ་དུ་གྲུབ་སྟེ། རི་བོང་གི་རྭ་བཞིན་ཞེས་དང་། ཁྱབ་པ་སྔོན་འགྲོ་ནི།

གང་སྣང་རུང་མ་དམིགས་པ་དེ་ནི་མེད་པའི་ཐ་སྙད་ཀྱི་ཡུལ་དུ་གྲུབ་པའི་མགོ་བོ་ལ་རྭ་བཞིན། བུམ་སྒྲས་བརྗོད་བྱའི་སྣོད་རྣམས་ལ་ཡན་ལག་ཅན་སྣང་རུང་མ་དམིགས་སོ་ཞེས་ཞེས་པ་ལྟ་བུའོ། ། གཉིས་པ་རང་བཞིན་བརྗོད་པའི་རྟགས་སྒྲུབ་ངག་ལ། ཕྱོགས་ཆོས་དང་ཁྱབ་པ་སྔོན་འགྲོ་གཉིས་ནི་སྒྲ་ཡང་བྱས་ལ། གང་བྱས་པ་མི་རྟག་བུམ་པ་བཞིན་ཞེས་དང་། གང་ཡོད་པ་མི་རྟག་གློག་བཞིན། སྒྲ་ཡོད་པའོ་ཞེས་པ་ལྟ་བུའོ། ། འབྲས་རྟགས་བརྗོད་པའི་སྒྲུབ་ངག་ལ་ཡང་། ཕྱོགས་ཆོས་དང་ཁྱབ་པ་སྔོན་འགྲོ་ནི་ལ་ལ་དུ་བ་ཡོད་ལ། གང་དུ་ཡོད་པ་ན་མེ་ཡོད་ཚང་མང་བཞིན། གང་རྩོལ་བ་ལས་སྒྲ་གསལ་བའི་ཤེས་པར་སྐྱེ་བ་དེའི་རྒྱུ་སྒྲ་མི་རྟག་པ་སྔོན་དུ་སོང་བ་ཅན་ཡིན།
དུང་སྒྲ་འཛིན་པའི་ཉན་ཤེས་བཞིན། རིག་བྱེད་ཀྱི་སྒྲ་འཛིན་པའི་ཤེས་པ་ཡང་རྩོལ་བ་ལ་སྒྲ་གསལ་བའི་ཤེས་པར་སྐྱེ་བ་ཡིན་ཞེས་པ་ལྟ་བུའོ། ། གཉིས་པ་ཆོས་མི་མཐུན་ཉིད་ཅན་གྱི་སྒྲུབ་ངག་ལ་མཚན་ཉིད་ནི། རང་གིས་བསྟན་བྱའི་དཔེ་དང་ཆོས་ཅན་བརྗོད་ཚུལ་ལྟར་བསྒྲུབ་བྱའི་ཆོས་ཀྱིས་མི་མཐུན་པར་དངོས་སུ་བརྗོད་པའི་ངག་སྟེ། ཆོས་མཆོག་ཆུང་བར། མི་འདྲ་བར་གཏན་ཚིགས་ཀྱིས་བྱས་པ་ནི། ཆོས་དང་མི་མཐུན་པ་ཞེས་དང་། གང་དང་བརྗོད་པར་བྱ་བ་ཆོས་མི་མཐུན་པ་ཡོད་པ་དེ་ནི་ཆོས་མི་མཐུན་པ་ཉིད་ཅན་ཡིན་ཏེ། ཞེས་སོ། ། དབྱེ་ན།
མ་དམིགས་པ། རང་བཞིན། འབྲས་བུའི་ཆོས་མི་མཐུན་སྦྱོར་གྱི་སྒྲུབ་ངག་གསུམ་སྟེ། དཔེར་ན་གང་དམིགས་རུང་དམིགས་པ་དེ་ཡོད་ངེས་སྔོན་པོ་བཞིན། འདིར་ནི་དམིགས་རུང་བུམ་པ་མ་དམིགས་ཞེས་དང་། མི་རྟག་མེད་ན་ཡོད་པའམ་སྐྱེ་ལྡན་ནམ་བྱས་པ་མེད། ནམ་མཁའ་བཞིན། སྒྲ་ནི་ཡོད་པའམ། སྐྱེ་ལྡན་ནམ་བྱས་པའོ་ཞེས་དང་། མེ་མེད་ན་དུ་བ་མེད།
ཆུ་ཀླུང་བཞིན། འདི་ན་ནི་དུ་བ་ཡོད་ཅེས་པ་ལྟ་བུ་སྟེ། འདི་དག་ནི་ཁྱབ་པ་སྔོན་འགྲོའི་སྦྱོར་བའོ། ། ཕྱོགས་ཆོས་སྔོན་འགྲོ་ནི་སྔར་བསྟན་པའི་ཤུགས་ཀྱིས་ཤེས་པར་བྱའོ། ། དེ་ལྟར་ན་སྦྱོར་བའི་ཚུལ་བཅུ་གཉིས་སོ། ། ཚུལ་གསུམ་རྟོགས་ཚུལ་ནི་ཆོས་སྦྱོར་གྱི་ཕྱོགས་དང་རྗེས་འགྲོ། མི་མཐུན་གྱི་ཕྱོགས་ཆོས་དང་ལོག་པ་བསྟན་ཏོ། ། རྗེས་སུ་འགྲོ་ལྡོག་དང་། རྗེས་སུ་འགྲོ་ལྡོག་གི་ཁྱབ་པ་ལ་ཁྱད་ཡོད་པར་གོང་དུ་བསྟན་ཟིན་ཏོ། ། དེས་ན་ངག་དེ་གཉིས་ལས་རྗེས་སུ་འགྲོ་ལྡོག་གང་རུང་ཤུགས་རྟོགས་ཏེ།
རིགས་ཐིགས་ལས། དོན་གྱིས་ན་ཆོས་མཐུན་པས་ཀྱང་སྦྱོར་བ་ལ་ཆོས་མི་མཐུན་པ་ཉིད་རྟོགས་ཏེ། དེ་མེད་བསྒྲུབ་པར་བྱ་ལ་གཏན་ཚིགས་ཀྱི་རྗེས་སུ་འགྲོ་བ་མེད་པའི་ཕྱིར་རོ། ། དེ་བཞིན་དུ་ཆོས་མི་མཐུན་པས་ཀྱང་སྦྱོར་བ་ལ་རྗེས་སུ་འགྲོ་བར་རྟོགས་ཏེ། དེ་མེད་ན་བསྒྲུབ་པར་བྱ་བ་མེད་ན་གཏན་ཚིགས་མེད་པར་མི་འགྲུབ་པའི་ཕྱིར་རོ་ཞེས་སོ། ། ཅི་སྟེ། ཆོས་མི་མཐུན་པས་རྗེས་འགྲོ་དང་། མི་མཐུན་པས་ལྡོག་པ་བརྗོད་ན་གཉིས་ཀས་ཚུལ་གསུམ་མ་བརྗོད་པར་འགྱུར་ཞིང་། སྦྱོར་བའི་བྱེ་བྲག་ཏུ་མ་ཟད་ཀྱི་དོན་གྱི་བྱེ་བྲག་ཀྱང་ཡོད་པར་འགྱུར་རོ། ། ཞེ་ན།
ངག་གི་སྦྱོར་ཚུལ་གྱི་བྱེ་བྲག་མ་གཏོགས་པར། རྟོགས་བྱའི་དོན་ལ་ནི་ཐ་དད་པ་མེད་དེ། གཉིས་ཀས་ཀྱང་ཚུལ་གསུམ་པའི་རྟགས་རྟོགས་པའི་ཕྱིར། དཔེར་ན་ལྷ་སྦྱིན་ཚོན་པོ་ཉིན་པར་ཟན་མི་ཟ་བའོ། ། ཞེས་སྨྲས་པ་དང་། ལྷན་སྦྱིན་ཚོན་པོ་མཚན་མོ་ཟ་འོ་ཞེས་བྱ་བའི་ཚིག་འདི་གཉིས་ཀྱི་བརྗོད་པར་བྱ་བ་ཐ་དད་དུ་ཟིན་ཀྱང་། རྟོགས་པར་བྱ་བ་གཅིག་ཁོ་ན་ཡིན་ནོ། ། དེ་ཡང་རྣམ་ངེས་ལས། སྦྱོར་བའི་བྱེ་བྲག་མ་གཏོགས་པར། འདི་གཉིས་དོན་དུ་ནི་བྱེ་བྲག་ཅི་ཡང་མེད་དོ་ཞེས་སོ། །
དེས་ན་ངག་གཉིས་གང་རུང་གཅིག་སྦྱར་གྱི་གཉིས་ཀ་སྦྱར་མི་དགོས་ཏེ། རིགས་ཐིགས་སུ། དེས་ན་ལྡོག་པ་བརྗོད་པས་འབྲེལ་བ་བསྟན་པར་བྱའོ། ། དེ་ལྟ་བས་ན་ལྡོག་པའི་ཚིག་གི་ནི་འབྲེལ་བ་བསྟན་པ་བསྡུས་པ་ཁོ་ན་ཡིན་ལ། འབྲེལ་བ་བསྟན་པ་གང་ཡིན་པ་དེ་ཡང་རྗེས་སུ་འགྲོ་བ་ཞེས་བྱ་སྟེ། དེ་བས་རྗེས་སུ་འགྲོ་བའི་སྒོ་ཡང་རུང་ལྡོག་པའི་སྒོ་ཡང་རུང་སྟེ། ཚིག་གཅིག་བརྗོད་པས་ཀྱང་མཐུན་པའི་ཕྱོགས་དང་མི་མཐུན་པའི་ཕྱོགས་ལ་རྟགས་ཡོད་པ་དང་མེད་པར་བསྟན་པར་འགྱུར་བས། དེ་ལྟར་ན་ཚིག་གཉིས་ཀྱིས་སྦྱོར་བ་ངེས་པར་མེད་དོ། ། གཉིས་པ་དོན་གྱིས་དོན་གོ་བ་བསྒྲུབ་བྱ་ལ། མཚན་ཉིད་དབྱེ་བ་གཉིས་ཀྱི་དང་པོ་ལ་གཉིས་ཀྱི་དང་པོ་ལ་གསུམ་ལས་དགག་པ་ནི།
ཁ་ཅིག་ཚོགས་དོན་གྲུབ་བསལ་མེད་ཅིང་། དཔག་འདོད་ཀྱི་ཡུལ་དུ་བྱས་པ་ཞེས་པ་ནི། ཤེས་འདོད་སྔོན་དུ་མ་སོང་བར་གློ་བུར་དུ་དུ་བའི་རྟགས་ལས་རྟོགས་པའི་ལ་མེ་ལྡན་དེ་བསྒྲུབ་བྱ་མ་ཡིན་པར་ཐལ་བའི་ཕྱིར་རོ། ། ཆོས་དང་ཆོས་ཅན་གྱི་ཚོགས་དོན་གང་ཞིག་རྟགས་ཀྱིས་དཔག་བྱར་གྱུར་པ་སྟེ། མདོར། རྟགས་ཀྱི་བསྒྲུབ་བྱ་ཚོགས་པ་ཉིད། ། ཡིན་ཕྱིར་ཞེས་སོ། ། རྩོད་སྤང་ནི། དེ་ལྟར་ན་རས་ཡུག་ཐ་ཀ་བའི་བསྒྲུབ་བྱ་མ་ཡིན་པར་ཐལ་ཞེ་ན། རྟགས་ཀྱི་བསྒྲུབ་བྱ་མིན་པར་ཐལ་བ་ནི་འདོད་ལ།
བསྒྲུབ་བྱ་ཙམ་ནི་སུན་འབྱིན་དུ་མ་འབྲེལ་ལོ། ། གཉིས་པ་དབྱེ་བ་ལ་གཉིས་ལས་རང་དོན་བསྒྲུབ་བྱ་ལ། མཚན་ཉིད་ནི། ཆོས་དང་ཆོས་ཅན་གྱི་ཚོགས་པ་གང་ཞིག་རང་དོན་རྟགས་ཀྱི་དཔག་བྱར་གྱུར་པ་སྟེ། དབྱེ་ན། རང་འབྲས་མ་དམིགས་པའི་རྟགས་ཀྱི་བསྒྲུབ་བྱ་གསུམ་མོ། ། གཉིས་པ་གཞན་དོན་བསྒྲུབ་བྱ་ལ། ལོག་རྟོག་སེལ་བའི་དང་། རིགས་མི་མཐུན་སེལ་བའི་མཚན་ཉིད་གཉིས་ཀྱི་དང་པོ་ནི། མདོར།
ངོ་བོ་ཁོ་ན་རང་ཉིད་ནི། ། འདོད་ཅི་མ་བསལ་བསྟན་པར་བྱ། ། ཞེས་པ་ལྟར་ལྔ་ལས་དང་པོ་ངོ་བོ་ལ་སོགས་ཆོས་བཞི་བསྟན་པ་ནི། དེ་ལ་ངོ་བོ་ནི། རྒོལ་བས་དམ་བཅས་དུས་ན་ཕྱིར་རྒོལ་གྱིས་ཚད་མས་ངེས་པའི་སྒོ་ནས་མ་གྲུབ་པ་སྟེ། ཆོས་མཆོག་ཏུ། རང་གི་ངོ་བོ་སྨོས་པས་ནི་མ་གྲུབ་པ་བཟུང་བ་ཡིན་པའི་ཕྱིར། གྲུབ་པ་བསལ་བ་ཡིན་ནོ་ཞེས་དང་། ཀརྨ་ལ་ཤྲཱི་ལས། བསྒྲུབ་པར་བྱ་ཡང་རི་བོང་གི་རྭ་བཞིན་དུ་མ་གྲུབ་པ་ནི་མ་ཡིན་ནོ། །
འོ་ན་ཅི་ཞེ་ན། ངེས་པ་མ་སྐྱེས་པའི་ཕྱིར་ཞེས་བཤད་པ་ཡིན་ནོ། ། གྲུབ་ཟིན་བརྗེད་ནས་དུས་ཕྱིས་བསྒྲུབ་བྱར་འགྱུར་བ་ནི་ཡོད་དོ། ། དེས་གྲུབ་ཟིན་སྒྲ་མཉན་བྱའམ་གཙོ་བོའི་སྒྲ་དོན་རྟོག་པ་ལ་སྣང་ཙམ་དུ་གྲུབ་པ་བྱ་ཡིན་པ་གཅོད་དོ། ། ཁོ་ན་ནི། རྟགས་སྦྱོར་སྐོར་གཅིག་པོ་དེའི་བསྒྲུབ་བྱ་ཁོ་ནར་འདོད་པ་ཡིན་གྱི། མ་གྲུབ་ཀྱང་སྒྲུབ་བྱེད་དུ་འདོད་པ་ནི་བསྒྲུབ་བྱ་མིན་པར་བསྟན་ཏོ། ། དེ་ཡང་རིགས་ཐིགས་ལས། རང་གི་ངོ་བོ་ཁོ་ན་ཞེས་བྱ་བ་ནི་བསྒྲུབ་པར་བྱ་བ་ཁོ་ནར་འདོད་པ་ཡིན་གྱི། བསྒྲུབ་པ་ཉིད་ཡིན་ཡང་རུང་བ་མ་ཡིན་ཏེ།
ཞེས་སོ། ། དེས་ནི་སྒྲ་མི་རྟག་སྟེ། བྱས་པའི་ཕྱིར། བུམ་པ་བཞིན་ཞེས་པ་སྒྲ་མངོན་པར་གསལ་བ་ལ་སྨྲ་བ་ལ་རྟགས་མ་གྲུབ་དང་། གྲངས་ཅན་ལ་དཔེ་མ་གྲུབ་པ་དེ་ད་གདོད་བསྒྲུབ་དགོས་པས་བསྒྲུབ་བྱར་བསྟན་བྱ་བ་ཡིན་པའི་ཕྱིར། བསྒྲུབ་བྱ་ཡིན་ནམ་སྙམ་པའི་དོགས་པ་སེལ་ལོ། ། བདག་ཉིད་ནི་རྒོལ་བས་ཞེན་པས་དམ་བཅས་པ་བསྒྲུབ་བྱ་ཡིན་གྱི་བསྟན་བཅོས་མཁན་གྱི་འདོད་པ་ཙམ་མ་ཡིན་པ་སྟེ། དེས་ནི་རྒོལ་བ་རང་མི་འདོད་ཅིང་རང་གིས་ཁས་བླངས་པའི་བསྟན་བཅོས་ལས་བཤད་པའི་ནམ་མཁའི་ཡོན་ཏན་བསྒྲུབ་བྱ་ཡིན་ལ། དེ་ལ་རྟགས་ཀྱིས་གནོད་ན་རྟགས་འགལ་དམ་བཅའ་བསམ་པ་ཡིན་གྱི་བསྟན་ནམ་སྙམ་པའི་དོགས་པ་གཅོད་དོ། ། འདོད་པ་ནི་ཚིག་ཏུ་སྨྲས་ཀྱང་རུང་དོན་གང་ལ་རྩོད་པའི་སྐབས་སུ་ཕྱིར་རྒོལ་དོན་དེ་བསྒྲུབ་པར་འདོད་ནས་སྒྲུབ་བྱེད་བཀོད་པའི་དམ་བཅའ་དེ་བསྒྲུབ་བྱ་ཡིན་པར་བསྟན་ཏེ།
དེས་ནི་དཔག་འདོད་མེད་ལ་དངོས་སུ་སྨྲས་པའི་མིག་སོགས་གཞན་དོན་བྱེད་པ་ལྟ་བུ་བསྒྲུབ་བྱ་ཡིན་པ་སེལ་ལོ། ། དེ་ལ་ངོ་བོ་ནི་ཕྱི་རྒོལ་དང་། ཁོ་ན། བདག་ཉིད། འདོད་ཡིན་རྒོལ་བ་ལ་ལྟོས་ན་འཇོག་གོ ། གཉིས་པ་མ་བསལ་བ་བྱེ་བྲག་ཏུ་བསྟན་པ་ལ་གཉིས་ཀྱི་ངོ་བོ་ནི་དམ་བཅའ་ལ་བསལ་བ་མ་ཞུགས་པ་སྟེ། དེས་ནི་ངོ་བོ་ལ་སོགས་ཆོས་བཞི་དང་ལྡན་པའི་དོན་ཡིན་དུ་ཟིན་ཀྱང་། བསྒྲུབ་པར་འདོད་པའི་དམ་བཅའི་དོན་མངོན་སུམ་རྗེས་དཔག་གྲགས་ཡིད་རྣམས་ཀྱིས་ཕྱིན་ཅི་ལོག་ཏུ་སྒྲུབ་པའི་སྒོ་ནས་སེལ་པ་ཕྱོགས་ཡིན་པ་བསལ་ཏེ། རིགས་ཐིགས་སུ། མ་བསལ་བ་ཞེས་བྱ་བ་ནི་མཚན་ཉིད་དེ་དག་དང་ལྡན་དུ་ཟིན་ཀྱང་བསྒྲུབ་པར་འདོད་པའི་དོན་མངོན་སུམ་དང་།
རྗེས་སུ་དཔག་པ་དང་། གྲགས་པ་དང་། རང་གི་ཚིག་རྣམས་ཀྱིས་སེལ་བ་གང་ཡིན་པ་ཕྱོགས་ཡིན་ནོ་ཞེས་བསྟན་པའི་ཕྱིར་ཞེས་དང་། རྣམ་ངེས་སུ། གལ་ཏེ་བསྟན་པར་བྱ་ཡིན་དུ་ཆུག་ན་ཡང་མངོན་སུམ་གྱི་དོན་དང་རྗེས་སུ་དཔག་པ་དང་། ཡིད་ཆེས་པ་དག་དང་། གྲགས་པ་མ་བསལ་བའི་ཁས་བླངས་པ་གཏན་ཚིགས་ལ་ལྟོས་པ་ཡིན་ནོ། ། ཞེས་སོ། ། འདི་དག་གིས་ནི་མིག་སོགས་བདག་དོན་བྱེད་པ་བསྒྲུབ་བྱ་ཡིན་ཞེས་པའང་བཀག་སྟེ། གཞན་དོན་བསྒྲུབ་བྱ་ཡིན་ན་མཚན་ཉིད་ལྡན་དགོས་པར་བཤད་པའིཕྱིར་རོ། །
འདི་ནི་རྒོལ་ཕྱིར་རྒོལ་གཉིས་ཀ་ལ་ལྟོས་ནས་འཇོག་སྟེ། རྒོལ་བས་བསལ་བ་ཞུགས་ན་དཔག་འདོད་དང་། ཕྱིར་རྒོལ་གྱིས་བསལ་བ་ཞུགས་ན་ཤེས་འདོད་མེད་པའི་ཕྱིར་རོ། ། གཉིས་པ་བསལ་བྱ་ལ་མཚན་གཞི། མཚན་ཉིད། དབྱེ་བ་གསུམ་གྱི་དང་པོ་ལ་དགག་པ་ནི། ཁ་ཅིག་དམ་བཅའ་ངེས་པ་བློའི་དང་བརྗོད་པ་སྒྲའི་དང་། བརྗོད་བྱ་དོན་གྱི་དམ་བཅའ་གསུམ་ཡོད་པས། སེལ་བྱེད་ལ་ཡང་གསུམ་ཡོད་ཅིང་། བསལ་བ་ནི་སེལ་བྱེད་ཀྱི་བློ་མཚན་ཉིད་པ་དང་།
སྒྲ་དང་དོན་བཏགས་པ་བའོ། ། ཞེས་དང་། ཁ་ཅིག་དོན་ཡིན་པས་བསལ་བ་མི་སྲིད་ཅེས་འདོད་དོ། ། དེ་དག་མི་སྲིད་དེ། དམ་བཅའི་དོན་སྲིད་ཀྱང་དོན་གྱི་དམ་བཅའ་མི་སྲིད་དེ། སྲིད་ན་སྒྲ་མི་རྟག་པ་མི་སྲིད་ཐལ་ཏེ། རྟག་པའི་དོན་གྱི་དམ་བཅའ་སྲིད་པའི་ཕྱིར་དང་། སྒྲ་མི་རྟག་རྟོགས་ཀྱི་རྗེས་དཔག་ཆོས་ཅན། ཚད་མས་མ་གྲུབ་པར་ཐལ། ཁྱོད་ལས་ཕྱིན་ཅི་ལོག་ཏུ་སྒྲུབ་བྱེད་ཀྱི་མཚན་ཉིད་ཚད་མ་སྲིད་པར་ཐལ།
ཚད་མ་བསལ་བ་ཡིན་པའི་ཕྱིར། ཁྱབ་པ་ཡོད། རྣམ་ངེས་སུ། བསལ་བ་ཚད་མ་དག་གིས་བཟློག་པ་ཡིན་པས་ཟླ་བོའི་ཚད་མའི་རྟེན་མ་ཡིན་ཏེ། བཟློག་པ་ལ་ཚད་མ་ཞུགས་པའི་ཕྱིར་རོ། ། ཞེས་དང་ཆོས་མཆོག་ཆུང་བ། དེ་དག་གིས་སེལ་བ་ཕྱིན་ཅི་ལོག་ཏུ་བསྒྲུབ་པ་དེ་ནི་ཕྱོགས་མ་ཡིན་ནོ། ། ཞེས་དང་རྣམ་འགྲེལ་དུ། བསལ་བ་གནོད་དང་། ཞེས་སོ། །
བསལ་བ་མི་སྲིད་ན་བསལ་བའི་མཚན་ཉིད་ཀྱང་མི་འགྲུབ་པས། མཚོན་བྱ་མི་སྲིད་པའི་མཚན་ཉིད་འཇོག་པ་ནི་བཞད་གད་ཀྱི་གནས་ཡིན་ནོ། ། གཉིས་པ་གཞག་པ་ནི། དམ་བཅའི་དོན་ལ་ཚད་མས་གནོད་པའི་དམ་བཅའ་ལྟར་སྣང་གི་བསལ་བ་སྟེ། རྣམ་འགྲེལ་དུ། དེ་ཕྱིར་དེ་ཙམ་དང་འབྲེལ་བ། ། ཕྱོགས་ཀྱི་སྐྱོན་འདོད་གཞན་མིན་ཏེ། ། མངོན་སུམ་ལ་སོགས་འགལ་བ་བཞིན། ། ཞེས་དང་། ལྷ་དབང་བློར།
རང་གི་ངོ་བོ་ལ་སོགས་པའི་སྒྲ་བསལ་བ་བསྒྲུབ་པ་ལ་སོགས་ཕྱོགས་ལྟར་སྣང་བ་ལྔ་པོ་དག་ལ་ཞེས་དང་། རིགས་ཐིགས་སུ། ཕྱོགས་ལྟར་སྣང་བ་བཞི་བསལ་བ་ཡིན་ནོ། ། ཞེས་དང་། ཤཱཀྱ་བློར། བསལ་བ་ཉིད་ནི་ཕྱོགས་ལྟར་སྣང་བ་དེ་དག་ནི་ཕྱོགས་ཉིད་མ་ཡིན་ཏེ། མངོན་སུམ་ལ་སོགས་པས་གནོད་པ་ཉིད་ཕྱིར་རོ་ཞེས་སོ། ། དམ་བཅའ་ལ་ཡང་དངོས་སུ་སྨྲས་པ་ཚིག་གི་དམ་བཅའ་དང་། ཞེ་བས་འདོད་པ་ཞེན་པའི་དམ་བཅའ་གཉིས་ཡིན་ལ། བསལ་བ་ལ་ཡང་སྒྲ་མཉན་ལྟ་བུ་དམ་བཅའི་དོན་གྱིས་གནོད་པ་ནི་མཚན་ཉིད་པ་ཡིན་ལ།
དེའི་ཡུལ་ཅན་གྱི་མངོན་སུམ་རྗེས་དཔག་ལ་སོགས་པས་གནོད་པ་ནི་བཏགས་པ་བ་ཡིན་ཏེ། རྣམ་འགྲེལ་དུ། མངོན་སུམ་སོགས་ཀྱི་གཞལ་བྱ་ཡང་། ། འཇལ་བྱེད་སྒྲས་སྒྲོ་བཏགས་ནས་བརྗོད། ། ཅེས་དང་། དེའི་འགྲེལ་པ་ལྷ་དབང་བློར། འདིར་མངོན་སུམ་ལ་སོགས་པའི་ཤེས་པ་ནི་གནོད་པ་བྱེད་པ་མ་ཡིན་ནོ། ། འོ་ན་ཅི་ཞེ་ན། མངོན་སུམ་སོགས་ཀྱིས་ཏེ། མངོན་སུམ་དང་རྗེས་སུ་དཔག་པ་དང་།
བསྟན་བཅོས་ཀྱིས་ཡོངས་སུ་བཅད་པའི་ཆོས་མཉན་པ་ཉིད་ལ་སོགས་པའི་དམ་བཅས་པའི་དོན་ལ་གནོད་པ་བྱེད་པ་དེ་གང་ཡིན་པ་དག་འཇལ་བྱེད་སྒྲས་སྒྲོ་བཏགས་པ་མངོན་སུམ་དང་རྗེས་སུ་དཔག་པ་དང་། ལུང་གི་སྒྲས་སྒྲོ་བཏགས་པས་བསྟན་པ་ཡིན་པར་བལྟ་བར་བྱ་བ་ཡིན་པ་དེ་ལྟར་ན་ཁ་མ་ཐོ་བ་མེད་དོ་ཞེས་སོ། ། གསུམ་པ་རྩོད་པ་སྤང་བ་ནི། དེ་ལྟ་ན། རྣམ་འགྲེལ་དུ། རྗེས་སུ་དཔག་པའི་དབྱེ་བ་ཡིས། ། གནོད་པ་རྣམ་བཞིར་བཤད། ཅེས་དང་འགལ་ལོ་ཞེ་ན་སྐྱོན་མེད་དེ། རྗེས་དཔག་གསུམ་དུ་ཕྱེ་བའི་སྒོ་ནས་བསལ་བ་ཡང་བཞིར་ཕྱེ་སྟེ། རྗེས་སུ་དཔག་པས་གནོད་པ་གསུམ་དང་།
མངོན་སུམ་གྱི་གནོད་པ་གཅིག་ཡོད་པའི་ཕྱིར་རོ། ། དེ་ཡང་ལྷ་དབང་བློར། རྗེས་སུ་དཔག་པ་རྣམ་པ་གསུམ་ཡིན་ལ། ། གནོད་པ་དེ་ནི་རྣམ་པ་བཞི་རུ་བཤད། ། ཅེས་དང་། དེའི་འགྲེལ་པར། རྗེས་སུ་དཔག་པས་གནོད་པ་རྣམ་པ་གསུམ་དང་། མངོན་སུམ་གྱིས་གནོད་པ་དང་བཅས་པ་སྟེ། རྣམ་པ་བཞིར་འགྱུར་རོ། ། ཞེས་དང་།
ཆོས་མཆོག་ཏུ། རྗེས་སུ་དཔག་པའི་དབྱེ་བ་ཡིན་ཏེ། དབྱེ་བ་རྒྱུར་བྱས་མངོན་སུམ་དང་རྗེས་སུ་འཇུག་པས་གནོད་པ་དེ་ནི་རྣམ་པ་བཞིར་བརྗོད་དོ་ཞེས་སོ། ། དེ་ལྟ་མིན་པར་སེམས་བྱེད་ཀྱི་བློ་ལ་གསལ་བར་གསུངས་ན། མདོར། བསལ་བའི་དཔེར་བརྗོད་འཆད་པའི་སྐབས་སུ། དཔེར་ན་སྒྲ་མཉན་བྱ་མིན་པ་དང་བུམ་པ་རྟག་པ་དང་། གཞལ་བྱའི་དོན་སྒྲུབ་བྱེད་པའི་ཚད་མེད་དོ། ། ཞེས་བྱ་བ་དམ་བཅས་པ་ཙམ་གྱིས་དེར་སྣང་བ་ཡིན་ནོ། ། གང་ལ་ཐུན་མོང་མིན་པའི་ཕྱིར་རྗེས་སུ་དཔག་པ་མེད་པ་ལ་ཡང་སྒྲ་གྲགས་པའི་འགལ་བས་སེལ་བར་བྱེད་པ་སྟེ།
དཔེར་ན་རི་བོང་ཅན་ནི་ཟླ་བ་མིན་ཏེ་ཡོད་པའི་ཕྱིར་རོ་ཞེས་དང་། རིགས་ཐིགས་སུ། དེ་ལ་མངོན་སུམ་གྱིས་བསལ་བ་ནི། དཔེར་ན་སྒྲ་ནི་མཉན་དུ་མི་རུང་ངོ་། ། ཞེས་བྱ་བ་ལྟ་བུའོ། ། རྗེས་སུ་དཔག་པས་བསལ་བ་ནི། དཔེར་ན་བུམ་པ་ནི་རྟག་པའོ་ཞེས་བྱ་བ་ལྟ་བུའོ། ། གྲགས་པས་བསལ་བ་ནི་དཔེར་ན་རི་བོང་ཅན་ནི་ཟླ་བ་ཡིན་ནོ་ཞེས་བྱ་བ་ལྟ་བུའོ། ། རང་གི་ཚིག་གིས་བསལ་བ་ནི། དཔེར་ན་རྗེས་སུ་དཔག་པ་ནི་ཚད་མ་མིན་ནོ་ཞེས་བྱ་བ་ལྟ་བུའོ། །
ཞེས་གསུངས་པ་ཅི་ལ་དགོངས་ཡིད་རྣལ་དུ་ཕོབ་ལ་སོམས་ཤིག གཉིས་པ་མཚན་ཉིད་ལ་དགག་པ་ནི། ཆུ་མིག་པས། དམ་བཅས་པའི་གཞི་ལ་དམ་བཅའ་དང་ཚད་མས་གནོད་པའི་འགལ་བ་སེལ་བྱེད་ཀྱི་བློས་གྲུབ་པ་ཞེ་ན། དངོས་པོ་རྟག་པར་དམ་བཅས་པའི་དམ་བཅའ་ལྟར་སྣང་ཆོས་ཅན། ཚད་མས་བསལ་བ་མ་ཡིན་པར་ཐལ་བའི་ཕྱིར། མ་གྲུབ་ན། དངོས་པོའི་ཁྱད་པར་མིན་པར་ཐལ། དངོས་པོ་རྟག་པར་དམ་བཅས་པའི་དམ་བཅའ་དང་རྒྱུད་པར་ཐལ། ཡིན་པའི་ཕྱིར།
གཞན་ཡང་ཤེས་བྱ་བློ་ཡི་ཡུལ་རུང་མིན་པར་དམ་བཅས་པའི་དམ་བཅའ་ལྟར་སྣང་བསལ་བ་མིན་པར་ཐལ་བའི་ཕྱིར་རོ། ། གཉིས་པ་གཞག་པ་ནི། དམ་བཅའ་ལྟར་སྣང་བ་གང་ཞིག དེའི་དོན་ལ་ཚད་མས་གནོད་པའི་སྒོ་ནས། དེའི་ལྡོག་ཕྱོགས་ཀྱི་དམ་བཅའི་དོན་ཚད་མས་སྒྲུབ་པའོ། ། གསུམ་པ་དབྱེ་བ་ལ་གཉིས་ལས། མངོན་སུམ་གྱིས་བསལ་བ་ལ་གཉིས་ཀྱི་མཚན་ཉིད་ལ་དགག་པ་ནི། ཆུ་མིག་པས་དམ་བཅས་པའི་གཞི་ལ། དམ་བཅའ་དང་ཚད་མས་གནོད་པའི་འགལ་བ་རྟོག་བྲལ་མ་འཁྲུལ་བའི་བློས་གྲུབ་པ་ཞེ་ན། གྲགས་པས་བསལ་བའི་དམ་བཅའ་ལྟར་སྣང་མངོན་སུམ་གྱིས་བསལ་བར་ཐལ་བའི་ཕྱིར་ཏེ།
དམ་བཅས་པའི་གཞི་ལ་དམ་བཅའ་དང་ཚད་མས་གནོད་པའི་འགལ་བ་ཐམས་ཅད་མཁྱེན་པའི་མངོན་སུམ་གྱིས་གྲུབ་པའི་ཕྱིར་རོ། ། གཉིས་པ་གཞག་པ་ནི། དམ་བཅའ་ལྟར་སྣང་གང་ཞིག ལྡོག་ཕྱོགས་ཀྱི་དམ་བཅའི་དོན་རང་ངེས་ཀྱི་མངོན་སུམ་གྱིས་གྲུབ་པའི་སྒོ་ནས་དེའི་དོན་མངོན་སུམ་གྱི་སྟོབས་ཀྱིས་སེལ་བ་སྟེ། སྟོབས་ནི་རྗེས་ཀྱི་ངེས་ཤེས་སོ། ། དེ་ཡང་རྣམ་འགྲེལ་ལས། དེ་ཡི་སྟོབས་ཀྱིས་གནོད་པའི་ཕྱིར། ། ཞེས་དང་། ཤཱཀྱ་བློར། དེའི་སྟོབས་ཀྱིས་གྲུབ་པའི་དངོས་པོ་རྣ་བའི་རྣམ་པར་ཤེས་པའི་ཤུགས་ཉིད་ལས་གྲུབ་པའི་དངོས་པོའོ་ཞེས་དང་།
དེ་ཡང་མངོན་སུམ་ཉིད་ཀྱིས་ངེས་པ་ཉིད་ཡིན་པའི་ཕྱིར་མངོན་སུམ་གྱིས་གནོད་པ་ཡིན་ཞེས་དང་། ཆོས་མཆོག་ཏུ། གང་གི་ཕྱིར་མཉན་པའི་སྟོབས་ཀྱིས་འགལ་བ་ལ་གནོད་པ་ཡང་ཡིན་པ་དེའི་ཕྱིར་ཞེས་སོ། ། གཉིས་པ་དབྱེ་ན། རང་བློ་ལྐོག་གྱུར་དང་། སྒྲ་རྟག་པར་དམ་བཅས་པ་ལྟ་བུ་རང་རིག་དང་མངོན་སུམ་གྱིས་བསལ་བ་གཉིས་སོ། ། གཉིས་པ་རྗེས་དཔག་གིས་བསལ་བ་གཉིས་ལས་མཚན་ཉིད་ནི། དམ་བཅའ་ལྟར་སྣང་གང་ཞིག བཟློག་ཕྱོགས་ཀྱི་དམ་བཅའི་རྗེས་སུ་དཔག་ཚད་མས་གྲུབ་པའི་སྒོ་ནས་དེའི་དོན་རྗེས་སུ་དཔག་ཚད་མས་སེལ་བའོ། ། གཉིས་པ་དབྱེ་ན།
རིགས་སྒོར། ཁས་བླངས་དང་རང་ཚིག་ཐ་དད་དུ་ཕྱེ་ནས་བཞིར་གསུངས་ཀྱང་། ཀུན་ལས་བཏུས་ལྟར་གཅིག་ཏུ་བསྡུས་ན་གསུམ་ལས་དངོས་སྟོབས་རྗེས་དཔག་གིས་བསལ་བ་གཉིས་ལས་མཚན་ཉིད་ལ་དགག་པ་ནི། ཆུ་མིག་པས། དམ་བཅས་པའི་གཞི་ལ། དམ་བཅའ་དང་ཚད་མས་གནོད་པའི་འགལ་བ་ཚུལ་གསུམ་པའི་རྟགས་ལ་བརྟེན་ནས་བསྒྲུབ་བྱ་དག་པ་རྟོགས་པའི་བློས་གྲུབ་པ་སྟེ། དག་པ་ནི་སྒྲས་ཁྱད་པར་དུ་མ་བྱས་པའོ་ཞེ་ན། སྒྲ་རྟག་པར་དམ་བཅས་ལ་མ་ཁྱབ་ཅིང་། དངོས་པོ་མ་བྱས་པར་དམ་བཅས་པ་རྗེས་དཔག་གིས་བསལ་བ་མ་ཡིན་པར་ཐལ་བའི་ཕྱིར་ཏེ། དམ་བཅས་པའི་གཞི་ལ་དམ་བཅའ་དང་འགལ་བ་མ་གྲུབ་པས་སོ། །
མ་གྲུབ་ན། དམ་བཅའ་དེ་དངོས་པོ་མ་ཡིན་པར་ཐལ། དངོས་པོ་དང་འགལ་བའི་ཕྱིར། གཉིས་པ་གཞག་པ་ནི། དམ་བཅའ་ལྟར་སྣང་གང་ཞིག ལོག་ཕྱོགས་ཀྱི་དོན་དངོས་སྟོབས་རྗེས་དཔག་གིས་གྲུབ་པའི་སྒོ་ནས་དེའི་དོན་དངོས་སྟོབས་རྗེས་དཔག་གིས་སེལ་བ་སྟེ། ཆོས་མཆོག་ཏུ། དམ་བཅས་པའི་དོན་རྗེས་སུ་དཔག་པ་དང་འགལ་བ་ལ་ཡང་ཞེས་དང་། ཆུང་བར། སྒྲ་རྟག་པ་ཉིད་དུ་དམ་བཅའ་བ་ནི་མི་རྟག་པ་ཉིད་དུ་རྗེས་སུ་དཔག་པས་གྲུབ་པས་བསལ་ཏོ་ཞེས་སོ། །
གཉིས་པ་དབྱེ་ན། རང་འབྲས་མ་དམིགས་པའི་རྗེས་དཔག་གི་བསལ་བའོ། ། གཉིས་པ་གྲགས་པས་བསལ་བ་ལ་གཉིས་ཀྱི་མཚན་ཉིད་ལ་དགག་པ་ནི། ཆུ་མིག་པས། དམ་བཅས་པའི་གཞི་ལ་དམ་བཅའ་དང་ཚད་མས་གནོད་པའི་འགལ་བ་ཚུལ་གསུམ་པའི་རྟགས་ལ་བརྟེན་ནས་བསྒྲུབ་བྱ་ལྟོས་པ་རྟོགས་པའི་བློས་གྲུབ་པ་སྟེ་ལྟོས་པ་ནི་བྱེད་ཆོས་སྒྲ་རྟོགས་པ་ལ་ལྟོས་པའོ་ཞེས་པ་ནི་ཤེས་བྱ་ཟླ་བའི་སྒྲས་བརྗོད་མི་རུང་དུ་དམ་བཅས་པའི་དམ་བཅའ་གྲགས་བསལ་མིན་པའི་ཕྱིར་རོ། ། གཞག་པ་ནི། དམ་བཅའ་ལྟར་སྣང་གང་ཞིག ལོག་ཕྱོགས་ཀྱི་དམ་བཅའ་དོན་གྲགས་པའི་རྗེས་དཔག་གིས་གྲུབ་པའི་སྒོ་ནས་དེའི་དོན་གྲགས་པའི་རྗེས་དཔག་གིས་ཏེ། ཆོས་མཆོག་ཆུང་བར། རྣམ་པར་རྟོག་པའི་ཡུལ་ཉིད་དུ་གྲུབ་ཅིང་གྲགས་པའི་སྒོ་ནས་ཟླ་བའི་སྒྲས་བརྗོད་པར་བྱ་བ་ཉིད་དུ་གྲུབ་པ་ནི་ཟླ་བ་མ་ཡིན་ནོ་ཞེས་དང་།
རྣམ་འགྲེལ་དུ། རུང་བ་ཉིད་དེ་འགོག་པ་ལ། ། བརྡ་འགོག་མེད་ལ་སྐྱེས་པ་ཡི། ། གྲགས་པ་ཞེས་བྱའི་རྗེས་སུ་དཔག ། རུང་བ་ཡུལ་ཅན་གྱིས་གནོད་བྱེད། ། གྲགས་པ་ནི། རྣམ་འགྲེལ་དུ། གྲགས་པ་དག་ཀྱང་མི་རྣམས་ཚིག་ཅེས་ཚིག་དང་། ཆོས་མཆོག་གི་གྲགས་པ་ནི་ཐ་སྙད་ཀྱི་ཡུལ་ཅན་གྱི་རྟོག་པ་ཅེས་དང་། རྣམ་པར་ཤེས་པའི་རྟོག་པ་གཏིང་ཚུགས་པ་ཡིན་ལ་ཞེས་རྟོག་པ་ལ་བཤད་ཀྱང་སྐབས་འདིར་རྟོག་པ་དང་ཐ་སྙད་ཀྱི་ཡུལ་ལ་གྲགས་པར་བཞག་སྟེ།
རྣམ་འགྲེལ་དུ། ཐ་སྙད་ལས་ནི་སྐྱེས་པ་ཡི། ། ཆོས་དེ་གྲགས་པའི་སྒྲ་ཡིས་བརྗོད། ། ཅེས་དང་། མདོར། སྒྲ་ལས་བྱུང་བའི་གྲགས་པ་དང་། ། ཞེས་སོ། ། གཉིས་པ་དབྱེ་བ་ལ་དགག་པ་ནི། སྔ་མ་དག་གྲགས་རྟགས་ལ་གཉིས་ཡོད་པ་བཞིན་འདིར་ཡིན་བརྡ་དང་མཚན་ཉིད་ཀྱི་རྒྱུ་མཚན་ཅན་གྱི་གྲགས་པའི་བསལ་བ་གཉིས་ཡོད་ཅེས་པ་མི་འཐད་དེ། དེ་ལྟ་ན་མཚན་ཉིད་རྟགས་སུ་བཀོད་ནས་མཚོན་བྱ་སྒྲུབ་པའི་རྟགས་དེའི་བསྒྲུབ་པ་གྲགས་པས་གྲུབ་པར་ཐལ།
གྲགས་རྟགས་ཡིན་པའི་ཕྱིར། འདོད་ན་དེའི་བསྒྲུབ་བྱ་དང་འགལ་བ་དམ་བཅས་ལ་གྲགས་པས་གནོད་པར་ཐལ། འདོད་མི་ནུས་ཏེ། རྣམ་འགྲེལ་དུ། དེས་ནི་རྒྱུ་མཚན་ཅན་སྒྲ་ཡི། ། དོན་ནམ་སྒྲ་རྣམས་ཀྱི་ནི་དོན། ། དོན་དམ་པ་ཉིད་འགོག་པ་ལ། ། གནོད་པ་མེད་པར་བསྟན་པ་ཡིན། ། ཞེས་སོ། ། གཞན་ཡང་བུམ་པའི་ཐ་སྙད་ཆོས་ཅན།
ཁྱོད་ཀྱི་བརྗོད་བྱར་རུང་བ་དོན་ཐམས་ཅད་ལ་དགག་ཏུ་མེད་པར་ཐལ། ཁྱོད་ཀྱིས་བརྗོད་རུང་དེ་གྲགས་པ་ཡིན་པའི་ཕྱིར། ཁྱབ་པ་ཡོད། རྣམ་འགྲེལ་དུ། སྒྲ་ནི་བརྡ་ལ་བརྟེན་པ་ཅན། ། དེ་ཡང་འདོད་ཙམ་བརྟེན་པ་ཡིན། ། སྒྲ་ཡིས་གྲུབ་པ་མི་འགྲུབ་མིན། ། དེ་ལྟར་སྒྲ་བྱུང་གྲགས་པ་གསུང་། ། ཞེས་པས་སོ། ། འདོད་ན་ཤིང་ཆོས་ཅན།
བུམ་པའི་ཐ་སྙད་བྱར་རུང་དུ་ཐལ། བུམ་པའི་ཐ་སྙད་བྱར་རུང་དུ་ཚད་མས་མ་བཀག་པའི་ཕྱིར། ཁྱབ་པ་ཡོད། རྣམ་འགྲེལ་དུ། དེ་ནི་ཚད་མས་བཀག་མེད་ན། ། འཛིན་པ་གང་གིས་བཟློག་པར་ནུས། ། ཞེས་སོ། ། འདོད་ན་ལྟོ་ལྡིར་བར་ཐལ་བའི་ཕྱིར། ཁྱབ་པ་ཡོད། ཆོས་མཆོག་ཏུ།
གང་ཞིག་ཁོ་ནའི་རྒྱུ་མཚན་ཅན་ཡིན་པ་དེ་ནི་དེ་ཡོད་པ་ན་ཡོད་པ་ཉིད་ཡིན་ཏེ་ཞེས་སོ། ། དེས་ན་མཚན་ཉིད་ཀྱི་རྒྱུ་མཚན་གྱི་རྟགས་འདི་ནི་ཐ་སྙད་སྒྲུབ་ཀྱི་རྟགས་ཤེས་བྱ་ལ་སོགས་པ་ཞིག་ཡིན་གྱི་གྲགས་རྟགས་མ་ཡིན་ནོ། ། གཞག་པ་ནི། སྔར་བརྡ་བཏགས་ཟིན་པ་དང་མ་བཏགས་པའི་སྒྲས་བརྗོད་རུང་དུ་རྟོགས་པའི་གྲགས་པའི་རྗེས་དཔག་གི་བསལ་བ་དཔེར་ན་རི་བོང་ཅན་དང་། བུམ་པ་ཟླ་བའི་སྒྲས་བརྗོད་མི་རུང་དམ་བཅས་པ་ལྟ་བུའོ། ། གསུམ་པ་ཡིད་ཆེས་བསལ་བ་ལ་གཉིས་ཀྱི་མཚན་ཉིད་ལ་དགག་པ་ནི། ཆུ་མིག་པས། དམ་བཅས་པའི་གཞི་ལ་དམ་བཅའ་དང་ཚད་མས་གནོད་པའི་འགལ་བ་བློས་གྲུབ་ཅིང་དམ་བཅའ་ལ་གེགས་བྱེད་པ་ཞེས་དངོས་སྟོབས་རྗེས་དཔག་གི་བསལ་བའི་དམ་བཅའ་ལྟར་སྣང་ཡིད་ཆེས་བསལ་བར་ཐལ་བའི་ཕྱིར་ཏེ། དེས་ཀྱང་དམ་བཅའ་གྲུབ་པའི་འགལ་རྐྱེན་བྱེད་པའི་ཕྱིར། གཞན་ཡང་ཡིད་ཆེས་རྗེས་དཔག་གིས་གྲུབ་པའི་དོན་གྱིས་རང་དམ་བཅའ་ལ་གེགས་བྱེད་ཁོ་ན་ཡིན་གྱི་གནོད་བྱེད་མ་ཡིན་ནོ་ཞེས་པ་ནི།
རྣམ་འགྲེལ་དུ། དེ་ཡང་དེ་ཚེ་རང་རིག་བདག ། དེ་དག་གང་ལ་ཚད་མ་ཡོད། ། དེ་ནི་གཞན་ལ་གནོད་བྱེད་འགྱུར། ། ཞེས་དང་། རྣམ་ངེས་སུ། དེས་ན་ཆོས་ཅན་རྣམ་པར་འཇོག་པས་ནི་བསྟན་བཅོས་རྣམ་པར་འཇོག་པར་བྱེད་པ་ཡིན་ལ། དེས་ན་དེ་ནི་གནོད་པར་བྱེད་པ་ཡིན་ནོ། ། ཞེས་དང་། ཆོས་མཆོག་ཏུ།
གང་གི་ཕྱིར་ལུང་ནི་གནོད་བྱེད་དུ་ཁས་བླངས་པ་ཡིན་ལ། གནོད་པར་བྱེད་པ་ཡང་ཚད་མ་ཡིན་ནོ། ། ཚད་མ་ཡང་མངོན་སུམ་མ་ཡིན་པའི་ཕྱིར་རྗེས་སུ་དཔག་པ་ཡིན་ཏེ། དེས་ན་གནོད་པར་བྱེད་པ་ཉིད་ཁས་བླངས་པའི་ཕྱིར། བསྟན་བཅོས་རྗེས་སུ་དཔག་པ་ཡིན་ནོ། ། ཞེས་དང་། བསྟན་བཅོས་ནི་བསྟན་བཅོས་ལ་བརྟེན་པའི་ཆོས་ཅན་ལ་གནོད་པར་བྱེད་པ་ཡིན་པས། ཞེས་དང་། རྣམ་ངེས་སུ། ཆོས་ཅན་རྣམ་པར་བཞག་པ་དེ་ལ་བརྟེན་པའི་ཕྱིར་དེ་ལ་གནོད་ན་གཞི་མེད་པས་ཁྱད་པར་ལ་དཔྱོད་པ་མི་འཇུག་པའི་ཕྱིར།
རྣམ་པ་དེ་ལྟ་བུའི་ཡུལ་ནི་གདོན་མི་ཟ་བར་བསྟན་བཅོས་ཚད་མར་འགྱུར་དགོས་སོ་ཞེས་པ་རྣམས་དང་འགལ་ལོ། ། གཉིས་པ་གཞག་པ་ནི། དམ་བཅའ་ལྟར་སྣང་གང་ཞིག ལྡོག་ཕྱོགས་ཀྱི་དམ་བཅའི་དོན་ཡིད་ཆེས་རྗེས་དཔག་གིས་སྒྲུབ་པའི་སྒོ་ནས་ཡིད་ཆེས་རྗེས་དཔག་གིས་སེལ་བ་སྟེ། ཆོས་མཆོག་ཆུང་བར། དོན་གྱི་འབྲས་བུ་རྟགས་པའི་སྒྲ་ལས་བྱུང་བའི་ཤེས་པའི་དོན་རྗེས་སུ་དཔོག་ཅིང་ཡོད་པར་དམ་འཆའ་བ་ནི་མེད་པ་དང་འགལ་བ་ཡིན་ནོ་ཞེས་སོ། ། གཉིས་པ་དབྱེ་བ་ལ་གཉིས་ཀྱི་སོ་སོའི་དོན་ལ་གཉིས་ལས། ཁས་བླངས་བསལ་བ་ལ་མཚན་ཉིད་ནི་དམ་བཅའ་ལྟར་སྣང་གང་ཞིག རང་གིས་ཁས་བླངས་པའི་ངག་སྔ་མའི་དོན་འགོག་པའི་སྒོ་ནས་དེའི་དོན་སེལ་བ་སྟེ། རྣམ་ངེས་སུ།
སྔ་མས་བཞག་པ་ཕྱི་མས་ཉམས་པ་བྱེད་པའི་ཕྱིར། ཁས་བླངས་པ་དང་འགལ་བ་ཡིན་ནོ་ཞེས་ཏེ། དཔེར་ན། ངའི་མ་གང་ཡིན་པ་དེ་ནི་མོ་གཤམ་ཡིན་ནོ་ཞེས་པ་ལྟ་བུའོ། ། དབྱེ་ན་རང་ཚིག་སྔ་ཕྱི་འགལ་བ་དང་། འུག་པ་པས་སྒྲ་མི་རྟག་པར་དམ་བཅས་པ་ལྟ་བུའོ། ། གཉིས་པ་རང་ཚིག་གི་བསལ་བ་ལ་མཚན་ཉིད་ནི། དམ་བཅའ་ལྟར་སྣང་གང་ཞིག རང་རྗོད་བྱེད་ཀྱི་ངག་གཅིག་གིས་རང་གིས་བརྗོད་བྱའི་དོན་འགྲུབ་པའི་གེགས་བྱ་བའི་སྒོ་ནས་དེའི་དོན་སེལ་བ་སྟེ། རྣམ་ངེས་སུ།
ངག་དེ་ཉིད་ཀྱིས་རང་གི་དོན་དང་འགལ་བ་ཡིན་ཏེ་ཞེས་སོ། ། དཔེར་ན་རྗེས་དཔག་ཚད་མ་མ་ཡིན་ཞེས་པ་བཞིན་ཏེ། དེ་བརྗོད་པའི་ངག་གིས་རང་ཉིད་རང་གི་བརྗོད་བྱའི་དོན་ལ་མི་འཁྲུལ་བའི་རྗེས་དཔག་ཚད་མ་ཡིན་པར་ཁས་བླངས་པའི་ཤུགས་ཀྱིས་རང་གི་བརྗོད་བྱ་རྗེས་དཔག་ཚད་མ་མ་ཡིན་པ་སེལ་བས་སོ། ། གཉིས་པ་ཇི་ལྟར་སེལ་ཚུལ་ནི། ཡུལ་ལས་གྲུབ་པའི་ཆོས་ཅན་གྱི་སྟེང་དུ་ལུང་དང་འགལ་བའི་ཆོས་དམ་བཅས་ན་ལུང་གིས་གནོད་ཀྱིས་ཆོས་ཅན་དངོས་སྟོབས་ཀྱིས་མ་གྲུབ་པའི་སྟེང་དུ་ལུང་དང་འགལ་བ་དམ་བཅས་ཀྱང་མི་གནོད་ལ། ཡང་ལུང་དང་འགལ་བའི་དམ་བཅའ་ལ་ཡང་དམ་བཅའི་དོན་ཚད་མས་གྲུབ་ན་གནོད་བྱེད་དང་། མ་གྲུབ་ན་ལུང་གེགས་བྱེད་དུ་འགྱུར་བ་ཡིན་ཏེ། རྣམ་ངེས་སུ། དེ་ལ་མི་བརྟེན་པའི་དངོས་པོ་ལ་ནི་བསྟན་བཅོས་དང་ལྡན་པས་འགལ་བ་བརྗོད་ཀྱང་གནོད་པ་ཡིན་ཏེ་གེགས་བྱེད་པར་འགྱུར་རོ། ། གཉི་ག་སྟོབས་མཚུངས་པའི་ཕྱིར་ཏེ།
དཔེར་ན་རང་གི་ཚིག་བཞིན་ནོ། ། དེའི་ཚེ་ནི་དེའི་རང་གི་ཚིགས་དང་འགལ་བ་ཡིན་གྱི། བསྟན་བཅོས་དང་ནི་མ་ཡིན་ནོ། ། དེ་དག་ལས་གང་ལ་ཚད་མ་ཡོད་པ་དེ་ནི་གཞན་ལ་གནོད་པར་བྱེད་པ་ཡིན་ཏེ། ཞེས་སོ། ། དེས་ན་ཁས་བླངས་ལ་གནོད་བྱེད་གེགས་བྱེད་གཉི་ག་ཡོད་ལ་རང་ཚིག་ནི་གེགས་བྱེད་ཁོ་ནའོ། ། གཉིས་པ་རིགས་མི་མཐུན་སེལ་བའི་མཚན་ཉིད་ལ་གསུམ་གྱི་དང་པོ་ལ་དགག་པ་ནི། ཆུ་མིག་པ་ན་རེ། ཚོགས་དོན་གྲུབ་བསལ་མེད་ཅིང་དཔག་འདོད་ཀྱི་ཡུལ་དུ་བྱས་པ་གང་ཞིག གཞན་དོན་རྗེས་དཔག་གི་ཤུགས་ཀྱི་བརྗོད་བྱར་གྱུར་པ་ཞེ་ན།
གཞན་དོན་བསྒྲུབ་བྱའི་ཐ་སྙད་བྱར་རུང་གི་མཚན་གཞི་དེ་གཞན་དོན་བསྒྲུབ་བྱ་མ་ཡིན་པས་བླངས་ཕྱོགས་མཚན་ཉིད་པར་ཐལ་བའི་ཕྱིར་ཏེ། ཚད་མས་གྲུབ་ཟིན་པས་སོ། ། གཉིས་པ་བཞག་པ་ནི། རྒོལ་བས་གཞན་དོན་བསྒྲུབ་བྱ་ཁས་བླང་བར་འོངས་པ་སྟེ། རྣམ་འགྲེལ་ངེས་སུ། བསྒྲུབ་བྱར་ཁས་བླངས་ཕྱོགས་མཚན་ཉིད། ། ཅེས་དང་། ལྷ་དབང་བློར། དེ་ལྟར་ན་རྣམ་པར་ཕྱེ་ནས་མཚན་ཉིད་དུ་བྱེད་པ་ཡིན་ནོ། ། དངོས་སུ་ནི་བསྒྲུབ་བྱར་ཁས་བླངས་ཕྱོགས་མཚན་ཉིད་ཡིན་ནོ། །
ཞེས་དང་། ཤཱཀྱ་བློར། བསྒྲུབ་བྱར་ཁས་བླངས་ཞེས་བྱ་བ་ནི། དེ་ཙམ་ཉིད་དོན་དམ་པར་ཕྱོགས་ཀྱི་མཚན་ཉིད་ཡིན་ཏེ། དེ་ཙམ་ཉིད་ཀྱིས་ཁྱབ་པ་མེད་པ་དང་། ཁྱབ་ཆེས་པ་ལྡོག་པའི་ཕྱིར་རོ། ། ཞེས་སོ། ། གཉིས་པ་བསལ་བྱ་སེལ་ཚུལ་ནི། བསྒྲུབ་བྱས་ངོ་བོ་དང་། རྒོལ་བ་བདག་ཉིད་དང་།
ཁས་བླངས་ཀྱིས་ཁོ་ན་དང་། འདོད་པ་འོས་པས་མ་བསལ་བ་བསྟན་ཏོ། ། གསུམ་པ་སྒྲ་དོན་བཤད་པ་ནི། རྟགས་ཀྱིས་བསྒྲུབ་བྱ་དང་། རྗེས་སུ་དཔག་བྱ་ཡིན་པས་བསྒྲུབ་བྱ་དང་རྗེས་སུ་དཔག་བྱའོ། ། གསུམ་པ་བསལ་བྱ་སྒྲུབ་ངག་སྐྱོན་ཅན་ལ། མཚན་ཉིད་དང་དབྱེ་བ་གཉིས་ཀྱི་དང་པོ་ལ་དགག་པ་ནི། ཆུ་མིག་པས། སྒྲུབ་ངག་ཏུ་བཀོད་པ་གང་ཞིག བརྗོད་བྱ་རྟགས་མི་སྟོན་པའོ་ཞེ་ན།
རྟགས་ཡང་དག་མཐུན་དཔེར་སྟོན་པའི་སྒྲུབ་ངག་ལྟར་སྣང་འགའ་ཞིག་སྒྲུབ་ངག་ལྟར་སྣང་མ་ཡིན་པར་ཐལ་བའི་ཕྱིར་རོ། ། བཞག་པ་ནི། སྒྲུབ་ངག་ཏུ་བཀོད་ཀྱང་རྒོལ་ཕྱི་རྒོལ་གྱི་ཚད་མས་གྲུབ་པའི་རྟགས་ཀྱི་ཚུལ་གསུམ་གཞན་ལ་གསལ་བར་རྫོགས་པར་སྟོན་པའི་ནུས་པའི་ངག་སྐྱོན་ཅན་ཏེ། རིགས་ཐིགས་སུ། ཚུལ་གསུམ་ལས་གཅིག་མ་སྨྲས་ན་ཡང་། སྒྲུབ་པ་ལྟར་སྣང་བ་ཡིན་ནོ། ། སྨྲས་ཀྱང་གོ་བར་བྱ་བ་དང་གོ་བར་བྱེད་པ་གཉིས་ཀ་ལ་མ་གྲུབ་པའམ། ཐེ་ཚོམ་ཟ་ན་ཡང་ངོ་ཞེས་སོ། ། གཉིས་པ་དབྱེ་ན། དོན།
བློ། སྒྲ་སྐྱོན་ཅན་གསུམ་སྟེ། དང་པོ་ནི། འགལ། མ་ངེས། མ་གྲུབ་པ་གསུམ་བརྗོད་པའོ། ། གཉིས་པ་ནི། ཕྱོགས་ཁྱབ་རྒོལ་ཕྱིར་རྒོལ་གཉིས་ཀ་ལ་མ་གྲུབ། གང་རུང་ལ་མ་གྲུབ། ཐེ་ཚོམ་ཟ་ནས་མ་གྲུབ་པ་བརྗོད་པ་རྣམས་སོ། །
གསུམ་པ་ནི་ཚུལ་གསུམ་གང་རུང་མ་བརྗོད་པའམ། ལྷག་པའམ། ཕྱིན་ཅི་ལོག་ཏུ་བརྗོད་པས་ཏེ་དཔེར་བརྗོད་འོག་ཏུ་འཆད་དོ། ། བཞི་པ་ཞར་འོང་གཏན་ཚིགས་ལྟར་སྣང་ལ། མཚན་ཉིད་དབྱེ་བ་གཉིས་ཀྱི་མཚན་ཉིད་ལ་དགག་པ་ནི། ཁ་ཅིག་རང་རྒྱུད་ཀྱི་རྟགས་སུ་བཀོད་པ་གང་ཞིག ཚུལ་གསུམ་མ་ཚང་བ་ཞེ་ན། ཐལ་འགྱུར་གྱི་རྟགས་ལྟར་སྣང་མ་ཡིན་པར་ཐལ་བའི་ཕྱིར་རོ། ། གཞག་པ་ནི། རྟགས་སུ་བཀོད་པ་གང་ཞིག
ཚུལ་གསུམ་མ་ཚང་བས་གོ་བྱེད་མིན་པ་སྟེ། རྣམ་ངེས་སུ། ཤེས་བྱེད་ཡན་ལག་མ་གྲུབ་ལ། ། ཤེས་བྱེད་ནུས་པ་ཡོད་མིན་ཕྱིར། ། ཞེས་སོ། ། རྩོད་སྤང་ནི། དེ་ལྟ་ན་ཐལ་འགྱུར་གྱི་རྟགས་ཡང་དག་གིས་མ་ངེས་སོ། ། ཞེ་ན་མ་གྲུབ་སྟེ། སྒྲུབ་བྱེད་འཕེན་པའི་ཐལ་འགྱུར་གྲུབ་ཅིང་ཐལ་བའི་ཆོས་གོ་བར་བྱེད་པའི་ཕྱིར་རོ། ། ཅི་སྟེ་བྱས་པ་ཚུལ་གསུམ་མ་ཚང་བར་ཐལ།
རྟགས་ལྟར་སྣང་ཡིན་པའི་ཕྱིར་ཏེ། སྒྲ་རྟག་སྒྲུབ་ལ་ལྟར་སྣང་ཡིན་པས་སོ་ཞེ་ན། རྒྱུས་བསྐྱེད་ཀྱང་བྱས་པ་མཚོན་པའི་མཚན་ཉིད་ལྟར་སྣང་ཡིན་པས་མཚན་ཉིད་ལྟར་སྣང་དུ་ཐལ་བའི་ཕྱིར་རོ། ། ཅི་སྟེ་སྒྲུབ་བྱེད་མི་འཕེན་པའི་ཐལ་འགྱུར་ཡང་དག་གི་རྟགས་ལྟར་སྣང་དུ་ཐལ་ཞེ་ན་འདོད་པ་ཡིན་ཏེ། རྣམ་ངེས་ལས། དེའི་ཕྱིར་ཆོས་ཅན་དང་འབྲེལ་བ་དང་། རྗེས་སུ་འགྲོ་བ་ལྡོག་པ་བསྒྲུབ་པར་བྱ་བ་དང་སྒྲུབ་པར་བྱེད་པ་དག་ལ་མ་གྲུབ་པའམ་ཐེ་ཚོམ་ཟ་བའི་ཆོས་ནི་གཏན་ཚིགས་ལྟར་སྣང་བ་ཡིན་ནོ་ཞེས་སོ། ། གཞན་ཡང་མཚན་ཉིད་ཅེས་པ་མཚན་ཉིད་ཡང་དག་ཡིན་པ་བཞིན་དུ་གཏན་ཚིགས་ཞེས་པ་རྟགས་ཡང་དག་ཁོ་ན་སྟེ། ཆོས་མཆོག་གིས། ཐེ་ཚོམ་ཟ་བའི་ཆོས་གང་ལ་ཡོད་པ་དེ་དག་ནི་གཏན་ཚིགས་འདྲ་བར་མངོན་པས་ན་གཏན་ཚིགས་ལྟར་སྣང་བ་ཡིན་གྱི།
གཏན་ཚིགས་ཉིད་ནི་མ་ཡིན་ནོ་ཞེས་སོ། ། གཉིས་པ་དབྱེ་བ་ལ་མ་གྲུབ་པ། མ་ངེས་པ། འགལ་བའི་གཏན་ཚིགས་ལྟར་སྣང་གསུམ་གྱི་དང་པོ་ལ་གཉིས་ཀྱི་མཚན་ཉིད་ལ་དགག་པ་ནི། ཆུ་མིག་པས། རྟགས་སུ་བཀོད་པ་གང་ཞིག ཆོས་ཅན་རྗེས་སུ་དཔག་བྱ་ལ་ཡོད་པར་མ་ངེས་པ་ཞེ་ན། ཆོས་ཅན་སྒྲ་ཆོས་ཅན་རྗེས་སུ་དཔག་བྱའི་ཁྱད་པར་དུ་ངེས་པའི་ཚེ་ན། ཆོས་ཅན་སྒྲ་མི་རྟག་པར་སྒྲུབ་པ་ལ་ཆོས་ཅན་སྒྲ་ཡིན་པ་རྟགས་སུ་བཀོད་པ་དེ་མ་གྲུབ་པའི་གཏན་ཚིགས་ཡིན་པར་ཐལ་བའི་ཕྱིར་རོ། ། གཞག་པ་ནི།
རྟགས་སུ་བཀོད་ཅིང་རང་གི་ཤེས་འདོད་ཆོས་ཅན་ལ་འགོད་ཚུལ་ལྟར་ཡོད་པ་ཁོ་ནར་ངེས་པ་མ་ཡིན་པ་སྟེ། རིགས་ཐིགས་སུ། ཆོས་ཅན་དང་འབྲེལ་བའི་ཚུལ་གཅིག་མ་གྲུབ་པའམ། ཐེ་ཚོམ་ཟ་ན། མ་གྲུབ་པའི་གཏན་ཚིགས་ལྟར་སྣང་བ་ཡིན་ནོ་ཞེས་དང་། དེ་བཞིན་དེའི་བདག་ཉིད་དམ། དེའི་གཞི་ལ་ཐེ་ཚོམ་ཟ་ན་མ་གྲུབ་པ་ཡིན་ཏེ། ཞེས་དང་། རྣམ་ངེས་སུ། ཆོས་ཅན་དང་འབྲེལ་བ་མ་གྲུབ་ན་མ་གྲུབ་པ་ཡིན་ཏེ་ཞེས་པ་ལྟར་རོ། །
གཉིས་པ་དབྱེ་ན། མདོར། གཉིས་ཀ་ལ་གྲུབ་ཆོས་ཀྱིས་ནི། ། ཐ་སྙད་བྱ་ཕྱིར་གཉིས་ཀ་དང་། ། གཅིག་ལ་བཟློག་དང་ཐེ་ཚོམ་དང་། ། གཞི་མ་གྲུབ་ལ་མི་འདོད་དོ། ། ཞེས་པ་ལྟར་བཞི་སྟེ། གཉིས་ཀ་ལ་མ་གྲུབ་པ་ནི། སྒྲ་མི་རྟག་སྒྲུབ་ལ་མིག་གིས་གཟུང་བྱ་ལྟ་བུའོ། ། གང་རུང་གཅིག་ལ་མ་གྲུབ་པ་ནི་སྒྲ་མངོན་པར་གསལ་བ་ཙམ་དུ་འདོད་པ་ལ་བྱས་པ་ལྟ་བུའོ། །
གཉིས་ཀ་ལའམ་གཅིག་ལ་ཐེ་ཚོམ་ཟ་བ་ནི་མེ་སྒྲུབ་པ་ལ་དུ་བ་ཉིད་ལ་ཐེ་ཚོམ་ཟ་བ་འབྱུང་བ་འདུས་པ་ལྟ་བུ་དང་། ཆོས་ཅན་མ་གྲུབ་པ་གང་ཟག་གི་བདག་ཐམས་ཅད་ན་ཁྱབ་པ་ཡིན་ཏེ། བདེ་སོགས་བདག་གི་ཡོན་ཏན་ཐམས་ཅད་ཡོད་པའི་ཕྱིར་ཞེས་པ་ལྟ་བུའོ། ། ཛེ་ཏཱ་རིས་རྒོལ་བ་ལ་མ་གྲུབ་པ་གཉིས། ཕྱི་རྒོལ་ལ་མ་གྲུབ་པ། གཉིས་ཀ་ལ་མ་གྲུབ་པ། ཕྱོགས་གཅིག་ལ་མ་གྲུབ་པ་གཉིས། རྟགས་དང་ཆོས་ཅན་ལ་ཐེ་ཚོམ་ཟ་ནས་དང་། ཆོས་ཅན་མ་གྲུབ་པ་སྟེ་བཅུའོ་ཞེས་བཤད་ལ། དང་པོ་གཉིས་ནི་གྲངས་ཅན་གྱི་བློ་བདེ་སོགས་ཆོས་ཅན།
སེམས་མེད་དེ། སྐྱེ་བ་ཅན་ཡིན་པའི་ཕྱིར་དང་། བེམ་པོ་ཡིན་ཏེ། མི་རྟག་པའི་ཕྱིར་ཞེས་སམ། བྱེ་བྲག་པས་སངས་རྒྱས་པ་ལ། ས་སོགས་ཆོས་ཅན། བྱ་བ་ཡིན་ཏེ། སྐད་ཅིག་རེ་རེ་ལ་འདྲ་གཞན་འབྱུང་བའི་ཕྱིར་ཞེས་པ་བཞིན་ནོ། ། གཉིས་པ་ནི་གཅེར་བུ་པས། སངས་རྒྱས་པ་ལ་ཤིང་རྣམས་ཆོས་ཅན།
སེམས་ཅན་ཡིན་ཏེ། ཤུན་པགས་ཐམས་ཅད་བཤུས་ན་འཆི་བའི་ཕྱིར་ཞེས་པའོ། ། བཞི་པ་ལ་གཉིས་ཀྱི་དང་པོ་ནི། སྲོག་ཆོས་ཅན། སེམས་ལྡན་ལས་སྐྱེས་ཏེ། སེམས་ལྡན་གྱི་འབྲས་བུ་ཡིན་པའི་ཕྱིར། ཤིང་ཐམས་ཅད་ཆོས་ཅན། སེམས་ཡོད་དམ་སྲོག་ལྡན་ཡིན་ཏེ། མཚན་མོ་ལོ་མ་འཁུམས་པའམ་ཉལ་བའི་ཕྱིར་ཞེས་པ་སྟེ། སྔ་མ་གནས་དང་བཟའ་བ་སོགས་ལ་གྲུབ་ཀྱི་གཞན་ལ་མ་གྲུབ།
ཕྱི་མ་ཤིང་ཏིནྟི་ཀ་འབའ་ཞིག་ལ་གྲུབ་ཀྱི་གཞན་ལ་མ་གྲུབ་པས་སོ། ། ལྔ་པ་ནི། རླངས་པ་ལགས་ཐེ་ཚོམ་ཟ་བའི་སྔོ་ལོང་བ་ཆོས་ཅན། མེ་སྔོན་དུ་སོང་སྟེ། དུ་བ་ཡིན་པའི་ཕྱིར་ཞེས་པའོ། ། དྲུག་པ་ནི། རི་སུལ་གསུམ་གྱི་དབུས་མ་ཆོས་ཅན། རྨ་བྱ་ཡོད་དེ། རྨ་བྱའི་སྒྲ་གྲགས་པའི་ཕྱིར་ཞེས་པ་ལ་བཞེད་ཀྱང་། འདི་ནི་གཞི་རྟགས་འབྲེལ་པ་ལ་ཐེ་ཚོམ་ཟ་བའོ། །
ཞེས་འདོད་པ་ལོགས་ཤིང་ཤ་ཟའི་བུམ་པ་ཆོས་ཅན། མི་རྟག་སྟེ། བྱས་པའི་ཕྱིར་ཞེས་པ་ལྟ་བུའོ། ། བདུན་པ་ནི། སྔར་བརྗོད་པ་ཉིད་དེ་འདི་དག་ཏུ་མ་འདུས་པའི་དམ་བཅའི་ཕྱོགས་དམ་བཅའ་དངོས་རྟགས་སུ་བཀོད་པའི་མ་གྲུབ་པ་དང་། རྟགས་ཀྱི་ངོ་བོ་མ་གྲུབ། ཤེས་འདོད་མེད་ནས་མ་གྲུབ། རྟགས་ཀྱི་ཕྱོགས་གཅིག་ཆོས་ཅན་མ་གྲུབ་པ་རྣམས་ཏེ། དང་པོ་ལ་སྒྲ་མི་རྟག་སྟེ། མི་རྟག་པའི་ཕྱིར།
སྒྲ་མི་རྟག་སྟེ། སྒྲ་ཡིན་པའི་ཕྱིར་ཞེས་པ་ལྟ་བུ་ཆོས་རྟགས་དང་གཞི་རྟགས་ཐ་དད་མེད་པའི་མ་གྲུབ་པ་གཉིས་སོ། ། གཉིས་པ་ནི། སྒྲ་ཆོས་ཅན། མི་རྟག་སྟེ། སྒྲ་མི་རྟག་པའི་ཕྱིར། ཞེས་དང་། གསུམ་པ་ནི། འདི་སྡུག་བསྔལ་ཏེ། རི་བོང་གི་རྭས་ཕུག་པའི་ཕྱིར།
ཞེས་དང་། བཞི་པ་ནི། གྲངས་ཅན་གྱིས་སངས་རྒྱས་པ་ལ་མིག་སོགས་གཞན་དོན་བྱེད་དེ། འདུས་ཤིང་བསགས་པའི་ཕྱིར་ཞེས་དང་། ལྔ་པ་ནི། ཟླ་གཉིས་འཛིན་པའི་མིག་ཤེས་ཆོས་ཅན། མངོན་སུམ་ཡིན་ཏེ། རྟོག་བྲལ་མ་འཁྲུལ་བའི་ཤེས་པ་ཡིན་པའི་ཕྱིར་ཞེས་པ་ལྟ་བུའོ། ། འདི་དག་ཀྱང་བསྡུ་ན། རྒོལ་བ་ཕྱིར་རྒོལ་གཉིས་མ་གྲུབ། །
རྟགས་དང་ཆོས་ཅན་གཞི་མ་གྲུབ། ། རྟགས་དང་ཆོས་ཅན་འབྲེལ་བ་ལ། ། ཐེ་ཚོམ་ཅན་དང་ཤེས་འདོད་མེད། ། གཞི་དང་ཆོས་ཅན་ཐ་མི་དད། ། བཅུ་འོ་གཞི་ཆོས་ཐ་དད་མེད། ། ཤེས་འདོད་མེད་པར་འདུས་པའི་ཕྱིར། ། ལོགས་སུ་བགྲང་བྱ་མིན་པར་བལྟ། ། ཞེས་གསུངས་སོ། ། གཉིས་པ་མ་ངེས་པའི་གཏན་ཚིགས་ལྟར་སྣང་ལ་གཉིས་ལས། མཚན་ཉིད་ལ་དགག་པ་ནི།
ཆུ་མིག་པས། ཕྱོགས་ཆོས་གྲུབ་ཅིང་ཕྱོགས་གཉིས་གང་རུང་ཁོ་ན་ལ་ཡོད་པར་མ་ངེས་པ་ཞེ་ན། ཕྱོགས་གཉིས་གང་རུང་གི་བྱེ་བྲག་གི་སྒྲ་མི་རྟག་བསྒྲུབ་ཀྱི་ཕྱོགས་གཉིས་གང་རུང་མི་རྟག་པར་སྒྲུབ་པའི་རྟགས་དེ་མ་ངེས་པ་མ་ཡིན་པར་ཐལ་བའི་ཕྱིར་རོ། ། གཉིས་པ་གཞག་པ་ནི། འབྲེལ་བ་མ་ངེས་པའི་སྒོ་ནས་འཁྲུལ་བ་ཅན་གྱི་རྟགས་ཕྱོགས་ཆོས་ཅན་ཏེ། ཤཱཀྱ་བློར། འཁྲུལ་བ་ཅན་ནི་མ་ངེས་པ་སྟེ། ཞེས་དང་། འབྲེལ་བ་མེད་པར་ནི། རྗེས་སུ་འགྲོ་བ་དང་ལྡོག་པ་མ་ངེས་པ་མེད་དེ་ཞེས་སོ། །
ཛེ་ཏཱ་རིས། ཕྱོགས་གཉིས་ལ་འཇུག་མི་འཇུག་གཉིས་མཐུན་པ་ལ་ཆ་གཉིས་མི་མཐུན་པ་ལ་ཁྱབ་བྱེད་དང་། མི་མཐུན་པ་ལ་ཆ་གཉིས་མཐུན་པ་ལ་ཁྱབ་བྱེད་དང་། ཕྱོགས་གཉིས་ཀ་ལ་ཆ་གཉིས་པ་དང་། དོག་པ་ལ་ཐེ་ཚོམ། མཐུན་ཕྱོགས་ལ་ཞུགས་པ། རྗེས་འགྲོ་ལ་ཐེ་ཚོམ། མི་མཐུན་ཕྱོགས་ལ་ཁྱབ་པ། རྗེས་སུ་འགྲོ་ལྡོག་གཉིས་ཀ་ལ་ཐེ་ཚོམ་ཟ་བ། ལྡོག་པ་འབའ་ཞིག་པ།
རྗེས་འགྲོ་འབའ་ཞིག་པ་སྟེ་བཅུར་གསུངས་ལ། དང་པོ་ནི་སྒྲ་རྟག་སྟེ། གཞལ་བྱ་ཡིན་པའི་ཕྱིར། གཉིས་པ་མཉན་བྱ་ཡིན་པའི་ཕྱིར་ཞེས་དང་། གསུམ་པ་ནི་སྒྲ་རྩོལ་བ་ལས་མ་བྱུང་སྟེ། མི་རྟག་པའི་ཕྱིར། ཞེས་དང་། བཞི་པ་ནི་སྒྲ་རྩོལ་བ་ལས་བྱུང་སྟེ། མི་རྟག་པའི་ཕྱིར། ཞེས་དང་།
ལྔ་པ་ནི་སྒྲ་རྟག་སྟེ། རེག་བྱ་མ་ཡིན་པའི་ཕྱིར། ཞེས་དང་། དྲུག་པ་ནི། སེར་སྐྱ་ཀུན་མཁྱེན་མ་ཡིན་ཏེ། སྨྲ་བའི་ཕྱིར། ཞེས་དང་། བདུན་པ་ནི། ཁྱུ་མཆོག་དང་འཕེལ་བ་ཀུན་མཁྱེན་ཡིན་ཏེ། བསྟན་བཅོས་འབའ་ཞིག་བྱེད་པའི་ཕྱིར་དང་།
བརྒྱད་པ་ནི། མི་སྣང་ཞིང་། དགུ་པ་ནི་གསོན་ལུས་བདག་མེད་མིན་ཏེ། སྲོག་མེད་དུ་འགྱུར་བའི་ཕྱིར། ཞེས་དང་། བཅུ་པ་ནི། གསོན་ལུས་བདག་ཡོད་དེ། སྲོག་ཡོད་པའི་ཕྱིར། ཞེས་པ་ལྟ་བུའོ། ། གསུམ་པ་དབྱེ་བ་ལ།
ཐུན་མོང་དང་ཐུན་མོང་མ་ཡིན་པའི་མ་ངེས་པ་གཉིས་ཀྱི་དང་པོ་ལ་གཉིས་ལས། མཚན་ཉིད་ནི་རང་གི་ཤེས་འདོད་ཆོས་ཅན་མིན་པའི་ཕྱོགས་གཉིས་ཐུན་མོང་བའི་ཕྱོགས་ཆོས་ཅན་གྱི་རྟགས་འཁྲུལ་བ་ཅན་ཏེ། ཆོས་མཆོག་ཏུ། ཐུན་མོང་བ་རྣམ་པ་བཞི་ཡང་མཐུན་པའི་ཕྱོགས་དང་མི་མཐུན་པའི་ཕྱོགས་ལ་འཇུག་པ་ཡིན་ནོ། ། ཞེས་སོ། ། དབྱེ་ན་གཉིས་ལས། ཐུན་མོང་གི་དངོས་ཀྱི་མ་ངེས་པའི་མཚན་ཉིད་ལ་དགག་པ་ནི། ཕྱོགས་ཆོས་གྲུབ་ཅིང་ཕྱོགས་གཉིས་ཀ་ལ་ཡོད་པར་ངེས་པ་ཞེ་ན། འགལ་བའི་ལྷག་ལྡན་གྱིས་མ་ངེས་ཏེ། ཤེས་འདོད་ཆོས་ཅན་ལ་གྲུབ་པས་དང་མཐུན་ཕྱོགས་ཀྱི་བྱེ་བྲག་ཡིན་པས་སོ། །
གཞག་པ་ནི། རང་གི་ཤེས་འདོད་ཆོས་ཅན་མ་ཡིན་པའི་ཕྱོགས་གཉིས་ཀ་ལ་ཡོད་པར་ངེས་པའི་འཁྲུལ་བ་ཅན་གྱི་རྟགས་ཕྱོགས་ཆོས་ཅན་ཏེ། ཆོས་མཆོག་ཏུ། གང་ཞིག་གཉིས་ཀ་ལ་ཡོད་པར་ངེས་པ་དེ་ནི་ཐུན་མོང་བ་ཡིན་ཏེ། ཞེས་སོ། ། དབྱེ་ན། ཕྱོགས་གཉིས་ཀ་ལ་ཁྱབ་བྱེད་དུ་འཇུག་པ་དང་། མཐུན་ཕྱོགས་ལ་ཁྱབ་བྱེད། མི་མཐུན་ཕྱོགས་ཆ་གཉིས་པ་དང་། མི་མཐུན་ཕྱོགས་ལ་ཁྱབ་བྱེད།
མཐུན་ཕྱོགས་ལ་གཉིས་པ་དང་། ཕྱོགས་གཉིས་ལ་ཆ་གཉིས་སུ་འཇུག་པ་བཞི་སྟེ། དཔེར་ན་སྒྲ་རྟག་སྟེ་གཞལ་བྱ་ཡིན་པའི་ཕྱིར། སྒྲ་རྩོལ་བ་ལས་བྱུང་སྟེ། མི་རྟག་པའི་ཕྱིར། སྒྲ་རྩོལ་བྱུང་མིན་ཏེ། མི་རྟག་པའི་ཕྱིར། སྒྲ་རྟག་སྟེ། ལུས་ཅན་མ་ཡིན་པའི་ཕྱིར། ། ཞེས་པ་ལྟ་བུའོ། །
གཉིས་པ་ལྷག་ལྡན་གྱི་མ་ངེས་པ་ལ་མཚན་ཉིད་ནི། མི་མཐུན་ཕྱོགས་ལས་ལྡོག་པ་ལ་ཐེ་ཚོམ་ཟ་ནས་འཁྲུལ་བ་ཅན་གྱི་རྟགས་ཅན་ཏེ། ཤཱཀྱ་བློར། ལྷག་མ་དང་ལྡན་པ་ནི། མི་མཐུན་པའི་ཕྱོགས་ལ་ཟ་བའོ་ཞེས་སོ། ། དབྱེ་ན་གཉིས་ལས། ཡང་དག་ལྷག་ལྡན་ལ་མཚན་ཉིད་ནི། མཐུན་ཕྱོགས་ལ་ཡོད་པར་ངེས་ཤིང་མི་མཐུན་ཕྱོགས་ལས་ལྡོག་པ་ཐེ་ཚོམ་ཟ་བའི་རྟགས་ཕྱོགས་ཆོས་ཅན་ཏེ། ཤཱཀྱ་བློར། གང་ཞིག་མཐུན་པའི་ཕྱོགས་ལ་ཡོད་ལ་མི་མཐུན་པའི་ཕྱོགས་ལ་ནི་མ་མཐོང་བ་ཙམ་གྱིས་ལྡོག་པ་དེ་ནི་ལྷག་མ་དང་ལྡན་པ་ཡིན་ནོ་ཞེས་སོ། །
དབྱེ་ན། མི་མཐུན་ཕྱོགས་ལ་ཡོད་ནས། ལྡོག་པ་མ་གྲུབ་པ་དང་། མེད་ཀྱང་མི་འགལ་ནས་དང་། འགལ་ཡང་འགལ་བར་མ་ངེས་ནས་ཐེ་ཚོམ་ཟ་བ་སྟེ། དཔེར་ན་ཕ་རོལ་འདི་ཐམས་ཅད་མཁྱེན་པ་མིན་ཏེ། སྨྲ་བའི་ཕྱིར། ཞེས་དང་། ལྷས་བྱིན་གྱི་བུ་གཉིས་ལས། ཚུར་བལྟས་སྔོ་བསངས་དང་ཕར་བལྟས་དཀར་ཤམ་དུ་གནས་པའི་ཚེ།
ཕར་བལྟས་འདི་སྔོ་བསངས་ཡིན་ཏེ། ལྷས་བྱིན་གྱི་བུ་ཡིན་པའི་ཕྱིར། ཞེས་དང་། བྱས་པ་རྟག་པ་དང་འགལ་བར་མ་ངེས་ན་སྒྲ་མི་རྟག་སྟེ། བྱས་པའི་ཕྱིར་ཞེས་པ་ལྟ་བུའོ། ། གཉིས་པ་འགལ་བའི་ལྷག་ལྡན་ལ་མཚན་ཉིད་ནི། མི་མཐུན་ཕྱོགས་ལ་ཡོད་པར་ངེས་ཤིང་མཐུན་ཕྱོགས་ལས་ལྡོག་པ་ལ་ཐེ་ཚོམ་ཟ་བའི་རྟགས་འཁྲུལ་པ་ཅན་ཏེ། ཤཱཀྱ་བློར། འགལ་བའི་ཕྱོགས་དང་མཐུན་པ་ནི་གང་དག་མི་མཐུན་པའི་ཕྱོགས་ལ་ཡོད་པར་ནི་ངེས་ལ། མཐུན་པའི་ཕྱོགས་ལ་མེད་པར་ནི་ཐེ་ཚོམ་ཟ་བའོ་ཞེས་སོ། །
འདི་མ་ངེས་པར་འཐད་དེ། དེ་ཉིད་དུ། དེ་དག་ནི་ཐེ་ཚོམ་ཟ་བའི་མ་ངེས་པ་ཁོ་ན་ཡིན་ཏེ། ཞེས་སོ། ། དབྱེ་ན། མཐུན་ཕྱོགས་ལ་ཡོད་ཀྱང་ལྡོག་པ་མ་ངེས་པ་དང་། མེད་ཀྱང་མི་འགལ་ནས་དང་། འགལ་ཡང་འགལ་བར་མ་ངེས་ནས་ཐེ་ཚོམ་ཟ་བ་གསུམ་སྟེ་སྔར་གྱི་གཏན་ཚིགས་གསུམ་པོའི་ཆོས་ལྡོག་པ་སྒྲུབ་པའོ། ། ཅི་སྟེ་འགལ་བ་ལ་མི་འཁྲུལ་བ་ཅན་ཡང་ཐེ་ཚོམ་གྱི་རྒྱུར་སློབ་དཔོན་ཕྱོགས་གླང་གིས་བཤད་ན་དེ་འདིར་ཅིའི་ཕྱིར་མ་སྨོས་ཤེ་ན། དངོས་པོ་སྟོབས་ཞུགས་ཀྱི་རྗེས་སུ་དཔག་པ་ལ་འགལ་བ་མི་འཁྲུལ་བ་ཅན་མི་སྲིད་པས་འདིར་རྟགས་ཀྱི་སྐྱོན་དུ་མ་བསྟན་ཞིང་ལུང་ལ་བརྟེན་པའི་རྗེས་སུ་དཔག་པ་ལ་བརྟེན་ནས་འགལ་བར་མི་འཁྲུལ་བ་ཅན་སྒྲུབ་བྱེད་ཀྱི་སྐྱོན་དུ་བཤད་དེ།
དཔེར་ན། དྲང་སྲོང་གཟེགས་ཟན་གྱིས་སྤྱི་རྟག་པ་གཅིག་པུ་གཡོ་བ་མེད་པ་ཐམས་ཅད་ཁྱབ་པ་རང་དང་འབྲེལ་བ་ཅན་གྱི་རྫས་དང་། འདུ་བའི་སྒོ་ནས་ཅིག་ཅར་དུ་མངོན་པར་འབྲེལ་བའོ། ། ཞེས་སྨྲ་བ་དང་། གཟེགས་ཟན་གྱི་སློབ་མ་གཉིས་ལས་པེ་ལུ་ཀས་སྤྱི་ཐམས་ཅད་དུ་སོང་བ་དང་། པེ་ཐ་རས་རང་གི་རྟེན་ཙམ་ཐམས་ཅད་དུ་སོང་བར་བཟུང་ནས་སྔ་མས་གང་ཞིག་ཡུལ་ཐམས་ཅད་ན་གནས་པ་དང་། རང་དང་འབྲེལ་བ་ཅན་དང་ཅིག་ཅར་དུ་མངོན་པ་འབྲེལ་བ་དེ་ནི་ཐམས་ཅད་ན་གནས་པ་ཡིན་ཏེ། དཔེར་ན། ནམ་མཁའ་བཞིན། ཕྱི་ཡང་ཡུལ་ཐམས་ཅད་ན་གནས་པ་དང་རང་དང་འབྲེལ་བ་ཅན་དང་ཅིག་ཅར་དུ་འབྲེལ་ཏོ། །
ཞེས་སྨྲ་བའོ། ། ཕྱི་མས་ནི་དམིགས་པའི་རིག་བྱར་གྱུར་པའི་གང་ཞིག་གང་ན་མི་དམིགས་པ་དེ་ནི་དེ་ན་མེད་པ་སྟེ། དཔེར་ན་འགའ་ཞིག་ན་བུམ་པ་མེད་པ་བཞིན། གསལ་བའི་བར་ན་ཡང་དམིགས་པའི་རིག་བྱར་གྱུར་པའི་སྤྱི་དམིགས་སོ། ། ཞེས་པ་ལྟ་བུ། ཆོས་ཅན་གཅིག་གི་སྟེང་དུ། རྟགས་དུས་མཚུངས་གཉིས་ཀྱིས་ཆོས་དངོས་འགལ་གཉིས་བསྒྲུབས་པས་བསྒྲུབ་བྱ་ལ་ཐེ་ཚོམ་གྱི་གཞི་བྱེད་པ་སྟེ། རྣམ་ངེས་སུ། དེ་བས་ན་མི་དམིགས་པ་འདི་དང་རང་བཞིན་ནི་ཕན་ཚུན་འགལ་བའི་དོན་སྒྲུབ་པས་གཅིག་ལ་ཐེ་ཚོམ་སྐྱེད་པར་བྱེད་དོ་ཞེས་དང་། འདིར་ཡང་བསྟན་བཅོས་བྱེད་པས་ཆོས་ཅན་སྤྱི་གཅིག་པུ་དེའི་སྟེང་དུ་འགལ་བའི་ཆོས་ཐམས་ཅད་དུ་སོང་བ་དང་གསང་བའི་བར་ན་མ་དམིགས་པ་འབྲེལ་པར་མ་མཐོང་བས་འགལ་བ་ལ་མི་འཁྲུལ་བ་ཅན་དུ་གཞག་གི།
དངོས་པོ་མ་འགལ་བའི་ཆོས་འདུ་བ་མི་སྲིད་པས་འགལ་བའི་ཆོས་གཉིས་ཀྱིས་དོན་དམ་པར་ཁྱབ་པ་ནི་མ་ཡིན་ནོ། ། དེ་ཡང་རྣམ་ངེས་ལས། བསྟན་བཅོས་བྱེད་པས་ནི་གཉིས་པོ་དག་གི་འགལ་བའི་ཆོས་མེད་ན་མི་འབྱུང་བ་མ་མཐོང་བས་དེ་དག་མི་འགལ་བར་མཐོང་ནས་བཤད་པའི་ཕྱིར་འགལ་བ་མི་འཁྲུལ་བ་ཅན་སྲིད་པ་ཡིན་ནོ། ། ཞེས་སོ། ། གཉིས་པ་ཐུན་མོང་མ་ཡིན་པའི་མ་ངེས་པ་ལ་མཚན་ཉིད་ནི། དེའི་ཤེས་འདོད་ཆོས་ཅན་མིན་པའི་ཕྱོགས་གཉིས་ལ་མ་མཐོང་ནས་ལྡོག་པ་ལ་ཐེ་ཚོམ་ཟ་བའི་རྟགས་ཕྱོགས་ཆོས་ཅན་ཏེ། ཆོས་མཆོག་ཏུ། གཉིས་ཀ་ལ་མེད་པར་ངེས་པ་འདི་ནི་ཐུན་མོང་མ་ཡིན་པ་སྟེ། ཞེས་དང་། ཐུན་མོང་མ་ཡིན་པ་ནི་མཐུན་པའི་ཕྱོགས་དག་པའོ། །
ཞེས་སོ། ། གཉིས་པ་དབྱེ་ན་ཕྱོགས་གཉིས་ལ་མེད་ན་མ་མཐོང་བ་དང་ཡོད་ཀྱང་མ་མཐོང་བ་དང་། མི་མཐུན་ཕྱོགས་ལ་ཡོད་ཀྱང་མ་མཐོང་བ་བཞི་སྟེ། དཔེར་ན་སྒྲ་རྟག་སྟེ། མཉན་བྱ་ཡིན་པའི་ཕྱིར། སྐྱེས་བུ་འདི་ལྷ་ལས་ཚེ་འཕོས་ཏེ། མིག་དང་ལྡན་པའི་ཕྱིར། གསོན་ལུས་ལ་བདག་མེད་དེ། སྲོག་ཡོད་པའི་ཕྱིར། གསོན་ལུས་ལ་བདག་ཡོད་དེ།
སྲོག་ཡོད་པའི་ཕྱིར་ཞེས་པ་ལྟ་བུའོ། ། གསུམ་པ་འགལ་བའི་གཏན་ཚིགས་ལྟར་སྣང་ལ་མཚན་ཉིད་ནི། རྗེས་སུ་འགྲོ་ལྡོག་ཕྱིན་ཅི་ལོག་ཏུ་ངེས་པའི་རྟགས་ཕྱོགས་ཆོས་ཅན་ཏེ། རིགས་ཐིགས་སུ། ཚུལ་གཉིས་ཕྱིན་ཅི་ལོག་ཏུ་གྲུབ་པ་ནི་འགལ་བ་ཡིན་ནོ། ། གཉིས་པོ་གང་ཡིན་ཞེ་ན། མཐུན་པའི་ཕྱོགས་ལ་ཡོད་པ་དང་། མི་མཐུན་པའི་ཕྱོགས་ལ་མེད་པའོ་ཞེས་སོ། ། དབྱེ་ན་གཉིས་ལས། ངོ་བོའི་སྒོ་ནས་དབྱེ་ན།
རང་བཞིན་དང་འབྲས་བུ་འགལ་བ་གཉིས་སམ། མ་དམིགས་པའི་འགལ་བ་དང་གསུམ་སྟེ། སྒྲ་རྟག་སྟེ་བྱས་པའི་ཕྱིར། རྩོལ་བ་ལས་བྱུང་བའི་ཕྱིར། ས་ཕྱོགས་ན་བུམ་པ་ཡོད་དེ། བུམ་པ་སྣང་རུང་མ་དམིགས་པའི་ཕྱིར་ཞེས་པ་ལྟ་བུའོ། ། གཉིས་པ་ཤེས་བརྗོད་ཀྱི་ཚུལ་གྱིས་དབྱེ་ན་གསུམ་ལས། ཆོས་ཅན་གྱི་ངོ་བོ་དང་ཁྱད་པར་འགོག་པའི་འགལ་བ་ལ་གཉིས་ཀྱི་མཚན་ཉིད་ལ་དགག་པ་ནི། ཆུ་མིག་པས། ཆོས་ཅན་གྱི་ཁྱད་པར་ལ་ཕྱོགས་ཆོས་གྲུབ་ཅིང་ཆོས་ཅན་གྱི་ངོ་བོར་གཟུང་བའི་ཆོས་དང་རྗེས་སུ་འགྲོ་ལྡོག་ཕྱིན་ཅི་ལོག་ཏུ་ངེས་པ་ཞེས་པ་ཆོས་ཅན་གྱི་ངོ་བོ་འགོག་པའི་མཚན་ཉིད་ཡིན་ཏེ།
མིག་སོགས་བདག་རྟག་པ་གཅིག་པའི་དོན་བྱེད་པ་དེ་ཆོས་ཅན། གཞན་གྱི་དོན་འགྱུར་ཏེ། འདུས་ཤིང་བསགས་པའི་ཕྱིར་ཞེས་པ་བཞིན་ནོ། ། ཞེ་ན། མི་འཐད་དེ། དེ་སྒྲུབ་ཀྱི་ཆོས་ཅན་གྱི་ཁྱད་པར་མི་སྲིད་པས་སོ། ། དེ་བཞིན་དུ། ཆོས་ཅན་གྱི་ངོ་བོ་ལ་ཕྱོགས་ཆོས་གྲུབ་ཅིང་ཆོས་ཅན་གྱི་ཁྱད་པར་དུ་བཟུང་བའི་ཆོས་དང་རྗེས་སུ་འགྲོ་ལྡོག་ཕྱིན་ཅི་ལོག་ཏུ་ངེས་པ་ཞེས་པ་ཆོས་ཅན་གྱི་ཁྱད་པར་འགོག་པའི་འགལ་བ་སྟེ། དེ་སྔ་བཞིན་ཞེ་ན་མི་འཐད་དེ། ཆོས་ཅན་གྱི་ངོ་བོ་མི་སྲིད་པས་སོ། །
གཉིས་པ་གཞག་པ་ནི། ཆོས་ཅན་གྱི་ངོ་བོ་བཟུང་བ་བཀག་པའི་སྒོ་ནས་དེ་ཡི་དམ་བཅའི་དོན་འགོག་པའི་རྟགས་ཞེས་པ་ཆོས་ཅན་གྱི་ངོ་བོ་པའི་དང་། དེའི་ཆོས་ཅན་གྱི་ཁྱད་པར་དུ་བཟུང་བ་བཀག་པའི་སྒོ་ནས་དེའི་བསྒྲུབ་བྱ་བཟུང་བའི་རྟགས་ཞེས་པ་ཆོས་ཅན་གྱི་ཁྱད་པར་འགོག་པའི་འགལ་བའི་སྟེ། དཔེར་ན། དངོས་གྱུར་གྱི་ནམ་མཁའ་རྟག་སྟེ། མ་བྱས་པའི་ཕྱིར་ཞེས་པ། བྱེ་བྲག་པ་ནམ་མཁའ་རྟག་དངོས་སུ་འདོད་པ་དང་། མིག་སོགས་འདུས་པ་མ་ཡིན་པའི་དོན་དེ་དག་ནི་ཆོས་ཅན། གཞན་གྱི་དོན་བྱེད་དེ། འདུས་ཤིང་བསགས་པའི་ཕྱིར་ཞེས་པ་བདག་ཆོས་ཅན་གྱིས་ཁྱད་པར་དུ་ཞེན་པ་ལ་ལྟོས་པ་ལྟ་བུའོ། །
གཉིས་པ་ཆོས་ཀྱི་ངོ་བོ་དང་། ཁྱད་པར་འགོག་པའི་འགལ་བ་ལ་གཉིས་ལས། མཚན་ཉིད་ལ་དགག་པ་ནི། ཆུ་མིག་པས། ཕྱོགས་ཆོས་གྲུབ། ཆོས་ཀྱི་ངོ་བོ་དང་རྗེས་སུ་འགྲོ་ལྡོག་ཕྱིན་ཅི་ལོག་ཏུ་ངེས་པ་དང་། ཕྱོགས་ཆོས་གྲུབ་ཆོས་ཀྱི་ཁྱད་པར་རང་རྗེས་སུ་འགྲོ་ལྡོག་ཕྱིན་ཅི་ལོག་ཏུ་ངེས་པ་ཞེ་ན། སྒྲ་རྟག་སྟེ་བྱས་པའི་ཕྱིར་དང་། མི་སོགས་འདུས་པ་མིན་པའི་ཡུལ་ཅན་བདག་དོན་བྱེད་དེ་འདུས་ཤིང་བསགས་པའི་ཕྱིར་ཞེས་པ་ཆོས་ཀྱི་ཁྱད་པར་འགོག་པ་མིན་པར་ཐལ། ཆོས་ཀྱི་ཁྱད་པར་དགག་བྱ་མིན་པའི་ཕྱིར།
བསལ་བ་ཁས་བླངས་སོ། ། གཞག་པ་ནི། དེའི་ཆོས་ཀྱི་ངོ་བོར་བཟུང་བ་བཀག་པའི་སྒོ་ནས་དེའི་བསྒྲུབ་བྱར་གཟུང་བའི་དོན་འགོག་པའི་རྟགས་དང་དེའི་ཆོས་ཀྱི་ཁྱད་པར་དུ་བཟུང་བ་བཀག་པའི་སྒོ་ནས་དེའི་བསྒྲུབ་བྱར་བཟུང་བའི་དོན་འགོག་པའི་རྟགས་ཏེ། འདི་དག་གི་དཔེར་བརྗོད་ཆོས་མཆོག་གིས་བཤད་པ་ནི་དགག་པར་བསྟན་པ་ཡིན་ལ། ཀུན་ལས་བཏུས་ལས། རི་བོང་ཅན་ནི་ཟླ་བ་མ་ཡིན་ཏེ། ཡོད་པའི་ཕྱིར་ཞེས་པ་ཆོས་ཀྱི་ངོ་བོ་འགོག་པ་དང་། ལྷ་དབང་བློ་ལས། ཡན་ལག་ལས་ཡན་ལག་ཅན་གཞན་དུ་དམ་བཅས་པ་ལ་ཡན་ལག་ཅན་གཞན་མིན་ཏེ། སྲང་དམའ་བའི་ཁྱད་པར་མི་དམིགས་པའི་ཕྱིར་ཞེས་པ་ཆོས་ཀྱི་ཁྱད་པར་འགོག་པར་བཤད་དོ། །
གསུམ་པ་དེ་དག་གི་ལུང་དགོད་པ་ནི་མཚན་ཉིད་དེ་ལྟར་ཡིན་པར་ཡང་ཆོས་མཆོག་ཏུ། ཆོས་ལྡོག་པའི་སྒོ་ནས་སྤྱི་ལྡོག་པར་བྱེད་པ་དེའི་ཚེ་ཆོས་ཀྱི་རང་གི་ངོ་བོ་དེ་དང་འགལ་བ་ཞེས་བརྗོད་དོ། ། དེའི་ཚེ་ཡང་དེ་ལ་མི་བཟློག་པ་ནི་ཡོད་པ་ཁོ་ནའོ། ། གང་གི་ཚེ་ཆོས་ཅན་ལྡོག་པའི་སྒོ་ནས་སྤྱི་ཟློག་པར་བྱེད་པ་དེའི་ཚེ་ནི་ཆོས་ཅན་གྱི་རང་གི་ངོ་བོ་དང་འགལ་བ་ཡིན་ནོ། ། སྐབས་སུ་བབ་པའི་འདོད་པ་ཕྱིན་ཅི་ལོག་ཏུ་བྱེད་པ་ལ། སྒྲ་ཉེ་བར་བཀོད་པའི་དབང་གིས་ཆོས་ཀྱི་ཁྱད་པར་དང་འགལ་བ་དང་། ཆོས་ཀྱི་ཁྱད་པར་དང་འགལ་བ་ཞེས་བརྗོད་པ་མིན་ནོ། ། རྣམ་པ་ཐམས་ཅད་དུ་ཆོས་སམ་ཆོས་ཅན་གང་བཀག་པས་སྤྱི་ལྡོག་པར་འགྱུར་བ་དེས་འགལ་བར་ཐ་སྙད་དུ་བྱེད་དོ་ཞེས་དང་། རྣམ་འགྲེལ་དུ། དེ་ནི་ལྟོས་ནས་ཆོས་དག་དང་། །
ཆོས་ཅན་ཁྱད་པར་བརྗོད། ། ཅེས་སོ། ། ལྔ་པ་ཚུལ་གཉིས་ངེས་གཞི་དེས་བསྟན་པ་ལ་གཉིས་ཀྱི་མཚན་ཉིད་ནི། དཔེར་བཀོད་པ་གང་ཞིག་འབྲེལ་པས་ངེས་སུ་རུང་བ་སྟེ། མདོ་འགྲེལ་དུ། དེ་ནི་རྗེས་སུ་དཔག་པར་བྱ་བ་དང་། མེད་ན་མི་འབྱུང་བསྟན་པའི་དོན་དུ་དཔེ་བརྗོད་པ་དང་ཞེས་སོ། ། དབྱེ་ན་མཐུན་དཔེ། མི་མཐུན་དཔེ་གཉིས་ཀྱི་དང་པོ་ལ་གཉིས་ལས། མཚན་ཉིད་ལ་དགག་པ་ནི།
ཆུ་མིག་པས། གོ་བྱ་གོ་བྱེད་གཉིས་དང་ལྡན་ཞིང་རྗེས་འགྲོའི་ཁྱབ་པ་ངེས་པའི་གཞི་གྱུར་པ་ཞེ་ན། བུམ་པ་སྣང་རུང་མ་དམིགས་པའི་གཏན་ཚིགས་ཆོས་ཅན། རི་བོང་གི་མགོ་བོའི་རྭ་དེ་ཁྱོད་ཀྱི་མཐུན་དཔེར་མི་རུང་བར་ཐལ། དེ་ཁྱོད་ཀྱི་རྟགས་ཆོས་གཉིས་དང་མི་ལྡན་ཞིང་ཁྱོད་ཀྱི་རྗེས་ཁྱབ་ངེས་པའི་གཞིར་གྱུར་པ་མ་ཡིན་པའི་ཕྱིར་ཏེ། དེ་ལ་གཞི་ལ་གྲུབ་པའི་ཕྱིར་རོ། ། གཞག་པ་ནི། རྗེས་འགྲོ་དངོས་སུ་ངེས་སུ་རུང་བ་སྟེ། མདོར། བསྒྲུབ་བྱ་སྒྲུབ་ལ་སྒྲུབ་པ་ཡི། །
བསྟན་བྱ་ཞེས་དང་། གཏན་ཚིགས་བསྒྲུབ་བྱའི་རྗེས་འགྲོ་བ། ། ཞེས་སོ། ། དབྱེ་ན་རང་དོན་དང་གཞན་དོན་གྱི་གཉིས་སམ། དང་པོར་གཏན་ལ་འབེབས་པ་དང་། ཕྱིས་རྗེས་སུ་དྲན་པའི་དཔེ་གཉིས་སོ། ། གཉིས་པ་མི་མཐུན་དཔེ་ལ་གཉིས་ཀྱི་མཚན་ཉིད་ལ་དགག་པ་ནི། ཆུ་མིག་པས་གོ་བྱ་གོ་བྱེད་གཉིས་དང་མི་ལྡན་ཞིང་། ལྡོག་པའི་ཁྱབ་པ་ངེས་པའི་ལྟོས་གཞིར་གྱུར་པ་ཞེས་པ་ནི་གཞི་མ་གྲུབ་ཀྱི་མི་མཐུན་དཔེ་ལ་མ་ཁྱབ་བོ། ། གཞག་པ་ནི།
དཔེར་བརྗོད་པ་གང་ཞིག ལྡོག་པ་དངོས་སུ་ངེས་སུ་རུང་བའོ། ། དེ་ཡང་མདོར། བསྒྲུབ་པ་མེད་ལ་མེད་པ་ཉིད། ། དཔེ་གང་ལ་ནི་བསྟན་བྱ་བ། ། ཞེས་སོ། ། གསུམ་པ་བསལ་བྱ་ལ་གཉིས་ལས། མཚན་ཉིད་ནི་དཔེར་བཀོད་པ་གང་ཞིག ཁྱབ་པ་ངེས་སུ་མི་རུང་བའོ། ། དབྱེ་ན་གཉིས་ལས།
མཐུན་དཔེ་ལྟར་སྣང་ལ། མཚན་ཉིད་ནི། མཐུན་དཔེར་བཀོད་ཀྱང་རྗེས་འགྲོ་དངོས་སུ་མི་རུང་བའོ། ། དབྱེ་ན་གསུམ་ལས། དོན་སྐྱོན་ཅན་ལ་ཆོས་མེད་པ་དང་། རྟགས་མེད་པ་དང་། རྟགས་ཆོས་གཉིས་ཀ་མེད་པ་གསུམ་སྟེ། དཔེར་ན་སྒྲ་རྟག་སྟེ། ལུས་ཅན་མ་ཡིན་པའི་ཕྱིར། ལས་དང་རྡུལ་ཕྲན་དང་།
བུམ་པ་བཞིན་ཞེས་པ་ལྟ་བུ་སྟེ། ལས་མི་རྟག་ཅིང་རྡུལ་ཕྲ་རབ་རྟག་པ་ལུས་ཅན་ཐམས་ཅད་དུ་སོང་བ་མ་ཡིན་པར་བྱེ་བྲག་པ་འདོད་པ་ལ་ལྟོས་ནས་བཞག་པའོ། ། གཉིས་པ་བློ་སྐྱོན་ཅན་ལའང་ཆོས་ཡོད་དུ་མ་ངེས་ནས་དང་། རྟགས་ཡོད་པ་ལ་དང་། ཆོས་རྟགས་གཉིས་ཀ་ཡོད་པ་ལ་ཐེ་ཚོམ་ཟ་བ་གསུམ་སྟེ། དཔེར་ན། མི་འདི་འདོད་ཆགས་དང་ལྡན་ཏེ། སྨྲ་བའི་ཕྱིར། འཆི་བའི་ཆོས་ཅན་ཡིན་ཏེ། ཆགས་སོགས་དང་ལྡན་པའི་ཕྱིར།
ཀུན་མཁྱེན་མ་ཡིན་ཏེ། ཆགས་སོགས་དང་ལྡན་པའི་ཕྱིར། ལམ་པོ་ཆེ་སྟེ། ཐ་མལ་པའི་སྐྱེས་བུ་བཞིན་ཞེས་པ་ལྟ་བུའོ། ། གསུམ་པ་སྒྲ་སྐྱོན་ཅན་ལ་ཡང་རྗེས་འགྲོ་མེད་པ་དང་། མ་བསྟན་པ་དང་། ཕྱིན་ཅི་ལོག་ཏུ་བརྗོད་པ་ཆོས་ལ་རྟགས་ཀྱིས་ཁྱབ་པ་བསྟན་པ་གསུམ་སྟེ། དཔེར་ན་འདི་ཆགས་སོགས་དང་ལྡན་ཏེ་སྨྲ་བའི་ཕྱིར། འདོད་པའི་མི་བཞིན། སྒྲ་མི་རྟག་སྟེ།
བྱས་པའི་ཕྱིར། བུམ་པ་བཞིན། གང་མི་རྟག་པ་དེ་བྱས། བུམ་པ་བཞིན་སྒྲ་ཡང་བྱས་ཞེས་པ་ལྟ་བུའོ། ། གཉིས་པ་མི་མཐུན་དཔེ་ལྟར་སྣང་ལ་མཚན་ཉིད་ནི། མི་མཐུན་དཔེར་བཀོད་ཀྱང་ལྡོག་པ་དངོས་སུ་ངེས་སུ་མི་རུང་བའོ། ། དབྱེ་ན་གསུམ་ལས། དོན་སྐྱོན་ཅན་ལ་ཆོས་མེད་པ་མིན་པ་དང་། ཆོས་རྟགས་གཉིས་ཀ་མེད་པ་མིན་པ་གསུམ་སྟེ། དཔེར་ན་སྒྲ་རྟག་སྟེ།
ལུས་ཅན་མ་ཡིན་པའི་ཕྱིར། དཔེར་ན་རྡུལ་ཕྲན་དང་ལས་ནམ་མཁའ་བཞིན་ཞེས་པ་ལྟ་བུའོ། ། གཉིས་པ་བློ་སྐྱོན་ཅན་ལ། ཆོས་དང་། རྟགས་དང་། རྟགས་ཆོས་གཉིས་ཀ་མེད་པ་ཐེ་ཚོམ་ཟ་བ་གསུམ་སྟེ། སེར་སྐྱ་ནི། ཀུན་མཁྱེན་ནམ། ཡིད་ཆེས་པར་རུང་བ་མ་ཡིན་ཏེ། ཐམས་ཅད་མཁྱེན་པ་དང་ཡིད་ཆེས་ཀྱི་རྟགས་སུ་གྱུར་པ་ཚད་མའི་ཕུལ་དུ་ཕྱིན་པ།
སྐར་མ་ཤེས་པ་མ་བསྟན་པའི་ཕྱིར། ཁྱུ་མཆོག་དང་། ལྡོང་རིས་བཞིན་ཞེས་དང་། ངེས་བརྗོད་སྙན་དངགས་མཆོད་སྦྱིན་ཏེ། གསུམ་རིག་པའི་བྲམ་ཟེས་གཟུང་བྱའི་ཚིག་དང་ལྡན་པའི་སྐྱེས་བུ་དེ་ཆགས་སོགས་དང་མི་ལྡན་ཏེ། སློབ་དཔོན་གོའོ་ཏ་མ་དང་དྲང་སྲོང་ཡིད་ལས་བྱུང་བ་བཞིན་སེར་སྐྱ་ནི་འདོད་ཆགས་དང་ལྡན་ཞེས་དང་། སེར་སྐྱ་ནི་ཆགས་བྲལ་མ་ཡིན་ཏེ། ཡོངས་སུ་འཛིན་དང་ལྡན་པའི་ཕྱིར། ཁྱུ་མཆོག་བཞིན་ཞེས་པ་ལྟ་བུ་སྟེ། དེ་ལ་ཡོངས་སུ་འཛིན་ནི་ཐོག་མར་གཟུང་བ་ཀུན་འཛིན་རྗེས་ལ་སེར་སྣ་བྱེད་པའོ། །
གསུམ་པ་སྒྲ་སྐྱོན་ཅན་ལ་ལྡོག་པ་མེད་པ་དང་། ཡོད་ཀྱང་མ་བསྟན་པ་དང་། ཕྱིན་ཅི་ལོག་ཏུ་བསྟན་པ་གསུམ་སྟེ། དཔེར་ན་ཆགས་བྲལ་མི་སྨྲ་སྡོང་དུམ་བཞིན། ཐུབ་པ་སྨྲའོ། ། ཞེས་དང་། མ་བྱས་པ་དེ་རྟག་ནམ་མཁའ་བཞིན་སྒྲ་ནི་བྱས་ཞེས་དང་། མ་བྱས་པ་དེ་ནི་རྟག་ནམ་མཁའ་བཞིན་སྒྲ་ནི་བྱས་ཞེས་པ་ལྟ་བུའོ། ། ཛེ་ཏཱ་རིས་དཔེའི་སྐྱོན་འདི་དག་གི་སྟེང་དུ་རྗེས་སུ་འགྲོ་ལྡོག་མ་ཚང་བར་བརྗོད་པ་གཉིས་ཏེ་ཉི་ཤུར་བཤད་དོ། ། རྗེས་འགྲོ་མ་བསྟན་པ་ལ་སོགས་པ་དེ་དག་གཞན་དོན་སྐབས་སུ་སྐྱོན་ཡིན་གྱི་རང་དོན་སྐབས་སུ་ཡིན་ནོ། །
གཉིས་པ་སུན་འབྱིན་བཤད་པ་ལ་བཞི་ལས་མཚན་ཉིད་ལ་དགག་པ་ནི། ཆུ་མིག་པས། ཕ་རོལ་པོའི་གྲུབ་མཐའི་སྐྱོན་ནས་བརྗོད་པས་འདོད་པའི་དོན་འགྲུབ་པའི་གེགས་བྱེད་པ་ཞེ་ན། ཕྱིར་རྒོལ་ཡང་དག་དེ་ཡང་སུན་འབྱིན་དུ་ཐལ་བའི་ཕྱིར་རོ། ། གཞག་པ་ནི། སུན་འབྱིན་དུ་བཀོད་པའི་ངག་སྐྱོན་མེད་གང་ཞིག དེས་རྩོད་ཟླ་ཕ་རོལ་གྱི་སྒྲུབ་བྱེད་སུན་ཕྱུང་བས་ཕ་རོལ་གྱི་འདོད་དོན་འགྲུབ་པའི་གེགས་བྱེད་པ་སྟེ། རིགས་ཐིགས་སུ། མ་ཚང་བ་ཉིད་ལ་སོགས་པས་སྨྲས་པ་ནི་སུན་འབྱིན་པ་དག་ཡིན་ནོ། ། ཞེས་དང་།
དེས་ཕ་རོལ་པོ་འདོད་པའི་དོན་འགྲུབ་པ་ལ་གེགས་བྱེད་པའི་ཕྱིར་རོ་ཞེས་སོ། ། གཉིས་པ་དབྱེ་ན་གཉིས་ལས། ཡུལ་གྱི་སྒོ་ནས་དབྱེ་ན། གཏན་ཚིགས་དང་དམ་བཅའ་དང་དཔེའི་སྐྱོན་བརྗོད་པ་གསུམ་མོ། ། ངོ་བོའི་སྒོ་ནས་དབྱེ་ན་མ་ཚང་བ། མ་གྲུབ་པ། འགལ་བ། མ་ངེས་པའི་སྐྱོན་བརྗོད་པའི་སུན་འབྱིན་བཞིའོ། ། གསུམ་པ་བརྗོད་ཚུལ་གྱི་སྒོ་ནས་དབྱེ་ན། རྣལ་མ་དང་།
ཐ་མལ་བར་བརྗོད་པ་གཉིས་ལས་དང་པོ་ནི། རང་རྒྱུད་སྡེ་བཤད་ཟིན་ལ། གཉིས་པ་ལ་གསུམ་གྱི། ཐལ་འགྱུར་གྱི་མཚན་ཉིད་ལ་དགག་པ་ནི། ཆུ་མིག་པས། རྟགས་ཁྱབ་ཕ་རོལ་པའི་བློ་ངོར་གྲུབ་ཅིང་ལ་བསལ་པ་འབབ་པའི་རྟགས་སྟོན་པའམ་འཁོར་གསུམ་ཚང་བར་སྟོན་པ་ཞེ་ན། དང་པོ་ནི། རྟགས་ཁྱབ་གང་ཕ་རོལ་གྱིས་མ་གྲུབ་ཅིང་། ཚད་མས་གྲུབ་པའི་ཐལ་འགྱུར་ཡང་དག་གིས་མ་ངེས་ལ། གཉིས་པ་ནི།
གང་ཟག་གིས་མ་ངེས་སོ། ། གཞག་པ་ནི། གནོད་པ་ཅན་གྱི་ཐལ་བའི་གཏན་ཚིགས་བརྗོད་པའི་སུན་འབྱིན་པ་ཡང་དག་སྟེ། མཚན་ཉིད་གང་ཡིན་པ་དེ་སྦས་སུ་བབ་པ་གནོད་གཏན་ཚིགས་ཡོད་པའོ། ། ཞེས་ཤཱནྟི་པས་ཁྱབ་བྱེད་མི་དམིགས་པར་བཤད་དོ། ། གཉིས་པ་དབྱེ་བ་ལ་གཉིས་ལས་ངོ་བོའི་སྒོ་ནས་དབྱེ་ན་འབྲས་བུ་རང་བཞིན་མི་དམིགས་པའི་ཐལ་འགྱུར་གསུམ་མོ། ། གསུམ་པ་ལྡོག་ཕྱོགས་ཀྱི་སྒོ་ནས་དབྱེ་ན་སྒྲུབ་བྱེད་འཕེན་མི་འཕེན་གྱི་ཐལ་བ་གཉིས་ལས། དང་པོ་ལ་གཉིས་ཀྱི་མཚན་ཉིད་ལ་དགག་པ་ནི་ཆུ་མིག་པ་རྟགས་ཁྱབ་ཕ་རོལ་གྱི་བློ་ངོར་གྲུབ་ཅིང་དམ་བཅའ་ལ་བསལ་བ་འབབ་པའི་རྟགས་སྟོན་པ་གང་ཞིག ལྡོག་ན་ཚུལ་གསུམ་ཚང་བར་སྟོན་པ་ཞེ་ན། དེ་ལྟར་སྟོན་པའི་གང་ཟག་གིས་མ་ངེས་ལ།
ཁྱབ་པ་ཚད་སྒྲུབ་ཀྱི་སྒྲུབ་བྱེད་འཕེན་པའི་ཐལ་འགྱུར་ལ་མ་ཁྱབ་བོ། ། གཞག་པ་ནི། སུན་འབྱིན་ཡང་དག་གང་ཞིག བཟློག་ན་ཚུལ་གསུམ་པར་ངེས་པའི་ཐལ་བ་སྟེ། འདི་ལ་རྟགས་ཁས་བླངས་ཆོས་ཅན། གཞི་གྲུབ་ཀྱི་སྟེང་དུ་ཕ་རོལ་གྱི་བློ་ངོར་ཚད་བསལ་ཡོད་པ་ལྡོག་ཁྱབ་ཚད་མས་གྲུབ་པ་གཅིག་ཁྱབ་ཚད་མས་གྲུབ་པ་གཅིག་དགོས་པ་ཡིན་ནོ། ། འདི་ལྟར་གཞན་ལ་གྲུབ་པའི་ཆོས་ཀྱིས་ཆོས་གཞན་ཐོབ་པར་འགྱུར་བའི་གཏན་ཚིགས་སོ། ། ཞེས་ཤཱནྟི་པས་སོ། ། དེའི་ངག་འོག་ཚུལ་ཡང་དེ་ཉིད་དུ། གང་ན་དུ་བ་ཡོད་པ་དེ་ན་མེད་ཡོད་དེ།
དཔེར་ན་ཚང་མང་བཞིན་ནོ། ། ཁྱོད་ཀྱང་དུ་བ་འདི་ན་ཡོད་པར་འདོད་དོ། ། ཞེས་པའོ་ཞེས་སོ། ། གཉིས་པ་དབྱེ་བ་ལ་གཉིས་ལས། རང་རིགས་འཕེན་པའི་ཐལ་འགྱུར་ལ་མཚན་ཉིད་ནི། ལྡོག་ན་རང་དང་རིགས་མཐུན་རང་རྒྱུད་ཀྱི་རྟགས་ཡང་དག་འཕེན་པའི་ཐལ་འགྱུར་སྐྱོན་མེད་དེ། དབྱེ་ན། འདིར་གྲང་རེག་ཡོད་པའི་ཕྱིར་མེ་མེད་པར་ཐལ། བ་རེག་ཡོད་པའི་ཕྱིར། དུ་བ་མེད་པར་ཐལ།
གྲང་ནས་བ་སྤུང་ལངས་པ་ཡོད་པའི་ཕྱིར། བྱས་ཡོད་འཇིག་པར་མ་ངེས་པར་ཐལ། འཇིག་པ་རྒྱུ་གཞན་ལ་ལྟོས་པའི་ཕྱིར། ཞེས་པ་ལྟ་བུ་རང་བཞིན་འགལ་དམིགས། ཁྱབ་བྱེད་འགའ་དམིགས། རྒྱུ་དང་འགལ་བའི་འབྲས་བུ་དམིགས་པ། རང་བཞིན་དང་འགལ་བའི་ཁྱབ་བྱ་དམིགས་པས་དེ་ཉིད་ཀྱིས་རང་རྒྱུད་འཕེན་པ་སྟེ། ལྷན་ཅིག་མི་གནས་འགལ་བརྟེན་པ་གསུམ། ཕན་ཚུན་སྤངས་འགལ་ལ་བརྟེན་པ་ཅན་ཏེ་བཞིའོ། ། གཉིས་པ་གཞན་རིགས་འཕེན་པའི་ཐལ་འགྱུར་ལ་མཚན་ཉིད་ནི་ལྡོག་ན་རང་དང་རིགས་མི་མཐུན་པའི་རང་རྒྱུད་ཀྱི་རྟགས་ཡང་དག་འཕེན་པའི་ཐལ་འགྱུར་སྐྱོན་མེད་དོ། །
དབྱེ་ན། རིགས་གཏེར་ལས་བཅུ་བཞིར་གསུངས་ཏེ། མེ་མེད་པས་དུ་བ་མེད། དུ་བས་མེ། མེས་བ་རེག སྤུ་ལོང་བྱེད། གྲང་རྒྱུ་ནུས་པ་ཐོགས་མེད་འགོག་པ་གསུམ། དུ་བས་བ་རེག་གྲང་རྒྱུ་ནུས་པ་ཐོགས་མེད་འགོག་པ་གཉིས། ཙན་དན་མེས་གྲང་རྒྱུ་ནུས་པ་ཐོགས་མེད་འགོག་པ་བརྒྱད་དང་། སྔ་མའི་གསུམ་པ་དང་འདྲ་ཙན་དན་མེས་གྲང་རེག་འགོག་པ་དང་།
བཞི་པ་དང་འདྲ་བ་དུ་བས་གྲང་རེག་འགོག་པ་དང་། དྲུག་པ་དང་འདྲ་བ་ཙན་དན་མེས་སྤུ་ལང་འགོག་པ་དང་། བྱས་པས་རྟག་དངོས་འགོག་པ་དང་། ཤ་པས་ཤིང་སྒྲུབ་པ་དང་། ཤིང་མེད་པ་ཤ་བ་འགོག་པའོ་ཞེས་གསུངས་ཀྱང་། དང་པོ་གཉིས་དང་། གསུམ་པ་དང་དྲུག་པ་གཉིས་དང་། བཞི་པ་དང་བཅུ་པ་གཉིས། བཅུ་གསུམ་པ་དང་བཅུ་བཞི་པ་གཉིས་གནད་གཅིག་ཅིང་། གསུམ་པ་དང་དགུ་པ་དྲུག་པ་དང་བཅུ་གཅིག་པ་འང་གནད་མཚུངས་པས་གང་རུང་རེས་མཚོན་ནུས་པའི་ཕྱིར་རེ་དཔེར་བརྗོད་མི་དགོས་སོ། །
དེས་ན་བ་རེག་མེད་པར་ཐལ། མེ་ཡོད་པའི་ཕྱིར། ཞེས་པ་ཁྱབ་བྱེད་འགལ་དམིགས་ཀྱིས་མེ་མེད་དེ། བ་རེག་ཡོད་པའི་ཕྱིར། ཞེས་འགལ་བའི་ཁྱབ་བྱ་དམིགས་པ་འཕེན་པ་དང་། བ་རེག་མེད་པར་ཐལ། དུ་བ་ཡོད་པའི་ཕྱིར་ཞེས་པ། ཁྱབ་བྱེད་འགལ་བའི་འབྲས་བུ་དམིགས་པས་དུ་བ་མེད་དེ། བ་རེག་ཡོད་པའི་ཕྱིར་ཞེས་རྒྱུ་དང་འགལ་བའི་ཁྱབ་བྱ་དམིགས་པ་འཕེན་པ་དང་། སྤུ་ལང་མེད་པར་ཐལ།
མེ་ཡོད་པའི་ཕྱིར་ཞེས་པ་རྒྱུ་དང་འགལ་བའི་རང་བཞིན་དམིགས་པ་འཕེན་པ་དང་། ཤ་པ་མེད་པར་ཐལ། ཤིང་མེད་པའི་ཕྱིར། ཁྱབ་མེད་མ་དམིགས་པས་ཤིང་ཡོད་དེ་ཤ་བ་ཡོད་པའི་ཕྱིར་ཞེས་པའི་རང་བཞིན་རྟགས་འཕེན་པ་དང་། དུ་བ་མེད་པར་ཐལ། མེ་མེད་པའི་ཕྱིར་ཞེས་པའི་རྒྱུ་མ་དམིགས་པས། མེ་ཡོད་དེ་དུ་བ་ཡོད་པའི་ཕྱིར། ཞེས་འབྲས་རྟགས་འཕེན་པ་སྟེ་ལྔར་འདུས་ལ། བྱས་པས་རྟག་དངོས་འགོག་པ་ནི་མེས་གྲང་རེག་འགོག་པ་དང་འདྲའོ། ། གཉིས་པ་སྒྲུབ་བྱེད་མི་འཕེན་པའི་ཐལ་བ་ལ།
མཚན་ཉིད་ནི་ཟློག་ན་རང་རྒྱུད་ཀྱི་རྟགས་ཡང་དག་མི་འཕེན་པའི་ཐལ་འགྱུར་སྐྱོན་མེད་དེ། ཁྱབ་བྱེད་མ་དམིགས་པར་ངེས་ནི་འདི་ནི་གཞན་ལས་མ་གྲུབ་པའི་ཐལ་བར་འགྱུར་བའི་གཏན་ཚིགས་ཉིད་ཡིན་ལ་རང་རྒྱུད་ཀྱི་གཏན་ཚིགས་དང་མི་མཐུན་པའི་བྱ་བ་བསྟན་ཏེ། ཡང་ཐལ་བར་འགྱུར་བའི་གཏན་ཚིགས་ཀྱི་སྤྱིའི་མཚན་ཉིད་ནི་མིན་ནོ་ཞེས་སོ། ། དབྱེ་ན་བཟློག་ན། ཕྱོགས་ཆོས་མི་འཕེན་པ་དང་ཁྱབ་པ་མི་འཕེན་པ་གཉིས་སོ། ། གསུམ་པ་རྩོད་སྤང་ནི། ཅི་སྟེ་བ་ལང་གི་སྤྱི་ཆོས་ཅན་དུ་མར་ཐལ། དོན་དམ་པར་གསལ་བ་དུ་མ་ཅིག་ཅར་དུ་འབྲེལ་བའི་ཕྱིར། ཞེས་པའི་ཐལ་བ་འདི་ཐལ་འགྱུར་མ་ཡིན་པར་ཐལ། ཁྱབ་པ་ཁས་བླངས་དང་ཚད་མ་གང་གིས་ཀྱང་མ་གྲུབ་པས་ཁྱེད་ཀྱི་ཐལ་བའི་མཚན་ཉིད་དེ་དང་མི་ལྡན་པའི་ཕྱིར་ཞེ་ན།
མ་གྲུབ་སྟེ། ཁྱབ་པ་ཚད་མས་གྲུབ་པས་གནོད་པ་ཅན་གྱི་ཚད་མ་འཕེན་པའི་ཕྱིར། དེ་ལྟ་ན་ཁྱབ་བྱ་ཁྱབ་བྱེད་གཉིས་ཚད་མས་གྲུབ་པར་ཐལ། ཁྱབ་པ་ཚད་མས་གྲུབ་པའི་ཕྱིར། ཞེ་ན་མ་གྲུབ་བོ། ། འོ་ན་ཅི་ལྟར་ཁྱབ་པ་གྲུབ་ཅེ་ན་ངེས་པའི་སྒོ་ནས་ནི་མིན་གྱི། འབྲེལ་བ་སྟོན་པ་ཙམ་ཡིན་ཏེ། དེ་དག་ཀྱང་ཆོས་མཆོག་ཏུ། གང་ཞིག་དུ་མ་ལ་ཡོད་པ་དེ་ནི་དུ་མ་ཉིད་དེ། ཞེས་ཁྱབ་པ་རབ་ཏུ་སྟོན་པ་ཙམ་ཡིན་ཡང་གནོད་པར་བྱེད་པའི་ཚད་མ་འཕེན་པའི་ཕྱིར།
སྒྲུབ་པར་བྱེད་པ་ཡིན་ནོ། ། ཞེས་དང་། ཁས་བླངས་པས་གནོད་པར་འགྱུར་བ་སྒྲུབ་པར་བྱེད་པའམ། སྒྲུབ་པར་བྱ་བའི་ཆོས་འགའ་ཡང་ངེས་པ་ཉིད་དུ་ནི་མི་བརྗོད་ཀྱི་འོན་ཀྱང་ཆོས་གཉིས་ཀ་ཐེ་ཚོམ་དུ་བསྟན་པ་ཡིན་ཏེ། ཞེས་དང་། ངེས་པ་དང་ལྡན་པ་ནི་གྲུབ་པར་འདོད་པ་བྱ་དགོས་ན། ཐལ་བའི་གཏན་ཚིགས་ནི་ངེས་པར་འདོད་པ་མ་ཡིན་གྱི་འོན་ཀྱང་འབྲེལ་པ་སྟོན་པ་ཙམ་དུ་ཟད་དོ། ། དེ་ནི་ཐེ་ཚོམ་ཟ་བ་ལ་ཡང་ནུས་པ་ཡིན་ནོ་ཞེས་སོ། ། དེ་བཞིན་དུ་རྟག་པར་ཐལ། འཇིག་མེད་ཀྱི་དངོས་པོ་ཡིན་པའི་ཕྱིར།
ཞེས་པ་ལའང་སྤྱིར་འཇིག་མེད་ལ་རྟག་པས་ཁྱབ་པས། འདིར་ཡང་རྟགས་ཆོས་གཉིས་ཡོད་དེ་རང་མི་འདོད་བཞིན་དུ་ཕ་རོལ་ལ་འབྲེལ་བ་གྲུབ་དགོས་སོ་ཞེས་གོ་བར་བྱེད་པ་ཡིན་གྱི་འབྲེལ་བ་རང་ལ་གྲུབ་པ་ནི་མིན་ནོ། ། གསུམ་པ་བསམ་བྱ་ལ་གཉིས་ལས་མཚན་ཉིད་སུན་འབྱིན་དུ་བཀོད་ཀྱང་ཡང་དག་པ་མིན་པའི་སྐྱོན་བརྗོད་པས་སུན་འབྱིན་པར་མི་ནུས་པ་སྟེ། འདི་ལ་ལྟག་ཆོད་ཅེས་ཀྱང་ཟེར་རོ། ། དེ་ཡང་རིགས་ཐིགས་ལས། སུན་འབྱིན་པ་ལྟར་སྣང་བ་དག་ནི་ལྟག་ཆོད་རྣམས་ཏེ། ཡང་དག་པ་མིན་པའི་སྐྱོན་བརྗོད་པ་དག་ནི་ལྟག་ཆོད་རྣམས་ཡིན་ནོ་ཞེས་སོ། ། གཉིས་པ་དབྱེ་ན། མ་ཚང་བ། མ་གྲུབ་པ།
མ་ངེས་པ། འགལ་བར་བརྩད་པའི་ལན་ལྟར་སྣང་བཞིའོ། ། དེ་ལས་གཞན་ལྟག་ཆོད་ཉི་ཤུ་རྩ་བཞི་ལ་སོགས་པ་འདིར་མ་བསྟན་ཏེ། འདི་ཙམ་ཞིག་ཏུ་སུན་འབྱིན་ལྟར་སྣང་གི་རིགས་ཐམས་ཅད་འདུ་ཞིང་བསལ་བའི་དབྱེ་བ་མཐའ་ཡས་བརྗོད་པར་མི་ནུས་པའི་ཕྱིར་ཏེ། རྣམ་ངེས་སུ། ལོག་པའི་ལམ་ལ་མཐའ་མེད་ཕྱིར། ། དེ་དག་འདིར་ནི་སྤྲོ་བྱ་མིན། ། ཞེས་པ་ལྟར་རོ། ། བཞི་པ་ལན་གྱི་ཚུལ་ལ་དགག་པ་ནི་སྔ་རབས་པ་དག་རྟགས་ཁྱབ་མ་གྲུབ་འདོད་པ་སྟེ་གསུམ་ཁོ་ནར་ངེས་ཞེས་པ་མི་འཐད་དེ། སྒྲ་བྱས་ཤིང་།
མི་རྟག་པར་འདོད་པ་ལ་རྟག་པར་ཐལ། བྱས་པའི་ཕྱིར། ཞེས་པ་ལ། གསུམ་པོ་དེས་ལན་གདབ་པར་མི་ནུས་པའི་ཕྱིར། གཞག་པ་ནི། རིགས་གཏེར་དུ། དེས་ན་མཁས་པས་ཐལ་འགྱུར་ལན། ། རྣམ་པར་ཐར་བའི་སྒོ་བཞི་གདབ། ། ཅེས་པ་དང་། མཐུན་པར་ཐལ།
མ་ངེས། མ་གྲུབ། འདོད་པ་སྟེ་བཞིའོ། ། རྟག་པ་དང་། མཚུངས་པའི་ལན་ལ་སོགས་པའང་ཡོད་མོད་ཀྱི་དེ་དག་བཞི་པོ་འདིར་འདུ་བ་ཡིན་ནོ། ། ལན་མི་ཐེབས་བཞིན་དུ་འདེབས་པར་རྩོལ་བ་ནི་ལྟག་ཆོད་ཡིན་པས་དོར་ལ། རིགས་པའི་རྗེས་སུ་འབྲངས་ཏེ་དམ་པའི་རྗེས་སུ་མཐུན་པས་གཟུ་བོར་གནས་པར་བྱའོ། ། འདིར་གཞན་ལུགས་དགག་པ་ནི། ཕན་པ་ཆུང་བས་གཙོ་བོར་མ་བྱས་ཤིང་། མཁས་པར་གྲགས་པ་དག་གིས་ཉེས་པའི་ཆ་སུན་ཕྱུང་བས་དེའི་རྗེས་འཇུག་གཞན་དག་ཀྱང་སུན་ཕྱུང་བར་འགྱུར་བས་མཁས་པར་གྲགས་པ་དག་ཕྱོགས་སྔ་མར་བྱས་ཀྱི་ང་།
ཕྲག་དོག་གིས་མིན་ནོ། ། རིགས་པའི་དེ་ཁོ་ན་ཉིད་རྣམ་པར་ངེས་པ་ལས་གཞན་དོན་རྗེས་སུ་དཔག་པའི་ཡོངས་སུ་བཅད་པ་སྟེ་བཞི་པའོ།། ༈ །གསུམ་པ་རིགས་པ་ཤེས་པའི་ཕན་ཡོན་ནི། སྨྲ་བའི་རྒྱན་རྣམ་པ་ལྔ་པོའི་སྐབས་དེ་ལྟ་བུ་འདི་ལ་ཡང་ཕན་ཡོན་རྣམ་པ་ཉི་ཤུ་རྩ་བདུན་ཡོད་པ་རིག་པར་བྱ་སྟེ། ཉི་ཤུ་བདུན་པོ་གང་ཞེ་ན། འཁོར་གྱི་ནང་དུ་ཤིན་ཏུ་བཀུར་བར་འགྱུར་ཞིང་། ཤིན་ཏུ་ཚིག་བཙུན་པར་འགྱུར་ལ། ཤིན་ཏུ་འཇིགས་པ་མེད་པར་འགྱུར་བ་དང་། གཞན་གྱི་གཞུང་ལུགས་ཀྱི་སྐྱོན་ཤེས་པ་འགྱུར་བ་དང་། བདག་གི་གཞུང་ལུགས་ཀྱི་ཁྱད་པར་ཤེས་པར་འགྱུར་བ་དང་།
མངོན་པར་ཞེན་པ་མེད་པར་འགྱུར་བ་དང་། བསྟན་བཅོས་ཡོངས་སུ་འཛིན་པ་ལ་ཕྱོགས་ལ་ཆགས་པ་མེད་པ་དང་། བདག་གི་འདུལ་བ་ལས་མི་འགྱུར་བ་དང་། གཞན་གྱིས་སྨྲས་པ་ཤིན་ཏུ་མྱུར་བར་འཛིན་ནུས་པ་དང་། གཞན་གྱིས་སྨྲས་པའི་ལན་ཤིན་ཏུ་མྱུར་བར་འདེབས་ནུས་པ་དང་། ཚིག་གི་ཡོན་ཏན་གྱི་འཁོར་དགའ་བར་བྱེད་པ་དང་། རིགས་པ་དེ་ལ་མོས་པ་རྣམས་མགུ་བར་བྱེད་པ་དང་། དོན་གྱིས་ངེས་པའི་ཚིག་བཟང་པོས་ཚིག་དང་ཡི་གེ་བྱེད་པ་དང་། སུས་ཀྱིས་གནོད་པར་མི་འགྱུར་བ། ཡིད་ཀྱིས་གནོད་པར་མི་འགྱུར་བ་དང་།
ཚིག་མི་ཐོགས་པར་སྨྲ་བ་དང་། སྤོབས་པ་ཐུག་པ་མེད་དང་། ལུས་མི་ངལ་བ་དང་། བརྗོད་པ་མེད་པ་དང་། སེམས་ཉམས་པ་མེད་པ་དང་། ལྐོག་མ་ཉམས་པ་མི་འགྱུར་བ་དང་། དེའི་ཚིག་གསལ་ཞིང་བརྡ་ཕྲད་པ་དང་། བདག་ཉིད་བསྲུང་ཞིང་བདག་མི་འཁྲུག་པ་དང་། ཕ་རོལ་གྱི་སེམས་བསྲུང་ཞིང་། ཕ་རོལ་གྱི་འཁྲུག་པར་མི་བྱེད་པ་དང་།
ཕྱིར་སྨྲ་བའི་སེམས་མངོན་པར་དང་བྱེད་པ་དང་། འཁོན་མེད་ཅིང་འགྲན་ཟླ་མེད་པར་འགྱུར་བའི་ལམ་ལ་ཞུགས་པ་དང་། ཕྱོགས་དང་ཕྱོགས་མཚམས་སུ་བསྔགས་པ་དང་། སྒྲ་དང་ཚིགས་སུ་བཅད་པ་རྒྱ་ཆེར་གྲགས་པར་འགྱུར་བ་དང་། སློབ་དཔོན་ཆེན་པོ་སློབ་དཔོན་ཆེན་པོ་ཞེས་བྱའི་གྲངས་སུ་འགྲོ་བ་དང་། འཇིག་རྟེན་དུ་སྒྲ་གྲགས་པར་འགྱུར་བ་སྟེ། དཔེར་ན་འདོད་པ་ལ་ལོངས་སྤྱོད་པ་ནི། ནོར་བུ་དང་། མུ་ཏིག་དང་། བཻ་ཌཱུརྻ་ལ་སོགས་པས་སྤྲོས་པའི་མགུལ་གདུབ་དང་།
གདུ་བུ་དང་། དཔུང་རྒྱན་ལ་སོགས་པའི་རྒྱན་བཏགས་པས་ཤིན་ཏུ་ལྷམ་མེ་ལྷན་ནེ། ལྷང་ངེར་འདུག་པ་དེ་བཞིན་དུ། སྨྲ་བ་པོ་ཡང་ཕན་ཡོན་ཉི་ཤུ་རྩ་བདུན་པོ་འདི་དག་གིས་སྤྲས་པའི་རྒྱན་རྣམ་པ་ལྔ་པོ་དག་གིས་བརྒྱན་ན་ཤིན་ཏུ་ལྷམ་མེ་ལྷན་ནེ། ལྷང་ངེར་འགྱུར་རོ་ཞེས་སོ། ། ཕན་ཡོན་དེ་ལྟ་བུ་ལ་སོགས་པ་དང་ལྡན་པས་རང་གཞན་གྱི་དོན་བསྒྲུབ་པའི་ཕྱིར་རིགས་པའི་གཞུང་ལུགས་དྲི་མ་མེད་པ་རྣམས་དོན་དུ་གཉེར་བར་བྱ་བ་ཡིན་ནོ། ། རིགས་པའི་གཞུང་ལུགས་རྒྱ་མཚོར་གནས་བཅས་ཤིང་། ། ཐུབ་པའི་བཀའ་དང་དགོངས་འགྲེལ་གྲུ་རྫིངས་ཀྱི། ། འདྲེན་བྱེད་བདག་བློའི་དེད་དཔོན་གང་དེ་ཡིས། ། རིགས་དོན་གསལ་བའི་ནོར་བུ་འདི་བླངས་སོ། །
གཟེགས་ཟན་རྐང་མིག་གྲོག་མཁར་འུག་པའི་བུ། ། ཚུར་མཐོང་རྗེས་འབྲང་ལོག་ལྟའི་ལྟོས་འགྲོ་དག ། བདག་བློ་རིགས་པའི་མཁའ་ལྡིང་འདི་འབྱུང་ཞེས། ། ངོ་མཚར་གཏམ་གྱིས་ངོ་ཚའི་ས་འོག་ཞུགས། ། བླང་དོར་རྣམ་དཔྱོད་བློ་གྲོས་འོད་འཕྲོ་བ། ། རིགས་པའི་དེ་ཉིད་གསལ་བ་འདི་ཤར་བས། ། མཁའ་ལ་རྒྱུ་བའི་ཉི་ཟླ་ནོག་ཅན་དེའང་། ། འདི་འོད་མ་བཟོད་རྒྱ་མཚོར་འབྲོས་པ་སྙམ། ། མདོ་དང་སྡེ་བདུན་རང་འགྲེལ་འགྲེལ་བཤད་སོགས། ། མཁས་པའི་ལེགས་བཤད་ལེན་པར་མི་བྱེད་ཅིང་། །
རང་ཚིག་སྔ་ཕྱིའི་དོན་ཡང་མི་མཐུན་པར། ། སྨྱོན་པའི་ཚིག་བཞིན་བབ་ཅོལ་ཕྲེང་བསྒྲིགས་པ། ། བོད་རྒན་བླུན་པོའི་ཚིག་དང་མི་མཐུན་ཕྱིར། ། བླང་དོར་མི་གཉེར་མཁས་པར་མི་བརྟེན་ཞིང་། ། འཇིག་རྟེན་འདི་ཡི་ཚེ་ཐབས་དོན་གཉེར་བའི། ། ལོག་པའི་ལམ་ཞུགས་སྐྱེ་བོས་མི་མཐོང་ཡང་། ། དཔལ་ལྡན་གྲགས་པའི་དགོངས་པ་ཇི་ལྟ་བར། ། ཡུན་དུ་ལེགས་གོམས་མང་དུ་དཔྱད་བྱས་ཤིང་། ། ལུང་དང་རིགས་པའི་དོན་གྱིས་རབ་བསྒྲུབས་པས། ། བློ་གསལ་དོན་གཉེར་སྐྱེ་བོའི་འཇུག་ངོགས་འགྱུར། །
དེ་ཕྱིར་ལེགས་བཤད་འདི་དོན་དོན་གཉེར་བས། ། སྡེ་བདུན་ལྷ་དབང་ཤཱཀྱ་བློ་སོགས་ཀྱི། ། ལེགས་བཤད་ཀུན་ཆུབ་རིགས་པའི་དོན་རྟོགས་ཕྱིར། ། བླང་དོར་ལེགས་གོམས་ཤེས་བྱའི་གནས་རྣམས་ལ། ། མ་རྨོངས་དེ་ཕྱིར་འཇམ་དབྱངས་མཁྱེན་པའི་དཔལ། ། རིམ་གྱིས་ཞུགས་ནས་ཚད་མའི་སྐྱེས་བུར་འགྱུར། ། རྒན་རབས་སྐྱེ་བོའི་ཚིག་ལ་བདེན་བཟུང་བས། ། འདི་དོན་མི་རྟོགས་མངོན་སུམ་མཐོང་འདོད་ཀྱི། ། ཤེས་ལྡན་དེ་དག་འཕགས་ཡུལ་ལེགས་བཤད་ལ། ། འདྲིས་པར་བྱས་ཤིང་མཁས་པའི་ཞབས་བསྟེན་པས། །
ཡིད་ཆེས་འཕེལ་ཞིང་ཚིག་དོན་མངོན་སུམ་འགྱུར། ། བདག་གིས་འདིར་འབད་དགེ་བ་པདྨའི་གཉེན། ། བསོད་ནམས་འོད་ཟེར་སྟོང་རབ་འཕྲོ་བ་གང་། ། ཐོབ་པ་དེ་ཡིས་འགྲོ་བློའི་མུན་པ་དག ། བསལ་ནས་སྐུ་གསུམ་སྣང་བ་རབ་རྒྱས་ཤོག ། ཇི་སྲིད་ནམ་མཁའ་གནས་པ་དེ་སྲིད་དུ། ། ལེགས་བཤད་འདི་ཡང་ནུབ་པར་མི་འགྱུར་ཞིང་། ། རྣམ་པ་ཀུན་ཏུ་ལོག་ལྟའི་རྡུལ་བཅོམ་ནས། ། མཁས་པའི་སྐྱེ་བོ་ཀུན་གྱི་དགའ་སྟོན་ཤོག ། ཚད་མ་མདོ་སྡེ་བདུན་འགྲེལ་བཤད་དང་བཅས་པའི་སྙིང་པོ་རིགས་པའི་དེ་ཁོ་ན་ཉིད་རྣམ་པར་ངེས་པ་ཞེས་བྱ་བ་འདི་ནི།
གྲུབ་པའི་མཐའ་རྒྱ་མཚོའི་ཕ་རོལ་ཏུ་སོན་པ་ཤཱཀྱའི་དགེ་སློང་བསོད་ནམས་རྒྱལ་མཚན་དཔལ་བཟང་པོས་སྣ་ཚོགས་ཅན་གྱི་ལོ། ཆུ་སྟོད་ཀྱི་ཟླ་བའི་ཚེས་གཅིག་ལ་གདན་ས་ཆེན་པོ་དཔལ་ལྡན་ས་སྐྱར་སྦྱར་བའི་ཡི་གེ་པ་ནི། བློ་གྲོས་རབ་ཏུ་གསལ་བའི་བཙུན་པ་མཉྫུ་ཤྲཱིའོ།། །། དགེ་ལེགས་སུ་གྱུར་ཅིག། །། གཅིག་ཞུས།། །། PAGE * MERGEFORMAT 2 བླ་མ་དམ་པ། བསྡུས་པ་ཆེ་བ་རིགས་པའི་དེ་ཉིད་རྣམ་པར་ངེས་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
