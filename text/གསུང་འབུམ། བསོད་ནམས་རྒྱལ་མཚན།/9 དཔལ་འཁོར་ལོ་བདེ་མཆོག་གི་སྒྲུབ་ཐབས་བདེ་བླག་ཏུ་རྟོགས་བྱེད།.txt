གསུང་འབུམ། བསོད་ནམས་རྒྱལ་མཚན།
པོད ༩
དཔལ་འཁོར་ལོ་བདེ་མཆོག་གི་སྒྲུབ་ཐབས་བདེ་བླག་ཏུ་རྟོགས་བྱེད།
༄༅། །དཔལ་འཁོར་ལོ་བདེ་མཆོག་གི་སྒྲུབ་ཐབས་བདེ་བླག་ཏུ་རྟོགས་བྱེད་ཅེས་བྱ་བ་བཞུགས་སོ།། དཔལ་འཁོར་ལོ་བདེ་མཆོག་གི་སྒྲུབ་པའི་ཐབས་བདེ་བླག་ཏུ་རྟོགས་བྱེད་ཅེས་བྱ་བ། རྗེ་བཙུན་རིན་པོ་ཆེ་དམིགས་པ་མེད་པའི་ཐུགས་རྗེ་ཆེན་པོ་དང་ལྡན་པ་རྣམས་དང་། དཔལ་འཁོར་ལོ་བདེ་མཆོག་ལ་གུས་པར་ཕྱག་འཚལ་ལོ། དབང་སྔོན་དང་མཚུངས་སྐུ་ནི་སྣ་ཚོགས་ཞལ་ལྡན་ཞིང་། ། རྟེན་འབྲེལ་དག་པའི་ཕྱག་གི་རྒྱན་སྤྲས་སྒེག་པར་ལྡན། ། རྣམ་མང་སྐུ་དང་ཆ་ལུགས་རབ་བརྗིད་ཨུ་མའི་སྟེང་། ། མཉམ་པར་བཞུགས་པའི་ཧེ་རུ་ཀ་དཔལ་ལ་ཕྱག་འཚལ། ། དེ་ཉིད་སྒྲུབ་པའི་ཐབས་ཀྱི་རིམ། ། རྣལ་འབྱོར་དབང་ཕྱུག་ལཱུ་ཧི་པའི། །
རྗེས་འཇུག་རྗེ་བཙུན་གསུང་ཇི་བཞིན། ། དམ་པས་བསྐུལ་ཕྱིར་བྲི་བར་བྱ། ། དབང་ཐོབ་དམ་ཚིག་སྡོམ་ལྡན་ཞིང་། ། བྱང་ཆུབ་སེམས་ལྡན་སྔགས་སྦྱོར་ཤེས། ། དེ་ཡི་ལམ་རིམ་མཉམ་གཞག་དང་། ། སྤྱོད་ལམ་གཏོར་མ་ཁ་ཟས་ཀྱི། ། རྣལ་འབྱོར་རྣམ་པ་བཞི་ཡིས་བསྡུས། ། དེ་ལ་མཉམ་གཞག་ལ་བསྐྱེད་རྫོགས་གཉིས་ཀྱི། བསྐྱེད་པ་ལ་བདག་ཉིད་ལྟར་བསྐྱེད་ནས་མཆོད་པ་དང་། བཟླས་པ་དངོས་གཞི་ཡིན་ཅིང་།
ཉལ་བའི་རྣལ་འབྱོར་རྫོགས་པ་དང་། ལྡང་བ་དང་ཁྲུས་བསྐྱེད་པའི་སྔོན་འགྲོ་ཡིན་ལ། དག་པ་དྲན་པ་སྤྱོད་ལམ་གྱི་སྐབས་སུའང་འཇུག་མོད་ཀྱི། འདིར་མཉམ་གཞག་ཏུའང་བསྡུས་པའོ། ། འདིར་བསྐྱེད་པ་ལ་རྣལ་འབྱོར་རྒྱས་འབྲིང་བསྡུས་གསུམ་གྱི། དང་པོ་ཁྲིགས་ཆགས་སུ་བརྗོད་ན། སྟན་བདེ་བ་ལ་ཁ་ལྷོ་ཕྱོགས་སུ་བསྟེན་ནས། བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ་ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས་འཕགས་པའི་དགེ་འདུན་ཐམས་ཅད་ཀྱི་མངའ་བདག་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་། ཡི་དམ་དཀྱིལ་འཁོར་གྱི་ལྷ་ཚོགས་རྣམས་ལ་སྐྱབས་སུ་མཆིའོ། ། སངས་རྒྱས་ལ༞ །
ཆོས་ལ༞ ། དགེ་འདུན་ལ༞ ། འགྲོ་རྣམས་བསྒྲལ་འདོད་བསམ་པ་ཡིས། ། སངས་རྒྱས་ཆོས་དང་དགེ་འདུན་ལ། ། བྱང་ཆུབ་སྙིང་པོར་མཆིས་ཀྱི་བར། ། རྟག་པར་བདག་ནི་སྐྱབས་སུ་མཆི། ། ཤེས་རབ་སྙིང་བརྩེ་དང་བཅས་པས། ། བརྩོན་པས་སེམས་ཅན་དོན་དུ་བདག ། སངས་རྒྱས་མདུན་དུ་གནས་བཅས་ཏེ། ། རྫོགས་པའི་སངས་རྒྱས་ཐོབ་པར་བགྱིའོ། །
རང་གི་སྤྱི་བོར་པཾ་ལས་པདྨ་འདབ་མ་བརྒྱད་པའི་སྟེང་དུ། ཨ་ལས་ཟླ་བའི་དཀྱིལ་འཁོར། དེའི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ་ལས་འོད་འཕྲོས། སེམས་ཅན་གྱི་སྡིག་སྒྲིབ་སྦྱངས། ཚུར་འདུས་ཧཱུྃ་ལ་ཐིམ། དེ་འོད་དུ་ཞུ་ཡོངས་སུ་གྱུར་པ་ལས་རྡོ་རྗེ་སེམས་དཔའ་དཀར་པོ་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། ཡུམ་རྡོ་རྗེ་སྙེམས་མ་དཀར་མོ་གྲི་གུག་དང་ཐོད་པ་འཛིན་པས་ཡབ་ལ་འཁྱུད་པ། གཉིས་ཀའང་རུས་པ་དང་རིན་པོ་ཆེའི་རྒྱན་གྱིས་བརྒྱན་པ་སྐྱིལ་མོ་ཀྲུང་གིས་བཞུགས་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ།
ཧཱུྃ་ལས་འོད་འཕྲོས་སངས་རྒྱས་ཐམས་ཅད་སྤྱན་དྲངས། གཉིས་སུ་མེད་པར་བསྟིམ། ཛཿཧཱུྃ་བཾ་ཧོཿ བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱིས་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་གི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། ཐུགས་ཀ་ནས་ཡེ་ཤེས་ཀྱི་བདུད་རྩིའི་རྒྱུན་བབས། བདག་གི་ཚངས་བུག་ནས་ཞུགས། ལུས་ཐམས་ཅད་གང་། ནད་གདོན་སྡིག་སྒྲིབ་ཐམས་ཅད་དུད་ཁུའི་རྣམ་པས་རྐང་པའི་མཐེ་བོང་ནས་འཛགས། ཨོཾ་ཤྲཱི་བཛྲ་ཧེ་རུ་ཀ་ས་མཱ་ཡ་མ་ནུ་པཱ་ལཱ་ཡ། བཛྲ་ཧེ་རུ་ཀ་ཏྭེ་ནོ་པ་ཏིཥྛ།
དྲི་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ། སརྦ་སིདྡྷི་མྨེ་པྲ་ཡཙྪ། སརྦ་ཀརྨྨཿསུ་ཙ་མེ། ཙིཏྟ་ཤྲེ་ཡཿཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ་ག་ཝན་ཧེ་རུ་ཀ་མཱ་མེ་མུཉྫ། ཧེ་རུ་ཀོ་བྷ་ཝ།
མཧཱ་ས་མ་ཡ་སཏྭ་ཨཱཿཧཱུྃ་ཕཊ྄། བདག་ནི་མི་ཤེས་རྨོངས་པ་ཡིས། ། དམ་ཚིག་ལ་ནི་འགལ་ཞིང་ཉམས། ། བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་གཙོ་ལ་བདག་སྐྱབས་མཆི། ། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་པ་སྒྲིབ་པ་ཉེས་པ་ལྟུང་བ་གྲིབ་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། རྡོ་རྗེ་སེམས་དཔའ་འོད་དུ་ཞུ་རང་ལ་ཐིམ་པས་རང་ཉིད་བདེ་མཆོག་ཡབ་ཡུམ་དུ་གྱུར།
ཨོཾ་ཨཱཿཧཱུྃ། ཤྲཱི་ཧེ་རུ་ཀ་ཨ་ཧཾ། ཤྲཱི་ནི་གཉིས་མེད་ཡེ་ཤེས་ཏེ། ། ཧེ་ནི་རྒྱུ་ཚོགས་སྟོང་པ་ཉིད། ། རུ་ནི་ཚོགས་དང་བྲལ་བ་ཉིད། ། ཀ་ནི་གང་དུའང་མི་གནས་པའོ། ། སྙིང་གི་ནང་དུ་ཨ་རྣམ་པར་མི་རྟོག་པའི་ཡེ་ཤེས་ལས་བྱུང་བའི་ཟླ་བའི་དཀྱིལ་འཁོར་དག་པ་འཇིག་རྟེན་པའི་ཡེ་ཤེས་ཀྱི་སྟེང་དུ། གཟུང་འཛིན་དང་བྲལ་བའི་སེམས་ཧཱུྃ་དུ་དམིགས་པའི་ཞབས་ཀྱུ་བྱ་བ་གྲུབ། ཁོག་པ་སོ་སོར་རྟོགས་པ། མགོ་བོ་མཉམ་པ་ཉིད།
ཟླ་ཚེས་མེ་ལོང་ལྟ་བུ། ཐིག་ལེ་ཆོས་ཀྱི་དབྱིངས་ཏེ། ཡེ་ཤེས་ལྔའི་རང་བཞིན་ཧཱུྃ་ལས་འོད་ཟེར་སྔོན་པོ་བྱུང་བས་རྩ་ཞལ་ལྗང་གུ་བྱུང་བས་བྱང་ཞལ། དམར་པོ་བྱུང་བས་ནུབ་ཞལ། སེར་པོ་བྱུང་བས་ལྷོ་ཞལ་ལས་འཕྲོས་ཕྱོགས་བཞི་ནས་བརྩམས་ཏེ། ཕྱོགས་བཅུ་ཐམས་ཅད་དུ་ཁྱབ་པས་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན། སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ། བདེ་བ་བླ་ན་མེད་པ་དང་མི་འབྲལ། ཆགས་སྡང་མེད་ཅིང་འཇིག་རྟེན་ཆོས་བརྒྱད་བཏང་སྙོམས་པར་གྱུར། སུ་ཁེ་བྷ་ཝནྟུ།
འོད་ཟེར་ཚུར་འདུས་ཧཱུྃ་ལ་ཐིམ། སླར་ཧཱུྃ་ལས་འོད་འཕྲོས། ལུས་གང་ཐོག་མ་མེད་པ་ནས་བསགས་པའི་སྡིག་སྒྲིབ་དག འོད་ཕྱིར་འཕྲོས། སེམས་ཅན་ཐམས་ཅད་ཀྱི་སྡིག་སྒྲིབ་དག་པས་ཐམས་ཅད་བདེ་མཆོག་ཏུ་གྱུར། འོད་ཟེར་གྱི་རྣམ་པར་ཚུར་འདུས། བ་སྤུའི་བུ་ག་ནས་ཞུགས་པས། རང་གི་གཟུགས་ཕུང་རྣམ་པར་སྣང་མཛད། ཚོར་བ་རྡོ་རྗེ་ཉི་མ། འདུ་ཤེས་པདྨ་གར་དབང་།
འདུ་བྱེད་རྡོ་རྗེ་རྒྱལ་པོ། རྣམ་ཤེས་རྡོ་རྗེ་སེམས་དཔའ། དེ་ཐམས་ཅད་གཅིག་ཏུ་གྱུར་པ་དཔལ་ཧེ་རུ་ཀ མིག་གཏི་མུག་རྡོ་རྗེ། རྣ་བ་ཞེ་སྡང་རྡོ་རྗེ། སྣ་སེར་སྣ་རྡོ་རྗེ། ཁ་འདོད་ཆགས་རྡོ་རྗེ། ལུས་ཕྲག་དོག་རྡོ་རྗེ། སྐྱེ་མཆེད་ཐམས་ཅད་དབང་ཕྱུག་རྡོ་རྗེ། ས་ཁམས་ལྟུང་བྱེད་མ།
ཆུ་ཁམས་གསོད་བྱེད་མ། མེ་ཁམས་འགུགས་བྱེད་མ། རླུང་ཁམས་གར་གྱི་དབང་ཕྱུག་མ། ནམ་མཁའི་ཁམས་དང་པད་མ་དྲ་བ་ཅན་དུ་གྱུར། ཡང་སྙིང་ཀའི་ཧཱུྃ་ལས་འོད་འཕྲོས། མདུན་གྱི་ནམ་མཁའ་སྟེང་དུ་བླ་མ་རྡོ་རྗེ་ཆོས་ཀྱི་རྣམ་པ་སྐུ་མདོག་དམར་པོ་རྡོ་རྗེ་དང་དྲིལ་བུ་འཛིན་པ་ལ་བརྒྱུད་པའི་བླ་མ་ཐམས་ཅད་དང་། འོག་ཏུ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་སྤྱན་དྲངས། ན་མོ་གུ་རུ་བྷྱཿན་མཿཤྲཱི་ཙཀྲ་སམྦ་ར་མཎྜལ་བྷྱཿ ཨོཾ་སརྦ་ཏ་ཐཱ་ག་ཏཱ་ཤྲཱི་ཙཀྲ་སམྦ་ར་མཎྜལ་ཙཀྲ་སརྠ་བཱི་ར་ཡོ་གི་ནི་ཨརྒྷཾ་པྲ་ཏཱིཙྪ་སྭཱཧཱ། པདྱཾ་པྲ་ཏཱིཙྪ་སྭཱཧཱ།
བཛྲ་པུཥྤེ་ཨཱཿཧཱུྃ། བཛྲ་དྷུ་པེ་ཨཱཿཧཱུྃ། བཛྲ་ཨཱ་ལོ་ཀེ་ཨཱཿཧཱུྃ། བཛྲ་གནྡྷེ་ཨཱཿཧཱུྃ། བཛྲ་ནེ་ཝི་ཏེ་ཨཱཿཧཱུྃ། བཛྲ་ཤཔྡ་ཨཱཿཧཱུྃ། ན་མོ་ཆོས་ཀྱི་དབྱིངས་ཀྱི་བྱིན་རླབས་དང་། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་རྣམ་པར་དག་པའི་བྱིན་རླབས་དང་། གསང་སྔགས་དང་ཕྱག་རྒྱའི་མཐུ་དང་། བདག་གི་མོས་པ་དང་།
ཏིང་ངེ་འཛིན་དང་། སྨོན་ལམ་གྱི་དབང་གིས་འཇིག་རྟེན་གྱི་ཁམས་ན་བདག་པོས་ཡོངས་སུ་མ་བཟུང་བའི་མཆོད་པའི་བྱེ་བྲག་ཇི་སྙེད་ཡོད་པ་དང་། གཞན་ཡང་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ་ཞིག་བླ་མ་དང་དཀྱིལ་འཁོར་གྱི་འཁོར་ལོ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག ཨོཾ་སརྦ་བིད་པུ་ར་པུ་ར། སཱུ་ར་སཱུ་ར། ཨ་བརྟ་ཡ། ཨ་བརྟ་ཡ་ཧོཿ ན་མཿསམནྟ་བུདྡྷ་ནཾ། ཨ་བྷིསྨ་ར་ཡེ། སྥ་ར་ཎ་ཨི་མཾ་ག་ག་ན་ཁཾ་དྷརྨྨཿདྷ་ཏུ་ཨཱ་ཀཱ་ཤ་ས་མནྟ་མཾ།
སརྦྦ་ཏ་ཐཱ་ག་ཏཱ་པ་རི་ཤོ་དྷ་ལེ་མཎྜ་ལེ་མ་མ་པྲ་ཎི་ཏེ། པཱུ་ཎྱེ་ཛྙཱ་ན་བ་ལེན། སརྦྦ་ཏ་ཐཱ་ག་ཏ་བ་ལེནྣ། བནྡྷན་པསྡྱ་ན་བ་ལེ་ཙ་ཡེ་སྭཱཧཱ། བླ་མ་དང་ཡི་དམ་དཀྱིལ་འཁོར་གྱི་ལྷ་ཚོགས་སངས་རྒྱས་དང་བྱང་ཆུབ་སེམས་དཔའི་ཚོགས་ཐམས་ཅད་བདག་ལ་དགོངས་སུ་གསོལ། བདག་མིང་འདི་ཞེས་བྱ་བས་ཚེ་ཐོག་མ་མེད་པ་ནས་འདོད་ཆགས་དང་ཞེ་སྡང་དང་གཏི་མུག་གི་དབང་གིས་ལུས་དང་ངག་དང་ཡིད་ཀྱི་སྒོ་ནས་སྡིག་པའི་ལས་བགྱིས་པ་དང་། བགྱིད་དུ་བསྩལ་བ་དང་། བགྱིད་པ་ལ་རྗེས་སུ་ཡི་རང་བ་ཅི་བགྱིས་པ་དེ་དག་ཐམས་ཅད་བླ་མ་དང་དཀྱིལ་འཁོར་གྱི་ལྷ་ཚོགས་རྣམས་ཀྱི་སྤྱན་སྔར་སོ་སོར་བཤགས་ཤིང་སླར་ཡང་མི་བགྱིད་དོ། ། བདག་དུས་འདི་ནས་བཟུང་ནས་ཇི་སྲིད་སྙིང་པོ་འཁོར་ལོ་བདེ་མཆོག་གི་གོ་འཕང་མ་ཐོབ་ཀྱི་བར་དུ། སངས་རྒྱས་ལ་སྐྱབས་སུ་མཆིའོ། །
ཆོས་ལ༞ ། དགེ་འདུན་ལ༞ ། བདག་གི་འཁོར་ལོ་བདེ་མཆོག་གི་དམ་ཚིག་དང་སྡོམ་པའི་ཚོགས་བླང་ཞིང་ཡང་དག་པར་བསྐྱང་བར་བགྱིའོ། ། སངས་རྒྱས་དང་བྱང་ཆུབ་སེམས་དཔའ་དང་རང་སངས་རྒྱས་དང་འཕགས་པ་ཉན་ཐོས་དང་སོ་སོའི་སྐྱེ་བོའི་དགེ་བའི་རྩ་བ་ཐམས་ཅད་ལ་རྗེས་སུ་ཡི་རང་བར་བགྱིའོ། ། སེམས་ཅན་མ་སྒྲལ་བ་རྣམས་བསྒྲལ་བར་བགྱིའོ། ། མ་གྲོལ་བ་རྣམས་དགྲོལ་བར་བགྱིའོ། ། དབུགས་མ་ཕྱུང་བ་རྣམས་དབུགས་དབྱུང་བར་བགྱིའོ། ། ཡོངས་སུ་མྱ་ངན་ལས་མ་འདས་པ་རྣམས་མྱ་ངན་ལས་འདའ་བར་བགྱིའོ། ། དེ་བཞིན་གཤེགས་པ་ཆོས་ཀྱི་འཁོར་ལོ་བསྐོར་བར་མི་མཛད་པ་དེ་དག་ཐམས་ཅད་ཆོས་ཀྱི་འཁོར་ལོ་བསྐོར་བའི་ཕྱིར་བསྐུལ་བར་བགྱིའོ། ། དེ་བཞིན་གཤེགས་པ་ཡོངས་སུ་མྱ་ངན་ལས་འདའ་བར་བཞེད་པ་དེ་དག་ཐམས་ཅད་མྱ་ངན་ལས་མི་འདའ་བར་གསོལ་བ་འདེབས་པར་བགྱིའོ། །
བདག་གིས་དཔལ་འཁོར་ལོ་བདེ་མཆོག་གི་ལམ་རིམ་པ་གཉིས་ལ་གནས་པར་བགྱིའོ། ། བདག་གིས་དེ་ལྟར་བགྱིས་པའི་དགེ་བའི་རྩ་བ་འདིས་བདག་དང་སེམས་ཅན་ཐམས་ཅད་ཀྱིས་འཁོར་ལོ་སྡོམ་པའི་གོ་འཕང་མྱུར་དུ་ཐོབ་པར་གྱུར་ཅིག རིགས་ཀྱི་བུ་ཁྱོད་ཀྱི་གནས་པ་འདི་ལེགས་པར་གནས་པ་ཡིན་གྱིས། གནས་པ་འདིས་གནས་ན། མཆོག་གི་གོ་འཕང་ཐོབ་པར་འགྱུར་རོ། ། ཨརྒྷཾ་སྭཱཧཱ། བཛྲ་མུཿ སྙིང་ཀའི་ཧཱུྃ་ལས་སྒོ་མཚམས་མ་བརྒྱད། ཁཎྜ་རོ་ཧ་གཉིས་དང་བཅས་པ་ཕྱོགས་མཚམས་སྟེང་འོག་ཏུ་སྤྲོས་པས་བགེགས་ཐམས་ཅད་བསྐྲད། ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ྄།
ཨོཾ་གྲྀཧྞ་གྲྀཧྞ་ཧཱུྃ་ཕཊ྄། ཨོཾ་གྲྀཧྞ་པ་ཡ། གྲྀཧྞ་པ་ཡ་ཧཱུྃ་ཕཊ྄། ཨོཾ་ཨཱ་ན་ཡ་ཧོ་བྷ་ག་ཝན་བཛྲ་རཱ་ཛཱ་ཡ་ཧཱུྃ་ཧཱུྃ་ཕཊ྄། ས་གཞི་དེ་རཾ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་ལས་སྣ་ཚོགས་རྡོ་རྗེ་ཤར་སྔོ། ལྷོ་སེར། ནུབ་དམར། བྱང་ལྗང་། ལྟེ་བ་ལ་ཧཱུྃ་གིས་མཚན་པ་ལས་འོད་འཕྲོས་རྡོ་རྗེའི་ས་གཞི།
ར་བ། དྲ་བ། གུར། བླ་རེ། མདའི་དྲ་བ། ཡེ་ཤེས་ཀྱི་མེ་འབར་བར་གྱུར། ཨོཾ་མེ་དི་ནི་བཛྲི་བྷཱ་ཝ་བནྡྷ་ཧཱུྃ་ཧཱུྃ་ཧཱུྃ་ཕཊ྄། ཨོཾ་བཛྲ་པྲ་ཀ་ར་ཧཱུྃ་བཾ་ཧཱུྃ་ཕཊ྄། ཨོཾ་བཛྲ་པཉྩ་ར་ཧཱུྃ་ཡཾ་ཧཱུྃ། ཨོཾ་བཛྲ་བི་ད་ན་ཧཱུྃ་ཁཾ་ཧཱུྃ།
ཨོཾ་བཛྲ་ས་ར་ཛྭ་ལ་ཏྲཾ་སཾ་ཏྲཾ། ཨོཾ་བཛྲ་ཛྭ་ལ་ཨ་ན་ལཱརྐ་ཧཱུྃ་རཾ་ཧཱུྃ། ཧཱུྃ་ལས་སྒོ་མཚམས་མ་བརྒྱད། ཁཎྜ་རོ་ཧ་གཉིས་དང་བཅས་པ་སྤྲོས། ཕྱོགས་སྐྱོང་བཅུས་གཙོས་བྱས་པའི་བགེགས་ཐམས་ཅད་བཀུག དཀར་ཕྱོགས་ལ་དགའ་བ་རྣམས་སྐྱབས་འགྲོ་སེམས་བསྐྱེད་ལ་བཀོད། ནག་ཕྱོགས་ལ་དགའ་བ་རྣམས་ཚར་བཅད། ཕྱོགས་སྐྱོང་བཅུ་མེ་རིའི་ནང་མདའི་དྲ་བའི་འོག་གི་རྡོ་རྗེའི་འོབས་ཀྱི་ཁ་ཁྱེར་ལ་བཀོད། ཧཱུྃ་ལས་རྡོ་རྗེ་ཕུར་བུ་དང་། ཐོ་བའི་ཚོགས་སྤྲོས།
ཕོ་ཉ་རྣམས་ལ་གཏད། སྤྱི་བོ་ནས་ཕུར་བུས་གདབ། ཐོ་བས་བརྡུངས་སྤྱི་གཙུག་ནས་རྐང་མཐིལ་གྱི་བར་ཐལ་བྱུང་དུ་ཕུག་པས་སྲོག་དང་བྲལ་བར་གྱུར། ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦྦ་དུཥྚ་ན་ཕཊ྄། ཀཱི་ལ་ཡ་ཀཱི་ལ་ཡ་སརྦྦ་པཱ་པཾ་ཕཊ྄་ཧཱུྃ་ཧཱུྃ་བཛྲ་ཀཱི་ལ་ཡ་བཛྲ་དྷ་ར་ཨཛྙཱ་པྲ་ཏི་སརྦྦ་བིགྷྣན་ཀཱ་ཡ་ཝཱ་ཀ་ཙིཏྟ་བཛྲ་ཀཱི་ལ་ཡ་ཧཱུྃ་ཕཊ྄། ཨོཾ་བཛྲ་མུངྒ་ར་བ་ཀཱི་ལ་ཡ་ཨཱ་ཀོ་ཊ་ཡ་ཧཱུྃ་ཕཊ྄། གདུག་པ་ཅན་ཐམས་ཅད་ཀྱི་སྡིག་པ་དག་ནས་རྣམ་ཤེས་མི་བསྐྱོད་པའི་ཞིང་དུ་སྐྱེ་བར་གྱུར་ཅིག ཕོ་ཉ་དེ་དག་ལས་རང་འདྲའི་སྤྲུལ་པ་མཚོན་ཆ་སྣ་ཚོགས་ཐོགས་པ་སྤྲོས་རྡོ་རྗེ་ར་བའི་དྲ་མིག་ནས། མི་མཐུན་པའི་ཕྱོགས་ཐམས་ཅད་བསྲུང་ཞིང་བཞུགས་པར་གྱུར། ཕྱི་ནང་གི་བསྡུས་པའི་ཆོས་ཐམས་ཅད་རང་གི་སེམས་ཙམ་དུ་སྒྱུ་མ་དང་མིག་ཡོར་ལྟ་བུར་གྱུར།
ཨོཾ་སྭ་བྷཱ་ཝ་ཤུདྷཿསརྦ་དྷརྨྨཿསྭ་བཱ་ཝ་ཤུདྡྷོཧཾ། སྒྱུ་མའང་མི་དམིགས་ལ་རང་བཞིན་མེད་པ་སྟོང་པ་ཉིད་དུ་གྱུར། ཨོཾ་ཤཱུ་ནྱེ་ཏཱ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་གཞུའི་དབྱིབས་ལྟ་བུ་བ་དན་གྱིས་མཚན་པ། རཾ་ལས་མེའི་དཀྱིལ་འཁོར་གྲུ་གསུམ་དམར་པོ་འབར་བས་མཚན་པ། ཝཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པས་མཚན་པ། ལཾ་ལས་སའི་དཀྱིལ་འཁོར་གྲུ་བཞི་སེར་པོ་གྲྭ་བཞིར་རྡོ་རྗེ་རྩེ་གསུམ་པས་མཚན་པ་རྣམས་རྩེགས་པའི་སྟེང་དུ་སུཾ་ལས་རིའི་རྒྱལ་པོ་རི་རབ། ཤར་ཤེལ་ལས་གྲུབ་པ། བྱང་གསེར་ལས་གྲུབ་པ། ནུབ་པདྨ་རཱ་ག་ལས་གྲུབ་པ།
ལྷོ་བཻ་ཌཱུརྻའི་རང་བཞིན་ལས་གྲུབ་པ། གྲུ་བཞི་པ་ལྕོག་བརྒྱད་དང་ལྡན་པའི་སྟེང་དུ། ཧཱུྃ་ལས་སྣ་ཚོགས་རྡོ་རྗེ་ཤར་སྔོ། བྱང་ལྗང་། ནུབ་དམར། ལྷོ་སེར། དབུས་མཐིང་ནག དེའི་སྟེང་དུ་པཾ་ལས་པདྨ་འདབ་མ་བརྒྱད་པའི་དབུས་སུ། ཨ་ཨཱཿ ཨི་ཨཱི།
ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཱཿཕྲག་གཉིས་གཡོན་སྐོར་དུ་མཚན་བཟང་པོ་སོ་གཉིས་ཀྱི་ངོ་བོ་ཡོངས་སུ་གྱུར་པའི་ཟླ་བའི་དཀྱིལ་འཁོར་མེ་ལོང་ལྟ་བུའི་ཡེ་ཤེས་དེའི་སྟེང་དུ། ཀ་ཁ་ག་གྷ་ང་། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན།
པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵ། ཡ་ར་ལ་ཝ། ཌ་ཌྷ་ད་དྷ། ཕྲག་གཉིས་གཡས་སྐོར་དཔེ་བྱེད་བརྒྱད་ཅུའི་ངོ་བོ་ཡོངས་སུ་གྱུར་པའི་ཉི་མའི་དཀྱིལ་འཁོར་མཉམ་པ་ཉིད་ཀྱི་ཡེ་ཤེས། དེ་གཉིས་ཀྱི་བར་དུ་ཧཱུྃ་དཀར་པོ་སོ་སོར་རྟོགས་པའི་ཡེ་ཤེས། ཉི་མའི་སྟེང་དུ་ཐ་མལ་པའི་ལུས་ངག་ཡིད་གསུམ་གྱི་ངོ་བོ་ཨོཾ་ཨཱཿཧཱུྃ། ཡུམ་གྱི་མཁའ་དག་པ་པདྨ། ཡབ་ཀྱི་བྱང་སེམས་མཚོན་པ་ཟླ་བ།
སེམས་ཀྱི་རང་བཞིན་འོད་གསལ་བ་མཚོན་པ་ཧཱུྃ་རྣམས་རིམ་གྱིས་རྩེགས་པར་གྱུར་པའི་ཨོཾ་ཨཱཿལ། དེ་ཧཱུྃ་ལ། དེ་པདྨ། དེ་ཟླ་བ། དེ་ཧཱུྃ་གི་ཞབས་ཀྱུ། དེ་ཁོག་པ། དེ་མགོ་བོ། དེ་ཟླ་ཚེས། དེ་ཐིག་ལེ། དེ་ནཱ་ད་ལ་རིམ་པས་ཐིམ་པས།
ནཱ་ད་དམར་སྐྱ་ཕྲ་ཞིང་བརྗིད་པ་དེ་ཀ་ར་ཀ་ར་ལ་སོགས་པའི་སྒྲ་སྒྲོག་པ་འཁྱོག་བཞིན་པས་མྱུར་དུ་བབས་ཏེ། ཉི་མའི་དཀྱིལ་འཁོར་ཕུག ཧཱུྃ་ལ་ཐིམ་པའི་རྐྱེན་གྱིས་ཐམས་ཅད་གཅིག་ཏུ་འདྲེས་པ་བྱ་བ་གྲུབ་པའི་ཡེ་ཤེས། དེ་ཡོངས་སུ་གྱུར་པ་ལས། ཆོས་དབྱིངས་ཡེ་ཤེས་ཀྱི་ངོ་བོ་རྟེན་དང་བརྟེན་པར་བཅས་པའི་དཀྱིལ་འཁོར་གྱི་འཁོར་ལོ་ཅིག་ཅར་གསལ་བར་གྱུར་པའི་གཞལ་ཡས་ཁང་ནི། རིན་པོ་ཆེ་སྣ་ཚོགས་ལས་གྲུབ་པ་གྲུ་བཞི་པ་སྒོ་བཞི་པ། ནང་ནས་ནག་དཀར་སེར་དམར་ལྗང་བའི་རྩིག་པ་ལྔ་དང་ལྡན་པ། དེའི་སྟེང་དུ་རིན་པོ་ཆེའི་ཕ་གུ་སེར་པོའི་ཁ་ཁྱེར་དང་མདའ་ཡབ་ལ་ཟླ་བ་རླུང་གིས་སྐྱོད་པ། དྲིལ་བུ་གཡེར་ཁ་དང་བཅས་པའི་དྲ་བ་དང་དྲ་བ་ཕྱེད་པ་འཕྱང་བ། མདའ་ཡབ་ཀྱི་སྟེང་དུ་རིན་པོ་ཆེའི་དྲ་བ་སེང་མའི་པུ་ཤུས་བསྐོར་བ།
ཕྱི་རོལ་འདོད་ཡོན་གྱི་སྣམ་བུ་དམར་པོའི་སྟེང་དུ། ཕྱོགས་རེ་རེ་ནས་མཛེས་ཤིང་ཡིད་དུ་འོང་བའི་ལྷ་མོ་བཞི་བཞིས་མཆོད་རྫས་དཔག་ཏུ་མེད་པ་ཐོགས་ནས་མཆོད་པ་བྱེད་པ། བྲིས་པ་ལྟར་གློ་འབུར་དུ་གྱུར་པའི་སྒོ་བཞིའི་རྩིག་པའི་སྟེང་དུ་ཅུང་ཟད་མ་རེག་པར་ཀ་བ་བཞི་བཞིས་བཏེགས་པའི་རྟ་བབས་བང་རིམ་བཞི་པའི་སྟེང་དུ་ཆོས་ཀྱི་འཁོར་ལོ་དང་རི་དྭགས་དང་གདུགས་དང་ལྡན་པ། རྔ་ཡབ་ནོར་བུའི་ཡུ་བ་ཅན། རིན་པོ་ཆེ་དང་མེ་ཏོག་གི་ཕྲེང་བ་དང་། གོས་དང་འཕན་ལ་སོགས་པའི་རྒྱན་སྣ་ཚོགས་པས་བརྒྱན་པར་བྱས་པའི་ཕྱི་རོལ་དུ་ཤར་གཏུམ་དྲག བྱང་ཚང་ཚིང་འཁྲིགས་པ། ནུབ་འུར་འུར་འབར་བ། ལྷོ་འཇིགས་སུ་རུང་བ། མེ་ནགས་ཚལ་ཕུན་སུམ་ཚོགས་པ།
སྲིན་པོ་མུན་པ་མི་བཟད་པ། རླུང་ཀི་ལི་ཀི་ལིའི་སྒྲ་སྒྲོག་པ། དབང་ལྡན་ཧ་ཧ་རྒོད་པའི་དུར་ཁྲོད། དེ་རྣམས་སུ་རིམ་པ་དེ་ཉིད་ཀྱིས་བརྒྱ་བྱིན་སེར་པོ་གླང་པོ་ཆེ་ལ་གནས་པ་རྡོ་རྗེ་འཛིན་པ། གནོད་སྦྱིན་སེར་པོ་རྟ་ལ་གནས་པ་དབྱུག་ཏོ་འཛིན་པ། ཆུ་ལྷ་དཀར་པོ་ཆུ་སྲིན་ལ་གནས་པ་སྦྲུལ་ཞགས་འཛིན་པ། གཤིན་རྗེ་སྔོན་པོ་མ་ཧེ་ལ་གནས་པ་བེ་ཅོན་འཛིན་པ། མེ་ལྷ་དམར་པོ་ར་སྐྱེས་ལ་གནས་པ་ཕྱག་བཞིའི་གཡས་གཉིས་མཆོད་སྦྱིན་དང་དབྱུག་གུ་གསུམ་པ། གཡོན་གཉིས་བགྲང་ཕྲེང་དང་སྤྱི་བླུགས་འཛིན་པ། སྲིན་པོ་ནག་པོ་རོ་ལངས་ལ་གནས་པ་གྲི་ཐོད་འཛིན་པ།
རླུང་ལྷ་ལྗང་གུ་ཤ་བ་ལ་གནས་པ་བ་དན་འཛིན་པ། དབང་ལྡན་དཀར་པོ་གླང་ལ་གནས་པ་རྩེ་གསུམ་འཛིན་པ། ཐམས་ཅད་ཀྱང་རྒྱན་གྱིས་བརྒྱན་ཅིང་རང་འདྲའི་རིག་མས་གཡོན་ནས་བརྟེན་པ། སྤྱི་བོས་བཅོམ་ལྡན་འདས་ལ་འདུད་པ། ཤིང་བརྒྱད་ནི་ཤི་རི་ཤ། ཨ་ཤྭདཐ། ཀཾ་ཀ་ལ། ཙུ་ཏ། ཀ་རཉྫ། ལ་ཏ་པར་ཀ་ཏི།
པདྷི་པ་ཏ། བྷ་དྲ་ཏེ་ཤིང་བརྒྱད། དེ་དག་ལ་རྟེན་ཏེ་སྒོ་མཚམས་མ་བརྒྱད་ཀྱི་གཟུགས་འཛིན་པའི་དྲག་སྐྱོང་པ་ལ་སོགས་པའི་ཞིང་སྐྱོང་བརྒྱད། ནོར་རྒྱས། འཇོག་པོ། སྟོབས་ཀྱི་རྒྱུ། པདྨ། ཧུ་ལུནྟ། རིགས་ལྡན། དུང་སྐྱོང་།
པད་ཆེན་ཏེ་ཀླུ་བརྒྱད། སྒྲ་གྲགས་པ། རྨུགས་པ། མུན་པ་ཅན། ཀུན་ཏུ་འཁྱིལ་བ། གང་བ། འབབ་པ། དྲག་པོ། འཁྲིགས་པ་སྟེ་སྤྲིན་བརྒྱད། གཞན་ཡང་ཆུ་བརྒྱད།
མེ་བརྒྱད། མཆོད་རྟེན་བརྒྱད། སྤྲུལ་པའི་དཔའ་བོ། རྣལ་འབྱོར་མ། གྲུབ་པ་རིག་འཛིན། མཁའ་འགྲོ། མཁའ་འགྲོ་མ། འདྲེ། སྲིན་པོ། གནོད་སྦྱིན།
ཤ་ཟ། རོ་ལངས། འབྱུང་པོ། ལྕེ་སྤྱང་ལ་སོགས་པའི་ཚོགས་ཀྱིས་ཡོངས་སུ་བསྐོར་བའི་ནང་གི་ལྷ་སྣམ་ཤར་སྔོ། བྱང་ལྗང་། ནུབ་དམར། ལྷོ་སེར། དབུས་སུ་མཐིང་ཁ་འཁོར་ལོ་རིམ་པ་བཞི། མཆོད་རྟེན་ཟླུམ་པོ་བང་རིམ་བཞི་པའི་དབྱིབས་ལྟར། སྟེང་མ་སྟེང་མ་ལྷ་སོ་སོའི་པུས་མོ་རེ་ཙམ་གྱིས་ཇེ་མཐོ་ཇེ་མཐོར་གྱུར་པའི་འཁོར་ལོ་རྣམས་གཞི་སྔོན་པོའི་སྟེང་ན་རྩིབས་ཅུང་ཟད་མཐོ་བར་གྱུར་པའི་དབུས་སུ་སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ།
རང་ཉིད་འཁོར་ལོ་བདེ་མཆོག་འབྱུང་བ་བཞི། ཚད་མེད་བཞི། རྣམ་ཐར་བཞི། ཕྲིན་ལས་བཞི་དག་པས། ཞལ་བཞི། རྩ་ཞལ་སྔོ། གཡོན་ཞལ་ལྗང་། རྒྱབ་ཞལ་དམར་བ། གཡས་ཞལ་སེར་བ། ཆོས་དབྱིངས་ཡེ་ཤེས་མི་འགྱུར་བ་སྐུ་མདོག་སྔོན་པོ།
ཁམས་གསུམ་ལ་གཟིགས་ཤིང་། དུས་གསུམ་མཁྱེན་པས་ཞལ་རེ་རེ་ལ་སྤྱན་གསུམ་གསུམ་པ། རྟེན་འབྲེལ་བཅུ་གཉིས་ལུགས་འབྱུང་དང་ལུགས་ཟློག་ཐུགས་སུ་ཆུད་ཅིང་། འཕོ་བ་བཅུ་གཉིས་དག་པས་ཕྱག་བཅུ་གཉིས་པ། སྟོང་ཉིད་སྙིང་རྗེ་དག་པས་རྡོ་རྗེ་དང་དྲིལ་བུ་འཛིན་པའི་ཕྱག་དང་པོ་གཉིས་ཐབས་ཤེས་ཟུང་དུ་ཆུད་པས་ཡུམ་ལ་འཁྱུད་པ། རྨོངས་པའི་གླང་པོ་དྲལ་བས་ཕྱག་འོག་མ་གཉིས་གླང་པོ་ཆེའི་ལྤགས་པ་མགོ་གཡས་སུ་བསྟན་ཏེ་རྒྱངས་ནས་གྱོན་པ། མཆོག་ཏུ་དགའ་བའི་སྒྲ་སྒྲོགས་པས་གཡས་ཀྱི་གསུམ་པ་ན་ཌ་མ་རུ། ཉེས་པ་ཐམས་ཅད་གཅོད་པས་ན་བཞི་པ་ན་དགྲ་སཏྭ། དངོས་པོ་དང་དངོས་མེད་ཀྱི་རྣམ་རྟོག་གཅོད་པས་ན་ལྔ་པ་ན་གྲི་གུག སྲིད་པ་གསུམ་གྱི་ཉེས་པ་འཇོམས་པས་དྲུག་པ་ན་མདུང་རྩེ་གསུམ་པ།
བདེ་ཆེན་བྱང་སེམས་དང་ལྡན་པས་གཡོན་གྱི་གསུམ་པ་ན་ཁ་ཊྭཱཾག བདེ་བ་ཆེན་པོ་སྐྱོང་བས་བཞི་པ་ན་ཁྲག་གིས་གང་བའི་ཐོད་པ། ཡང་དག་པའི་ཡེ་ཤེས་སེམས་ཅན་གྱི་རྒྱུད་ལ་འཆིང་བས་ལྔ་པ་ན་རྡོ་རྗེའི་ཞགས་པ། གཏི་མུག་སྤངས་པས་དྲུག་པ་ན་ཚངས་པའི་མགོ་བོ་གདོང་བཞི་པ་བསྣམས་པ། ཐུགས་རྗེ་ཆེན་པོས་སེམས་ཅན་གྱི་ཁམས་ལ་བཞུགས་པ་དག་པའི་ཞབས་གཡས་བརྐྱང་བས་མྱང་འདས་ཀྱི་མཐའ་དུས་མཚན་མ་དམར་མོ་ཤིན་ཏུ་རིད་པ་གྲི་ཐོད་འཛིན་པ་གན་རྐྱལ་དུ་མནན་པ། ཤེས་རབ་ཆེན་པོས་བདག་གཉིས་སུ་མི་འཛིན་པ་དག་པའི་ཞབས་གཡོན་བསྐུམ་པས་འཁོར་བའི་མཐའ་འཇིགས་བྱེད་ནག་པོ་ལག་པ་བཞི་པ། གཡས་གཉིས་ཌཱ་མ་རུ་དང་གྲི་གུག གཡོན་གཉིས་ཁ་ཊྭཱཾ་ག་དང་ཐོད་པ་འཛིན་པ་ཁ་སྤུབ་ཏུ་མནན་པ། ཚོགས་རྫོགས་པས་རལ་པའི་ཐོར་ཚུགས་སྤྱི་བོར་བཅིངས་པའི་རྩེ་མོར་དགོས་འདོད་ཐམས་ཅད་རྩོལ་བས་ཡིད་བཞིན་གྱི་ནོར་བུ་རིན་པོ་ཆེས་བརྒྱན་པ། བྱང་སེམས་གོང་ནས་གོང་དུ་འཕེལ་བས་གཡོན་ན་ཚེས་གཅིག་གི་ཟླ་བ།
ཕྲིན་ལས་སྣ་ཚོགས་ཀྱིས་འགྲོ་བའི་དོན་མཛད་པས། མཚོག་མའི་སྟེང་དུ་སྣ་ཚོགས་རྡོ་རྗེས་མཚན་པ། ཡེ་ཤེས་ལྔའི་ཡོན་ཏན་ཡོངས་སུ་རྒྱས་པས་དབུ་རེ་རེ་ལ་མི་མགོ་སྐམ་པོ་ལྔ་ལྔའི་དབུ་རྒྱན། ཨཱ་ལི་ཀཱ་ལི་ལྔ་བཅུ་དག་པས་མི་མགོ་རློན་པ་ལྔ་བཅུའི་དོ་ཤལ་ཅན། ལོག་པར་ལྟ་བ་འཇོམས་པས་ཞལ་རྣམ་པར་འགྱུར་བ། བདུད་བཞི་འཇོམས་པས་མཆེ་བ་བཞི་གཙིགས་པ། རྣ་རྒྱན་བཟོད་པ། མགུལ་རྒྱན་དང་དོ་ཤལ་སྦྱིན་པ། གདུ་བུ་ཚུལ་ཁྲིམས། སྐ་རགས་བརྩོན་འགྲུས།
སྤྱི་བོའི་འཁོར་ལོ་བསམ་གཏན། ཐལ་ཆེན་གྱི་རྒྱ་དང་མཆོད་ཕྱིར་ཐོགས་ཤེས་རབ་སྟེ། རུས་པའི་རྒྱན་དྲུག་གིས་བརྒྱན་པ། བདུད་བཞི་འཇོམས་པས་དཔའ་ཞིང་། གཟུང་འཛིན་སྤངས་པས་སྟག་གི་ལྤགས་པའི་ཤམ་ཐབས་གྲོལ་བ། སྐུ་གསུང་ཐུགས་ཀྱི་ཡོན་ཏན་རྒྱས་ཤིང་འགྲོ་བ་ཉོན་མོངས་པས་གཟིར་བ་རྣམས་རྗེས་སུ་འཛིན་པ་ལ་མཁས་པ། སྒེག་པ་དཔའ་བ་མི་སྡུག་པ། ། རྒོད་དང་དྲག་ཤུལ་འཇིགས་སུ་རུང་། ། སྙིང་རྗེ་རྔམ་དང་ཞི་བ་ཡི། ། གར་དགུའི་རོ་དང་ལྡན་པ་ཉིད། །
དེའི་པང་ན་ཡུམ་རྡོ་རྗེ་ཕག་མོ་སེམས་ཅན་ལ་རྗེས་སུ་ཆགས་པས་སྐུ་མདོག་དམར་མོ། ཆོས་ཐམས་ཅད་དེ་བཞིན་ཉིད་དུ་རོ་གཅིག་པས་ཞལ་གཅིག་པ། བདེན་གཉིས་ཐུགས་སུ་ཆུད་པས་ཕྱག་གཉིས་པ། གདུག་པ་ཅན་ཐམས་ཅད་འདུལ་བས་གཡོན་པ་ན་ཐོད་པ་ཁྲག་གིས་གང་བ་བཟུང་སྟེ་ཡབ་ལ་འཁྱུད་པ། ཉོན་མོངས་པ་ཐམས་ཅད་ཚར་གཅོད་པས་གཡས་པ་ན་རྡོ་རྗེས་མཚན་པའི་གྲི་གུག་འཛིན་པའི་སྡིགས་མཛུབ་ཀྱིས་ཕྱོགས་བཅུར་བསྡིགས་པ། ཀུན་ཏུ་འཛིན་པའི་མདུད་པ་གྲོལ་བ་སྐྲ་གྲོལ་བ། ཉོན་མོངས་ཀྱི་སྒྲིབ་གཡོགས་དང་བྲལ་བས་གཅེར་བུ། སྤྱན་གསུམ་པ། མི་མགོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་ཅན།
རུས་པའི་རྒྱན་ལྔ་དང་ལྡན་པ། ཐབས་དང་མི་འབྲལ་བས་བྱིན་པ་གཉིས་ཀྱིས་བཅོམ་ལྡན་འདས་ལ་འཁྱུད་པ། སྣང་བ་དང་། ཐབས་དང་། ལྷག་མཐོང་དང་། སྙིང་རྗེ་ཆེན་པོའི་ངོ་བོ་ནི་ཡབ་ཡིན་ལ། སྟོང་པ་དང་། ཤེས་རབ་དང་། ཞི་གནས་དང་། བདེ་བ་ཆེན་པོའི་ངོ་བོ་ནི་ཡུམ་ཡིན་ཅིང་།
ཟུང་དུ་འཇུག་པའི་ཕྱིར་ཀུན་ཏུ་ཁ་སྦྱོར་བ། བདེ་བ་ཆེན་པོ་རྒྱས་པས་ཁྲག་གསོལ་བ་ལ་དགྱེས་ཤིང་། ཡུམ་གྱི་བྷ་ག་ནས་ཁྲག་འཛག་པ། བདུད་ཐམས་ཅད་བསྲེག་པས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། འདབ་མ་བཞི་ལ་ཤར་དུ་མཁའ་འགྲོ་མ་སྔོན་མོ། བྱང་དུ་ལཱ་མ་ལྗང་གུ། ནུབ་ཏུ་ཁཎྜ་རོ་ཧི་མ་དམར་མོ། ལྷོར་གཟུགས་ཅན་མ་སེར་མོ། ཐམས་ཅད་ཞལ་གཅིག་སྤྱན་གསུམ་པ། ཚད་མེད་པ་བཞི་དག་པས་ཕྱག་བཞི་པ།
གཡས་གཉིས་ཌ་མ་རུ་དང་གྲི་གུག གཡོན་གཉིས་ན་ཁ་ཊྭཱཾག་དང་ཐོད་པ། གཅེར་བུ་སྐྲ་གྲོལ་བ། གཡས་བརྐྱང་བས་གནས་པ། མཆེ་བ་གཙིགས་པ། མཚམས་བཞིར་རིན་པོ་ཆེའི་བུམ་པ་ཡེ་ཤེས་ཀྱི་བདུད་རྩིས་གང་བའི་སྟེང་ན་ཐོད་པ་བདུད་རྩིས་གང་བས་མཚན་པ་སྟེ། བདེ་བ་ཆེན་པོའི་འཁོར་ལོ་གྲི་གུག་གི་རྭ་བ་དང་། ཀ་བ་དང་། གདུང་དང་། ཐོགས་ཕུབ་ཅན།
རྡོ་རྗེ་ཕྱེད་པའི་ཏོག་གིས་མཛེས་པར་བྱས་པ། དེའི་ཕྱི་རོལ་དུ་ཐུགས་ཀྱི་གསང་བ་བསམ་གྱིས་མི་ཁྱབ་པའི་ངོ་བོ་ཐུགས་ཀྱི་འཁོར་ལོ་ཁ་དོག་སྔོན་པོ། རྡོ་རྗེའི་རྭ་བ། ཀ་བ། གདུང་། ཐོག་ཕུབས་དང་བཅས་པ། རྩིབས་བརྒྱད་པའི་ཤར་པུ་ལི་ར་མ་ལ་ཡར་ཁཎྜ་ཀ་པཱ་ལི་དང་རབ་ཏུ་གཏུམ་མོ། ། བྱང་ཛཱ་ལན་དྷ་རར་མཧཱ་ཀཾ་ཀ་ལ་དང་གཏུམ་པའི་མིག་ཅན་མ། ནུབ་ཨུ་ཌི་ཡ་ནར་ཀཾ་ཀ་ལ་འོད་ལྡན་མ། ལྷོར་ཨར་བུ་ཏར་མཆེ་བ་རྣམ་པར་གཙིགས་པ་དང་སྣ་ཆེན་མ།
མེ་གོ་ཏ་ཝ་རིར་པུ་ར་ཝི་རི་དང་བརྟན་པའི་ལོ་ཅན་མ། སྲིན་པོ་ར་མེ་ཤྭ་རིར་འོད་དཔག་མེད་དང་མིའུ་ཐུང་མ། རླུང་དེ་ཝི་ཀོ་ཌིར་རྡོ་རྗེའི་འོད་དང་ལང་ཀའི་དབང་ཕྱུག་མ། དབང་ལྡན་མ་ལ་ཝར་རྡོ་རྗེའི་སྐུ་དང་ཤིང་གྲིབ་མ་སྟེ་ཐུགས་ཀྱི་འཁོར་ལོ་སྐུ་མདོག་སྔོན་པོ་ས་བླ་སྦྱོང་བ་མཁའ་ལ་སྤྱོད་པའི་ཚུལ་གྱིས་བཞུགས་པ། དེའི་ཕྱི་རོལ་དུ་གསུང་གི་གསང་བ་བསམ་གྱིས་མི་ཁྱབ་པའི་ངོ་བོ་གསུང་གི་འཁོར་ལོ་ཁ་དོག་དམར་པོ་པདྨའི་རྭ་བ། ཀ་བ། གདུང་། ཐོག་ཕུབས་དང་བཅས་པ། རྩིབས་བརྒྱད་པའི་ཤར་ཀཱ་མ་རཱུ་པར་ཨཾ་ཀུ་རི་དང་ཨེ་རཱ་ཝ་ཏི། བྱང་ཨོ་ཏྲེར་རྡོ་རྗེ་རལ་པ་ཅན་དང་འཇིགས་བྱེད་ཆེན་མོ།
ནུབ་ཏྲི་ཤ་ཀུ་ནེར་དཔའ་བོ་ཆེན་པོ་དང་རླུང་གི་ཤུགས་ཅན་ལ། ལྷོ་ཀོ་ས་ལར་རྡོ་རྗེ་ཧཱུྃ་མཛད་དང་ཆང་འཐུང་བ། མེ་ཀ་ལིཾ་ཀར་རབ་ཏུ་བཟང་མོ་དང་ཤྱ་མ་དེ་ཝི། སྲིན་པོ་ལཾ་པ་ཀར་རྡོ་རྗེ་བཟང་པོ་དང་ཤིན་ཏུ་བཟང་མོ། རླུང་ཀཉྩིར་འཇིགས་བྱེད་ཆེན་པོ་དང་རྟ་རྣ་མ། དབང་ལྡན་ཧི་མ་ལ་ཡར་མིག་མ་བཟང་དང་ཁ་ག་ན་ཏེ་གསུང་གི་འཁོར་ལོ་ཁ་དོག་དམར་པོ་ས་སྟེང་སྦྱོང་བ་ས་ལ་སྤྱོད་པའི་ཚུལ་གྱིས་བཞུགས་པ། དེའི་ཕྱི་རོལ་སྐུའི་གསང་བ་བསམ་གྱིས་མི་ཁྱབ་པའི་ངོ་བོ། སྐུའི་འཁོར་ལོ་ཁ་དོག་དཀར་པོ་འཁོར་ལོའི་རྭ་བ། ཀ་བ། གདུང་།
ཐོག་ཕུབས་དང་བཅས་པ། རྩིགས་བརྒྱད་པའི་ཤར་པྲེ་ཏ་པཱུ་རིར་སྟོབས་པོ་ཆེ་དང་འཁོར་ལོའི་ཤུགས་ཅན་མ། བྱང་གྲི་ཧ་དེ་ཝར་རིན་ཆེན་རྡོ་རྗེ་དང་ཁཎྜ་རོ་ཧ། ནུབ་སོ་སོ་ར་ཌར་རྟ་མགྲིན་དང་ཤོཎྜི་ནི། ལྷོ་སུ་ཝརྞ་དྭི་པར་ནམ་མཁའི་སྙིང་པོ་དང་འཁོར་ལོའི་གོ་ཆ་མ། མེ་ན་ག་རར་དཔལ་ཧེ་རུ་ཀ་དང་ཤིན་ཏུ་དཔའ་མོ། སྲིན་པོ་སིནྡྷུར་པདྨ་གར་གྱི་དབང་ཕྱུག་དང་སྟོབས་ཆེན་མ། རླུང་མ་རོར་རྣམ་པར་སྣང་མཛད་དང་འཁོར་ལོ་བསྒྱུར་མ། དབང་ལྡན་ཀུ་ལུ་ཏར་རྡོ་རྗེ་སེམས་མ་དང་བརྩོན་འགྲུས་ཆེན་མོ་སྟེ་སྐུའི་འཁོར་ལོ་ཁ་དོག་དཀར་པོས་ས་འོག་སྦྱོང་བ་ས་འོག་ན་སྤྱོད་པའི་ཚུལ་གྱིས་བཞུགས་པ། དཔའ་བོ་ཐམས་ཅད་ཞལ་གཅིག་ཕྱག་བཞི་པ།
དང་པོ་གཉིས་རྡོ་རྗེ་དྲིལ་བུ་འཛིན་པས་ཡུམ་ལ་འཁྱུད་པ། གཡས་གཉིས་པ་ཌ་མ་རུ་དང་། གཡོན་གཉིས་པ་ཁ་ཊྭཱཾ་ག་འཛིན་པ། རྒྱན་ཆ་ལུགས་བཞུགས་ཚུལ་ཐམས་ཅད་བཅོམ་ལྡན་འདས་དང་མཚུངས་པ། དཔའ་མོ་ཐམས་ཅད་ཞལ་གཅིག་ཕྱག་གཉིས་པ་གྲི་གུག་དང་ཐོད་པ་འཛིན་པས་ཡབ་ལ་འཁྱུད་པ། རྒྱན་ཆ་ལུགས་བཞུགས་ཚུལ་ཐམས་ཅད་རྡོ་རྗེ་ཕག་མོ་དང་མཚུངས་པ། དེའི་ཕྱི་རོལ་དམ་ཚིག་གི་འཁོར་ལོའི་བཞིའི་ལྷ་སྣམ་ཤར་སྔོ། ལྷོ་སེར། ནུབ་དམར། བྱང་ལྗང་།
སྣ་ཚོགས་རྡོ་རྗེས་མཚན་པའི་ཀ་བ་གདུང་ཐོག་ཕུབས་དང་བཅས་པའི་ཤར་སྒོར་ཁྭ་གདོང་མ་སྔོན་པོ་མོ། བྱང་སྒོར་འུག་གདོང་མ་ལྗང་གུ། ནུབ་སྒོར་ཁྱི་གདོང་མ་དམར་མོ། ལྷོ་སྒོར་ཕག་གདོང་མ་སེར་མོ། མེར་གཤིན་རྗེ་བརྟན་མ་གཡས་སྔོ། གཡོན་སེར། སྲིན་པོར་གཤིན་རྗེ་ཕོ་ཉ་མོ་གཡས་སེར་གཡོན་དམར་བ། རླུང་དུ་གཤིན་རྗེ་མཆེ་བ་མ་གཡས་དམར་གཡོན་ལྗང་བ། དབང་ལྡན་དུ་གཤིན་རྗེ་འཇོམས་མ་གཡས་ལྗང་གཡོན་སྔོ་བ། ཞལ་དང་ཕྱག་མཚན་ལ་སོགས་པ་སྙིང་པོའི་རྣལ་འབྱོར་མ་ལྟ་བུ།
ཤིན་ཏུ་དྲག་མོ་འབར་བའི་གཟུགས་ཅན་རོའི་གདན་ལ་བཞུགས་པ། ལྷ་ཐམས་ཅད་ཁྲོས་པའི་ཉམས་ཅན། སྐུ་བདེ་བ་ཆེན་པོས་ཡོངས་སུ་གང་བ། དཔྲལ་བར་ཐོད་པའི་སྟེང་དུ་རྡོ་རྗེའི་ཕྲེང་བས་བརྒྱན་ཅིང་། སྤྲུལ་པའི་འོད་ཟེར་དུ་མ་འཕྲོ་བ། ལྷ་སྣམ་གྱི་གྲྭ་བརྒྱད་དུ། སྨན་དང་བཅུད་སྣ་ཚོགས་དང་། བདུད་རྩིས་གང་ཞིང་ལྷ་རྫས་ཀྱི་གོས་ཀྱིས་མགུལ་བ་བཅིངས་པ། མེ་ཏོག་དང་འབྲས་བུ་དུ་མས་སྤུད་པའི་དཔག་བསམ་གྱི་ཤིང་གིས་ཁ་བརྒྱན་པའི་བུམ་པ་བརྒྱད་ཀྱིས་བརྒྱན་པ་སྟེ། རྟེན་དང་བརྟེན་པར་བཅས་པ་ཐམས་ཅད་གསལ་ཞིང་སྒྲིབ་པ་མེད་པ་སྣང་སྟོང་ཟུང་དུ་འཇུག་པའི་བདག་ཉིད་ཅན་དང་།
བདག་གི་བློ་ལ་སྣང་བའི་དཀྱིལ་འཁོར་ཕོ་ཉ་སྔགས་སྐྱེས་ཀྱི་རྟེན་འདི་ཉིད། འཛམ་བུ་གླིང་ན་བཞུགས་པའི་ཕོ་ཉ་ཞིང་སྐྱེས་སྤྲུལ་པའི་སྐུའི་གནས་ཡུལ་ཉི་ཤུ་རྩ་བཞི་ལ་སོགས་པ་ཡན་ཅིང་། དེ་ཉིད་ལོངས་སྤྱོད་རྫོགས་པའི་སྐུ་ཕོ་ཉ་ལྷན་སྐྱེས་ཀྱི་གནས་འོག་མིན་གྱི་ཞིང་ཁམས་ཡིན་ལ། དེ་ཉིད་ཆོས་ཀྱི་སྐུ་ལ་གནད་མ་ཡིན། བདག་གི་བློ་ལ་སྣང་བའི་བརྟེན་པ། ལྷ་དྲུག་ཅུ་རྩ་གཉིས་པོ་འདི་ཉིད་འཛམ་བུ་གླིང་ན་བཞུགས་པའི་སྤྲུལ་པའི་སྐུ་རྣམས་ཀྱི་ངོ་བོ་ཡིན་ཞིང་། དེ་ཉིད་འོག་མིན་གྱི་ལོངས་སྤྱོད་རྫོགས་པའི་སྐུའི་ངོ་བོ་ཡིན་ལ། དེ་ཉིད་ཆོས་ཀྱི་སྐུའི་ངོ་བོ་བདག་ཉིད་བློ་ལ་སྣང་བའི་ལྷ་སུམ་ཅུ་སོ་བདུན་པོ་འདི་ཉིད། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་སོ་བདུན་གྱི་ངོ་བོར་རྣམ་པར་དག་པ་བྱང་ཆུབ་ཀྱི་ཕྱོགས་ཀྱི་ཆོས་སོ་བདུན་པོ་ཡང་ལྷ་སོ་བདུན་གྱི་ངོ་བོར་རྣམ་པར་དག་གོ ། དེ་དག་ལས་ལུས་རྗེས་དྲན་མཁའ་འགྲོ་མ།
ཚོར་བ་རྗེས་དྲན་ལཱ་མ། ཆོས་རྗེས་དྲན་ཁཎྜ་རོ་ཧི། སེམས་རྗེས་དྲན་གཟུགས་ཅན་མ། འདུན་པའི་རྫུ་འཕྲུལ་གྱི་རྐང་པ་ཁཎྜ་ཀ་པཱ་ལི་དང་རབ་ཏུ་གཏུམ་མོ། ། བརྩོན་འགྲུས་ཀྱི་རྫུ་འཕྲུལ་གྱི་རྐང་པ་མཧཱ་ཀཾ་ཀ་ལ་དང་གཏུམ་པའི་མིག་ཅན་མ། སྤྱོད་པའི་རྫུ་འཕྲུལ་གྱི་རྐང་པ་ཀཾ་ཀ་ལ་དང་འོད་ལྡན་མ། སེམས་ཀྱི་རྫུ་འཕྲུལ་གྱི་རྐང་པ་མཆེ་བ་རྣམ་པར་གཙིགས་པ་དང་རྣ་ཆེན་མ། དད་པའི་དབང་པོ་སུ་ར་ཝི་རི་དང་བརྟན་པའི་བློ་ཅན་མ། བརྩོན་འགྲུས་ཀྱི་དབང་པོ་འོད་དཔག་མེད་དང་མིའུ་ཐུང་མ། དྲན་པའི་དབང་པོ་རྡོ་རྗེ་འོད་དང་ལཾ་ཀའི་དབང་ཕྱུག་མ།
ཏིང་ངེ་འཛིན་གྱི་དབང་པོ་རྡོ་རྗེའི་སྐུ་དང་ཤིང་གྲིབ་མ། ཤེས་རབ་ཀྱི་དབང་པོ་ཨཾ་ཀུ་རི་དང་ཨེ་རཱ་ཝ་ཏི། དད་པའི་སྟོབས་རྡོ་རྗེ་རལ་པ་ཅན་དང་འཇིགས་བྱེད་ཆེན་མོ། བརྩོན་འགྲུས་ཀྱི་སྟོབས་དཔའ་བོ་ཆེན་པོ་དང་རླུང་གི་ཤུགས་ཅན་མ། དྲན་པའི་སྟོབས་རྡོ་རྗེ་ཧཱུྃ་མཛད་དང་། ཆང་འཐུང་མ། ཏིང་ངེ་འཛིན་གྱི་སྟོབས་རབ་ཏུ་བཟང་པོ་དང་ཤྱ་མ་དེ་ཝི། ཤེས་རབ་ཀྱི་སྟོབས་རྡོ་རྗེ་བཟང་པོ་དང་ཤིན་ཏུ་བཟང་མོ། ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་འཇིགས་བྱེད་ཆེན་པོ་རྟ་རྣ་མ། བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་མིག་མི་བཟང་དང་ཁ་གཱ་ན།
དགའ་བ་ཡང་དག་བྱང་ཆུབ་ཀྱི་ཡན་ལག་སྟོབས་པོ་ཆེ་དང་འཁོར་ལོའི་ཤུགས་ཅན་མ། ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་རིན་ཆེན་རྡོ་རྗེ་དང་ཁཎྜ་རོ་ཧི། ཆོས་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག་རྟ་མགྲིན་དང་ཤོཎྜི་ནི། དྲན་པ་ཡང་དག་བྱང་ཆུབ་ཀྱི་ཡན་ལག་ནམ་མཁའི་སྙིང་པོ་དང་འཁོར་ལོའི་གོ་ཆ། བཏང་སྙོམས་ཡང་དག་བྱང་ཆུབ་ཀྱི་ཡན་ལག་དཔལ་ཧེ་རུ་ཀ་དང་ཤིན་ཏུ་དཔའ་མོ། ཡང་དག་པའི་ལྟ་བ་པད་མ་གར་གྱི་དབང་ཕྱུག་མ་དང་སྟོབས་ཆེན་མ། ཡང་དག་པའི་རྟོག་པ་རྣམ་པར་སྣང་མཛད་དང་འཁོར་ལོས་སྒྱུར་མ། ཡང་དག་པའི་ངག་རྡོ་རྗེ་སེམས་དཔའ་དང་བརྩོན་འགྲུས་ཆེན་མོ། ཡང་དག་པའི་ལས་ཀྱི་མཐའ་ཁྭ་གདོང་མ། ཡང་དག་པའི་འཚོ་བ་འུག་གདོང་མ།
ཡང་དག་པའི་བརྩོལ་བ་ཁྱི་གདོང་མ། ཡང་དག་པའི་དྲན་པ་ཕག་གདོང་མ། ཡང་དག་པའི་ཏིང་ངེ་འཛིན་ནི་དཔལ་ཧེ་རུ་ཀ་དང་རྡོ་རྗེ་ཕག་མོ། དགེ་བའི་ཆོས་མ་སྐྱེས་པ་སྐྱེས་པ་ཡ་མ་དཱ་དྡྷཱི། དགེ་བའི་ཆོས་སྐྱེས་པ་བསྲུང་བ་གཤིན་རྗེ་ཕོ་ཉ་མོ། མི་དགེ་བའི་ཆོས་སྐྱེས་པ་སྤོང་བ་གཤིན་རྗེ་མཆེ་བ་མ། མི་དགེ་བའི་ཆོས་མ་སྐྱེས་པ་མི་སྐྱེད་པ་གཤིན་རྗེ་འཇོམས་མ། དེ་ནས་འོག་རླུང་བསྐྱོད་པས་ལྟེ་བའི་ཨཾ་དང་། སྟེང་རླུང་གིས་སྤྱི་བོའི་ཧཾ་བསྐུལ། དབུ་མའི་ནང་ནས་ཞུགས།
སྙིང་གར་འདྲེས་པས་ལུས་ཀྱི་དཀྱིལ་འཁོར་རྟེན་དང་བརྟེན་པར་བཅས་པ་ཅིག་ཅར་གསལ་བར་གྱུར་པ། དཔྲལ་བ། ལྟག་པ། རྣ་བ་གཉིས་སྣ་ཚོགས་རྡོ་རྗེ། རྐང་མཐིལ་རྡོ་རྗེའི་ས་གཞི། རྩིབ་ལོགས་རྡོ་རྗེའི་རྭ་བ། པགས་པ་རྡོ་རྗེའི་གུར་དང་བླ་རེ། བ་སྤུ་མདའི་དྲ་བ། སྐྲ་སེན་ཡེ་ཤེས་ཀྱི་མེ་འབར་བ། རྐང་མཐིལ་རླུང་།
སུམ་མདོ་མེ། ལྟོ་བ་ཆུ། སྙིང་ག་ས། སྒལ་ཚིགས་རི་རབ། མགོ་བོ་རི་རབ་ཀྱི་སྟོད་ཀྱི་ཆ། ཀླད་པ་ཟླ་བ། ཀླད་རྒྱ་ཉི་མ། ཡར་གྱི་ཧཾ་ཡིག རྡོར་སེམས་ཀྱི་ངོ་བོ་ཧཱུྃ། ལུས་འདོམ་གང་གྲུ་བཞི་གཞལ་ཡས་ཁང་གྲུ་བཞི།
སྙིང་ག་ནས་འབྱུང་བ་བཞིའི་རླུང་རྒྱུ་བ་སྒོ་བཞི། རྐང་བརྒྱད་ཀ་བ་བརྒྱད། མིག་ལ་སོགས་པ་གཞལ་ཡས་ཁང་གི་རྒྱན། སྙིང་གི་ནང་ཧཱུྃ། བདེ་མཆོག་སྐུ་མདོག་སྔོན་པོ་ཞལ་བཞི་པ་རྩ་ཞལ་སྔོ། གཡོན་ལྗང་། གཡས་སེར་བ། ཞལ་རེ་རེ་ལ་སྤྱན་གསུམ་གསུམ་པ། ཕྱག་བཅུ་གཉིས་པ། དང་པོ་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ།
འོག་མ་གཉིས་ཀྱིས་གླང་པོ་ཆེའི་ཀོ་རློན་མགོ་བོ་གཡས་སུ་བསྟན་པ་གྱོན་པ། གཡས་ཀྱི་གསུམ་པས་ཌ་མ་རུ། བཞི་པས་དགྲ་སཏྭ། ལྔ་པས་གྲི་གུག དྲུག་པས་མདུང་རྩེ་གསུམ། གཡོན་གྱི་གསུམ་པས་ཁྲག་གིས་གང་བའི་ཐོད་པ། བཞི་པས་ཁྲག་གིས་གང་བའི་ཐོད་པ། ལྔ་པས་རྡོ་རྗེའི་ཞགས་པ། དྲུག་པས་ཚངས་པའི་མགོ་བོ་གདོང་བཞི་པ་བསྣམས་པ། ཞབས་གཡས་བརྐྱང་པས་དུས་མཚན་མ་དམར་མོ་གྲི་ཐོད་འཛིན་པ་གན་རྐྱལ་དང་།
གཡོན་བསྐུམ་པས་འཇིགས་བྱེད་ནག་པོ་ལག་པ་བཞི་པ་གཡས་གཉིས་ཌ་མ་རུ་དང་གྲི་གུག གཡོན་གཉིས་ཁ་ཊྭཱྃ་ག་དང་ཐོད་པ་འཛིན་པ་ཁ་སྤུབ་ཏུ་མནན་པ། རལ་བའི་ཐོར་ཚུགས་སྤྱི་བོར་བཅིངས་པའི་རྩེར་ཡིད་བཞིན་གྱི་ནོར་བུ། གཡོན་དུ་ཚེས་གཅིག་གི་ཟླ་བ། མཚོག་མའི་སྟེང་དུ་སྣ་ཚོགས་རྡོ་རྗེས་བརྒྱན་པ། དབུ་རེ་རེ་ལ་མི་མགོ་སྐམ་པོ་ལྔའི་དབུ་རྒྱན། རློན་པ་ལྔ་བཅུའི་དོ་ཤལ་ཅན། ཞལ་རྣམ་པར་འགྱུར་བ། མཆེ་བ་གཙིགས་པ། རུས་པའི་རྒྱན་དྲུག་གིས་བརྒྱན་པ།
སྟག་གི་ལྤགས་པའི་ཤམ་ཐབས་གྲོལ་བ། གར་གྱི་ཉམས་དགུ་དང་ལྡན་པ། དེའི་པང་ན་ཡུམ་རྡོ་རྗེ་ཕག་མོ་སྐུ་མདོག་དམར་རོ། ཞལ་གཅིག་ཕྱག་གཉིས་པ། གཡོན་པ་ཐོད་པ་ཁྲག་གིས་གང་བ་འཛིན་པས་ཡབ་ལ་འཁྱུད་པ། གཡས་པ་རྡོ་རྗེས་མཚན་པའི་གྲི་གུག་འཛིན་པའི་སྡིགས་མཛུབ་ཀྱིས་ཕྱོགས་བཅུར་བསྡིགས་པ། སྐྲ་གྲོལ་བ། གཅེར་བུ་སྤྱན་གསུམ་པ། མི་མགོ་སྐམ་པོ་ལྔའི་དབུ་བརྒྱན་དང་། སྐམ་པོ་ལྔ་བཅུའི་དོ་ཤལ་ཅན།
རུས་པའི་རྒྱན་དང་ལྡན་པ། བྱིན་པ་གཉིས་ཀྱིས་བཅོམ་ལྡན་འདས་ལ་འཁྱུད་པ། བྷ་ག་ནས་ཁྲག་འཛག་པ། ཀུན་ཏུ་ཁ་སྦྱོར་ཞིང་ཁྲག་གསོལ་བ། ཡེ་ཤེས་ཀྱི་མེ་འབར་བའི་དབུས་ན་བཞུགས་པ། གཙོ་བོའི་ཕྱག་གཡས་དང་པོ་གཉིས་ལ་མཁའ་འགྲོ་མ་དང་ལཱ་མ། གཡོན་གཉིས་ལ་ཁཎྜ་རོ་ཧི་དང་གཟུགས་སྤྱན་མ། གཡས་འོག་མ་བཞི་ན་ཁྭ་གདོང་མ། འུག་གདོང་མ། ཁྱི་གདོང་མ།
ཕག་གདོང་མ། གཡོན་འོག་མ་བཞི་ལ་གཤིན་རྗེ་བརྟན་མ། ཕོ་ཉ་མ། མཆེ་བ་མ། འཇོམས་མ། ཐམས་ཅད་ཞལ་གཅིག་སྤྱན་གསུམ། ཕྱག་གཡས་གཉིས་ཌ་མ་རུ་དང་གྲི་གུག གཡོན་གཉིས་ཁ་ཊྭཱཾ་ག་དང་ཐོད་པ་འཛིན་པ། མཆེ་བ་གཙིགས་པ་ཕྱག་རྒྱ་ལྔས་བརྒྱན་པ། གཅེར་བུ་སྐྲ་གྲོལ་བ།
གཡས་བརྐྱང་བས་གནས་པ། སྤྱི་བོ་ལ་སོགས་པའི་གནས་ཉི་ཤུ་རྩ་བཞིར། པཱུ། ཛ། ཨོ། ཨ། གོ ར། དེ། མ།
ཀ། ཨོ། ཏྲི། ཀཽ། ཀ། ལ། ཀ། ཧི། པྲེ། གྲི།
སཽ། སུ། ན། སི། མ། ཀུ། ཁམས་དང་བཅས་པ་རྣམས་དཔའ་བོ་དང་དཔའ་མོ་རྣམས་སུ་གྱུར་པ། སྤྱི་བོ་པཱུ་ལི་ར་མ་ལ་ཡར་ཁཎྜ་ཀ་པཱ་ལ་དང་རབ་ཏུ་གཏུམ་མོ། སྤྱི་གཙུག་ཛཱ་ལན་དྷ་རར་མཧཱ་ཀཾ་ཀ་ལ་དང་གཏུམ་པའི་མིག་ཅན་མ། རྣ་བ་གཡས་པ་ཨོ་ཌི་ཡ་ནར་ཀཾ་ཀ་ལ་དང་འོད་ལྡན་མ།
ལྟག་པ་ཨར་བུ་ཏར་མཆེ་བ་རྣམ་པར་གཙིགས་པ་དང་སྣ་ཆེན་མ་སྟེ་གནས། རྣ་བ་གཡོན་པ་གོ་ཏ་ཝ་རིར་སཱུ་ར་ཝེ་རི་དང་བརྟན་པའི་བློ་ཅན་མ། སྨིན་མའི་དབུས་ར་མེ་ཤྭ་རིར་འོད་དཔག་མེད་དང་མིའུ་ཐུང་མ། མིག་གཉིས་དེ་ཝི་ཀོ་ཊིར་རྡོ་རྗེའི་འོད་དང་ལཾ་ཀའི་དབང་ཕྱུག་མ། ཕྲག་པ་གཉིས་མ་ལ་ཝར་རྡོ་རྗེའི་སྐུ་དང་ཤིང་གྲིབ་མ་སྟེ་ཉེ་བའི་གནས། ཐུགས་ཀྱི་འཁོར་ལོ། ཁ་དགོ་སྔོན་པོ་མཁའ་ལ་སྤྱོད་པ། མཆན་ཁུང་གཉིས་ཀ་མ་རཱུ་པར་ཨཾ་ཀུ་རི་དང་ཨེ་རཱ་ཝ་ཏི། ནུ་མ་གཉིས་ཨོ་ཊེར་རྡོ་རྗེ་རལ་པ་ཅན་དང་འཇིགས་བྱེད་ཆེན་མོ་སྟེ་ཞིང་། ལྟེ་བ་ཏྲི་ཤ་ཀུ་ནེར་དཔའ་བོ་ཆེན་པོ་དང་རླུང་གི་ཤུགས་ཅན་མ།
སྣ་རྩེ་ཀོ་ས་ལར་རྡོ་རྗེ་ཧཱུྃ་མཛད་དང་ཆང་འཐུང་མ་སྟེ་ཉེ་བའི་ཞིང་། ཁ་ཀ་ལིཾ་ཀར་རབ་ཏུ་བཟང་མོ་དང་ཤྱ་མ་དེ་ཝི། མགྲིན་པ་ལཾ་པ་ཀར་རྡོ་རྗེ་བཟང་པོ་དང་ཤིན་ཏུ་བཟང་མོ་སྟེ་ཚན་དྷོ་དང་། སྙིང་ཀཉྩིར་འཇིགས་བྱེད་ཆེན་པོ་དང་རྟ་རྣ་མ། འདོམས་བར་ཧྀ་མ་ལ་ཡར་མིག་མི་བཟང་དང་ཁ་ག་ན་སྟེ་ཉི་མའི་ཚན་དྷོ། གསུང་གི་འཁོར་ལོ་ཁ་དོག་དམར་པོ་ས་ལ་སྤྱོད་པ། མཚན་མ་པྲེ་ཏ་པཱུ་རིར་སྟོབས་པོ་ཆེ་དང་འཁོར་ལོའི་ཤུགས་ཅན་མ། བཤང་ལམ་གྲི་ཧ་དེ་བར་རིན་ཆེན་རྡོ་རྗེ་དང་ཁཎྜ་རོ་ཧ་སྟེ་འདུ་བ། བརླ་གཉིས་སོ་སོ་རིཥྚྲ་རྟ་མགྲིན་དང་ཤོཎྜི་ནི། བྱིན་པ་གཉིས་སུ་ཝརྞ་དྭི་པར་ནམ་མཁའི་སྙིང་པོ་དང་འཁོར་ལོའི་གོ་ཆ་མ་སྟེ་ཉེ་བའི་འདུ་བ།
སོར་མོ་བཅུ་དྲུག་ན་ག་རར་དཔལ་ཧཻ་རུ་ཀ་དང་ཤིན་ཏུ་དཔའ་མོ། བོལ་གོང་སིན་དྷུར་པད་མ་གར་གྱི་དབང་ཕྱུག་དང་སྟོབས་ཆེན་མ་སྟེ་དུར་ཁྲོད། མཐེ་བོང་བཞི་པ་རོར་རྣམ་པར་སྣང་མཛད་དང་འཁོར་ལོར་སྒྱུར་མ། པུས་མོ་གཉིས་སུ་ལུ་ཏར་རྡོ་རྗེ་སེམས་དཔའ་དང་བརྩོན་འགྲུས་ཆེན་མ་སྟེ་ཉེ་བའི་དུར་ཁྲོད། སྐུའི་འཁོར་ལོ་ཁ་དོག་དཀར་པོས་འོག་ན་སྤྱོད་པ། དཔའ་བོ་ཐམས་ཅད་ཞལ་གཅིག་ཕྱག་བཞི་པ་དང་པོ་གཉིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། གཡས་གཉིས་པས་ཌ་མ་རུ་དང་། གཡོན་གཉིས་པས་ཁ་ཊྭཱཾ་ག རྒྱན་ཆ་ལུགས་གཙོ་བོ་དང་མཚུངས་པ། དཔའ་མོ་ཐམས་ཅད་ཞལ་གཅིག་ཕྱག་གཉིས་མ་གྲི་གུག་དང་ཐོད་པ་འཛིན་པས་ཡབ་ལ་འཁྱུད་པ།
ཐམས་ཅད་ཁྲོས་པའི་ཉམས་ཅན་སྐུ་བདེ་བ་ཆེན་པོས་གང་བ། དཔྲལ་བར་རྡོ་རྗེའི་ཕྲེང་བས་བརྒྱན་ཅིང་། སྤྲུལ་པའི་འོད་ཟེར་དུ་མ་འཕྲོ་བ། དེ་ལྟར་བསྒོམས་པས་བདག་ཉིད་ཕྱི་ནང་གི་འཁོར་ལོ་གཉིས་དང་། སྤྲུལ་པ་དང་། ལོངས་སྤྱོད་པ་སྟེ་སྐུའི་འཁོར་བཞི་དང་། དེ་བཞིན་དུ་གསུང་གི་འཁོར་ལོ་ཐུགས་ཀྱི་འཁོར་ལོ་བཞི། དཔའ་བོ་ཉེར་ལྔ། རྣལ་འབྱོར་མ་སོ་བདུན་ཐམས་ཅད་ཀྱི་སྐུ་གསུང་ཐུགས་དབྱེར་མི་ཕྱེད་པ་རྡོ་རྗེའི་རང་བཞིན་དུ་གྱུར། ཨོཾ་ཨཱཿཧཱུྃ་སརྦྦ་བཱི་ར་ཡོ་གི་ནི་ཀཱ་ཡ་ཝཱཀ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ་ཧཾ།
དེ་དག་ཐམས་ཅད་སྟོང་པ་ཉིད་རྡོ་རྗེའི་རང་བཞིན་དུ་རྣམ་པར་དག་པ། ཨོཾ་བཛྲ་ཤུདྡྷོ་སརྦ་དྷརྨྨ་བཛྲ་ཤུདྡྷོཧཾ། ལྷ་ཡབ་ཐམས་ཅད་ཀྱི་ཐུགས་ཀར་ཨོཾ་ཧ་ར་དཀར་པོ་རྡོ་རྗེ་སེམས་དཔའ། མགོ་བོར་ན་མ་ཧི་སེར་པོ་རྣམ་པར་སྣང་མཛད། སྤྱི་གཙུག་ཏུ་སྭཱ་ཧཱ་ཧུ་དམར་པོ་པདྨ་གར་དབང་། ཕྲག་པ་གཉིས་སུ་བོའུ་ཥ་ཊ་ཧེ་ནག་པོ་དཔལ་ཧེ་རུ་ཀ མི་གཉིས་སུ་ཧཱུྃ་ཧཱུྃ་ཧོ་དམར་སེར་རྡོ་རྗེ་ཉི་མ། ཡན་ལག་ཐམས་ཅད་ལ་ཕཊ྄་ཧཾ་ལྗང་གུ་རྟ་མཆོག་སྟེ་དཔའ་བོ་དང་། ཡུམ་རྣམས་ཀྱི་ལྟེ་བར་ཨཾ་བཾ་དམར་མོ་རྡོ་རྗེ་ཕག་མོ། སྙིང་ཀར་ཧྃ་ཡྃ་སྔོན་མོ་གཤིན་རྗེ་མ།
ཁར་ཧྲིཾ་མོཾ་དཀར་མོ་རྨོངས་བྱེད་མ། མགོ་བོ་ལ་ཧྲིཾ་ཧྲིཾ་སེར་མོ་སྐྱོད་བྱེད་མ། སྤྱི་གཙུག་ཏུ་ཧཱུྃ་ཧཱུྃ་ལྗང་གུ་སྐྲག་བྱེད་མ། ཡན་ལག་ཐམས་ཅད་ལ་ཕཊ྄་ཕཊ྄་དུད་ཀ་ཙཎྜི་ཀ་སྟེ། ཡིག་འབྲུ་ཐམས་ཅད་ཟླ་བ་ལ་གནས་པ། ཡབ་ཀྱི་གནས་སུ་ཡུམ་དང་། ཡུམ་གྱི་གནས་སུ་ཡབ་གཉིས་སུ་མེད་པ། ཕཻ་ཾལས་འོད་འཕྲོས་རང་བཞིན་གྱིས་གྲུབ་པའི་དཀྱིལ་འཁོར་ལ་སངས་རྒྱས་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བ་མདུན་དུ་སྤྱན་དྲངས། ཨརྒྷཾ་སོགས་ནས། ན་མོ་སོགས།
ཛཿཧཱྃ་བཾ་ཧོཿ ཡོ་ག་ཤུདྷ་སརྦྦ་དྷརྨྨ་ཡོ་ག་ཤུདྡྷོ་ཧཾ། ཕཻཾ། ཐུགས་ཀའི་ས་བོན་ལས་འོད་འཕྲོས། མདུན་གྱི་ནམ་མཁར་དཀྱིལ་འཁོར་གྱི་འཁོར་ལོ་སྤྱན་དྲངས་ཨརྒྷཾ་ལ་སོགས། ན་མོ་སོགས། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་དུ་གསོལ། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། །
དེ་བཞིན་བདག་གིས་དབང་བསྐུར་རོ། ། ཨོཾ་སརྦྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ་ཡེ་ཤེས་ཀྱི་ཆུས་ལུས་ཐམས་ཅད་གང་། དྲི་མ་ཐམས་ཅད་དག ཆུ་ལྷག་མ་ཡར་ལུད་པས་རིགས་བདག་ཏུ་གྱུར་པ་ནི། བདེ་ཆེན་གྱི་འཁོར་ལོ་ལྷ་ལྔ་དང་། དམ་ཚིག་འཁོར་ལོ་རྣམས་ལ་རྡོ་རྗེ་སེམས་དཔའ་མ། ཐུགས་ཀྱི་འཁོར་ལོ་ལ་མི་བསྐྱོད་པ། གསུང་གི་འཁོར་ལོ་འོད་དཔག་མེད། སྐུའི་འཁོར་ལོ་ལ་རྣམ་པར་སྣང་མཛད་ཀྱིས་དབུར་བརྒྱན། ཨོཾ་ན་མོ་བྷ་ག་ཝ་ཏེ་བཱི་རེ་ཤཱ་ཡ་སོགས།
ཨོཾ་སརྦ་ཏ་ཐཱ་ག་ཏ་ཤྲཱི་ཙཀྲ་སམྦ་ར་མཎྜ་ལ་སརྦྦ་བཱི་ར་ཡོ་གི་ནི་ཨརྒྷཾ་སོགས། ཨོཾ་སུམྦྷ་ཝ་སོགས། སྟོང་པའི་ངང་ལས་ཡཾ་ལས་རླུང་། རཾ་ལས་མེའི་སྟེང་དུ་ཨ་ལས་ཐོད་པ་ཡངས་ཤིང་རྒྱ་ཆེ་བར། ཨ་ལས་ཟླ་བའི་སྟེང་དུ། དབུས། ཤར། བྱང་། ནུབ། ལྷོར།
གོ། ཀུ། ད། ཧ། ན་ལས། བ་ལང་། ཁྱི། གླང་པོ་ཆེ། རྟ། མིའི་ཤ།
དེ་དག་གི་སྟེང་དུ། བི། མུ། ཤུ། མ། ར་ལས། དྲི་ཆེན། དྲི་ཆུ། བྱང་སེམས། ཤ་ཆེན་གྱི་དངས་མ།
རཀྟ། དེ་དག་གི་སྟེང་དུ། ཧཱུྃ། བྷྲཱུྃ། ཁྃ། ཛྲིྃ། ཨྃ་ཆོས་ཀྱི་དབྱིངས་ཀྱི་ཡེ་ཤེས། མེ་ལོང་ལྟ་བུ། བྱ་བ་གྲུབ་པ། སོ་སོར་རྟོགས་པ།
མཉམ་པ་ཉིད་ཀྱི་ཡེ་ཤེས་ཀྱི་ངོ་བོ། དེའི་སྟེང་དུ་ཨོཾ་དཀར་པོ་མགོ་བོ་ཐུར་དུ་བལྟ་བའི་སྟེང་དུ། ཨ་ལས་ཟླ་བ། དེའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་ལས་འོད་ཟེར་འོག་ཏུ་འཕྲོས། རླུང་གཡོས་མེ་འབར་བ་ལས། རྫས་རྣམས་ཞུ་ཞིང་བསྐོལ་བའི་རླངས་པ་གྱེན་དུ་སོང་བས་ཨོཾ་དང་ཧཱུྃ་དང་ཟླ་བ་ལས་བདུད་རྩིའི་རྒྱུན་བབས། འོད་ཟེར་རླངས་པ་དང་བཅས་པ་ཕྱོགས་བཅུར་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩིས་གང་བའི་ཐོད་པ་དཔག་ཏུ་མེད་པ་སྤྱན་དྲངས། ཐོད་པ་ལ་ཐོད་པ། བདུད་རྩི་ལ་བདུད་རྩི་ཐིམ། སྣ་ཚོགས་རྡོ་རྗེ་ཟླ་བ་ཨོཾ་དང་བཅས་པ་རྣམས་ཀྱང་ཐོད་པར་ལྷུང་བས་ཁ་དོག་དྲི་རོ་ནུས་པ་ཕུན་སུམ་ཚོགས་པའི་བདུད་རྩིའི་རྒྱ་མཚོ་ཆེན་པོར་གྱུར།
ཨོཾ་ཨཱཿཧཱུྃ། ཧ་ཧོ་ཧྲཱིཿདུས་གསུམ་སངས་རྒྱས་ཐམས་ཅད་ཀྱི་ངོ་བོ་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཨོཾ་ཤྲཱི་བཛྲ་ཧེ་ཧེ་རུ་རུ་སོགས། ཨོཾ་སརྦ་བུདྷ་ཌཱ་ཀི་ནི་སོགས། ལཾ་མཾ་པཾ་ཏཾ། པཱུ། ཛ། ཨོ། ཨ། གཽ།
ར། དེ། མ། ཀ། ཨོ། ཏྲི། ཀོ། ཀ། ལ། ཀ།
ཧི། པྲེ། གྲི། སཽ། སུ། ན། སི། མ། ཀུ། ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ།
ཨོཾ་ཨཱཿཧཱུྃ། ཨོཾ་ཧ། ན་མ་ཧི། སྭ་ཧཱ་ཧུ། བཽ་ཥ་ཊ་ཧེ། ཧཱུྃ་ཧཱུྃ་ཧོ། ཕཊ྄་ཧཾ། ཨོཾ་བཾ་ཧཾ་ཡོཾ། ཧྲྀཾ་མོཾ། ཧྲྀཾ་ཧྲིཾ།
ཧཱུྃ་ཧཱུྃ། ཕཊ྄་ཕཊ྄་ཨོཾ་ཨཱཿཧཱུྃ། ཨོཾ་ཧྲཱིཿཧ་ཧ་ཧཱུྃ་ཧཱུྃ་ཕཊ྄། ན་མོ་ཆོས་ཀྱི་དབྱིངས་སོགས། ཨོཾ་ན་མོ་བྷ་ག་ཝ་ཏེ་ཝཱི་རེ་ཤཱ་ཡ་ཧཱུྃ་ཧཱུྃ་ཕཊ྄་ནས། ཁ་གེ་ཧཱུྃ་ཧཱུྃ་ཕཊ྄་གྱི་བར། རང་གི་ལྟེ་བར་པདྨ་འདབ་མ་བརྒྱད་པའི་ལྟེ་བར་ཟླ་བའི་སྟེང་དུ། ཧཱུྃ་ལས་རྡོ་རྗེ་སེམས་དཔའ་དཀར་པོ་རྡོ་རྗེ་དང་དྲིལ་བུ་འཛིན་པས་ཡུམ་རྡོ་རྗེ་སྙེམས་མ་གྲི་ཐོད་འཛིན་པ་ལ་འཁྱུད་པ། གཉིས་ཀའང་རུས་པའི་རྒྱན་ལྔས་བརྒྱན་པའི་ཐུགས་ཀར་ཟླ་བའི་སྟེང་དུ་ཧཱུྃ། དེ་ལས་འོད་ཟེར་འཕྲོས།
ནང་དང་ཕྱིའི་ཧེ་རུ་ཀ་ཡབ་ཡུམ་འཁོར་ལོ་ནང་མ་ནང་མ་ནས་རིམ་པ་བཞིན་རྗེ་གསལ་དུ་གྱུར་པས། དཀྱིལ་འཁོར་དང་ཁམས་གསུམ་པའི་སྣོད་བཅུད་ཐམས་ཅད་ཤིན་ཏུ་གསལ་བར་བྱས་པས། དེ་ཐམས་ཅད་ཅུང་ཟད་གཡོ་བ་དང་བཅས་པ། འོད་ཟེར་ཚུར་འདུས་པས་སྣོད་བཅུད་སྲུང་འཁོར་ལ། དེ་དུར་ཁྲོད་ལ། དེ་གཞལ་ཡས་ཁང་ལ། དེ་དམ་ཚིག་གི་འཁོར་ལོ། དེ་སྐུའི་འཁོར་ལོ། དེ་གསུང་། དེ་ཐུགས།
དེ་སྙིང་པོའི་རྣལ་འབྱོར་མ་བཞི། དེ་གཙོ་བོའི་ཞལ་བཞི་ལ། དེ་ཞལ་གཅིག་ཕྱག་གཉིས་པར་བསྡུ། དེ་ཡུམ་ཡབ་ལ། ཡབ་ལྟེ་བའི་རྡོ་རྗེ་སེམས་དཔའ་ཡུམ། དེའི་ཡང་ཡུམ་ཡབ། ཡབ་ཐུགས་ཀའི་ཧཱུྃ། དེ་ཡང་མས་རིམ་གྱིས་ཐིག་ལེ་ལ་ཐིམ། ཐིག་ལེ་དེ་ཡང་ཇེ་ཕྲ་ཇི་ཕྲར་གྱུར་ནས། མི་དམིགས་པ་བསམ་གྱིས་མི་ཁྱབ་པའི་ངང་ལ་ཡིད་མཉམ་པར་གཞག་གོ །
དེའི་ངང་ལས་སྐད་ཅིག་གིས་རང་ཉིད་ཧེ་རུ་ཀ་ཡབ་ཡུམ་དུ་དམིགས་པའི་ཐུགས་ཀའི་ཧཱུྃ་ལས་འོད་འཕྲོས། ཕྱི་ནང་གི་དཀྱིལ་འཁོར་སྣོད་བཅུད་ཐམས་ཅད་གསལ་བར་དམིགས་ཏེ། སོ་དང་སེན་མོ་ཁཎྜ་ཀ་པཱ་ལི། སྐྲ་དང་བ་སྤུ་མཧཱ་ཀཾ་ལ། པགས་པ་དང་དྲི་མ་ཀཾ་ཀ་ལ། ཤ་མཆེ་བ་རྣམ་པར་གཙིགས་པ། རྩ་རྒྱུས་པུ་ར་ཝི་རི། རུས་པ་འོད་དཔག་མེད། མཁལ་མ་རྡོ་རྗེའི་འོད། སྙིང་རྡོ་རྗེའི་སྐུ།
མིག་ཨཾ་ཀུ་རེ། མཁྲིས་པ་རྡོ་རྗེ་རལ་པ་ཅན། གློ་བ་དཔའ་བོ་ཆེན་མོ། རྒྱུ་མ་རྡོ་རྗེ་ཧཱུྃ་མཛད། མཉེ་མ་རབ་ཏུ་བཟང་མོ། ལྟོ་བ་རྡོ་རྗེ་བཟང་པོ། རྐང་པ་འཇིགས་བྱེད་ཆེན་པོ། འདོམས་པར་མིག་མི་བཟངས། བད་ཀན་སྟོབས་པོ་ཆེ། རྣག་ཆེན་རྡོ་རྗེ།
ཁྲག་རྟ་མགྲིན། རྔུལ་ནམ་མཁའི་སྙིང་པོ། ཚིལ་དཔལ་ཧེ་རུ་ཀ མཆི་མ་པདྨ་གར་དབང་། མཆིལ་མ་རྣམ་པར་སྣང་མཛད། སྣབས་རྡོ་རྗེ་སེམས་དཔའ། སོ་དང་སེན་མོ་ཨོཾ་ཀ་ར་ཀ་ར་ཧཱུྃ་ཧཱུྃ་ཕཊ྄། སྐྲ་དང་བ་སྤུ་ཨོཾ་ཀུ་རུ་ཀུ་རུ། ལྤགས་པ་དང་དྲི་མ་ཨོཾ་བནྡ་བནྡ། ཤ་ཨོཾ་ཏྲ་ས་ཡ་ཏྲ་ས་ཡ།
རྩ་རྒྱུས་ཨོཾ་ཀྵོ་བྷ་ཡ་ཀྵོ་བྷ་ཡ། རུས་པ་ཨོཾ་ཧྲཽཾ་ཧྲོཾ། མཁལ་མ་ཨོཾ་ཧྲཱཿཧྲཱཿ སྙིང་ཕཻ་ཾཕཻ་ཾ། མིག་ཨོཾ་ཕཊ྄་ཕཊ྄། མཁྲིས་པ་ཨོཾ་ད་ཧ་ད་ཧ། གློ་བ་ཨོཾ་པ་ཙ་པ་ཙ། རྒྱུ་མ་ཨོཾ་བྷ་ཀྵ་བྷ་ཀྵ། སྙེ་མ་ཨོཾ་གྲྀཧྞ་གྲྀཧྞ། ལྟོ་བ་ཨོཾ་ཨ་ཀཌྷྱ་ཨ་ཀཌྷྱ།
རྐང་པ་ཨོཾ་ཧྲིཾ་ཧྲིཾ། འདོམས་པར་ཨོཾ་ཛྙཽཾ་ཛྙཽཾ། བད་ཀན་ཨོཾ་ཀྵྨཾ་ཀྵྨཾ། རྣག་ཨོཾ་ཧཾ་ཧཾ། ཁྲག་ཨོཾ་ཧིཾ་ཧིཾ། རྔུལ་ཨོཾ་ཧཱུྃ་ཧཱུྃ། ཚིལ་ཨོཾ་ཀི་ལི་ཀི་ལི། མཆི་མ་ཨོཾ་སི་ལི་སི་ལི། མཆིལ་མ་ཨོཾ་ཧི་ལི་ཧི་ལི། སྣབས་ཨོཾ་དྷི་ལི་དྷི་ལི་ཧཱུྃ་ཧཱུྃ་ཕཊ྄།
རུས་པའི་རྒྱན་དྲུག་ཨོཾ་ན་མོ་བྷ་ག་ཝ་ཏེ་ཝཱི་རེ་ཤཱ་ཡ་སོགས། སྤྱི་བོའི་འཁོར་ལོ་ཨོཾ་ཧ། རྣ་རྒྱན་ན་མ་ཧི། མགུལ་རྒྱན་སྭ་ཧཱ་ཧུ། གདུ་བུ་དྲུག་བཽ་ཥ་ཌ་ཧེ། སྐ་རགས་ཧཱུྃ་ཧཱུྃ་ཧོ། ཐལ་ཆེན་དང་མཆོད་ཕྱིར་ཐོགས་ཕཊ྄་ཧཾ། མགུལ་རྒྱན་ཨོཾ་ན་མོ་བྷ་ག་ཝ་ཏེ་བཛྲ་བཱ་རཱ་ཧི་སོགས། མགོ་བོའི་དོ་ཤལ་ཨོཾ་ཤྲཱི་བཛྲ་ཧེ་ཧེ་རུ་རུ་སོགས། རྣ་རྒྱན་ཨོཾ་ཧྲི་ཧ་ཧ་ཧཱུྃ་ཧཱུྃ།
གླང་ལྤགས་དང་སྟགས་ལྤགས་ཨོཾ་སརྦྦ་བུདྷ་ཌཱ་ཀི་ནི་སོགས། སྐ་རགས་ཨོཾ་བཾ་ཧཾ་ཡཾ་སོགས། ཕྱག་གི་ཐོད་པ་ཨོཾ་སརྦྦ་བུདྷ་ཌཱ་ཀི་ནི་སོགས། ཡ་མ་མ་ཐ་ནི་ཡེ་ཧཱུྃ་ཧཱུྃ་ཕཊ྄། དབུ་རྒྱན་གྱི་ཐོད་པ་ཨོཾ་བཛྲ་བཻ་རོ་ཙ་ན་ཡེ་ཧཱུྃ་ཧཱུྃ་ཕཊ྄། ཅེས་པའི་ངོ་བོ་རྣམ་པར་དག་པ། ཁ་ཊྭཱྃ་ག་ནི་ལྷ་ཡི་སྐུ། ། ཤེས་རབ་ཌ་མ་རུ་ཡི་སྒྲ། ། ཉིན་མོ་བཅོམ་ལྡན་རྡོ་རྗེ་ཅན། ། རྣལ་འབྱོར་མ་ནི་མཚན་མོར་བཤད། །
ཐུགས་ཀའི་ས་བོན་ལས་སྔགས་ཕྲེང་ལྷའི་སྐུ་མདོག་ལྟ་བུ་བྱུང་། ཡབ་ཀྱི་ཞལ་ནས་འཐོན། ཡུམ་གྱི་ཞལ་དུ་ཞུགས། སྐུའི་དབྱིབས་རྒྱུད། ཐུགས་ཀའི་ཧཱུྃ་ལ་ཐིམ། ཨོཾ་ན་མོ་བྷ་ག་ཝ་ཏེ་ཝཱི་རེ་ཤཱ་ཡ། མཧཱ་ཀལྤཱ་ག་ནི་སཾ་ནི་བྷ་ཡ། ཛ་ཊ་མ་ཀུ་ཊོཏྐ་ཊཱ་ཡ། དཾཥྚཱ་ཀ་ར་ལོ་གྲ་བྷི་ཥ་ཎ་མུ་ཁཱ་ཡ། ས་ཧ་སྲ་བྷུ་ཛ་བྷ་སུ་རཱ་ཡ།
པ་ར་ཤུ་པ་ཤུ་ཏ་ཤཱུ་ལ་ཁཱ་ཊྭཱཾ་ག་དྷ་རི་ཎེ། བྱཱ་གྷྲ་ཛི་ནཱཾ་བ་ར་དྷ་རཱ་ཡ། མཧཱ་དྷུ་མྲ་ཨནྡྷ་ཀ་ར་ཝ་པུ་ཥཱ་ཡ། ཀ་ར་ཀ་ར། ཀུ་རུ་ཀུ་རུ། བནྡྷ་བནྡྷ། ཏྲཱ་ས་ཡ་ཏྲཱ་ས་ཡ། ཀྵོ་བྷ་ཡ་ཀྵོ་བྷ་ཡ། ཧྲོཾ་ཧྲོཾ། ཧྲཾཿཧྲཾཿ
ཕཻ་ཾཕཻ་ཾ། ཕཊ྄་ཕཊ྄། ད་ཧ་ད་ཧ། པ་ཙ་པ་ཙ། བྷཀྵ་བྷཀྵ། བ་སུ་རུ་དྷི་རཱནྟྲ་མཱ་ལཱ་བ་ལཾ་བི་ནི། གྲྀཧྞ་གྲྀཧྞ། སཔྟ་པ་ཏ་ལ་ག་ཏ། བྷུ་ཛིཾ་གཾ་སརྦྦཾ་པ། ཏརྫ་ཡ་ཏརྫ་ཡ།
ཨཱ་ཀཌྷཧྱ་ཨཱ་ཀ་ཌྷཧྱ། ཧྲིཾ་ཧྲིཾ། ཛྙཽཾ་ཛྙཽཾ། ཀྵྨཾ་ཀྵྨཾ། ཧཾ་ཧཾ། ཧིཾ་ཧིཾ། ཧཱུྃ་ཧཱུྃ། ཀི་ལི་ཀི་ལི། སི་ལི་སི་ལི། ཧི་ལི་ཧི་ལི།
དྷི་ལི་དྷི་ལི། ཧཱུྃ་ཧཱུྃ་ཕཊ྄་ཕཊ྄། ཨོཾ་ཤྲཱི་བཛྲ་ཧེ་ཧེ་རུ་རུ་ཀ་ཧཱུྃ་ཧཱུྃ་ཕཊ྄། ཌཱ་ཀི་ནི་ཛཱ་ལ་སམྦ་ར་སྭཱཧཱ། ཨོཾ་ཧྲིཿཧ་ཧ་ཧཱུྃ་ཧཱུྃ་ཕཊ྄། ཨོཾ་ན་མོ་བྷ་ག་ཝ་ཏེ་བཛྲ་བཱ་རཱ་ཧི་བཾ། ཨཱརྻ་ཨ་པ་རཱ་ཛི་ཏེ། ཏྲཻ་ལོཀྱ་མ་ཏེ་མཧཱ་བི་དྱེ་ཤྭ་རི། སརྦ་བྷཱུ་ཏ་བྷ་ཡ་བ་ཧེ། མཧཱ་བཛྲེ་བཛྲ་ཨཱ་ས་ནེ་ཨ་ཛི་ཏེ།
ཨ་པ་རཱ་ཛ་ཏེ་བ་ཤྱཾ་ཀ་རི་ནཻ་ཏྲ་བྷྲ་མ་ཎི་ཤོ་ཥ་ཎི། རོ་ཥ་ཎི། ཀྲོ་དྷ་ནི་ཀ་ར་ལི་ནི་ཏྲཱ་ས་ནི། མ་ར་ཎི། སཱུ་པྲ་བྷེ་དྷ་ནི་ཨ་པ་རཱ་ཛ་ཡེ་ཛ་ཡེ་བི་ཛ་ཡེ། ཛམྦྷ་ནི། སྟམྦྷ་ནི། མོ་ཧཱ་ནི། བཛྲ་བཱ་རཱ་ཧི་མཧཱ་ཡོ་གི་ནཱི་ཀཱ་མེ་ཤྭ་རི་ཁ་གེ། ཏདྱ་ཐཱ།
པྲོ་ཏཾ་གེ་པྲོ་ཏཾ་གེ། ཧ་ན་ཧ་ན། པྲ་ཎཱ་ན། ཀིཾ་ཀ་ནི། ཁིཾ་ཁི་ནི། དྷུ་ན་དྷུ་ན། བཛྲ་ཧསྟེ། ཤོ་ཥྱ་ཤོ་ཥྱ། བཛྲ་ཁ་ཊྭཱཾ་ག་ཀ་པཱ་ལ་དྷ་རི་ཎི། མཧཱ་པི་སི་ཏ་མཱན་པཱ་ཤ་ནི།
མ་ནུ་ཤ་ཨནྟྲ་པྲ་བི་ནི། སན་ནི་དྷྱཾ་ན་ར་སི་རོ། མཱ་མ་གྲནྠི་ཏ་དྷ་རི་ཎི། སུམྦྷ། ནི་སུམྦྷ། ཧ་ན་ཧ་ན་པྲ་ཎཱ་ན། སརྦྦ་པཱ་ཤུ་ནཱ་མཧཱ་མཱན་ས་ཆོ་ད་ནི་ཀྲོ་དྷ་མུདྡྷེ་དཾཥྚ། ཀ་ར་ལི་ནི། མཧཱ་མུ་དྲེ་ཤྲཱི་ཧེ་རུ་ཀ་དེ་ཝ་སྱ། ཨ་གྲ་མ་ཧི་ཥི་ས་ཧ་པྲ་ཤ་རི།
ས་ཧ་པྲ་བ་ཧ་བེ། ཤ་སྟ་ས་ཧ་པྲ་མཱ་ན་ནེ། ཛྭ་ལི་ཏ་ཏེ་ཛ་སེ། ཛྭ་ལ་མུ་ཁེ། པིཾ་ག་ལ་ལོ་ཙ་ནེ། བཛྲ་ཤ་རཱི་རེ། བཛྲ་ཨཱ་ས་ནེ། མི་ལི་ཏེ་ཙི་ལི་ཏེ། ཧེ་ཧེ། ཧ་ཧ།
ཧཱུྃ་ཧཱུྃ། ཁ་ཁ། དྷུ་དྷུ་རུ་རུ། མུ་རུ་མུ་རུ། མུཉྩ་མུཉྩ། ཨ་དྭེ་ཏེ། མཧཱ་ཡོ་གི་ནི། པ་ཐི་ཏ། སིདྡྷི། ཏྲེཾ་དྷཾ།
དྲཾ་དྷཾ། གྲཾ་གྲཾ། ཧེ་ཧེ། ཧ་ཧ། བྷཱི་མེ་ཧ་ས་ཧ་ས་བཱི་རི་ཧ་ཧཱ། ཧོ་ཧོ། ཧུ་ཧཱུྃ། ཏྲཻ་ལོཀྱ་བཱི་ན་ས་ནི། ཤ་ཏ་ས་ཧ་པྲ་ཀོ་ཊི། ཏ་ཐཱ་ག་ཏ་པ་རི་ཝ་རེ་ཧཱུྃ་ཧཱུྃ་ཕཊ྄།
སིཾ་ཧ་རུ་པེ་ཁཿ ཏྲེ་ལོཀྱ་ཨུ་ད་རི། ས་མུ་ཏྲ་མེ་ཁ་ལེ། གྲ་ས་གྲ་ས། ཧཱུྃ་ཧཱུྃ་ཕཊ྄། བི་ར་ཨ་ཏྭེ་ཏེ། ཧཱུྃ་ཧཱུྃ། ཧ་ཧ། མཧཱ་པ་ཤུ། མོ་ཧ་ནི།
མཧཱ་ཡོ་གཱི་ཤཱ་རི་ཏྭཾ་ཌཱ་ཀི་ནི། སརྦ་ལོ་ཀ་ནཾ། བནྡྷ་ནི། ས་ཏྱེཿཔྲ་དྷ་ཡ་ཀ་རི་ཎཾ་ཧུྃ་ཧཱུྃ་ཕཊ྄། བྷཱུ་ཏ་ཏྲཱ་ས་ནི། མཧཱ་བཱི་རེ། པ་ར་མཿསིདྡྷི། ཡོ་གཱི་ཤྭ་རི་ཕཊ྄། ཧཱུྃ་ཧཱུྃ་ཕཊ྄། ཧཱུྃ་ཧཱུྃ་ཕཊ྄་སྭཱཧཱ།
ཨོཾ་བཛྲ་བཻ་རོ་ཙ་ན་ཡེ་ཧུྃ་ཧཱུྃ་ཕཊ྄་སྭཱཧཱ། ཨོཾ་སརྦ་བུདྷ་ཌཱ་ཀི་ནི་ཡེ་བཛྲ་ཝརྞ་ནི་ཧུྃ་ཧཱུྃ་ཕཊ྄་སྭཱཧཱ། ཨོཾ་ཙཽ་རི་ཡེ་ཧུྃ་ཧཱུྃ་ཕཊ྄་སྭཱཧཱ། ཨོཾ་ཌཱ་ཀི་ནི་ཡེ་ཧུྃ་ཧཱུྃ་ཕཊ྄། ཨོཾ་ལཱ་མ་ཡེ་ཧུྃ་ཧཱུྃ་ཕཊ྄། ཨོཾ་ཁཎྜ་རོ་ཧེ་ཧུྃ་ཧཱུྃ་ཕཊ྄། ཨོཾ་རཱུ་པེ་ཎི་ཡེ་ཧུྃ་ཧཱུྃ་ཕཊ྄། ཨོཾ་ཀ་ར་ཀ་ར་ཧུྃ་ཧཱུྃ་ཕཊ྄། ཨོཾ་པྲ་ཙཎྜེ་ཧུྃ་ཧཱུྃ་ཕཊ྄། ཨོཾ་ཀུ་རུ་ཀུ་རུ་ཧུྃ་ཧཱུྃ་ཕཊ྄།
ཨོཾ་ཙ་ཀྵི་ཡེ་ཧུྃ་ཧཱུྃ་ཕཊ྄། ཨོཾ་བནྡྷ་བནྡྷ་ཧུྃ་ཧཱུྃ་ཕཊ྄། ཨོཾ་པྲ་བྷ་ཝ་ཏེ་ཡེ་ཧུྃ་ཧཱུྃ་ཕཊ྄། ཨོཾ་ཏྲཱ་པ་ཡ་ཏྲཱ་པ་ཡ་ཧུྃ་ཧཱུྃ་ཕཊ྄། ཨོཾ་མཧཱ་ན་སེ་ཧུྃ་ཧཱུྃ་ཕཊ྄། ཨོཾ་ཀྵོ་བྷ་ཡ་ཀྵོ་བྷ་ཡ་ཧུྃ་ཧཱུྃ་ཕཊ྄། ཨོཾ་བཱི་ར་མ་ཏི་ཡེ་ཧུྃ་ཧཱུྃ་ཕཊ྄། ཨོཾ་ཧྲོཾ་ཧྲོཾ་ཧུྃ་ཧཱུྃ་ཕཊ྄། ཨོཾ་ཁརྦ་རི་ཡེ་ཧུྃ་ཧཱུྃ་ཕཊ྄། ཨོཾ་ཧྲཿཧྲཿཧུྃ་ཧཱུྃ་ཕཊ྄།
ཨོཾ་ལཾ་ཀེ་ཤྭ་རི་ཧུྃ་ཧཱུྃ་ཕཊ྄། ཨོཾ་ཕཻ་ཾཕཻ་ཾཧུྃ་ཧཱུྃ་ཕཊ྄། ཨོཾ་དྲུ་མཉྩ་ཡེ་ཧུྃ་ཧཱུྃ་ཕཊ྄། ཨོཾ་ཕཊ྄་ཕཊ྄་ཧུྃ་ཧཱུྃ་ཕཊ྄། ཨོཾ་ཨེ་རཱ་ཝ་ཏི་ཡེ་ཧུྃ་ཧཱུྃ་ཕཊ྄། ཨོཾ་ད་ཧ་ད་ཧ་ཧུྃ་ཧཱུྃ་ཕཊ྄། ཨོཾ་མཧཱ་བྷཻ་ར་ཝ་ཡེ་ཧུྃ་ཧཱུྃ་ཕཊ྄། ཨོཾ་པ་ཙ་པ་ཙ་ཧུྃ་ཧཱུྃ་ཕཊ྄། ཨོཾ་བཱ་ཡུ་བེ་གེ་ཧུྃ་ཧཱུྃ་ཕཊ྄། ཨོཾ་བྷཀྵ་བྷཀྵ་བ་སུ་ར་དྷི་རཱནྟྲ་མཱ་ལཱ་བ་ལིཾ་བི་ནི་ཧུྃ་ཧཱུྃ་ཕཊ྄།
ཨོཾ་སུ་ར་བྷཀྵི་ཡེ་ཧུྃ་ཧཱུྃ་ཕཊ྄། ཨོཾ་གྲྀཧྞ་གྲྀཧྞ་སཔྟ་པ་ཏ་ལ་ག་ཏ་བྷུ་ཛཾ་གཾ་སརྦྦཾ་པ། ཏརྫ་ཡ། ཏརྫ་ཡ་ཧུྃ་ཧཱུྃ་ཕཊ྄། ཨོཾ་ཤྱ་མེ་དེ་ཝི་ཡེ་ཧུྃ་ཧཱུྃ་ཕཊ྄། ཨོཾ་ཨ་ཀཌ་དྷྱ་ཨ་ཀཌ་དྷྱ་ཧུྃ་ཧཱུྃ་ཕཊ྄། ཨོཾ་སུ་བྷ་དྲེ་ཧུྃ་ཧཱུྃ་ཕཊ྄། ཨོཾ་ཧྲིཾ་ཧྲིཾ་ཧུྃ་ཧཱུྃ་ཕཊ྄། ཨོཾ་ཧ་ཡ་ཀརྞེ་ཧུྃ་ཧཱུྃ་ཕཊ྄། ཨོཾ་ཛྙཽཾ་ཛྙཽཾ་ཧུྃ་ཧཱུྃ་ཕཊ྄།
ཨོཾ་ཁ་ག་ན་ནེ་ཧུྃ་ཧཱུྃ་ཕཊ྄། ཨོཾ་ཀྵྨཾ་ཀྵྨཾ་ཧུྃ་ཧཱུྃ་ཕཊ྄། ཨོཾ་ཙཀྲ་ཝེ་གེ་ཧུྃ་ཧཱུྃ་ཕཊ྄། ཨོཾ་ཧཾ་ཧཱཾ་ཧུྃ་ཧཱུྃ་ཕཊ྄། ཨོཾ་ཁཎྜ་རོ་ཧ་ཧུྃ་ཧཱུྃ་ཕཊ྄། ཨོཾ་ཧིཾ་ཧིཾ་ཧུྃ་ཧཱུྃ་ཕཊ྄། ཨོཾ་ཤཎྜི་ནི་ཡེ་ཧུྃ་ཧཱུྃ་ཕཊ྄། ཨོཾ་ཧུྃ་ཧཱུྃ་ཧུྃ་ཧཱུྃ་ཕཊ྄། ཨོཾ་ཙཀྲ་ཝརྨི་ནི་ཡེ་ཧུྃ་ཧཱུྃ་ཕཊ྄། ཨོཾ་ཀི་ལི་ཀི་ལེ་ཧུྃ་ཧཱུྃ་ཕཊ྄།
ཨོཾ་སུ་བི་རི་ཧུྃ་ཧཱུྃ་ཕཊ྄། ཨོཾ་སི་ལི་སི་ལི་ཧུྃ་ཧཱུྃ་ཕཊ྄། ཨོཾ་མཧཱ་བ་ལེ་ཧུྃ་ཧཱུྃ་ཕཊ྄། ཨོཾ་ཧི་ལི་ཧི་ལ་ཧུྃ་ཧཱུྃ་ཕཊ྄། ཨོཾ་ཙཀྲ་ཝརྟི་ནི་ཧུྃ་ཧཱུྃ་ཕཊ྄། ཨོཾ་དྷི་ལི་དྷི་ལི་ཧུྃ་ཧཱུྃ་ཕཊ྄། ཨོཾ་མཧཱ་བཱིརྻ་ཡ་ཧུྃ་ཧཱུྃ་ཕཊ྄། ཨོཾ་ཀཱ་ཀ་སྱ་ཧུྃ་ཧཱུྃ་ཕཊ྄། ཨོཾ་ཨུ་ལུ་ཀ་སྱ་ཧུྃ་ཧཱུྃ་ཕཊ྄། ཨོཾ་ཤྭ་ནཱ་སྱ་ཧུྃ་ཧཱུྃ་ཕཊ྄།
ཨོཾ་ཤཱུ་ཀ་ར་སྱ་ཧུྃ་ཧཱུྃ་ཕཊ྄། ཨོཾ་ཡ་མ་ད་ཌི་ཡེ་ཧུྃ་ཧཱུྃ་ཕཊ྄། ཨོཾ་ཡ་མ་ཊུ་ཏི་ཡེ་ཧུྃ་ཧཱུྃ་ཕཊ྄། ཨོཾ་ཡ་དཾཥྚྲཱི་ཎི་ཡེ་ཧུྃ་ཧཱུྃ་ཕཊ྄། ཨོཾ་ཡ་མ་མ་ཐ་ནི་ཡེ་ཧུྃ་ཧཱུྃ་ཕཊ྄།། །། ཨོཾ་སུམྦྷ། སྭ་བྷཱ་ཝ། སྟོང་པའི་ངང་ལས་ཨ་ལས་བྱུང་བའི་ཐོད་པ་རྣམས་ཀྱི་ནང་དུ། ཨོཾ་ཨཱཿཧཱུྃ་ཞུ་བ་ལས་བྱུང་བའི་མཆོད་ཡོན། ཞབས་བསིལ།
མེ་ཏོག བདུག་སྤོས། མར་མེ། དྲི། ཞལ་ཟས་ངོ་བོ་བཟང་ཞིང་རྒྱ་ཆེ་བ། ས་དང་ནམ་མཁའ་བར་སྣང་ཐམས་ཅད་གང་བ། ཨརྒྷཾ་སོགས། ཨོཾ་ཨཱཿཧཱུྃ། སུམྦྷ་སོགས། སྭ་བྷཱ་ཝ།
སྟོང་པའི་ངང་ལས་མདུན་གྱི་ནམ་མཁར། ཡཾ་ལས་རླུང་། རཾ་ལས་མེ། ཝཾ་ལས་ཆུ། ལཾ་ལས་ས། སུཾ་ལས་རི་རབ། ཧཱུྃ་ལས་སྣ་ཚོགས་རྡོ་རྗེ། པཾ་ལས་སྣ་ཚོགས་པདྨ་འདབ་མ་བརྒྱད་པའི་དབུས་སུ། ཨཱ་ལི་ལས་ཟླ་བ། ཀཱ་ལི་ལས་ཉི་མ།
དེ་གཉིས་ཀྱི་བར་དུ་ཧཱུྃ་དཀར་པོ། ཉི་མའི་སྟེང་དུ་ཨོཾ་ཨཱཿཧཱུྃ། པདྨ་ཟླ་བ་ཧཱུྃ། དེ་རྣམས་རིམ་གྱིས་ཧཱུྃ་གི་སྟེང་གི་ནཱ་ད་ལ་ཐིམ། དེས་ཉི་མ་ཕུག ཧཱུྃ་ལ་ཐིམ། ཐམས་ཅད་གཅིག་ཏུ་འདྲེས་པ་ལས་སྐད་ཅིག་གིས་རྟེན་དང་བརྟེན་པར་བྱས་པའི་དཀྱིལ་འཁོར་དུ་གྱུར་པ། རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་པ། ནག་དཀར་སེར་དམར་ལྗང་བའི་རྩིག་པ་ལྔ་དང་ལྡན་པའི་སྟེང་དུ། རིན་པོ་ཆེའི་ཕ་གུ་སེར་པོ་ལ་དྲ་བ་དང་དྲ་བ་ཕྱེད་པ་འཕྱང་བ་མདའ་ཡབ་དང་པུ་ཤུས་བསྐོར་བ།
སྟེགས་བུ་དམར་པོ་ལ་གནས་པའི་ལྷ་མོ་བཅུ་དྲུག་མཆོད་རྫས་ཐོགས་ནས་མཆོད་པ། སྒོ་བཞིའི་རྩིག་པའི་སྟེང་དུ་ཀ་བ་བཞི་བཞིས་བཏེགས་པའི་རྟ་བབས་བང་རིམ་བཞི་པའི་སྟེང་དུ། ཆོས་ཀྱི་འཁོར་ལོ་དང་། རི་དྭགས་དང་། གདུགས་དང་བཅས་པ། རྔ་ཡབ་དང་། རིན་པོ་ཆེ་དང་། མེ་ཏོག་གི་ཕྲེང་བ་དང་། གོས་དང་འཕན་ལ་སོགས་པའི་རྒྱན་དུ་མས་བརྒྱན་པའི་ཕྱི་རོལ་དུ་དུར་ཁྲོད་བརྒྱད། ཕྱོགས་སྐྱོང་བརྒྱད།
ཤིང་བརྒྱད། ཞིང་སྐྱོང་བརྒྱད། ཀླུ་བརྒྱད། སྤྲིན་བརྒྱད། ཆུ་བརྒྱད། མེ་བརྒྱད། མཆོད་རྟེན་བརྒྱད། དཔའ་བོ་དང་དཔའ་མོ་གྲུབ་པ་རིག་འཛིན། མཁའ་འགྲོ་དང་མཁའ་འགྲོ་མ། འདྲེ།
སྲིན་པོ། གནོད་སྦྱིན། ཤ་ཟ། རོ་ལངས། འབྱུང་པོ། ལྕེ་སྤྱང་ལ་སོགས་པ་དུ་མས་བསྐོར་བ། ནང་གི་ལྷ་སྣམ་ཤར་སྔོ། བྱང་ལྗང་། ནུབ་དམར། ལྷོ་སེར་བའི་དབུས་སུ།
འཁོར་ལོ་རྩིབས་བརྒྱད་པ་རིམ་པ་གསུམ་པའི་དབུས་སུ། སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ། འཁོར་ལོ་བདེ་མཆོག་སྐུ་མདོག་སྔོན་པོ་ཞལ་བཞི་པ། རྩ་ཞལ་སྔོ། གཡོན་ལྗང་བ། རྒྱབ་དམར་བ། གཡས་སེར་བ། ཞལ་རེ་རེ་ལ་སྤྱན་གསུམ་གསུམ་པ། ཕྱག་དང་པོ་གཉིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། འོག་མ་གཉིས་ཀྱིས་གླང་པོ་ཆེའི་ཀོ་རློན་མགོ་གཡས་སུ་གྱོན་པ།
གཡས་ཀྱི་གསུམ་པས་ཌ་མ་རུ། བཞི་པས་དགྲ་སཏྭ། ལྔ་པས་གྲི་གུག དྲུག་པ་ན་མདུང་རྩེ་གསུམ་པ། གཡོན་གྱི་གསུམ་པ་ན་ཁ་ཊྭཱཾ་ག བཞི་པ་ན་ཁྲག་གིས་གང་བའི་ཐོད་པ། ལྔ་པ་ན་རྡོ་རྗེའི་ཞག་པ། དྲུག་པ་ན་ཚངས་པའི་མགོ་བོ་གདོང་བཞི་པ་བསྣམས་པ། ཞབས་གཡས་བརྐྱང་བས་དུས་མཚན་མ་དམར་མོ་གྲི་ཐོད་འཛིན་པ་གན་རྐྱལ་དང་། གཡོན་བསྐུམ་པས་འཇིགས་བྱེད་ནག་པོ་ལག་པ་བཞི་པ།
གཡས་གཉིས་ཌ་མ་རུ་དང་གྲི་གུག གཡོན་གཉིས་ཁ་ཊྭཱཾ་ག་དང་ཐོད་པ་འཛིན་པ་ཁ་སྤུབ་ཏུ་མནན་པ། རལ་པའི་ཐོར་ཚུགས་སྤྱི་བོར་བཅིངས་པའི་རྩེར་ཡིད་བཞིན་གྱི་ནོར་བུ་དང་། གཡོན་དུ་ཚེས་གཅིག་གི་ཟླ་བ། མཚོག་མར་སྣ་ཚོགས་རྡོ་རྗེས་བརྒྱན་པ། དབུ་རེ་རེ་ལ་མི་མགོ་སྐམ་པོ་ལྔ་ལྔའི་དབུ་རྒྱན། རླན་པ་ལྔ་བཅུའི་དོ་ཤལ་ཅན། ཞལ་རྣམ་པར་འགྱུར་བ། མཆེ་བ་གཙིགས་པ། རུས་པའི་རྒྱན་དྲུག་གིས་བརྒྱན་པ།
སྟག་གི་ལྤགས་པའི་ཤམ་ཐབས་ཅན། གར་གྱི་ཉམས་དགུ་དང་ལྡན་པ། དེའི་པང་ན་ཡུམ་རྡོ་རྗེ་ཕག་མོ་སྐུ་མདོག་དམར་མོ་ཞལ་གཅིག་ཕྱག་གཉིས་གཡོན་པ་ཐོད་པ་ཁྲག་གིས་གང་བ་འཛིན་པས་ཡབ་ལ་འཁྱུད་པ། གཡས་པ་རྡོ་རྗེས་མཚན་པའི་གྲི་གུག་འཛིན་པའི་སྡིགས་མཛུབ་ཀྱིས་ཕྱོགས་བཅུར་བསྡིགས་པ། སྐྲ་གྲོལ་བ། གཅེར་བུ་སྤྱན་གསུམ་པ། མི་མགོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་ཅན། རུས་པའི་རྒྱན་ལྔ་དང་ལྡན་པ། བྱིན་པ་གཉིས་ཀྱིས་བཅོམ་ལྡན་འདས་ལ་འཁྱུད་པ།
བྷ་ག་ནས་ཁྲག་འཛག་པ། ཀུན་ཏུ་ཁ་སྦྱོར་ཞིང་ཁྲག་གསོལ་བ། ཡེ་ཤེས་ཀྱི་མེ་འབར་བའི་དབུས་ན་བཞུགས་པ། འདབ་མ་བཞི་ལ། ཤར་དུ་མཁའ་འགྲོ་མ་སྔོན་མོ། བྱང་དུ་ལཱ་མ་ལྗང་གུ། ནུབ་ཏུ་ཁཎྜ་རོ་ཧ་དམར་མོ། ལྷོར་གཟུགས་ཅན་མ་སེར་མོ། བཞི་ཀ་ཞལ་གཅིག་སྤྱན་གསུམ་པ། ཕྱག་བཞིའི་གཡས་གཉིས་ཌ་མ་རུ་དང་གྲི་གུག
གཡོན་གཉིས་ཁ་ཊྭཱཾ་ག་དང་ཐོད་པ། གཅེར་བུ་གཡས་བརྐྱང་བས་གནས་པ། མཆེ་བ་གཙིགས་པ། ཕྱག་རྒྱ་ལྔས་བརྒྱན་པ། མཚམས་བཞིར་རིན་པོ་ཆེའི་བུམ་པ་བདུད་རྩིས་གང་བའི་སྟེང་དུ། ཐོད་པ་བདུད་རྩིས་གང་བས་མཚན་པ། དེའི་ཕྱི་རོལ་ཐུགས་ཀྱི་འཁོར་ལོའི་ཤར་དུ་ཁཎྜ་ཀ་པཱ་ལ་དང་རབ་ཏུ་གཏུམ་མོ། ། བྱང་དུ་མཧཱ་ཀཾ་ཀ་ལ་དང་གཏུམ་པའི་མིག་ཅན་མ། ནུབ་ཏུ་ཀཾ་ཀ་ལ་དང་འོད་ལྡན་མ། ལྷོར་མཆེ་བ་རྣམ་པར་གཙིགས་པ་དང་སྣ་ཆེན་མ།
མེར་སུ་ར་ཝི་རི་དང་བརྟན་པའི་བློ་ཅན་མ། སྲིན་པོར་འོད་དཔག་མེད་དང་མིའུ་ཐུང་མ། རླུང་དུ་རྡོ་རྗེ་འོད་དང་ལངྐའི་དབང་ཕྱུག་མ། དབང་ལྡན་དུ་རྡོ་རྗེའི་སྐུ་དང་ཤིང་གྲིབ་མ་སྟེ། ཐམས་ཅད་སྐུ་མདོག་སྔོན་པོ་དེའི་ཕྱི་རོལ་གསུང་གི་འཁོར་ལོའི་ཤར་དུ་ཨོཾ་ཀུ་རི་དང་ཨེ་རཱ་ཝ་ཏི། བྱང་དུ་རྡོ་རྗེ་རལ་པ་ཅན་དང་འཇིགས་བྱེད་ཆེན་མོ། ནུབ་དུ་དཔའ་བོ་ཆེན་པོ་དང་རླུང་གི་ཤུགས་ཅན་མ། ལྷོར་རྡོ་རྗེ་ཧཱུྃ་མཛད་ཆང་འཐུང་མ། མེར་རབ་ཏུ་བཟང་པོ་དང་ཤྱ་མ་དེ་ཝི། སྲིན་པོར་རྡོ་རྗེ་བཟང་པོ་དང་ཤིན་ཏུ་བཟང་མོ།
རླུང་དུ་འཇིགས་བྱེད་ཆེན་པོ་དང་རྟ་རྣ་མ། དབང་ལྡན་དུ་མིག་མི་བཟང་དང་ཁ་ག་ན་སྟེ། ཐམས་ཅད་སྐུ་མདོག་དམར་པོ། དེའི་ཕྱི་རོལ་སྐུའི་འཁོར་ལོའི་ཤར་དུ། སྟོབས་པོ་ཆེ་དང་འཁོར་ལོའི་ཤུགས་ཅན་མ། བྱང་དུ་རིན་ཆེན་དང་ཁཎྜ་རོ་ཧི། ནུབ་ཏུ་རྟ་མགྲིན་དང་ཤཎྜོ་ནི། ལྷོར་ནམ་མཁའི་སྙིང་པོ་དང་འཁོར་ལོའི་གོ་ཆ་མ། མེར་དཔལ་ཧེ་རུ་ཀ་དང་ཤིན་ཏུ་དཔའ་མོ། སྲིན་པོར་པདྨ་གར་གྱི་དབང་ཕྱུག་དང་སྟོབས་ཆེན་མ།
རླུང་དུ་རྣམ་པར་སྣང་མཛད་དང་འཁོར་ལོ་སྒྱུར་མ། དབང་ལྡན་དུ་རྡོ་རྗེ་སེམས་དཔའ་དང་བརྩོན་འགྲུས་ཆེན་མོ་སྟེ་ཐམས་ཅད་སྐུ་མདོག་དཀར་པོ། དཔའ་བོ་ཐམས་ཅད་ཞལ་གཅིག་ཕྱག་བཞི་པ། ཕྱག་དང་པོ་གཉིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། གཡས་གཉིས་པས་ཌ་མ་རུ། གཡོན་གཉིས་པས་ཁ་ཊྭཱཾ་ག་འཛིན་པ། རྒྱན་ཆ་ལུགས་གཙོ་བོ་ལྟ་བུའོ། ། དཔའ་བོ་ཐམས་ཅད་ཞལ་གཅིག་ཕྱག་གཉིས་གྲི་གུག་དང་ཐོད་པ་འཛིན་པས་ཡབ་ལ་འཁྱུད་པ། རྒྱན་ཆ་ལུགས་ཕག་མོ་ལྟ་བུ། ཤར་སྒོར་ཁྭ་གདོང་མ་སྔོན་མོ།
བྱང་སྒོར་འུག་གདོང་མ་ལྗང་གུ། ནུབ་སྒོར་ཁྱི་གདོང་མ་དམར་མོ། ལྷོ་སྒོར་ཕག་གདོང་མ་སེར་མོ། མེར་གཤིན་རྗེ་བརྟན་མ་གཡས་སྔོ་གཡོན་སེར་བ། སྲིན་པོར་གཤིན་རྗེ་ཕོ་ཉ་མོ་གཡས་སེར་གཡོན་དམར་བ། རླུང་དུ་གཤིན་རྗེ་མཆེ་བ་མ་གཡས་དམར་གཡོན་ལྗང་བ། དབང་ལྡན་དུ་གཤིན་རྗེ་འཇོམས་མ་གཡས་ལྗང་གཡོན་སྔོ་བ། རྒྱན་ཆ་ལུགས་སྙིང་པོའི་རྣལ་འབྱོར་མ་ལྟ་བུ། དྲག་མོའི་གཟུགས་ཅན་རོའི་གདན་ལ་བཞུགས་པ། ཐམས་ཅད་ཁྲོས་པའི་ཉམས་ཆེན་བདེ་བ་ཆེན་པོས་གང་བ།
དཔྲལ་བར་ཐོད་པའི་སྟེང་དུ་རྡོ་རྗེའི་ཕྲེང་བས་བརྒྱན་པ། ལྷ་སྣམ་གྱི་གྲར་སྨན་བཅུད་སྣ་ཚོགས་ཀྱིས་གང་ཞིང་ལྷ་རྫས་ཀྱི་གོས་ཀྱིས་མགུལ་པ་བཅིང་པ། དཔག་བསམ་གྱི་ཤིང་གིས་ཁ་རྒྱན་པའི་བུམ་པ་བརྒྱད་ཀྱིས་བརྒྱན་པ། རྟེན་དང་བརྟེན་པར་བཅས་པ་ཐམས་ཅད་གསལ་ཞིང་སྒྲིབ་པ་མེད་པ། སྣང་སྟོང་ཟུང་དུ་འཇུག་པའི་བདག་ཉིད་ཅན། ཕྱི་ནང་གི་སྐུའི་འཁོར་ལོ་གཉིས་སོགས། རྣམ་པར་སྣང་མཛད་ཀྱིས་དབུར་བརྒྱན། སྔགས་མཆོད་ཕྱི་མཆོད་ཨོཾ་བཛྲ་གྷཎྜེ་ར་ཎི་ཏ་པྲ་ར་ཎི་ཏ། སཾ་པྲ་ར་ཎི་ཏ། སརྦྦ་བུདྷ་ཀྵེ་ཏྲ་པྲ་ཙ་ལི་ནི་པྲཛྙ་པཱ་ར་མི་ཏ་ནཱ་ད་སཾ་བྷ་བེ་ཏ་བཛྲ་དྷརྨཱཿཧྲི་ད་ཡ་སནྟོ་ཤ་ནི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱཧཱ།
ཨོཾ་བཱི་ནི་བཛྲི་ཎི་ཧཱུྃ་ཨཿ ཨོཾ་སརྦྦ་ཏ་ཐཱ་ག་ཏ་ཤྲཱི་ཙཀྲ་སམྦ་ར་མཎྜལ་ཙཀྲ་སརྦ་བཱི་ར་ཡོ་གི་ནི། བི་ནི་བཛྲི་ཎི་བཛྲ་པཱུ་ཛི་ཏེ་ཨཱཿཧཱུྃ། ཨོཾ་བཾ་སྱ་བཛྲ་ཎི་ཧཱུྃ་ཨ། བཾ་སྱ་བཛྲི་ཎི་བཛྲ་པཱུ་ཛི་ཏེ་ཨཱཿཧཱུྃ། ཨོཾ་མྲྀ་ཏཾ་ག་བཛྲི་ཎི་ཧཱུྃ་ཨཱཿ མྲྀ་ཏཾ་ག་བཛྲ་ཎི་བཛྲ་པཱུ་ཙི་ཏེ་ཨཱཿཧཱུྃ། ཨོཾ་མུརྫ་བཛྲི་ཎི་ཧཱུྃ་ཨཱཿ མུརྫ་བཛྲི་ཎི་བཛྲ་པཱུ་ཙི་ཏེ་ཨཱཿཧཱུྃ། ཨོཾ་ཧ་སྱ་བཛྲི་ཎི་ཧཱུྃ་ཨཱཿ
ཧ་སྱ་བཛྲི་ཎི་པཱུ་བཛྲ་ཙི་ཏེ་ཨཱཿཧཱུྃ། ཨོཾ་ལཱ་སྱ་བཛྲི་ཎི་ཧཱུྃ་ཨཱཿ ལཱ་སྱ་བཛྲི་ཎི་བཛྲ་པཱུ་ཙི་ཏི་ཨཱཿཧཱུྃ། ཨོཾ་གི་ཏཾ་བཛྲི་ཎི་ཨཱཿ གི་ཏཾ་བཛྲི་ཎི་བཛྲ་པཱུ་ཙི་ཏེ་ཨཱཿཧཱུྃ། ཨོཾ་ནིརྟཡ་བཛྲི་ཎི་ཧཱུྃ་ཨཱཿ ནིརྟེ་བཛྲི་ཎི་བཛྲ་པཱུ་ཙི་ཏེ་ཨཱཿཧཱུྃ། ཨོཾ་པུཥྤཾ་བཛྲི་ཎི་ཧཱུྃ་ཨཱཿ པུཥྤཾ་བཛྲི་ཎི་བཛྲ་པཱུ་ཙི་ཏེ་ཨཱཿཧཱུྃ། ཨོཾ་དྷཱུ་པེ་བཛྲི་ཎི་ཧཱུྃ་ཨཱཿ
དྷཱུ་པེ་བཛྲི་ཎི་བཛྲ་པཱུ་ཙི་ཏེ་ཨཱཿཧཱུྃ། ཨོཾ་དཱི་པཾ་བཛྲི་ཎི་ཧཱུྃ་ཨཱཿ དཱི་པཾ་བཛྲི་ཎི་བཛྲ་པཱུ་ཙི་ཏེ་ཨཱཿཧཱུྃ། ཨོཾ་གནྡྷཾ་བཛྲི་ཎི་ཧཱུྃ་ཕཊ྄། གནྡྷཾ་བཛྲི་ཎི་བཛྲ་པཱུ་ཙི་ཏེ་ཨཱཿཧཱུྃ། ཨོཾ་དརྵ་རཱུ་པ་བཛྲི་ཎི་ཧཱུྃ་ཨཱཿ ཨ་དརྵ་རཱུ་པ་བཛྲི་ཎི་བཛྲ་པཱུ་ཙི་ཏེ་ཨཱཿཧཱུྃ། ཨོཾ་རཱ་ས་བཛྲི་ཎི་ཧཱུྃ་ཨཱཿ རཱ་ས་བཛྲི་ཎི་བཛྲ་པཱུ་ཙི་ཏེ་ཨཱཿཧཱུྃ། ཨོཾ་སྤརྵ་བཛྲི་ཎི་ཧཱུྃ་ཨཱཿ
སྤརྵ་བཛྲི་ཎི་བཛྲ་པཱུ་ཙི་ཏེ་ཨཱཿཧཱུྃ། ཨོཾ་དྷརྨྨཿདྷཱ་ཏུ་བཛྲི་ཎི་ཧཱུྃ་ཨཱཿ དྷརྨྨ་དྷཱ་ཏུ་བཛྲི་ཎི་བཛྲ་པཱུ་ཙི་ཏེ་ཨཱཿཧཱུྃ། བདེ་བར་གཤེགས་པ་ཐམས་ཅད་ལ། ། འཁོར་ལོ་རིན་ཆེན་འདི་ཕུལ་བས། ། སྲིད་པའི་འཁོར་ལོ་རྒྱུན་བཅད་དེ། ། ཆོས་ཀྱི་འཁོར་ལོ་བསྐོར་བར་ཤོག ། ཙཀྲ་རཏྣ་བཛྲ་པཱུ་ཙི་ཏེ་ཨཱཿཧཱུྃ། བདེ་བར་གཤེགས་པ་ཐམས་ཅད་ལ། ། ནོར་བུ་རིན་ཆེན་འདི་ཕུལ་བས། །
བཀྲེན་ཞིང་འཕོངས་པ་རྒྱུན་བཅད་དེ། ། འབྱོར་པ་ཕུན་སུམ་ཚོགས་པར་ཤོག ། མ་ཎི་རཏྣ་བཛྲ་པཱུ་ཙི་ཏེ་ཨཱཿཧཱུྃ། བཙུན་མོ་རིན་ཆེན་འདི་ཕུལ་བས། ། མ་རིག་མུན་པ་རྒྱུན་བཅད་དེ། ། ཤེས་རབ་དབྱིངས་ཀྱི་དོན་རྟོགས་ནས། ། ཐབས་དང་ཤེས་རབ་འབྲེལ་བར་ཤོག ། སཏྲི་རཏྣ་བཛྲ་པཱུ་ཙི་ཏེ་ཨཱཿཧཱུྃ། བློན་པོ་རིན་ཆེན་འདི་ཕུལ་བས། ། ཕྱི་ནང་གསང་གསུམ་ཐེག་གསུམ་ལྡན། །
བསམ་ཡས་བསྟན་པ་རབ་འཛིན་ཅིང་། ། ཡོན་ཏན་ཐམས་ཅད་ལྡན་པར་ཤོག ། སྤུ་རུ་ཥ་རཏྣ། གླང་པོ་རིན་ཆེན་འདི་ཕུལ་བས། ། ལྟ་བ་ངན་པ་རབ་བསལ་ནས། ། བླ་མེད་ཐེག་པ་རབ་ཞོན་ཏེ། ། ཐམས་ཅད་མཁྱེན་གྲོང་བགྲོད་པར་ཤོག ། ག་ཛ་རཏྣ་བཛྲ། རྟ་མཆོག་རིན་ཆེན་འདི་ཕུལ་བས། ། སྲིད་པའི་གཟེབ་ལས་ཡོངས་གྲོལ་ཏེ། །
རྫུ་འཕྲུལ་མཆོག་གི་ཤུགས་ཐོབ་ནས། ། སངས་རྒྱས་ཞིང་དུ་བགྲོད་པར་ཤོག ། ཨ་ཤྭཱ་རཏྣ། དམག་དཔོན་རིན་ཆེན་འདི་ཕུལ་བས། ། ཉོན་མོངས་དགྲ་ལས་རྒྱལ་གྱུར་ནས། ། ཕས་ཀྱི་རྒོལ་བ་ཚར་བཅད་དེ། ། འཇིགས་བྲལ་མཆོག་ནི་ཐོབ་པར་ཤོག ། ཁཌྒ་རཏྣ་བཛྲ་པཱུ་ཙི་ཏེ་ཨཱཿཧཱུྃ། ཁ་དོག་དབྱིབས་ལེགས་ཡིད་འོང་རྒྱན་ཕྲེང་ལྡན། ། ཕྱོགས་དུས་ཀུན་ན་གཟུགས་མཆོག་ཅི་མཆིས་པ། །
མོས་བློས་དཀྱིལ་འཁོར་ལྷ་ལ་བདག་འབུལ་ན། ། བཞེས་ཤིང་བླ་མེད་སྒྲུབ་མཆོག་སྩལ་དུ་གསོལ། ། རཱུ་པ་ཀཱ་མ་གུ་ཎ་བཛྲ་པུ་ཙི་ཏེ་ཨཱཿཧཱུྃ། ཕྱོགས་དུས་ཀུན་ན་ཟིན་དང་མ་ཟིན་པའི། ། ཡོན་ཏན་ཚིག་མཆོག་སྒྲ་སྙན་ཡིད་འོང་ལྡན། ། ཤཔྟ་ཀཱ་མ་གུ་ཎ། ཕྱོགས་དུས་ཀུན་ན་ཙན་དན་སྦྲུལ་སྙིང་དང་། ། ཨ་ཀར་ན་སོགས་དབང་པོ་ཚིམ་བྱེད་དེ། ། གནྡྷེ་ཀཱ་མ་གུ་ཎ། ཕྱོགས་དུས་ཀུན་ན་རོ་དང་བཅུད་ལྡན་པའི། །
ལུས་སེམས་བརྟས་བྱེད་རོ་མཆོག་ཅི་མཆིས་པ། ། རཱ་ས་ཀཱ་མ་གུ་ཎ། ཕྱོགས་དུས་ཀུན་ན་འཇམ་མཉེན་འཁྲིལ་ཆགས་པའི། ། རིག་བྱའི་ཁྱད་པར་དབང་པོ་ཚིམ་བྱེད་རྣམས། ། སྤརྵ་ཀཱ་མ་གུ་ཎ་བཛྲ་པཱུ་ཙི་ཏེ་ཨཱཿཧཱུྃ། རྡོ་རྗེ་འཆང་ཆེན་རང་བཞིན་སྐུ། ། ཐུགས་རྗེས་འགྲོ་ཀུན་གདུང་སེལ་ཞིང་། ། བདག་བློའི་ཀུ་མུད་ཁ་འབྱེད་པའི། ། རྗེ་བཙུན་དཔལ་ལྡན་བླ་མ་མཆོད། ། ཨོཾ་ཨཱཿཧཱུྃ།
ཧེ་རུ་ཀ་དཔལ་དཀྱིལ་འཁོར་དང་། ། གསང་བའི་བདག་པོ་རྡོ་རྗེ་འཆང་། ། དཔལ་ལྡན་སློབ་དཔོན་ས་ར་ཧ། ། ཀླུ་སྒྲུབ་རི་ཁྲོད་མགོན་པོ་དང་། ། ལཱུ་ཧི་པ་དང་དཱ་རི་ཀ ། གྷཎྜ་ཀ་ཙ་ཛཱ་ལན་དྷར། ། ཀཱ་རཱུ་པ་དང་གུ་ཧྱ་པ། ། ཨན་དྷར་པ་དང་ཏེ་ལི་པ། ། ནཱ་རོ་པ་དང་ཕམ་མཐིང་པ། ། བློ་གྲོས་གྲགས་པ་ས་སྐྱ་པའི། །
རྗེ་བཙུན་ཐུགས་རྗེ་ཆེན་པོ་ཅན། ། གན་པ་སོ་སྟོན་སྟོན་དར་དང་། ། ཆོས་རྒྱལ་ཆོས་རིན་རིན་རྒྱལ་ཞབས། ། རབ་མཆོག་དངོས་གྲུབ་ཐམས་ཅད་སྩོལ། ། རྒྱུད་སྡེ་བཞི་དང་འབྲེལ་བའི་དབང་རྒྱུད་མན་ངག་ཐོབ་པ་རྣམས་དང་། སྡེ་སྣོད་གསུམ་དང་འབྲེལ་བའི་མདོ་གཞུང་འགྲེལ་ཐོབ་པའི་དུས་གསུམ་གྱི་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། དཀོན་མཆོག་གསུམ་མཁས་ཤིང་གྲུབ་པ་བརྙེས་པའི་སྐྱེས་བུ་ཁྱད་པར་ཅན་རྣམས་ཀྱི། སྔགས་རྣམས་ཀྱི་མཐར་ཨོཾ་ཨཱཿཧཱུྃ། བྱ་བ་སྤྱོད་པ་རྣལ་འབྱོར་རྣལ་འབྱོརབླ་ན་མེད་པའི་རྒྱུད་སྡེ་དང་འབྲེལ་བའི་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཆོས་སྐྱོང་གི་སྔགས་ཀྱི་མཐར་ཨོཾ་ཨཱཿཧཱུྃ།
ཆོས་འཁོར་བསྲུང་ཞིང་སྐྱོང་བའི་བཀའ་སྡོད་སྲུང་མ་རྣམས་ཀྱི༞ སངས་རྒྱས་མཁའ་འགྲོ། རྡོ་རྗེ་མཁའ་འགྲོ། རིན་ཆེན་མཁའ་འགྲོ། པདྨ་མཁའ་འགྲོ། སྣ་ཚོགས་མཁའ་འགྲོ། གནས་གསུམ་གྱི་མཁའ་འགྲོ། གནས་ལས་སྐྱེས་པ། རིགས་ལས་སྐྱེས་པ། སྔགས་ལས་སྐྱེས་པ། ལས་ལས་སྐྱེས་པ།
ཡུལ་སུམ་ཅུ་སོ་གཉིས། གནས་ཉི་ཤུ་རྩ་བཞི། དུར་ཁྲོད་བརྒྱད་ན་བཞུགས་པའི་སྤྲུལ་པའི་སྐུ་བསམ་གྱིས་མི་ཁྱབ་པ་འགྲོ་བ་སེམས་ཅན་གྱི་དོན་ལ་བཞུགས་པ་རྣམས་ཀྱི༞ རྒྱ་གར། རྒྱ་ནག ལི་ཡུལ། བལ་པོ་ལ་སོགས་པའི་གནས་ཁྱད་པར་ཅན་གྱི་རྟེན་དང་གཙུག་ལག་ཁང་གི་སྲུང་མ་རྣམས་ཀྱི༞ བོད་ཀྱི་གཙུག་ལག་ཁང་རྣམས་དང་། བླ་མ་གོང་མའི་གདན་ས་ཁྱད་པར་ཅན་ན་གནས་པའི་ཆོས་སྐྱོང་སྲུང་མ་རྣམས་ཀྱི༞ ཕྱོགས་སྐྱོང་བཅུ་ལ་སོགས་པ་གཙང་རིགས་ཀྱི་མགོན་པོ་བདུན་ཅུ་རྩ་ལྔ། གནོད་སྦྱིན། སྲིན་པོ། འབྱུང་པོ།
ཡི་དྭགས། ཤ་ཟ། སྨྱོ་བྱེད། བརྗེད་བྱེད། མ་མོ། ཞིང་སྐྱོང་། ཕོ་ཉ། འཕྲོག་མ། གྲུབ་པ་རྣམས་ཀྱི༞ གཞན་ཡང་བོད་ཁམས་སྐྱོང་བར་བྱེད་པའི་བསྟན་མ་བཅུ་གཉིས་འཁོར་དང་བཅས་པ་དང་། གནས་བདག
གཞི་བདག གྲོང་བདག ཡུལ་བདག གཉུག་མར་གནས་པ་རྣམས་ཀྱི༞ འགྲོ་བ་རིགས་དྲུག ལམ་བརྒྱུད་ལྔ། སྐྱེ་གནས་རྣམ་པ་བཞིས་བསྡུས་པའི་སེམས་ཅན་ཐམས་ཅད་ཚིམ་ཞིང་ཟག་པ་མེད་པའི་བདེ་བས་རྒྱུད་གང་ནས་མྱུར་དུ་རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་ཐོབ་པར་གྱུར་ཅིག ཨོཾ་ཧྲཱིཿཧ་ཧ་ཧཱུྃ་ཧཱུྃ་ཕཊ྄། ན་མོ་ཆོས་ཀྱི་དབྱིངས་སོགས། ཨོཾོ་ན་མོ་བྷ་ག་ཝ་ཏེ་ཝི་རེ་ཤ་ཡ་སོགས་ཀཱ་མེ་ཤྭ་རི་ཁ་གེ་ཧཱུྃ་ཧཱུྃ་ཕཊ྄། རྒྱལ་བ་སྤྲུལ་པ་དུས་མཐའི་མེ་ལྟར་རབ་ཏུ་འཇིགས་མཛད་ཅིང་། །
རཾ་རཾ་རྣམ་འཁོར་ཨུཏྤལ་སྔོ་འདྲ་ཉི་མ་བརྒྱ་ཡི་གཟི། ། རྡོ་རྗེ་དང་ནི་ཁ་ཊྭཱཾ་གར་བཅས་ཨོཾ་ཨོཾ་དག་པར་ལྡན། ། ཚངས་དང་ལྷ་ཆེན་ཁྱབ་མཇུག་མགོ་བཅད་དབུ་ཡི་ཅོད་པན་ཅན། ། ཧཱུྃ་ཧཱུྃ་ཕཊ྄་ཕཊ྄་ཧ་ཧ་ཞེས་བྱ་ཁྲོ་བ་དང་བཅས་པས། ། མི་ཡི་སེང་གེ་དྲེགས་པ་འཇོམས་མཛད་ཞབས་ཀྱིས་གནོན་མཛད་ཅིང་། ། ཨ་ལ་ལ་ཡི་སྒྲ་སྒྲོགས་བགེགས་རྣམས་ཡོངས་སུ་འདར་བར་མཛད། ། ཅང་ཏེའུ་སྒྲ་སྒྲོགས་ལྷ་ཆེན་ཁྱབ་འཇུག་སྟག་གི་ལྤགས་པ་མནབས། ། ཐུགས་རྗེས་ཆེར་སྤྲུལ་རབ་ཁྲོས་ཛཿཧཱུྃ་བཾ་ཧོཿཧཱུྃ་མཛད་ཅིང་། ། ལ་ཀྵཾ་གོ་རི་ཞབས་ཀྱིས་གནོན་ཅིང་ཀུ་ཙར་རབ་ཏུ་བཞུགས། ། ལྷ་རྣམས་མགོ་ལ་ཞབས་ཀྱིས་མནན་བཞུགས་བདེ་གཤེགས་དབུ་རྒྱན་ཅན། །
ལྷ་རྣམས་ཀུན་གྱི་འཁོར་གྱི་འཁོར་ལོས་ཡོངས་སྐོར་མཛད་པ་པོ། ། ཧུ་ལུ་ཧུ་ལུ་ཛིཾ་ཛིཾ་ཏྲཾ་བཾ་རྒྱུ་མ་ཐོད་རློན་གྱི། ། ཕྲེང་བ་འཛིན་ཞིང་རྡོ་རྗེ་མཁའ་འགྲོ་འཇིགས་ཤིང་ཁྲོ་བ་ཡིས། ། ཀླུ་སྒྲ་མི་བཟད་ཧུ་ལུ་ཧུ་ལུས་རབ་ཏུ་རྨོངས་མཛད་ཅིང་། ། རྡོ་རྗེ་ཆེན་པོ་མཱ་མ་ཀིས་ནི་སྐུ་ལུས་རྣམ་པར་བརྒྱན། ། དུར་ཁྲོད་རབ་ཏུ་འཇིགས་ཤིང་གར་གྱི་འཁོར་ལོ་དགྲ་ཚོགས་སྐྲག་མཛད་ཅིང་། ། ཀ་ཧ་ཀ་ཧའི་བཞད་སྒྲས་གནོད་སྦྱིན་ཚོགས་རྣམས་སྐྲག་རེངས་མཛད། ། བརྐྱང་བསྐུམ་ཚུལ་གྱིས་བཞུགས་ཤིང་བཱི་བཱི་ཤ་ནས་སྐུ་ལུས་རྣམ་པར་བརྒྱན། ། བསྐལ་པ་གྲངས་མེད་རྒྱུན་མི་འཆད་པའི་དུས་ཀྱི་མཐར་ཡང་ནི། ། ཧ་ན་ཧ་ན་ད་ཧ་ད་ཧ་ཕཊ྄་ཀྱིས་མཛད་པ་ཅན། །
སྟོང་པའི་ངང་ལས་སྐུ་གསུང་ཐུགས་ཀྱི་སངས་རྒྱས་རྣམ་པར་འཕྲོ། ། ཕྱིན་ཅི་ལོག་ཞེན་ལྟ་ངན་མཐའ་དག་མ་ལུས་མེད་མཛད་ཅིང་། ། གུ་ལུ་གུ་ལུ་ཛཾ་ཛཾ་ཡཾ་ཡཾ་གིས་ནི་ཞི་བར་མཛད། ། ནམ་མཁའ་དག་དང་མཉམ་པའི་ཏིང་འཛིན་ཐུགས་ནི་རྣམ་པར་སྨིན། ། བདེ་བ་ཆེན་པོ་ཁྱོད་ནི་མཾ་མཾ་ཞེས་ནི་མཛད་པ་ཅན། ། སེམས་ཅན་དོན་དུ་ཐུགས་རྗེ་ཆེན་པོའི་མཛད་པ་མཛད་པ་པོ། ། ཨཱ་ལི་ཀཱི་ལིའི་རབ་ཏུ་སྦྱོར་བའི་སྡོམ་པ་གསང་བ་ཅན། ། བཅོམ་ལྡན་མཁའ་འགྲོའི་དམ་ཚིག་མ་ལུས་སྟོན་པར་མཛད་པ་ཡིས། ། དཔལ་ཆེན་ཧེ་རུ་ཀ་ནི་བརྟན་གཡོའི་བདག་པོ་དེ་ལ་ཕྱག་འཚལ་ལོ། ། གང་ཞིག་ཧེ་རུ་ཀ་ཡི་བསྟོད་པ་འདི་སྒོམ་ཕྱག་འཚལ་བའི། །
ལྷ་དང་མི་རྣམས་གསང་བ་གསུམ་བདག་ཧེ་རུ་ཀ་ཡི་གཟུགས་འཛིན་འགྱུར། ། མདུན་གྱི་ནམ་མཁའི་རྟེན་དང་བརྟེན་པར་བཅས་པའི་དཀྱིལ་འཁོར་གསལ་བར་དམིགས་ལ། རང་གི་ཐུགས་ཀའི་ཧཱུྃ་ལས་འོད་འཕྲོས། དུར་ཁྲོད་བརྒྱད་དུ་ཕོག་པས་ཡོངས་སུ་རྫོགས་པའི་དཀྱིལ་འཁོར་བརྒྱད་དུ་འགྱུར། ཕཻཾ། ཧཱུྃ་ལས་འོད་འཕྲོས་ཡེ་ཤེས་ཀྱི་འཁོར་ལོ་ཆ་དགུ་སྤྱན་དྲངས། ཛཿཧཱུྃ་བཾ་ཧོཿདཀྱིལ་འཁོར་སོ་སོ་དང་གཉིས་པོ་གཅིག་ཏུ་འདྲེས། ཨོཾ་ཡོ་ག་ཤུདྡྷ་སརྦ་དྷརྨྨཿཡོ་ག་ཤུདྷོ་ཧཾ། ཨོཾ་བཛྲ་ཨ་ར་ལི་ཧོ་ཛཿཧཱུྃ་བཾ་ཧོཿབཛྲ་ཌཱ་ཀི་ནི་ས་མ་ཡ་སཏྭཾ། དྲི་ཤྱ་ཧོ།
ཨོཾ་ཨཱཿཧཱུྃ། ཨརྒྷཾ་སོགས་ཨོཾ་ཨཱཿཧཱུྃ། ཨོཾ་ན་མོ་བྷ་ག་ཝ་ཏེ་སོགས། ལྷ་མོ་ཚད་མ་དམ་ཚིག་ཚད་མ་དང་། ། དེ་གསུང་ཚིག་ཀྱང་ཚད་མའི་མཆོག་ཡིན་ཏེ། ། བདེན་པ་དེ་ཡིས་ལྷ་མོ་དེ་དག་རྣམས། ། བདག་ལ་རྗེས་སུ་འཛིན་པའི་རྒྱུར་གྱུར་ཅིག །

སྐབས་འདིར་རང་རང་གི་ཆོས་སྐྱོང་ལ་གཏོར་མ་ཆོ་ག་བཞིན་དུ་དབུལ་ལོ། ། ཨོཾ་བཛྲ་ཨ་ར་ལི་ཧོཿཛཿཧཱུྃ་བཾ་ཧོ། ཌཱ་ཀི་ནི་ཧཱུྃ། ས་མ་ཡ་སཏྭཾ། དྲྀ་ཤྱ་ཧོ། སྙིང་ཀའི་ཧཱུྃ་ལས་འོད་འཕྲོས། འཛམ་བུའི་གླིང་ན་གདོད་ནས་གྲུབ་པའི་དུར་ཁྲོད་བརྒྱད་སྤྱན་དྲངས་དུར་ཁྲོད་བརྒྱད་ལ་གཉིས་སུ་མེད་པར་ཐིམ། ཨོཾ་ཁ་ཁ། ཁཱ་ཧི་ཁཱ་ཧི། སརྦྦ་ཡཀྵ་རཀྵ་ས། བྷཱུ་ཏ།
པྲེ་ཏ། པི་ཤཱ་ཙ། ཨུདྨ་ཏ། ཨ་པ་སྨ་ར། ཌཱ་ཀི་ནི། ནྱ་ད་ཡ། ཨི་མཾ་བ་ལིཾ་གྲྀཧྞ་ཏུ། ས་མ་ཡ་རཀྵནྟུ། མ་མ་སརྦ་སིད་དྷིམྨེ་པྲ་ཡཙྪནྟུ། ཡ་ཐཻ་བཾ།
ཡ་ཐེཎྚཾ། བྷུཉྫ་ཐ། ཛི་གྲ་ཐ། པི་པ་ཐ། མ་ཏི་ཀྲ་མ་ཐ། མ་མ་སརྦྦ་ཀརྟ་ཡ་སད་སུ་ཁཾ་བི་ཤུདྷེ་སྭཱ་ཧཱ་ཡི་ཀ་བྷ་ཝནྟུ་ཧཱུྃ་ཧཱུྃ་ཧཱུྃ་ཕཊ྄་སྭཱཧཱ། ལྷའི་ཚོགས་རྣམས་མ་ལུས་དང་། ། ཀླུ་ཡི་ཚོགས་རྣམས༞ ། གནོད་སྦྱིན༞ ། སྲིན་པོའི༞ །
འབྱུང་པོའི༞ ། ཡི་དྭགས༞ ། ཤ་ཟ༞ ། སྨྱོ་བྱེད༞ ། བརྗེད་བྱེད༞ ། མཁའ་འགྲོའི༞ ། མ་མོའི་ཚོགས་རྣམས་མ་ལུས་དང་། ། མ་ལུས་པ་ནི་ཐམས་ཅད་དག ། འདིར་གཤེགས་བདག་ལ་དགོངས་སུ་གསོལ། ། བསྟན་པ་བསྲུང་དང་འགྲོ་བའི་དོན་མཛད་ཕྱིར། །
ཐུགས་དམ་བཅས་ཤིང་ཞལ་གྱིས་བཞེས་པ་རྣམས། ། དཔལ་ཆེན་བཀའ་སྟོད་ཡིད་ལྟར་མགྱོགས་པ་ཡི། ། འཇིགས་པའི་གཟུགས་ཅན་གཏུམ་དྲག་མི་བཟད་པ། ། གདུག་པ་འདུལ་མཛད་ནག་པོའི་ཕྱོགས་རྣམས་འཇོམས། ། རྣལ་འབྱོར་ལས་ལ་འབྲས་བུ་སྟེར་མཛད་པ། ། མཐུ་སྟོབས་བྱིན་རླབས་བསམ་གྱིས་མི་ཁྱབ་པའི། ། གནོད་སྦྱིན་ཚོགས་སོགས་བརྒྱད་ལ་ཕྱག་འཚལ་ལོ། ། སྡེ་བརྒྱད་བཙུན་མོ་སྲས་དང་གཡོགས་བཅས་པས། ། དངོས་གྲུབ་ཀུན་གྱི་བཀའ་དྲིན་བདག་ལ་སྩོལ། ། རྣལ་འབྱོར་བདག་ཅག་འཁོར་བཅས་ལ། །
ནད་མེད་ཚེ་དང་དབང་ཕྱུག་དང་། ། དཔལ་དང་གྲགས་དང་སྐལ་བ་བཟང་། ། ལོངས་སྤྱོད་རྒྱ་ཆེན་ཀུན་ཐོབ་ཅིང་། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། སྲུང་མ་རྟག་ཏུ་གྲོགས་མཛོད་ཅིག ། དུས་མིན་འཆི་དང་ནད་རྣམས་དང་། ། གདོན་དང་བགེགས་རྣམས་ཞི་བ་དང་། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། །
འཇིག་རྟེན་བདེ་ཞིང་ལོ་ལེགས་དང་། ། འབྲུ་རྣམས་འཕེལ་ཞིང་ཆོས་འཕེལ་དང་། ། བདེ་ལེགས་ཐམས་ཅད་འགྲུབ་པ་དང་། ། ཡིད་ལ་འདོད་པ་ཀུན་འགྲུབ་ཤོག ། ཨོཾ་ཨཱཿཧཱུྃ། ཨོཾ་མ་ཀཱ་རོ་མུ་ཁཾ་སརྦྦ་དྷརྨྨཿཎཾ་ཨདྱ་ནུཏྤན་ཏོཏྟ་ཨོཾ་ཨཱཿཧཱུྃ་ཕཊ྄་སྭཱཧཱ། ཨོཾ་ཨཱཿཧཱུྃ། གཞི་བདག་གནས་བདག་རྣམས་ལ་འབུལ་ལོ། ། བསྟན་པ་དར་ཞིང་འཇིག་རྟེན་དུ་བདེ་ལེགས་རྒྱ་ཆེན་པོ་འབྱུང་བ་དང་། བདག་ཅག་དཔོན་སློབ་རྣམས་ཀྱི་བསམ་སྦྱོར་ཆོས་མཐུན་ཡིད་བཞིན་དུ་འགྲུབ་པའི་ཕྲིན་ལས་མཛད་དུ་གསོལ།
ལག་པའི་མཐིལ་དུ་པདྨ་འདབ་མ་ལྔ་པའི་ལྟེ་བར། ཨོཾ་བཾ་རྡོ་རྗེ་ཕག་མོ་དམར་མོ་ཞལ་གསུམ་ཕྱག་དྲུག་མ། དབུས་མར། གཡས་སྔོ། གཡོན་ལྗང་བ། གཡས་པ་གྲི་གུག ཚངས་མགོ ལྕགས་ཀྱུ། གཡོན་པ་ཐོད་པ་ཁ་ཊྭཱཾ་ག་ཞགས་པ་འཛིན་པ། ཕྱག་རྒྱ་དྲུག་གིས་བརྒྱན་པ།
མདུན་ནས་གཡས་སྐོར་གྱིས། ཧཾ་ཡོཾ་གཤིན་རྗེ་མ་སྔོན་མོ། ཧྲིཾ་མོཾ་རྨོངས་བྱེད་མ་དཀར་མོ། ཧྲིཾ་ཧྲིཾ་སེར་མོ་སྐྲག་བྱེད་མ་ལྗང་གུ། ཕཊ྄་ཕཊ྄་ཙཎྜི་ཀ་དུད་ཁ། ཐམས་ཅད་ཞལ་གཅིག་ཕྱག་བཞི་མ། གཡས་ཌ་མ་རུ་དང་གྲི་གུག གཡོན་ཐོད་པ་དང་དྲིལ་བུ་གྲུ་མོར་ཁ་ཊྭཱཾ་ག་འཛིན་པ། ཕྱག་རྒྱ་ལྔས་བརྒྱན་པ། དྲུག་ཀའང་གཅེར་བུ་གཡོན་བརྐྱང་བས་གནས་པ།
ལག་པས་སོར་མོ་ལྔ་བསྡུས་པའི་དབུས་དང་སེན་མོ་ཟླ་བའི་གདན་ལ། མཐེ་བོར་ཨོཾ་ཧ་རྡོ་རྗེ་སེམས་དཔའ་དཀར་པོ་ཞལ་གསུམ་ཕྱག་དྲུག་པ་དབུས་དཀར་གཡས་སྔོ་གཡོན་དམར་བ། གཡས་རྡོ་རྗེ་ཌ་མ་རུ་མགོ་བོ། གཡོན་དྲིལ་བུ་ཐོད་པ་ཁ་ཊྭཱཾ་ག་འཛིན་པ། མཛུབ་མོར་ན་མ་ཧི། རྣམ་པར་སྣང་མཛད་སེར་པོ་འཁོར་ལོ་འཛིན་པ། གུང་མོ་སྭཱཧཱ་ཧུ་པདྨ་གར་གྱི་དབང་ཕྱུག་དམར་པོ་པདྨ་འཛིན་པ། སྲིན་ལག་ལ་བཽ་ཥ་ཊ་ཧེ་དཔལ་ཧེ་རུ་ཀ་ནག་པོ་རྡོ་རྗེ་གདེངས་པ་འཛིན་པ། མཐེའུ་ཆུང་དུ་ཧཱུྃ་ཧཱུྃ་ཧཱོ་ཧོ་རྡོ་རྗེ་ཉི་མ་དམར་སེར་རིན་པོ་ཆེ་འཛིན་པ། བསྡུས་པའི་དབུས་སུ་ཕཊ྄་ཧཾ་རྟ་མཆོག་ལྗང་གུ་རལ་གྲི་འཛིན་པ།
ལྔ་ཀའང་ཞལ་གཅིག་ཕྱག་བཞི་པ་གཡས་སྔར་གྱི་ཕྱག་མཚན། གཡོན་དེས་ཡུ་བ་བྱས་པའི་དྲིལ་བུ། གཡས་གཉིས་པ་ན་ཌ་མ་རུ། གཡོན་གཉིས་པ་ན་ཐོད་པ། གྲུ་མོར་ཁ་ཊྭཱཾ་ག་འཛིན་པ། ཐམས་ཅད་ཀྱང་ཕྱག་རྒྱ་དྲུག་གིས་བརྒྱན་པ། གཡས་བརྐྱང་པས་གནས་པའོ། ། ཨོཾ་ཨཱཿཧཱུྃ། ཨོཾ་ཨཱཿཧཱུྃ། ཨོཾ་ཨུ་ཙིཥྚ་བ་ལིཾ་ཏ་བྷཀྵ་སི་སྭཱཧཱ།
ལྷག་པ་ལ་དབང་བའི་འབྱུང་པོ་ནམ་མཁའི་མཐའ་དང་མཉམ་པ་ཐམས་ཅད་ཚིམ་པར་གྱུར་ཅིག བཀྲ་ཤིས་གང་ཞིག་ཆོས་ཀྱི་དབྱིངས་ལས་ལེགས་བྱུང་ཞིང་། ། ཧེ་རུ་ཀ་དཔལ་འཇིགས་བྱེད་རྒྱལ་པོ་འབར་བའི་སྐུ། ། ཤེས་རབ་ཕག་མོའི་པདྨ་ལ་ནི་རྡོ་རྗེས་རོལ་མཛད་ཅིང་། ། བཀྲ་ཤིས་དེས་ཀྱང་བདེ་བ་མཆོག་ལ་གནས་པའི་བཀྲ་ཤིས་ཤོག ། སྲིད་གསུམ་འབར་བའི་སྐུ་ནི་རྗེས་ཆགས་དུལ་བར་ལྡན། ། འོད་ཟེར་སྔོན་པོ་སྟོང་ལྡན་ཉི་མ་བརྒྱ་སྟོང་ལྡན། ། རྣམ་མང་སྐུ་དང་ཆ་ལུགས་རྗེས་ཆགས་སེམས་དཔར་ལྡན། ། ཧེ་རུ་ཀ་དཔལ་དེ་དང་ལྷན་ཅིག་གར་བྱེད་ཤོག ། ཨརྒྷཾ་སོགས།
ན་མོ་ཆོས་དབྱིངས་སོགས། ན་མོ་བྷ་ག་ཝ་ཏེ་སོགས། མ་འབྱོར་པ་དང་ཉམས་པ་དང་། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་གང་། ། དེ་ཀུན་མགོན་པོས་བཟོད་པར་མཛོད། ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང་། ། སླར་ཡང་འབྱོན་པར་མཛད་དུ་གསོལ། །
ཨོཾ་བཛྲ་མུཿ ཛཿཧཱུྃ་བཾ་ཧོཿ ཨོཾ་ཡོ་ག་ཤུདྡྷ་སརྦྦ་དྷརྨྨཿཡོ་ག་ཤུདྡྷོཧཾ། ཨོཾ་སུམྦྷ་ནི་སོགས། ཨོཾ་ཧ་སོགས། པཱུ་ཛ་སོགས། ཉལ་བའི་ཚེ་ཆོས་ཐམས་ཅད་བསམ་གྱིས་མི་ཁྱབ་པ་རྡོ་རྗེ་སེམས་དཔའ་བསྡུ་བའི་རྫོགས་རིམ་གྱི་ངང་ལ་ཉལ་ལོ། ། ཐོ་རངས་ལྡང་བའི་ཚེ་ནམ་མཁའ་ནས་ཌ་མ་རུའི་སྒྲ་ཀ་ར་ཀ་ར་ལ་སོགས་པའི་སྔགས་སུ་གྲགས་པས་གཉིད་སླང་ནས། འཁོར་ལོ་བདེ་མཆོག་ཡབ་ཡུམ་དུ་ལྡང་བ་ལ་སོགས་པ་དགའ་བ་གསུམ་རྗེས་སུ་དྲན་པ་གོང་བཞིན་བྱའོ། ། སྤྱོད་ལམ་ཐམས་ཅད་དུ་བདག་དང་སྣང་བ་ཐམས་ཅད་ལྷ་དང་དཀྱིལ་འཁོར།
བརྗོད་པ་དང་གྲག་པའི་སྒྲ་ཐམས་ཅད་སྔགས། རྟོག་པ་ཐམས་ཅད་ཡེ་ཤེས་ཀྱི་འདུ་འཕྲོར་བྱིན་གྱིས་བརླབས་ནས་ཡུལ་རྣམས་ལ་སྡང་ཞེན་མེད་པར་སྤྱད་ན། སྣང་བ་ལྷའི་རྣམ་པ། རང་བཞིན་སྟོང་པ། གཉིས་ཀ་ཟུང་འཇུག་ཏུ་ཤེས་པའི་སྒོ་ནས་སྤྱོད་ལམ་ཐམས་ཅད་བྱས་ཏེ་རྒྱས་པར་བསྒོམ་ཚུལ་ལོ། ། དག་པ་གསུམ་དྲན་པའི་རྗེས་སུ། བདག་གིས་སེམས་ཅན་ཐམས་ཅད་ཀྱི་དོན་དུ་འཁོར་ལོ་བདེ་མཆོག་གི་གོ་འཕང་ཐོབ་པར་བྱ་སྙམ་པའི་བྱང་ཆུབ་ཀྱི་སེམས་བསྒོམ། བདག་བླ་མས་དཀྱིལ་འཁོར་དུ་བཅུག་ཕྱིན་ཆད་ལུས་རྟེན་བརྟེན་པ་ལྷ་སོ་བདུན་ནམ། དྲུག་ཅུ་རྩ་གཉིས་ཀྱི་དཀྱིལ་འཁོར་གྱི་ངོ་བོ་ཉིད་ཀྱིས་གནས་པ་ཡིན་སྙམ་དུ་བསམས་ལ། བདག་གི་སྤྱི་བོར་བླ་མ་དངོས་སམ་ཆགས་ལྷམ་ཙམ་བསྒོམས་པ།
བླ་མ་འདི་ཉིད་ཁོ་ན་བླ་མ་དཀོན་མཆོག་གསུམ་གྱི་ངོ་བོ་ཡིན། བདག་གི་རྒྱུད་ལ་ཡོན་ཏན་ཐམས་ཅད་སྐྱེ་བར་བྱེད་པའང་འདི་ཉིད་ཡིན་སྙམ་དུ་བསམས་ལ། གུས་འདུད་དྲག་པོ་བྱས་པས་སྤྱི་བོར་ཐིམ་པར་བསམ། དེ་ནས་སྙིང་ཀའི་ཧཱུྃ་ལ་སོགས་སྲུང་འཁོར་བསྒོམ་པ་གོང་བཞིན་བྱས་པའི་རྗེས་སུ་འོག་རླུང་བསྐྱོད་པས་ལྟེ་བའི་ཨོཾ་སོགས་ལུས་ཀྱི་དཀྱིལ་འཁོར་གསལ་བཏབ་པ་ནས་སྔར་ཇི་ལྟ་བ་བཞིན་དུ་བསྒོམ་པ་འབྲིང་ངོ་། ། དེ་ལས་ཀྱང་སྲུང་འཁོར་བསྒོམ་པ་གོ་ཆ་གཉིས། ཡེ་ཤེས་པ་གཞུག་པ། དབང་བསྐུར་བ་རྣམས་མི་བྱེད་པར་གཞན་འབྲིང་ཇི་ལྟ་བ་བཞིན་བསྒོམ་པ་བསྡུས་པའོ། ། བདེ་མཆོག་བདེ་བླག་ཏུ་སྒྲུབ་པའི་ཐབས། རྣལ་འབྱོར་དབང་ཕྱུག་ལཱུ་ཧི་པ་ཡི་གཞུང་། ། རྗེ་བཙུན་གོང་མས་གསལ་བར་མཛད་པ་ལྟར། །
བདེ་བླག་རྟོགས་བྱེད་ངག་འདོན་འདི་བགྱིས་ལས། ། དགེ་བ་མཐའ་ཡས་རྒྱ་མཚོའི་ཆུ་ངོགས་ལྟར། ། རྒྱུན་མི་འཆད་པ་ལས་སྐྱེས་ཐུན་མོང་མཆོག ། དངོས་གྲུབ་རྣམ་གཉིས་རྟག་པར་འཕེལ་བ་ཡི། ། བསྐུལ་བས་གཙོ་མཛད་འགྲོ་ཀུན་བདེ་མཆོག་ཤོག ། དཔལ་འཁོར་ལོ་བདེ་མཆོག་གི་སྒྲུབ་ཐབས་སློབ་དཔོན་ཆེན་པོ་ལཱུ་ཧི་པའི་རྗེས་སུ་འབྲང་བའི་ངག་འདོན་བདེ་ལག་ཏུ་རྟོགས་བྱེད་ཅེས་བྱ་བ་འདི། ཕུལ་དུ་བྱུང་བའི་ཡོན་ཏན་རིན་པོ་ཆེའི་དཔལ་གྱིས་མངོན་པར་མཐོ་ཞིང་། གཅིག་ཏུ་དགེ་བའི་ཐུགས་རྒྱུད་རྣམ་པར་དག་པས་བསྒྲུབས་པ། གདན་ས་ཕག་མོ་གྲུའི་རིན་ཆེན་ལྔ་ཕྲག་གཉིས་པར་བྱོན་པའི་སྤྱན་སྔ་གྲགས་པ་བྱང་ཆུབ་དཔལ་བཟང་པོའི་བཀས་བསྐུལ་ཞིང་། རྗེ་བཙུན་ས་སྐྱ་པའི་གསུང་རབ་ལ་མི་ཕྱེད་པའི་དད་པ་དང་ལྡན་ཞིང་།
རྒྱུད་སྡེ་འཛིན་པ་དགེ་བའི་བཤེས་གཉེན་ཡར་ལུངས་པ་སེང་གེ་རྒྱལ་མཚན་དཔལ་བཟང་པོས་འཕྲལ་འཕྲལ་དུ་བསྐུལ་བ་ལ་བརྟེན་ནས། ཡོངས་འཛིན་གྱི་ལོ་རྟ་བའི་ཟླ་བའི་ཡར་ངོའི་ཚེས་རྒྱལ་བ་གསུམ་པ་ལ་རྗེ་བཙུན་གོང་མའི་གསུང་ཇི་ལྟ་བཞིན་ཨ་ཝ་དྷཱུ་ཏཱི་བའི་བཙུན་པ་བསོད་ནམས་ཀྱིས་སྦྱར་བའི་ཡི་གེ་པ་ནི་རྒྱལ་བཟངས་ཀྱིས་བགྱིས་སོ། ། གོ་དོན་རྣམས་མཆན་དུ་ཡོད་པ་བཞིན་ཉམས་སུ་བླང་ཞིང་། ཞིབ་ཏུ་རྗེ་བཙུན་གོང་མའི་གསུང་རབ་ལས་རྟོགས་པར་བྱའོ། ། འདིས་འགྲོ་བ་ཐམས་ཅད་འཁོར་ལོ་བདེ་མཆོག་གི་གོ་འཕང་ལ་འགོད་པར་ཤོག་ཅིག། །། གཅིག་ཞུས།། །། PAGE * MERGEFORMAT 2 བླ་མ་དམ་པ། དཔལ་འཁོར་ལོ་བདེ་མཆོག་གི་སྒྲུབ་ཐབས། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
