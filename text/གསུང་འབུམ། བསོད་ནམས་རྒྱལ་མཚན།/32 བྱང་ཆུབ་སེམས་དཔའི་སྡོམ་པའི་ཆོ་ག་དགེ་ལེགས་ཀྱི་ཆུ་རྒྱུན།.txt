གསུང་འབུམ། བསོད་ནམས་རྒྱལ་མཚན།
པོད ༣༢
བྱང་ཆུབ་སེམས་དཔའི་སྡོམ་པའི་ཆོ་ག་དགེ་ལེགས་ཀྱི་ཆུ་རྒྱུན།
༄༅། །བྱང་ཆུབ་སེམས་དཔའི་སྡོམ་པའི་ཆོ་ག་དགེ་ལེགས་ཀྱི་ཆུ་རྒྱུན་ནོ།། ན་མོ་བུད་དྷཱ་ཡ། བྱང་ཆུབ་སེམས་དཔའི་སྡོམ་པའི་ཆོ་ག་དགེ་ལེགས་ཀྱི་ཆུ་རྒྱུན་ཞེས་བྱ་བ། རྒྱལ་བ་སྲས་དང་བཅས་པ་རྣམས་ལ་གུས་པས་ཕྱག་འཚལ་ལོ། ། སྐད་ཅིག་ཉིད་ལ་ཅིག་ཅར་བདུད་དཔུང་བཅོམ། ། སྒྲིབ་གཉིས་ཞི་ཞིང་གཉིས་མིན་ལམ་གསུམ་གང་། ། སྲིད་གསུམ་བླ་མ་ས་གསུམ་འགྲོ་བའི་མགོན། ། ཚད་མེད་བཞི་བརྙེས་བདེན་བཞི་སྟོན་མཛད་འདུད། ། བློ་གྲོས་གདོང་མཛེས་མཁྱེན་པ་གསེར་གྱི་དྲ་བས་གཡོགས། ། བྱམས་པའི་ལུས་རྩེན་ཐུགས་རྗེའི་ཡན་ལག་མཉམ་པར་གནས། །
བསྡུ་དངོས་བཞི་ཡི་རྒྱན་དང་གོས་ཀྱིས་ཆེས་བཀྲ་ཞིང་། ། གཞན་དོན་ཁུར་ཁྱེར་རྒྱལ་སྲས་སྤོས་ཀྱི་གླང་པོར་འདུད། ། བླ་མ་མཆོག་ལ་གུས་པས་མནོས་ཏེ་ཚུལ་བཞིན་བསྲུང་ན་དགེ་བའི་ཚོགས། ། ནམ་མཁའ་ཇི་སྲིད་རྣམ་པར་འཕེལ་བྱེད་བྱང་ཆུབ་སེམས་དཔའི་སྡོམ་པའི་མཆོག ། བླང་བའི་ཆོ་ག་རབ་ཏུ་གསལ་བྱེད་དགེ་ལེགས་ཆུ་རྒྱུན་དྲི་མ་མེད། ། རང་གཞན་དོན་དུ་རྒྱལ་བ་སྲས་བཅས་བཞེད་པ་ཇི་བཞིན་གསལ་བར་བསྟེན། ། འདི་ལ་སྔོན་དུ་བྱ་བའི་རིམ་པ། གང་གིས་ལེན་པའི་གང་ཟག གང་ལ་བླང་བའི་ཡུལ། ཇི་ལྟར་བླང་བའི་ཆོ་ག
བླངས་ནས་བསྲུང་བའི་ཚུལ། ཉམས་ན་ཕྱིར་བཅོས་ཐབས། དགེ་བ་ཡོངས་སུ་བསྔོ་བ། རྗེས་ཇི་ལྟར་སྒྲུབ་པ་སྟེ་བརྒྱད་ཀྱི་དང་པོ་ནི། དུས་བཟང་པོ་ཡར་གྱི་ངོའི་ཚེས་བརྒྱད་དང་། ཉ་སྟོང་ལ་སོགས་པའམ། ཇི་ལྟར་རིགས་པའི་དུས་སུ་གནས་ཁང་བྱི་དོར་ལེགས་པར་བྱས་པར། དཀོན་མཆོག་གི་རྟེན་ཅི་རིགས་པ་བཞུགས་སུ་གསོལ། བླ་བྲེ་དང་། གདུགས་དང་།
རྔ་ཡབ་དང་། འཕན་རྒྱལ་མཚན་དང་། མཆོད་པ་རྣམ་པ་ལྔ་ཇི་ལྟར་འབྱོར་བ་བཟང་ཞིང་གྱ་ནོམ་པ་དང་། ཁྲུས་གསོལ་བའི་བུམ་པ་དྲི་ཞིམ་པོའི་ཆུས་བཀང་བ་དང་། སྐུ་ཕྱི་བའི་གོས་འཇམ་ཞིང་དྲི་མ་མེད་པ་དང་། གཞན་ཡང་འོག་ནས་འབྱུང་བའི་མཆོད་རྫས་རྣམས་ཅི་ནུས་ཀྱིས་སྟ་གོན་བྱ། དགེ་བའི་བཤེས་གཉེན་བཞུགས་པའི་ཁྲི་མཐོ་ཁྱད་དང་བཅས་པ་གདན་ཕུན་སུམ་ཚོགས་པ་བཏིང་བ་དང་། སྤོས་ཀྱི་མཎྜལ་ཡིད་དུ་འོང་བ་དང་། རོལ་མོའི་བྱེ་བྲག་སྣ་ཚོགས་ཀྱང་བཤམ། དགའ་སྟོན་ཅི་ནུས་པ་ཡང་ཚོགས་པར་བྱ།
སློབ་དཔོན་དང་སློབ་མ་ཡང་དྲི་ཞིམ་པོའི་ཆུས་ལེགས་པར་བཀྲུས། རབ་ཏུ་བྱུང་བ་ཡིན་ན་ངུར་སྨྲིག་གི་གོས་དང་། ཁྱད་པར་དུ་ཡང་དགེ་སློང་ཡིན་ན་སྣམ་སྦྱར་ལེགས་པར་གྱོན། ཁྱིམ་པ་ཡིན་ན་གོས་རྒྱན་སྣ་ཚོགས་ཀྱིས་མཛེས་པར་བྱས་ལ། སློབ་དཔོན་གྱིས་རང་ལ་ཉེས་ལྟུང་ཇི་སྙེད་ཡོད་པ་རྣམས་གང་ཟག་གམ། དཀོན་མཆོག་གི་རྟེན་གྱི་སྤྱན་སྔར་བཤགས་སྡོམ་ལེགས་པར་བྱས་ཏེ། ཚུལ་ཁྲིམས་ཕུན་སུམ་ཚོགས་པ་བསྒྲུབ་པར་བྱའོ། ། དེ་ནས་བཀུར་སྟིའི་རིམ་པས་གདན་ལ་བཞུགས་སུ་གསོལ་ཏེ་སྐྱབས་འགྲོ་དང་། ཚད་མེད་བཞིས་བྱང་ཆུབ་ཀྱི་སེམས་སྟོང་པ་ཉིད་སྒོམ་པ་སྔོན་དུ་འགྲོ་བས། གནས་ཁང་ཡང་བདེ་བ་ཅན་གྱི་འཇིག་རྟེན་གྱི་ཁམས་ལྟ་བུ།
རིན་པོ་ཆེ་སྣ་ཚོགས་ལས་གྲུབ་པའི་ཞིང་ཁམས་རྣམ་པར་དག་པ་དང་། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱང་ཐུགས་བརྩེ་བས་ཕྱོགས་བཅུ་ནས་རྣམ་པར་འཕྲུལ་བ་བསམ་གྱིས་མི་ཁྱབ་པ་དང་བཅས་ཏེ་མདུན་གྱི་ནམ་མཁར་བྱོན་པར་བསམ། འདིར་སྤྱན་དྲངས་པའི་ཆོ་ག་ཡང་བྱས་ན་ལེགས་པར་མངོན་ནོ། ། དེ་ནས་དེ་དག་ལ་སྐུ་བཀྲུ་བ་དང་། གདན་ལ་བཞུགས་སུ་གསོལ་བྱས་ཏེ། སློབ་མ་རྣམས་རྒན་རིམ་གྱིས་གྲལ་ལ་འཁོད་པར་བྱའོ། དེ་དག་སྔར་ནས་སྨོན་པའི་སེམས་བསྐྱེད་པ་ཡིན་ན་ནི་དེ་ཉིད་ཀྱི་ཆོ་ག་ལ། མ་ཡིན་ན། ཆོ་ག་རྒྱས་བསྡུས་གང་ཡང་རུང་བས་སྨོན་པའི་སེམས་བསྐྱེད་ལེན་དུ་གཞུག་གོ ། གཉིས་པ་ནི།
སྡོམ་པ་འདི་གང་ཟག་གང་གིས་བླང་སྙམ་ན། སྨོན་པའི་སེམས་དང་ལྡན་ཞིང་བྱང་སེམས་ཀྱི་ཚུལ་ཁྲིམས་གསུམ་ལས་སློབ་པར་འདོད་པའི་ཁྱིམ་པའམ་རབ་ཏུ་བྱུང་བའི་སོ་སོ་ཐར་པའི་རིགས་བདུན་གང་རུང་གི་སྡོམ་པ་དང་ལྡན་པ་སྟེ། སྡོམ་པ་ཉི་ཤུ་པའི་འགྲེལ་པ་སློབ་དཔོན་བྱང་ཆུབ་བཟང་པོས་མཛད་པར། སོ་སོ་ཐར་པ་ཡི་ནི་བྱང་ཆུབ་སེམས་དཔའི་སྡོམ་པའི་ཡན་ལག་ཏུ་འགྱུར་བ་ཡིན་ཏེ། ཕྱོགས་གཅིག་ཉིད་དུ་རིག་པར་བྱའོ། ། དེའི་ཕྱིར་སོ་སོ་ཐར་པའི་སྡོམ་པ་གཞན་དང་ལྡན་པ་འདིས་བྱང་ཆུབ་སེམས་དཔའི་སྡོམ་པ་ཡང་དག་པར་ལེན་པའི་སྣོད་དུ་གྱུར་པ་ལ་བརླབ་པའི་ཚིགས་འདི་ཡང་དག་པར་སྦྱིན་པར་བྱ་ཞེས་གསུངས་ཤིང་། བྱང་སའི་ཚུལ་ཁྲིམས་ལེའུའི་འགྲེལ་པ་སློབ་དཔོན་ས་མུ་ཏྲ་མེ་གྷས་མཛད་པར། སྡེ་བདུན་པོ་དེ་དག་བྱང་ཆུབ་སེམས་དཔའི་བསླབ་པ་ནོད་པར་འགྱུར་བའི་གཞི་དང་གནས་སུ་གྱུར་པ་ཡིན་པས་ཞེས་འབྱུང་བས། ཛི་ན་པུ་ཏྲས་མཛད་པར་ཡང་། རིགས་བདུན་ལ་བརྟེན་ནས་རིགས་བདུན་གྱིས་ཕྱེ་བའི་ཕྱིར་རོ། །
ཞེས་སོ། ། འོན་ཏེ་ལྷ་དང་ངན་སོང་སོགས་ལ་བྱང་སེམས་ཀྱི་སྡོམ་པ་མེད་པར་འགྱུར་རོ་ཞེ་ན། སྐྱོན་མེད་དེ། གཟུགས་ཁམས་དང་ངན་སོང་ལ་ཆོས་ཉིད་ཀྱིས་འཐོབ་པའི་དང་། འདོད་ཁམས་ཀྱི་ལྷ་དང་མི་ལ་ཆོས་ཉིད་ཀྱིས་ཐོབ་པ་དང་། ཕ་རོལ་ལས་ཡང་དག་པར་ལེན་པ་གཉིས་ཀ་ཡོད་པས་སོ་ཞེས་འཆད་དོ། ། གཉིས་པ་ནི། གང་ཟག་དེ་ལྟ་བུ་ཡུལ་གང་ལས་སྡོམ་པ་འདི་བླང་སྙམ་ན། བྱང་སར། བྱང་ཆུབ་ཏུ་སྨོན་པ་དང་ལྡན་པ།
ཆོས་མཐུན་པ། མཁས་པ། ངག་གི་རྣམ་པར་རིག་བྱེད་ཀྱི་དོན་འཛིན་པ་དང་། གོ་བར་ནུས་པ་ལས་བླང་བར་གསུངས་ཤིང་། དེ་དག་གི་དང་པོ་ནི། སྨོན་སེམས་བསྐྱེད་པའོ། ། གཉིས་པ་ནི། འཇིག་རྟེན་པས་སྨོད་པ་མ་ཡིན་པ་དང་། ངན་པར་མ་གྲགས་པ་དང་། ཚུལ་ཁྲིམས་མ་ཉམས་པ་དང་།
སྔོན་བྱང་སེམས་ཀྱི་སྡོམ་པ་བླངས་པའོ། ། གསུམ་པ་ནི། སྡོམ་པ་འབོགས་པའི་ཆོ་ག་ལ་མཁས་པ་སྟེ། མི་མཁས་པ་ལས་ནོད་ན་ཆོ་ག་ཉམས་པས་སྡོམ་པ་མི་ཐོབ་པའི་ཕྱིར་རོ། ། བཞི་པ་ནི། སྡོམ་པའི་ཆོ་གའི་ཚིག་དོན་བློ་ལ་ཟིན་པའོ། ། ལྔ་པ་ནི། ཟིན་པའི་དོན་དེ་རྟོགས་ཤིང་ཤེས་པའི་མཐུ་དང་ལྡན་པའོ། ། དེ་ལྟ་བུ་ལས་གཞན་མཁས་སུ་ཟིན་ཡང་ཚུལ་ཁྲིམས་འདི་ལ་མི་མོས་ཤིང་མི་འཇུག་ལ་མི་རྟོག་པ་དང་བརྐམ་ཆགས་ཅན་དང་། ཆགས་པས་ཟིལ་གྱིས་ནོན་པ་དང་།
འདོད་པ་ཆེ་བ་དང་། ཆོག་མི་ཤེས་པ་དང་། ཚུལ་ཁྲིམས་ཉམས་པ་དང་། བསླབ་པ་ལ་མི་གུས་ཤིང་ལྷོད་པ་དང་། ཁྲོ་བ་དང་འཁོན་དུ་འཛིན་པ་དང་། མི་བཟོད་པའི་ཤས་ཆེ་བ་དང་། སྙོམ་ལས་དང་ལེ་ལོ་ཅན་དང་། ཉིན་མཚན་དུ་གཉིད་ཀྱིས་བདེ་བ་དང་། བློ་འབེབས་པའི་བདེ་བ་དང་། ཉལ་བའི་བདེ་བ་ཉམས་སུ་ལེན་པ་ཤས་ཆེ་བ་དང་།
འདུ་འཛིའི་གཏམ་གྱིས་དུས་འདའ་བ་དང་། སེམས་རྣམ་པར་གཡེངས་ཏེ་ཐ་ན་བ་འཇོ་ཙམ་གྱི་བར་དུ་དགེ་བ་ལ་སེམས་རྩེ་གཅིག་ཏུ་འཇོག་མི་ནུས་པ་དང་། ཡིད་རྟུལ་བ་དང་། བློ་རྨོངས་པ་དང་། ཧ་ཅང་སེམས་ཞུམ་པ་དང་། བྱང་ཆུབ་སེམས་དཔའི་མདོ་སྡེའི་སྡེ་སྣོད་དང་། དེའི་མ་མོ་ལ་སྐུར་པ་འདེབས་པ་ལས་ནོད་པར་མི་བྱའོ་ཞེས་བྱང་ས་ལས་སོ། ། བཞི་པ་ཇི་ལྟར་བླང་བའི་ཆོ་ག་ལ། སྦྱོར་བའི་ཆོ་ག དངོས་གཞིའི་ཆོ་ག
མཇུག་གི་ཆོ་ག་གསུམ་གྱི་དང་པོ་ལ། སྡོམ་པ་ནོད་པར་གསོལ་བ་གདབ་པ། ཕན་ཡོན་བརྗོད་དེ་སྤྲོ་བ་དྲི་བ། ལྟུང་བའི་ལྕི་ཡང་བརྗོད་དེ་ནུས་པ་བརྟག་པ། སྣོད་བརྟག་པའི་ཕྱིར་བར་ཆད་ཐུན་མོང་བ་དྲི་བ། དད་པ་དང་བའི་སྟོབས་བསྐྱེད་དུ་གཞུག་པ། མཆོད་པ་རྒྱས་པར་འབུལ་བ། མྱུར་དུ་གནང་བར་གསོལ་བ་གདབ་པ། བར་ཆད་ཐུན་མོང་མ་ཡིན་པ་དྲི་བ། བསམ་པ་ཁྱད་པར་ཅན་བསྐྱེད་པར་གདམས་པ།
བསླབ་བྱ་མདོ་ཙམ་བརྗོད་པ་སྟེ་བཅུའི་དང་པོ་ནི། རྒྱལ་བ་སྲས་བཅས་ཀྱི་ཡོན་ཏན་དྲན་པ། བདག་གིས་སེམས་ཅན་གྱི་སྡུག་བསྔལ་མཐའ་དག་བསལ་ཞིང་ཐམས་ཅད་མཁྱེན་པའི་གོ་འཕང་ལ་དགོད་པའི་སླད་དུ་བྱང་ཆུབ་ཆེན་པོ་འཐོབ་པར་བྱ། དེའི་དོན་དུ་རྒྱལ་སྲས་ཀྱི་སྡོམ་པ་བླང་བའི་ཕྱིར་བླ་མ་ལ་གསོལ་བ་གདབ་སྙམ་དུ་བསམས་ཏེ། སློབ་དཔོན་གྱི་ཞབས་ལ་གུས་པས་གཏུགས་པའི་ཕྱག་གསུམ་བྱས། ཅི་འབྱོར་བའི་དངོས་པོ་དང་དཀྱིལ་འཁོར་བྱ་བ་སྔོན་དུ་བཏང་སྟེ་དེ་ཉིད་འདོད་ཡོན་ཐམས་ཅད་ཀྱིས་གང་བར་མོས་པས་ཡོན་དུ་ཕུལ་ལ། སློབ་དཔོན་དེ་ཁྱིམ་པ་ཡིན་ན་རིགས་ཀྱི་བུ་དང་། རབ་ཏུ་བྱུང་བ་ལ་རང་ལས་བསླབ་པ་གཞོན་ན་ཚེ་དང་ལྡན་པ། རྒན་ན་བཙུན་པ་དང་། སྔར་ནས་སློབ་དཔོན་ཡིན་ན་སློབ་དཔོན་ཞེས་བརྗོད།
སྔོན་དུ་སོང་བས་བདག་ལ་དགོངས་སུ་གསོལ་ཞེས་ཐོག་མར་བརྗོད་ཅིང་འོག་མ་རྣམས་ལ་ཡང་དེ་བཞིན་དུ་ཤེས་པར་བྱའོ། ། དེ་ནས་བདག་རིགས་ཀྱི་བུའམ། བཙུན་པ་ཁྱོད་ལས་ཞེས་སོགས་སྐབས་དང་སྦྱར་བའི་ཚིག་གི་རྗེས་སུ་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླང་བ་ནོད་པར་འཚལ་གྱིས། དེ་ལ་གནོད་པ་མ་མཆིས་ན་ཐུགས་བརྩེ་བའི་སླད་དུ་ཅུང་ཟད་ཅིག་གསན་ཞིང་རྩལ་བའི་རིགས་སོ། ། ཞེས་ལན་གསུམ་གསོལ་བ་གདབ་བོ། ། གཉིས་པ་ནི། བླ་མས་རིགས་ཀྱི་བུའམ། རིགས་པའི་བུ་མོ་འམ། ཆོས་ཀྱི་སྤུན་ཞེས་སོགས་སྐབས་སུ་སྦྱར་བའི་འབོད་ཚིག་སྔོན་དུ་འགྲོ་བས་མིང་འདི་ཞེས་བྱ་བ་ཁྱོད་ཉོན་ཅིག ཇི་སྲིད་མངོན་པར་རྫོགས་པར་སངས་མ་རྒྱས་བར་དེ་སྲིད་དུ་བྱང་ཆུབ་སེམས་དཔའི་ཚུལ་ཁྲིམས་ཀྱི་ཕུང་པོ་དཔག་ཏུ་མེད་པ་འདི་ལ་སློབ་པ་ན་ཕན་ཡོན་རྣམ་པ་ལྔ་ཐོབ་པར་འགྱུར་ཏེ།
སངས་རྒྱས་རྣམས་ཀྱིས་དགོངས་པར་འགྱུར་བ་དང་། མཆོག་ཏུ་དགའ་བ་ཆེན་པོ་ལ་གནས་བཞིན་དུ་འཆི་བའི་དུས་བྱེད་པར་འགྱུར་བ་དང་། ལུས་ཞིག་ནས་ཀྱང་གང་ན་དེ་དང་ཚུལ་ཁྲིམས་མཚུངས་པ་དང་ལྷག་པའི་བྱང་ཆུབ་སེམས་དཔའ་སྐལ་བ་སྲ་ཞིང་ཆོས་མཐུན་པ་དགེ་བའི་བཤེས་གཉེན་དུ་གྱུར་པ་དག་ན་གནས་པ་དེ་སྐྱེ་བར་འགྱུར་བ་དང་། ཚེ་འདི་ལ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་པའི་བསོད་ནམས་ཀྱི་ཕུང་པོ་ཚད་མེད་པ་དང་ལྡན་པར་འགྱུར་བ་དང་། ཚེ་ཕྱི་མ་ལ་ཡང་རང་འཁྲུངས་ཀྱི་ཚུལ་ཁྲིམས་ཉིད་དེ་ཚུལ་ཁྲིམས་དེའི་བདག་ཉིད་ཐོབ་པར་འགྱུར་བ་སྟེ། བྱང་ཆུབ་སེམས་དཔའ་གང་གི་སྨོན་ལམ་ཡང་མ་བཏབ་ལ། ཕམ་པའི་གནས་ལྟ་བུའི་ཆོས་རྣམས་ཀྱི་ཀུན་ནས་དཀྲིས་པ་ཆེན་པོ་ཡང་ཀུན་ཏུ་མ་ཆད་ན་ཚེ་བརྗེས་སུ་ཟིན་ཀྱང་འོག་དང་སྟེང་དང་ཐད་ཀ་ཐམས་ཅད་དུ་སྐྱེས་པ་ན། བྱང་ཆུབ་སེམས་དཔའ་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླངས་པ་སྤོང་བར་མི་འགྱུར་རོ། ། བྱང་ཆུབ་སེམས་དཔའི་ཚེ་བརྗེས་ཏེ་བརྗེད་ན་ཡང་དགེ་བའི་བཤེས་གཉེན་བསྟེན་པ་ལ་བརྟེན་ནས། དྲན་པ་གསོ་བའི་ཕྱིར་ཡང་དང་ཡང་ནོད་པར་བྱེད་པར་ཟད་ཀྱི་གསར་དུ་ཡང་དག་པར་ལེན་པ་ནི་མ་ཡིན་ནོ། །
གཞན་ཡང་ཚེ་འདིར་སེམས་གནས་པ་དང་དུབ་པ་མེད་པར་སངས་རྒྱས་ཀྱི་ཆོས་ཡོངས་སུ་རྫོགས་པ་དང་། སེམས་ཅན་ཡོངས་སུ་སྨིན་པར་བྱེད་པ་ལ་སོགས་པ་རྒྱ་ཆེར་བྱང་ས་ལས་གསུངས་ཤིང་། མདོ་གཞན་དང་གཞན་ལས་ཀྱང་ཕན་ཡོན་རྒྱ་ཆེར་གསུངས་སོ། ། ཕན་ཡོན་དེ་ལྟ་བུ་དང་ལྡན་པའི་ཚུལ་ཁྲིམས་དེ་སློབ་པར་སྤྲོའམ་ཞེས་དྲི་ཞིང་ནོད་པས་ཀྱང་སྤྲོའོ་ཞེས་ལན་གདབ་བོ། ། གསུམ་པ་ནི། ཕན་ཡོན་ཅན་གྱི་སྡོམ་པ་དེ་བླངས་ནས་མི་ཉམས་པར་བསྲུང་དགོས་ལ་དེ་ལ་མི་མཐུན་ཕྱོགས་ལྟུང་བར་གྱུར་པའི་ཆོས་རྣམས་སྤང་དགོས་ཤིང་ལྟུང་བ་ལ་ཡང་སྡོམ་པ་གཏོང་བའི་རྒྱུ་དང་། སྡོམ་པ་མི་གཏོང་ཡང་ཚུལ་ཁྲིམས་རྣམ་པར་དག་པར་འགྱུར་བའི་གེགས་ཉེས་བྱས་ཀྱི་རིགས་གཉིས་ལས། དང་པོ་སྨོན་པ་བཏང་བ་དང་། ཕམ་པ་ལྟ་བུའི་ཆོས་བཞི་ཀུན་དང་སྤྱོད་པ་གཉིས་ལས་དང་པོ་ནི། བྱང་ཆུབ་ཡུན་རིང་པོས་འཐོབ་ལ་གདུལ་བྱ་མཐའ་མེད་པས་སྐྱོ་ཞིང་སྒྱིད་ལུག་ནས་ཉན་རང་དང་མུ་སྟེགས་ཅན་གྱི་ལྟ་བར་སྨོན་ལམ་བཏབ་སྟེ་བྱང་ཆུབ་ཏུ་སྨོན་ལམ་བཏང་བའོ། །
གཉིས་པ་ལ་བཞི་སྟེ། རྙེད་དང་བཀུར་སྟིའི་བྱ་བ་ཡིས། ། བདག་བསྟོད་གཞན་ལ་སྨོད་པ་དང་། ། སྡུག་བསྔལ་མགོན་མེད་གྱུར་པ་ལ། ། སེར་སྣས་ཆོས་ནོར་མི་སྟེར་དང་། ། གཞན་གྱིས་བཤགས་ཀྱང་མི་ཉན་པར། ། ཁྲོས་ནས་གཞན་ལ་འཚོག་པ་དང་། ། ཐེག་པ་ཆེན་པོ་སྤོང་བྱེད་ཅིང་། དམ་ཆོས་འདྲ་སྣང་སྟོན་པ་འོ། ། ཞེས་པ་རྣམས་སོ། །
ཉེས་བྱས་ནི་ཚུལ་ཁྲིམས་གསུམ་གྱི་མི་མཐུན་པའི་ཕྱོགས་སུ་གྱུར་པ་བཞི་བཅུ་ཞེ་ལྔ་དངོས་སུ་གསུངས་ལ། སློབ་དཔོན་བྱང་ཆུབ་བཟང་པོའི་སྡོམ་པ་ཉི་ཤུ་པའི་འགྲེལ་པར་བཞི་བཅུ་ཞེ་དྲུག་ཏུའང་བསྟན་ཏེ། དེ་དག་ཀྱང་། དཀོན་མཆོག་གསུམ་ལ་གསུམ་མི་མཆོད། ། འདོད་པའི་སེམས་ཀྱི་སྤྲེ་འུ་འཇུག ། རྒན་པ་རྣམས་ལ་གུས་མི་བྱེད། ། དྲིས་པ་དག་ལ་ལན་མི་འདེབས། ། འགྲོན་འོས་བདག་གིར་མི་བྱེད་ཅིང་། ། གསེར་ལ་སོགས་པ་ལེན་མི་བྱེད། ། ཆོས་འདོད་པ་ལ་སྦྱིན་མི་བྱེད། །
ཚུལ་ཁྲིམས་འཆལ་རྣམས་ཡལ་བར་འདོར། ། ཕ་རོལ་དད་ཕྱིར་སློབ་མི་བྱེད། ། སེམས་ཅན་དོན་ལ་བྱ་བ་ཉུང་། ། འཚོ་བ་ལོག་པ་དང་དུ་ལེན། ། འཆར་ཀ་རབ་ཏུ་དགོད་ལ་སོགས། ། འཁོར་བར་གཅིག་པུར་བགྲོད་པར་སེམས། ། གྲགས་པ་མ་ཡིན་མི་སྤོང་བར། ། ཉོན་མོངས་བཅས་ཀྱང་འཆོས་མི་བྱེད། ། གཤེ་ལ་ལན་དུ་གཤེ་ལ་སོགས། ། ཁྲོས་པ་རྣམས་ནི་ཡལ་བར་འདོར། །
ཕ་རོལ་ཤད་ཀྱིས་འཆགས་པ་སྤོང་། ། ཁྲོ་བའི་སེམས་ཀྱིས་རྗེས་སུ་འཇུག ། རྙེད་བཀུར་འདོད་ཅིང་འཁོར་རྣམས་བསྡུ། ། ལེ་ལོ་ལ་སོགས་སེལ་མི་བྱེད། ། ཆགས་པས་བྲེ་མོའི་གཏམ་ལ་བརྟེན། ། ཏིང་ངེ་འཛིན་གྱི་དོན་མི་ཚོལ། ། བསམ་གཏན་སྒྲིབ་པ་སྤོང་མི་བྱེད། ། བསམ་གཏན་རོ་ལ་ཡོན་ཏན་ལྟ། ། ཉན་ཐོས་ཐེག་པ་སྤོང་བར་བྱེད། ། རང་ཚུལ་ཡོད་བཞིན་དེ་ལ་བརྩོན། །
བརྩོན་མི་ཕྱི་རོལ་བསྟན་བཅོས་བརྩོན། ། བརྩོན་པར་བྱས་ཀྱང་དེ་ལ་དགའ། ། ཐེག་པ་ཆེན་པོ་སྤོང་བར་བྱེད། ། བདག་ལ་བསྟོད་ཅིང་གཞན་ལ་སྨོད། ། ཆོས་ཀྱི་དོན་དུ་འགྲོ་མི་བྱེད། ། དེ་ལ་སྨོད་ཅིང་ཡི་གེ་བརྟེན། ། དགོས་པའི་གྲོགས་སུ་འགྲོ་མི་བྱེད། ། ནད་པའི་རིམ་གྲོ་བྱ་བ་སྤོང་། ། སྡུག་བསྔལ་སེལ་བར་མི་བྱེད་པར། ། བག་མེད་རྣམས་ལ་མི་རིགས་སྟོན། །
བྱས་ལ་ལན་དུ་ཕན་མི་འདོགས། ། གཞན་གྱི་མྱ་ངན་བསང་མི་བྱེད། ། ནོར་འདོད་པ་ལ་སྦྱིན་མི་བྱེད། ། འཁོར་རྣམས་ཀྱིས་ནི་དོན་མི་བྱེད། ། གཞན་གྱི་བློ་དང་མཐུན་མི་བྱེད། ། རྐྱེན་དུ་འཚམས་པར་ཚར་མི་གཅོད། ། རྫུ་འཕྲུལ་ལ་སོགས་སྙིགས་མ་བྱེད། ། ཅེས་པ་རྣམས་ཏེ། དེ་དག་ལས་ཕན་པ་བཞི་ཉོན་མོངས་དྲག་པོས་སྤྱད་ན་ནི་སྟོན་པ་གཏོང་ལ་འབྲིང་ཆུང་ངུས་མི་གཏོང་ཞིང་། ཆེ་འབྲིང་རྣམས་ཀྱང་ཟག་པ་རྣམས་རྒྱུན་མ་ཆད་པར་ཀུན་ཏུ་སྤྱོད་པ་དང་།
ངོ་ཚ་ཁྲེལ་ཡོད་ཆུང་ངུ་ཙམ་ཡང་མི་བསྐྱེད་པ་དང་། དེས་མགུ་བར་བྱེད་ཅིང་དེ་ལ་དགའ་བ་དང་ཡོན་ཏན་དུ་ལྟ་ཞིང་གཞན་གྱིས་གསོལ་བ་བཏབ་ཀྱང་མི་ལྡོག་ལ་བསམ་པ་མི་གཏོང་བ་ཆེན་པོ་དང་། ངོ་ཚ་ཁྲེལ་ཡོད་ཆུང་ངུ་ཙམ་སྐྱེ་ལ་གསོལ་བ་བཏབ་པས་ལྡོག་པ་འབྲིང་། མྱུར་དུ་ངོ་ཚ་ཁྲེལ་ཡོད་སྐྱེ་ལ་གསོལ་བ་བཏབ་བམ་མ་བཏབ་ཀྱང་རང་ཉིད་སྐད་ཅིག་གིས་ལྡོག་པ་ཆུང་ངུའོ། ། ཉེས་བྱས་དེ་དག་ཀྱང་ཆགས་པ་ཀུན་ནས་མནར་སེམས་ཁོང་ཁྲོ་ཕྲག་དོག ང་རྒྱལ་མ་དད་པ། མ་གུས་པ་ལ་སོགས་པ་ཉོན་མོངས་པ་ཅན་གྱི་སེམས་པས་ཀུན་ནས་བསླངས་ཏེ་སྤྱད་ན་ཉོན་མོངས་ཅན་གྱི་དང་། དཀོན་མཆོག་གསུམ་མི་མཆོད་པ་ལས་གཞན་པའི་ལྟུང་བ་རྣམས་ལེ་ལོ་སྙོམ་ལས་བག་མེད་བརྗེད་ངེས་པ་ལ་སོགས་པས་སྤྱད་པ་ནི་ཉོན་མོངས་པ་ཅན་མིན་པའི་ལྟུང་བའོ། ། སྔར་བཤད་པའི་ཕམ་པ་ལྟ་བུའི་ཆོས་བཞི་པོ་དེ་དག་ལས་བྱང་ཆུབ་སེམས་དཔས་ཆོས་གང་ཡང་རུང་བ་བྱས་ན་ཡང་ཚེ་འདི་ལ་བྱང་ཆུབ་ཀྱི་ཚོགས་རྒྱ་ཆེན་པོ་སོགས་པ་དང་། ཡོངས་སུ་འཛིན་པའི་སྐལ་བ་ཡང་མེད་པར་འགྱུར་ན་ཐམས་ཅད་བྱས་ན་ལྟ་ཅི་སྨོས།
ཚེ་འདི་ཉིད་ལ་བསམ་པ་རྣམ་པར་དག་པར་འགྱུར་བའི་སྐལ་བ་ཡང་མེད་དེ། དེ་ནི་བྱང་ཆུབ་སེམས་དཔའ་ལྟར་བཅོས་པ་ཡིན་གྱི་ཡང་དག་པའི་བྱང་ཆུབ་སེམས་དཔའ་ནི་མ་ཡིན་ནོ། ། དེ་བཞིན་དུ་ནམ་མཁའི་སྙིང་པོའི་མདོ་ལས་ཀྱང་། རྩ་བའི་ལྟུང་བ་དེ་དག་གིས་ཐེག་པ་ཆེན་པོ་ལ་ཡང་དག་པར་ཞུགས་པའི་ལས་དང་པོ་པ་འཁྲུལ་པ་རྣམས་དགེ་བའི་རྩ་བ་སྔོན་བསྐྱེད་པ་རྣམས་ཐལ་བར་རློག་ཅིང་ཕམ་པར་འགྱུར་ལ་ལྷ་དང་མིའི་ཐེག་པའི་བདེ་བའི་གནས་ལས་ལྟུང་ནས་ངན་སོང་དུ་ལྟུང་བར་འགྱུར་རོ། ། ཡུན་རིང་དུ་འཁོར་བ་ནས་འཁོར་བར་ལྟུང་བར་འགྱུར་ཏེ། དགེ་བའི་བཤེས་གཉེན་དང་བྲལ་བར་འགྱུར་རོ་ཞེས་སོ། ། ཟག་པ་འབྲིང་དང་ཆུང་ངུས་ལྟུང་བ་དེ་དག་སྤྱད་ནའང་བྱང་ཆུབ་སེམས་དཔའི་སྡེ་སྣོད་ཀྱི་མ་མོ་ལས་ཇི་སྐད་འབྱུང་བ་བཞིན་བཤགས་པ་དང་། རང་ཉིད་ཀྱི་ལྟུང་བ་ལས་ལྡང་བར་བྱ་བ་ཡིན་གྱི་ལྟུང་བའི་རྙོག་དང་བཅས་ན། བདེ་འགྲོར་མི་སྐྱེ་ཞིང་སྡུག་བསྔལ་དཔག་ཏུ་མེད་པ་འབྱུང་སྟེ། སྤྱོད་འཇུག་ཏུ།
གལ་ཏེ་དེ་ལྟར་དམ་བཅས་ནས། ། ལས་ཀྱི་སྒྲུབ་པར་མ་བྱས་ན། ། སེམས་ཅན་དེ་དག་ཀུན་བསླུས་ན། ། བདག་གིས་འགྲོ་བ་ཇི་འདྲར་འགྱུར། ། དངོས་པོ་ཕལ་པ་ཅུང་ཟད་ལའང་། ། ཡིད་ཀྱིས་སྦྱིན་པར་བསམས་བྱས་ནས། ། མི་གང་སྦྱིན་པར་མི་བྱེད་པ། ། དེ་ཡང་ཡི་དྭགས་འགྱུར་གསུངས་ན། ། བླ་ན་མེད་པའི་བདེ་བ་ལ། ། བསམ་པ་ཐག་པས་མགྲོན་གཉེར་ནས། །
འགྲོ་བ་ཐམས་ཅད་བསླུ་བྱས་ན། ། བདེ་འགྲོ་ཅི་ག་འགྲོ་འགྱུར་རམ། ། ཞེས་སོ། ། དེ་ལྟར་བྱང་ཆུབ་སེམས་དཔའ་རྣམས་ཀྱིས་བསླབ་པའི་གཞི་འདི་དག་ནི་མདོ་ལས་དངོས་སུ་འབྱུང་བ་ཤ་སྟག་སྟེ། སྡོམ་པའི་ཚུལ་ཁྲིམས་དང་། དགེ་བ་ཆོས་བསྡུད་པའི་ཚུལ་ཁྲིམས་དང་། སེམས་ཅན་གྱི་དོན་བྱེད་པའི་ཚུལ་ཁྲིམས་ལས་བརྩམས་ནས་བཅོམ་ལྡན་འདས་ཀྱི་མདོ་སྡེ་གཞན་དེ་དང་དེ་དག་ཏུ་ཐོར་བུར་ཐོར་བུར་གསུངས། དེ་དག་བྱང་ཆུབ་སེམས་དཔའི་སྡེ་སྣོད་ཀྱི་མ་མོ་འདིར་ཚང་བར་བཤད་དེ། བྱང་ཆུབ་སེམས་དཔའ་གུས་པ་སྐྱེས་པས་དེ་དག་ལ་སློབ་པར་འདོད་པའི་བསམ་པ་རྣམ་པར་དག་པ་དང་། བྱང་ཆུབ་འདོད་པའི་བསམ་པ་དང་།
སེམས་ཅན་གྱི་དོན་བྱ་བའི་བསམ་པས་གཞན་ལས་སྡོམ་པ་ཡང་དག་པར་བླང་བར་བྱས་ནས་མཆོག་ཏུ་གུས་པར་བྱས་ཏེ་བསླབ་པར་བྱའོ། ། ཐོག་མ་ཉིད་ནས་ཀྱང་ཉེས་པ་མི་འབྱུང་བར་གུས་པ་བསྐྱེད་པར་བྱའོ། ། ཉེས་པ་བྱུང་ན་ཡང་ཆོས་བཞིན་དུ་གསོ་བས་ཉེས་པ་ལས་གསོ་བར་བྱའོ། ། བོད་ཚིག་སྔོན་དུ་སོང་བས་མིང་འདི་ཞེས་བྱ་བ་ཁྱོད་ལྟུང་བ་དག་སྤོང་བ་ཡང་དག་པར་ལེན་པར་ནུས་སམ། གལ་ཏེ་བྱུང་ན་ཡང་བྱང་ཆུབ་སེམས་དཔའི་འདུལ་བ་བཞིན་དུ་སླར་གསོའོ་ཞེས་དྲི་ཞིང་། ནོད་པས་ཀྱང་ལེན་པར་འཚལ་ལོ་ཞེས་དང་། འདུལ་བ་བཞིན་སླར་གསོའོ་ཞེས་ལན་གདབ་བོ། ། བཞི་པ་སྡོམ་པ་ནོད་པར་འདོད་པ་དེ་ལ་སློབ་དཔོན་གྱིས་བོད་ཚིག་སྔོན་དུ་སོང་བས། མིང་འདི་ཞེས་བྱ་བ་ཁྱོད་ཀྱིས་བྱང་ཆུབ་སེམས་དཔའི་སྡེ་སྣོད་ཀྱི་མ་མོ་ཐོས་སམ། ཤེས་སམ།
དད་དམ། ཁྱོད་འདི་ལྟར་སེམས་ཅན་མ་རྒལ་བ་རྣམས་བརྒལ་བ་དང་། མ་གྲོལ་བ་རྣམས་དགྲོལ་བ་དང་། དབུགས་མ་ཕྱིན་པ་རྣམས་དབུགས་དབྱུང་བ་དང་། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་འདའ་བ་དང་། སངས་རྒྱས་ཀྱི་གདུང་མི་བཅད་པར་འདོད་དམ་ཞེས་རིམ་པ་ལྟར་དྲི་ཞིང་། ནོད་པ་པོས་ཐོས་ཞེས་དང་། འདོད་ལགས་ཞེས་རིམ་པས་ལན་གདབ་བོ། ། དེ་ནས་སློབ་དཔོན་གྱིས་དེ་ལ་ཁྱོད་ཀྱིས་སེམས་བསྐྱེད་པ་བསྟན་པ་དང་། ཡི་དམ་བརྟན་པར་བྱའོ་ཞེས་སྤྲོ་བ་བསྐྱེད་ཅིང་བོད་ཚིག་གི་རྗེས་སུ།
མིང་འདི་ཞེས་བྱ་བ་ཁྱོད་འདི་ལྟར་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་ནོད་པ་གཞན་དང་འགྲན་པའི་ཆེད་དུ་མ་ཡིན་ནམ། གཞན་གྱིས་ནན་གྱིས་ལེན་དུ་བཅུག་པ་མ་ཡིན་ནམ་ཞེས་དྲིས་ཤིང་། མ་ལགས་ཞེས་ནོད་པ་པོས་ལན་གདབ་པའོ། ། ལྔ་པ་ནི། དེ་ནས་ནོད་པ་དེས་བླ་གོས་ཕྲག་པ་གཅིག་ཏུ་གཟར་ཏེ་འདུད་པའི་ཚུལ་གྱིས་པུས་མོ་ལྷ་ང་ས་ལ་བཙུགས་པའམ་ཙོག་པུར་འདུག་པ་ལ་སློབ་དཔོན་གྱིས་འདི་སྐད་དུ། དུས་གསུམ་གྱི་སངས་རྒྱས་རྣམས་ལ་མཁྱེན་བརྩེའི་ཡོན་ཏན་དཔག་གིས་མི་ལང་བ་མངའ་སྟེ་དེ་ལ་བཅོམ་ལྡན་འདས་གང་གི་བསྟན་པ་ཡང་ནུབ་པར་གྱུར་པ་ནི་འདས་པའི་དང་། སངས་རྒྱས་པའི་ཆེད་དུ་ཚོགས་ཡོངས་སུ་རྫོགས་པ་གདུལ་བྱའི་ངོ་བོར་སངས་རྒྱས་པའི་ཚུལ་མ་བསྟན་པ་རྣམས་ནི་མ་འོངས་པའི་དང་། གང་དག་གི་བསྟན་པ་འདི་ཡང་ནུབ་པར་མ་གྱུར་པ་ནི་ད་ལྟ་བའི་སངས་རྒྱས་དེ། དེ་རྣམས་ནི་ལམ་ཕྱིན་ཅི་མ་ལོག་པ་གསུངས་པས་ན་དེ་བཞིན་གཤེགས་པ་འཐོབ་བྱའི་དོན་ཐམས་ཅད་བརྙེས་ཤིང་བསོད་ནམས་ཀྱི་ཞིང་བླ་ན་མེད་པ་ཡིན་པས་མཆོད་པར་འོས་པའི་ཕྱིར་དགྲ་བཅོམ་པ། ཆོས་ཐམས་ཅད་ཇི་ལྟ་བ་བཞིན་དོན་དམ་པར་ཐུགས་སུ་ཆུད་པས་ཡང་དག་པར་རྫོགས་པའི་སངས་རྒྱས་སྔོན་དང་ཕྱི་མཐའ།
ཟག་པ་ཟད་པ་རིག་པའི་རིག་པ་གསུམ་དང་། ཞི་ལྷག་གཉིས་ཀྱི་ཕྱོགས་དང་ཤིན་ཏུ་ལྡན་པས་རིག་པ་དང་ཞབས་སུ་ལྡན་པས། མཆོག་ཏུ་ཁྱད་ཞུགས་པར་གཤེགས་པ་དང་། མི་ལྡོག་པར་གཤེགས་པས་བདེ་བར་གཤེགས་པ། འཇིག་རྟེན་གྱི་ཁམས་ཀྱི་ཀུན་ནས་ཉོན་མོངས་དང་རྣམ་བྱང་གི་རྣམ་པ་ཐམས་ཅད་མཁྱེན་པས་འཇིག་རྟེན་མཁྱེན་པ། སེམས་ཅན་འདུལ་བའི་ཐབས་ཐམས་ཅད་མཁྱེན་པས་སྐྱེས་བུ་འདུལ་བའི་ཁ་ལོ་བསྒྱུར་བ། འཇིག་རྟེན་དུ་སྐྱེས་བུར་གྱུར་པ་གཅིག་པུ་བྱུང་བས་བླ་ན་མེད་པ། མིག་ལྟར་གྱུར་པ་དང་། ཡེ་ཤེས་དང་དོན་དང་ཆོས་སུ་གྱུར་པ་དང་། དོན་གསལ་བར་གཏན་ལ་འབེབས་པ་དང་།
དོན་ཐམས་ཅད་སྟོན། མ་རྟོགས་པ་རྟོགས་པར་མཛད། ཐེ་ཚོམ་གཅོད་པར་མཛད། ཟབ་མོའི་གནས་རྣམ་པར་གྲོལ། ཡོངས་སུ་བྱང་བར་མཛད་དེ། ཆོས་ཐམས་ཅད་ཀྱི་རྩ་བ་ཡིན། འདྲེན་པ་ཡིན། ལྷ་མི་ལ་སྡུག་བསྔལ་ཐམས་ཅད་ལས་འབྱུང་བ་ཡང་དག་པར་སྟོན་པས་ན་ལྷ་དང་མི་རྣམས་སྟོན་པ། དོན་དང་ལྡན་པའི་དང་། མི་ལྡན་དང་།
དེ་གཉིས་ཀ་མིན་པའི་ཆོས་ཐམས་ཅད་རྫོགས་པར་ཐུགས་སུ་ཆུད་པས་སངས་རྒྱས། བདུད་དཔུང་བཅས་ཀྱི་གཡུལ་ཆེན་པོ་བཅོམ་པས་བཅོམ་ལྡན་འདས་ཏེ། དེ་ལྟ་བུ་དང་གཞན་ཡང་ཚད་མེད་བཞི། རྣམ་ཐར་བཞི། ཟིལ་གནོན་བརྒྱད་དང་། ཉོན་མོངས་མེད་པ། སྨོན་གནས་མཁྱེན་པ། སོ་སོ་ཡང་དག་པར་རིག་པ། མངོན་ཤེས། མཚན་དཔེ།
ཡོངས་སུ་དག་པ་བཞི། སྟོབས་བཅུ། མི་འཇིགས་པ་བཞི། དྲན་པ་ཉེ་བར་བཞག་པ་གསུམ། བག་ཆགས་ཡང་དག་པར་བཅོམ་པ། བསྙེལ་བ་མི་མངའ་བ། ཐུགས་རྗེ་ཆེན་པོ། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ལ་སོགས་པ་ཡོན་ཏན་དཔག་ཏུ་མེད་པ་རྣམས་ཀྱི་མཛོད་དུ་གྱུར་པ་ཡིན་ལ། དེ་ཡང་བྱང་ཆུབ་སེམས་དཔའ་ལས་འཁྲུངས་ཤིང་སངས་རྒྱས་རྣམས་དང་ཡོན་ཏན་ཅི་རིགས་པ་མཉམ་པར་གྱུར་པས་ས་ཆེན་པོ་ལ་བཞུགས་པའི་རྒྱལ་སྲས་རྣམས་ཀྱང་ཚད་མེད་པའི་ཡོན་ཏན་གྱི་ཞིང་ཡིན་ཞིང་། དེ་དག་ཀྱང་བྱང་ཆུབ་ཏུ་སྨོན་ལམ་བཏབ།
རྒྱལ་སྲས་ཀྱི་སྡོམ་པ་བླངས་ཏེ་བསླབ་བྱ་རྣམས་ལ་བསླབ་པ་ལས་བྱུང་བས་ན་བྱང་ཆུབ་སེམས་དཔའི་སྡོམ་པ་ནི་ཡོན་ཏན་ཚད་མེད་པ་དང་ལྡན་པ་ཡིན་སྙམ་དུ་རྒྱལ་བ་རྒྱལ་སྲས་བྱང་སེམས་ཀྱི་བསླབ་པ་རྣམས་ལ་མཆོག་ཏུ་གུས་པ་དང་དང་བའི་སེམས་བསྐྱེད་པར་བྱའོ། ། གཞན་ཡང་མདུན་དུ་བཤམས་པའི་རྟེན་འདི་དག་རྒྱལ་བ་སྲས་བཅས་དངོས་དང་། ཕྱོགས་བཅུ་ཐམས་ཅད་ནས་སྤྱན་དྲངས་པའི་དུས་གསུམ་གྱི་སངས་རྒྱས་ཆོས་དགེ་འདུན་གྱི་ཚོགས་སྤྲིན་ཕུང་བཞིན་གཏིབས་པ་ལྟར་མདུན་ན་བཞུགས་པར་བསམ་ཞིང་། བླ་མ་ལ་ཡང་སངས་རྒྱས་དངོས་ཀྱི་འདུ་ཤེས་བསྐྱེད་ནས་མོས་པ་དང་གུས་པ་ཆེན་པོའི་སེམས་རྩེ་གཅིག་ཏུ་མ་ཡེངས་པར་གྱིས་ཤིག་ཅེས་བླ་མས་བརྗོད་པར་བྱའོ། ། དྲུག་པ་ལ་བདག་པོས་ཡོངས་སུ་མ་བཟུང་བའི་དང་། ལུས་དབུལ་བའི་དང་། བཀྲུ་ཞིང་ཕྱི་བའི་གོས་དང་རྒྱན་གྱི་བྱུག་པ་མེ་ཏོག་གི། སྤོས་དང་ཞལ་ཟས་ཀྱི། སྒྲོན་མ་དང་མཎྜལ་གྱི། གཞལ་མེད་ཁང་དང་གདུགས་ཀྱི།
རོལ་མོའི། བླ་ན་མེད་པའི། བསྟོད་པའི། ཕྱག་འཚལ་བའི་མཆོད་པ་སྟེ་བཅུ་གཉིས་ཀྱི་དང་པོ་ནི། མདུན་གྱི་རྒྱལ་བ་སྲས་བཅས་ལ་མེ་ཏོག་དང་འབྲས་བུ་དང་སྨན་དང་རིན་པོ་ཆེ་དཔག་བསམ་གྱི་ཤིང་མ་རྨོས་པའི་ལོ་ཐོག་མཚོ་དང་རྫིང་བུ་ལ་སོགས་པ་འཇིག་རྟེན་ན་བདག་ཏུ་མ་བཟུང་བའི་མཆོད་པའི་རིགས་ཇི་སྙེད་ཡོད་པ་ཐམས་ཅད་ཕུལ་བར་མོས་པས། མེ་ཏོག་འབྲས་བུ་ཇི་སྙེད་ཡོད་པ་དང་། ། སྨན་གྱི་རྣམ་པ་གང་དག་ཡོད་པ་དང་། ། འཇིག་རྟེན་རིན་ཆེན་ཇི་སྙེད་ཡོད་པ་དང་། ། ཆུ་གཙང་ཡིད་དུ་འོང་བ་ཅི་ཡོད་དང་། ། རིན་ཆེན་རི་བོ་དང་ནི་དེ་བཞིན་དུ། །
ནགས་ཚལ་ས་ཕྱོགས་དབེན་ཞིང་ཉམས་དགའ་དང་། ། ལྗོན་ཤིང་མེ་ཏོག་རྒྱན་སྤྲས་སྤུད་པ་དང་། ། ཤིང་གང་འབྲས་བཟང་ཡལ་ག་དུད་པ་དང་། ། ལྷ་ཚོགས་འཇིག་རྟེན་ན་ཡང་དྲི་དང་ནི། ། སྤོས་དང་དཔག་བསམ་ཤིང་དང་རིན་ཆེན་ཤིང་། ། མ་རྨོས་འཁྲུངས་པའི་ལོ་ཏོག་རྣམ་པ་དང་། ། གཞན་ཡང་མཆོད་པར་འོས་པའི་རྒྱན་རྣམས་ནི། ། མཚོ་དང་རྫིང་བུ་པད་མས་བརྒྱན་པ་དག ། ངང་པ་སྐད་སྙན་ཤིན་ཏུ་ཡིད་འོང་ལྡན། ། ནམ་མཁའ་རབ་འབྱམས་ཁམས་ཀྱི་མཐའ་གཏུགས་པ། །
ཡོངས་སུ་བཟུང་བ་མེད་པ་དེ་དག་ཀུན། ། བློ་ཡིས་བླངས་ནས་ཐུབ་པ་སྐྱེས་ཀྱི་མཆོག ། སྲས་དང་བཅས་པ་རྣམས་ལེགས་འབུལ་ན། ། ཡོན་གནས་དམ་པ་ཐུགས་རྗེ་ཆེ་རྣམས་ཀྱིས། ། བདག་ལ་བརྩེ་དགོངས་བདག་གི་འདི་དག་བཞེས། ། བདག་ནི་བསོད་ནམས་མི་ལྡན་བཀྲེན་ཆེན་ཏེ། ། མཆོད་པའི་ནོར་གཞན་བདག་ལ་ཅང་མ་མཆིས། ། དེས་ན་གཞན་དོན་དགོངས་པའི་གཞན་གྱིས་འདི། ། བདག་གི་དོན་སླད་ཉིད་ཀྱི་མཐུས་བཞེས་ཤིག ། ཅེས་པའི་ཚིག་གི་རྗེས་ཟློས་ལན་གཅིག་བརྗོད་དུ་གཞུག་ཅིང་།
འོག་མ་རྣམས་ལ་ཡང་དེ་བཞིན་དུ་ཤེས་པར་བྱའོ། ། གཉིས་པ་ནི། ཡང་དེ་དག་ལ་བདག་གི་ལུས་ཀྱི་བཀའ་རྗེས་སུ་བསྒྲུབ་པའི་འབངས་སུ་ཕུལ་བར་མོས་པས། རྒྱལ་དང་དེ་སྲས་རྣམས་ལ་བདག་གིས་ནི། ། བདག་གི་ལུས་ཀུན་གཏན་དུ་དབུལ་བར་བགྱི། ། སེམས་དཔའ་མཆོག་རྣམས་བདག་ནི་ཡོངས་བཞེས་ཤིག ། གུས་པས་ཁྱེད་ཀྱིས་འབངས་སུ་མཆི་བར་བགྱི། ། བདག་ནི་ཁྱེད་ཀྱིས་ཡོངས་སུ་བཟུང་བ་ན། ། སྲིད་དང་མི་འཇིགས་སེམས་ཅན་ཕན་པར་བགྱིད། ། སྔོན་གྱི་སྡིག་ལས་ཡང་དག་འདའ་བགྱིད་ཅིང་། །
སྡིག་པ་གཞན་ཡང་སླན་ཆད་མི་བགྱིད་དོ། ། ཞེས་བརྗོད་དོ། ། གསུམ་པ་ནི། ཕྱོགས་བཅུ་ནས་སྤྱན་དྲངས་པ་དེ་དག་ལ་བསྙེལ་བསོ་བའི་ཕྱིར་ཤེལ་ལས་བྱས་པའི་ཁྲུས་ཀྱི་ཁང་པ་སྤོས་ཀྱི་དྲི་ཞིམ་པོས་བྱུགས་པ་རྒྱན་སྣ་ཚོགས་ཀྱིས་བརྒྱན་པར་དྲི་ཞིམ་པའི་ཆུས་གང་བའི་བུམ་པས་སྐུ་ཁྲུས་གསོལ་ཞིང་གོས་དྲི་མ་མེད་པས་ཕྱིས་པར་མོས་ལ། ཁྲུས་ཀྱི་ཁང་པ་ཤིན་ཏུ་དྲི་ཞིམ་པ། ། ཤེལ་གྱི་ས་གཞི་གསལ་ཞིང་འཚེ་བ་ལྟར། ། རིན་ཆེན་འབར་བའི་ཀ་བ་ཡིད་འོང་ལྡན། ། མུ་ཏིག་འོད་ཆགས་བླ་བྲེ་བྲེས་པ་དེར། ། དེ་བཞིན་གཤེགས་དང་དེ་ཡི་སྲས་རྣམས་ལ། ། རིན་ཆེན་བུམ་པ་མང་པོ་སྤོས་ཀྱི་ཆུ། །
ཡིད་འོང་ལེགས་པར་བཀང་བ་གླུ་དང་ནི། ། རོལ་མོར་བཅས་པ་དུ་མས་སྐུ་ཁྲུས་གསོལ། ། དེ་དག་སྐུ་ལ་མཚུངས་པ་མེད་པའི་གོས། ། གཙང་ལ་དྲི་རབ་བགོས་པས་སྐུ་ཕྱི་འོ། ། ཞེས་བརྗོད་དོ། ། བཞི་པ་ནི་དེ་ནས་དེ་དག་གི་ནང་ཚན་རབ་ཏུ་བྱུང་བའི་ཆ་བྱད་ཅན་རྣམས་ལ་ཚོན་རུང་བར་ཁ་བསྒྱུར་བའི་ན་བཟའ་དང་། ཁྱིམ་པའི་རྟགས་ཅན་རྣམས་ལ་ལྷའི་གོས་སྲབ་ལ་འཇམ་པ་སྣ་ཚོགས་པའི་ཚོན་གྱིས་ཁ་བསྒྱུར་བ་དང་། རིན་པོ་ཆེའི་རྒྱན་དུ་མ་ཕུལ་བར་མོས་པས། དེ་ནས་དེ་ལ་ཁ་དོག་ལེགས་བསྒྱུར་བའི། ། ན་བཟའ་ཤིན་ཏུ་དྲི་ཞིམ་དམ་པ་འབུལ། །
གོས་བཟང་སྲབ་ལ་འཇམ་མཛེས་སྣ་ཚོགས་དང་། ། རྒྱན་མཆོག་བརྒྱ་ཕྲག་དེ་དང་དེ་དག་གིས། ། མི་ཕམ་ཀུན་ཏུ་བཟང་དང་འཇམ་དབྱངས་དང་། ། འཇིག་རྟེན་དབང་ཕྱུག་སོགས་ལའང་བརྒྱན་པར་བགྱི། ། ཞེས་བརྗོད་དོ། ། ལྔ་པ་ནི། ཧ་རི་ཙནྡན་ལ་སོགས་པ་སྟོང་གསུམ་ཀུན་ཏུ་དྲི་ངད་ལྡང་བའི་དྲིའི་ཆུས་བྱུག་པས་དེ་དག་ལ་བྱུག་པར་མོས་ཤིང་། ལྷའི་མེ་ཏོག་མན་དཱ་ར་བ་དང་། མ་ལླི་ཀ་ལ་སོགས་པའི་མེ་ཏོག་སྣ་ཚོགས་བརྒྱུས་པའི་ཕྲེང་བས་མཆོད་པར་བསམས་ལ། སྟོང་གསུམ་ཀུན་ཏུ་དྲི་ངད་ལྡང་བ་ཡི། །
དྲི་མཆོག་རྣམས་ཀྱིས་ཐུབ་དབང་རྣམས་ཀྱི་སྐུ། ། གསེར་སྦྱངས་བཙོ་མ་བྱི་དོར་བྱས་པ་ལྟར། ། འོད་ཆགས་འབར་བ་དེ་དག་བྱུག་པར་བགྱི། ། ཐུབ་དབང་མཆོད་གནས་མཆོག་ལ་ཡིད་འོང་བའི། ། མེ་ཏོག་མན་དཱ་ར་དང་པད་མ་དང་། ། ཨུཏྤལ་ལ་སོགས་དྲི་ཞིམ་ཐམས་ཅད་དང་། ། ཕྲེང་བ་སྤེལ་ལེགས་ཡིད་འོང་རྣམས་ཀྱིས་མཆོད། ། ཅེས་བརྗོད་དོ། ། དྲུག་པ་ནི། ཨ་ཀ་རུ་ནག་པོ་ལ་སོགས་པའི་བདུག་སྤོས་དང་།
ཀ་ར་དང་རྒྱ་སྟར་གྱི་འབྲས་བུའི་ཁུ་བ་དང་འབྲས་ཆན་ལ་སོགས་པ་ལེགས་པར་སྦྱར་བའི་ཞལ་ཟས་སྣ་ཚོགས་ཕུལ་བར་མོས་པས། སྤོས་མཆོག་ཡིད་འཕྲོག་དྲི་ངད་ཁྱབ་པ་ཡི། ། བདུག་པའི་སྤྲིན་ཚོགས་རྣམས་ཀྱང་དེ་ལ་དབུལ། ། ཞལ་ཟས་བཟའ་བཏུང་སྣ་ཚོགས་བཅས་པ་ཡི། ། ལྷ་བཤོས་རྣམས་ཀྱང་དེ་ལ་དབུལ་བར་བགྱི། ། ཞེས་བརྗོད་དོ། ། བདུན་པ་ནི། གསེར་གྱི་པདྨ་ཕྲེང་དུ་བསྒྲིགས་པའི་ནང་དུ་ནོར་བུ་འོད་འབར་བའི་སྣ་ཚོགས་བཞག་པ་སྒྲོན་མ་དང་རིན་པོ་ཆེ་སྣ་ཚོགས་ལས་གྲུབ་པའི་མཎྜལ་སྤོས་ཀྱིས་བྱུགས་པ་མེ་ཏོག་བསིལ་མ་སྣ་ཚོགས་བཀྲམ་པ་ཕུལ་བར་མོས་པས། གསེར་གྱི་པདྨ་ཚར་དུ་དངར་བ་ཡི། ། རིན་ཆེན་སྒྲོན་མ་རྣམས་ཀྱང་དབུལ་བར་བགྱི། །
ས་གཞི་བསྟར་བ་སྤོས་ཀྱིས་བྱུག་པ་དེར། ། མེ་ཏོག་ཡིད་འོང་བསིལ་མ་དགྲམ་པར་བགྱི། ། ཞེས་བརྗོད་དོ། ། བརྒྱད་པ་ནི། བློས་གཞལ་དུ་མེད་པའི་ཕོ་བྲང་རིན་པོ་ཆེའི་རྒྱན་དང་དར་གྱི་ལྡ་ལྡི་ལ་སོགས་པས་བརྒྱན་པ་དང་། ཚ་བ་སྐྱོབ་པར་བྱེད་པའི་གདུགས་འཁོར་ཡུག་མུ་ཏིག་གི་ཕྲེང་བ་ལ་སོགས་པས་མཛེས་པར་བྱས་པ་བལྟ་ན་སྡུག་པ་གསེར་གྱི་ཡུ་བ་ཅན་སྣ་ཚོགས་ཕུལ་བར་མོས་པས། གཞལ་མེད་ཕོ་བྲང་བསྟོད་དབྱངས་ཡིད་འོང་ལྡན། ། མུ་ཏིག་རིན་ཆེན་རྒྱན་འཕྱང་མཛེས་འབར་བ། ། ཕྱོགས་རྣམས་ནམ་མཁའི་རྒྱན་གྱུར་དེ་དག་ཀྱང་། ། ཐུགས་རྗེའི་རང་བཞིན་ཅན་ལ་དབུལ་བར་བགྱི། །
རིན་ཆེན་གདུགས་མཛེས་གསེར་གྱི་ཡུ་བ་ཅན། ། ཁོར་ཡུག་རྒྱན་གྱི་རྣམ་པ་ཡིད་འོང་བརྒྱན། ། དབྱིབས་ལེགས་བལྟ་ན་སྡུག་པ་བསྒྲེང་བ་ཡང་། ། རྟག་ཏུ་ཐུབ་དབང་རྣམས་ལ་དབུལ་བར་བགྱི། ། ཞེས་བརྗོད་དོ། ། དགུ་པ་ནི། རྔ་བོ་ཆེ་དང་རྫ་རྔ་པི་ཝང་གླིང་བུ་ལ་སོགས་པའི་རོལ་མོ་དང་། གར་དང་བཅས་པའི་གླུ་དབྱངས་སྙན་པ་སྣ་ཚོགས་པས་མཆོད་པར་མོས་ཏེ། དེ་ལས་གཞན་ཡང་མཆོད་པའི་ཚོགས། ། རོལ་མོ་དབྱངས་སྙན་ཡིད་འོང་བ། །
སེམས་ཅན་སྡུག་བསྔལ་སེལ་བྱེད་པའི། ། སྤྲིན་རྣམས་སོ་སོར་གནས་གྱུར་ཅིག ། ཅེས་བརྗོད་དོ། ། བཅུ་པ་ནི། མཆོད་བྱའི་ཡུལ། མཆོད་པར་བྱེད་པ་པོ། མཆོད་པའི་ཚོགས་རྣམས་རང་བཞིན་མེད་པར་སྒོམ་ཞིང་། སྒྲུབ་པའི་མཆོད་པས་མཆོད་པར་མོས་ཏེ། ཇི་ལྟར་འཇམ་དབྱངས་ལ་སོགས་པས། ། རྒྱལ་བ་རྣམས་ལ་མཆོད་མཛད་པ། །
དེ་བཞིན་བདག་གིས་དེ་བཞིན་གཤེགས། ། མགོན་པོ་སྲས་དང་བཅས་རྣམས་མཆོད། ། ཅེས་བརྗོད་དོ། ། བཅུ་གཅིག་པ་ནི། དཀོན་མཆོག་གསུམ་གྱི་ཡོན་ཏན་གྱི་བསྔགས་པ་ཟད་མི་ཤེས་པ་རྣམས་གླུ་དབྱངས་ཀྱི་ཡན་ལག་དུ་མས་བརྗོད་པའི་བསྟོད་པས་མཆོད་པར་མོས་ཏེ། ཡོན་ཏན་རྒྱ་མཚོ་རྣམས་ལ་བདག ། བསྟོད་དབྱངས་ཡན་ལག་རྒྱ་མཚོས་བསྟོད། ། བསྟོད་དབྱངས་སྙན་སྤྲིན་དེ་དག་ལ། ། ངེས་པར་ཀུན་ཏུ་འབྱུང་གྱུར་ཅིག ། ཅེས་བརྗོད་དོ། །
བཅུ་གཉིས་པ་ནི། རང་གི་ལུས་སངས་རྒྱས་ཀྱི་ཞིང་ཀུན་གྱི་རྡུལ་ཕྲ་རབ་ཀྱི་རྡུལ་སྙེད་ཀྱི་གྲངས་དང་མཉམ་པར་སྤྲུལ་ཏེ། དཀོན་མཆོག་གསུམ་དང་། རྒྱལ་བ་རྒྱལ་སྲས་བལྟམས་པ་དང་འཆགས་པ་དང་བཞེངས་པ་དང་བཞུགས་པས་ཆོས་ཀྱི་འཁོར་ལོ་བསྐོར་བའི་གནས་དང་དེ་དག་གི་རིང་བསྲེལ་བཞུགས་པའི་མཆོད་རྟེན་དང་སྐུ་གཟུགས་མཁན་སློབ་ལ་སོགས་པ་ཕྱག་འོས་ཐམས་ཅད་ལ་ཕྱག་འཚལ་བར་མོས་པས། དུས་གསུམ་གཤེགས་པའི་སངས་རྒྱས་ཀུན། ། ཆོས་དང་ཚོགས་ཀྱི་མཆོག་བཅས་ལ། ། ཞིང་རྡུལ་ཀུན་གྱི་གྲངས་སྙེད་ཀྱིས། ། ལུས་བཏུད་པས་ནི་བདག་ཕྱག་འཚལ། ། བྱང་ཆུབ་སེམས་དཔའི་གཞི་རྣམས་དང་། ། མཆོད་རྟེན་ཀུན་ལ་བདག་ཕྱག་འཚལ། །
མཁན་པོ་དེ་བཞིན་སློབ་དཔོན་དང་། ། བརྟུལ་ཞུགས་མཆོག་ལའང་བདག་ཕྱག་འཚལ། ། ཞེས་ལན་གསུམ་བརྗོད་ཅིང་ཕྱག་འཚལ་དུ་གཞུག་གོ ། བདུན་པ་མྱུར་དུ་གནས་པར་གསོལ་བ་གདབ་པ་ནི། དེ་ནས་སློབ་དཔོན་ལ་ཕྱག་བྱས་ཏེ་སྔར་གྱི་སྤྱོད་ལམ་དང་ལྡན་པས་བོད་ཚིག་སྔོན་དུ་འགྲོ་བས་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླང་བ་བདག་ལ་མྱུར་དུ་སྩལ་དུ་གསོལ་ཞེས་ལན་གསུམ་གསོལ་བ་འདེབས་སུ་གཞུག་གོ ། བརྒྱད་པ་ནི། སློབ་དཔོན་འགྲེང་ཡང་རུང་བསྟན་ལ་འདུག་ཀྱང་རུང་སྟེ་སེམས་མ་ཡེངས་པར་འདི་སྐད་ཅེས་བརྗོད་པར་བྱ་སྟེ། འབོད་ཚིག་གི་རྗེས་ལ་མིང་འདི་ཞེས་བྱ་བ་ཁྱོད་བྱང་ཆུབ་སེམས་དཔའ་ཡིན་ནམ་བྱང་ཆུབ་ཏུ་སྨོན་ལམ་བཏབ་བམ་ཞེས་དྲི་ཞིང་། ནོད་པ་པོས་ཀྱང་། རིམ་པ་བཞིན་དུ་བྱང་ཆུབ་སེམས་དཔའ་ལགས།
སྨོན་ལམ་བཏབ་ལགས་ཞེས་ཁས་བླང་བར་བྱའོ། ། དགུ་པ་ནི་མདོ་ལས། འཇིག་རྟེན་ན་ནི་མི་རྙེད་དཀའ། ། སངས་རྒྱས་འབྱུང་བ་ཤིན་ཏུ་དཀའ། ། དེ་བས་དད་དང་རབ་བྱུང་དང་། ། སྒྲུབ་པའང་ཤིན་ཏུ་རྙེད་པར་དཀའ། ། ཞེས་པ་ལྟར། མི་ལུས་རྣམ་པར་དག་པ་ཐོབ་ཅིང་། བསྟན་པའི་སྒོར་ཞུགས་ནས་དམ་པའི་ཆོས་ལ་ནན་ཏན་བྱེད་པ་འདི་ལྟ་བུ་ཤིན་ཏུ་རྙེད་དཀའ་བ་རྙེད་པ་ཡིན་ཞིང་འདི་ལྟ་བུའི་དུས་སུ་ཐར་པ་ཐོབ་པའི་ཐབས་ལ་མ་འབད་པར་འཁོར་བར་ལྷུང་ན། སྡུག་བསྔལ་བསམ་གྱིས་མི་ཁྱབ་པ་འབྱུང་སྟེ།
དེ་ཡང་ངན་སོང་གསུམ་ལས་དམྱལ་བར་སྐྱེས་ན་ཚ་གྲང་གི་སྡུག་བསྔལ་བསམ་གྱིས་མི་ཁྱབ་པ་འབྱུང་སྟེ། སློབ་དཔོན་དབྱིག་གཉེན་གྱི་ཚོགས་ཀྱི་གཏམ་ལས། དེ་ལས་ཀྱང་ནི་དམྱལ་བ་དག ། སྡུག་བསྔལ་མི་ཟད་མང་པོ་དང་། ། དུས་རིང་རྒྱུན་མི་འཆད་པ་ཡི། ། བཅད་གཤགས་མེ་ཡིས་གདུངས་པ་དང་། ། འཚེད་ཅིང་བཏགས་པ་ལ་སོགས་པའི། ། ཤིན་ཏུ་ཉམ་ཐག་རབ་ཏུ་འཕེལ། ། ཐལ་ཆུ་ལྟ་བུར་རབ་འཚེད་པའི། ། བསྲེག་ཅིང་ཚ་རིམས་འདར་ཉམ་ཐག །
ཅེས་དང་། སློབ་སྤྲིང་དུ། ལྷགས་པ་དཔེ་མེད་རུས་པ་ལ་ཡང་ཐིམ་པ་ཡིས། ། ལུས་སྦྲེབས་འདར་ཤ་བསྐུར་ནས་གུམ་གུམ་པོར་འདུག་པ། ། ཆུ་བུར་བརྒྱ་བྱུང་རྡོལ་པ་ལས་སྐྱེས་སྲོག་ཆགས་ཀྱི། ། རལ་གྲིས་དབད་ནས་ཞག་དང་ཆུ་སེར་རྐང་བཅས་འཛག ། དཀོས་ཐག་སོ་ཐམས་སྐྲ་དང་སྤུ་རྣམས་གཡེངས་གྱུར་པ། ། མིག་དང་རྣ་བ་ལྐོག་མ་གནོད་པས་ཀུན་གཟིར་ཞིང་། ། ལུས་དང་སེམས་ཀྱི་བར་དག་རབ་ཏུ་རློང་གྱུར་ནས། ། གྲང་བའི་དམྱལ་བར་གནས་ཤིང་ཤིན་ཏུ་འོ་དོད་འབོད། །
ཅེས་སོ། ། དུད་འགྲོར་སྐྱེས་ན་ཡང་། དུད་འགྲོ་ཕན་ཚུན་སྡང་དང་སྲོག ། རང་དབང་མེད་པར་བཅད་སོགས་ཀྱིས། ། རྟག་ཏུ་སྡུག་བསྔལ་གྱིས་གདུངས་པས། ། ཕལ་ཆེར་དམྱལ་བ་དག་དང་མཚུངས། ། ཞེས་ཚོགས་ཀྱི་གཏམ་ལས་འབྱུང་བ་ལྟ་བུའི་སྡུག་བསྔལ་མྱོང་ཞིང་། ཡི་དྭགས་ལ་ཡང་། དེ་ཉིད་དུ། ཡི་དྭགས་མེ་ལྕེའི་ཕྲེང་བ་ཡིས། །
བསྐོར་ཞིང་སྐད་ཀྱི་འཐོན་པོར་སྒྲོགས། ། ལ་ལ་ཁ་ནས་མེ་འབར་གཞན། ། མགྲིན་པ་ཁབ་མིག་ལྟོ་རི་ཙམ། ། རྟག་ཏུ་བཀྲེས་སྐོམ་ལ་སོགས་པས། ། བསྲེག་ཅིང་ལུས་ནི་སྐམས་པ་དང་། ། ཁ་ཅིག་སྐྱུགས་པ་ཟ་བ་སྟེ། ། གཞན་དག་དེ་ཡང་རབ་རྙེད་དཀའ། ། ཞེས་དང་། བདེ་འགྲོ་ལ་མིར་སྐྱེས་པའི་སྡུག་བསྔལ་ཡང་། དེ་ཉིད་དུ།
ངན་འགྲོའི་སྡུག་བསྔལ་མ་ལུས་པ། ། མི་རྣམས་ལ་ཡང་ཡོད་པར་སྣང་། ། སྡུག་བསྔལ་གཟིར་བས་དམྱལ་བ་མཚུངས། ། དབུལ་བས་གཤིན་རྗེའི་འཇིག་རྟེན་པ། ། འདི་ཡི་དུད་འགྲོའི་སྡུག་བསྔལ་ཡང་། ། མཐུ་ལྡན་སྟོབས་ཀྱི་མཐུ་མེད་པ། ། རྣམ་པར་གནོན་ཅིང་འཚེ་བ་དག ། ཆུ་བོ་ལྟ་བུ་ཉིད་ཡིན་ནོ། ། ཁ་ཅིག་དབུལ་བ་ལས་གྱུར་དང་། ། གཞན་དག་ཆོག་མི་ཤེས་ལས་བྱུང་། །
ཡོངས་ཚོལ་སྡུག་བསྔལ་མི་ཟད་དང་། ། ཐམས་ཅད་འཁུ་ཞིང་གསོད་པ་ཡིན། ། ཞེས་དང་། ལྷ་མ་ཡིན་ལའང་། རང་བཞིན་གྱི་ཞེ་སྡང་ཆེ་ཞིང་ལྷའི་དཔལ་ལ་འགྲན་པ་དང་རྣམ་སྨིན་གྱི་སྒྲིབ་པ་ཅན་ཡིན་པས་བདེན་པ་མཐོང་བའི་སྐབས་མེད་དེ། བཤེས་སྤྲིང་དུ། ལྷ་མིན་དག་ནའང་རང་བཞིན་གྱི་ལྷ་ཡི། ། དཔལ་ལ་འགྲན་ཕྱིར་ཡིད་ཀྱིས་སྡུག་བསྔལ་ཆེ། ། དེ་དག་བློ་དང་ལྡན་ཡང་འགྲོ་བ་ཡི། ། སྒྲིབ་པས་བདེན་པ་མཐོང་བ་མ་མཆིས་སོ། །
ཞེས་འདོད་ཁམས་ཀྱི་ལྷ་ལའང་། འདོད་པས་གདུངས་པ་དང་འཆི་བའི་སྡུག་བསྔལ་དཔག་ཏུ་མེད་དེ། ཚོགས་ཀྱི་གཏམ་ལས། འདོད་སྤྱོད་ལྷ་ནི་གང་ཡིན་པ། ། དེ་ལའང་བདེ་བའི་སེམས་མེད་དེ། ། འདོད་པའི་འདོད་ཆགས་རིམས་བཏབ་པའི། ། ནང་གི་མེ་ཡིས་བསྲེག་འགྱུར་བས། ། གང་ཞིག་སེམས་གཡེངས་གྱུར་པ་དག ། དེ་ལ་བདེ་བ་ག་ལ་ཡོད། ། ཅེས་དང་།
སློབ་སྤྲིང་དུ། མེ་ཏོག་རབ་ཏུ་རྙིངས་ཤིང་ལུས་རྔུལ་ཐོན་པ་དང་། ། གོས་རྙིངས་སྨྲེ་ཞིང་ཉེ་དུ་རྣམས་ལ་བལྟ་བ་ཡི། ། ལྷ་རྣམས་འཆི་བས་རབ་ཏུ་སྡུག་བསྔལ་གང་ཡིན་དེ། ། འཚོ་བ་ཆུ་བུར་ལྟ་བུར་གཡོ་བའི་མི་ལ་མེད། ། ཅེས་སོ། ། གཟུགས་དང་གཟུགས་མེད་ནའང་། འགྱུར་བའི་སྡུག་བསྔལ་དང་འདུ་བྱེད་ཀྱི་སྡུག་བསྔལ་གྱི་སྡུག་བསྔལ་ཏེ། ཚོགས་ཀྱི་གཏམ་ལས། གང་ཞིག་གཟུགས་ཅན་གཟུགས་མེད་པ། །
སྡུག་བསྔལ་སྡུག་བསྔལ་ལས་འདས་ཤིང་། ། ཏིང་འཛིན་བདེ་བའི་བདག་ཉིད་ཅན། ། བསྐལ་པར་གཡོ་བ་མེད་པར་གནས། ། དེ་ཡང་ཤིན་ཏུ་ངེས་གྲོལ་མིན། ། དེ་ལས་སླར་ཡང་ལྷུང་བར་འགྱུར། ། ཞེས་དང་། དེ་ཉིད་དུ། མར་མེ་རིང་དུ་འབར་བ་དག ། སྐད་ཅིག་རེ་རེས་འཇིག་པ་ལྟར། ། འདུ་བྱེད་ཡོངས་འགྱུར་ཞེས་བྱ་ཡིས། །
སྡུག་བསྔལ་དག་གིས་ཉེ་བར་གཙེས། ། ཞེས་སོ། ། དེས་ན་དེ་དག་ལས་ཐར་བར་བྱེད་དགོས་ལ། དེ་ཡང་རང་གཅིག་པུ་འཁོར་བ་ལས་ཐར་པས་མི་ཕན་གྱི་སེམས་ཅན་ཐམས་ཅད་འཁོར་བ་ལས་བསྒྲལ་དགོས་ཏེ། དེའི་རྒྱུ་མཚན་ཡང་། འཁོར་བ་ལ་ཐོག་མ་མེད་པས་སྐྱེ་ཤི་ལ་གྲངས་མེད་ཅིང་། དེའི་ཕྱིར་སེམས་ཅན་རེ་རེས་ཀྱང་ཕ་མ་མ་བྱས་པ་དང་ཉེ་དུར་མ་གྱུར་པ་ཅུང་ཟད་ཀྱང་མེད་དེ། སློབ་སྤྲིང་དུ། གང་གི་ལྟོར་མ་ཉལ་བའི་སེམས་ཅན་དེ་མེད་ན། ། ཞེས་དང་།
འགྲོ་བ་གཉེན་མ་གྱུར་པའི་སྐྱེ་བོ་དེ་གང་མེད། ། ཅེས་སོ། ། མ་བྱས་རེས་ཀྱིས་ཕན་སྣ་ཚོགས་ནས་བཏགས། གནོད་པ་སྣ་ཚོགས་ལས་བསྐྱབས་པའི་དྲིན་ཅན་ཤ་སྟག་ཡིན་པས། དེ་དག་ལ་ཕན་མི་འདོགས་ན། བྱས་པ་མི་ཤེས་ཤིང་དྲིན་མི་གསོ་བ་ཡིན་པའི་ཕྱིར། དེ་ལས་འཇིག་རྟེན་ཁྲེལ་བོར་བ་ཅུང་ཟད་ཀྱང་མེད་དེ། སློབ་སྤྲིང་དུ། ཉེ་དུ་འཁོར་བའི་རྒྱ་མཚོའི་ཁོངས་སུ་ཆུད་གྱུར་པ། ། ཀློང་གི་ནང་དུ་ལྷུང་བ་ལྟ་བུ་སྣང་བཞིན་དུ། །
སྐྱེ་ཤི་འཕོས་པས་ངོ་ཤེས་པ་དེ་བོར་ནས་ནི། ། གལ་ཏེ་གཅིག་ཐར་བྱེད་ན་དེ་ལས་ཁྲེལ་བོར་མེད། ། བྱིས་པ་པང་ན་བཙའ་བ་ཅི་ཡང་མི་ནུས་པས། ། གང་གིས་ནུ་ཞོ་བྱམས་པའི་ཤུགས་ཀྱིས་གཟགས་འཐུངས་པ། ། ངལ་བ་མ་བསྟེན་བྱམས་པ་བསྟེན་པ་དེ་དག་འདིར། ། ཤིན་ཏུ་མ་རབས་ཞིག་ནའང་སྤོང་བར་སུ་ཞིག་སྤྲོ། ། གང་གི་ཁོང་ན་འདི་སྐབས་རྙེད་ན་གནས་གནས་ཤིང་། ། གང་གི་རྩེ་དགས་སེམས་ཀྱིས་ཟོན་བཅས་འདི་བླངས་པ། ། ཉོན་མོངས་འདི་དག་སྡུག་བསྔལ་སྐྱབས་མེད་འདི་བོར་ནས། ། འགྲོ་བར་མ་རབས་ཐ་ཤལ་ཞིག་ནའང་སུ་ཞིག་སྤྲོ། །
ཞེས་སོ། ། ཕན་གདགས་པར་བྱ་བའི་མ་རྣམས་ལ་བལྟས་ན། བདེ་བ་འདོད་ཀྱང་སྡུག་བསྔལ་གྱི་རྒྱ་མཚོ་ཆེན་པོ་ན་ཉོན་མོངས་ཏེ་སྡུག་བསྔལ་གསུམ་གྱིས་གདུངས་པས་འབྲས་བུ་སྡུག་བསྔལ་དང་ལྡན་ཏེ། ཚོར་བ་བདེ་བ། བཏང་སྙོམས་སྡུག་བསྔལ་ནི་འགྱུར་བ་དང་། འདུ་བྱེད་དང་། སྡུག་བསྔལ་གྱི་སྡུག་བསྔལ་ཡིན་ཞིང་དེ་དག་གིས་རྟག་ཏུ་གཟིར་བས་སོ། ། དེ་དག་གི་རྒྱུ་ཡིས་ཉོན་མོངས་དང་ལྡན་ཞིང་ལས་སོགས་པས་སྡུག་བསྔལ་གྱི་རྒྱུ་དང་ལྡན། ལས་འབྲས་ལ་རྨོངས་ནས་བླང་དོར་ཕྱིན་ཅི་ལོག་ཏུ་བྱེད་པས་སྡུག་བསྔལ་གྱི་རྒྱུ་སྤོང་བ་ལ་མི་མཁས། དེ་དག་སྤོང་བའི་རྐྱེན་ཡང་དག་པའི་དགེ་བའི་བཤེས་གཉེན་གྱིས་ཀྱང་མ་ཟིན་པར་འདུག་པས་སྙིང་རེ་རྗེ།
འདི་རྣམས་སྡུག་བསྔལ་རྒྱུ་བཅས་ལས་བསྒྲལ་ལ། ཐམས་ཅད་མཁྱེན་པའི་གོ་འཕང་ལ་དགོད་སྙམ་དུ་བསམ། དེ་ལ་འགོད་པའི་ནུས་པ་བདག་ཅག་པས་མཐུ་ཆེ་བ་ཚངས་པ་དང་། བརྒྱ་བྱིན་དང་། འཁོར་ལོས་སྒྱུར་བ་དང་། ཉན་ཐོས་དང་། རང་སངས་རྒྱས་དང་། ས་ལ་གནས་པའི་བྱང་ཆུབ་སེམས་དཔའ་ལའང་མེད། འོ་ན་སུ་ལ་ཡོད་ན། དེ་ལྟ་བུའི་ནུས་པ།
སངས་རྒྱས་ཁོ་ན་ལ་མངའ་བས། བདག་གིས་སེམས་ཅན་གྱི་དོན་དུ་སངས་རྒྱས་འཐོབ་པར་བྱ་དགོས་ལ། སངས་རྒྱས་ཐོབ་པའི་རྒྱུ་ཡང་ཚོགས་གཉིས་སོགས་པ་ཡིན་ཏེ། ཚོགས་ཀྱི་གཏམ་ལས། དེ་ལྟར་བསོད་ནམས་ཡེ་ཤེས་ཀྱིས། ། རང་བཞིན་ཆུ་བོས་འགེངས་པ་དག ། འགྲོ་བའི་ཐར་ལམ་གཅིག་ཏུ་མཁས། ། བྱང་ཆུབ་ལག་པའི་མཐིལ་ན་གནས། ། ཞེས་སོ། ། དེ་ལ་ཡེ་ཤེས་ཀྱི་ཚོགས་ནི་སྟོང་ཉིད་བསྒོམ་པ་ཡིན་ལ།
ཚུལ་ཇི་ལྟར་བསྒོམ་ན། སློབ་དཔོན་རྟ་དབྱངས་ཀྱིས། དོན་དམ་བྱང་ཆུབ་ཀྱི་སེམས་བསྒོམས་པར། ཇི་ལྟར་སྣང་ཞིང་གྲགས་པའི་ཆོས། ། དེ་ལྟར་གྲུབ་ཅིང་བདེན་པ་མིན། ། སྣ་ཚོགས་ཅིར་ཡང་འགྱུར་བའི་ཕྱིར། ། དཔེར་ན་མིག་འཕྲུལ་རྣམ་པ་བཞིན། ། རྟེན་འབྲེལ་ཙམ་ལས་བྱུང་བའི་ཕྱིར། ། ཤིན་ཏུ་མེད་པའང་མ་ཡིན་ཏེ། ། དཔེར་ན་རྨི་ལམ་རྒྱུ་འབྲས་བཞིན། །
ཞེས་པ་ལྟར། སྣོད་བཅུད་ཕུང་ཁམས་སྐྱེ་མཆེད་ཀྱིས་བསྡུས་པའི་སྣང་གྲགས་ཀྱི་ཆོས་འདི་དག་ཐམས་ཅད་ཀུན་རྫོབ་ཏུ་སྣ་ཚོགས་སུ་སྣང་ཡང་། ཡང་དག་པར་ན་བདེན་པར་གྲུབ་པ་ཅུང་ཟད་ཀྱང་མེད་དེ། ནམ་མཁའ་དང་འདྲ་བར། སྐྱེ་འགག་གནས་གསུམ་གྱི་ངོ་བོ་སྟོང་པའི་ཕྱིར་ཞེས་ཡིད་ལ་བྱེད་པའོ། ། བསོད་ནམས་ཀྱི་ཚོགས་ནི། དེ་མ་རིག་པས་འཁོར་བར་འཁྱམས་པའི་སེམས་ཅན་རྣམས་ལ་སྙིང་རྗེ་ཆེན་པོ་ཉེ་བར་བཞག་སྟེ། སྦྱིན་པ་སོགས་ཐབས་ཀྱི་ཆ་རྣམས་སློབ་པའོ། ། གཉིས་པོ་དེ་ཡང་བྱང་སེམས་ཀྱི་སྡོམ་པས་བསྡམས་པའི་རྒྱུད་ལ་རྒྱུན་ཆད་མེད་པར་འབྱུང་གི་གཞན་ལ་མ་ཡིན་ལ། སྡོམ་པ་དེ་སྐྱེ་བ་ལ་ཡང་ངེས་པ་བཞི་དང་བྲལ་བ་དགོས་ཏེ།
དེ་ལ་ཚུལ་ཁྲིམས་གསུམ་ཡན་ལག་དང་བཅས་པ་ལེན་པར་འདོད་པ་ཡན་ལག་ངེས་པ་དང་བྲལ་བ་དང་། ཡུལ་ཐམས་ཅད་དུ་བསྲུང་བར་འདོད་པ་ཡུལ་ངེས་པ་དང་བྲལ་བ་དང་། ཉིན་མཚན་དང་ལོ་དང་ཟླ་བ་དང་དབྱར་དགུན་སྟོན་དཔྱིད་མེད་དུ་ཐམས་ཅད་བསྲུང་བར་འདོད་པ་དུས་ངེས་པ་དང་བྲལ་བ་དང་། དེང་ནས་བཟུང་སྟེ་བྱང་ཆུབ་ཀྱི་སྙིང་པོ་ལ་མཆིས་ཀྱི་བར་དུ་ཚེ་རབས་ཐམས་ཅད་དུ་བསྲུང་བར་འདོད་པ་ཚེ་ངེས་པ་དང་བྲལ་བའོ། ། མདོར་ན་བདག་གཞན་ཐམས་ཅད་འཁོར་བ་ལས་བསྒྲལ་བའི་ཆེད་དུ་བདག་གིས་སངས་རྒྱས་འཐོབ་པར་བྱ། དེའི་དོན་དུ་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཆ་དང་བཅས་པ་དུས་ད་ནས་བྱང་ཆུབ་མ་ཐོབ་ཀྱི་བར་ཡུལ་དུས་ཐམས་ཅད་དུ་མི་ཉམས་པར་བསྲུང་སྙམ་པ་དང་། ཆོས་ཐམས་ཅད་སྟོང་པ་ཉིད་དུ་བསྒོམ་པའི་སྒོ་ནས་རྒྱལ་བ་སྲས་དང་བཅས་པ་རྣམས་ལ་དད་པ་དང་གུས་པ་བསྐྱེད་དེ། ད་ནི་བདག་གིས་རིང་པོར་མི་ཐོགས་པར་བསོད་ནམས་ཀྱི་གཏེར་ཆེན་པོ་བླ་ན་མེད་པ་ཟད་མི་ཤེས་ཤིང་དཔག་ཏུ་མེད་པའི་ཚུལ་ཁྲིམས་ཀྱི་སྡོམ་པ་དེ་བདག་གི་རྒྱུད་ལ་ཐོབ་པར་འགྱུར་རོ་སྙམ་དུ་དགའ་སྤྲོ་དང་བཅས་པས་ཅང་མི་སྨྲ་བར་ཐལ་མོ་སྦྱོར་ལ་འདུག་ཅིག་ཅེས་བརྗོད་པར་བྱའོ། ། བཅུ་པ་ནི། འདི་ལྟར་དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་བསླབ་པའི་གཞི་ཐམས་ཅད་དང་ཚུལ་ཁྲིམས་ཐམས་ཅད་དེ།
སྡོམ་པའི་ཚུལ་ཁྲིམས་དང་། དགེ་བ་ཆོས་བསྡུས་ཀྱི་ཚུལ་ཁྲིམས་དང་། སེམས་ཅན་གྱི་དོན་བྱེད་པའི་ཚུལ་ཁྲིམས་སོ། ། དང་པོ་ནི། སྔར་བཤད་པའི་སྤང་བྱ་ཕམ་པ་དང་། ཉེས་བྱས་རྣམས་སྤོང་། དགེ་བ་དང་སེམས་ཅན་གྱི་དོན་ལ་འཇུག་པའོ། ། གཉིས་པ་ནི། བྱང་ཆུབ་ཀྱི་ཕྱིར་སྡོམ་པ་བླངས་པ་སྔོན་དུ་འགྲོ་བའི་ལུས་ངག་གི་ལས་དགེ་བའོ། ། གསུམ་པ་ནི།
སེམས་ཅན་གཞན་ཡོངས་སུ་སྨིན་པར་བྱེད་པའི་ལུས་ངག་གི་ལས་ཏེ་མདོར་བསྡུ་ན། དོན་དང་ལྡན་པ་མ་ཡིན་པའི་ཡིད་དུ་མི་འོང་བ་ཀུན་ཏུ་སྤྱོད་པ་ཐམས་ཅད་མ་གཏོགས་པ་སེམས་དང་མཐུན་པར་བྱེད་པ་དང་། དེ་ཉིད་ཀྱིས་ཡང་དག་པའི་ཡོན་ཏན་རྣམས་ལྐོག་གམ། མང་པོའི་མངོན་སུམ་དུ་བསྒྲགས་པས་ཡང་དག་པར་དགའ་བར་བྱ་བ་དང་། འདི་ལྟ་སྟེ། མི་དགེ་བའི་གནས་ནས་བླང་སྟེ། དགེ་བའི་གནས་ལ་ཡང་དག་པར་གཟུད་པའི་ཕྱིར་ན་ནང་གི་སེམས་འཇམ་ཞིང་ཕན་པ་དང་། ལྷག་པའི་བསམ་པ་དང་ལྡན་པས་ཚར་བཅད་པར་བྱ་བ་དང་། དམའ་དབབ་པའམ། ཆད་པའི་ལས་བྱེད་དུ་གཞུག་པའམ་བསྐྲད་པ་དང་།
རྫུ་འཕྲུལ་གྱི་སྟོབས་ཀྱིས་སེམས་ཅན་དམྱལ་བ་ལ་སོགས་པའི་འགྲོ་བ་མངོན་སུམ་དུ་བསྟན་པས་མི་དགེ་བ་ལ་སྐྱོ་བར་བྱེད་པ་དང་། སངས་རྒྱས་ཀྱི་བསྟན་པ་ལ་འཇུག་པར་བྱ་བའི་ཕྱིར་འདུན་པར་བྱེད། མགུ་བར་བྱེད། ཡ་མཚན་དུ་འཛིན་པར་བྱེད་པའོ། ། ཞེས་སློབ་མ་ལ་གོ་བར་བྱས་ལ། བོད་ཚིག་དང་། མིང་འདི་ཞེས་བྱ་བ་ཁྱོད། བྱང་ཆུབ་སེམས་དཔའ་ཐམས་ཅད་ཀྱི་བསླབ་པའི་གཞི་རྣམས་དང་། བྱང་ཆུབ་སེམས་དཔའ་ཐམས་ཅད་ཀྱི་ཚུལ་ཁྲིམས་ཇི་སྐད་བསྟན། དེ་དག་བདག་ལ་ལེན་པར་འདོད་དམ་ཞེས་སློབ་མ་ལ་དྲི་བར་བྱའོ། །
ནོད་པོས་ཀྱང་། དེ་ལྟར་ལེན་པར་འཚལ་ལོ། ། ཞེས་ཁས་བླང་ངོ་། ། གཉིས་པ་དངོས་གཞིའི་ཆོ་ག་ནི། སློབ་དཔོན་གྱིས་སློབ་མ་ལ་རྒྱལ་བ་སྲས་བཅས་ཀྱི་ཡོན་ཏན་དད་པ་དང་། སྟོང་པ་དང་སྙིང་རྗེ་སྡོམ་པ་མཐའ་དག་བསྲུང་འདོད་ཀྱི་བསམ་པ་སྔར་བརྗོད་པ་བཞིན་མདོར་བསྡུས་པ་བསྐྱེད་དུ་བཅུག་ལ་ཡིད་མ་ཡེངས་པར་འདུག་པ་ལ་འདི་སྐད་བརྗོད་དེ། རིགས་ཀྱི་བུ་མིང་འདི་ཞེས་བྱ་བ་ཁྱོད། འདས་པའི་བྱང་ཆུབ་སེམས་དཔའ་ཐམས་ཅད་ཀྱི་བསླབ་པའི་གཞིར་གྱུར་པ་གང་ཡིན་པ་རྣམས་དང་། ཚུལ་ཁྲིམས་སུ་གྱུར་པ་གང་ཡིན་པ་དང་། མ་འོངས་པའི་བྱང་ཆུབ་སེམས་དཔའ་ཐམས་ཅད་ཀྱི་བསླབ་པའི་གཞིར་གྱུར་པ་གང་ཡིན་པ་རྣམས་དང་།
ཚུལ་ཁྲིམས་སུ་འགྱུར་བ་གང་ཡིན་པ་དང་། ད་ལྟར་ན་ཕྱོགས་བཅུ་དག་ན་ད་ལྟར་བྱུང་བའི་བྱང་ཆུབ་སེམས་དཔའ་ཐམས་ཅད་ཀྱི་བསླབ་པའི་གཞི་གང་ཡིན་པ་རྣམས་དང་། ཚུལ་ཁྲིམས་གང་ཡིན་པའི་གཞི་གང་དག་དང་། ཚུལ་ཁྲིམས་གང་ལ་འདས་པའི་བྱང་ཆུབ་སེམས་དཔའ་ཐམས་ཅད་ཀྱི་བསླབ་པར་གྱུར་པ་དང་། མ་འོངས་པའི་བྱང་ཆུབ་སེམས་དཔའ་ཐམས་ཅད་སློབ་པར་འགྱུར་བ་དང་། ཕྱོགས་བཅུ་དག་ན་ད་ལྟར་བྱུང་གི་བྱང་ཆུབ་སེམས་དཔའ་ཐམས་ཅད་ད་ལྟ་སློབ་པའི་བྱང་ཆུབ་སེམས་དཔའི་བསླབ་པའི་གཞི་ཐམས་ཅད་དང་། བྱང་ཆུབ་སེམས་དཔའི་ཚུལ་ཁྲིམས་ཐམས་ཅད་དེ་སྡོམ་པའི་ཚུལ་ཁྲིམས་དང་། དགེ་བ་ཆོས་བསྡུད་པའི་ཚུལ་ཁྲིམས་དང་། སེམས་ཅན་དོན་བྱེད་པའི་ཚུལ་ཁྲིམས་ང་ལ་ནོད་དམ་ཞེས་ལན་གསུམ་དུ་དྲི་ཞིང་། ནོད་པ་པོས་ཀྱང་།
ལན་གསུམ་གྱི་བར་དུ་ནོད་ལགས་སོ་ཞེས་ཁས་བླང་ངོ་། ། གསུམ་པ་མཇུག་གི་ཆོ་ག་ལ། རྒྱལ་བ་སྲས་བཅས་ལ་མཁྱེན་པར་གསོལ་བ། ཡེ་ཤེས་གཟིགས་པ་འཇུག་པར་བརྗོད་པ། བཀའ་དྲིན་གྱི་མཆོད་པ་འབུལ་བ། སྡོམ་པའི་ཕན་ཡོན་བསྒྲག་པ། བསླབ་པའི་གཞི་མཐའ་དག་ལ་བསླབ་པར་གདམས་པ། སྡོམ་པ་བླང་བ་གྱ་ཚོམ་དུ་མི་བསྒྲག་པར་བསྟན་པ་སྟེ་དྲུག་གི་དང་པོ་ནི། དེ་ནས་ནོད་པ་པོས་སྟན་ལས་ལངས་པར་འདུག་ཅིང་། སློབ་དཔོན་སྟན་ལས་ལངས་ཏེ།
སྐུ་གཟུགས་དེ་ཉིད་ཀྱི་སྤྱན་སྔར་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་བཞུགས་ཤིང་འཚོ་བ་ཐམས་ཅད་ཀྱི་ཞབས་ལ་གཏུགས་པར་དམིགས་ཏེ། ཕྱོགས་བཅུར་ཕྱག་འཚལ་བ་སྔོན་དུ་འགྲོ་བས་འགྲེངས་ཏེ་ཐལ་མོ་སྦྱར་ནས་འདི་སྐད་དུ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བྱང་ཆུབ་སེམས་དཔའ་མིང་འདི་ཞེས་བགྱི་བ་འདིས་བདག་བྱང་ཆུབ་སེམས་དཔའ་མིང་འདི་ཞེས་བྱ་བ་ལས། བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླང་བ་ལན་གསུམ་གྱི་བར་དུ་མནོས་ལགས་ཏེ། བདག་མིང་འདི་ཞེས་བགྱི་བ་བྱང་ཆུབ་སེམས་དཔའ་མིང་འདི་ཞེས་བགྱི་བ་འདིའི་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླངས་པ་ལ་བདག་དབང་དུ་གྱུར་པར་འཕགས་པའི་མཆོག་ལྐོག་ཏུ་གྱུར་ཀྱང་ཐམས་ཅད་དུ་སེམས་ཅན་ཐམས་ཅད་ལ་ལྐོག་ཏུ་མ་གྱུར་པའི་ཐུགས་མངའ་བ་རྣམས་ལ། ཕྱོགས་བཅུའི་འཇིག་རྟེན་གྱི་ཁམས་མཐའ་ཡས་མུ་མེད་པ་དག་ན་བཞུགས་པས་མཁྱེན་པར་གསོལ་ཞེས་ལན་གསུམ་བརྗོད་དོ། ། གཉིས་པ་ནི། དེའི་འོག་ཏུ་སློབ་དཔོན་གྱིས་སྡོམ་པ་ནོད་མནོས་པའི་བྱང་ཆུབ་སེམས་དཔའ་དེ་ལ་འགྲེངས་ཏེ། འདི་སྐད་དུ།
བྱང་ཆུབ་སེམས་དཔའ་མིང་འདི་ཞེས་བྱ་བ་ཁྱོད་ཉོན་ཅིག འདི་ནི་ཆོས་ཉིད་ཡིན་ཏེ། དེ་ལྟར་ཚུལ་ཁྲིམས་ཀྱི་སྡོམ་པ་ཡང་དག་པར་བླང་བའི་ལས་ཡོངས་སུ་རྫོགས་མ་ཐག་ཏུ་ཕྱོགས་བཅུའི་འཇིག་རྟེན་གྱི་ཁམས་མཐའ་ཡས་མུ་མེད་པ་དག་ན་དེ་བཞིན་གཤེགས་པ་རྣམས་དང་ས་ཆེན་པོར་ཆུད་པའི་བྱང་ཆུབ་སེམས་དཔའ་བཞུགས་ཏེ། འཚོ་བ་རྣམས་ལ་གང་གིས་དེ་དག་འདི་སྙམ་དུ་བྱང་ཆུབ་སེམས་དཔས་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླང་བ་ཡང་དག་པར་མནོས་སོ་སྙམ་དུ་དགོངས་པར་འགྱུར་བ་དེ་ལྟ་བུའི་ལྟས་འབྱུང་བར་འགྱུར་རོ། ། དེའི་རྗེས་ལ་དེ་དག་ཀྱང་བྱང་ཆུབ་སེམས་དཔའ་དེ་ལ་དགོངས་པར་འགྱུར་ཏེ། དགོངས་པར་གྱུར་ནས་ཡེ་ཤེས་གཟིགས་པ་འཇུག་གོ ། དེ་དག་གིས་ཡེ་ཤེས་གཟིགས་ལ་དེས་འདི་ལྟར་བྱང་ཆུབ་སེམས་དཔའ་མིང་འདི་ཞེས་བྱ་བས་འཇིག་རྟེན་གྱི་ཁམས་ཆེ་གེ་མོ་ཞིག་ཏུ་བྱང་ཆུབ་སེམས་དཔའ་མིང་འདི་ཞེས་བྱ་བ་ལས། བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླང་བ་ལེགས་པར་མནོས་སོ་ཞེས་བྱ་བར་དེ་ལྟར་ཡང་དག་པ་ཇི་ལྟ་བ་བཞིན་དུ་ཐུགས་སུ་ཆུད་པར་འགྱུར་ཏེ། དེ་དག་ཐམས་ཅད་ཀྱང་དེ་ལ་བུ་དང་འདྲ་བ་དང་། སྤུན་དང་འདྲ་བར་དགོངས་པ་བཟང་པོས་སོ་སོ་ནས་ཐུགས་བརྩེ་བར་མཛད་དོ། །
དེ་ལྟར་དགོངས་པ་བཟང་པོས་སོ་སོ་ནས་ཐུགས་བརྩེ་བར་མཛད་པའི་བྱང་ཆུབ་སེམས་དཔའ་དེའི་དགེ་བའི་ཆོས་རྣམས་ནི་རྒྱ་ཆེར་འཕེལ་བར་འགྱུར་ཏེ། ཉམས་པར་མི་འགྱུར་བར་ཤེས་པར་བྱའོ། ། ཚུལ་ཁྲིམས་ཀྱི་སྡོམ་པ་ཡང་དག་པར་བླངས་པ་མཁྱེན་པས་གསོལ་པ་དེ་ཡང་དེ་དག་གི་ཐུགས་སུ་ཆུད་པར་རིག་པར་བྱའོ། ། ཞེས་བརྗོད་དེ། གསུམ་པ་ནི། དེ་ལྟར་ཕན་ཡོན་དཔག་ཏུ་མེད་པ་དང་ལྡན་པའི་རྒྱལ་སྲས་ཀྱི་སྡོམ་པ་ཐོབ་པ་ནི་རྒྱལ་བ་སྲས་བཅས་ཀྱི་བྱིན་རླབས་དང་། དཔོན་སློབ་ཀྱི་བཀའ་དྲིན་ཡིན་པས་དེའི་ལན་དུ་སླར་ཡང་མཆོད་པར་གསར་པ་བཤམས་ཏེ་འཁོར་གསུམ་མི་དམིགས་པའི་སྒོ་ནས། མེ་ཏོག་བདུག་པ་མར་མེ་དང་། ། དྲི་དང་ལྷ་བཤོས་ཉིད་དང་ནི། ། ན་བཟའ་དང་ནི་རྒྱན་དང་གདུགས། །
གར་དང་རོལ་མོ་གླུ་དབྱངས་ནི། ། ཡིད་འོང་སངས་རྒྱས་སྤྱོད་ཡུལ་དག ། ནམ་མཁའ་མཐའ་དག་ཀུན་ཁེབས་པ། ། སངས་རྒྱས་རྣམས་ཀྱི་སྤྱན་སྔར་ནི། ། བློས་སྤྲུལ་ནས་ནི་བདག་འབུལ་ལོ། ། ཞེས་པའི་ཚིག་གིས་མཆོད་པ་རྣམས་འབུལ་བ་དང་། ཕྱོགས་བཅུའི་རྒྱལ་སྲས་ལ་ཕྱག་དང་། སློབ་དཔོན་གྱི་ཞབས་ལ་གཏུགས་པའི་ཕྱག་བྱེད་དུ་གཞུག་གོ ། བཞི་པ་ནི་སློབ་དཔོན་གྱིས། སློབ་མ་འདི་ལྟར་གོ་བར་བྱ་སྟེ།
བྱང་ཆུབ་སེམས་དཔའ་མིང་འདི་ཞེས་བྱ་བ་ཁྱོད་ཉོན་ཅིག བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླངས་པ་འདི་ནི་ཚུལ་ཁྲིམས་ཀྱི་སྡོམ་པ་ཡང་དག་པར་བླང་བ་ཐམས་ཅད་ལས། ཁྱད་པར་དུ་འཕགས་པ་ཡིན་ཏེ། བླ་ན་མེད་པ་དང་། བསོད་ནམས་ཀྱི་ཕུང་པོ་དཔག་ཏུ་མེད་པ་དང་ལྡན་པ་དང་། སེམས་ཀྱི་བསམ་པ་མཆོག་ཏུ་དགེ་བས་བསྐྱེད་པ་དང་། སེམས་ཅན་ཐམས་ཅད་ལ་ཉེས་པར་སྤྱོད་པ་རྣམ་པ་ཐམས་ཅད་ཀྱི་གཉེན་པོར་གྱུར་པ་ཡིན་ནོ། ། སོ་སོར་ཐར་པའི་སྡོམ་པ་ཡང་དག་པར་བླང་བ་དག་ནི་འདི་ལྟ་སྟེ། བསོད་ནམས་ཡོངས་སུ་བཟུང་བ་ལ་བརྟེན་ནས། ཚུལ་ཁྲིམས་ཀྱི་སྡོམ་པ་ཡང་དག་པར་བླང་བ་འདིའི་བརྒྱའི་ཆར་ཡང་ཉེ་བར་མི་འགྲོ་ལ།
སྟོང་གི་ཆ་དང་། གྲངས་དང་། ཆ་དང་། བགྲང་བ་དང་། དཔེ་དང་། རྒྱུར་ཡང་ཉེ་བར་མི་འགྲོའོ་ཞེས་བརྗོད་དོ། ། ལྔ་པ་ནི་སློབ་དཔོན་གྱིས། བྱང་ཆུབ་སེམས་དཔའ་མིང་འདི་ཞེས་བྱ་བ་ཁྱོད་ཉོན་ཅིག བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླང་བ་ལ་གནས་པའི་བྱང་ཆུབ་སེམས་དཔའ་དེས་འདི་ལྟར་བདག་ཉིད་ཀྱིས་ཀྱང་། བརྟག་ཅིང་བརྟག་ཅིང་།
འདི་ནི་བྱང་ཆུབ་སེམས་དཔའ་བྱ་བའི་ཆ་ཡིན་ནོ་སྙམ་ནས་དེ་ཕྱིན་ཆད་དེ་ཁོ་ན་བཞིན་དུ་ལུས་སུ་བསྒྲུབ་པར་བྱ་ཞིང་བསྲུང་བར་བྱའོ། ། བྱང་ཆུབ་སེམས་དཔའི་མདོ་སྡེའི་སྡེ་སྣོད་ལས་ཀྱང་། བསྒྲིབས་ཏེ་མཉམ་པའམ། ཡང་ན་བྱང་ཆུབ་སེམས་དཔའི་མདོ་སྡེའི་སྡེ་སྣོད་ཀྱིས་མ་མོ་བསྡུས་པ་འདི་ལས་མཉམ་སྟེ། འདི་ལྟར་བཅོམ་ལྡན་འདས་ཀྱི་མདོ་སྡེ་དེ་དང་དེ་དག་ཏུ་བྱང་ཆུབ་སེམས་དཔའ་རྣམས་ཀྱི་བསླབ་པའི་གཞི་སྟོང་ཕྲག་དུ་མ་གསུངས་པ་དག་བསྒྲུབ་པའི་ཕྱིར་དེ་ཁོ་ན་བཞིན་དུ་བསླབ་པར་བྱའོ་ཞེས་བརྗོད་པར་བྱའོ། ། དྲུག་པ་ནི། བྱང་ཆུབ་སེམས་དཔའ་མིང་འདི་ཞེས་བྱ་བ་ཁྱོད་ཉོན་ཅིག བྱང་ཆུབ་སེམས་དཔའི་སྡོམ་པ་ཡང་དག་པར་བླང་བའི་ཆོ་ག་འདི་བཟུང་ཞིང་ཀུན་ཆུབ་པར་བྱས་ཀྱང་། བྱང་ཆུབ་སེམས་དཔའི་སྡེ་སྣོད་ལ་སྡང་ཞིང་མ་དད་པའི་སེམས་ཅན་རྣམས་ལ་གྱ་ཚོམ་དུ་བསྒྲག་པར་མི་བྱ་ཞིང་ཤེས་པར་མི་བྱའོ། ། དེ་ཅིའི་ཕྱིར་ཞེ་ན།
འདི་ལྟར་དེ་དག་གིས་ཐོས་ན་མོས་ཤིང་མི་ཤེས་པའི་སྒྲིབ་པ་ཆེན་པོས་བསྒྲིབས་པས་སྐུར་པ་འདེབས་པར་འགྱུར་བའི་ཕྱིར་ཏེ། དེ་ལ་སྐུར་པ་འདེབས་པ་དེ་ནི་སྡོམ་པ་ལ་གནས་པའི་བྱང་ཆུབ་སེམས་དཔའ་བསོད་ནམས་ཀྱི་ཕུང་པོ་དཔག་ཏུ་མེད་པ་ཇི་ཙམ་དང་ལྡན་པར་འགྱུར་བ་དེ་ཙམ་དུ་དེ་ནི་སྡིག་པའི་ཚིག་དང་། སྡིག་པའི་ལྟ་བ་དང་། སྡིག་པའི་ཀུན་ཏུ་རྟོག་པ་དེ་དག་ཇི་སྲིད་དུ་ཐམས་ཅད་ཀྱིས་ཐམས་ཅད་དུ་མ་སྤངས་ཀྱི་བར་དུ་བསོད་ནམས་མ་ཡིན་པའི་ཕུང་པོ་དཔག་ཏུ་མེད་པ་དེ་ཙམ་ཁོ་ན་དང་ལྡན་པར་འགྱུར་རོ། ། ཞེས་ཀྱང་བརྗོད་དོ། ། ལྔ་པ་མི་ཉམས་པར་བསྲུང་ཚུལ་ལ་གཉིས་ལས་སྤང་བྱ་ནི། སྔར་བཤད་པའི་ཕམ་པ་ལྟ་བུའི་ཆོས་དང་ཉེས་བྱས་རྣམས་དང་། ལྟུང་བ་དང་ལྟུང་བ་མེད་པའི་གཟུགས་བརྙན་ཡིན་ལ། བསྒྲུབ་བྱ་ནི་ལྟུང་བ་མེད་པ་དང་། ལྟུང་བའི་གཟུགས་བརྙན་གཉིས་ཡིན་ཞིང་།
ལྟུང་བ་མེད་པ་ནི། ཉེས་པས་མ་གོས་པ་དང་། སེམས་འཁྲུགས་པ། སྡུག་བསྔལ་གྱིས་ཉེས་པ་སྔར་སྡོམ་པ་མ་ཐོབ་པ་རྣམས་ལ་གང་སྤྱད་ཀྱང་ཉེས་པར་མི་འགྱུར་བ་ལ་སོགས་པའོ། ། གཉིས་པ་ནི། ལྟུང་བ་ཐམས་ཅད་ལ་ཡང་ཕ་རོལ་ལ་བྱམས་སྙིང་རྗེ་དང་ལྡན་ཞིང་ཐབས་མཁས་པས་སྤྱད་པ་ཡིན་ནོ། ། ལྟུང་བ་ནི་སྔར་བསྟན་པ་རྣམས་ཡིན་ལ། ལྟུང་བ་མེད་པའི་གཟུགས་བརྙན་ནི། མི་དགེ་བ་བཅུ་ལ་མ་སྤྱད་ན་ཕ་རོལ་ལ་སྡིག་པར་འགྱུར་ཞིང་། དེ་ལས་གཞན་པའི་བཟློག་ཐབས་ཀྱང་མེད་བཞིན་དུ་མ་སྤྱད་པ་ལ་སོགས་པ་ཡིན་ནོ། །
གཞན་ཡང་བདག་གཞན་ལ་ཕྱི་མར་ཕན་ན་ཚེ་འདིར་མི་བདེ་བ་ཡང་སྤྱད་པར་བྱ་ལ། དེ་ལས་བཟློག་པ་ནི་མི་བྱ་ཞིང་། བསྒྲུབ་བྱར་འདྲ་བ་ལ་ཡང་ཡོན་ཏན་ཆེས་ཆེ་བ་ཉིད་དུ་བླང་བྱ་ཡིན་ལ། ཡོན་ཏན་དམན་པ་ནི་བཏང་སྙོམས་སུ་བྱ་བ་ཡིན་ཏེ། དེ་དག་ཀྱང་། སྡོམ་པ་ཉི་ཤུ་པར། སྙིང་བརྩེར་བཅས་ན་མི་དགེ་མེད། ། ཅེས་དང་། སྙིང་རྗེར་ལྡན་ཞིང་བྱམས་ཕྱིར་དང་། ། སེམས་དགེ་བ་ལ་ཉེས་པ་མེད། །
ཅེས་དང་། གཞན་རྣམས་དང་ནི་བདག་ལའང་རུང་། ། སྡུག་བསྔལ་ཡིན་ཡང་གང་ཕན་དང་། ། ཕན་དང་བདེ་བ་རྣམས་བྱ་སྟེ། ། བདེ་ཡང་མི་ཕན་མི་བྱ་འོ། ། ཞེས་དང་། སྤྱོད་འཇུག་ཏུ། སྦྱིན་པའི་ཕ་རོལ་ཕྱིན་ལ་སོགས། ། གོང་ནས་གོང་དུ་ཁྱད་ཞུགས་སྤྱད། ། ཅེས་སོ། །
སྤང་བྱ་དེ་དག་རྒྱས་པར་ནི། བྱང་ཆུབ་སེམས་དཔའི་ས་དང་། བསླབ་པ་ཀུན་ལས་བཏུས་པ་ལ་སོགས་པ་ལྟར་ཤེས་པར་བྱའོ། ། དྲུག་པ་ཉམས་ན་ཕྱིར་བཅོས་པ་ནི། གལ་ཏེ་ལྟུང་བ་དེ་དག་བྱུང་ན་ཟག་པ་ཆེན་པོས་ཕམ་པར་སྤྱད་པ་དང་། སྨོན་པ་བཏང་བ་ནི་སླར་དགེ་བའི་བཤེས་གཉེན་ནམ། དེ་མེད་ན། སྐུ་གཟུགས་ཀྱི་སྤྱན་སྔར་སླར་སྡོམ་པ་ལེན་པས་ལྟུང་བ་ལས་ལྡང་བར་བྱ་སྟེ། ཆོ་ག་ནི། འདི་སྐད་དུ་བདག་མིང་འདི་ཞེས་བགྱི་བ་ཕྱོགས་བཅུའི་དེ་བཞིན་གཤེགས་པ་དང་།
ས་ཆེན་པོ་ལ་བཞུགས་པའི་བྱང་ཆུབ་སེམས་དཔའ་ཐམས་ཅད་ལ་གསོལ་བར་འཚལ་ཏེ། དེ་དག་གི་སྤྱན་སྔར་བྱང་ཆུབ་སེམས་དཔའི་བསླབ་པའི་གཞི་ཐམས་ཅད་དང་། བྱང་ཆུབ་སེམས་དཔའི་ཚུལ་ཁྲིམས་ཐམས་ཅད་དེ། སྡོམ་པའི་ཚུལ་ཁྲིམས་དང་། དགེ་བའི་ཆོས་བསྡུད་པའི་ཚུལ་ཁྲིམས་དང་། སེམས་ཅན་གྱི་དོན་བྱ་བའི་ཚུལ་ཁྲིམས་གང་ལ་འདས་པའི་བྱང་ཆུབ་སེམས་དཔའ་ཐམས་ཅད་ཀྱི་བསླབ་པ་དང་། མ་འོངས་པའི་བྱང་ཆུབ་སེམས་དཔའ་ཐམས་ཅད་སློབ་པར་འགྱུར་བ་དང་། ཕྱོགས་བཅུ་ན་ད་ལྟར་བྱུང་བའི་བྱང་ཆུབ་སེམས་དཔའ་ཐམས་ཅད་ད་ལྟར་སློབ་པ་རྣམས་ལ་བདག་གིས་ཡང་དག་པར་བླང་ངོ་། ། ཞེས་ལན་གསུམ་བརྗོད་ཅིང་། ལྷག་མ་ཐམས་ཅད་ནི་སྔ་མ་བཞིན་དུ་རིག་པར་བྱའོ། །
ཟག་པ་འབྲིང་གིས་ཉེས་པ་དེ་དག་སྤྱད་ན། ཉན་ཐོས་ཀྱིའམ། བྱང་ཆུབ་སེམས་དཔའི་ཐེག་པ། སྨྲ་ཤེས་དོན་གོ་བ་གསུམ་དང་། ཟག་པ་ཆུང་ངུས་ཉེས་པ་སྤྱད་ན། དེ་ལྟ་བུའི་གང་ཟག་ཅིག་གི་མདུན་དུ་བཤག་པར་བྱ་སྟེ། སྡོམ་པ་ཉི་ཤུ་པར། སྡོམ་པ་སླར་ཡང་བླང་བར་བྱ། ། ཟག་པ་འབྲིང་ནི་གསུམ་ལ་བཤག ། གཅིག་གི་མདུན་དུ་ལྷག་མ་རྣམས། །
ཞེས་སོ། ། ཆོ་ག་ནི། ཚེ་དང་ལྡན་པའི་གོ་སྐབས་དང་སྦྱར་བའི་དགོངས་སུ་གསོལ་སྔོན་དུ་འགྲོ་བས། བདག་བྱང་ཆུབ་སེམས་དཔའ་མིང་འདི་ཞེས་བྱ་བ་ལ་ཇི་སྐད་དུ་བརྗོད་པའི་གཞི་ལས་བྱང་ཆུབ་སེམས་དཔའི་འདུལ་བ་དང་འགལ་བའི་ཉེས་བྱས་ཀྱིས་ནོངས་པ་འདི་ཞེས་བྱ་བ་བྱུང་སྟེ། དེ་དག་ཚེ་དང་ལྡན་པ་སོགས་སྔར་དང་འདྲ་བ་ལ་བདག་འཆགས་ཤིང་མཐོལ་ཏེ། མི་འཆབ་བོ། ། བཤགས་ཤིང་མཐོལ་བས་བདག་བདེ་བ་ལ་གནས་པར་འགྱུར་གྱི། མ་མཐོལ་མ་བཤགས་ན་བདེ་བ་ལ་གནས་པར་མི་འགྱུར་རོ། ། ཞེས་འཆགས་པ་པོས་བརྗོད་ཅིང་། བཤག་ཡུལ་གྱིས་ཁྱོད་ཀྱིས་འདི་རྣམས་ལ་ཉེས་པར་མཐོང་ངམ་ཞེས་དང་།
ལན་དུ་མཐོང་ཞེས་དང་། འདྲི་བ་པོས། ཕྱིས་ཀྱང་སྡོམ་པར་བྱེད་དམ་ཞེས་དྲི་ཞིང་། ལན་དུ། ཆོས་བཞིན་འདུལ་བ་བཞིན་དུ་ལེགས་པར་སྤྱི་བོས་ནོད་པར་བགྱིའོ། ། ཞེས་པ་རྣམས་ལན་གསུམ་གསུམ་བརྗོད་དོ། ། བཤག་ཡུལ་དེ་ལྟ་བུ་མེད་ན་རང་ཉིད་ཀྱིས་བསམ་པ་ཐག་པས་ཕྱིན་ཆད་མི་བྱ་བར་སེམས་བསྐྱེད་ཅིང་བསྡམ་པར་བྱས་པས་ལྟུང་བ་ལས་ལྡང་བར་བྱའོ། ། ཞེས་བྱང་ས་ལས་སོ། ། བདུན་པ་དགེ་བ་ཡོངས་སུ་བསྔོ་བ་ནི། སྔར་གྱི་མཆོད་ཡུལ་དེ་དག་གི་སྤྱན་སྔར་འཁོར་གསུམ་ཡོངས་སུ་དག་པར་མོས་པས།
དགེ་བའི་རྩ་བ་འདིས་གཙོ་བྱས་པའི་དུས་གསུམ་གྱི་དགེ་བའི་མཐུས་འགྲོ་བའི་དོན་དུ་སངས་རྒྱས་སུ་གྱུར་ཅིག་པའི་འདུན་པས། ཕྱོགས་བཅུ་ན་བཞུགས་པའི་སངས་རྒྱས་དང་། བྱང་ཆུབ་སེམས་དཔའ་ཐམས་ཅད་བདག་ཅག་ལ་དགོངས་སུ་གསོལ། བདག་གིས་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླངས་པའི་དགེ་བའི་རྩ་བ་འདི་དང་། གཞན་ཡང་བདག་གིས་དགེ་བ་ཅུང་ཟད་ཅི་བགྱིས་པ་དང་། བགྱིད་དུ་སྩལ་བ་དང་། བགྱིད་པ་ལ་རྗེས་སུ་ཡི་རང་བའི་དགེ་བའི་རྩ་བ་དེ་ཐམས་ཅད་ལ་བརྟེན་ནས། ཕ་དང་མས་ཐོག་དྲངས་པའི་སེམས་ཅན་ཐམས་ཅད་ཀྱིས་བླ་ན་མེད་པའི་བྱང་ཆུབ་ཆེན་པོ་མྱུར་དུ་ཐོབ་པར་གྱུར་ཅིག ས་དང་ཆུ་དང་མེ་དང་རླུང་། ། རྩི་དང་ནགས་ཀྱི་ཤིང་ལྟ་བུར། །
རྟག་ཏུ་སྲོག་ཆགས་ཐམས་ཅད་ཀྱིས། ། འདོད་དགུ་དཔག་མེད་སྤྱོད་པར་ཤོག ། མཐོང་བ་དང་ནི་རེག་པ་དང་། ། ཐོས་པ་དང་ནི་དྲན་པས་ཀྱང་། ། བདག་གིས་སེམས་ཅན་ཐམས་ཅད་ཀྱི། ། ནད་རྣམས་གསོ་བར་བགྱིད་གྱུར་ཅིག ། སེམས་ཅན་ཐམས་ཅད་བདེ་དང་ལྡན་གྱུར་ཅིག ། ངན་འགྲོ་ཐམས་ཅད་རྟག་ཏུ་སྟོངས་པར་ཤོག ། བྱང་ཆུབ་སེམས་དཔའ་གང་ན་སུ་བཞུགས་པ། ། དེ་དག་ཀུན་གྱི་སྨོན་ལམ་འགྲུབ་གྱུར་ཅིག །
ཅེས་ལན་གསུམ་བརྗོད་པའི་རྗེས་སུ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་རྣམ་པར་དག་པའི་མཐུས་བདག་ཅག་གིས་ཇི་ལྟར་བསྔོས་ཤིང་སྨོན་པ་དེ་ཁོ་ན་བཞིན་འགྲུབ་པར་གྱུར་ཅིག ཅེས་བརྗོད་དོ། ། བརྒྱད་པ་ཇི་ལྟར་བསྒྲུབ་པ་ནི། བླ་མ་ལ་ཕྱག་གསུམ་བྱས་ཏེ། བཀའ་དྲིན་ཆེའོ་ཞེས་བརྗོད་ལ་དགའ་སྟོན་ལ་ལོངས་སྤྱོད་ཅིང་ལྷག་ཆད་བཟོད་པར་གསོལ་ཏེ། ཕྱོགས་བཅུ་ནས་སྤྱན་དྲངས་པའི་རྒྱལ་བ་སྲས་བཅས་རྣམས་གཤེགས་སུ་གསོལ། བཀྲ་ཤིས་རྒྱ་ཆེར་བརྗོད་ནས། ཆོ་གའི་ཡོ་བྱད་རྣམས་ཇི་ལྟར་རིགས་པར། དཀོན་མཆོག་མཆོད་པ་དང་།
སྡུག་ཕོངས་ལ་སྦྱིན་པར་བཏང་ཞིང་། ལས་ཀྱི་རྗེས་བསྡུས་ཏེ་ཅི་བདེར་གནས་པར་བྱའོ། ། རྒྱལ་སྲས་སྡོམ་པའི་ཆོ་ག་བླང་བའི་ཚུལ། ། འཕགས་དང་མཁས་པ་རྣམས་ཀྱིས་གསལ་མཛད་ཀྱང་། ། བློ་དམན་རྣམས་ཀྱིས་བདེ་བླག་རྟོགས་བྱའི་ཆེད། ། མཁས་པའི་ལུང་དང་མན་ངག་ཇི་བཞིན་དུ། ། བློ་གྲོས་རྣམ་དག་རབ་ཡངས་ཆུ་གཏེར་ལས། ། དད་པས་བསྐུལ་བའི་རྐྱེན་གྱིས་ལེགས་དྲངས་ཏེ། ། ཉོན་མོངས་ཤེས་བྱའི་དྲི་མ་ཀུན་འཁྲུ་བའི། ། དགེ་ལེགས་ཆུ་རྒྱུན་དྲི་མེད་འདི་བསྐྲུན་ཏོ། །
འདི་ལ་ནོངས་གང་འཕགས་པའི་ཚོགས་མཆོག་དང་། ། བླ་མ་མཁས་པའི་ཚོགས་ལ་བཟོད་པར་གསོལ། ། འདིར་འབད་དགེ་བས་མཁའ་མཉམ་འགྲོ་བའི་ཚོགས། ། རྟག་ཏུ་ཚུལ་ཁྲིམས་གསུམ་ལ་གནས་གྱུར་ཅིག ། བྱང་ཆུབ་སེམས་དཔའི་སྡོམ་པའི་ཆོ་ག་དགེ་ལེགས་ཀྱི་ཆུ་རྒྱུན་ཞེས་བྱ་བ་འདི་ནི། རིགས་རུས་ཆོ་འབྲང་རྣམ་པར་དག་པ་དང་ལྡན་ཞིང་། དད་པ་དང་བློ་གྲོས་དང་། བརྩོན་པ་ལ་སོགས་པའི་བང་མཛོད་ལ་དབང་འབྱོར་པ། བསླབ་གསུམ་གྱི་རྒྱན་གྱིས་ཉེ་བར་མཛེས་པའི་ཤཱཀྱའི་དགེ་སློང་སྨོན་ལམ་རྒྱལ་མཚན་དང་། འཕགས་པའི་ནོར་བདུན་དང་ལྡན་པའི་དཔོན་ཀུན་དགའ་རྡོ་རྗེ་ཞེས་བྱ་བས་གསོལ་བ་བཏབ་པའི་ངོར།
མང་དུ་ཐོས་པའི་དགེ་སློང་ཆོས་སྨྲ་བའི་བཙུན་པ་བསོད་ནམས་རྒྱལ་མཚན་གྱིས་བྱང་ཆུབ་སེམས་དཔའི་ཚུལ་ཁྲིམས་ཀྱི་ལེའུ་དང་། དེ་ཉིད་ཀྱི་འགྲེལ་པ་སློབ་དཔོན་ས་མུ་དྲ་མེ་གྷ་དང་། ཛི་ན་པུ་ཏྲས་མཛད་པ་དང་། སྡོམ་པ་ཉི་ཤུ་པ་དང་། དེའི་འགྲེལ་པ་སློབ་དཔོན་བྱང་ཆུབ་བཟང་པོས་མཛད་པ་དང་། སློབ་དཔོན་དེ་ཉིད་དང་། དགྲ་ལས་རྒྱལ་བའི་གསང་པ་དང་། ཇོ་བོ་རྗེ་དང་། མཁྱེན་རབ་དམ་པའི་དབང་ཕྱུག་རྗེ་བཙུན་ཆེན་པོ་གྲགས་པ་རྒྱལ་མཚན་དང་། མཁན་པོ་འཆིམས་ནམ་མཁའ་གྲགས་རྣམས་ཀྱིས་མཛད་པའི་ཆོ་གའི་ཡི་གེ་ལ་བརྟེན་ནས།
དཔའ་བོའི་ལོ་བྱ་དབོའི་ཟླ་བའི་ཡར་གྱི་ངོའི་ཚེས་བརྒྱད་ལ་ལེགས་པར་སྦྱར་བའོ།། །། PAGE * MERGEFORMAT 2 བླ་མ་དམ་པ། བྱང་ཆུབ་སེམས་སྡོམ་གི་ཆོ་ག། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
