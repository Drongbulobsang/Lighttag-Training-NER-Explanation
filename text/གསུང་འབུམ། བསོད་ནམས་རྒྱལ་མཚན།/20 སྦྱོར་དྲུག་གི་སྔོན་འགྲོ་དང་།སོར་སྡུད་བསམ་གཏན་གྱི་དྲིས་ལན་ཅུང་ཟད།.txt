གསུང་འབུམ། བསོད་ནམས་རྒྱལ་མཚན།
པོད ༢༠
སྦྱོར་དྲུག་གི་སྔོན་འགྲོ་དང་།སོར་སྡུད་བསམ་གཏན་གྱི་དྲིས་ལན་ཅུང་ཟད།
༄༅། །སྦྱོར་དྲུག་གི་སྔོན་འགྲོ་དང་། སོར་སྡུད་བསམ་གཏན་གྱི་དྲིས་ལན་ཅུང་ཟད། དྲུང་ཆོས་ཀྱི་རྗེས་མཛད་པ་བཞུགས་སོ།། སྭསྟི། བླ་མ་དམ་པ་དང་དཔལ་དུས་ཀྱི་འཁོར་ལོ་ལ་ཕྱག་འཚལ་ལོ། ། སྦྱོར་བ་ཡན་ལག་དྲུག་པའི་སྤྱིའི་བསྙེན་པ་སྔོན་འགྲོའི་སྐབས་སུ། སློབ་མའི་ཡོན་ཏན་གསུམ་ཞེས་སྨོས་ནས། ཐ་མ་རྗེས་སུ་མི་འཛིན་པར་གསལ་བའི་དོན། གང་ཟག་གསུམ་སྨོན་པའི་ཐ་མ། བསླབ་པའི་གནས་ལྔ་སྦྱིན་བྱ།
དགེ་བསྙེན་དུ་བསྡུ་ཡི་དངོས་གྲུབ་གཉིས་སྦྱིན་བྱའི་སྣོད་མིན་ཞེས་པའི་དོན་ནོ། ། དགེ་འདུན་གྱི་གཟུགས་ནི། རྣལ་འབྱོར་པ་དགེ་སློང་ངམ་རབ་བྱུང་གི་གཟུགས། དགེ་བསྙེན་ཁྱིམ་པའི་གཟུགས་སུ་བསྒོམ། འོག་མ་གཉིས་ཀྱང་དེས་འགྲེ། མཎྜལ་ནི། རྒྱུན་གྱི་སྐབས་སུ། ཡིག་བརྒྱའི་རྗེས་ལ་མཎྜལ་ཕུལ་ཀྱང་ཆོག འབུལ་བའི་ཚིགས་བཅད་འགྲོ་བའི་བླ་མ་གོང་མའི་ཡིན་གསུང་བ་ཙམ་ལས། བླ་མ་འདིའི་ཡིན་གསུང་བ་མི་གདའ།
ཏྲི་རཏྣ་ཞེས་པ། ཏྲི་ནི་གསུམ། རཏྣ་དཀོན་མཆོག་དང་རིན་ཆེན་གྱི་སྐད་དོད་ཐུན་མོང་བ་ཡིན་པས་འདིར་དཀོན་མཆོག་གསུམ་ཞེས་པ་ལགས། བར་དགེའི་དབེན་གསུམ་གྱི། ཉམས་སྣ་ཚོགས་འབྱུང་བའི་ཞི་གནས་ཅི་རིགས་སྐྱེ་ཞེས་པ་སེམས་མི་གཡོ་བར་གནས་པ་ཞི་གནས། དེ་ལས་གསལ་སྣང་གི་ཉམས་སྣ་ཚོགས་འབྱུང་བ་ལྷག་མཐོང་ཡིན་ནམ་ཞུས་པས། སེམས་གསལ་ལ་རྟོག་པ་མེད་པར་གནས་པ་ཞི་གནས་ཡིན། དེ་ལྷག་མཐོང་གི་ཉམས་སྣ་ཚོགས་འབྱུང་བའི་རྒྱུ་ཡིན་པས། ཉམས་སྣ་ཚོགས་འབྱུང་བའི་ཞི་གནས་སྐྱེ་ཞེས་དྲིས་པ་ལགས། དེའི་རྟགས་ཀྱང་ལུས་ཉམས།
རླུང་ཉམས། སེམས་ཉམས་ལྔ་དང་། དངུལ་ཆུའི་གནས་སྐབས་ལྔ་དང་སྦྱོར་བའི་ཚུལ། ཉམས་དང་པོ་རྣམ་རྟོག་ངོས་ཟིན་ནམ། དངུལ་ཆུ་མེའི་སྟེང་དུ་བཞག་མ་ཐག་དུ་བར་འགྲོ་བ་དང་འདྲ། ཉམས་གཉིས་པ་སོགས་ཀྱང་དེས་འདྲ་བ་ངོ་སྤྲོད་ན་བདོག་ཅིང་། དངུལ་ཆུའི་གནས་སྐབས་ལྔ་ཞེས་པ། དངུལ་ཆུ་རང་ལ་དུས་རྒྱུན་དུ་ཡོད་པ་མིན་ཡང་། དངུལ་ཆུ་བཏུལ་ནས་གསེར་འགྱུར་རམ། བཅུད་ལེན་གྱི་རྫས་བྱེད་པའི་ཚེ།
མེས་འདུལ་དགོས་ལ། དེ་ཐོག་མར་རྐོང་བུར་བླུགས། མེར་བཅུག་མ་ཐག དུ་བར་བྱས་ནས་འབྲོས་པ་གནས་སྐབས་དང་པོ། དེ་མ་བཅིངས་ན་འབྲོས་པས་འཆིང་བའི་རྫས། རགས་པ་སྲོག་རྩོལ་དུ་བྲིས་པ་ཀུན་བླུགས་ཏེ་བསྲེགས་པས་འབྲོས་མི་ནུས་པར། ཙིག་ཙིག་གི་སྒྲ་འབྱིན་ཞིང་ཅུང་ཟད་འབྲོས་པ་གནས་སྐབས་གཉིས་པ། དེ་ནས་མི་འབྲོས་པར་འཕར་བ་གསུམ་པ། དེ་ནས་འཕར་བ་ཞི་སྟེ་འདར་བ་བཞི་པ། དེ་ལྟར་འདར་བ་དང་ཡང་བྲལ་ནས་དངུལ་ཆུ་བསྐམས་པ་ལྔ་པ་སྟེ་དངུལ་ཆུ་དུལ་བའི་ཚད་ཡིན།
དེ་བཞིན་དུ་རྣམ་རྟོག་རིམ་གྱིས་ཞི་བའི་སེམས་ཉམས་ལྔ། ལུས་ནད་རིམ་གྱིས་ཞི་བའི་གནས་སྐབས་ལྔ་ལུས་ཉམས་ཏེ། རྣམ་རྟོག་རིམ་གྱིས་འགག ལུས་ནད་རིམ་གྱིས་ཞི་ཞེས་པའི་དོན་ལགས། སྣང་བ་ཉེར་ཐོབ། སྣང་བ་མཆེད་པ། སྣང་བའི་ཉམས་སྐྱེས་པའི་མཐོང་སྣང་རིམ་པ་བཞིན་དུ་འབྱུང་ཞེས་པ། མུན་པ་དྭངས་སུ་སོང་སྟེ། སྒོམ་ཁང་ཡངས་སུ་སོང་བ། སྣང་བ་ཉེར་ཐོབ།
དེ་རྟིང་མཐའ་ནས་དམར་ཐིང་འབྱུང་བ་སྣང་བ་མཆེད་པ། ནམ་ལངས་པ་ལྟར་སྐྱ་སང་དྭངས་པ་སྣང་བ། དེ་ནས་སྤྲིན། དེ་ནས་དུ་བ་སོགས་འབྱུང་བ་ལ་ཟེར་བ་ལགས། རྗེས་སྤྱོད་ན། རིག་པའི་ཟས་ཡུལ་ཡིད་དུ་མི་ཡོང་བ་དང་ཞེས་ལ། རེག་པའི་ཟས་ཞེས་བརྗོད་པའི་དོན། རེག་པ་ལུས་དང་ཕྲད་པ། ཟས་ཞེས་པ་དེས་རྣམ་ཤེས་ཀྱི་སྟོབས་བརྟས་པར་བྱེད་པ་ལ་ཟེར། བོགས་འདོན་གྱི་དམིགས་པ་གང་འོས་བརྟན་ཞེས་པ།
རླུང་ལ་བརྟེན་པའི་སྤོགས་ཆོག་འཁྲིད་ཡིག་སྤྱིའི་བསྙེན་པའི་སྤོགས་ཆོག་ཅེས་པ་དེ་ཡིན་ལ། ལམ་འབྲས། ཕྱག་ཆེན་སོགས་ཀྱི་བྱིང་རྒོད་སེལ་བའི་གདམས་ངག་རྣམས་ཀྱང་ལགས་ཤིང་། འདིའི་སྐབས་སུ། རླུང་འབྱུང་འཇུག་གནས་གསུམ་ལ། ཡིད་རྩེ་གཅིག་ཏུ་དྲག་ཏུ་གཏོད་པའི་རྡོར་བཟླས་ཡིན། འོད་གསལ་གྱི་སྣང་བ་སྐྱེ་དཀའ་ན་སོགས་ཀྱི་མན་ངག མཉམ་རྒྱུའི་དུས་སུ། སྲོག་བསྡམས་པའི་བུམ་པ་ཅན་འཛིན་པའི་བྱེད་ཚུལ་འོག་ནས་འབྱུང་བ་བཞིན་བྱེད་པ་ལགས། སོར་སྡུད་ཀྱི་དུས་མཚམས་ཀྱི།
དེར་ཆུད་པས། སྟོང་པ་ནམ་མཁའི་རླུང་། མཚན་མ་བཅུ་དང་ཞེས་པ། ནམ་མཁའི་རླུང་དབུ་མར་ཆུད་པས། ཉིན་མཚན་གྱི་རྟགས་བཅུ་འབྱུང་བ་ཡིན་ནམ། དེ་ལྟར་ན་འདིའི་ཉམས་དགའི་སྐབས་སུ། དུ་བ་སོགས་བཞི་འབྱུང་བཞིའི་རླུང་རིམ་བཞིན་རྒྱུ་བ་ཟིན་པའི་དབང་དུ་བྱས་པ་དང་། ནམ་མཁའི་རླུང་ཁོ་ནས་ཟིན་པ་ལ་མི་འདོད་པ་འདྲ་བས་གང་ཡིན་ཞེས་ཞུས་པའི་དོན། …མཚན་མ་བཅུ་པ་འབྱུང་བ་ལ། སྟོང་པ་ནམ་མཁའི་རླུང་དབུ་མར་ཟིན་དགོས་པ་ལ་ཟེར།
གཞན་རྣམས་ས་སོགས་ཡི་གེར་བྲིས་པ་བཞིན་ལགས། འདུག་གནས་ཀྱི་ངེས་པའི་འཁྱོག་སྒོ་འམ་འཛུལ་སྒོ་ཞེས་པ་ནི་འཁྱོག་སྒོ་གསུམ་སྒོ་འཁྱོག་གསུམ་བྱས་པའི་ཕྱི་མ་རྟོགས་པ་ལ་སྒོ་མེད་ཀྱང་ཆོག འཛུལ་སྒོ་མི་ཤོང་ཙམ་པ། ཕྱི་ཆུང་བ། ནང་ཆེ་བ། སྒོ་ངའི་དབྱིབས་ལྟར་བྲུས་པ། ནང་ནས་སྦོད་ལོགས་ཀྱིས་བཀག་པས་མུན་པ་ཐུབ་པ་ལ་ཟེར། བྱེད་བཅིངས་ཀྱི་བྱེད་པ་དབང་པོ་ལྔ་ཡུལ་ལ་འཇུག་པ་བཅིང་བ་སྲོག་རླུང་བཅིངས་པས་བཅིངས་པ་ཡིན་པས་ཞེས་པ། ལྟ་སྟངས་ཀྱི་ངེས་པ་ལ་གནས་པ་ལ་ཟེར་རམ། རླུང་འཛིན་པ་ལ་ཟེར་བ་ལགས་ཞུས་པས་…ལུས་གནད་ལྟ་སྟངས་བཅས་པ་ཙམ་གྱིས་རླུང་ངང་གིས་གནས་ནས་རྒྱུ་བ་ཤས་ཆུང་བ་འབྱུང་བ་ལ་ཟེར།
ནང་གི་རྣལ་འབྱོར་གྱི་སྐབས་ཀྱི་དབུ་མར་སྲོག་ཟིན་ཏེ། སྟོང་གཟུགས་སྣ་ཚོགས་མཐོང་ལ། ཞེས་པ་དབུ་མར་རླུང་ཟིན་པ་རང་ལ་འདོད། ཉིན་གུང་མཚན་གུང་མི་བསྒོམ་པའི་རྒྱུ་མཚན། དེ་གཉིས་བིང་ཤས་ཆེ་བས་བསྒོམས་ཀྱང་སྐྱོན་ཅན་ལས་མི་འབྱུང་བ་ལ་དགོངས་པར་གདའ། ཉམས་རྟགས་ཀྱི་ངེས་པའི་སྐབས་ཀྱི་དྲི་བ་ནི། གུར་གསང་འདུས་སོགས་སུ། མཚན་རྟགས་ལ་སྤྲིན་མེད་ནམ་མཁའ་སྟེ་ལྔ། མཚན་ཉིད་གཉིས་ཀ་ལྔ་ལྔར་བྱས། འདིའི་ལུགས་ལ་ཐིག་ལེ་རྟགས་སུ་མི་འདྲེན་པར།
རྟགས་ཅན་དུ་བཞེད། འདི་ཀའི་ལུགས་ལ་མཚན་རྟགས་བཞི། ཉིན་རྟགས་དྲུག་ཡིན་ཞིང་། ཁྱེད་རང་གི་ཡི་གེར་ཐིག་ལེའི་གོང་དུ་གློག་ཆད་པར་གདའ། འདིའི་དུས་མཚམས་ཀྱི་སྐབས་ན་རྟགས་བཅུ་རྫོགས། ཐིག་ལེ་མཐོང་བ་ཇི་སྲིད་པའི་བར་རོ་ཞེས་པ། ཉིན་རྟགས་ཀྱི་ཐིག་ལེ་ལ་ཟེར་བ་ལགས། བསམ་གཏན་གྱི་ཡན་ལག་ལྔའི་རྟོག་དཔྱོད་གཉེན་པོའི་ཡན་ལག་ཅེས་པ། ཤེས་རབ་ཀྱི་རྩེ་གཅིག་པ་མ་གཏོགས་ན་གཉེན་པོར་རྟོག་དཔྱོད་གཉིས་བསྒོམས་པས། གཉེན་པོ་གཅེས་པ།
ཡང་སེམས་རྩེ་གཅིག་ཏུ་གནས་ན། གཟུགས་ཀྱང་མི་གཡོ་མི་འགག་པར་གནས་པ་ན། བསམ་གཏན་གྱི་ཡན་ལག་རྟོག་པ་ལ་བརླབས་ཏེ་ཞེས་པས། ཤེས་རབ་ཀྱི་རྩེ་གཅིག་ཟིན་ཡང་རྟོག་པའི་ཡན་ལག་བསྒོམ་དགོས་པར་གསལ་བ་དང་། སྤྱོད་པ་ལ་འདོད་ལུགས་གཉིས་འདུག་པ། དོན་ལ་ཤེས་རབ་དང་ཁྱད་མེད་པའི་རྩེ་གཅིག་ཁོ་ན་ཡིན་པས་འདྲ་ཞིང་། མཛོད་ལས། རྟོག་དཔྱོད་གཉིས་པོ་རྩིང་ཞིབ་ཏུ་འདོད་ཅིང་། འདི་རྣམས་ཇི་ལྟར་ཡིན་ཞུས་པས། …སྟོང་གཟུགས་མི་གཡོ་བ་ཤེས་རབ་ཡིན་གྱིས་རྟོག་དཔྱོད་མིན།
སྟོང་གཟུགས་མི་གཡོ་བ་རང་སེམས་ཡིན་པར་ཤེས་ན་དཔྱོད་པ་ལོགས་སུ་སྒོམ་མི་དགོས། མ་ཤེས་པར་མཉམ་གཞག་ལའང་ད་ལྟར་མཐོང་བ་བཞིན་ཡུལ་ཡུལ་ཅན་ཐ་དད་ཀྱི་རྣམ་པ་འདུག་ན་སྟོང་གཟུགས་དེ་རང་སེམས་སུ་འདུ་ཤེས་པ་མངོན་དུ་བཏང་ནས་ནང་དུ་སེམས་ལ་ཡིད་གཏོད་པ་ཡིན། གཉེན་པོ་ཟེར་བ་གཟུང་འཛིན་ཐ་དད་དུ་འཛིན་པའི་གཉེན་པོ་བྱེད་པ་ལ་ཟེར། འགྲེལ་པར། རྟོག་པ་ཞེས་པ་དངོས་པོ་འཛིན་པའོ་ཞེས། ཕྱག་རྡོར་སྟོད་འགྲེལ་དུ་སེམས་ཀྱི་དངོས་པོ་འཛིན་པའོ་ཞེས་པས་མིག་སྟོང་གཟུགས་དང་། དེ་ཀ་ཤེས་པའི་ངོ་བོ་ཡིན་སྙམ་པའི་འདུན་པ་བཏང་ནས་ཡིད་རང་གི་སེམས་ལ་གཏོད་པ་རྟོག་པ་ཡིན། མཁན་ཆེན་པ་སྒོམ་རྒྱུ་དེ་ཀ་ལས་མི་བཞེད། དཔྱོད་པ་ཞེས་པ་རྟོག་པ་བསྒོམས་པས་རྗེས་ཤེས་སུ་སྟོང་གཟུགས་ནམ་མཐོང་བ་དང་རང་སེམས་མཐོང་སྙམ་དུ་དྲན་པ་ཡིན་གསུང་། འོན་ཀྱང་སྟོང་གཟུགས་མཐོང་བའི་ཚེ་སེམས་གནས་ཀྱང་སྟོང་གཟུགས་རང་སེམས་སུ་མ་ཤེས་པར་གཟུགས་སེམས་ཐ་དད་དུ་འཛིན་པ་བྱུང་ན་དེའི་གཉེན་པོར་རང་སེམས་ཉིད་སྟོང་གཟུགས་ཡིན་སྙམ་དུ་འདུན་པ་བཏང་ནས་རང་སེམས་ལ་ཡིད་གཏད་དེ་བསྒོམས་པས་གོམས་རྩ་ན་མཉམ་གཞག་ཏུ་གཟུགས་སེམས་འདྲེས་ནས་ཐ་དད་དུ་འཛིན་པ་མེད་པར་གཅིག་ཏུ་འདྲེས།
དེ་སྟོབས་ཀྱིས་སེམས་གཏད་པ་ཙམ་གྱིས་ལས་སྣང་འགགས་ནས་སྟོང་གཟུགས་སུ་འཆར་བ་ཡིན། ཉམས་རྟགས་ཀྱི་ངེས་པའི་སྐབས་ཀྱི་ཐིག་ལེ་ཡང་ཇེ་ཕྲར་གྱུར་ཏེ། རེ་ཁཱའི་ནང་དུ་འཆར་ལ། དེ་རྣམས་དག་ནས། དུས་ཀྱི་རྩའི་ནང་དུ་མཐོང་ཞིང་ཞེས་པའི། རེ་ཁཱ་ཞེས་པ་སྤུ་ཤད་ཀྱི་རྣམ་པ་ལྟ་བུ། ནག་པོ་ནར་མོ་འབྱུང་བ་ལ་ཟེར། གུག་པོའང་ཡོང་གིན་ཡོད་པར་གདའ། གང་ལྟར་ཡང་། སྤུ་ནག་པོ་འདྲ་བ་ལ་ཟེར།
ཁྱེད་རང་གི་ལ་དུས་རྒྱུན་དུ་ཡོང་ཟེར་བ་དེའང་། སྒྲ་གཅན་མ་ཡིན། རེ་ཁཱའི་ནང་དུ་ཐིག་ལེ་ཤར་བ་དེ་ཡིན། རྒྱུན་དུ་ཡོང་བ་ཡང་རྟགས་མཆོག་ཡིན། དུས་ཀྱི་རྩ་ཨ་ཝ་དྷཱུ་ཏི་ཡིན། མིག་གི་མཆོག་གི་གཟུགས་དང་བསྐལ་པའི་དོན། ཞེས་པ་མཆོག་སངས་རྒྱས་ཀྱི་སྐུ་དང་། འདོད་གཟུགས་ཀྱི་ལྷའི་གཟུགས་ལ་སོགས་པ་ཡིན་ལ། བསྐལ་པའི་དོན་ཞེས་པ། རང་རེ་ཐ་མལ་པས་ཐབས་ལ་མ་བརྟེན་པར་ཤེས་མི་ནུས་པའི་དོན་ཡིན་ལ།
བསྐལ་པའི་སྒྲ་ཡང་མཉམ་པར་གཞག་པའི་ཚེ། སྟོང་པ་ཉིད་ཀྱི་སྒྲ་འབྱུང་བ་ལ་ཟེར་བ་ལགས། སྤྱོད་ལམ་གྱི་སྐབས་ན་མུན་ཁང་ཆུང་ངུ་ཞེས་པ། མིག་བཙུམས་པ་ཡིན། སྤོགས་ཆོག་གི། གཡོན་རྒྱུའི་དུས་སུ་སྣ་གཡོན་རྒྱུའི་སྡོམ་སོར་ཞེས་པ། སྨིན་མཚམས་ན་རྩ་ཆེན་གསུམ་ཀའི་ཡར་སྣ་གཞིབས་ནས་ཡོད་པའི་གཡོན་པ་ལ་གཏོད་པ་ཡིན། བར་དགེའི་སྲོག་རྩོལ་གྱི་སྒྲ་དོན་ནི། སྲོག་སྟེང་འོག་གི་རྩ་ཆེན་དྲུག་ལ་རྒྱུ་བའི་སྲོག་ཐུར་གྱི་རླུང་ཡིན་ལ་ཞེས་ནི། སྟེང་ན་རྩ་གསུམ།
དེ་ལ་རྒྱུ་བའི་རླུང་སྲོག འོག་གི་རྩ་གསུམ་ལ་རྒྱུ་བའི་རླུང་ཐུར་སེལ་ཡིན། ལྟ་སྟངས་ཀྱི་ངེས་པ་ན། གཏོང་བ་ན་སྨིན་དབུས་ཀྱི་ནམ་མཁའ། རྔུབ་པའི་ཚེ་རྩ་གཡོན་གྱི་སྒོ། དགང་བའི་ཚེ་རྩ་གཡས་ཀྱི་སྒོ། གཞིལ་བའི་ཚེ་སྨིན་དབུས་སུ་ལྟ་བའམ་ཞེས་པ། ཁྱེད་རང་གི་འདོད་པ་བཀོད་པ་བཞིན་ཡིན་པས། གཏོང་བ་ཕྱིར་འབྱུང་། སྨིན་དབུས་ཀྱི་ནམ་མཁའ་ལ།
རྔུབ་པ་ནང་འཇུག རྩ་གཡོན་གྱི་སྒོ་སྨིན་ཕྲག་ན་ཡོད་པ་ལ། དགང་བ་ནང་དུ་གནས་པའི་ཚེ། རྩ་གཡས་ཀྱི་སྒོ་སྨིན་ཕྲག་ན་ཡོད་པ་ལ། གཞིལ་བ་ཕྱིར་འབྱུང་སྨིན་དབུས་སུ་ལྟ་བས་ཏེ། མདོར་ན་རླུང་རྒྱུ་ཐེབས་གཅིག་གི། གཏོང་རྔུབ་དགང་གཞིལ་བཞི་ལ་སེམས་གཏོད་པ་རེ་མོས་བྱེད་པ་དེ་ཀ་ལགས། ཡང་སྐུའི་ཚེ་རྩ་སྒོ་གཡོན་ཞེས་སོགས་ཀྱི་དོན། སྐུ་གསུང་ཐུགས་ཀྱི་རླུང་གསུམ་ས་རླུང་ལྟེ་བའི་བར། ཆུ་རླུང་སོར་གཅིག་གི་ནང་དུ་ཐུང་།
ཕྱིར་རིང་། དེ་བཞིན་དུ་གཞན་རྣམས་ཀྱང་བསྒྲེ། བྱེད་བཅིངས་ཀྱི་སྐབས་སུ། མིག་ཡིད་གཅིག་ཏུ་དྲིལ་ནས་རླུང་ལ་གཏོད་ཅེས་པ་མིག་དང་ཡིད། རླུང་རང་ལ་གཏོད་པ་ཡིན་གྱི། རྩ་སྒོ་རྣམས་སུ་མ་ཡིན། ཉམས་ལེན་གྱི་སྐབས་ན། སྒྲ་མེད་པར་འཇམ་པོས་ཟློས་པ་ཉིད་མཆོག་ཏུ་བཞེད་དོ་ཞེས་པ། མན་ངག་རིགས་པའི་བླ་མ་རྣམས་ཀྱང་བཞེད་ཅིང་། རྒྱུད་སྡོམ་འབྱུང་ནས་གསུངས་པ་ཡིན།
རླུང་གི་རྒྱུ་བ་གསལ་བར་མ་མཐོང་ནས། མན་ངག་བྱ་བའི་སྐབས་དེ། ས་རླུང་རྒྱུ་བའི་དུས་ཀྱི་ཚེ། རྡོ་རྗེའི་སྟབས་དང་གདན། གཞན་གསུམ་པོའང་དེས་འདྲེ། དངོས་གཞི་མ་ནིང་གི་བཟླས་པ་ནི། དུང་ཅན་མ་འབའ་ཞིག་ལ་སྔར་ལྟར་གཏད་ནས་བསྒོམ་པའོ། ། ཞེས་པའི་བྱེད་ཚུལ་ཁྱེད་རང་གི་དེ་མ་ངེས་པ་ཡིན་ལ། དཔོན་འབྲས་མོ་ཟེར་བ་བཞིན་སྟེང་རླུང་ལ་བྱེད་པ་མ་ཡིན་ཞིང་། དུང་ཅན་མ་དང་།
བཤང་སྒོ་གཉིས་པོ་འབྱུང་འཇུག་གནས་གསུམ་བྱེད་པ་དེ་ཀ་ལགས། འགལ་རྐྱེན་སྤང་ཚུལ་གྱི་སྐབས་ན། ལྕི་བའི་རླུང་དྲག་ཏུ་ཟླ་ཞེས་པའི་དོན། སྟེང་རླུང་དང་བཤང་སྒོ་རང་སོར་བཞག གཅི་བའི་སྒོ་ཁོ་ན་སྡོམ་གློད་དྲག་ཏུ་བྱེད་པ་ཡིན། སྙིང་མགྲིན་གྱི་བུམ་པ་ཅན་སོགས་ཀྱི་དོན། ལུས་གནད་བཅས་ལ། ཐོག་མར་བུད། དེ་ནས་རླུང་མགྲིན་པར་སླེབ་པ་དང་། ཀོས་ཀོ་དགུ་བྱས་ནས་འཛིན།
སྙིང་ཁའི་བུམ་པ་ཅན་རླུང་སྙིང་ཁར་སླེབ་པ་དང་། སྐེད་པ་གདེང་། བྲང་དགྱེ་བྱས་ནས་ཐུབ་ཚད་འཛིན། འདི་རྣམས་ལ་འོག་རླུང་འཛིན་མི་འཚལ། འདི་དག་ཀྱང་། ནད་ཞི་བ་ནས་གོང་དུ་མི་བྱ་ལ་ཞེས་པའི་དོན། གེགས་སེལ་འདི་རྣམས་གེགས་དེ་སངས་པ་ནས་རླུང་སྦྱོར་འཕྲོ་གཅོད་པ་ཡིན་ལ། འཕྲོ་མ་བཅད་ན་སླར་ཉེས་པ་བསྐྱེད་པའི་སྐྱོན་ཡོད་ཅེས་པའོ། ། དཔྲལ་བར་རླུང་འགགས་པའི་བྱང་ཆུབ་སེམས་དཔའ་རྣམས་ཀྱིས་མཆོད་ཅིང་བསྔགས་པ་བྱེད་ལ་ཞེས་པ། དཔྲལ་བར་རླུང་འགགས་པས།
ཕྱི་རོལ་དུ་བྱང་སེམས་ཀྱིས་མཆོད་པའི་སྣང་བ་འབྱུང་བ་ལ་ཟེར། འཛིན་པའི་སྐབས་ཀྱི། མཆིལ་མ་སྒྲ་མེད་དུ་མིད་ནས། སྤྱི་བོར་ཕུལ་ལ། དེའི་གཟུགས་སྤྱི་བོར་མཐོང་བ་ལ་ཞེས་པའི་དོན། མཆིལ་མ་སྒྲ་མེད་དུ་མིད། ཁ་བཙུམས་ནས། ཕྱིར་རྒྱུ་བ་དང་། མགྲིན་པ་མན་ལ་མི་གནོན་པར། རླུང་ཕྱིར་བཅུད་པ་ལྟར་བྱས་ཏེ་ཡར་འཕུལ་བ་ཡིན།
…དེའི་གཟུགས་སྤྱི་བོར་མཐོང་བ་ལ་ཞེས་པའི་དོན་དེའི་ལན་མ་ཚུད་འདུག་པས་ད་བཟོད་ཞུ་དགོས། གེགས་བསལ་བའི་སྐབས་ན། རང་ངམ་གཞན་གྱིས་ཨ་ཝ་དྷཱུ་ཏཱིའི་ཕྱག་རྒྱ་ལ་བརྟེན་ནས་ཞེས་པ། དྷཱུ་ཏཱིའི་ཕྱག་རྒྱ་ཚངས་སྤྱོད་པའི་ལས་ཕྱག་ཏུ་བཤད་པ་དེ་ཡིན། གོང་དུ་འཕོ་བའི་སྐབས་ཀྱིས། ལྟེ་བའི་བུམ་པ་ཅན་དྲག་ཏུ་བཟུང་སྟེ། བཙན་ཐབས་ཀྱི་སྦྱོར་བ་བྱས་པས་ཞེས་པ། ཨུ་རྒྱན་པའི་དེ་མ་ལགས་ཤིང་། རླུང་བཟུང་ནས། མགྲིན་པའི་རྩ་གཉིས་པོ་སྡོམ་པ་ཨ་མར་རའི་སྦྱོར་བ་དེ་ལགས།
ལས་ཚོགས་བསྒྲུབས་པའི་སྐབས་ཀྱི་དེ། ལས་ཚོགས་སྒྲུབ་གོང་དུ་བསྟན་ནས། དེ་ནས་ཟད་པར་བསྒྲུབ་བྱ་ཡོད་པས། དེ་གཉིས་མི་གཅིག་པར་བདོག འདིའི་ཁྲིད་ཀྱི་སྐབས་མིན་པར། རྡོར་བཟླས་ཀྱི་ཏིང་ངེ་འཛིན་སྐྱེ་བའི་ཐབས་དང་བར་ཆད་རྣམས་སེལ་བར་བྱེད་པའི་མན་ངག་བྱ་ཚུལ་ལམ་འབྲས་བཞིན་ནམ་སྤྱིར་འགྲོའི་ཚུལ་དུ་ཉམས་སུ་ལེན་པ་ནི། ཐོག་མར་སྦྱོར་དྲུག་གི་སྔོན་འགྲོའི་ཉམས་ལེན་བཞིན་ནམ། ལམ་འབྲས་བཞིན་གནད་ལ་དབབ་པ་རྣམ་པ་གསུམ་སྔོན་དུ་འགྲོ་བས། སྐྱབས་འགྲོ་སེམས་བསྐྱེད་དང་། གདོན་གྱི་བར་ཆད་སེལ་བ་ལ་བྱམས་སྙིང་རྗེ་ལ་ནན་ཏན་བསྐྱེད་ཅིང་།
ཡི་དམ་གྱི་ལྷ་ཅུང་ཟད་བསྒོམ། བར་ཆད་སེལ་བ་ལ་ཁྲོ་བོ་མཆོག་ཡིན། རྐང་པ་སེམས་དཔའི་སྐྱིལ་ཀྲུང་ལ་སོགས་ལུས་གནད། རླུང་གི་དྲངས་འཛིན་ན། ལག་པ་གཅིག་གིས་ཕྲེང་བ་སྐྱུར། གཅིག་པུས་མོ་ལ་འགེབས་པའམ། ལུས་གནད་ཀྱི་བསྐྱོན་དུ་མི་འགྲོ་བའི་ལུགས་ཀྱིས་གང་བདེར་གནས་པས་ཆོག་ལ། རླུང་རོ་བསལ་ནས། དང་པོ་རྩོམ་པ་ན་སྲོག་ནས་རྒྱུ་བ་ནས་བཟུང་སྟེ། ནང་འཇུག་ནས་མགོ་འཛིན།
དེ་ལ་ནང་དུ་རྒྱུ་བ་ཨོཾ། གནས་པ་ཨཱཿཕྱིར་འགྲོ་བ་ཧཱུྃ་ཞེས་ཡིད་རླུང་རྩེ་གཅིག་ཏུ་མ་གཡེངས་པར་ཟླ། དེ་ལ་སེམས་གནས་པ་ན། དེ་བརྟན་པའི་ཡན་ལག་ཏུ་སྲོག་ལ་སྔན་དགས་རིམ་གྱིས་བྱིན་ཟེར་བ་ནང་འཇུག་ཇེ་རིང་དུ། ནང་དུ་གནས་ཕྱིར་འགྲོ་ཇེ་ཐུང་བཏང་ལ། དེ་དང་མཐུན་པར་ཡིད་ཀྱིས་ཀྱང་། ནང་དུ་རིང་དུ་རྒྱུས། ནང་དུ་གནས། ཕྱིར་ཐུང་དུ་རྒྱུས་ཤེས་དྲན་པར་བྱས་ཏེ། འདིས་ནང་དུ་ཡུན་རིང་དུ་གནས་ཤིང་།
ཏིང་ངེ་འཛིན་བསམ་གྱིས་མི་ཁྱབ་པ་སྐྱེ་བར་གསུངས། ལམ་འབྲས་པའི་མན་ངག་དེ་ལྟར་ཡིན། དོན་གྱིས། ཕྱི་ནང་གང་དུའང་རླུང་ཕྱེད་དུ་མི་འཛིན། རིང་དུའང་མི་གཏོང་བར་རང་འགྲོས་དེ་ཀ་ལ་ཡིད་རླུང་རྩེ་གཅིག་ཏུ་བཟླས་པས། ཅུང་ཟད་འབྱོངས་ནས་ནང་དུ་རྒྱུ་བ་དང་གནས་པ་ཇེ་རིང་ལ་འགྲོ་བ་ལ་སེམས་གནས་པ་དེ་ཀས་ཁྱབ་པ་ལགས། འཕྲོ་གཅོད་པ་ན་རླུང་སེམས་ཀྱི་རྩོལ་བ་གློད་ལ། ལྟ་ཁྲིད་ཀྱི་སྐབས་ལྟར། ཆོས་གསུམ་གྱི་ལྟ་བ་བསྐྱངས་པས། ཏིང་ངེ་འཛིན་མཆོག་ཏུ་འགྱུར་རོ། །
…གསལ་བ་སེམས་ཀྱི་མཚན་ཉིད་ལ་སེམས་གཟུང་བ་ནི། ཕྱི་ནང་གང་ལ་བལྟས་ཀྱང་གསལ་བའི་ངོ་བོར་མ་འགགས་པར་འདུག་པ་དེ་ལ་ཆེར་བལྟས་ནས། དེའི་ངང་ལ་རྟོག་པ་མེད་པར་འཇོག་པ་ལགས། སྟོང་པ་སེམས་ཀྱི་རང་བཞིན་ལ་སེམས་གཟུང་བ་ནི་ཕྱི་ནང་གང་ལ་བལྟས་ཀྱང་རང་བཞིན་གྱིས་སྟོང་སྟེ། གནས་བའི་ལུས་ཕྱི་ནང་ནའང་མི་འདུག་ལ་ཕྱི་ནང་ནའང་མི་འདུག དབྱིངས་ལ་བལྟས་ན་དེ་ནའང་མི་འདུག་ལ། དེས་ན་རང་བཞིན་སྟོང་པར་འདུག་པ་དེའི་ངང་ལ་ཆེར་རྩེ་བལྟས་ན་རྟོག་མེད་ཀྱི་ངང་ལ་འཇིག་པ་ཡིན། བཅོས་མིན་སེམས་ཀྱི་ངོ་བོ་ལ་སེམས་གཟུང་བ་ནི། དེ་ལྟར་མཉམ་པར་གཞག་པའི་ཚེ་ན། གསལ་རིག་མ་འགག་པའི་དུས་ཉིད་ན་སྟོང་།
སྟོང་དུས་ཉིད་ན་གསལ་བས་གསལ་སྟོང་གི་ངོ་བོ་ཉིད་ནམ་མཁའི་དཀྱིལ་ལྟ་བུ་དེ་ལ་མ་བཅོས་པར་ལྷོད་ཀྱིས་གློད། རྩེན་གྱིས་འཇོག་པ་ཡིན། འདི་ལམ་འབྲས་པའི་ལུགས་ཀྱིས་ལྟ་བ་རྣམ་པར་དག་པའི་ཚུལ་ཡིན། རླུང་ནང་དུ་གནས་པ་ལྟེ་བ་དང་། ཕྱིར་སོར་བཅུ་གཉིས་ཙམ་དུ་ཡིད་གཏོད་པ་བྱས་ན་དམིགས་པ་འཛིན་པ་སླ་ཞིང་བཏུབ་མོད། འོན་ཀྱང་། རླུང་ལྔ་པོ་ཕྱི་ནང་དུ་རྒྱུ་བའི་རིང་ཐུང་འཁྲིད་ཡིག་བཞིན་གསལ་ན་དགའ། རྡོར་བཟླས་ཡུན་རིང་དུ་སོང་དུས་འདིས་དྲོད་སྐྱེད་པས། དྲོད་འཕེལ་དྲགས་པར་གྱུར་པ་ན། རླུང་ཕྱིར་འགྲོ་བའི་ཚེ་སྣ་ནས་བཏང་ངོ་། །
ནང་དུ་ཡོང་བའི་ཚེ་སྣ་ལ་ཡོང་དུ་མི་གཞུག་པར་སོ་བར་ནས། སིའི་སྒྲ་དང་བཅས་པས་འདྲེན་པ་ཡིན། ཡི་གེ་གསུམ་དང་སྤེལ་ནས་བཟླ་བ་བསྐྱེད་རིམ་གྱི་ཆར་གཏོགས་རླུང་ཁོ་ན་ལ་ཡིད་གཏོད་པ་འདི། ངེས་དོན་ཁོ་ན་ཡིན། དེ་ལྟར་རྡོར་བཟླས་འདི་ཏིང་ངེ་འཛིན་སྐྱེ་བ། བར་ཆད་སེལ་བ། ཚེ་སྲིང་བ་ལ་སོགས་ཀྱི་ཐབས་མཆོག་ཏུ་རྒྱུད་སྡེ་ཐམས་ཅད་དང་། མན་ངག་ཐམས་ཅད་ནས་འབྱུང་བ་ལགས་ཤིང་། འདི་ཀ་ལས་གཞན་པའི་བར་ཆད་སྲུང་ཐབས་གཞན་མི་འཚལ། འདི་ཀ་ལ་བརྩོན་པས་ཁྱབ།
རྡོར་བཟླས་བྱེད་ཚུལ་སྦྱོར་དྲུག་བཞིན་གྱི་རྗེས་ལ། ལམ་འབྲས་བཞིན་བྱས་ན་བོགས་འདོན་བཞིན་དུ་འགྱུར། འདིའི་དུས་སུ་ཁམས་འཛག་པ་བསྲུང་དགོས་པའི་དོན། རླུང་དང་ཐིག་ལེ་བསྲུང་ནུས་ན། བར་ཆད་ཀྱི་རིགས་ཐམས་ཅད་ཐུབ་པར་ངེས་པས་ཀྱང་ཐོབ་པ་ལགས། རྡོར་བཟླས་རླུང་ཁོ་ན་ལ་ཡིད་འཛིན་པ་དེ། དུས་འཁོར་རང་གི་དགོངས་པའང་ཡིན། སྔགས་དང་སྤེལ་ནས་བཟླས་པ་ཡང་། དེ་ནས་གསུང་། ཨཥྚ་ལ་བྱེད་ཚུལ་གཞན་མེད།
གནམ་གདོན་སྲུང་སེལ་ལ། རྡོར་བཟླས་ཀྱིས་ཀྱང་ཤིན་ཏུ་ཕན་མོད་ནའང་། གཙོ་ཆེར་ཁ་སང་གི་གདམས་ངག་དེ་ཀ་ཟབ་ཀྱིན་འདུག ས་གདོན་སེལ་བ་ལ་སྐྱབས་འགྲོ་སེམས་བསྐྱེད་ཁྱད་པར་བྱམས་སྙིང་རྗེ་ཡི་དམ་བསྒོམ་པ་ཅིས་ཀྱང་སྔོན་དུ་བཏང་། རྡོར་བཟླས་རང་བཞིན་པ་འདིས་ཀྱང་དྲོད་སྐྱེད་པ་དང་། གཞི་དེའང་དྲོད་ཡིན་པས་དེ་ལྟར་དྲོད་ཆེས་ན་གོང་བཞིན་བྱ། བྱང་སེམས་ཡེ་མི་ཉམས་པར་བྱ་བར་དུས་འཁོར་ནས་བཤད། ཕྲིན་ལས་སོ་གཉིས་རིམ་རིམ་མིན་དགུ་བཅུ་དྲུག་པོ་རྒྱུན་དུ་བྱེད། ས་སྐྱར་འདི་ཁོ་ན་བྱས་པས་ནད་ཐོན་པ་བྱུང་། ཐུན་མཚམས་སུ་ཆུ་གཏོར་གཏོང་བ་དང་།
བསྔོ་བ་བྱ། ཡང་ཞི་སོགས་ཀྱི་ལས་བསྒྲུབ་ཚུལ། རྒྱུད་འགྲེལ་གྱི་དགོངས་པ་ཁྲིད་ཡིག་ན་གསལ་པོ་བདོག འབྲས་མོ་པའི་ཁ་སིང་གི་སྒྲ་སྙན་གྱི་རྣམ་པ་དེ་ལའང་འདི་བྱས་རྒྱུན་དུ་ཚེ་དཔག་མེད་ཀྱང་བྱས་ན་དགའ་བས་བསྐུལ། གོང་དུ་སྨོས་པའི་དོན་རགས་རིམ་ངོ་སྤྲོད་དུ་བྲིས་བདོག་ཅིང་། རྒྱ་ཆེ་བར་རྒྱུད་སྡེ་རྣམས་དང་། ཁྱད་པར་དུ། དུས་འཁོར་སེམས་འགྲེལ་རྣམས་ལས་གསལ་བར་འབྱུང་བས། དེ་དག་གི་ཚིག་དོན་ལ་འདྲིས་པར་བྱ་བ་དང་། དེ་དག་གི་དོན་བརྩོན་པས་ཉམས་སུ་བླངས་པ་ལས་རྟོགས་པར་འགྱུར་བས།
སྤྱན་སྔ་བ་ལའང་དེ་བཞིན་དུ་སྙན་བསྐུལ་བ་དང་། ཉི་ཅག་ཀྱང་དེ་བཞིན་མཛད་འཚལ། སྤྱན་སྔ་བའི་མཚན་གྱི་སྒྲ་སྒྲོགས་གསུམ་ཀ་བཏུབ་པར་གདའ་ནའང་། འཇམ་དབྱངས་དང་མི་གཡོ་བ་གང་མོས་ལ་མཛོད། རྒྱུན་གྱི་བསྐྱེད་བཟླས་གཤིན་རྗེའི་གཤེད་པས། སྤྱིར་གྱིས་ཀྱང་བྱིན་རླབས་མྱུར་ཞིང་། བླ་མ་གོང་མའི་ཐུགས་དམ་ཡང་ཡིན་པས་བདེ་མཆོག་ཀ་འཐད། འདི་ལ་ཞི་ཁྲོ་གང་བྱས་ཀྱང་ཆོག་ཅིང་། གཉིས་ཀའང་ཡིན་ཨ་ར་པ་ཙ་ནའི་མ་ཤའི་སྦྱོར་བ་བྱེད་ཚུལ་འཇམ་དཀར་དང་འདྲ། དྷཱིཿའི་འོད་ཀྱི་དམིགས་པ་སྙིང་ཁའི་དེ་ལ་བྱེད་ཅིང་།
གཉིས་ཀ་ལ་གསལ་ན་གཉིས་ཀ་ལ་བཟུང་བས་ཁྱབ་ལ། རལ་གྲི་འཛིན་ཚུལ་བློ་ལ་གང་བདེ་བྱས་པས་ཆོག འདི་ཡི་བར་ཆད་སེལ་བའི་མི་གཡོ་བ་སྔོན་པོ་ཡིན་ཞིང་། རྗེས་ལ་དྷཱིཿའི་དམིགས་པ་དང་བཟླས་པ། རྗེ་པ་དང་། ཆོས་རྗེ་པ་གང་མོས་ཀྱི་ལུགས་སུ་བྱས་པས་ཁྱབ། བླ་མའི་རྣལ་འབྱོར་གྱི་ཚར་གསུམ་ཁུག་པ་ཞེས་པ་ནི། ཚར་གསུམ་ནི་གོ་སླ་ཞིང་། ཁུག་པ་ཞེས་པ་འཕྲོ་མི་གཅོད་པར་རྒྱུན་གཅིག་པོ་དེ་ལ་གསུམ་ག་བྱེད་ཟེར་བའི་ཚིག་ཡིན་པས། སྐུད་པ་གཅིག་ཁུག་པ་གསུམ་བྱེད་པ་ལ་འཕྲོ་མ་བཅད་པ་དགོས་པ་བཞིན་ལགས།
བླ་མའི་རྣལ་འབྱོར་གྱི་ཁྲིད་ལམ་འབྲས་ཀྱི་རྗེས་ལ་མི་བཏོན་པར་ཟུར་དུ་བྱེད་ན། ཡིག་བརྒྱའི་ཁྲིད་བྱེད་པ་ཤིན་ཏུའང་འཐད། ཆོས་རྗེ་པ་དང་། དམ་པ་རྒྱ་གར་རྨི་ལམ་དུ་མཇལ་བ་ཆོས་རེ་ཉན་པ་རྨིས་ནའང་། ཚིག་འབྲུ་མ་དྲན་པར་གདའ། དོར་ཞག སྤྱན་སྔ་བ་སྐུ་མཚམས་མཛད་ནས་ཉམས་མྱོང་སྐྱོང་བ་ཤིན་ཏུ་ལེགས་ཤིང་། ཁྱེད་ཀྱིས་ཀྱང་འཕྲལ་དུ་གསོས་འདེབས་པ་དང་། སྟབས་བདེ་ན་བླ་མ་དཔལ་སེང་བ་དེ་ཐོས་པ་དང་ཉམས་མྱོང་འབྲེལ་བ་གཅིག་འདུག་པ་དང་། རིན་པོ་ཆེ་པ་རང་དང་འདྲིས་པོ་འདུག་པས།
ཉམས་བསྡུར་དང་གསལ་འདེབས་བྱས་ན་དགའ་བ་གཅིག་མཆི། ལཱུ་ཧི་པའི་དཀྱིལ་ཆོག་རྗེ་པའི་དེ་ལས་འདོན་པ་དཔོད་པ་ཡིན་པས་ཡིག་ཆ་གཞན་ཆེར་མི་དགོས་ནའང་། དཱ་རི་ཀ་པའི་དཀྱིལ་ཆོག་དེ་བྱུང་ན་དགའ་བས་སྲིང་། སྦྱོར་དྲུག་གི་ངོ་སྤྲོད་འཕྲོ་དེ་ཅི་མྱུར་དུ་བྱས་ནས་འབུལ་བ་ལ་བསྐུར་བ་ཡིན་ཟེར་བ་ཞུས་མཛོད། ཟབ་མོའི་ལམ་ལ་གནད་ཀྱི་དྲི་བ་འདི། ། རིང་ན་གནས་ཀྱང་ཉེ་བའི་བསམ་པ་ཅན། ། ཐེག་པ་མཆོག་གི་བཤེས་གཉེན་ཡར་ལུང་པ། ། སེང་གེ་རྒྱལ་མཚན་ལྷག་བསམ་དགེ་བ་ཡིས། ཉེ་བར་བསྐུལ་ནས་བསོད་ནམས་ཀྱིས་སྨྲས་པའི། ། དགེ་བས་འགྲོ་ཀུན་ཕན་བདེ་འབྱུང་བའི་གནས། །
ཟབ་ལམ་རྡོ་རྗེའི་རྣལ་འབྱོར་རྟག་བརྟེན་ཏེ། ། མྱུར་དུ་དུས་ཀྱི་འཁོར་ལོའི་གནས་ཐོབ་ཤོག། །། ཤུབྷཾ།། །། PAGE * MERGEFORMAT 2 བླ་མ་དམ་པ། སྦྱོར་དྲུག་གི་སྔོན་འགྲོ་དང་སོར་སྡུད་བསམ་གཏན་གྱི་དྲིས་ལན། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
