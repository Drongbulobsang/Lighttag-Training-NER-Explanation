གསུང་འབུམ། བསོད་ནམས་རྒྱལ་མཚན།
པོད ༣༥
ཆོས་རྗེ་བླ་མ་དམ་པས་ཏ་དབེན་པའི་ཞུ་ལན་དུ་མཛད་པ།
༄༅། །ཆོས་རྗེ་བླ་མ་དམ་པས་ཏ་དབེན་པའི་ཞུ་ལན་དུ་མཛད་པ་བཞུགས་སོ།། ཏ་དབེན་པའི་ཞལ་སྔ་ནས་གསུང་ཡིག་བསྐུར་བ་ལེགས་པར་ཐེངས་ཤིང་། ཆོས་འབྱུང་གི་གཟིགས་རྟོག་མཛད་ནས། མ་བདེ་བའི་ཐད་གསུང་ཡིག་ཏུ་བཀོད་པ་གནང་བས་ཤིན་ཏུ་སྤྲོ་བར་མཆིས། དུས་བཞི་ཆུང་ངུ་བསྟན་པའི་གནས་ཚད་དུ་བཤད་པ་འདི་དུས་འཁོར་ཁོ་ནའི་ཁྱད་ཆོས་སུ་བཞག་ཅིང་། དེ་ལ་རྫོགས་ལྡན། གསུམ་ལྡན། གཉིས་ལྡན་གོང་དུ་སོང་། རྩོད་ལྡན་གྱི་ལྔ་སྟོང་བཞི་བརྒྱའི་ཆ་གསུམ་གྱི་སྟོང་བརྒྱད་བརྒྱ་པ་གཅིག་གོང་དུ་སོང་ནས། སྟོང་བརྒྱད་བརྒྱ་པ་གཉིས་པའི་སྐབས་སུ།
ཐུབ་པ་བྱོན་གཤེགས་པ་ཡར་བཅད་ལ་སྟོང་ཉིས་བརྒྱ་འདས། དེ་ནས་དྲུག་བརྒྱའི་བར་ལ་ཤཱཀྱའི་རྒྱལ་རབས་བདུན་འདས། དེ་ཡར་བཅད་ལ་སྟོང་བརྒྱད་བརྒྱ་པ་ཕྲག་གཉིས་སོང་། ཐུབ་པས་ཀླ་ཀློའི་ཆོས་རྒྱུན་བཅད་ཟེར་བ་དེ་དུས་ན་ཀླ་ཀློ་མེད་ཀྱང་། ཀླ་ཀློའི་ཆོས་འཚེ་བ་ཆོས་སུ་སྨྲ་བ་སོགས་ཡོད་དེ། མདོར་བསྡུས་གསུམ་པའི་འགྲེལ་པར། འདིར་ཀླ་ཀློའི་ཆོས་དང་རིག་བྱེད་ཀྱི་ཆོས་ལ་ཡང་ལྷ་དང་ཕ་མེས་ཀྱི་དོན་དུ་སྲོག་བཅད་པར་བྱ་བ་ཡིན་ལ། རྒྱལ་རིགས་ཀྱི་ཆོས་ལ་ཡང་ངོ་། ། ཞེས་དང་། དེ་ལྟར་རིག་བྱེད་ཀྱི་ཆོས་ཚད་མར་བྱས་ནས།
ཀླ་ཀློའི་ཆོས་ཡོངས་སུ་འཛིན་པར་འགྱུར་ཏེ། ཞེས་གསུངས་པས། ཀླ་ཀློ་དང་འདྲ་བའི་རིག་བྱེད་ཀྱི་ཆོས་ཡོད་པ་དེ་རྒྱུན་བཅད་པ་ལ་དགོངས་པ་ཡིན་ནམ་སྙམ་ལགས། སྲིད་པ་གསུམ་གྱི་བླ་མ་ཞེས་པ་ཤཱཀྱ་ཐུབ་པ་ལ་སྦྱར་དགོས་ཏེ། ལེའུ་དང་པོའི་མཇུག་གི་འགྲེལ་པར། དང་པོའི་སངས་རྒྱས་སུ་ནི་སྲིད་གསུམ་བླ་མ་ཤཱཀྱ་སེང་གེས། ཞེས་གསུངས་ཤིང་གཞན་གསལ་ཁ་མེད་པའོ། ། དེས་ན་སྲོག་གཅོད་སོགས་ཆོས་སུ་སྨྲ་བ་བཀག་ནས་དུས་ཀྱི་འཁོར་ལོ་རྩ་བའི་རྒྱུད་གསུངས་པའི་ཕྱིར་རོ། ། དེ་ནས་རྫོགས་ལྡན་གྱི་མགོ་བརྩམས་པ་ཡིན་ནམ་གསུང་བ་ལ། སྤྱིར་དུས་འཁོར་ནས་དུས་བཞིའི་རྣམ་གཞག་གསུམ་གསུངས་ཏེ།
དུས་བཞི་ཆེ་ཆུང་གཉིས། ཁྱད་པར་རྒྱལ་པོ་རྣམས་ཀྱི་ཆོས་ཀྱིས་ཁྱབ་པའི་ཆ་ཆེ་ཆུང་ལྔ་དུས་བཞིར་གཞག་པའོ། ། འདི་ནི་འོག་གི་གོ་སླར། ཆོས་ཀྱི་རྐང་པ་གཅིག་…པ་རྩོད་དུས་གཉིས་་་་་་ལྟར་གསུམ་་་་་་ལྡན་དང་ཆུ་གཏེར་་་་་་རྐང་པ་བཞི་རྫོགས་པ་རྫོགས་ལྡན་མིའི་རིགས་ཀྱི་རྒྱལ་པོ་དབྱེ་བ་མདའ་རོ་ཐུབ་པ་ལྔ་་་་་་ཤཱཀ་རིགས་བདུན་དང་འཇིག་རྟེན་ལ་སོགས་དབྱེ་བ་ཡིས། ། ཕྱེ་བ་མི་དབང་འཁོར་ལོ་ཅན་ནི་ས་གཞི་དག་ལ་འཁོར་ཏེ་རྣམ་ཤེས་ལྡན་པས་བཙལ་བར་བྱ། ། འཁོར་ལོ་ཅན་དང་ཕྱེད་ཅན་དུམ་བུ་ཅན་ནི་ཡུལ་གྱི་མི་བདག་ཕྱག་རྒྱའི་ལག་ནི་དེ་ནས་་་་་་ཤཱཀྱ་རིགས་བདུན་གཞན། ། ཕྱི་རོལ་ཏུ་ནི་དུས་ཀྱི་དབྱེ་བ་ངེས་པར་འགྱུར་ཏེ་ཇི་ལྟར་འཇིག་རྟེན་མགོན་གྱི་དེ་བཞིན་ནོ། ། ཞེས་པའོ། ། ཐ་མ་འདིའི་དབང་དུ་བྱས་པའི་རྫོགས་ལྡན་གྱི་མགོ་ཟུག་པ་ཡིན་ལ། དེ་ནས་དྲག་པོའི་ལོ་བརྒྱ་ཡན་ཆད་ཀྱིས་དེའི་དུས་བཞི་གཅིག་རྫོགས་པར་གསལ།
དུས་བཞི་ཆུང་ངུའི་རྩོད་དུས་ཀྱི་མཐར་སོན་ནོ། ། ལོ་སྟོང་བརྒྱད་བརྒྱ་ཐ་མ་འདིའི་མགོ་ཟུག་ནས་རིགས་ལྡན་རྣམས་ཀྱི་མགོ་ཟུག་པས། རིགས་ལྡན་ཉེར་དྲུག་པོའི་ཐོག་མ་ནས་དྲག་པོ་གཤེགས་པའི་བར་གྱི་དུས་ཚད་དང་ཡུན་ཇི་ཙམ་ཆོས་སྟོན་པའི་ཆོས་ཡིན་པས་དུས་བཞི་ཆུང་ངུ་རྫོགས་པ་དང་རྫོགས་ལྡན་གྱི་དེའི་མགོ་ནས་ལོ་ཇི་ཙམ་ཞིག་དྲག་པོ་བཞུགས་པའི་བསྟན་པ་གནས་པའི་དུས་ཀྱི་ཁྱད་པར་བསྟན་པ་ཡིན་ནོ། ། ཐུབ་པ་ནས་ལོ་བརྒྱད་བརྒྱ་ན་གྲགས་པ་གཤེགས་པ་བཅད་ནས་ལོ་ནི་བརྒྱད་བརྒྱ་རྣམས་སུ་ཚངས་པ་གཞག་པར་མཛད་ནས་འཁོར་ལོ་ཅན་ཡང་དེ་ཡི་གནས་སུ་འགྲོ་བར་འགྱུར། ། ཞེས་པའི་བདེ་བའི་གནས་སུ་འགྲོ་ཞེས་པ་འདིས་བསྟན་ཅིང་། གོ་སླར། དཔལ་ལྡན་རྒྱལ་པོའི་ཉི་མ་འགའ་ཞིག་དག་གིས་ཤམྦྷ་ལ་ཞེས་རབ་ཏུ་གྲགས་པའི་ཀ་ལཱ་པ། ། ཕྱོགས་བཞི་དག་ནི་རི་ཡིས་བསྐོར་ཞིང་མདའ་ཡིས་བསྒྱུར་བ་རྒྱ་ཡི་དཔག་ཚད་རྣམས་ཀྱི་ཚད་དུ་ནི། ། ལྷ་ཡི་དབང་པོ་རབ་མཆོག་མི་ཡི་བདག་པོར་བཞག་ནས་ཁྱོད་ནི་རང་གི་གནས་སུ་འགྲོ་བར་གྱིས། ། ཞེས་གསུངས་པ་དང་མཐུན་པའོ། །
དེའི་ཕྱིར་རྩ་རྒྱུད་ལོ་བརྒྱ། བསྡུས་རྒྱུད་ལོ་བརྒྱ་གསུངས་ནས་གྲགས་པ་གཤེགས་པར་འདོད་པ་ལགས། རིགས་ལྡན་མཐར་ནི་ཇི་སྲིད་བརྒྱ་ཕྲག་གཅིག་གི་ལོ་ཡི་གྲངས་ཀྱི་སྐྱེ་བོའི་ཚེ་རུ་རབ་ཏུ་འགྱུར། ། ཞེས་པ་དྲག་པོས་ཆོས་བསྟན་ནས་ཀླ་ཀློ་བཅོམ་པའི་བར་གྱི་དུས་ཚད་ཡིན་གྱི། སྐུ་ཚེ་ཧྲིལ་པོའི་ཚད་མིན་ཏེ། དེ་ཀའི་མཇུག་ཏུ། དེ་ལྟར་དུམ་བུ་ཐམས་ཅད་དུ་ཡང་དུས་བཞིའི་དུས་སུ་ཀླ་ཀློའི་ཆོས་ནི་རབ་ཏུ་འཇུག་པ་སྟེ། ། ལོ་ནི་བརྒྱ་དང་བརྒྱ་ཕྲག་གཅིག་ཏུ་ངེས་པར་གནས་ཏེ་དེ་ནས་ཀླ་ཀློའི་ཆོས་ནི་ཉམས་པ་འོ། ། ཞེས་གསུངས་ལ། ཀླ་ཀློ་བཅོམ་ནས་ལོ་ལྔ་བཅུ་བཞུགས་པར་ཡང་།
ཀླ་ཀློའི་ཚོགས་ནི་འཁོར་གྱི་སྐྱེ་བོ་དང་བཅས་རབ་ཏུ་བཅོམ་ནས་མི་ཡི་ལོ་ནི་བརྒྱ་ཕྱེད་ན། ། རིགས་ལྡན་གྲུབ་པར་འགྱུར་ཏེ། ཞེས་སོ། ། རིགས་ལྡན་གཞན་རྣམས་ཀྱིས་ལོ་དྲུག་ཅུ་དྲུག་ཅུར་ཆོས་བསྟན་པ་བཅད་པས་ལོ་སྟོང་བརྒྱད་བརྒྱ་ལ་བཅུ་ལུས་པ་རྩོད་དུས་ཀྱི་མཐར་ཆོས་ཀྱི་རྐང་པ་གཅིག་ཀྱང་མེད་པ་ཞེས་གསུངས་པ་ལ། དྲག་པོས་ཀླ་ཀློ་བཅད་ནས་ལོ་ལྔ་བཅུའི་བར་དུ་བཞུགས་པས་དེ་བར་ཆོས་མེད་པ་ནི་བྱར་མི་རུང་ཞིང་རྫོགས་ལྡན་ལ་ཐེ་དགོས། ཀླ་ཀློ་བཅོམ་པའི་བར་ནི་རྩོད་དུས་སུ་གཏོགས་དགོས་པར་འོས་མེད་ཀྱི་རིགས་པས་དྲག་པོ་གདན་སར་མ་བྱོན་པའི་གོང་། རྣམ་རྒྱལ་འདས་པའི་བར་གདན་ས་སྟོངས་པ་ལོ་བཅུ་བྱུང་བར་བསྒྲིག་དགོས་སྙམ་ལགས། ཚངས་པ་ལ་སོགས་མི་རྣམས་ལོ་ནི་བརྒྱ་ཕྲག་བཅོ་བརྒྱད་དང་ལྡན་འདི་དག་མི་རྣམས་དག་གི་ཚེ། ཞེས་པ་སྔར་དེ་དུས་ཀྱི་མིའི་ཚེ་ཚད་དུ་མཛད་ཀྱང་། འདིའི་གནས་པའི་སྐབས་སུ།
འཁོར་ལོ་བསྒྱུར་བ་ཆེན་པོ་ལ་སོགས་པའི་རིགས་ལྡན་གྱི་མཐར་ཐུག་པར་མི་རྣམས་མཆོག་ཚེའི་ངོ་བོ་ཉིད་ཀྱིས་གནས་པ། ཞེས་སྨོས་པ་དང་། ཐུབ་པ་གཤེགས་ནས་ལོ་དྲུག་བརྒྱ་ན་གྲགས་པ་བྱོན། དེ་གཤེགས་ནས་ལོ་བརྒྱད་བརྒྱ་ན་ཀླ་ཀློ་བྱུང་། དེ་ཀླ་ཀློ་སྦྲང་རྩི་ཡིན། ཀླ་ཀློ་ལོ་བརྒྱད་བརྒྱ་ན་ཉམས། དེ་ནས་རྫོགས་ལྡན་མགོ་འཛུགས་པས་རིགས་ལྡན་རྣམས་ཀླ་ཀློ་རྫོགས་ནས་འབྱོན་པར་ནི་མ་བཤད་པས། མི་ཕལ་པ་ལས་རིགས་ལྡན་འདི་ཚོ་སྐུ་ཚེ་ཐུང་བ་ལས་མི་འབྱུང་བའི་ཕྱིར། མི་སྤྱིའི་ཚེ་ཚད་དུ་བྱེད་པ་འདི་མི་རིགས་པ་འདྲ་ལགས། དུས་འཁོར་བྱོན་ནས་ཤིང་འབྲུག་ཐེ་བ་ཡན་ཆད་ལ་ལོ་སྟོང་དགུ་བརྒྱ་སོ་དགུ་སོང་སྟེ།
རྒྱུད་གསུངས་ནས་ལོ་གཅིག་ན་ཐུབ་པ་གཤེགས། དེ་ནས་ལོ་དྲུག་བརྒྱ་ན་འཇམ་དཔལ་བྱོན། ཉིས་བརྒྱ་བཞུགས། དེ་ནས་སུམ་བརྒྱ་གོ་བདུན་སོང་བ་ན་མེ་མཁའ་རྒྱ་མཚོའི་མགོ་ཟུག དེ་ནས་ལག་པ་གདེངས་ཅན་ཟླ་བ་ན་རྒྱལ་དཀའི་རྩིས་མགོ་བརྩམས། དེ་ནས་ཉིས་བརྒྱ་ཉེར་གཅིག་ན་མེ་མཁའ་རྒྱ་མཚོ་རྫོགས། དེ་ནས་དྲུག་ཅུ་རེ་ལྔ་དང་སོ་བརྒྱད་ཤིང་འབྲུག་ཐེ་བ་ཡན་ཆད་ཀྱིས་སོང་བས། ཐུབ་པ་གཤེགས་ནས་ལོ་སྟོང་དགུ་བརྒྱ་སོ་བརྒྱད། རྩ་རྒྱུད་གསུངས་ནས་སྟོང་དགུ་བརྒྱ་སོ་དགུ་སོང་བ་ལགས་པས་འདི་བཞིན་ཡི་གེར་མ་བྱུང་བ་རྣམས་འཆོས་པར་ཞུ། གཟའ་ལྔ་མ་སྟོངས་གསུང་བ་དེ་མེད་པར་བདོག་པས།
ལོ་ཟླ་ཞག་འདི་ལ་གཟའ་ལྔ་ཀུན་སྟོང་པའི་ཕྱིར་འདི་ཉིད་དམ། ཡང་ན་འདིའི་གསལ་ཞག་གམ་ཚེས་ཞག་གང་རུང་འཇུག་པར་ཞུ། ལོ་ཟླ་ནི། འདི་ལ་ཟླ་ལྷག་ཟླ་བའི་ཆོ་ག་བཞིན། བྱས་པས་ཡོང་བར་བདོག ཐུབ་པའི་མངལ་ཟླ་མེད་པར་གདའ་བས་ལུང་ལྟར་ན། ཟད་པ་མེ་སྟག་གི་དབྱར་འབྲིང་གི་ཚེས་བརྒྱད་ལ་ལྷུམས་སུ་ཞུགས་པ་བྱུང་། མེ་ཡོས་ཀྱི་ས་གའི་ཡར་ངོའི་རྒྱལ་ལ་བལྟམས་པའམ། རྒྱ་རོལ་ལྟར་ན། ས་གའི་ཉ་ལ་ལྷུམས་སུ་ཞུགས།
ཁྲ་ཟླའི་སྐར་མ་རྒྱལ་ལ་བབ་པ་ལ་བལྟམས་ཟེར་དགོས་པར་གདའ་ལགས། དེ་ནས་རྩ་རྒྱུད་ལུང་ལྟར་ན་བརྒྱད་ཅུའི་མགོ་ལ་གསུངས་པས་མི་ཟད་པ་མེ་ཁྱིའི་ནག་ཉ་ལ་གསུངས། རྒྱ་རོལ་ལྟར་ན། དེ་བས་ལོ་གཅིག་གིས་འཕྱི་བ་མ་བྱས་ན་ལོ་རིལ་པོ་མི་ཚང་ཞིང་། ཐུབ་པས་དགུང་ལོ་བརྒྱད་ཅུ་རིལ་པོ་ཐུབ་པ་འདི་མདོ་རྣམས་ན་གསལ་བར་གདའ་ལགས། རྩ་རྒྱུད་གསུངས་ནས་ལོ་དྲུག་བརྒྱ་འདས་པ་ཞེས་པ་ལ། དྲུག་བརྒྱ་དང་གཅིག་འདས་པ་ཟེར་དགོས་པ་གདའ་ལགས། ཨ་ཏྲ་ནས་སྦྲང་རྩིའི་བློ་གྲོས་ཀྱིས་བྱེད་རྩིས་བརྩམས་པའི་བར་ཀླ་ཀློའི་ཆོས་བསྟན་པ་ལ་མི་ཐེ་སྟེ། དེ་ནས་ལོ་བརྒྱད་བརྒྱ་ན་ཀླ་ཀློའི་དུས་སོ་ཞེས་པའི་ཀླ་ཀློ་སྦྲང་རྩིའི་བློ་གྲོས་ཡིན་པའི་ཕྱིར་ཏེ། འགྲེལ་པར།
གསུམ་པ་ལྷག་པའི་བཞི་བརྒྱའི་ལོ་ཡི་ཕུང་པོ་ལ་དེ་ཡིས་བསྲེས་པ་ནི་ཀློ་ཀློའི་ལོར་རབ་ཏུ་གྲུབ་སྟེ། ཀླ་ཀློ་ནི་སྦྲང་རྩིའི་བློ་གྲོས་ཏེ། རཧྨ་ཎའི་འཇུག་པ་ཀླ་ཀློའི་ཆོས་སྟོན་པ་པོ་ཀླ་ཀློ་སྟག་གཟིག་རྣམས་ཀྱི་བླ་མ་དང་རྗེ་བོའོ། ། ཀླ་ཀློའི་དབང་པོའི་ལོ་ནི་ལག་པ་གདེངས་ཅན་ཟླ་བས་དམན་པ་སྟེ། ཤམྦྷ་ལའི་ཡུལ་དུ་རིགས་ལྡན་རྒྱལ་དཀའི་དུས་ཀྱི་ལོའོ་ཞེས་པས། ལོ་མེ་མཁའ་རྒྱ་མཚོ་ན་སྦྲང་རྩི་བྱུང་བྱེད་རྩིས་བརྩམས། ཁོའི་ཆོས་དར་བ་ན་ཀླ་ཀློའི་ཆོས་དར་བ་ཞེས་ཟེར། གོང་དུ་དེ་ལས་གོང་དུ་ཉིས་བརྒྱ་ཉེར་གཅིག་ན་རྒྱལ་དཀའི་རྩིས་མགོ་བརྩམས། དེ་ལས་ཀྱང་ལག་པ་གདེངས་ཅན་ཟླ་བ་ན་ཀླ་ཀློ་དང་པོ་ཨ་ཏྲ་བྱུང་ཡང་ཀླ་ཀློ་སྔ་མ་འདི་རྣམས་རང་གི་ཡུལ་དུ་བྱུང་གི། ཆུ་བོ་ཤཱི་ཏའི་ལྷོར་མ་བྱུང་ལ།
སྦྲང་རྩིའི་དུས་སུ་དེར་བྱུང་བས་དེའི་མཚམས་འཛིན་པར་གདའ་ལགས། ཡང་སྟོང་བརྒྱད་བརྒྱ་ལ་གྲགས་པའི་ཉིས་བརྒྱ། དྲག་པོའི་བརྒྱ། གཞན་རིགས་ལྡན་ཉེར་བཞིའི་དྲུག་ཅུ་དྲུག་ཅུ་བསྡོམས་པས་སྟོང་བདུན་བརྒྱ་བཞི་བཅུ་འབྱུང་སྟེ། སྟོང་བརྒྱད་བརྒྱ་ལ་དྲུག་བཅུས་དམན་པ་རིགས་ལྡན་རྣམས་ཀྱིས་ཀློ་ཀློའི་ཆོས་རྒྱུན་བཅད་པའི་ཕྱིར། ཆོས་སྟོན་པའི་དུས་ཚད་དུ་གསུངས་ཏེ། ཚངས་པ་སོགས་ལ་མི་རྣམས་ལོ་ནི་བརྒྱ་ཕྲག་བཅོ་བརྒྱད་དང་ལྡན་འདི་དག་མི་རྣམས་དག་གི་ཚེ། ། དེ་ཡི་ཕྱེད་ནི་འོད་སྲུངས་ཀྱི་འོ་རབ་མཆོག་ས་ཡི་དཔལ་ལྡན་མི་ཡི་སེང་གེའི་ཕྱེད། ། དྲུག་ཅུས་དམན་པ་དེ་བཞིན་ཉིད་དུ་དུས་བཞི་སོ་སོའི་དུས་སུ་མི་ཐུང་སོགས་ལ་འཕྲོག་བྱེད་ཀྱི། ། རིགས་ལྡན་མཐར་ནི་ཇི་སྲིད་བརྒྱ་ཕྲག་གཅིག་གི་ལོ་ཡི་གྲངས་ཀྱི་སྐྱེ་བོའི་ཚེ་རུ་རབ་ཏུ་འགྱུར། །
ཞེས་སོ། ། དེ་ལ་མཐའ་ཡས་ཀྱི་བཞི་བཅུ། དེ་མར་བཅད་རྣམ་རྒྱལ་ཡར་བཅད་ཀྱི་དྲུག་ཅུ་པ་བཅུ། དྲག་པོའི་བརྒྱ་སྟེ་བསྡོམས་པས་ལོ་སྟོང་བདུན་བརྒྱ་བཞི་བཅུ་པོ་འདི་ཀླ་ཀློའི་ཆོས་གནས་ཚད་དེ། དྲུག་ཅུས་དམན་པ་ཞེས་པ་ཀླ་ཀློ་བྱུང་ནས་གནས་ཚད་བརྒྱད་བརྒྱ་པོ་འདི་ལ་དམན་པ་འདྲ་བར་འདུག་སྙམ་ལགས། བོད་དང་མཐུན་པའི་རྩིས་གཞི་གྱིས་གསུང་བ། ལོངས་སྐབས་བྱུང་ན་བགྱིས་ནས་འབུལ་བར་ཞུ། ལག་པས་བསྒྱུར་བའི་དུས་ཀྱི་བུ་དང་ཚ་བོ་དག་ནི་འདས་གྱུར་པ་ཞེས་པའི་སྐབས་སུ། བཞི་པ་གཉིས་ཀྱིས་བསྒྱུར་བས་བརྒྱད་པ་ཤིན་ཏུ་བཟང་གི་བུ་རྒྱ་མཚོ་རྣམ་རྒྱལ་དང་། ཚ་བོ་ཉི་མ་དང་།
དག་ཅེས་གཉིས་ཚིག་སྨོས་པས་དེའི་ཡང་ཚ་བོ་ཟླ་འོད་ནི་འདས་པར་ཞེས་པར་བསྒྱུར་དགོས་པར་གདའ་བས་བསྒྱུར་བ་ཞུ། གཞན་བསྒྱུར་རྒྱུ་བྱུང་བ་རྣམས་རིམ་པས་བསྐུར་བས་དེ་བཞིན་བསྒྱུར་བ་ལགས། མདོར་ན་མ་བདེ་ཞིང་འགལ་བའི་ཆ་གང་སྣང་སྔར་བཞིན་གསུང་ཡིག་ཏུ་བཀོད་དེ་བསྐུར་བ་དང་། གཞན་ཡང་འཐད་ཆ་གང་སྣང་ཡང་དེ་བཞིན་ནོ། ། གཡེང་བ་སྣ་ཚོགས་རྒྱ་མཚོའི་མཚོ་འཇིངས་ནང་ཞུགས་ཀྱང་། ། གཡེང་བའི་རླབས་ཀྱིས་གཡོ་བ་མེད་པར་ལེགས་བཤད་དོན། ། རྣམ་པར་དཔྱོད་པའི་བརྩོན་པ་ཆེན་པོས་དུས་རྣམས་ཀུན། ། འདའ་བར་མཛད་ལའང་བདག་ཅག་རྗེས་སུ་ཡི་རང་ཞིང་། ། བར་དང་བར་མ་ཐ་མའི་རིགས་ཀྱི་ལེགས་བཤད་གང་། ། དམ་པའི་གསུང་བཞིན་ཁེངས་པ་མེད་པར་གཟུ་བོའི་བློས། །
གུས་དང་བཅས་པས་བློ་གྲོས་སྤྱི་བོས་ལེགས་མཆོད་ན། ། ཆགས་སྡང་དབང་གིས་འདོར་ཞིང་དམོད་པར་ག་ལ་ཞིག ། གཅིག་ཞུས། ཤུ་བྷཾ།། །། PAGE * MERGEFORMAT 2 བླ་མ་དམ་པ། ཏ་དབེན་པའི་ཞུས་ལན་དུ་མཛད་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
