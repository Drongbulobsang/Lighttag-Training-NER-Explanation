གསུང་འབུམ། བསོད་ནམས་རྒྱལ་མཚན།
པོད ༣༦
ཡར་ལུངས་སྣེ་གདོང་དུ་གུ་ཤྲཱི་ཆེན་པོའི་ཆོས་འཁོར་དུས་ཀྱི་བསྟན་རྩིས།
༄༅། །ཡར་ལུངས་སྣེ་གདོང་དུ་གུ་ཤྲཱི་ཆེན་པོའི་ཆོས་འཁོར་དུས་ཀྱི་བསྟན་རྩིས་བཞུགས་སོ།། ཨོཾ་སྭ་སྟི། ཤེས་བྱའི་མཁའ་ལ་དོན་གྱི་དེ་ཉིད་གཟིགས། ། ཀུན་མཁྱེན་སྐྱོབ་པའི་གཙོ་ལ་ཕྱག་བྱས་ཏེ། ཐུབ་པའི་བསྟན་པ་ཇི་ལྟར་གནས་པའི་ཚུལ། ། མདོ་ཙམ་བཤད་ཀྱིས་ཤེས་ལྡན་གུས་པས་ཉོན། ། དེ་ལ་འདིར་ཐུབ་པའི་བསྟན་པ་དུས་ཇི་ཙམ་གྱི་བར་དུ་གནས། ཆུ་མོ་གླང་འདི་ཡར་བཅད་ལ་ཐུབ་དབང་མྱ་ངན་ལས་འདས་ནས་ལོ་ཇི་ཙམ་ཞིག་སོང་ཞེ་ན། སྤྱིར་བསྟན་པ་ལོ་ལྔ་བརྒྱ་ཕྲག་བཅུར་གནས་པའི་ལུགས་ཐུན་མོང་བ་དང་། ཁྱད་པར་དུས་ཀྱི་འཁོར་ལོའི་ལུགས་གཉིས་སུ་ངེས་པ་ལས།
ཐུན་མོང་གི་དབང་དུ་བྱས་ན་ཡང་། རྒྱའི་རྒྱལ་རབས་དང་། ལིའི་རབས་དང་། རྒྱ་གར་གྱི་རྒྱལ་པོའི་རབས་ལས་འབྱུང་བའི་ཚུལ་གསུམ་མཆིས་པ་ལས། རྒྱ་དང་ལིའི་རབས་ལས་འབྱུང་ཚུལ་ལ་མཐའ་གཅིག་པའི་ངེས་པ་མི་སྣང་། རགས་པ་ཙམ་གྱི་དབང་དུ་བྱས་ན། སྟོན་པ་འདས་ནས་དིང་སང་གི་ལོ་འདི་ཡར་བཅད་ལ་ཉིས་སྟོང་ཉིས་བརྒྱ་ང་དྲུག་སོང་བ་ཡིན་ཞིང་། དེ་ལྟའི་གླང་ལོ་འདི་ང་བདུན་པ་ཡིན་ནོ། ། རྒྱ་ནག་གི་ཙནྡན་ཇོ་བོའི་ལོ་རྒྱུས་ལྟར་ན། ལོ་ཉིས་སྟོང་ཉིས་བརྒྱ་དང་བཅུ་སོང་ཟེར་ཡང་།
ལོ་སྙིང་མི་འགྲིག་པ་མང་པོ་སྣང་བ་དང་། ཐུབ་དབང་མྱ་ངན་ལས་འདས་ནས་ལོ་ཉིས་སྟོང་འདས་པ་ན་བོད་འདིར་བསྟན་པ་འབྱུང་བ་གསུངས་ཀྱང་། བོད་ཀྱི་རྒྱལ་པོ་གང་གི་རིང་ལ་བྱུང་གི་རྣམ་གཞག་གསལ་བ་མི་སྣང་བས། དེ་གཉིས་བཏང་སྙོམས་སུ་བྱས་ཏེ། རྒྱ་གར་བའི་ལུགས་བརྗོད་ན། ཆོས་ཀྱི་རྗེ་པས་ལུགས་ཆེན་པོ་ཞེས་བྱ་བའི་བསྟན་བཅོས་ལས། གཡུལ་བརྟན་འོག་ཏུ་ཉིས་སྟོང་ལོན། ། དགའ་བྱེད་འོག་ཏུ་བརྒྱད་བརྒྱ་སྟེ། ། ཟླ་སྲུང་ཉིས་བརྒྱ་སུམ་ཅུ་གཅིག ། བརྗེད་མངས་བདུན་བརྒྱ་ཉི་ཤུ་བཞི། །
བསགས་ནས་བརྒྱད་བརྒྱ་བཅུ་རྩ་བཞི། ། གོ་ཆ་ཉིས་བརྒྱ་བཞི་བཅུ་གཉིས། ། ཞེས་འབྱུང་བས། སྐྱབས་སེང་གི་བུ་ལྔའི་གཅེན་གཡུལ་ངོར་བརྟན་པ་ཞེས་བྱ་བས་ལོ་བཅོས་ནས་ཉིས་སྟོང་ཉིད་ཉེ་བའི་ཚེ་ཐུབ་དབང་བྱོན། དེ་བྱི་བ་ལོ་ཡིན་ཞེས་འདོད་པ་ཡོད་ཀྱང་། དེ་ལྟར་མ་ཡིན་པས། རབ་བྱུང་གི་ལོ་དཔྱིད་ཐ་ས་གའི་ཚེས་བརྒྱད་རྒྱལ་ཕུར་འཛོམ་པ་ལ་བལྟམས་ཏེ། གཞུང་དམ་པར། བཅོམ་ལྡན་འདས་ཟླ་བ་གང་ལ་བཙས་པ་ལགས། ཁྱིམ་བདག་དཔྱིད་ཟླ་ཐ་ཆུང་ལའོ། །
ཞེས་སོ། ། རྒྱ་རོལ་ཏུ། དགེ་སློང་དག་དེ་ལྟར་དགུན་འདས་ཏེ་དཔྱིད་ཟླ་ཐ་ཆུང་གི་སྐར་མ་ས་ག་ལ་བབས་པ། དུས་རྣམས་ཀྱི་དམ་པ་ལ་ཤིང་རྣམས་ཀྱི་ལོ་མ་རྒྱས་ཤིང་། མེ་ཏོག་མཆོག་ཏུ་རྒྱས་ནས་གྲང་དྲོ་དང་མུན་པ་དང་རྡུལ་མེད་ཅིང་ས་གཞི་སྔོ་གཞོན་ནུ་སྐྱེས་པས་ཁེབས་པར་གནས་པའི་ཚེ། འཇིག་རྟེན་གསུམ་གྱི་གཙོ་བོ་འཇིག་རྟེན་གསུམ་གྱིས་མཆོད་པས་དུས་ལ་བབ་པའི་ཚོད་ལ་རྣམ་པར་གཟིགས་ནས་སྐར་མ་རྒྱལ་གྱི་དུས་ཡུམ་གསོ་སྦྱོང་བླངས་པའི་རུམ་དུ་བྱང་ཆུབ་སེམས་དཔའ་དགའ་ལྡན་གྱི་གནས་དམ་པ་ནས་འཕོས་ཏེ། དྲན་ཅིང་ཤེས་བཞིན་དུ་གླང་པོའི་ཕྲུ་གུ་ཐལ་དཀར་མཆེ་བ་དྲུག་དང་ལྡན་པ། མགོའི་ཁ་དོག་སྲིན་བུ་ལྷམ་བུ་ཆུ་གཤེར་གྱི་མདོག་ལྟ་བུ། མཆེ་བ་ལ་གསེར་འཚིག་པ། ཡན་ལག་དང་ཉིང་ལག་ཐམས་ཅད་དང་ལྡན་པ།
དབང་པོ་ཉམས་པ་མེད་པར་བྱས་ཏེ་མའི་གློ་གཡས་པ་ནས་ཞུགས་སོ། ། ཞེས་ས་ག་ལ་ལྷུམས་སུ་ཞུགས་པར་བཤད་མོད། མདོ་འདིར། ཚེས་བཅོ་ལྔའི་ཟླ་བ་ཉ་བ་སྐར་མ་རྒྱལ་བའི་དུས་སུ་ཞེས་འབྱུང་བས་ལུང་འདི་མ་དག་པས་བརྟག དེས་ན་འདུལ་བ་ལུང་ཉིད་བཙན་པར་བྱའོ། ། དེ་ལྟར་ས་ག་ལ་བལྟམས་ནས་དགུང་ལོ་བརྒྱད་ཅུ་སོང་བ་ཐམས་ཅད་འདུལ་གྱི་ལོའི་ནག་ཉ་ལ་མྱ་ངན་ལས་འདས་ཏེ། མྱ་ངན་ལས་འདས་ཆེན་དུ། བཅོམ་ལྡན་འདས་དཔྱིད་ཟླ་འབྲིང་པོའི་ཚེས་བཅོ་ལྔའི་ཉིན་པར་ཡོངས་སུ་མྱ་ངན་ལས་འདའ་བར་གཤེགས་སུ་ཉེ་བ་ན། ཞེས་གསུངས་པས་སོ། ། དེ་ནས་བཟུང་སྟེ་ལོ་བརྒྱ་སོ་བདུན་ལ་རྒྱལ་པོ་དགའ་བྱེད་བྱུང་ངོ་། །
དེས་ལོ་བཅོས་ནས་བརྒྱད་བརྒྱ་ན་རྒྱལ་པོ་ཟླ་སྲུང་དེས་ལོ་བཅོས་ནས་ཉིས་བརྒྱ་སོ་གཅིག་ན་རྒྱལ་པོ་བརྗེད་མངས། དེས་ལོ་བཅོས་ནས་བདུན་བརྒྱ་ཉེར་བཞི་པ་ནས་འཕྲོ་བཟུང་སྟེ། བརྒྱད་བརྒྱ་བཅུ་བཞི་ལོན་པ་ན་བལ་བོར་རྒྱལ་པོ་འོད་ཟེར་གོ་ཆ། དེས་ལོ་བཅོས་ནས་ཉིས་བརྒྱ་ཞེ་གཉིས་སོང་བ་ན་བོད་ཀྱི་རྒྱལ་པོ་ཁྲི་གཙུག་ལྡེའུ་བཙན་བྱུང་སྟེ། ཆུ་ཕོ་སྟག་ལ་རྒྱ་དང་མཇལ་འདུམས་བྱས། དེ་ནས་ལོ་གྱ་བཞི་སོང་བ་ཤིང་མོ་གླང་གི་ལོ་ལ་མངའ་བདག་དཔལ་འཁོར་བཙན་གྱིས་ཡབ་ཀྱི་འདད་བྱས། དེ་ནས་ལོ་ཉིས་བརྒྱ་དང་དྲུག་སོང་བ་ལྕགས་ཕོ་སྟག་ལ་རྔོག་ལོ་ཙཱ་བའི་འདད་བྱས། དེ་ནས་ལོ་བརྒྱ་དང་བདུན་སོང་བ་མེ་ཕོ་བྱི་བའི་ལོ་ལ་རྗེ་བཙུན་ཆེན་པོ་གྲགས་པ་རྒྱལ་མཚན་པ་བདེ་བར་གཤེགས། དེ་ནས་ལོ་དྲུག་ཅུ་རེ་གཅིག་སོང་བ་མེ་མོ་གླང་ལོ་ལ་བླ་མ་འཕགས་པས་ཆུ་མིག་ཆོས་འཁོར་མཛད། དེ་ནས་ལོ་བཞི་བཅུ་ཞེ་ལྔ་སོང་བ་ཆུ་ཕོ་ཁྱིའི་ལོ་ལ་བླ་མ་ཏི་ཤྲི་ཆེན་པོ་ཀུན་དགའ་བློ་གྲོས་རྒྱལ་མཚན་དཔལ་བཟང་པོ་གོང་ནས་དབུས་གཙང་དུ་བསྙེན་རྫོགས་ལ་བྱོན།
དེ་ནས་ད་ལོ་ཡར་བཅད་ལ་ལོ་ལྔ་བཅུ་ང་གཅིག་སོང་ཞིང་། ང་གཉིས་པའི་སྟེང་ན་ཡོད་པ་ཆུ་མོ་གླང་གི་ལོ་ལ་ཚོགས་གཉིས་རྣམ་པར་དག་པའི་སྟོབས་ལས་ཉེ་བར་བསྐྲུན་པའི་མཆོག སྡེ་སྣོད་རིན་པོ་ཆེའི་དཔལ་ཉེ་བར་འཛིན་ཅིང་། དད་པ་དང་སྙིང་རྗེ་དང་བྱང་ཆུབ་ཀྱི་སེམས་ཀྱིས་ཆབ་སྲིད་ཆོས་བཞིན་དུ་ཉེ་བར་སྐྱོང་བ། ཀོན་ཏིང་གུ་ཤྲི་ཤཱཀྱ་རྒྱལ་མཚན་དཔལ་བཟང་པོ་ཞེས་ཡོངས་སུ་གྲགས་པ། རྗེ་རིན་པོ་ཆེའི་གདུང་རབས་ལྔ་པར་བྱོན་པ་དེ་ཉིད་ཀྱིས། སྔོན་གྱི་རྒྱལ་བློན་བྱང་ཆུབ་སེམས་དཔའ་རྣམས་དང་། སྟོབས་ཀྱི་འཁོར་ལོ་སྒྱུར་བའི་ཧོར་གྱི་རྒྱལ་པོ་རིམ་པར་བྱོན་པ་རྣམས་ཀྱི་སྲོལ་བཟང་པོ་རྗེས་སུ་སྐྱོང་ཞིང་། བསྟན་པ་འཛིན་པ་རྣམས་ལ་ཕུ་དུད་དུ་བཀུར་བས་དགྱེས་པ་བསྐྱེད་པ་དང་། བསྟན་པ་རིན་པོ་ཆེ་ཕྱོགས་ཀུན་ཏུ་རྣམ་པར་གསལ་བར་བྱ་བའི་ཕྱིར།
དབུས་གཙང་གི་ཆོས་སྡེ་ཆེན་པོ་རྣམས་སུ་བསྙེན་ཅིང་བཀུར་བ་ལས། ཁྱད་པར་ཡར་ལུང་གི་སའི་ཆ། བོད་འབངས་ཡོངས་ཀྱི་རྗེ་གཉའ་ཁྲི་བཙན་པོ་བྱོན་པའི་ལྗོངས་སུ། དབུས་ཕྱོགས་ཀྱི་དགེ་བའི་བཤེས་གཉེན་སྡོམ་བརྩོན་སྡེ་སྣོད་དང་རྒྱུད་སྡེ་འཛིན་པ་ཇི་སྙེད་མཆིས་པ་རྣམས་སྤྱན་དྲངས་ནས། ཐེག་པ་ཆེ་ཆུང་གི་ཆོས་ཀྱི་འཁོར་ལོ་རྒྱ་ཆེན་པོ་བསྐོར་ཞིང་། འགལ་འབྲེལ་གྱི་གནད་གཏན་ལ་ཕབ་སྟེ། ཆོས་དང་ཟང་ཟིང་གི་སྦྱིན་གཏོང་རྒྱ་ཆེན་པོས་ཚིམ་པར་མཛད་པ་ཡིན་ནོ། ། དེའི་ཚེ་བསྟན་པ་ལྔ་བརྒྱ་ཕྲག་བཅུར་གནས་པའི་ལུགས་ཀྱི་ལུང་གི་དུས་གསུམ་ལས་མངོན་པ་སྤྱོད་པའི་དུས་འདས་ཏེ། མདོ་སྡེ་སྤྱོད་པའི་དུས་ལས་ལོ་གཉིས་རྫོགས་ནས་ལྷག་མ་བཞི་བརྒྱ་གོ་བརྒྱད། འདུལ་བའི་དུས་ལྔ་བརྒྱ་པ་ཕྲག་གཅིག་སྟེ།
བསྟན་པ་མཚན་ཉིད་པ་ལོ་དགུ་བརྒྱ་གོ་བརྒྱད། རྟགས་ཙམ་འཛིན་པ་ལྔ་བརྒྱ་པ་ཕྲག་གཅིག་སྟེ། སྟོང་བཞི་བརྒྱ་གོ་བརྒྱད་སླན་ཆད་འབྱུང་བ་ཡིན་ནོ།། །། དཔལ་དུས་ཀྱི་འཁོར་ལོའི་ལུགས་ལྟར་ན། སྟོན་པ་རབ་བྱུང་དཔྱིད་ཐའི་ས་གའི་ཟླ་བ་ལ་བལྟམས། དགུང་ལོ་དོན་དགུ་བཞེས་པ་མེ་ཕོ་ཁྱིའི་ནག་ཉའི་དུས་ལ་འབྲས་སྤུངས་སུ་རྩ་རྒྱུད་གསུངས། མེ་མོ་ཕག་གི་ནག་ཉའི་བཅོ་ལྔའི་མཐར་མྱ་ངན་ལས་འདས། དྲི་མེད་འོད་དུ། འཇམ་པའི་དབྱངས་ཀྱང་མྱ་ངན་ལས་འདས་ནས་ལོ་དྲུག་བརྒྱ་ན་ཞེས་གསུངས་པས། དེ་ནས་ལོ་དྲུག་བརྒྱ་ན་རྒྱལ་པོ་འཇམ་དཔལ་གྲགས་པ་བྱོན།
ལོ་བརྒྱར་རྩ་རྒྱུད་གསུངས། དེ་ལ་མི་མཐུན་པ་མེད། དེ་ནས་བསྡུས་རྒྱུད་བསྡུས་ཏེ་གསུངས་ནས་གཤེགས་པའི་བར་ལ་ལོ་བརྒྱ་སོང་སྟེ། བསྡུས་རྒྱུད་དུ། རྫོགས་ལྡན་མཚམས་སུ་ཀླ་ཀློའི་ཆོས་རྣམས་མཐའ་དག་སྲིད་པ་གསུམ་གྱི་བླ་མ་དག་གིས་བཅད་བྱས་ཏེ། བཅད་ནས་ལོ་ནི་བརྒྱད་བརྒྱ་རྣམས་སུ་ཚངས་པ་གཞག་པ་མཛད་ནས་བདེ་བའི་གནས་སུ་འགྲོ་བར་འགྱུར། ། ཞེས་གསུངས་པས་སོ། ། དེ་ནས་ལོ་བརྒྱད་བརྒྱ་ན་ཀླ་ཀློའི་དབང་པོ་སྦྲང་རྩིའི་བློ་གྲོས་བྱུང་། མུ་སྟེགས་ཀྱི་ཉུང་ངུའི་བྱེད་རྩིས་བརྩམས་ལ། དེ་མ་བྱུང་བའི་ལོ་ཉིས་བརྒྱ་ཉེར་གཅིག་གི་གོང་དུ་རྒྱལ་དཀས་ཤམྦྷ་ལར་ཉུང་ངུའི་བྱེད་རྩིས་བརྩམས།
དེའི་དུས་ཀྱི་རྩིས་འཕྲོ་གཅིག་པའི་ལོའི་དྷྲཱུ་བ་ཡིན་ལ། དེ་ནས་དིང་སང་ཆུ་ཕོ་བྱི་བ་ཡར་བཅད་ལ་ལོ་ལྔ་བརྒྱ་དྲུག་ཅུ་རྩ་བདུན་སོང་སྟེ། དེ་རྣམས་བསྡོམས་པས་ལོ་སྟོང་དགུ་བརྒྱ་དང་ཞེ་དྲུག་སོང་བ་ཡིན་ནོ། ། འདི་ལ་ཁ་ཅིག ཀླ་ཀློ་བྱུང་ནས་མེ་མཁའ་རྒྱ་མཚོའི་མགོ་ཟུག་གོ ། ཞེས་སྨྲ་བ་ལྟར་ན། ལོ་བརྒྱ་རྩ་གཉིས་ཀྱིས་ལྷག་པ་དང་བཅས་པས་ལོ་ཉིས་སྟོང་ཉེར་བརྒྱད་སོང་ངོ་། ། ཁ་ཆེན་པཎ་ཆེན་གྱི་བསྟན་རྩིས་ལྟར་ན་ལོ་སྟོང་དགུ་བརྒྱ་དང་བཅོ་ལྔ་སོང་ཞེས་འབྱུང་ངོ་། ། དེ་ལ་ཐུན་མོང་གི་ལུགས་ལྟར་ན། དགེ་འདུན་འཕེལ་གྱི་རྟོགས་བརྗོད་དུ།
ལི་ཡུལ་གྱི་བསྟན་ལ་ཐུབ་དབང་མྱ་ངན་ལས་འདས་ནས་ལོ་ཉིས་སྟོང་ན་ནུབ། དེ་ནས་བོད་དུ་འབྱུང་ཞེས་གསུངས་ལ། སྔ་རབས་པ་དག དེ་སྲོང་བཙན་སྒམ་པོའི་དུས་དང་སྦྱོར་བས་འགྲིག་པར་སྣང་ཞིང་། དུས་ཀྱི་འཁོར་ལོར། རྒྱལ་རབས་དང་ཀླ་ཀློའི་བྱུང་ཚུལ་གྱི་ལོའི་ངེས་པ་གསུངས་ནས། རྒྱལ་དཀའི་རྩིས་བཞིན་ཡན་ཆད་བྱེད་རྩིས་ཀྱི་ངེས་པས་དུས་ཀྱི་འཁོར་ལོར་བསྟན་པའི་ངེས་པ་ལས་གཞན་དུ་སྦྱར་མི་རུང་བའི་ཕྱིར་དང་། མཁན་རྒྱུད་དང་སོ་སོའི་གདན་རབས་ཀྱི་ངེས་པ་ལས་ཀྱང་། དུས་ཀྱི་འཁོར་ལོའི་ཚུལ་འདི་ཉིད་ངེས་པ་ཅན་ཡིན་པར་རྟོགས་སོ། ། དེས་ན་འབྲས་བུའི་དུས་ལ་སོགས་པའི་ལོའི་ངེས་པ་མདོ་ལས་གསུངས་པ།
ད་ལྟ་བོད་ན་འགྱུར་བའི་མདོ་རྣམས་ན་མེད་ཅིང་། འབུམ་ཊཱིག་ཏུ། ལྔ་བརྒྱ་པ་ཐ་མའི་བཤད་པའི་སྐབས་དང་། འཇམ་དཔལ་གྲགས་པས་དེ་ལྟར་གཞག་ཀྱང་ལང་གཤེགས་སུ། བློ་གྲོས་ཆེན་པོ་འཇིག་རྟེན་རྒྱང་པ་ནི། འབུམ་ལས་ཕྱི་མའི་དུས་ཕྱི་མའི་ཚེ་ལོ་བརྒྱའི་ཐ་མ་ལ་ངན་པའི་རྟོག་གེའི་རྒྱུར་ལྟ་བ་བསྟན་པས། བསྡུས་པ་གྱེས་པར་འགྱུར་རོ། ། ཞེས་གསུངས་པ་ལྟར་ན། སྡེ་པ་བཅོ་བརྒྱད་དུ་གྱེས། བསྡུ་བ་གསུམ་པ་བྱས་པའི་དུས་ཉིད་ལྔ་བརྒྱ་པ་ཐ་མར་གསལ་ཞིང་།
ད་ལྟ་བསྟན་པ་འཆར་ནུབ་ཀྱི་རྣམ་གཞག་བྱེད་པ་འདི། གཙོ་བོར་འདུལ་བའི་རྣམ་གཞག་ལ་བརྩི་དགོས་ཀྱི། བྱང་སེམས་དང་། སྔགས་ཀྱི་བསྟན་པ་ཇི་ལྟར་གནས་པ་བརྟག་པར་དཀའ་ལ། ལུང་གི་ཆོས་གནས་པ་ལའང་། མདོ་སོ་སོར་མདོ་སྡེ་དང་དེ་ཉིད་མི་ནུབ་པ་ལ་དགོངས་ནས་ཡུན་རིང་ཐུང་གི་རྣམ་གཞག་སྣ་ཚོགས་སུ་གསུངས་ཏེ། རྟོགས་པའི་ཆོས་ལའང་། གནས་བརྟན་བཅུ་དྲུག་བྱམས་མགོན་མ་བྱོན་གྱི་བར་དུ་བཞུགས་ནས་བསྟན་པ་འདི་སྐྱོང་བར་གསུངས་པས་དེ་ཙམ་གྱི་བར་དུའང་། ཛཱམྦུའི་གླིང་དུ་དགྲ་བཅོམ་པ་རྒྱུན་མི་འཆད་པའི་ཕྱིར་འབྲས་བུའི་དུས་ལྔ་བརྒྱ་པ་ཕྲག་གསུམ་ལས་མང་བར་གསལ་ལོ། ། འདུལ་བའི་ལུགས་ལ་རང་སངས་རྒྱས་ཀྱི་བསྟན་པ་ལོ་སྟོང་དུ་གནས་པ་ལས་མ་གསུངས་ནའང་།
དེ་ཡུལ་དབུས་ཉིད་དུ་བསྟན་པ་གནས་པ་ལ་དགོངས་ཏེ། དེར་བསྟན་པ་མི་གནས་ཀྱང་འཛམ་བུའི་གླིང་གི་ཡུལ་གཞན་དང་གཞན་དུ་བསྟན་པ་ཡུན་རིང་དུ་གནས་པ་ཡིན་པར་ཤེས་ལྡན་ཐར་བ་དོན་དུ་གཉེར་བ་རྣམས་ཀྱིས་བསླབ་པ་རིན་པོ་ཆེ་རྣམ་པ་གསུམ་གྱི་མཚན་ཉིད་ཅན། བདེ་བར་གཤེགས་པའི་བསྟན་པ་ལ་ཐོས་བསམ་སྒོམ་པར་ལེགས་པར་སློབ་ཅིང་ཉིན་མཚན་རྟག་ཏུ་བརྩོན་པར་རིགས་སོ། ། བདེ་བར་གཤེགས་པའི་བསྟན་པ་རིན་ཆེན་སྒྲོན། ། སྐྱེ་དགུ་ཀུན་གྱི་ཕན་བདེ་འདོད་དགུའི་གཏེར། ། རྒྱལ་དང་སློབ་མའི་འཕགས་པས་གུས་བསྟེན་ལ། ། ཐར་འདོད་རྣམས་ཀྱིས་བག་ཡོད་བརྩོན་པར་རིགས། ། འཛམ་བུས་མཚོན་པའི་ལས་ཀྱི་ས་གཞི་འདིར། ། ཐུབ་བསྟན་ཇི་ཙམ་གནས་པ་རྟོགས་བྱའི་ཕྱིར། ། དྲི་མེད་རྒྱུད་ཀྱི་དགོངས་པ་ཇི་བཞིན་དུ། །
ལུང་དང་རིགས་པའི་ཚུལ་བཞིན་གསལ་བར་མཛད། ། དེ་སྐད་སྨྲས་ལ་ནོངས་པའི་ཚོགས་མཆིས་ན། ། རྒྱལ་དང་དེ་སྲས་འཕགས་པའི་སྤྱན་ལྡན་པས། ། བརྩེ་བས་བཟོད་ལྡན་དགེ་བས་འགྲོ་བ་ཀུན། ། དྲི་མེད་སངས་རྒྱས་བསྟན་ལ་སློབ་པར་ཤོག ། ཚུལ་འདི་ཡང་སྔར་ཡང་མཁས་པ་རྣམས་ཀྱིས་མི་འདྲ་བའི་རྣམ་གཞག་མང་དུ་མཛད་ཅིང་། དིང་སང་ཡང་ཆོས་དང་ཟང་ཟིང་གི་དགའ་སྟོན་རྒྱ་ཆེན་པོ་འདི་ལྟ་བུའི་དུས་སུ་སྔར་བྱུང་གི་ཚུལ་དང་མཐུན་པར་རྣམ་གཞག་བྱེད་པར་རིགས་སོ། ། ཞེས་ལུང་རིགས་འཛིན་པ་རྣམས་ཀྱིས། གུ་ཤྲཱི་བའི་སྤྱན་ལ་གསོལ་བ་ལས། དེ་ཉིད་ཀྱི་བཀས་བསྐུལ་ནས་བཙུན་པ་བསོད་ནམས་ཀྱིས་སྨྲས་པའོ།། །།
༄༅། །ཨོཾ་སྭ་སྟི། དགེ་་་་་་དགེ་བའི་བཤེས་གཉེན་རྒྱལ་མཚན་དཔལ་གྱི་ཞུས་ལན། བའི་བཤེས་གཉེན་རྒྱལ་མཚན་དཔལ་གྱི་ཕྲིན་ཡིག་ལུང་ཐང་གི་ཕྲེང་བ་ལ་དངུལ་རྡོར་དང་བཅས་པ་འཕྲོད་པས་སྤྲོ། ཕར་ཕྱིན་གྱི་ལྟ་བ་དབུ་ཆེན་དང་འདྲ་བར་ཀླུ་སྒྲུབ་ཀྱིས་ཤེར་ཕྱིན་གྱི་ལུང་བཀོད་དེ། དབུ་མའི་ལྟ་བ་གཏན་ལ་ཕབ་པར་ཤེས་ཤིང་། སྔགས་ལས་བདེ་བ་ཆེན་པོས་ཁྱད་པར་དུ་བྱས་པས་ཕར་ཕྱིན་པའི་ལྟ་བ་ལས་ཁྱད་ཡོད་ཅེས། དུས་འཁོར་དུ་སྒྲུབ་ལེར། སྲིད་གསུམ་ཕྲ་རབ་གཟུགས་མིན་འདིར་ནི་རྣམ་པར་ཤེས་པ་དེ་བཞིན་རྣམ་པར་ཤེས་པ་ཉིད་མེད་དེ། ། སངས་རྒྱས་ཤེས་རབ་གང་དུའང་གནས་པ་མ་ཡིན་ཞེས་པའི་ཚིག་འདི་སངས་རྒྱས་པ་རྣམས་སྟོན་པར་འགྱུར། ། གང་གིས་འགྱུར་མེད་དང་བྲལ་མི་རྣམས་ཀྱི་ནི་སྟོང་ཉིད་གཟུང་ནས་སྟོང་པ་ལྟ་བྱེད་པ། །
དེས་ན་གཙོ་བོས་གང་ཞིག་འཕོ་མེད་ལྷན་སྐྱེས་ལུས་ཀྱི་བདེ་བ་དག་ནི་སྔགས་ཀྱི་ཐེག་པར་བསྟན། ། ཅེས་དང་། ཡེ་ཤེས་ལེའུར། སངས་རྒྱས་བྱ་བ་དེ་སྤངས་ནས་ནི་བདེ་མཉམ་དང་བྲལ་སྟོང་པ་གཞན་དག་གང་ཞིག་སྒོམ་བྱེད་པ། ། དེ་ཡི་བསྐལ་པ་བྱེ་བ་དུ་མ་རྣམས་ཀྱིས་སངས་རྒྱས་ཉིད་དང་ལྷན་སྐྱེས་བདེ་བ་དག་ཀྱང་རིང་། ། ཞེས་པས་སོ། ། དགེ་ཚུལ་ཆིག་སྐོར་བྱེད་པ་ཅི་ཞེས་པ་ལ། ཆིག་སྐོར་གྱི་དོན་མཁན་པོ་གཅིག་པུས་མཁན་སློབ་གཉིས་ཀའི་ལས་བྱེད་པ་ལ་ཟེར་བ་ལགས་ན། དེ་འདྲ་རུང་ཡང་། དགེ་ཚུལ་གཞོན་ནུ་ལ་བྱེད་པ་མང་བས།
མཁན་སློབ་གཉིས་ཀས་འཁྲིད་ཅིང་སྐྱོང་བ་དང་། ཕ་མ་དང་བྲལ་ལོ་ཞེས་ཞུམ་པ་སྤང་བའི་ཕྱིར་མཁན་སློབ་གཉིས་བསྟན་ཞེས་བྱ་འདུལ་གསུངས་ཀྱང་། ལུང་དང་འགྲེལ་པར་གསལ་ཁ་མ་བྱུང་། འོན་ཀྱང་དགེ་འདུན་ལ་མ་ཞུས་པར་རབ་ཏུ་དབྱུང་མི་རུང་བར་གསུངས། མཁན་སློབ་མ་འཛོམ་པའི་ཚེ་སོ་སོར་རབ་བྱུང་དགེ་ཚུལ་བྱེད་པ་དེ། དགེ་ཚུལ་གང་ཟག་ལས་སྐྱེ་ལ། མཁན་པོས་སློབ་དཔོན་ལ་གཏད་དགོས་ཀྱང་གཙུག་ཕུད་བྲེག་པ་བཞིན་བཅོལ་བས་གྲུབ་པ་ལ་དགོངས་པ་འདྲ། ལུང་གསལ་པོ་མ་མཐོང་། བྱ་མ་བུམ་སྦྱིན་པ་དགེ་ཚུལ་བསྐྲད་པའི་ཆད་ལས་ཀྱི་དེ་ལ་དགོངས་པ་ཡིན་མཆི། རབ་བྱུང་གི་སྐབས་ན་དེའི་ལུང་མེད་ཅིང་མེད་པས་ཆོག
བསྙེན་རྫོགས་ལ་མཁན་སློབ་དགེ་འདུན་ཚོགས་དགོས་ཀྱི་བཅོལ་བས་འགྲུབ་པའི་ཁ་གསལ་མེད་ཅིང་། མཁན་པོས་དངོས་སུ་གསོལ་བ་འདེབས་དགོས། འདུལ་བ་འཛིན་པ་ལས་མཁན་དང་ལྔ་ཚོགས་སུ་མ་ཚང་ན་སྡོམ་པ་མི་སྐྱེ་བས་མི་རུང་། ཐེག་པ་རིམ་པ་དགུའི་རྣམ་གཞག་གསར་མའི་མདོ་རྒྱུད་ལས་མི་འབྱུང་། དབུ་མའི་ལྟ་བ་རང་བཞིན་མེད་པ་གོལ་སར་འདོད་ན། རང་བཞིན་དང་བཅས་པ་གནས་ལུགས་སུ་ཁས་ལེན་དགོས་པའི་སྐྱོན་ཡོད། དེ་ལ་ཞེན་པ་གོལ་ས་ཡིན་ཡང་དབུ་མའི་ལྟ་བ་མིན། ལྷུང་བཟེད་གཉིས་དང་ཞེས་པ་ལྷུང་བཟེད་བསྟན་པ་དང་། བྱིན་བརླབས་གཉིས་ལགས། ཀརྨྨ་ཤ་ཏཾ་སློབ་དཔོན་ཡོན་ཏན་འོད་ཀྱིས་མཛད།
དེའང་ལས་ཆོག་རྣམས་མདོ་ལས་དངོས་སུ་གསུངས་པ་དང་། རུང་མཐུན་བརྩིས་པ་རྣམས་ཕྱོགས་གཅིག་ཏུ་བསྡུས། འདུལ་བའི་རྣམ་གཞག་ལུང་བཞི་ལས་འབྱུང་བ་རྣམས་མདོར་རྩར་ཕྱོགས་གཅིག་ཏུ་བསྡུས་པར་གདའ། ལམ་འབྲས་སུ་སྐྱེད་རིམ་གྱི་ལྟ་བ་གསུམ་ལས་སྣང་ཕྱོགས་གཉིས་སྒྲོ་སྐུར་གྱིས་བསྡུས། གསང་དབང་གི་ལྟ་བ་རང་བྱུང་བཞིའི་ཉོན་མོངས་རྣམ་རྟོག སྣྲེལ་གཞི་གསུམ་བྱིང་རྒོད་ཀྱིས་བསྡུས། གསུམ་པ་དང་། བཞི་པའི་ལྟ་བ་དགའ་བ་བཞིའི་དང་པོ་གསུམ་ཆགས་སྲེད་ཀྱིས་བསྡུས་པས་སྐྱོན་ཅན་ཡིན་པས་སྐྱོན་ཅན་བརྒྱད། བུམ་དབང་གི་སྣང་སྟོང་ཟུང་འཇུག གཉིས་པའི་གསལ་སྟོང་ཟུང་འཇུག
གསུམ་པའི་དང་བཞི་པའི་བདེ་སྟོང་ཟུང་འཇུག གསུམ་སྐྱོན་མེད་དེ། སྐྱོན་སྔ་མ་རྣམས་དང་བྲལ་བའི་ཕྱིར། འགལ་འདུས་སྐྱོན་མེད་སོགས་གསུམ་གྱིས་བསམ་གཏན་གྱི་དུག་དབྱུང་ཞེས་སོགས་ཀྱིས་བསལ་ལོ། ། ཐེག་པ་གསུམ། ཉན་རང་ཐེག་ཆེན་ཡིན་ཅིང་། དེ་དག་བསམ་པ་དང་། ཆོས་དང་། སྦྱོར་བ་དང་། སྟོན་པ་དང་།
དུས་ཀྱི་སྒོ་ནས་ཐ་དད་པར་མདོ་རྒྱན་དུ་གསུངས་ཤིང་། གཞན་ཡང་བསྟན་བཅོས་རྣམ་དག་རྣམས་ནས་རྣམ་གཞག་མི་འདྲ་བ་དུ་མ་འབྱུང་ཡང་། སྔ་མའི་ཁོངས་སུ་འདུས་པར་གདའ། ཞི་གནས་ལྷག་མཐོང་ལ་ཕྱོགས་རེ་རེ་ནས་འཇོག་པའི་རྣམ་གཞག་མང་པོ་འབྱུང་ཡང་། དམིགས་པ་གང་ལ་དམིགས་ཀྱང་སེམས་རྩེ་གཅིག་པ་ཞི་གནས། དམིགས་པ་དེའི་རང་གི་མཚན་ཉིད་རྟོགས་པའམ་ཆ་ལྷག་མཐོང་། མཐོང་ལམ་དུ་ཡོན་ཏན་བརྒྱ་ཕྲག་བཅུ་གཉིས་འབྱུང་བར་མང་པོ་ནས་གསུངས་པ་ངོ་བོའི་དབྱེ་བ་ལ་དགོངས། ལམ་འབྲས་ནས་བརྒྱ་ཕྲག་བདུན་གསུངས་པ་རྒྱུ་བྱང་ཆུབ་ཡན་ལག་བདུན་ཏེ། རྩ་འཁོར་ལོ་བཞི་གཙོ་མོ་གསུམ་སྟེ་བདུན་གྱི་རླུང་སེམས་དབུ་མར་ཐིམ་པ་ལས་འབྱུང་བའི་དབང་གིས་བདུན་དུ་བསྡུས་པ་མ་གཏོགས་ངོ་བོ་ལ་ཁྱད་མེད་པར་འཆད། སངས་རྒྱས་སེམས་ཅན་ཕན་ཚུན་ལྟོས་པར་རྣམ་པར་བཞག་པའི་ཚེ་ན།
གཅིག་ནམ་གྲུབ་ཙ་ན་གཅིག་ཀྱང་འགྲུབ་ཅིང་ཡང་དག་པར་ན་ཐོག་ཐ་མེད་པས་སྔ་ཕྱི་མ་གྲུབ། དེའི་ཕྱིར། སངས་རྒྱས་ཐོག་མ་ཐ་མ་མེད། ། ཅེས་འབྱུང་། རྒྱུ་འབྲས་སུ་འཇོག་པའི་ཚེ་སེམས་ཅན་སྔ་སྟེ་རྒྱུའི་རྒྱུད་ཡིན་པའི་ཕྱིར་རོ། ། མ་རིག་པ་རྒ་ཤི་ལས་འབྱུང་སྟེ། ཚོར་བ་ལས་སྲེད་པ་སྐྱེ་བའི་ཕྱིར། མཛོད་དུ། ཉོན་མོངས་པ་ལས་ཉན་མོངས་དང་། ། བྱ་བ་ཉིད་དོ་དེ་ལས་བཞི། །
དེ་ལས་གཞི་དང་ཉོན་མོངས་སྐྱེ། ། འདི་ནི་སྲིད་པའི་ཡན་ལག་ལུགས། ། ཞེས་སོགས་གསལ་བར་གསུངས། སངས་རྒྱས་ལ་ཡེ་ཤེས་ཡོད་པ་འདི་བྱམས་ཆོས་ལས་གསལ་བར་གསུངས། ཟླ་གྲགས། སེམས་འགགས་པ་དེ་སྐུ་ཡི་མངོན་སུམ་མཛད། ། ཅེས་པ་སངས་རྒྱས་ལ་ཡེ་ཤེས་མེད་པར་འདོད་མོད་ཀྱི་ཡུལ་ཡུལ་ཅན་གྱི་གཉིས་སྣང་དང་བྲལ་བས་སེམས་འགགས་ཞེས་གསུངས་ཀྱི་སྐུ་ཡོད་ལ་ཡེ་ཤེས་མེད་པར་མི་འདོད། དོན་ལ་འཁོར་འདས་གཉིས་ཀ་མུ་བཞི་དང་བྲལ་བས་བདེན་པར་མེད། གཉིས་ཀའང་ཐ་སྙད་དུ་བདེན་པར་ཁས་ལེན། གནས་ལུགས་སྤྲོས་བྲལ་དུ་འདོད་པར་གདའ།
ལམ་རྟགས་ཡོད་མེད་ལ། རྟགས་སམ་མཚན་མ་ཅན་སྦྱོར་དྲུག་ལྟ་བུ་འདི་མདོ་དང་ས་སྡེ་མངོན་པ་སོགས་ནས་གསལ་བར་གསུངས་པས་བྱམས་ཆོས་ལས་ཀྱང་དོན་གྱིས་ཟིན། བཀག་པའི་གསལ་ཁ་གང་ཡང་མི་གདའ། སྤྱིར་སྔགས་ཀྱི་བརྗོད་བྱ་རྣམས་མཚན་ཉིད་ཐེག་པར་ཕྱོགས་ཙམ་ལས་མི་གསུང་བ་སྣོད་མིན་ལ་སྦས་པར་གདའ། རྣལ་འབྱོར་བཞིའི་ས་མཚམས་མདོ་དང་མདོ་ཧ་ལས་གསུངས་ཟེར་བ་བཙན་དོང་སྦྱོར་བ་མ་གཏོགས་གསལ་སྙམ་པ་མི་གདའ། རྗེ་དྭགས་པོ་རིན་པོ་ཆེའི་ཐུགས་ཉམས་ལ་ཤར་བ་ཡིན་པར་གདའ། འདིའི་ས་མཚམས་རྣམས་ལ་དྭགས་པོ་པའི་སློབ་མ་རྣམས་ཀྱང་ཞལ་འཆམ་པ་མི་གདའ་ཞིང་། ཁོང་རང་གི་གསུང་རྣམས་ལ་དཔགས་ན་གཙོ་བོར་འཇིག་རྟེན་པའི་ལམ་གྱི་རྣམ་གཞག་ཡིན་ལ་ཞར་གྱི་ཚོགས་ལམ་ནས་སངས་རྒྱས་ཀྱི་སའི་བར་བསྡུས་པར་བཞེད་པ་འདྲ་བར་གདའ། ཐེག་གསུམ་གྱི་ཉམས་ལེན་ཐེག་པ་ཆེན་པོ་པའི་གང་ཟག་གཅིག་གིས་ཉམས་སུ་ལེན་ཚུལ་ཕར་ཕྱིན་ན་གསལ་བར་གསུངས་པས་རྒྱ་ཆེར་དེར་ཤེས་པར་བྱ་ཞིང་། བསྡུས་པའི་དབང་བཞི་ངོ་སྤྲོད་པའི་སྐབས་སུ་འབྱུང་བའི་ལག་ལེན།
ཆོས་རྗེ་པའི་ཁྲིད་ཀྱི་དཀར་ཆག་ན་སྡོམ་པ་གསུམ་གྱི་ལག་ཏུ་བླང་ཚུལ་དེ་ལགས་པས། དེ་བཞིན་ཉམས་སུ་ལེན་པ་ལགས། མདོར་ན། སྡོམ་གསུམ་དག་པས་གཞི་བཟུང་སྟེ། ། དེ་དག་འགལ་བ་རྣམས་སྤང་ཞིང་། ། བྱམས་བརྩེ་བྱང་ཆུབ་མཆོག་འདོད་པས། ། ཕུང་སྐྱེ་ཁམས་རྣམས་བདེན་པ་བཞི། ། རྟེན་ཅིང་འབྲེལ་འབྱུང་ཚུལ་ཤེས་པས། ། ཉན་རང་ལམ་གྱི་ཡོན་ཏན་བསྐྱེད། ། ཆོས་རྣམས་རྣམ་པར་ཐར་པ་ཡི། །
སྒོ་གསུམ་ཤེས་པས་ས་གསུམ་གྱི། ། རང་བཞིན་མེད་རྟོགས་རྒྱལ་སྲས་ལམ། ། གཞི་ལམ་འབྲས་བུའི་རྣམ་པ་ཀུན། ། རང་བཞིན་སྐྱེ་བ་མེད་རྟོགས་ནས། ། བྱང་ཆུབ་ཆོས་ཕྱོགས་སུམ་ཅུ་བདུན། ། ལེགས་པར་བགྲོད་པ་རྣམ་མཁྱེན་ལམ། ། ཆོས་ཀུན་ཀུན་རྫོབ་ལྷ་ཡི་སྐུ། ། དོན་དམ་བདེ་སྟོང་དབྱེར་མེད་པ། ། གོམས་པས་སྒོ་གསུམ་རྡོ་རྗེ་གསུམ། ། ཡེ་ཤེས་ཡེ་ཤེས་རྡོ་རྗེའི་སྐུ། །
མངོན་དུ་བྱེད་པ་སྔགས་ཀྱི་ལམ། ། ཐུན་མོང་ཐུན་མོང་མ་ཡིན་པའི། ། ལམ་གྱི་དབྱེ་བར་ཤེས་པར་མཛོད། ། ཅེས་པའི་ཡི་གེའི་རྟེན་དུ་དག་ཕྲེང་ལེགས་པ་བརྒྱ་རྩ་གཅིག་བདོག ཀུན་ལྡན་གྱི་ལོ་དབྱར་ཟླ་ར་བའི་ཚེས་བརྒྱད་ལ་དགེ་ལེགས་སུ་གྱུར་ཅིག། །། དཔལ་ལྡན་བླ་མ་དམ་པས་ཐའི་རྩེ་ཆེན་པོ་ལུང་གི་ལན་དུ་ཕུལ་བ་བཞུགས་སོ། ༄། །གོང་མ་མིའི་དབང་པོ་སའི་བདག་པོ་རྒྱལ་པོ་ཆེན་པོའི་དྲུང་དུ། ཞུ་བ། ཐུགས་ཀྱི་དགོངས་པ་ཟབ་ཅིང་རྒྱ་ཆེ་ལ། ས་མཐར་གནས་པའི་འཁོར་འབངས་བདག་ཅག་ལྟ་བུ་སྙོམས་དམན་པར་གྱུར་པའང་།
རྒྱལ་ཁམས་ཀྱི་དོན་དུ་ལུང་བཟང་པོ་གནང་བ་ཐུགས་ལ་བཏགས་པའི་བཀའ་དྲིན་གྱི་ལན། དཀོན་མཆོག་ལ་གསོལ་བ་བཏབ་སྟེ་རང་གི་ཡིད་ལ་ཇི་ལྟར་ཤར་བ་ཡི་གེའི་ངོས་ལ་གསལ་བར་བཀོད་ཅིང་། ཁྱོན་ཏི་ཤྲཱིའི་ངག་ལའང་ཞུ་བར་བསྐུར་བ་ལ་ནོངས་པ་ཅི་མཆིས་པ་ལའང་ཐུགས་ཀྱིས་མི་བས་པར་ཞུ་བའི་ཐད་ནས་སྙན་དུ་གསོལ་ན། སྤྱིར་གང་ན་འབྱོར་པ་དེ་ན་རྒུད་པ་ཡོད་ཅེས་པའི་ཚུལ་དུ། འབྱོར་པ་ལ་རྒུད་པ་འབྱུང་གི མ་འབྱོར་ན་དེ་ཉིད་རྒུད་པ་ཡིན་པས་མ་འབྱོར་བ་ལ་རྒུད་ཅེས་པ་མི་འབྱུང་ཞིང་། རྒྱུ་དེའི་ཕྱིར། བཅོམ་ལྡན་འདས་བཞུགས་པའི་དུས་ཉིད་དུའང་རྒྱལ་པོ་གསལ་རྒྱལ་བཅོམ་ལྡན་འདས་ལ་རྒྱལ་པོའི་ཁབ་ཏུ་ཆོས་ཉན་དུ་ཕྱིན་པ་ན། བཅོམ་ལྡན་འདས་ཀྱིས་ཆོམ་རྐུན་གྱི་ཉེ་བར་འཚེ་བ་ཡོང་བར་མཁྱེན་བཞིན་དུ། མྱོང་བར་ངེས་པའི་ལས་མྱོང་བས་མཛད་པ་ལ་དགོངས་ཏེ།
ལས་འབྲས་ཀྱི་ཚུལ་རྒྱ་ཆེན་པོ་ལ་བསྟན་ནས། ནམ་སྲོས་ནས་རྒྱལ་པོའི་ཁབ་ནས་ཕྱིར་བྱུང་བ་དང་། ཆོམ་རྐུན་པས་གནོད་པ་བྱུང་བ་ལྟ་བུ་སྔོན་གྱི་ལས་འབྲས་ཀྱི་ཚུལ་བསམ་གྱིས་མི་ཁྱབ་པ་བདོག་པ་རྣམས། མིའི་དབང་པོ་ཁྱེད་ཀྱི་ཐུགས་ལ་གསལ་བས་དེ་རྣམས་ལེགས་པར་དགོངས་པ་དང་། འབྱོར་རྒུད་ཐམས་ཅད་ཀྱང་ཡང་དག་པར་ན་རྨི་ལམ་དང་མཚུངས་པར་མདོ་སྡེའི་རྒྱན་དུ། དེ་ཡི་ཆོས་ཀུན་སྒྱུ་མ་ལྟ་བུ་དང་། ། སྐྱེ་བ་སྐྱེད་མོས་ཚལ་འགྲོ་ལྟར་རྟོགས་ནས། ། འབྱོར་པའ་ིདུས་དང་རྒུད་པའི་དུས་ནའང་འདི། ། ཉོན་མོངས་སྡུག་བསྔལ་དག་གིས་འཇིགས་པ་མེད། ། ཅེས་པའི་ཚུལ་དང་མཚུངས་པར་ཐུགས་ལ་གསལ་བར་གནས་པ་ཡང་དང་ཡང་དུ་གསལ་བཏབ།
ཕྱི་ནང་གི་ལོག་པར་བསྒྲུབ་པའི་སྐྱེ་བོ་རྣམས་ཀྱང་རང་རང་གི་ལས་ངན་པའི་སྒྲིབ་པས་བསྒྲིབས་པས་རང་དབང་མེད་པར་བྱ་མིན་སྤྱོད་པ་སྐྱེ་བོ་ངན་པའི་རང་བཞིན་ཡིན་པར་དགོངས། དེ་དག་འཇོམས་བྱེད་སེམས་ཀྱི་མཐུ་ཆེན་པོ་ཡིན་པར་ཐུགས་སུ་ཆུད་པ་གསལ་བར་བགྱིས་ཏེ། སྙིགས་མའི་སེམས་ཅན་རང་གིས་རང་སྡུག་བསྔལ་དུ་འཇུག་པ་རྣམས་ལ་ལྷག་པར་བརྩེ་བས་ཐབས་ལ་མཁས་པ་རྒྱ་ཆེན་པོས་བསྟན་པ་དང་། རྒྱལ་ཁམས་སྤྱིའི་དོན་རྗེས་སུ་སེམས་ཤིང་། རྒྱལ་སྲས་དམ་པ་ཁྱེད་ཉིད་ཀྱི་ལྷག་བསམ་དག་པའི་དགོངས་པ་རྗེས་སུ་བསྒྲུབ་པའི་བློན་བློ་གསལ་བ་རྣམས་དང་ལྷན་ཅིག་ཏུ་བཀའ་བགྲོས་ཏེ། ཕྱི་དང་ནང་གི་ལོག་པར་བསྒྲུབ་པ་རྣམས་ཀྱང་ཕྱིན་ཅི་ལོག་ལས་བཟློགས་ནས་ཡང་དག་པའི་སྲོལ་ལ་འཇུག་པའི་དོན་དུ་གནང་སྦྱིན་དང་བྱ་དགས་ཀྱང་སེམས་ཚིམ་པར་བྱས་ཏེ། ལུགས་ཆེན་པོ་ལ་ཇི་ལྟར་འཇུག་པའི་ཐབས་ལ་བརྩོན་པ་དང་། ཅི་ནས་ཀྱང་དགོངས་པ་གཅིག་ཏུ་བགྱིད་པར་རྔོ་མ་ཐོག་པའི་ཆེན་པོ་རྣམས་ཕྱི་རོལ་གྱི་བྱ་བ་ལ་མངགས་ཏེ། རང་གི་བློ་དང་མཐུན་པས་སེམས་མི་གྲངས་ཤིང་། ནང་གི་སེལ་མེད་པར་མཛད་པ་དང་།
ལུགས་ཆེན་པོ་ལ་གནས་དགོངས་པ་རྗེས་སུ་བསྒྲུབ་པ་རྣམས་བློ་མཐུན་པར་བགྱི་བ་དང་། དེ་ལྟ་བུ་ཕྲ་མའི་དབང་དུ་སོང་བ་རྣམས་ཀྱང་ཕྲ་མའི་ཉེས་པ་དྲན་པ་ལ་མཚམས་སྦྱར་ནས། ས་སར་སྦ་བ་མེད་པར་ཉེས་པ་རྣམས་བརྗོད་དེ། སླན་ཆད་མཐུན་པར་བགྱི་བ་དང་། ལོག་པར་བྱེད་པ་རྣམས་ཀྱི་ཚུལ་ལེགས་པར་བརྟགས་ནས་ལོག་པའི་རྗེས་སུ་མི་འབྲང་ཞིང་ཐུགས་མི་སྟོན་ལ། དེ་ཉིད་སླར་ཉེས་པར་འགྱུར་བ་གཟིགས་ནའང་འཕྲལ་ཐུགས་སྟོན་པ་ལྟ་བུར་མཛད་དེ། ཕུགས་བག་ཟོན་ལ་གནས་པ་དང་། དངོས་སུ་ཡང་དག་པ་དང་ལོག་པའི་ཁྱད་པར་ཇི་བཞིན་མི་གསལ་བ་རྣམས་ཀྱང་བྱ་བའི་འབྲས་བུ་ལས་གནས་ལུགས་ཇི་བཞིན་རྟོགས་པར་མཛད་པ་དང་། ཚར་གཅད་པར་འོས་པ་དག་ལ་ཡང་སྐུ་དྲིན་རྗེས་སུ་དྲན་པར་བགྱིས་པའི་སྒོ་ནས་ཐ་མལ་པའི་ལམ་ལ་བཞག་པར་མཛད་དེ། བཀའ་བཞིན་རྗེས་སུ་བསྒྲུབ་པའི་བར་དུ་མཐུ་བསྐྱེད་པར་མི་བགྱི་བ་དང་།
བདག་ཉིད་ཀྱིས་ཀྱང་ཆོས་དང་འཇིག་རྟེན་ཡབ་མེས་གོང་མ་རྣམས་ཀྱི་བཀའ་སྲོལ་བཟང་པོ་རྣམས་མི་ཉམས་པར་མཛད་ཅིང་། གནའི་ལུགས་ཡིན་ཡང་ཚུལ་ལུགས་ངན་པ་དག་འདོར་བར་བགྱི་བ་དང་། དུས་ཐམས་ཅད་དུ་སྤྱོད་འཇུག་ལས། ཤེས་བཞིན་མེད་པའི་ཆོམ་རྐུན་དག ། དྲན་པ་ཉམས་པའི་རྗེས་འབྲངས་ནས། ། བསོད་ནམས་དག་ནི་ཉེར་བསགས་ཀྱང་། ། རྐུན་པོས་ཕྲོགས་བཞིན་ངན་འགྲོར་འགྲོ ། ཞེས་གསུངས་པའི་དོན་དགོངས་ཏེ། དུས་རྟག་པར་དྲན་ཤེས་བཞིན་བག་ཡོད་ལ་གནས་པ་དང་མི་འབྲལ་བས་རང་གི་དོན་འབའ་ཞིག་ཁོང་དུ་ཆུད་པའི་འཕྲལ་ལེགས་པར་སྣང་བ་རྗེས་སུ་སྒྲོགས་པ་རྣམས་ལའང་ལེགས་པར་བརྟག་པ་མཛད་པ་ཇི་ལྟར་གནང་། ཡང་བཟང་པོ་རྗེས་སུ་བསྒྲུབ་པ་རྣམས་འཕྲལ་ཉིད་དུ་སེམས་གཟེངས་བསྟོད་པ་དང་།
ལོག་པར་བསྒྲུབས་པ་དག་སེམས་ཀྱིས་སྤ་བཀོང་བ་དག་ཀྱང་ལེགས་པ་འཕེལ། ཉེས་པ་འདོར་བའི་རྒྱུ་ཡིན་པའི་ཕྱིར་རིགས་ཤིང་འཚམས་པར་མཛད་པ་ཇི་ལྟར་གནང་། མདོར་ན་འཇིག་རྟེན་པ་ཡིས་ཡང་དག་ལྟ། ། ཆེན་པོ་གང་ལ་ཡོད་གྱུར་པ། ། དེས་ནི་ཚེ་རབས་སྟོང་དག་ཏུ། ། སྡུག་པ་མཐོང་བར་ཡོངས་མི་འགྱུར། ། ཞེས་གསུངས་པས། འཇིག་རྟེན་གྱི་ལུགས་བཟང་པོ་དག་ཀྱང་ཆོས་དང་མཐུན་ཅིང་། བདག་གཞན་ལ་ལེགས་པའི་རྒྱུ་ཡིན་པས། དེ་ལྟར་བསྒྲུབས་པ་ལ་ཉེས་པ་མི་འབྱུང་ཞིང་།
བརྒྱ་ལ་སྔོན་གྱི་འཕེན་པའི་དབང་གིས་ཉེས་པ་བྱུང་བ་ལྟར་སྣང་ཡང་འགྱོད་པ་མེད་ཅིང་། སྐྱེ་བོ་ཀུན་གྱིས་བཅས་པར་མི་འགྱུར་བའི་ཕན་ཡོན་མཆིས་ལ། བདག་ཉིད་ལ་ཉེས་པ་མེད་ན་ཐམས་ཅད་ཀྱིས་ཚད་མར་འཛིན་པས་གསུང་བཙུན་ལ། ཇི་ལྟར་བསྒོ་བ་བསྒྲུབ་པའི་རྟེན་འབྲེལ་དུ་འགྱུར་བར་མཆིས། དེ་ལྟར་ཕལ་ཆེར་འཇིག་རྟེན་གྱི་ཚུལ་དང་མཐུན་པའི་རྣམ་གཞག་རགས་པ་སྙན་དུ་གསོལ་ནས། འདི་དང་ཕྱི་མའི་བདེ་སྐྱིད་མ་ལུས་པའི་འབྱུང་གནས་བསྟན་པ་རིན་པོ་ཆེའི་གནས་ལུགས་གསལ་བར་བགྱིས་ཏེ། དམ་པའི་ཆོས་ལུགས་དང་མཐུན་པར་རྒྱལ་སྲིད་རྗེས་སུ་བསྐྱང་བའི་ཚུལ་བདག་ལྟ་བུས་རྗེས་སུ་བརྗོད་པར་མི་སྤོབས་མོད། ཅུང་ཟད་སྙན་དུ་གསོལ་ན། བདེ་བར་གཤེགས་པའི་བསྟན་པ་ནི་ལྷག་པའི་ཚུལ་ཁྲིམས། ལྷག་པའི་ཏིང་ངེ་འཛིན།
ལྷག་པའི་ཤེས་རབ་གསུམ་གྱི་བདག་ཉིད་ཅན་ཡིན་པས་འདི་དག་འཕེལ་ན་བསྟན་པ་འཕེལ། རྗེས་སུ་བསྒྲུབ་པ་དེ་བསྟན་པ་འཛིན་པ་ཡིན་པས། ཚུལ་འདི་ལྟ་བུའི་བསྟན་པ་དང་བསྟན་པ་འཛིན་པ་གང་ན་གནས་པ་དེ་ན་བསྟན་པ་གནས་པས་བསྟན་སྐྱོང་རྣམས་ཀྱིས་ཀྱང་རྟག་པར་བསྲུང་ཞིང་བདེ་ལེགས་མཛད། བདུད་ཀྱི་རིས་ལ་སོགས་པ་ནག་པོའི་ཕྱོགས་རྣམས་ཀྱིས་གླགས་ལྟ་བར་མི་བཟོད་པས། ཕྱོགས་ཐམས་ཅད་དུ་བསྟན་པ་བསྟན་སྐྱོང་ཐམས་ཅད་ལ་སེམས་ཅན་ལ་ཕན་བདེའི་ཕྱིར། རྒྱ་གར། རྒྱ་ནག ལི་ཧོར་བོད་ལ་སོགས་པའི་ཆོས་རྒྱལ་ཆེན་པོ་རྣམས་ཀྱི་བཀའ་སྲོལ་དང་། རང་ཉིད་ཀྱིའང་སྔར་གྱི་ཐུགས་དགོངས་རྣམ་པར་དག་ཅིང་སྦྱོར་བ་ཕུན་སུམ་ཚོགས་པ་དང་རྗེས་སུ་མཐུན་པར་བཀུར་སྟི་རྒྱ་ཆེན་པོས་ཕུ་དུད་དུ་བགྱི་བ་དང་། ཁྱད་པར་དུ་རྒྱལ་ཁམས་ཆེན་པོ་འཇགས་པའི་རྟེན་འབྲེལ་ཆབ་འོག་གི་ས་ཕྱོགས་སོ་སོ་ན་དེ་བཞིན་གཤེགས་པའི་རྟེན།
དེ་ལ་མཆོད་པ། བན་དེ་རྣམས་ཀྱིས་སྒྲུབ་མཆོད། སྔགས་རྒྱུན། ཕྱིར་ཟློག་ལ་སོགས་ཆོ་གའི་རྒྱུན་དང་། བསྙེན་བཀུར་ནར་མ་ཡོད་པ་རྣམས་ཀྱང་ལེགས་པར་གསོལ། སྔར་མེད་པ་རྣམས་སུ་རྒྱ་ཆེན་མ་གྲུབ་ཀྱང་ཅུང་ཟད་རེ་བསྒྲུབས་ནས་དུས་རྒྱུན་པར་གནས་པས་མཆོད་རྟེན་སྐུ་གཟུགས་ལྷ་ཁང་བཞེངས་པ་རྣམས་ཀྱི་ནང་དུ་རྟེན་བྱིན་རླབས་ཅན་བཞུགས་ཏེ་བཀྲ་ཤིས་ཤིང་བྱིན་ཆགས་པའི་གཟུངས་ལ་སོགས་པ་ཕྱིན་ཅི་མ་ལོག་པར་བྱེད་དུ་འཇུག་པ་དང་། ཁྱད་པར་མཆོད་རྟེན་དཀར་པོ་ཉིད། བླ་མ་དམ་པ་འཕགས་པས་ཕུན་སུམ་ཚོགས་པ་འབྱུང་བའི་རྟེན་འབྲེལ་གྱི་ཆེད་དང་། ཇུ་ཇུ་མགོན་ཁང་ཡང་སྨན་ཛེའི་རྒྱལ་ཁམས་འཇགས་པའི་དོན་དུ། བླ་མ་དམ་པ་དཔོན་སློབ་རྣམས་ཀྱིས་རྟེན་འབྲེལ་མང་དུ་བསྒྲིགས་པ་ཡིན་པར་གདའ་བས།
འདི་དག་ཐབས་སྣ་ཚོགས་ཀྱིས་གཙུག་ལག་ཁང་དང་། ཚད་དང་བཀོད་པ། སྔར་ལས་མི་འཆད་པར་ལྷག་པ་ཙམ་ཞིག་བསྒྲུབས་ནས་དེར་བན་དེ་གཙང་མ་སྐུ་རིམ་སྔགས་རྒྱུན་ཕྱིར་བཟློག་ལ་སོགས་རྒྱུན་པར་བསྒྲུབ་པ་དང་། གདུགས་དཀར་བསྐོར་བ། གྲ་ལྔའི་ཆོ་ག་ལ་སོགས་སྔར་ནས་རྒྱུན་པར་ཡོད་པའི་ཆོ་ག་ནར་མ་གོང་མ་རིམ་པ། བླ་མ་རིམ་པའི་དུས་མཆོད་ལ་སོགས་རྒྱ་ཆེར་སྔར་བཞིན་གྲུབ་ན་ཤིན་ཏུ་ལེགས་ཤིང་། དེ་ལྟ་མ་ཡིན་ནའང་རྒྱུན་མ་སྟོངས་ཙམ་ཅི་ནས་ཀྱང་བསྒྲུབ་པ། གཞན་ཡང་། ཧོར་བོད། རྒྱ།
མི་ཉག ཡུ་གུར། ཀ་ལེ། ཟིན་ཤིང་། ཨེརྐ་ཨུན། སོག་པོའི་བན་དེ་ལ་སོགས་རང་རང་གི་བསྟན་པ་འཛིན་པ་རྣམས་ལའང་སྔར་གྱི་གོང་མ་རིམ་པའི་སྲོལ་བཟང་པོ་དང་རྗེས་སུ་མཐུན་པར་ཁྲལ་དམག་མི་འཛིན་པར་རང་རང་གི་ཆོས་ལུགས་དང་བསྟུན་པའི་བཤད་ཉན་བསྒོམ་བསྒྲུབ་ལ་བརྩོན་པས་གོང་མ་ལ་སྨོན་ལམ་འདེབས་སུ་འཇུག་པའི་བཀའ་སྩལ་རྗེས་སུ་གནང་བ། རྒྱལ་ཁྲིམས་རྗེས་སུ་སྐྱོང་བ་ལའང་བདེ་བར་གཤེགས་པའི་གསུང་རབ་དཔང་དུ་བགྱིས་ཏེ། བཟང་པོ་རྣམས་རྗེས་སུ་འཛིན་པ། ངན་པ་རྣམས་ཚར་གཅོད་པ། ཐ་ན་དུད་འགྲོའི་རིགས་སུ་གཏོགས་པ་ཡན་ཆད་རྣམས་ལའང་མི་འཇིགས་པ་སྩོལ་བ་ལ་སོགས་པ་གསུང་རབ་ཉིད་དུ་གསལ་བར་གསུངས་པ་རྗེས་སུ་དགོངས་ཏེ།
བྱང་ཆུབ་སེམས་དཔའ་ཆེན་པོས་གཞན་དོན་ཇི་ལྟར་བྱ་བའི་ཚུལ་གྱིས་རྗེས་སུ་བསླབ་ཅིང་ཐུགས་སུ་ཆུད་པར་མཛད་པས། ཆབ་སྲིད་ཐམས་ཅད་གོང་ནས་གོང་དུ་འཕེལ་ཞིང་། བསྟན་པ་ཕྱོགས་ཀུན་ཏུ་རྒྱས་ལ། དེའི་བྱིན་རླབས་ཀྱིས་ནག་པོའི་ཕྱོགས་རྣམས་ཀྱི་སྟོབས་ཕྲི་སྟེ། སྐུ་ཚེ་རིང་ཞིང་དགོངས་པ་རྣམས་ཀྱང་ཆོས་བཞིན་དུ་འགྲུབ་པར་འགྱུར་བ་སྨོས་ཅི་ཞིག་འཚལ། མདོར་ན་གོང་མའི་གསེར་གྱི་ཐུགས་དགོངས་བཞིན་ནང་དང་ཕྱི་རོལ་ན་གནས་པའི་བློན་ཐམས་ཅད་ཀྱིས་ཀྱང་བསམ་པ་ཕྱོགས་གཅིག་པ་ལས་ཅི་བསམ་པ་ཐམས་ཅད་འགྲུབ་པར་འགྱུར་གྱི། ཕན་ཚུན་རང་འདོད་ཕྲ་མོའི་ཆེད་དུ་མི་མཐུན་པར་བསམས་པས་བྱ་བ་ཐ་དད་དུ་འགྱུར་ཞིང་། དེ་ཉིད་ཀྱིས་བདག་གཞན་ཐམས་ཅད་ལ་གནོད་པར་འགྱུར་བ་སྔོན་གྱི་ལོ་རྒྱུས་རྣམས་ལས་ཀྱང་འབྱུང་། ད་ལྟར་ཡང་དེ་ཉིད་མངོན་སུམ་དུ་འགྱུར་བས་སོ་སོར་གོར་བཅུག་ནས། ཇི་ལྟར་དགོངས་པ་གཅིག་པའི་ཐབས་རྟེན་འབྲེལ་དང་།
དགེ་བའི་བྱ་བ་ཇི་ལྟར་འཕེལ་བའི་ལུང་དང་རྗེས་སུ་གདམས་པའི་བཀའ་སྩལ་ཐམས་ཅད་ལ་ཕྱོགས་ཐམས་ཅད་དུ་ཇི་ལྟར་གནང་། གོང་མའི་བསོད་ནམས་ཆེན་པོ་མཁྱེན། ཡང་། བདག་ཅག་ལྟ་བུ་དང་ཡང་ཅི་ནས་ཀྱང་མཇལ་བ་ཞིག་བྱུང་ན་གསུང་བའི་ལུང་ཁྱོན་ཏི་ཤྲཱི་ལས་ལེགས་པར་འཕྲོད། རྒྱུ་མཚན་རྣམས་ཞིབ་པར་གསུང་གིན་གདའ་ནའང་། བདག་ཅག་ཀྱང་ན་སོར་ཕྱིན་པས་ཐག་རིང་དུ་བགྲོད་པར་ནི་མི་ནུས། མི་དབང་ཁྱེད་ཉིད་ཀྱང་རྒྱལ་པོའི་ཚུལ་རྗེས་སུ་བསྲུང་བས་ཐག་ཉེར་འབྱོན་པའི་སྐབས་མ་མཆིས་པས། དེའི་སྟབས་དཀའ་བར་མཆིས་ནའང་། དངོས་སུ་མཇལ་བ་དང་ཁྱད་པར་མེད་པར་དམ་པའི་ཆོས་ཀྱི་བཀའ་མཆིད་རྣམས་བདག་ཅག་རང་གིས་བགྱིས་པའི་ཡིག་རིས་སློབ་དཔོན་ཆེན་པོ་པའི་ཕྱག་ན་ཚང་བར་བྲིས་བདོག་པ་རྣམས་ལ་གཟིགས་པས་དགོངས་ཤིང་། དེ་དག་ཏུ་མ་འདུས་པ་རྣམས་ཀྱང་བཀའ་སྩལ་གནང་བས་ཡི་གེའི་ངོས་ལ་གསལ་བར་བགྱིས་ཏེ་ཕུལ་བས་ཁྱབ་པར་མཆིས།
ལྷག་པར་སྐུ་ཁམས་བཟང་ཞིང་ཆབ་སྲིད་བརྟན་པའི་སྨོན་ལམ་འདེབས་པ་ལ་འདི་ཕྱོགས་གཡེང་བ་ཆུང་ཞིང་། ད་ན་སོར་ཕྱིན་པས་གཡེང་བ་བསྐྱུངས་ཏེ་དཀོན་མཆོག་ལ་གསོལ་བ་རྩེ་གཅིག་ཏུ་འདེབས་པའི་སྤྲོ་བ་མཆིས་པས། གཞན་གྱི་བར་ཆད་མེད་པ་འབྱུང་བས་ཁྱད་ཆེ་བར་མཆིས་ཤིང་། དིང་སང་ཡང་། ལུང་བཞིན་ཆབ་སྲིད་བརྟན་པའི་རྟེན་འབྲེལ་དུ་ཅི་འགྱུར་བ་བདག་ཅག་རང་གིས་ཀྱང་བསྒྲུབ་པ་དང་། གཞན་རྣམས་ལའང་དྲན་བསྐུལ་བར་ཞུ། ཡང་། སྐབས་སུ་བབ་པའི་རྒྱལ་ཁམས་ཀྱི་བྱ་བའི་དོན་དྲན་བསྐུལ་དགོས་པ་འདུག་ན་རིམ་པར་བསྐུར་གསུང་བ་འདུག་པ་ལ། རྒྱལ་བློན་བྱང་ཆུབ་ཀྱི་ཐུགས་དང་ལུགས་ཆེན་པོ་རྣམ་པ་གཉིས་ཐོགས་མེད་དུ་དགོངས་པ་ལ་གཞན་གྱི་བསྐུལ་ཅི་ཞིག་འཚལ། འོན་ཀྱང་སྐབས་སུ་བབ་པར་གྱུར་པ་ན་རིམ་པར་ཞུ་བ་བསྐུར་བ་ཞུ།
དེ་ཕྱོགས་སུ་འབྱོན་པའི་བློན་པོ་ཆེན་པོའི་ཆ་ལ། བགྲེས་པ་རྣམས་ཀྱི་ནང་ནས་ཁྱོན་ཏི་ཤྲཱི་བ་རང་གིས་ཀྱང་མངོན་སུམ་དུ་གཟིགས། དཀོན་མཆོག་ལ་གསོལ་བ་བཏབ་སྟེ་སྤྲ་བཏགས། སྐབས་ཀྱི་འཕྲོད་རྣམས་ཀྱང་བརྩིས། དེ་ཕྱོགས་ཀྱི་ཐུགས་དགོངས་ཀྱང་གཞིར་བཞག་ནས། གུ་ཤྲཱི་ཤཱཀྱ་རྒྱལ་མཚན་པས་ཀྱང་དོ་དམ་མཛད། སློབ་དཔོན་ཆེན་པོ་ཀུན་དགའ་རྒྱལ་མཚན་པ་སྨོན་ལམ་འདེབས་པ་ལ་འབྱོན་པའི་རྒྱུ་མཚན་དང་། གཞན་ཡང་། གོང་མའི་སྐུ་ཚེ་རིང་ཞིང་ཆབ་སྲིད་བརྟན་པའི་ཐབས་རྟེན་འབྲེལ་རྒྱུ་མཚན་རྣམས་ཁྱོན་ཏི་ཤྲཱི་བའི་ངག་ཏུ་གསལ་བར་མཆིས། རྒྱལ་སྲས་དམ་པའི་ཆོས་ཚུལ་ལེགས་གཟིགས་པ། །
མི་དབང་ཁྱེད་ལ་ཇི་སྐད་གསོལ་བའི་དོན། ། ཇི་བཞིན་བསྒྲུབ་པར་སྨྲ་བོ་བདག་ཉིད་དང་། ། སྐྱེ་བོ་ཕལ་མོ་ཆེས་ཀྱང་མི་ནུས་མོད། ། དེ་ལྟ་ན་ཡང་མི་དབང་ཆེན་པོ་ཡི། ། ལྷག་བསམ་དག་པའི་ཐུགས་དགོངས་ཡོངས་རྫོགས་ཕྱིར། ། གུས་པའི་ཡིད་ཀྱིས་གསོལ་ལ་ནོངས་པ་གང་། ། ཁྱེད་ཐུགས་དགེ་བས་བཟོད་པ་མཛད་དུ་གསོལ།། །། དྲུང་ཆོས་ཀྱི་རྗེ་རིན་པོ་ཆེའི་གསུང་རབ་ཧཱང་ཐའི་ཚེ་ལ་མཛད་པ་ཡར་ལུང་པ་སེང་གེ་རྒྱལ་མཚན་གྱིས་ཞུས་དག་བགྱིས་ཤིང་སྦྱིན་པར་བྱ་བའི་ཆོས་སོ། ། ཡང་དག་ལམ་ལ་ཡང་དག་རྗེས་གཤེགས་པས། ། ཕུལ་བྱུང་ཡོན་ཏན་ཕུལ་བྱུང་མཆོག་བརྙེས་ཏེ། །
བསམ་ཡས་འགྲོ་ལ་བསམ་ཡས་ལམ་སྟོན་པ། ། རྒྱལ་བ་བདུད་ལས་རྒྱལ་བ་ཀུན་ལ་འདུད། ། ལོ་ཙཱ་བ་བྱང་ཆུབ་རྩེ་མོ་ལ།། །། ༄། །སྭ་སྟི། གང་གི་ཞབས་པད་ཉིན་བྱེད་གསར་པ་ཡི། ། འོད་ཀྱི་རྗེས་འགྲོས་སྐྱེ་དགུའི་ཡན་ལག་མཆོག ། པད་མར་བཞུ་བས་འཛིན་མའི་ཁྱོན་ལ་བཞིན། ། གང་ལ་མངའ་བ་བླ་མའི་ཞབས་པད་འདུད། ། དེ་ཡི་གང་གི་གཙུག་ན་ཉེར་མཛེས་པས། ། ལུང་དང་རིགས་པའི་དཀྱིལ་འཁོར་རབ་རྒྱས་ཏེ། །
ལེགས་པར་བཤད་པའི་འོད་སྟོང་རབ་འཕྲོ་བས། ། བླ་མའི་གསུང་རབ་ཉིན་མོར་མཛད་པ་ཡི། ། བཤེས་གཉེན་དམ་པ་ཆོས་ཀྱི་མཛོད་འཛིན་པ། ། མངོན་པར་རྟོགས་པས་འབྱོར་པའི་དཔལ་ཡོན་ཅན། ། རིང་ན་གནས་ཀྱང་ཉེ་བའི་ཐུགས་མངའ་བས། ། ཕྲིན་ཡིག་ལེགས་པར་འཕྲོད་པའི་སྒྲུབ་བྱེད་འདིའོ། ། ཉེས་པར་སྤྱོད་མང་སྐྱེ་བོའི་རླུང་ཤུགས་ཀྱིས། ། སྐྱེ་དགུའི་སྒྲོན་མ་མཆོག་དེ་ནུབ་གྱུར་ཅིང་། ། བསྟན་པའི་ཉི་མའང་ནུབ་ཀྱི་མཐའ་ལས་བརྒལ། ། འགྲོ་བའི་དགེ་ལེགས་པད་མོའི་ཚལ་རབ་ཟུམ། །
དེ་ལྟ་མོད་ནའང་སྣང་བྱེད་དམ་པ་ཡི། ། མཐུ་ལས་དེ་ཡི་དགོངས་པ་ཡོངས་རྫོགས་ཕྱིར། ། དེ་ཡི་རྗེས་སོན་དམ་པའི་བསིལ་ཟེར་ཅན། ། རྣམ་མང་དག་གིས་དང་བའི་ཟླ་ཟེར་གྱིས། ། བསོད་ནམས་ཡེ་ཤེས་རྣམ་མང་ཀུན་དའི་ཚོགས། ། གསལ་བར་མཛད་ལ་རིང་ནས་ཡི་རང་ངོ་། ། སླར་ཡང་བླ་མའི་ཕྲིན་ལས་སྒྲུབ་པའི་ཕྱིར། ། ལེགས་བཤད་བདུད་རྩི་རྟག་པར་སྤྲོ་བར་གསོལ། ། ལོ་ཙཱ་བ་དྷརྨཱ་ཤྲཱི་བྷ་དྲ་ལ།། ༄། །ཨོཾ་སྭསྟི།་་་་་
དཔལ་ལྡན་ས་སྐྱའི་དགེ་བའི་བཤེས་གཉེན་རྣམས་ལ་མཛད་པ། བླ་མ་དང་འཇམ་པའི་དཔལ་ལ་གུས་པས་ཕྱག་འཚལ་ལོ། ། དཔལ་ལྡན་ཡོན་ཏན་སྲིད་ན་དཔེ་ཟླ་མ་མཆིས་པ། ། མངོན་པར་མཐོ་ཡང་ཁེངས་པ་མཐའ་དག་དྲུངས་ནས་ཕྱུང་། ། འགྲོ་ལ་བརྩེ་བས་ལྷག་པར་ཆགས་ཀྱང་ཆགས་མི་མངའ། ། སྤྲོས་མེད་ཆོས་རྣམས་སྤྲོས་ཏེ་གསུང་མཁས་ཐུབ་དབང་རྒྱལ། ། གང་ཞིག་རྒྱལ་བ་ཉིན་མོར་བྱེད་པའི་རྗེས་འགྲོ་བའི། ། ཕུན་ཚོགས་མཐུ་ཡིས་སྐྱེ་དགུའི་རྒུད་པའི་མུན་བསལ་ཏེ། ། མཁྱེན་པའི་སྣང་བས་ཤེས་བྱ་མཐའ་དག་གསལ་མཛད་པ། ། རྗེ་བཙུན་སྣང་བྱེད་བརྒྱུད་པར་བཅས་པའི་ཞབས་པད་མཆོད། །
མཁས་གྲུབ་ཀླུའི་དབང་པོའི་བསྟི་གནས། ལེགས་བཤད་ཆུ་བོ་འབབ་པའི་མཚོ་རྫིང་། དཔག་ཡས་འདོད་དགུ་འབྱུང་པའི་གཏེར་མཛོད། དཔལ་ལྡན་ས་སྐྱའི་གཙུག་ལག་ཁང་ཆེན་པོར་བཞུགས་པའི། དགེ་ལེགས་ཕུན་སུམ་ཚོགས་པས་འབྱོར་པའི་རྣམ་དག་རིགས་ཀྱི་གཞིར་མཁྱེན་པ་དཔག་ཏུ་མེད་པའི་དཔག་བསམ་ལྗོན་ཤིང་འཁྲུངས་ཏེ། ལེགས་བཤད་འགྲན་ཟླ་མེད་པའི་ཡལ་འདབ་ཀུན་ནས་རྒྱས་ལ། ཕྲིན་ལས་ཚད་མེད་པའི་འབྲས་མཆོག་བཟང་པོས། གདུལ་བྱ་ཀུན་ལ་འདོད་དགུའི་དཔལ་སྩོལ་བའི་བླ་མ་དང་། ལུང་རིགས་དང་རྒྱུད་སྡེ་ཀུན་གྱི་དབང་ཕྱུག་ཡོངས་ཀྱི་དགེ་བའི་བཤེས་གཉེན་རྣམས་ཀྱིས་གཙོ་མཛད་རྣམས་ལ། ཕན་བདེ་ཡིད་བཞིན་ནོར་བུའི་གཏེར། །
ཐུབ་དབང་ཆུ་གཏེར་རབ་རྒྱས་ཤིང་། ། དེ་འཛིན་མཁས་གྲུབ་ཀླུ་དབང་རྣམས། ། རི་དབང་ལྟ་བུར་ཞབས་བརྟན་ཤོག ། ༄། །གང་གིས་སྲིད་པའི་ཆགས་པ་སྤངས་ཀྱང་བརྩེ་བས་འགྲོ་བའི་དོན་ལ་ཆགས། ། ཆོས་ཀུན་གདོད་ནས་སྤྲོས་དང་བྲལ་ཡང་སྣ་ཚོགས་སྤྲོས་པས་འགྲོ་དོན་མཛད། ། ཀུན་ལ་སྙོམས་པའི་ཕྲིན་ལས་མངའ་ཡང་བདུད་དཔུང་མ་ལུས་རྩད་ནས་འཇོམས། ། གདུལ་བྱ་མགོན་མེད་རྣམས་ཀྱི་མགོན་གྱུར་བླ་མེད་བླ་མ་རྒྱལ་གྱུར་ཅིག ། ཐུབ་དབང་ཆུ་འཛིན་སྣ་ཚོགས་སྤྲུལ་པའི་གློག་འགྱུ་ཞིང་། ། རབ་ཟབ་རྒྱ་ཆེའི་གསུང་རབ་འབྲུག་སྒྲའི་དབྱངས་སྒྲོག་ལས། ། ལེགས་པར་འོངས་པའི་ལེགས་བཤད་བདུད་རྩིའི་ཆར་རྒྱུན་གྱིས། །
ཀུན་ལ་ཕན་བདེའི་ལོ་ཏོག་རྒྱས་མཛད་དེ་ལ་བསྙད། ། ཚོགས་མཆོག་རྒྱལ་བའི་ཡང་དག་པའི་ཚུལ་གྱི་རྗེས་སུ་ཞུགས་ཏེ། ཐུབ་པའི་བསྟན་པ་རིན་པོ་ཆེ་ལ་མོས་པ་ཙམ་ལྷུར་ལེན་པས། འདོད་པའི་འདབ་རྫབ་ལས་ཅུང་ཟད་བརྒལ་ཞིང་། རབ་ཏུ་ཞི་བའི་གནས་ལ་མངོན་པར་དགའ་བའི་ངང་ཚུལ་ཅན། ཨ་ཝ་དྷཱུ་ཏཱི་པའི་དགེ་སློང་དཔལ་ས་སྐྱར་གནས་པས། སའི་སྟེང་ན་འགྲན་ཟླ་དང་བྲལ་བའི། མིའི་དབང་པོ་ཡབ་ཡུམ་སྲས་དང་བཅས་པའི་མཆོད་གནས། འགྲོ་བ་ཀུན་ལ་ཕན་བདེ་སྩོལ་བའི་དབང་གི་རྒྱལ་པོ། རྣམ་པར་དག་པའི་ཕྲིན་ལས།
རིན་པོ་ཆེའི་གཉེར་དུ་གྱུར་པ། ཏའི་ཏུའི་ཕོ་བྲང་ཆེན་པོ་ན་བཞུགས་པའི་དགེ་བའི་བཤེས་གཉེན་རྣམ་པའི་སྙན་དུ་གསོལ་བའོ།། །། ༄། །དགེ་བཤེས་གྲགས་པ་དཔལ་ལ། སྟོང་ཉིད་སྙིང་རྗེའི་སྙིང་པོ་ཅན། ། ཐེག་ཆེན་ཐུན་མོང་ལམ་གྱི་གཙོ། ། བདེ་སྟོང་དབྱེར་མེད་སྔགས་ལམ་མཆོག ། ཀུན་ཁྱབ་བླ་མའི་རྣལ་འབྱོར་ལ། ། གཡེལ་བ་མེད་པར་སྒོ་གསུམ་རྣམས། ། ནམ་དུའང་དགེ་དང་མི་འབྲལ་ཞིང་། ། སངས་རྒྱས་མྱུར་དུ་བགྲོད་བྱེད་ལམ། །
བར་ཆད་ཀུན་ལས་གྲོལ་བའི་ཕྱིར། ། རྒྱུན་མི་འཆད་པར་བརྟེན་འཚལ་ལོ། ། ཕྱོགས་དུས་ཀུན་ཏུ་དགེ་ལེགས་མཛོད།། །། ༄༅། །འདྲེན་མཆོག་བླ་མའི་ཞབས་ལ་ཕྱག་འཚལ་ལོ། ལུང་རིགས་སྨྲ་བའི་བཤེས་གཉེན་བསམ་གྲུབ་ཀྱིས། ། ཇི་ལྟར་དྲིས་པའི་ལན་གྱི་རྣམ་དབྱེ་འགའ། ། བརྗོད་པ་འདི་དག་བློ་གྲོས་མིག་གིས་དཔྱོད། ། དབུ་སེམས་ཀྱི་སེམས་བསྐྱེད་སྡོམ་པ་ལ་མདོ་ཐ་དད་ཀྱི་དགོངས་པས། ཆོ་གའི་ལུགས་ཐ་དད་ཀྱང་དོན་གཅིག ཀླུ་སྒྲུབ་དང་ཞི་བའི་ལྷ་ལ་སོགས་པས་ཀྱང་།
འཇུག་སེམས་ཀྱི་ཆོ་གར། བདག་བྱང་ཆུབ་སེམས་དཔའ་ལགས་ཀྱིས། བྱང་ཆུབ་སེམས་དཔར་གཟུང་དུ་གསོལ་ཞེས་དང་། བྱང་ཆུབ་སེམས་དཔའི་བསླབ་པ་ལ། ། རིམ་པ་བཞིན་དུ་བསླབ་པར་བགྱི། ། ཞེས་གསུངས་པ་ལགས་སོ། ། དེའང་བྱང་སེམས་ཀྱི་སྡོམ་པ་མེད་ན། བྱང་ཆུབ་སེམས་དཔར་མི་རུང་། དེའི་བསླབ་པ་སློབ་པར་ཡང་མི་རུང་བའི་ཕྱིར། འོན་ཀྱང་འཇུག་པ་ལ་སྡོམ་པས་མ་ཁྱབ།
སྡོམ་པ་ལ་འཇུག་པས་ཁྱབ་ཅིང་། དེ་ལ་བྱང་ཆུབ་སེམས་དཔའི་སྡོམ་པའི་ཚུལ་ཁྲིམས་ནི་སོ་སོ་ཐར་པའི་སྡོམ་པ་ཡང་དག་པར་བླངས་པའི་རིགས་བདུན་པོ། དགེ་སློང་དང་། དགེ་སློང་མ་དང་། དགེ་སློབ་མ་དང་། དགེ་ཚུལ་དང་། དགེ་ཚུལ་མ་དང་། དགེ་བསྙེན་དང་། དགེ་བསྙེན་མའི་ཚུལ་ཁྲིམས་གང་ཡིན་པ་སྟེ། དེའང་ཁྱིམ་པ་དང་།
རབ་ཏུ་བྱུང་བའི་ཕྱོགས་ལ་ཅི་རིགས་པར་རིག་པར་བྱའོ། ། དགེ་བསྙེན་དང་། ཞེས་པ་ནི་ལེན་པའི་རྟེན་ལ་དགོངས། སྤྱོད་འཇུག་ཏུའང་། རྟེན་དལ་འབྱོར་གྱི་ལུས་སུ་གསུངས་པ་དང་འདྲ། ཐེག་ཆེན་དང་། སྐྱབས་འགྲོ་སེམས་ཅན་གྱི་དོན་དུ་སངས་རྒྱ་བའི་ཕྱིར། ཐེག་ཆེན་གྱི་མཆོག་གསུམ་ལ་སྐྱབས་སུ་དམ་འཆའ་བ། སེམས་བསྐྱེད་སེམས་ཅན་གྱི་ཕྱིར་སངས་རྒྱ་བར་སྨོན་པ། སྡོམ་པ་སངས་རྒྱ་བའི་ཐབས་སྒྲུབ་པར་དམ་བཅས་ནས།
ཉམས་སུ་ལེན་པ། རྩ་ལྟུང་གཞན་བྱུང་ཡང་། སེམས་བསྐྱེད་མ་བཏང་ན་དེའི་མཐུས་མྱུར་དུ་སྡོམ་པ་ལེན་པས་དགེ་བ་རྒྱུན་མི་འཆད་པ། སེམས་བསྐྱེད་མེད་ན་རིགས་ཉམས་པས། བྱང་སེམས་ཀྱང་མིན་ན། དེའི་སྡོམ་ལྡན་ལྟ་མོས་ཅི་མི་དགོས་པ། ཐུན་ཚོད་ཉིན་མཚན་རིང་ཐུང་གང་ཡིན་ཡང་། ཞག་གཅིག་གི་ཆུ་ཚོད་དྲུག་ཅུའི་བཞི་ཆ། སྨོན་སེམས་ལས་འདས་པའི་ཐུན་ཚོད། ཇོ་བོས་ཞག་གཅིག་གི་དྲུག་ཆ་ཡིན་ཞེས་གསུངས་ཀྱང་།
གལ་ཏེ་བྱང་ཆུབ་སེམས་དཔའ་སྔ་དྲོའི་དུས་ན་ལྟུང་བ་བྱུང་ཡང་། ཕྱེད་ཀྱི་དུས་ན་ཐམས་ཅད་མཁྱེན་པའི་སེམས་དང་མ་བྲལ་བར་གནས་ན། བྱང་སེམས་དེའི་ཚུལ་ཁྲིམས་ཀྱི་ཕུང་པོ་མཐའ་མེད་དོ་ཞེས་པ་འདིས། དོན་གྱི་སྨོན་པའི་ཐུན་ཚད་ཀྱང་བསྟན་ཏེ་དེ་ལ་ཚུལ་ཁྲིམས་དང་ལྡན་ན། སྨོན་པ་གཏོང་བ་ལྟ་སྨོས་ཀྱང་མི་དགོས་པར་གསུངས་པའོ། ། སྡོམ་པ་བཏང་བ་ལན་གཉིས་སུ་ནོད་ཅེས་པས། སྔར་བཏང་ཡང་ཕྱིས་བསྐྱར་ནས་ལན་གཉིས་པ་སླར་ཡང་བླང་དུ་ཡོད་པ་ལ་དགོངས་ཀྱི། ལན་གཉིས་ལས་བླང་དུ་མེད་པ་མིན་ལ། གསང་སྔགས་ལ་མ་བརྟེན་པར་སངས་མི་རྒྱ་སྟེ། སྔགས་ལ་མ་བརྟེན་པར་ཡེ་ཤེས་ཀྱི་ཚོགས་མི་རྫོགས།
ཤེས་བྱ་ཀུན་ལ་མ་བསླབས་པར་སངས་མི་རྒྱའོ། ། འོན་ཀྱང་གསང་སྔགས་ལ་འཇུག་པ་ཐོག་མཐའ་བར་གསུམ་ཅི་རིགས་ནས་འཇུག རིག་འཛིན་སྡོམ་པ་བྱང་སེམས་སྡོམ་པའི་བྱེ་བྲག་ཡིན་ཏེ། སྔགས་པ་བྱང་སེམས་ཀྱི་བྱེ་བྲག་ཡིན་པས་སོ། ། རིག་འཛིན་སྡོམ་པ་ཐོབ་པ་ལ། ལེན་སེམས་བསྲུང་སེམས་སྔོན་དུ་འགྲ། ོ ཐོབ་པར་འདུ་ཤེས་སྐྱེར་རུང་དགོས་ཏེ། སྡོམ་པ་དེང་ནས་བརྟན་པར་བཟུང་ཞེས་ཐོག་མར་ལེན་མཚམས་དང་། ཉིན་དང་མཚན་མོ་ལན་གསུམ་དུ། ། ཉིན་རེ་བཞིན་དུ་བཟླ་བར་བྱ། །
ཞེས་གསུངས་པའོ། ། དུས་སྡོམ་བཟུང་རྫོགས་མ་ཐག་སྐྱེ། འོ་ན་དབང་བསྐུར་མི་དགོས་ཏེ། སྡོམ་པ་ཐོབ་པས་སྙམ་ན། སོ་ཐར་ལའང་སྡོམ་པ་བླངས་ནས་བསླབ་བྱ་བརྗོད། དེ་དག་ལ་སློབ་པར་ཁས་བླང་དགོས་པ་བཞིན། མཚན་ཉིད་རིག་འཛིན་གྱི་སྡོམ་པ་མི་མཐུན་ཕྱོགས་སྤོང་བའི་སེམས་པ་རྒྱུན་ཆགས་པ་ཡིན་ལ། དབྱེ་ན་རིགས་ལྔའི་སྡོམ་པ། མི་བསྐྱོད་པའི་གསུམ། རྣམ་སྣང་ལའང་གསུམ།
རིན་འབྱུང་གི་བཞི། འོད་དཔག་མེད་ཀྱི་གསུམ། དོན་གྲུབ་ཀྱི་གཅིག་སྟེ་བཅུ་བཞིའོ། ། དེ་ལས་གཞན་ཡང་བཅུ་བཞི་ནི། ། སྤང་ཞིང་དོར་བར་མི་བྱ་ཞེས་པའི་བཅུ་བཞི་སྟེ་ཉེར་བརྒྱད་རྣལ་འབྱོར་རྒྱུད་ཡར་ཆད་ལ་གསུངས། བྱ་སྤྱོད་གཉིས་དེ་དང་མི་འདྲ། ལྟུང་བའི་ཐུན་ཚོད། ཉིན་རེ་བཞིན་ནི་དུས་དྲུག་ཏུ། ། སྦྱིན་པ་རྣམ་བཞི་རྟག་ཏུ་སྦྱིན། ། ཞེས་པའི་ཤུགས་ཀྱིས་ཉིན་ཞག་གཅིག་གི་དྲུག་ཆ་ཡིན།
རྩ་ལྟུང་བྱུང་ན་སྡིག་བཤགས། བླ་མ་དང་ལྷ་ལ་གསོལ་བ་བཏབ་ནས་དབང་བླངས་པས་ཆོག་པའི་མཚན་མ་མཐོང་བ་ན་དཀྱིལ་འཁོར་བྲིས་ལ་རང་གིས་དབང་བླངས་པས་སོར་ཆུད་པར་གོང་མ་རྣམས་བཞེད། དགྲ་ནག་གི་རྒྱུད་ནའང་། དཀྱིལ་འཁོར་བྲིས་ནས་དབང་བླང་བར་གསུངས། གཤེད་དམར་གྱི་དཀྱིལ་ཆོག་ཏུ། དཔལ་འཛིན་གྱིས་ཀྱང་དེ་ལྟར་གསུངས། དབང་བཞི་གཅིག་ཐོབ་ཀྱང་རྒྱུད་སྡེ་ཀུན་གྱི་ལྷའི་སྒོམ་བཟླས་མི་རུང་སྟེ། བཀའ་ཐ་དད་པའི་ཕྱིར། ཡུམ་རྒྱས་འབྲིང་གསུམ་དོན་གཅིག་ཀྱང་གཅིག་གི་ལུང་ཐོབ་པས་གཅིག་གི་ལུང་མི་ཐོབ་པ་བཞིན། འོན་ཀྱང་བླ་མེད་ཀྱི་ལུང་ཐོབ་པས་རྣལ་འབྱོར་རྒྱུན་མན་ཆད་མཉན་དུ་རུང་བར་བཞེད།
བདག་འཇུག་ལེན་པས་བསྙེན་པ་སྔོན་དུ་སོང་བ། དམ་ཚིག་དང་ལྡན་པ་ཞེས་གསུང་བ། བདག་འཇུག་པ་ལ་དཀྱིལ་འཁོར་བྲི་དགོས། དེ་ལ་བསྙེན་པ་སོང་བ་དམ་ཚིག་དང་ལྡན་པ་ལ་དགོངས་པ་སྟེ། འོན་ཀྱང་འདི་སློབ་མ་འཇུག་པའི་དཀྱིལ་འཁོར་འབྲི་མཁན་ལ་དགོངས་པར་གསལ། རྩ་ལྟུང་མ་དག་པས། བདག་འཇུག་བྱར་མི་རུང་སྟེ། སྡོམ་རོ་ཡོད་ན་སྡོམ་པ་བླངས་ཀྱང་མི་སྐྱེ་བ་བཞིན། དེའི་ཕྱིར་བཤགས་སྡོམ་བྱས་ནས་གནང་བ་ཐོབ་པ་ན། བདག་འཇུག་ཅེས་གསུང་བར་གདའ།
བདེ་གཤེགས་བཀའ་འདས་རྒྱལ་བའི་བཀའི་དགོངས་པ་ཡིན་པ་གྲུབ་བཞིན་དུ་གསོད་པ་ལྟུང་བའི་ཐུན་ཚོད་ལས་འདས་པ་ཡིན། ཆོས་ཀྱི་རྩ་བ་བྱང་ཆུབ་སེམས། ། ཞེས་པ། དུས་འཁོར་ལས་ཁུ་བ་ཉམས་པ་ལ་བཤད། གཞན་སྨོན་སེམས་བཏང་བ་ལ་གསུངས་ཏེ། དུས་འཁོར་གྱི་དེ་ཁུ་བ་ཉམས་ཀྱང་སངས་རྒྱས་འཐོབ་པར་ཞེ་ཐག་པ་ནས་དམ་འཆའ་བ་ལ་དགོངས་པ་ཡིན་ལ། སྨོན་སེམས་སངས་རྒྱས་ཐོབ་བྱེད་ཀྱི་ཆོས་ཀྱི་རྩ་བ་ཡིན་པར་དམ་འཆའ་བ། ལྟུང་བ་ལྔ་པར་གཞན་ནས་བཤད་པ་དང་། ཆོས་ཀྱི་རྩ་བ་ཡིན་པ་སྤོང་བར་མཚུངས། རྩ་བའི་འདོད་ལུགས་མི་འདྲ་བ་དེར་གདའ།
དག་པའི་ཆོས་ལ་སོམ་ཉི་ཟ་བ། གཞན་སྔགས་ལ་ཞུགས་པས། སྟོང་པ་ཉིད་ལ་མ་དད་དེ་སྤོང་བ་ལ་བཤད། དུས་འཁོར་ལས་མི་རྟོག་པ་ལ་མ་དད་པས་རྩ་བ་ནས་སྤོང་བ་ལ་གསུངས། མིང་སོགས་བྲལ་བ་གཞན་ནས་དེ་བཞིན་ཉིད་ལ་དངོས་པོ་དང་། མཚན་མར་རྟོག་པ་ལ་བཤད། དུས་འཁོར་ལས། སྟོང་གཟུགས་ལ་ཕྱི་རོལ་དོན་དུ་བདེན་པར་རྟོག་པ་ལ་བཞེད་པར་གསལ། རིག་འཛིན་སྡོམ་པ་མ་བཏང་ཡང་སྡོམ་པ་གཞན་གཉིས་གཏོང་བ་སྲིད་དེ། དགོས་པའི་དབང་གིས་ཁྱད་དུ་གསོད་པ་མིན་པར་བྱང་སེམས་དགེ་སློང་གིས་མིའི་སྲོག་གཅོད་པ་ལྟ་བུའོ། །
སྡོམ་པ་སྡོམ་མིན་རྒྱུད་གཅིག་ལ་མི་གནས་ཏེ། མཛོད་དུ། སྡོམ་མིན་སྡོམ་པ་ཐོབ་པ་དང་། ། ཤི་དང་མཚན་གཉིས་བྱུང་བ་ལས། ། ཞེས་སྡོམ་པ་ཐོབ་པས། སྡོམ་མིན་གཏོང་བར་བཤད་པའི་ཕྱིར། ཕྱག་རྒྱ་ཆེན་པོ་བསྒོམ་པ་ལ་དབང་བཞི་ངེས་པར་ཐོབ་དགོས་ཏེ། ཕྱག་ཆེན་བཞི་པའི་ལམ་མཐར་ཐུག་ཡིན་པའི་ཕྱིར། སྤང་བྱ་གཉེན་པོར་བྱུང་བ་ཞེས་པས། འོག་མའི་སྤང་བྱ་གོང་མར་གཉེན་པོར་འགྱུར་བ་ཡོད་དེ།
ཕྱག་རྒྱའི་ལམ། ཉན་ཐོས་པ་ལ་སྤང་བྱ། སྔགས་པ་ལ་བརྟེན་བྱར་འགྱུར་བ་བཞིན། ངོ་སྐལ་གཅིག་གིས་སྤང་གཉེན་འགལ་བའི་ཕྱིར་ཐ་དད་ཁོ་ནའོ། ། དགེའོ།། །། ༄༅། །ཨོཾ་སྭ་སྟི། ཡོན་ཏན་རིན་ཆེན་བྱེ་བས་བརྒྱན་པའི་སྐུ། ། ལེགས་བཤད་ཆོས་སྒྲ་རྒྱུན་དུ་སྒྲོག་པའི་གསུང་། ། ཤེས་བྱ་མཐའ་དག་ཇི་བཞིན་གསལ་བའི་ཐུགས། ། བསམ་ཡས་ཕྲིན་ལས་མཆོག་མངའ་བླ་མར་འདུད། །
ཨ་ཝ་དྷཱུ་ཏཱི་པའི་བཙུན་པ་བསོད་ནམས་ཀྱིས། སློབ་དཔོན་དབོན་པོ་དོན་གྲུབ་རྒྱལ་མཚན་ལ་སྤྲིངས་པ། ཁྱེད་ཁམས་བཟང་ཞིང་བདེ་བའི་ཐད་ནས། ངེད་ལ་བསམ་པ་རྣམ་པར་དག་པས། ཡིག་རྟེན་གསེར་སྲང་དོ་དང་བཅས་པ་སློབ་དཔོན་དགེ་བའི་བཤེས་གཉེན་རིན་ཆེན་བཟང་པོས་འཕྲོད་པས་ཤིན་ཏུ་སྤྲོ། ངེད་ཀྱང་ཁམས་བཟང་ཆོས་འཕེལ་བར་ཡོད། སྐབས་ཀྱི་དོན། ཁྱེད་རང་གི་ཁམས་ཀྱི་རྩི་ལ་བརྩོན་པའི་ངང་ནས། སྡེའི་ཚིས་སུ་འགྱུར་བ་དང་། རང་རེའི་ཕྱོགས་ན་ཡོད་པའི་དགེ་འདུན་རྣམས་ཀྱི་བདག་གཉེར།
ཁྱད་པར་སློབ་དཔོན་རིན་ཆེན་བཟང་པོ་དཔོན་སློབ་འདིར་འོངས་པ་རྣམས་ཀྱང་ཆོས་བཀའ་སློབ་གཉེར་རྣམས་འདོད་པ་བཞིན་གྲུབ་ནས། དེ་ཕྱོགས་ལ་སོང་ཡོད་པས། བསྟན་པའི་བྱ་བ་འཕེལ་པོ་ཡོང་བའི་གྲོགས་དན་ལེགས་པོ་བྱེད་པ་གལ་ཆེ། སླར་ཡང་སྨྲས་པ། འཁོར་བར་སྔོན་ཆད་ལན་གྲངས་དུ་མ་ཞིག ། སྐྱེས་པར་གྱུར་ཀྱང་སྙིང་པོ་མ་ཐོབ་པས། ། ད་དུང་འཁོར་བའི་གཟེབ་ལས་མ་གྲོལ་ཞིང་། ། སྡུག་བསྔལ་ཆུ་བོའི་རླབས་ཀྱིས་རྟག་གཡེང་བར། ། མངོན་སུམ་གྱུར་འདིས་ལེགས་པར་བཞིན་བསྐུལ་ཏེ། ། རྙེད་དཀའི་དལ་འབྱོར་ཐོབ་པའི་སྙིང་པོའི་དོན། །
ཡིད་ལ་གཅགས་པས་ཉིན་བཞིན་མ་ཆད་པར། ། སྐྱབས་མཆོག་རིན་ཆེན་གསུམ་ལ་སྐྱབས་སོང་ནས། ། བྱང་ཆུབ་སེམས་ཀྱི་གྲུ་ཆེན་ལེགས་བཅས་ཏེ། བསྐྱེད་རྫོགས་ཟབ་མོའི་ཡིད་བཞིན་མཚོར་ཞུགས་ལ། ། དམ་པའི་མན་ངག་རླུང་གིས་དལ་བསྐྱོད་ནས། ། རྣམ་གྲོལ་རིན་ཆེན་གླིང་དུ་བགྲོད་པར་མཛོད། ། གནས་སྐབས་ཀུན་ཏུ་འདི་དང་ཕྱི་མ་ཡི། ། སྡུག་བསྔལ་རྩ་བ་མི་དགེ་ལ་འཛེམ་ཞིང་། ། ཕན་བདེའི་འབྱུང་གནས་བཤེས་གཉེན་ལ་བརྟེན་ནས། ། མཆོད་སྦྱིན་ཀློག་དང་བཟླས་དང་ཁ་ཏོན་སོགས། །
བསམ་པ་འཕེལ་བྱེད་ཆོས་སྤྱོད་རྣམ་པ་བཅུ། ། འཁོར་གསུམ་དག་པས་ལེགས་པར་རབ་སྒྲུབ་ཅིང་། ། དགེ་ཀུན་ཡོངས་སུ་བསྔོ་བས་རྒྱས་བཏབ་སྟེ། ། ཉིན་རེ་བཞིན་ཡང་ཚེ་འདིའི་དོན་ལྡན་མཛོད། ། ཆོས་ཀུན་རྨི་ལམ་སྒྱུ་མ་མིག་འཕྲུལ་བཞིན། ། ཡང་ཡང་སེམས་པས་ཚེ་འདིའི་ཕུན་ཚོགས་ལ། ། ཆགས་པ་མེད་པས་ཁེངས་པར་མི་བྱ་ཞིང་། ། སེར་སྣ་མེད་པས་གཞན་ལའང་སྦྱིན་པ་དང་། ། བདེན་པར་སྨྲ་ཞིང་བྱམས་དང་ཕན་པ་ཡིས། འཁོར་འབངས་རྣམས་ཀྱང་རྟག་པར་བདེ་སྐྱིད་ཅིང་། །
བཤེས་གཉེན་རྣམས་ཀྱང་བདེ་བར་འཚོ་བ་དང་། ། ཉམ་ཐག་རྣམས་ཀྱི་མགོན་དུ་འགྱུར་བར་མཛོད། ། ཚུལ་འདི་ཇི་བཞིན་བཤེས་གཉེན་རྣམས་ཀྱིས་ཀྱང་། ། སྒྲུབ་པར་དཀའ་མོད་སྒྲུབ་པ་དེ་དག་གིས། ། སངས་རྒྱས་ཉིད་ཀྱང་བདེ་བླག་ཐོབ་བྱེད་ན། ། འཁོར་བའི་ཕུན་ཚོགས་ཅི་ཕྱིར་ཐོབ་པར་དཀའ། ། དེ་སྐད་སྨྲ་བ་བསོད་ནམས་རྒྱལ་མཚན་དཔལ། ། བཟང་པོ་ཞེས་བྱས་དགེ་བའི་བསམ་པ་ཡིས། ། རིང་ན་གནས་ཀྱང་ཉེ་བའི་བསམ་པ་ཅན། ། དོན་ཀུན་གྲུབ་པ་དེ་ལ་རིང་ནས་སྤྲིངས། །
དེ་ཡི་དགེ་བས་རིང་ནས་སྤྲིངས་པ་ཡི། ། བར་དུ་གཅོད་པ་མ་ལུས་ཕྱིར་བསལ་ནས། ། གནས་སྐབས་ཕན་བདེའི་དཔལ་གྱིས་ལེགས་འབྱོར་ཞིང་། ། མཐར་ཐུག་དོན་གཉིས་མཐར་ཕྱིན་སངས་རྒྱས་ཤོག ། ཅེས་པའི་ཡི་གེ་མི་འཁྱར་བའི་རྟེན་ཙམ། ས་ག་དཔྱིད་ཟླའི་ཚེས་བཅོ་ལྔ་ལ་བྲིས་པ་དགེ་ལེགས་སུ་གྱུར་ཅིག། །། ༄༅། །དགེ་བའི་བཤེས་གཉེན་རྒྱལ་བ་དཔལ་ལ་སྤྲིངས་པ། དད་དང་བརྩོན་འགྲུས་ཐོས་པ་གསུམ། ། དགེ་བ་རྣམ་དག་སྒྲུབ་བྱེད་དོ། ། ཐབས་དང་ཤེས་རབ་ཟུང་འཇུག་གསུམ། །
རྫོགས་པའི་སངས་རྒྱས་ཐོབ་པའི་རྒྱུ། ། མི་རྟག་སྡུག་བསྔལ་ཡིད་འབྱུང་གསུམ། ། ལམ་གྱི་སྐུལ་མ་འདེབས་བྱེད་དེ། ། བསྔོ་བ་སྙིང་རྗེ་ལྟ་བ་གསུམ། ། ཀུན་སྤྱོད་དགེ་བར་སྒྱུར་བྱེད་པས། ། གསུམ་ཚན་བཞི་ཡི་ཉམས་ལེན་རྣམས། ། བླ་མ་དམ་པའི་མན་ངག་བཞིན། ། རྒྱུན་མི་འཆད་པར་གོམས་པ་ལས། ། དོན་གཉིས་ཕུན་སུམ་ཚོགས་པར་མཛོད། ། དགེའོ།། །།
༄༅། །ཨོཾ་སྭ་སྟི། བིམ་པ་ལྟར་དམར་འཛུམ་པའི་ཞལ་རས་ཅན། ། རྣམ་མང་མཚན་དཔེའི་རྒྱན་གྱིས་མཛེས་པའི་སྐུས། ། འགྲོ་རྣམས་རབ་ཏུ་དང་བའི་དཔལ་བསྐྱེད་པ། ། ཤཱཀྱའི་དབང་པོའི་ཞབས་པད་སྤྱི་བོས་མཆོད། ། དེ་ཡི་བསྟན་པ་ཉིན་མོར་བྱེད་པའི་དཔལ། ། སྒྲིབ་གཡོགས་ལོག་པའི་ཆུ་འཛིན་མཐར་མཛད་པ། ། མཁྱེན་བརྩེའི་ཡོན་ཏན་ཚོགས་ལ་དབང་སྒྱུར་བའི། ། མི་དབང་གཙུག་རྒྱན་ཁྱེད་ཉིད་ཞབས་བརྟན་ཤོག ། ཚོགས་གཉིས་ཀྱི་རྒྱ་མཚོ་ལུང་དང་མངོན་པར་རྟོགས་པའི་ཡོན་ཏན་རིན་པོ་ཆེའི་འབྱུང་གནས་སུ་གྱུར་པས།
མིའི་དབང་པོའི་གཙུག་གི་པད་མས་གུས་པར་བསྟེན་པ་རྣམ་པར་དཀར་བའི་ཕྲིན་ལས་བཟང་པོ་ཅན་མ་ལུས་ཤིང་ཡོངས་སུ་རྫོགས་པའི་རང་བཞིན་གྱིས་གྲུབ་པའི་ཡིད་བཞིན་གྱི་ནོར་བུ་རིན་པོ་ཆེ་གདུལ་བྱ་རྣམས་གནས་སྐབས་མཐར་ཐུག་གི་བདེ་བ་ཕུན་ཚོགས་ལ་རོལ་པར་མཛད་པའི་གར་གྱི་ཚུལ་སྣ་ཚོགས་ཀྱི་འགྱིང་བག་ཅན་རྣམ་པར་མི་རྟོག་པའི་ཡེ་ཤེས་ཀྱི་རྡོ་རྗེས་ལྟ་བ་ངན་པའི་རི་བོ་མཐའ་དག་བསྙིལ་བར་མཛད་པའི་ཞལ་སྔར་གསོལ་པ། སྐུ་ལ་བསྙུན་མི་མངའ་ཞིང་རྣམ་པར་དག་པའི་ཕྲིན་ལས་ཀྱིས་འགྲོ་བའི་དོན་ལ་མཉེལ་བ་མི་མངའ་བའི་ཐད་ནས་སྐུ་ཁམས་བཟང་པོར་དབུས་གཙང་ལ་ཉེ་བའི་ས་ཆར་ཕྱག་ཕེབས་ཞེས་ཐོས་པས་རབ་ཏུ་སྤྲོ་བའི་ཡིད་དབྱར་གྱི་ཆུ་ངོགས་ལྟར་འཕེལ་བར་གྱུར་ཅིང་། སྐུ་ཁམས་བཟང་པོར་ཕྱག་ཕེབས་པ་སྤྲོ་བའི་ཇ་ཞལ་མཚོན་པའི་རྒྱུར་གསེར་སྲང་ཕྱེད་དང་། རྟེན་མཚོན་པར་ཉི་ཞྭ་གཅིག ཕྱམ་སྲབ་ལེགས་པ་གཅིག ཀ་དན་གཅིག་རྣམས་འབུལ་ཞིང་མཆིས། སླད་མ་སྐུ་ཁམས་བཟང་ཞིང་ཕན་བདེ་མ་ལུས་པའི་འབྱུང་གནས་བསྟན་པ་རིན་པོ་ཆེ་དང་སེམས་ཅན་མང་པོའི་དོན་དུ་ཕྱག་ཕེབས་པའི་ངང་ནས་ཅི་མྱུར་དུ་མཇལ་བར་ཞུ་ཞེས་པ་ཞི་བའི་ལོ་ཐ་སྐར་གྱི་ཟླ་བའི་རྒྱལ་བའི་ཚེས་ལ་ཕུལ་བ་དགེ་ལེགས་ཆེས་ཆེར་འཕེལ་ལོ། ། དྲུང་ཆོས་ཀྱི་རྗེས། ཀར་མ་པ་ལ་གནང་བའི་བཀའ་ཤོག་ཡིན།། །། ༄༅། །མཁྱེན་པ་དཔག་ཡས་དྲི་མེད་ཆབ་ཀྱི་གཏེར། །
ཚད་མེད་བརྩེ་བའི་ཡིད་བཞིན་ནོར་བུའི་མཛོད། ། མཐའ་ཡས་འགྲོ་བའི་དྲི་མ་ཀུན་སེལ་བའི། ། དཔལ་ལྡན་བླ་མ་ཡིད་བཞིན་རྒྱ་མཚོར་འདུད། ། ཚོགས་གཉིས་དཔལ་གྱིས་འབྱོར་པའི་དགེ་བའི་ཡིད། ། མཁྱེན་བརྩེ་བཟང་པོའི་ཡོན་ཏན་དཔག་ཡས་ཅན། ། མི་དབང་གཙུག་ན་ཡིད་བཞིན་ནོར་ལྟར་གསལ། ། དཔལ་ལྡན་ལེགས་པའི་ཡིད་ཅན་རྒྱལ་གྱུར་ཅིག ། ཕུན་སུམ་ཚོགས་ཀྱང་ཁེངས་པ་དྲུངས་ནས་བཅོམ། ། ཀུན་ལ་སྙོམས་ཀྱང་བསྟན་འཛིན་ལྷག་པར་སྐྱོང་། ། རིང་དུ་གནས་ཀྱང་ཉེ་བའི་དགོངས་པ་ཅན། །
ཁ་ཆེའི་སྐྱེས་མཆོག་སྙན་དུ་ཚིག་འགའ་གསོལ། ། གོང་མ་མིའི་དབང་པོ་ཡབ་སྲས་སྐུ་ཁམས་བཟང་ཞིང་། ཡངས་པའི་རྒྱལ་ཁམས་ཆེན་པོ་བདེ་བའི་ཐད་ནས། རྒྱ་གར་ཁ་ཆེའི་པཎྜི་ཏ་ཆེན་པོ་ཁྱེད་ཉིད་སྐུ་ཁམས་བཟང་ཞིང་། ། ༄༅། ཨོཾ་སྭསྟི། རང་བཞིན་རྣམ་དག་རིགས་ཀྱི་ཆུ་གཙང་ལས། ། ལེགས་འཁྲུངས་མཁྱེན་བརྩེའི་འདབ་མ་སྟོང་དང་ལྡན། ། ཕྲིན་ལས་སྦྲང་རྩིའི་དོག་པས་ལེགས་པར་གཏམས། ། ཐུབ་དབང་ཆུ་སྐྱེས་གཙུག་གི་རྒྱན་གྱུར་ཅིག ། སྙན་པར་གྲགས་པས་འཛིན་མའི་དཀྱིལ་འཁོར་ཁྱབ། །
ཕན་བདེའི་འབྱོར་པས་འགྲོ་ཀུན་དགའ་བསྐྱེད་ཅིང་། ། བསྟན་དང་བསྟན་འཛིན་བུ་བཞིན་ལེགས་སྐྱོང་བ། ། མི་དབང་འགྲོ་བའི་དཔལ་དུ་ཞབས་བརྟན་ཤོག ། ཅེས་ཤིས་པ་བརྗོད་ནས་ས་ཆེན་པོའི་དཀྱིལ་འཁོར་ན་འགྲན་གྱི་དོ་ཟླ་མ་མཆིས་ཤིང་། སྐུ་གསུང་ཐུགས་ཀྱི་མཛད་སྤྱོད་ཚུ་རོལ་མཐོང་བས་བསམ་ལས་འདས་ལ། ཆེ་བའི་ཡོན་ཏན་བསྐལ་པར་ཡང་བརྗོད་པར་མི་ནུས་པའི་མིའི་དབང་ཕྱུག བསྟན་པ་དང་བསྟན་པ་འཛིན་པ་རྣམས་ཀྱི་ཡབ་གཅིག་པུ་རྒྱལ་པོ་ཆེན་པོའི་དྲུང་དུ་ཞུ་བ། སའི་བདག་པོ་ཆེན་པོ་ཁྱེད་ཉིད་སྐུ་ཁམས་བཟང་ཞིང་། ཡངས་པའི་རྒྱལ་ཁམས་ཆེན་པོ་བདེ་བའི་ཐད་ནས། བསྟན་འཛིན་རྣམས་གཅེས་པར་འཛིན་པས་འགྲོ་བ་རྣམས་བུ་གཅིག་པ་ལྟར་སྐྱོང་ངོ་ཞེས་པའི་སྙན་པའི་གྲགས་པས།
ས་སྟེང་མ་ལུས་པར་ཁྱབ་ཅིང་། འབངས་སུ་གྱུར་པའི་སྐྱེ་བོ་མ་ལུས་པ་ཡིད་བདེ་བའི་དཔལ་གྱིས་ཉེ་བར་འཚོ་བས་དཔེ་མེད་པར་ཐུགས་ལ་བཏགས། ཉིད་ཀྱི་ཆབ་འོག་ཏུ་གྱུར་པའི་བོད་འབངས་རྣམས་ཀྱང་། གོང་མའི་སྐུའི་བསོད་ནམས་ལ་བདེ་བར་མཆིས་ལགས། སྐབས་ཀྱི་ཞུ་བ་ལ། འགྲོ་བ་མ་ལུས་པའི་ཉེར་འཚོའི་གཞིར། མིའི་དབང་པོ་ཡབ་སྲས་སྐུ་ཁམས་བཟང་ཞིང་། ཆབ་སྲིད་བརྟན་པའི་ཐད་ནས། བསྟན་པ་དང་སྐྱེ་དགུའི་དགེ་ལེགས་གོང་ནས་གོང་དུ་འཕེལ་བར་མཛད་དུ་གསོལ། ཡང་བླ་མ་ལེགས་པ་བ།
མིའི་དབང་པོ་ཡབ་སྲས་ལ་བསམས་ནས། ལམ་གྱི་དཀའ་བ་མ་ལུས་པ་ཁྱད་དུ་གསད་དེ། སྨོན་ལམ་འདེབས་པ་ལ་བྱོན་བདོག་ཅིང་། སྔར་ནས་ཀྱང་། གོང་མ་རིམ་པའི་བླའི་མཆོད་གནས་ཀྱི་བརྒྱུད་པ་ཡིན་པ་དང་། སྔགས་མཚན་ཉིད་ཀྱི་ཡོན་ཏན་ཕུན་སུམ་ཚོགས་པ་མངའ་བའི་དགེ་བའི་བཤེས་གཉེན་མཚན་ཉིད་དང་ལྡན་པར་མཆིས་པས། སྔར་བླ་མ་ཀུན་དགའ་རྒྱལ་པོ་བ་ལ་གོང་མ་རིམ་པས་ཇི་ལྟར་ཐུགས་ལ་འདོགས་པ་བཞིན། ཐུགས་ལ་འདོགས་པ། གོང་མ་མིའི་དབང་པོ་མཁྱེན་པ། སྐྱབས་གནས་བླ་མ་མཆོག་དང་དཀོན་མཆོག་གསུམ། །
རྡོ་རྗེ་ཆོས་སྐྱོང་རྣམས་ཀྱི་ནུས་མཐུ་ཡིས། ། མི་མཐུན་སྐྱེ་བོའི་འགལ་རྐྱེན་ཀུན་བཅོམ་སྟེ། ། འཇིག་རྟེན་འདས་པའི་དཔལ་གྱིས་འབྱོར་བར་ཤོག ། ཅེས་པའི་ཞུ་ཡིག་གཟིགས་པའི་རྟེན་དུ།། །། ༄༅། །ཕུན་ཚོགས་དགེ་ལེགས་རིན་ཆེན་བཞིའི་རང་བཞིན། ། ཡེ་ཤེས་རྣམ་བཞིའི་བང་རིམ་བཞི་ཡིས་མཛེས། ། ཕྲིན་ལས་གསེར་རིའི་ཕྲེང་བས་ཀུན་ནས་བསྐོར། ། རྒྱལ་བ་ལྷུན་པོའི་དབང་པོར་གུས་ཕྱག་འཚལ། ། རྒྱལ་བའི་གསུང་རབ་དཔག་ཡས་ཡིད་བཞིན་མཚོར། ། ལེགས་བསྐྱངས་ཐུགས་ཀྱི་གྲུ་ཆེན་ལེགས་བཅོས་ཏེ། །
དོན་གཉིས་ཡིད་བཞིན་ནོར་བུ་ལེགས་བླངས་ནས། ། འགྲོ་ལ་འདོད་དགུའི་དཔལ་སྩོལ་རྒྱལ་གྱུར་ཅིག ། དེ་ལྟར་ཤིས་པར་བརྗོད་ནས། ཕུན་སུམ་ཚོགས་པའི་རྒྱུད་ཆེན་པོར་འཁྲུངས་པའི་དཔལ་གྱིས་མངོན་པར་མཐོ་ཞིང་བསྟན་པ་དང་བསྟན་པ་འཛིན་པ་རྣམས་ལ་མི་ཕྱེད་པའི་དད་པའི་ཆུས་ལེགས་པར་སྦྱངས་པའི་ཐུགས་ཀྱི་རྒྱུད་བརླན་པས་མཁྱེན་པ་དང་བརྩེ་བའི་ལོ་ཐོག་ལེགས་པར་རྒྱས་ཤིང་དོན་གཉིས་ཕུན་སུམ་ཚོགས་པའི་ཡལ་འདབ་ཀྱིས་མཛེས་ལ་རྒྱལ་བའི་ཡོན་ཏན་གྱི་འབྲས་བུ་ཚད་མེད་པ་མྱུར་དུ་བསྐྲུན་པའི་རྒྱལ་བའི་སྲས་དམ་པ་ཧྭང་ཐའི་ཚེའི་དྲུང་དུ། ཨ་ཝ་དྷཱུ་ཏཱི་པའི་བཙུན་པ་བསོད་ནམས་རྒྱལ་མཚན་དཔལ་བཟང་པོས་ཞུ་བ། རྒྱལ་ཚབ་དམ་པ་ཁྱེད་ཉིད་སོགས་གོང་དང་འདྲ་ལ། ཡང་དཔལ་དུས་ཀྱི་འཁོར་ལོའི་ཊཱི་ཀཱའི་ཞུས་དག སྔར་མ་གྲུབ་པ་དིང་སང་ལེགས་པར་གྲུབ་ནས། བླ་མ་ལེགས་པ་བས་ཚིག་དང་དོན་དུ་བཅས་པ་ཐུགས་སུ་ཆུད་དེ་བསྣམས་ནས་བདོག་པ་དང་། སྔར་གུའི་གུང་ཆོས་ཀྱི་རིན་ཆེན་པ་ལ་ཞུ་བ་ཇི་ལྟར་ཕུལ་བའི་ལུགས་བཞིན་འདི་ཉིད་ཀྱི་བསྟན་པ་འཛིན་པ་རྣམས་ལ་ཆོས་ཚུལ་འདི་དར་བར་བགྱི་བའི་སླད་དུ་བདག་གཉེར་བཟང་པོ་ཐུགས་ལ་འདོགས་པ་དང་།
ཁྱད་པར་བདག་ཅག་གི་ཕྱོགས་ལའང་གོང་མས་ཇི་ལྟར་ཐུགས་ལ་བཏགས་པའི་ལུགས་བཞིན། བོད་ཕྱོགས་ཀྱི་ས་ཆ་གང་སྤྲོར། གོང་མ་ཡབ་སྲས་ལ་སྨོན་ལམ་འདེབས་ཤིང་བདེ་བར་འདུག་པས་ཆོག་པའི་བཀའ་དྲིན་ཐུགས་ལ་ཇི་ལྟར་འདོགས། རྒྱལ་སྲས་དམ་པ་མཁྱེན། ཡང་བླ་མ་ལེགས་པ་བ་སྤྱིར་ཡང་གོང་མ་རིམ་པའི་བླའི་མཆོད་གནས་ཀྱི་བརྒྱུད་པ་ཡིན་པ་ཐུགས་ལ་མངའ་ཞིང་། ཁྱད་པར་ཁོང་པ་རང་ཡང་ཐུགས་རྒྱུད་ཕུན་སུམ་ཚོགས་ལ། ཕྱི་ནང་གི་ཡོན་ཏན་གང་གི་སྒོ་ནས་ཀྱང་ཕུན་སུམ་ཚོགས་ཤིང་། ཁྱད་པར་བྱམས་ཆོས་རྣམས་དང་། དུས་ཀྱི་འཁོར་ལོ་ལ་འབད་པ་ཆེར་མཛད་ནས་ལེགས་པར་དགོངས་བདོག་པ་ལམ་གྱི་དཀའ་བ་ཁྱད་དུ་གསད་ནས། རྒྱལ་སྲས་དམ་པ་ཁྱེད་ཉིད་ལ་བསམས་ཏེ།
སྨོན་ལམ་འདེབས་པ་ལ་བྱོན་བདོག་པས། བླ་མ་ཀུན་དགའ་རྒྱལ་པོ་བ་ལ། གོང་མ་རིམ་པས་ཐུགས་ལ་ཇི་ལྟར་བཏགས་པའི་ལུགས་བཞིན། ཐུགས་ལ་ཇི་ལྟར་འདོག་རྒྱལ་ཚབ་དམ་པའི་ཐུགས་རྗེ་ཆེན་པོ་མཁྱེན། ། དེ་སྐད་གསོལ་ལས་བྱུང་བའི་དགེ་བ་རྣམ་དག་ཡན་ལག་བརྒྱད་ལྡན་ཆུས། ། འགྲོ་ཀུན་སེམས་ཀྱི་སྡིག་པའི་དྲི་མ་མ་ལུས་བསལ་ནས་དགེ་བ་ཡི། ། ལོ་ཐོག་ཕུན་ཚོགས་དུས་སུ་བསྐྲུན་པས་ཐུབ་པའི་དབང་པོའི་བསྟན་པ་དང་། ། སྐུ་གསུམ་དཔལ་འབྱོར་མཉམ་དུ་རྒྱས་པས་རྒྱལ་སྲས་དོན་གཉིས་ཕུན་ཚོགས་ཤོག། །། ༄༅། །ན་མོ་མཉྫུ་ནཱ་ཐཱ་ཡ། མཁྱེན་རབ་རྒྱ་ཆེན་ནམ་མཁའི་གོ་སྐབས་བཅོམ་བཞིན་ཡངས། །
བརྩེ་བའི་ཐུགས་རྗེ་ཉི་འོད་ལྟ་བུར་འགྲོ་ལ་སྙོམས། ། རྒྱལ་བ་ཀུན་གྱི་མཁྱེན་རབ་ཡིད་བཞིན་ནོར་བུའི་དཔལ། ། གཅིག་ཏུ་བསྡུས་པ་འཇམ་མགོན་ཞེས་གྲགས་སྤྱི་བོས་མཆོད། ། རྒྱ་ཆེན་རིགས་ཀྱི་ལྷུན་པོའི་རྩེ་ལ་གནས་བཅས་ཤིང་། ། རིང་དུ་སྦྱངས་པའི་རྣམ་རྒྱལ་ལྷ་ཡི་ཁང་བཞུགས་ཏེ། ། མཁྱེན་རབ་སྤྱན་སྟོང་གསུང་རབ་དགོངས་གཟིགས་སྒྲིབ་པ་མེད། ། རབ་བརྩོན་དཔེ་བྲལ་ཤེས་རབ་ལྡན་པའི་སྤྱན་ལམ་དུ། ། སྙོམས་ལས་ཡིད་ཅན་ཐུབ་པའི་བསྟན་ལ་རབ་དད་ཅིང་། ། ཐུབ་པའི་གསུང་རབ་གུས་པས་ལྷུར་ལེན་དབེན་གནས་པ། ། བསོད་ནམས་ཞེས་བྱས་དང་བའི་ཡིད་ཀྱིས་རྒྱང་རིང་ནས། །
ཉེ་བའི་བསམ་པས་ཞུ་བའི་ཕྲིན་ཡིག་འདི་འབུལ་ལོ། ། རྒྱལ་སྲས་དམ་པ་ཁྱེད་ཉིད་སྐུ་ཁམས་བཟང་ཞིང་བསྟན་པའི་སྙིང་པོ་ཐོས་བསམ་སྒོམ་པ་གསུམ་ལྷུར་ལེན་པ་ལ་དཔེ་ཟླ་མ་མཆིས་པའི་ངང་ནས་གསུང་ཡིག་གནང་བ་བརྒྱུད་ནས་ཐེངས་པས་ཤིན་ཏུ་རྗེས་སུ་ཡི་རང་ཞིང་སྤྲོ་དགའ་འཕེལ་བར་འགྱུར། བོད་འབངས་རྣམས་ཀྱང་གནས་སྐབས་བདེ་བ་ཙམ་དུ་མཆིས། སྐབས་ཀྱི་ཞུ་བ། རྙེད་དཀའི་དལ་འབྱོར་སྙིང་པོ་བླང་བའི་ཕྱིར། ། མཐུན་པའི་རིམ་གྲོ་བསྙེན་པས་བསྲུང་བ་དང་། ། ཉོན་མོངས་སྤང་ཕྱིར་ཞི་ལྷག་ཟུང་འཇུག་ལམ། ། ཤེས་སྒྲིབ་སྤང་ཕྱིར་ཐོས་པ་དྲི་མ་མེད། ། ལེ་ལོ་སྤང་ཕྱིར་གཡེལ་བ་མེད་བརྩོན་འགྲུས། ། འགལ་རྐྱེན་སྤང་ཕྱིར་གསང་སྔགས་བཟླས་བརྗོད་མཆོག །
དགེ་བ་མི་ཟད་བྱ་ཕྱིར་ཡོངས་བསྔོ་བ། ། རྒྱུན་མི་འཆད་པར་བརྩོན་པར་མཛད་དུ་གསོལ། ། དུས་ཀྱི་འཁོར་ལོའི་ཊཱི་ཀཱ་སྐུར་གསུངས་པ་བླ་མ་ལེགས་པ་བོད་ཕྱོགས་སུ་བྱོན་པའི་དུས་གཏུགས་པས་འབྲི་བ་མ་གྲུབ་ནའང་། གོང་དུ་འབུལ་རྒྱུ་གཅིག་སྔ་ནས་བསྒྲུབས་པ་བླ་མ་པས་དེ་ཕྱོགས་ན་མར་གདན་དྲངས་བདོག་པས། ཁོང་པ་ཤིང་ཁུན་ཕྱོགས་སུ་ཅུང་ཟད་བཞུགས་པ་བྱུང་ན་མ་དཔེ་གཡར་ནས་གང་གྲུབ་འབྲི་བར་ཞུ། ཕྱིས་དཔེ་ཞིག་བསྒྲུབས་ནས་འགྲུལ་བརྟན་པ་ཞིག་ལ་ཅི་མྱུར་གྱིས་ཕྱག་ཏུ་ཐེངས་པར་བྱེད་པ་ལགས། ཞུ་ཡིག་གཟིགས་པའི། ། ༄༅། །ཨོཾ་སྭསྟི། མར་གད་ལྟར་གསལ་རབ་ཏུ་རྒྱས་པའི་ཞལ། ། ཨུཏྤལ་ལྟ་བུར་མཛེས་པའི་སྤྱན་རས་ཀྱིས། །
འགྲོ་བ་ཀུན་ལ་སྙོམས་པར་གཟིགས་མཛད་ནས། ། ཕོངས་སྐྱོབ་སྒྲོལ་མས་ཁྱེད་ཉིད་རྟག་བསྲུང་མཛོད། ། ཅེས་ཤིས་པར་བརྗོད་ནས། རིགས་རུས་ཆོ་འབྲང་རྣམ་པར་དག་ཅིང་། གཟུགས་དང་དཔལ་འབྱོར་ཕུན་སུམ་ཚོགས་པའི་ནོར་གྱིས་འབྱོར་ལ་བསྟན་པ་རིན་པོ་ཆེ་ལ་དད་པའི་རྒྱལ་མཚན་ལེགས་པར་འཛིན་པས་རང་དང་གཞན་གྱི་དགོངས་འདོད་མ་ལུས་པའི་ཡིད་བཞིན་གྱི་ནོར་བུའི་དཔལ་ཕུན་ཚོགས་དུས་སུ་སྒྲུབ་པར་མཛད་པའི་བཙུན་མོ་རིན་ཆེན་ཐོ་གོན་གྱི་དྲུང་དུ། བཙུན་པ་བསོད་ནམས་རྒྱལ་མཚན་དཔལ་བཟང་པོས་ཞུ་བ། གོང་མ་ཡབ་སྲས་སྐུ་ཁམས་བཟང་པའི་ཐད་ནས། དཔོན་མོ་བྱང་ཆུབ་སེམས་མ་ཁྱེད་ཉིད་སྐུ་ཁམས་བཟང་ཞིང་། བསྟན་པ་དང་། བསྟན་འཛིན་རྣམས་ལ་དད་པ་ཆེན་པོས་དགེ་བའི་བྱ་བ་ལ་མཐའ་གཅིག་ཏུ་བརྩོན་པའི་ངང་ནས།
བདག་ཅག་ལྟ་བུ་ལ་ཡང་། དད་པའི་ཐུགས་ཀྱིས་བེར་ཐུལ་འཚེམ་འཕྲོ་ཆ་ཚང་བ་གནང་བ་འདིར་འཕྲོད་པས་ཤིན་ཏུ་ཐུགས་ལ་བཏགས། ཞལ་ལྟ་བཞིན་རྒྱུན་མི་འཆད་པར་གྱོན་གིན་བདོག སྐབས་ཀྱི་ཞུ་བ། ཡིད་བཞིན་ནོར་ལྟར་རྙེད་དཀའ་དམ་པའི་ཆོས། ། ཐོས་དང་སྒྲུབ་པའི་ཞིང་མཆོག་དལ་འབྱོར་ལུས། ། ཤིན་ཏུ་རྙེད་དཀར་ལུང་དང་རིགས་པས་གྲུབ། ། དེ་སླད་སྐུ་ཚེ་བརྟན་པའི་རྟེན་འབྲེལ་དང་། ། བསྟན་པའི་སྙིང་པོ་བླང་ཕྱིར་དམ་པའི་ཆོས། ། གསན་པའི་འབྲས་བུ་དགེ་བ་སྒྲུབ་པའི་སླད། །
དམ་པའི་གསུངས་ལས་ཇི་སྐད་འབྱུང་བ་བཞིན། ། སྐྱབས་སུ་འགྲོ་ཞིང་བྱང་ཆུབ་སེམས་བསྐྱེད་དང་། ། ཡི་དམ་ལྷ་ཡི་བཟླས་བསྒོམ་མཆོད་པའི་རིམ། ། བཤེས་གཉེན་བཀུར་དང་ཡོངས་ལ་སྦྱིན་པ་དང་། ། འཇིགས་ལ་མི་འཇིགས་སྦྱིན་དང་ཉམ་ཆུང་བསྐྱང་། ། དགེ་བ་བླ་མེད་བྱང་ཆུབ་ཕྱིར་བསྔོ་བ། ། རྒྱུན་དུ་བརྟེན་པས་རྟག་པར་མི་སྐྱོ་དང་། ། བདེ་དང་སྡུག་བསྔལ་སྔོན་ལས་རྗེས་འབྱུང་བར། ། དགོངས་པས་བླང་དོར་ཚུལ་བཞིན་མཛད་པ་དང་། ། མི་མཐུན་ཕྱོགས་ཀྱིས་ཉེ་བར་གཙེས་ན་ཡང་། །
བླ་མ་སྒོམ་དང་བྱང་ཆུབ་སེམས་སྟོབས་ཀྱིས། ། རྫོགས་པའི་སངས་རྒྱས་ལམ་དུ་བསྒྱུར་བར་མཛོད། ། དེ་ལྟར་བདག་ཉིད་ཀྱིས་ཀྱང་སྒྲུབ་དཀའ་མོད། ། ལྷག་བསམ་དག་པས་ཁྱེད་ལ་གསོལ་བ་ལགས། ། ཞེས་པ་གཟིགས་པའི་རྟེན་ཙམ་དུ། ། གུ་ཤྲཱི་བའི་ཞལ་སྔ་ནས་ལོ་གསར་པ་བཀྲ་ཤིས་པར་འགྱུར་བའི་སྨོན་ལམ་གསུང་ཡིག་རྟེན་ཕྱམ་ཚེ་ལེགས་པས་ཐོག་དྲངས་པ་གནང་བ་རྣམས་ཐེངས་པས་ཤིན་ཏུ་སྤྲོ་བར་མཆིས། ཤཱཀྱའི་གཙོ་བོའི་བསྟན་པ་ནོར་བུ་ཡི། ། རྒྱལ་མཚན་གསལ་བར་འཛིན་པས་འགྲོ་བ་ལ། ། ཕན་བདེའི་དགའ་སྟོན་དུས་སུ་ལེགས་སྩོལ་བ། ། གང་དེ་འཇིག་རྟེན་རྒྱན་དུ་ཞབས་བརྟན་ཤོག །
དེ་སྐད་གསར་དུ་ཤིས་པར་བརྗོད་པ་ཡིས། ། དུས་ཚིགས་གསར་དུ་ཤར་བའི་ལོ་ཡི་དཔལ། ། ཕུན་ཚོགས་གསར་དུ་རྒྱས་པས་འགྲོ་བ་ཀུན། ། ཡང་ཡང་གསར་དུ་དགའ་བས་རབ་བརྒྱན་ཤོག ། ཇི་སྐད་སྨོན་པའང་འགྲོ་བའི་བླ་མ་མཆོག ། སྲས་དང་སློབ་མ་རྗེས་སུ་དད་བྱས་པའི། ། དགེ་བའི་ཐུགས་ཀྱིས་བྱིན་གྱིས་བརླབས་པའི་མཐུས། ། ཇི་སྐད་སྨོན་བཞིན་རྟག་པར་འགྲུབ་གྱུར་ཅིག ། ཅེས་ཤིས་པར་བརྗོད་པའི་རྟེན་ནམ། མྱུར་དུ་མཇལ་བའི་རྟེན་འབྲེལ་དུ་གསེར་ཐིག་ཅིག་འབུལ།
ཚེས་བཅུ་གཅིག་ལ་བྲིས་པ་དགེ་ཞིང་བཀྲ་ཤིས་པར་གྱུར་ཅིག། །། ༄། །ཁྱེད་རྣམ་པས་ད་ལྟ་མི་ལུས་ཐོབ་པའི་དུས་འདིར། གནས་སྐབས་མཐར་ཐུག་གི་དོན་སྒྲུབ་པའི་ཆེད་དུ། དམ་པའི་ཆོས་སྒྲུབ་དགོས་ཏེ། དལ་འབྱོར་རྙེད་དཀའ་རྙེད་ནས་ཆོས་མ་བསྒྲུབས་ན། རང་གིས་རང་ཉིད་བསླུས་པར་འགྱུར་ཏེ། སློབ་དཔོན་ཞི་བ་ལྷས། དལ་འབྱོར་འདི་ནི་ཤིན་ཏུ་རྙེད་པར་དཀའ། ། སྐྱེས་བུའི་དོན་གྲུབ་ཐོབ་པར་གྱུར་པ་ལ། ། གལ་ཏེ་འདི་ལ་ཕན་པ་མ་བསྒྲུབས་ན། །
ཕྱིས་འདི་ཡང་དག་འབྱོར་པར་ག་ལ་འགྱུར། ། ཞེས་དང་། འདི་འདྲའི་དལ་འབྱོར་རྙེད་གྱུར་ནས། ། བདག་གིས་དགེ་གོམས་མ་བྱས་ན། ། འདི་ལས་བསླུས་པའང་གཞན་མེད་དེ། ། འདི་ལས་རྨོངས་པའང་གཞན་མེད་དོ། ། ཞེས་གསུངས། ཆོས་སྒྲུབ་པ་དེའང་། ད་ལྟ་ཉིད་ནས་སྒྲུབ་དགོས་ཀྱི། ཕྱིས་བྱ་སྙམ་ན།
དལ་འབྱོར་མི་རྟག་པས། སྒྲུབ་པའི་གོ་སྐབས་མེད་པར་འགྱུར་བར། དེ་ཉིད་ཀྱིས། ནད་མེད་ཉི་མ་འདི་ལྟ་བུ། ། ཟས་བཅས་འཚེ་བ་མེད་ཀྱང་ནི། ། ཚེ་ནི་སྐད་ཅིག་བསླུ་བ་སྟེ། ། ལུས་ནི་ཐང་ཅིག་བརྙན་པོ་བཞིན། ། ཞེས་གསུངས། ཆོས་རང་ཇི་ལྟར་བྱ་སྙམ་ན། འཕགས་པ་ཀླུ་སྒྲུབ་ཀྱིས།
ཡིད་དང་ལུས་དང་ངག་གིས་ནི། ། མི་དགེ་ཀུན་ལས་ལྡོག་བྱ་ཞིང་། ། དགེ་ལ་རྟག་ཏུ་འཇུག་བྱ་བ། ། ཆོས་འདི་རྣམ་པ་གཉིས་སུ་བཤད། ། ཅེས་པ་ལྟར། དགེ་སྡིག་གི་བླང་དོར་ཕྱིན་ཅི་མ་ལོག་པར་སྒྲུབ་པ་ཡིན། དེ་ལྟར་བྱས་ན་ངན་སོང་དུ་མི་སྐྱེ། མཐོ་རིས་ཀྱི་དཔལ་ཕུན་སུམ་ཚོགས་པ་འཐོབ་སྟེ། དེ་ཉིད་ཀྱིས། ཆོས་འདི་དམྱལ་བ་ཡི་དྭགས་དང་། །
དུད་འགྲོ་དག་ལས་རྣམ་གྲོལ་ཞིང་། ། ལྷ་དང་མི་ཡི་ནང་དག་ཏུ། ། བདེ་དཔལ་རྒྱལ་སྲིད་རྒྱས་པ་འཐོབ། ། བསམ་གཏན་ཚད་མེད་གཟུགས་མེད་ཀྱི། ། ཚངས་སོགས་བདེ་བ་མྱོང་བར་བྱེད། ། ཅེས་སོ། ། འོ་ན་བླང་དོར་བྱ་རྒྱུའི་དགེ་མི་དགེ་གང་སྙམ་ན། དུག་གསུམ་གྱིས་ཀུན་ནས་བསླངས་པའི་སྒོ་གསུམ་གྱི་ལས་ཐམས་ཅད་མི་དགེ་བ་ཡིན་ཏེ། འདི་ཉིད་ཀྱིས། ཆགས་དང་ཞེ་སྡང་གཏི་མུག་དང་། །
དེ་བསྐྱེད་ལས་ནི་མི་དགེ་བ། ། མ་ཆགས་ཞེ་སྡང་གཏི་མུག་མེད། ། དེ་བསྐྱེད་ལས་ནི་དགེ་བ་ཡིན། ། ཞེས་གསུངས། དགེ་བ་རྣམས་ལས་མཆོག་ཏུ་གྱུར་པ་སེམས་ཅན་གྱི་དོན་དུ་སངས་རྒྱས་ཐོབ་འདོད་ཀྱི་བྱང་ཆུབ་ཀྱི་སེམས། སེམས་ཅན་ཐམས་ཅད་འཁོར་བ་ཐོག་མ་མེད་པ་ནས་ཀྱི་མར་འདུ་ཤེས་པས་སྡུག་བསྔལ་དང་བྲལ་འདོད་ཀྱི་སྙིང་རྗེ་ཆེན་པོ། ཆོས་ཐམས་ཅད་རྟག་ཆད་དང་བྲལ་བ་རང་བཞིན་གྱིས་སྟོང་པར་རྟོགས་པའི་ཤེས་རབ་རྣམས་ཡིན་པས། དེ་རྣམས་རྒྱུད་ལ་ཅི་སྐྱེ་བྱ་དགོས་ཏེ། དེ་ཉིད་ཀྱིས། བླ་མེད་བྱང་ཆུབ་ཐོབ་འདོད་ན། །
དེ་ཡིས་རྩ་བ་བྱང་ཆུབ་སེམས། ། རི་དབང་རྒྱལ་པོ་ལྟར་བརྟན་དང་། ། ཕྱོགས་མཐས་གཏུགས་པའི་སྙིང་རྗེ་དང་། ། གཉིས་ལ་མི་བརྟེན་ཡེ་ཤེས་ལགས། ། ཞེས་གསུངས། མདོར་ན། སེམས་ཅན་གྱི་དོན་དུ་སངས་རྒྱས་ཐོབ་འདོད་ཀྱི་བསམ་པ་ཀུན་ནས་བསླང་། དོན་དམ་པར་ཆོས་ཐམས་ཅད་རང་བཞིན་མེད་པར་མོས་པའི་ངང་ནས། སྐྱབས་འགྲོ་ལྷ་བསྒོམ། སྦྱིན་གཏོང་།
དཀོན་མཆོག་མཆོད་པ་དགེ་འདུན་གྱི་བསྙེན་བཀུར་ལ་སོགས་ཅི་ནུས་ལ་འབད་ཅིང་། སྲོག་གཅོད་སོགས་མི་དགེ་བ་ལས་ལྡོག་པའི་སྒོ་ནས་ཆོས་དང་ཅི་མཐུན་རེ་མཛད་འཚལ་ཏེ། དེ་ཉིད་ཀྱིས། སངས་རྒྱས་ཀྱི་ནི་གཟུགས་སྐུ་འདིར། ། བསོད་ནམས་ཚོགས་ལས་བྱུང་བ་སྟེ། ། ཆོས་ཀྱི་སྐུ་ནི་མདོར་བསྡུ་ན། ། རྒྱལ་པོ་ཡེ་ཤེས་ཚོགས་ལས་འཁྲུངས། ། དེ་ལྟ་བས་ན་ཚོགས་འདི་གཉིས། ། སངས་རྒྱས་ཉིད་ནི་འཐོབ་པའི་རྒྱུ། ། དེ་ལྟར་མདོར་ན་བསོད་ནམས་དང་། །
ཡེ་ཤེས་འདི་ནི་རྟག་བརྟེན་མཛོད། ། ཅེས་གསུངས་པ་ལགས།། །། ༄༅། །ཨོཾ་སྭསྟི། དགོས་འདོད་ཀུན་འབྱུང་ཡོན་ཏན་རིན་ཆེན་གཏེར། ། རྫོགས་སངས་འགྲོ་བའི་བླ་མར་ཕྱག་འཚལ་ནས། ། དེ་ཡི་གསུང་རབ་སྙིང་པོའི་ཕྱོགས་འགའ་ཙམ། ། དྲིས་པའི་རྣམ་དབྱེ་ལུང་དང་མཐུན་པར་བཤད། ། དབུ་མའི་སེམས་བསྐྱེད་ཀུན་ལ་སྐྱེ་བ་འདི། སྨོན་སེམས་གཙོ་བོ་ལ་དགོངས། སེམས་ཙམ་གྱི་སོ་ཐར་རིགས་བདུན་གྱི་སྡོམ་ལྡན་ལ་སྐྱེ་བ་འདི།
བྱང་སེམས་ཀྱི་སོ་ཐར་ལ་དགོངས། འོན་ཀྱང་དབུ་སེམས་ཀྱི་སྨོན་འཇུག སེམས་དོན་གཅིག་པར་སྤྱོད་འཇུག་བསླབ་བཏུས། སྡོམ་པ་ཉི་ཤུ་པ་རྣམས་གུང་བསྒྲིགས་པས་ཤེས། སྡོམ་གསུམ་ནང་འགལ་བྱུང་བའི་ཚེ། གོང་མ་གོང་མའི་མཆོག་ཏུ་གྱུར་པས་འོག་མའི་བཅས་པ་དང་འགལ་ཡང་ལྟུང་བའི་གཟུགས་བརྙན་དུ་འགྲོ་བར་གསུངས་པས། གོང་མ་གོང་མའི་བསླབ་པ་གཙོ་བོར་འཛིན། སོ་ཐར་འདོད་ཁམས་ཀྱི་སྡོམ་པ་ལུས་ངག་གི་སྤོང་བ་བདུན་འཁོར་བཅས་ཡིན། བྱང་སེམས་ཀྱི་སྡོམ་པའི་ངོ་བོ་ཉེས་སྤྱོད་སྡོམ་པ། དགེ་བ་ཆོས་བསྡུད།
སེམས་ཅན་དོན་བྱེད་ཀྱི་ཚུལ་ཁྲིམས་གསུམ་ལ་ངོས་འཛིན། སྔགས་ཀྱི་སྡོམ་པའི་ངོ་བོ་སྟོང་ཉིད་བདེ་ཆེན་ཟུང་འཇུག་གི་སེམས་ལ་ངོས་འཛིན། སྡོམ་པ་གཞན་གཉིས་ཀྱང་གསང་སྔགས་ཀྱི་སྡོམ་པའི་ཁོངས་སུ་འདུ། བྱང་སེམས་གཞན་དོན་དུ་སྤང་བྱ་སྤོང་གཉེན་པོ་བརྟེན་པས། སོ་ཐར་ལས་ཁྱད་འཕགས། སྔགས་སྟོང་ཉིད་རྣལ་འབྱོར་པས་མངོན་སུམ་དུ་ཉམས་སུ་མྱོང་བ་དང་། བདེ་བ་ཆེན་པོས་བྱང་སེམས་ལས་ཁྱད་འཕགས། བྱ་སྤྱོད་རང་ལྷར་བསྒོམས་ནས་སྨྱུང་གནས་བྱེད་པ་ལ་སོགས་རྒྱ་གཞུང་རྣམས་ནས་བཤད། ས་སྐྱ་པ་སོགས་བྱ་བ་ལ་བདག་ལྷར་མི་བསྐྱེད། སྤྱོད་རྒྱུད་བདག་དང་ཡེ་ཤེས་པ་ཐ་དད་དུ་བྱེད།
འདི་གསང་འདུས་ཀྱི་ཡེ་ཤེས་རྡོ་རྗེ་ཀུན་ལས་བསྡུས་པ་ན་ཡོད་པའི་རྗེས་སུ་འབྲངས་པ་ལགས། འདི་དག་རྒྱུད་སྡེ་སོ་སོའི་དགོངས་པ་བླངས་པར་གདའ་བས་འདི་ཁོ་ན་བདེན་ཟེར་བ་ཡང་དཀའ་བར་གདའ། སྨྱུང་གནས་བྱེད་ཀྱང་ལྷ་ལ་གནོད་པའི་ཕྱིར་མིན་གྱི་རང་གི་སྒྲིབ་པ་སྦྱོང་བའི་ཕྱིར་ཡིན་པས་འགལ་བ་མེད། དཔེར་ན་སྦྱིན་སྲེག་གི་ཚེ་ལྷ་སྲེག་པ་མིན་གྱི་མཆོད་པའི་ཕྱིར་ཡིན་པས་མེ་ནང་དུ་ལྷ་བསྒོམས་ཀྱང་མི་སྐྱོན་པ་དང་མཚུངས། རྣལ་འབྱོར་རྒྱུད་ཕྱི་ནང་གཉིས་སུ་བྱས་པའི་ཕྱིའི་ཁོངས་སུ་བསྡུད། བླ་མེད་གསང་བའི་ཁོངས་སུ་བསྡུད། སྤྱིར་རྡོ་རྗེ་རྩེ་མོར་བྱ་སྤྱོད་ཕྱི། རྣལ་འབྱོར་གསང་བར་བྱས། དུས་འཁོར་དུ་རྣལ་འབྱོར་བླ་མེད་གསང་བའི་ཁོངས་སུ་བསྡུས་པས་ཕྱི་མ་ཕྱི་མ་ལ་ལྟོས་པའི། སྔ་མ་སྔ་མ་ཕྱི་མ་ཕྱི་མ་གསང་བའི་ཁོངས་སུ་འདུ་བར་གདའ།
སྔགས་པ་ཚེ་གཅིག་ལ་སངས་རྒྱ་བ་ཐབས་ལམ་ཟབ་མོས་མཐོང་ལམ་ཚེ་འདི་ལ་ཐོབ། དེ་ནས་ཚེ་ལ་དབང་བས་ཚེ་དཔག་ཏུ་མེད་པར་བྱིན་གྱིས་བརླབས་ཏེ་ལུས་མ་སྤངས་པར་སངས་རྒྱ་བ་དང་། མཐོང་ལམ་ཐོབ་ནས་བསྐལ་པ་སྐད་ཅིག་ཏུ་བྱིན་གྱིས་རློབ་པ་སོགས་ལ་དབང་བས་སྔགས་ཁྱད་པར་འཕགས། ཕར་ཕྱིན་པས་མོས་སྤྱོད་དང་ས་བདུན་པ། དེ་ཡན་ཆད་དུ་གྲངས་མེད་རེ་རེ་ཚོགས་བསགས་པས་སངས་རྒྱ་ཞིང་། ཐབས་ཀྱི་ཁྱད་ལས་སྐྱེ་བ་བརྒྱུད་ནས་སངས་རྒྱ་བ་ལ་དགོངས།

ཕར་ཕྱིན་དྲུག་ཐབས་ཤེས་སུ་འདུ་ཡང་བདེ་བ་ཆེན་པོ་ལམ་དུ་བྱེད་པ་མེད། སྔགས་ལ་ཡོད་པས་སྔགས་ཐབས་ཟབ། དབང་བཞིས་ལུས་ངག་ཡིད་ཡེ་ཤེས་ཀྱི་དྲི་མ་སྦྱོང་། ལམ་བསྐྱེད་རིམ། རྩ་རླུང་། ཐིག་ལེ། བདེ་སྟོང་དབྱེར་མེད་ཀྱི་ཡེ་ཤེས་བསྒོམ་པའི་སྐལ་བ་དང་ལྡན། འབྲས་བུ་སྐུ་བཞི། རྡོ་རྗེ་བཞི་ཐོབ་པ་ལ་དབང་བ་སྤྱི་ལུགས། དུས་འཁོར་ལས་སྔགས་ཀྱི་དགེ་བསྙེན། དགེ་ཚུལ།
དགེ་སློང་། གནས་བརྟན་རྒན་པོར་གྱུར་པར་གསུངས། རྒྱལ་བས་གསུངས་པའི་ལུང་རིགས་མཐའ་ཡས་ལས། ། ཕྱོགས་ཙམ་མཚོན་པའི་དྲིས་ལན་མདོར་བསྡུས་པ། ། བཤེས་གཉེན་སྒྲུབ་བརྩོན་ཡོན་ཏན་འོད་ཟེར་གྱིས། ། བསྐུལ་ཕྱིར་བཙུན་པ་བསོད་ནམས་ཀྱིས་སྦྱར་བའི། ། དགེ་བས་བསྟན་པ་དྲི་མེད་རིན་ཆེན་གཏེར། ། སྒོ་འབྱེད་རྣམ་དག་ལུང་རིགས་ལྡེ་མིག་གིས། ། མཐའ་དྲུག་རྒྱས་བཏབ་སྒོ་ལྕགས་ལེགས་ཕྱེ་ནས། ། ཡང་དག་དོན་གྱི་ཁང་བཟང་འཇུག་གྱུར་ཅིག། །།
༄༅། །ཨོཾ་སྭསྟི། བདེ་སྟོང་ཟུང་དུ་འཇུག་པའི་སྐུ་བཞིའི་དཔལ། ། འགྲོ་བའི་འདོད་དགུ་མ་ལུས་འབྱུང་བའི་གཏེར། ། སྣ་ཚོགས་ཚུལ་གྱིས་འགྲོ་བའི་རེ་བ་སྐོང་། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། སྡེ་སྣོད་ཀུན་གྱི་སྙིང་པོ་རྡོ་རྗེའི་ཐེག ། ཟབ་མོའི་ལྟ་བ་མཐར་ཐུག་འཕོ་མེད་བདེ། ། གཟུང་འཛིན་དྲི་མ་བྲལ་བའི་སྟོང་པ་ཉིད། ། མཐའ་གཉིས་དང་བྲལ་མ་ནོར་དབུ་མའི་ལམ། ། རྣལ་འབྱོར་མཆོག་གིས་རྟོགས་བྱ་ཡིན་ཞེས་གསུངས། །
རྒྱུད་སྡེ་ཀུན་གྱི་བཅུད་མཆོག་འདི་ཉིད་དེ། ། རྒྱལ་བ་ཀུན་གྱི་བཞེད་པའི་རྣམ་དག་ལམ། ། ཐེག་པ་ཀུན་གྱི་མཐར་ཐུག་དབུ་མའི་དོན། ། མཁས་གྲུབ་རྣམས་ཀྱི་གསུང་གི་བདུད་རྩི་མཆོག ། དེ་ཉིད་དོན་ལ་མ་ཡེངས་རྩེ་གཅིག་ཏུ། ། མཉམ་པར་བཞག་ལས་འབྱུང་བའི་རྩེ་གཅིག་སེམས། ། ཞི་གནས་ཉིད་དེ་མི་རྟོག་ཤེས་རབ་ཀྱིས། ། སེམས་དང་སེམས་ཀྱི་སྣང་བ་སྣ་ཚོགས་པ། ། ཉམས་སུ་མྱོང་བའི་སོ་སོ་རང་རིག་པ། ། ལྷག་མཐོང་ཉིད་ཡིན་དེ་ཉིད་ཟུང་དུ་ཆུད། །
བྱིང་རྒོད་ཉེས་པའི་དྲི་མས་དབེན་པ་གང་། ། སྒོམ་པའི་མཆོག་ཅེས་རྒྱུད་རྣམས་ཀུན་ལས་གསུངས། ། མཉམ་གཞག་ཟབ་མོས་ཀུན་ལ་རྒྱས་བཏབ་ནས། ། མི་རྟོག་སེམས་ཀྱིས་སྒོ་གསུམ་བྱ་བ་ཀུན། ། ཡེངས་པ་མེད་པར་སྒྲུབ་པ་དེ་ཁོ་ནའི། ། སྤྱོད་ལམ་མཆོག་ཏུ་གྱུར་པར་རྒྱལ་བས་བཞེད། ། དེ་ལྟར་མི་ནུས་སྤྱོད་ལམ་རྣམ་པ་བཞི། ། རྨི་ལམ་སྒྱུ་འདྲར་ཤེས་སམ་སེམས་ཅན་དོན། ། སྒོ་གསུམ་དགེ་བར་སྒྲུབ་པ་ཐུན་མོང་སྤྱོད། ། རྗེས་ལས་ཐོབ་པའི་ཉམས་ལེན་ཞེས་སུ་གྲགས། །
མཉམ་གཞག་རྗེས་ཐོབ་ཟུང་དུ་འབྲེལ་བའི་ལམ། ། ལེགས་པར་གོམས་པས་འཇིག་རྟེན་འདས་པ་ཡི། ། རྟོགས་པ་གོང་ནས་གོང་དུ་བགྲོད་གྱུར་ཞིང་། ། ཕྲིན་ལས་སྣ་ཚོགས་འགྲུབ་པ་གནས་སྐབས་འབྲས། ། ཕྱི་དང་ནང་གི་ས་ལམ་ཀུན་རྫོགས་ཤིང་། ། སྤངས་དང་རྟོགས་པའམ་སྟོང་དང་བདེ་བ་ཞེས། ། མདོ་རྒྱུད་ལས་གསུངས་ཤིན་ཏུ་མཐར་ཐུག་པ། ། རྒྱལ་བས་སྣོད་མ་ཡིན་ལ་སྦས་པ་རྣམས། ། མཁྱེན་རབ་དམ་པ་དཔལ་ལྡན་སེང་གེ་ཞེས། ། ཡོངས་སུ་གྲགས་པས་བསྐུལ་བའི་ཞལ་ངོ་རུ། །
གསང་སྔགས་སྨྲ་བ་བསོད་ནམས་ཀྱིས་སྨྲས་སོ།། །། ༄༅། །སྭ་སྟི་པྲ་ཛཱ་བྷྱཿ རྒྱལ་བ་ཀུན་གྱི་ཡོན་ཏན་རྣམས། ། གཅིག་ཏུ་བསྡུས་བཞིན་མཁྱེན་པ་ཡི། ། ཕུན་ཚོགས་དཔལ་ལྡན་འཇམ་པའི་དབྱངས། ། ཞབས་པད་དྲི་མེད་ལ་བཏུད་དེ། ། བདག་གཞན་དགེ་བ་སྤེལ་བའི་སླད། ། རྒྱལ་བའི་གསུང་རབ་སྙིང་པོའི་དོན། ། གཅེས་པའི་མན་ངག་མདོར་བསྡུས་པ། ། གུས་པའི་ཡིད་ཀྱིས་མཉན་པར་བྱོས། །
མི་བརྟན་སྙིང་པོ་མ་མཆིས་ཀྱང་། ། བདེན་ཞིང་བསླུ་མེད་ལྟར་སྣང་བ། ། ཆུ་ཤིང་ལྟ་བུའི་འཁོར་བ་ཡི། ། བདེ་ལ་སྲེད་པའི་འཇིག་རྟེན་འདིས། ། བདག་དང་བདག་གིར་འཛིན་པ་ལས། ། བྱུང་བའི་ཆགས་ཁྲོ་གཏི་མུག་གསུམ། ། ང་རྒྱལ་ཕྲག་དོག་ལ་སོགས་པའི། ། ཉོན་མོངས་ཀྱིས་བསྐྱེད་མི་དགེ་བའི། ། ལས་ཀྱིས་མནར་བའི་སྐྱེ་བོ་འདི། ། མེ་ལ་བུད་ཤིང་ཇི་བཞིན་དུ། །
མི་བཟད་འཁོར་བའི་སྡུག་བསྔལ་གྱིས། ། ཡུན་རིང་མནར་བའི་སྲིད་པར་འཁོར། ། དེར་ཡང་བདག་གི་བདེ་འདོད་བཞིན། ། མ་རིག་དབང་གིས་མི་བཟོད་པའི། ། སྡུག་བསྔལ་རྒྱུ་ལ་འབད་བྱས་ནས། ། ཡུན་རིང་བདེ་བ་ཐོབ་པའི་རྒྱུ། ། དགེ་བའི་གོ་སྐབས་དག་ཀྱང་བཅོམ། ། འདོད་པ་སྣ་ཚོགས་ཀྱིས་བསྐུལ་ཏེ། ། ཕ་དང་མ་སོགས་མཛའ་བཤེས་དང་། ། བཤེས་གཉེན་རྣམས་ལའང་འཚེ་བྱེད་ཅིང་། །
བདག་གི་བདེ་བའང་སུན་འབྱིན་བྱེད། ། ཡུན་རིང་འགྲོགས་པའི་བརྟན་ལྡན་ཡང་། ། རྒྱུ་མཚན་ཆུང་ལའང་རྒྱུ་མེད་པར། ། ཁྲོ་ཞིང་ཅུང་ཟད་ཙམ་གྱིས་མགུ། ། མདོར་ན་མི་དགེ་ངང་གིས་འཕེལ། ། འཁོར་བར་འཁོར་བའི་སྐྱེ་བོ་རྣམས། ། དམ་པའི་ཆོས་ལ་མ་བརྟེན་པར། ། ནམ་དུའང་བདེ་བའི་སྐབས་མེད་པས། ། འཁོར་བའི་བདེ་ལ་ཆགས་མི་བྱ། ། དེ་བས་དགེ་ལ་སྤྲོ་བྱ་ཞིང་། །
དད་པའི་རྩ་བ་བརྟན་བྱས་ཏེ། ། བྱང་ཆུབ་སེམས་ལ་བློ་གཞོལ་བས། ། ཚོགས་གཉིས་བསྒྲུབ་ལ་ནན་ཏན་བྱ། ། ནམ་མཁའ་མཉམ་པའི་འགྲོ་བ་འདི། ། སྔོན་གྱི་ཚེ་རབས་རྒྱུད་མང་དུ། ། ཕ་མར་མ་གྱུར་འགའ་མེད་ཕྱིར། ། བདག་བཞིན་གཞན་ལའང་ཕན་བློ་བསྐྱེད། ། ཆུ་ཡི་ཆུ་བུར་ཇི་བཞིན་དུ། ། མི་རྟག་སྲིན་པོའི་ཁར་སོན་ནས། ། མི་དགེའི་ལས་ཀྱི་མཆེ་རྣོན་གྱིས། །
ཡུན་རིང་བལྡད་པའི་སྡུག་བསྔལ་དག ། ཡང་དང་ཡང་དུ་དྲན་བྱ་ཞིང་། ། ཚེ་འདིའི་བདེ་བ་ཕུན་ཚོགས་ཀྱང་། ། ཆོམ་པོས་ཕྲོགས་པའི་ནོར་བཞིན་དུ། ། རྟག་ཏུ་རང་དབང་ཡོད་མིན་ལ། ། སྔོན་ཆད་བདེ་བ་མྱོང་བ་ཡང་། ། རྨི་ལམ་རྨིས་པ་ཇི་བཞིན་དུ། ། དྲན་པ་ཙམ་གྱི་ཡུལ་འགྱུར་ཞིང་། ། དགྲ་གཉེན་བར་མའང་དེ་འདྲར་ཟད། ། དེ་ལྟར་ཡང་དང་ཡང་བསམས་པས། །
སྐོམ་པ་ཆུ་ལ་སྲེད་པ་བཞིན། ། ཆོས་ལ་དགའ་བློ་ངང་གིས་འཕེལ། ། འགྲོ་ལ་སྙིང་རྗེ་དབྱར་ཆུ་བཞིན། ། དེ་ལས་བྱང་ཆུབ་མཆོག་འདོད་བློས། ། བདག་གཞན་དོན་བྱེད་ཐོས་དང་བསམ། ། སྒོམ་ལ་སྤྲོ་བས་དབང་བྱས་ཏེ། ། དགེ་བའི་བཤེས་ལས་ཟབ་མོའི་ཆོས། ། ཐོས་དང་དེ་དོན་ཚུལ་བཞིན་སེམས། ། བསམ་པའི་དོན་ལ་མཉམ་འཇོག་པས། ། ཤེས་རབ་གསུམ་བསྐྱེད་དེས་ལམ་གྱི། །
སྒྲིབ་པ་བག་ཆགས་རྩད་ནས་སྤོང་། ། འཇིག་རྟེན་འཇིག་རྟེན་འདས་པ་ཡི། ། ཡོན་ཏན་ནོར་གྱིས་ལེགས་ཕྱུག་ཅིང་། ། ཉན་རང་རྒྱལ་བའི་སྲས་རྣམས་ཀྱི། ། འཐོབ་བྱ་ཐོབ་ནས་རྫོགས་སངས་རྒྱ། ། དེ་ཕྱིར་རང་དང་གཞན་གྱི་ཕྱིར། ། ཐེག་མཆོག་སེམས་བསྐྱེད་སྔོན་འགྲོ་བས། ། ཉིན་མཚན་ཀུན་ཏུ་དགེ་བ་ལ། ། སྤྲོ་བྱ་སྡིག་ལ་འཛེམ་བྱ་ཞིང་། ། ཀུན་ལ་བྱམས་དང་སྙིང་རྗེ་བསྐྱེད། །
སྔགས་བཟླས་ཁ་ཏོན་ལ་སོགས་པ། ། སྤྱོད་ལམ་རྣམ་བཞི་དོན་ཡོད་བྱ། ། དལ་ཚེ་དབེན་པར་བསམ་གཏན་བསྒོམ། ། དགེ་བ་ཕྲ་མོ་ཅུང་ཟད་ཀྱང་། ། ཐབས་ཤེས་བསམ་པས་ཟིན་བྱས་ལ། སེམས་ཅན་དོན་ཕྱིར་བླ་མེད་པའི། ། བྱང་ཆུབ་ཆེན་པོར་བསྔོ་བར་བགྱི། ། གཞན་གྱིས་བདག་ལ་གནོད་བྱས་ཀྱང་། ། རང་གི་སྔོན་གྱི་ལས་འབྲས་སམ། ། ཉོན་མོངས་དབང་གིས་འགྲོ་བ་འདི། །
རང་དབང་མེད་པར་བྱས་བསམས་ནས། ། ཁྲོ་མེད་བཟོད་པའི་ཆུས་ཞི་བྱ། ། བླ་མ་གཉེན་བཤེས་ལ་སོགས་པ། ། མི་སྙན་གནོད་པ་བྱེད་པ་ལའང་། ། སྔ་མའི་ཚུལ་གྱིས་ཁྲོ་བ་གཞོམ། ། དུཿཁ་ཉེས་པ་ཀུན་གྱི་གཞི། ། ཁྱིམ་ནས་ཉེས་པ་ཀུན་ལས་བཟློག ། འདི་ཕྱིའི་ཕུན་ཚོགས་ཀུན་གྱི་གཞི། ། ཚུལ་གནས་བསླབ་ལ་ནན་ཏན་བསྐྱེད། ། སྒྲིབ་པའི་ལྗོན་པ་རྩད་ནས་འབྱིན། །
ལེགས་པའི་ཡོན་ཏན་ཀུན་གྱི་རྒྱུ། ། ཐོས་པའི་ཤེས་རབ་དྲི་མ་མེད། ། བདག་གཞན་གཉིས་ཀའི་དོན་ཕྱིར་བསྐྱེད། ། བདག་གི་མཛའ་བཤེས་གྲོགས་འཁོར་དག ། རྟག་པར་དགེ་བའི་ལམ་ལ་དྲང་། ། ཁྲོ་བར་མི་འགྱུར་ལེགས་ལམ་བརྟན། ། ཕན་བྱས་ཁྲོ་ལའང་སླར་མི་ཁྲོ། ། དེ་ལྟར་བདེ་བར་གཤེགས་པ་ཡི། ། གསུང་རབ་ལས་བྱུང་གཅེས་པའི་དོན། ། ཐུན་མོང་ཐེག་པ་ཆེན་པོ་ཡི། །
ཉམས་སུ་བླང་བྱ་མདོ་ཙམ་ཞིག ། བློ་གསལ་གུས་ལྡན་དགེ་ལ་སྤྲོ། ། བསྟན་པ་རྒྱལ་མཚན་ཞེས་བྱ་བས། ། བསྐུལ་ཕྱིར་ཨ་ཝ་དྷཱུ་ཏཱི་པ། ། བསོད་ནམས་ཞེས་བྱས་ཕན་པའི་བློས། ། ཅུང་ཟད་སྨྲས་པའི་དགེ་བ་ཡིས། ། འགྲོ་ཀུན་ཐེག་མཆོག་གྲུར་ཞུགས་ནས། ། སྲིད་ཞིའི་ཆུ་གཏེར་རབ་བརྒལ་ཏེ། ། རྫོགས་སངས་རིན་ཆེན་གླིང་བགྲོད་ཤོག། །། ༄༅། །ཨོཾ་སྭསྟི་སིདྡྷཾ།
དཔལ་ཡས་ཡོན་ཏན་ནོར་བུའི་དཔལ་གྱིས་མཛེས། ། ཚད་མེད་ཐུགས་རྗེའི་སྤྱན་རས་ཀུན་ལ་གཟིགས། ། གཞལ་མེད་ཕྲིན་ལས་དུས་ལས་མི་ཡོལ་བའི། ། མཉམ་མེད་འགྲོ་བའི་གཙུག་རྒྱན་བླ་མར་འདུད། ། དད་བརྩེ་མཆོག་གི་ནོར་ལ་དབང་འབྱོར་ཞིང་། ། ལུང་དང་རྟོགས་པའི་དཔལ་གྱིས་མངོན་མཐོ་བ། ། གདུལ་བྱའི་རེ་སྐོང་འགྲོ་བའི་གཙུག་གིས་མཆོད། ། ཡིད་བཞིན་རིན་ཆེན་བླ་མེད་རྒྱལ་གྱུར་ཅིག ། ཅེས་ཤིས་པར་བརྗོད་ནས། སྤྱན་སྔ་རིན་ཆེན་གྲགས་པ་བྱང་ཆུབ་དཔལ་བཟང་པོ་པས་དད་བརྩེ་མཆོག་གིས་ཀུན་ནས་བསླངས་ཏེ་ལོ་གསར་པ་བཀྲ་ཤིས་པར་བྱེད་པའི་གསུང་ཡིག་རྟེན་བཅས་གསུང་ཡིག་བཞིན་ལེགས་པར་ཐེངས་པས་སྤྲོ་བའི་ཡིད་ཆེས་ཆེར་གཡོ་ལ།
སྐུ་ཁམས་བཟང་ཞིང་ཐུགས་དམ་འགྲོ་དོན་འཕེལ་ཞེས་པའི་སྙན་པའི་ངག་གིས་སེར་བུས་ཡིད་ཀྱིས་ལུས་ལ་རེག་པས་དགའ་བདེ་མཆོག་གི་བ་སྤུ་ཆེར་གཡོས་པར་གྱུར་པ་ལྟར་སླར་ཡང་ལོ་གསར་པ་ཤར་བ་ནས་བརྩམས་ཏེ་སྙན་པའི་གྲགས་པས་རྒྱ་མཚོའི་མཐར་ཐུག་པར་ཁྱབ་པའི་སྒོ་ནས་དགེ་ལེགས་ཀུན་ཏུ་འཕེལ་ཞིང་རྒྱས་པར་གྱུར་ཅིག་ཅེས་ཤིས་པར་བརྗོད་པ་དང་། ཀུན་ནས་ཀུན་ཏུ་དགེ་བ་ཡི། ། རྟེན་མཆོག་མཆོག་གི་བླ་མ་ལ། ། རབ་གུས་གུས་པའི་ཕུལ་གྱིས་མཆོག ། བླ་མེད་བླ་མའི་རྣལ་འབྱོར་ལ། ། རྒྱུན་ཆད་མེད་པ་སྔོན་འགྲོ་བས། ། ཆོས་ཀུན་རྨི་ལམ་ལྟ་བུར་ལྟ། ། ཏིང་འཛིན་ཟབ་མོར་རྩེ་གཅིག་པས། ། ལས་ཉོན་གཡུལ་ལས་རབ་རྒྱལ་ནས། ། འཇིག་རྟེན་འདས་པའི་ཕུན་ཚོགས་ཀུན། །
བདེ་བླག་བསྒྲུབས་ཏེ་འགྲོ་བ་རྣམས། ། རང་རང་བསམ་པ་ཇི་བཞིན་དུ། ། ལེགས་པར་བཤད་པ་སྨིན་མཛད་དེ། ། རང་གཞན་དོན་གཉིས་མཐར་ཕྱིན་ནས། ། སྐུ་བཞི་ལྷུན་གྱིས་གྲུབ་པ་ཡིས། ། འགྲོ་བའི་སྡུག་བསྔལ་ཀུན་བསལ་ནས། ། ཀུན་གྱི་སྐྱབས་མཆོག་འགྱུར་བར་གསོལ། ། ཞེས་པ་གཟིགས་པའི་རྟེན་དུ་བ་སོ་ལས་བསྒྲུབས་པའི་གཤིན་རྗེ་གཤེད་ཀྱི་སྐུ་ལེགས་པ་གཅིག་དང་། མ་ནུ་ཀ་དན་གཙང་མ་གཅིག་བདོག ཁྱུ་མཆོག་གི་ལོ་རྟ་པའི་ཟླ་བའི་ཡར་གྱི་ཚེས་དགའ་བ་དང་པོ་ལ་ཆོས་གྲྭ་ཆེན་པོ་དཔལ་ཨེ་ཆོས་འབྱུང་བའི་གཙུག་ལག་ཁང་དུ་བྲིས་པའི་ཡི་གེ་བཀྲ་ཤིས།
བསྙེན་རྫོགས་ཀྱི་དོན་ཤིན་ཏུ་འཐད་ལགས་ཤིང་། བདག་ཅག་ཅི་མྱུར་དུ་དབུས་ཕྱོགས་སུ་སླེབ་པར་བདོག་པས་ས་མཚམས་གང་འཐད་ཅིག་ཏུ་སྒྲུབ་པའི་རྟེན་འབྲེལ་སྒྲིག་པ་ལགས།། །། ༄། །དྲི་མེད་བློ་གྲོས་དཀྱིལ་འཁོར་རབ་ཏུ་རྒྱས། ། ལེགས་བཤད་འོད་སྟོང་འཕྲོ་བའི་དཔལ་ཡོན་ཅན། ། རབ་ཏུ་བརྩོན་པའི་དྲི་བཞོན་ཚོགས་ཀྱིས་བསྐྱོད། ། བཤེས་གཉེན་ཉི་མར་གྲགས་པ་ཞབས་བརྟན་ཤོག ། ཅེས་ཤིས་པར་བརྗོད་ནས་མགོ་ཞུ་དགོན་པས་ཐོག་དྲངས་པའི་ཆོས་སྡེ་རྣམས་སུ་གསུང་རབ་རིན་པོ་ཆེའི་དཔལ་གྱིས་མངོན་པར་མཐོ་ཞིང་། རྗེ་བཙུན་ས་སྐྱ་པ་ཡབ་སྲས་ཀྱི་གསུང་རབ་རིན་པོ་ཆེའི་མཛོད་མངའ་བས་འོས་སུ་གྱུར་པའི་གདུལ་བྱ་རྣམས་ལ་དམ་པའི་ཆོས་ཀྱི་ཆར་འབེབས་ཤིང་རིམ་གཉིས་ཟབ་མོའི་རྣལ་འབྱོར་ལ་གཡེལ་བ་མི་མངའ་བའི་དགེ་བའི་བཤེས་གཉེན་ཉི་མ་གྲགས་ཀྱིས་རྒྱང་རིང་པོ་ནས་གུས་པའི་ཡིད་ཀྱིས་ཕྲིན་ཡིག་རྟེན་བཅས་རིམ་པར་བསྐུར་བ་རིམ་པར་ཐེངས་པས་ཡིད་སྤྲོ། འདི་ཕྱོགས་ནའང་ཐམས་ཅད་ཆོས་དང་མཐུན་ཞིང་བདེ་བར་བདོག སྐབས་ཀྱི་དོན་སྐུ་ཁམས་ཀྱི་འཚོ་སྐྱོང་ལ་བརྩོན་པའི་ཐད་ནས་བསྟན་པའི་བྱ་བ་དང་།
རྗེ་བཙུན་ས་སྐྱ་པ་ཡབ་སྲས་ཀྱི་ཆོས་བརྒྱུད་རྣམས་སྔར་བཞིན་འཛིན་སྐྱོང་སྤེལ་བ་ལ་བརྩོན་པ་གལ་ཆེ། དུས་འཁོར་ནས་བསྐྱེད་རིམ་མཆོག་གི་རྒྱུ་མིན་པར་བཤད་པ་དེ་དངོས་སུ་སྒྲུབ་བྱེད་མིན་པ་ལ་དགོངས་ཀྱི་བརྒྱུད་པའི་རྒྱུར་དུས་འཁོར་རང་ནས་གསུངས། ཕྱག་ཆེན་ལ་རྟོག་པ་སྤངས་པ་དང་། ཡིད་ལ་མི་བྱེད་པ་གཉིས་དོན་གཅིག་སྟེ། ཡིད་བྱེད་རྟོག་པ་ཡིན་པའི་ཕྱིར། དོན་དམ་སེམས་བསྐྱེད་ཆོས་ཉིད་མངོན་སུམ་མཐོང་བ་ཡིན་པས་དེ་ཆོ་ག་ལས་མི་སྐྱེ་བར་ཀླུ་སྒྲུབ་ཀྱིས་བྱང་ཆུབ་སེམས་འགྲེལ་དུ་གསུངས། དབང་ལས་སེམས་ཉིད་གཟུགས་སུ་བསྐྱེད་པ་དེ། བརྟག་གཉིས་སུ། ཀུན་རྫོབ་ཀུནྡ་ལྟ་བུ་ཉིད། ། དོན་དམ་བདེ་བའི་གཟུགས་ཅན་ནོ། །
ཞེས་པ་ལ་དགོངས་པ་མི་འགལ། མཐོང་ལམ་མཚན་ཉིད་པ་རྟགས་བཅས་མིན་པ་མི་སྲིད། སྲིད་པ་ལྟ་བུར་གསུངས་པ་ཚང་བརྩི་བའམ། བརྟགས་པ་ལ་དགོངས། ས་ལམ་མ་བགྲོད་པའི་སངས་རྒྱས་མི་སྲིད། འཆི་ཁར་སངས་རྒྱ་བ་འོད་གསལ་ཟིན་ཏེ་དེ་ལས་མི་གཡོ་བ་ལ་དགོངས། གཡོས་ན་སྐྱེ་བ་ལེན་ཚེ་གཅིག་ལ་གྲོལ་བའི་ཚེ་ཚད་ལ་ངེས་པ་མེད། རྡོ་རྗེའི་ཚེ་གྲུབ་ན་ཚེ་ལ་དབང་། རང་ཇི་ལྟར་འདོད་པ་ལྟར་འབྲས་བུ་མངོན་དུ་བྱེད་པ་སོགས་རིམ་གྱིས་དང་། ཅིག་ཅར་བའི་གང་ཟག་ལམ་ཉམས་ལེན་སྔོན་དུ་སོང་མ་སོང་ཡིན་ཞིང་།
དང་པོ་རང་ནས་བརྩི་ན་རིམ་གྱིས་མིན་པ་མི་སྲིད་ལགས། གཞི་སྤོང་མི་སྤོང་ཉོན་མོངས་ནས་རྣམ་རྟོག་ལམ་དུ་འཁྱེར་མི་འཁྱེར་ཡིན་པས་ཁྱེར་ན་སྤང་བྱ་ཉིད་ལམ་གྱི་རྒྱུར་འགྲོ་ལ། འདི་ལུང་དང་སྦྱར་རྒྱུ་བདོག་ནའང་བྲེལ། དོན་འདུས་བདོག ཡི་གེའི་རྟེན་དུ་ཞྭ་སྦྲེལ་གཅིག་བདོག ཚེས་བཅུ་བདུན་ལ་དགེ། །། ༄༅། །ཨོཾ་སྭསྟི་སིདྡྷཾ། རྒྱལ་བ་སྒྲིབ་མེད་མཁྱེན་པ་ཅན། ། བསྟན་བྱ་སྟོན་བྱེད་དམ་པའི་ཆོས། ། འཕགས་མཆོག་ཚོགས་ཀྱི་མཆོག་བཅས་ལ། །
ཉིན་བཞིན་གུས་པའི་ཡིད་ཀྱིས་འདུད། ། མང་ཐོས་དྲི་མེད་བློ་ལྡན་པས། ། ནོར་གྱི་ནང་ནས་མཆོག་གྱུར་པ། ། འཕགས་པའི་ནོར་ལ་དབང་འབྱོར་བའི། ། དེད་དཔོན་རྒྱལ་བའི་སྡེ་ལ་བསྙད། ། ནད་མེད་དགེ་ཞིང་བདེ་འོ་ཞེས། ། བརྡ་སྤྲོད་བྱེད་པའི་ཚིག་གི་ཚོགས། ། གསལ་བྱེད་ཡི་གེའི་གཟུགས་རྟེན་བཅས། ། ལེགས་བྱིན་དགའ་ཞིང་བདེ་བར་མཆིས། ། སླན་ཆད་རྙེད་དཀའི་དལ་འབྱོར་མཆོག །
ཐོབ་པས་འབྲས་བུར་བཅས་པའི་སླད། ། སྡིག་སྤང་དགེ་ལ་བརྩོན་པ་དང་། ། ཉེས་པ་ཆུང་ངུའང་བཤག་བགྱི་ཞིང་། ། དགེ་ཆེན་སྤྱད་པའང་གསང་བར་བགྱི། ། ཆོས་རྣམས་རྨི་ལམ་སྒྱུ་མ་དང་། ། འདྲ་བར་རྟོགས་པས་ཆགས་མེད་མཛོད། ། བདེ་གཤེགས་བཀའ་དང་བསྟན་བཅོས་ལ། ། འདྲིས་བྱ་དེ་དོན་སྤྱད་པར་བྱ། ། ཉམ་ཐག་འགྲོ་བ་རྗེས་གཟུང་ཞིང་། ། གསུམ་ལ་རྟག་ཏུ་གུས་པར་བྱ། །
དམ་བཅས་ནམ་ཡང་ཉམས་མི་བྱ། ། ལྷ་དང་བླ་མ་དྲན་བྱས་ཏེ། ། དབང་བླང་བཟླས་བརྗོད་བརྩོན་པར་བྱ། ། ཐམས་ཅད་སྟོང་པའི་གཟུགས་བརྙན་ལྟ། ། བདེ་བ་ཆེན་པོར་བསྒོམ་པར་བྱ། ། བདེ་སྡུག་གང་ཤར་དེ་དག་ལ། ། རང་རང་ངོ་བོས་སྟོང་པ་འམ། ། དེ་ཡིས་སྔོན་བསགས་ལས་མཛད་པར། ། ཤེས་པས་མཚན་མར་འཛིན་པ་སྤང་། ། དེ་ལྟར་ཚིགས་བཅད་རྐང་པ་བརྒྱད། །
ཆོས་ཀྱི་སྐྱེས་སུ་བསྐུར་ཞིང་མཆིས། ། འཇིག་རྟེན་དོན་རྣམས་ཕྲིན་པ་ཡི། ། ངག་ལས་ཉེ་བར་རྟོགས་པར་འགྱུར། ། ཞེས་པའི་ཡི་གེའི་རྟེན་དུ་ཞྭ་ཡུག་དམར་པོ་ཟུང་གཅིག་མཆིས། དཔའ་བོ་ཅན་གྱི་ལོ་སྨིན་དྲུག་གི་ཟླ་བའི་ཡར་ཚེས་ལྔ་ལ་བྲིས་པ་དགེ་ལེགས་སུ་གྱུར་ཅིག་་་་་དབོན་པོ་ཀུན་དགའ་རྡོ་རྗེ་ལ་སྤྲིངས་པའི་ཡི་གེ། ཤུ་བྷཾ།། །། ༄༅། །ཨོཾ་སྭ་སྟི། ཕྲིན་ཡིག་བདུད་རྩིའི་ཐིགས་པ་ཞེས་བྱ་བ། རྒྱལ་བ་སྲས་དང་བཅས་པ་རྣམས་ལ་གུས་པས་ཕྱག་འཚལ་ལོ། ། དགེ་ལེགས་ཕུན་ཚོགས་ཡིད་འོང་ནགས་ཀྱི་ནང་། །
ལེགས་པར་གསུངས་པའི་ཆུ་ཀླུང་སྒྲ་སྙན་སྒྲོག ། སྣ་ཚོགས་སྤྲུལ་པའི་གཉིས་སྐྱེས་གར་བྱེད་ཅིང་། ། མཚན་དཔེའི་རྩྭ་ལྗང་མྱུ་གུའི་ཚོགས་ཀྱིས་བྲེས། ། ཐུགས་རྗེའི་ལྗོན་པ་སར་པའི་དཔལ་ཡོན་ཅན། ། ཀུན་ལ་བྱམས་པའི་རླུང་གིས་དལ་བུར་གཡོ། ། མཁྱེན་པའི་མེ་ཏོག་ཕྲེང་བས་རབ་མཛེས་པའི། ། རྒྱལ་བ་དཔག་བསམ་ཚལ་དེ་ཅིས་མི་བརྟེན། ། གངས་རི་ལྟ་བུར་རབ་བརྟན་གླང་པོ་ཆེ། ། འདོད་པའི་ཆང་གིས་ཀུན་ཏུ་སྨྱོས་པ་ཡང་། ། བཟའ་བྱའི་དོན་དུའང་ཕྱོགས་དང་ཕྱོགས་མཚམས་དག །
ཡོངས་སུ་རྒྱུག་པའི་ངལ་བས་མི་སྐྱོ་ན། ། བདག་བློ་མི་མཐུན་ཁུར་གྱིས་བརྗིད་གྱུར་པའི། ། ངལ་བའི་དུབ་པ་ངལ་སོའི་བསྟི་གནས་མཆོག ། སྦྱིན་བདག་དམ་པས་ཕྲིན་དུ་སྤྲིངས་པའི་ལན། ། གསལ་བར་བགྱིད་ལའང་བདག་ཡིད་ཅི་ཞིག་ངལ། ། གང་གི་ལུས་ཡིད་རབ་གསལ་ཀུནྡའི་ཚལ། ། གདུང་བའི་ཉིན་བྱེད་ཟེར་གྱིས་མ་རྙིད་ཅིང་། ། ཐོས་བསམ་རི་བོང་འཛིན་པའི་འོད་དཀར་གྱིས། ། ཤེས་རབ་འདབ་མའང་ཀུན་ནས་འཕེལ་ཞེས་པའི། ། ཕྲིན་ཡིག་ཕོ་ཉའི་ངག་གི་ང་རོ་ཡིས། །
རྣམ་པར་བསྐུལ་ཏེ་བདག་ཡིད་ངུར་པའི་ཚོགས། ། དགའ་བའི་འདབ་བཤོག་ཀུན་ནས་བསྐྱོད་པ་ཡིས། ། བདེ་བའི་མཚོ་ཆེན་ངོགས་སུ་ཞུགས་པར་གྱུར། ། བདག་བློའི་ཆུ་འཛིན་གནས་སྐབས་མི་མཐུན་རླུང་གིས་གཏོར་བར་མ་བྱས་ཤིང་། ། ཐོས་བསམ་འབྲུག་སྒྲ་རྒྱུན་དུ་སྒྲོག་ལྡན་ལེགས་བཤད་སྙན་པའི་གློག་འབྱིན་ལ། ། སྐལ་ལྡན་ཞིང་ལ་དམ་ཆོས་ཆར་རྒྱུན་དུས་སུ་འབེབས་པས་རུང་བར་བྱེད། ། དགེ་བའི་ལོ་ཐོག་རབ་ཏུ་འཕེལ་བས་བདག་གཞན་རྒུད་པ་མེད་པར་བྱས། ། སླད་ནས་ལེགས་པར་འདོམས་པའི་ངག ། འདི་དང་ཕྱི་མར་ཕན་པའི་ཚིག ། དྲང་སྲོང་ཚུལ་ལུགས་ལེགས་སྟོན་པ། །
གུས་པས་ཐུགས་ལ་འབབ་པར་མཛོད། ། རྒྱལ་བ་ཕན་པར་བཞེད་པས་ཀྱང་། ། འགྲོ་བའི་དོན་དུ་ཐུགས་བསྐྱེད་དེ། ། བདག་གཞན་བདེ་སྡུག་མཉམ་པར་མཛད། ། བླང་དོར་འཁྲུལ་པ་མེད་པར་སྤྱད། ། ཞི་གནས་ལྷག་མཐོང་ལྡན་པའི་སེམས། ། སྐྱེ་མཆེད་སྒྲིབ་པ་ལྔ་དག་སྤངས། ། ལུས་ཚོར་སེམས་དང་ཆོས་རྣམས་ལ། ། མི་གཙང་སྡུག་བསྔལ་མི་རྟག་དང་། ། བདག་མེད་ཉིད་དུ་དྲན་པ་བཞག །
དེ་ཡི་མི་མཐུན་གཉེན་པོའི་ཕྱོགས། ། མ་སྐྱེས་མི་བསྐྱེད་སྐྱེས་པ་སྤོང་། ། མ་སྐྱེས་བསྐྱེད་དང་སྐྱེས་པ་སྤེལ། ། འདུན་བརྩོན་སེམས་དང་སྤྱོད་པ་ཡི། ། ཏིང་འཛིན་སྤོང་བའི་འདུ་བྱེད་ལྡན། ། རྫུ་འཕྲུལ་རྐང་པ་རྣམ་བཞི་བསྒྲུབས། ། མངོན་པར་ཤེས་པ་ལྔ་དག་བསྐྱེད། ། བྱང་ཆུབ་བྱང་ཆུབ་སྤྱོད་པ་དང་། ། ཐེག་ཆེན་ཆོས་ཐོས་ཞི་ལྷག་དག ། བསྒྲུབ་ལ་དབང་བྱེད་དད་བརྩོན་དྲན། །
ཏིང་འཛིན་ཤེས་རབ་དབང་པོ་བསྐྱེད། ། དད་སོགས་ལྔ་ཡི་སྟོབས་བསྐྱེད་ནས། ། མ་དད་ལ་སོགས་སྟོབས་ཞན་པར། ། ཉེ་བར་སྒྲུབ་པའི་དད་པ་སོགས། ། དབང་ལྔ་ལྟ་བུའི་སྟོབས་ལྔ་བསྒྲུབས། ། ཆོས་རྣམས་མཉམ་ཉིད་རྟོགས་ནས་ནི། ། རྒྱལ་སྲིད་རིན་ཆེན་བདུན་ལྡན་པའི། ། དྲན་དང་ཆོས་རབ་རྣམ་པར་འབྱེད། ། བརྩོན་འགྲུས་དགའ་བ་ཤིན་ཏུ་སྦྱངས། ། ཏིང་འཛིན་བཏང་སྙོམས་ཡན་ལག་བདུན། །
ཐུབ་པས་མཐོང་བའི་ལམ་དུ་བསྐྱེད། ། ཡང་དག་ལྟ་དང་རྟོག་པ་དང་། ། ངག་དང་ལས་མཐའ་འཚོ་བ་དང་། ། རྩོལ་བ་དྲན་པ་ཏིང་ངེ་འཛིན། ། འཕགས་ལམ་ཡན་ལག་བརྒྱད་པོ་དག ། བསྒོམ་པའི་ལམ་ལ་མངོན་དུ་མཛད། ། ས་བཅུ་རིིམ་གྱིས་ལེགས་བགྲོད་ཅིང་། ། ཕ་རོལ་ཕྱིན་བཅུའི་མཐར་སོན་ཏེ། ། སྒྲིབ་གཉིས་སྤང་དཀའི་ཚང་ཚིང་དག ། རྡོ་རྗེ་ལྟ་བུའི་མེས་སྲེགས་ཏེ། །
བྱང་ཆུབ་དམ་པ་མངོན་དུ་མཛད། ། བྲལ་དང་རྣམ་པར་སྨིན་པ་ཡི། ། ཡོན་ཏན་དྲུག་ཅུ་བཞི་ཡིས་བརྒྱན། ། ཇི་ལྟར་ནོར་བུ་དཔག་བསམ་ཤིང་། ། ཇི་བཞིན་འགྲོ་བའི་དོན་མཛད་དོ། ། དེ་ལྟའི་ཚུལ་ལུགས་ཐུགས་ཆུད་ནས། ། སྡུག་བསྔལ་ཤེས་བྱ་ཀུན་འབྱུང་དག ། སྤང་བྱ་ལམ་ཡང་བརྟེན་བྱ་སྟེ། ། འགོག་པ་ཉིད་ཀྱིས་མངོན་དུ་མཛོད། ། དེ་ཡང་འདི་ལྟར་རིམ་པ་ཡིས། །
འཁོར་བ་མྱ་ངན་འདས་པ་ཡི། ། སྐྱོན་ཡོན་དག་ནི་ཉིན་མཚན་དུ། ། ཚུལ་བཞིན་ཡིད་ལ་བྱེད་པས་དཔྱད། ། སྔོན་ཆད་བདག་གི་གནོད་པའི་ལོངས་སྤྱོད་འདི། ། ཚད་མེད་སྐྱེ་བོའི་ཚོགས་ལ་བཏང་བྱས་ནས། ། ཚེ་འདི་རྟག་ཏུ་གདུང་བའི་མྱོས་བྱེད་རྒྱུན། ། འགྲོ་ལས་བླངས་ཏེ་ཡང་ཡང་མྱངས་བར་བྱས། ། འཁོར་བའི་འབྲོག་དགོན་སྟུག་པོའི་ནང་ཞུགས་ཤིང་། ། ལས་ཀྱི་ཤ་ཟ་འཇིགས་རུང་གིས་བཟུང་ནས། ། སྡུག་བསྔལ་ལྕགས་ཀྱི་དབྱུགས་པས་གཞུས་བྱས་ཏེ། །
ཉམ་ཐག་སྨྲེ་སྔགས་དུ་མ་འདོན་པར་བྱེད། ། དམ་པའི་ལས་ལ་མངོན་པར་སྤྲོ་བ་ཡི། ། ཚུལ་བཟང་ཉིན་མོར་གནས་པའི་རྒྱུ་སྐར་རྣམས། ། མ་རུངས་སྐྱེ་བོའི་ཚ་ཟེར་འོད་ཀྱིས་བསྒྲིབས། ། དགེ་བའི་ཆུ་ངོགས་དཔྱིད་ཀྱི་མཚ་ེའུ་བཞིན། ། བདེ་བའི་ལོ་ཐོག་ངན་དཔྱོད་སེར་བས་བཅོམ། ། སྐལ་ལྡན་རྣམས་ལ་སྐྱོན་གྱིས་དྲི་མས་དགོད། ། སྐལ་ངན་དེ་དག་ལྷག་པར་སྟོབས་ཆེ་ཞིང་། ། སྐྱེ་བོ་ཕན་ཚུན་གནོད་པའི་རིམས་ཀྱིས་གཟིར། ། སྦྲུལ་དུག་ལྟ་བུའི་སྐྱེ་བོས་བཅུགས་པའི་ཡིད། །
རྣམ་པར་འབྱེད་པ་སྟེ་འུས་ཤིང་ལ་བཞོན། ། འབྱོར་པ་རྣམས་ཀྱང་ཉི་མ་རེ་རེ་ཞིང་། ། འབྲི་ཞིང་འགོད་པ་སྐྱེས་བུའི་ཚེ་ཇི་བཞིན། ། བདག་ཀྱང་མྱུར་དུ་འཇིག་པའི་ཆོས་ཅན་ཏེ། ། གཉེན་བཤེས་སྐྱེ་བོའི་ཚོགས་ཀྱང་དེ་བཞིན་ནོ། ། དེ་ལྟའང་བདག་གཞན་དོན་དུ་བྱས་པའི་སྡིག ། མི་བཟད་གང་དེ་བདག་གི་འདུན་ན་གནས། ། ལས་ཀྱི་ཤིང་རྟས་འཁོར་བར་འཁོར་བའི་ཚེ། ། འགྲོ་བ་དྲུག་ཏུ་བསྣག་དཀའི་གདུང་བས་གཟིར། ། ལྷ་ལ་འཆི་འཕོ་ལྷ་མིན་ཕྲག་དོག་སོགས། །
མི་ལ་ཕོངས་ཚོལ་སྐྱེ་རྒ་ན་སོགས་དང་། ། ཡི་དྭགས་རྣམས་ལ་བཀྲེས་སྐོམ་མི་ཟད་པ། ། དུད་འགྲོ་རྨོངས་ཤིང་ཕན་ཚུན་གསོད་སོགས་དང་། ། དམྱལ་བ་གཉིས་ལ་ཚ་གྲང་གིས་གཟིར་རོ། ། མདོར་ན་སྲིད་གནས་བདེ་བ་ག་ལ་ཡོད། ། གང་ན་རིན་ཆེན་བདུན་ལས་བྱས་པ་ཡི། ། ཕོ་བྲང་ཤེལ་གྱི་ས་གཞི་རབ་བསྟར་བ། ། མུ་ཏིག་ཆུན་འཕྱང་གཡེར་ཁའི་དྲྭ་བ་ཅན། ། ཕུན་ཚོགས་ཡོ་བྱད་ཚོགས་ཀྱིས་གང་བ་ལྟའི། ། མྱ་ངན་འདས་གྲོང་གཙང་བདག་རྟག་བདེ་ལ། །
སེམས་ཡོད་སུ་ཞིག་མཆོག་ཏུ་འདོད་མི་བྱེད། ། དེ་ཉིད་རྒྱལ་བ་ཀུན་གྱི་བསྟི་གནས་མཆོག ། སྡུག་བསྔལ་ཞི་བར་འདོད་པ་རྣམས་ཀྱིས་ཀྱང་། ། དེ་ཉིད་ཐོབ་བྱེད་ཐེག་ཆེན་ཅང་ཤེས་རྟ། ། ཟབ་པའི་སྟོབས་ལྡན་རྒྱ་ཆེའི་མདོག་མཛེས་པ། ། ཡུད་ཙམ་ཉིད་ཀྱིས་ཐར་པའི་གླིང་རྣམས་བགྲོད། ། ཐར་འདོད་སུ་ཞིག་བཞོན་ནས་འགྲོ་མི་བྱེད། ། རང་ཉིད་ཇི་ལྟར་སེམས་ཅན་འདི་དག་གི། ། སྡུག་བསྔལ་སྤང་ཞིང་ལམ་གྱི་བསྡུས་བྱས་ཏེ། ལན་གྲང་དུ་མར་བདག་ལ་འདི་དག་གིས། །
ཕན་པ་དཔག་མེད་མཛད་པ་མ་ལགས་སམ། ། དེ་ལྟའང་བདག་ཡིད་མངལ་གྱིས་སྡུག་བསྔལ་གྱིས། ། གཟིར་ཞིང་སྐྱེ་འཆི་འཕོངས་པ་མ་འཚལ་ཏེ། ། བོར་བར་གྱུར་ན་འདི་ལས་ཁྲེལ་བོར་བ། ། འཇིག་རྟེན་གསུམ་ན་གཞན་པ་ཅང་མཆིས་སམ། ། དེ་ཕྱིར་བྱས་ཤེས་དྲིན་བཟོ་ཡིས་བསྐྱེད་ནས། ། དངོས་དང་བརྒྱུད་པས་འགྲོ་ལ་ཕན་པ་སྤྱད། ། དེ་དག་དོན་མང་བདག་གིས་བསྒྲུབ་བྱ་ཞིང་། ། ནམ་ཡང་དེ་ལ་གནོད་པ་རབ་ཏུ་སྤང་། ། བདེ་བར་གཤེགས་པས་གསུངས་པའི་གསུང་རབ་ལ། །
ཡང་ཡང་བལྟ་བས་བླང་དོར་མདོ་བཞིན་སྤྱད། ། ཀུན་ལ་ང་རྒྱལ་མེད་པས་བསྟེན་བྱ་ཞིང་། ། ཐོས་བསམ་རོ་མཆོག་མྱངས་པས་མི་ངོམས་བྱ། ། ཕྱི་དང་ནང་གི་ཆོས་འདི་དག ། ཕྱོགས་ཆ་དུས་གསུམ་དབྱེ་བ་ཡིས། ། དཔྱད་ན་བདེན་པ་འགའ་ཡང་མེད། ། དེ་ཕྱིར་རྨི་ལམ་ལྟ་བུར་བལྟ། ། ལས་སོགས་རྟེན་ཅིང་འབྲེལ་བྱུང་དང་། ། འགའ་ཡང་བདེན་པ་མེད་ཤེས་ནས། ། སྡུག་བསྔལ་རྣམས་ཀྱིས་མི་ཚུགས་ཤིང་། །
མྱུར་དུ་ཐམས་ཅད་མཁྱེན་པ་ཐོབ། ། ཡུན་རིང་བརྟེན་ཡང་འགྲོགས་པ་མི་བརྟན་ཞིང་། ། ཅུང་ཟད་ཙམ་གྱིས་ཁྲོ་བ་ཁོང་ནས་ལྡང་། ། རོ་འཛིན་ཟུང་ལྡན་ལྟོས་འགྲོ་དེ་དག་ནི། ། ཕན་ལྟར་སྣང་ཡང་རྟག་ཏུ་བསྟེན་མི་བྱ། ། ཅུང་ཟད་བརྟེན་ཡང་རྟག་ཏུ་ཕན་པ་སྟེར། ། ཡུན་དུ་བསྙེན་ཡང་འགྲོགས་པས་མི་སྐྱོ་བའི། ། ཡིད་བཞིན་ནོར་བུ་བྱི་དོར་མ་བྱས་པ། ། ཕན་མིན་སྣང་ཡང་རྒྱུན་དུ་བསྟེན་པར་བྱ། ། གསུང་རབ་ཆུ་གཏེར་རྣམ་དཔྱོད་ལྷུན་པོའི་སྲུབ་ཤིང་ལུང་དང་རིགས་པའི་ཀླུ་དབང་གིས་དཀྲིས་ནས། །
བློ་གྲོས་ཁྱབ་འཇུག་སྟོབས་ཀྱིས་བསྲུབས་ལས་ལེགས་རྙེད་ཕྲིན་ཡིག་བདུད་རྩིའི་ཐིགས་པ་དྲི་མ་མེད། ། འདི་ཡིས་ཁྱེད་ཀྱི་བློ་གྲོས་རོ་འཛིན་རབ་ཏུ་ཚིམ་ནས་ཁྱེད་ཐུགས་དགྱེས་པའི་ལུས་རྟས་པར། ། རྣམ་པར་བགྱི་སླད་འབད་དེ་བསྒྲུབས་པའི་དགེ་བས་ལུས་ཅན་སྲིད་པའི་མཚོ་ལས་མྱུར་སྒྲོལ་ཤོག ། ཅེས་པའི་ཕྲིན་ཡིག་ལྟོས་འགྲོའི་ལོ་ནག་པའི་ཟླ་བའི་དྲག་པོའི་ཚེས་ལ་ལེགས་པར་བསྲིངས་པ་མིག་ལམ་དུ་འགྱུར་བའི་སླད་དུ། སྤོས་ཅུང་ཟད་དང་། ཀ་ར་ཉུང་ཟད་ཧཱུྃ་ལ་སྦྱར་བ་བདོག དགེ་ལེགས་སུ་གྱུར་ཅིག། །། ༄༅། །བརྩོན་འགྲུས་རྒྱལ་མཚན་ལ་སྤྲིངས་པ། ། འདི་དང་ཕྱི་མར་ཕན་པ་དམ་པའི་ཆོས། ། དེ་འབྱུང་བྱ་ཞིང་མི་དགེ་རྒྱང་བསྲིངས་ནས། །
རྟག་པར་དགེ་བ་བསྒྲུབ་ལ་བརྩོན་བྱ་ཞིང་། ། འཁོར་བའི་རྩ་བ་གང་ལའང་སྲེད་བཅས་སྤང་། ། ལམ་གྱི་རྩ་བ་བླ་མར་གསོལ་བ་གདབ། ། དགེ་བ་རྒྱ་ཆེན་སྤེལ་ཕྱིར་སེམས་བསྐྱེད་དེ། ། སྒྲིབ་པ་སྤང་ཕྱིར་དེ་ཁོ་ན་ཉིད་བསྒོམ། ། དགེ་གང་བླ་མེད་བྱང་ཆུབ་ཕྱིར་བསྔོ་འོ། ། མཚན་འཛིན་སྤང་ཕྱིར་རྨི་ལམ་ལྟར་ཤེས་བྱ། ། བདུད་དང་བར་ཆད་སྟོང་པ་ཉིད་དུ་བསྒོམ། ། ཡོན་ཏན་བསྐྱེད་ཕྱིར་མཆོག་ཏུ་འཛིན་པ་སྤང་། ། རྟོགས་པ་སྤེལ་ཕྱིར་བསྒྲུབ་ལ་བརྩོན་པར་བྱ། །
ཞེས་པའི་ཞེན་བསྐུལ་དཀོན་མཆོག་གསུམ་མཚོན་པའི། ། ཤློཀ་གསུམ་ཨ་ཝ་དྷཱུ་ཏཱི་པས། ། སྒྲུབ་བརྩོན་ངུར་སྨྲིག་རྒྱལ་མཚན་འཛིན་ལ་གདམས། ། ཕག་ལོ་ཟླ་བ་གཉིས་པའི་ཉེར་བརྒྱད་ལ།། །། ༄༅། །སྭསྟི་པྲ་ཛཱབྷྱཿ དགེ་ལེགས་ཆུ་གཏེར་ཆེ་ལས་ལོངས། ། ཕུན་ཚོགས་དགོས་འདོད་ཀུན་གྱི་དཔལ། འགྲོ་ཀུན་དགའ་བའི་གཙུག་གི་རྒྱུན། ། རྫོགས་སངས་ནོར་བུའི་དབང་པོར་འདུད། ། ཡང་དག་སངས་རྒྱས་ལམ་སོན་ཏེ། །
སྙན་དང་གྲགས་པའི་ཐུབ་པའི་གསུངས། ། ཀུན་ལ་དབང་འབྱོར་བཤེས་གཉེན་མཆོག ། དག་པའི་ཐུགས་མངའ་ཁྱེད་ལ་འབུལ། ། ཁྱེད་སྐུ་ཁམས་བཟང་ཆོས་ཀྱི་བྱ་བ་འཕེལ་བའི་ཐད་ནས། གསུང་ཡིག་སིཧླ་དང་བཅས་པ་བསྐུར་བ་བདག་གི་སུག་པར་ཕྱིན་པས་ཤིན་ཏུ་སྤྲོ་བར་མཆིས་ཤིང་། དོ་གཅིག་གསུང་ཡིག་རྟེན་ཕུན་སུམ་ཚོགས་པ་དང་བཅས་པ་ལེགས་པར་ཐེངས། དོའི་གནས་ལུགས། སློབ་དཔོན་ན་དབོན་པོ་བ་གྲོགས་མཆེད་ཡར་བྱོན་དུས་བསྐུར་མཆིས་ལགས་ནའང་། གསེར་ཡིག་པས་གཡེངས་ནས་ཁོང་རྣམ་པ་དང་ཡང་ཕྲད་པ་མ་བྱུང་བར་ཡི་གེ་ལ་སོགས་གང་ཡང་བསྐུར་བ་མ་བྱུང་ལགས། ངེད་ཀྱང་ད་ལྟ་ལ་ཁམས་བཟང་ཞིང་ཆོས་འཕེལ་བར་བདོག
སྐབས་ཀྱི་དོན་ལ། སྐུ་ཁམས་ཀྱི་འཚོ་སྐྱོང་དང་། བསྟན་པའི་བྱ་བ་ཐུགས་དམ་འགྲོ་བའི་དོན་ལ་སྔར་བཞིན་བརྩོན་པ་གལ་ཆེ་ཞིང་། ཐུབ་པའི་ལམ་མཆོག་བགྲོད་པའི་སླད་དང་། སྐུ་ཚེ་མཐར་ཕྱིན་པར་བྱ་བའི་ཕྱིར་ཐུགས་ལོང་ཇི་ཙམ་ཡོད་པར་གྲུབ་ན་ཤིན་ཏུ་ལེགས། ཡུན་རིང་པར་མ་གྲུབ་ནའང་། ཐོ་རངས་ཀྱི་ཐུན་ལ་རླུང་བགྲང་བ་ལན་སྟོང་ངམ། ཐ་མ་བརྒྱ་རྩ་རེ་ཙམ་བྱེད་པ་ལ། རླུང་ཆ་མཉམ་པར་རྒྱུ་བ་ལ་བགྲངས་ན་ཡོན་ཏན་ཆེ་བས། རླུང་གཞོགས་གཡོན་དུ་རྒྱུ་ཡིན་འདུག་ན་རྒྱུ་ཕྱོགས་ཀྱི་བརླའི་སྟེང་མི་རྒྱུ་བ་ངོས་ཀྱི་རྐང་པས་རྡོ་རྗེ་སྐྱིལ་དཀྲུངས་བཞིན་བྱས་པ་ལ།
མི་རྒྱུ་བའི་ཕྱོགས་ཀྱི་མཛུབ་མོས་མི་རྒྱུ་བའི་སྣ་བུག་མནན། རྒྱུ་ཕྱོགས་ཀྱི་སྣ་བུག་ནས་རླུང་ཕྱིར་ཅུང་ཟད་ཕུལ་ལ། དེ་ནས་དྲག་ཏུ་རྔུབ་ཡིན་ཆུང་ན་སྐྱར་ཏྲུབ་གཅིག་ཀྱང་བྱས་ལ། སོར་མོའི་རྩེ་མོའི་བར་ཁེངས་པའི་ཚོད་ཙམ་དུ་བཀང་། རྒྱུ་ཕྱོགས་ཀྱི་མཛུབ་མོས་རྒྱུ་ཕྱོགས་ཀྱི་སྣ་བུག་མནན། རླུང་ཐུབ་ཚད་དུ་བཟུང་ལ་མི་ཐུབ་པ་དང་མནན་བཞིན་པ་ལ་མི་རྒྱུ་བ་ངོས་ནས་བཏང་ལ། དེ་ཕྱོགས་ནས་ལན་འགའ་རྒྱུ་རུ་གཞུག དེ་ལྟ་བུ་ལན་འགས་མཉམ་རྒྱུར་འགྱུར། གྱུར་བ་དང་མི་ཚོར་བར་འཇམ་པོས་རྒྱུ་བ་ལ། སེམས་རྩེ་གཅིག་ཏུ་གཏད།
འདིས་འཆི་བ་བླུ་ཞིང་ཚེ་སྲིང་པར་རྒྱུད་མང་པོ་ནས་གསུངས། མྱོང་བ་ལའང་དེ་བཞིན་སྣང་། རླུང་འགས་ཀྱང་མི་ཡོངས་པས་ཟབ་པར་མཆིས། རླུང་བསྒོམས་པས་ཟིན་ཡུལ་ཐུང་ན་དུབ་པ་ཡིན་པས་ངལ་གསོ་ཡིན་བསྒོམ་དགོས་པའི་རྟགས་སུ་གདའ། འདི་ཆོས་ཀྱི་སྐྱེས་སུ་འབུལ་ཞིང་། ཡི་གེ་མི་འཁྱར་བའི་རྟེན་ཙམ་དུ། ཐུགས་དམ་མདོ་འཛིན་ལ་ཐེ་ཚེ་འབྱར་བ་ཅིག་དང་། བླ་བྲེས་ལེགས་པ་བསོད་དབང་གིས་ཐེ་ཚེ་འདི་འབྱར་བ་ཅིག་འབུལ། བྱི་བ་ལོ་ཟླ་བ་གཉིས་པའི་ཚེས་བརྒྱད་ལ། དགེ་ལེགས་ཆེན་པོས་འགྲོ་བ་འདི། །
འཁོར་བའི་སྡུག་བལ་དབུགས་ཕྱུང་སྟེ། ། རྒྱལ་མཆོག་བདེ་བའི་དགའ་སྟོན་ལ། ། མགྲོན་དུ་གཉེར་དེ་ཚིམ་བྱེད་ཤོག ། ཤུབྷཾ།། །། ༄༅། །འགྲོ་ལ་བརྩེ་བའི་སྤྱན་ཡངས་ཤིང་། ། ཕུན་ཚོགས་བྱེ་བའི་འོད་ཟེར་གྱིས། ། དགེ་ལེགས་པད་ཚལ་གསལ་མཛད་པ། ། སྒྲོལ་མའི་དཔལ་གྱིས་སྐྱོང་གྱུར་ཅིག ། ཁྲི་དབང་ཕྱུག་དཔལ་མགོན་ལྡེ་ལ་སྤྲིངས་ཡིག་གི་མཆོད་བརྗོད། དགེའོ།། །།
༄༅། །ཆོས་བློ་དཔོན་པོ་ལ་་་་་་ན་མ༔ ཤྲཱི་གུ་ར་ཝེ། རབ་རྒྱས་ཐུགས་རྗེའི་ཆ་ཤས་རྫོགས། ། ཚད་མེད་མཁྱེན་པའི་འོད་དཀར་ཅན། ། གདུལ་བའི་ཀུ་མུད་གཉེན་གཅིག་པོ། ། ཟོལ་མེད་གུས་པའི་སྤྱི་བོས་འདུད། ། ཆོས་ཚུལ་ཀུན་ཏུ་དཔག་ཡས་ལ། ། བློ་གྲོས་དགའ་བདེ་རབ་རྒྱས་ཤིང་། ། ངེས་དོན་རྒྱལ་བའི་དགོངས་པས་འབྱོར། ། སྤྲོས་པའི་མཚན་སྤངས་དེ་དོན་བསྙད། །
དལ་འབྱོར་ཕུན་ཚོགས་ཀུན་གྱི་གཏེར། ། བསོད་ནམས་དབང་གིས་ལེགས་རྙེད་པ། ། སྙོམས་ལས་ཆོམས་པོས་མི་འཕྲོག་པར། ། དད་བརྩོན་བསྲུངས་མས་ལེགས་བསྲུང་འཚལ། ། དལ་འབྱོར་ཕུན་ཚོགས་རྙེད་དཀའི་སྒྲོན། ། སྐད་ཅིག་རླུང་གིས་ཉིན་བཞིན་འཇོམས། ། དེ་ལྟར་དྲན་བྱས་སྐྱེ་བོ་ཡི། ། བསྐུལ་མས་ཆོས་ལ་ཉིན་བཞིན་བསྐུལ། ། བདེན་བཞིའི་རྟེན་འབྲེལ་བཅུ་གཉིས་བརྗོད། ། གདུལ་བྱའི་ངོར་བྱས་གནས་སྐབས་འགར། །
བསྒོམས་པས་ཉན་རང་སྤངས་རྟོགས་རྣམས། ། ཆགས་མེད་ཁོང་དུ་ཆུད་པར་མཛོད། ། བརྩོན་ལྡན་དགེ་ལ་སྤྲོ་བ་ཡིས། ། བླ་མའི་ཞལ་གྱི་བདུད་རྩིའི་ཆུས། ། རང་སེམས་བརླན་བཞིན་ཐེག་ཆེན་སེམས། ། མྱུ་གུ་ཡང་དང་ཡང་བསྐྲུན་ཏེ། ། བསོད་ནམས་འབྲས་བུ་རྒྱས་བྱ་ཞིང་། ། ཇི་སྲིད་བརྟེན་པ་མ་ཐོབ་བར། ། དབེན་པར་འདུ་འཛིན་ཀུན་སྤངས་ཏེ། ། ཏིང་འཛིན་མཆོག་ལ་གོམས་པར་མཛོད། །
དུས་གསུམ་དགེ་བ་ཅི་སྐྱེས་པ། ། བླ་མེད་བྱང་ཆུབ་ཏུ་བསྔོ་ཞིང་། ། ཕྱི་དང་ནང་གི་རྣམ་གཡེང་རྣམས། ། ལྟ་སྤྱོད་ཟུང་གིས་ཞི་བར་མཛོད། ། བདག་གཞན་དགེ་ལ་ཡི་རང་ཞིང་། ། ཆོས་ཀུན་རང་བཞིན་མེད་རྟོགས་པས། ། བདེ་སྡུག་ཉེར་འཚེ་མ་ལུས་པ། ། སྟོང་ཉིད་རྟོགས་པས་གཞོམ་པར་མཛོད། ། ཐ་མལ་རྣམ་རྟོག་མ་ལུས་པ། ། གཞོམ་ཕྱིར་རྟོག་པའི་བསྒོམ་པ་མཆོག །
རྫོགས་པའི་གནད་དུ་བྱ་བའི་ཕྱིར། ། སེམས་བརྟན་བར་དུ་བསྒོམ་པར་མཛོད། ། སྤང་གཉེན་ཀུན་རྟོག་མ་ལུས་པ། ། དྲན་པའི་ཐེག་པས་ལེགས་བཅིངས་ནས། ། རྣམ་ཀུན་མཆོག་གི་སྟོང་པ་ཉིད། ། སེམས་ཀྱི་ངང་དུ་མཁྱེན་པར་མཛོད། ། བླ་མའི་མན་ངག་འབད་རྩོལ་གྱིས། ། ཉི་མ་ཟླ་བའི་ལམ་བཀག་ནས། ། དུས་མེར་སྲོག་ཐུར་མི་གཡོ་བས། ། འབྱུང་ལྔའི་རླུང་རྣམས་དབང་དུ་བསྡུ། །
འབྱུང་བ་དགྲ་གྲོགས་ཀུན་ཤེས་ནས། ། ཕན་ཚུན་མཉམ་པོའི་རླུང་བརྟེན་ཅིང་། ། སྟེང་འོག་རླུང་ལ་གོམས་བྱས་ལ། ། རླུང་གི་བར་ཆད་ཞི་བར་མཛོད། ། འཁོར་ལོ་དྲུག་ཏུ་བུམ་པ་ཅན། ། དྲུག་གི་སྲོག་རླུང་བརྟན་བྱས་ནས། ། ནད་དང་མཁའ་སྤྱོད་འཆི་བ་མེད། ། གཏུམ་མོའི་མེ་དྲོད་སྦར་བར་མཛོད། ། ཕྱག་རྒྱ་གསུམ་གྱིས་འཛག་པ་ཡི། ། བདེ་བ་བསྒོམ་ཞིང་བྱང་ཆུབ་སེམས། །
འགྱུར་བ་བཀག་སྟེ་མི་འགྱུར་བའི། ། བདེ་ཆེན་ཡེ་ཤེས་གོམས་པར་མཛོད། ། དེ་ལས་ནང་གི་ས་ལམ་ཀུན། ། ཐོགས་པ་མེད་པར་བགྲོད་བྱས་ནས། ། སྤངས་རྟོགས་མ་ལུས་དབང་བྱས་ཏེ། ། བདེ་ཆེན་རྡོ་རྗེ་འཆང་ཐོབ་མཛོད། ། ཐེག་པ་གསུམ་དང་རྒྱུད་སྡེ་བཞིའི། ། ཟབ་དོན་སྙིང་པོ་མདོར་བསྡུས་ནས། ། དཔལ་ལྡན་ཨ་ཝ་དྷཱུ་ཏཱི་པས། ། སློབ་མའི་མཆོག་ལ་གདམས་པ་ལགས། །
དགེ་བས་འགྲོ་བ་ཐམས་ཅད་དང་། ། ཁྱད་པར་ལམ་ཞུགས་རྣལ་འགྱུར་པ། ། ཕྱི་ནང་ཉེར་འཚེ་ཀུན་བྲལ་ནས། ། ཟག་མེད་དགའ་བདེ་མཐར་ཕྱིན་ཤོག ། མངྒ་ལཾ་བྷ་ཝནྟུ། ༄༅། །ན་མཿ ཤྲཱི་གུ་རུ་ཝེ།་་་་་ འབྲི་གུང་བ་བླ་མ་ཀུན་དགའ་རྒྱལ་མཚན་ལའོ། ཡོན་ཏན་རིན་ཆེན་དུ་མའི་གཏེར་གྱུར་པ། ། མཆོད་གནས་བླ་མེད་བླ་མ་མཆོག་རྣམས་དང་། །
སྒྲིབ་སྤངས་མཁྱེན་པ་རབ་རྒྱས་རྫོགས་སངས་རྒྱས། ། བདེན་པ་གཉིས་ལྡན་འགྲོ་སྐྱབས་དམ་པའི་ཆོས། ། འཕགས་པའི་ལམ་གནས་འགྲོ་བའི་བསོད་ནམས་ཞིང་། ། རབ་དཀོན་རབ་ཏུ་དང་བ་བསྐྱེད་བྱེད་པ། ། རིན་ཆེན་སྐྱབས་མཆོག་གྱུར་པ་དེ་དག་ལ། ། མགོན་བཟུང་གསུང་སྒྲུབ་བྱ་ཕྱིར་གུས་ཕྱག་འཚལ། ། ཀུན་མཆོག་ཐུབ་རྣམས་ཐར་པའི་རྗེས་ཞུགས་ཏེ། དགའ་བདེ་ཟག་མེད་ཉིད་ཀྱིས་མཉེས་བྱའི་ཕྱིར། ། རྒྱལ་སྲས་ཀུན་གྱི་བརྟེན་བྱ་ཟབ་མོའི་ལམ། ། མཚན་མེད་གཅིག་ཏུ་བསྒྲུབ་མཛད་རྒྱལ་གྱུར་ཅིག །
མངོན་སུམ་མིན་ཡང་མངོན་སུམ་གྱུར་པ་བཞིན། ། རིང་ན་འདུག་ཀྱང་ཉེ་བའི་ཐུགས་ཅན་གྱིས། ། མཉམ་བྱ་མིན་ཡང་རྣ་བའི་དཔལ་བསྐྱེད་པ། ། ཁྱེད་གསུང་བདུད་རྩིས་བདེ་གཞན་ཟིལ་གྱིས་མནན། ། འོན་ཀྱང་རོ་བརྒྱ་ལྡན་པའི་ཟས་མཆོག་དང་། ། ཁྱེད་ཐུགས་ཏིང་འཛིན་དགའ་བར་རབ་རྒྱས་ཞེས། ། ཐོས་པས་སྤུ་ལྡང་བདེ་བ་སྐྱེས་པར་གྱུར། ། ཡང་ན་ལྷ་དག་བག་མེད་བསྐུལ་བ་ཡིས། ། བསམ་གཏན་བཞི་ཡི་བདེ་བ་མྱོང་ངམ་ཅི། ། ཞེས་སྙམ་བདག་བློའང་འཕྱང་མོ་ཡུག་ཏུ་གྱུར། །
སླད་ནས་དམ་པ་ཁྱེད་ལ་གསོལ་བ་ནི། ། བདེ་ལུགས་ཀུན་འབྱུང་རྒྱལ་བའི་བསྟན་པ་དང་། ། དེ་ལས་བསྟན་འདི་ཡུན་རིང་གནས་པ་ཡི། ། དོན་འདི་མ་བསྐུལ་བར་ཡང་བསྐུལ་བ་བཞིན། ། ལེགས་པར་མཛད་མོད་བདག་ཀྱང་བསྐུལ་བར་འཚལ། ། ཞེས་པའི་ཕྲིན་ཡིག་ཨ་བ་དྷུ་ཏཱི་པས། ། དཀར་པོའི་ཕྱོགས་ཀྱི་ཟླ་ཚེས་སྦྱར་བ་ཡི། ། རྟེན་དུ་ཕྲ་རས་དྲི་མེད་འདི་འབུལ་ལོ། ། དེ་ལྟའི་དགེ་བས་འགྲོ་བ་སངས་རྒྱས་ཤོག ། ཁི་སི་རུ་ལ་གནང་བའི་བཀྲིས་ཤོག། །།
༄༅། །སློབ་དཔོན་བྱང་ཆུབ་རྒྱལ་མཚན་ལ་བསྐུར་བ། ། ཁྱེད་ཀྱི་ཡི་གེ་འཕྲོད། བསམ་ཡས་ཀྱི་ཞིག་གསོས་སྔ་རིམ་ཚར་བ་རྣམས་བལྟ་བ་དང་མེ་ཏོག་འཐོར་བ་ལོ་ཙཱ་བས་ཅིག་ཡོང་ན་ཞེས། དགེ་བཤེས་ཀྱང་གླེང་། ཐད་པར་ཡང་དྲན་བསྐུལ་བའང་བྱུང་། རྒྱ་བོད་ཀྱི་ཆགས་ཚུལ། འདུན་མ་ཐམས་ཅད་ཀྱི་མཐའ། མི་ཐམས་ཅད་ཀྱི་བྱེད་སྤྱོད། སྒོས་དབུས་གཙང་། ཡང་སྒོས་ས་སྐྱ་པ་ཕྱི་ནང་ཀུན་གྱི་ཚུལ་སྔར་དུ་ལྷག་མ་མེད་པར་རྟོགས།
ཁྱེད་ཀྱི་ཡི་གེ་ཀུན་གྱི་དངོས་ཤུགས་ཀྱི་དོན་ཡང་ཁོང་དུ་ཆུད། སྐབས་དོན་ཚེ་འདིའི་འདུན་མ་བཀྲ་བཀྲ་ལ་བལྟ་ཡིན། དགའ་བ་ལ་ངོམ། མི་དགའ་བ་ལ་ལན་བྱེད། སྙིང་མི་སྡུག་སོགས་ན། བསམ་ཡས་ཆོས་གཞི་བས། རྒྱལ་པོའི་བླ་མཆོད་རང་དྲག་པ་འདྲ་སྟེ། ཚེ་འདི་དང་ཕྱི་མ་བརྗེ་མ་ནུས། སོས་དལ་དང་འདུན་མ་ཚོང་བྱེད་མ་ནུས་པས་ཐབས་ཏྲུགས་ཀྱི་འདུན་མ་འདི་བྱས་པ་ལགས། ས་སྐྱར་བསྡད།
བུ་སློབ་འཛོམ་པའང་དགའ་བར་གདའ་སྟེ། དར་ཅིག་ཀྱང་བློ་བདེ་མེད་པར་ནམ་ཕུགས་ཁྲབ་གྱོན་ལ་བློ་གཏད་པའི་འདུན་མ་འདིས་སྡུག་ཚེ་མ་ཕྱིད་པ་ལགས་པས་དགོངས་འཚལ། མདོར་ན། སངས་རྒྱས་བསྟན་པ་པད་ཚལ་ཟུམ། ། བསྟན་འཛིན་སྟོན་ཁའི་སྤྲིན་ལྟར་དེངས། ། ངན་རྟོག་འདམ་གྱིས་འཇིག་རྟེན་གང་། ། མི་འདོད་སྡུག་བསྔལ་ཆར་བཞིན་འབབ། ། བདེ་འགྲོའི་གནས་ན་ངན་འགྲོ་ཡི། ། ལོངས་སྤྱོད་བྱེ་བ་ཕྲག་བརྒྱས་གཟིར། ། གཅིག་ཏུ་ཕན་བརྩོན་དམ་པ་རྣམས། །
ཞིང་གཞན་བདེ་བར་གཤེགས་གྱུར་པས། ། ཞིང་འདི་སྟོངས་པར་གྱུར་བ་འམ། ། ཡང་ན་ཞིང་གཞན་སྡུག་བསྔལ་ཀུན། ། ཞིང་འདིར་ལྷན་ཅིག་བསྡུས་པ་བཞིན། ། གནས་སྐབས་འདི་འདྲ་མངོན་སུམ་ན། ། སྐྱེ་བོ་མི་སྲུན་བྱ་བྱེད་མང་། ། དེ་དག་ལོག་པ་འབའ་ཞིག་སྤྱོད། ། འདི་རྣམས་ཤེས་ལྡན་གང་སུ་དག ། དམྱལ་བཞིན་རིང་དུ་ཅིས་མི་འདོར། ། ཞེས་པའི་ཕྲིན་ཡིག་གཟིགས་པའི་རྟེན་དུ་ཕྲེང་བ་བརྒྱ་རྩ་གཅིག་བདོག
སྟག་ལོ་ཟླ་བ་གསུམ་པའི་ཚེས་བཅོ་བརྒྱད་ལ་དགེ་བར་གྱུར་ཅིག། །། ༄༅། །དགེ་སློང་བསོད་དབང་ལ་སྤྲིངས་པ། ཡི་གེ་བུམ་ཆུ་རིལ་བུ་དང་བཅས་པ་འཕྲོད། དུས་ཀུན་ཏུ་སོ་མ་གསོད་ཀྱི་ལོངས་སྤྱོད་འཕེལ་ཟེར་བ་ཐོས་ནའང་། ལན་ཆགས་འཁོར། ལས་ངན་འཛད་པའི་ཐབས་ཡིན་པས། དེ་ལྟར་གོ་ན། དེ་ཉིད་ཀ་ལམ་དུ་བླངས་པས་ཆོག ཆོས་ནས་རྐྱེན་ཐོག་ཏུ་ཁེལ་བ་དགོས་ཟེར་བ་དེ་འདི་འདྲ་ལ་དགོངས་པ་ཡིན། ཆོས་པ་ཀུན་ཀྱང་།
ལྟོ་འགྲངས་ཉི་མ་དྲ་ོན་ཡང་རྩལ་ཀུན་ཀྱང་ཆེ། ཟེར་བ་བཞིན་རང་ཐོག་ཏུ་མ་བྱུང་ན་ཆོས་བཤད་མང་པོ་གཏོང་། བྱུང་ན་སྲན་ཤའུ་བས་ཀྱང་ཆུང་། ཀོ་ལོང་གཙང་བཙན་པས་ཀྱང་དམ་ཟེར་བ་བཞིན་ཡོང་པ་ཤིན་ཏུ་ཆེ་བར་འདུག་ནའང་། སྐབས་དོན་རྐྱེན་བྱུང་ན་གཉེན་པོས་སླེབ་དགོས་ཤིང་ལམ་དུ་སློང་དགོས་པ་ཡིན་ནོ། ། མི་ལ་རེ་མ་ཆེ། ལྷ་ལ་གསོལ་བ་ཐོབ་ཟེར་བའི་ཚུལ་དུ། སླར་ཡང་འཚོགས་པ་གདན་འདྲེན་པ་སོགས་དགེ་བའི་བྱ་བ་ལ་འབད་ཟེར་བ་བཞིན། ད་དུང་དུའང་ཁྱེད་རང་ཇི་ཙམ་སྡོད་ཀྱི་བར་ལ། དཀོན་མཆོག་གི་ཞབས་ཏོག་དགེ་བའི་བྱ་བ་རིམ་གྲོ་རྣམས་ལ་འབད་པ་ཐོན།
མིས་ཡུས་འཁུར་བ་མ་བྱུང་ན། ཡུས་བཏགས་ཀྱང་རང་སྦྱོང་པ་ལས་མེད་པས། སུའི་རྩར་ཡང་ཡུས་མ་བསྒོམ། ཤགས་ངན་མ་རྒོད། ཅེས་པའི་བློ་སྦྱོང་གི་ཚིག་དེ་ལ་ཅི་ནུས་སུ་སོམས། ངེད་དཔོན་སློབ་རྣམས་ཀྱང་ཁམས་བཟང་པོར་ཀོང་པོ་ཕྱོགས་ཀྱི་བསོད་སྙོམས་འཁོར་ནས་བྱང་དུ་ཇོ་བོའི་དྲུང་དུ་སླེབ་ཡོད། སྐྱིད་ན་ལྷ་ལྕམ་འབོད་དུ་ཡོང་། ། སྡུག་ན་རས་ཆུང་ལོག་ནས་ཡོང་། ། ཟེར་བའི་ཚུལ་ཡིན་ནའང་། སྟབས་བདེ་བ་བྱུང་ན་མྱུར་དུ་ཡོང་བ་ཡིན།
རྐྱེན་ངན་ལམ་སློང་གི་བློ་སྦྱོང་ཟེར་བ་ལགས།། །། ༄༅། །ཨོཾ་སྭསྟི་སིདྡྷཾ། བླ་མ་དང་འཇམ་པའི་དབྱངས་ལ་གུས་པས་ཕྱག་འཚལ་ལོ། ། དགེ་ཚོགས་དཔག་ཡས་རྙོག་པ་རབ་དྭངས་དྲི་མེད་རབ་ཡངས་ནམ་མཁའི་དཀྱིལ། ། བྱམས་ཆེན་ཚད་མེད་རིན་ཆེན་ལས་གྲུབ་དམིགས་མེད་ཐུགས་རྗེའི་དཀྱིལ་འཁོར་རྒྱས། ། མཁྱེན་པའི་འོད་སྟོང་ཕྱོགས་བཅུར་འཕྲོ་བས་ཤེས་བྱའི་དངོས་ཀུན་གསལ་མཛད་ནས། ། འགྲོ་བའི་མུན་སེལ་བླ་མེད་བླ་མ་ནོར་བུ་ཀུན་ནས་མཆོད། ། ཕུན་ཚོགས་ཡོན་ཏན་རིན་ཆེན་བདུན་ལ་དབང་འབྱོར་ཞིང་། ། བདུད་དང་ཉོན་མོངས་མི་མཐུན་གཡུལ་ལས་རྣམ་རྒྱལ་ནས། ། གདུལ་བྱ་གླིང་བཞིར་ཆོས་ཀྱི་འཁོར་ལོ་རབ་བསྐོར་བ། །
རྫོགས་པའི་སངས་རྒྱས་འཁོར་ལོས་སྒྱུར་རྒྱལ་ལ་ཕྱག་འཚལ། ། དེ་ཡིས་ལེགས་བསྟན་དམ་ཆོས་དགེ་ཚོགས་བདུད་རྩིའི་ཆུ། ། ཉེས་པའི་སྐྱོན་བྲལ་མིང་ཚིག་བདག་ཉིད་ལུང་གི་ཆོས། ། གང་གིས་གོམས་ནས་སྐྱོན་བྲལ་སོ་སོ་རང་རིག་མཆོག ། མངོན་སུམ་གྱུར་བ་རྟོགས་པའི་ཆོས་ལའང་མགོས་ཕྱག་འཚལ། ། དེ་ཉིད་ཐུག་ཆུད་བྱིས་པའི་ཆོས་ལས་རིང་དུ་གཤེགས། ། ཐར་པ་དོན་གཉེར་སྐྱེ་བོའི་ཚོགས་ཀྱིས་ཉེན་གཅིག་པོ། ། ལྷ་མིའི་བསོད་ནམས་དམ་པའི་དཔལ་གྱི་ཞིང་གྱུར་པ། ། རྣམ་གཉིས་དགེ་འདུན་རྒྱ་མཚོའི་ཚོགས་ལའང་བདག་ཅག་དད། ། གང་གི་ཡིད་ལ་དྲན་པ་ཙམ་གྱིས་ལོག་བློ་ཡི། །
ཚང་ཚིང་མཐའ་དག་དྲུངས་ནས་ངེས་པར་འབྱིན་མཛད་ཅིང་། ། སྤྲོས་པ་རྩུབ་མོའི་རེག་བྱ་དང་བྲལ་གསུང་གི་དབྱངས། ། འགྲོ་ཀུན་ཁྱབ་བདེ་བརྟག་པར་བདག་ཡིད་གནས་གྱུར་ཅིག ། ཐུབ་དབང་བསྟན་པ་ཉིན་མོར་བྱེད་པའི་རྗེས་གཤེགས་ཤིང་། ། དྲང་ངེས་དོན་གྱི་དེ་ཉིད་གཟིགས་པའི་བསིལ་ཟེར་ཅན། ། རྒྱལ་བའི་གསུང་རབ་ནོར་བུའི་དཔལ་ལས་ལེགས་བསྐྲུན་པའི། ། བཤེས་གཉེན་ཐུབ་བསྟན་ཀུནྡའི་གཉེན་རྣམས་ཞབས་བརྟན་ཤོག ། གང་ཞིག་ཐོགས་མེད་མཐུ་སྟོབས་མཆོག་ལ་དབང་འབྱོར་ཞིང་། ། དུས་གསུམ་རྒྱལ་བའི་དགོངས་པ་ཇི་བཞིན་ལེགས་བསྒྲུབས་པས། ། བསྟན་དང་བསྟན་འཛིན་དུས་གསུམ་བུ་བཞིན་ལེགས་སྐྱོང་ཞིང་། །
ནག་པོའི་ཕྱོགས་འཇོམས་བསྟན་པ་བསྲུང་མཛད་རྒྱལ་གྱུར་ཅིག ། རྒྱལ་བའི་བཀའ་བཞིན་འཇིག་རྟེན་དགེ་ལེགས་ཀུན་བསྒྲུབ་པ། ། མི་ཟད་ལོངས་སྤྱོད་དཔག་མེད་གཏེར་ལ་མངའ་མཛད་པའི། ། ནོར་སྐྱོང་རྣམས་ཀྱིས་འཇིག་རྟེན་འདི་དང་བསྟན་འཛིན་རྣམས། ། ནམ་དུའང་འབྱོར་པས་བྲེལ་པ་མེད་པར་ལེགས་པར་སྐྱོངས། ། དེ་ལྟར་ཡུལ་ཁྱད་པར་ཅན་བླ་མ་དང་དཀོན་མཆོག་གསུམ་ལ་མཆོད་པར་བརྗོད་ཅིང་འཇིག་རྟེན་དགེ་ལེགས་སུ་བྱ་བའི་ཕྱིར། ཤིས་པར་བརྗོད་པའི་ངག་སྔོན་དུ་བཀོད་ནས། སྐབས་ཀྱི་དོན་སྙན་དུ་གསོལ་བ་ནི། དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་རྗེ་ཆེན་པོའི་དཔལ་ལས་ཉེ་བར་བསྐྲུན་པའི་སྐྱེས་མཆོག ། འཛམ་བུའི་གླིང་ཕལ་མོ་ཆེའི་ཉེ་བར་འཚོ་བ་ཀུན་གྱི་གཞིར་གྱུར་པ།
བུ་རམ་ཤིང་པའི་གདུང་རྒྱུད་ཤཱཀྱའི་རིགས་ཀྱི་ཆོས་རྒྱལ་ཆེན་པོ་རྣམས་ཀྱིས་བདེ་བར་གཤེགས་པའི་གསུང་རབ་ལས་ལུང་བསྟན་པ་ལྟར། བསྟན་པ་དང་བསྟན་པ་འཛིན་པ་ཀུན་གྱི་ཕུ་དུད་དུ་བཀུར། དམ་པའི་ཆོས་སྤེལ་བའི་བདག་རྐྱེན་རྒྱ་ཆེན་པོ་མཛད། རྒྱལ་སྲིད་ཆོས་དང་མཐུན་པར་ལེགས་པར་བསྐྱངས་པའི་རྗེས་སུ་མཐུན་པར། མངའ་རིས་བོད་ཀྱི་རྒྱལ་ཁམས་འདིར་ཡང་ས་ལ་གནས་པའི་བྱང་ཆུབ་སེམས་དཔའ་རྣམས་ཀྱི་རྣམ་འཕྲུལ། རྒྱལ་མེས་དབོན་རྣམ་གསུམ་གྱིས་སྐུ་སྲོག་དང་ལོངས་སྤྱོད་ལ་འཕངས་པ་མེད་པར་དཀོན་མཆོག་གསུམ་གྱི་བཀའ་བཞིན་དུ་རྗེས་སུ་བསྒྲུབས་ཏེ། ཐུབ་པ་ཆེན་པོའི་རིང་ལུགས་པ། ། ཇི་ལྟ་ཇི་སྙེད་གཟིགས་པའི་སྤྱན་རས་ཀྱིས། ། གསུངས་རབ་རིན་པོ་ཆེའི་དགོངས་པ་ཕྱིིན་ཅི་མ་ལོག་པར་གཟིགས་པའི་སྤྱན་དང་། བདག་ཉིད་ལ་འཕངས་པ་མེད་པར་གཅིག་ཏུ་གཞན་ལ་ཕན་པར་དགོངས་པའི་ཐུགས་རྗེ་ཅན།
པཎྜི་ཏ་སའི་སྟེང་ན་འགྲན་ཟླ་ཐམས་ཅད་དང་བྲལ་བའི་མཁས་པ་རྣམས་སྤྱན་དྲངས། བསྟན་པའི་སྲོལ་ཆེན་པོ་བཙུགས། བོད་འབངས་ཐམས་ཅད་བདེ་བ་ལ་བཀོད། དམ་པའི་ཆོས་ཀྱི་སྣང་བས་རྒྱ་མཚོའི་མཐར་ཐུག་པར་ཁྱབ་པར་མཛད། དེ་ཉིད་ཀྱི་རྗེས་སུ་སྟོབས་ཀྱི་འཁོར་ལོ་སྒྱུར་བ། ཚད་མེད་པའི་མཐུ་སྟོབས་ཀྱིས་འཛམ་བུའི་གླིང་ཕལ་མོ་ཆེ་ལ་དབང་བསྒྱུར་བ། ཇིང་གི་གན་ནས་བརྩམས་ཏེ། དཔུང་དང་སྟོབས་ཀྱིས་ཕ་རོལ་ཟིལ་གྱིས་གནོན་ཞིང་། ཐབས་མཁས་པས་རང་སྡེ་ཕྱོགས་ཀུན་ཏུ་རྒྱས་པར་མཛད། ས་ཆེན་གན་གྱི་བར་གྱིས་ཡངས་པའི་རྒྱལ་ཁམས་ཆེན་པོ་ལ་དབང་མཛད།
ཁྱད་པར་རྒྱལ་བུ་གོ་དན་དང་། སེ་ཆེན་གན་གྱིས་མཁས་པའི་མཁས་པ་རྣམས་ཀྱི་གཙུག་གི་ནོར་བུ། མཐའ་ཡས་པའི་ཤེས་བྱ་དང་། ཚད་མེད་པའི་གསུང་རབ་ལ་སྣང་བ་ཕྱོགས་བཅུར་རྒྱས་པས་གདུལ་བྱ་དཔག་ཏུ་མེད་པའི་འདྲེན་པ་དམ་པར་གྱུར་པ། ཆོས་ཀྱི་རྗེ་ཁུ་དབོན་ཧོར་གྱི་རྒྱལ་ཁམས་སུ་སྤྱན་དྲངས། བླའི་མཆོད་གནས་ཀྱི་ཕུ་དུད་དུ་བཀུར། གསུང་གི་བདུད་རྩི་གུས་པའི་སྤྱི་བོས་བཀུར་ཏེ། བསྟན་པ་དང་བསྟན་པ་འཛིན་པ་རྣམས་ལ་གཅེས་སྤྲས་རྒྱ་ཆེན་པོ་མཛད། དམ་པའི་ཆོས་བཤད་སྒྲུབ་ཀྱི་བདག་རྐྱེན་ཆེན་པོ་ཉེ་བར་སྦྱར། བསྟན་པ་འཛིན་པ་རྣམས་ཁྲལ་དམག་ལས་གསུམ་ལས་བཏོན་ནས།
བསྟན་པའི་བྱ་བ་དང་། གོང་མ་ལ་སྨོན་ལམ་འདེབས་སུ་བཅུག ཁྲིམས་གཉིས་ཀྱིས་འཇིག་རྟེན་རྣམས་ལེགས་པར་བསྐྱངས། དེ་གཉིས་ཀའི་བཀའ་སྲོལ་རྗེས་སུ་བསྒྲུབ་པའི་ཕྱིར། ཨོལ་ཇ་དུ་རྒྱལ་པོ་ནས་བརྩམས་ཏེ། མིའི་དབང་པོ་བསྟན་པ་ལ་མི་ཕྱེད་པའི་དད་པ་ཅན། སའི་བདག་པོ་རྒྱལ་པོ་ཆེན་པོ་ཞལ་བཞུགས་པའི་བར་གྱིས། མིའི་དབང་པོའི་གཙུག་རྒྱན། བསྟན་པ་འཛིན་པ་རྣམས་བསྙེན་བཀུར་རྒྱ་ཆེན་པོས་མཆོད་དེ། ཆོས་ཀྱི་འཁོར་ལོ་རྒྱ་ཆེན་པོ་རིམ་པར་བསྐོར།
དེ་ཉིད་ཀྱི་རྗེས་སུ་མཐུན་པར། སྟོན་པ་མྱ་ངན་ལས་འདས་ནས་ལོང་སྟོང་དང་སུམ་བརྒྱ་འདས་པ། འགལ་བ་ཅན་གྱི་ལོ་ལ། རྡོ་རྗེ་མཁའ་འགྲོའི་རྒྱུད་དང་། རྒྱ་ནག་གི་རྩིས་པའི་ལུགས་ཀྱིས། མེ་ཕོ་སྟག་ཀུན་དགའི་ལོ་ཤར་བའི་སྐབས་འདིར། ཕུལ་དུ་ཕྱིན་པའི་མཁྱེན་པ་དང་། རྣམ་པར་དག་པའི་ཐུགས་ཀྱིས་འགྲོ་བ་རྣམས་ཞི་བ་དང་དེས་པས་སྐྱོང་བ། འཇམ་པའི་དབྱངས་གུ་ཤྲཱི་བས་དབུགས་ཕྱོགས་ཀྱི་སྡེ་སྣོད་འཛིན་པ་དགེ་འདུན་དང་བཅས་པ་ཡར་ལུང་གི་སའི་ཆར་སྤྱན་དྲངས་ནས་ཞབས་རྟོག་རྣམ་པར་དག་པ་བསྒྲུབས། ཆོས་ཀྱི་འཁོར་ལོ་རྒྱ་ཆེན་པོ་བསྐོར་བའི་ལོ་ལས།
རྡོ་རྗེ་མཁའ་འགྲོའི་རྒྱུད་དང་རྒྱ་ནག་གི་རྩིས་པའི་ལུགས་ཀྱི་ཤིང་ཕོ་སྟག མིང་གཞན་ཀུན་དགའ་ཅན་གྱི་རྒྱལ་གྱི་ཟླ་བ་ཤར་བའི་སྐབས་མདང་སང་གི་ཐད་དུ། རྒྱལ་བློན་བྱང་ཆུབ་སེམས་དཔའ་རྣམས་དང་། ལོ་པཎ་སྐྱེས་མཆོག་དམ་པ་རྣམས་བྱོན་ཞིང་ཞབས་ཀྱིས་གཅགས་པའི་སའི་ཆ། དབུར་གཡོར་གྱི་སའི་ཆ་ལ་བཞུགས་པའི་བསྟན་པ་རིན་པོ་ཆེའི་རྩ་ལག ལུང་དང་མངོན་པར་རྟོགས་པའི་ཡོན་ཏན་ཟད་མི་ཤེས་པ་ལ་དབང་འབྱོར་བས། བསྟན་པའི་གསལ་བྱེད་དམ་པར་གྱུར་ཅིང་། འགྲོ་བ་རྣམས་ཀྱི་འདྲེན་པ་བླ་ན་མེད་པ། ལྷ་དང་མི་རྣམས་ཀྱིས་བསོད་ནམས་སོག་པའི་ཞིང་མཆོག བླ་མ་རིན་པོ་ཆེ་ཞལ་རྣམ་པ་དང་།
མཁན་སློབ་ཡང་དག་པའི་དགེ་བའི་བཤེས་གཉེན་དགེ་འདུན་དང་བཅས་པ་ཕལ་མོ་ཆེ། གཡོར་པོ་ཡུལ་བཞིའི་སའི་མཐིལ། དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་ཆེན་པོའི་བསྐོར་དུ་སྤྱན་དྲངས་ནས་ཉིན་ཞག་ལྔའི་བར་དུ་ཆོས་དང་མཐུན་པའི་ཞལ་ཆས་ཆ་ཕྲ་མོ་དང་། སྨན་གྱི་བཏུང་བས་ཉེ་བར་མཆོད་ནས། བསྟན་པའི་བྱ་བ་རྒྱ་ཆེན་པོ་བསྒྲུབ་པའི་འཐད། གདུགས་དི་རིང་གི་སྐབས་སུ། འདི་ལྟར་ཞལ་མངོན་དུ་གྱུར་པའི་བླ་མ་དང་། དགེ་བའི་བཤེས་གཉེན་དགེ་འདུན་སྐྱེ་བོའི་ཚོགས་དང་བཅས་པ་ལ་དྲོའི་བསྙེན་ཅིང་བཀུར་བ་ཇ་དང་བཅས་པས་ཉེ་བར་མཆོད་ནས། ཡུལ་མཆོག་ཏུ་གྱུར་པ་རྣམས་ལ། འབུལ་བ་རྣམ་གཞག་ཆ་ཕྲ་མོ་སྤྱན་ལམ་དུ་བབ་ཙམ་དང་།
གཞན་ཡང་གང་ལ་གང་འོས་ཀྱི་འབུལ་བ་ཆ་ཕྲ་མོ་དང་བཅས་པ་ཕྱག་ཏུ་ཕུལ་ནས། དགེ་འདུན་སོ་སོའི་ཕྱག་ཏུ་གསེར་ཞོ་རེའི་གྲལ་འགྱེད་ཀྱི་དངོས་པོ་དང་བཅས་པ་བསྒྲུབས་པ་འདི་ཉིད། ཕན་བདེའི་འབྱུང་གནས་སངས་རྒྱས་ཀྱི་བསྟན་པ་རིན་པོ་ཆེ་དར་ཞིང་རྒྱས་པར་བྱ་བ་དང་། གོང་མ་ཡོན་མཆོད་ཆེན་པོས་གཙོ་མཛད་བསྟན་པ་འཛིན་པ་ཐམས་ཅད་སྐུ་ཁམས་བཟང་ཞིང་ཕྲིན་ལས་ཕྱོགས་བཅུར་རྒྱས་པར་བགྱི་བ་དང་། རྒྱལ་ཁམས་ཆེན་པོ་ཕྱོགས་བཅུར་དར་ཞིང་རྒྱས་པ། ཁྱད་པར་མངའ་རིས་བོད་ཀྱི་རྒྱལ་ཁམས་ཀུན་ཏུ་དམ་པའི་ཆོས་རྒྱས་ཤིང་མི་ཉམས་ལ་དགེ་ལེགས་སུ་བྱ་བ་དང་། རྗེ་བཙུན་གོང་མ་རྡོ་རྗེ་འཆང་དང་མི་གཉིས་པའི་མཁྱེན་བརྩེ་དང་ཕྲིན་ལས་ཅན་རྣམས་ཀྱི་ཐུགས་དགོངས་ཡོངས་སུ་རྫོགས་ལ། ཁྱད་པར་བླ་མ་བདག་ཉིད་ཆེན་པོ་དང་། བླ་མ་ཆེན་པོ་ཀུན་དགའ་བློ་གྲོས་པས་གཙོ་མཛད་པའི་བླ་མ་སྐུ་མཆེད་རྣམས་ཀྱི་གཙོ་མཛད་དངོས་དང་བརྒྱུད་པའི་བླ་མ་དམ་པ་རྣམས་ཀྱི་བཀའ་དྲིན་གསབ་པ་དང་། དྲིན་ཆེ་བ་མའི་རྒྱུད་ལ་བསོད་ནམས་དང་ཡེ་ཤེས་ཀྱི་ཚོགས་གཉིས་ཡོངས་སུ་རྫོགས་ཤིང་།
དད་པ་ཅན་རྣམས་ཀྱི་ཕུལ་བའི་ལོངས་སྤྱོད་རྣམས་ཀྱང་དོན་ཡོད་པར་བྱ་བའི་ཕྱིར་དང་། མ་འོངས་པ་ན་རྗེས་སུ་བསྒྲུབ་དགོས་པའི་བསོད་ནམས་ཀྱི་ཚོགས་བསགས་པ་ཡང་སྔོན་དུ་འགྲོ་བའི་ཚུལ་གྱིས་རྗེས་སུ་བསྒྲུབ་པའི་ཕྱིར། གདན་ས་ཆེན་པོས་གཙོ་མཛད་གཙང་ཕྱོགས་ཀྱི་སྡེ་རྣམས་ན་བཞུགས་པའི་བླ་མ་དང་ཡོངས་ཀྱི་དགེ་བའི་བཤེས་གཉེན་དགེ་འདུན་དང་བཅས་པ་རྣམས་ལ་ཆོས་དང་མཐུན་པའི་ཞལ་ཟས་ཀྱིས་བསྙེན་ཅིང་བཀུར་བ་ཞག་ལྔའི་བར་དུ་བསྒྲུབས་ནས་ཡུལ་མཆོག་ཏུ་གྱུར་པ་རྣམས་ལ་འབུལ་བ་ཅུང་ཟད་དང་། དགེ་འདུན་ཁྲི་ཕྲག་བཞི་ལ་སོ་སོའི་ཕྱག་ཏུ་གསེར་ཞོ་རེའི་འགྱེད་དང་། སྐྱེ་བོའི་ཚོགས་ཁྲི་ཕྲག་གསུམ་ལའང་བསྙེན་ཅིང་བཀུར་བ་ནས་ཁལ་རེའི་འགྱེད་དང་བཅས་པ་བསྒྲུབས་པའི་སྐུ་བཀལ་ལ་དམིགས་པའམ། མཁན་པོ་མཁས་མཆོག་ཞི་བའི་ལྷས། བདོག་པ་ཐམས་ཅད་འབྲས་བཅས་ཏེ། ། སྐྱེ་བོ་ཀུན་ལ་བཏང་སེམས་ཀྱིས། ། སྦྱིན་པའི་ཕ་རོལ་ཕྱིན་གསུངས་ཏེ། ། ཞེས་པའི་ཚུལ་དང་མཐུན་པར་ལག་ཏུ་བཟུང་བའི་དངོས་པོ་སྐུ་གསུང་ཐུགས་ཀྱི་རྟེན་གྱིས་ཐོག་དྲངས།
ཞྭ་ལྷམ་གྱིས་མཐའ་བརྟེན་པ་ཡན་ཆད་ཀྱི་བདོག་པའི་དངོས་པོ་ཅི་མཆིས་པ་ཐམས་ཅད་ལྷག་མ་ལུས་པར་གཏོང་བའི་བྱ་བ་སྤོང་དག་ལ་དམིགས་ནས། དྲུང་ནས་ཞལ་ཏ་བྱོན་པ་བཞིན་དགེ་སློང་བ་རྣམ་པས་ཐོག་དྲངས། ཉེ་གནས་རྣམ་པས་ཕྱག་ལེན་ལ་ཐེབས་བར་བགྱིས་ནས་བསྒྲུབས་པ་ལགས་ཤིང་། འབུལ་བ་རྣམ་གཞག་མཚོན་པ་རེ་བསྒྲུབས་པ་ཡི་གེའི་ངོས་ནས་བརྡ་སྤྲོད་པ་འདི་ལྟར་ལགས། བཅོམ་ལྡན་འདས་ཤཱཀྱའི་དབང་པོའི་སྐུ་ཚབ་ཁ་བ་ཅན་གྱི་རྟེན་གསུམ་རྣམས་ཀྱི་གཙོ་བོ་ལྷ་དང་མིའི་བསོད་ནམས་སྤེལ་བའི་ཞིང་དང་། བྱིན་རླབས་ཀྱི་སྒོ་ནས་མཆོག་ཏུ་གྱུར་པ། ཇོ་བོ་རིན་པོ་ཆེ་རྣམ་གཉིས་ཀྱི་དྲུང་དུ། ལྭ་གསེར་མའི་འཕན་རེ། དཀར་མེ་རེ། ཇོ་བོ་རིན་པོ་ཆེའི་དྲུང་དུ།
ལིང་གི་བླ་གོས་གཅིག ། མངའ་རིས་བོད་ཀྱི་རྒྱལ་ཁམས་སུ་བསྟན་པའི་ཐོག་མའི་འབྱུང་གནས་དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་ཆེན་པོ་ན་བཞུགས་པ། བཟོ་གནས་ངོ་མཚར་གྱི་སྒོ་ནས་མཆོག་ཏུ་གྱུར་པའི་དཔལ་བྱང་ཆུབ་ཆེན་པོའི་དྲུང་དུ། གན་གོས་ཀྱི་འཕན་གཅིག་དང་། གཙུག་ལག་ཁང་རྣམས་སུ་མར་མེ། ཅོད་པན་དང་བཅས་པ་རེ། སྙིགས་མའི་དུས་ཀྱི་ཐམས་ཅད་མཁྱེན་པ་གཉིས་པ་ལྟ་བུར་གྲགས་ཤིང་། མཁས་པ་དག་བཀའ་དྲིན་གྱིས་སྒོ་ནས་མཆོག་ཏུ་གྱུར་པ། སྡོམ་བརྩོན་ཆེན་པོ་ཐུབ་པའི་རིང་ལུགས་པ་མཁན་པོ་དཔལ་ལྡན་ཞི་བའི་འཚོའི་དབུ་ཐོད་ཀྱི་དྲུང་དུ། སྐྲས་ཀྱི་རྟེན་ཁེབས་གཅིག་དང་དཀར་མེ་གཅིག
སྔོན་གྱི་རྒྱལ་བློན་བྱང་ཆུབ་སེམས་དཔའ་རྣམས་ཀྱིས་རུ་གནོན་དུ་བཞེངས་པའི་གཙུག་ལག་ཁང་། ཐོག་མར་བྱུང་བ་དང་རང་བྱུང་གི་སྒོ་ནས་མཆོག་ཏུ་གྱུར་པ་བཀྲ་ཤིས་ཁྲ་འབྲུག་གི་གཙུག་ལག་ཁང་དུ། ལྭ་གསེར་མའི་འཕན་གཅིག་དང་། དཀར་མེ་གཅིག དཔལ་གུང་ཐང་དང་འཚུར་ཕུའི་གཙུག་ལག་ཁང་ན་བཞུགས་པ། སྐུ་ཚད་བཟོ་གནས་ཀྱི་སྒོ་ནས་མཆོག་ཏུ་གྱུར་པའི་ལྷ་ཆེན་དཔལ་འབར་རྣམ་གཉིས་ཀྱི་དྲུང་དུ། ལྭ་གསེར་མའི་འཕན་རེ་དང་། དཀར་མེ་རེ། སྙེ་ཐང་འོར་དང་། རྭ་སྒྲེང་གི་གཙུག་ལག་ཁང་ན་བཞུགས་པ།
བྱང་ཆུབ་ཀྱི་སེམས་དང་བཀའ་དྲིན་གྱི་སྒོ་ནས་མཆོག་ཏུ་གྱུར་པའི་ཇོ་བོ་ཆེན་པོའི་སྐུ་ཚབ་རྣམ་གཉིས་ཀྱི་དྲུང་དུ། ལྭ་གསེར་མའི་འཕན་རེ་དང་། དཀར་མེ་རེ། ཁ་རག་ཐོད་ཕུ་ན་བཞུགས་པ། མན་ངག་དང་མངོན་པར་རྟོགས་པའི་ཡོན་ཏན་གྱི་སྒོ་ནས་མཆོག་ཏུ་གྱུར་པ། ཇོ་བོ་ག་ཡ་དྷ་ར་དང་འབྲོག་མི་ལོ་ཙཱ་བ་ཆེན་པོའི་སྐུ་ལྡེར་གྱི་དྲུང་དུ། ལྭའི་འཕན་རེ་དང་། དཀར་མེ་རེ། གསང་ཕུ་ནེའུ་ཐོག་གི་གཙུག་ལག་ཁང་ཆེན་པོ་ན་བཞུགས་པ། རྣམ་པར་དག་པའི་འཕྲིན་ལས་དང་།
བཤད་རྒྱུད་ཀྱི་རྩ་བར་གྱུར་པའི་སྒོ་ནས་མཆོག་ཏུ་གྱུར་པའི་ལོ་ཙཱ་བ་ཆེན་པོའི་སྐུ་ཚབ་ཀྱི་དྲུང་དུ། ལྭ་གསེར་མའི་འཕན་གཅིག་དང་། དཀར་མེ་གཅིག ཡར་འབྲོག་འདབ་མ་ལུང་། འདམ་ཀོ་ཁྱིམ། འཕན་ཡུལ་རིན་ཆེན་སྒང་། ཆུལ་ཤུལ་གྲུ་གུ་སྒང་། ཚ་རགས་ལྷུན་གྲུབ་སྒང་རྣམས་ན་བཞུགས་པ། མཁས་པ་དང་ཕྲིན་ལས་ཀྱི་སྒོ་ནས་མཆོག་གྱུར་པའི་ཆོས་ཀྱི་རྗེ་དང་། བླ་མ་དམ་པ་ཆོས་ཀྱི་རྒྱལ་པོའི་སྐུ་ལྡེར་གྱི་དྲུང་དུ་དཀར་མེ་རེ་དང་།
འཕན་རེ། ཤར་དྭགས་ལ་སྒམ་པོ་དང་། ཕག་མོ་གྲུ་ན་བཞུགས་པ། མངོན་པར་རྟོགས་པའི་ཡོན་ཏན་དང་། བཀའ་བརྒྱུད་ཀྱི་རྩ་བར་གྱུར་པའི་སྒོ་ནས་མཆོག་ཏུ་གྱུར་པ་ནི། རྗེ་དྭགས་པོ་སྒམ་པོ་པ་དང་། རྗེ་ཁམས་པའི་སྐུ་ཚབ་ཀྱི་དྲུང་དུ། འཕན་རེ་དང་། དཀར་མེ་རེ། འབྲི་ཁུང་དང་།
སྟག་ལུང་ན་བཞུགས་པ། ཕྲིན་ལས་དང་མོས་གུས་ཀྱི་སྒོ་ནས་མཆོག་ཏུ་གྱུར་པ། འབྲི་གུང་ཆོས་རྗེ་དང་། སྟག་ལུང་ཆེན་པོའི་སྐུ་ཚབ་ཀྱི་དྲུང་དུ། འཕན་རེ་དང་། མར་མེ་རེ། བྱ་ཡུལ་དང་། རྒྱ་མའི་གཙུག་ལག་ཁང་ན་བཞུགས་པ། རྣམ་ཐར་དང་། ཇོ་བོའི་བརྒྱུད་འཛིན་རྣམས་ཀྱི་ནང་ནས་མཆོག་ཏུ་གྱུར་པ།
བྱ་ཡུལ་བ་ཆེན་པོ་དང་། དགྱེར་སྒོམ་ཆེན་པོའི་སྐུ་ཚབ་ཀྱི་དྲུང་དུ། འཕན་རེ་དང་། དཀར་མེ་རེ། རིན་ཆེན་གླིང་དང་། སློབ་དཔོན་དྷརྨ་རཱ་ཛས་སྒྲུབ་པ་ཕུལ་དུ་བྱུང་བའི་བློ་གྲོས་དང་། མཁྱེན་རབ་ཀྱི་མཆོག་ཏུ་གྱུར་པའི་བླ་མ་དམ་པ་དོན་ཡོད་རྒྱལ་མཚན་དཔལ་བཟང་པོའི་དུས་མཆོད་ལ་ཇ་རྡུམ་རེ་དང་། སྐུ་ལྡེར་གྱི་དྲུང་དུ། ལྭ་གསེར་མའི་འཕན་རེ་དང་། དཀར་མེ་རེ།
དཔལ་བསམ་ཡས་ཀྱི་གཙུག་ལག་ཁང་ཆེན་པོ་དང་། ཆོས་རྫོང་ན་བཞུགས་པའི་མ་ཧཱ་ཀཱ་ལ་ལྕམ་དྲལ་གྱི་དྲུང་དུ་སྟག་རེ། རིག་སྔགས་གྲུབ་པ་སྔགས་འཆང་པདྨ་འབྱུང་གནས་ཀྱི་གཙུག་ལག་ཁང་ཆེན་པོའི་བཀའ་སྲུང་དུ་མངའ་གསོལ་བའི་སྲུང་མ་ཁྱད་པར་ཅན་ཆོས་སྐྱོང་པའི་རྒྱལ་པོ་ཆེན་པོའི་དྲུང་དུ། གན་གོས་ཀྱིན་བཟའ། ལྗང་ཡུལ་གྱི་གསེར་བྲེ་གཅིག འགྲོ་བའི་ཕན་བདེ་ཕུན་ཚོགས་མཐའ་ཡས་འབྱུང་བའི་གཏེར། ། བདེ་བར་གཤེགས་པའི་བསྟན་པ་རིན་ཆེན་འཕེལ་བའི་གནས། ། རྣམ་དག་ཡོན་ཏན་དང་བའི་ཆུ་བོས་རབ་གང་བའི། ། བསྟན་འཛིན་དགེ་འདུན་རྒྱ་མཚོ་གུས་པས་མཆོད་པ་དང་། ། སྐྱེ་དང་སྐྱེ་བར་རྒྱལ་བ་སྲས་བཅས་བྱིན་རླབས་ཀྱིས། །
སྦྱིན་ཁྲིམས་བསྒོམས་པའི་བསོད་ནམས་ཇི་སྙེད་བསགས་པ་དང་། ། སྐྱེ་བ་འདིར་ཡང་བཙས་མ་ཐག་ཏུ་དབང་མཆོག་གིས། ། བྱིན་བརླབས་ནས་བཟུང་ཐོས་བསམ་བཟླས་པ་གང་བགྱིས་དང་། ། ཐུབ་པ་ཕྱོགས་ཀྱི་ལོ་ལ་ཁྱིམ་ནས་ངེས་འབྱུང་ཞིང་། ། སྐྱེ་བདག་ཅན་ལ་རྫོགས་པར་བསྙེན་པ་ནས་བརྩམས་ཏེ། ། རིག་བྱེད་རྒྱ་མཚོར་བཅས་པའི་ལོ་ནི་ཕྱི་དང་ནང་། ། བཟོ་དང་གསོ་བ་གཏན་ཚིགས་གནས་ལ་གོམས་བགྱིས་ཤིང་། ། བཀའ་དྲིན་ནོད་པའི་དཔལ་ལྡན་བླ་མ་ཉི་ཤུ་བཞི། ། བཀའ་དྲིན་མཆོག་གིས་ལེགས་སྐྱོང་བཤེས་གཉེན་དམ་པ་ལྔའི། ། ཞབས་ལ་གུས་བསྟན་ཐོས་བསམ་བསྒོམ་པ་རྣམ་གསུམ་དང་། །
འཆད་རྩོད་རྩོམ་པས་བདེ་གཤེགས་བསྟན་པ་ལེགས་བཟུང་ཞིང་། དཀོན་མཆོག་གསུམ་མཆོད་འགྲོ་ལ་སྦྱིན་པ་རྣམ་གསུམ་སྦྱིན། ། བསླབ་གསུམ་གུས་བརྟེན་འགྲོ་ལ་གནོད་ཅིང་བསླུ་བ་ཡི། ། བསམ་སྦྱོར་འབད་པས་རིང་དུ་བསྲིང་སོགས་ལས་བྱུང་བའི། ། བསོད་ནམས་བགྱིས་དང་བགྱིད་པར་འགྱུར་བ་ཅི་མཆིས་པའི། ། ཕ་མས་གཙོ་དང་སེམས་ཅན་ཀུན་དང་ཐུན་མོངས་བས། ། རྒྱལ་དང་རྒྱལ་སྲས་འཕགས་གཞན་བསྟན་པ་འཛིན་རྣམས་དང་། ། དངོས་དང་བརྒྱུད་པའི་བླ་མ་རྣམས་ཀྱི་དགོངས་རྫོགས་ཤིང་། ། སྐྱེ་དགུ་མཐའ་ཡས་རྒྱལ་བའི་ས་ལ་གནས་པར་ཤོག ། རྒྱལ་བ་མཆོག་གི་གོ་འཕང་བླ་མེད་མ་ཐོབ་པར། །
སྐྱེ་དང་སྐྱེ་བར་དལ་འབྱོར་མཆོག་ལ་དབང་འབྱོར་ཞིང་། ། རྒྱལ་བའི་གསུང་བཞིན་དལ་ཆོས་སྤྱོད་པ་ལེགས་སྒྲུབ་པས། ། འཇིག་རྟེན་འཇིག་རྟེན་འདས་པའི་དཔལ་ལ་ལེགས་སྤྱོད་ཤོག ། འགྲོ་བ་ཀུན་གྱི་བསམ་པ་ཇི་བཞིན་འགྲུབ་པའི་སླད། ། འཇིག་རྟེན་ཀུན་ཏུ་ནད་སོགས་ཉེ་བར་འཚེ་མེད་ཅིང་། ། ནགས་ཚལ་བཅུད་སོགས་ཕུན་སུམ་ཚོགས་པས་རབ་གང་སྟེ། ན་རྒ་མེད་པར་ཆོས་བཞིན་བསམ་པ་འགྲུབ་གྱུར་ཅིག ། བསྟན་དང་བསྟན་འཛིན་དགེ་འདུན་རྒྱ་མཚོའི་ཚོགས་རྣམས་ཀྱང་། ། ཉེ་བར་འཚེ་དང་རྒུད་དང་ཕོངས་པ་ཀུན་བྲལ་ནས། ། གུས་པས་རྙེད་དང་རྒྱ་ཆེན་བཀུར་སྟི་དང་བཅས་ཏེ། །
ཇི་ལྟར་སྨོན་བཞིན་ཕྱོགས་རྣམས་ཀུན་དུ་རྒྱས་པར་ཤོག ། བདག་ཀྱང་སྐྱེ་འདིར་ཕྱི་དང་ནང་གི་འཚེ་མེད་པར། ། བསྟན་པའི་སྙིང་པོར་རྩེ་གཅིག་ཟོལ་མེད་གུས་བསྟེན་པས། ། བདེ་བར་གཤེགས་པའི་བསྟན་བ་དམ་པ་རབ་འཛིན་ཞིང་། ། ཟུང་འཇུག་དགེ་ལ་རྩེ་གཅིག་བདེ་དང་ལྡན་གྱུར་ཅིག ། བདག་གཞན་ཕན་པའི་དོན་རྣམས་ཡིད་བཞིན་ལེགས་གྲུབ་ནས། ། ནམ་ཞིག་ཚེ་རབས་གཞན་དུ་བགྲོད་པར་འགྱུར་བ་ན། ། གཉིས་མེད་བདེ་ཆེན་འོད་གསལ་ཆེན་པོའི་ངང་ཉིད་ལས། ། སྣང་བ་མཐའ་ཡས་ཞབས་དྲུང་མངོན་སུམ་ཕྱིན་གྱུར་ཅིག ། རྒྱལ་བའི་དཀྱིལ་འཁོར་རབ་ཏུ་བཟང་ཞིང་དགའ་བ་དེར། །
པད་མོ་དམ་པ་རྒྱ་ཆེན་ཤིན་ཏུ་མཛེས་ལས་སྐྱེས། ། སྣང་བ་མཐའ་ཡས་རྒྱལ་བ་མཆོག་གིས་མངོན་སུམ་དུ། ། ལུང་བསྟན་པ་ཡང་བདག་གིས་གནས་སྐབས་དེར་ཐོབ་ཤོག ། རྒྱལ་བས་ཚོགས་གཉིས་ཡོངས་སུ་རྫོགས་པའི་བྱིན་རླབས་དང་། ། ཆོས་ཉིད་རང་བཞིན་རྣམ་དག་མི་འགྱུར་མཐུ་སྟོབས་དང་། ། དགེ་འདུན་བསླབ་གསུམ་དག་པའི་བདེན་དང་བདེན་ཚིག་གིས། ། བདག་གིས་སྨོན་ལམ་བཏབ་པ་ཇི་བཞིན་འགྲུབ་གྱུར་ཅིག ། ཕྱོགས་དུས་དང་གནས་སྐབས་ཐམས་ཅད་དུ་བཀྲ་ཤིས་ཤིང་འཇིག་རྟེན་དང་འཇིག་རྟེན་ལས་འདས་པའི་བདེ་བས་ཁྱབ་པར་གྱུར་ཅིག ། དེ་སྐད་སྨྲ་བ་བསོད་ནམས་རྒྱལ་མཚན་དཔལ། ། བཟང་པོ་ཞེས་བྱ་ཨ་ཝ་དྷཱུ་ཏཱི་པ། །
ཐུབ་པའི་བསྟན་ལ་ཟོལ་མེད་གུས་པ་ཅན། ། དགེ་སྦྱོང་ཚུལ་གནས་དཔལ་ལྡན་ས་སྐྱ་པའོ། ། བསམ་ཡས་ཆོས་འཁོར་གྱི་འབུལ་ཡིག ། ཤུ་བྷཾ།། །། ༄། །ཨོཾསྭསྟི་སིདྡྷཾ། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། ། ཡོན་ཏན་རིན་ཆེན་བྱེ་བའི་ཚོགས་ཀྱིས་ཀུན་ནས་མཛེས་པའི་དཔལ་ཡོན་ཅན། ། དམིགས་མེད་ཐུགས་རྗེའི་མདངས་རབ་གསལ་བའི་འགྱིང་བག་གར་གྱིས་རོལ་པ་ཅན། ། དཔག་ཡས་ཕྲིན་ལས་བགྲང་ལས་འདས་པས་འགྲོ་ཀུན་དཔལ་དུ་གྱུར་པ་ཅན། ། གང་གི་ཞབས་པད་མཐའ་ཡས་དྲེགས་པ་རྣམ་པར་འཇིག་མཛད་དཔལ་ལྡན་བླ་མར་འདུད། །
རྒྱ་ཆེན་རབ་ཟབ་བསོད་ནམས་ཡེ་ཤེས་ཚོགས་གཉིས་བྱ་ལམ་རབ་ཡངས་པར། ། ཤེས་བྱ་མ་ལུས་མངོན་སུམ་གཟིགས་པའི་ཆུ་འཛིན་སྟུག་པོ་ལེགས་དཀྲིགས་ནས། ། འགྲོ་བའི་ས་གཞིར་ཕན་བདེའི་ཆར་རྒྱུན་དུས་སུ་ཕབ་པས་ཐར་པ་ཡི། ། ལོ་ཐོག་རྒྱ་ཆེན་ཉེ་བར་བསྐྲུན་མཛད་རྫོགས་སངས་སྒྲ་སྒྲོགས་ལ་ཕྱག་འཚལ། ། དེ་ཡིས་གདུལ་བའི་བསམ་དང་དུས་བཞིན་ཡོལ་བ་མེད་པར་ལེགས་བབ་པའི། ། སྣ་ཚོགས་ཐབས་ཀྱིས་སྦུ་བའི་ཕྲེང་ཅན་དམ་ཆོས་དྲི་མེད་བདུད་རྩིའི་རྒྱུན། ། འཁོར་བའི་གདུང་པ་སེལ་བའི་སླད་དུ་དུས་ཀུན་རྒྱུན་མི་འཆད་པར་ཡང་། ། དམན་དང་བར་མ་མཆོག་གི་རྒྱ་མཚོར་སྐལ་པ་ཇི་བཞིན་འབབ་གྱུར་ཅིག ། དེ་ལས་བྱུང་བའི་ལམ་བཟང་འོ་མའི་རྒྱུན་གྱིས་ཐུགས་ཀྱིས་ལུས་སྟོབས་རབ་བརྟས་ཤིང་། རྒྱ་ཆེན་ལེགས་གསུངས་དམ་ཆོས་སྙན་པའི་སྒྲ་དབྱངས་སྒྲོགས་པའི་དར་དིར་ཅན། །
རྒྱལ་བའི་བསྟན་པ་རིན་ཆེན་འབྱུང་གནས་ཀུན་ནས་མཛེས་པར་མཛད་པ་པོ། ། ཐེག་གསུམ་ཚོགས་མཆོག་ངང་པའི་ཚོགས་ཀྱིས་ས་སྟེང་ཀུན་ནས་ཁྱབ་གྱུར་ཅིག ། མཆོག་གསུམ་ཡོན་ཏན་ཉིད་ལ་བསྡུས་བཞིན་ཕུན་ཚོགས་འགྲན་ཟླ་མ་མཆིས་ཤིང་། ། ཕྱོགས་ཀུན་ཁྱབ་པའི་སྙན་པར་གྲགས་པས་ཀུན་ལ་རབ་དགའི་དཔལ་སྟེར་ལ། ། དོན་གྱི་དམ་པ་གཟིགས་པའི་ཤེས་རབ་ཕ་རོལ་སོན་པའི་ཏིང་འཛིན་ཅན། ། ཕྲིན་ལས་བཟང་པོ་གང་ལ་མངའ་བས་འགྲོ་ལ་དུས་ཀུན་གཟིགས་གྱུར་ཅིག ། དེ་ལྟར་མཆོད་ཡུལ་ཁྱད་པར་དུ་འཕགས་པ། སྤྱིར་བླ་མ་དང་དཀོན་མཆོག་གསུམ་ལ་མཆོད་པར་བརྗོད་ཅིང་། ཁྱད་པར་བདག་ཅག་རྣམས་ཀྱི་འདྲེན་པ་དམ་པ། ཕན་བདེ་མ་ལུས་པའི་འབྱུང་གནས།
བླ་མ་རིན་པོ་ཆེ་ཞི་བའི་གྲོང་ཁྱེར་མཆོག་ཏུ་གདུལ་བྱ་འདུལ་བའི་ངོར་གཤེགས་པ་ཉིད་ལ་གསོལ་བ་འདེབས་པའི་ངག་སྔོན་དུ་བཀོད་ནས། སྐབས་ཀྱི་དོན་སྙན་དུ་གསོལ་བ་ནི། ཕུལ་དུ་བྱུང་བའི་མཁྱེན་རབ་རྒྱ་མཚོའི་ཕ་རོལ་དུ་སོན་པར་མཛད་ནས། བསྟན་པའི་སྙིང་པོ་སྒྲུབ་པའི་རྒྱལ་མཚན་མངོན་པར་རྟོགས་པའི་ཡིད་བཞིན་གྱི་ནོར་བུས་ཀུན་ནས་མཛེས་པ་དུས་ཀུན་ཏུ་མི་ནུབ་པར་འཛིན་པས། སྙིགས་མའི་དུས་ཀྱི་འགྲོ་བ་ཕལ་ཆེ་བ་ཐར་པ་དང་། ཐམས་ཅད་མཁྱེན་པའི་གོ་འཕང་མཆོག་ལ་འགོད་པར་མཛད་པའི་ཕྲིན་ལས་ཚད་མེད་པ་མངའ་བ་ཅན། རྣལ་འབྱོར་གྱི་དབང་ཕྱུག་རྗེ་བཙུན་ཕག་མོ་གྲུབ་པ་ཆེན་པོ་དེ་ཉིད་ཀྱིས། བསྟན་པའི་དར་རྒྱས་དང་འགྲོ་བའི་དོན་རྒྱ་ཆེན་པོ་ལ་དགོངས་ཏེ། ཡུལ་དབུས་ཀྱི་སའི་སྙིང་པོ་མེ་ཏོག་དང་། འབྲས་བུ་དུ་མས་སྤུད་པའི་ལྗོན་པ་སྣ་ཚོགས་མཛེས་པའི་གར་བསྒྱུར་བ་ལྟར་འཁོད་ཅིང་།
བྱ་སྣ་ཚོགས་ཀ་ལ་པིང་ཀའི་སྒྲ་དབྱངས་ལྟར་སྙན་པའི་སྒྲ་སྒྲོགས་པས་གང་ལ། ཡན་ལག་བརྒྱད་དང་ལྡན་པའི་ལྟེང་ཀ་སྣ་ཚོགས་དག་ཅིང་གསལ་བས་གང་བའི་ཀུན་ཏུ་བཟང་པོའི་ནགས་ཁྲོད་འདིར་ཕྱག་ཕབ་ནས། རང་གཞན་གྱ་ིདོན་གཉིས་ཕུན་ཚོགས་ཡོངས་སུ་རྫོགས་པར་མཛད་དེ། ཉི་མ་ཤར་ནུབ་ལྷོ་བྱང་ཐམས་ཅད་ཡོན་བདག་དང་བུ་སློབ་ཏུ་མ་གྱུར་པ་མེད་ཅིང་། དིང་སང་གི་བར་དུ་ཕྲིན་ལས་རྒྱ་ཆེན་པོ་རྒྱུན་མི་འཆད་པར་ཡོད་པ་དེ། ཀུན་གྱི་ཐུགས་ལ་གསལ། རྗེ་བཙུན་རིན་པོ་ཆེ་དེ་ཉིད་ཞི་བར་གཤེགས་པའི་རྗེས་ནས། འཇིག་རྟེན་མགོན་པོ་ཆོས་རྗེས་གདན་ས་མཛད་པའི་སྐབས་སུ། བླ་མའི་ལུང་བསྟན་བྱུང་བ་ལ་བརྟེན་ནས། འབྲི་ཁུང་དུ་བྱོན་ཏེ་འགྲོ་དོན་བསྐྱངས།
དེའི་ཐད་དུ། མཁྱེན་རབས་འོད་སྟོང་ཕྱོགས་བཅུར་འཕྲོ་བས་གདུལ་བྱའི་ཆུ་སྐྱེས་རྒྱས་པར་མཛད་ཅིང་། རྣམ་གྲོལ་གསུམ་གྱི་སྦྲང་རྩིའི་དོག་པས་འཁོར་བའི་རྒུད་པ་ཉེ་བར་སྐྱོབ་ལ། ཐུབ་བསྟན་དུས་ཀུན་གསལ་བར་མཛད་པའི་གྲགས་པའི་དྲི་བཟང་འཁོར་ཡུག་རི་བོའི་ཕ་མཐར་སོན་ཞིང་། གདུལ་བྱའི་ཕན་བདེ་མ་ལུས་པའི་འབྱུང་གནས། རྗེ་སྤྱན་སྔ་རིན་པོ་ཆེ་ཞེས་མཚན་ཡོངས་སུ་གྲགས་པ་དེས། གདན་ས་རིན་པོ་ཆེ་འདི་ཉིད་ལེགས་པར་བསྐྱངས་པ་ནས་བཟུང་སྟེ། དིང་སང་གི་བར་དུ། བླ་མ་རིན་པོ་ཆེ་མཁྱེན་བརྩེའི་སྤྱན་ཅན། ཕྲིན་ལས་ཐོགས་པ་མེད་པས་གདུལ་བྱའི་དཔལ་མགོན་དུ་གྱུར་པ་བཟང་ཟ་རམ་ཚགས་སུ་བྱོན་པ་རྣམས་ཀྱིས།
བསྟན་པའི་དར་རྒྱས། གདུལ་བྱའི་དོན་རྒྱ་ཆེན་པོ་མཛད་ཅིང་། ཁྱད་པར། བླ་མ་རིན་པོ་ཆེ་ཞི་བར་གཤེགས་པ་ཉིད་ཀྱི་ཞལ་སྔ་ནས། སྐུ་ཚེ་སྔ་མར་བསོད་ནམས་དང་ཡེ་ཤེས་ཀྱི་ཚོགས་རྒྱ་ཆེན་པོ་ཉེ་བར་བསྐྲུན་པ་ལ་བརྟེན་ནས་སྐུ་ཚེ་འདིར། རིགས་དང་རུས་དང་ཆོ་འབྲང་རྣམ་པར་དག་ཅིང་། བོད་ཀྱི་བཙན་པོའི་བློན་ཆེན་པོ་གླངས་འཁམས་པ་གོ་ཆའི་བརྒྱུད། རྗེ་སྤྱན་སྔ་རིན་པོ་ཆེ་ལ་སོགས་པ། བླ་མ་རིན་པོ་ཆེ་རིམ་པར་བྱོན་པའི་གདུང་རྒྱུད་དུ་སྐུ་འཁྲུངས་ཤིང་། སྐུ་ནས་གཞོན་ནུ་ནས།
བསྟན་པ་རིན་པོ་ཆེའི་སྒོར་རབ་ཏུ་བྱུང་བ་འདུལ་བ་ལ་རབ་ཏུ་བྱུང་བ་མཛད་ནས། ཐོས་བསམ་གྱི་བྱ་བ་རྒྱ་ཆེན་པོས་ཆོས་རྣམས་ཀྱི་དེ་ཁོ་ན་ཉིད་ཐུགས་སུ་ཆུད་པར་མཛད་དེ། གདན་ས་འདི་ཉིད་དུ། ཆོས་རྗེ་གོང་མ་རྣམས་ཀྱི་རྣམ་པར་ཐར་པ་དང་རྗེས་སུ་མཐུན་པར་ཐུགས་དམ་གྱི་རིམ་པ་ལ་ཡང་ཡུན་རིང་དུ་བཞུགས་ཤིང་། དེ་རྗེས་ནས་བསོད་ནམས་ཀྱི་མཐུ་ཆེན་པོས། ཁྲིམས་གཉིས་རྗེས་སུ་སྐྱོང་བས། ཆེན་པོའི་ཆེན་པོ་རྣམས་ཀྱིས་བཀུར་བའི་གནས་མཆོག་ཏུ་གྱུར་པ། ཏའི་སི་ཏུ་ཆེན་པོས་གཙོ་མཛད་བུ་སློབ། མཐའ་རྒྱ་དང་བཅས་པ་རྣམས་ཀྱིས་གསོལ་བ་བཏབ་པའི་ངོར། གདན་ས་འདི་ཉིད་དུ་བཞུགས་ནས།
བསྟན་པའི་དར་རྒྱས་རྒྱ་ཆེར་སྤེལ་བ། འགྲོ་བ་མང་པོའི་དོན་རྒྱ་ཆེན་པོ་མཛད་པ། གདུལ་བྱ་རྣམས་ཀྱི་དཔལ་མགོན་དུ་སྨོན་པ་དང་མཐུན་པར་བཞུགས་པས། ཡུན་རིང་དུ་བདག་ཅག་རྣམས་ཀྱི་འདྲེན་པ་དམ་པར་མི་བཞུགས་ཀ་མེད་དུ་མཆིས་པ་ལགས་ནའང་། ཁ་ནི་ནས་ཀྱི་སྐབས་སུ། གདུལ་བྱའི་ངོར་བསྙུང་བའི་ཚུལ་བསྟན་ཞིང་། དེའི་ཐད་དུ་གུ་ཤྲཱི་བའི་དྲུང་ནས་གཙོ་མཛད། སློབ་འབངས་རྣམས་ཀྱིས་ཚོགས་ཆེན་པོ་འདི་ཉིད་དུ་ཞོ་འགྱེད་ཀྱིས་ཐོག་དྲངས་པའི་དགེ་འདུན་གྱི་བསྙེན་བཀུར། དེ་བཞིན་གཤེགས་པའི་བཀའ་གསུང་སྒྲོག་པ། དཀྱིལ་འཁོར་སྒྲུབ་ཅིང་མཆོད་པ་ལ་སོགས་པའི་སྐུ་རིམ།
ས་ཕྱོགས་འདི་ཉིད་ཀྱི་སྨན་པ་མཁས་པ་རྣམས་སྤྱན་དྲངས་ནས། གསོ་བའི་གཞུང་དང་མཐུན་པའི་སྨན་དཔྱད། འཕྲལ་གྱི་བསྙུང་གཡོག་ལ་སོགས་ཕྱོགས་གང་ནས་ཅི་ལྕོགས་ཀྱིས་འབད་པ་ཆེར་བགྱིས་པ་ལགས་ནའང་། ཞིང་འདི་ཉིད་ཀྱི་དངོས་ཀྱི་གདུལ་བྱའི་དོན་མཐར་སོན་པའམ། ཞིང་གཞན་དུ་གདུལ་བྱ་ཆེ་བ་ལ་དགོངས་པའམ། བདེ་བར་གཤེགས་པའི་བསྟན་པ་རིན་པོ་ཆེ་ཡང་ནུབ་ལ་ཉེ་བར་གྱུར་པ་དང་། བདག་ཅག་གདུལ་བྱར་གྱུར་པ་རྣམས་ཀྱི་བསོད་ནམས་ཀྱི་ཤིན་ཏུ་དམན་པར་གྱུར་པའི་དབང་གིས། སངས་རྒྱས་དང་བྱང་ཆུབ་སེམས་དཔའ་རྣམས་སྐྱེ་འཆི་དང་བྲལ་ཡང་། འཆི་འཕོའི་ཚུལ་སྟོན་པ་དང་མཐུན་པར། གདུལ་བྱ་རྟག་འཛིན་ཅན་རྣམས་ཀྱི་རྟག་པར་འཛིན་པ་བཟློག་པའི་ཕྱིར།
མདང་སང་གི་སྐབས་སུ། ཞིང་འདི་ཉིད་ཀྱི་སྤྲུལ་པའི་སྐུ་བསྡུ་བ་མཛད་ནས། ཞིང་ཁམས་རྣམ་པར་དག་པ་གཞན་དུ་འགྲོ་བའི་དོན་ལ་གཤེགས་ཤིང་། དེའི་རྗེས་ནས། བླ་མ་རིན་པོ་ཆེ་ཉིད་ལ་གསོལ་བ་འདེབས་ཤིང་། ཐུགས་དགོངས་རྫོགས་པའི་ཐབས་བསྒྲུབ་པ་ལས་གཞན་པའི་གླགས་མ་མཆིས་པས། ཐུགས་དགོངས་ཡོངས་སུ་རྫོགས་པར་བྱ་བའི་ཆེད་དུ། ཐེལ་ཤོད་ཀྱི་མཁན་སློབ་དགེ་བའི་བཤེས་གཉེན། རིམ་པ་དང་བཅས་པ་རྣམས་སྤྱན་དྲངས་ནས། བླ་མ་རིན་པོ་ཆེ་ཉིད་ལ་གསོལ་བ་འདེབས་པའི་བྱ་བ་ལ་དམིགས་ཏེ།
ཞགས་བདུན་ཕྲག་གཅིག་གི་བར་དུ། རྣལ་འབྱོར་བླ་ན་མེད་པ་དང་། རྣལ་འབྱོར་རྒྱུད་ཀྱི་ཆོ་ག་རྒྱུད་སྡེ་དང་མཐུན་པར་བསྒྲུབ་པའི་སྒོ་ནས། དཀྱིལ་འཁོར་གྱི་ལྷ་ལ་གསོལ་བ་འདེབས་པ་དང་། སྟོན་པ་བདེ་བར་གཤེགས་པ་བརྒྱད་འཁོར་དང་བཅས་པ་ལ་མཆོད་ཅིང་གསོལ་བ་བཏབ་པ་དང་། ཁྱད་པར་བླ་མ་རིན་པོ་ཆེ་ཉིད་ལ་གསོལ་བ་རྣམ་པར་དག་པ་བཏབ་ཅིང་། དེ་དག་གི་ཐད་དུ། དེ་བཞིན་གཤེགས་པ་རྣམས་མཆོད་པའི་ཡོ་བྱད་ཉེ་བར་སྦྱར་བ་དང་། ཆོ་ག་མཛད་པ་རྣམས་ལའང་བསྙེན་ཅིང་བཀུར་བ་རྣམ་པར་དག་པ་བསྒྲུབས་ནས། ཆོ་ག་ལེགས་པར་གྲུབ་པའི་ཐད་དུ།
ཆོ་ག་བ་རྣམས་དང་། གཞན་ཡང་གང་ལ་གང་འོས་ཀྱི་མེ་ཏོག་གི་དངོས་པོ་སྤྱན་ལམ་ལ་ཕབ་པ་བསྒྲུབ་པ་དང་། ཐུགས་དགོངས་རྫོགས་པའི་ཐབས་སྐུ་འདབ་ཀྱི་རིམ་པ་ལ་དམིགས་ཏེ། གསང་གཏོལ་གྱི་སྐབས་སུ་གདན་ས་འདི་ཉིད་ན་བཞུགས་པའི་དགེ་བའི་བཤེས་གཉེན་ཕྱོགས་རིགས་ནས་བྱོན་པ་དང་བཅས་པ་རྣམས་ལ་གསེར་ཞོ་ཕྱེད་རེའི་འགྱེད་དང་། གདུང་ཞུགས་ལ་བཞེན་པའི་དུས་སུ་ཡང་། གདན་ས་འདི་ཉིད་ན་བཞུགས་པ་རྣམས་ལ་ཚ་བའི་བསྙེན་ཅིང་བཀུར་བས་ཉེ་བར་མཆོད་པ་དང་བཅས་པ་བསྒྲུབས་པ་དང་། གདན་ས་ཆེན་པོ་དཔལ་ལྡན་ས་སྐྱ་ན་བཞུགས་པའི་བླ་མ་དང་། དགེ་བའི་བཤེས་གཉེན་དགེ་འདུན་དང་བཅས་པ་རྣམས་ལ་གྲོའི་བསྙེན་ཅིང་བཀུར་བ། བསྔོ་བ་ཞུ་བའི་རྟེན་དང་བཅས་པ་སྒྲུབ་པར་འགྱུར་བ་དང་། དྭགས་ལ་སྒམ་པོ།
འབྲི་ཁུང་། སྟག་ལུང་། གུང་ཐང་། རྒྱ་མ། བྱ་ཡུལ་རྣམས་ཀྱིས་ཐོག་དྲངས། དབུར་སྟོད་དང་། སྐྱི་ཡོར་གྱི་ས་ལ་བཞུགས་པའི་ཆོས་སྡེ་རྣམས་དང་། གཙང་གི་ས་ཆ་ལ་བཞུགས་པའི་ཆུ་ཞལ་སྟོང་སྐོར། ལྷ་སྡེ་གཞུང་གི་དགོན་སྡེ་རྣམས་སུའང་། མང་ཇའི་བསྙེན་ཅིང་བཀུར་བ།
བསྔོ་བ་ཞུ་བའི་རྟེན་དང་བཅས་པ་བསྒྲུབ་པར་འགྱུར་བ་དང་། ཁྱད་པར། དི་རིང་གི་སྐབས་སུ། གདན་ས་རིན་པོ་ཆེ་འདི་ཉིད་ན་བཞུགས་པའི་མཁན་སློབ། དགེ་བའི་བཤེས་གཉེན་དགེ་འདུན་རྒྱ་མཚོ་ལྟ་བུའི་ཚོགས་དང་བཅས་པ་རྣམས་དང་། ཡར་འོན་ན་བཞུགས་པའི་དགེ་བའི་བཤེས་གཉེན་དགེ་འདུན་སྐྱེ་བོའི་ཚོགས་དང་། གཞན་ཡང་ཕྱོགས་རིས་ནས་བྱོན་པའི་དགེ་བའི་བཤེས་གཉེན་དགེ་འདུན་སྐྱེ་བོའི་ཚོག་ས་དང་བཅས་པ། འདི་ལྟར་ཞལ་མངོན་དུ་གྱུར་པ་རྣམས་ལ་ཆོས་དང་མཐུན་པའི་ཞལ་ཟས་ཚ་བའི་བསྙེན་ཅིང་བཀུར་བས་ཉེ་བར་མཆོད་ནས། དགེ་འདུན་སྐྱེ་བོའི་ཚོགས་དང་བཅས་པ་རྣམས་ལ་གྲལ་འགྱེད་ཀྱི་དངོས་པོ་དང་བཅས་པ་བསྒྲུབས་པ་འདི་ཉིད། བླ་མ་རིན་པོ་ཆེ་ཞི་བར་གཤེགས་པ་ཉིད་ཀྱི་ཐུགས་དགོངས་ཡོངས་སུ་རྫོགས་པར་བྱེད་པའི་ཐབས་ལ་དམིགས་ནས།
གུ་ཤྲཱི་བའི་དྲུང་ནས་གསུང་ཞལ་ཏ་ཇི་ལྟར་བྱོན་པའི་ལུགས་བཞིན། བུ་སློབ་འབྲེལ་བ་རྣམས་ཀྱིས་ས་ནས་གདུང་འབུལ་བྱུང་བ་རྣམས་དང་། ཐེལ་ཤོད་ཀྱི་ནང་སོ་རྣམས་ནས་གཞི་བླངས་ཏེ། གཉེར་ཆེན་རྣམ་གཉིས་དང་། སྒོམ་ཚུལ་བས་འབད་པ་དོ་དམ་ཆེར་བགྱིས་ཏེ། བསམ་སྦྱོར་དད་གུས་དང་བཅས་པས་བསྒྲུབས་པ་ལགས་ཤིང་། ཡུལ་མཆོག་ཏུ་གྱུར་པ་རྣམས་ལ། འབུལ་བ་མེ་ཏོག་ཅུང་ཟད་རེ་བགྱིས་པ་ཡི་གེའི་ངོས་ནས་བརྡ་སྤྲོད་པ་འདི་ལྟར་ལགས། དེ་ལྟར་སྲིད་གསུམ་འགྲོ་བའི་སྐྱབས་གནས་བླ་མའི་ཐུགས་དགོངས་ཡོངས་རྫོགས་སླད། ། རྒྱལ་བས་ཡོན་གནས་མཆོག་ཏུ་བསྔགས་པའི་དགེ་འདུན་རྒྱ་མཚོའི་ཚོགས་རྣམས་ལ། །
མི་དམིགས་ངང་ནས་བསོད་ནམས་བསགས་གང་སེམས་ཅན་ཀུན་དང་ཐུན་མོང་དུ། ། བསྒྲུབས་པའི་དགེ་བས་འདྲེན་མཆོག་བླ་མའི་ཐུགས་ཀྱི་དགོངས་པ་རབ་རྫོགས་ཏེ། ། སེམས་ཅན་ཀུན་ལ་ཕན་བཞེད་ཇི་བཞིན་སྲིད་པའི་སྡུག་བསྔལ་གྱིས་གཟིར་བའི། ། གཏི་མུག་མུན་པས་ལྡོངས་པའི་འགྲོ་འདི་ཤེས་རབ་མཆོག་གི་སྣང་བ་ཡིས། ། མ་རིག་རྟ་བཅས་མུན་གནག་དྲུངས་ཕྱུང་བླ་མའི་ཕྲིན་ལས་བཟང་པོ་ཡིས། ། རྣམ་གྲོལ་གྲོང་ཁྱེར་བདེ་བའི་འབྱུང་གནས་རྒ་ཤི་མེད་པར་མྱུར་འཇུག་སོགས། ། གཞན་ཡང་སྐྱེ་དགུའི་འདི་དང་ཕྱི་མར་ཕན་དང་བདེ་བའི་ཕུན་ཚོགས་གཞི། ། ཐུབ་པའི་བསྟན་པ་འདོད་དགུའི་འབྱུང་གནས་འགྲོ་བའི་གཉེན་དེའང་དུས་ཀུན་ཏུ། ། ཉེས་པའི་དྲི་མས་གོས་པ་མེད་ཅིང་དེ་འཛིན་འགྲོ་བའི་གཉེན་མཆོག་རྣམས། ། སླན་ཆད་མི་མཐུན་གཡུལ་ལས་རྒྱལ་ནས་རྣམ་པ་ཀུན་ཏུ་ཞབས་བརྟན་ཤོག །
དེ་བཞིན་འགྲོ་བའི་དགའ་སྟོན་སླད་དུ་འཛིན་མའི་ཁྱོན་འདིར་འབྲུ་བཅུ་དང་། ། རྩི་ཤིང་ནགས་ཚལ་ཕུན་སུམ་ཚོགས་ཤིང་ཆར་རྒྱུན་དུས་སུ་འབབ་པ་དང་། ། ཀུན་ཀྱང་དགེ་བའི་སེམས་ལ་གནས་པས་ཕུན་ཚོགས་ཕན་ཚུན་འགྲན་པ་བཞིན། ། ས་སྟེང་མ་ལུས་ཀུན་ཏུ་གང་བའི་མྱ་ངན་ཉེར་འཚེ་ཞི་གྱུར་ཅིག ། དུས་གསུམ་གྱི་སངས་རྒྱས་ཐམས་ཅད་ཀྱི་ཕྲིན་ལས་གཅིག་ཏུ་བསྡུས་པའི་བདག་ཉིད། དཔལ་ལྡན་བླ་མ་དམ་པ་རྣམས་ཀྱི་བྱིན་རླབས་དང་། དཀོན་མཆོག་གསུམ་གྱི་ཡོན་ཏན་བསམ་གྱིས་མི་ཁྱབ་པའི་མཐུ་དང་། ད་ལྟར་ཡོན་ཏན་གནས་མཆོག་དགེ་འདུན་རྒྱ་མཚོ་ལྟ་བུའི་བདེན་པའི་ཚིག་གིས་ཇི་སྐད་སྨོན་ལམ་བཏབ་པ་བཞིན་དུ་འགྲུབ་ཅིང་། སླན་ཆད་ཕྱོགས་དུས་ཀུན་ཏུ་བཀྲ་ཤིས་དང་བདེ་ལེགས་ཆེན་པོས་ཁྱབ་པར་ཤོག་ཅིག གདན་ས་ཕག་མོ་གྲུའི་སྤྱན་སྔ་རིན་པོ་ཆེ་གྲགས་པ་ཤེས་རབ་པའི་གཤེགས་རྫོངས་ཀྱི་འབུལ་ཡིག
དྲུང་ཆོས་རྗེ་པས་མཛད་པ། ། ཤུབྷཾ།། །། ༄༅། །ཨོཾ་་་་་་། ས་སྐྱ་བཀའ་གྲོས་པ་ལ་གནང་བ་སྭསྟི་སིདྡྷཾ། གང་གིས་མཁྱེན་པས་ཤེས་བྱ་ཀུན་གསལ་སྣང་བས་སྣ་ཚོགས་གཟུགས་ལ་བཞིན། ། ཐུགས་རྗེས་འགྲོ་ཀུན་གདུང་བ་ཞི་མཛད་བདུད་རྩིས་སྐོམས་པའི་འགྲོ་ལ་བཞིན། ། མཛད་པས་ཕན་བདེ་ཕུན་ཚོགས་རྒྱས་མཛད་ཉིན་བྱེད་ཟེར་གྱིས་པད་དམར་བཞིན། ། གང་ལ་མངའ་བའི་ཞབས་པད་གུས་འདུད་མགོ་བོས་གཙུག་གི་ནོར་བུ་བཞིན། ། རྒྱལ་དང་དེ་སྲས་ཐུགས་རྗེའི་ཆུ་གཏེར་ཆེ་ལས་བྱུང་། ། ཟབ་དང་རྒྱ་ཆེའི་ཆོས་སྒྲ་ལྷུང་ལྷུང་སྙན་སྒྲོགས་ཤིང་། །
གསུང་རབ་ཡིད་བཞིན་ནོར་བུའི་དཔལ་ལ་དབང་འབྱོར་པ། ། མཁས་གྲུབ་ཆུ་ཀླུང་དྲི་མེད་ཚོགས་མཆོག་རྒྱལ་གྱུར་ཅིག ། དུས་གསུམ་གྱི་རྒྱལ་བའི་མཛད་པ་གཅིག་ཏུ་བསྡུས་པ་དཔལ་ལྡན་བླ་མ་དམ་པ་རིམ་པར་བྱོན་པས་བྱིན་གྱིས་བརླབས་པའི་གདན་ས། རྣམ་པར་རྒྱལ་བའི་སྡེ་གནས་མཆོག་ན་ཉེ་བར་བཞུགས་པ། ཡོན་ཏན་རིན་པོ་ཆེའི་སྤྱན་སྟོང་གིས་མཛེས་པའི་ལྷའི་དབང་པོ་མཁྱེན་རབ་རྣམ་པར་དག་པའི་ཆོས་བཟང་འདུན་སར། ལེགས་པར་བཤད་པའི་ཆོས་ཀྱི་དགའ་སྟོན་རྒྱ་ཆེན་པོས་གདུལ་བྱའི་ལྷ་ཚོགས་མཐའ་ཡས་པའི་དགེ་བའི་ཡིད་རབ་ཏུ་སད་པར་མཛད་པ་བཀའ་གྲོས་པ་རྣམས་ཀྱི་སྙན་དུ་ཞུ་བ། སྐུ་ལ་བསྙུན་མི་མངའ་ཞིང་ཆོས་ཀྱི་རྒྱལ་སྲིད་རབ་ཏུ་འཕེལ་བའི་ཐད་ནས་ཕྲིན་ལས་མཆོག་ཏུ་མཛེས་པའི་སྲད་བུས། སྙན་དངགས་རིན་པོ་ཆེའི་ཕྲེང་བ་ལེགས་པར་སྦྲེལ་ཞིང་། ཉེ་བར་བརྗོད་པའི་ཚིག་སྙན་པའི་མདངས་གསལ་བས་ཕྱིན་ཅི་མ་ལོག་པའིདོན་ཡིད་འཕྲོག་པ་རབ་ཏུ་གསལ་བར་བྱེད་པ། རྟེན་དྲི་མ་མེད་པའི་ཀ་དན་གསེར་དང་བཅས་པས་ཉེ་བར་མཛེས་པ་བདག་ཅིག་གི་སུག་པར་ཕྱིན་པས་རབ་ཏུ་དང་བའི་ཡིད་དབྱར་གྱི་ཆུའི་ངོགས་ལྟར་འཕེལ་བར་མཆིས།
བདག་ཀྱང་ཁམས་བཟང་བར་བདོག སྐབས་ཀྱི་དོན། སྔར་བཞིན་སྐུ་ཁམས་ཀྱི་འཚོ་སྐྱོང་། འཇིག་རྟེན་དང་འདས་པའི་བདེ་ལེགས་ཀུན་གྱི་འབྱུང་གནས་དམ་པའི་ཆོས་འཛིན་སྐྱོང་སྤེལ་བ་དང་། གདན་ས་རིན་པོ་ཆེའི་ཕུན་ཚོགས་གོང་ནས་གོང་དུ་འཕེལ་བའི་བྱ་བ་ལ་བརྩོན་པ་ཆེར་མཛད་པར་གསོལ་ཞིང་མཆིས། བདག་ཅག་དོ་ཅོག་དེར་ཡོང་མཆིས་ལགས་པ་ལ་གོང་གི་བདེ་བདོག་དང་གསེར་ཡིག་པའི་ལན་གསལ་བ་མ་ཐོས་པས་ཡོང་སྟབས་མ་བྱུང་ཞིང་། དིང་སང་ཡར་ཕྱོགས་ལ་ཡོངས་ནས། དགུན་དབུས་ཕྱོགས་ལ་སླེབ་པ་བགྱིས་ཏེ། བླ་ཆེན་པ་བཞུགས་དུས་བསྐུར་བའི་ཇོ་བོ་རིན་པོ་ཆེའི་ཁྲི་རྒྱབ་ཀྱི་ཆ་གཅིག་བདོག་པ་སྔར་མ་གྲུབ་པས་དེ་སྒྲུབ་ཀྱིན་མཚམས་སེ་སྡོད། དེ་ཚར་ནས་ལེགས་པར་གྲུབ་པ་དང་།
འབོད་མི་མ་བྱུང་ཡང་གདན་སར་ཡོང་པ་ལགས་པས་དེ་བར་ལ་མི་མི་གཏོང་བ་ཞུ། ལེགས་པའི་ལམ་གྱུར་རྒྱལ་བའི་བསྟན་པ་མཆོག །

མཆོག་ཏུ་རྒྱས་པས་འགྲོ་བའི་སྡུག་བསྔལ་ཀུན། ། ཀུན་ཏུ་ཉེར་བཞི་ཕན་བདེ་དུས་ཀུན་འཕེལ། ། འཕེལ་བས་སྲིད་ཞིའི་རྒུད་པ་ཞི་གྱུར་ཅིག ། གནས་སྐབས་གངས་ཅན་ས་གཞི་སྤོས་ཀྱི་ཆུ། ། མཁས་གྲུབ་པད་མོའི་ཕྲེང་བས་ལེགས་གཏམས་ཤིང་། ། དགེ་ལེགས་སྦྲང་རྩིའི་བདོག་པས་འགྲོ་བ་ཡི། ། རྐང་དྲུག་ལྡན་པ་རྟག་ཏུ་དགའ་བར་ཤོག ། དེ་སྐད་སྨྲས་པ་ཨ་ཝ་དྷཱུ་ཏཱི་པ། ། བསྟན་ལ་གུས་པས་བསྟན་པའི་ཚུལ་འཆང་བ། ། རིང་ན་གནས་ཀྱང་ཉེ་བའི་ཡིད་ཅན་གྱིས། ། གསོལ་ལ་ནོངས་པ་གང་དེའང་བཟོད་མཛད་རིགས། །
ཡི་གེ་གཟིགས་པའི་རྟེན་དུ་གསེར་ཞོ་དོ་བདོག ། ལུག་གི་ལོ་ཟླ་བ་དྲུག་པའི་གནམ་གང་ལ་ཡང་རྩེར་བྲིས་པའི་ཡི་གེ་ཤིན་ཏུ་བཀྲ་ཤིས་པར་གྱུར་ཅིག ། ཤུབྷཾ།། །། བླ་མ་བཞི་ཐོག་པས་གཙོ་མཛད་དགེ་བའི་བཤེས་གཉེན་དཔོན་ཆེན་དང་བཅས་པ་ལ་གནང་བ།་་་་་ ཨོཾ་སྭསྟི་སིདྡྷཾ། མཁྱེན་པ་ཀུན་ལྡན་རྫོགས་པའི་སངས་རྒྱས་མཆོག ། སྡུག་བསྔལ་ཀུན་སེལ་དམ་ཆོས་ཆོས་ཀྱི་མཆོག ། བསྟན་པ་ལེགས་འཛིན་བསོད་ནམས་ཞིང་རབ་མཆོག ། མཆོག་གསུམ་གང་དེས་ཀུན་ཏུ་དགེ་ལེགས་མཛོད། ། ཅེས་ཤིས་པར་བརྗོད་པའི་ངག་སྔོན་དུ་བརྗོད་ནས།
སྐབས་ཀྱི་དོན། དུས་གསུམ་གྱི་སངས་རྒྱས་ཐམས་ཅད་ཀྱིས་བྱིན་གྱིས་བརླབས་པའི་གདན་ས་རིན་པོ་ཆེ་ན་བཞུགས་པའི་བསྟན་པའི་རྩ་ལག་ཕུལ་དུ་བྱུང་བའི་ཡོན་ཏན་རིན་པོ་ཆེ་དུ་མས་མངོན་པར་ཕྱུག་པའི་བླ་མ་བཞི་ཐོག་པས་གཙོ་མཛད་པའི་ཡོངས་ཀྱི་དགེ་བའི་བཤེས་གཉེན། དཔོན་ཆེན་རྣམ་པ། ཕུན་སུམ་ཚོགས་པའི་དགེ་འདུན་བྱ་བ་བྱེད་པ་དང་བཅས་པ་རྣམས་ཀྱི་སྙན་དུ་འབུལ་བ་ནི། ད་ལོའི་སྐབས་སུ། གོང་མ་མིའི་དབང་པོ། སའི་བདག་པོ་རྒྱལ་པོ་ཆེན་པོས་ཐུགས་ལ་བཏགས་ནས། སློབ་དཔོན་ཆེན་པོ་ཀུན་དགའ་རིན་ཆེན་དཔལ་བཟང་པོའི་ཞལ་སྔར། འཇའ་ས་གནང་སྦྱིན། ཤེལ་གྱི་དམ་ཁ་དང་བཅངས་པ་གནང་ནས།
བཞི་ཐོག་ཏུ་བཞུགས་ལ་བསྟན་པའི་བྱ་བ་དང་། གོང་མ་ཡབ་སྲས་བརྒྱུད་པ་དང་བཅས་པ་ལ་སྨོན་ལམ་ཐོབ་གསུང་བའི་ལུགས་བཞིན། ཐུགས་ཀྱི་གོ་ཆ་རྒྱ་ཆེར་བསྣམས་ནས་བཞི་ཐོག་གི་གདན་སར་བཞུགས་ཏེ། དབོན་པོ་རྣམ་པས་གཙོ་མཛད། དགེ་བའི་བཤེས་གཉེན་དགེ་འདུན་དང་བཅས་པ་རྣམས་དང་བུ་སློབ་མཐའ་རྒྱ་དང་བཅས་པ་རྣམས་ཀྱི་སྐྱོང་བྲན། ལུང་རིགས་སྦྲེལ་བའི་འཆད་ཉན། དུས་ཀྱི་རིམ་གྲོ་ལ་སོགས། གོང་མ་ཡབ་སྲས་བརྒྱུད་པ་དང་བཅས་པའི་སྐུའི་རིམ་གྲོ་དང་། སྨོན་ལམ་རྣམ་པར་དག་པ་འདེབས་པ་ལ་སོགས། བྱ་བ་གང་དང་གང་ལ་མཛད་པར་འོས་ཤིང་།
ཐམས་ཅད་ལ་ཕན་པའི་ཆོས་འཇིག་རྟེན་གྱི་ཚུལ་དང་མཐུན་པར་འབའ་ཞིག་མཛད་པའི་སྒོ་ནས་ཐམས་ཅད་ལ་ཉེ་རིང་མེད་པའི་སྤྱི་སྐྱོང་མཛད་པ་དང་། དབོན་པོ་རྣམ་པས་གཙོ་མཛད་དགེ་བའི་བཤེས་གཉེན་དགེ་འདུན་རྣམས་དང་། བྱ་ལས་དང་བཅས་པ་རྣམས་ཀྱིས་ཀྱང་། བླ་མ་བཞི་ཐོག་པའི་གསུང་ལ་ལེགས་པར་མཉན་ནས། རང་འདོད་དང་འཐེན་འཁྱེར་དུ་མ་སོང་བར་ཐམས་ཅད་ཐུགས་རྩེ་གཅིག་པའི་སྒོ་ནས་བླ་མ་བཞི་ཐོག་པའི་ཞབས་ཏོག་དང་། གདན་སའི་སྤྱི་ཚིས་སུ་འགྱུར་བ་བསྒྲུབ་པའི་སྒོ་ནས། དགེ་བའི་བཤེས་གཉེན་དགེ་འདུན་རྣམས་ཀྱིས་བསྟན་པ་རིན་པོ་ཆེའི་བྱ་བ་འཆད་ཉན་སྒོམ་གསུམ་ལ་བརྩོན་པ། བྱ་ལས་པ་རྣམས་ཀྱིས་ཀྱང་སོ་སོའི་ཞེན་དང་རུས་ཤིང་ལ་བསྙད་པའི་འདོད་མོས་ཀྱི་བྱ་བར་མ་སོང་བ། ཐམས་ཅད་ཐུགས་རྩེ་གཅིག་ཅིང་། ཞབས་ཏོག་ཏུ་འགྱུར་བའི་བྱ་བ་ཁོ་ན་ལ་འབད་པ་གལ་ཆེ་ཞེས་པའི་ཞུ་བ་སྙན་དུ་འབུལ་བའི་རྟེན།
མང་ཇ་ཞུ་བ་ལ་དགེ་སློང་བསོད་ནམས་དབང་ཕྱུག་བཏད་པ་ལགས་ཤིང་། བསྔོ་བ་ཞུ་བའི་རྟེན་ནམ། བཞི་ཐོག་ཏུ་བཞུགས་པའི་ཇ་ཞལ་གྱི་རྟེན་མཚོན་པར་གན་ཇ་སིག་ཅིག་དང་། གཞུང་ལམ་སིག་ཅིག་བདོག ། ཕན་བདེ་གང་ལ་རག་ལས་པ། ། བསྟན་དང་དེ་འཛིན་གྱུར་པ་ཀུན། ། ཡར་ངོའི་ཟླ་ལྟར་ཆེར་འཕེལ་ཞིང་། ། དཔལ་དང་འབྱོར་པས་བརྒྱན་པར་ཤོག ། འགྲོ་བ་འདི་དག་སྡུག་བསྔལ་མཚོར་བྱིང་ལས། ། ཐབས་མཁས་བྱམས་པའི་གྲུ་བཞོན་ལ་བརྟེན་ཞིང་། །
གཅིག་ཏུ་བརྩེ་བའི་ཐབས་ཀྱིས་ལེགས་བསྐྱོད་ནས། ། རྫོགས་སངས་རིན་ཆེན་གླིང་དུ་ཕྱིན་གྱུར་ཅིག ། གནས་སྐབས་ཀུན་ཏུ་བསྟན་པ་བསྟན་འཛིན་དང་། ། མི་འབྲལ་ཐོས་བསམ་བསྒྲུབ་ལ་རབ་བརྩོན་ཞིང་། ། བདེ་ལེགས་རྒྱ་མཚོའི་དཔལ་ལ་དབང་འབྱོར་བའི། ། བླ་མའི་ཕྲིན་ལས་ཇི་བཞིན་འཇུག་གྱུར་ཅིག། །། ༄༅། །ན་མོ་བུདདྡྷཱ་ཡ། གང་གི་མཁྱེན་བརྩེས་ཟག་མེད་ཡོན་ཏན་ཀུན། ། གཅིག་ཏུ་བསྡུས་པས་བྱ་ལམ་ཡངས་པ་བཞིན། ། དཔེ་ཟླ་བྲལ་བས་རང་ཉིད་རང་གི་དཔེར། །
དགོད་པར་སྙམ་སེམས་བླ་མེད་བླ་མར་འདུད། ། བློ་གྲོས་མཆོག་ལ་མཉམ་པའང་མ་མཆིས་ན། ། ལྷག་པར་གྱུར་པ་འགྲོ་ན་ལྟ་ཅི་སྨོས། ། དེ་སླད་གྲགས་པས་འཛིན་པ་ཀུན་ཁྱབ་པའི། ། ཡོན་ཏན་དཔག་ཡས་ནོར་བུའི་རྒྱལ་མཚན་མཆོག ། བདག་ཡིད་དང་བའི་ཁང་བཟང་རྩེར་བཀོད་དེ། ། མཁས་པའི་བསྟི་གནས་གཙུག་ལག་ཁང་ཆེན་དེ། ། ཀུན་གྱིས་བསྟོད་ཅིང་བཀུར་བར་བྱ་བའི་ཕྱིར། ། ཡུན་དུ་གསལ་བར་རིང་ནས་གསོལ་བར་བགྱི། ། བདེ་བར་གཤེགས་པའི་རིང་ལུགས་བླ་ན་མེད། །
དམ་པ་ཁྱེད་ཀྱི་ཐོས་བསམ་བསྒོམ་པའི་ཚུལ། ། བསྙེལ་བ་མེད་པར་སྒྲུབ་ལ་རབ་བརྩོན་པ། ། རྣམ་པར་དཀར་བའི་ཐུགས་ཀྱི་དཀྱིལ་འཁོར་ལས། ། སྤྲོས་པའི་ཕྲིན་ཡིག་བདུད་རྩིའི་བསིལ་ཟེར་གྱིས། ། བདག་བློ་དགའ་བའི་ཀུ་མུད་རབ་རྒྱས་པས། ། ཡིད་བདེའི་ཟེའུ་འབྲུ་ཀུན་ནས་བསལ་བའི་མཐུས། ། ཕྲིན་ཡིག་ཀུནྡའི་དགའ་སྟོན་འདི་བསྐྲུན་ཏོ། ། སླད་ནས་ཐུབ་བསྟན་ཉིན་མོར་བྱེད་པ་ཡི། ། དཔལ་ལས་སྡོམ་བརྩོན་ཆུ་སྐྱེས་དབང་པོ་ཁྱོད། ། བདག་བློའི་ཀུ་མུད་དཔལ་ལ་འགྲན་བཞིན་དུ། །
འཁོར་བ་སྲིད་དུ་བཞུགས་པར་གསོལ་བར་འཚལ། ། དབྱར་སྐྱེས་རྐང་དྲུག་ལྡན་པ་བདག་ཉིད་ཀྱང་། ། གསུང་ཡིག་རྟ་བདུན་ཟེར་གྱིས་རེག་པའི་མཐུས། ། རབ་ཏུ་བརྩོན་པའི་འདབ་གཉིས་རབ་བསྐྱོད་ནས། ། མཁས་པའི་བསྟི་གནས་པད་ཚལ་གཏུག་པར་བགྱིད། ། ཅེས་པ་སྤྲེའུ་ལོ་ཟླ་བ་བཞི་པའི་ཡར་ཚེས་བརྒྱད་ལ་བླ་མ་མཉམ་མེད་གྲགས་རྒྱལ་ལའོ། ། ཡོན་ཏན་རིན་ཆེན་ཀུན་གྱིས་གང་བའི་མཛོད། ། འཆད་རྩོད་རྩོམ་པའི་རྒྱལ་མཚན་ཆེས་གསལ་བས། ། དོན་གཉིས་རྣམ་པར་དག་པའི་དཔལ་ཡོན་ཅན། ། ཕྲིན་ལས་བཟང་ལྡན་གང་དེ་རྒྱལ་གྱུར་ཅིག །
ཅེས་བླ་མ་ཤར་བ་ལའོ།། །། ༄། །ཨོཾ་སྭསྟི་སིདྡྷཾ། རྣམ་དག་ཁྲིམས་ཀྱི་ཡིད་བཞིན་ནོར་བུས་འབྱོར། ། མཁྱེན་བརྩེ་ཏིང་འཛིན་དམ་པའི་རྒྱན་གྱིས་མཛེས། ། ཕྲིན་ལས་བཟང་པོས་གདུལ་བྱའི་འགྲོ་བ་རྣམས། ། བྱང་ཆུབ་རྩེ་མོར་ཕྱིན་མཛད་གང་དེ་རྒྱལ། ། བསྟན་པ་འཛིན་པའི་དབང་པོ་དེ་ཉིད་ཀྱི་ཞལ་སྔ་ནས་གསུང་ཡིག་སྙད་ངག་རིན་པོ་ཆེའི་རྒྱན་བཀྲ་རྟེན་རྣམ་པར་དག་པའི་ཅོད་པཎ་གྱིས་མཛེས་པའི་རྒྱལ་མཚན་རབ་ཏུ་དཀར་བའི་ཐུགས་ཀྱི་ཕྱག་གིས་བདག་བློ་དང་བའི་ཁང་བཟང་རྩེར་གསལ་བར་མཛད་པས་ཡིད་བདེའི་མཛེས་པའི་ཁྱད་པར་སྣ་ཚོགས་གསལ་བ། གཡལ་བའི་སྐུ་ལ་མཚན་གྱིས་ཉེ་བར་སྤྲས་པ་བཞིན། སྐབས་དོན། བསྟན་པའི་སླད་དུ་སྐུ་ཁམས་རིན་པོ་ཆེའི་འཚོ་སྐྱོང་ལ་བརྩོན་པ་མཛད་པ་གལ་ཆེ་ཞིང་།
སྤྱན་གྱིས་ལྕོགས་ན་འདུལ་བའི་ཊཱི་ཀཱ་ལ་འཕྲོ་ཅིག་ཡོད་པ་དང་། ནག་པོ་པ་དང་། ཀུན་སྤྱོད་ཀྱི་ཊཱི་ཀཱ་ལ་སོགས་པ་ཐོབ་པ་ཡང་འགའ་རེ་མཆིས་ཤིང་། གཞན་ཡང་མདོ་མངས་ཀྱི་འཕྲོ་འདྲ་བ་དང་བཅས་པའི་ཐན་ཐུན་སྔར་དེར་མངའ་བ་དང་། མི་མངའ་བ་ཡང་ཅི་རིགས་ཞུ་རྒྱུ་ཐན་ཐུན་མཆིས་པ་རྟེན་འབྲེལ་སྒྲིག་ཐབས་ཇི་ལྟར་གནང་གསུང་གླེངས་ནས་བགྱིད་པའི་རྩིས་ལགས་པ་དགོངས་ནས། དབྱར་ཆོས་ལ་བོ་དོང་དུ་བཞུགས་པ་ཅིག་ཡོད་མཆི་ལགས་པས། ད་སྟོན་འདི། གོང་གི་ཁ་སྐད་འདྲ་ལ་བརྟགས་ནས་ཞུ་བ་རིམ་པས་བསྐུར་བ་ལགས། ཞལ་ཏ་གདའ་ནའང་རིམ་པ་བཞིན་གནང་བ་ཞུ། སྤྱན་སྔར་གྱི་བཞིན་ལས་མ་མཆིས་ཤིང་།
དེ་ལ་གནོད་པར་གདའ་ན་བསྟན་པའི་བྱ་བ་རྒྱ་ཆེན་པོའི་བར་ཆད་དུ་འགྱུར་བས་ཞུ་སྤོབས་མི་ནུས་ལགས། ཤེས་པ་གཟེགས་པའི་རྟེན་ཙམ་དུ་བཟང་རས་ཀྱི་རྟེན་ཁེབས་གཅིག་འབུལ། ཉེར་ལྔ་ལ་དགེ། མཁན་ཆེན་བྱང་རྩེ་ལའོ།། །། ༄༅། །དུས་སུམ་རྒྱལ་བའི་གདུང་ཚབ་ཁྱུང་པོ་རྣལ་འབྱོར་པའི། ། ཕྲིན་ལས་བསྒྲུབ་མཛད་སྒྲུབ་པའི་རྒྱལ་མཚན་མཆོག་གི་རྩེར། ། དཔེ་བྲལ་མངོན་རྟོགས་ཡིད་བཞིན་ནོར་བུ་ལེགས་བཀོད་དེ། ། འགྲོ་ལ་དཔག་ཡས་འདོད་དགུའི་ཆར་འབེབས་ལེགས་པར་མཆོད། ། བསྟན་པ་རིན་པོ་ཆེའི་རྩ་ལག་ལུང་དང་མངོན་པར་རྟོགས་པའི་ཡོན་ཏན་གྱི་དཔལ་གྱིས་ཆེས་ཆེར་མཐོ་བ་བསྟན་པའི་སྙིང་པོ་སྒྲུབ་པ་ལ་རྩེ་གཅིག་ཏུ་གཞོལ་བའི་སྐྱེས་བུ་དམ་པ་རིན་པོ་ཆེ་ཚུལ་ཁྲིམས་མགོན་པོའི་ཞལ་སྔར་ཕུལ་བ། སྐུ་ཁམས་བཟང་ཞིང་ཐུགས་དམ་གྱི་ངང་ལས་གདུལ་བྱའི་དོན་མི་བསྙེལ་བའི་ཐད་ནས།
བདག་ཅག་ལ་གསུང་ཡིག་གསེར་ཞོའི་གནང་སྦྱིན་དང་བཅས་པ་བསྐུར་བ་ལེགས་པར་ཐེངས་པས་ཤིན་ཏུ་སྤྲོ་ཞིང་། ཇར་བསྒྱུར་ཏེ་ཚིམ་པར་ལོངས་སྤྱད་མཆིས་ལགས། བདག་ཅག་ཀྱང་སྙོམ་ལས་སུ་མ་གྱུར་ཙམ་བདོག སྐབས་ཀྱི་ཞུ་བ་ལ། དགེ་བའི་བཤེས་གཉེན་ཕལ་ཆེ་བ་རྣམས་དུས་ཀྱི་དབང་གིས་འཇིག་རྟེན་གྱི་ཁམས་གཞན་དུ་བྱོན་ཞིང་སངས་རྒྱས་རྣམས་ཀྱི་ཐུགས་རྗེས་ཁྱེད་ཉིད་ཀྱི་ཕྲིན་ལས་གདུལ་བྱ་ལ་འཇུག་པའི་དུས་སུ་མཆིས་པས། སྙིགས་མའི་སེམས་ཅན་རྣམས་ཀྱི་ཚུལ་གྱིས་གཡེལ་བ་རིང་དུ་སྤངས་ནས་བསྟན་པ་རིན་པོ་ཆེའི་སླད་དུ་ཡུན་དུ་བཞུགས་པའི་རྟེན་འབྲེལ་དུ་གདན་ཞིག་འབུལ་བར་མཆིས་པས་དངོས་པོ་ལ་མཚེངས་པ་མ་མཆིས་ནའང་རྟེན་འབྲེལ་སྒྲིག་པའི་སླད་དུ་སླེབ་མ་ཐག་གདན་དུ་བཏིང་ནས་འཁོར་བ་མ་སྟོང་ཀྱི་བར་དུ་བཞུགས་ནས་སངས་རྒྱས་རྣམས་ཀྱི་ཕྲིན་ལས་བསྒྲུབ་པའི་དམ་བཅའ་བརྟན་པོ་དགོངས་པ་དང་། དེའི་མཐུན་རྐྱེན་དུ་རྒྱལ་བ་རྒྱལ་སྲས་རྣམས་ལའང་གསོལ་བ་གདབ་པ། ཆོས་སྐྱོང་རྣམས་ལའང་བཀའ་བསྒོ་བ་ཅི་ནས་ཀྱང་མཛད་པར་ཞུ། མཆོག་གསུམ་མཐུ་དཔལ་བསམ་མི་ཁྱབ་པ་དང་། ། བཀའ་སྲུང་མཐུ་སྟོབས་ལྷ་དང་དྲང་སྲོང་སོགས། །
བདེན་སྨྲའི་ཚིག་དང་བདག་གི་ལྷག་བསམ་རྣམས། ། དག་པའི་མཐུ་དང་སྨོན་བཞིན་འགྲུབ་གྱུར་ཅིག ། ས་གའི་ཟླ་བའི་དགའ་བའི་ཚེས་ལ་ཕུལ་བ་དགེ་ལེགས་མཆོག་ཏུ་གྱུར་ཅིག སྟག་ཚང་བ་བླ་མ་ཁྱུང་པོ་ལ་གནང་བའོ།། །། ༄༅། བདེ་བ་ཅན་པ་རྣམས་ལ་གནང་བ། ཨོཾ་སྭསྟི་སིདྡྷཾ། ལུང་དང་རིགས་པའི་སྒྲ་དབྱངས་རྒྱུན་མི་འཆད་པར་སྒྲོག་པའི་དགའ་སྟོན། མཁས་པའི་སྐྱེ་བོ་དུ་མའི་ཡིད་རབ་ཏུ་དྭངས་ཞིང་། གདུལ་བྱའི་བློ་གྲོས་ཀྱི་རྣ་བའི་དབང་པོ་ཀུན་ནས་ཚིམ་པར་མཛད་པའི་ཆོས་གྲྭ་ཆེན་པོ་བདེ་བ་ཅན་ན་བཞུགས་པའི་བླ་མ་གདན་ས་པས་གཙོ་མཛད་པའི་ཡོངས་ཀྱི་དགེ་བའི་བཤེས་གཉེན་དགེ་འདུན་དང་བཅས་པའི་སྙན་དུ། སྐབས་དོན་ཉེ་བར་བརྡ་སྤྲོད་པ་ནི།
མདང་སང་གི་སྐབས་སུ་མཛེས་མི་མཛེས་ཅི་རིགས་བྱུང་བ་དེ་ཉིད་ཀྱི་ཐུགས་ངལ་བར་མི་འགྱུར་བར། བླ་མ་གདན་ས་པས་ཞལ་ཏ་བྱོན་པའི་ལུགས་བཞིན། རང་ཉིད་ཀྱིའང་གནས་སྐབས་དང་མཐར་ཐུག་གི་དོན་འགྲུབ་པར་བྱེད་པའི་ཆེད་དང་། དེ་ལས་བསྟན་པ་རིན་པོ་ཆེ་འཕེལ་བས། སེམས་ཅན་རྣམས་ལ་ཕན་པར་འགྱུར་བའི་དོན་དུ། ཁ་སིང་ནས་ཇི་ལྟར་གོ་གྱོན་པ་བཞིན་སྤྱིར་བསྟན་པའི་བྱ་བ་འཆད་ཉན། སྒོས་ད་ལོ་དབྱར་ཆོས་ཀྱི་ཐད་དུ། འཆད་ཉན་ལ་བརྩོན་པར་འགྱུར་བའི་བརྩོན་འགྲུས་རྣམ་པ་གསུམ་ལ་བརྩོན་པར་ཆེན་པོ་མཛད་པ་གལ་ཆེ། མདང་སང་མཛད་སྒོ་ཆེན་པོ་བྱུང་ཡོད་པར་གདའ་བའི་འབྲེལ་སོགས་ཀྱི་མཚོན་པར། ཇ་གཞུང་ལམ་སིག་ཅིག་དང་མཛེ་གཅིག་བདོག
སྣྲོན་གྱི་ཟླ་བའི་ཚེས་བཅུ་གཅིག་ལ་དགེ་བར་གྱུར་ཅིག དགེ་ལེགས་ཆུར་བྱུང་དཔག་ཡས་ཡོན་ཏན་འདབ་སྟོང་ལྡན། ། ཐུགས་རྗེའི་ལོ་འདབ་ཕྲིན་ལས་དུ་མའི་གྲིབ་བསིལ་ཅན། ། ས་གསུམ་བླ་མ་ཐུབ་དབང་སྔོན་མེད་ཆུ་སྐྱེས་ཕྲེང་། ། འགྲོ་བ་ཀུན་གྱི་གཙུག་ན་རྟག་པར་མཛེས་གྱུར་ཅིག། །། ༄༅། །ཕུན་ཚོགས་ཡོན་ཏན་ཀུན་གྱི་གཏེར། ། མཐའ་ཡས་དྲི་མ་འཁྲུད་པའི་ཆུ། ། ཕན་བདེའི་སྣང་བ་བསྐྱེད་པའི་སྒྲོན། ། བླ་མེད་བླ་མ་རྒྱལ་གྱུར་ཅིག ། ཚུལ་ཁྲིམས་དག་པའི་དཀྱིལ་འཁོར་རྒྱས། །
ཡེ་ཤེས་སྣང་བ་ལམ་མེ་བ། ། གདུལ་བྱའི་བློ་མུན་རབ་སེལ་བའི། ། བཤེས་གཉེན་མཆོག་ལ་རིང་དུ་བསྙད། ། ཅེས་དམ་པ་དབོན་པོ་ལའོ། ། ཤུབྷཾ།། །། ༄༅། །སྐབས་འདིར། བསྟན་པའི་རྩ་ལག་དགེ་འདུན་འདུས་པ་རྒྱ་མཚོ་ལྟ་བུའི་དབུས་སུ། སྐབས་དོན་གྱི་བརྡ་སྤྲོད་ཆུ་ཀླུང་གི་སྒྲ་སྙན་དུ་གསོལ་བར་ཞུ་འཚལ། ཞུ་སྐབས་ན། ལོ་རྒྱུས་ཀྱི་དོན་ཉེ་བར་བསྡུས་པའི་དབང་དུ་བགྱིས་ན།
བཀྲ་ཤིས་ཤིང་བཀའ་དྲིན་མི་བརྗེད་པའི་དོན་དུ་སྐྱབས་ཀྱི་མཆོད་བརྗོད། མཆོད་ཡུལ་གྱི་ཆེ་བ་དབྱུང་བའི་དོན་དུ་ཚོགས་པའི་ཡོན་ཏན་ཅན་གྱི་ཉེ་བ་དང་འདུས་ཚུལ་གྱི་སྒོ་ནས་འབྲེལ་ཚོགས། བྱས་ཤེས་དང་དྲིན་གཟོའི་སླད་དུ་བཀའ་དྲིན་ཆེ་བའི་ལོ་རྒྱུས། དགོས་ཆེད་རྟོགས་པའི་དོན་དུ་སྐབས་ཀྱི་དོན་ཉེ་བར་མཚོན་པ་དང་ལྔས་སྙན་དུ་གསོལ་བ་ལས། སྐྱབས་ཀྱི་མཆོད་བརྗོད་ལའང་། མཆོག་དམན་གྱི་རིམ་པ། རྒྱུ་འབྲས་ཀྱི་རིམ་པ། བཤད་པའི་རིམ་པ། དགོས་པའི་རིམ་པ་ལ་སོགས་པ་མང་དུ་མཆིས་པ་ལས། མཆོག་དམན་ནི་རྒྱུ་འབྲས་ཀྱི་རིམ་པས་གསོལ་ན།
ཐུབ་བསྟན་ཉིན་མོར་མཛད་པའི་རྟ་བདུན་བདག་པོ། ། ཐུགས་རྗེའི་ཆུ་ཀླུང་འགྱེད་པའི་ཡིད་བཞིན་རྒྱ་མཚོ། ། ལེགས་བཤད་སྒྲ་སྙན་སྒྲོག་པའི་དྲི་ཟའི་གླུ་དབྱངས། ། ཕན་བདེའི་ཆར་རྒྱུན་འབེབས་པའི་ཆུ་འཛིན་དབང་པོ། ། གདུལ་བྱའི་དགོས་འདོད་འབྱུང་བའི་དབང་གི་རྒྱལ་པོ། ། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་། རང་བཞིན་དག་པའི་མཁའ་དབྱིངས་བློ་བུར་དྲི་མའི་སྤྲིན་བྲལ་ཡངས་པ། དེ་ཉིད་ཐུགས་སུ་ཆུད་པའི་ཡེ་ཤེས་ཇི་ལྟ་ཇི་སྙེད་མཁྱེན་པའི་རྟོགས་པ་སྟེ། དེ་དག་ཟུང་འཇུག་སྤངས་རྟོགས་ཆོས་སྐུ། ། ཆོས་སྐུའི་བདག་རྐྱེན་མཆོག་གིས་ལེགས་བསྐྲུན། །
སར་གནས་འགྲོ་བ་མཚན་དཔེ་འབར་བས། ། ཐེག་ཆེན་ཆོས་སྒྲོགས་ལོངས་སྤྱོད་རྫོགས་སྐུ། ། ལོངས་སྤྱོད་རྫོགས་སྐུ་གང་གི་མཐུ་ལས། ། ཐུན་མོང་མཆོག་གི་གདུལ་བྱ་རྣམས་ལ། ། རང་རང་བསམ་བཞིན་ལེགས་པར་སྤྲུལ་བས། ། མཁའ་དང་འགྲོ་བ་ཇི་སྲིད་གནས་པར། ། ཕན་དང་བདེ་མཛད་སྤྲུལ་པའི་སྐུ་སྟེ། ། སྐུ་གསུམ་ཟུང་འཇུག་འབྲེལ་བའི་སངས་རྒྱས། ། འཕགས་པའི་ཤེས་རབ་དག་པའི་མེ་ཡིས། ། ལས་ཉོན་ཚང་ཚིང་བསྲེགས་པའི་རྟོགས་པ། །
སོ་སོ་རང་གིས་རིག་པའི་ཡེ་ཤེས། ། ཡན་ལག་བརྒྱད་དང་བཅས་པའི་སྒྲུབ་པ། ། དེ་དག་སྟོན་བྱེད་ལུང་གི་ཆོས་ཏེ། ། ལུང་རྟོགས་བསྒྲུབ་པའི་བདག་ཉིད་དམ་ཆོས། ། ནང་གི་གཟིགས་པ་དག་པའི་རྒྱལ་སྲས། ། མྱང་འདས་ཞི་བའི་གྲོང་གཤེགས་ཉན་ཐོས། ། བྱིས་པའི་ས་ལས་འདས་པའི་དགེ་འདུན། ། དེ་ལྟར་སྐྱབས་གནས་དཀོན་མཆོག་རིན་པོ་ཆེ་རྣམ་པ་གསུམ། ལྷར་བཅས་འགྲོ་བའི་གཙུག་གིས་ཀུན་གྱི་ཐོད་བཞིན་གུས་པས་བསྟེན་པའི་སྐྱབས་གནས་དམ་པར་བཞུགས་པ་ལགས། སྐྱབས་གསུམ་དེ་དག་གི་ཕྲིན་ལས་ཉེ་བར་སྒྲུབ་བྱེད་རྟེན་གསུམ་མཆོད་པའི་སྤྲིན་དང་བཅས་པ།
དུས་གསུམ་རྒྱལ་བའི་ཞིང་མཆོག་རྡུལ་གཅིག་གི་སྟེང་ན་རྡུལ་སྙེད་ཀྱི་གྲངས་དང་མཉམ་པ་བཞུགས་པ་བསམ་ལས་འདས་པ། ཁྱད་པར་རྗེ་བཙུན་འཇམ་པའི་དབྱངས་ཀྱི་རྣམ་འཕྲུལ། ཆོས་རྒྱལ་ཆེན་པོའི་དགོངས་པའི་དཔལ་ལས་འཁྲུངས་ཤིང་། བོད་འབངས་ཡོངས་ཀྱི་སྨོན་ལམ་དག་པའི་དཔལ་ལས་བསྐྲུན་པའི། རྒྱལ་བ་རྣམས་ཀྱི་རྣམ་པར་འཕྲུལ་བ། ལོ་པཎ་སྐྱེས་མཆོག་དམ་པ་རྣམས་ཀྱིས་བྱིན་གྱིས་བརླབས་པ། བཀོད་པ་དང་བཟོ་གནས་ཀྱི་སྒོ་ནས་བརྒྱ་བྱིན་ལྷའི་དབང་པོའི་བཞུགས་གནས་དང་ཚུལ་མཚུངས་པ་ལྟ་བུར་གྱུར་པའི་གཙུག་ལག་ཁང་ཆེན་པོ་རྣམས་ན་ཡང་། ཐུབ་པའི་དབང་པོ་ཉིད་ཀྱི་ཐུགས་རྗེ་དང་བྱིན་རླབས་ལས་ཉེ་བར་བསྐྲུན་ཞིང་། འགྲོ་ལ་རབ་ཏུ་དང་བའི་དཔལ་བསྐྱེད་པ། ཐུབ་དབང་ཉིད་དང་ཚུལ་མཚུངས་པ་ལྟ་བུར་གྱུར་པས།
ངོ་མཚར་བའི་རྣམ་པར་འཕྲུལ་པ་ཀུན་གྱིས་བལྟ་བས་ཆོག་མི་ཤེས་པའི་ཡོན་ཏན་དང་། གདུལ་བྱའི་རྒྱུད་ལ་སྒྲིབ་པ་སྦྱོང་ཞིང་། ཕུན་སུམ་ཚོགས་པའི་དཔལ་བསྐྱེད་པའི་བྱིན་རླབས་ཀྱིས་མཐུ་བསམ་གྱིས་མི་ཁྱབ་པ་མངའ་བའི། ཇོ་བོ་བྱང་ཆུབ་ཆེན་པོས་ཐོག་མཛད་པའི་སྐུ་གསུང་ཐུགས་ཀྱི་རྟེན་མཆོག་རྣམས་ཀྱི་དྲུང་ན། དད་ཅན་རྣམས་ཀྱི་བསམ་སྦྱོར་རྣམ་པར་དག་པ་དང་། རྣལ་འབྱོར་པ་རྣམས་ཀྱི་ཏིང་ངེ་འཛིན་གྱི་མཐུ་དང་། བདག་པོས་ཡོངས་སུ་མ་བཟུང་བའི་མཆོད་པའི་ཚོགས། ཀུན་ཏུ་བཟང་པོའི་མཆོད་སྤྲིན་ལྟ་བུའི་ཚོགས་ཀྱིས་ཉེ་བར་མཆོད་པ་དང་བཅས་པ་གཞན་ལས་ཁྱད་པར་དུ་འཕགས་པར་བཞུགས་ཤིང་། དེ་ཉིད་ཀྱི་བཀའ་འབངས་སམ་འཁོར་ན། མཐུ་སྟོབས་ཀྱིས་བརྒྱ་བྱིན་གྱི་དཔལ་ཡང་ཟིལ་གྱིས་གནོན་པར་ནུས་པ།
རྫུ་འཕྲུལ་གྱིས་སྣ་ཚོགས་ཅིར་ཡང་སྤྲུལ་པས་རིག་སྔགས་འཆང་རྣམས་ཀྱི་གཙུག་གི་ནོར་བུ་སློབ་དཔོན་ཆེན་པོ་པདྨ་འབྱུང་གནས་ཀྱི་བཀའ་དང་དམ་ལས་མི་འདའ་བར། གཙུག་ལག་ཁང་ཆེན་པོ་ཆོས་བཞིན་དུ་སྐྱོང་ཞིང་། ནག་པོའི་ཕྱོགས་རྣམས་ཐམས་ཅད་ལ་མཁས་པས་ཚར་གཅོད་ལ། བསྟན་པ་དང་བསྟན་པ་འཛིན་པ་རྣམས་སྤྱན་གྱི་འབྲས་བུ་ལྟར་གཅེས་པར་མཛད་པའི་སྒོ་ནས་རྒྱལ་བའི་ཕྲིན་ལས་རྗེས་སུ་སྐྱོང་བའི་ཆོས་སྐྱོང་སྲུང་མ་དང་བཅས་པ་གཞན་ལས་ཆེས་ཁྱད་པར་དུ་འཕགས་པར་བཞུགས་པ་ལགས། དེ་དག་གི་ཆབ་འོག་ཏུ་མཆོད་ཡུལ་དུ་སྤྱན་དྲངས་པ་རྣམས་ཀྱི་ཆེ་བའི་ཡོན་ཏན་ཕྱོགས་ཙམ་ཉེ་བར་མཚོན་པ། མཆོག་དང་ཐུན་མོང་གི་ཡོན་ཏན། གཙོ་བོ་དང་ཕལ་བའི་ཡོན་ཏན། སློབ་དཔོན་དང་སློབ་མའི་གོ་རིམ་གྱིས་ཡོན་ཏན་གྱིས་སྙན་དུ་གསོལ། སྐྱབས་གསུམ་དེ་དག་དང་མཛད་པའི་ཕྲིན་ལས་ལ་ཐ་དད་མི་མངའ་བའི་བདག་ཉིད་བསྟན་པ་རིན་པོ་ཆེའི་མངའ་བདག བསླབ་གསུམ་རྣམ་པར་དག་པའི་རྐང་འཐུང་།
མཁྱེན་པ་རྣམ་པར་དག་པའི་ཡལ་འདབ་ཕྱོགས་བཅུར་རྒྱས་ཤིང་། འཆད་རྩོད་རྩོམ་པའི་འབྲས་བུ་ཕུན་ཚོགས་ཀྱིས་སྤུང་ལ། རྣམ་པར་དག་པའི་ཕྲིན་ལས་ཀྱི་གྲིབ་བསིལ་གྱིས། གདུལ་བྱའི་ལས་ཉོན་གྱི་ཚ་གདུང་བསིལ་ཞིང་། རྣམ་གྲོལ་གྱི་འདོད་དགུའི་དཔལ་གྱིས་གདུལ་བྱའི་རེ་འདོད་བསྐོང་བར་མཛད་པ། ཆོས་ཀྱི་རྗེ་རིན་པོ་ཆེའི་དྲུང་ནས། དགེ་འདུན་འདུས་པ་རྒྱ་མཚོའི་དབུས། གདན་གྱི་ཐོག་མར་བཞུགས་ཤིང་། དེ་ཉིད་ཀྱི་བཀའ་འཁོར་ན། རྣམ་པར་དག་པའི་ཚོགས་གཉིས་དང་།
ཕུན་སུམ་ཚོགས་པའི་རིགས་མཆོག་གི་རྒྱ་མཚོ་ཆེན་པོའི་དཔལ་ལས་འཁྲུངས་ཤིང་། དྲི་མ་མེད་པའི་ཚུལ་ཁྲིམས་ཀྱི་དབྱིབས་རབ་ཏུ་མཛེས་ལ། མངོན་པར་རྟོགས་པའི་ཡོན་ཏན་གྱི་ཁ་དོག་གིས་རྣམ་པར་བཀྲ་ཞིང་རྒྱ་ཆེན་མཁྱེན་པའི་གཟི་འོད་ཕྱོགས་བཅུར་རྒྱས་པས་གདུལ་བྱའི་མ་རིག་པའི་མུན་པ་དྲུངས་ནས་འབྱིན་ཞིང་། ཕན་བདེའི་ཕྲིན་ལས་ཀྱི་དཔལ་ཕུན་སུམ་ཚོགས་པས་གདུལ་བྱའི་རེ་འདོད་ཡིད་བཞིན་བསྐོང་བར་མཛད་པའི་ཡིད་བཞིན་གྱི་ནོར་བུ། བླ་མ་རིན་པོ་ཆེ་པ། ཞལ་རྣམ་པའི་དྲུང་ནས་ཐོག་མཛད། རབ་ཏུ་ཡངས་པའི་བློ་གྲོས་ཀྱི་ནམ་མཁར། མང་དུ་གསན་པའི་སྤྲིན་ཚོགས་སྟུག་པོ་དཀྲིགས་ཏེ། ལུང་དང་རིགས་པའི་འབྲུག་སྒྲ་ཟབ་མོ་བསྒྲགས་པས། འགྲོ་བ་མ་རིག་པའི་གཉིད་ལས་སློང་ཞིང་།
ལེགས་པར་བཤད་པའི་ཆར་གྱིས་གདུལ་བྱའི་ཕྱོགས་ཀུན་ཏུ་ཁྱབ་པས། བདེ་ལེགས་ཀྱི་འཛིན་མའི་ཁྱོན་ཀུན་ཏུ་བསྟན་པའི་ལོ་ཐོག་ཀུན་ཏུ་རྒྱས་པས། གནས་སྐབས་དང་མཐར་ཐུག་གི་འབྲས་བུ་ཕུན་ཚོགས་བསྐྲུན་པར་མཛད་པའི་ཆུ་འཛིན་དབང་པོ། མཁན་སློབ་ཡོངས་ཀྱི་དགེ་བའི་བཤེས་གཉེན་དམ་པ་རྣམས་ཀྱིས་གྲལ་གྱི་ཐོག་དྲངས། དལ་འབྱོར་གྱི་ཆུ་གཏེར་ཆེན་པོར། ཚུལ་ཁྲིམས་དག་པའི་གྲུ་བོ་ཆེ་བཅས་ཏེ་ངེས་པར་འབྱུང་བའི་རླུང་ཤུགས་ཀྱིས་བསྐྱོད་ནས། འདུལ་བ་རྒྱ་མཚོའི་དབུས་ནས་ལེགས་བཤད་ནོར་བུའི་ཚོགས་བླངས་ཏེ། ཐར་པ་དོན་གཉེར་གྱི་གདུལ་བྱ་ལ་རྣམ་གྲོལ་གྱི་འདོད་དགུ་སྩོལ་བར་མཛད་པ། འདུལ་བའི་སྡེ་སྣོད་འཛིན་པའི་དགེ་འདུན། རབ་ཡངས་ཤེས་བྱའི་དྲི་མེད་ནམ་མཁར།
ཇི་སྙེད་མཁྱེན་པའི་དཀྱིལ་འཁོར་རབ་ཏུ་རྒྱས་ཤིང་། ཁྱད་པར་སྣ་ཚོགས་ཡང་ཡང་སྟོན་པའི་འོད་སྟོང་ཕྲོ་བས། མཁས་གཞན་རྒྱུ་སྐར་ཟིལ་གྱིས་མནན་ཏེ། མྱང་འདས་བདེ་བའི་གླིང་བཞིར་མངོན་པར་ཕྱོགས་པ། མངོན་པའི་སྡེ་སྣོད་འཛིན་པའི་དགེ་འདུན། ཟབ་རྒྱས་མདོ་སྡེའི་གསུང་རབ། རིགས་ཅན་ཀུན་གྱི་ལམ་མཆོག་སྟོན་བྱེད། བརྩོན་པས་དུས་རིང་སྦྱངས་པའི་ཐུགས་ཅན། དྲང་ངེས་རྣམ་པར་འབྱེད་པའི་བློ་དང་ལྡན་པས། རྒྱལ་བའི་དགོངས་པ་གསལ་བྱེད་མཆོག་ཏུ་གྱུར་པའི་མདོ་སྡེའི་སྡེ་སྣོད་འཛིན་པའི་དགེ་འདུན།
མཆོག་གི་རྒྱལ་བའི་གྲོང་ཁྱེར་ཆེན་པོར། འབད་མེད་མྱུར་བར་འཇུག་པའི་ཐེམ་སྐས། སྤང་དཀའ་བའི་དྲི་མ་མྱུར་འཁྲུད་ཆུ་རྒྱུན། འབད་མེད་བདེ་ཆེན་བགྲོད་པའི་ཐེག་པ། བསྐྱེད་རྫོགས་ཟུང་འཇུག་སྟོན་པའི་གསང་ལམ། ཐེག་མཆོག་བདེ་བླག་གཤེགས་པའི་བརྩོན་ལྡན། རིགས་འཛིན་སྔགས་ཀྱི་དགེ་འདུན་ཏེ། སྡེ་སྣོད་ཀྱི་ཕྱེ་བའི་དགེ་འདུན་རྣམ་པ་བཞིའམ། སྲིད་ལས་ངེས་པར་འབྱུང་བའི་ཐུགས་ཅན། ཞི་བདེའི་ལམ་ནས་གཤེགས་པའི་འགྲོན་པོ།
རང་བདེ་དོན་དུ་གཉེར་བའི་འདུན་པས། མྱང་འདས་འབྲོག་དགོན་མཐར་སོན་ཉན་ཐོས་ཀྱི་དགེ་འདུན། ཀུན་ལ་ཕན་པར་བཞེད་པའི་ཐུགས་ཀྱིས། ། སྲིད་པར་ཀུན་ཏུ་གནས་པའི་བརྩེ་ལྡན། ། རྒྱལ་བའི་ལམ་ཆེན་གཤེགས་པའི་སེམས་དཔའ། ། ཐབས་དམན་གྱིས་གནོན་པའི་མཁྱེན་ལྡན། ། སྣ་ཚོགས་ཐབས་ལ་མཁས་པའི་དེད་དཔོན། བྱང་ཆུབ་སེམས་དཔའི་དགེ་འདུན་ཏེ། ། ཐེག་པའི་སྒོ་ནས་ཕྱེ་བའི་དགེ་འདུན་སྡེ་གཉིས་སམ། ཐར་པའི་ལམ་ནས་གཤེགས་པའི་བཤེས་གཉེན།
རིགས་ཅན་གསུམ་གྱི་ལམ་སྟོན་སྒྲོན་མ། ། གསུང་རབ་སྣ་ཚོགས་བཞེད་དོན་སྒྲུབ་བརྩོན། ། གདུལ་བྱ་སྣ་ཚོགས་འདུལ་བའི་ཚུལ་ལྡན། ། ཐུན་མོང་ཐེག་པའི་ཡོན་ཏན་གྱིས་མཛེས་པ་ཐེག་པ་ཐུན་མོང་གི་དགེ་འདུན། ཕྱི་རོལ་སྤྲོས་པའི་བྱ་བ་སྤངས་ཏེ། ། གསང་བ་ནང་གི་ཐབས་ལ་བརྩོན་པས། ། བདེ་སྟོང་ཟུང་འཇུག་ལམ་ནས་གཤེགས་པ། ། མཐར་ཐུག་མྱུར་དུ་བགྲོད་པའི་སྐལ་ལྡན། གདུལ་བྱ་དབང་རྣོན་མཆོག་གི་རིགས་ཅན། ། ཐུན་མོང་མ་ཡིན་པའི་དགེ་འདུན་ཏེ།
ཕྱི་ནང་གི་སྒོ་ནས་ཕྱེ་བའི་དགེ་འདུན་རྣམ་གཉིས་ཀྱིས་གྲལ་གྱི་བཞི་ལེགས་པར་བཟུང་བས། བླ་སྒོ་དང་པོ་དགེ་འདུན་སྡེ་གཉིས་གཞན་ལས་ཁྱད་པར་དུ་འཕགས་པར་བཞུགས་པ་ལགས། དེའི་རྗེས་ནས་མི་དབང་གསུང་གི་གངས་རིར་གནས་ཤིང་། དལ་འབྱོར་རྣམ་པར་དག་པའི་རི་དྭགས་དབང་པོ། ཁྲིམས་གཉིས་ལེགས་པར་སྐྱོང་བའི་རལ་པས་བརྗིད་པ། མཐོ་རིས་ཡོན་ཏན་བདུན་གྱིས་མཆེ་སྡེར་རྒྱས་ཤིང་། རང་སྡེ་བདེ་ལ་འགོད་པའི་ང་རོ་རྒྱས་པས། འགྲན་ཟླའི་རི་དྭགས་ཟིལ་གྱིས་གནོན་པའི། མི་དབང་བཀའ་དང་བསོད་ནམས་ཀྱིས་འཁོར་ལོས་སྒྱུར་བའི་ནང་བློན་རིན་ཆེན་རྣམས་ཀྱིས་གཙོ་མཛད། ཐབས་ཤེས་ཟུང་དུ་འབྲེལ་བའི་གླང་པོ།
རང་སྡེ་ཆོས་བཞིན་སྐྱོང་བའི་ཁུར་གྱིས་བརྗིད་ལ། མཐུ་དང་བསོད་ནམས་ཀྱི་ཡན་ལག་བདུན་མཉམ་པར་གནས་པའི་མིང་ཆེ་བ་རྣམས་ཀྱིས་གྲལ་གྱི་གུང་མནན་པས། བླ་སྒོ་བར་པ་རྗེས་བདག་རྒྱལ་པོའི་ཞལ་སྐྱིན་རྣམས་ཀྱང་ཕུན་སུམ་ཚོགས་པར་བཞུགས་པ་ལགས། དེ་དག་གི་ཆབ་འོག་ནས། སྐྱེས་ཐོབ་བློ་གྲོས་མཆོག་གི་གཟུགས་མཛེས་པ་འབད་པས་རིང་དུ་སྦྱངས་པའི་རྒྱན་ལྡན། བསམས་བཞིན་འདོད་དགུར་བསྒྱུར་བའི་རྩལ་མངའ། ངོ་མཚར་བསམ་ཡས་སྤྲུལ་པའི་འཕྲུལ་ཅན། ཕུན་ཚོགས་གནས་སུ་ཕྱིན་པའི་བཞོན་པ། སྣ་ཚོགས་བཟོ་གནས་སྦྱངས་པའི་རིག་ཤེས་མཁས་རྣམས་དང་། ཕན་འདོད་བརྩེ་བའི་ཐག་གྲུ་ཡངས་ཤིང་།
དེས་ཤིང་འཛངས་པའི་རླན་གྱིས་དུལ་ལ། ཡན་ལག་བརྒྱད་ལ་མཁས་པའི་མྱུ་གུས། འགྲོ་བའི་ནད་སེལ་འབྲས་བུ་འབྱིན་མཛད། འགྲོ་བ་ཀུན་གྱི་ཉེར་འཚོའི་གཞིར་གྱུར། གསོ་རིགས་གནས་ལ་དབང་འབྱོར་སྨན་པ་བླ་མེད་རྣམས་ཏེ། ཕྱིའི་རིག་པའི་གནས་ཟུང་ལ་མཁས་པའི་དཔོན་ཡོན་ཏན་མཁན་རྣམས་ཀྱིས་གྲལ་གྱི་ཟུར་ནས་མཛེས་པར་བརྒྱད། དད་གུས་གཤིན་པའི་ཞིང་ལས་འཁྲུངས་ཤིང་། བསམས་བཞིན་སྒྲུབ་པའི་དཔག་བསམ་རྐང་འཐུང་། འབགས་རྩོག་ཉེས་པའི་ཚ་གདུང་སྐྱོབ་བྱེད། གཙང་ཞིང་དག་པའི་ཡལ་འདབ་རྒྱས་ལ།
ཡིད་དུ་འོང་བའི་འབྲུའི་བཅུད་ཀྱིས། གུས་བྱའི་མཆོད་གནས་དགྱེས་པ་བསྐྱེད་པའི་བྱ་བ་བྱེད་པ་རྣམས་ཀྱིས་གྲལ་གྱི་མཐའ་བརྟེན་ཏེ། རྗེའུ་རིགས་བཀུར་བའི་གནས་དང་། བཀའ་བཞིན་བྱ་བ་སྒྲུབ་པས་བླ་སྒོ་ཐ་མ་བློན་པོའི་ཞལ་སྐྱིན་རྣམས་ཀྱང་ཕུན་སུམ་ཚོགས་པར་བཞུགས་པ་ལགས། དེ་ལྟར་བཞུགས་པ་རྣམས་ཀྱི་ཉེ་བ་དང་། འདུས་ཚུལ་གྱི་སྒོ་ནས་འབྲེལ་ཚོགས་ཀྱི་དབང་དུ་བགྱིས་པའི་འབྲེལ་པ་ལ། ལས་དང་སྨོན་ལམ། རྟེན་དང་བརྟེན་པའི། ཚོགས་དང་ཚོགས་པ་ཅན། ཆོས་དང་དམ་ཚིག་གི་འབྲེལ་པའི་སྒོ་ནས་སྙན་དུ་གསོལ་ན།
འདི་ལྟར་བཞུགས་པ་ཐམས་ཅད་སྐུ་ཚེ་སྔ་མར་རྣམ་པར་དག་པའི་དགེ་བ་དང་། དྲི་མ་མེད་པའི་སྨོན་ལམ་རིགས་མཐུན་ཕྱོགས་གཅིག་ཏུ་བཏབ་པ་ལ་བརྟེན་ནས་སྐུ་ཚེ་འདིར་གནས་མཆོག་བསྟན་པ་རྒྱས་པའི་ས་ཁད་ཉེ་བར། དཔོན་སློབ། ཉེ་དུ། འགྲོགས་བཤེས། གནས་ཡུལ་འདྲ་བར་འཁྲུངས་པས་སྐྱེས་ཐོབ་ཀྱི་འབྲེལ་པ་ཟབ་ཅིང་། རྟེན་ས་གཞིའི་ཕྱོགས་གཅིག་ན་བརྟེན་པས་རྟེན་དང་བརྟེན་པའི་འབྲེལ་བ། ཚོགས་པ་གཅིག་ཏུ་འདུས་པའི་སྒོ་ནས་ཚོགས་པ་དང་ཚོགས་པ་ཅན། མཆོད་བྱ་མཆོད་བྱེད་དུ་གྱུར་པའི་སྒོ་ནས་ཡོན་དང་མཆོད་གནས། ཆོས་བསྟན་བྱ་དང་སྟོན་པ་པོར་གྱུར་པའི་སྒོ་ནས་ཆོས་ཀྱི་འབྲེལ་པ།
དམ་བཅའ་དང་བཅས་ཡུལ་གཅིག་པའི་སྒོ་ནས་དམ་ཚིག་གི་འབྲེལ་པ་ཟབ་པར་བཞུགས་པའི་ནང་ནས། སྐབས་འདིར་ལས་དང་སྨོན་ལམ་གྱིས་གཞི་བཟུང་། ཆོས་དང་དམ་ཚིག་གཙོ་བོར་བྱས་ནས་ཡོན་དང་མཆོད་གནས་སུ་གྱུར་པས་འབྲེལ་པའི་སྒོ་ནས་མཆོག་ཏུ་གྱུར་པར་བཞུགས་པ་ལགས། ཚོགས་ལུགས་ལ། མ་དག་འཁོར་བ། དག་པ་རྣམ་བྱང་། བདེ་སྡུག་གི་ལོངས་སྤྱོད། ཆོས་འཇིག་རྟེན་གྱི་བྱ་བ། ངན་འགྲོ་དང་བདེ་འགྲོའི་འགྲོ་བར་ཚོགས་ཚུལ་ལ་སོགས་པ་མང་དུ་མཆིས་པ་ལས། ཚོགས་པ་རྣམས་ཀྱང་ཡང་རབ།
གནས་ཁྱད་པར་ཅན་དྲི་མེད་བསྟན་པའི་འབྱུང་གནས་ལྷ་མིའི་གཙུག་ལག་ཁང་གི་དབུས་སུ། རྨད་བྱུང་བསོད་ནམས་སྤེལ་བའི་ཐབས་མཆོག རྒྱ་ཆེན་ཆོས་འཁོར་བསྐོར་བའི་བྱ་བ་ལ་ཚོགས་པས་ཚོགས་ལུགས་མཆོག་ཏུ་གྱུར་པར་གདའ་ལགས། དེ་ལྟར་ཚོགས་པའི་དབུས་སུ་བྱས་ཤེས་དྲིན་གཟོ་བསྐྱེད་པའི་སླད་དུ་བཀའ་དྲིན་ཆེ་བའི་ལོར་རྒྱུས་ཟུར་ཙམ་བསྙད་ན། གཞི་སྐྱེ་བོ་མི་ཆོས་ཀྱི་ལོ་རྒྱུས་དང་། རྒྱན་དམ་པ་ཆོས་འབྱུང་གི་ལོ་རྒྱུས་དང་གཉིས་སུ་གླེང་བར་གདའ་བ་ལས། གཞི་སྐྱེ་བོ་མི་ཆོས་ཀྱི་ལོ་རྒྱུས་ལ། སྣོད་བཅུད་འཇིག་ཆགས་སོ། རྗེའི་གདུང་རབས། འབངས་ཀྱི་མི་རབས།
བྱས་པ་ལག་རིགས་ཀྱི་སྒོ་ནས་གླེང་བར་གདའ་ལ། སྣོད་ཀྱི་འཇིག་རྟེན་ལ། རྟེན་འབྱུང་བཞིའི་དཀྱིལ་འཁོར་ཆགས་ཚུལ། བརྟེན་པ་ཁམས་གསུམ་པའི་ཆགས་ཚུལ། ཁམས་གསུམ་ལ། སྤྱིར་སྟོང་གསུམ་གྱི་འཇིག་རྟེན་ཆགས་ཚུལ། ཁྱད་པར་གླིང་བཞི་རི་རབ་ཀྱི་ཆགས་ཚུལ། དགོས་འཛམ་བུ་གླིང་པའི་ཆགས་ཚུལ། བྱེ་བྲག་ཡུལ་ཆེན་པོ་བཅུ་དྲུག་གི་ཆགས་ཚུལ། ཁྱད་པར་མངའ་རིས་བོད་ཀྱི་ཆགས་ཚུལ།
ནང་གསེས་དབུར་གཡོར་གཉིས་ཀྱི་ཆགས་ཚུལ། ཡང་བསྒོས་གཡོར་པོ་ཡུལ་བཞིའི་ཆགས་ཚུལ། ཉེ་བ་དཔལ་གྱི་བསམ་ཡས་བཞེངས་པའི་ཚུལ་གྱི་སྒོ་ནས་གླེང་བར་རིགས་པར་གདའ་ཞིང་། རྗེའི་གདུང་རབས་ལ། རྒྱལ་པོ་ལ་སྔ་བ་མང་པོས་བཀུར་བའི་གདུང་རབས། རྒྱ་གར་གྱི་ཆོས་རྒྱལ་སོ་སོའི་བྱུང་ཚུལ་ཁྱད་པར་བོད་ཀྱི་རྒྱལ་རབས། འབངས་ཀྱི་མི་རབས་ལ། རྒྱལ་རབས་སོ་སོའི་ཞང་བློན། ཡུལ་སོ་སོའི་མི་རབས། ཡུལ་གྱིས་བཅད་ལ།
སྤྱི་སྒོས་སོ་སོའི་ཡུལ་གྱི་དབྱེ་བ་དང་གྱེས་མདོ། བྱས་པ་ལ་རིས་ལ། རང་རང་གི་ཆེ་བའི་ལག་རྗེས་སྣ་ཚོགས་ཀྱི་སྒོ་ནས་གླེང་བར་གདའ་ནའང་། ཡབ་ཏུ་དགེ་ཞིང་ཡུམ་དུ་བཙུན་ལ། ཡུལ་ལ་དགེ་བཅུ་ཚང་ཞིང་གཉེན་འགྲོགས་འབངས་རྣམས་བསྐྱངས་ནས་དགྲ་དང་མི་མཐུན་ཕྱོགས་བཏུལ་བ། འདི་དང་ཕྱི་མའི་དགོས་པ་ཉེ་བར་བསྒྲུབ་པ་ལ་ཚང་ཞིང་། སྐབས་སུ་མ་བབ་པས་རྒྱས་པར་སྙན་དུ་མི་གསོལ། རྒྱན་དམ་པ་ཆོས་འབྱུང་གི་ལོ་རྒྱུས་ཀྱི་དབང་དུ་བགྱིས་ན། སྟོན་པ་སངས་རྒྱས་ཀྱི་བྱོན་ཚུལ། བསྟན་པ་དམ་ཆོས་ཀྱི་རྣམ་གཞག
འདྲེན་པ་བཤེས་གཉེན་གྱི་ཆེ་བ་ལ་སོགས་པ་མང་ཞིག་ནས་གླེང་བར་གདའ་ནའང་། བཀའ་དྲིན་ཆེ་བའི་ལོ་རྒྱུས་ཀྱི་དབང་དུ་བགྱིས་ན། སྤྱིར་ཁམས་གསུམ་པའི་སེམས་ཅན་ལ་དུས་གསུམ་གྱི་སངས་རྒྱས་བཀའ་དྲིན་ཆེ་ཞིང་། བསྐལ་པ་བཟང་པོ་འདི་ལ་སངས་རྒྱས་སྟོང་དང་ལྔའམ། སངས་རྒྱས་སྟོང་དང་སེམས་དཔའ་གཉིས། མི་མཇེད་ཀྱི་འཇིག་རྟེན་པ་ལ། སྟོན་པ་ཤཱཀྱའི་རྒྱལ་པོ། བཀའ་འཁོར་ལོ་རྣམ་པ་གསུམ་ལ། ཐུབ་པའི་རྒྱལ་ཚབ་འོད་སྲུང་ཆེན་པོས་གཙོ་མཛད་པའི་དགྲ་བཅོམ་པ་ཆེན་པོ་རྣམས་ཀྱིས། བསྡུ་བ་རིམ་པ་གསུམ་དུ་མཛད་དེ།
བཀའ་ལ་སྒྲོ་སྐུར་གྱི་དྲི་མ་དང་བྲལ་བར་མཛད་པས་བཀའ་དྲིན་ཆེ་ཞིང་། དེ་ལས་ཀྱང་འདུལ་བའི་སྡེ་སྣོད་ལ་ཉེ་བར་འཁོར། མདོ་སྡེའི་སྡེ་སྣོད་ལ་ཀུན་དགའ་བོ། མངོན་པའི་སྡེ་སྣོད་ལ་འོད་སྲུང་ཆེན་པོ། ཐེག་ཆེན་གྱི་སྡེ་སྣོད་རྣམས་ལ་རྒྱལ་ཚབ་ཆེན་པོ་བྱམས་པ་དང་། སྤྱན་རས་གཟིགས་དང་། ཕྱག་ན་རྡོ་རྗེ་ལ་སོགས་པའི་སེམས་དཔའ་ཆེན་པོ་རྣམས་དང་། མདོ་རྒྱུད་དུ་མར་ལུང་བསྟན་པའི་རྒྱལ་པོ་ཨིནྡྲ་བྷུ་ཏི་དང་། འཕགས་པ་ཀླུ་སྒྲུབ་རྣམས་བཀའ་དྲིན་ཆེ། བསྡུས་པའི་རྗེས་སུ་བཀའི་དགོངས་པ་འགྲེལ་པ་ལས།
བཀའ་སྤྱིའི་དགོངས་པ་གསལ་བར་བྱེད་པ་ལ། ཐུབ་པས་རང་བཞིན་མེད་པའི་ལྟ་བ་ཇི་བཞིན་གཟིགས་པར་ལུང་བསྟན་ཞིང་། མཐའ་བྲལ་དབུ་མའི་དེ་ཁོ་ན་ཉིད་གཏན་ལ་འབེབས་པ་ཀླུ་སྒྲུབ་ཡབ་སྲས། སེམས་ཙམ་གྱི་ལྟ་བ་གཙོ་བོར་སྟོན་ཞིང་། མདོ་སྡེ་སྣ་ཚོགས་འགྲེལ་པར་ལུང་བསྟན་ཐོབ་པ། མངོན་པའི་སྡེ་སྣོད་གཏན་ལ་འབེབས་པ་ཐོགས་མེད་སྐུ་མཆེད་རྒོལ་བ་ངན་པ་བཟློག་པར་ལུང་བསྟན་ཞིང་། གཏན་ཚིགས་རིགས་པའི་དེ་ཉིད་གསལ་བར་བྱེད་པ་ཕྱོགས་གླང་ཆོས་གྲགས། སྟོན་པའི་བསླབ་པ་གཅེས་སྤྲས་སུ་འཛིན་པའི་མཆོག འདུལ་བ་རྒྱ་མཚོའི་དེ་ཉིད་གསལ་བར་མཛད་པ་འོད་ལྡན་རྣམས་གཉིས་ཏེ། འཇིག་རྟེན་གྱི་རྒྱན་དྲུག་གམ་མཆོག་བརྒྱད་དུ་གྲགས་པ་དེ་རྣམས་བཀའ་དྲིན་ཆེ།
ཁྱད་པར་རྒྱུད་སྡེ་དུ་མའི་དགོངས་པ་གསལ་བར་མཛད་པ་ལ། སེམས་དཔའ་ཆེན་པོ་གསུམ་དང་གྲུབ་ཆེན་བརྒྱད། ཤཱཀྱ་བཤེས་གཉེན་དང་ཀུན་དགའ་སྙིང་པོ་ལ་སོགས་པ་རྣམས་དང་། མཁས་གྲུབ་དེ་རྣམས་ཀྱི་རྗེས་འབྲང་པཎྜྀ་ཏ་ཆེན་པོ་ཆོས་ཀྱི་སྤྱན་དང་ལྡན་པ་རྣམས་བཀའ་དྲིན་ཆེ། མངའ་རིས་བོད་ཀྱི་རྒྱལ་ཁམས་པ་ལ། ཐོག་མཐའ་བར་གསུམ་དུ་ཆོས་ཀྱི་སྒྲོན་མེ་གསལ་བར་མཛད་པས། རྒྱལ་མེས་དབོན་པ་རྣམ་པ་གསུམ་དང་། དེ་རྣམས་ཀྱི་བླའི་མཆོད་གནས་རྒྱ་གར་གྱི་མཁས་པ་ལི་བྱིན། མཁན་པོ་བོ་དྷི་སཏྭ། སྔགས་འཆང་པདྨ་འབྱུང་གནས།
སློབ་དཔོན་ཆེན་པོ་ཀ་མ་ལ་ཤཱི་ལ། ཤཱི་ལེནྡྲ་བོ་དྷི་ལ་སོགས་པའི་པཎྜི་ཏ་མཁས་པའི་དབང་པོ་རྣམས་དང་། འཐོན་མི་སམ་བྷོ་ཊ། སད་མི་མི་བདུན། ཀ་ལྕོག་ཞང་གསུམ་ལ་སོགས་པའི་ལོ་ཙཱ་བ་ཆོས་ཀྱི་སྤྱན་ལྡན་རྣམས་ཀྱིས་དམ་པའི་ཆོས་ཀྱི་བདུད་རྩིའི་ཆར་ཕྱོགས་ཀུན་ཏུ་ཕབ་སྟེ། བཀྲ་ཤིས་དང་བདེ་ལེགས་ཀྱིས་འཛམ་བུའི་གླིང་དུ་ཁྱབ་ཅིང་། རྗེ་འབངས་ཀུན་གྲོལ་མཆོག་གི་ལམ་དུ་འཁྲིད་པར་མཛད་པས་བཀའ་དྲིན་ཆེ། ཁྱད་པར་བསྟན་པའི་མཇུག་འདིར། ཐོག་མར་བཀའ་དྲིན་ཆེ་བ་བསྟན་པའི་མེ་རོ་ཆེས་ཆེར་རྒྱས་མཛད་བླ་ཆེན་མཁན་བརྒྱུད་རྣམས་དང་། གཞན་ཡང་འཕགས་མས་ལུང་བསྟན་ཐོབ་པའི་སྐྱེས་མཆོག
བསྟན་པ་ཉིན་མོར་མཛད་པའི་སྒྲོན་མ། ཇོ་བོ་ཆེན་པོ་དང་། ལོ་ཆེན་ཡབ་སྲས། བར་དུ་བཀའ་དྲིན་ཆེ་བ་རྒྱ་ཆེན་མཁྱེན་པ་མངའ་བའི་སྤྱན་ལྡན། རྣམ་དག་བསྟན་པ་སྤེལ་བའི་ཕྲིན་ལས་ཅན། རྔོག་ལོ་ཙཱ་བ་ཁུ་དབོན་དང་། ཐ་མར་བཀའ་དྲིན་ཆེ་བ། ཤེས་བྱ་གནས་ལྔ་རིག་པའི་པཎ་ཆེན། མཐའ་ཡས་པས་གདུལ་བྱ་འདུལ་བའི་ཕྲིན་ལས་ཅན་ཆོས་རྗེ་ཁུ་དབོན་ཏེ། བསྟན་པའི་མངའ་བདག་དམ་པ་དེ་རྣམས་རྒྱུ་མཚན་དུ་མའི་སྒོ་ནས་བཀའ་དྲིན་ཆེ་བ་ལགས་ཤིང་།
ཁྱད་པར་བཤད་དཀའ་དང་། སྒྲུབ་རྒྱུད་སོ་སོ་རང་རང་ལ་བརྒྱུད་པ་རིམ་པར་བྱོན་པའི་བཤེས་གཉེན་དམ་པ། བསྟན་པའི་གསལ་བྱེད། ཆོས་ཀྱི་མངའ་བདག་ཏུ་གྱུར་པ་རྣམས་བཀའ་དྲིན་ཆེ། སྒོས་སོ་སོ་རང་རང་ལ་དལ་འབྱོར་ཉེ་བར་བསྐྲུན་པའི་ཕམ། ཐར་པའི་གྲོང་དུ་འཇུག་པའི་མཁན་སློབ། ཟབ་མོའི་དེ་ཉིད་སྟོན་མཛད་བླ་མ་རྣམས་བཀའ་དྲིན་ཆེ། དེ་ལྟར་བརྩེ་བའི་ཐུགས་ཀྱིས་རྒྱ་ཆེན་བསོད་ནམས་སྤེལ་བའི་སླད་དུ་མཆོད་ཅིང་བཀུར་བའི་ཡུལ་དུ་བྱོན་པ་རྣམས་སྦྱིན་པའི་བདག་པོ་ལ་བཀའ་དྲིན་ཆེ་བ་ལགས། དགོས་ཆེད་རྟོགས་པའི་ཆེད་དུ་སྐབས་ཀྱི་དོན་ཉེ་བར་མཚོན་པའི་དབང་དུ་བགྱིས་ན། ཆོས་ཀྱི་རྗེའི་ཞལ་སྔ་ནས།
བདེ་བར་གཤེགས་པའི་བསྟན་པ་དང་། བསྟན་པ་འཛིན་པ་རྣམས་ལ་ཕུ་དུད་དུ་བྱ་བ་དང་། དད་པ་ཅན་གྱིས་ཕུལ་བའི་ཕྱག་རྫས་ཀྱི་དངོས་པོ་དོན་ཡོད་པར་བྱ་བའི་ཆེད་དུ། མདང་སང་གི་སྐབས་རྡོ་རྗེ་མཁའ་འགྲོ་དང་། རྒྱ་ནག་གི་རྩིས་པའི་རྩིས་ལས་བྱུང་བའི་ལོ་གསར་བ་ཤར་མ་ཐག་པ། ཟླ་བ་ཤར་བ། ཉི་མ་བྱང་དུ་བགྲོད་ཅིང་། དྲག་གཟའ་དང་ས་བདག་གི་ཉེས་པ་དང་བྲལ་ལ། ཕུར་བུ་དང་། པ་སངས་ཉི་མ་ལ་མ་ནུབ་པའི་དུས་ཁྱད་པར་ཅན་ལ་བབ་པའི་སྐབས་འདིར།
དབུས་ཕྱོགས་ཀྱི་སའི་ཆ་ལ་བཞུགས་པའི་བསྟན་པ་རིན་པོ་ཆེའི་རྩ་ལག ལུང་དང་མངོན་པར་རྟོགས་པའི་ཡོན་ཏན་ཟད་མི་ཤེས་པ་ལ་དབང་འབྱོར་པས། བསྟན་པའི་གསལ་བྱེད་དམ་པར་གྱུར་ཅིང་། འགྲོ་བ་རྣམས་ཀྱི་འདྲེན་པ་བླ་ན་མེད་པ། ལྷ་དང་མི་རྣམས་ཀྱི་བསོད་ནམས་སོགས་པའི་ཞིང་མཆོག བླ་མ་རིན་པོ་ཆེ་པ་ཞལ་རྣམ་པ་དང་། མཁན་སློབ་ཡང་དག་པའི་དགེ་བའི་བཤེས་གཉེན་དགེ་འདུན་དང་བཅས་པ་ཕལ་མོ་ཆེ། གཡོར་པོ་ཡུལ་བཞིའི་ས་ཡི་མཐིལ། དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་ཆེན་པོར་སྤྱན་དྲངས་ནས། ཉིན་ཞག་བཅུའི་བར་དུ་ཆོས་དང་མཐུན་པའི་ཞལ་ཟས་ཆ་ཕྲ་མོ་དང་།
སྨན་གྱི་བཏུང་བས་ཉེ་བར་མཆོད་ནས། བསྟན་པའི་བྱ་བ་རྒྱ་ཆེན་པོ་རྗེས་སུ་བསྒྲུབས་པའི་ཐད། གདུགས་དི་རིང་སྐབས་སུ། འདི་ལྟར་ཞལ་མངོན་དུ་གྱུར་པའི་བླ་མ་དང་དགེ་བའི་བཤེས་གཉེན་དགེ་འདུན་སྐྱེ་བོའི་ཚོགས་དང་བཅས་པ་ལ་དྲོའི་བསྙེན་ཅིང་བཀུར་བ་ཇ་དང་བཅས་པས་ཉེ་བར་མཆོད་ནས། ཡུལ་མཆོག་ཏུ་གྱུར་པ་རྣམས་ལ་འབུལ་བ་རྣམ་གཞག་ཆ་ཕྲ་མོ་སྤྱན་ལམ་ལ་བབ་ཙམ་དང་། གཞན་ཡང་གང་ལ་གང་འོས་ཀྱི་འབུལ་བ་ཆ་ཕྲ་མོ་དང་བཅས་པ་ཕྱག་ཏུ་ཕུལ་ནས། དགེ་འདུན་སོ་སོའི་ཕྱག་ཏུ་གསེར་ཞོ་རེ་ནོན་པའི་གྲལ་འགྱེད་ཀྱི་དངོས་པོ་དང་བཅས་པ་བསྒྲུབས་པ་འདི་ཉིད། ཕན་བདེའི་འབྱུང་གནས་སངས་རྒྱས་ཀྱི་བསྟན་པ་དར་ཞིང་རྒྱས་པར་བྱ་བ་དང་། གོང་མ་ཡོན་ཏན་མཆོད་ཆེན་པོས་གཙོ་མཛད་བསྟན་པ་འཛིན་པ་ཐམས་ཅད་སྐུ་ཁམས་བཟང་ཞིང་ཕྲིན་ལས་ཕྱོགས་བཅུར་རྒྱས་པར་བགྱི་བ་དང་། རྒྱལ་ཁམས་ཆེན་པོ་ཕྱོགས་ཀུན་ཏུ་དར་ཞིང་རྒྱས་ལ།
ཁྱད་པར་མངའ་རིས་བོད་ཀྱི་རྒྱལ་ཁམས་ཀུན་ཏུ་དམ་པའི་ཆོས་རྒྱས་ཤིང་མི་ཉམས་ལ་དགེ་ལེགས་སུ་བྱ་བ་དང་། རྗེ་བཙུན་གོང་མ་རྡོ་རྗེ་འཆང་དང་མི་གཉིས་པའི་མཁྱེན་བརྩེ་དང་། ཕྲིན་ལས་ཅན་རྣམས་ཀྱི་ཐུགས་དགོངས་ཡོངས་སུ་རྫོགས་ལ། ཁྱད་པར་བླ་མ་བདག་ཉིད་ཆེན་པོ་པ་དང་། བླ་མ་ཆེན་པོ་ཀུན་དགའ་བློ་གྲོས་པས་གཙོ་མཛད་པའི་བླ་མ་སྐུ་མཆེད་རྣམས་ཀྱིས་གཙོ་མཛད། དངོས་དང་བརྒྱུད་པའི་བླ་མ་དམ་པ་རྣམས་ཀྱི་བཀའ་དྲིན་བསབ་པ་དང་། དྲི་ཆེ་བ་མའི་རྒྱུད་ལ་བསོད་ནམས་དང་ཡེ་ཤེས་ཀྱི་ཚོགས་གཉིས་ཡོངས་སུ་རྫོགས་པར་བྱ་བའི་ཕྱིར་དང་། མ་འོངས་པ་ན་རྗེས་སུ་བསྒྲུབ་དགོས་པའི་བསོད་ནམས་ཀྱི་ཚོགས་བསག་པ་ཡང་སྔོན་དུ་འགྲོ་བའི་ཚུལ་གྱིས་རྗེས་སུ་བསྒྲུབ་པར་བྱ་བའི་ཕྱིར་དང་། ན་ནིང་གི་སྐབས་སུ་གདན་ས་ཆེན་པོས་གཙོ་མཛད་གཙང་ཕྱོགས་ཀྱི་ཆོས་སྡེ་རྣམས་ན་བཞུགས་པའི་བླ་མ་དང་ཡོངས་ཀྱི་དགེ་བའི་བཤེས་གཉེན་དགེ་འདུན་དང་བཅས་པ་རྣམས་ལ། ཆོས་དང་མཐུན་པའི་ཞལ་ཟས་ཀྱིས་བསྙེན་ཅིང་བཀུར་བ་ཞག་ལྔའི་བར་དུ་བསྒྲུབས་ནས།
ཡུལ་མཆོག་ཏུ་གྱུར་པ་རྣམས་ལ་འབུལ་བ་ཅུང་ཟད་དང་། དགེ་འདུན་ཁྲི་ཕྲག་བཞི་ལ་སོ་སོའི་ཕྱག་ཏུ་གསེར་ཞོ་རེའི་གྲལ་འགྱེད་དང་སྐྱེ་བོའི་ཚོགས་ཁྲི་ཕྲག་གསུམ་ལའང་བསྙེན་ཅིང་བཀུར་བ་ནས་ཁལ་རེའི་འགྱེད་དང་བཅས་པ་བསྒྲུབས་པའི་སྐུ་སྐལ་ལ་དམིགས་པའམ། མཁན་པོ་མཁས་མཆོག་ཞི་བའི་ལྷས། བདོག་པ་ཐམས་ཅད་འབྲས་བཅས་ཏེ། ། སྐྱེ་བོ་ཀུན་ལ་བཏང་སེམས་ཀྱིས། ། སྦྱིན་པའི་ཕ་རོལ་ཕྱིན་གསུངས་ཏེ། ། ཞེས་པའི་ཚུལ་དང་མཐུན་པར། ལག་ཏུ་བཟུང་བའི་དངོས་པོ་སྐུ་གསུང་ཐུགས་ཀྱིས་ཐོག་དྲངས། ཞྭ་ལྷམ་གྱིས་མཐའ་བརྟེན་པ་ཡན་ཆད་ཀྱི་བདོག་པའི་དངོས་པོ་ཅི་མཆིས་པ་ཐམས་ཅད་ལྷག་མ་མ་ལུས་པར་གཏོང་བའི་བྱ་བ་སྤོང་དག་ལ་དམིགས་ནས། དྲུང་ནས་ཞལ་ཏ་ཇི་ལྟར་མཛད་པ་བཞིན།
དགེ་སློང་པ་རྣམ་པས་ཕྱག་ལེན་ལ་ཐེབས་པར་བགྱིས་ནས་བསྒྲུབས་པར་གདའ་ལགས། སླད་མ་བདེ་བར་གཤེགས་པའི་བསྟན་པ་སྐྱེ་དགུ་ཀུན་གྱི་ཕན་བདེའི་སྒྲོན་མ་ཡུན་དུ་གནས་ཤིང་ཕྱོགས་བཅུར་རྒྱས་ལ་བསྟན་པ་དམ་པ་འཛིན་པའི་དགེ་བའི་བཤེས་གཉེན་དགེ་འདུན་རྣམས་ཀྱང་ཡར་ངོའི་ཟླ་བ་ལྟར་འཕེལ་ཞིང་། སྐྱེ་དགུའི་ཚོགས་ཆེན་པོའང་བདེ་སྐྱིད་ཀྱི་དཔལ་ལ་རྒྱུན་མི་འཆད་པར་ལོངས་སྤྱོད་པའི་སྒོ་ནས་དགེ་ཞིང་བཀྲ་ཤིས་པའི་བྱ་བ་འདི་ལྟ་བུ་ལ་ཡང་ཡང་འདུ་འཚོག་བགྱིད་པར་སྨོན་ཞིང་། སྨོན་པ་འགྲུབ་པར་བྱ་བའི་སླད་དུ། བླ་མ་དང་ཡང་དག་པའི་དགེ་བའི་བཤེས་གཉེན་དགེ་འདུན་རྣམས་ཀྱིས་གཏོར་མའི་བྱིན་རླབས། ཐེག་པ་ཆེན་པོའི་མདོ། བསྔོ་བ་སྨོན་ལམ་དང་བཅས་པ་བཀའ་གནང་བར་འཚལ་ཞིང་། འབུལ་བ་རྣམ་གཞག་ཆ་ཕྲ་མོ་བསྒྲུབས་པ་ཡི་གེའི་ངོས་ནས་བརྡ་སྤྲོད་པ་ལའང་གསན་པར་ཞུ།། བསམ་ཡས་སུ་ཆོས་འཁོར་མཛད་པའི་མོས་པ་མཛད་པའོ།། །། བཀྲ་ཤིས།
༄༅། །བླ་མ་དམ་པའི་ཞབས་ལ་ཕྱག་འཚལ་ལོ། ། གང་ཟག་མཆོག་ལ་བརྟེན་ནས་དགེ་བ་བསྒྲུབས་ནས་དེ་མི་ཟད་ཅིང་སྤེལ་བའི་ཕྱིར། བྱང་ཆུབ་ཏུ་བསྔོ་བའི་ཚུལ་ནི་ཚོགས་འཁོར་དང་། དཀྱིལ་འཁོར་སྒྲུབ་མཆོད་ལ་སོགས་པ་དང་འབྲེལ་བ་ཡིན་ནས་སྦྱིན་བདག་ཟུར་པ་ཡོད་ན། ཁྱེད་ཀྱི་བླ་མའམ། དགེ་བའི་བཤེས་གཉེན་གྱི་ཐུགས་དགོངས་རྫོགས་པའི་དོན་དུ་ཐུན་མོང་མ་ཡིན་པའི་ཐབས་ལ་བརྟེན་ནས་དགེ་བ་ཁྱད་པར་ཅན་བསྒྲུབས་པ་དེ་བྱང་ཆུབ་ཏུ་བསྔོ་བར་བགྱི་བས་མདུན་གྱི་ནམ་མཁར་དཀྱིལ་འཁོར་གྱི་འཁོར་ལོའི་གཙོ་བོ་དང་། བླ་མའམ། དགེ་བའི་བཤེས་གཉེན་དང་ཐ་མི་དད་པ་བརྒྱུད་པའི་བླ་མ་སངས་རྒྱས་བྱང་ཆུབ་སེམས་དཔའམ། མཁའ་འགྲོ་དང་ཆོས་སྐྱོང་གི་སྲུང་མ་ཐམས་ཅད་ཀྱང་བསྔོ་བའི་དཔང་པོར་བཞུགས་པའི་སྤྱན་སྔར། དགེ་བའི་རྩ་བ་འདིས་མཚོན་ནས་དུས་གསུམ་དང་འབྲེལ་བའི་དགེ་རྩ་ཐམས་ཅད་བླ་མ་དམ་པའམ།
དགེ་བའི་བཤེས་གཉེན་ལ་སེམས་ཅན་ཐམས་ཅད་ཀྱི་དོན་དུ་དབུལ་སྙམ་པ་དང་། ཆོས་ཐམས་ཅད་སྣང་ཡང་བདེན་པས་སྟོང་པ་ཐབས་ཤེས་དབྱེར་མེད་དུ་ཤེས་པས་རྗེས་ཟློས་བྱེད་ཅིང་། རིག་པ་འཛིན་པའི་དགེ་འདུན་རྣམས་ཀྱིས་ཀྱང་མཐུན་འགྱུར་གསུང་བར་ཞུ་བྱས་ལ། བླ་མ་དང་དཀྱིལ་འཁོར་གྱི་འཁོར་ལོ་སངས་རྒྱས་དང་བྱང་ཆུབ་སེམས་དཔའི་ཚོགས་ཐམས་ཅད་བདག་ལ་དགོངས་སུ་གསོལ། བདག་ཅག་གིས་བསྒྲུབས་པའི་དགེ་བའི་རྩ་བ་འདི་དང་། གཞན་ཡང་དུས་གསུམ་དང་རྗེས་སུ་འབྲེལ་བའི་དགེ་བའི་རྩ་བ་ཅི་མཆིས་པ་ཐམས་ཅད་བླ་མ་དགེ་བའི་བཤེས་གཉེན་ལ་དབུལ་བར་བགྱིའོ། ། ཕུལ་བས་ཐུགས་ཀྱི་དགོངས་པ་ཁྱད་པར་ཅན་གོང་ནས་གོང་དུ་རྫོགས་པར་གྱུར་ཅིག ཅེས་པའམ། དབུལ་བར་བགྱིའོ། ། སྟོང་པ་ཉིད་དང་མཆོག་ཏུ་མི་འགྱུར་བའི་བདེ་བ་ཆེན་པོར་བཞེས་སུ་གསོལ།
ཞེས་ལན་གསུམ་དང་། བླ་མ་དམ་པ་གང་ན་བཞུགས་པའི་སངས་རྒྱས་ཀྱི་ཞིང་ཐམས་ཅད་ཀྱང་གཞལ་མེད་ཁང་གི་རང་བཞིན་དུ་གྱུར་ཅིག སེམས་ཅན་ཐམས་ཅད་ཀྱང་ལྷ་དང་ལྷ་མོའི་རང་བཞིན་དུ་གྱུར་ནས་ཟག་པ་མེད་པའི་དགའ་བ་དང་བདེ་བ་ལ་ལོངས་སྤྱོད་པར་གྱུར་ཅིག བདག་ཀྱང་སྐྱེ་བ་ཐམས་ཅད་དུ་བླ་མ་དམ་པས་རྗེས་སུ་འཛིན་ཞིང་། སྟོང་པ་ཉིད་དང་སྙིང་རྗེ་ཆེན་པོ་དབྱེར་མེད་པའི་ལམ་ལ་གནས་པར་གྱུར་ཅིག རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་བདག་པོ་རྡོ་རྗེ་འཆང་གི་གོ་འཕང་དུ་གྱུར་ཅིག དེར་མ་ཕྱིན་གྱི་བར་དུ་ཡང་བླ་མ་དམ་པའི་བྱིན་གྱིས་རླབས་ཀྱིས། རིགས་སུ་སྐྱེ་དང་དམ་ཚིག་ཅན། ཞེས་སོགས་སྦྱར་རོ། ། དུས་གཞན་དུ་ཕལ་ཆེར་འདྲ་བ་ལས་ཁྱད་པར་བའི་ཚིག་ཀུན་བཞག་ནས།
སངས་རྒྱས་དང་བྱང་ཆུབ་སེམས་ཐམས་ཅད་དང་དགེ་བའི་བཤེས་གཉེན་བདག་ལ་དགོངས་སུ་གསོལ། ཞེས་པ་ལྟ་བུ་དང་། དབུལ་བར་བགྱིའོའི་རྗེས་ལ། ཐུགས་བརྩེ་བར་དགོངས་ཏེ་བཞེས་སུ་གསོལ་ཞེས་པ་དང་། བཞེས་ནས་བདག་དང་སེམས་ཅན་ཐམས་ཅད་སྡུག་བསྔལ་གྱི་རྒྱ་མཚོ་ལས་བསྒྲལ་བའི་དེད་དཔོན་ཆེན་པོ་མཛད་དུ་གསོལ་ཞེས་པ་ལྟ་བུ་གང་འདོད་དང་། གཞན་ཡང་དགེ་བའི་བཤེས་གཉེན་གང་ན་བཞུགས་པའི་ཞིང་། རྡོ་བ་དང་ཚེར་མ་གཅོང་རོང་ལ་སོགས་པའི་ཉེས་པར་མ་གྱུར་ཅིག བཻཌཱུརྻ་དང་གསེར་ལ་སོགས་པའི་རང་བཞིན་དུ་གནས་པར་གྱུར་ཅིག སེམས་ཅན་འདོད་ཆགས་དང་ཞེ་སྡང་དང་གཏི་མུག་ལས་གྲོལ་བར་གྱུར་ནས། བྱམས་པ་དང་སྙིང་རྗེ་བྱང་ཆུབ་ཀྱི་སེམས་ཀྱིས་རྒྱུད་ཀུན་ཏུ་བརླན་པར་གྱུར་ཅིག
བདག་ཀྱང་སྐྱེ་བ་ཐམས་ཅད་དུ་དགེ་བའི་བཤེས་གཉེན་གྱིས་རྗེས་སུ་འཛིན་པར་གྱུར་ཅིག ལུས་ངག་ཡིད་གསུམ་གྱི་སྒོ་ནས་དགེ་བའི་བཤེས་གཉེན་མཉེས་པར་གྱུར་ཅིག ནམ་དུའང་མི་མཉེས་པ་བྱེད་པར་མ་གྱུར་ཅིག དགེ་བའི་བཤེས་གཉེན་གྱི་བཀའ་དང་མི་འབྲལ་ཞིང་། དུས་གསུམ་གྱི་སངས་རྒྱས་ཐམས་ཅད་ཀྱི་བསླབ་པ་ལ་སློབ་པར་གྱུར་ཅིག བྱང་ཆུབ་སེམས་དཔའ་རྣམས་ཀྱི་ནི། ། ཞེས་སོགས་སྦྱར། ཡང་། དགེ་བའི་བཤེས་གཉེན་གྱི་དགོངས་པ་རྫོགས་པའི་དོན་དུ། ཕྱག་འཚལ་བ་དང་།
ཞེས་སོགས་སྦྱར་ནའང་རུང་བས། དེ་རྣམས་སྐབས་སུ་འཕྲོད་པའི་རྗེས་ལ། མདོ་རྒྱུད་བསྟན་བཅོས་ལས་བྱུང་བའི་ཚིགས་བཅད་ཀྱི་བསྔོ་བ་སྨོན་ལམ་བསྣན་ལ་རྒྱས་པར་བྱའོ།། །། ༄༅། །སྐབས་འདིར། སྐབས་དོན་བརྡ་སྦྱོར་བའི་ལོ་རྒྱུས་ཚིག་འགའ་གླེང་བར་ཞུ་འཚལ། ཞུ་སྐབས་ན། ཚོགས་གཉིས་དཀྱིལ་འཁོར་རྒྱས་པའི་སྟོན་པ་སངས་རྒྱས། སྒྲིབ་གཉིས་མུན་པ་སེལ་བའི་བསྟན་པ་དམ་ཆོས། བདེན་གཉིས་མངར་རྩིས་འབྱོར་པའི་ཚོགས་མཆོད་པད་མ། སྐྱབས་བླ་ན་མེད་པའི་དཀོན་མཆོག་གསུམ་ལྷར་བཅས་འགྲོ་བ་ཀུན་གྱི་མགོན་སྐྱབས་དམ་པར་བཞུགས་པ་ལགས།
དེ་དག་གི་རྣམ་འཕྲུལ་མཚོན་པའི་རྟེན་གསུམ་ཡང་། དགོས་འདོད་སྒྲུབ་བྱེད་དཔག་བསམ་སྡོང་པོ། གུས་པས་བརྟེན་ན་འཁོར་བའི་གདུང་སྐྱོབ། བཀོད་མཛེས་མཆོད་སྤྲིན་ཡུལ་འདབ་རྒྱས་པ་དེ་སྤྱིར་སངས་རྒྱས་ཀྱི་ཞིང་ཁམས་རབ་འབྱམས་ན་བསམ་གྱིས་མི་ཁྱབ། ཁྱད་པར་དུའང་། མཁས་མཆོག་ཀླུ་དབང་བརྟེན་པའི་བསྟི་གནས། དཔལ་འབྱོར་ཆུ་བོ་འདུ་བའི་རྒྱ་མཚོ། ཆོས་གྲྭ་ཆེན་པོ་འདི་ཉིད་ནའང་ཆ་ཚང་ལ་འོ་མི་བརྒྱལ་བར་བཞུགས་པ་ལགས། དཀོན་མཆོག་དེ་དག་དང་མཛད་པའི་ཕྲིན་ལས་ཐ་དད་མི་མངའ་བར་གྱུར་པ། ཐུབ་བསྟན་གངས་རི་སྐྱོང་བའི་སེང་ཆེན།
བསླབ་གསུམ་རལ་པས་བརྗིད་པའི་གདོང་ལྔ། ཕྱི་རྒོལ་ཝ་སྐྱེས་འཛོམས་པའི་སྟོབས་ལྡན། དྲུང་ནས་དགེ་འདུན་འདུས་པའི་དབུས་ན། ཟླ་བའི་དཀྱིལ་འཁོར་རབ་ཏུ་རྒྱས་པ་གཟའ་སྐར་གྱིས་བསྐོར་བ་ལྟར་སྐུ་གཉན་པར་བཞུགས་པ་ལགས། བཀའ་འཁོར་ན་དམ་པ་ཆོས་སྐྱོང་བའི་སྲུང་མ་རྣམས་ཀྱང་། དྲག་པོའི་མཐུ་རྩལ་གྱིས་བདུད་སྡེའི་སྤ་བཀོང་། མཁྱེན་བརྩེའི་ནུས་པས་བསྟན་པའི་ཚོགས་སྲུང་། བསྟན་འཛིན་གང་ཟག་བུ་བཞིན་དུ་སྐྱོང་བ་དེ་བསྟན་པ་དང་བསྟན་འཛིན་གང་ན་གནས་པ་ན་སྲུང་ཞིང་སྐྱོབ་པར་མཛད་པ་རྟེན་འབྲེལ་གྱི་ཆེ་བ་ལགས། དྲུང་གི་ཕྲིན་ལས་རྣམ་པར་དཀར་བ་ལ་བརྟེན་ནས་འདུས་ཤིང་ཚོགས་པའི་དགེ་འདུན། མང་ཐོས་ནོར་བུས་མཛེས་པའི་ཀླུ་དབང་།
བསླབ་གསུམ་རྒྱན་གྱིས་སྤྲས་པའི་ལྟོ་འགྲོ སློབ་དཔོན་པས་དབུ་མཛད་སྡེ་སྣོད་འཛིན་པ་མདོ་སྡེའི་སྤྱོད་པའི་དགེ་འདུན་གདན་མང་ཞལ་རགས་སུ་བཞུགས་ཤིང་། སྔགས་འཆང་རིག་པ་འཛིན་པའི་དགེ་འདུན་ཡང་། དབང་བཞིའི་རྒྱ་མཚོར་འཁྲུངས་པའི་པད་ཚལ། རིམ་གཉིས་འདབ་མ་རྒྱས་པའི་སྡོང་པོ། ཕྲིན་ལས་རྣམ་བཞིའི་མངར་རྩིས་སྐལ་ལྡན་གདུལ་བྱའི་བུང་བ་སྡུད་པའི་སློབ་དཔོན་སྔགས་པ་རྣམས་སྐུ་མཉེན་པར་བཞུགས་པ་ལགས། དེ་ལྟར་ན་བླ་སྒོ་དང་པོ་ཟུར་པ་ཙམ། བླ་སྒོ་བར་པ་ས་བདག་རྒྱལ་པོ་ཆེན་པོའི་རིགས་རྒྱུད། འོད་གསལ་ལྷ་ལས་ཆད་པའི་གདུང་རྣམས་སོ། ། བླ་སྒོ་ཐ་ཆུང་ཐབས་ཀྱི་ཞང་བློན། རྗེ་པའམ་ཞང་པ་རྣམས་དང་བཅས་ཏེ་བཀུར་བར་འོས་པའི་དབུས་སྡེ་རྣམ་པ་གཉིས་སམ།
བླ་སྒོ་རིམ་པ་གསུམ་གདན་འཛོམ་པས་གྲལ་གྱི་བཞི་བཟུང་། བསོད་ནམས་ཀྱི་དཔལ་གྱིས་མངོན་པར་མཐོ་ཞིང་། ཁྲིམས་གཉིས་ཀྱི་བྱ་བ་ཆོས་བཞིན་དུ་སྐྱོང་བའི་དཔོན་ཆེན་པས་གུང་མནན། རིག་པའི་གནས་ལྔ་སྦྱངས་པའི་མཁས་ཆེན། བཟོ་གནས་བཅོ་བརྒྱད་ཤེས་པའི་ཤེས་ལྡན། ཡོན་ཏན་མཁན་པོ་རྣམས་ཀྱིས་ཟུར་བརྒྱན། དད་སོགས་ནོར་གྱིས་ཕྱུག་པའི་འབྱོར་ལྡན། དཔའ་མཛངས་གོས་ཀྱིས་བརྒྱན་པའི་ཡ་རབས། ཞབས་ཏོག་སྒྲུབ་པ་རྣམས་ཀྱིས་མཐའ་བརྟེན་ནས། ཚོགས་པ་ཕུན་སུམ་ཚོགས་པར་བཞུགས་ཤིང་།
འདི་ལྟར་བཞུགས་པ་ཐམས་ཅད་ཀྱང་སྤྱི་འབྲེལ་རྒྱ་ཆེ་རྣམ་དག་ལས་དང་སྨོན་ལམ། སྒོས་འབྲེལ་ཟབ་མོ་རྣམ་དག་ཆོས་དང་དམ་ཚིག་གིས་འབྲེལ་པ་ཟབ། དགེ་འདུན་འདུས་པའི་བཀའ་སར། དཀར་པོ་དགེ་བའི་ལས་ལ་ཚོགས་པས་ནི་ཚོགས་ལུགས་བཟང་། ཚོགས་པ་ལ་བརྟེན་པ་ལོ་རྒྱུས་འབྱུང་བ་ལགས་ནའང་། མི་ཆོས་བཞིའི་ལོ་རྒྱུས་དེ་རབ་ཏུ་བྱུང་བ་རྣམས་ཀྱི་སྤང་བྱར་གདའ་བས་མི་གསོལ། ལྷ་ཆོས་རྒྱན་གྱི་ལོ་རྒྱུས་ལའང་། སྟོན་པ་སངས་རྒྱས་ཀྱི་བྱོན་ཚུལ། བསྟན་པ་དམ་ཆོས་ཀྱི་དར་ཚུལ། བསྟན་འཛིན་སྡེ་པའི་གྱེས་མདོ་ལ་སོགས་པ་གླེང་སྒོ་མང་ནའང་།
མཁས་མཆོག་ཉི་མའི་དྲུང་ན། བླུན་པོ་མེ་ཁྱེར་གྱི་འོད་མི་གསལ་བས་ཞིབ་རྒྱས་མི་ཞུ་ཞིང་། དོན་མེད་རྣམ་གཡེང་གི་ཕྱག་དར་ཁྲོད་ནས། གང་ཟིན་ལོང་གཏམ་ས་རྡུལ་བླངས་ཏེ། མཁས་མང་འདུས་པའི་དབུས་སུ་དོར་བས་ནི་ཚུལ་དང་མི་མཐུན། སྙན་དངགས་རྒྱ་མཚོ་ཆེན་པོའི་ནང་ནས། སྡེབ་ལེགས་མེ་ཏོག་གི་ཆུན་པོ་བླངས་ཏེ། མཁས་ཚོགས་ཐུགས་འཛིན་པའི་ལོ་རྒྱུས་ནི་བདག་གིས་མི་སྤོབས། འོན་ཀྱང་གླེང་བར་འོས་ཤིང་གླེང་ན། བྱས་ཤེས་དྲིན་གཟོ་སྐྱེ་བ་བཀའ་དྲིན་ཆེ་བའི་ལོ་རྒྱུས་ཟུར་ཙམ་གླེང་བར་ཞུ་འཚལ།
དེ་ལའང་སྤྱིར་ཁམས་གསུམ་གྱི་སེམས་ཅན་དུག་གསུམ་གྱི་ནད་ཀྱིས་གཟིར་བ་རྣམས་ལ་དུས་གསུམ་གྱི་སངས་རྒྱས་བསླབ་གསུམ་གྱི་སྨན་གྱིས་གསོ་བར་མཛད་པ་རྣམས་བཀའ་དྲིན་ཆེ་ཞིང་། སྒོས་བསྐལ་བཟང་གི་སེམས་ཅན་མ་རིག་པའི་མུན་ཁྲོད་དུ་ཞུགས་པ་རྣམས་ལ་རྫོགས་པའི་སངས་རྒྱས་ཡེ་ཤེས་ཀྱི་སྒྲོན་མ་སྟོང་། བྱེ་བྲག་མི་མཇེད་འཇིག་རྟེན་གྱི་ཁམས་འཁོར་བའི་འབྲོག་དགོན་པར་འཁྱམས་པ་རྣམས་ལ་ཡང་དག་པའི་ལམ་ཕྱིན་ཅི་མ་ལོག་པར་སྟོན་པར་མཛད་པ་ཐུབ་པའི་དབང་པོ་དེ་ཉིད་རྒྱུ་མཚན་དུ་མའི་སྒོ་ནས་བཀའ་དྲིན་ཆེ། སྟོན་པ་དེའི་གདུལ་བྱ་རྣམས་ལ་བཀའ་བསྡུད་པར་མཛད་པ་དགྲ་བཅོམ་པ་ཆོས་ཀྱི་སྤྱན་ལྡན་རྣམས་སམ། བཀའི་དགོངས་འགྲེལ་མཁན་པོ་པཎ་གྲུབ་རིམ་པར་བྱོན་པ་རྣམས་བཀའ་དྲིན་ཆེ་བ་ལགས། འཛམ་བུའི་གླིང་པ་རྣམས་ལ་ཐོགས་མེད་སྐུ་མཆེད་ཀྱིས་ཆོས་མངོན་ཉི་མའི་འོད་ཟེར་གྱིས་ཤེས་བྱའི་པད་མ་ཁ་འབྱེད། ཕྱོགས་གླང་ཆོས་གྲགས་ཀྱིས་ཡང་དག་རིགས་པའི་མཚོན་ཆས་རྒོལ་བ་ངན་པའི་གཡུལ་བཟློག ཀླུ་སྒྲུབ་ཡབ་སྲས་ཀྱིས་ཟབ་ལམ་དབུ་མའི་རྡོ་རྗེས་མཐར་འཛིན་གྱི་བྲག་རི་བརྙིལ། བྲམ་ཟེ་རྣམ་གཉིས་ཀྱིས་འདུལ་བ་རྒྱ་མཚོའི་གླིང་ནས་བླང་དོར་གྱི་ནོར་བུ་བླངས་པས་ན་བཀའ་དྲིན་ཆེ། བོད་གངས་ཅན་གྱི་ཁྲོད་པ་རྣམས་ལ།
དང་པོར་ལྷ་ཐོ་ཐོ་རི་སྙན་ཤལ་གྱི་སྐུ་རིང་ལ་དམ་པ་ཆོས་ཀྱི་དབུ་བརྙེས། ཆོས་རྒྱལ་སྲོང་བཙན་སྒམ་པོའི་སྐུ་རིང་ལ་དམ་པ་ཆོས་ཀྱི་སྲོལ་བཏོད། མངའ་བདག་ཁྲི་སྲོང་ལྡེ་བཙན་གྱི་སྐུ་རིང་ལ་དམ་པའི་ཆོས་དར་ཞིང་རྒྱས་པར་མཛད་པས་བཀའ་དྲིན་ཆེ། བར་དུ་ཨ་མེས་བླ་ཆེན་པོ་མཁན་བརྒྱུད་དང་བཅས་པས་བསྟན་པའི་ཉམས་པ་གསོས་པས་བཀའ་དྲིན་ཆེ། མཐར་རྗེ་བཙུན་འཇམ་པའི་དབྱངས་ཀྱི་རྣམ་འཕྲུལ་ཆོས་རྗེ་ས་སྐྱ་པའི་གདུང་བརྒྱུད་དང་། ཆོས་བརྒྱུད་བཟང་རིམ་པར་བྱོན་པ་རྣམས་ལྷག་པར་ཡང་བཀའ་དྲིན་ཆེ་བ་ལགས། སོ་སོ་རང་རང་ལ་བླ་མ་དང་ཕ་མའི་བར་དུ་བཀའ་དྲིན་ཆེ། མཆོད་ཡུལ་དུ་བྱོན་པ་རྣམས་སྦྱིན་བདག་ལ་བཀའ་དྲིན་ཆེ་བ་ལགས། སྐབས་དོན་སྐབས་དང་སྦྱར། དེ་དག་གི་འཁོར་དུ་ནོངས་པ་མཆིས་ན་བཟོད་པ་མཛད་པར་ཞུ་ཞིང་།
དྲུང་ནས་བཀའ་བསྒོ་བ་མཛད་ནས་གཏོར་མའི་བྱིན་རླབས་མདོ་བསྔོ་བ་དང་བཅས་པ་བཀའ་གནང་བར་ཞུ་འཚལ། ཕྱིན་ཆད་ཀྱི་དབང་དུ་བགྱིས་པར་ཐལ་ནའང་། གོང་མ་རྣམས་སྐུ་ཁམས་བཟང་པོའི་སྐྱབས་འོག་ནས་ཆོས་ལྡན་གྱི་བྱ་བ་འདི་ལྟ་བུ་ལ་འཚོག་པའི་སྨོན་ལམ་གནང་བར་ཞུ།། །། ཤེས་བྱ་ཀུན་ལ་གང་ཞིག་མཁྱེན་པའི་སྤྱན་ཡངས་ཤིང་། ། ལུས་པ་མེད་པའི་འགྲོ་ལ་གཅིག་ཏུ་བརྩེ་བ་ཅན། ། ཐུབ་པའི་དབང་པོ་བདག་གི་གཙུག་ཏུ་ལེགས་བསྟེན་གྱི། ། འབྲལ་བ་མེད་པར་འགྲོ་བས་བདུད་རྩི་ཐོབ་གྱུར་ཅིག ། གང་དུ་གསན་པའི་ཆུ་ཡིས་ཁྱེད་ཐུགས་ལེགས་གཏམས་ཤིང་། ། ཇི་ལྟ་ཇི་སྙེད་མཁྱེན་པའི་བསམ་འབྱོར་འཇམ་པའི་གཞོན་ནུ་བཞིན། ། རྟོགས་པའི་དཔལ་ཐོབ་ཁྱུ་མཆོག་ནང་དུ་སེང་གེ་ལྟར། །
ཕྱོགས་ལས་རྣམ་རྒྱལ་གང་དེ་ཡུན་དུ་ཞབས་བརྟན་ཤོག ། ལྷུན་པོའི་གཙུག་ན་ཁྱེད་སྐུའི་དཀྱིལ་འཁོར་ལས། ། ཕན་བདེའི་འོད་མང་དམན་པའི་པད་ཚལ་དུ། ། ལྟོས་མེད་རྩོལ་བའི་དྲི་མ་སྒྲིབ་བྲལ་ཞེས། ། སྙན་པའི་དྲི་བཟང་སྦྲང་རྩིར་བཅས་གྱུར་ཏོ། ། དེ་མཚོན་ལྷ་རྫས་མདོག་མང་ཞིང་། ། རིན་ཆེན་བཀོད་ལེགས་ཁང་བཟང་ཚོགས། ། སྙན་ཚིག་མུ་ཏིག་དྲ་བས་སྤྲས། ། མིག་ལམ་ཡིད་ཀྱི་དགའ་སྟོན་གྱུར། ། བདག་ཀྱང་དྲང་སྲོང་ཆེན་པོའི་གླིང་ཞུགས་ཏེ། །
བློ་གསལ་ངུར་ཚོགས་མཁས་མང་བཞད་རྣམས་དང་། ། ལྷན་ཅིག་བསྟན་ལ་བརྩེ་བའི་སྐད་འབྱིན་ཞིང་། ། བློ་གྲོས་འདབ་རྒྱས་འདབ་མ་གོས་པར་མཆིས། ། ཟབ་ཅིང་རྒྱ་ཆེ་རྡོ་རྗེའི་མཛོད་བཞག་སྟེ། ། མཐའ་དྲུག་རྒྱས་བཏབ་རྒྱུད་ཀྱི་དགོངས་དོན་ནོར། ། བླ་མའི་མན་ངག་ལྡེ་མིག་མི་ལྡན་ཞིང་། ། མངོན་ཤེས་མིག་བྲལ་རྣམས་ཀྱིས་རྙེད་དཀའ་མོད། ། འཇམ་དབྱངས་རྗེས་བཟུང་རྗེ་བཙུན་བླ་མ་དང་། ། འགྲེལ་བཤད་བསྟན་བཅོས་མཐོང་ཐོས་མི་དམན་ཕྱིར། ། ཉེས་ཆེན་མེད་མོད་བྱིས་པའི་བློ་ཡི་སྐྱོན། །
མཆིས་ནའང་མཁས་པའི་སྤྱན་མཛེས་དོན་ཡོད་འགྱུར། ། ད་དུང་ལེགས་པར་དཔྱད་ནས་སྤེལ་འོས་ཞེས། ། བཀའ་སྩལ་མོད་ཀྱང་མཁའ་ལྡིང་མཁར་བགྲོད་བཞིན། ། འདབ་ཆགས་གཞན་ཡང་འགྲོ་ཞེས་མཁས་པའི་སྲོལ། ། བསླབ་གསུམ་བརྩོན་པས་འབྱེད་ལ་ངལ་མེད་དེ། ། ཁྱེད་ཀྱང་ཕན་བདེ་ཡིད་བཞིན་ནོར་བུའི་གཏེར། ། ཐུབ་བསྟན་བསྟན་འཛིན་ཀླུ་དབང་ལ་ལས་ཕྱིར། ། ལྷན་ཅིག་ཞབས་བརྟེན་ཆར་སྡོད་འགྲོ་བ་ལའང་། ། དམ་པའི་ཆོས་ཆར་ཡུན་དུ་དབབ་པར་གསོལ། ། རྣམ་གཡེང་རྙེད་བཀུར་བརྒྱ་ཕྲག་ལྡན་ན་ཡང་། །
འཆིང་བ་མེད་བཞིན་གཞན་ཕན་གཙོར་གཟིགས་པས། ། གནས་སམ་ཉེ་བར་འཁོར་ཀྱང་དོན་གཉིས་ལ། ། གཡེལ་བ་མེད་ཕྱིར་ཁོ་བོའི་དོན་གྲུབ་གྱུར། ། རྣམ་མང་སྡུག་བསྔལ་འཁོར་བའི་ཉེས་པ་ལ། ། དཀའ་བློ་བཏང་ནས་ཟོལ་མེད་བརྟུལ་ཞུགས་བཟུང་། ། ཁེངས་བྲལ་ལྡོམ་བུའི་སྤྱོད་པས་གནས་འདོད་ཕྱིར། ། ཟབ་མོའི་གདམས་པས་འདི་ན་བསྲུང་བ་མཛོད། ། མ་བརྗོད་དགོངས་དང་མ་གཟིགས་མ་མཆིས་མོད། ། གཟིགས་པ་སྒྲིབ་མེད་ཡི་གེའི་རྟེན་ཙམ་དུ། ། སྡིག་མེད་ཕྲ་ཚོགས་སྣལ་མའི་རྒྱུ་ལས་བྱུང་། །
ཆོས་དང་དྲས་དྲུབ་མཛེས་པ་ཆ་ཅིག་འབུལ། ། རྣམ་གནོན་ལོ་ཡི་ཐུབ་ཟླ་འཇིག་རྟེན་ཚེས། ། གང་ལ་བབས་ཚེ་མཁས་པའི་བསྟི་གནས་མཆོག ། ས་སྐྱའི་གཙུག་ལག་ཁང་ནས་ཕུལ་བ་སྟེ། ། ད་དུང་འབེལ་པའི་བཀའ་འཆིད་ཕྲེང་དུ་སྤྲོ།། །། བླ་མ་གཞོན་ནུ་སེང་གེ་ལའོ།། ། ཤུབྷཾ།། ༄༅། །ལུང་ཆོས་ཀྱི་བཤད་གསར་གྱི་མོས་པ་ཡིན། ཚད་མའི་གཅིག་ཡོད་པ་རྩད་བཅད་ནས་བྲིའོ།། སྐབས་འདིར་འདུས་པ་རྒྱ་མཚོའི་དབུས་ནས་ཅུང་ཟད་ཅིག་སྙན་གསན་པར་ཞུ་འཚལ།
ཞུ་སྐབས་ན། ཐེག་པ་ཀུན་ཏུ་འཇུག་པའི་རིགས་ཅན་རྒྱ་མཚོར། སྦྱོར་བཞི་ཁྱབ་འཇུག་སྟོབས་ཀྱིས་བསྲུབས་པས། ལེགས་སྐྱེས་མཁྱེན་གསུམ་ནོར་བུའི་དཔལ་གྱིས། རབ་མཛེས་རྒྱལ་ཡུམ་ལྷ་ཡི་དབང་ཕྱུག རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་། སྤངས་རྟོགས་ཕྲིན་ལས་ཕུན་ཚོགས་མཚོན་བྱེད། དྲི་མེད་སྐུ་གསུམ་འབྱོར་པ་རབ་རྒྱས། སྐྱབས་གནས་མཐར་ཐུག་སངས་རྒྱས་དཀོན་མཆོག གང་ཞིག་ཆགས་པ་བྲལ་བ་འགོག་པའི་བདེན་པ།
གང་གིས་ཆགས་པ་བྲལ་བྱེད་ལམ་བདེན་ཉིད་དེ། བདེན་གཉིས་ཟུང་འཇུག་དམ་ཆོས་རིན་ཆེན། སེམས་ཀྱི་རང་བཞིན་འོད་གསལ་རྟོགས་པ་ཇི་ལྟ་མཁྱེན་པ། ཆོས་དབྱིངས་འགྲོ་ལ་ཁྱབ་པར་རྟོགས་པ་ཇི་སྙེད་པ་མཁྱེན་པའི། མཁྱེན་པ་གཉིས་ལྡན་ཕྱིར་མི་ལྡོག་པའི་ཚོགས་ཀྱི་མཆོག་སྟེ། ཐེག་པ་ཆེན་པོའི་སྐྱབས་གནས་དཀོན་མཆོག་རིན་པོ་ཆེ་རྣམ་པ་གསུམ་ལྷར་བཅས་འགྲོ་བའི་གཙུག་གི་རྒྱན་དམ་པར་བཞུགས་པ་ལགས། དེ་དག་གི་སྐུ་གསུང་ཐུགས་ཀྱི་ཉེ་བར་མཚོན་བྱེད། དཀོན་མཆོག་གི་རྟེན་རྒྱལ་བའི་ཞིང་རྡུལ་གཅིག་གི་སྟེང་ན་རྡུལ་སྙེད་ཀྱི་གྲངས་དང་མཉམ་པར་བཞུགས་པ་བསམ་གྱིས་མི་ཁྱབ་ལ། ཁྱད་པར་གཙུག་ལག་ཁང་ངམ། ཆོས་སྡེའམ།
བླ་བྲང་ངམ། གཟིམས་ཁང་ངམ། སྡེ་ཆེན་པོ་འདི་ཉིད་ནའང་། བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་དགོས་འདོད་འབྱུང་བའི་དབང་གི་རྒྱལ་པོ་ལ། ཀུན་ཏུ་བཟང་པོའི་མཆོད་སྤྲིན་ལྟ་བུའི་མཆོད་སྤྲིན་རྒྱ་མཚོའི་རྒྱན་གྱིས་སྤྲས་པ། སྐྱེ་དགུ་ཆོས་བཞིན་སྐྱོང་ཞིང་བསྟན་པ་ཉེ་བར་སྐྱོང་བའི་ཆོས་སྐྱོང་སྲུང་མའི་གཟི་འོད་ཀྱི་དཔལ་དང་བཅས་ཏེ་གཞན་ལས་ཆེས་ཁྱད་པར་དུ་འཕགས་པར་བཞུགས་པ་ལགས། དཀོན་མཆོག་གསུམ་གྱི་ཕྲིན་ལས་རྒྱ་མཚོའི་དཔལ་ལས་ཉེ་བར་བསྐྲུན་པ། དྲི་མེད་ཐུགས་ཀྱི་ཆུ་སྐྱེས་གནས་ལྔ་རིག་པའི་འདབ་སྟོང་རྒྱས་ཤིང་། ལེགས་བཤད་ཟེའུ་འབྲུའི་ཕྲེང་བ་ལུང་རིགས་ཉི་མའི་འོད་ཀྱིས་གསལ་བར་མཛད་པས། བློ་གསལ་བུང་བའི་ཡིད་རབ་འཕྲོག་ཅིང་།
འགྲོ་བའི་གཙུག་རྒྱན་མཆོག་ཏུ་གྱུར་པ། བླ་མའམ་མཁན་པོའམ། སློབ་དཔོན་པའི་དྲུང་ནས་གདན་གྱི་ཐོག་མ་ལ་བཞུགས་པ་ལགས། དེའི་ཆབ་འོག་ནས་བསླབ་གསུམ་གངས་རིའི་སྤོོ་ལ་གནས་བཅས་ཤིང་། ཕྱི་ནང་མཁྱེན་པའི་དཔལ་རྩལ་རྒྱས་ལ། བརྡ་སྤྲོད་རིག་པའི་མཆེ་སྡེར་རྣོན་པོས། ཕས་རྒོལ་གླང་པོའི་གླད་པ་འགེམས་པའི། བཤེས་གཉེན་རི་དྭགས་རྒྱལ་པོའི་ཚོགས་ཀྱིས་གྲལ་གྱི་ཐོག་དྲངས། སྡོམ་གསུམ་དག་པའི་དཀྱིལ་འཁོར་མདོ་དང་རྒྱུད་སྡེའི་འོད་དཀར་དྲ་བས་མཛེས་ཤིང་། དགེ་ལེགས་བསིལ་བའི་ཟེར་གྱིས་བསོད་ནམས་ཀུན་དའི་ཚལ་རབ་གསལ་བར་མཛད་པའི་དགེ་སློང་གི་དགེ་འདུན་མདོ་སྔགས་ཀྱི་ཆ་འཛིན་བདུད་རྩིའི་ཆ་ཤས་ཅན་རྣམས་ཀྱིས་གྲལ་གྱི་གཞི་བཟུང་།
མཐུ་སྟོབས་ཀྱི་སྣང་བྱེད་བསོད་ནམས་ཀྱི་ཤིང་རྟས་དྲངས་ཏེ། ཆབ་འོག་གླིང་བཞིར་ཁྲིམས་གཉིས་ཀྱི་ཉི་འོད་ཀྱིས་ཁྱབ་པར་མཛད་པ། ཆེ་གེ་མོས་གཙོ་མཛད་པའམ། མི་ཆེན་པོ་ཉི་མའི་བདག་པོ་རྣམས་ཀྱིས་གྲལ་གྱི་གུང་མནན། ཕྲ་ཞིང་གསལ་བ་དང་བྱམས་པ་དང་བརྩེ་བའི་བློའི་རྒྱལ་མཚན་བཟོ་དང་གསོ་བ་ལ་མཁས་པའི་ཡིད་བཞིན་ནོར་བུས་བརྒྱན་ཏེ། གདུལ་བྱ་ལ་དགའ་བ་དང་བདེ་བའི་དཔལ་སྟེར་བའི་ཡོན་ཏན་མཁན་པོ་རྣམས་ཀྱིས་གྲལ་གྱི་ཟུར་ནས་མཛེས་པར་བརྒྱན། ལྷག་བསམ་དག་པའི་ཆུ་གཙང་སྦྱོར་བ་ཕུན་ཚོགས་ཀྱི་པད་མས་བརྒྱན་ཏེ། ཞལ་ཟས་འོ་མའི་རོ་བརྒྱ་ལྡན་པས་མཆོད་ཡུལ་ངུར་པའི་ཚོགས་རྣམས་དགྱེས་པ་བསྐྱེད་པའི་བྱ་བ་བྱེད་པའམ། སྦྱིན་བདག་ཟུར་པ་ཡོད་ན། སྦྱིན་པའི་བདག་པོ་དང་བཅས་པས་གྲལ་གྱི་མཐའ་བརྟེན་ནས་ལྷུན་པོ་གསེར་རིས་བསྐོར་བ་ལྟར་མཛེས་ཤིང་ཕུན་སུམ་ཚོགས་པར་བཞུགས་པ་ལགས།
ཚོགས་པ་ལ་བརྟེན་ནས་འབྲེལ་པར་འབྱུང་བ་ལས། འབྲེལ་པའི་དབང་དུ་བགྱིས་ན། སྤྱི་འབྲེལ་ཁྱབ་ཆེ་བ་ལས་དང་སྨོན་ལམ། སྒོས་འབྲེལ་ཆོས་དམ་ཚིག་གིས་སྦྲེལ་བའི་འབྲེལ་པ་གཉིས་ལས། འདིར་བཞུགས་ཐམས་ཅད་དཀར་པོ་དགེ་བའི་ས་བོན་གྱིས་བསྐྱེད། སྨོན་ལམ་དྲི་མ་མེད་པའི་རླན་གྱིས་བརླན་ཏེ། བསོད་ནམས་སྤེལ་བའི་བྱ་བ་ལ་ཚོགས་པ་གཅིག་པས་འབྲེལ་པ་ཤིན་ཏུ་ཟབ། འབྲེལ་པ་ལས་ཀྱང་ཚོགས་པ་འབྱུང་བས་ཚོགས་ལྕགས་ཀྱི་དབང་དུ་བགྱིས་ན། མ་དག་པ་འཁོར་བའི་སེམས་ཅན། རིགས་མཐུན་ལས་འབྲས་ཀྱི་ལོངས་སྤྱོད་ལ་འདུས་ཤིང་ཚོགས།
མྱང་འདས་འཕགས་པའི་གང་ཟག་རྣམ་གྲོལ་བདེ་བའི་ལོངས་སྤྱོད་ལ་འདུས་ཤིང་ཚོགས་པ་ལས། འདིར་རྣམ་གྲོལ་བདེ་བའི་ལོངས་སྤྱོད་ཟག་མེད་དགའ་བདེའི་དཔལ་བསྐྱེད་པའི་ཐབས་ལ་ཚོགས་པས་ཚོགས་པ་ཡང་ཤིན་ཏུ་བཟང་། ཚོགས་པ་ལས་ལོ་རྒྱུས་གླེང་བས། ལོ་རྒྱུས་ཀྱི་དབང་དུ་བགྱིས་ན། མི་ཆོས་ཀྱི་ལོ་རྒྱུས། འཁོར་དང་ལོངས་སྤྱོད་མཐུ་དང་ཆབ་སྲིད་འཛོམ་པ་གཅིག་ལ་འདུ་བར་གདའ་ན། རྒྱས་པར་མི་ཞུ། རྒྱན་དམ་པ་ལྷ་ཆོས་ཀྱི་ལོ་རྒྱུས་ཀྱི་དབང་དུ་བགྱིས་ན། སྤྱིར་ཁམས་གསུམ་འཁོར་བའི་སེམས་ཅན་སྲིད་གསུམ་ལས་ཀྱི་འཆིང་བས་བཅིངས་པ་རྣམས་ལ་གསུམ་གསལ་བར་བསྟན་པས། ཐེག་གསུམ་མྱང་འདས་ལ་འགོད་པར་མཛད་པའི།
དུས་གསུམ་སངས་རྒྱས་སྲས་དང་སློབ་མར་བཅས་པ་རྣམས་བཀའ་དྲིན་ཆེ། ཁྱད་པར་བསྐལ་བཟང་འདི་ལ་སངས་རྒྱས་སྟོང་ངམ་སྟོང་དང་ལྔ། དུག་གསུམ་ལས་མི་མཇེད་པའི་འཇིག་རྟེན་འདི་ལ་ཤཱཀྱའི་རྒྱལ་པོ། སྒོས་འཛམ་བུ་གླིང་པ་ལ་བཀའ་དྲིན་ཆེ་བ་བཀའ་བསྡུ་བ་པོ་རྣམས་སམ། བཀའི་དགོངས་པ་འགྲེལ་པ་རྒྱན་དྲུག་གམ་མཆོག་བརྒྱད་ལ་སོགས་པ་བཀའ་དྲིན་ཆེ། མངའ་རིས་བོད་ཀྱི་རྒྱལ་ཁམས་ལ། དང་པོར་བཀའ་དྲིན་ཆེ་བ་རྒྱལ་མེས་དབོན་རྣམ་གསུམ། དེའི་མཆོད་གནས་ལོ་པཎ་སྐྱེས་མཆོག་དམ་པ་རྣམས་དང་། བསྟན་པ་ཕྱི་དར་གྱི་དུས་སུ་དང་པོར་བཀའ་དྲིན་ཆེ་བ། ཇོ་བོ་ཡབ་སྲས་དང་།
ལོ་ཆེན་རིན་ཆེན་བཟང་པོ་དཔོན་སློབ་རྣམས་སམ། བླ་ཆེན་མཁན་རྒྱུད་དང་བཅས་པ་རྣམས་བཀའ་དྲིན་ཆེ། སྙིགས་མའི་དུས་འདིར་དཔལ་ལྡན་ས་སྐྱ་པའི་གདུང་བརྒྱུད་རིམ་པར་བྱོན་པ་རྣམས་ཀྱིས་བསྟན་པའི་སྲོག་ལེགས་པར་བསྐྱངས་པས་བཀའ་དྲིན་ཆེ་བ་ལགས། ཁྱད་པར་ཆོས་རྒྱུད་འདི་པ་ལ་དང་པོར། ཐུབ་པའི་དབང་ཕྱུག་གིས་གདུལ་བྱའི་བློ་དང་མཐུན་པར་ཡུམ་རྒྱས་འབྲིང་བསྡུས་པ་ལ་སོགས་གསལ་བར་མཛད། དེའི་འོག་ཏུ་རྒྱལ་བའི་རྒྱལ་ཚབ་རྗེ་བཙུན་བྱམས་པས། ཡུམ་དོན་མངོན་རྟོགས་བརྒྱད་དུ་རྣམ་པར་ཕྱེ་ཞིང་། དེ་རྗེས་ཐོགས་མེད་སྐུ་མཆེད་འཕགས་པ་གྲོལ་བའི་སྡེ། སློབ་དཔོན་སེང་གེ་བཟང་པོ་རྣམས་ཀྱིས་དོན་ཕྱིན་ཅི་མ་ལོག་པར་གསལ་བར་མཛད་པས་དེ་རྣམས་བཀའ་དྲིན་ཆེ། ཁ་བ་ཅན་གྱི་ཁྲོད་འདིར།
དང་པོར་མཁན་ཆེན་ཞི་བ་འཚོ་དཔོན་སློབ། ཀ་ཅོག་ཞང་གསུམ་ལ་སོགས་དང་། བར་དུ་ཇོ་བོ་ཡབ་སྲས། ལོ་ཆེན་རིན་ཆེན་བཟང་པོ་ལ་སོགས། མཐར་རྔོག་ཡབ་སྲས། བཀའ་རྒྱུད་དང་བཅས་པ་རྣམས་དང་། ཁྱད་པར་བདག་བློ་པད་མའི་ཚལ་དུ་ལེགས་བཤད་ཚ་ཟེར་ཡང་ཡང་སྤྲོས་པས། ཚིག་དོན་གེ་སར་གསལ་བར་མཛད་པས། མཁན་པོའམ། བླ་མའམ།
སློབ་དཔོན་ལ་སོགས་བཀའ་དྲིན་ཆེ་བ་ལགས། དགོས་པ་སྐབས་དོན་གྱི་དབང་དུ་བགྱིས་ན། བདག་ཅག་གི་ཕྱོགས་ནས་སྐྱེ་བ་སྔ་མར་བསོད་ནམས་ཆ་མཐུན་གྱི་དགེ་བ་བསགས་པའི་མཐུ་ལས། ཚེ་འདིར་དལ་འབྱོར་གྱི་མི་ལུས་ཐོབ། སངས་རྒྱས་ཀྱི་བསྟན་པ་རིན་པོ་ཆེའི་སྒོར་རབ་ཏུ་བྱུང་ནས། ཡིད་དལ་དུ་མ་བསྡད་པར། གསུང་རབ་རྒྱ་མཚོའི་སྙིང་པོ། རྒྱས་འབྲིང་བསྡུས་པའི་ཡུམ་དོན། མངོན་པར་རྟོགས་པའི་རྒྱན་འགྲེལ་པ་དང་བཅས་པ་ལ་ཐོས་བསམ་ལོ་སྦྲེལ་བགྱིས་ཤིང་། དེ་དག་གི་ཚིག་གི་དོན་གྱི་ཆ་བློ་ལ་ཅུང་ཟད་ལོན་པ་རྣམས་ད་ལོ་དབྱར་རམ་དགུན་ཆོས་ཀྱི་ཐད་དུ་འཆད་པར་ཞུ་བའི་སྔོན་དུ།
གདུགས་དེ་རིང་གི་སྐབས་སུ། འདི་ལྟར་ཞལ་མངོན་དུ་གྱུར་པའི་བླ་མ་ཡོད་ན་བླ་མས་དབུ་མཛད། མེད་ན་ཡོངས་ཀྱི་དགེ་བའི་བཤེས་གཉེན་དགེ་འདུན་དང་བཅས་པ་རྣམས་ལའང་ཚ་བའམ། དྲོའམ། མང་ཇའི་བསྙེན་བཀུར་བས་ཉེ་བར་མཆོད་ནས། ཡུལ་མཆོག་ཏུ་གྱུར་པ་རྣམས་ལའང་འབུལ་བ་མེ་ཏོག་གི་དངོས་པོ་སྤྱན་ལམ་དུ་བབ་པ་དང་བཅས་པ་འདི་ཉིད། མཆེད་པོ་གོང་མ་རྣམས་ཀྱི་བཀའ་སྲོལ་མི་ཉམས་པར་བྱ་བའི་ཕྱིར་རམ། བླ་མ་སློབ་དཔོན་གྱི་བཀའ་དྲིན་བསབ་པའམ། དམ་པ་ཆོས་ཀྱི་ཆེ་བ་དབྱུང་བའམ། རང་ཉིད་ཀྱི་ཡང་གནས་སྐབས་ཀྱི་འབད་པ་དོན་ཡོད་པར་བྱ་བའི་ཕྱིར་རམ།
བདག་ཅག་ཆོས་འཆད་པའི་རྣམ་གཞག་ལ་དམིགས་ནས། བསམ་སྦྱོར་དད་གུས་དང་བཅས་པའི་སྒོ་ནས་བསྒྲུབས་པ་ལགས། སླད་མ་ཕྱིས་འབྱུང་གི་དབང་དུ་བགྱིས་ན། ཕན་བདེའི་འབྱུང་གནས་བསྟན་པ་རིན་པོ་ཆེ་དར་ཞིང་སེམས་ཅན་ལ་བདེ་སྐྱིད་དཔག་ཏུ་མེད་པ་འབྱུང་བའི་ཐད་ནས། དགེ་ཞིང་བཀྲ་ཤིས་པའི་བྱ་བ་འདི་ལྟ་བུ་ལ་འཚོག་པར་སྨོན་ཞིང་། བླ་མའམ། མཁན་པོའམ། སློབ་དཔོན་པའི་དྲུང་ནས། བཀའ་བསྒོ་བ་མཛད་ནས་ཞེས་སམ། དེ་དག་སྨོས་དགོས་པ་མེད་ན།
དགེ་འདུན་རྣམས་ཀྱིས་གཏོར་མའི་བྱིན་རླབས། ཐེག་པ་ཆེན་པོའི་མདོ། དགེ་བའི་རྩ་བ་རྣམ་པ་ཐམས་ཅད་མཁྱེན་པའི་སངས་རྒྱས་སུ་བསྔོ་བ་དང་བཅས་པ་ཐུགས་ལ་འདོགས་པ་དང་། འབུལ་བའི་ཡི་གེ་ལའང་གསན་པར་ཞུ་ལགས།། །། ༄། །སྐབས་འདིར་སྐབས་དོན་བརྡ་སྤྲོད་པའི་ཚིག་འགའ་སྙན་དུ་འབུལ་བར་ཞུ་འཚལ། ཞུ་སྐབས་ན། ཕུན་ཚོགས་འོད་སྟོང་རྒྱས་པའི་ཉིན་བྱེད། གསུང་རབ་ཆར་རྒྱུན་འབེབས་པའི་ཀླུ་དབང་། སྒྲིབ་གཉིས་ཚང་ཚིང་བསྲེག་པའི་སྒྲོན་མ། བསླབ་གསུམ་ནོར་གྱིས་གང་བའི་བང་མཛོད།
རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་། སྐྱབས་མཆོག་དཀོན་མཆོག་རིན་ཆེན་རྣམ་གསུམ། ལྷར་བཅས་སྐྱེ་དགུའི་གཙུག་ན་ཀུན་གྱི་ཅོད་པན་ལྟར་མཆོད་གནས་དམ་པར་བཞུགས་པ་ལགས། དེ་རྣམས་ཀྱི་སྐུ་གསུང་ཐུགས་ཀྱི་རྟེན་མཆོག རིགས་ཅན་དགེ་ལེགས་སྤེལ་བའི་ཞིང་རབ། ངོ་མཚར་བུང་བ་འདུ་བའི་པད་ཚལ། བྱིན་རླབས་བསིལ་ཟེར་ཕྲོ་བའི་ཟླ་བ། སྤྱིར་རྒྱལ་བའི་ཞིང་རབ་འབྱམས་རྒྱ་མཚོ་བགྲང་ལས་འདས་ལ། ཁྱད་པར་འབྲུ་བཅུད་རྣམ་དག་རྒྱས་པའི་ས་གཞི། དཔལ་འབྱོར་ཕུན་ཚོགས་འདུ་བའི་རི་ལྗོངས།
སྐྱེས་མཆོག་རིམ་པར་བྱོན་པའི་བསྟི་གནས། གནས་གཞི་ཁྱད་པར་ཅན་འདི་ཉིད་ནའང་། བླ་མ་དམ་པ་རིན་པོ་ཆེའི་སྐུ་ཚབ་དགེ་ལེགས་ཀྱི་གཟི་འོད་འབར་བས་ཐོག་དྲངས་པའི་བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་རྣམས་ཀྱི་དྲུང་ན། ལྷ་རྫས་མཆོད་སྤྲིན་ལྟ་བུའི་མཆོད་རྫས་རྒྱ་མཚོའི་ཚོགས་ཀྱིས་སྤྲས་ཏེ། མཐུ་སྟོབས་ཀྱི་དཔལ་གྱིས་བརྟན་པ་བསྲུང་ཞིང་། བསྟན་འཛིན་གྱི་ཕྱི་བཞིན་ཕྲིན་ལས་བསྒྲུབ་པའི་དཔལ་མགོན་ཆོས་སྐྱོང་སྲུང་མ་དང་བཅས་པ་ཆེས་ཁྱད་པར་དུ་འཕགས་པར་བཞུགས་པ་ལགས། དེ་དག་གི་ཕྲིན་ལས་ནོར་བུའི་དཔལ་ལས་གྲུབ་ཅིང་། ལེགས་བཤད་ཀྱི་འོད་སྟོང་ཕྱོགས་བཅུར་འཕྲོ་བས། གདུལ་བྱའི་མ་རིག་པ་སེལ་ལ། རྣམ་དག་ཐར་ལམ་གསལ་བའི་ཉིན་བྱེད།
བླ་མ་དམ་པའི་དྲུང་ནས་གདན་གྱི་ཐོག་མ་ལ་བཞུགས་པ་ལགས། དེ་ཉིད་ཀྱི་རྗེས་སུ་མཐུན་པར་གསུང་རབ་ནམ་མཁའི་ལམ་ནས་རྒྱུ་ཞིང་། བསླབ་གསུམ་དག་པའི་འོད་དཀར་ཕྲེང་ལྡན། ཉེས་གསུམ་ཚ་གདུང་འཕྲོག་པའི་བསིལ་བྱེད་དབང་པོ། ཡང་དག་པའི་དགེ་བའི་བཤེས་གཉེན་ཆེས་མཆོག་ཏུ་གྱུར་པ་རྣམས་ཀྱིས་ཐོག་དྲངས། བསོད་ནམས་སྦྲང་རྩིའི་དོག་པ་སྤེལ་ཞིང་། ཚུལ་ཁྲིམས་དག་པའི་འདབ་སྟོང་རྒྱས་ལ། ལུང་རྟོགས་བུང་བའི་ཚོགས་རབ་བསྡུད་མཛད་མདོ་སྔགས་འཛིན་པའི་དགེ་འདུན་ཆུ་སྐྱེས་དབང་པོ་རྣམས་ཀྱིས་གྲལ་གྱི་གཞི་བཟུང་། ལྷག་དད་གངས་རི་དག་པའི་ཁྲོད་ན། མཐུ་རྩལ་མཆོག་གི་སྟོབས་ཀྱིས་རྩེན་ཞིང་།
ཐབས་ཤེས་རབ་ཀྱི་མཆེ་སྡེར་རྣོན་པོས་ཕས་རྒོལ་གླང་པོའི་གླད་པ་འགེམས་བྱེད་མི་ཆེ་དྲག་རྣམས་ཀྱིས་གྲལ་གྱི་གུང་མནན། བཟོ་རིགས་སོགས་གནས་དཔལ་གྱིས་ཕྱུག་པ། གདུལ་བྱ་དགའ་བའི་དགའ་སྟོན་འགྱེད་པའི་དཔོན་ཡོན་ཏན་མཁན་པོ་རྣམས་ཀྱིས་གྲལ་གྱི་ཟུར་ནས་མཛེས་པར་བརྒྱན། ཁྲེལ་ལྡན་གྱི་གོས་ཅན་གཏོང་བའི་ནོར་ལྡན། རང་སྡེའི་དཔལ་ཅན་ཡོན་བདག་པ་རྣམས་ཀྱིས་གྲལ་གྱི་ཁོར་ཡུག་མཛེས་པར་བྱས། སྒོ་གསུམ་གུས་པའི་སྒོ་ནས། ཞབས་ཐོག་ཚུལ་བཞིན་སྒྲུབ་པའི་ཕྱག་བདེ་བ་རྣམས་ཀྱིས་གྲལ་གྱི་མཐའ་བརྟེན་ནས། འདི་ལྟར་ཚོགས་པ་ཕུན་སུམ་ཚོགས་པར་བཞུགས་པ་ལགས། འདི་ལྟར་བཞུགས་པ་ཐམས་ཅད་ཀྱང་། སྤྱི་འབྲེལ་ལས་དག་པའི་ས་གཞིར་དྲི་མེད་སྨོན་ལམ་གྱི་ཀུ་མུད་རྒྱས་པ།
ཡོན་དང་མཆོད་གནས་ཀྱི་ཕྲེང་བར་སྤེལ་བས་འབྲེལ་བ་ཟབ་ཅིང་། ཁྱད་པར་བླ་མ་དམ་པ་རིམ་པར་བྱོན་པ་རྣམས་སྦྱིན་བདག་པས་སོ་སོ་རང་རང་གི་སྡེ་རྣམས་སུ་སྤྱན་དྲངས། བླའི་མཆོད་གནས་དམ་པར་བཀུར་ཞིང་། ཡོན་མཆོད་རྣམས་ཆོས་དམ་ཚིག་གི་འབྲེལ་ཟབ་མོས་སྦྲེལ་བས་འབྲེལ་ཟབ་པར་བཞུགས་པ་ལགས། ཚོགས་ལུགས་ལ་མང་ཞིག་མཆིས་ནའང་། སྐབས་སུ་བབ་པ་བླ་མ་དམ་པ་ཞི་བར་གཤེགས་པའི་ཐུགས་དགོངས་རྫོགས་པ་ལ་བརྟེན་ནས། ཡོན་མཆོད་འབྲེལ་མཆིས་རྣམས་དང་། འདིར་འཚོགས་ཀུན་ཡུལ་དུས་ཀུན་ཏུ། བཀྲ་ཤིས་ཤིང་ཆོས་འཕེལ་བའི་བྱ་བ་དང་། རབ་ཏུ་གནས་པའི་ཞལ་སྲོ་དང་།
དམ་པའི་ཆོས་འཆད་པའི་དགའ་སྟོན་ལ་ཚོགས་པས་ན་ཚོགས་པ་ཤིན་ཏུ་བཟང་། བཀའ་དྲིན་ཆེ་བའི་ལོ་རྒྱུས་ཀྱི་དབང་དུ་བགྱིས་ན། འཁོར་བར་གནས་པའི་སྐྱེ་འགྲོ་ཡོངས་རྣམས་ལ། རྣམ་དག་ཐར་པའི་གྲོང་དུ་བསྡུད་མཛད་དུས་གསུམ་སངས་རྒྱས་རྣམས་ཀུན་ལ་བཀའ་དྲིན་ཆེ། ཁྱད་པར་བསྐལ་པ་བཟང་པོ་ལ་སངས་རྒྱས་སྟོང་། མི་མཇེད་འཇིག་རྟེན་ཁམས་པ་ལ་ཤཱཀྱའི་རྒྱལ་པོ། ཡང་སྒོས་འཛམ་བུ་གླིང་པ་ལ་བཀའ་སྡུད་པ་པོ་རྣམས་དང་། རྒྱན་དྲུག་མཆོག་བརྒྱད་བཀའ་དྲིན་ཆེ་བ་ལགས། བོད་ཁམས་ཡོངས་ལ་བཀའ་དྲིན་ཆེ་བའི་དབང་དུ་བགྱིས་ན། བསྟན་པ་སྔ་དར་གྱི་དུས་སུ་རྒྱལ་མེས་དབོན་རྣམ་པ་གསུམ་དང་།
དེ་དག་གི་བླའི་མཆོད་གནས་ལོ་པཎ་སྐྱེས་མཆོག་རྣམས་ཀྱིས་བཀའ་བ་ཆེར་མཛད་བོད་མུན་པའི་སྨག་རུམ། དམ་པའི་ཆོས་ཀྱི་ཉི་མས་སྣང་བར་མཛད་ནས། དགེ་བ་བཅུའི་ལམ་ལ་བཀོད་པས་བཀའ་དྲིན་ཆེ། བསྟན་པ་ཕྱི་དར་གྱི་དུས་སུ། ལྷ་བླ་མ་ཡེ་ཤེས་འོད་དང་། དེ་ཉིད་ཀྱི་བཀའ་ཡིས་སྤྱན་དྲངས་པར། ཇོ་བོ་ཆེན་པོ་རྗེ་ལྷ་ཅིག ལོ་ཙཱ་བ་ཆེན་པོ་རིན་ཆེན་བཟང་པོ་ལ་སོགས་པས་སྟོད་ནས་བསྟན་པ་དར་བར་མཛད་ཅིང་། ལོ་ཚོང་། འབྲིང་གསུམ་གྱིས་མདོ་སྨད་ནས་བསླབ་པ་མནོས།
བསྟན་པའི་དར་རྒྱས་རིམ་པ་བཞིན་དུ་སྤེལ་བས་བཀའ་དྲིན་ཆེ་བ་ལགས། ཆོས་བརྒྱུད་འདི་པ་ལ་དྲུག་པ་རྡོ་རྗེ་འཆང་ནས་བཟུང་སྟེ་རིམ་པར་བྱོན་པའི་བླ་མ་བརྒྱུད་པ་རྣམས་བཀའ་དྲིན་ཆེ། སྒོས་སོ་སོ་ལུས་བསྐྱེད་པའི་ཕ་མ། ཐར་ལམ་སྟོན་པའི་སློབ་དཔོན། དགེ་ལེགས་བསྐྲུན་པའི་གྲོགས་མཆེད། མཆོད་ཡུལ་དུ་བྱོན་པ་རྣམས་སྦྱིན་པའི་བདག་པོ་ལ་བཀའ་དྲིན་ཆེ། སྐབས་དོན་ཤེས་པར་བྱ་བའོ། ། ཞེས་པ་སེ་ལུང་སྒང་དུ་ལྷའི་རབ་གནས་དང་། དབོན་པོ་རྡོ་རྗེ་དཔལ་བཟང་གིས་བརྟག་གཉིས་བཤད་གསར་དུས་དྭགས་པོར་ཆོས་རྗེས་མཛད་པའོ།། །། ༄༅། །ཁྱེད་ཀྱིས་དུས་ལས་འདས་པའི་དོན་དུ།
དཀོན་མཆོག་གི་མཆོད་པ། དགེ་འདུན་གྱི་བསྙེན་བཀུར། སྐྱེ་བོའི་སྦྱིན་གཏོང་རྒྱ་ཆེ་བ་བསྒྲུབས་ནས། དེའི་དགེ་བ་རྣམ་མཁྱེན་དུ་བསྔོ་བའི་ཆོ་ག་དོན་དུ་གཉེར་བ་ཤིན་ཏུ་ལེགས་ཤིང་། བརྒྱད་སྟོང་པར། བྱང་ཆུབ་སེམས་དཔའ་སེམས་དཔའ་ཆེན་པོ། ཤེས་རབ་ཀྱི་ཕ་རོལ་ཏུ་ཕྱིན་པ་དང་ཐབས་མཁས་པས་ཡོངས་སུ་བཟུང་བའི་དགེ་བའི་རྩ་བ་ཐམས་ཅད་མཁྱེན་པ་ཉིད་དུ་ཡོངས་སུ་བསྔོས་པ་འདི་ནི་བསྔོ་བ་ཆེན་པོ་ལགས་སོ་ཞེས་གསུངས་ཏེ། དེ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ནི་འཁོར་གསུམ་མི་དམིགས་པའི་ཤེས་རབ་ཡིན་ལ། ཐབས་མཁས་པ་ནི་སེམས་ཅན་གྱིས་སངས་རྒྱས་ཐོབ་པའི་དོན་དུ་བསྔོ་བའི་འདུན་པ་ཡིན་ཞིང་། དེ་གཉིས་ཀྱི་དགེ་བ་བསྔོ་བ་ན་རྒྱལ་བ་རྒྱལ་སྲས་དགེ་འདུན་རྣམས་ཀྱི་སྤྱན་སྔར་བསྔོས་པས་དཔང་པོ་དང་མཐུན་གྱུར་གྱི་བྱེད་པས་སྨོན་ལམ་འགྲུབ་པའི་དགོས་པ་ཡོད་པས་འདི་བཞིན་མོས་པ་གྱིས།
མདུན་གྱི་ནམ་མཁའི་གནས་སུ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་བཞུགས་པར་བསྒོམ། དེ་དག་དང་ད་ལྟར་བཞུགས་པའི་དགེ་འདུན་རྣམས་ཀྱི་སྤྱན་སྔར་དུས་ལས་འདས་པ་རང་གིས་བསགས་པ་དང་ད་ལྟར་དུས་ལས་འདས་པའི་དོན་དུ་ཁྱེད་རྣམས་ཀྱིས་སྦྱིན་གཏོང་བྱས་པའི་དགེ་བའི་རྩ་བ་རྣམས་ལ་བརྟེན་ནས་དུས་ལས་འདས་པས་ཐོག་དྲངས་སེམས་ཅན་ཐམས་ཅད་ཀྱིས་མཐར་ཐུག་སངས་རྒྱས་ཐོབ། གནས་སྐབས་དལ་འབྱོར་ཐོབ་ནས་ལམ་སྒྲུབ་པའི་འགལ་རྐྱེན་ཞི། མཐུན་རྐྱེན་ཕུན་སུམ་ཚོགས་པར་བསྔོ། དེའང་བསྔོ་བྱའི་དགེ་རྩ། ཆེད་དུ་བྱ་བ་རྣམ་མཁྱེན། དེར་དགེ་བ་བསྔོ་བ་དང་བཅས་པའི་ཆོ་ག དོན་དམ་པ་སྤྲོས་བྲལ། ཀུན་རྫོབ་སྒྱུ་མ་ལྟ་བུ་ཡིན་སྙམ་པ་གྱིས་ལ་ལད་མོ་མཛོད་ཅིག
དགེ་འདུན་རྣམས་ཀྱིས་མཐུན་འགྱུར་གསུང་བར་ཞུ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དུས་ལས་འདས་པ་མིང་འདི་ཞེས་བྱ་བ་ལ་དགོངས་སུ་གསོལ། དུས་ལས་འདས་པ་མིང་འདི་ཞེས་བྱ་བས་དུས་གསུམ་དུ་བསགས་པའི་དགེ་བའི་རྩ་བ་རྣམས་དང་། འབྲེལ་པ་ཤུལ་ན་མཆིས་པས་ཁོང་གི་དོན་དུ་བྱས་པའི་དགེ་བའི་རྩ་བ་ཅི་མཆིས་པ་དེ་དག་ཐམས་ཅད་དུས་ལས་འདས་པ་མིང་འདི་ཞེས་བྱ་བའི་རྗེས་སུ་འབྲང་ཞིང་རྗེས་སུ་འཇུག་པར་གྱུར་ཅིག རྗེས་སུ་ཞུགས་ནས་རིགས་དྲུག་སོ་སོའི་སྡུག་བསྔལ་དང་བྲལ་བར་གྱུར་ཅིག མྱུར་དུ་སངས་རྒྱ་བར་གྱུར་ཅིག ཅེས་ལན་གསུམ་བྱས་ལ་དེའི་རྗེས་སུ། སངས་རྒྱས་མ་ཐོབ་ཀྱི་བར་དུ་སྐྱེ་བ་ཀུན་ཏུ་དལ་འབྱོར་རྣམ་པར་དག་པའི་མི་ལུས་ཐོབ་པར་གྱུར་ཅིག ཡང་དག་པའི་དགེ་བའི་བཤེས་གཉེན་གྱིས་རྗེས་སུ་འཛིན་པར་གྱུར་ཅིག ཐབས་སྙིང་རྗེ་ཆེན་པོ་དང་ཤེས་རབ་ཟུང་དུ་འབྲེལ་བར་གྱུར་ཅིག
ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་གྱུར་ཅིག ཆོས་སྒྲུབ་པའི་འགལ་རྐྱེན་ཐམས་ཅད་ཞི་བར་གྱུར་ཅིག མཐུན་རྐྱེན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཐུགས་རྗེ་རྣམ་པར་དག་པའི་བྱིན་རླབས་དང་། ལྷག་བསམ་རྣམ་པར་དག་པའི་སྟོབས་དང་། དགེ་བའི་རྩ་བ་འདིའི་མཐུ་ལ་བརྟེན་ནས་ཇི་ལྟར་བསྔོས་ཤིང་སྨོན་ལམ་བཏབ་པ་དེ་ཁོ་ན་བཞིན་དུ་འགྲུབ་པར་གྱུར་ཅིག དེས་གཤིན་པོའི་དོན་དུ་བསྔོ་བ་གྲུབ། ད་ཁྱེད་རྣམ་པས་དུས་ལས་འདས་པའི་དོན་དུ་དགེ་བ་བསགས་པས་ཐོབ་པའི་བསོད་ནམས་བསྔོ་བ་ཡིན་པས། དགེ་བ་འདིའི་མཐུས་ཁྱེད་རང་རྣམས་སངས་རྒྱས་ཐོབ། གནས་སྐབས་ཚེ་རིང་ནད་མེད་བདེ་སྐྱིད་ཕུན་སུམ་ཚོགས་པའི་དོན་དུ་བསྔོ་སྙམ་པ་གྱིས་ལ་ལད་མོ་གྱིས་ཤིག
ཕྱག་འཚལ་བ་དང་མཆོད་ཅིང་བཤགས་པ་དང་། ། རྗེས་སུ་ཡི་རང་བསྐུལ་ཞིང་གསོལ་བ་འདེབས། ། སྐྱབས་སུ་འགྲོ་ཞིང་བྱང་ཆུབ་སེམས་བསྐྱེད་བགྱི། ། བདག་དང་གཞན་གྱི་དགེ་བ་ཅི་མཆིས་པ། ། འཁོར་གསུམ་ཡོངས་སུ་དག་པའི་ཤེས་རབ་ཀྱིས། ། ཡོད་མེད་ལ་སོགས་དམིགས་པའི་དུག་སྤངས་ཏེ། ། འཁོར་དང་མྱ་ངན་འདས་ལ་མི་སྨོན་པར། ། འགྲོ་བའི་དོན་དུ་སངས་རྒྱས་མྱུར་ཐོག་ཤོག ། གཞན་ཡང་དགེ་བའི་རྩ་བ་འདིའི་མཐུས་བླ་མ་དམ་པ་རྣམས་ཀྱི་ཐུགས་དགོངས་རྫོགས་པར་གྱུར་ཅིག

སངས་རྒྱས་ཀྱི་བསྟན་པ་དར་བ། བསྟན་འཛིན་གྱི་སྐྱེས་བུ་རྣམས་སྐུ་ཁམས་བཟང་བར་གྱུར་ཅིག སྦྱིན་པའི་བདག་པོ་འཁོར་དང་བཅས་པའི་ཕྱི་ནང་གི་བར་ཆད་ཐམས་ཅད་ཞི་བར་གྱུར་ཅིག མཐུན་རྐྱེན་ཆོས་དང་མཐུན་པ་ཡིད་བཞིན་འགྲུབ་པར་གྱུར་ཅིག སེམས་ཅན་ཐམས་ཅད་བདེ་ཞིང་སྐྱིད་པར་གྱུར་ཅིག མངོན་པར་རྫོགས་པར་སངས་རྒྱ་བར་གྱུར་ཅིག བླ་མེད་བླ་མའི་ཐུགས་རྗེ་དང་། ། སོགས་བྱའོ། ། གཤིན་བསྔོ་བསྡུས་པ་དབོན་པོ་རྡོ་རྗེ་དཔལ་བཟང་གི་དོན་དུ་དྭགས་པོར་ཆོས་རྗེས་མཛད་པའོ།། །། ༄༅། །སྭསྟི། ཆོས་དབྱིངས་དག་པའི་དཔག་བསམ་རྐང་འཐུང་།
དོན་ཀུན་གཟིགས་པའི་ལོ་འདབ་རྒྱས་ཤིང་། ཐུགས་རྗེའི་གྲིབ་བསིལ་བསམ་ལས་འདས་པས། འགྲོ་ཀུན་གདུང་བའི་ཚ་བ་ཞི་མཛད། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་། སྲིད་ཞིའི་ནད་ཀུན་སེལ་བའི་རྩི་སྨན། སྐྱབས་གནས་དཀོན་མཆོག་རིན་པོ་ཆེ་རྣམ་པ་གསུམ། ལྷར་བཅས་འགྲོ་བའི་གཙུག་རྒྱན་མཆོག་ཏུ་བཞུགས་ཤིང་། དེ་དག་གི་ཐུགས་རྗེས་བསྐྲུན་པའི་ཕྲིན་ལས། གདུལ་བྱ་དགོས་འདོད་འབྱུང་བའི་རིན་ཆེན། ངོ་མཚར་དང་བ་བསྐྱེད་པའི་རྟེན་གསུམ།
སྣ་ཚོགས་རྒྱལ་བའི་ཞིང་ན་བཞུགས་པ། ནམ་མཁའི་ཁམས་ལྟར་བགྲང་ལས་འདས་ལ། ཁྱད་པར་དཔལ་འབྱོར་ཆུ་བོ་འདུ་བའི་རྒྱ་མཚོ། མཁས་གྲུབ་ཀླུའི་དབང་པོའི་བསྟི་གནས། བསོད་ནམས་ལོ་ཐོག་བསྐྲུན་པའི་ས་གཞི། དམ་ཆོས་སྒྲ་དབྱངས་སྒྲོག་པའི་མདུན་ས། ཆོས་དན་བདེ་ཆེན་ནམ། ཆོས་གྲྭ་ཆེན་པོའམ། གཙུག་ལག་ཁང་ངམ། བླ་བྲང་ངམ།
གཟིམས་ཁང་ཡིད་འོང་བསྟི་གནས་འདི་ཉིད་ནའང་། ངོ་མཚར་དཔལ་གྱི་གཟི་ཡིས་བརྗིད་ཅིང་། བྱིན་རླབས་བསིལ་ཟེར་ཕྱོགས་བཅུར་འཕྲོ་བའི་རྟེན་གསུམ་རྣམ་དག་འོད་དཀར་ཅན་ལ། སྣ་ཚོགས་མཆོད་པའི་རི་བོང་མཚན་མས་ལེགས་པར་སྤྲས་ཏེ། བཀའ་སྡོད་མཐུ་ལྡན་རྒྱུ་སྐར་ཕྲེང་བའི་ཚོགས་དང་བཅས་པ། ཀུན་ལས་ཁྱད་པར་འཕགས་པར་བཞུགས་པའི་སྐྱབས་ཀྱི་འོག་ནས། འཁོར་བའི་ཆུ་གཏེར་སྒྲོལ་བའི་དེད་དཔོན། མཁྱེན་བརྩེ་ནོར་གྱིས་གང་བའི་བང་མཛོད། ལེགས་བཤད་འབྲུག་སྟོང་སྒྲོག་པའི་ཆུ་འཛིན། སློབ་དཔོན་ཆེན་པོའམ།
བླ་མའམ། མཁན་ཆེན་པའམ། སློབ་དཔོན་པའམ། མཁན་པོ་བ་རྣམ་པས་གྲལ་གྱི་དབུ་མཛད། བསླབ་གསུམ་རྣམ་པར་དག་པའི་སེང་གེ། ཐུབ་བསྟན་རལ་པའི་ཁུར་གྱིས་བརྗིད་ཅིང་། ལུང་དང་རིགས་པའི་མཆེ་སྡེར་རྣོན་པོས། ཕས་རྒོལ་གླང་པོའི་དྲེགས་པ་འཇོམས་པའི་དགེ་བའི་བཤེས་གཉེན་རྣམ་པས་གྲལ་གྱི་ཐོག་དྲངས་ཤིང་། ཚོགས་གཉིས་དཔལ་འབྱོར་བསྐྲུན་པའི་ཞིང་མཆོག ཐུབ་བསྟན་དེས་པས་སྲུང་བའི་སྡོམ་བརྩོན།
གདུལ་བྱ་དགེ་ལ་འགོད་པའི་དབང་ཕྱུག དགེ་འདུན་སྡེ་གཉིས་སམ། བླ་སྒོ་གསུམ་ཅི་རིགས་གདན་མངོན་པར་འཛོམ་པས་གྲལ་གྱི་གཞི་བཟུང་། བསོད་ནམས་བང་རིམ་མཛེས་པའི་ལྷུན་པོ། ཐབས་ཤེས་འཆི་མེད་དབང་པོའི་བསྟི་གནས། རྣམ་དག་ཁྲིམས་ཀྱི་དཔལ་གྱིས་མཐོ་བའི། གོང་མས་མངགས་པའི་གསེར་ཡིག་པའམ། དཔོན་ཆེན་པའམ། ནང་ཆེན་པ་ལ་སོགས་པ་སྐབས་དང་སྦྱར་བས་གཙོ་མཛད་པ་རྣམས་ཀྱིས་སམ། མི་ཆེ་བ་རྣམས་ཀྱིས་གུང་མནན།
སྔོན་སྦྱངས་བློ་གྲོས་ཉིན་མོར་བྱེད་པས། སྣ་ཚོགས་རིག་པའི་འོད་སྟོང་འཕྲོས་ཏེ། བཟོ་སྨན་རྩིས་སོགས་འདུ་བྱེད་སྣང་བས། དད་ཅན་དང་བའི་ཆུ་སྐྱེས་བསྐྲུན་མཛད། ཐུན་མོང་གི་ཡོན་ཏན་ཅན་རྣམས་ཀྱིས་གྲལ་གྱི་ཟུར་ནས་མཛེས་པར་བརྒྱན། རབ་དང་བསིལ་བའི་ཟེར་གྱིས་ཕྱེ་བའི། དག་ཅིང་གཙང་བའི་ལག་གི་ཀུ་མུད། ཕུན་ཚོགས་ཡིད་འོང་ཞལ་ཟས་ཟེའུ་འབྲུས། མཆོད་ཡུལ་དགྱེས་པའི་ཐུགས་རབ་འཕྲོག་མཛད་དེ། བྱ་བ་བྱེད་པ་རྣམས་ཀྱིས་གྲལ་གྱི་མཐའ་བརྟེན་ནས།
འདི་ལྟར་ཚོགས་པ་ཕུན་སུམ་ཚོགས་པར་བཞུགས་ཤིང་། འདི་ལྟར་བཞུགས་པ་ཐམས་ཅད་ཀྱང་རབ་དཀར་ལས་ཀྱི་རིན་ཆེན་ཕྲེང་མཛེས། སྨོན་ལམ་དག་པའི་སྲད་བུས་བརྒྱུས་ཏེ། ཆོས་དང་དམ་ཚིག་དག་པས་སྦྲེལ་བས་འབྲེལ་པ་ཟབ། བདག་གཞན་རྒྱུད་ཀྱི་རྣམ་དག་ས་གཞིར། ཚོགས་གཉིས་རྒྱ་ཆེན་ལོ་ཐོག་བསྐྲུན་པས། དོན་གཉིས་འབྲས་བུ་སྨིན་པར་བྱེད་པའི་ཚོགས་ལ་འཚོགས་པས་ཚོགས་པ་བཟང་། ལོ་རྒྱུས། ཐོག་མཐའ་མེད་པའི་འཁོར་བར་གནས་པའི། ། འགྲོ་ལ་ཐར་པའི་ལམ་མཆོག་བསྟན་ནས། །
མྱང་འདས་མཆོག་གི་གྲོང་དུ་བསྡུད་མཛད། ། ཐུབ་དབང་སྲས་བཅས་དྲི་མེད་བསྟན་པ། ། དེ་འཛིན་སྐྱོང་དང་སྤེལ་བར་མཛད་པ། ། འགྲོ་བ་ཀུན་ལ་བཀའ་དྲིན་ཆེ། ། སྐབས་དོན་ཉེ་བར་མཚོན་པའི་དབང་དུ་བགྱི་ན། གདུགས་དེ་རིང་གི་སྐབས་སུ། འདི་ལྟར་ཞལ་མངོན་དུ་གྱུར་བའི་བླ་མ་དང་། དགེ་བའི་བཤེས་གཉེན་དགེ་འདུན་རྣམས་དང་། སྐྱེ་བོའི་ཚོགས་དང་བཅས་པ་རྣམས་ལ་ཆོས་དང་མཐུན་པའི་ཞལ་ཟས་སམ། ཇ་དང་བུ་རམ་མམ།
མང་ཇའི་བསྙེན་ཅིང་བཀུར་བས་ཉེ་བར་མཆོད་ནས། བསྔོ་བ་ཞུ་བའི་རྟེན་ནམ། ཡུལ་མཆོག་ཏུ་གྱུར་པ་ལ། འབུལ་བ། མེ་ཏོག་གི་དངོས་པོ་རྣམ་པར་དག་པ་དང་བཅས་པའམ། དགེ་འདུན་སོ་སོའི་ཕྱག་ཏུའམ་སྐྱེ་བོའི་ཚོགས་དང་བཅས་པ་ལ་གྲལ་འགྱེད་ཀྱི་དངོས་པོ་དང་བཅས་པ་འདི་ཉིད། བླ་མ་གོང་མ་རྣམས་ཀྱི་ཐུགས་ཀྱི་དགོངས་པ་ཁྱད་པར་ཅན་ཡོངས་སུ་རྫོགས་ཤིང་། བསྟན་པ་རིན་པོ་ཆེ་དར་བ་དང་། སེམས་ཅན་ལ་བདེ་ད་དཔག་ཏུ་མེད་པ་འབྱུང་བར་བྱ་བའི་ཕྱིར་རམ། ཁྱད་པར་འགྲོ་བ་རྣམས་ཀྱི་སྐྱབས་གནས།
བླ་མ་དམ་པ་ཆེ་གེ་མོའི་དུས་ཀྱི་མཆོད་པ་ལ་དམིགས་ནས། ནང་སོ་ཆེན་པོའམ། བླ་བྲང་ཆེན་པོ་ནས་སམ། མིང་ཆེ་གེ་མོས་སམ། སྔར་ནས་ཇི་ལྟར་བསྒྲུབས་པའི་སྲོལ་བཞིན་དུ། བསམ་སྦྱོར་དད་གུས་དང་བཅས་པས་བསྒྲུབས་པར་གདའ་ན། ཤིན་ཏུ་རྗེས་སུ་ཡི་རང་ཞིང་དགེ། སླད་མ་ཕྱིས་འབྱུང་བསྟན་པ་དར། སེམས་ཅན་ལ་བདེ་སྐྱིད་འབྱུང་བའི་ཐད་དུ། དགེ་ཞིང་བཀྲ་ཤིས་པའི་བྱ་བ་འདི་ལྟ་བུ་ལ་འཚོག་པར་སྨོན།
གཏོར་མའི་བྱིན་རླབས། ཐེག་པ་ཆེན་པོའི་མདོ་དགེ་བའི་རྩ་བ་རྣམ་མཁྱེན་དུ་བསྔོ་བ་དང་བཅས་པ་རིམ་པ་བཞིན་མཛད་པར་ཞུ། ཐོག་མར་གཏོར་མའི་བྱིན་རླབས་མཛད་པར་ཞུ། དགེ་བའི་རྩ་བ་བླ་ན་མེད་པའི་བྱང་ཆུབ་ཏུ་བསྔོ་བ་བགྱིད། བསྔོ་བ་འགྲུབ་པའི་དཔང་པོར། བླ་མ་ཡབ་སྲས་བརྒྱུད་པ་དང་བཅས་པ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་མདུན་གྱི་ནམ་མཁར་བཞུགས་པར་མོས། དགེ་བའི་རྩ་བ་འདི་ལ་བརྟེན་ནས། སེམས་ཅན་གྱི་དོན་དུ་སངས་རྒྱས་ཐོབ་པར་གྱུར་ཅིག་སྙམ་པའམ། བླ་མ་གོང་མའི་ཐུགས་དགོངས་རྫོགས་པར་གྱུར་ཅིག་སྙམ་པས། བསྔོ་བའི་ལད་མོ་མཛོད།
ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། དགེ་བ་འདི་ཡིས་སྐྱེ་བོ་ཀུན། ། ཞེས་པའམ། འཇམ་དཔལ་ཇི་ལྟར་མཁྱེན་ཅིང་། ཞེས་སོགས་སམ། དུས་གསུམ་གཤེགས་པའི་རྒྱལ་བ་ཐམས་ཅད་ཀྱིས། ། ཞེས་སམ། འགྲོ་ཀུན་དགེ་བ་ཇི་སྙེད་ཅེས་སམ། བྱང་ཆུབ་སེམས་དཔའ་རྣམས་ཀྱིས་ནི། ། ཞེས་སམ།
བསོད་ནམས་འདི་ཡིས། ཞེས་སམ། སྦྱིན་པ་རྒྱ་ཆེན་གྱུར་པ། ཞེས་སོགས་གསུམ་གསུམ་དང་། ཐམས་ཅད་ཀྱི་རྗེས་སུ། བྱང་ཆུབ་སེམས་དཔའ་རྣམས་ཀྱིས་ནི། ། གཙུག་ལག་ཁང་རྣམས་སོགས་དང་། སེམས་ཅན་ཐམས་ཅད་བདེ་དང་ལྡན་གྱུར་ཅིག ། ཅེས་སོགས་དང་། གཞན་ཡང་སྐྱེ་བ་འདི་ཉིད་དུ། །
སོགས་དང་། བསོད་ནམས་སྟོབས་ཆེན་འདི་ཡིས་ནི་སོགས་དང་། དེ་ལྟར་བྱང་ཆུབ་མ་ཐོབ་བར། ། རིགས་མཐོ་གཟུགས་བཟང་ལོངས་སྤྱོད་ཆེ། ། ཤེས་རབ་ཕུན་ཚོགས་དབང་ཕྱུག་ལྡན། ། ནད་མེད་ཤིན་ཏུ་ཚེ་རིང་བ། ། མཐོ་རིས་ཡོན་ཏན་བདུན་ལྡན་ཤོག ། ཅེས་དང་། རྒྱལ་པོ་སྦྱིན་བདག་ཉིད་དང་ནི། ། སོགས་དང་།
ཐམས་ཅད་ཀྱི་རྗེས་སུ། སངས་རྒྱས་སྐུ་གསུམ་བརྙེས་པའི་བྱིན་རླབས་སོགས་སམ། བླ་མེད་བླ་མའི་ཐུགས་རྗེ་སོགས། ། བདེན་སྟོབས་བརྗོད། མོལ་བ་དང་བསྔོ་བ་དྲུང་ཆོས་ཀྱི་རྗེ་པས་གཉལ་སྟོད་དུ་མཛད་པའོ།། །། ༈ ཕུན་ཚོགས་ཡོན་ཏན་མཆོག་གི་ནོར་ལྷ། མཁྱེན་གསུམ་ཡོན་ཏན་འབྱོར་པའི་ཚོགས་ལ་དབང་བསྒྱུར་བས། མཁྱེན་རབ་ཐུགས་རྗེ་ཕུན་སུམ་ཚོགས་པའི་ནོར་ལ་དབང་འབྱོར་པ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་། ཏ་དབེན་ཀུན་ལེགས་པ་ཕྱག་ཕྱིར་ཡོད་པའི་དོན་དུ། སྐྱབས་གནས་དཀོན་མཆོག་རིན་པོ་ཆེ་རྣམ་པ་གསུམ་ལྷར་བཅས་འགྲོ་བའི་གཙུག་རྒྱན་དམ་པར་བཞུགས།
དེ་དག་གི་སྐུ་གསུང་ཐུགས་ཀྱི་རྟེན་སྤྱིར་རྒྱལ་བའི་ཞིང་ན་བཞུགས་པ་བསམ་གྱིས་མི་ཁྱབ་ལ། ཁྱད་པར་དགེ་ལེགས་དུ་མའི་འབྱུང་གནས། གནས་འདི་ཉིད་ནའང་། བདེ་བརགཤེགས་པའི་སྐུ་གསུང་ཐུགས་ཀྱི་རྟེན་རྣམས་ཀྱི་དྲུང་ན། རྣམ་དག་ཡིད་འོང་མཆོད་པའི་སྤྲིན་ཕུང་དུ་མས་སྤྲས་པ། མཐུ་ལྡན་དམ་པ་ཆོས་སྐྱོང་བའི་སྲུང་མ་དང་བཅས་པ་ཆེས་མཆོག་ཏུ་གྱུར་པར་བཞུགས་པའི་སྐྱབས་ཀྱི་འོག་ནས། དགེ་ལེགས་རིན་ཆེན་གླིང་དུ་ཁྲིད་པའི་དེད་དཔོན། མཁྱེན་བརྩེ་ནོར་བུའི་དཔལ་ལ་དབང་འབྱོར་པའི་དབང་ཕྱུག ཡང་དག་པའི་དགེ་བའི་བཤེས་གཉེན་རྣམས་ཀྱིས་གྲལ་གྱི་ཐོག་མ་མཛད། བསོད་ནམས་ལོ་ཐོག་བསྐྲུན་པའི་ཞིང་མཆོག
དགེ་སློང་གི་དགེ་འདུན་རྣམས་ཀྱིས་གྲལ་གྱི་གཞི་བཟུང་། བསོད་ནམས་དང་མཐུ་སྟོབས་ཀྱི་དཔལ་གྱིས་གཞན་ལས་མངོན་པར་མཐོ་བའི་མི་ཆེ་བ་རྣམས་ཀྱིས་གྲལ་གྱི་གུང་མནན། ཕྱི་རོལ་སྣ་ཚོགས་རིག་པའི་རྒྱན་གྱིས་ཀུན་ནས་མཛེས་པའི་ཡོན་ཏན་ཅན་རྣམས་ཀྱིས་གྲལ་གྱི་ཟུར་ནས་མཛེས་པར་བརྒྱན། ཚུལ་བཞིན་ཞབས་ཐོག་བསྒྲུབས་པས་མཆོད་ཡུལ་དགྱེས་པ་བསྐྱེད་པའི་བྱ་བ་བྱེད་པ་རྣམས་ཀྱིས་གྲལ་གྱི་མཐའ་བརྟེན་ཏེ་འདི་ལྟར་བཞུགས་པ་ཐམས་ཅད་ཕུན་སུམ་ཚོགས་པར་བཞུགས་པ་ལགས། འདི་ལྟར་བཞུགས་པ་ཐམས་ཅད་ཀྱང་སྤྱི་འབྲེལ་སྨོན་ལམ། སྒོས་འབྲེལ་ཐུབ་བསྟན་རྣམ་པར་དག་པའི་འབྲེལ་པས་སྦྲེལ་བས་འབྲེལ་པ་ཟབ། ཕུན་ཚོགས་ཉེ་བར་བསྐྲུན་པའི་ཐབས་ཁྱད་པར་ཅན་ལ་འཚོགས་པ་བཟང་། དེ་ལྟར་འབྲེལ་ཚོགས་ལ་བརྟེན་ནས་གླེང་སྒོ་དང་། བླ་སྒོ་ཅི་རིགས་སུ་ཆ་ཚང་། ལོ་རྒྱུས་ལ་མི་ཆོས་དང་།
ལྷ་ཆོས་གཉིས་ལས། གླེང་བར་གདའ་ནའང་། མི་ཆོས་ཀྱི་ལོ་རྒྱུས་རབ་ཏུ་བྱུང་བའི་སྤང་བྱར་གདའ་བས་ཞུ་མི་འཚལ། ལྷ་ཆོས་ཀྱི་ལོ་རྒྱུས་བདེ་བར་གཤེགས་པ་སྲས་དང་སློབ་མར་བཅས་པ་རྣམས་དང་། དེ་དག་གི་བསྟན་པ་དང་བསྟན་པ་འཛིན་པའི་སྐྱེས་བུ་དང་བཅས་པ་འགྲོ་བ་ཡོངས་ལ་བཀའ་དྲིན་ཆེ། དགོས་དོན་གྱི་དབང་དུ་བགྱིས་ན། གདུགས་དེ་རིང་གི་སྐབས་སུ། འདི་ལྟར་ཞལ་མངོན་དུ་གྱུར་པའི་བླ་མ་དང་། ཡང་དག་པའི་དགེ་བའི་བཤེས་གཉེན་དགེ་འདུན་དང་བཅས་པ་རྣམས་ལ། ཆོས་དང་མཐུན་པའི་ཞལ་ཟས་ཀྱིའམ།
མང་ཇའི་བསྙེན་ཅིང་བཀུར་བས་ཉེ་བར་མཆོད་ནས། བསྔོ་བ་ཞུ་བའི་རྟེན་རྣམ་པར་དག་པ་དང་བཅས་པ་འདི་ཉིད། བསྟན་པ་རིན་པོ་ཆེ་དར་བ་དང་། སེམས་ཅན་ལ་བདེ་སྐྱིད་དཔག་ཏུ་མེད་པ་འབྱུང་བར་བྱ་བའི་ཕྱིར་རམ། རང་གཞན་གྱི་རྒྱུད་ལ་དགེ་ལེགས་རྒྱ་ཆེན་པོ་ཉེ་བར་བསྐྲུན་པའི་ཐབས་མཆོག་ལ་དམིགས་ནས་ཆེ་གེ་མོས་བསམ་སྦྱོར་དད་གུས་དང་བཅས་པས་བསྒྲུབས་པར་གདའ་ན་ཤིན་ཏུ་རྗེས་སུ་ཡི་རང་། སླད་མ་ཕྱིས་འབྱུང་བསྟན་པ་དར། སེམས་ཅན་ལ་བདེ་སྐྱིད་འབྱུང་བའི་ཐད་དུ་དགེ་ཞིང་བཀྲ་ཤིས་པའི་བྱ་བ་འདི་ལྟ་བུ་ལ་འཚོག་པར་སྨོན་ཞིང་། གཏོར་མའི་བྱིན་རླབས། ཐེག་པ་ཆེན་པོའི་མདོ། དགེ་བའི་རྩ་བ་རྣམ་མཁྱེན་དུ་བསྔོ་བ་དང་བཅས་པ།
རིམ་པ་བཞིན་མཛད་པར་ཞུ། ཐོག་མར་གཏོར་མ་ལ། བསྔོ་བ་མཛད་པར་ཞུ། ཕྱོགས་བཅུ་ལ་སོགས་པའི་མཐར། དགེ་བ་འདི་ཡིས་སྐྱེ་བོ་ཀུན། ། ལ་སོགས་ལན་གསུམ། དགེ་བའི་རྩ་བ་འདི་དག་གི་མཐུ་ལ་བརྟེན་ནས། བླ་མ་དམ་པ་རྣམས་ཀྱི་ཐུགས་དགོངས་ཡོངས་སུ་རྫོགས་པར་གྱུར་ཅིག བདེ་བར་གཤེགས་པའི་བསྟན་པ་རིན་པོ་ཆེ་ཕྱོགས་དུས་ཐམས་ཅད་དུ་དར་ཞིང་རྒྱས་པར་གྱུར་ཅིག བསྟན་པ་འཛིན་པ་ཐམས་ཅད་སྐུ་ཁམས་བཟང་ཞིང་སྐུ་ཚེ་རིང་བར་གྱུར་ཅིག
སེམས་ཅན་ཐམས་ཅད་བདེ་ཞིང་སྐྱིད་པར་གྱུར་ཅིག ཁྱད་པར་སྦྱིན་པའི་བདག་པོ་འཁོར་དང་བཅས་པ་ཐམས་ཅད་ཀྱིའམ། སྦྱིན་བདག་དང་དམིགས་ཡུལ་སོ་སོ་ཡིན་ན་སྦྱིན་བདག་དམིགས་ཡུལ་དང་བཅས་པའི་རྐྱེན་ཕྱི་ནང་གི་བར་ཆད་ཐམས་ཅད་ཉེ་བར་ཞི་བར་གྱུར་ཅིག བསམ་སྦྱོར་ཐམས་ཅད་ཆོས་དང་མཐུན་པ་ཡིད་བཞིན་དུ་འགྲུབ་པར་གྱུར་ཅིག སངས་རྒྱས་སྐུ་གསུམ་བརྙེས་པའི་བྱིན་རླབས་དང་། ། ལ་སོགས་བརྗོད་པའི་མཐར་བདག་ཅག་སྨོན་ལམ་དུ་བཏབ་པ་འགྲུབ་པར་ཤོག དཀོན་མཆོག་གསུམ་གྱི་བདེན་པའི་བྱིན་རླབས་ཀྱིས་བདག་ཅག་སྨོན་ལམ་དུ་བཏབ་པ་དེ་ཁོ་ན་བཞིན་དུ་འགྲུབ་པར་གྱུར་ཅིག གཞན་ཚིགས་བཅད་ཀྱི་མཚམས་སུ་འཇམ་དཔལ་དཔའ་བོས་ཇི་ལྟར་མཁྱེན་པ་ལ་སོགས་བརྗོད། དུས་གསུམ་གཤེགས་པའི་རྒྱལ་བ་ཐམས་ཅད་ཀྱིས། ། ཞེས་སམ།
རྒྱལ་བ་ཀུན་གྱི་སྲས་ཀྱི་མཐུ་བོ་པ། ། ཞེས་སོགས་ཀྱིས་བསྔོ། དུས་མཆོད་ཡིན་ནས་བླ་མ་ཆེ་བ་ཡིན་ན། དཔལ་ལྡན་བླ་མ་དམ་པའི་ཐུགས་ཀྱི་དགོངས་པ་ཁྱད་པར་ཅན་གོང་ནས་གོང་དུ་ཡོངས་སུ་རྫོགས་པར་གྱུར་ཅིག ཅེས་མགོར་གཞུག སྐྱེ་བོ་ཕལ་པ་ཡིན་ན་དམིགས་པའི་ཡུལ་གྱིས་ཐོག་དྲངས་པའི་སེམས་ཅན་ཐམས་ཅད་ཅེས་སྦྱར། དགེ་བཤེས་ཕལ་པ་ཡིན་ན། བསྟན་འཛིན་གྱི་མཇུག་ཏུ་དམིགས་པའི་ཡུལ་གྱི་ལམ་གྱི་བར་དུ་གཅོད་པ་ཐམས་ཅད་ཉེ་བར་ཞི་བར་གྱུར་ཅིག་ཅེས་གཞུག གཤིན་དོན་ཡིན་ནས། བླ་མ་ཆེས་ཆེ་བ་ཡིན་ན།
སྐབས་དོན་གྱི་དབང་དུ་བགྱིས་ནའི་འོག་ཏུ། ཡོན་ཏན་རིན་པོ་ཆེའི་དཔལ་གྱིས་གདུལ་བྱའི་དགོས་འདོད་མ་ལུས་པ་ཡོངས་སུ་རྫོགས་པའི་བླ་མ་ཆེན་པོའི་ཞལ་སྔ་ནས། བསྟན་པ་རིན་པོ་ཆེའི་གསལ་བྱེད་དམ་པར་གྱུར་ཅིང་ཡོན་ཏན་རིན་པོ་ཆེའི་དཔལ་གྱིས་མངོན་པར་མཐོ་ལ། གདུལ་བྱའི་དགོས་འདོད་མ་ལུས་པ་རྫོགས་པར་མཛད་པས་ཤིན་ཏུ་སྐུ་གཅེས་པ་ལགས་ནའང་། བསྙུན་གྱི་རྐྱེན་གྱིས་ཐེབས་བདོག་པར་གདའ་བའི་ཐད་དུ། ཞབས་ཐོག་གསོ་སྨན། སྐུའི་རིམ་གྲོ་ལ་སོགས་པ་ཕུན་སུམ་ཚོགས་པར་བགྱིས་བདོག་པར་གདའ་ནའང་། ཞིང་ཁམས་གཞན་དུ་གདུལ་བྱ་རྒྱ་ཆེ་བར་དགོངས་ནས་ཞི་བར་གཤེགས་པའི་ཚུལ་བསྟན་གདའ་ཞིང་། དེའི་ཐུགས་དགོངས་ཡོངས་སུ་རྫོགས་པར་བྱེད་པའི་ཐབས་ལ་དམིགས་ཏེ། བླ་མ་དགེ་བའི་བཤེས་གཉེན་མང་རབ་ཏུ་གདན་དྲངས་ནས་གསོལ་བ་འདེབས་པའི་ཆོ་ག་རྣམ་པར་དག་པ་ཞག་འདི་ཙམ་ཡུན་རིང་དུའམ་རྣམ་པར་དག་པ་བསྒྲུབས་པ་དང་།
གཤེགས་རྫོངས་ཀྱི་རིམ་པ་ལ་དམིགས་ཏེ། འདི་དང་འདི་ཞེས་བྱ་བར་དགེ་འདུན་གྱི་བསྙེན་བཀུར་འདི་འདྲ་བར་བསྒྲུབས་པ་དང་། ད་དུང་དུའང་འདི་དང་འདི་འདྲ་བ་བསྒྲུབ་པར་འགྱུར་བའམ། དེ་ཙམ་མ་ལྕོགས་ན་ཡང་། སྔར་ཡང་དགེ་འདུན་གྱི་བསྙེན་བཀུར། སྐྱེ་བོའི་སྦྱིན་གཏོང་ལ་སོགས་པ་རྒྱ་ཆེར་བསྒྲུབས་པ་དང་། ད་དུང་དུ་ཡང་བསྒྲུབ་པར་འགྱུར་བ་དང་། ཁྱད་པར་དེ་རིང་གི་སྐབས་སུ། འདི་ལྟར་ཞལ་མངོན་དུ་གྱུར་པ་ལ་སོགས་སྦྱར་བའི་མཐར། དཔལ་ལྡན་བླ་མ་དམ་པ་ཆེ་གེ་མོའི་ཐུགས་དགོངས་ཡོངས་སུ་རྫོགས་པར་བྱེད་པའི་ཐབས་ལ་དམིགས་ནས།
ཆེ་གེ་མོ་བསམ་སྦྱོར་དད་གུས་དང་ཞེས་སོགས་སྦྱར། བསྔོ་བ་དུས་མཆོད་ཀྱི་དང་འདྲ། ཡང་བླ་མ་ཆེན་པོ་མིན་པའི་སྡེ་དཔོན་རྣམ་དགེ་བཤེས་འབྲིང་པོ་ཤི་བ་ཡིན་ན། སློབ་དཔོན་ནམ། དགེ་བའི་བཤེས་གཉེན་ཆེ་གེ་མོ་ཀུན་གྱི་ཕྱོགས་ནས་ཐུགས་རྒྱུད་ཡོན་ཏན་ཐམས་ཅད་ཕུན་སུམ་ཚོགས་ཤིང་བསྟན་པ་རིན་པོ་ཆེའི་བྱ་བ་ལ་བརྩོན་པ་ཤིན་ཏུ་གཅེས་པར་བདོག་པ་ལགས། ཁ་སིང་ནས་ཀྱི་སྐབས་སུ་བསྙུང་ནད་དྲག་པོས་ཐེབས་ཤིང་། དེའི་ཐད་དུ་སྨན་དཔྱད་རིམ་གྲོ་བསྙུང་གསོལ་ལ་སོགས་གང་གི་སྒོ་ནས་རེ་མ་ཤོར་བར་བསྒྲུབས་སུ་ཟིན་ན་ཡང་། ཁོང་པ་རང་གི་སྨོན་ལམ་གྱི་འཕེན་པ་ཡོངས་སུ་རྫོགས་པ་ལ་བརྟེན་ནས། སྐུ་གཤེགས་གདའ་ཞིང་། ཁོང་པའི་ཐུགས་རྒྱུད་ལ་ཚོགས་གཉིས་སྤེལ་ཞིང་།
འགལ་རྐྱེན་སྡིག་པ་སྦྱང་བའི་ཕྱིར་ཆོ་ག་རྣམ་པར་དག་པ་བསྒྲུབས་པ་དང་། མཐུན་རྐྱེན་བསོད་ནམས་སོགས་པའི་བྱ་བ་ལ་དམིགས་ནས་སྔར་ཡང་དགེ་འདུན་གོང་ནས་སྦྱར་བའི་མཇུག་ཏུ་ཆེ་གེ་མོའི་ཐུགས་རྒྱུད་ལ་ཚོགས་གཉིས་རྒྱ་ཆེན་སྤེལ་བའི་ཐབས་ལ་དམིགས་ནས་ཆེ་གེ་མོས་བསྒྲུབ་སོགས་བྱ། འདིའི་བསྔོ་བ་ལ་བསྟན་འཛིན་གྱི་རྗེས་ལ་ཁྱད་པར་སློབ་དཔོན་ནམ། དགེ་བའི་བཤེས་གཉེན་ཆེ་གེ་མོ་ཞེས་བགྱི་བའི་ས་ལམ་གྱི་བར་ཆད་ཐམས་ཅད་ཉེ་བར་ཞི་བར་གྱུར་ཅིག གནས་སྐབས་ཀུན་ཏུའང་། འཇིག་རྟེན་དང་འཇིག་རྟེན་ལས་འདས་པའི་དཔལ་འབྱོར་ཕུན་སུམ་ཚོགས་པ་དང་ལྡན་པར་གྱུར་ཅིག ལུང་དང་མངོན་པར་རྟོགས་པའི་ཡོན་ཏན་གོང་ནས་གོང་དུ་འཕེལ་ཞིང་རྒྱས་པར་གྱུར་ཅིག བཞེད་དགུ་ཆོས་དང་མཐུན་པ་ཡིད་བཞིན་དུ་འགྲུབ་པར་གྱུར་ཅིག དེའི་རྗེས་སུ་སེམས་ཅན་སོགས་སྦྱར། ཕལ་པ་ཡིན་ན་ཡང་དག་པར་རྫོགས་པའི་སངས་རྒྱས་ཀྱིས་འདུས་བྱས་མི་རྟག་པར་གསུངས་པའི་རིགས་པའི་རྣམ་པ་དེ་ཉིད།
ཆེ་གེ་མོའི་སྟེང་དུ་མངོན་པར་གྱུར་ནས་མི་རྟག་པར་སོང་གདའ་ཞིང་། དེའི་རྒྱུད་ལ་འགལ་རྐྱེན་སྡིག་པ་སྦྱོང་བ་ལ་དམིགས་ནས། བླ་མ་སློབ་དཔོན་ཆོས་ཀྱི་འབྲེལ་པ་ཡོད་པ་རྣམས་ཀྱི་དྲུང་དུའང་། ཆ་རྐྱེན་གྱི་དངོས་པོ་ཕུལ་ནས་ཐུགས་དམ་ལ་འདོགས་པར། མཐུན་རྐྱེན་བསོད་ནམས་སྤེལ་བ་མཉམ་དུ་སྦྲགས་པའི་དགེ་རྩ་ལ་དམིགས་ནས་འགྱེད་ཡོངས་སུ་གཏོང་བ་རྣམས་ལ་ཆང་ཟན་གྱི་འགྱེད་དང་། བགོ་དར་རམ། བགོ་རས་སམ། འགྱེད་དང་བཅས་པ་དང་། དགེ་འདུན་གྱི་བསྙེན་བཀུར་རམ། སྐྱེ་བོའི་སྦྱིན་གཏོང་ཡུལ་ལུགས་དང་མཐུན་པར་བསྒྲུབས་གདའ་ཞིང་།
རྗེས་ཀྱི་དགེ་རྩར་དམིགས་ནས་དགེ་འདུན་གྱི་འབྲེལ་ཡོད་དང་། སྐྱེ་བོའི་ཚོགས་ལ་བསྙེན་བཀུར་སྔར་ཡང་ཅི་འགྲུབ་བསྒྲུབས་ཤིང་། ད་དུང་ཡང་བསྒྲུབ་པར་འགྱུར་བ་དང་། ཁྱད་པར་དེ་རིང་གི་སྐབས་སུ་སོགས་སྦྱར་བའི་མཇུག་ཏུ། འདི་ཉིད་ཆེ་གེ་མོའི་རྒྱུད་ལ་སྒྲིབ་གཉིས་སྦྱངས་ཤིང་ཚོགས་གཉིས་རྫོགས་པར་བྱེད་པའི་ཐབས་ལ་དམིགས་ནས་ཆེ་གེ་མོས་བསྒྲུབས་སོགས་སྦྱར། བསྔོ་བ་བདེ་ཞིང་སྐྱིད་པར་གྱུར་ཅིག་གི་རྗེས་སུ། ཁྱད་པར་དུ་ཡང་ཚེ་ལས་འདས་པ་ཆེ་གེ་མོ་ཞེས་བགྱི་བ་རིགས་དྲུག་དང་ཁམས་གསུམ་གང་དུ་སྐྱེས་སམ་སྐྱེ་བར་འགྱུར་བའི་ལས་ཅན་ཞིག་ཡིན་ནའང་། དགེ་བའི་རྩ་བ་ཐམས་ཅད་ཕྱི་བཞིན་དུ་རྗེས་སུ་འབྲང་ཞིང་རྗེས་སུ་འཇུག་པར་གྱུར་ཅིག མྱུར་དུ་སངས་རྒྱ་བར་གྱུར་ཅིག སངས་རྒྱས་མ་ཐོབ་ཀྱི་བར་སྐྱེ་བ་ཀུན་ཏུ་འཇིག་རྟེན་དང་འཇིག་རྟེན་ལས་འདས་པའི་དཔལ་འབྱོར་ལ་ལོངས་སྤྱོད་པར་གྱུར་ཅིག
དམ་པའི་ཆོས་སྒྲུབ་པའི་སྐལ་བ་དང་ལྡན་པར་གྱུར་ཅིག ཅི་བསམས་ཆོས་ལྡན་ཡིད་བཞིན་དུ་འགྲུབ་པར་གྱུར་ཅིག་ཅེས་སྦྱར། ཡུལ་འགའ་རེར་བསྔོ་བ་གོང་འོག་གམ། གསོན་གཤིན་གྱི་བསྔོ་བ་ཞུ་ཟེར་ན། གསོན་པོའི་སྤྱི་དང་འདྲ་བ་ལ་གཤིན་བསྔོ་གཙོ་བར་ཞུ་ན། གཤིན་བསྔོ་གོང་། གསོན་བསྔོ་འོག་ཏུ་བྱ་ཞིང་། གསོན་ཆོག་གཙོ་བོར་ཞུ་ན་དེ་ལས་བཟློག་པར་བྱ་ཞིང་། གཤིན་བསྔོ་ནི་ཁྱེད་ཀྱིས་དུས་ལས་འདས་པའི་དོན་དུ་བསོད་ནམས་བསགས་པ་རྣམས་རྣམ་མཁྱེན་དུ་བསྔོ་བ་འདོད་པར་འདུག་ན། སློབ་དཔོན་ཆེན་པོ་ཞི་བ་ལྷས།
སྤྱོད་འཇུག་ལས། དངོས་སམ་ཡང་ན་བརྒྱུད་ཀྱང་རུང་། ། སེམས་ཅན་དོན་ལ་གཞན་མི་སྤྱོད། ། སེམས་ཅན་ཁོ་ནའི་དོན་གྱི་ཕྱིར། ། ཐམས་ཅད་བྱང་ཆུབ་ཕྱིར་བསྔོ་འོ། ། ཞེས་གསུངས་པ་ལྟར། བསྔོ་བྱའི་དགེ་རྩ་ཚེ་ལས་འདས་པའི་དོན་དུ་བསྔོ། སྔོ་བྱེད་ཀྱི་བསོད་ནམས་བསགས་པ་དང་། ཚེ་ལས་འདས་པ་རང་ཡོད་དུས་ན་བསགས་པའི་དགེ་བ་ཐམས་ཅད་ཡིན། བསྔོ་ས་མཐར་ཐུག་སངས་རྒྱས།
གནས་སྐབས་འཁོར་འདས་ཀྱི་བདེ་སྐྱིད་ཕུན་སུམ་ཚོགས་པར་བསྔོ། བསྔོ་བའི་ཆོ་ག་ཐབས་ཤེས་ཟུང་འབྲེལ་གྱི་བསམ་པས་བཟུང་བའི་ཚུལ་གྱིས་འདི་བཞིན་དུ་སྒོམས། མདུན་གྱི་ནམ་མཁར་བླ་མ་དང་། སངས་རྒྱས་བྱང་ཆུབ་སེམས་དཔའ་ཐམས་ཅད་བཞུགས་པའི་སྤྱན་སྔར། ཚེ་ལས་འདས་པ་རང་ཡང་འདུག་པར་མོས་ནས་བསྔོ་བ་བྱེད། དེའི་གྲོགས་ཁྱེད་ཀྱིས་བྱེད་པར་མོས་ལ་ལད་མོ་གྱིས། དགོངས་སུ་གསོལ་གྱི་མཐར། བདག་གིས་ཚེ་ལས་འདས་པའི་དོན་དུ། སངས་རྒྱས་ཀྱི་རྟེན་ལ་མཆོད་པ་ཕུལ། ཆོས་གསུང་བསྒྲགས།
གཟུངས་སྔགས་བཟླས་བརྗོད་བྱས། དགེ་འདུན་ལ་བསྙེན་བཀུར། སྐྱེ་བོ་ལ་སྦྱིན་གཏོང་བགྱིས་པའི་དགེ་བ་རྣམས་དང་། ཚེ་ལས་འདས་པ་རང་གིས་བསྒྲུབས་ཤིང་། བསྒྲུབ་པར་འགྱུར་བའི་དགེ་བའི་རྩ་བ་ཐམས་ཅད་ཕྱི་བཞིན་དུ་སོགས་གོང་དང་སྦྱར་ལ། མཐར། རྒྱལ་བའི་དཀྱིལ་འཁོར་བཟང་ཞིང་དགའ་བ་དེར། ། སོགས་ལན་གསུམ་བརྗོད་པའི་མཇུག་ཏུ། སངས་རྒྱས་སྐུ་གསུམ་བརྙེས་པའི་བསྔོ་བ་བྱའོ། ། རབ་སྟོན་ལ་གཞན་གྱི་ནང་རྟེན་ལྟ་བུ་ཡིན་ན།
བླ་མ་ཆེ་གེ་མོའི་ཐུགས་དགོངས་ཡོངས་སུ་རྫོགས་པའམ། དགེ་བའི་བཤེས་གཉེན་ཆེ་གེ་མོའི་དགོངས་པའི་དོན་ནམ། ཕལ་པ་ཡིན་ན། ཆེ་གེ་མོའི་རྒྱུད་ལ་ཚོགས་གཉིས་རྫོགས་པར་བྱ་བའི་དོན་དུ། དེ་བཞིན་གཤེགས་པའི་སྐུ་གཟུགས་སམ། ཆོས་བྲིས་པ་ཡིན་ན། དེ་བཞིན་གཤེགས་པའི་གསུང་རབ་རིན་པོ་ཆེ་ལྟ་བུ་བཞེངས་སུ་གསོལ་ཞིང་། དེ་དག་གི་བཟོའི་བྱ་བ་ལེགས་པར་རྫོགས་པའི་ཐད་ནས། གཟའ་ཚེས་སྐར་མ། སྦྱོར་བ་བྱེད་པ་ཕུན་སུམ་ཚོགས་པ་འཛོམ་པའི་ཐད་དུ་བཟང་པོ་དྲུག་དང་ལྡན་པའི་སྒོ་ནས།
རབ་ཏུ་གནས་པ་ལེགས་པར་བསྒྲུབས་ཤིང་། དེའི་སྐབས་སུ། དཀྱིལ་འཁོར་ཆེན་པོ་བསྒྲུབ་ཤིང་མཆོད་པ་དང་། སྐུ་གཟུགས་ཀྱི་མངའ་དབུལ་བ་ལ་ཉེ་བར་མཁོ་བའི་ཡོ་བྱད། མཁའ་འགྲོ་ཆོས་སྐྱོང་ལ་གཏོར་མ། ཆོ་ག་མཛད་པ་རྣམས་ལ་བསྙེན་བཀུར་འབུལ་བ་རྣམ་པར་དག་པ་བསྒྲུབས་ཤིང་། ཁྱད་པར་ད་ལྟའི་སྐབས་སུ། འདི་ལྟར་ཞལ་མངོན་དུ་གྱུར་པ་རྣམས་སོགས། འདི་ཉིད་རབ་ཏུ་གནས་པ་ལེགས་པ་བསྒྲུབས་པའི་དགའ་སྟོན་ལ་དམིགས་ནས་ཆེ་གེ་མོས་སོགས་སྦྱར། བསྔོ་བ་གསོན་བསྔོ་དང་འདྲ།། །།
ཨོཾ་སྭསྟི་སིདྡྷཾ། ཕུན་ཚོགས་མཁྱེན་པའི་འོད་ཟེར་རྣམ་པར་གསལ། ། ཚད་མེད་ཐུགས་རྗེའི་དཀྱིལ་འཁོར་རབ་ཏུ་རྒྱས། ། དཔག་ཡས་ཕྲིན་ལས་བཟང་པོའི་དཔལ་མངའ་བ། ། རྒྱལ་བ་རྟ་བདུན་བདག་པོས་དགེ་ལེགས་མཛོད། ། ཐུགས་རྗེའི་སྟོབས་མངའ་བླ་མའི་ཚོགས་རྣམས་དང་། ། དཀོན་མཆོག་རིན་ཆེན་བདེན་པའི་བྱིན་རླབས་དང་། ། དཀར་ཕྱོགས་ལེགས་སྐྱོང་སྲུང་མའི་སྟོབས། གང་ཡིན་དེ་ཡིས་ཁྱེད་སྲིད་བརྟན་གྱུར་ཅིག ། གོང་མ་ལ་བསྐུར་བའི་མཆོད་བརྗོད།། །།
༄༅། །ཨོཾ་སྭསྟི་སིདྡྷཾ། གང་ཞིག་དགེ་འོས་མཆོད་པའི་གཞིར་གྱུར་ཅིང་། ། ཉིན་བྱེད་འོད་འདྲ་སྐུ་ཡི་དཔལ་འབར་བས། ། ལུས་ཅན་ཉེས་པའི་ཚང་ཚིང་མཐར་བྱེད་པའི། ། རྗེ་བཙུན་བླ་མའི་ཚོགས་ལ་ཕྱག་འཚལ་ལོ། ། གོང་མ་ལ།། །། ༄༅། །གདོད་ནས་སྤྲོས་པ་ཀུན་ལས་རྣམ་གྲོལ་ཡང་། ། སྐལ་བཞིན་གདུལ་བྱ་སྣ་ཚོགས་དོན་མཛད་པ། ། དཔལ་ལྡན་བླ་མ་གཉིས་མེད་ཡེ་ཤེས་ཞབས། ། གུས་པའི་ཡིད་ཀྱིས་རྒྱུན་དུ་བརྟེན་པར་སྤྲོ། །
ཡང་། འགྲོ་བ་ཀུན་གྱི་ཕན་བདེའི་འབྱུང་གནས་མཆོག ། རྒྱལ་བའི་བསྟན་པའི་དཔལ་གྱིས་ས་སྟེང་ཀུན། ། བརྒྱན་པར་གྱུར་ཅིང་དེ་མཐུ་དཔག་མེད་པས། ། འགྲོ་བའི་རྒུད་པ་དྲུངས་ནས་འབྱིན་གྱུར་ཅིག ། མཁན་ཆེན་བུ་སྟོན་པ་ལ།། །། ༄༅། །ཨོཾ་སྭསྟི་སིདྡྷཾ། གང་གིས་འགྲོ་བ་མི་ཟད་སྡུག་བསྔལ་རྣམས། ། ཀུན་ཏུ་བསལ་སླད་འཁོར་བ་སྤོང་བར་མི་མཛད་ལ། ། ལམ་མངོན་མཛད་པས་འཁོར་བའི་འཆི་བ་མ་ལུས་པ། །
དྲུངས་ནས་ཕྱུང་ཞིང་ཆོས་ཀུན་མངོན་མཁྱེན་ལ་ཕྱག་འཚལ། ། བླ་ཆེན་ཏྲི་ཤྲཱི་ཀུན་རྒྱལ་ལ།། །། ༈ གང་ཞིག་དྲན་པས་སྡུག་བསྔལ་ཀུན་སེལ་ཞིང་། ། འཆི་མེད་ཚེ་ཡི་དཔལ་དང་རྣམ་གྲོལ་གྱི། ། གཏན་གྱི་བདེ་བ་མཆོག་ཏུ་སྩོལ་མཛད་པའི། ། བཅོམ་ལྡན་ཚེ་དཔག་མེད་པས་དགེ་ལེགས་མཛོད། ། ཐ་ཧུ་ལ།། །། ༈ ཕུན་ཚོགས་མཚན་དཔའི་དཔལ་གྱིས་རབ་མཛེས་ཤིང་། ། སྲིད་ཞིའི་རྒུད་པ་མཐའ་དག་ཞི་མཛད་དེ། ། མཆོག་ཏུ་བདེ་བའི་འབྲས་བུ་སྩོལ་མཛད་པའི། །
བཅོམ་ལྡན་སྒྲོལ་མས་ཁྱེད་ལ་དགེ་ལེགས་མཛོད། ། ཧོང་ཐུ་ལ།། །། ༈ གུར་ཀུམ་མདོག་ཅན་མཆོག་ཏུ་གཟུགས་བཟང་བ། ། གཏི་མུག་མུན་པའི་ཚོགས་ཀུན་འཇོམས་མཛད་ལ། ། ཇི་བཞིན་མཁྱེན་པའི་ཡེ་ཤེས་སྩོལ་མཛད་པའི། ། འཇམ་པའི་དབྱངས་ཀྱིས་ཁྱེད་ལ་དགེ་ལེགས་མཛོད། ། རྒྱལ་བུ་ལ།། །། ༈ གངས་རི་ལྟར་དཀར་འོད་ཟེར་དྲ་བས་རབ་མཛེས་ལ། ། ཐུགས་རྗེའི་རྒྱུན་གྱིས་འགྲོ་བའི་གདུང་བ་ཞི་མཛད་ཅིང་། ། ཀུན་ལ་ཕན་དང་བདེ་བའི་འབྲས་བུ་སྩོལ་མཛད་པའི། །
འཇིག་རྟེན་དབང་པོའི་ཐུགས་རྗེ་རྟག་ཏུ་འཇུག་གྱུར་ཅིག ། ཨ་ཁྲོ་ལ།། །། ཕྲིན་ལས་དྲག་པོས་བདུད་རྣམས་ཚར་གཅོད་ཅིང་། ། ཐུགས་རྗེའི་དབང་གིས་འགྲོ་རྣམས་རྗེས་བཟུང་ནས། ། ཐུབ་པའི་བསྟན་པ་ཀུན་ཏུ་རྒྱས་མཛད་པའི། ། ཕྱག་ན་རྡོ་རྗེའི་མཐུ་སྟོབས་འཇུག་གྱུར་ཅིག ། སྭོན་ཇི་དབོན་པོ་ལ།། །། ༄། ཨོཾ་སྭསྟི་སིདྡྷཾ། བླ་མ་དང་དཀོན་མཆོག་གསུམ་ལ་ཕྱག་འཚལ་ལོ། ། གང་སྐུའི་མཛེས་པས་འགྲོ་བ་ཀུན་གྱི་ཡིད་འཕྲོག་ཅན། །
ཚངས་པའི་དབྱངས་ལྡན་འཛིན་མའི་ཁྱོན་ཀུན་གསལ་བར་ཁྱབ། ། མཁྱེན་པའི་ཐུགས་ཀྱི་ཤེས་བྱ་ཀུན་གྱི་དེ་ཉིད་གཟིགས། ། ས་གསུམ་བླ་མ་འགྲོ་བའི་གཙུག་རྒྱན་གུས་པས་མཆོད། ། དེ་ཡི་གསུང་རབ་ཞི་འགོག་ཆགས་བྲལ་དམ་པའི་ཆོས། ། འགྲོ་བའི་གདུང་བ་མ་ལུས་ཞི་བྱེད་བདུད་རྩི་མཆོག ། དེ་ཉིད་ཐུགས་ཆུད་སློབ་དང་མི་སློབ་སློབ་མའི་ཚོགས། ། ཚོགས་ཀྱི་མཆོག་གྱུར་ཆོས་དང་དགེ་འདུན་ལ་ཕྱག་འཚལ། ། ཐུབ་པའི་བསྟན་པ་ཡིད་བཞིན་ནོར་བུའི་རྒྱལ་མཚན་འཛིན། ། དགེ་ལེགས་ཀུན་འབྱུང་འགྲོ་བ་ཀུན་གྱི་ཉེར་མཚོའི་གཞི། ། མཁྱེན་བརྩེའི་ཡོན་ཏན་དཔག་ཡས་ནོར་ལ་དབང་འབྱོར་པ། །
འགྲོ་བའི་དེད་དཔོན་བསྟན་འཛིན་འདི་དག་ཞབས་བརྟན་ཤོག ། ལོ་ཙཱ་བ་བྱང་རྩེ་ཨེར་བསྐོས་པའི་འབུལ་ཡིག་གོ། །། ༄༅། །ཨོཾ་སྭསྟི། བླ་མ་དང་འཇམ་པའི་དབྱངས་ལ་ཕྱག་འཚལ་ལོ། ། ཚོགས་གཉིས་རབ་རྫོགས་བཀྲ་ཤིས་ཕུན་ཚོགས་རྣམ་རྒྱལ་རྩེར། ། ཡོན་ཏན་རབ་རྒྱས་བཀྲ་ཤིས་ནོར་བུའི་ཏོག་གིས་མཛེས། ། ཚད་མེད་ཐུགས་རྗེའི་བཀྲ་ཤིས་བ་དན་ཕྱོགས་བཅུར་གཡོ། ། བླ་མ་མཆོག་གི་བཀྲ་ཤིས་རྣམ་པར་རྒྱལ་གྱུར་ཅིག ། བསོད་ནམས་ཡེ་ཤེས་ཕུན་ཚོགས་མཆོག་གིས་ལེགས་བསྐྲུན་ཞིང་། ། སྒྲིབ་ཀུན་ཉེར་ཞི་ཕུན་ཚོགས་དཔལ་གྱི་རྣམ་པར་འབྱོར། །
ཤེས་བྱ་ཀུན་མཁྱེན་ཕུན་ཚོགས་དཔལ་གྱིས་ལྷམ་མེ་བ། ། དཔག་ཡས་ཕྲིན་ལས་ཕུན་ཚོགས་རྒྱལ་བས་བཀྲ་ཤིས་མཛོད། ། རྒྱལ་བའི་ཡེ་ཤེས་རྒྱ་མཚོའི་དཔལ་ལས་ལེགས་འོངས་ཤིང་། ། ལུང་དང་རྟོགས་པ་རྒྱ་མཚོའི་ཆུ་རྒྱུན་གྲངས་མེད་པས། ། འགྲོ་བའི་གདུང་བ་རྒྱ་མཚོ་ལྟ་བུ་དྲུངས་འབྱིན་པའི། ། དམ་ཆོས་རིན་ཆེན་རྒྱ་མཚོས་དུས་ཀུན་དགེ་ལེགས་མཛོད། ། རྫོགས་སངས་བསྟན་པ་རིན་ཆེན་ནོར་ལ་དབང་འབྱོར་ཞིང་། ། བསླབ་གསུམ་རྣམ་དག་རིན་ཆེན་རྒྱན་གྱིས་ཀུན་ནས་མཛེས། ། འགྲོ་ཀུན་ཐར་པའི་རིན་ཆེན་གླིང་དུ་འཁྲིད་མཛད་ཅིང་། ། ཀུན་ལ་ཕན་བདེའི་རིན་ཆེན་མཆོག་སྩོལ་ཞིང་མཆོག་རྒྱལ། །
དུས་གསུམ་རྒྱལ་བའི་ཐབས་ཆེན་མཆོག་གི་དཔལ་ལས་བྱུང་། ། དཔེ་ཟླ་མ་མཆིས་མཐུ་སྟོབས་མཆོག་གིས་བདུད་ཀྱི་དཔུང་། ། རྣམ་པར་འཇོམས་མཁས་དངོས་གྲུབ་མཆོག་གིས་དཀར་པོའི་ཕྱོགས། ། རྣམ་ཀུན་རྒྱས་མཛད་སྲུང་མ་མཆོག་གིས་བཀྲ་ཤིས་མཛོད།། །། ༄། །མཁྱེན་གསུམ་ཡོན་ཏན་དུ་མའི་དཔལ་ལ་དབང་འབྱོར་བ་རྩ་བ་དང་བརྒྱུད་པར་བཅས་པའི་བླ་མ་དམ་པ་རྣམས་དང་། སྐྱབས་དཀོན་མཆོག་རིན་པོ་ཆེ་རྣམ་པ་གསུམ། འགྲོ་བའི་སྐྱབས་གནས་དམ་པར་བཞུགས། དེའི་རྟེན་གསུམ་སྤྱིར་རྒྱལ་བའི་ཞིང་ན་བསམ་གྱིས་མི་ཁྱབ་པ་ལ། ཁྱད་པར་གནས་འདི་ཉིད་ནའང་རྟེན་གསུམ་མཆོད་པ་དང་བཅས་པ་ཕུན་སུམ་ཚོགས་པར་བཞུགས་པའི་སྐྱབས་ཀྱི་འོག་ནས་ཡོན་ཏན་དུ་མའི་རྒྱན་གྱིས་ཉེ་བར་མཛེས་པ་ཆེ་གེའམ། དགེ་བའི་བཤེས་གཉེན་རྣམས་ཀྱིས་དབུ་མཛད།
སྡོམ་བརྩོན་མདོ་སྔགས་རིག་པའི་དགེ་སློང་གི་དགེ་འདུན་རྣམས་ཀྱིས་གྲལ་གྱི་གཞི་བཟུང་། དཔོན་ཡོན་ཏན་མཁན་པོ་རྣམས་ཀྱིས་ཟུར་བརྒྱན། བྱ་བ་བྱེད་པས་མཐའ་བརྟེན་པ་འདི་ལྟར་ཚོགས་པ་ཕུན་ཚོགས་ཚོགས་པར་བཞུགས་པ་ཐམས་ཅད་འབྲེལ་པ་ཟབ་ཚོགས་ལུགས་དགེ། ལོ་རྒྱུས་སངས་རྒྱས་སྲས་དང་སློབ་མར་བཅས་པ་དང་། བསྟན་འཛིན་རྣམས་བཀའ་དྲིན་ཆེ། སྐབས་དོན། འདི་ལྟར་མངོན་དུ་གྱུར་པའི་དགེ་བའི་བཤེས་གཉེན། དགེ་འདུན་སྐྱེ་བོའི་ཚོགས་དང་བཅས་པའམ། ངེད་དཔོན་སློབ་པའམ། འདི་ལྟར་ཞལ་མངོན་དུ་གྱུར་པ་རྣམས་ལ་དྲོ།
ཇ་བུ་རམ་གྱིས་བསྙེན་ཅིང་བཀུར་བ། འབུལ་བ་གྲལ་འགྱེད་དམ། གང་ལ་གང་འོས་ཀྱི་འབུལ་བ་ཕུན་སུམ་ཚོགས་པ་དང་བཅས་པ་འདི་ཉིད་ངེད་དཔོན་སློབ་ཀྱི་བཤད་ལེན་ནམ། བསོད་ནམས་སོགས་པའི་བྱ་བམ། ཆེ་གེ་མོའི་དུས་མཆོད་དམ། གསོན་དགེ་ལ་དམིགས་ནས་ཆེ་གེས་བསྒྲུབ་པར་གདའ་ན་ཤིན་ཏུ་རྗེས་སུ་ཡི་རང་། སླད་མ་བསྟན་པ་དར་བའི་ཐད་ནས་བཀྲ་ཤིས་པའི་བྱ་བ་འདི་ལྟ་བུ་ལ་འཚོག་པར་སྨོན། དགེ་འདུན་རྣམས་ཀྱིས་གཏོར་མའི་བྱིན་རླབས་ཐེག་པ་ཆེན་པོའི་མདོ། དགེ་བའི་རྩ་བ་རྣམ་མཁྱེན་དུ་བསྔོ་བ་རྣམས་རིམ་པས་མཛད་པར་ཞུ། བསྔོ་བ་ནི།
ཁྱེད་ཀྱིས་དགེ་བ་ཕུན་སུམ་ཚོགས་པ་བསྒྲུབས་པ་རྗེས་སུ་ཡི་རང་། དེ་རྣམ་མཁྱེན་དུ་བསྔོས་པས་མི་ཟད་ཅིང་གོང་ནས་གོང་དུ་འཕེལ་ཏེ། མདོར། ཇི་ལྟར་རྒྱ་མཚོ་ཆུ་ཐིགས་ཆེ་ནང་ལྷུང་། ། རྒྱ་མཚོ་མ་སྐམས་བར་དུ་དེ་མི་འཛད། ། དེ་བཞིན་བྱང་ཆུབ་ཡོངས་བསྔོས་དགེ་བ་ཡང་། ། བྱང་ཆུབ་མ་ཐོབ་བར་དུ་དེ་མི་འཛད། ། ཅེས་གསུངས། ཇི་ལྟར་བསྔོ་ན། དེ་ནི་དམིགས་མེད་རྣམ་པ་ཅན། །
ཞེས་བྱམས་པས་གསུངས་པ་ལྟར་འཁོར་གསུམ་ཡོངས་སུ་དག་པའི་ཚུལ་གྱིས་བསྔོ་འཚལ་བས། མདུན་དུ་སངས་རྒྱས་བྱང་ཆུབ་སེམས་དཔའ་ཀུན་བཞུགས་པའི་སྤྱན་སྔར་ད་ལྟའི་དགེ་བས་ཐོག་དྲངས་དུས་གསུམ་དང་འབྲེལ་བའི་དགེ་བ་ཀུན་རྣམ་མཁྱེན་ཐོབ་པའི་དོན་དུ་བསྔོ། དེ་ཡང་བསྔོ་བྱ། སྔོ་བྱེད། ཆེད་དུ་བྱ་བ་ཀུན་དོན་དམ་དུ་མེད། ཀུན་རྫོབ་སྒྱུ་མ་ལྟ་བུ་ཡིན་སྙམ་པ་གྱིས་ལ་ལད་མོ་མཛོད། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཕྱག་འཚལ་བ་དང་སོགས་སམ། དགེ་བ་འདི་ཡིས་སྐྱེ་བོ་ཀུན་སོགས་སམ། ། འཇམ་དཔལ་དཔའ་བོས་ཇི་ལྟར་མཁྱེན་པ་དང་། །
ལ་སོགས་ཀྱི་རྗེས་ལ། དགེ་བའི་རྩ་བ་འདིའི་མཐུ་ལ་བརྟེན་ནས་བླ་མ་རྣམས་ཀྱི་ཐུགས་དགོངས་ཡོངས་སུ་རྫོགས་པར་གྱུར་ཅིག བསྟན་པ་རིན་པོ་ཆེ་དར་ཞིང་རྒྱས་པར་གྱུར་ཅིག བསྟན་འཛིན་དམ་པ་རྣམས་སྐུ་ཚེ་རིང་ཞིང་ཕྲིན་ལས་འཕེལ་བར་གྱུར་ཅིག སེམས་ཅན་ཐམས་ཅད་བདེ་ཞིང་སྐྱིད་པར་གྱུར་ཅིག ཁྱད་པར་སྦྱིན་པའི་བདག་པོའི་ཕྱི་ནང་གི་བར་གཅོད་མཐའ་དག་ཉེ་བར་ཞི་བར་གྱུར་ཅིག བསམ་པ་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག སངས་རྒྱས་སྐུ་གསུམ་བརྙེས་པའི་བྱིན་རླབས་དང་། ། ཆོས་ཉིད་མི་འགྱུར་བདེན་པའི་བྱིན་རླབས་དང་། ། དགེ་འདུན་མི་ཕྱེད་འདུས་པའི་བྱིན་རླབས་ཀྱིས། །
ཇི་ལྟར་བསྔོས་པ་དེ་བཞིན་འགྲུབ་གྱུར་ཅིག ། ཅེས་འདི་བསོད་ནམས་མཚན་ཅན་གསུང་། གཏམ་བཤད་བསྡུས་པ་བསྔོ་བ་དང་བཅས་པའོ།། །། ༄། །ཨོཾ་སྭསྟི་སིདྡྷཾ། ཕྲིན་ཡིག་ནོར་བུའི་ཕྲེང་བ་ཞེས་བྱ་བ། ། ན་མོ་ལོ་ཀོད་ཏ་ར་སརྦ་ཛྙཱ་ཡ། རབ་མཛེས་བཀོད་ལེགས་ནོར་བུའི་དྲ་བ་ཡིས། ། རབ་སྤྲས་ཡིད་འོང་ཁང་བཟང་ཆེས་བཀྲ་བ། ། གང་གིས་མནར་མེད་མེ་ནང་འདྲར་གཟིགས་ཤིང་། ། གཞན་ཕྱིར་དབུ་ཡང་གཏོང་པ་དེ་ལ་འདུད། །
དེ་ཡིས་ལེགས་གསུངས་དུས་གསུམ་དགེ་བའི་ཆོས། ། ཉེས་བྲལ་ལུང་དང་རྟོགས་པའི་བདག་ཉིད་ཅན། ། དེ་སྒྲུབ་བརྩོན་ལྡན་བསོད་ནམས་ཞིང་གྱུར་ཅིང་། ། དགེ་ལེགས་འཕེལ་བྱེད་གང་དེའང་སྤྱི་བོས་བཀུར། ། ཆོས་ཚུལ་སྣ་ཚོགས་མང་དུ་ཐོས་ཀྱང་ལུང་རིགས་རྒྱ་མཚོའི་མཐར་མ་སོན། ། བླ་མའི་མན་ངག་རབ་ཟབ་ལྡན་ཡང་རྩེ་གཅིག་ཏིང་འཛིན་སྒྲུབ་ལ་གཡེལ། ། འཁོར་འདས་དེ་ཉིད་ལེགས་པར་ཤེས་ཀྱང་བླང་དོར་གནས་ལ་འཁྲུལ་པ་ཅན། ། གཞན་ལ་གཅིག་ཏུ་ཕན་སེམས་ལྡན་ཡང་ཕན་མེད་བདག་གིས་འདི་སྐད་སྨྲ། ། རྒྱ་མཚོའི་གོས་ཅན་འཛིན་མའི་ཁྱོན་ཀུན་གང་གི་མཁྱེན་པའི་འོད་ཀྱིས་ཁྱབ། ། མ་ལྟར་བརྩེ་བའི་ཐུགས་རྗེས་འགྲོ་ལ་རྣམ་དག་རིགས་པའི་ལམ་སྟོན་པ། །
བཀྲ་ཤིས་བླ་མེད་མི་ཟད་གཏེར་གྱུར་སྡེ་བདུན་ཡིད་བཞིན་ནོར་བུ་ཡི། ། རྒྱལ་མཚན་ཆེས་ཆེར་འགྲོ་ལ་གསལ་མཛད་ལུང་དང་རིགས་པའི་མཐར་སོན་ཞིང་། ། རྣམ་དག་བསླབ་གསུམ་རབ་རྒྱས་ལུས་དྲིམས་སྡེ་སྣོད་རལ་པའི་ཁུར་གྱིས་བརྗིད། ། སྒྲུབ་དང་སུན་འབྱིན་མཆེ་བ་ཆེར་བསྒྲད་རྣམ་དག་རིགས་པའི་ང་རོ་ཡིས། ། ཕ་རོལ་རྒོལ་བ་གླང་པོའི་གླད་འགེམས་བློ་གསལ་རི་དྭགས་སྐྱོང་ལ་བརྩོན། ། སྨྲ་བའི་སེང་གེ་འཇིགས་མེད་དེ་ལ་རིང་ནས་དོན་འདི་གསོལ་བར་བགྱི། ། གང་ཞིག་བདེ་བར་གཤེགས་པའི་བསྟན་པ་ཡང་། ། ཡང་དག་སྒྲུབ་པའི་མཆོད་པས་དབེན་གྱུར་ལ། ལ་ལ་བསྟན་ལ་ཞུགས་ཀྱང་དེ་སུན་འབྱིན། ། འབྱིན་བྱེད་ལྟ་བུའི་བཤེས་གཉེན་དེ་དག་འདས། །
འདས་དང་མ་འོངས་མཁྱེན་པའི་རྒྱལ་བ་ཡང་། ། ཡང་དག་དབྱིངས་སུ་བཏང་སྙོམས་བཞུགས་པར་མཛད། ། མཛད་པའི་ཕྲིན་ལས་དུས་ཀྱི་དབང་གིས་ཡོལ། ། ཡོལ་བས་བསྒྲིབས་ལྟར་དེ་ཉིད་མ་མཐོང་བས། ། རང་རིགས་རང་བཞིན་ལོག་པར་བརྟགས་གྱུར་ཏེ། ། ཕྲག་དོག་འགྲན་དང་ང་རྒྱལ་དབང་གྱུར་ཅིང་། ། བདག་གཞན་གནོད་པ་དུ་མས་ཀུན་གཟིར་བའི། ། སྦྲུལ་གདུག་ལྟ་བུའི་འགྲོ་བས་སྐལ་ངན་གྱུར། ། རང་གིས་ཆོས་ཚུལ་ཟབ་མོ་མ་རྟོགས་ཤིང་། ། ཤེས་བྱའི་གནས་ལ་བློ་གྲོས་མ་བྱང་ཡང་། །
གཞན་དུ་མཁས་པ་ལྟ་བུའི་ཚུལ་འཆང་བའི། ། ནེ་ཙོ་འདི་ཡིས་འགྲོ་མང་བསྡུས་པ་མཚར། ། དེ་ཕྱིར་འགྲོ་བ་རྣམས་ཀྱི་མིག་གྱུར་པའི། ། མཁས་པ་དེ་དག་ཁྲེལ་ཞིང་ཐུགས་སུན་ཏེ། ། ཞིང་ཁམས་གཞན་དུ་གཤེགས་པར་གྱུར་པ་འམ། ། དེ་ལས་ཁ་ཅིག་ནགས་ཚལ་བརྟེན་པ་བཞིན། ། དེ་སླད་བདག་ཀྱང་ཐུབ་པའི་བསྟན་པ་ལ། ། བསོད་ནམས་དབང་གིས་བསླབ་གསུམ་ལེགས་བཟུང་སྟེ། ། རབ་ཟབ་མདོ་རྒྱུད་བསྟན་བཅོས་ལེགས་སྦྱངས་ཤིང་། ། ཟབ་མོའི་དོན་ལ་འཇིགས་མེད་གདེང་ལྡན་ཡང་། །
མ་རུངས་སྤྱོད་པས་བདག་ཉིད་གདུངས་གྱུར་ཅིང་། ། ཕལ་ཆེར་ཆོས་མིན་སྤྱོད་ཅིང་ཆོས་ལྡན་རྣམས། ། ཀུན་གྱིས་བརྙས་ཤིང་རྙེད་དང་བཀུར་སྟིས་དབེན། ། ལོག་སྤྱོད་དེ་དག་ཀུན་གྱིས་མཆོད་ཅིང་བཀུར། ། དགེ་ལེགས་སྤྱོད་ཅིང་ཆོས་ལྟར་སྒྲུབ་པ་དཀོན། ། སྒྲུབ་པ་དེ་ལ་ཀུན་གྱིས་དཔྱས་པ་བྱེད། ། དགེ་བ་བྱེད་པ་ཀུན་གྱིས་འབད་ནས་འགོག ། སྐྱོན་མེད་མཁས་པ་སྐྱོན་གྱི་དྲི་མས་དགོད། ། ཕལ་ཆེར་ཆོས་དང་ཆོས་མིན་མི་ཤེས་ལ། ། ཤེས་རློམ་དེ་དག་བླང་དོར་གནས་ལ་འཁྲུལ། །
འདུལ་བ་པ་རྣམས་བརྟུལ་ཞུགས་རྣམས་ཀྱིས་ཁེངས། ། ལུང་སྨྲ་དེ་དག་ལུང་དོན་སྒྲུབ་ལ་གཡེལ། ། རིགས་པ་སྨྲ་རྣམས་མི་རིགས་སྤྱོད་པ་སྟོན། ། ཏིང་ངེ་འཛིན་པ་འཇིག་རྟེན་བྱ་བས་བྲེལ། ། ཆོས་འདོད་དམ་པ་རྣམས་དང་ཕྲད་པ་དཀོན། ། ཕྲད་པ་དེ་དག་བཤེས་གཉེན་སྐྱོན་ལ་རྟོག ། དེ་ཕྱིར་ཐུབ་བསྟན་འོད་ཟེར་སྟོང་ལྡན་པ། ། ལོག་པར་ལྟ་བའི་ཆུ་འཛིན་གྱིས་བསྒྲིབས་ཤིང་། ། རྩོད་པའི་དུས་ཀྱི་ནུབ་རིའི་མཐར་ལྟུང་བས། ། ནག་པོའི་ཕྱོགས་རྣམས་སྟོབས་དང་ལྡན་གྱུར་ཅིང་། །
རྒྱལ་བ་ཉིད་ཀྱིས་གདུལ་དཀའ་སེམས་ཅན་ཡང་། ། རེ་ཤིག་བཏང་སྙོམས་བྱ་བར་གསུངས་ཕྱིར་དང་། ། མངོན་ཤེས་མིག་བྲལ་རྣམས་ཀྱིས་གཞན་གྱི་དོན། ། མངོན་སུམ་བྱ་བར་མ་གནང་དེ་ཡི་ཕྱིར། ། བདག་ཀྱང་དྲང་སྲོང་རྣམས་ཀྱིས་བསྟེན་པའི་གནས། ། གཞན་དོན་བྱང་ཆུབ་བསྒྲུབ་པར་འགྱུར་བའི་སླད། ། རྒྱལ་སྲས་འཕགས་པ་རྣམས་ཀྱི་གསུང་བཞིན་དུ། ། ཐོས་བསམ་བསྒོམ་ལ་ཡང་དག་གནས་པར་སྤྲོ། ། དེ་སྐད་སྨྲས་པ་ཇི་བཞིན་ཐོགས་མེད་དང་། ། ཞི་བའི་ལྷ་དང་ཀླུ་སྒྲུབ་ཡབ་སྲས་སོགས། །
སྔོན་གྱི་མཁས་གྲུབ་དམ་པ་དེ་དག་གི ། གཞུང་བཟང་རྣམས་དང་རྒྱལ་བའི་གསུང་རབ་ལས། ། ཇི་སྐད་གསུངས་པ་རྣམ་དཔྱོད་མཚུངས་མེད་པ། ། སྡེ་སྣོད་འཛིན་པ་ཁྱོད་ཀྱིས་དགོངས་མིན་ནམ། ། འོན་ཀྱང་གསུང་རབ་ལ་ལར་སྙིགས་མའི་དུས། ། དམ་ཆོས་འཛིན་པ་ཕན་ཡོན་ཆེ་བར་གསུངས། ། བསྟན་པའི་བྱ་བ་བཤེས་གཉེན་ཀུན་གྱིས་འཁུར། ། ཡིན་ཕྱིར་རང་རང་ནུས་པ་ཇི་ལྟ་བར། ། སྲོག་ལ་བབ་ཀྱང་དམ་པའི་ཆོས་སྲུང་བ། ། དམ་པ་རྣམས་ཀྱི་རྣམ་ཐར་མ་ལགས་སམ། །
དེ་ཕྱིར་བདག་ཀྱང་ཅི་ནུས་བསྟན་པ་བསྲུང་། ། དེ་ལྟར་ཁྱེད་ཀྱང་འབྲལ་མེད་བརྩོན་པ་དང་། ། ལན་བརྒྱར་འཆད་རྩོད་རྩོམ་པའི་བྱ་བ་ལ། ། ལོག་པར་སྒྲུབ་པའི་དགྲ་བོ་ཟིལ་གནོན་མཛོད། ། སྐལ་ངན་སྐྱེ་བོས་སྨོད་པར་མི་འགྱུར་བ། ། གང་ནའང་ཡོད་མིན་མེ་ཡི་ཚ་བ་བཞིན། ། དེ་ལྟར་མཁྱེན་པས་མི་མཐུན་ཕྱོགས་ཀུན་ལ། ། ཇི་མི་སྙམ་པའི་བཟོད་པ་བརྟན་པར་མཛོད། ། རང་རང་བློ་དང་མཐུན་པར་མ་གྱུར་པས། ། བདག་ལའང་མི་རིགས་སྨྲ་བ་མང་ཡོད་མོད། །
ཤེས་བཞིན་དཔྱད་པས་ལས་རྣམས་སྡེ་སྣོད་ལས། ། གནང་བཀག་རྒྱལ་བའི་གསུང་བཞིན་ཅི་ནུས་ཀྱིས། ། ལེགས་པར་བསྒྲུབས་པའི་དཔང་པོར་རྒྱལ་བ་དང་། ། རྒྱལ་སྲས་མདོ་རྒྱུད་དགོངས་འགྲེལ་བསྟན་བཅོས་བཅས། ། དེ་དག་བརྫུན་ན་ལས་དེའང་བརྫུན་པ་དང་། ། དེ་དག་བདེན་ན་ལས་དེའང་བདེན་པ་ལགས། ། རང་གི་རྟོགས་ཚུལ་ཇི་བཞིན་མདོ་ཙམ་དུ། ། དམ་པ་ཁྱེད་ལ་དང་བས་སྨྲ་ལགས་ན། ། འཁྱོག་པོའི་ཡིད་ཅན་འགའ་ཞིག་ཁྲེལ་ན་ཡང་། ། དམ་པ་ཁྱེད་དང་ཁྱོད་འདྲ་དགྱེས་པར་འགྱུར། །
འདི་ལ་ནོངས་གང་མཁས་ལ་བཟོད་པར་གསོལ། ། མི་མཁས་རྣམས་ཀྱིས་དོན་འདིའང་དཔྱད་པར་དཀའ། ། འདིར་འབད་དགེ་བས་བཤེས་གཉེན་དམ་པ་ཁྱེད། ། འཕྲིན་ཡིག་འདི་ཡིས་ཀུན་ནས་དགྱེས་གྱུར་ཅིག ། རྣམ་དཔྱོད་བློ་ཡི་དེད་དཔོན་མཆོག་གིས་གསུང་རབ་རྒྱ་མཚོའི་གླིང་ནས་བླངས། ། ལུང་རིགས་ཆོས་ཀྱིས་བྱི་དོར་ལེགས་བསྒྲུབས་དྲི་མེད་མཆོག་གི་སྲད་བུར་བརྒྱུས། ། ཕལ་ཆེར་རང་བཞིན་བརྗོད་པའི་རྒྱན་གྱིས་བཀོད་པས་ཀུན་ནས་མཛེས་བྱས་པའི། ། འཕྲིན་ཡིག་ནོར་བུའི་ཕྲེང་བ་འདི་ནི་ཁྱེད་ཐུགས་དགྱེས་པའི་སླད་དུ་འབུལ། ། ཞེས་པ་གཟིགས་པའི་རྟེན་དུ་ད་ལན་རྟེན་ཁེབས་ལེགས་པ་ཅིག་འབུལ། ཕྱིས་མྱུར་དུ་མཇལ་ནས་གསུང་གླེང་བར་བགྱིད།
དཔའ་བོའི་ལོ་བྱ་དབོ་ཟླ་བའི་ཚེས་བཅོ་ལྔ་ལ་སྦྱར་བ། སྐྱེ་བ་ཀུན་ཏུ་བསྟན་ལ་ལེགས་ཞུགས་ཚུལ་ཁྲིམས་གཙང་མའི་གོས་གྱོན་ཞིང་། ། རྣམ་དག་ལུང་གི་ཚངས་སྐུད་ལེགས་བཅིངས་དྲི་མེད་རིགས་པའི་ཀུ་ཤ་འཆང་། ། ཐོས་བསམ་བསྒོམ་པའི་གསང་སྔགས་རབ་ཟློས་འཆད་རྩོད་རྩོམ་པའི་སྲེག་ལུགས་སྤྱོད། ། མི་དགེ་རྒྱང་བསྲིང་རྒྱལ་སྲས་དམ་པའི་དྲང་སྲོང་མཆོག་ཏུ་འགྱུར་བར་སྨོན། ། དགེའོ། ། རྒྱ་མ་རིན་པོ་ཆེ་བཀྲ་ཤིས་རྒྱལ་མཚན་ལ་མཛད། ། ༄། །རིགས་ཀྱི་དབང་ཕྱུག་རྣམས་ལ་ཕྱག་འཚལ་ལོ། ། གང་གསུང་འཇམ་པའི་དབྱངས་སྙན་འདི་ནི་སྒྲ་སྙན་མ་ལགས་འགྲོ་བའི་མུན་སེལ་སྒྲོན་མ་སྟེ། ། མཛེས་ཤིང་ཞི་བའི་སྤྱན་ཡངས་འདི་འདྲ་སྤྱན་རས་མ་ལགས་འགྲོ་བའི་འཚོ་བྱེད་བདུད་རྩི་མཆོག །
གང་གི་ཕྱག་ནས་རྡོ་རྗེ་འདི་ཡང་རྡོ་རྗེ་མ་ལགས་བདུད་དཔུང་ཐ་འཇིག་བྱེད་ཆུ། ། རིགས་ཀྱི་གཙོ་བོ་རྣམ་པ་གསུམ་འདི་ལྷ་མཆོག་མ་ལགས་བདག་གི་སྤྱི་བོའི་ཅོད་པན་ལགས། ། དགེ་སློང་ཆོས་སྨྲ་བས། རྟག་ཏུ་ཉེས་པའི་མཚོ་ཆེན་སྐེམས་ཀྱང་ཚུལ་ཁྲིམས་གཙང་མའི་ཆབ་ཀྱིས་བརླན། ། དུལ་བའི་སྤྱོད་པས་དང་བར་མཛད་ཀྱང་ཕས་རྒོལ་སྐྱེ་བོ་སྐྲག་པ་བསྐྱེད། ། ལུང་རིགས་འོད་སྟོང་རྣམ་པར་འཕྲོ་ཡང་བློ་གསལ་ཀུ་མུད་ཚལ་རབ་དབྱེ། ། རྣམ་དཔྱོད་སྤོབས་པའི་རླུང་ལུགས་ལྡན་ཡང་ཁེངས་པའི་གཡོ་མེད་དེ་ལ་བསྙད། ། དྲི་མེད་བློ་གྲོས་སྤྱན་མངའ་བ། ། ཕྲིན་ལས་བཟང་པོ་ཅན་དེའི་སྐུ། ། བསྙུན་མེད་བདེ་བའི་གོས་གྱོན་ཞིང་། །
ནོར་བདུན་རྒྱན་གྱིས་བརྒྱན་ཏོ་ཞེས། ། ཕྲིན་ཡིག་ཕོ་ཉའི་ངག་གིས་བསྒྲགས། ། དེ་ཡིས་བདག་ཡིད་རངས་པའི་ལྟས། ། བདེ་བའི་བ་དན་ལེགས་བླངས་ཏེ། ། སེམས་རྒྱུད་ཕོ་རང་རྩེ་མོར་བཀོད། ། སླད་ནས་སྙན་དུ་གསོལ་བ་ནི། ། བསྟན་པ་ཉིན་མོར་བྱེད་པའི་དཔལ། ། ཡུན་དུ་གསལ་བར་འགྱུར་བའི་སླད། ། འཆད་རྩོད་རྩོམ་པའི་རླུང་ཤུགས་ཀྱིས། ། རིགས་མིན་ཆུ་འཛིན་དེངས་པ་དང་། །
ལེགས་བཤད་དགའ་སྟོན་ཕུན་ཚོགས་ཀྱིས། ། གདུལ་བྱའི་རྒུད་པ་ཀུན་བསལ་ནས། ། རྒྱལ་བའི་བཞེད་པ་ཀུན་སྒྲུབ་པས། ། ཡུན་དུ་འཚེ་བའི་དོན་གཉེར་མཛོད། ། འཚལ་པའི་བློ་བཟངས་དཔོན་དགེ་སློང་ལ་སྤྲིང་པ། ། ཁྲིམས་ལྡན་ཡུན་རིང་འཚོ་བ་དང་། ། བསོད་ནམས་ཕུན་ཚོགས་སྤེལ་བ་དང་། ། ལས་འབྲས་སྟོང་པའི་ཚུལ་ཤེས་པས། ། རང་གཞན་རྟག་ཏུ་བདེ་བར་མཛོད། ། སྨོན་ལམ་རྡོ་རྗེ་ལ།། །།
༄། །དཀའ་བ་བཞི་པ་ལ་སྤྲིངས་པ། དགེ་ཞིང་ཡུན་རིང་འཚོ་བ་དང་། ། ཤེས་རབ་རྣམ་གསུམ་འཕེལ་བ་དང་། ། གཞན་ཕན་ཕུན་ཚོགས་འགྲུབ་པ་དང་། ། གནོད་པ་མཐའ་དག་ཟིལ་མནན་མཛོད། ། འཚལ་པ་ལ།། །། ༄། །སློབ་དཔོན་གྲགས་པ་བཤེས་གཉེན་ལ་སྤྲིངས་པ། གང་ལ་རྟེན་ན་དགེ་ལེགས་འཕེལ། ། མཁས་པའི་འདུན་སར་སྤོབས་པ་སྐྱེ། ། གཞན་གྱིས་འཕྲོག་པར་མི་ནུས་པའི། །
ཐོས་བསམ་ནོར་གྱིས་ཕྱུག་པར་མཛོད། ། འཚལ་པ་རིན་པོ་ཆེ།། །། ༈ སློབ་དཔོན་ཤཱཀྱ་རྡོ་རྗེ་ལ་སྤྲིངས་པ། འདི་དང་ཕྱི་མར་ཕན་པ་ནི། ། དམ་ཆོས་གཅིག་པུ་ལགས་པས་ན། ། འཁོར་བའི་བདེ་ལ་མ་ཆགས་པར། ། བདག་གིས་སྤྱད་ཅིང་གཞན་ལའང་སྦྱིན། ། ཕྲིན་ཡིག་ཡིད་བཞིན་ནོར་བུ་འོ། ། བཀྲ་ཤིས་བདེ་ལེགས་ལྡན་པར་ཤོག ། འཚལ་པ།། །།
༄༅། །ཨོཾ་སྭསྟི་སིདྡྷཾ། ན་མོ་གུ་ར་ཝེ། ན་མོ་རཏྤན་ཏྲ་ཡཱ་ཡ། དགེ་ལེགས་ཆུར་འབྱུང་ཡོན་ཏན་དཔག་མེད་འདབ་སྟོང་རྒྱས། ། དཔག་མེད་ཐུགས་རྗེའི་གེ་སར་དཔག་མེད་ཕྱོགས་ཀུན་གསལ། ། ལེགས་བཤད་སྦྲང་རྩིས་གདུལ་བྱའི་བུང་བ་ཚིམ་མཛད་པ། ། དཔག་མེད་བླ་མ་རབ་ཏུ་གུས་པས་སྤྱི་བོས་མཆོད། ། བསོད་ནམས་ཡེ་ཤེས་དྲི་མེད་ཆུ་གཏེར་ལེགས་ཞུགས་ཤིང་། ། ཇི་སྙེད་ཇི་བཞིན་ལེགས་པར་གཟིགས་པའི་སྤྱན་སྟོང་ལྡན། ། འགོག་ལམ་མཐར་སོན་ཨ་མོ་ལི་ཁྲའི་ཁྲིར་བཞུགས་ཏེ། །
གདུལ་བྱའི་ལྷ་ཚོགས་ཆོས་ཀྱི་སྒྲ་ཡིས་ཚིམ་མཛད་འདུད། ། གང་ཞིག་བསྟེན་ན་ཉེས་པའི་ཚ་གདུང་ཀུན་སེལ་ཞིང་། ། གདུལ་བྱའི་ས་གཞིར་ཕན་བདེའི་མྱུ་གུ་བསྐྲུན་པ་དང་། ། བསོད་ནམས་དཔལ་གྱིས་འཕགས་པའི་རྒྱ་མཚོར་ལེགས་འཇུག་པ། ། གདུལ་བྱའི་ལྷ་ཚོགས་ཆོས་ཀྱི་སྒྲ་ཡིས་ཚིམ་མཛད་འདུད། ། དམ་ཆོས་ཆུ་བོ་ཆེན་པོ་བཞི་གུས་པས་བཀུར། ། ཐུབ་བསྟན་རྒྱ་མཚོའི་དབུས་སུ་ལེགས་པར་གནས་བཅས་ཤིང་། ། དྲི་མེད་ཐུགས་ཀྱི་གདེངས་ཀའི་གཙུག་ན་མཁྱེན་པ་ཡི། ། ཡིད་བཞིན་ནོར་བུས་ལེགས་སྤྲད་དམ་ཆོས་ཕུད་སྒྲ་སྒྲོགས། ། དགེ་འདུན་རིན་ཆེན་ཀླུ་དབང་ཚོགས་བཅས་གུས་པས་མཆོད། །
རྒྱལ་བའི་ཐུགས་རྗེ་ནམ་མཁའི་ཁྱོན་ལས་ལེགས་བྱུང་ཞིང་། ། རྣམ་འཕྲུལ་དུ་མའི་གློག་ཁྲེང་ཕྱོགས་ཀུན་རབ་གསལ་བ། ། ཧཱུྃ་ཧཱུྃ་ཕཊ྄་ཕཊ྄་འབྲུག་སྒྲ་མི་ཟད་ཆེར་བསྒྲགས་པ། ། གདུག་པ་འདུལ་མཛད་ཆོས་སྐྱོང་ཆར་སྤྲིན་དབང་པོས་དགེ་ལེགས་མཛོད། ། གྲུབ་པའི་བཀའ་བཞིན་ཆོས་འཁོར་སྐྱོང་བར་ཞལ་བཞེས་ནས། ། མྱུར་མགྱོགས་མཐུ་རྩལ་ཕྲིན་ལས་དྲག་པོས་མི་མཐུན་ཕྱོགས། ། བདུད་དང་བགེགས་རིགས་མ་ལུས་འཇོམས་མཛད་མཐུ་བོ་ཆེ། ། གནོད་སྦྱིན་པའི་དཔའ་བརྟན་རྡོ་རྗེ་བདུད་འདུལ་རྒྱལ་གྱུར་ཅིག ། དེ་ལྟར་ཡུལ་ཁྱད་པར་དུ་འཕགས་པ་བླ་མ་དང་དཀོན་མཆོག་གསུམ་ཆོས་སྐྱོང་སྲུང་མ་དང་བཅས་པ་ལ་མཆོད་པར་བརྗོད་ཅིང་ཤིས་པར་བརྗོད་པའི་གང་སྔོན་དུ་བཀོད་ནས། སྐབས་ཀྱི་དོན་སྙན་དུ་གསོལ་བ་ནི།
ཕན་བདེ་མ་ལུས་པའི་འབྱུང་གནས་ཐུབ་པའི་བསྟན་པ་རྒྱས་པར་བྱ་བའི་ཕྱིར་དང་། ཁ་བ་ཅན་གྱི་རྒྱལ་ཁམས་རྣམས་ལ་ཕན་གདགས་པར་བྱ་བའི་སླད་དུ། སྔོན་གྱི་ཆོས་རྒྱལ་བྱང་ཆུབ་སེམས་དཔའ་དུས་གསུམ་གྱི་སངས་རྒྱས་རྣམས་ཀྱི་ཐུགས་རྗེ་ཆེན་པོའི་དཔལ་ལས་ཉེ་བར་བསྐྲུན་པ་བོད་མུན་པའི་སྨག་རུམ་དང་འདྲ་བར་བསྟན་པ་རིན་པོ་ཆེ་འོད་གསལ་བར་མཛད་པས་ཐུབ་པའི་དབང་པོ་གཉིས་པ་ལྟ་བུར་གྱུར་ཅིང་། འཛམ་བུའི་གླིང་ལ་མངའ་མཛད་པས་འཁོར་ལོས་བསྒྱུར་བའི་རྒྱལ་པོ་ལྟ་བུར་གྱུར་པ་རྣམས་ཀྱིས་གཙུག་ལག་ཁང་མང་དུ་བཞེངས་པ་རྣམས་ཀྱི་ནང་ནས་མཆོག་ཏུ་གྱུར་ཅིང་། དིང་སང་འགྲན་ཟླ་དང་བྲལ་བའི་དཔལ་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་འདི་ཉིད། སྤྱིར་བདེ་བར་གཤེགས་པའི་བསྟན་པ་རིན་པོ་ཆེ་དར་ཞིང་། ཆོས་རྒྱལ་བྱང་ཆུབ་སེམས་དཔའ་འཕགས་པ་འཇམ་དཔལ་དང་གཉིས་སུ་མ་མཆིས་པ་ཡོན་ཏན་བགྲང་ལས་འདས་པ་རྣམས་མངའ་བའི་ཁྲི་སྲོང་ལྡེའུ་བཙན་ཞེས་ཡོངས་སུ་གྲགས་པ་དེ་ཉིད་ཀྱི་དགོངས་པ་ཡོངས་སུ་རྫོགས་པ་ལ་བརྟེན་ནས། གོང་མ་མིའི་དབང་པོ་ཡོན་མཆོད་ཀྱིས་གཙོ་མཛད། ཆོས་དང་ཟང་ཟིང་གི་དཔལ་དང་བཅས་ཏེ་ཞབས་བརྟན་པ་དང་། སེམས་ཅན་མ་ལུས་པའི་བདེ་སྐྱིད་འཕེལ་བའི་སླད་དུ།
བྱི་བ་ལོ་ནས་བརྩམས་ཏེ། གཙུག་ལག་ཁང་ཆེན་པོ་སྐོར་བཅས་ཀྱི་གསོ་ནམ་ལ་ཞུགས་ཏེ། ཇི་ལྟར་མནོས་པའི་ལུགས་བཞིན། སློབ་དཔོན་ཤེས་རབ་དཔལ་བ་དཔོན་སློབ་རྣམས་ཀྱིས་ལག་ལེན་ལ་ཐེབས་པར་བགྱིས་ཏེ། ཞིག་གསོས་ཀྱི་དངོས་པོ་རྣམས་ཀྱང་བཟོ་རིག་པ་ཁོ་ནའི་ཕྱོགས་སུ་ལེགས་པར་བཏང་ནས་སྤྲེའུ་ལོའི་བར་དུ་གཙུག་ལག་ཁང་རྣམས་ཀྱི་ཞབས་ཏོག་ལེགས་པར་བགྱིས་ཤིང་། ཁྱད་པར་སྔར་མ་གྲུབ་པ་རྣམས་ཀྱི་ཞིག་གསོས་བགྱིད་པའི་འདུན་པ་ཡོད་པའི་ཐད་དུ། ཐོག་མར་ཡོངས་ཀྱི་དགེ་བའི་བཤེས་གཉེན་ཡོན་ཏན་དུ་མའི་དཔལ་གྱིས་མངོན་པར་མཐོ་བའི་དཔལ་བླ་མ་སངས་རྒྱས་གྲགས་པས་སྔོན་གྱི་ཆོས་རྒྱལ་ཆེནཔོ་དེ་ཉིད་ཀྱི་གདུང་རྒྱུད་གུ་གེ་སྤུ་རངས་ཀྱི་བཙན་པོ་ཡབ་ཡུམ་བློན་པོ་དང་བཅས་པ་རྣམས་ཀྱི་སྙན་དུ་གཙུག་ལག་ཁང་ཆེན་པོའི་བསྙེན་པ་བརྗོད་ཅིང་དགེ་བསྐུལ་མཛད་པ་ལ་བརྟེན་ནས། བཙན་པོ་ཡབ་ཡུམ་འཁོར་དང་བཅས་པ་རྣམས་དང་། བླ་མ་སངས་རྒྱས་གྲགས་པ་ཉིད་དང་བཅས་པ་རྣམས་ཀྱིས་སྨན་གསེར་གྱི་འབུལ་བ་རྒྱ་ཆེར་བསྐུར་བྱུང་པ་དང་། དེའི་རྗེས་ལ་གོང་མ་ཡོན་མཆོད་མིའི་དབང་པོ་སའི་བདག་པོ་ཆེན་པོས་ཀྱང་ངེད་ལ་གནང་སྦྱིན་ཆེན་པོ་ཐུགས་ལ་བཏབས་པ་དང་།
བསྟན་པ་རིན་པོ་ཆེའི་རྩ་ལག་དམ་པར་གྱུར་པ་སློབ་དཔོན་ཆེན་པོ་བློ་གྲོས་རྒྱལ་མཚན་དང་། ཁྲིམས་གཉིས་ཀྱི་བྱ་བས་རྒྱལ་ཁམས་ལེགས་པར་སྐྱོང་བ་དཔོན་ཆེན་པས་གཙོ་མཛད་ཉེ་གནས་རྣམ་པས་ཀྱང་ཀ་རུ་མ་བཟང་པོ་གནང་བ་དང་། ཡོན་ཏན་རིན་པོ་ཆེའི་དཔལ་གྱིས་མངོན་པར་མཐོ་བ་གདུལ་བྱའི་གཙུག་ན་ཡིད་བཞིན་གྱི་ནོར་བུ་ལྟ་བུར་ཆེས་ཆེར་གསལ་བ་རིན་པོ་ཆེ་པ་དང་། སྟོབས་ཀྱི་འཁོར་ལོས་སྒྱུར་བ་ལྟ་བུ་སློབ་དཔོན་བྱང་ཆུབ་རྒྱལ་མཚན་པ་སྐུ་མཆེད་པ་འཁོར་དང་བཅས་པ་རྣམས་ཀྱིས་སྔ་ཕྱིར་འབུལ་བ་ཀ་རུ་མ་བཟང་པོ་གནང་བ་དང་། ཁྱད་པར་དུའང་ཉེ་གནས་ཆེན་པོ་རིན་ཆེན་བཟང་པོ་པས་ཀྱང་ཀ་རུ་མ་བཟང་པོ་གནང་བ་དང་། དཔོན་ཆེན་པོ་དགེ་བློ་བ་སྐུ་མཆེད་ཁུ་དབོན་རྣམས་ཀྱིས་ཀྱང་ཀ་རུ་མ་བཟང་པོ་གནང་བ་དང་། ལྷ་རྣམ་པས་གཙོ་མཛད་གཞི་བྱེས་ཀྱི་དགེ་འདུན་ཡོན་བདག་དང་བཅས་པ་རྣམས་ཀྱིས་དད་མོས་ཀྱིས་ཀུན་ནས་སླང་ནས་གཙུག་ལག་ཁང་ཆེན་པོའི་ཞིག་གསོས་ཀྱི་ཀ་རུ་མ་མང་དུ་ཕུལ་བ་དང་། དབུས་གཙང་མའི་རིས་སྐོར་གསུམ། མདོ་སྡེ་སྨད། དྭགས་ཀོང་ལ་སོགས་ཀྱི་དད་པ་ཅན་གྱིས་འབུལ་བའི་དངོས་པོ་རྣམས་ཆུད་མི་ཟ་བར་བྱ་བའི་ཕྱིར།
གཙུག་ལག་ཁང་ཆེན་པོ་འདི་ཉིད་ཀྱི་ཞིག་གསོས་ཀྱི་ཕྱོགས་སུ་ཕུལ་ཏེ། སྤྲེའུ་ལོ་ཟླ་བ་དང་པོ་ནས་བརྩམས་ཏེ། བྱ་ལོའི་ལོ་གསར་པ་ཤར་བའི་བར་དུ་གཞི་བ་ནམས་ཀྱིས་ཀྱང་གུས་པས་ལུས་ངག་ཡིད་གསུམ་གྱིས་འབད་པ་བགྱིས་པས། གཙུག་ལག་ཁང་ཆེན་པོ་དང་། དེ་བཞིན་གཤེགས་པའི་མཆོད་རྟེན་འགྲན་ཟླ་དང་བྲལ་བ་བཞིའི་གསོ་ནམ་ལེགས་པར་གྲུབ་ཅིང་། དེའི་སྐབས་སུ། གཟའ་དང་། སྐར་མ་དང་། སྦྱོར་བ་དང་། བྱེད་པ་བཟང་པོ་འཛོམ་པའི་ཐད་དུ་མེ་ཏོག་འཐོར་ཞིང་།
བཀྲ་ཤིས་ཀྱི་མངའ་གསོལ་བའི་སྐབས་ད་ནང་གི་ཐད་དུ། ཞལ་མངོན་དུ་གྱུར་པ་རིན་པོ་ཆེ་པས་གཙོ་མཛད། མཁན་སློབ་ཡོངས་ཀྱི་དགེ་བའི་བཤེས་གཉེན་གདན་དྲང་བར་འོས་པ་རྣམས་དང་། སློབ་དཔོན་པས་གཙོ་མཛད་སྤྱན་དྲངས་པ་རྣམས་དང་། གཞིར་བཞུགས་པ་ལྷ་རྣམ་པས་གཙོ་མཛད། དགེ་བའི་བཤེས་གཉེན་རྣམས་དང་། གཞན་ཡང་གཞི་བྱེས་ཀྱི་དགེ་འདུན་སྐྱེ་བོའི་ཚོགས་དང་བཅས་པ་རྣམས་ལ་ཆོས་དང་མཐུན་པའི་ཞལ་ཟས་ཇ་དང་བཏུང་བ་དང་བཅས་པའི་བསྙེན་ཅིང་བཀུར་བས་ཉེ་བར་མཆོད་ཅིང་། དགེ་འདུན་སོ་སོའི་ཕྱག་ཏུ་བཟང་སྨན་གྱི་འགྱེད་དང་། ཡུལ་མཆོག་ཏུ་གྱུར་པ་རྣམས་ཀྱིས་འབུལ་བ་རྣམ་གཞག་ཡི་གེའི་ངོས་ནས་བརྡ་སྤྲོད་པར་བྱེད་པའི་ངག་འདི་ལྟར་ལགས། ཞེས་པ་དང་།
མཐར། དགེ་བ་འདི་ཡིས་བདག་དང་མཐའ་ཡས་འགྲོ་བ་རྣམས། ། དགེ་ལེགས་མཛོད་གྱུར་སངས་རྒྱས་གྲོང་ཁྱེར་མཆོག་བཞུགས་ཏེ། ། ཟག་མེད་བདེ་བའི་དཔལ་ལ་དགའ་དགུར་སྤྱོད་བྱེད་ཅིང་། ། ཕུན་ཚོགས་དཔལ་གྱིས་ཕྱོགས་ཀུན་གསལ་བྱེད་ཤོག ། གཞན་ཡང་ཐུབ་བསྟན་ཉི་མོར་བྱེད་པའི་དཔལ། ། མི་མཐུན་གཟའ་ཡིས་སྒྲིབ་པར་མི་འགྱུར་ཞིང་། ། བསྟན་འཛིན་རྣམས་ཀྱི་དཔལ་དང་འབྱོར་པར་བཅས་པ་ཡིས། ། ནམ་མཁའ་ཇི་སྲིད་ཡུན་དུ་ཞུགས་བརྟན་འགྱུར་བར་ཤོག ། བསམ་ཡས་གསོ་ནམ་ཆེན་པོའི་དུས་སུ་འབུལ་ཡིག་གོ། །།
༄། །ན་མོ་ལོ་ཀེ་ཤྭ་རཱ་ཡ། གང་གི་ཞབས་སེན་དམར་བའི་འོད་ཟེར་གྱིས། ། འགྲོ་བའི་སྒྲིབ་གཉིས་མུན་པ་མཐར་མཛད་ཅིང་། ། ཡན་ལག་མཆོག་གི་ཆུ་སྐྱེས་རབ་མཛེས་པ། ། འཇིག་རྟེན་དབང་པོས་རྟག་ཏུ་སྐྱོང་གྱུར་ཅིག ། བསོད་ནམས་རབ་རྒྱས་ཆུ་གཏེར་ཆེ་ལས་འོངས། ། ཟླ་བ་རྒྱས་ལྟར་ཡོན་ཏན་ཆ་ཤས་རྫོགས། ། བརྩོན་པ་རབ་རྒྱས་ཕུན་ཚོགས་དཔལ་གྱིས་བརྗིད། ། དགེ་ལེགས་རིན་ཆེན་ཀུན་ནས་རྒྱས་གྱུར་ཅིག ། བློ་གྲོས་རྣམ་པར་དག་པའི་དཀྱིལ་འཁོར་བརྩོན་པ་མཆོག་གི་ཤིང་རྟས་དྲངས།
ལེགས་པར་བཤད་པའི་འོད་ཟེར་སྟོང་གིས་རིགས་པའི་སྣང་བ་ཆེས་ཆེར་གསལ་བས། བློ་གསལ་དང་བའི་པད་ཚལ་རྒྱས་པར་བྱས་ཏེ་ཐོས་བསམ་དག་པའི་འབྲས་བུ་ཀུན་ནས་རྒྱས་པར་འགྱུར་ཏོ། ། ཞེས་འཕྲིན་ཡིག་དྲི་མ་མེད་པ་རྟེན་རྒྱ་ཆེན་པོ་དང་བཅས་པ་མངག་པའི་མིས་ལེགས་པར་ཐེངས་པས་ཡིད་འཕྲོ་བ་འཕེལ་ཞིང་རྗེས་སུ་ཡི་རང་། སྐབས་ཀྱི་དོན། ཁྱེད་རང་གི་ཁམས་ཀྱི་འཚོ་སྐྱོང་ལ་བརྩོན་པའི་ཐད་ནས། གནས་ཆེན་དུ་རྣམ་འགྲེལ་རིགས་གཏེར་གྱི་འཆད་ཉན་ཚུགས་པའི་བརྩོན་འགྲུས་དང་འབད་པ་ཆེར་བྱེད་པ་གལ་ཆེ། ངེད་ཀྱིས་ཀྱང་དེའི་མཐུན་རྐྱེན་དུ་གང་འགྲོའི་རྟེན་འབྲེལ་སྒྲིག་པ་ཡིན། ཡི་གེའི་རྟེན་ཕྲེང་བ་ལེགས་པ་དགུ་ཚན་གཅིག་དང་། ངེད་རང་གོན་འཕྲོའི་ཕྲུག་ཕྱ་མ་གཅིག་ཡོད། ཟླ་བ་བཅུ་གཉིས་པའི་ཉེར་ལྔ་ལ་དགེ་བར་གྱུར་ཅིག། །།
༄། །ཕུན་ཚོགས་དྲི་མེད་སྐུ་ཡི་ཆ་ལས་ནི། ། ཉིན་བྱེད་འོད་ཟེར་བྱེ་བ་ཕྲག་བརྒྱ་ཡིས། ། ལུས་ཅན་བློ་ཡི་པད་ཚལ་རབ་རྒྱས་ནས། ། སྐུ་གཉིས་ཟེའུ་འབྲུའི་རྩི་ཡིས་གཏམ་པར་མཛོད། ། དགེ་ཤེས་ཚུལ་རྒྱལ་ལ།། །། ༄། །གང་མཚན་སྐད་ཅིག་ཅིག་ལ་དྲན་ཙམ་གྱིས། ། སྒྲིབ་པ་གཉིས་ཞི་ཞི་གནས་ལས་འདས་ནས། ། གང་གིས་ཆོམ་ཀུན་ཀུན་ཏུ་མངོན་སུམ་དང་། ། ཇི་བཞིན་རབ་མཁྱེན་མཁྱེན་པ་མངའ་ལ་འདུད། ། ཤུབྷཾ། །
སྣང་ཐར་པ་ལ།། །། ༄། །ཨོཾ་སྭསྟི་སིདྡྷཾ། འཇམ་པའི་དཔལ་གྱིས་མཁྱེན་པའི་ཕུལ། ། སྤྱན་རས་གཟིགས་ཀྱི་བརྩེ་བའི་གཏེར། ། ཀུན་གྱི་མཛད་མངའ་ཀུན་གྱི་མགོན། ། ས་གསུམ་བླ་མ་རྒྱལ་གྱུར་ཅིག ། མཁྱེན་བརྩེའི་ཕྲིན་ལས་ཕུན་ཚོགས་རྫོགས་སངས་རྒྱས། ། གང་ཞིག་གང་གིས་ཆགས་བྲལ་དམ་པའི་ཆོས། ། དེ་འཛིན་སྒྲུབ་བྱེད་དགེ་འདུན་རིན་ཆེན་གཏེར། ། དཀོན་མཆོག་དགེ་བའི་བཀྲ་ཤིས་དིང་འདིར་སྩོལ། །
འགྲོ་བའི་ཀུན་ཏུ་དགའ་བའི་གཞི། ། རྒྱལ་བའི་བསྟན་པའི་རྩ་ལག་མཆོག ། མི་དབང་དམ་པ་ཁྱེད་ཀྱི་སྐུ། ། ལྷུན་པོ་བཞིན་དུ་ལེགས་བརྟན་ཤོག ། གོང་མ་ལ།། །། ༄། །ཨོཾ་ན་མོ་ཤྲཱི་གུ་ར་ཝེ། ན་མ་སྐཱ་རཱ་ཡཻ། ཕུན་ཚོགས་རྒྱལ་བ་ཀུན་གྱི་ཕྲིན་ལས་ལས། ། ལྷ་མོའི་ཚུལ་གྱིས་གདུལ་བྱ་རྗེས་བཟུང་ཕྱིར། ། འགྲོ་ལ་ལྷ་མོའི་ཚུལ་གྱིས་མཆོག་སྩོལ་བའི། །
སྲིད་གསུམ་སྒྲོལ་མཛད་དེ་ཡིས་སྐྱོང་གྱུར་ཅིག ། ཧོང་ཐའི་ཚེ།། །། ༄། །ན་མཿཤྲཱི་གུ་ར་ཝེ། གང་གི་གྲགས་པ་འཛིན་མའི་མཐར་སོན་ཞིང་། ། རྒྱ་ཆེན་མཁྱེན་པའི་གཏིང་མཐའ་དཔག་ཡས་ལས། ། ཕྲིན་ལས་ཆུ་གཏེར་ལྟ་བུར་མི་ཟད་པ། ། སྐྱབས་མཆོག་བླ་མའི་ཚོགས་ཀྱིས་སྐྱོང་གྱུར་ཅིག ། དགེ་བཤེས་བློ་ལྡན་བཟང་པོ་དམར་ཁམས་པ་ལ།། །། ༄། །འཇམ་པའི་ངང་ཚུལ་འཇམ་དབྱངས་འགྲོ་བའི་དཔལ། ། དཔལ་གྱི་རྗེས་འགྲོ་ཕུན་ཚོགས་དགེ་བའི་དཔལ། །
དཔལ་ལྡན་ཚོགས་གཉིས་ཕ་རོལ་ཕྱིན་པའི་འབྲས། ། འབྲས་བུའི་མཆོག་དེས་མཆོག་ཏུ་དགེ་ལེགས་མཛོད། ། དགེ་བཤེས་བྱམས་པ་དཔལ། ཕུན་ཚོགས་ཡོན་ཏན་བདུན་ལ་དབང་འབྱོར་ཞིང་། ། མཐུ་སྟོབས་ཡོན་ཏན་དུ་མས་མཛེས་པ་ཁྱེད། ། ཉི་ཟླ་ལྟ་བུར་ཀུན་ཏུ་གསལ་བ་དང་། ། ཆབ་སྲིད་འཛིན་མའི་ཁྱོན་ལྟར་ཡངས་པར་ཤོག ། ཏའི་སི་ཏུ་བྱང་རྒྱལ་ལ།། །། ༄༅། །གང་ཞིག་ཕུན་ཚོགས་ཤར་གྱི་རི་ཡི་རྩེར། ། ཇི་ལྟ་ཇི་སྙེད་གཟིགས་པའི་དཀྱིལ་འཁོར་རྒྱས། །
དྲི་མེད་ཐུགས་རྗེའི་འོད་ཀྱིས་དྲ་བ་ཅན། ། རྒྱལ་བ་འགྲོ་བའི་མགོན་པོས་དགེ་ལེགས་མཛོད། ། ཅེས་གོང་མའི་དྲུང་དུའོ།། །། ༄། །ཚད་མེད་བཞིའི་རིན་ཆེན་ལས་གྲུབ་ཅིང་། ། ཕྲིན་ལས་རྣམ་བཞིའི་བང་རིམ་མཛེས་པ་ཅན། ། ཡེ་ཤེས་རྣམ་བཞིའི་དཔལ་གྱིས་མཐོ་བ་ཡི། ། རྒྱལ་བ་རྣམ་བཞིའི་སྐུ་ཅན་ལྷུན་པོར་འདུད། ། རབ་ཡངས་ཤེས་བྱའི་ནམ་མཁའ་མཐའ་ཡས་པར། ། ལུང་དང་རིགས་པའི་འདབ་གཤོག་རབ་བསྐྱོད་ནས། ། རྣམ་གྲོལ་རིན་ཆེན་གླིང་དུ་བགྲོད་མཛད་པའི། །
ཡེ་ཤེས་མཁའ་འགྲོའི་དབང་པོ་རྒྱལ་གྱུར་ཅིག ། དོན་གཉིས་ཡིད་བཞིན་ནོར་བུའི་གཏེར། ། རྒྱལ་བའི་བསྟན་པ་སྤེལ་བའི་སླད། ། མཁས་པའི་བྱ་བ་རྣམ་པ་གསུམ། ། རྟག་ཏུ་གཡེལ་བ་མེད་པར་མཛོད།། །། ༄། །དགེ་བཤེས་དཀོན་མཆོག་སེང་གེ་ལ་སྤྲིངས་པ། དཀོན་མཆོག་ཐུགས་རྗེའི་རྗེས་བསྙེགས་བྱས། ། ཆེ་དབེན་འཇིག་རྟེན་ཕ་རོལ་སོན། ། སློབ་དཔོན་ཨ་ཁྲོའི་རེ་བ་བཅད། ། ད་ནི་ཚེ་འདིའི་རེ་བ་གཏོང་། །
ཁྱེད་ཀྱང་ཉན་འཆད་སྒོམ་པ་སོགས། ། ཆོས་དང་འཐུན་ཞིང་རང་གཞན་ལ། ། ཕན་པའི་བྱ་བ་རྒྱ་ཆེན་མཛོད། ། བཀྲ་ཤིས་བདེ་ལེགས་ལྡན་པར་ཤོག ། ཉེན་པོ་བའི་དགེ་བཤེས་དཀོན་སེང་ལ་མཛད་པའོ། ། ཤུབྷཾ།། །། ༄། །ཨོཾ་སྭསྟི་སིདྡྷཾ།་་་་་ ཤེལ་གྱི་ཐོ་ཤུའི་དམ་ཕུད་ཀྱི་ཚིགས་བཅད་ཆོས་རྗེས་མཛད་པ་བཞུགས། བླ་མ་དང་དཀོན་མཆོག་གསུམ་ལ་གུས་པར་ཕྱག་འཚལ་ལོ། ། རྒྱལ་བ་ཀུན་གྱི་ཐུགས་རྗེ་གཅིག་བསྡུས་པ། །
དཔག་ཡས་ཡོན་ཏན་ཀུན་ལ་དབང་འབྱོར་ཞིང་། ། ས་གསུམ་འགྲོ་བ་ཀུན་གྱི་གཙུག་རྒྱན་མཆོག ། དཔལ་ལྡན་རྣལ་འབྱོར་དབང་ཕྱུག་ཞབས་ལ་འདུད། ། ཚོགས་གཉིས་རབ་རྒྱས་རྣམ་དག་ཡིད་བཞིན་མཚོར། ། དྲི་མེད་སྐུ་གསུམ་འདབ་སྟོང་རབ་རྒྱས་ཤིང་། ། དགེ་ལེགས་ཟེའུ་འབྲུས་རྣམ་པར་སྦུད་པ་ཡི། ། རྫོགས་སངས་པད་ཚལ་ཀུན་ནས་རྒྱལ་གྱུར་ཅིག ། བདེ་བར་གཤེགས་པའི་ཆོས་ཚུལ་དྲི་མ་མེད། ། ཉེས་པའི་དྲི་མ་མཐའ་དག་དག་བྱེད་ཆུ། ། རྣམ་གྲོལ་ཡིད་བཞིན་ནོར་བུའི་རྟེན་གྱུར་པ། །
ལེགས་གསུངས་དམ་ཆོས་ཡུན་དུ་གནས་གྱུར་ཅིག ། ཐུབ་བསྟན་འཛིན་སྐྱོང་ཀུན་ནས་གསལ་བྱེད་ཅིང་། ། དུས་ཀུན་བསོད་ནམས་མཐའ་ཡས་བསྐྲུན་པའི་ཞིང་། ། འགྲོ་བ་ཀུན་གྱི་ཉེར་མཚོའི་གཞིར་གྱུར་པ། ། དགེ་འདུན་རྒྱ་མཚོས་ས་སྟེངས་བརྒྱན་གྱུར་ཅིག ། རྒྱལ་བ་ཀུན་གྱི་ཕྲིན་ལས་བསྒྲུབ་པའི་ཕྱིར། ། རྡོ་རྗེ་འཛིན་པའི་བཀའ་ཡིས་ཉེར་བསྒོས་བཞིན། ། ཐོགས་མེད་མཐུ་སྟོབས་མཆོག་ལ་དབང་འབྱོར་པའི། ། བཀའ་སྲུང་རྣམས་ཀྱིས་བདག་ཅག་སྐྱོང་གྱུར་ཅིག ། ལྷུན་པོ་ལྟར་བརྗིད་རྔམ་པའི་ཞལ་གདངས་ཤིང་། །
གློག་ལྟར་འཁྱུག་པོའི་སྤྱན་དམར་མཆེ་བ་གཙིགས། ། ཐོད་སྦྲུལ་གྱིས་བརྒྱན་དར་ནག་ཅོད་པན་ཅན། ། ཧ་ཧའི་གད་རྒྱངས་སྒྲོག་པས་ལེགས་པར་སྲུངས། ། འཕགས་པའི་བདེན་པ་རྣམ་བཞི་དག་པ་ཡི། ། ཕྱག་གིས་གྲི་ཐོད་རལ་གྲི་རྩེ་གསུམ་བསྣམས། ། བཻ་ཏའི་འབྲས་བུས་སྒྲུབ་ལ་མཆོག་སྩོལ་བས། ། བདག་གི་ཚེ་དང་བསོད་ནམས་སྤེལ་གྱུར་ཅིག ། དེ་ཡི་བཀའ་ཉན་སྩལ་ལྡན་ཕོ་ཉའི་ཚོགས། ། ཐོགས་མེད་རྫུ་འཕྲུལ་མཆོག་ལ་དབང་བསྒྱུར་བས། ། མི་མཐུན་ཕྱོགས་རྣམས་མཐུ་སྟོབས་ཟིལ་མནན་ནས། །
དེ་ཡི་དཔལ་ཡང་དབང་དུ་བསྡུ་བར་མཛོད། ། དཔལ་ལྡན་ནག་པོ་ལྕམ་དྲལ་འཁོར་བཅས་ལ། ། དྲི་མ་མེད་པའི་ཤེལ་ལས་ལེགས་གྲུབ་པའི། ། ཀུན་ལ་དབང་བསྐུར་ཕྱག་རྒྱ་མཆོག་གི་ཕུད། ། མཐུན་པའི་མཆོད་རྫས་དམ་པར་ལེགས་འབུལ་གྱི། ། ནུས་པ་མཆོག་དང་ལྡན་པར་བྱིན་བརླབས་ནས། ། ཀུན་ལ་ཐོགས་མེད་ཀུན་ལ་དབང་བསྒྱུར་ཞིང་། ། བསམས་པའི་དོན་རྣམས་ཡིད་བཞིན་སྒྲུབ་བྱེད་པའི། ། དངོས་གྲུབ་དམ་པ་བདག་ལ་སྩལ་བ་དང་། ། ཚེ་རིང་ནད་མེད་བདེ་སྐྱིད་ཕུན་སུམ་ཚོགས། །
ལོངས་སྤྱོད་དབང་ཕྱུག་མཐུ་སྟོབས་རབ་རྒྱས་ཤིང་། ། དེ་ཡི་དཔལ་གྱིས་བསྟན་དང་བསྟན་འཛིན་རྣམས། ། རབ་རྒྱས་འཇིག་རྟེན་ཀུན་ཏུ་བདེ་ལེགས་ཤོག ། གཞན་ཡང་མི་དབང་སྐུ་ཚེ་རབ་བརྟན་ཞིང་། ། ཕུན་སུམ་ཚོགས་པའི་དཔལ་གྱིས་རབ་བརྒྱན་པའི། ། མཐུ་ཡིས་བདག་སོགས་དཔལ་ཡང་དུས་ཀུན་ཏུ། ། ཡར་ངོའི་ཟླ་བཞིན་རྣམ་པར་འཕེལ་གྱུར་ཅིག ། དེ་སྐད་ཁྱེད་ལ་གསོལ་བ་འདེབས་བྱེད་པ། ། རྣལ་འབྱོར་དབང་ཕྱུག་མཆོག་གི་རིང་ལུགས་པ། ། བླ་མ་ལ་གུས་གྲགས་པ་བྱང་ཆུབ་དཔལ། །
བཟང་པོ་ཞེས་བྱས་གུས་པའི་ཡིད་ཀྱིས་ཕུལ། ། དགེ་དེས་འགྲོ་ཀུན་རྡོ་ཇ་འཛིན་གྱུར་ཅིག ། ཤིང་ཕོ་སྟག་གི་ལོ་ཟླ་བ་དང་པོའི་ཚེས་བཅུ་གསུམ་ལ་བྲིས་པ་ཕྱོགས་དུས་ཐམས་ཅད་དུ་བཀྲ་ཤིས་དང་དགེ་ལེགས་ཕུན་སུམ་ཚོགས་པར་གྱུར་ཅིག ། སྤྱན་སྔ་གྲགས་བྱང་པ། ཐེལ་ཤོད་སྦྲེལ་བའི་དུས་སུ། ཐ་ཤུ་སྤེལ་ཁའི་དམ་ཕུད་འབུལ་བའི་ཚིགས་བཅད། དྲུང་ཆོས་ཀྱི་རྗེ་པས་མཛད་པ། ཡར་ལུངས་པ་སེང་གེ་རྒྱལ་མཚན་པས་དག་པར་བགྱིས་པའོ།། །། ༄། །རྨི་ལམ་བརྟག་པའི་སྔོན་འགྲོར། ཨོཾ་མུ་རྩི་ལི་སྭཱཧཱ།
ཨོཾ་མོ་ཧཱ་ནི་སྭཱཧཱ། ཨོཾ་ཏན་ཏི་ལེ་སྭཱཧཱ། ཞེས་ཅི་མང་དུ་བགྲངས་ལ། རུ་ཏའི་ཆུ་ལ་བཏབ་ནས་རྨི་ལམ་འཛིན་པའི་སྲོད་ལ་ཁྲུས་བྱ། མཚམས་དམ་པར་ཡ་སྟེ་ཟས་དཀར་གསུམ་ལ་བརྟེན་ནས། བུད་དྷ་ཙུ་རུའི་བསྙེན་པ་འབུམ་ཕྲག་གཅིག་བྱ། དེ་ནས་ལས་སྦྱོར་གྱི་དུས་སུ་མི་དང་ཡེ་མི་འཕྲད་ཅིང་ཚིག་གཞན་གྱིས་བར་མ་ཆོད་པར་རྒྱུན་གཅིག་ལ་བསྙེན་པ་ཁྲི་ཚོ་གཅིག་བྱ་སྟེ། སྔར་བཞིན་སྔགས་ཆུས་སྔ་དྲོ་ཁྲུས་བྱས་ལ། དེའི་ནུབ་མོ་དཀར་མེ་མཚན་ཐུབ་གཅིག་བཏང་། སྔས་སུ་ཁྲེས་པ་གཅིག་བཅུག
དེ་ལ་བསྙེེས་པའམ། གཞོགས་གཡས་འོག་ཏུ་བཅུག་པའི་སྔས་བྱས། ཐུབ་པ་འོད་སྐོར་རེ་སྔས་མགོ་ན་བཞུགས་པར་བསྒོམས་པའི་ངང་ལ་གཉིད་ལོག་ཅིང་ཡུན་རིང་ན་ཐོ་རངས་ཀྱི་ཆ་ཟིན་ཙམ། དེ་ཙམ་མ་བྱུང་ནའང་ནམ་ཕྱེད་པར་གཉིད་མི་ལོག གལ་ཏེ་གཉིད་བྱུང་ནས་རྨི་ལམ་བྱུང་ནའང་། རང་ངམ་གཞན་གང་དུ་སྐྱེ་བ་རྨི་ལམ་དུ་ལུང་བསྟན་དུ་གསོལ་ཞེས་གསོལ་བ་དྲག་ཏུ་གདབ། འདུན་པའང་དེ་བཞིན་དུ་བྱས་ལ་གཉིད་ལོག ཡང་ངོ་མི་ཤེས་པའི་རྨི་ལམ་བྱུང་ན། འདི་གང་ཡིན་གསལ་པོར་བསྟན་དུ་གསོལ་ལེ་ཞེས་གསོལ་བ་དྲག་ཏུ་གདབ། སྐྱར་གྱིན་སྐྱར་གྱིན་བརྟགས་པས་ཇེ་གསལ་ལ་འགྲོ།
ངག་བཅད་དང་གཙང་སྦྲ་ལ་བརྟེན་པ་གལ་ཆེ་བ་ཡིན་ལ། ཐེ་ཚོམ་མེད་ཅིང་ཡིད་ཆེས་པས་བསྒོམ་བཟླས་བྱས་ན་ངེས་པར་འགྲུབ་པ་ཡིན། ཆོས་ཀྱི་རྗེ་པ་ལ། ལྷ་སྲས་དམ་པ་ཇོ་བོ་བྲག་ཁ་བས་བྲག་ཁར་ཞུས་ནས་མཛད་པ་ཡིན་ལ། ཡར་ལུངས་པ་སེང་རྒྱལ་གྱིས་གུས་པས་བླངས་ཏེ་བྲིས་པ་དགེའོ།། །། ༄། །ན་མོ་གུ་རུ། ཆར་བཅད་པའི་མན་ངག་ལ། རྫས་དང་སྔགས་གཉིས། རྫས་ལ་མེ་ཏོག་ལུག་རུ་སེར་པོ། སྤང་སྤོས།
ལྷམ་བཀྲད་རྙིང་པ། ཚྭ། མར། རྩམ་པ་རྣམས་ཀྱི་དུད་པ་བཏང་། དངུལ་བཅད་གང་རུང་གཅིག་བསྲེགས་ལ། ནམ་མཁའ་ལ་འཕྱར། སྔགས་ནི། ཨོཾ་ཏ་ཐཱ་ད་དྷཱ་ན་ཨཾ་སྭཱཧཱ། ཞེས་བཟླས་སོ། ། རྟེན་འབྲེལ་བྱེད་མི་ནི་མེ་ཕོ་རྟ་ལོ་པ་གཅིག་གིས་བྱས་ན་དགེའོ།། །།
གྲགས་ན་སད་བྱུང་ཉེན་ཡོད། དགེའོ། ། ཡང་མི་རུས་མི་གཅིག་པ་སྤྱི་ཐེར་པ་བཅུ་གསུམ་གྱི་སེན་མོ་བྲེགས་ལ་དུད་པ་བཏང་། དེ་དག་རེ་རེའི་མིང་ནས་བརྗོད་ནས་ག་ཐེར་མགོ་ཆར་གཅོད་བྱས་ནའང་ཆར་འཆད་དོ། ། དགེའོ། ། འཇམ་དབྱངས་གུ་ཤྲཱི་ཆེན་པོ། དབྱར་གཙང་ལ་བྱོན་དུས། ཆོས་ཀྱི་རྗེ་པ་ལ་ཞུས་ནས་ཞལ་དཔོད་མཛད་ནས་བྲིས་པའི་མན་ངག་ཡར་ལུངས་པ་སེང་གེ་རྒྱལ་མཚན་གྱིས་ཞུས་ཤིང་ཞུ་དག་བགྱིས་པའོ།། །། ༄༅། །ཨོཾ་སྭསྟི་སིདྡྷཾ། བླ་མ་དང་མགོན་པོ་འཇམ་པའི་དབྱངས་ལ་གུས་པར་ཕྱག་འཚལ་ལོ། །
བཀྲ་ཤིས་ཕུན་ཚོགས་དགེ་ལེགས་རྒྱ་མཚོའི་དཔལ་ལས་འཁྲུངས། ། ཇི་ལྟ་ཇི་སྙེད་ཇི་བཞིན་གཟིགས་པའི་རྦ་རླབས་གཡོ། ། རྒྱ་ཆེན་ཕྲིན་ལས་ཡིད་བཞིན་ནོར་བུའི་གཏེར་གྱུར་པ། ། ཡོན་ཏན་བགྲང་ཡས་བླ་མ་ཡིད་བཞིན་རྒྱ་མཚོར་འདུད། ། ཀུན་ལ་ཕན་སླད་བྱང་ཆུབ་ཆེན་པོར་ཐུགས་བསྐྱེད་དེ། ། དཔག་མེད་དུས་སུ་ཚོགས་གཉིས་རབ་ཏུ་རྫོགས་མཛད་པས། ། བྱང་ཆུབ་བརྙེས་ནས་ཆོས་ཀྱི་འཁོར་ལོ་རབ་བསྐོར་ཏེ། ། འགྲོ་གཉེན་མཆོག་གྱུར་སངས་རྒྱས་སྐྱབས་ཀྱི་མཆོག་གྱུར་སངས་རྒྱས་སྐྱབས་ཀྱི་ཕུལ་ལ་འདུད། ། དེ་གསུང་ཞི་བ་དེ་ཉིད་སྟོན་བྱེད་གསུང་རབ་ཚོགས། ། སེམས་ཀྱི་ཐ་བ་མ་ལུས་བརླན་བྱེད་དྲེ་མེད་ཆུས། །
འགྲོ་བའི་དྲི་མ་མཐའ་ཡས་ཀུན་བཀྲུས་དམ་པའི་ཞིང་། ། ཐར་པའི་ལོ་ཐོག་ལེགས་བསྐྲུན་བདུད་རྩིའི་དཔལ་ལ་འདུད། ། དེ་བཅུད་ཐོས་བསམ་སྒོམ་པའི་སྙིམ་པས་གུས་བླངས་ནས། ། དྲི་མེད་འཕགས་བློའི་རོ་འཛིན་དབང་པོས་ལེགས་མྱངས་པས། ། འགྲོ་ལ་ཕན་བདེའི་དགའ་སྟོན་དུས་སུ་བསྐྲུན་མཛད་པ། ། ཚོགས་མཆོག་དགེ་འདུན་བསྟན་འཛིན་ཀུན་ནས་རྒྱལ་གྱུར་ཅིག ། གང་ལ་དཔག་ཡས་མཐུ་སྟོབས་དབང་ཕྱུག་སྤྱན་སྟོང་ལྡན། ། ཕྲིན་ལས་རྣམ་བཞིའི་རྣམ་དག་ཡེ་ཤེས་རྡོ་རྗེ་ཡིས། ། བསྟན་ལ་གནོད་བྱེད་ནག་ཕྱོགས་ལྷ་མིན་གཡུལ་འཇོམས་པའི། ། བསྟན་སྐྱོང་རྣམས་ཀྱིས་བསྟན་དང་བསྟན་འཛིན་རྗེས་སུ་སྐྱོངས། །
དེ་ལྟར་མཆོད་ཡུལ་ཁྱད་པར་དུ་འཕགས་པ། བླ་མ་དང་དཀོན་མཆོག་གསུམ་ལ་མཆོད་ཅིང་ཤིས་པར་བརྗོད་པ་དང་། བཀའ་སྲུང་རྣམས་ལ་ཕྲིན་ལས་གསོལ་བའི་ངག་སྔོན་དུ་བཀོད་ནས། སྐབས་ཀྱི་དོན་སྙན་དུ་གསོལ་བ་ནི། དུས་གསུམ་གྱི་སངས་རྒྱས་ཐམས་ཅད་ཀྱི་དམིགས་པ་མེད་པའི་ཐུགས་རྗེ་ཆེན་པོའི་དཔལ་ལས་ཉེ་བར་བསྐྲུན་པ། ཚུ་རོལ་མཐོང་བའི་བསམ་པའི་ཡུལ་ལས་འདས་པའི་མངོན་པར་རྟོགས་པ་དང་། མང་དུ་གསན་པའི་མཁྱེན་པ་མཐའ་ཡས་པ་མངའ་བས། བསྟན་པ་ལ་ཞུགས་པ་དང་། མ་ཞུགས་པའི་གདུལ་བྱ་རྣམས་རྗེས་སུ་བཟུང་བ་དང་། བདེ་བར་གཤེགས་པའི་བསྟན་པའི་སྙིང་པོ་མངོན་པར་རྟོགས་པའི་ཆོས་རྒྱ་ཆེར་སྤེལ་བས་ཐུབ་པའི་དབང་པོའི་བསྟན་པ་རིན་པོ་ཆེ་གོང་ནས་གོང་དུ་རྒྱས་པར་མཛད་པའི་སླད་དུ།
མཁྱེན་པའི་སྤྱན་ཅན་རྣལ་འབྱོར་གྱི་དབང་ཕྱུག་རྗེ་བཙུན་ཕག་མོ་གྲུབ་ཉིད་ཀྱིས་ཀུན་ཏུ་བཟང་པོའི་ནགས་ཁྲོད་དུ་ཕྱགས་ཕེབ་པ་ནས་བརྩམས་ཏེ་ཇི་སྲིད་སྐུའི་སྤྲུལ་པ་མ་བསྡུས་ཀྱི་བར་དུ། རྒྱལ་བའི་ཕྲིན་ལས་རྒྱ་ཆེན་རྒྱུན་མི་འཆད་པར་བསྐྱངས་ཤིང་། དེ་ཉིད་ཀྱི་རྣམ་པར་དག་པའི་ཐུགས་རྗེ་དང་ཕྲིན་ལས་ཀྱིས་བསྐྲུན་པའི་ནོར་བུ་རིན་པོ་ཆེ་ཕུལ་དུ་བྱུང་བའི་ཡོན་ཏན་དུ་མའི་མཛོད་མངའ་བས་གདུལ་བྱ་དཔག་ཏུ་མེད་པའི་སྐྱབས་མགོན་དམ་པར་གྱུར་ཅིང་། ཆེན་པོ་རྣམས་ཀྱི་གཙུག་གིས་གུས་པས་མཆོད་པའི་ཅོད་པན་དམ་པ། རྗེ་སྤྱན་སྔ་རིན་པོ་ཆེ་ནས་བརྩམས་ཏེ། དེ་ཉིད་ཀྱི་གདུང་རྒྱུད་བཟང་ཟར་ཚགས་སུ་བྱོན་པ་རྣམས་ཀྱིས། བར་མ་ཆད་པར་ཆོས་ཀྱི་རྒྱལ་སྲིད་ཆེན་པོ་ལ་དབང་མཛད་ཅིང་། རྣམ་པར་དག་པའི་ཐུགས་ཀྱི་རྒྱ་མཚོ་ཆེན་པོ། བྱང་ཆུབ་ཀྱི་སེམས་ཀྱི་དབའ་རླབས་ཀུན་ཏུ་གཡོ་ལ། རྣམ་པར་དག་པའི་ཕྲིན་ལས་ནོར་བུའི་དཔལ་གྱིས་འོས་སུ་གྱུར་པའི་གདུལ་བྱ་རྣམས་ཀྱི་རེ་འདོད་སྐལ་བ་ཇི་ལྟ་བ་བཞིན་དུ་སྐོང་བས་གདུལ་བྱ་རྣམས་ཀྱི་འདྲེན་པ་དམ་པ་མཛད་ནས།
གདུལ་བར་བྱ་བའི་སློབ་བུའི་ཚོགས་རྒྱ་ཆེན་པོས་ཕྱོགས་ཀུན་ཏུ་ཁྱབ་ཅིང་། བསོད་ནམས་ཀྱི་དཔལ་རྒྱ་ཆེན་པོས་འབྱོར་པའི་ཁྱད་པར་རྒྱ་མཚོ་ཆེན་པོའི་ངོགས་ལྟར་རྒྱ་ཆེ་ཞིང་རྒྱུན་རིང་བ་མངའ་བ་རྣམས་ཀྱང་། དཀོན་མཆོག་གི་ཞབས་ཏོག ཆོས་ཚུལ་བཞིན་དུ་སྒྲུབ་པའི་བདག་རྐྱེན་ཕུན་སུམ་ཚོགས་པར་འགྱུར་བའི་སྒོ་ནས། བསྟན་པ་དང་བསྟན་པ་འཛིན་པ་རྣམས་ཀྱི་ཕུན་སུམ་ཚོགས་པའི་རྐྱེན་འབའ་ཞིག་ཏུ་ཉེ་བར་སྦྱར་བའི་རྗེས་སུ་མཐུན་པར། སྔོན་གྱི་བསོད་ནམས་ཀྱི་མཐུ་ཆེན་པོའི་རླུང་གི་ཤུགས་ཀྱིས་ལེགས་པར་བརྟེན་ཅིང་། ཡེ་ཤེས་ཀྱི་ཚོགས་རྒྱ་མཚོ་ཆེན་པོའི་དཔལ་གྱིས་ཉེ་བར་བཟུང་ལ། རྣམ་པར་དག་པའི་ཚུལ་ཁྲིམས་ཀྱི་འཛིན་མའི་དབུས་ཀྱི་གཞིར་ལེགས་པར་འཁྲུངས་པའི་རྣམ་པར་དག་པའི་དལ་འབྱོར་གྱི་ལྷུན་པོ་ཆེན་པོ། ཤཱཀྱའི་སྲས་གཽ་ཏ་མའི་ཚུལ་ལུགས་དྲི་མ་མེད་པའི་བང་རིམ་བཞིས་ཀུན་ནས་མཛེས་ལ། ལུང་རིགས་མན་ངག་དུ་མའི་གཙུག་གིས་མངོན་པར་མཐོ་ཞིང་།
བྱང་ཆུབ་ཀྱི་ཐུགས་རྣམ་པར་དག་པའི་གསེར་རིས་ཡོངས་སུ་བསྐོར་བས། མིའི་དབང་ཕྱུག་གི་རི་བོ་ཆེས་མཐོ་བ་རྣམས་ཀྱི་ནང་ནས་མཆོག་ཏུ་གྱུར་ལ་ཕུན་སུམ་ཚོགས་པའི་དཔལ་གྱིས་ཀུན་ནས་བརྗིད་པར་གྱུར་པའི་ཀོན་དིང་གུ་ཤྲཱི་ཆང་གུའི་གུང་ཤཱཀྱ་རྒྱལ་མཚན་དཔལ་བཟང་པོ་པའི་ཞལ་སྔ་ནས་སྔོན་གྱི་རྒྱལ་བློན་བྱང་ཆུབ་སེམས་དཔའ་རྣམས་ཀྱིས་སེམས་ཅན་ལ་ཕན་པ་རྒྱ་ཆེན་པོ་འབྱུང་བར་བྱ་བའི་ཕྱིར། བསྟན་པ་རིན་པོ་ཆེའི་བདག་རྐྱེན་ཉེ་བར་སྦྱར་ནས་བསྟན་པ་རིན་པོ་ཆེའི་གསལ་བར་མཛད་པའི་རྗེས་སུ་མཐུན་ཞིང་། སྟོབས་ཀྱིས་འཁོར་ལོས་སྒྱུར་བའི་རྒྱལ་པོ་ཆེན་པོ་གོང་མ་ཡབ་སྲས་རིམ་པར་བྱོན་པ་ཡོན་མཆོད་རྣམས་ཀྱིས་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བའི་བདག་རྐྱེན་ཉེ་བར་སྦྱར་བའི་བཀའ་སྲོལ་མི་ཉམས་པར་བྱ་བའི་ཕྱིར་དང་། བསྟན་པ་དང་། བསྟན་པ་འཛིན་པ་རྣམས་ལ་ཕུ་དུད་དུ་བྱ་བ་དང་། བསོད་ནམས་དང་ཡེ་ཤེས་ཀྱི་ཚོགས་གོང་ནས་གོང་དུ་འཕེལ་བའི་མཐུས། བསྟན་པ་རིན་པོ་ཆེ་གོང་ནས་གོང་དུ་འཕེལ་ཞིང་མི་ནུབ་པར་བྱ་བ་དང་། གོང་མ་མིའི་དབང་པོ་ཡུམ་སྲས་བརྒྱུད་པ་དང་བཅས་པ་སྐུ་ཚེ་བརྟན་ཞིང་ཆབ་སྲིད་རྒྱས་པར་བྱ་བའི་ཕྱིར་དང་། ཁྱད་པར་དུ་སྐུ་དྲིན་ཆེ་བ་ཡུམ་ཉིད་གནས་སྐབས་སུ་སྐུ་ཚེ་བརྟན་ཞིང་།
རྒྱུད་ལ་རྣམ་པར་དག་པའི་དགེ་ལེགས་གོང་ནས་གོང་དུ་འཕེལ་ལ། དེ་ཉིད་ཀྱི་མཐུས་དེང་ནས་གཟུང་སྟེ་ཚེ་རབས་ཀུན་ཏུ་ལྷ་དང་མིའི་དཔལ་འབྱོར་ལ་ལོངས་སྤྱོད་ཅིང་ཕུན་སུམ་ཚོགས་པ་ཐམས་ཅད་ལ་དབང་འབྱོར་ནས་མཐར་ཐུག་རྫོགས་པའི་སངས་རྒྱས་ཀྱི་ཕུན་ཚོགས་འབྱོར་བར་བྱ་བའི་ཕྱིར། ཡུམ་གྱི་སྔོན་དུ་བྱ་བའི་བསོད་ནམས་སྤེལ་བའི་ཐབས་ལ་དགོངས་ཏེ། དབུར་གཡོར་དང་། སྐྱི་ཤོད་ཀྱི་ས་ཆ་ལ་བཞུགས་པའི་མཁན་སློབ་ཡང་དག་པའི་དགེ་བའི་བཤེས་གཉེན་སྡོམ་བརྩོན་དམ་པ་ལུང་རིགས་སྨྲ་བ་དམ་པའི་ཆོས་ཀྱི་བཀའ་བགྲོ་བ་ལ་དབང་བར་གྱུར་པ་ཅི་མཆིས་པ་རྣམས་སྤྱན་དྲངས་ནས། སྡེ་སྣོད་གསུམ་དང་འབྲེལ་བའི་བཀའ་མདོ་རྒྱུད་དང་། གྲུབ་མཐའ་བཞི་དང་འབྲེལ་བའི་བསྟན་བཅོས། ཤེས་བྱ་ཇི་ལྟ་བ་དང་ཇི་སྙེད་པའི་དེ་ཁོ་ན་ཉིད་གསལ་བར་བྱེད་པ་ལེགས་བཤད་རིན་པོ་ཆེའི་ཟ་མ་ཏོག་རྣམས་ཀྱི་འཁོར་ལོ་རྒྱ་ཆེན་པོ་བསྐོར་བའི་ཐད་ནས། བསྟན་པའི་རྩ་ལག་མཁན་སློབ་དགེ་བའི་བཤེས་གཉེན་རྣམས་དང་། དེ་རྣམས་ཀྱི་རྗེས་སུ་མཐུན་པའི་རྣམ་པར་དག་པའི་ཆོས་ཀྱི་སྤྱན་ཅན།
བསྟན་པ་རིན་པོ་ཆེའི་ཁུར་ཁྱེར་བའི་བཤེས་གཉེན་དམ་པ་རྣམས་དང་། ལྷ་དང་མིའི་མཆོད་གནས་བསོད་ནམས་ཀྱི་ཞིང་བླ་ན་མེད་པའི་དགེ་འདུན་མདོ་དང་སྔགས་ཀྱི་ཆ་འཛིན་པ་རྣམས་ལ། ཐོག་མར་ཚེས་དགུའི་ཉིན་པར་བཀོད་པ་ཕུན་སུམ་ཚོགས་པའི་རྣམ་པས་ལེགས་པར་བསུ་ཞིང་། ཚེས་བཅུའི་ཉིན་པར། འཛུགས་སྟོན་གྱི་གྲོ་འབུལ་བ་རྣམ་གཞག་གྲྭ་རྒྱགས་དང་བཅས་པ་དཔོན་རྒྱལ་མཚན་བཟང་པོས་བསྒྲུབས་པ་ནས་བཟུང་སྟེ་ནང་སོ་ནས་ནར་མའི་ཞབས་ཏོག་བསྙེན་བཀུར་ཇི་ལྟར་འོས་པས་ཉེ་བར་མཆོད་པ་དང་། གཞན་ཡང་ཆབ་འོག་ཏུ་གཏོགས་པའི་སྦྱིན་བདག་དད་པ་དང་ལྡན་པ་རྣམས་ཀྱིས་མང་ཇའི་བསྙེན་བཀུར་བསྔོ་བ་ཞུ་བའི་རྟེན་དང་བཅས་པ་རྒྱུན་མི་འཆད་པར་བསྒྲུབས་ཏེ། ཕན་བདེའི་འབྱུང་གནས་བསྟན་པ་རིན་པོ་ཆེའི་བྱ་བ་ལེགས་པར་མཐར་ཕྱིན་པའི་ཐད་ག་གདུགས་དི་རིང་གི་སྐབས་སུ། བསྟན་པ་རིན་པོ་ཆེའི་རྩ་ལག་དམ་པ་རྣམས་དང་། མཁན་སློབ་ཡང་དག་པ་ཡོངས་ཀྱི་དགེ་བའི་བཤེས་གཉེན་ཕུན་སུམ་ཚོགས་པའི་དགེ་འདུན་འདུས་པ་རྒྱ་མཚོའི་ཚོགས་དང་བཅས་པ་འདི་ལྟར་ཞལ་མངོན་དུ་གྱུར་པ་རྣམས་ལ། ཆོས་དང་མཐུན་པའི་ཞལ་ཟས་གྲོ་ཇ་དང་བཅས་པའི་བསྙེན་ཅིང་བཀུར་བས་ཉེ་བར་མཆོད་ནས།
ཆོས་ཀྱི་འཁོར་ལོ་བསྐོར་བའི་བཀའ་དྲིན་གྱི་འབུལ་བ་རྣམ་གཞག་སྤྱན་ལམ་ལ་ཕབ་པ། སློབ་དཔོན་ཆེན་པོ་པ་དང་། སྤྱན་སྔ་རིན་པོ་ཆེ་པས་གཙོ་མཛད་པའི་མཁན་སློབ་དགེ་བའི་བཤེས་གཉེན་བསྟན་པའི་རྩ་ལག་ཆོས་ཀྱི་སྤྱན་ཅན་རྣམས་དང་། གཞན་ཡང་དཔོན་ཆེན་པས་གཙོ་མཛད་འབུལ་བར་འོས་པ་རྣམས་ལ། གང་ལ་གང་འོས་ཀྱི་འབུལ་བ་རྣམ་གཞག དགེ་འདུན་སོ་སོའི་ཕྱག་ཏུ་གྲལ་འགྱེད་ཀྱི་དངོས་པོ། གནང་བཟང་པོ་ཞོ་རེ་དང་བཅས་པ་བསྒྲུབས་པ་འདི་ཉིད། ཆོས་ཀྱི་འཁོར་ལོ་བླ་ན་མེད་པ་མཐར་ཕྱིན་པའི་དགའ་སྟོན་དང་། ཐུགས་ལ་བཏགས་པ་སོ་སོའི་རྣམ་པར་དམིགས་ཏེ གུ་ཤྲཱི་བའི་ཐུགས་དགོངས་རྣམ་པར་དག་པས་ཞལ་ལ་ཇི་ལྟར་བྱོན་པའི་ལུགས་བཞིན། དཔོན་རྒྱལ་མཚན་བཟང་པོས་ཕྱག་ལེན་ལ་ཐེབས་པར་བགྱིས་ཏེ།
ནང་སོ་འདི་ཉིད་ནས་བསམ་པ་རྣམ་པར་དག་ཅིང་། སྦྱོར་བ་གུས་པའི་སྒོ་ནས་བསྒྲུབས་པའི་འབུལ་བ་རྣམ་གཞག་ཡི་གེའི་ངོས་ནས་བརྡ་སྤྲོད་པར་བྱེད་པ་འདི་ལྟར་ལགས། དེ་ལྟར་མཆོད་པར་བརྗོད་པ་དང་། སྐབས་དོན་གསལ་བར་སྨོས་པའི་སྐབས་ཏེ་དང་པོའོ། ། ལྷག་བསམ་རྣམ་དག་གངས་རིའི་ངོས་ལས་ལེགས་བྱུང་ཞིང་། ། འཇིག་རྟེན་ཀུན་ཏུ་ཕན་བདེ་མི་ཟད་འབྱུང་བའི་གནས། ། དམ་ཆོས་སྨྲ་རྣམས་ལེགས་མཆོད་དགེ་དེས་འགྲོ་བ་ཀུན། ། བདེ་ཕྱིར་བླ་མེད་བྱང་ཆུབ་མཆོག་གི་རྒྱུར་གྱུར་ཅིག ། འབྲས་བུའི་མཆོག་གང་བདེ་བ་བླ་མེད་སངས་རྒྱས་དང་། ། རྒྱལ་བའི་སྲས་གང་དཔག་མེད་རྫུ་འཕྲུལ་ཆེར་ལྡན་པས། །
ནམ་མཁའི་ཁྱོན་ཀུན་ལེགས་པར་བཀང་སྟེ་མངོན་སུམ་དུ། ། འགྲོ་བ་རྣམས་ལ་ཐེག་ཆེན་ཆོས་ཆར་འབེབས་པར་ཤོག ། གནས་སྐབས་འགྲོ་འདི་ཉེ་བར་འཚེ་བ་ཀུན་བྲལ་ནས། ། ལེགས་པའི་ལམ་ཞུགས་ཕན་ཚུན་ཀུན་ནས་འགྲན་པ་ལྟར། ། ཚེ་དང་དཔལ་འབྱོར་དཔག་མེད་དུས་ལྡན་ཕུན་ཚོགས་ནས། ། རྒྱུན་མི་འཆད་པར་བདེ་སྐྱིད་དཔལ་ལ་སྤྱོད་པར་ཤོག ། རྩིབས་བཅུད་ལོ་ཐོག་སྣ་ཚོགས་བཟའ་དང་བཏུང་བར་བཅས། ། ཕུན་ཚོགས་བགོ་བས་རྣམ་པ་ཀུན་ཏུ་མི་བྲེལ་ཞིང་། ། དུས་རྣམས་འཁྲུག་མེད་རང་རང་གནས་སྐབས་ཇི་བཞིན་དུ། ། རྣམ་པར་གནས་པས་འགྲོ་འདི་ཕུན་སུམ་ཚོགས་གྱུར་ཅིག །
བདག་ཀྱང་དེང་ནས་སྐྱེ་བ་ཀུན་ཏུ་འབད་མེད་པར། ། རྟག་པར་རྒྱལ་དང་རྒྱལ་བའི་སྲས་ཀྱི་ཞབས་བརྟེན་ཞིང་། ། འཇིག་རྟེན་འཇིག་རྟེན་འདས་པའི་འབྱོར་པ་རྒྱ་ཆེན་ལ། ། ཀུན་ནས་དབང་འབྱོར་སྲིད་ཞིའི་རྒུད་པ་སེལ་བྱེད་ཤོག ། འགྲོ་བའི་བླ་མ་རྒྱལ་བའི་ཡོན་ཏན་མཐའ་ཡས་པ། ། ཀུན་ལ་དབང་བསྒྱུར་ཟག་མེད་དགའ་བདེ་དཔག་ཡས་པ། ། བློ་ཡི་ལུས་རྒྱས་ཁམས་གསུམ་འགྲོ་བའི་དཔུང་གཉེན་མཆོག ། ཆོས་ཀྱི་རྒྱལ་པོའི་གོ་འཕང་མཆོག་ལ་གནས་གྱུར་ཅིག ། གནས་སྐབས་ཀུན་ཏུ་བྱང་ཆུབ་སེམས་དང་མི་འབྲལ་ཞིང་། ། རྒྱལ་བའི་སྲས་ཀྱི་རྨད་བྱུང་མཛད་སྤྱོད་དཔག་ཡས་པ། །
ལེགས་པར་སྤྱོད་པས་བདག་གཞན་སྲིད་པའི་ཆུ་བོ་ལས། ། སྒྲོལ་བའི་དེད་དཔོན་དམ་པ་ཉིད་དུ་བདག་གྱུར་ཅིག ། འཇིག་རྟེན་ཀུན་ཏུ་ཀུན་ནས་བཀྲ་ཤིས་མི་ཟད་པས། ། ཕྱོགས་རྣམས་ཀུན་ཏུ་ཀུན་ནས་དགེ་ཞིང་ཤིས་པའི་དཔལ། ། དུས་རྣམས་ཀུན་ཏུ་ཀུན་ནས་རྒྱུན་མི་འཆད་པ་ཡི། ། གནས་སྐབས་ཀུན་ཏུ་ཀུན་ནས་བདེ་སྐྱིད་ལྡན་པར་ཤོག ། སྐྱབས་མཆོག་བླ་མ་སངས་རྒྱས་ཆོས་དང་དགེ་འདུན་ཏེ། །

སྐྱབས་མཆོག་རྣམ་གསུམ་ཆོས་ཉིད་མི་འགྱུར་བདེན་པ་དང་། ། གྲོགས་མཆོག་དགེ་འདུན་སྨོན་ལམ་བདེན་པའི་མཐུ་སྟོབས་ཀྱིས། ། སྨོན་མཆོག་ཇི་སྙེད་སྨོན་པ་ཇི་བཞིན་འགྲུབ་གྱུར་ཅིག ། ཕྱོགས་དང་དུས་དང་གནས་སྐབས་མ་ལུས་པ་ཐམས་ཅད་བཀྲ་ཤིས་དང་བདེ་ལེགས་ཆེན་པོས་འབྱོར་བར་གྱུར་ཅིག དེ་ལྟར་བསྔོ་བ་སྨོན་ལམ་གྱིས་རྒྱས་བཏབ་པའི་སྐབས་ཏེ་བཅུ་བདུན་པས་ཏེ་མཐར་ཕྱིན་པའོ། ། དགེ་བས་བྱང་ཆུབ་མྱུར་ཐོབ་ཤོག ། ཆུ་མོ་གླང་གི་ལོ་ཟླ་བ་བཞི་བའི་ཚེས་བཅུ་ལ། ཡར་ལུངས་སྣེ་གདོང་དུ་ཆོས་ཀྱི་འཁོར་ལོའི་དབུ་བཙུགས་ནས། ཉི་ཤུ་གཅིག་གི་ཉིན་ལེགས་པར་གྲུབ་པ་བགྱིས་པའི་དུས་སུ་ཆོས་རྗེས་མཛད་པའི་འབུལ་ཡིག་གི་དབུ་ཞབས་ཡིན།། །། ༄། །སྭསྟི། ད་ལོའི་དབྱར་གནས་ཀྱི་སྐབས་སུ།
བསྟན་པ་རིན་པོ་ཆེའི་རྩ་ལག རྣམ་པར་དག་ཅིང་དགེ་བའི་ཐུགས་ཅན། ཡོན་ཏན་རིན་པོ་ཆེའི་དཔལ་གྱིས་མངོན་པར་མཐོ་བ་སྤྱན་སྔ་ནས་དཔོན་གཉེར་རྣམ་གཉིས་ཀྱིས། བསྟན་པ་དང་བསྟན་པ་འཛིན་པ་རྣམས་ལ་ཕུ་དུད་དུ་བྱ་བའི་སླད་དུ། དགྲ་བཅོམ་པ་ཆེན་པོ་ཁ་ཆེའི་པཎྜི་ཏ་ཤཱཀྱ་ཤྲཱིའི་རིང་ལུགས་པ་སྡེ་སྣོད་གསུམ་གྱི་དཔལ་ཕུན་སུམ་ཚོགས་པས་མངོན་པར་མཐོ་བ། མཁན་ཆེན་པ་ཞལ་རྣམ་པས་གཙོ་མཛད། སྤྱིར་ལུང་རིགས་ཀྱི་དཔལ་འབྱོར་བསམ་གྱིས་མི་ཁྱབ་པ་མངའ་ཡང་། ཁྱད་པར་དུ་དགེ་སྦྱོང་གི་སྦྱངས་པའི་ཡོན་ཏན་ལྷུར་ལེན་ཅིང་། ཁ་ཆེའི་མཁན་པོ་ཆེན་པོ་བསོད་སྙོམས་པའི་རྣམ་པར་ཐར་པ་རྗེས་སུ་སྒྲུབ་པའི་ཚོགས་པ་སྡེ་བཞི་བཞུགས་པ་རྣམས་སྤྱན་དྲངས་ནས། ཆོས་ཀྱི་འཁོར་ལོ་རྒྱ་ཆེན་པོ་བསྐོར་བའི་ཐད་དུ།
བདག་ཅག་རང་སླེབ་ནས་བསྙེན་བཀུར་བར་སྤྲོ་བ་ལགས་ནའང་། ཁམས་མ་སྙོམས་པ་དེ་ཅུང་ཟད་སྐྱེད་ཙམ་ལས་མ་བྱུང་པས་སྔ་མགྱོགས་སུ། ད་ནང་གི་སྐབས། སྤྱན་སྔ་ནས་གཙོ་མཛད་མཁན་སློབ་དགེ་བའི་བཤེས་གཉེན་ཕུན་སུམ་ཚོགས་པའི་དགེ་འདུན་འདི་ལྟར་ཞལ་མངོན་དུ་གྱུར་པ་རྣམས་ལ། གདན་མང་ཇའི་བསྙེན་ཅིང་བཀུར་བས་ཉེ་བར་མཆོད་ནས། སྤྱན་སྔ་ནས་ཀྱི་དྲུང་དང་། མཁན་ཆ་ཞལ་རྣམ་པ་དང་བཅས་པ་ལ་བསྔོ་བ་ཞུ་བའི་རྟེན་མཚོན་པ་དང་། གཞན་ཡང་དགེ་བའི་བཤེས་གཉེན་རྣམས་ཀྱིས་གཙོ་མཛད། མཆོད་ཡུལ་དུ་སྤྱན་དྲངས་པ་རྣམས་དང་། དཔོན་པས་གཙོ་མཛད་སྤྱན་དྲང་བར་འོས་པ་དང་བཅས་པ་རྣམས་ལའང་འབུལ་བ་ཆ་ཕྲ་མོ་དང་།
དགེ་འདུན་སོ་སོའི་ཕྱག་ཏུ་གསེར་དངུལ་ལ་གཞི་བླངས་པའི་གྲལ་འགྱེད་ཅུང་ཟད་དང་བཅས་པ་བསྒྲུབས་པ་འདི་ཉིད། དགེ་འདུན་རྣམས་ཆོས་སྤྱོད་བཅུའི་སྒྲུབ་པ་གོང་ནས་གོང་དུ་འཕེལ་བའི་བྱིན་རླབས་ཀྱིས། བསྟན་པ་དར་ཞིང་སེམས་ཅན་ལ་བདེ་སྐྱིད་འབྱུང་བ་དང་། སྦྱིན་པའི་བདག་པོ་འཁོར་དང་བཅས་པའི་ཡང་དོན་གཉིས་ཕུན་སུམ་ཚོགས་པར་འགྱུར་བའི་ཆེད་དུ་དམིགས་ནས་བསྒྲུབས་པ་ལགས། སླད་ནས་ཅི་མྱུར་དུ་འཇལ་བ་ལགས། ཟེར་བ་མཛོད། ཤིང་མོ་ཡོས་ཀྱི་ལོ་ཡར་ལུང་དུ་ཇོ་དན་ཚོགས་པ་སྡེ་བཞི་དབྱར་གནས་ལ་བཏེག་པའི་དུས་ཚོགས་པ་ལ་ཆོས་རྗེའི་སྐུ་རིམ་མཛད་དུས། མོལ་བའི་དགོས་དོན། ཆོས་རྗེ་ཉིད་ཀྱིས་མཛད་པའོ།། །། ༄༅། །བླ་མ་དམ་པའི་ཞབས་ལ་ཕྱག་འཚལ་ལོ། །
ཐོག་མར་མཎྜལ་འབུལ་དུ་བཅུག་ལ། དེ་ནས་སློབ་དཔོན་གྱིས་ཐུན་མོང་གི་བསྲུང་འཁོར་བརྗོད་དེ། བདུད་བགེགས་གང་གིས་ཀྱང་མི་ཚུགས་པའི་སྲུང་འཁོར་བརྟན་པོར་ཟློས་ཤིག་ཅེས་བསྒོ་ལ། དཔོན་སློབ་གཉིས་ཀས་གསལ་གདབ། དེ་རྗེས་སློབ་དཔོན་གྱིས་ལམ་འབྲས་བུ་དང་བཅས་པའི་གདམས་ངག་ཟབ་མོའི་རྟགས་འདི་བསྒོམས་པས། ཁམས་འདུས་པ་བར་པ་དང་ཐ་མའི་ཚེ་མཐོང་སྣང་། ཐོས་སྣང་གི་ཏིང་ངེ་འཛིན་བརྟན་པར་འགྱུར་ལ་དེའི་ཚེ། བདུད་ཀྱིས་གཟུགས་སྟོན་སྒྲ་བརྗོད་པའི་ཚུལ་གྱིས་ལུང་སྟོན། ལྷ་གྲུབ་བསྒྱུར་བ་འབྱུང་སྲིད་ཅིང་། ། དེའི་ཚེ་བརྡ་འདི་རྣམས་བསྟན་ནས། །
རྣམ་གསུམ་རིགས་དབྱེ་སྟེ། བརྡ་བསྟན་པས། མཐོང་སྣང་ཐོས་སྣང་ཡིན་ན། ལན་མི་འབྱུང་། བདུད་ཡིན་ན་ཆེས་ཤོས་ཀྱི་དབང་གསུམ་པ་མན་ཆད་ཀྱི་བརྡ་ཤེས་པ་སྲིད་ཀྱི། བཞི་པ་དེ་བཞིན་གཤེགས་པ་ཐམས་ཅད་ཀྱི་འདབ་བྱ་མིན་པའི་དམ་ཚིག་ཡིན་པས་ཤེས་མི་སྲིད་ཅིང་། བརྡ་བསྟན་པ་ཙམ་གྱིས་སྐྱེངས་ནས་འགྲོ། བཞི་པའི་བརྡ་ཤེས་ན། ཡི་དམ་ཡིན་པས་དངོས་གྲུབ་ཞུ། དེའང་བརྡ་འདི་དག་ད་ལྟ་རྟོག་པ་བསལ་བའི་ཕྱིར།
དངོས་སུ་སྟོན་ཡང་བསྟན་དགོས་པའི་ཚེ། ལུས་ཀྱི་བརྡ་བཅས་ཤིང་ངག་ཏུ་བརྗོད་པར་བསྒོམ་གྱི། དངོས་སུ་མི་སྟོན། ངག་ཏུ་མི་བརྗོད། དེ་ལྟར་བྱས་ན་བདུད་དང་པོ་ངག་ལ་འཇུག་པས་བར་ཆད་དུ་འགྱུར་བའི་ཕྱིར། རང་གི་སློབ་མ་ལ་སྟོན་ནའང་སྲུང་འཁོར་དང་བཅས་ནས་སྟོན་གྱི་གྱ་ཚོམས་སུ་མི་སྟོན། གཞན་དུས་ཐམས་ཅད་དུ་ལུས་ཀྱི་མི་འཆའ། ངག་ཏུ་མི་བརྗོད་པ་ལགས། དེ་ལ་རྩ་བའི་བརྡ་བཞི་འདི་དག་ལགས་ཞེས་བརྗོད་ལ། ཊཱི་ཀ་བཞིན་བརྡ་དང་པོ་བཅས་ལ།
བརྡ་ལྔ་བསྡུས་རྩེ་མོ་མནན་པ་དང་། ཞེས་པ་དེ་ལགས། འདི་ལྟར་བཅས་པར་བསྒོམས་ལ། འདི་ཅིའི་བརྡ་ཡིན་ཞེས་ཡིད་ཀྱིས་དྲི། བུམ་དབང་གི་བརྡའོ་ཟེར་ན། ལན་ཐེབས་པས། བརྡ་གཉིས་པ་བཅས་ལ། མཐེབ་སྲིན་ཨེ་ལ་རིག་བྱེད་ཅེས་པའི་དོན་ལགས། འདི་ཅི་ཡིན་ཞེས་ཡིད་ཀྱིས་དྲི་སོགས། སྔར་གྱི་རིགས་པ་སྦྱར་ལ།
བརྡ་གསུམ་པ་དང་བཞི་པ་བསྟན། བརྡ་བཞི་པ་འདིས་ཆོག་ཀྱང་། བདུད་ཆེ་ཤོས་ཀྱིས་ཟིལ་གྱིས་ནོན་ནས་བརྗེད་ཀྱི་དོགས་པའི་བརྗེད་ཐོར། ཡན་ལག་གི་བརྡ་བཞི་ངག་གི་བརྡ་བཞི་འབྱུང་བ་ལས། ཡན་ལག་གི་བརྡ་འདིར་བརྡ་བྱས་ལ། སྒྲོས་དང་སྦྱར་ལ་བཤད། དེ་ནས་ངག་གི་བརྡ་འདིར་བྱས་ལ་ཀ་ལ་ཤ་ཨ་ཞེས་བརྗོད་པར་བསྒོམས་ལ། འདི་ཅིའི་བརྡ་ཡིན་ཞེས་ཡིད་ཀྱིས་དྲི་སོགས། སྒྲོས་དང་སྦྱར་ཏེ་བརྗོད། བར་ཆད་ངེས་པར་བསྲུང་བའོ། །
ཞེས་པའི་བར་སྒྲོས་བཞིན་ནོ། ། དེ་ནས་བརྡ་འདི་དག་གནས་སྐབས་ཐམས་ཅད་དུ་གསང་བར་བྱ་དགོས་སོ། ། ཞེས་པའི་དོན་དུ་དམ་བཞག་བཞིས་དམ་ལ་འཇོག་པར་བརྡ་བྱས་ལ། ཡེ་ཤེས་གང་གི་སོགས་བཞི་བདག་འཇུག་བཞིན་བརྗོད་ཅིང་། སྤྱི་བོ་སྙིང་ཁར་རྡོ་རྗེ། ལྕེ་ལ་བདུད་རྩི། ཡང་སྤྱི་བོར་རྡོ་རྗེ་རིམ་བཞིན་བཞག གཙོ་བོས་ཇི་ལྟར་བཀའ་སྩལ་པསོགས་དང་མཎྜལ་ཕུལ་ལ། དེང་ནས་བརྩམས་ཏེ་སོགས་སློབ་མས་བརྗོད་དོ། ། བརྡ་ཚིག་རྒྱུད་ཀྱི་ཕྱག་ལེན་བསྐུལ་བ་་་་་་བླ་མ་གཞོན་རྒྱལ་བ་པོའི་དོན་དུ་བཙུན་པ་བསོད་ནམས་ཀྱིས་སྦྱར་བའོ།། །།
༄། །སྭསྟི། བླ་མ་བསྒོམས་ལ་གསོལ་བ་གདབ། ། རྒྱུན་དུ་འཆི་བ་དྲན་པར་བྱ། ། སེམས་ཅན་རྣམས་ལ་སྙིང་རྗེ་བསྒོམ། ། ཆོས་རྣམས་རྨི་ལམ་ལྟ་བུར་བསམ། ། མཉམ་གཞག་དུས་སུ་མི་རྟོག་པའི། ། ཏིང་འཛིན་ཟུང་འཇུག་ངང་ལ་བཞག ། རྗེས་ལ་བསྔོ་བ་རྒྱས་གདབ་བྱ། ། ནམ་ཡང་དོན་མེད་མི་བྱ་འོ། ། ཤུབྷཾ།། །།
༄། །ཐོ་རངས་དང་པོར་སྐྱབས་འགྲོ་སེམས་བསྐྱེད་བྱ། ། དེ་ནས་བླ་མ་བསྒོམས་ལ་གསོལ་བ་གདབ། ། ལྷར་བསྐྱེད་ལུས་སྦྱང་མཉམ་གཞག་བསྒོམ་པར་བྱ། ། འཕྲོ་ཚེ་རླུང་དང་ལུས་སྦྱང་གང་འཕྲོད་བསྟེན། ། ཐུན་མཚམས་འཇོག་ཚེ་བསྔོ་བས་རྒྱས་གདབ་བྱ། ། མཚམས་སུ་སྔགས་བཟླས་བྱམས་དང་སྙིང་རྗེ་བསྒོམ། ། ཉལ་ཁར་དགེ་བ་བསྔོ་སྟེ་ཉལ་བ་ཡི། ། རྣལ་འབྱོར་བྱས་ལ་འོད་གསལ་གཟུང་བྱ་ཞིང་། ། མཉམ་རྗེས་ཐམས་ཅད་ལྟ་བས་ཟིན་བྱས་ནས། ། གང་ལའང་ཞེན་པ་མེད་པའི་ཚུལ་གྱིས་སྤྱད། །
འདི་གཉིས་དྭགས་པོར་ཆོས་ཀྱི་རྗེ་བཞུགས་དུས། ། སྒོམ་ཆེན་པ་གཉིས་ཀྱིས་ཞུས་ནས་མཛད་པའོ།། །། ༄། །ཨོཾ་སྭསྟི། ཆོས་རྗེའི་གསུང་རབ་ལས་དགེ་བཤེས་རིན་རྒྱལ་གྱི་དྲི་ལན་བཞུགས།་་་་་ བསམ་གྱིས་མི་ཁྱབ་ཚོགས་བསགས་པས། ། བསམ་གྱིས་མི་ཁྱབ་སངས་རྒྱས་ཏེ། ། བསམ་གྱིས་མི་ཁྱབ་སྤྲུལ་པ་ཡིས། ། བསམ་གྱིས་མི་ཁྱབ་དོན་མཛད་འདུད། ། ཡོན་ཏན་རིན་ཆེན་མཛོད་ལ་མངའ་བརྙེས་པས། ། ཐོས་བསམ་དག་པའི་ཡིད་བཞིན་རྒྱལ་མཚན་རྩེར། །
དོན་ཟབ་འདྲི་ཚིག་བ་དན་ཆེས་གཡོས་པའི། ། དགོས་དོན་ནོར་བུ་ཕྱོགས་ཙམ་གསལ་བར་བགྱི། ། ཁྱེད་ཀྱིས་བསྐུར་བའི་ཡི་གེ་རྟེན་གསེར་མང་ཇ་དང་བཅས་པ་ལེགས་པར་ཐེངས་ཤིང་། བསྟན་པའི་བྱ་བ་འཕེལ་ཞིང་ཐོས་པས་ཤིན་ཏུ་སྤྲོ་བར་མཆིས། ། སྐབས་ཀྱི་དོན་ཁྱེད་རང་གི་ཁམས་ཀྱི་འཚོ་སྐྱོང་དང་། ། བསྟན་པ་རིན་པོ་ཆེའི་བྱ་བ་ལ་བརྩོན་པ་གལ་ཆེ། དང་པོའི་སངས་རྒྱས་ཆོས་ཀྱི་དབྱིངས་ལ་དགོངས། དེ་ལ་ཐོག་མ་སེམས་བསྐྱེད་པ་དང་། ལམ་ལ་སློབ་པ་ཡོད་ན་སློབ་པ་ཡིན་པས་ཐོག་མ་ནས་སངས་རྒྱས་པ་དང་། ཐོག་མཐའ་མེད་པ་སོགས་འགལ་བར་འགྱུར།
དེས་ན་རང་བཞིན་གྱིས་མྱ་ངན་ལས་འདས་པ་ལ་དགོངས། སངས་རྒྱས་སེམས་ཅན་སྤྱི་ཙམ་ལ་ཕན་ཚུན་ལྟོས་པས། ལྟོས་པ་མ་གྲུབ་པའི་ཕྱིར་ལྟོས་ཆོས་མི་འགྲུབ། དེ་ཕྱིར་སྔ་ཕྱི་དང་བྲལ། དེ་ལ་དགོངས་ནས་ཀླུ་སྒྲུབ་ཀྱིས། མྱ་ངན་འདས་མཐའ་གང་ཡིན་པ། ། དེ་ཉིད་འཁོར་བའི་མཐའ་ཡིན་ཏེ། ། ཞེས་སོགས་གསུངས། གང་ཟག་གཅིག་ལ་ལྟོས་པའི་སེམས་ཅན་སྔ། ། སངས་རྒྱས་ཕྱི་སྟེ།
སེམས་ཅན་གྱི་དྲི་མ་སྦྱངས་པས་སངས་རྒྱ་བའི་ཕྱིར་རོ། ། སེམས་ཅན་གྱི་ཆོས་ཉིད་རང་བཞིན་གྱིས་དག་ཀྱང་། གློོ་བུར་དྲི་མ་དང་རང་ཆས་སུ་འབྱུང་བ་ལགས་ཏེ། ཆོས་ཅན་དང་ཆོས་ཉིད་རང་ཆས་སུ་འབྱུང་བ་རྟེན་འབྲེལ་ལགས། དཀྱིལ་འཁོར་གྱི་གཙོ་འཁོར་ལ་ཡོ་ག་མན་ཆད་དུ་འཇིག་རྟེན་པ་རང་ཁ་བ་བཅོམ་ལྡན་འདས་ཀྱི་དཀྱིལ་འཁོར་དུ་བཅུག གསང་མཚན་བཏགས་ནས་དཀྱིལ་འཁོར་དུ་བཀོད་པའི་རིགས་རྣམས་འཇིག་རྟེན་པ་ཡིན། གཙོ་བོ་ཉིད་ཀྱི་ཡེ་ཤེས་ཀྱི་རྣམ་འཕྲུལ་ལས་བྱུང་བ་གདུལ་བྱའི་དོན་དུ་འཇིག་རྟེན་པའི་ཚུལ་འཛིན་པ་རྣམས་གཙོ་བ་དང་བཟང་ངན་མེད། འདི་བླ་མེད་ཀྱི་རྒྱུད་ན་གཙོ་ཆེ། བླ་མེད་ཀྱི་ལྷ་བསྒོམས་རང་ལ་དམན་པའི་འདུ་ཤེས་ཀྱིས་རྣལ་འབྱོར་མན་ཆད་ཀྱི་ལྷ་ལ་ཕྱག་མཆོད་བྱེད་ན། མཆོག་ལ་མཆོག་མིན་དུ་བཟུང་བས་ཁྱད་བསོད་དུ་གྱུར།
དེ་ལྟ་མིན་ན་མཆོད་བསྟོད་མི་འགལ་ཏེ། འབྱུང་པོ་ལ་མཆོད་གཏོར་དང་། ཐ་མལ་པ་ལའང་སྦྱིན་པ་བྱར་མི་རུང་བར་འགྱུར་རམ། དོན་ཞགས་བྱེད་དུས་བདག་ལྷར་བསྒོམས་ནས་སྨྱུང་གནས་བྱེད་པ་ལ་བླ་མ་གོང་མས་དགག་པ་མཛད་གདའ་ནའང་། ཀུན་སྙིང་གིས་དབྱིངས་དང་། ཁམས་གསུམ་རྣམ་རྒྱལ་སོགས་སུ་ལྷར་བསྒོམས་ནས་སྨྱུང་གནས་བྱེད་པར་བཤད་གདའ། དགག་པ་འདི་ཕུང་པོ་ལ་སྨོད་པས་གདུང་བའི་ཕྱིར་མི་བྱེད་པ་ཡིན་གྱི་གཞན་ལ་མ་བཀག་པ་འདྲ་ལགས། ལྷའི་གདན་གྱི་ཚངས་པ་སོགས་འཇིག་རྟེན་པའི་དྲེགས་པ་བརྟུལ། ལག་ཆ་ཕྲོགས། གདན་དུ་བཏིང་བ་ཡིན་པར་བླ་མེད་ཡོ་ག་སོགས་སུ་སྔོན་བྱུང་གི་རྣམ་འཕྲུལ་དུ་བཤད་པ་དང་།
སྤྲུལ་པར་བཤད་པ་གཉིས་ཀ་མཆིས། གཟུགས་སྐུའི་གཞི་མ་དེ་གང་ལ་ཟེར་དུ་གདའ། སྤྲུལ་མཁན་ལ་ཟེར་ན་ཆོས་སྐུ་ཡིན་པར་བྱམས་ཆོས་སུ་བཤད། ངོ་བོ་ལ་སངས་རྒྱས་ལ་ལྟོས་པའི་བྱ་གྲུབ་ཡེ་ཤེས་ཡིན་པར་སངས་རྒྱས་ཀྱི་སའི་མདོ་དང་། གདུལ་བྱའི་སྣང་བ་ཡིན་པར་རྒྱུད་བླ། སྐུ་གསུམ་གྲུབ་པ་སོགས་སུ་བཤད། གཉིས་ཀ་ཁས་ལེན་དགོས་པར་གདའ། གདུལ་བྱའི་ངོར་སྣང་བ་དེ་གདུལ་བྱའི་བློ་ཡིན། སྤྲུལ་སྐུ་སེམས་ཅན་དུས་ཀྱི་གཟུགས་ཕུང་གནས་གྱུར་པ་ཐེག་བསྡུས་སུ་བཤད། རྒྱུད་སྡེ་བཞིའི་བསྐྱེད་ཆོག་ལ།
བྱ་བ་ལ་བྱང་ཆུབ་ཀྱི་སེམས་གཉིས་མེད་ཀྱི་ཏིང་ངེ་འཛིན། སྔགས་ཀྱི་སྒྲ་ཡི་གེ། ཕྱག་རྒྱས་བྱིན་གྱིས་བརླབས་པ། ལྷའི་གཟུགས་བསྒོམ་པ། ལྷ་ལ་སེམས་བཟུང་ནས་སྲོག་རྩོལ་སྡོམ་པ་ཀུན་རྫོབ་རྣམ་པ་དང་བཅས་པའི་ཏིང་ངེ་འཛིན་བཟླས་བརྗོད་མེད་པར་བསམ་གཏན་གྱི་སྔགས་ཀྱི་ཡི་གེ། སྒྲའི་གདངས་ཙམ་འོད་གསལ་ཆོས་དབྱིངས་ཙམ་དུ་བསྒོམ་པ། གཟུགས། སྒྲ། དོན་དམ་གྱི་ལྷ་བསྒོམ་པ། དོན་དམ་གྱི་ཏིང་ངེ་འཛིན་གཉིས་སུ་མེད་པར་བསྒོམ་པ་ཡིན་པར་བསམ་གཏན་ཕྱི་མའི་འགྲེལ་པ་དང་བཅས་པར་བཤད།
སྤྱོད་རྒྱུད་ཀྱི་མངོན་རྟགས་མཚན་བཅས་མཚན་མེད་གཉིས་ཀྱི་དང་པོ་ལ་སྟོང་ཉིད་བསྒོམ་པ་བྱང་ཆུབ་ཀྱི་སེམས་དང་། སྔགས་ཀྱི་སྒྲར་བསྒོམ་པ་ཡི་གེ་ལ་དམིགས་པ་དང་། གཞི་དང་པོ་རང་ལུས་ལྷར་བསྐྱེད་སྔགས་རྒྱས་བྱིན་གྱིས་བརླབས། གཞི་གཉིས་པ་མདུན་དུ་ལྷ་བསྐྱེད་པ་ཕྱག་རྒྱ་ལ་དམིགས་པ་ཐུགས་ཁར་སྔགས་ཕྲེང་བཀོད། སྲོག་རྩོལ་བསྡམས་ནས་སེམས་འཛིན་པ་གཟུགས་ལ་དམིགས་པ་དང་། མཚན་མེད་ལུས་དང་སེམས་གཟུང་འཛིན་གྱི་རྣམ་པ་ཅན་ཀུན་རྫོབ་སྒྱུ་མ་ལྟ་བུ་ཐོས་བསམ་གྱིས་གཏན་ལ་ཕབ་ནས་མཚན་མེད་དུ་སྦྱོར་བར་རྣམ་སྣང་མངོན་བྱང་རྒྱུད་འགྲེལ་སོགས་སུ་བཤད། རྣལ་འབྱོར་རྒྱུད་ཀྱི་མངོན་རྟོགས། དང་པོ་སྦྱོར་བ། དཀྱིལ་འཁོར་རྒྱལ་མཆོག ལས་རྒྱལ་མཆོག་སྟེ།
ཏིང་ངེ་འཛིན་གསུམ་དང་། དེ་མི་ནུས་པའི་སློབ་མས། རྣལ་འབྱོར། རྗེས་སུ་རྣལ་འབྱོར། ཤིན་ཏུ་རྣལ་འབྱོར། རྣལ་འབྱོར་ཆེན་པོ་བཞི་དང་། སློབ་དཔོན་གྱིས་རྣལ་འབྱོར་བསྒོམས། དེའི་ཐུགས་ཀར་དཀྱིལ་འཁོར་བསྒོམས་ནས་ཚིག་བཟླས་དང་། རྡོར་བཟླས་བྱེད་པ་ཡོ་གའི་རྒྱུད་དང་། ཀུན་སྙིང་གི་འགྲེལ་པ་སོགས་སུ་བཤད།
རྣལ་འབྱོར་བླ་མེད་ཀྱི་མངོན་རྟོགས། སྐྱེ་གནས་བཞི་དང་མཐུན་པར་རྡོ་རྗེ་བཞི་ཆོག ཡན་ལག་དྲུག བསྙེན་བསྒྲུབ་བཞི། ལྷག་མོས་གསུམ། རྣལ་འབྱོར་བཞིས་བསྐྱེད་ནས་བཟླས་པ་སོགས་རྗེས་སྤྱོད་ཉམས་ལེན་བསྐྱེད་རིམ་དང་། ལམ་འབྲས། སྦྱོར་དྲུག རིམ་ལྔ། སྒྱུ་མ་གསུམ་ལ་སོགས་པའི་རྫོགས་རིམ་བསྒོམ་པ་རྣམས་བླ་མེད་ཀྱི་རྒྱུད་སྡེ་འགྲེལ་པ་ཐ་དད་རྣམས་སུ་བཤད་ཅིང་།
རྒྱུད་སྡེ་སྤྱིའི་རྣམ་གཞག་རྣམས་ནའང་ཞིབ་པར་ཡོད་པས་དགོངས། བྱ་སྤྱོད་ལ་བདག་བསྐྱེད་མེད་པར་ཡེ་ཤེས་རྡོ་རྗེ་ཀུན་ལས་བཏུས་པའི་རྗེས་སུ་འབྲངས་ནས་གོང་མ་རྣམས་བཞེད་ནའང་། རྒྱ་གར་གྱི་སློབ་དཔོན་མང་པོ་དང་། རྒྱུད་རང་ལས་ཀྱང་བདག་བསྐྱེད་བཤད་པ་མང་པོ་གདའ་ཞིང་། ཡེ་ཤེས་རྡོ་རྗེའི་རྒྱུད་མར་འགྱུར་དུ་ཡང་། བདག་ཉིད་ལྷའི་སྙེམས་པ་མེད་པ་དང་། ། ཞེས་པ་ལ། སྙེམས་པ་བྱེད་པ་དང་ཞེས་པར་བསྒྱུར་རོ། ། ངོ་བོ་ཉིད་གསུམ་ཡུལ་དུའང་བཤད། དབུ་མ་སྣང་བར་ཡང་འབྱུང་བས་སེམས་ཙམ་ཁོ་ནར་ཡང་མ་ངེས།
ཀུན་བྱང་གི་ཆོས་དེར་རྟོགས་པས་བརྟགས་པའི་ཆ་ཀུན་བཏགས། སེམས་ཙམ་བལྟར་ན་སེམས་སེམས་བྱུང་རྫས་གྲུབ། དབུ་མ་ལྟར་ན་གཉིས་མེད་ཀྱི་རང་རིག་གཞན་དབང་དེ་དག་ལ་ཀུན་བཏགས་ཀྱིས་སྟོང་པ་ཡོངས་གྲུབ་སྟེ། འདི་རྣམས་ཐེག་བསྡུས། དབུས་མཐའ། ས་སྡེ། ཀུན་ལས་བཏུས། དབུ་མ་རྒྱན་དང་། སྣང་བ། ཡུམ་འགྲེལ་རྣམས་ནས་བཤད།
ཕར་ཕྱིན་གྱི་ས་ལམ་བགྲོད་ཀྱང་མཐར་སྔགས་མངོན་དུ་མི་བྱེད་པ་མི་སྲིད་པས་ཕྱི་ནང་གཉིས་ཀའི་ལམ་གྱིས་སངས་རྒྱ་སྟེ། དེ་ལྟ་མིན་ན་ལམ་གྱི་རྣམ་པ་ཐམས་ཅད་མངོན་དུ་མ་བྱས་པས་རྣམ་མཁྱེན་མིན་པར་འགྱུར་ཞིང་། སྔགས་དུས་གསུམ་སངས་རྒྱས་ཐམས་ཅད་ཀྱིས་གསུང་བར་བཤད་པས་སོ། ། ཐེག་པ་ཆེ་ཆུང་གཉིས་ཀའི་མངོན་པའི་སྡེ་སྣོད་དུ་གཏོགས་པའི་མདོ་སྡེ་རྨད་དུ་བྱུང་བ་དང་། གཏན་ལ་དབབ་པའི་སྡེ་ཡིན་པར་ཀུན་ལས་བཏུས་སུ་བཤད་པ་འདི་ལ། མངོན་དུའི་ཕྱིར་དང་ཟིལ་གནོན་དང་། ། ཡང་ཡང་རྟོགས་ཕྱིར་མངོན་པའི་ཆོས། ། ཞེས་པའི་མཚན་ཉིད་ཅན་རྣམས་མངོན་པ་ཡིན་པས། བདག་མེད་དང་ཆོས་ཉིད་གཙོ་བོར་སྟོན་པ་དཀོན་རྩེགས་སོགས་མངོན་པའི་མདོར་གསལ་བར་གདའ། ཆོས་སྐུ་རྟག་པ་ཡིན་པ་དེ་ལ།
རྒྱུད་བླར། སྤངས་པས་ཆོས་སྐུ་ཅི་ལྟར་སྔར་བཞིན་ཕྱིས་དེ་བཞིན། འགྱུར་བ་མེད་པའི་ཆོས་ཉིད་དོ། ། ཞེས་པ་ལྟར་རང་བཞིན་གྱི་འགྱུར་བ་མེད་པས་རྟག་པ། རྟོགས་པ་ཆོས་སྐུ་ཡང་འཁོར་བ་དང་ནི་མྱ་ངན་འདས། མཉམ་པ་ཉིད་དུ་རྟོགས་ཕྱིར་རྟག ། ཅེས་པ་ལྟར་ལགས། སེམས་འཁྲུལ་པའི་གཞི་དང་རྒྱུ་གང་ཡིན་ཞེས་པ་ལ་གཞི་ཡུལ་ལ་བྱས་ན་དབྱིངས་ལ་འཁྲུལ། རྒྱུ་ལ་བྱས་ན་ཐོག་མ་མེད་པ་ནས་བདེན་པར་ཞེན་པའི་མ་རིག་པའི་བག་ཆགས་ཀྱིས་འཁྲུལ་ལོ། ། བྱེ་བྲག་སྨྲ་བའི་གྲུབ་མཐའ་བཟུང་བར་སྣང་བ་རྡུལ་ཕྲན་ཆ་མེད།
འཛིན་པ་ཚོགས་དྲུག་བཟུང་འཛིན་ཐུག་ཕྲད་དུ་བདེན་པར་འདོད་པར་ཕྱི་རོལ་དོན་གྲུབ་ཡེ་ཤེས་སྙིང་པོའི་འགྲེལ་པ་སོགས་སུ་བཤད། མདོ་སྡེ་པ། ཤེས་པ་ལ་བཟུང་བར་སྣང་བཤེས་པ་ཡིན་གྱི་ཕྱིའི་དོན་མིན་ལ། འཛིན་པ་རང་རིག་ཅིང་འཛིན་པ་ལ་རྣམ་པ་གཏོད་བྱེད་ཕྱི་ཡིན། གཟུང་རྣམ་རིག་པས་དོན་རིག་པར་རྣམ་འགྲེལ་ངེས་སོགས་སུ་བཤད། སེམས་ཙམ་རྣམ་བདེན་པས་སྣ་ཚོགས་སུ་སྣང་བ་ཤེས་པ་ཡིན་པས་རང་རིག་གི་རིག་བྱར་འདོད། རྣམ་བརྫུན་པས་འཁྲུལ་ཤེས་ལ་སྣང་གི། རང་རིག་ལ་སྣ་ཚོགས་ཀྱི་སྣང་བ་མི་སྣང་བར། རྣམ་འགྲེལ་དང་། དབུ་མ་རྒྱན་སོགས་སུ་བཤད།
དབུ་མ་ལ་རང་རྒྱུད་པ། སྣང་བ་སྒྱུ་མ་ལྟ་བུར་སྣང་ཡང་མི་བདེན། སྣང་བའི་ཆོས་ཉིད་ཡེ་ཤེས་དམ་པའི་ཡུལ་དུ་བདེན་པར་འདོད། ཐལ་འགྱུར་བས་བདེན་པ་གཉིས་ཀྱང་ཐ་སྙད་དུ་འཇོག་གི། གནས་ལུགས་ལ་གཉིས་ཆོས་ཐམས་ཅད་མ་གྲུབ་པས་སྤྲོས་བྲལ་བརྗོད་མེད་དུ་འདོད་པར་དབུ་མ་རྒྱན་དང་། སྣང་བ། བདེན་གཉིས། རིགས་ཚོགས་དང་། དེའི་འགྲེལ་པ་ཟླ་གྲགས་ཀྱིས་མཛད་པ་སོགས་སུ་བཤད། བདེན་གཉིས་ལ་བྱེ་བྲག་སྨྲ་བས་མཛོད་ནས་འབྱུང་བ་ལྟར་བཅོམ་པ་དང་།
བློས་བཞིགས་ན་མ་གྲུབ་པ་ཀུན་རྫོབ། བཅོམ་མམ་བཞིགས་ཀྱང་མི་འདོར་བ་དོན་དམ། མདོ་སྡེ་པས་སྣང་བ་ལ་དོན་དུ་འཛིན་པ་སོགས་འཁྲུལ་སྣང་ཀུན་རྫོབ་སྟེ། སྣང་བ་ལྟར་དོན་བྱེད་མི་ནུས་པའི་ཕྱིར་ཡུལ་ཡུལ་ཅན་འཇིག་རྟེན་ཀུན་རྫོབ་ཏུ་ཇི་ལྟར་སྣང་བཞིན་འཛིན་པ་དོན་དམ་སྟེ། ཡུལ་ཡུལ་ཅན་གྱི་ཆོས་ཉིད་ཡིན་པའི་ཕྱིར། སེམས་ཙམ་པས་ཀུན་བཏགས་གཞན་དབང་ཀུན་རྫོབ། ཡོངས་གྲུབ་དོན་དམ། དབུ་མ་རང་རྒྱུད་པས་འཁྲུལ་པ་ལ་སྣང་བ་ཀུན་རྫོབ། འཕགས་པའི་མཉམ་གཞག་ཡེ་ཤེས་ཀྱི་ཡུལ་དོན་དམ། ཐལ་འགྱུར་བས།
སྣང་ཕྱིན་ཆད་གཉིས་སྣང་ལས་འོས་མེད་པས་ཀུན་རྫོབ། ཆོས་ཉིད་དོན་དམ། དེས་ན་འཕགས་པའི་མཉམ་གཞག་སྣང་མེད་ཡིན་ཅིང་། སོ་སོ་རང་གིས་རིག་པས་ཡུལ་སྣང་བར་མི་འགྱུར་ཏེ། སྤྲོས་པ་མེད་པའི་ཕྱིར་ཞེས་འདོད་དོ། ། བདེ་གཤེགས་སྙིང་པོ་མཚན་ཉིད་པ་ཆོས་སྐུའམ་བྱང་ཆུབ། དེ་འབྲས་བུར་ཡོད་པས་རྣམ་བྱང་གི་ཁམས་དེ་བཞིན་གཤེགས་པའི་སྙིང་པོ་ཅན་ཏེ། འདི་ལ་སངས་རྒྱས་ཀྱི་རིགས་ཞེས་ཀྱང་བྱ། འདི་དང་སེམས་ཅན་གྱི་དེ་བཞིན་ཉིད་ངོ་བོ་གཅིག་ཀྱང་སེམས་ཅན་གྱི་རིགས་མིན་ཏེ། འཁོར་བ་པའི་ཆོས་རྣམས་ཀྱི་རྒྱུ་མི་བྱེད་པའི་ཕྱིར།
འདི་ལ་སངས་རྒྱས་ཀྱི་ཡོན་ཏན་ཡོད་ཚུལ་ལ། མངོན་འགྱུར་རམ་ས་བོན་གང་དུ་ཡོད་ཅེ་ན། མངོན་དུ་གྱུར་ན་བྱང་ཆུབ་ཡིན་པས་སྒྲིབ་བྲལ་དུ་འགྱུར་ཞིང་། གློོ་བུར་དྲི་མ་ཅན་ཡང་མ་ཡིན་པར་འགྱུར་རོ། ། དེས་ན་སངས་རྒྱས་ཀྱི་ཆོས་ཅི་སྙེད་པའི་རིགས་སམ་ས་བོན་ཚང་བར་ཡོད་པ་ལ་དགོངས་ནས། ཅི་ལྟར་སྔར་བཞིན་ཕྱིས་དེ་བཞིན། ། ཞེས་གསུངས་ཤིང་། མྱ་ངན་འདས་ཆེན་ནས་ཀྱང་། རིགས་ཀྱི་བུ་སེམས་ཅན་ཐམས་ཅད་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འགྱུར་བའི་ཕྱིར། སེམས་ཅན་ཐམས་ཅད་ལ་སངས་རྒྱས་ཀྱི་རང་བཞིན་ཡོད་དོ་ཞེས་གསུངས་ཏེ།
སེམས་ཅན་ཐམས་ཅད་ལ་ཡང་དག་པར་དགོས་པ་མཚན་སུམ་ཅུ་རྩ་གཉིས་དང་། དཔེ་བྱད་བཟང་པོ་བརྒྱད་ཅུ་མེད་པས་དོན་དེའི་ཕྱིར། ངེས་མདོ་སྡེ་འདི་ལ་ཚིགས་སུ་བཅད་པ་འདི་གསུངས་སོ། ། ཐོག་མ་ཡོད་ལ་ད་ལྟ་མེད། ། ཐོག་མ་མེད་ལ་ད་ལྟ་ཡོད། ། དུས་གསུམ་སྲིད་པའི་ཆོས་ཐམས་ཅད། ། དེ་ལྟ་བུ་ཡི་གནས་མེད་དོ། ། རིགས་ཀྱི་བུ་སྲིད་པ་ཞེས་བྱ་བ་ལ་རྣམ་པ་གསུམ་སྟེ། མ་འོངས་པའི་སྲིད་པ་དང་། ད་ལྟར་གྱི་སྲིད་པ་དང་།
འདས་པའི་སྲིད་པའོ། ། དེ་ལ་སེམས་ཅན་ཐམས་ཅད་མ་འོངས་པའི་དུས་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡོད་པའི་ཕྱིར་སངས་རྒྱས་ཀྱི་རང་བཞིན་ཞེས་བྱའོ། ། སེམས་ཅན་ཐམས་ཅད་ལ་ད་ལྟར་ཀུན་ནས་ཉོན་མོངས་པ་རྣམས་ཡོད་པས་དེའི་ཕྱིར་ད་ལྟ་མཚན་སུམ་ཅུ་རྩ་གཉིས་དང་། དཔེ་བྱད་བཟང་པོ་བརྒྱད་ཅུ་མེད་དོ། ། སེམས་ཅན་གང་འདས་པའི་དུས་ན་ཉོན་མོངས་པ་བཅད་པ་ཡོད་པའི་ཕྱིར། ད་ལྟར་སངས་རྒྱས་ཀྱི་རང་བཞིན་མཐོང་སྟེ། དེ་ལྟ་བས་ན་ངས་རྟག་ཏུ་སེམས་ཅན་ལ་སངས་རྒྱས་ཀྱི་རང་བཞིན་ཡོད་ཅེས་གསུངས་སོ། ། ལོག་སྲེད་ཅན་ལ་སོགས་པ་དགེ་བའི་ཆོས་སྤོང་ཡང་སངས་རྒྱས་ཀྱི་རང་བཞིན་དགེ་བ་དེ་མ་འོངས་པའི་དུས་ན་ཡོད་པར་འགྱུར་བའི་ཕྱིར་ལོག་སྲེད་ཅན་ལ་སོགས་པ་ལའང་སངས་རྒྱས་ཀྱི་རང་བཞིན་ཡོད་དོ། ། དེ་ཅིའི་ཕྱིར་ཞེ་ན། ལོག་སྲེད་ཅན་གདོན་མི་ཟ་བར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འཚང་རྒྱ་བར་འགྱུར་བའི་ཕྱིར་ཞེས་དང་།
བྱང་སར། མཚན་དང་དཔེ་བྱད་བཟང་པོ་འདི་དག་ནི་ལྷག་པའི་བསམ་པའི་ས་ལ་བཞུགས་པའི་བྱང་ཆུབ་སེམས་དཔའ་རྣམ་པར་སྨིན་པ་འཐོབ་བོ། ། དེ་ཡན་ཆད་ནས་བྱང་ཆུབ་ཀྱི་སྙིང་པོ་ལ་བཞུགས་པའི་བར་དུ་ནི། དེ་དག་གོང་ནས་གོང་དུ་རྣམ་པར་དག་པར་འགྱུར་བར་རིག་པར་བྱའོ། ། ཞེས་དང་། མ་རྫོགས་པར་ནི་ལྷག་པའི་བསམ་པ་དག་པའི་ས་ཡན་ཆད་སྔོན་བྱང་ཆུབ་སེམས་དཔར་གྱུར་པ་ན་ཡང་དེ་དག་དང་ལྡན་པར་ཡོད་དོ། ། ཞེས་གསུངས། གཞན་ཡང་སེམས་ཅན་ལ་བདེ་གཤེགས་སྙིང་པོ་ཡོད་དེ། འབྲས་བུ་ཆོས་སྐུ་ནི་མཚོན་བྱེད་ཡོད་པས་ཁྱབ། རྣམ་པར་བྱང་བ་ན་ཡང་འགྱུར་བ་མེད་པའི་དེ་བཞིན་ཉིད་དང་དབྱེར་མེད་སྐུ་གསུམ་འབྱུང་རུང་གི་རིགས་ཡོད་པའི་ཕྱིར།
རྒྱུད་བླར། རྫོགས་སངས་སྐུ་ནི་འཕྲོ་ཕྱིར་དང་། ། དེ་བཞིན་ཉིད་དབྱེར་མེད་ཕྱིར་དང་། ། རིགས་ཡོད་ཕྱིར་ན་ལུས་ཅན་ཀུན། ། རྟག་ཏུ་སངས་རྒྱས་སྙིང་པོ་ཅན། ། ཞེས་དང་། ཐོགས་མེད་ཞབས་ཀྱིས། སེམས་ཅན་ཕུང་པོའི་ནང་ན་སངས་རྒྱས་ཡེ་ཤེས་གནས། ། དེ་ནི་རང་བཞིན་གཉིས་མེད་ཕྱིར་ན་དྲི་མ་མེད། ། སངས་རྒྱས་རིགས་ལ་འབྲས་བུར་ཉེ་བར་བཏགས་ནས་ནི། །
ལུས་ཅན་ཐམས་ཅད་སངས་རྒྱས་སྙིང་པོར་བརྗོད་པ་ཡིན། ། ཞེས་སོ། ། སྙིང་པོ་མེད་པའི་འགྲོ་བ་ནི། ། ཁམས་གློོ་བུར་དྲི་མས་མ་དག་པ་སྟེ། མ་དག་མ་དག་དག་པ་དང་། ། ཤིན་ཏུ་རྣམ་དག་གོ་རིམ་བཞིན། ། སེམས་ཅན་བྱང་ཆུབ་སེམས་དཔའ་དང་། ། དེ་བཞིན་གཤེགས་པ་ཞེས་བརྗོད་དོ། ། ཞེས་དང་། ཁམས་ནི་གནས་སྐབས་གསུམ་དག་ཏུ། །
མིང་གསུམ་གྱིས་ནི་བསྟན་པ་ཉིད། ། ཅེས་གསུངས། དབྱིངས་དེ་ངོ་བོ་ཉིད་ཀྱི་དགེ་བ་ཡིན་པར། ཀུན་བཏུས་སུ། དེ་བཞིན་ཉིད་ངོ་བོ་ཉིད་ཀྱི་དགེ་བར་གསུངས་པ་དང་། རྒྱུད་བླའི་མདོ་རྣམས་ནས་ཀྱང་དགེ་བར་གསུངས་ཏེ། རང་བཞིན་གྱི་མྱ་ངན་ལས་འདས་པ་ཡིན་པས་སོ། ། སེམས་ཅན་ཐམས་ཅད་ལ་སངས་རྒྱས་ཀྱི་ས་བོན་ཐམས་ཅད་ཚང་བར་ཡོད་པས་ཡོན་ཏན་ཐམས་ཅད་ཚང་བར་བཞག་སྟེ། རྒྱུ་ཚང་ན་དེའི་འབྲས་བུ་ཚང་བར་ཡོད་པ་བཞིན་ནོ། ། མངོན་འགྱུར་དུ་མེད་པས་མེད་ན།
རྗང་གི་ས་བོན་ལ་ཡང་མྱུ་གུ་མེད་པར་འགྱུར་རོ། ། དེ་ལྟར་ཕལ་ཆེར་ལས་ཀྱང་གང་གི་ཕྱིར་གང་ལ་དེ་བཞིན་གཤེགས་པའི་ཡེ་ཤེས་མཐའ་དག་རྗེས་སུ་མ་བཞུགས་པའི་སེམས་ཅན་དེ་ནི་སེམས་ཅན་གྱི་རིགས་ནི་འགའ་ཡང་མེད་དོ། ། འོན་ཀྱང་འདུ་ཤེས་ཀྱི་འཛིན་པས་དེ་བཞིན་གཤེགས་པའི་ཡེ་ཤེས་མི་མངོན། འདུ་ཤེས་ཀྱི་འཛིན་པ་དང་བྲལ་བ་ལས་ནི་ཐམས་ཅད་མཁྱེན་པའི་ཡེ་ཤེས་རང་བྱུང་གི་ཡེ་ཤེས་ཐོག་པ་མེད་པ་རབ་ཏུ་འབྱུང་ངོ་། ། ཞེས་སོ། ། འདི་ལ་སོགས་པའི་ལུང་བཀའ་ཐ་མའི་མདོ་རྣམས་ན་ཤིན་ཏུ་མང་བར་བཞུགས་སོ། ། དཔྱོད་ལྡན་བཤེས་གཉེན་དག་གིས་དྲིས་པའི་ལན། ཟབ་མོའི་མདོ་རྒྱུད་དེ་འགྲེལ་འགྲེལ་བཤད་བྱས། ། ཤིང་རྟའི་སྲོལ་འབྱེད་རྣམས་ཀྱི་དགོངས་པ་བཞིན། ། ཕྱོགས་ཙམ་གསལ་བར་བཀོད་ནས་སྤྲིངས་པ་སྟེ། །
ནང་གི་དབྱེ་བ་རྣམས་དང་དེ་ཡི་ལུང་། ། འདི་ཡིས་མཚོན་ནས་མདོ་རྒྱུད་བསྟན་བཅོས་ལ། ། ལེགས་པར་གཟིགས་ཤིང་སྔ་མའི་མུན་སྤྲུལ་གྱིས། ། མ་སྦགས་གཟུར་གནས་བློ་ཡིས་དཔྱོད་པར་མཛོད། ། དེ་ལྟར་མདོ་རྒྱུད་རྒྱ་ཆེན་དགོངས་པའི་དོན། ། ཕྱོགས་ཙམ་སྨྲ་བའང་ཨ་ཝ་དྷཱུ་ཏཱི་པ། ། བསོད་ནམས་ཉིད་དེ་དེ་ལས་དགེ་ཐོབ་པས། ། འགྲོ་བས་ཐུབ་དབང་དགོངས་པ་ལེགས་རྟོགས་ཤོག ། ཅེས་པའི་ཡི་གེ་མི་འཁྱར་བའི་རྟེན་དུ་ཐེར་གོན་མ་དཀར་པོ་ཅིག་བདོག བྱའི་ལོ་ཟླ་བ་བཅུ་གཉིས་པའི་ཉེར་ལྔ་ལ་སྐྱི་ཤོད་ཀྱི་ས་ཆར་བྲིས་པ་དགེ་ལེགས་འཕེལ་བར་གྱུར་ཅིག། །།
༄། ཆོས་རྗེའི་གསུང་རབ་ལས་བླ་མ་འཇམ་རིན་གྱི་དྲིས་ལན་ནོ། ། རྒྱལ་བ་ཀུན་གྱི་ཕྲིན་ལས་ཀུན། ། ཉིད་ཀྱི་གཅིག་ཏུ་བསྡུས་བཞིན་ཉིད། ། མཆོག་གསུམ་རྩ་བ་བླ་མེད་མཆོག ། རབ་དད་བསམ་པས་བདག་ཀྱང་དད། ། མང་ཐོས་དགེ་སློང་བསམ་གཏན་པས། ། གང་བློའི་དྲི་མ་འཇམ་པ་ཡིས། ། དཔལ་གྱི་ཐུགས་རྗེའི་ཆུས་བཀྲུས་ནས། ། ཀུན་མཁྱེན་གོ་འཕང་རིན་ཆེན་ལམ། ། བསྒྲུབ་བརྩོན་ཐོས་ལྡན་དེ་ལ་སྤྲིངས། །
ཁྱོད་བློ་གངས་རིའི་ངོས་ཡངས་ལས། ། འཕྲིན་ཡིག་འབབ་ཆུ་ཕྲེང་བའི་རྒྱུན། ། རྒྱན་མང་ལྷུང་ལྷུང་སྙན་སྒྲོགས་པས། ། བདག་བློ་དགེ་བའི་ཤང་ཤོང་གང་། ། དགའ་བའི་མྱུ་གུ་ལེགས་བསྐྱེད་དེ། ། ཚིག་དང་དོན་གྱི་འདབ་རྒྱས་ཤིང་། ། ལུང་དོན་ཟེའུ་འབྲུ་ཕྲེང་མཛེས་པའི། ། ཕྲིན་ལན་པད་ཚལ་འདི་བསྐུར་རོ། ། ཐུབ་བསྟན་ཉིན་བྱེད་དཔལ་འགྲིབ་ལ། ། མི་སྲུན་སྐྱེ་བོས་འཇིག་རྟེན་འཚེ། །
བསྟན་འཛིན་ཕལ་ཆེའང་ཆོས་མིན་སྤྱོད། ། ཚུལ་བཞིན་སྤྱོད་པའང་ཀུན་གྱིས་བརྙས། ། ཞེས་པའི་ཚུལ་འདི་ཐུབ་པ་ཡིས། ། སྙིགས་དུས་འབྱུང་བར་གསལ་བར་གསུངས། ། འདི་ལས་དཔགས་ཏེ་ཐར་འདོད་རྣམས། ། བག་ལྡན་ལམ་ལ་བརྩོན་པར་རིགས། ། བདག་ཀྱང་རྒྱལ་སྲས་ཚུལ་ཞུགས་ཀྱིས། ། སྙིང་རྗེ་བསམ་པ་མ་དག་ཅིང་། ། རང་གི་བསམ་པའི་མཐར་སོན་པས། ། གཞན་དོན་སངས་རྒྱས་བསྒྲུན་བརྩོན་ཏེ། །
འདི་ཡང་གསུང་རབ་རྒྱ་མཚོ་ལས། ། གསུངས་པའི་དོན་དང་འགལ་བ་མེད། ། སྙིང་རྗེའི་བསམ་པ་མ་དག་པར། ། ལུས་འདི་བཏང་བར་མི་བྱ་སྟེ། བསམ་པ་མཉམ་པས་དེ་བཏང་བྱ། ། ཞེས་གསུངས་མེ་ཏོག་ཟླ་མཛེས་སོགས། ། བསམ་པ་མཉམ་ལ་དགོངས་པ་སྟེ། ། དེ་ལྟ་མིན་ན་ལས་དང་པོའི། ། བྱང་ཆུབ་སེམས་དཔའང་སེམས་མིན་འགྱུར། ། གཞན་ཡང་ཐོགས་མེད་སྤྱན་ལྡན་པ། །
སར་ཞུགས་རྒྱལ་སྲས་རྒྱལ་བ་རྣམས། ། ད་ལྟ་བཏང་སྙོམས་བཞུགས་པའི་ཕྱིར། ། དམ་པ་མིན་པར་ཐལ་བར་འགྱུར། ། ལྷ་ཡི་རྒྱལ་པོས་ཆར་ཕབ་ཀྱང་། ། ས་བོན་མི་རུང་མི་འཁྲུང་ལྟར། ། ཞེ་ན་ཚུལ་འདིར་གཞན་ལའང་མཚུངས། ། མདོར་ན་ཆོས་བཞིན་ལེགས་སྤྱད་ན། ། ཆོས་པ་ཕལ་ཆེའང་དེ་ལ་གཤེ། ། ཆོས་མིན་སྤྱད་ན་རང་ལ་སྡིག ། འཇམ་པོས་འཇམ་པོར་མི་ནུས་ལ། །
རྩུབ་ན་རྩུབ་མོ་ལྷག་པར་འཕེལ། ། དེ་ཕྱིར་སྙིགས་དུས་སྤྱོད་པ་དཀའ། ། ཞེས་པའི་ཡི་གེའི་རྟེན་ཙམ་དུ། ། ཕྲེང་བ་བརྒྱ་རྩ་ཅིག་བདོག་པས། ། འཆད་སོགས་བསྟན་པའི་བྱ་བ་བསྒྲུབ་པ་ཡང་། ། གཞན་དང་གཞན་གྱི་ཆེད་དུ་མི་བསམ་པར། ། ལྟོས་བྲལ་རྣམ་མཁྱེན་ཁོ་ནའི་དོན་བསམས་ཏེ། ། ཉིན་མཚན་གཡེལ་བ་མེད་པར་འབད་འཚལ་ལོ། ། བདེ་བ་ཅན་གྱི་གདན་ས་པ། ། བླ་མ་འཇམ་རིན་གྱི་དྲི་ལན། །
ཆོས་ཀྱི་རྗེ་རིན་པོ་ཆེའི་གསུང་རབ། ཡར་ལུངས་པ་སེང་གེ་རྒྱལ་མཚན་གྱི་ཡི་དམ་དུ་བྱ་ཞིང་སྤེལ་བར་བྱ་བ་ཞུས་དག་གོ། །། བླ་མ་འཇམ་རིན་གྱི་དྲི་ལན་གཞན་གཅིག་ཡོད་པའང་བཙལ་ནས་འདིར་བཞུག་གོ། ༄། །ཆོས་རྗེའི་གསུང་རབ་ལས། རྒྱ་བ་ཀུན་བཟང་ལ་གདམས་པ། སློབ་དཔོན་ཀུན་དགའ་བཟང་པོ་ལ་སྤྲིངས་པ། ཁྱོད་ཁམས་བཟང་ཞིང་བསྟན་པའི་བྱ་བ་ལ་བརྩོན་པའི་ཐད་ནས་ངེད་ལ་ཡི་གེ་རྟེན་གསེར་སྲང་ཕྱེད་དང་བཅས་པ་བསྐུར་བར་འཕྲོད་པས་སྤྲོ། ད་དུང་ཡང་ཁམས་ཀྱི་འཚོ་སྐྱོང་དང་། ཆོས་ཀྱི་བྱ་བ་ལ་བརྩོན་པ་མཛོད། དཀོན་མཆོག་གསུམ་དང་བླ་མ་ལ། །
དང་བའི་སེམས་ཀྱིས་གསོལ་བ་གདབ། ། རང་ལུས་ལྷ་རུ་བསྒོམ་པ་ཡིས། ། ཐ་མལ་རྣམ་རྟོག་སྤང་བར་བྱ། ། སྒོ་གསུམ་གནད་ལ་ཕབ་པ་ཡི། ། ལུས་ངག་ཡིད་གསུམ་ཆབ་ལ་དབབ། ། སྤྲོས་པའི་འགྱུ་བ་བཅད་ནས་ནི། ། མི་རྟོག་ཡེ་ཤེས་བསྒོམ་པར་བྱ། ། དེ་ཚེ་རྣམ་རྟོགས་འཕྲོས་པ་ན། ། རྟོག་པ་ཉིད་ལ་གཏད་པས་སྤོང་། ། དྲན་རྟོག་གང་ཤར་དྲན་པ་ཡིས། །
ལེགས་པར་བཟུང་ལ་དེ་ལ་གཏད། ། བྱིང་ན་རིག་པའི་ངར་བསྐྱེད་ལ། ། གསལ་རིག་ངང་ལ་བཞག་པར་བྱ། ། དེ་ཡིས་ཞི་ལྷག་ཟུང་དུ་འབྲེལ། ། སོ་སོ་རང་རིག་ཡེ་ཤེས་འཆར། ། རྗེས་ཐོབ་བསྔོ་བས་རྒྱས་བཏབ་སྟེ། ། ཆོས་ཀུན་རྨི་ལམ་ལྟ་བུར་བསམ། ། མ་རྟོགས་འགྲོ་ལ་སྙིང་རྗེ་བསྐྱེད། ། དེ་ཡིས་རྫོགས་པའི་སངས་རྒྱས་འགྱུར། ། སེམས་ཀྱི་ཆོས་ཅན་ཆོས་ཉིད་བཞི་ཡི་ཚུལ།
དེ་ཡི་དྲི་མ་སྦྱོང་བྱེད་ལམ་གྱི་ཆོས། ། དེ་ཡིས་སྒྲིབ་བྲལ་སྤངས་རྟོགས་འབྲས་བུ་སྟེ། ། གཞི་ལམ་འབྲས་གསུམ་གནས་ལུགས་མདོར་བསྡུས་པའོ། ། ད་ལན་ཡི་གེའི་རྟེན་དུ་ཞྭ་སྦྲེལ་ཟུང་ཅིག་ཡོད། ། གླང་ལོ་ཟླ་བ་བཞི་པའི་ཚེས་གཅིག་ལ་བྲིས། ཆོས་ཀྱི་རྗེ་རིན་པོ་ཆེའི་གསུང་རབ་ལས། ཡར་ལུང་པ་སེང་གེ་ལ་མཚན་གྱི་ཡི་དམ་དུ་བྱ་བའི་ཆོས་བསམ་གླིང་ཡང་དབེན་དུ་བྲིས་ཤིང་དག་པར་བགྱིས་པ་དགེའོ།། །། ༄༅། །ཆོས་རྗེའི་གསུང་རབ་ཐོར་བུ་བ་བཞུགས་སོ། ཨོཾ་སྭསྟི་སིདྡྷཾ། བླ་མ་དང་དཀོན་མཆོག་གསུམ་ལ་གུས་པས་ཕྱག་འཚལ་ལོ། །
གང་ཞིག་སྲིད་ཞིའི་དཔལ་འབྱོར་ཆུས་གཏེར་གྱིས་རྒྱས་གཡོ་མེད་དབྱར་སྐྱེས་རིགས་འཁྲིགས་ཤིང་། ། སྲིད་གསུམ་གདུག་པའི་ཉེས་ཚོགས་གདུང་བ་ཞི་མཛད་སྔོན་མེད་ཆུ་བསིལ་ལེགས་བཀོད་པས། ། ལུས་ཅན་དྲི་མེད་དགེ་བའི་ཡལ་འདབ་ཕུན་ཚོགས་གསར་པ་རྣམ་པར་རྒྱས་མཛད་པ། ། གཅིག་ཏུ་བསིལ་བའི་བདུད་རྩིའི་བཏུང་བ་སྟེར་མཛད་བླ་མའི་ཞབས་ལ་འདུད། ། གང་གི་སྐུ་ནི་འཛམ་བུའི་ཆུ་བོའི་གསེར་གྱི་མདང་འཕྲོག་དམར་སེར་མདངས་རབ་གསལ་བས་མཛེས་པ་ནི། ། ཁྱོད་ཐུགས་ཡེ་ཤེས་ཉི་མ་འཆར་ཁའི་དམར་བའི་ཉི་འོད་ལྷག་པར་འཁྲུལ་པ་བསྐྱེད་བྱེད་ཅིང་། ། ཁྱོད་གསུང་དྲུག་ཅུའི་དབྱངས་ནི་ཁྱོད་མཐུས་བྱེད་པོའི་མགྲིན་པ་ཕྲོགས་ཏེ་བྱེད་པོ་སྨྲ་བ་ངལ་གསོ་བཞིན། ། ཁྱོད་ཐུགས་ནམ་མཁའ་ཡིས་ཀྱང་མཚོན་བྱ་མིན་པས་ཀུན་གྱི་མཁྱེན་པ་ལེགས་བསྡུས་ཟས་གཙང་སྲས་ལ་འདུད། ། གང་གིས་ཡོན་ཏན་ཆ་ཤས་མཐའ་དག་རྫོགས་པའི་མཁྱེན་པའི་དཀྱིལ་འཁོར་རབ་ཏུ་རྒྱས་པའི་དཔལ། ། བྱམས་པའི་རི་བོང་གར་གྱིས་ལེགས་རོལ་ཐུགས་རྗེའི་བདུད་རྩིའི་འོད་ཀྱིས་འགྲོ་བའི་རབ་རིབ་སེལ། །
སྲིད་གསུམ་ཀུན་གྱི་བདེ་བའི་དཔལ་གཅིག་ཕྲིན་ལས་འོད་དཀར་ཕྱོགས་བཅུར་རབ་སྤྲོ་བའི། ། ཀུན་གྱི་ཀུན་དགའ་བསྐྱེད་པའི་རྫོགས་པའི་སངས་རྒྱས་ཀུ་མུད་གཉེན་དེས་འགྲོ་བའི་རབ་རིབ་འཕྲོག་གྱུར་ཅིག ། དེ་ཡིས་ལེགས་གསུངས་མཐའ་དང་བྲལ་བའི་ལུས་ཅན་ཀུན་གྱི་སྲེད་པའི་ནད་རྣམས་ལྡོག་བྱེད་ཅིང་། ། ཕྱི་ནང་དངོས་ཀུན་རྣམ་པར་གསལ་བའི་འོད་བརྒྱའི་ཟེར་གྱིས་ཀུན་ནས་རྨོངས་པའི་མུན་ནག་འཇིལ། ། གང་གི་ཡིད་མཚོར་དགེ་བ་དྲི་མེད་འདབ་བརྒྱ་རྒྱས་པའི་ཟེའུ་འབྲུའི་དཔལ་རབ་སྟེར། ། དམ་ཆོས་ཉིན་མོར་བྱེད་པའི་འོད་ཀྱིས་སྐྱེས་དགུ་ཀུན་གྱི་ཕན་བདེ་རྣམ་པར་གསལ་གྱུར་ཅིག ། གང་ཞིག་ཞི་དང་དུལ་སོགས་རྟག་ཏུ་བརྩོན་པའི་དགེ་བའི་འདྲེན་བྱེད་ཀྱིས་དྲངས་པས། ། ཉེས་ཚོགས་ཉམ་ངའི་གཡང་ས་སྟུག་པོའི་མཐར་སོན་བག་ཡོད་བསམ་གཏན་ཁང་པར་གནས། ། རང་ཉིད་ཉེ་བར་ཞི་བ་ཐོབ་ཀྱང་སེམས་ཅན་དོན་ལ་བརྩོན་པར་རབ་ཏུ་ཞུགས་གྱུར་པ། ། ཐེག་པ་ཆེ་ཆུང་དགེ་འདུན་རྣམས་ཀྱིས་འགྲོ་བ་ཀུན་གྱི་རྒུད་པ་རྩད་ནས་འཕྲོག་གྱུར་ཅིག །
དེ་ལས་བྱུང་བའི་བསོད་ནམས་མཐུ་ཡིས་སངས་རྒྱས་རྣམས་ནི་རབ་དགྱེས་ཤིང་། ། ཆོས་ཀྱང་རྟག་ཏུ་ནུབ་པ་མེད་པར་ཕྱོགས་བཅུ་ཀུན་ཏུ་དར་བ་དང་། ། དགེ་འདུན་རྣམས་ནི་ཡོན་ཏན་རིན་ཆེན་དུ་མའི་ནོར་གྱིས་ཕྱུག་གྱུར་ཏེ། ། མཆོག་གསུམ་དྲི་མེད་དགེ་བའི་སྣང་བས་འགྲོ་བའི་ཕན་བདེ་རྒྱས་པར་ཤོག ། ཅེས་པ་མ་གཅིག་པའི་གཤེགས་རྫོངས་སྒྲུབ་དུས་ཀྱིའོ།། །། ༄༅། །སྤྱན་སྔ་གྲགས་བྱང་བའི་ཞུ་ལན། བླ་མ་དང་དཀོན་མཆོག་གསུམ་ལ་གུས་པས་ཕྱག་འཚལ་ལོ། ། རང་བཞིན་རྣམ་དག་རབ་ཡངས་དཔག་བསམ་ནམ་མཁའི་ཁམས། ། རྣམ་དག་ཡེ་ཤེས་ཉི་གཞོན་གང་གིས་བློ་བུར་དྲི་མའི་སྤྲིན་ཚོགས་བྲལ། ། འགྲོ་བ་ཀུན་གྱི་ཕན་བདེ་དཔག་མེད་རྣམ་པ་ཀུན་ཏུ་གོ་བྱེད་པའི། །
ཡིད་བཞིན་ནོར་ལྟར་འགྲོ་བའི་རེ་སྐོང་བླ་མེད་བླ་མ་རྒྱལ་གྱུར་ཅིག ། ཚོགས་གཉིས་རབ་རྒྱས་རབ་རྒྱས་དཔལ་གཞན་ཟིལ་གནོན་ཅིང་། ། མཁྱེན་པ་ཕུན་ཚོགས་ཕུན་ཚོགས་ཀུན་གྱི་གཏེར་གྱུར་པ། ། བརྩེ་ཆེན་ཚད་མེད་ཚད་མེད་འགྲོ་བའི་གཙུག་གི་བརྒྱན། ། མཆོག་གི་སྐྱབས་མཆོག་སྐྱབས་མཆོག་གཙོ་བོ་རྒྱལ་བར་འདུད། ། དེ་ཡིས་ལེགས་གསུང་ལེགས་གསུང་དུས་གསུམ་དགེ་བ་ཅན། ། དེས་བསྐྲུན་དྲི་བྲལ་དྲི་མ་བྲལ་བྱེད་དམ་པའི་ཆོས། ། ཆོས་ཀྱི་མཆོག་གྱུར་མཆོག་ཏུ་ཐར་བའི་ཐབས་གཅིག་པུ། ། སྟོན་པའི་བསྟན་པ་བསྟན་འཛིན་གྱིས་མཆོད་རྒྱས་གྱུར་ཅིག ། བསླབ་གསུམ་རི་སུལ་རབ་ཏུ་ཡངས་པར་གནས་བཅས་ཏེ། །
མི་དགེའི་རྣམ་གཡེང་འདུ་འཛིའི་ཚོགས་རྣམས་རྒྱང་སྲིངས་ནས། ། དྲི་མེད་ལམ་གྱི་གསང་སྔགས་བཟླས་བརྗོད་རྟག་ཟློས་པ། ། འཕགས་ཚོགས་དགེ་འདུན་སྔོན་མེད་དྲང་སྲོང་སྤྱི་བོས་བཀུར། ། གང་གི་རྣམ་འཕྲུལ་ཉན་རང་རྒྱལ་སྲས་གང་གིས་བསྐལ་པ་བྱེ་བར་ཡང་། ། བསམ་དང་བརྗོད་པའི་ཡུལ་ལས་འདས་པས་འཁོར་བར་འཁོར་བའི་འགྲོ་འདི་ཡི། ། ཕུང་ཁམས་སྐྱེ་མཆེད་དྲི་མའི་དྲ་བ་ཡུན་རིངས་དུས་ནས་བསགས་པ་གང་། ། ལེགས་པར་སྦྱངས་ནས་རྒྱལ་བར་སྒྲུབ་མཛད་དཀྱིལ་འཁོར་ལྷ་ཚོགས་རྣམས་ལ་འདུད། ། གང་ཐུགས་རིང་དུ་སྦྱངས་པས་རབ་གསལ་ཉིན་མོར་བྱེད་པའི་དཔལ་འཕྲོག་ཅིང་། ། ཡོན་ཏན་རིན་ཆེན་བརྗོད་ལས་འདས་པས་ཡིད་བཞིན་ནོར་བུའང་ཟིལ་མནན་ཏེ། ། བསྟན་པའི་རྒྱལ་མཚན་རབ་ཏུ་བརྟན་པར་ལེགས་འཛིན་འགྲོ་བའི་ཕན་བདེའི་གཏེར། །
མཁས་པའི་མཁས་པ་ཀུན་གྱི་གཙུག་རྒྱན་བསྟན་འཛིན་ཁྱེད་རྣམས་ཞབས་བརྟན་ཤོག ། དགེ་བ་འདི་ཡིས་མར་གྱུར་འགྲོ་བ་ཀུན། ། རིགས་གཟུགས་འབྱོར་ལྡན་སྐྱེས་པ་ཉིད་གྱུར་ཏེ། ། གནས་སྐབས་ཆོས་ཀྱི་བདེ་ལ་ལོངས་སྤྱད་ནས། ། རྫོགས་སངས་ཡོན་ཏན་རྒྱ་མཚོར་མྱུར་འཇུག་ཤོག ། གཞན་ཡང་འགྲོ་ལ་གཅིག་ཏུ་ཕན་པའི་གཏེར། ། ཐུབ་པའི་བསྟན་པ་ཉིན་མོར་བྱེད་པའི་དཔལ། ། མི་མཐུན་ཆུ་འཛིན་སྟུག་པོས་མི་སྒྲིབ་པར། ། རྣམ་པ་ཀུན་ཏུ་ཕྱོགས་ཀུན་གསལ་གྱུར་ཅིག ། ཐུབ་བསྟན་རིན་ཆེན་གང་གི་ཕྱག་སོན་པ། །
མཁྱེན་བརྩེའི་སྤྱན་ལྡན་ལེགས་བཤད་དཔལ་སྟེར་བའི། ། བཤེས་གཉེན་དེད་དཔོན་དམ་པ་གང་དག་ཀྱང་། ། བཀུར་སྟིར་བྱས་ཏེ་ཡུན་རིངས་ཞབས་བརྟན་ཤོག ། སྐྱེ་དགུ་གང་གི་ཕྱི་ནང་ཉེར་འཚེ་རྣམས། ། ཕན་ཚུན་སྐྱེངས་པ་ལྟ་བུར་ཕྱིར་སོན་ཏེ། ། དགེ་བའི་བློ་དང་ཕན་ཚུན་བྱམས་པའི་སེམས། ། ལྷན་ཅིག་འགྲན་པ་བཞིན་དུ་འཁོད་པར་ཤོག ། ཅེས་པ་མ་གཅིག་པའི་ཆོ་གའི་དུས་ཀྱིའོ།། །། ༄། སྤྱན་ལྔ་གྲགས་བྱང་པའི་ཞུ་ལན། ། རྣམ་པར་དག་པའི་ཐུགས་ཀྱི་བང་མཛོད་ཡོན་ཏན་རིན་པོ་ཆེའི་ནོར་གྱིས་ཕྱུག་པ་ལ་བརྟེན་ནས་སྐྱེ་དགུ་མ་ལུས་པའི་སྒོ་གསུམ་གྱི་དབུལ་བ་སེལ་བར་མཛད་པ་སྤྱན་སྔ་བ་སྐུ་མཚམས་དམ་པོ་ལ་བཞུགས་བསྐྱེད་རྫོགས་ཀྱི་རྣལ་འབྱོར་ལ་བརྩོན་པའི་ཐད་ནས་གསུང་ཡིག་རྟེན་གསེར་ཐེག་དང་། །
སློབ་དཔོན་སེང་གེ་རྒྱལ་མཚན་ལ་ཞལ་ཏ་མཛད་ནས་དྲི་བ་རྣམས་ཟུར་དུ་བཀོལ་བ་དང་བཅས་པ་འཕྲོད་པས་ཤིན་ཏུ་སྤྲོ་བར་མཆིས་ཤིང་། ཡང་དག་ལམ་ལ་ངེས་གནས་པས། ། དྲི་མ་ཡང་དག་ངེས་སེལ་བས། ། བརྩོན་པ་མཆོག་གིས་རྟག་གནས་ནས། ། གཞན་ལའང་དེ་བཞིན་འདོམས་མཛད་གསོལ། ། དེ་ལས་བསོད་ནམས་བླ་མེད་པ། ། འབྱུང་འགྱུར་དུས་ཀུན་རྨི་འདྲ་བར། ། ཤེས་ནས་རྒྱ་ཆེན་སེམས་ཅན་ལ། ། བསྔོ་བ་ཐེག་ཆེན་ལམ་དུ་གསུངས། ། ལཱུ་ཧི་པའི་མཆོད་འཕྲེང་བླ་མ་གོང་མའི་དེ་བཙལ་ནས་བསྐུར་བ་ཞུ།
མངོན་རྟོགས་དེའི་བར་དུ་འཛུད་པ་ལགས། དྲི་བ་རྣམས་ཕལ་ཆེ་བ་ངོ་སྤྲོད་ན་གསལ་བར་བདོག་ནའང་། གོ་བདེ་བ་ཅིག་ཡར་ལུང་དུ་སྡོད་ཀྱི་བར་བྱས་ནས་མངོན་རྟོགས་དང་ལྷན་དུ་སྤྲིང་པ་ལགས། ཚེས་བཅུ་ལ་དགེའོ།། །། ༄༅། །ཨོཾ་སྭསྟི་སིདྡྷཾ། བསྟན་པ་རིན་པོ་ཆེའི་རྩ་ལག་སྐྱེ་དགུའི་འདྲེན་པ་དམ་པ། རིན་པོ་ཆེ་པའི་ཞལ་སྔ་ནས་རྣམ་པར་དཀར་བའི་ཐུགས་ཀྱིས་ཀུན་ནས་བླངས་ཏེ། སློབ་དཔོན་སེང་རྒྱལ་བ་ལ་གསུང་ཡིག་རྟེན་གསེར་ཐིག་བླ་གོས། ཇ་ཞིབ་བརྡུངས་དང་བཅས་པ་བསྐུར་བ་གསུང་ཡིག་བཞིན་འཕྲོད་པས་ཤིན་ཏུ་སྤྲོ། སྐབས་ཀྱི་དོན་སྤྱིར་སྐུ་ཁམས་ཀྱི་འཚོ་སྐྱོང་ཐུགས་དམ་ལ་བརྩོན་པར་མཛད་པར་ཞུ་ཞིང་།
ཁྱད་པར་ཁ་སིང་ནས་གསུང་གླེངས་བྱུང་པ་བཞིན་ཐུགས་དམ་དེ་སྔ་དགོོང་མ་ཆག་པའི་ངང་ནས། བར་སྐབས་སུ། རྒྱུད་བླ་མ་དང་། བརྟག་གཉིས་ཀྱི་གཟིགས་རྟོག་མ་ཆག་པར་མཛད་ནས། སྐབས་ལ་བབ་པ་ན་ཚོགས་ཆོས་དང་། ལྐོག་ཆོས་སུ་ཅི་ནས་ཀྱང་གསུང་བའི་འདུན་པ་མཛད་པས། དེ་ལྟ་དབུས་གཙང་གི་ཆོས་འཇིག་རྟེན་གཉིས་ཀྱི་དད་པ་འབུལ་སར་ཡོད་པ་འདིས་བསྟན་པ་རིན་པོ་ཆེ་དང་། བསྟན་འཛིན་རྣམས་ལ་ཕན་པ་ཆེན་པོར་འགྱུར་ཞིང་། ཁྱད་པར་དུ་གསུང་གླེང་པ་བཞིན། ཐེལ་དུའང་འཆད་ཉན་པ་གོ་མ་འགགས་ཙམ་རེ་བྱུང་ན་མཁས་པའི་རྣམ་དབྱེར་འགྱུར་ཞིང་།
ཕྱོགས་ཀྱི་བུ་སློབ་པོ་ཏི་སློབ་འདོད་རྣམས་སློབ་གཉེར་ལ་གྲྭ་ས་གཞན་དུ་འགྲོ་བའི་རྩོལ་བ་མི་དགོས་ཤིང་། དེ་ཀར་ཡོན་ཏན་བཅད་པས་འཕྲལ་ཕུགས་ཞེན་ཆེ་ཞིང་། གདན་སའི་ཞབས་ཏོག་ཏུ་འགྱུར་བས། སློབ་གཉེར་འོས་པ་དང་ཚར་བ་རྣམས་ལ་ཞལ་ཏ་བདག་རྐྱེན་ཕྱོགས་དུ་མ་ནས་མཛད་པ་ལ་སོགས་སློབ་དཔོན་ལ་ཇི་ལྟར་བསྙེལ་བསྐུལ་བསྐུར་བ་བཞིན་དགོངས་པ་དང་། ཁྲིགས་ལ་ཁེལ་བ་གལ་ཆེ། བདག་ཅག་ཀྱང་བག་ལ་གནས་ཤིང་། འགོར་ཅི་ཆུང་བྱས་ནས་མྱུར་པོར་དབུས་ཕྱོགས་སུ་ཕེབས་པ་བགྱིད་པ་ལགས། ཡོན་ཏན་རིན་ཆེན་བྱེ་བའི་མཛོད་མངའ་ཞིང་། ། ཤེས་བྱ་དཔག་མེད་གཟིགས་པའི་སྤྱན་ཡངས་པ། ། ཀུན་ལ་བདེ་ལེགས་སྩོལ་བའི་ཕྲིན་ལས་ཅན། །
མཚུངས་མེད་བླ་མ་རྣམས་ཀྱིས་བྱིན་བརླབས་མཛོད། ། སྤངས་རྟོགས་ཕྲིན་ལས་མཐར་ཐུག་སངས་རྒྱས་ཕུལ། ། སྲིད་ཞིའི་དྲི་མ་ཀུན་འཁྲུ་དམ་ཆོས་ཆུ། ། བསྟན་པ་ལེགས་འཛིན་སྐྱོང་མཛད་འཕགས་པའི་ཚོགས། ། སྐྱབས་གནས་དཀོན་མཆོག་གསུམ་གྱི་བཀྲ་ཤིས་གསོལ། ། འཇིག་རྟེན་འདི་དག་དགེ་ལེགས་ཕུན་ཚོགས་ཀྱིས། ། ལེགས་པར་བཀང་ནས་འགྲོ་བའི་རྒྱུད་པ་ཀུན། ། ནམ་ཡང་མི་མཐོང་སྒྲ་ཡང་མི་ཐོས་པར། ། བདེ་བ་མི་ཉམས་རྒྱུན་མི་འཆད་པར་ཤོག ། ཡི་གེ་གཟིགས་པའི་རྟེན་དུ་བདག་ཅག་གི་གྱོན་ཝ་ཅིག་བདོག
ས་ག་ཟླ་བའི་དཀར་ཕྱོགས་ཀྱི་ཚེས་བཅུ་ལ་ཆོས་རྫོང་ནས་དགེ་བར་གྱུར་ཅིག། །། ༄༅། །རབ་དཀར་དགེ་བའི་ཡིད་ཀྱིས་རབ་བསྐྱོད་དེ། ། བསྟན་དང་བསྟན་འཛིན་རྣམས་ལ་ལྷག་དད་ཅིང་། ། གཅིག་ཏུ་ཡོངས་འཛིན་དག་ལ་གུས་པ་ཅན། ། བཤེས་གཉེན་གང་དེའི་འདོད་དོན་ཀུན་འགྲུབ་ཤོག ། སློབ་དཔོན་སེང་གེ་རྒྱལ་མཚན་གྱི་ཡི་གེ་རྟེན་དང་བཅས་པ་འཕྲོད། དྲིས་ལན་ལ་ཞུས་དག་ཆེར་དགོས་པ་ཙམ་མེད། སྐབས་དོན་ངོ་སྤྲོད་ལ་དབང་པོ་བཏུབ་པས་དེར་བལྟ་རྟོག་བྱས་པས་ཁྲོལ། ལཱུ་ཧི་པའི་དཀྱིལ་མཆོག་མྱུར་ལམ་དུ་བྱས་ནས་སྤྲིང་བ་ཡིན། བསྔོ་བའི་དོན་དུ་ཇ་བསྐུར་བ་ཚིམ་པར་ལོངས་སྤྱད་ནས་བསྔོ་བ་རྒྱས་པ་དང་།
བདེ་བ་ཅན་གྱི་སྨིན་ལམ་ཡང་བགྱིས་བདོག མི་དགེ་དཔག་མེད་འབྱུང་བའི་རྒྱུ། ། གཟུང་དང་འཛིན་པའི་མ་རིག་ལས། ། འབྱུང་བའི་གཉེན་པོ་བདག་མེད་ཀྱི། ། ཤེས་རབ་བསྒོམ་པ་མཆོག་ཡིན་ལ། ། དེ་ཡི་ངང་ནས་བསྔོ་བར་བྱ། ། རྩེ་གཅིག་པ་ཡི་ཡང་དང་ཡང་། ། ངེས་ཤེས་བརྟན་པའི་འདུན་པ་ཡིས། ། བདེ་བ་ཅན་དུ་སྨོན་པ་ནི། ། ཐེ་ཚོམ་མེད་པར་འགྲུབ་པ་ཡིན། །
ཚེས་བཅུ་བཞི་ལ་བྲིས།། །། ༄༅། །གང་གི་མཁྱེན་རབས་ནམ་མཁའི་ཁྱོན་ལྟར་དཔག་ཡས་ཤིང་། ། བརྩེ་བའི་ཐུགས་རྗེ་ཆུ་བོའི་རྒྱུན་ལྟར་ཟད་མི་མངའ། ། དགེ་ལེགས་ཕྲིན་ལས་འོད་སྟོང་ཅན་ལྟར་ཕྱོགས་བཅུར་གསལ། ། སྐྱེ་དགུའི་སྐྱབས་གྱུར་དཔལ་ལྡན་བླ་མའི་ཞབས་མཆོད་དོ། ། ཤེས་བྱ་མཐའ་དག་མངོན་སུམ་གཟིགས་ཀྱང་མངོན་སུམ་ངོ་བོས་མ་གཟིགས་ཤིང་། ། འགྲོ་བ་ཀུན་ལ་བུ་ལྟར་བརྩེ་ཡང་བདུད་དཔུང་མ་ལུས་བརླག་མཛད་པ། ། ཕྲིན་ལས་རྟག་ཏུ་རྒྱུན་མི་འཆད་ཀྱང་གདུལ་བྱ་དུས་ལ་འདུལ་མཛད་ཅིང་། ། ཚད་མེད་ཡོན་ཏན་བླ་མེད་བརྙེས་ཀྱང་ཀུན་ལ་ཚད་མར་གྱུར་པ་རྒྱལ། ། སླར་ཡང་ཐུབ་པའི་བསྟན་པ་ཉིན་མོར་བྱེད་པ་ནམ་དུའང་ནུབ་པ་མི་མངའ་ཞིང་། །
འགྲོ་བའི་ཕན་བདེ་པད་མོའི་ཚལ་རྣམས་ནམ་ཡང་ཟུམ་པར་མི་འགྱུར་ལ། ། བསྟན་འཛིན་བཤེས་གཉེན་དགེ་ལེགས་སྣང་བ་འགྲོ་བས་ཡང་ཡང་བསྟེན་བྱས་ནས། ། མངོན་མཐོའི་ལམ་ཞུགས་ཐར་པའི་གྲོང་དུ་འགྲོ་ཀུན་བདེ་བླག་བགྲོད་པར་ཤོག ། གནས་སྐབས་ཀུན་ཏུ་བཤེས་གཉེན་དམ་པ་ལས། ། ཟབ་ཅིང་རྒྱ་ཆེའི་གཞུང་ལུགས་ཉན་བྱེད་ཅིང་། ། ཆོས་ཀྱི་དོན་རྟོགས་དགའ་སྟོན་དང་ལྡན་པས། ། འགྲོ་ལ་ཆོས་སྦྱིན་དྲི་མེད་སྟེར་གྱུར་ཅིག ། ཅེས་པ་དཔང་ལོ་ཙཱ་བ་ཨེར་བཞུགས་སུ་གསོལ་བའི་འབུལ་ཡིག་གོ། །། ༄༅། །གང་ཞིག་དགེ་ལེགས་དུ་མའི་དཔལ་ལས་རབ་གྲུབ་ཅིང་། ། མཚན་དཔེའི་གཟི་འོད་པད་མོའི་གཉེན་ལས་རབ་འགོང་ལ། །
ཐུགས་ཀྱི་མཁྱེན་པ་ཤེས་བྱའི་མཐའ་ལ་རབ་འཁྱུད་པ། ། མཉམ་མེད་དེ་ནི་ཆོས་དང་དགེ་འདུན་གུས་པས་མཆོད། ། ཅེས་པས་བླ་མ་དོན་ཡོད་རྒྱལ་མཚན་པའི་ནང་རྟེན་འཇམ་དབྱངས་རབ་གནས་ཀྱིའོ།། །། ༄༅། །ཨོཾ་སྭསྟི་སིདྡྷཾ། བཙུན་པ་བསོད་ནམས་རྒྱལ་མཚན་དཔལ་བཟང་པོས། ། དཀར་ཕིབས་ལ་གཏོགས་པའི་དགེ་བའི་བཤེས། ཉེ་གནས། དབོན་སྐྱ། གཉེར་པ། བཟའ་བ།
བྱ་བ་བྱེད་མི། ཕྱི་ནང་གི་འགྲོན་པོ་ཆེ་ཆུང་དང་། འགྲིམ་འགྲུལ་བ་རྣམས་ལ་སྤྲིངས་པ། བླ་མ་དམ་པ་འཕགས་པ་བཞུགས་པའི་དུས་ན། ཤ་སྤེལ་མང་པོ་འདྲེན་པའི་སྲོལ་མེད་པར་འདུག་ཅིང་། དེའི་དོན་ལ་བཅའ་ཁྲིམས་ཀྱི་བཀའ་ཤོག་ཀྱང་ཡོད་པར་འདུག་ནའང་། དུས་ཕྱིས་དུས་ཀྱི་བདེ་དོག་ལ་བརྟེན་པ་དང་། གཞན་གྱི་མིག་འདྲན་གྱི་སྟོབས་ཀྱིས། ཤ་སྤེལ་མང་པོ་འདྲེན་པ་ཅིག་བྱུང་འདུག འདི་བཞིན་བྱས་ན།
སེམས་ཅན་མང་པོ་ལ་དངོས་སུ་གནོད་ཅིང་། ལང་ཀར་གཤེགས་པ་ལས། དྲི་ང་འཕགས་པ་མིན་པས་བསྙེན། ། མི་བསྙེན་པར་ཡང་བྱེད་པ་དེ། ། ཤ་ནི་ཤ་ཟ་རྣམས་ཀྱིས་ཟས། ། ཟར་མི་རུང་བར་ཐུབ་ཆེན་གསུང་། ། ཞེས་པ་དང་། ཁེ་ཡི་ཕྱིར་ནི་སེམས་ཅན་གསོད། ། ཤ་ཡི་ཕྱིར་ནི་ནོར་སྦྱིན་བྱེད། ། དེ་དག་གཉིས་ཀ་སྡིག་ལས་ཅན། །
འོ་དོད་འབོད་ལ་སོགས་པར་འཚེད། ། གང་གིས་ཐུབ་པའི་ཚིག་འདས་ཏེ། ། བསམ་པ་ངན་པས་ཤ་ཟ་ན། ། འཇིག་རྟེན་གཉིས་ནི་གཞིག་པའི་ཕྱིར། ། ཤཱཀྱའི་བསྟན་ལས་བརྟུལ་ཞུགས་བླང་། ། ཤིན་ཏུ་མི་ཟད་དམྱལ་བར་ཡང་། ། སྡིག་གི་ལས་ཅན་དེ་དག་འདོང་། ། མ་རུངས་འོ་དོད་འབོད་ཚོགས་སུ། ། ཤ་ཟ་དེ་དག་བཙོ་བར་འགྱུར། ། ཞེས་སོགས་ཉེས་དམིགས་ཀྱང་མང་དུ་གསུངས་པ་དང་།
བླ་མ་གོང་མ་རྣམས་ཀྱིས་གཟིམས་ཁང་དུ་ཤ་དམར་པོ་འགྲིམ་པ་འདི་ཤིན་ཏུ་ཡང་མི་རིགས་པར་འདུག་པས། ད་ཕྱིན་ཆད་འགྲོན་པོ་གལ་ཅན། མི་ཆེ་ཆུང་གང་ལའང་། ཆེ་བ་ལ་ཆུང་ཤ་ལྷུ་གཉིས་སྤེལ་དང་། བྱིན་ལ་ལྷུ་རེ་བས་མཐོ་བ་མ་འདྲེན། ཕོགས་འགྲོན་ཆས་ཀྱང་། ལས་ཤ་ཁོག་པ་རེ་ཙམ་དང་། མར་ཐུད་ལ་གྱིས། རྒྱུགས་ལའང་ལས་ཤ་དང་མར་ཐུད་ལ་གྱིས་ལ། བསད་ཤ་མ་འགྲིམ།
ཟླ་བ་བྱུང་ངོ་ཅོག་གི་དུས་བཟང་གསུམ་ལ། དཀར་ཕིབས་ལྷ་ཁང་དང་བཅས་པ་རྣམས་སུ་ཤའི་འགྲིམ་འགྲུལ་མ་བྱེད། བླ་བྲང་དུ་སྤྱོད་དགོས་རྣམས་ཀྱང་། ཉོས་པ་དང་། ལས་ཤ་མ་གཏོགས་སེམས་ཅན་ལ་འཚེ་བ་གང་ཡང་མ་བྱེད། འདི་རྣམས་གོང་མ་ཡོན་མཆོད་ཀྱི་སྐུའི་རིམ་གྲོ་དང་། བསྟན་པའི་ཞབས་ཏོག རང་གཞན་ཐམས་ཅད་ལ་འདི་ཕྱི་ཐམས་ཅད་དུ་ཕན་པའི་ཐབས་ཡིན་པས། བླ་བྲང་གི་ཐིལ་ཞུགས་བྱེད་མིས་དོ་དམ་གྱིས་ལ། ཡི་གེ་འདི་ལ་འགལ་བ་ཁྱེད་སུས་ཀྱང་མ་བྱེད།
སྤྲེའུ་ལོ་ཟླ་བ་བཞི་པའི་ཚེས་བརྒྱད་ལ་ཆོས་འཁོར་ཆེན་པོར་བྲིས་པའི་ཡི་གེ། དགེ་ཞིང་བཀྲ་ཤིས་པར་གྱུར་ཅིག། །། ༄༅། །དགེ་ལེགས་ཆེན་པོ་རྣམས་ཀྱི་ནོར་བུ་རིན་ཆེན་རིན་ཐང་མེད་པ་ནི། ། འགྲོ་བ་ཀུན་ལ་ཅི་འདོད་སྦྱིན་པའི་གནས་སུ་གྱུར་པ་ཉིད། ། སྙིང་རྗེ་འཛུམ་བཅས་དགའ་བའི་ཟོལ་གྱིས་སྦྱིན་ལ་སྤྲོ་བའི་དཔལ། ། ཐུབ་དབང་དཔག་བསམ་འགྲོ་བའི་གཉེན་གྱུར་ཞབས་པད་སྤྱི་བོས་མཆོད། ། བསོད་ནམས་དགེ་བྱེད་གཙང་ཞིང་བདེར་འོས་པ། ། དཔལ་གྱི་གཟི་བརྗིད་ལྷུན་པོའི་དབང་པོ་བཞིན། ། གྲགས་པའི་མེ་ཏོག་ཐོད་ཅན་རྣམ་བཀྲ་བ། ། ཕུན་སུམ་ཚོགས་འཛིན་མཆོད་འོས་དེ་ལ་འདུད། །
འོ་མའི་མཚོ་ལ་བདུད་རྩིའི་དཔལ་བཞིན་དང་། ། འདབ་བརྒྱ་པ་ལས་ཕུན་ཚོགས་སྦྲང་རྩི་བཞིན། ། འགྲོ་བའི་ནང་དུ་ཡོན་ཏན་དམ་པའི་དཔལ། ། བསོད་ནམས་ལྡན་འོས་ཚོགས་མཆོག་རྣམས་ལ་འདུད། ། ཅེས་པ་མ་གཅིག་པའི་ནང་རྟེན་བཞུགས་པའི་གཙུག་ལག་ཁང་རབ་གནས་དུས་ཀྱིའོ།། །། གཅིག་ཞུས་སོ། དགེའོ།། །། PAGE * MERGEFORMAT 144 བླ་མ་དམ་པ། གུ་ཤྲི་ཆེན་པོའི་ཆོས་འཁོར་དུས་ཀྱི་བསྟན་རྩིས། PAGE * MERGEFORMAT 143
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
