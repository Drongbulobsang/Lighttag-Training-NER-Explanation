གསུང་འབུམ། བསོད་ནམས་རྒྱལ་མཚན།
པོད ༡
ཀྱཻ་རྡོ་རྗེའི་མངོན་པར་རྟོགས་པ།
༄༅། །ཀྱཻ་རྡོ་རྗེའི་མངོན་པར་རྟོགས་པ་བཞུགས་སོ།། བླ་མ་དང་དཔལ་ཀྱཻ་རྡོ་རྗེ་ལ་ཕྱག་འཚལ་ལོ། ། ཀྱཻ་རྡོ་རྗེའི་མངོན་པར་རྟོགས་པ་བསྒོམ་པའི་ཚུལ་ལ། ལྷའི་རྣལ་འབྱོར་གྱི་སྔོན་འགྲོ། དངོས་གཞི། བསྐྱེད་རྫོགས་ཀྱི་རྣལ་འབྱོར། རྗེས་སྤྱོད་ལམ་གྱི་ཡན་ལག་གོ ། དང་པོ་ལ་གསུམ་ལས། སྒྲིབ་པ་སྦྱོང་བ་རྡོ་རྗེ་སེམས་དཔའི་རྣལ་འབྱོར་ནི། བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད།
ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་། ཡི་དམ་དཀྱིལ་འཁོར་གྱི་ལྷ་ཚོགས་རྣམས་ལ་སྐྱབས་སུ་མཆིའོ། ། སངས་རྒྱས་ལ། ཆོས་ལ། དགེ་འདུན་ལ་སྐྱབས་སུ་མཆིའོ། ། འགྲོ་རྣམས་བསྒྲལ་འདོད་བསམ་པ་ཡིས། ། སངས་རྒྱས་ཆོས་དང་དགེ་འདུན་ལ། །
བྱང་ཆུབ་སྙིང་པོར་མཆིས་ཀྱི་བར། ། རྟག་པར་བདག་ནི་སྐྱབས་སུ་མཆི། ། ཤེས་རབ་སྙིང་བརྩེ་དང་བཅས་པས། ། བརྩོན་པས་སེམས་ཅན་དོན་དུ་བདག ། སངས་རྒྱས་མདུན་དུ་གནས་བཅས་ཏེ། ། རྫོགས་པའི་སངས་རྒྱས་ཐོབ་པར་བགྱིའོ། ། རང་གི་སྤྱི་བོར་པཾ་ལས་པདྨ་འདབ་མ་བརྒྱད་པའི་སྟེང་དུ་ཨ་ལས་ཟླ་བའི་དཀྱིལ་འཁོར། དེའི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ་ལས་འོད་འཕྲོས། སེམས་ཅན་གྱི་སྡིག་སྒྲིབ་སྦྱངས། ཚུར་འདུས་ཧཱུྃ་ལས་ཐིམ།
དེ་འོད་དུ་ཞུ་ཡོངས་སུ་གྱུར་པ་ལས། རྡོ་རྗེ་སེམས་དཔའ་དཀར་པོ་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། ཡུམ་རྡོ་རྗེ་སྙེམས་མ་དཀར་མོ་གྲི་གུག་དང་ཐོད་པ་འཛིན་པས་ཡབ་ལ་འཁྱུད་པ། གཉིས་ཀའང་རུས་པ་དང་རིན་པོ་ཆེའི་རྒྱན་གྱིས་བརྒྱན་པ། སྐྱིལ་མོ་ཀྲུང་གིས་བཞུགས་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཧཱུྃ་ལས་འོད་འཕྲོས། སངས་རྒྱས་ཐམས་ཅད་སྤྱན་དྲངས་གཉིས་སུ་མེད་པར་ཐིམ། ཛཿཧཱུྃ་བཾ་ཧོཿབཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་གི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ།
ཞེས་གསོལ་བ་བཏབ་པས། ཐུགས་ཀ་ནས་ཡེ་ཤེས་ཀྱི་བདུད་རྩིའི་རྒྱུན་བབས། བདག་གི་ཚངས་བུག་ནས་ཞུགས་ལུས་ཐམས་ཅད་གང་། ནད་གདོན་སྡིག་སྒྲིབ་ཐམས་ཅད་དུད་ཁུའི་རྣམ་པས་རྐང་པའི་མཐེ་བོང་ནས་འཛགས་པར་བསམ་ཞིང་། ངག་ཏུ། ཨོཾ་ཤྲཱི་བཛྲ་ཧེ་རུ་ཀ་ས་མ་ཡ་མ་ནུ་པཱ་ལ་ཡ། བཛྲ་ཧེ་རུ་ཀ་ཏྭེ་ནོ་པ་ཏིཥྛ་དྲྀ་དྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོ་ཥྱོོ་མེ་བྷ་ཝ།
སརྦྦ་སིདྡྷི་མྨེ་པྲ་ཡཙྪ། སརྦ་ཀརྨྨ་སུ་ཙ་མེ། ཙིཏྟཾ་ཤྲེ་ཡཿཀུ་རུ་ཧཱུྃ། ཧ་ཧ་ཧ་ཧ་ཧོཿབྷ་ག་ཝན། ཧེ་ཀ་མཱ་མེ་མུཉྩ། ཧེ་རུ་ཀོ་བྷ་ཝ། མཧཱ་ས་མ་ཡ་སཏྭ་ཨཱཿཧཱུྃ་ཕཊ྄། ཅེས་ཅི་ནུས་སུ་བཟླས་ནས། བདག་ནི་མི་ཤེས་རྨོངས་པ་ཡིས། ། དམ་ཚིག་ལས་ནི་འགལ་ཞིང་ཉམས། །
བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པས་ཏེ། ། ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་གཙོ་ལ་བདག་སྐྱབས་མཆི། ། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་པ་དང་སྒྲིབ་པ་ཉེས་པ་ལྟུང་བ་གྲིབ་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། ཞེས་གསོལ་བ་བཏབ་བོ། གཉིས་པ་རྒྱུད་སྣོད་དུ་རུང་བར་བྱེད་པ་ཚོགས་གཉིས་བསགས་པ་ནི། དཔལ་རྡོ་རྗེ་སེམས་དཔའ་ཡབ་ཡུམ་འོད་དུ་ཞུ་ནས་རང་ལ་ཐིམ་པས། རང་ཀྱཻ་རྡོ་རྗེ་སྐུ་མདོག་སྔོན་པོ་རྡོ་རྗེ་དང་ཐོད་པ་འཛིན་པ།
གྲུ་མོ་ན་ཁ་ཊྭཱཾ་ག་ཡོད་པ་རུས་པའི་རྒྱན་དྲུག་གིས་བརྒྱན་པའི་ཐུགས་ཀར་ཉི་མའི་སྟེང་དུ་ཧཱུྃ་སྔོན་པོ་ཅན་དུ་གྱུར། ཧཱུྃ་ལས་འོད་འཕྲོས་རང་གི་སྡིག་སྒྲིབ་སྦྱངས་ཤིང་། འོད་ཟེར་ཕྱིར་འཕྲོས་པས། རང་བཞིན་གྱི་གནས་ནས། ཀྱེ་རྡོ་རྗེ་ལྷ་དགུའི་དཀྱིལ་འཁོར་བླ་མ་མི་བསྐྱོད་པའི་རྣམ་པས་གཙོ་བོའི་དབུ་བརྒྱན་པ་སྤྱན་དྲངས་ལ་ཕྱག་འཚལ་བར་མོས་ལ། གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང་། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པད་ལ་འདུད། ། སངས་རྒྱས་ཀུན་གྱི་རང་བཞིན་སྐུ། །
སློབ་དཔོན་ལ་ནི་བདག་སྐྱབས་མཆི། ། དང་པོར་མེ་ཏོག་ཕོག་པ་ཡི། ། དཀྱིལ་འཁོར་ལྷ་ཚོགས་རྣམས་ལ་འདུད། ། ཅེས་བརྗོད་དོ། ། དངོས་སུ་བཤམས་པའི་མཆོད་པ་རྣམས་ཀྱིས་མཆོད་པར་བསམ་ཞིང་། ཨོཾ་བྷ་ག་ཝན་མཧཱ་ཀཱ་རུ་ཎི་ཀ་ཧེ་བཛྲ་ས་པ་རི་ཝཱ་ར་ནི་རི་ཏེ་ཧཱུྃ་ཁཾ། ནི་ཝི་ཏེ་ཧཱུྃ་ཁཾ། སརྦྦ་སཾ་ཤོ་དྷ་ནི་སྭཱཧཱ། ཛཿཧཱུྃ་བཾ་ཧོཿཁཾ་རཾ་མཧཱ་ཨརྒྷཾ་པྲ་ཏཱིཙྪ་སྭཱཧཱ། ཨོཾ་བཛྲ་པུཥྤེ་ཨཱཿཧཱུྃ་སྭཱཧཱ།
ཨོཾ་བཛྲ་དྷཱུ་པེ་ཨཱཿཧཱུྃ་སྭཱཧཱ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ་སྭཱཧཱ། ཨོཾ་བཛྲ་གན་དྷེ་ཨཱཿཧཱུྃ་སྭཱཧཱ། ཨོཾ་བཛྲ་ནི་ཝི་ཏྱཻ་ཨཱཿཧཱུྃ་སྭཱཧཱ། ཨོཾ་བཛྲ་ཤཔྡ་ཨཱཿཧཱུྃ་སྭཱ་ཧཱས་དབུལ། རང་གི་ཡིད་ཀྱིས་སྤྲུལ་པའི་ལྷ་མོ་བརྒྱད་ཀྱིས་བདུད་རྩི་ལྔ། གྲུབ་པའི་དངུལ་ཆུ་ཅང་ཏེའུའི་སྒྲ། འཁྱུད་པའི་བདེ་བས་མཆོད་པར་མོས་ལ། ནམ་མཁར་རྗེ་བཙུན་བལྟས་ནས་ནི། ། རྡོ་རྗེ་སྐྱེ་བ་སྙིང་རྗེ་ཆེ། །
རྒྱན་རྣམས་ཐམས་ཅད་འཛིན་པ་ཡི། ། ལྷ་མོ་བརྒྱད་པོ་རྣམས་ཀྱིས་མཆོད། ། དཀར་མོ་རི་དྭགས་མཚན་པ་འཛིན། ། ཆོམ་རྐུན་བདུད་ལས་རྒྱལ་བའི་སྣོད། ། རོ་ལངས་མ་ནི་ཆུ་ལག་མ། ། གྷསྨ་རཱི་ནི་སྨན་འཛིན་ཞིང་། ། པུཀྐ་སཱི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། ། གདོལ་བ་མོ་ནི་ཅང་ཏེའུ་བརྡུང་། ། འདི་རྣམས་ཀྱིས་ནི་གཙོ་བོ་མཆོད། །
འདོད་ཆགས་ཆེན་པོའི་རྗེས་ཆགས་པས། ། གཡུང་མོས་སྐུ་ལ་འཁྱུད་པ་ཉིད། ། ཅེས་བརྗོད། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ། ཁྱོད་ནི་ཉིད་ཀྱི་ཐུགས་ཀྱི་མཆོག་བརྙེས་ཏེ། ། ཁྱོད་ཀྱིས་རྒྱུ་དང་མི་རྒྱུའི་འགྲོ་བ་ཀུན་བརྒྱན་ཅིང་། ། སྙིང་རྗེའི་ཐུགས་ཀྱིས་སེམས་ཅན་སད་མཛད་པ། ། སྒྱུ་མའི་སྤྲོས་པས་རྡོ་རྗེ་བསྒྲུབས་པའི་ཡིད། ། ཧེ་རུ་ཀ་དཔལ་རྡོ་རྗེ་ཡིད་ཀྱིས་དགྱེས། ། ཞེས་པས་བསྟོད།
དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང་། ། སངས་རྒྱས་བྱང་ཆུབ་ཡིད་ཀྱིས་གཟུང་། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་སྐྱབས་སུ་མཆི། ། རང་གཞན་དོན་གྱི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གི་མགྲོན་དུ་གཉེར། །
བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་ལན་གསུམ་བརྗོད་པས་སྨོན་འཇུག་གི་སེམས་བསྐྱེད། སྲས་བཅས་སངས་རྒྱས་ཐམས་ཅད་དང་། ། དཔའ་བོ་རྣལ་འབྱོར་མ་རྣམས་ཀུན། ། ཐམས་ཅད་བདག་ལ་དགོངས་སུ་གསོལ། ། བདག་མིང་འདི་ཞེས་བགྱི་བ་ཡིས། ། དུས་འདི་ནས་ནི་གཟུང་ནས་སུ། ། ཇི་སྲིད་སྙིང་པོ་བྱང་ཆུབ་བར། ། ཇི་ལྟར་དུས་གསུམ་མགོན་པོ་རྣམས། །
བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང་། ། དགེ་བའི་ཆོས་ནི་བསྡུད་པ་དང་། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་གཟུང་བར་གྱིས། ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་ལས་སྐྱེས་པའི། །
སྡོམ་པ་དེང་ནས་གཟུང་བར་བགྱི། ། རྡོ་རྗེ་རིགས་མཆོག་ཆེན་པོ་ལ། ། རྡོ་རྗེ་དྲིལ་བུ་ཕྱག་རྒྱ་ཡང་། ། ཡང་དག་ཉིད་དུ་གཟུང་བར་བགྱི། ། སློབ་དཔོན་དག་ཀྱང་གཟུང་བར་བགྱི། ། རིན་ཆེན་རིགས་མཆོག་ཆེན་པོ་ཡི། ། དམ་ཚིག་ཡིད་དུ་འོང་བ་ལ། ། ཉིན་རེ་བཞིན་དུ་དུས་དྲུག་ཏུ། ། སྦྱིན་པ་རྣམ་བཞི་རྟག་ཏུ་སྦྱིན། ། བྱང་ཆུབ་ཆེན་པོ་ལས་བྱུང་བ། །
པད་མའི་རིགས་ཆེན་དག་པ་ལ། ། ཕྱི་དང་གསང་བ་ཐེག་པ་གསུམ། ། དམ་པའི་ཆོས་ནི་མ་ལུས་གཟུང་། ། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་གཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། ། བྱང་ཆུབ་སེམས་ནི་བླ་མེད་མཆོག ། དམ་པ་བདག་གིས་བསྐྱེད་བགྱིས་ནས། ། སེམས་ཅན་ཀུན་གྱི་དོན་གྱི་ཕྱིར། །
བདག་གིས་སྡོམ་པ་མ་ལུས་གཟུང་། ། མ་རྒལ་བ་རྣམས་བདག་གིས་བསྒྲལ། ། མ་གྲོལ་བ་རྣམས་བདག་གིས་དགྲོལ། ། དབུགས་མ་ཕྱིན་པ་དབུགས་དབྱུང་ཞིང་། ། སེམས་ཅན་མྱ་ངན་འདས་ལ་འགོད། ། ཅེས་ལན་གསུམ་གྱིས་སྡོམ་པ་གཟུང་ནས། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་རྒྱུ་དང་བྲལ་བར་གྱུར་ཅིག སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག ཆགས་སྡང་ཉེ་རིང་གཉིས་དང་བྲལ་བའི་བཏང་སྙོམས་ལ་གནས་པར་གྱུར་ཅིག
ཅེས་པས་ཚད་མེད་པ་བཞི་བསྒོམ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། གིས་ཆོས་ཐམས་ཅད་རྣམ་ཐར་སྒོ་བཞིའི་རང་བཞིན་སྟོང་པ་ཉིད་དུ་བསྒོམ་མོ། ། གསུམ་པ་བར་ཆད་བསྲུང་བའི་དོན་དུ་སྲུང་འཁོར་བསྒོམ་པ་ནི། སྟོང་པའི་ངང་ལས་པཾ་ལས་པདྨ། རཾ་ལས་ཉི་མའི་སྟེང་དུ་ཧཱུྃ་ཞུ་བ་ལས་སྣ་ཚོགས་རྡོ་རྗེ་ཤར་དཀར། ལྷོ་སེར། ནུབ་དམར། བྱང་ལྗང་། ལྟེ་བ་མཐིང་ནག་ལ་ཧཱུྃ་གིས་མཚན་པ།
ཧཱུྃ་ལས་འོད་ཟེར་ཕྱོགས་བཅུར་འཕྲོས་པས། འོག་རྡོ་རྗེའི་ས་གཞི། ཁོར་ཡུག་རྡོ་རྗེའི་རྭ་བ། སྟེང་རྡོ་རྗེའི་གུར། ཕྱི་རོལ་ཐམས་ཅད་ཡེ་ཤེས་ཀྱི་མེ་རབ་ཏུ་འབར་བས་གང་བར་གྱུར། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ྄་སྭཱ་ཧཱ། ཞེས་ལན་གསུམ་བརྗོད་པས་བྱིན་གྱིས་བརླབ། སྣ་ཚོགས་རྡོ་རྗེའི་ལྟེ་བའི་སྟེང་དུ་བྷཱུྃ་སེར་པོ་ཞུ་བ་ལས་བསྲུང་བའི་འཁོར་ལོ་ཡངས་ཤིང་རྒྱ་ཆེ་བ་ཁོག་པ་སྟོང་པ་རྩིབས་བཅུ་དང་ལྡན་པ་གོ་སྐབས་མེད་པ་ཁ་དོག་སེར་པོ། ཨོཾ་བཛྲ་ཙཀྲ་རཀྵ་རཀྵ་ཧཱུྃ་བྷྲཱུྃ་ཧཱུྃ། གསུམ་གྱིས་བྱིན་གྱིས་བརླབ།
ནང་གི་དབུས་དང་ཕྱོགས་བཅུར་པདྨ་དང་ཉི་མའི་དཀྱིལ་འཁོར། དབུས་ཀྱི་ཉི་མའི་སྟེང་དུ་བྷྲཱུྃ་སེར་པོ། ཕྱོགས་བཅུའི་ཉི་མའི་སྟེང་དུ་ཧཱུྃ། དེའང་ལྷོའི་དཀར་པོ། ནུབ་ཀྱི་དམར་པོ། གཞན་ཐམས་ཅད་སྔོན་པོ། དེ་རྣམས་སོ་སོའི་གནས་སུ་ཡོངས་སུ་གྱུར་པ་ལས། དབུས་སུ་རང་ཉིད་གཙུག་ཏོར་འཁོར་ལོ་སྒྱུར་བ་སེར་པོ་འཁོར་ལོ་འཛིན་པ། ཤར་དུ་གཤིན་རྗེ་གཤེད་ཐོ་བ་འཛིན་པ། ལྷོར་ཤེས་རབ་མཐར་བྱེད་དཀར་པོ་བེ་ཅོན་འཛིན་པ།
ནུབ་ཏུ་པད་མ་མཐར་བྱེད་དམར་པོ་པདྨ་འཛིན་པ། བྱང་དུ་བགེགས་མཐར་བྱེད་རྡོ་རྗེ་འཛིན་པ། བྱང་ཤར་དུ་མི་གཡོ་བ་རལ་གྲི་འཛིན་པ། ཤར་ལྷོར་འདོད་པའི་རྒྱལ་པོ་ལྕགས་ཀྱུ་འཛིན་པ། ལྷོ་ནུབ་ཏུ་དབྱུག་སྔོན་ཅན་དབྱུག་པ་འཛིན་པ། ནུབ་བྱང་དུ་སྟོབས་པོ་ཆེ་རྩེ་གསུམ་འཛིན་པ། སྟེང་དུ་ཧཱུྃ་མཛད་རྡོ་རྗེ་དང་དྲིལ་བུ་ཐུགས་ཀར་བསྣོལ་ནས་འཛིན་པ། འོག་ཏུ་གནོད་མཛེས་གཏུན་ཤིང་འཛིན་པའོ། ། ཧཱུྃ་མཛད་མ་ཡིན་པ་གཞན་ཐམས་ཅད་གཡས་པ་ཕྱག་མཚན་འཕྱར་བའི་ཚུལ་དུ་འཛིན་ཞིང་། གཡོན་པས་ཐུགས་ཀར་སྡིགས་མཛུབ་མཛད་པ།
གཙུག་ཏོར་འཁོར་ལོ་སྒྱུར་བ་དང་། ཤེས་རབ་མཐར་བྱེད་དང་པད་མ་མཐར་བྱེད་མ་གཏོགས་པ་གཞན་ཐམས་ཅད་སྔོན་པོ། ཕྱོགས་བཞི་དབུས་དང་སྟེང་འོག་གི་ཁྲོ་བོ་རྣམས་རབ་ཏུ་ཁྲོས་པ། སྐྲ་སེར་པོ་གྱེན་དུ་བརྫེས་ཤིང་སྦྲུལ་གྱིས་བརྒྱན་པ། སྟག་གི་ལྤགས་པའི་ཤམ་ཐབས་ཅན། མཚམས་ཀྱི་ཁྲོ་བོ་རྣམས་ཅུང་ཟད་ཞི་བ། སྐྲ་ནག་པོ་ཅན་རིན་པོ་ཆེས་བརྒྱན་པ། དར་གྱི་ན་བཟའ་མནབས་པ། ཐམས་ཅད་ཀྱང་ཡེ་ཤེས་ཀྱི་མེ་འབར་བའི་དབུས་ན་ཞབས་གཡོན་བརྐྱང་བའི་ཚུལ་གྱིས་བཞུགས་པའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ།
སྙིང་ཀར་ཧཱུྃ་སྔོན་པོ། ཧཱུྃ་ལས་འོད་འཕྲོས་རང་བཞིན་གྱི་གནས་ནས་བསྲུང་བའི་འཁོར་ལོ་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བ་སྤྱན་དྲངས། བཛྲ་ཀྲོ་དྷ་རཱ་ཛ་ས་པ་རི་ཝཱ་ར་བཛྲ་ས་མཱ་ཛཿསེ་གོལ་གདབ། ནི་རི་ཏེ་ཧཱུྃ་ཁྃ་ནས་ཤཔྡའི་བར་གྱིས་སྔར་བཞིན་མཆོད། ཛཿཧཱུྃ་བཾ་ཧོཿགཉིས་སུ་མེད་པར་བསྟིམ། ཡང་འོད་འཕྲོས་པས་རིགས་ལྔ་སྤྱན་དྲངས། སྔ་མ་ལྟར་མཆོད་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། གྱིས་གསོལ་བ་བཏབ་པས། བུམ་པའི་ཆུས་སྤྱི་བོ་ནས་དབང་བསྐུར།
ལུས་ཐམས་ཅད་གང་། དྲི་མ་ཐམས་ཅད་དག དབང་བཞི་ཐོབ། ཆུ་ལྷག་མ་ཡར་ལུད་པས་གཤིན་རྗེ་གཤེད་ལ་རྣམ་པར་སྣང་མཛད། པད་མ་མཐར་བྱེད་ལ་འོད་དཔག་མེད། གཞན་ཐམས་ཅད་ལ་མི་བསྐྱོད་པས་དབུར་བརྒྱན། ཡང་རང་གི་སྙིང་ཀའི་ཧཱུྃ་ལས་འོད་འཕྲོས་ལུས་ཐམས་ཅད་ལ་ཁྱབ་པས་རྡོ་རྗེ་གཏམས་པའི་གོ་གྱོན། ཡང་རང་གི་སྙིང་ཀར་ཉི་མའི་སྟེང་དུ་ཧཱུྃ་ཞུ་བ་ལས་རྡོ་རྗེ་སྔོན་པོ་རྩེ་ལྔ་པའི་ལྟེ་བའི་ནང་དུ་རང་གི་ཤེས་པ་ཧཱུྃ་སྔོན་པོར་གྱུར་པའི་སྟེང་དུ་བླ་མ། གཡས་སུ་ཕ། གཡོན་དུ་མ།
མདུན་དུ་སྤུན་ཟླ། རྒྱབ་ཏུ་འཁོར་གཡོགས། འོག་ཏུ་ནོར་རྫས་ལ་སོགས་པའི་བསྲུང་བྱ་རྣམས་དམིགས་ཏེ། ཧཱུྃ་ལས་འོད་འཕྲོས། ཁྲོ་བོ་རྣམས་ལ་ཕོག་པས་རྒྱུད་བསྐུལ། བདག་བསྲུང་བའི་དོན་དུ་སྔགས་འདོན། འཁོར་ལོ་ལ་ཕོགས་པས་གཡས་སྐོར་དུ་མྱུར་དུ་འཁོར་བས་དགྲ་བགེགས་ཕྱེ་མར་བྱས་པར་བསྒོམ་ཞིང་། ན་མཿས་མནྟ་བུད་དྷཱ་ནཱཾ། ན་མཿས་མནྟ་དྷརྨཱ་ནཱཾ། ན་མཿས་མནྟ་སཾ་གྷཱ་ནཱཾ།
ཨོཾ་སི་ཏཱ་ཏ་པ་ཏྲ། ཨོཾ་བི་མ་ལ། ཨོཾ་ཤཾ་ཀ་ར། ཨོཾ་པྲ་ཏྱཾ་གི་ར། ཨོཾ་བཛྲ་ཨུཥྞི་ཥ་ཙཀྲ་ཝརྟི་སརྦྦ་ཡནྟྲ་མནྟྲ། མཱུ་ལ་ཀརྨ། བན་དྷ་ནཾ། ཏཱ་ཌ་ནཾ། ཀཱི་ལ་ནན་བཱ། མ་མ་ཀྲྀ་ཏེ།
ཡེ་ན་ཀེ་ན་ཙིཏྟ་ཀྲྀཏ་ཏན་ཏད་སརྦནྟུ། ཚིན་ད་ཚིན་ད། བྷིན་ད་བྷིན་ད། ཙི་རི་ཙི་རི། གི་རི་གི་རི། མ་ར་མ་ར། ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ། ཕཊ྄་ཕཊ྄་ཕཊ྄་ཅེས་པ་དང་། ཨོཾ་བྷ་ཡ་ནཱ་ས་ནི། ཏྲཱ་ས་ནཾ།
སརྦྦ་མཱ་ར། པྲ་ཏྱཾ་གི་ར། བི་ནཱ་ས་ནི། ཡེ་ཀེ་ཙིཏ་དུཥྚན་སཏྭ་མ་མ་བི་རཱུ་པ་ཀཾ། ཀུར་བན་ཏི་ཏཱ་ནི། སརྦྦ་ཎི་པྲ་ཏྱཾ་ཀཱ་རི་ཎི། པ་ཏ་ཏུ་ཧཱུྃ་ཕཊ྄་སྭཱཧཱ། ཅེས་ཅི་ནུས་བཟླས་ཏེ། གང་དག་བདག་ཅག་གི་དཔལ་ལྡན་བླ་མ་དམ་པ་རྣམས་དང་། སངས་རྒྱས་ཀྱི་བསྟན་པ་དང་།
བསྟན་པ་འཛིན་པ་རྣམས་དང་། སེམས་ཅན་ཐམས་ཅད་ལ་སྡང་བའི་སེམས་དང་ལྡན་པ་དང་། གདུག་པའི་སེམས་དང་ལྡན་པ་དང་། དྲག་ཤུལ་གྱི་སེམས་དང་ལྡན་པ་དང་། སྦྱོར་བ་ཕྱིན་ཅི་ལོག་བྱེད་པའི་དགྲ་དང་བགེགས་ཐམས་ཅད་ཀྱི་བསམ་སྦྱོར་ངན་པ་ཐམས་ཅད་ཞི་བར་གྱུར་ཅིག གལ་ཏེ་ཞི་བར་མ་གྱུར་ན་དེའི་ཚེ། དེ་དག་ཐམས་ཅད་ཀྱི་ལུས་བཅིང་བར་བགྱིའོ། ། ངག་བཅིང་བར་བགྱིའོ། ། ཡིད་བཅིང་བར་བགྱིའོ། ། མཐུ་བརླག་པར་གྱུར་ཅིག
སྟོབས་བརླག་པར་གྱུར་ཅིག དེའི་འགོ་བའི་ལྷ་དེ་ཉིད་ཀྱིས་དེའི་ཤ་ལ་ཟ་བར་གྱུར་ཅིག སྦྱོར་བ་ངན་པ་བྱས་པ་དེའི་འབྲས་བུ་དེ་ཉིད་ལ་འབྱུང་བར་གྱུར་ཅིག ཁྲོ་བོ་འབར་བའི་ཚོགས་རྣམས་ཀྱིས། ། དགྲ་བགེགས་རྣམས་ནི་ཐམས་ཅད་ཀྱི། ། ལུས་ངག་ཐལ་བའི་རྡུལ་དུ་རློགས། ། རྣམ་ཤེས་ཆོས་ཀྱི་དབྱིངས་སུ་སྒྲོལ། ། ཞེས་བརྗོད་པས་དགྲ་བགེགས་བསྒྲལ་ནས་རྣམ་ཤེས་མི་བསྐྱོད་པའི་ཞིང་དུ་སངས་རྒྱས་པར་བསམ་མོ། ། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ྄་སྭཱཧཱ། སྲུང་འཁོར་བརྟན་པར་བྱས་པར་བསམས་ཏེ།
དེ་རྣམས་ནི་དཀྱིལ་འཁོར་བསྒོམ་པའི་སྔོན་འགྲོའོ། དངོས་གཞི་ལྷའི་རྣལ་འབྱོར་ལ་རྟེན་བསྐྱེད་པའི་རིམ་པ་དང་། བརྟེན་པ་རྫོགས་པའི་རིམ་པ་གཉིས་ཀྱི་དང་པོ་ལ་དྲུག་ལས། དང་པོ་གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་ནི། རང་ཉིད་གཙུག་ཏོར་འཁོར་ལོས་སྒྱུར་བའི་ལྟོ་བ་ཡངས་པའི་ནང་དུ། གཞིའི་ཡན་ལག་ཨེ་ལས་ཆོས་ཀྱི་འབྱུང་གནས་གྲུ་གསུམ་པ་ཕྱི་དཀར་ལ་ནང་དམར་བ། གདེངས་ཀ་ཆེ་བ་གྱེན་དུ་བསྟན་པ། རྩེ་མོ་ཕྲ་བ་ཐུར་དུ་ཟུག་པ། དེའི་ནང་དུ་རྒྱུའི་ཡན་ལག་ཡཾ་ལས་རླུང་གི་དཀྱིལ་འཁོར་གཞུ་བདུངས་པ་ལྟ་བུ་ཆངས་ཟུངས་དང་མཆོག་མ་ལ་ཡཾ་དང་བ་དན་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་རཾ་གྱིས་མཚན་པ།
དེའི་སྟེང་དུ་བཾ་ལས་ཆུའི་དཀྱིལ་འཁོར་ཟླུམ་པོ་དཀར་པོ་བུམ་པ་ལ་ཨས་མཚན་པས་བརྒྱན་པ། དེའི་སྟེང་དུ་ལཾ་ལས་སའི་དཀྱིལ་འཁོར་གྲུ་བཞི་སེར་པོ་ཟུར་བཞིར་རྡོ་རྗེ་ཕྱེད་པ་དང་ལྟེ་བ་ལ་ལཾ་གྱིས་མཚན་པ། དེའི་སྟེང་དུ་བྷྲཱུྃ་ལས་འཁོར་ལོ་སེར་པོ་རྩིབས་བཅུ་དྲུག་པ་བྷྲཱུྃ་གྱིིས་མཚན་པ་བསམ། དེ་ལྔ་རྐྱེན་གྱི་ཡན་ལག་རང་གི་སེམས་ཨོཾ་ཨཱཿཧཱུྃ་ཧོཿདམར་པོ་གཉིས་ཀྱི་བར་དུ་ཆུད་པའི་བར་དོའི་རྣམ་པར་ཤེས་པ་དང་གཅིག་ཏུ་འདྲེས་པ་ལས། རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་པ་གྲུ་བཞི་པ། སྒོ་བཞི་པ། ནང་ནས་རིམ་བཞིན་དུ་ནག་པོ། ལྗང་གུ། དམར་པོ། སེར་པོ།
དཀར་པོའི་རྩིགས་པ་རིམ་པ་ལྔ་དང་ལྡན་པ། དེའི་སྟེང་དུ་རིན་པོ་ཆེའི་ཕ་གུ་སེར་པོ་ལ་དྭ་བ་དང་དྲྭ་བ་ཕྱེད་པ་འཕྱང་བ། དེའི་སྟེང་དུ་རིན་པོ་ཆེའི་མདའ་ཡབ་དང་པུ་ཤུ་ཡོད་པ། རྩིག་པའི་ཕྱི་རོལ་གྱི་རྩ་བའི་སྟེགས་བུ་འདོད་ཡོན་གྱི་སྣམ་བུ་ལ་ལྷ་མོ་བཅུ་དྲུག་གིས་མཆོད་རྫས་དུ་མ་ཐོགས་ནས་བཅོམ་ལྡན་འདས་ལ་མཆོད་པ། ནང་ཀ་བ་བརྒྱད་དང་ལྡན་པ། སྟེང་རྡོ་རྗེའི་གདུང་བཞིས་མིག་མངས་རིས་སུ་བྲིས་ཤིང་མཛེས་པར་ཕུབ་པ། དབུས་ཕྱུར་བུར་གྱུར་པའི་སྟེང་དུ་རྡོ་རྗེ་ཕྱེད་པའི་ཏོག་གིས་བརྒྱན་པ། སྒོའི་ཐད་སོ་བཞིར་ཀ་བ་བཞི་བཞིས་བརྟེག་པའི་རྟ་བབས་བང་རིམ་བཞི་དང་ལྡན་པའི་སྟེང་དུ། ཆོས་ཀྱི་འཁོར་ལོ་དང་། གདུགས་དང་།
རི་དྭགས་དང་བཅས་པ། གཞན་ཡང་། གོས་དང་། འཕན་དང་། མེ་ཏོག་གི་ཕྲེང་བ་དང་། ཟླ་བ་རླུང་གིས་བསྐྱོད་པ་དང་། རྔ་ཡབ་ནོར་བུའི་ཡུ་བ་ཅན་ལ་སོགས་པ་རྒྱན་དུ་མས་བརྒྱན་པའི་གཞལ་ཡས་ཁང་པར་གྱུར་པ། དེའི་ཕྱི་རོལ་དུ་དུར་ཁྲོད་ཆེན་པོ་བརྒྱད་ནི། ཤར་དུ་གཏུམ་དྲག་གི་དུར་ཁྲོད། ལྷོར་འཇིགས་བྱེད་ཐོད་པ་ཅན།
ནུབ་ཏུ་འུར་འུར་འབར་བ། བྱང་ན་ཚང་ཚིང་འཁྲིགས་པ། བྱང་ཤར་དུ་དྲག་ཏུ་རྒོད་པ། ཤར་ལྷོར་དབང་ཕྱུག་ནགས་ཚལ། ལྷོ་ནུབ་ཏུ་མུན་པ་མི་བཟད་པ། ནུབ་བྱང་དུ་ཀཱི་ལི་ཀཱི་ལིའི་སྒྲ་སྒྲོགས་པའི་དུར་ཁྲོད་དེ། དེའི་ནང་ན་ཕྱོགས་སྐྱོང་བརྒྱད་གནས་པ་ནི། ཤར་དུ་བརྒྱ་བྱིན་སེར་པོ་གླང་པོ་ཆེ་ལ་ཞོན་པ་རྡོ་རྗེ་འཛིན་པ། ལྷོར་གཤིན་རྗེ་གཤེད་སྔོན་པོ་མ་ཧེ་ལ་ཞོན་པ་བེ་ཅོན་འཛིན་པ། ནུབ་ཏུ་ཆུ་ལྷ་དཀར་པོ་ཆུ་སྲིན་ལ་ཞོན་པ་སྦྲུལ་ཞགས་འཛིན་པ།
བྱང་དུ་གནོད་སྦྱིན་སེར་པོ་རྟ་ལ་ཞོན་པ་དབྱུག་ཏོ་འཛིན་པ། བྱང་ཤར་དུ་དབང་ལྡན་དཀར་པོ་གླང་ལ་ཞོན་པ་རྩེ་གསུམ་འཛིན་པ། ཤར་ལྷོར་མེ་ལྷ་དམར་པོ་ར་སྐྱེས་ལ་ཞོན་པ་ཕྱག་བཞིའི་གཡས་པ་གཉིས་ཀྱིས་མཆོག་སྦྱིན་དང་དབྱུག་གུ་གསུམ་པ། གཡོན་པ་གཉིས་ཀྱིས་བགྲང་ཕྲེང་དང་རིལ་བ་སྤྱི་བླུགས་འཛིན་པ། ལྷོ་ནུབ་ཏུ་སྲིན་པོ་ནག་པོ་རོ་ལངས་ལ་ཞོན་པ་རལ་གྲི་འཛིན་པ། ནུབ་བྱང་དུ་རླུང་ལྷ་ལྗང་སྔོན་ཤྭ་བ་ལ་ཞོན་པ་བ་དན་འཛིན་པའོ། ། ཐམས་ཅད་ཀྱང་རྒྱན་གྱིས་བརྒྱན་ཞིང་རང་འདྲའི་རིག་མས་གཡོན་ནས་བསྟེན་པ་ལ་ལག་པ་གཡོན་པས་འཁྱུད་ཅིང་། སྤྱི་བོས་བཅོམ་ལྡན་འདས་ལ་འདུད་པ། ཤིང་ཆེན་པོ་བརྒྱད་ནི། ཤི་རི་ཤ།
ཙཱུ་ཏ། ཀཾ་ཀ་ལ། ཨ་ཤྭད་ཐ། ཤིང་ཆེན་པོ། ཀ་རཉྫ། འཁྲིལ་ཤིང་ཅན། ཨརྫུན་རྣམས་སོ། ། དེ་རྣམས་ལ་གནས་པའི་ཞིང་སྐྱོང་བརྒྱད་ནི། ཤར་དུ་ལྷའི་དགེ་འདུན་དཀར་པོ་གླང་པོ་ཆེའི་གདོང་པ་ཅན། ལྷོར་གཤིན་རྗེ་སྔོན་པོ་མ་ཧེའི་གདོང་པ་ཅན།
ནུབ་ཏུ་སྤྲིན་གྱི་རྒྱལ་པོ་དམར་པོ་ཆུ་སྲིན་གྱི་གདོང་པ་ཅན། བྱང་དུ་གནོད་སྦྱིན་གྱི་སྡེ་དཔོན་སེར་པོ་རྟའི་གདོང་པ་ཅན། བྱང་ཤར་དུ་ཡི་དྭགས་འདུས་པ་དུད་ཁ་གླང་གི་གདོང་པ་ཅན། ཤར་ལྷོར་དྲང་སྲོང་འདུས་པ་དམར་པོ་ར་སྐྱེས་ཀྱི་གདོང་པ་ཅན། ལྷོ་ནུབ་ཏུ་སྲིན་པོའི་ཚོགས་ཅན་ནག་པོ་རོ་ལངས་ཀྱི་གདོང་པ་ཅན། ནུབ་བྱང་དུ་རླུང་ལྷ་ལྗང་སྔོན་ཤྭ་བའི་གདོང་པ་ཅན། ཐམས་ཅད་ཀྱང་ཤིང་ལོའི་གསེབ་ནས་ལུས་ཕྱེད་འཐོན་པ་གྲི་གུག་དང་ཐོད་པ་འཛིན་པའོ། ། ཀླུ་ཆེན་པོ་བརྒྱད་ནི་ཤར་དུ་ནོར་རྒྱས་སེར་པོ། ལྷོར་པད་མ་དཀར་པོ། ནུབ་ཏུ་ཀར་ཀོ་ཊ་ནག་པོ།
བྱང་དུ་འཇོག་པོ་དམར་པོ། བྱང་ཤར་དུ་པད་མ་ཆེན་པོ་དཀར་པོ། ཤར་ལྷོར་ཧུ་ལུན་ཏ་སྔོན་པོ། ལྷོ་ནུབ་ཏུ་རིགས་ལྡན་ལྗང་གུ ནུབ་བྱང་དུ་དུང་སྐྱོང་སེར་པོ་རྣམས་སྦྲུལ་མགོའི་གདེང་ཀ་དང་ལྡན་ཞིང་སྦྲུལ་མཇུག་འཁྱིལ་བ། སྟོད་ལྷའི་ལུས་ཅན་ཐལ་མོ་སྦྱར་བའོ། ། སྤྲིན་ཆེན་པོ་བརྒྱད་ནི། ཤར་དུ་སྒྲོག་བྱེད་སེར་པོ། ལྷོར་ལྡོག་བྱེད་སྔོན་པོ། ནུབ་ཏུ་འཇིགས་པ་དཀར་པོ། བྱང་དུ་འཁོར་བྱེད་སེར་པོ།
བྱང་ཤར་དུ་མཐུག་པོ་དཀར་པོ། ཤར་ལྷོར་འགེངས་བྱེད་དམར་པོ། ལྷོ་ནུབ་ཏུ་ཆར་འབེབས་ནག་པོ། ནུབ་བྱང་དུ་གཏུམ་པོ་ལྗང་གུ་རྣམས་སོ། ། གཞན་ཡང་མཆོད་རྟེན་བརྒྱད། ཆུ་བོ་བརྒྱད། མེ་བརྒྱད། གྲུབ་པ་ཐོབ་པའི་དཔའ་བོ་དང་། རྣལ་འབྱོར་མ་དང་མཁའ་འགྲོའི་ཚོགས་ཀྱིས་གང་བ། རོ་དང་རོ་ལངས་དང་།
འདྲེ་དང་། སྲིན་པོ་དང་ཤ་ཟའི་ཚོགས་དང་བཅས་པའི་གཞལ་ཡས་ཁང་པའི་ནང་དུ་སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ་ཉོན་མོངས་པ་ལ་སོགས་པ་བདུད་བཞིའི་ངོ་བོ་ཚངས་པ་སེར་པོ། དབང་པོ་དཀར་པོ། ཉེ་དབང་སྔོན་པོ། དྲག་པོ་ནག་པོ། འདབ་མ་བརྒྱད་ལ་ཤར་དུ་ཚངས་པ་སེར་པོ། ལྷོར་དབང་པོ་དཀར་པོ། ནུབ་ཏུ་ཉེ་དབང་སྔོན་པོ། བྱང་དུ་དྲག་པོ་ནག་པོ། བྱང་ཤར་དུ་གཤིན་རྗེ་སྔོན་པོ།
ཤར་ལྷོར་ནོར་བདག་སེར་པོ། ལྷོ་ནུབ་ཏུ་སྲིན་པོ་ནག་པོ། ནུབ་བྱང་དུ་ཐག་བཟངས་རིས་དུད་ཀ་རྣམས་འགྱེལ་ཞིང་གདོང་གྱེན་དུ་ཕྱོགས་པའི་གདན་བསམ་མོ། ། དེ་ནས་གཞལ་ཡས་ཁང་སངས་རྒྱས་ཐམས་ཅད་ཀྱི་རྟེན་རྣམ་པར་སྣང་མཛད་ཀྱི་ངོ་བོར་མོས་ཏེ། ཨོཾ་སརྦ་ཏ་ཐཱ་ག་ཏ་ཨ་ནཱི་ལཱ་ཡ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་དེ་ང་རྒྱལ་གཟུང་ངོ་། ། གཉིས་པ་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་ནི། དབུས་ཀྱི་གདན་གྱི་སྟེང་དུ་སངས་རྒྱས་ཀྱི་མཚན་སོ་གཉིས་ཀྱི་ངོ་བོ་ཤེལ་གྱི་ཕྲེང་བ་ལྟ་བུའི་ཨ་ཨཱ། ཨི་ཨཱི། ཨུ་ཨཱུ།
རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿ ཕྲག་གཉིས་ཞུ་བ་ལས་བྱུང་བའི་ཟླ་བའི་དཀྱིལ་འཁོར་ཟུར་གསུམ་པ་ཨཱ་ལིས་མཚན་པ་མེ་ལོང་ལྟ་བུའི་ཡེ་ཤེས། དེའི་སྟེང་དུ་དཔེ་བྱད་བརྒྱད་ཅུའི་བདག་ཉིད་སྐར་མའི་རྣམ་པ་ལྟ་བུའི། ཀ་ཁ་ག་གྷ་ང་། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ།
ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵཿ ཡ་ར་ལ་ཝ་ཌ་ཌྷ། ཕྲག་གཉིས་ཞུ་བ་ལས་བྱུང་བའི་ཟླ་བའི་དཀྱིལ་འཁོར་ཟུར་གསུམ་པ་ཀཱ་ལིས་མཚན་པ་མཉམ་པ་ཉིད་ཀྱི་ཡེ་ཤེས་ཀྱི་ངོ་བོའི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་འོད་ཟེར་ལྔ་དང་བཅས་པ་སོ་སོར་ཀུན་ཏུ་རྟོགས་པའི་ཡེ་ཤེས། དེ་ལས་འོད་འཕྲོས་སེམས་ཅན་གྱི་སྡིག་སྒྲིབ་སྦྱངས། ཀྱེ་རྡོ་རྗེའི་གོ་འཕང་ལ་བཀོད། ཚུར་འདུས་ཟླ་བ་རྡོ་རྗེ་དང་བཅས་པ་གཅིག་ཏུ་འདྲེས་པ་བྱ་བ་ནན་ཏན་གྱི་ཡེ་ཤེས། དེ་ཡོངས་སུ་གྱུར་པ་ལས་ཆོས་དབྱིངས་ཡེ་ཤེས་ཀྱི་ངོ་བོ་རྒྱུ་རྡོ་རྗེ་འཛིན་པ་སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག
ཞབས་བཞི་པ། རྩ་བའི་ཞལ་དཀར། གཡས་སྔོ། གཡོན་དམར། སྟེང་ཞལ་དུད་ཀ རྒྱབ་ཀྱི་ཞལ་བཞི་གནག་པ། ཞལ་རེ་རེ་ལ་སྤྱན་གསུམ་གསུམ་དང་ལྡན་པ། མཆེ་བ་གཙིགས་པ། དབུ་སྐྲ་སེར་པོ་གྱེན་དུ་བརྫེས་པ། ཕྱག་བཅུ་དྲུག་གིས་ཐོད་པ་བཅུ་དྲུག་བཟུང་བའི།
གཡས་དང་པོ་ན་གླང་པོ་ཆེ་དཀར་པོ། གཡོན་དང་པོ་ན་སའི་ལྷ་སེར་པོ། དེ་གཉིས་ཀྱིས་ཡུམ་ལ་འཁྱུད་པ། གཡས་ཀྱི་གཉིས་པ་ན་རྟ་སྔོན་པོ། གསུམ་པ་ན་བོང་བུ་གྭ་པ། བཞི་པ་ན་གླང་དམར་པོ། ལྔ་པ་ན་རྔ་མོ་ཐལ་ཁ། དྲུག་པ་ན་མི་དམར་པོ། བདུན་པ་ན་ཤར་བྷ་སྔོན་པོ། བརྒྱད་པ་ན་བྱི་ལ་གྭ་པ།
གཡོན་གྱི་གཉིས་པ་ན་ཆུའི་ལྷ་དཀར་པོ། གསུམ་པ་ན་མེའི་ལྷ་དམར་པོ། བཞི་པ་ན་རླུང་གི་ལྷ་ལྗང་གུ། ལྔ་པ་ན་ཟླ་བའི་ལྷ་དཀར་པོ། དྲུག་པ་ན་ཉི་མའི་ལྷ་དམར་པོ། བདུན་པ་ན་གཤིན་རྗེ་སྔོན་པོ། བརྒྱད་པ་ན་ནོར་འཛིན་སེར་པོ། དབུ་རེ་རེ་ལའང་མི་མགོ་སྐམ་པོ་ལྔ་ལྔས་བརྒྱན་ཞིང་། རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་ལྡན་པ།
ཞབས་མདུན་མ་གཉིས་གཡས་བརྐྱང་ཞིང་གཡོན་བསྐུམ་པ། རྒྱབ་མ་གཉིས་གར་སྟབས་ཀྱིས་བཞུགས་པ། སྒེག་ཅིང་དཔའ་བ་མི་སྡུག་པ། རྒོད་ཅིང་དྲག་ཤུལ་འཇིགས་སུ་རུང་། ། སྙིང་རྗེ་རྔམ་དང་ཞི་བ་ཡི། ། གར་དགུའི་རོ་དང་ལྡན་པ་ཉིད། ། དེའི་པང་ན་ཡུམ་རྡོ་རྗེ་བདག་མེད་མ་སྐུ་མདོག་སྔོན་མོ་ཞལ་གཅིག་ཕྱག་གཉིས་མ། སྤྱན་གསུམ་པ་སྐྲ་སེར་པོ་གྱེན་དུ་བརྫེས་པ། གཡས་གྲི་གུག་དང་། གཡོན་ཐོད་པ་འཛིན་པས་ཡབ་ལ་འཁྱུད་པ།
མི་མགོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་ཅན། རུས་པའི་རྒྱན་ལྔ་དང་ལྡན་པ། གཉིས་ཀའང་ཡེ་ཤེས་ཀྱི་མེ་རབ་ཏུ་འབར་བའི་དབུས་ན་བཞུགས་པ། ཡུམ་གྱི་མཁའ་ཨ་ལས་པད་མ་དམར་པོ་འདབ་མ་བརྒྱད་པ་ཟེའུ་འབྲུ་ལ་ཨས་མཚན་པ། ཡབ་ཀྱི་གསང་གནས་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། དགའ་བ་བཞིའི་འབྱུང་གནས་སུ་མོས་ཏེ། ཨོཾ་པདྨ་སུ་ཁ་དྷ་ར། མཧཱ་རཱ་ག སུ་ཁནྡ་ད།
ཙ་ཏུ་ར་ཨཱ་ནན་དཱ་བྷཱཀ་ཝི་ཤྭ་ཧཱུྃ་ཧཱུྃ་ཀཱརྻཾ་ཀུ་རུ་ཥྭ་མེ། ཨོཾ་བཛྲ་མཧཱ་དྭཱེ་ཥ། ཙ་ཏུ་ར་ཨཱ་ནནྡ་དཱ་ཡ་ཀ ཁ་ག་མུ་ཁ། ཨེ་ཀ་ར་སོ། ནཱ་ཐ། ཧཱུྃ་ཧཱུྃ་ཀཱརྻཾ་ཀུ་རུ་ཥྭ་མེ། ཞེས་པས་བྱིན་གྱིས་བརླབ། ཡབ་ཡུམ་སྙོམས་པར་ཞུགས་པས་བདེ་བ་ཆེན་པོའི་སྒྲ་ཧ་ཧ་སི་སི་ཀུན་དྷུ་རུ་བཛྲ་དྷྲྀཀ་ཅེས་པའི་སྒྲས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས་ཞལ་དུ་ཞུགས་ཐུགས་ཀར་རྗེས་སུ་ཆགས་པའི་མེ་འོད་དུ་ཞུ། ཡབ་ཀྱི་གསང་གནས་ནས་ཡུམ་གྱི་མཁར་འབབས།
ཐིག་ལེ་བརྒྱད་དུ་གྱུར། དེ་རྣམས། གྃ་ཙྃ་བྃ་གྷྃ། པྃ་ཤྃ་ལྃ་ཌྃ་གི་ས་བོན་བརྒྱད་དུ་གྱུར། དེ་འོད་དུ་ཞུ། ལྷ་མོ་བརྒྱད་དུ་གྱུར་ནས། ཡུམ་གྱི་མཁའ་ནས་ཕྱིར་འཐོན་ཏེ་གདན་སོ་སོའི་སྟེང་དུ་རིམ་པ་བཞིན་འཁོད་པ་ནི། ཤར་དུ་གཽ་རཱི་ནག་མོ་གཡས་གྲི་གུག་གཡོན་ཉ་རོ་ཧི་ཏ་འཛིན་པ། ལྷོར་ཙཽ་རཱི་དམར་པོ་གཡས་ཌ་མ་རུ་གཡོན་ཕག་པ་འཛིན་པ། ནུབ་ཏུ་བཻ་ཏཱ་ལཱི་སེར་མོ་གཡས་རུ་སྦལ་གཡོན་ཐོད་པ་འཛིན་པ།
བྱང་དུ་གྷསྨ་རཱི་ལྗང་གུ་གཡས་སྦྲུལ་གཡོན་ཐོད་པ་འཛིན་པ། བྱང་ཤར་དུ་པུཀྐ་སཱི་སྔོན་མོ་གཡས་སེང་གེ་གཡོན་དགྲ་སྟ་འཛིན་པ། ཤར་ལྷོར་རི་ཁྲོད་མ་དཀར་མོ་གཡས་དགེ་སློང་གཡོན་མཁར་གསིལ་འཛིན་པ། ལྷོ་ནུབ་ཏུ་གདོལ་བ་མོ་སྔོན་མོ་གཡས་འཁོར་ལོ་གཡོན་ཐོང་གཤོལ་འཛིན་པ། ནུབ་བྱང་དུ་གཡུང་མོ་ཁ་དོག་སྣ་ཚོགས་པ་གཡས་རྡོ་རྗེ་གཡོན་སྡིགས་མཛུབ་མཛད་པ། ཐམས་ཅད་ཞལ་གཅིག ཕྱག་གཉིས། སྤྱན་གསུམ་པ། སྐྲ་སེར་པོ་གྱེན་དུ་བརྫེས་པ། གཅེར་བུ་རུས་པའི་རྒྱན་ལྔས་བརྒྱན་པ།
མི་མགོ་སྐམ་པོ་ལྔས་དབུར་བརྒྱན་ཞིང་། སྐམ་པོ་ལྔ་བཅུའི་དོ་ཤལ་བྱས་པ། ཞབས་གཡོན་བརྐྱང་བའི་གར་སྟབས་ཀྱིས་ཡེ་ཤེས་ཀྱི་མེ་རབ་ཏུ་འབར་བའི་དབུས་ན་བཞུགས་པའོ། ། ཡབ་ཡུམ་སྙོམས་པས་རྗེས་སུ་ཆགས་པའི་མེས་འོད་དུ་ཞུ་ནས་བདུད་བཞིའི་སྟེང་དུ་བདེ་བ་ཆེན་པོའི་ངོ་བོ་རྡོ་རྗེ་སེམས་དཔའི་རང་བཞིན་ཐིག་ལེར་གྱུར་པར་མོས་ཏེ། ཨོཾ་སརྦྦ་ཏ་ཐཱ་ག་ཏ་ཨ་ནུ་ར་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པས་ང་རྒྱལ་གཟུང་། དེ་ནས་འབྲས་བུ་རྡོ་རྗེ་འཛིན་པ་བཞེངས་པའི་དོན་དུ། པུཀྐ་སཱི་ལ་སོགས་པའི་ལྷ་མོ་བཞིས་ཚད་མེད་པ་བཞིའི་སྒོ་ནས་རིམ་པ་བཞིན་གླུས་བསྐུལ་བར་བསམས་ཏེ། རྗེ་བཙུན་སྙིང་རྗེའི་ཡིད་བཞེངས་ཤིག ། པུཀྐ་སཱི་ནི་བདག་ལ་སྐྱོབས། །
སྟོང་པའི་རང་བཞིན་ཉིད་སྤོངས་ལ། ། བདག་ལ་བདེ་ཆེན་སྦྱོར་བཞེད་མཛད། ། ཁྱོད་མེད་ན་ནི་བདག་འགུམ་པས། ། ཀྱེ་ཡི་རྡོ་རྗེ་ཁྱོད་བཞེངས་ཤིག ། སྟོང་པའི་རང་བཞིན་ཉིད་སྤོངས་ལ། ། རི་ཁྲོད་མ་འབྲས་གྲུབ་པར་མཛོད། ། དགའ་གཙོ་འཇིག་རྟེན་མགྲོན་གཉེར་བ། ། སྟོང་པ་ཉིད་ལ་ཞུགས་སམ་ཅི། ། ཁྱོད་མེད་ཕྱོགས་ནི་མི་འཚལ་བས། ། གདོལ་པ་མོ་བདག་ཞུ་བ་བགྱིད། །
བདག་གིས་ཁྱོད་ཀྱི་ཐུགས་འཚལ་གྱིས། ། མིག་འཕྲུལ་མངའ་བ་ཁྱོད་བཞེངས་ཤིག ། གཡུང་མོ་བདག་ནི་དྲན་ཉམས་པས། ། སྙིང་རྗེ་རྒྱུན་ཆད་མ་མཛད་ཅིག ། ཅེས་བརྗོད་པས་ཐིག་ལེ་དེ་ཧཱུྃ་ཨྃ་སྔོན་པོ་འོད་འབར་ཞིང་འཇིགས་པར་གྱུར། དེ་ཞུ་བ་ལས་འབྲས་བུ་རྡོ་རྗེ་འཛིན་པ་སྐུ་མདོག་སྔོན་པོ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། རྩ་བའི་ཞལ་སྔོ། གཡས་དཀར་གཡོན་དམར། སྟེང་ཞལ་དུད་ཀ།
རྒྱབ་ཞལ་བཞི་གནག་པ། གཞན་མེ་འབར་བའི་དབུས་ན་བཞུགས་པའི་བར་སྔར་བཞིན་བསྐྱེད། ལྷ་བཅུའི་ཐུགས་ཀར་རཾ་ལས་ཉི་མ་ལ་གནས་པའི་ས་བོན། ཧཱུྃ། ཨྃ། གྃ། ཙྃ། བྃ། གྷྃ། པྃ།
ཤྃ། ལྃ། ཌྃ། རྣམས་ལས་འོད་འཕྲོས། སྣོད་ཀྱི་འཇིག་རྟེན་ལ་ཕོག་པས་གཞལ་ཡས་ཁང་། བཅུད་ཀྱི་སེམས་ཅན་ལ་ཕོག་ལྷ་དགུའི་ངོ་བོར་གྱུར། ཐམས་ཅད་ཀྱི་མིག་ཏུ་མྃ་ལས་གཏི་མུག་རྡོ་རྗེ་མ་དཀར་མོ། རྣ་བར་ཌྃ་ལས་ཞེ་སྡང་རྡོ་རྗེ་མ་སྔོན་མོ། སྣར་སྃ་ལས་སེར་སྣ་རྡོ་རྗེ་མ་སེར་མོ། ཁར་རྃ་ལས་འདོད་ཆགས་རྡོ་རྗེ་མ་དམར་མོ།
དཔྲལ་བར་ཨྃ་ལས་ཕྲག་དོག་རྡོ་རྗེ་མ་ལྗང་གུ། སྙིང་ཀར་ནྃ་ལས་བདག་མེད་མ་ནག་མོ། སྤྱི་བོར་ཨོཾ་ལས་སྐུ་རྡོ་རྗེ་མ་དཀར་མོ། མགྲིན་པར་ཨཱཿལས་གསུང་རྡོ་རྗེ་མ་དམར་མོ། ཐུགས་ཀར་ཧཱུྃ་ལས་ཐུགས་རྡོ་རྗེ་མ་ནག་མོ། ཐམས་ཅད་ཀྱང་ཞལ་གཅིག་ཕྱག་གཉིས་མ་གྲི་གུག་དང་ཐོད་པ་དང་ཁ་ཊྭཱཾ་ག་འཛིན་པ། གཅེར་བུ་རུས་པའི་རྒྱན་ལྔ་དང་། མགོ་བོ་སྐམ་པོའི་ཕྲེང་བས་བརྒྱན་པ། རོའི་གདན་ལ་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པའོ། ། རང་གི་སྙིང་ཀའི་ཧཱུྃ་ལས་འོད་འཕྲོས།
རང་བཞིན་གྱི་གནས་ནས་ཀྱེ་རྡོ་རྗེ་ལྷ་དགུའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔས་བསྐོར་བ་སྤྱན་དྲངས་པར་མོས་ལ། ཨོཾ་ཨེ་ཧྱེ་ཧི་བྷ་ག་ཝཱན་མཧཱ་ཀཱ་རུ་ཎི་ཀ་ཧེ་བཛྲ་ས་པ་རི་ཝཱ་ར་བཛྲ་ས་མཱ་ཛས་སེ་གོལ་གདབ། སྔར་བཞིན་མཆོད་བསྟོད། རང་གི་སྙིང་ཀ་ནས་གཽ་རཱི་ལྕགས་ཀྱུ་ཐོགས་པ་སྤྲོས། ལྕགས་ཀྱུས་ཡེ་ཤེས་པ་རྣམས་ཀྱི་ཐུགས་ཀར་རེག་པས་གཞལ་ཡས་ཁང་པའི་ནང་དུ་བྱོན། ཙཽ་རཱི་ཞགས་པ་ཐོགས་པ་སྤྲོས། མགྲིན་པར་ཞགས་པས་རེག་པས་བདག་ལ་ཐིམ། བཻ་ཏཱ་ལཱི་ལྕགས་སྒྲོག་ཐོགས་པ་སྤྲོས། ཞབས་ལ་ལྕགས་སྒྲོག་གིས་རེག་པས་བདག་ལ་མཉེས་བཞིན་དུ་མི་འབྲལ་བར་གྱུར། གྷསྨ་རི་དྲིལ་བུ་ཐོགས་པ་སྤྲོ།
དྲིལ་བུའི་སྒྲས་བསྐུལ་ཏེ་བདག་གི་དབང་དུ་གྱུར་པར་བསམས་ལ། རྡོ་རྗེ་ཁུ་ཚུར་གཉིས་ཀྱི་གཡོན་པའི་མཐེའུ་ཆུང་ལ་གཡས་པའི་མཛུབ་མོས་མདུད་པས་ལྕགས་ཀྱུ་དང་། རྡོ་རྗེ་ཁུ་ཚུར་གཉིས་ཀྱི་རྒྱབ་ཀྱི་རྩེ་སྤྲད་དེ་མིག་དང་ལྡན་པར་བྱས་པ་ཞགས་པ་དང་། རྡོ་རྗེ་ཁུ་ཚུར་གཉིས་ཀྱི་མཐེའུ་ཆུང་གཉིས་དང་མཛུབ་མོ་གཉིས་ལུ་གུ་རྒྱུད་དུ་སྦྲེལ་བ་ལྕགས་སྒྲོགས་དང་། རྡོ་རྗེ་ཁུ་ཚུར་གཉིས་རྒྱབ་སྤྲད་ནས་མཉམས་ཏེ་མནན་པ་འབེབས་པའི་ཕྱག་རྒྱ་བཅས་ལ། ཨོཾ་ཨེ་ཧྱེ་ཧི་བྷ་ག་ཝཱན་མཧཱ་ཀཱ་རུ་ཎི་ཀ་ཧེ་བཛྲ་ས་པ་རི་ཝཱ་ར་གཽ་རཱི་ཨཱ་ཀར་ཥ་ཡ་ཛཿ ཙཽ་རཱི་པྲ་བེ་ཤ་ཡ་ཧཱུྃ། བཻ་ཏཱ་ལཱི་བནྡྷ་བཾ། གྷསྨ་རཱི་བ་ཤྱ྄ཾ་ཀུ་རུ་ཧོཿཞེས་བརྗོད་དོ། ། གསུམ་པ་དབང་བསྐུར་བ་མི་བསྐྱོད་པའི་ཡན་ལག་ནི།
དེ་ནས་རང་གི་སྙིང་ཀའི་ཧཱུྃ་ལས་འོད་འཕྲོས། རིགས་ལྔ། ཡུམ་བཞི། བྱང་ཆུབ་སེམས་དཔའ་བརྒྱད། ལྷ་མོ་དྲུག ཁྲོ་བོ་བཅུ་སྤྱན་དྲངས་པར་མོས། བྷ་ག་ཝཱན་མཧཱ་ཀཱ་རུ་ཎི་ཀ་ཧེ་བཛྲ་པཉྩ་ཀུ་ལ་ས་པ་རི་ཝཱ་ར་བཛྲ་ས་མཱ་ཛཿས་སེ་གོལ་གདབ། སྔར་བཞན་མཆོད་པའི་རྗེས་སུ། ཞེ་སྡང་རྡོ་རྗེ་ཕྱག་འཚལ་བསྟོད། ། སེར་སྣ་རྡོ་རྗེ་ཕྱག་འཚལ་བསྟོད། །
གཏི་མུག་རྡོ་རྗེ་བདག་ལ་གསོལ། ། འདོད་ཆགས་རྡོ་རྗེ་བདག་ལ་སྐྱོབས། ། ཡིད་དང་ཕྲག་དོག་ཆེན་པོ་ཀུན། ། རྡོ་རྗེ་ཀུན་གྱི་དམ་ཚིག་མགོན། ། ལས་རྣམས་ཐམས་ཅད་སྒྲུབ་བྱེད་པ། ། རྡོ་རྗེ་ཅན་ཀུན་བདག་དགྱེས་མཛོད། ། བཅོམ་ལྡན་དེ་བཞིན་གཤེགས་པ་ཀུན། ། བཅོམ་ལྡན་བདག་ཉིད་ཆེན་པོ་རྣམས། ། ཐུགས་རྗེའི་རང་བཞིན་ཅན་རྣམས་ཀྱིས། ། ཁྱེད་ཀྱིས་བདག་ལ་དབང་བསྐུར་གསོལ། །
ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་བརྗོད་པས། རིགས་ལྔས། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱིས་ཕྱག་བྱས་པའ། ི ། རྡོ་རྗེ་དབང་བསྐུར་ཆེན་པོ་སྦྱིན། ། ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར།
རིག་མས་རྡོ་རྗེའི་གླུ་དབྱངས། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། ཁྲོ་བོ་བཅུས་བགེགས་བསྐྲད། ལྷ་མོ་དྲུག་གིས་མཆོད་ནས་དབང་བསྐུར། དབང་བསྐུར་བའི་ཆུ་རྒྱུན་དེས་སྨིན་མཚམས་ཡན་ཆད་གང་། ། ལུས་ཀྱི་དྲི་མ་དག བུམ་པའི་དབང་ཐོབ། སྤྱི་བོའི་འཁོར་ལོ་མི་བསྐྱོད་པ། ། རྣ་ཆའི་བདག་ཉིད་འོད་དཔག་མེད། ། མགུལ་གྱི་ཕྲེང་བ་རིན་ཆེན་བདག །
ལག་པར་རྣམ་པར་སྣང་མཛད་བརྗོད། ། སྐ་རགས་ལ་ནི་དོན་ཡོད་གནས། ། ཡན་ལག་ཀུན་ལ་རྡོ་རྗེ་འཛིན། ། ཞེས་བརྗོད་ཅིང་དོན་དྲན་པར་བྱའོ། ། དབང་གི་ཆུ་རྒྱུན་དེས་མགྲིན་པ་ཡན་ཆད་གང་། ངག་གི་དྲི་མ་དག གསང་བའི་དབང་ཐོབ། ལྟེ་བ་སྤྲུལ་པའི་འཁོར་ལོ་ལས་ཀྱི་ཕྱག་རྒྱ། སྙིང་ཀ་ཆོས་ཀྱི་འཁོར་ལོ་ཆོས་ཀྱི་ཕྱག་རྒྱ། མགྲིན་པ་ལོངས་སྤྱོད་ཀྱི་འཁོར་ལོ་དམ་ཚིག་གི་ཕྱག་རྒྱ།
སྤྱི་བོ་བདེ་བ་ཆེན་པོའི་འཁོར་ལོ་ཕྱག་རྒྱ་ཆེན་པོ་ཞེས་བརྗོད་ཅིང་དྲན་པར་བྱའོ། ། ཆུ་རྒྱུན་དེས་སྙིང་ཁ་ཡན་ཆད་གང་། ཡིད་ཀྱི་དྲི་མ་དག ཤེས་རབ་ཡེ་ཤེས་ཀྱི་དབང་ཐོབ། མིག་ཏུ་གཏི་མུག་རྡོ་རྗེ་མ། ། རྣ་བར་ཞེ་སྡང་རྡོ་རྗེ་མ། ། སྣ་ལ་སེར་སྣ་མ་ཞེས་བཤད། ། ཁ་ལ་འདོད་ཆགས་རྡོ་རྗེ་མ། ། ལུས་ལ་ཕྲག་དོག་རྡོ་རྗེ་མ། ། ཡིད་ལ་བདག་མེད་རྣལ་འབྱོར་མ། །
ཞེས་བརྗོད་ཅིང་དྲན་པར་བྱ། ། ཆུ་རྒྱུན་དེས་རྐང་མཐིལ་ཡན་ཆད་གང་། ལུས་ངག་ཡིད་གསུམ་གྱི་དྲི་མ་དག དབང་བཞི་ཐོབ། ཆུ་ལྷག་མར་ཡར་ལུད་པས། གཙོ་བོ་ཡབ་ཡུམ་གཉིས། གཽ་རཱི་དང་པུཀྐ་སཱི་ལ་མི་བསྐྱོད་པ། ཙཽ་རཱི་དང་ཤ་བ་རཱི་ལ་རྣམ་པར་སྣང་མཛད། བཻ་ཏཱ་ལཱི་དང་ཙཎྜ་ལཱི་ལ་རིན་ཆེན་འབྱུང་ལྡན། གྷསྨ་རཱི་དང་ཌོཾ་བི་ནཱི་ལ་འོད་དཔག་ཏུ་མེད་པས་དབུར་བརྒྱན་པར་བསམས་ལ།
སངས་རྒྱས་ཐམས་ཅད་ཀྱིས་དབང་བསྐུར་བའི་རང་བཞིན་མི་བསྐྱོད་པའི་བདག་ཉིད་དུ་མོས་ཏེ། ཨོཾ་སརྦྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་བཛྲ་སྭ་བྷཱ་ཝ་ཨཏྨ་ཀོ྅ཧཾ། བཞི་པ་བདུད་རྩི་མྱང་བ་འོད་དཔག་མེད་ཀྱི་ཡན་ལག་ནི། ནང་མཆོད། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄། ཅེས་བརྗོད་པས་བགེགས་བསལ། ཨོཾ་སྭ་བྷཱ་ཝ་ཤུད་དྷཿསརྦྦ་དྷརྨཿསྭ་བྷཱ་ཝ་ཤུད་དྷོ་ཧཾ། ཞེས་པས་དྲི་མ་སྦྱངས་ནས་སྟོང་པར་བསམ། སྟོང་པའི་ངང་ལས། ཡཾ་ལས་རླུང་གི་དཀྱིལ་འཁོར།
རཾ་ལས་མེའི་དཀྱིལ་འཁོར། ཨོཾ་ཨཱཿཧཱུྃ་ལས་མི་མགོའི་སྒྱེད་པོ་གསུམ་གྱི་སྟེང་དུ། ཨ་ལས་ཐོད་པ་དཀར་པོ། ཡངས་ཤིང་རྒྱ་ཆེ་བ་དཔྲལ་བ་རང་ལ་བསྟན་པའི་ནང་དུ། ཨ་ལས་ཟླ་བའི་དཀྱིལ་འཁོར། དེའི་སྟེང་དུ་ཤར་དུ་གོ་ལས་བ་ལང་གི་ཤ། ལྷོར་ཀུ་ལས་ཁྱིའི་ཤ། ནུབ་ཏུ་ད་ལས་རྟའི་ཤ། བྱང་དུ་ཧ་ལས་གླང་པོ་ཆེའི་ཤ། དབུས་སུ་ན་ལས་མིའི་ཤ།
དེ་རྣམས་ཀྱི་སྟེང་དུ་ཤར་དུ་བྷྲཱུྃ་ལས་དྲི་ཆེན། ལྷོར་ཨཾ་ལས་རཀྟ། ནུབ་ཏུ་ཛྲིཾ་ལས་བྱང་ཆུབ་ཀྱི་སེམས། བྱང་དུ་ཁཾ་ལས་ཀླད་པ། དབུས་སུ་ཧཱུྃ་ལས་དྲི་ཆུ། དེ་རྣམས་ཀྱི་སྟེང་དུ་ཤར་དུ། བྷྲཱུྃ། མེ་ལོང་ལྟ་བུའི་ཡེ་ཤེས། ལྷོར་ཨཾ་མཉམ་པ་ཉིད་ཀྱི་ཡེ་ཤེས། ནུབ་ཏུ་ཛྲིཾ་སོ་སོར་རྟོགས་པའི་ཡེ་ཤེས།
བྱང་དུ་ཁཾ་བྱ་བ་གྲུབ་པའི་ཡེ་ཤེས། དབུས་སུ་ཧཱུྃ་ཆོས་ཀྱི་དབྱིངས་ཀྱི་ཡེ་ཤེས་སོ། ། དེའི་མཐར་གཡོན་སྐོར་དུ། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ།
ཨཾ་ཨཿ གཡས་སྐོར་དུ། ཀ་ཁ་ག་གྷ་ང་། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵ། ཡ་ར་ལ་ཝ་ཌ་ཌྷ།
དེའི་སྟེང་དུ་ཨོཾ་དཀར་པོ་མགོ་བོ་ཐུར་དུ་བལྟ་བའི་སྟེང་དུ་རཾ་ལས་ཉི་མ་ལ་གནས་པའི་ཧཱུྃ་ལས་རྡོ་རྗེ་དཀར་པོ་ལྟེ་བ་ལ་ཧཱུྃ་གིས་མཚན་པ་ལས་འོད་ཟེར་འོག་ཏུ་འཕྲོས་རླུང་གཡོས་མེ་སྦར་བས། ཤ་ལྔ་བདུད་རྩི་ལྔ་ཡི་གེ་ལྔ་དང་བཅས་པ་ཞུ། རླངས་པ་དང་ཨོཾ་དང་ཧཱུྃ་ལ་ཕོག ཨོཾ་ལས་བདུད་རྩིའི་རྒྱུན་འཛགས་པ་ཐོད་པར་ལྷུང་བའི་རླངས་པ་དང་། ཧཱུྃ་ལས་འོད་ཟེར་ཕྱོགས་བཅུར་འཕྲོས་པས་སངས་རྒྱས་ཐམས་ཅད་ཀྱི་ཡེ་ཤེས་ཀྱི་བདུད་རྩི་ཧེ་རུ་ཀ་ཞལ་གཅིག་ཕྱག་གཉིས་པའི་རྣམ་པས་བཀུག་ལ། རྡོ་རྗེ་ལ་ཐིམ། རྡོ་རྗེ་ཉི་མ་དང་ཨོཾ་དང་ཧཱུྃ་དང་བཅས་པ་ཐོད་པའི་ནང་དུ་ལྷུང་ནས་རྫས་རྣམས་ཞུ་སྟེ་ཁ་དོག་དང་། རོ་དང་། དྲི་དང་། ནུས་པ་ཕུན་སུམ་ཚོགས་པར་བསྐྱེད་ལ།
ཨོཾ་ཨཱཿཧཱུྃ། ཞེས་པ་དང་། ཧ་ཧོ་ཧྲིཿཞེས་བརྗོད་པས་བྱིན་གྱིས་བརླབས་ཏེ། གཡོན་པའི་མཐེབ་སྲིན་གྱིས་ལན་གསུམ་དཀྲུགས་ལ་དབུས་ནས་བླངས་ཏེ་གཏོར་ཞིང་མཆོད་དོ། ། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོ་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། དེ་བཞིན་དུ་ཡབ་ཡུམ་དང་ལྷ་མོ་རྣམས་ཀྱི་སྙིང་པོའི་མཐར་ཨོཾ་ཨཱཿཧཱུྃ་བཏགས་ལ་ཕུལ་བས་ལྷ་ཐམས་ཅད་འོད་དཔག་མེད་ཀྱི་རང་བཞིན་ཟག་པ་མེད་པའི་ཡེ་ཤེས་ཀྱི་བདུད་རྩིས་མཉེས་པར་མོས་ལ། ཨོཾ་སརྦྦ་ཏ་ཐཱ་ག་ཏ་ཨ་མྲྀ་ཏ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པས་ང་རྒྱལ་གཟུང་ངོ་། ། ལྔ་པ་མཆོད་པ་དོན་ཡོད་གྲུབ་པའི་ཡན་ལག་ནི། ལྷ་མོ་བརྒྱད་ཀྱིས་རང་ཉིད་ལ་སྔར་བཞིན་མཆོད་པར་མོས་ལ།
དཀར་མོ་རི་དྭགས་ཀྱི་རྗེས་སུ་བདག་ཉིད་ལ་སངས་རྒྱས་ཐམས་ཅད་ཀྱི་དོན་གྲུབ་ཀྱི་ངོ་བོ་མཆོད་པ་སྣ་ཚོགས་པས་མཆོད་པར་མོས་ཏེ། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པས་ང་རྒྱལ་གཟུང་ངོ་། ། དྲུག་པ་བསྟོད་པ་རིན་ཆེན་འབྱུང་ལྡན་གྱི་ཡན་ལག་ནི། ལྷ་མོ་དེ་རྣམས་ཀྱིས་བདག་ལ་མགྲིན་གཅིག་ཏུ་བསྟོད་པར་མོས་ཏེ། ཁྱོད་ནི་རྣལ་འབྱོར་མ་ཚོགས་ཀྱི་རྗེས་སུ། བདག་ཉིད་ལ་སངས་རྒྱས་ཐམས་ཅད་ཀྱི་རིན་འབྱུང་གི་ངོ་བོ་བསྟོད་པ་སྣ་ཚོགས་ཀྱིས་བསྟོད་པར་མོས་ཏེ། ཨོཾ་སརྦྦ་ཏ་ཐཱ་ག་ཏ་ཏཱུསྟི་ཏ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པས་ང་རྒྱལ་གཟུང་ལ། ལྷ་དང་གཞལ་ཡས་ཁང་སྣང་ལ་རང་བཞིན་མེད་པ་འཇའ་ཚོན་འདྲ་བ་ལ་དམིགས་པ་གཏད་ལ་ཡིད་མཉམ་པར་གཞག་གོ །
གཉིས་པ་བརྟེན་པ་རྫོགས་པའི་རིམ་པ་ནི། ལུས་རྣམ་སྣང་གི་ཆོས་བདུན་དང་ལྡན་པར་བྱས་ལ་རླུང་རོ་བསལ་ཏེ། ལུས་ཀྱི་དབུས་ཀྱི་སྤྱི་གཙུག་ནས་ལྟེ་བའི་བར་ལ། རྩ་དབུ་མ་ཕྲ་ཞིང་གསལ་བ་ཐིག་ལེའི་དྭངས་མས་གང་བ། དེའི་གཡས་སུ་རོ་མ་དམར་མོ་རཀྟས་གང་བ། གཡོན་དུ་རྐྱང་མ་དཀར་མོ་ཁུ་བས་གང་བ། ལྟེ་བ་སྤྲུལ་པའི་འཁོར་ལོའི་དབུས་སུ་ཨ། ནང་སྐོར་གྱི་འདབ་མ་བརྒྱད་ལ་ཨ་ཀ་ཙ་ཊ་ཏ་པ་ཡ་ཤ། ཕྱིའི་འདབ་མ་དྲུག་ཅུ་རྩ་བཞི་ལ་གཡོན་སྐོར་དུ་ཨཱ་ལི་ཕྲག་གཉིས། གཡས་སྐོར་དུ།
ཧ་དང་ཀྵ་སྤངས་པའི་ཀཱ་ལི་སོ་གཉིས་ཐམས་ཅད་ཀྱང་མདོག་དམར་པོ་མགོ་གྱེན་ལ་ལྟ་བ། སྙིང་ཀ་ཆོས་ཀྱི་འཁོར་ལོའི་ལྟེ་བར་ཧཱུྃ། འདབ་མ་བརྒྱད་ལ་ཤར་ནས་བརྩམས་པའི་ཕྱོགས་བཞིར། བྷྲུཾ། ཨཾ། ཛྲིཾ། ཁཾ། མེ་ནས་བརྩམས་ཏེ་མཚམས་བཞིར། ལཱཾ། མཱཾ།
པཱཾ། ཏཱཾ། རྣམས་མདོག་སྔོན་པོ་མགོ་འཐུར་དུ་བལྟ་བ། མགྲིན་པ་ལོངས་སྤྱོད་ཀྱི་འཁོར་ལོའི་ལྟེ་བར་ཨོཾ། འདབ་མ་བཅུ་དྲུག་ལ་གཡོན་སྐོར་དུ། ཨཱ་ལི་ཕྲག་བཅུ་དྲུག་མདོག་དམར་པོ་གྱེན་བསྟན། སྤྱི་བོར་བདེ་བ་ཆེན་པོའི་འཁོར་ལོའི་ལྟེ་བར་ཧཾ། འདབ་མ་སོ་གཉིས་ལ་གཡོན་སྐོར་དུ་ཨཱ་ལི་ཕྲག་གཉིས་ཐམས་ཅད་མདོག་དཀར་པོ་མགོ་ཐུར་དུ་བལྟ་བ་དམིགས་ནས་འོག་སྒོ་འབྱེད་འཛུམས་ཀྱི་སྦྱོར་བས་འོག་གི་རླུང་གཡོས་པས་ལྟེ་བའི་ཨ་ལས་མེ་བྱུང་། གཡས་རོ་མའི་མེ་དང་འགྲོགས་ཏེ་གྱེན་དུ་འབར་བས། སྙིང་མགྲིན་གྱི་འཁོར་ལོ་བསྲེགས།
སྤྱི་བོའི་ཧཾ་ལ་རེག་པས་ཧཾ་ལས་བྱང་སེམས་ཀྱི་རྒྱུན་གཡོན་རྐྱང་མའི་ཐིག་ལེ་དང་སྡོངས་ནས་བབ་པས་མགྲིན་སྙིང་གི་འཁོར་ལོ་གསལ་བཏབ། ཐིགས་པ་གཅིག་ལྟེ་བའི་ཨ་ལ་ཕོག་པས་ཨ་ལས་མེ་ཤིན་ཏུ་ཕྲ་བ་དབུ་མ་ནས་ཡར་སོང་པས་སྙིང་ཀའི་ཧཱུྃ་དང་མགྲིན་པའི་ཨོཾ་བཅོམ། སྤྱི་བོའི་ཧཾ་ལ་བསྣུན་པས་ཧཾ་ལས་ཐིག་ལེའི་རྒྱུན་དབུ་མ་ནས་བབས། ཨོཾ་དང་ཧཱུྃ་གསལ་བཏབ་ནས། ལྟོ་སྙིང་གི་དབུས་སུ་མེ་དང་ཐིག་ལེ་རོ་གཅིག་ཏུ་འདྲེས་པ་ལས་དཀར་དམར་གྱི་རྣམ་པར་གནས་པ་ལ་ཡིད་རྩེ་གཅིག་ཏུ་གཏད་དེ། རླུང་ཁ་སྦྱར་ནས་གསལ་སྟོང་ཟུང་འཇུག་གི་ཏིང་ངེ་འཛིན་ལ་མཉམ་པར་གཞག་གོ ། གསུམ་པ་རྗེས་སྤྱོད་ལམ་གྱི་ཡན་ལག་ལ་བརྒྱད་ལས། དག་པ་དྲན་པ་ནི། རྫོགས་རིམ་ལས་ལངས་ནས། རྟེན་དང་བརྟེན་པར་བཅས་པའི་དཀྱིལ་འཁོར་ཝལ་དྲན་པར་བྱས་ལ།
སྙིང་རྗེའི་སྤྱན་ནི་དམར་པོ་ལ། ། བྱམས་པའི་ཐུགས་ལ་ཡན་ལག་གནག ། བསྡུ་བའི་དངོས་པོ་བཞི་ཡིས་ནི། ། ཞབས་ནི་རྣམ་པ་བཞི་ཞེས་བརྗོད། ། ཞལ་བརྒྱད་རྣམ་པར་ཐར་པ་བརྒྱད། ། ཕྱག་ནི་སྟོང་པ་བཅུ་དྲུག་ཉིད། ། གུག་བསྐྱེད་ཀྱིས་ནི་སངས་རྒྱས་ལྔ། ། གདུག་པ་འདུལ་ཕྱིར་ཁྲོ་བོ་ཉིད། ། དེ་ཉིད་གསུམ་ནི་སྤྱན་གསུམ་པོ། ། ཤ་ནི་པུཀྐ་སཱི་རུ་བརྗོད། །
དེ་བཞིན་ཁྲག་ནི་རི་ཁྲོད་མ། ། གདོལ་པ་མོ་ནི་ཁུ་བར་བརྗོད། ། གཡུང་མོ་རྐང་དང་ཚིལ་བུ་དག ། པགས་པ་བྱང་ཆུབ་ཡན་ལག་བདུན། ། རུས་པ་བདེན་པ་བཞི་པོ་ཉིད། ། ཅེས་བརྗོད་ཅིང་དོན་དྲན་པར་བྱའོ། གཉིས་པ་བཟླས་པའི་རྣལ་འབྱོར་ནི། ལྷ་རྣམས་ཀྱི་ཐུགས་ཀར་རཾ་ལས་ཉི་མའི་སྟེང་དུ། ཧཱུྃ། ཨྃ།
གྃ། ཙྃ། བྃ། གྷྃ། པྃ། ཤྃ། ལྃ། ཌྃ་རྣམས་དམིགས་ནས། གཙོ་བོ་ཡབ་ཡུམ་གྱི་སྔགས་བཟླས་པའི་ཚེ། རང་གི་ཐུགས་ཀའི་ཧཱུྃ་ལས་སྔགས་ཕྲེང་དམར་པོ་ལྕགས་སྒྲོག་སྦྲེལ་བ་ལྟ་བུ་འཕྲོས།
རང་གི་ཞལ་ནས་ཡུམ་གྱི་ཞལ་དུ་ཞུགས། ཐུགས་ཀའི་ཨྃ་ལ་ཐིམ། མཁའ་ལས་འཐོན། ཡབ་ཀྱི་གསང་ནས་ནས་ཞུགས། ཐུགས་ཀའི་ཧཱུྃ་ལ་ཐིམ། དེ་ལྟར་འཁོར་བའི་འོད་ཟེར་གྱིས། ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་བསྐུལ་ནས། བདག་གི་དབང་དུ་གྱུར་པར་བསམ། འཁོར་རྣམས་ཀྱི་སྔགས་ཟློ་བའི་ཚེ། རང་རང་གི་ཐུགས་ཀའི་ས་བོན་ལས་འཁོར་བར་བསམ་ཞིང་།
ཟློ་བའི་ཚེ་རང་གི་ཞལ་བརྒྱད་དང་དཀྱིལ་འཁོར་གྱི་ལྷ་ཐམས་ཅད་ཀྱིས་ཀྱང་མགྲིན་གཅིག་ཏུ་བརྗོད་པར་བསམ་ཞིང་བཟླའོ། ། སྔགས་ནི་ཨོཾ་ཨཥྚཱ་ན་ནཱ་ཡ། པི་གོརྡྷ་ཀེ་ཤ་ཝརྟམ་ནེ། ཙ་ཏུ་ར་བིཾ་ཤ་ཏི་ནེ་ཏྲཱ་ཡ། ཥོ་ཌ་ཤ་བྷུ་ཛཱ་ཡ། ཀྲྀཥྞ་ཛཱི་མཱུ་ཏ་ཝ་པུ་ཥེ། ཀ་པཱ་ལ་མཱ་ལ་ཨ་ནེ་ཀ་དྷཱ་རི་ཎེ། ཨདྷྨཱ་ཏ་ཀྲུ་ར་ཙིཏྟཱ་ཡ། ཨར་དྷེནྡུ་དཾཥྚྲཱི་ཎེ། ཨོཾ་མཱ་ར་ཡ་མཱ་ར་ཡ།
ཀཱ་ར་ཡ་ཀཱ་ར་ཡ། གརྫ་ཡ་གརྫ་ཡ། ཏརྫཛ་ཡ་ཏརྫཛ་ཡ། ཤོ་ཥ་ཡ་ཤོ་ཥ་ཡ། སཔྟ་སཱ་ག་རན། བནྡྷ་བནྡྷ། ནཱ་ག་ཨཥྚ་ཀཱན། གྲྀཧྞ་གྲྀཧྞ་ཤ་ཏྲུན། ཧ་ཧཱ། ཧི་ཧཱི།
ཧུ་ཧཱུ། ཧེ་ཧཻ། ཧོ་ཧཽ། ཧཾ་ཧཿ ཕཊ྄་སྭཱཧཱ། ཞེས་པ་ནི་རྩ་བའི་སྔགས་སོ། ། ཨོཾ་དེ་ཝ་པི་ཙུ་བཛྲ་ཧཱུྃ་ཧཱུྃ་ཧཱུྃཕཊ྄་སྭཱཧཱ། སྙིང་པོའོ། ། ཨོཾ་བཛྲ་ཀརྟ་རི་ཧེ་བཛྲཱ་ཡ་ཧཱུྃ་ཧཱུྃ་ཧཱུྃ་ཕཊ྄་སྭཱཧཱ། ཉེ་སྙིང་ངོ་། །
ཨོཾ་ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཧཱུྃ་ཕཊ྄་སྭཱཧཱ། ཡུམ་གྱི་ཕྲེང་སྔགས་སོ། ། ཨོཾ་ཨཱཿནྃ་བཛྲ་ནཻ་རཱཏྨ་ཧཱུྃ་ཕཊ྄་སྭཱཧཱ།
ཡུམ་གྱི་མཚན་སྔགས་སོ། ། ཨོཾ་ཨཱཿཨྃ་ཧཱུྃ་ཕཊ྄་སྭཱཧཱ། ཡུམ་གྱི་སྙིང་པོའོ། ། ཨོཾ་ཨཱཿགྃ་བཛྲ་གཽ་རཱི་ཧཱུྃ་ཕཊ྄་སྭཱཧཱ། ཨོཾ་ཨཱཿགྃ་ཧཱུྃ་ཕཊ྄་སྭཱཧཱ། ཨོཾ་ཨཱཿཙྃ་བཛྲ་ཙཽ་རཱི་ཧཱུྃ་ཕཊ྄་སྭཱཧཱ། ཨོཾ་ཨཱ་ཙྃ་ཧཱུྃ་ཕཊ྄་སྭཱཧཱ། ཨོཾ་ཨཱཿབྃ་བཛྲ་བཻ་ཏཱ་ལཱི་ཧཱུྃ་ཕཊ྄་སྭཱཧཱ། ཨོཾ་ཨཱཿབྃ་ཧཱུྃ་ཕཊ྄་སྭཱཧཱ། ཨོཾ་ཨཱཿགྷྃ་བཛྲ་གྷསྨ་རཱི་ཧཱུྃ་ཕཊ྄་སྭཱཧཱ།
ཨོཾ་ཨཱཿགྷྃ་ཧཱུྃ་ཕཊ྄་སྭཱཧཱ། ཨོཾ་ཨཱཿཔྃ་བཛྲ་པུཀྐ་སཱི་ཧཱུྃ་ཕཊ྄་སྭཱཧཱ། ཨོཾ་ཨཱཿཔྃ་ཧཱུྃ་ཕཊ྄་སྭཱཧཱ། ཨོཾ་ཨཱཿཤྃ་བཛྲ་ཤ་བ་རི་ཧཱུྃ་ཕཊ྄་སྭཱཧཱ། ཨོཾ་ཨཱཿཤྃ་ཧཱུྃ་ཕཊ྄་སྭཱཧཱ། ཨོཾ་ཨཱཿལྃ་བཛྲ་ཙཎྜ་ལཱི་ཧཱུྃ་ཕཊ྄་སྭཱཧཱ། ཨོཾ་ཨཱཿལྃ་ཧཱུྃ་ཕཊ྄་སྭཱཧཱ། ཨོཾ་ཨཱཿཌྃ་བཛྲ་ཌོཾ་བི་ནི་ཧཱུྃ་ཕཊ྄་སྭཱཧཱ། ཨོཾ་ཨཱཿཌྃ་ཧཱུྃ་ཕཊ྄་སྭཱཧཱ། དེ་རྣམས་ནི་ལྷ་མོ་བརྒྱད་ཀྱི་མཚན་སྔགས་དང་ས་བོན་གྱི་སྔགས་སོ། །
གསུམ་པ་མཆོད་གཏོར་གྱི་རྣལ་འབྱོར་ནི། གཙོ་བོའི་ཐུགས་ཀ་ནས་རང་ཧེ་རུ་ཀ་ཞལ་གཅིག་ཕྱག་གཉིས་པའི་རྣམ་པར་བྱེ་སྟེ། འོག་གི་བྱ་བ་རྣམས་བྱེད་པར་བསམས་ལ། མདུན་དུ་བཤམས་པའི་མཆོད་རྫས་རྣམས་ཨ་མྲྀ་ཏས་བསང་། སྭ་བྷཱ་ཝས་སྦྱང་། སྟོང་པའི་ངང་ལས་ཨ་ལས་བྱུང་བའི་ཐོད་པའི་ནང་དུ་ཧཱུྃ་ལས་བྱུང་བའི་ལྷ་རྫས་ལས་གྲུབ་པའི་ཞབས་བསིལ། ཞལ་བསིལ། འཐོར་འཐུང་། མཆོད་ཡོན། མེ་ཏོག
བདུག་སྤོས། མར་མེ། དྲི། ཞལ་ཟས། རོལ་མོ་དང་ཞིང་ཐོགས་པ་མེད་པ་ས་དང་ནམ་མཁའ་བར་སྣང་ཐམས་ཅད་ཁྱབ་པ་ཀུན་ཏུ་བཟང་པོའི་རྣམ་པར་འཕྲུལ་པ་ལས་བྱུང་བའི་མཆོད་པའི་སྤྲིན་ཕུང་ལྟ་བུ་བསམ་གྱིས་མི་ཁྱབ་པར་མོས་ལ། ཨོཾོ་བཛྲ་ནི་རི་ཏེ་ཧཱུྃ་ཁཾ་ལ་སོགས་པས་བྱིན་གྱིས་བརླབ། དེ་ནས་མདུན་གྱི་རས་བྲིས་སམ་མེ་ཏོག་ཚོམ་བུ་ལ་སོགས་པ་སྔར་བཞིན་བསངས་སྦྱངས་ནས། སྟོང་པའི་ངང་ལས་པཾ་ལས་པདྨ། རཾ་ལས་ཉི་མའི་སྟེང་དུ་ཧཱུྃ་ལས་བྱུང་བའི་སྣ་ཚོགས་རྡོ་རྗེ་ལྟེ་བ་ལ་ཧཱུྃ་གིས་མཚན་པ་ལས་འོད་འཕྲོས་པས་རྡོ་རྗེའི་ས་གཞི། ར་བ།
གུར། ཡེ་ཤེས་ཀྱི་མེ་འབར་བ་དང་བཅས་པའི་སྲུང་འཁོར་གྱི་ནང་དུ་ཨེ་ལས་ཆོས་ཀྱི་འབྱུང་གནས་གྲུ་གསུམ་པའི་དབུས་སུ་འབྱུང་བ་བཞི་དང་འཁོར་ལོ་རང་གི་སེམས་རོ་གཅིག་ཏུ་འདྲེས་པ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་པ་ནས་རྒྱན་དུ་མས་བརྒྱན་པའི་གཞལ་ཡས་ཁང་གི་བར་སྔར་བཞིན་བསྐྱེད་ནས། དེའི་ཕྱི་རོལ་དུ་དུར་ཁྲོོད་བརྒྱད། ཕྱོགས་སྐྱོང་བརྒྱད། ཤིང་བརྒྱད། ཞིང་སྐྱོང་བརྒྱད། ཀླུ་བརྒྱད། སྤྲིན་བརྒྱད། ཆུ་བརྒྱད། མེ་བརྒྱད།
མཆོད་རྟེན་བརྒྱད། ནས། ནུབ་བྱང་དུ་ཐག་བཟང་ས་རིས་དུད་ཀ་རྣམས་འགྱེལ་ཞིང་། གདོང་གྱེན་དུ་ཕྱོགས་པའི་བར་སྔར་བཞིན་གསལ་གདབ། དབུས་ཀྱི་གདན་གྱི་སྟེང་དུ་ཤྲཱི་ཧེ་བཛྲཱ་ཡ་ན་མཿ ཀྱེ་རྡོ་རྗེ་དང་། ནྃ་བཛྲ་ནཻ་རཱད་མ་ཡ་ན་མཿ བདག་མེད་དང་། གྃ་བཛྲ་གཽ་རཱི་ཡེ་ན་མཿ གཽ་རཱི།
ཙྃ་བཛྲ་ཙཽ་རཱི་ཡེ་ན་མཿ ཙཽ་རཱི། བྃ་བཛྲ་བཻ་ཏཱ་ལཱི་ན་མཿ བཻ་ཏཱ་ལི། གྷཾ་བཛྲ་གྷསྨ་རཱི་ན་མཿ གྷསྨ་རཱི། པཾ་བཛྲ་པུཀྐ་སཱི་ན་མཿ པུཀྐ་སཱི། ཤཾ་བཛྲ་ཤ་བ་རཱི་ན་མཿ ཤ་བ་རཱི།
ལཾ་བཛྲ་ཙཎྜ་ལཱི་ན་མཿ ཙཎྜ་ལཱི། ཌཾ་བཛྲ་ཌོཾ་བི་ནཱི་ན་མཿ ཌོཾ་བི་ནཱི། རྣམས་སྐད་ཅིག་གིས་བསྐྱེད་ལ། སྐུ་མདོག་ཕྱག་མཚན་རྣམས་གོང་ལྟར་གསལ་གདབ། དེ་རྣམས་ཀྱི་མིག་ཏུ་གཏི་མུག་རྡོ་རྗེ་མ། རྣ་བར་ཞེ་སྡང་རྡོ་རྗེ་མ། སྣ་ལ་སེར་སྣ་རྡོ་རྗེ་མ། ཁ་ལ་འདོད་ཆགས་རྡོ་རྗེ་མ།
ལུས་ལ་ཕྲག་དོག་རྡོ་རྗེ་མ། ཡིད་ལ་བདག་མེད་རྣལ་འབྱོར་མ། དཔྲལ་བར་སྐུ་རྡོ་རྗེ་མ། མགྲིན་པར་གསུང་རྡོ་རྗེ་མ། ཐུགས་ཀར་ཐུགས་རྡོ་རྗེ་མ། སྐུ་མདོག་ཕྱག་མཚན་ཡིད་ཀྱིས་གསལ་བཏབ། ཨོཾ་ཨེ་ཧྱེ་ཧི། ལ་སོགས་པས་སྤྱན་དྲངས་ནས་སྔར་བཞིན་མཆོད་ཅིང་བསྟོད་ལ། གཽ་རཱི་ཨཱ་ཀར་ཥ་ཡ་ཛཿལ་སོགས་པས་དགུག་གཞུག་བཅིང་དབང་དུ་བྱ། རིགས་ལྔ་སྤྱན་དྲངས་པར་མོས་ལ།
ནི་རི་ཏེ་ལ་སོགས་པས་མཆོད། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། སངས་རྒྱས་རྣམས་ནི་ནས། བཛྲ་ཝ་ཨ་བྷི་ཥིཉྩ་ཧཱུྃ་གིས་དབང་བསྐུར་ནས། སྐུ་ཐམས་ཅད་གང་། དྲི་མ་ཐམས་ཅད་དག དབང་བཞི་ཐོབ། ཆུ་ལྷག་མ་ཡར་ལུད་པ་ལས་དབུར་བརྒྱན་པའི་བར་སྔར་བཞིན་གསལ་གདབ། བཛྲ་ས་མཱ་ཛས་བྱང་ཆུབ་སེམས་དཔའི་ཚོགས་དཔག་ཏུ་མེད་པ་སྤྱན་དྲངས་ལ་སེ་གོལ་གདབ་ཅིང་།
རྡོ་རྗེ་ཐལ་མོ་སྙིང་ཀར་སྦྱར་ཏེ། དྲི་མེད་ཡིད་དུ་འོང་བ་ཡི། ། ལྷ་རྫས་དམ་པའི་ཞབས་བསིལ་འདི། ། བཅོམ་ལྡན་འཁོར་དང་བཅས་ལ་འབུལ། ། བཞེས་ནས་བདག་ལ་དགྱེས་པར་མཛོད། ། ཅེས་དང་། པད་ཀོར་བྱས་ལ། ཨོཾ་བྷ་ག་ཝཱ་ན་མཧཱ་ཀཱ་རུ་ཎི་ཀ་ཧེ་བཛྲ་ས་པ་རི་ཝཱ་ར་དང་། རྡོ་རྗེ་ཁུ་ཚུར་གཉིས་ཀྱི་གུང་མོ་རྩ་སྤྲད་པའི་ཕྱག་རྒྱ་བཅས་ལ། བཛྲ་ནི་རི་ཏེ་ཧཱུྃ་ཁཾ་དང་ལག་པ་བསྣོལ་ཏེ་སེ་གོལ་གདབ་ཅིང་སྭཱཧཱ།
ཞེས་བརྗོད་པས་ཞབས་བསིལ། དེ་བཞིན་དུ་ས་པ་རི་ཝཱ་རའི་རྗེས་ལ་བཛྲ་ནཻ་ཝི་དྱེ་ཧཱུྃ་ཁཾ་གིས་ཞལ་བསིལ། སརྦྦ་སཾ་ཤོ་དྷ་ནིས་འཐོར་འཐུང་། ཛཿཧཱུྃ་བཾ་ཧོཿ མཧཱ་ཨརྒྷཾ་པྲ་ཏཱིཙྪས་མཆོད་ཡོན། མེ་ཏོག་འདི་ནི་བཟང་ཞིང་དགེ ། དག་པའི་སྐྱེ་གནས་ལས་དག་པ། ། བདག་གིས་དད་པས་འབུལ་ལགས་ཀྱིས། ། བཞེས་ནས་བདག་ལ་དགྱེས་པར་མཛོད། ། ཐལ་མོ་གཉིས་ཁ་ཐུར་དུ་བསྟན་ནས་འོག་ནས་དྲངས་ཏེ་སྟེང་དུ་རྡོ་རྗེ་ཁུ་ཚུར་བྱས་པ་གྱེན་དུ་འཐོར་བའི་ཚུལ་བྱས་ལ།
བཛྲ་པུཥྤེ་ཨཱཿཧཱུྃ་གིས་མེ་ཏོག དེ་བཞིན་དུ། ཚལ་བདག་རོ་ནི་ཕན་པ་དང་། ། གང་ཞིག་དྲི་དང་བདུག་སྤོས་མཆོག ། བདག་གིས་གུས་པས་འབུལ་ལགས་ཀྱིས། ། བཞེས་ནས་བདག་ལ་དགྱེས་པར་མཛོད། ། ཐལ་མོ་སྟེང་ནས་འོག་ཏུ་བསྐོས་ཏེ། རྡོ་རྗེ་ཁུ་ཚུར་བཅིངས་ལ། བཛྲ་དྷཱུ་པེ་ཨཱཿཧཱུྃ་གིས་བདུག་སྤོས། སྲིན་པོ་འཇོམས་ཤིང་དག་བྱེད་ལ། །
དགེ་ཞིང་མུན་པ་རྣམ་སེལ་བ། ། བདག་གིས་གུས་པས་འབུལ་ལགས་ཀྱིས། ། བཞེས་ནས་བདག་ལ་དགྱེས་པར་མཛོད། ། ཐལ་མོ་འོག་ནས་སྟེང་དུ་བསྐོར་ཏེ་མཐེ་བོང་གཉིས་བཤིབས་ནས་བརྐྱང་པ་བསྐོར་བའི་ཚུལ་དང་། བཛྲ་ཨཱ་ལོ་ཀེ་ཨཱཿཧཱུྃ་གིས་མར་མེ། འདི་ནི་དྲི་བཟང་དགེ་བ་སྟེ། ། དག་པའི་སྐྱེས་གནས་ལས་དག་པ། ། བདག་གིས་གུས་པས་འབུལ་ལགས་ཀྱིས། ། བཞེས་ནས་བདག་ལ་དགྱེས་པར་མཛོད། ། ཐལ་མོ་སྟེང་ནས་འོག་ཏུ་བསྐོར་ཏེ།
སྙིང་ཀར་རྡོ་རྗེ་ཁུ་ཚུར་རྒྱབ་བསྟན་པ་བཅས་ནས་གྱེན་དུ་བརྐྱང་སྟེ་སླར་ཡང་རྡོ་རྗེ་ཁུ་ཚུར་གཉིས་བཅིངས་ནས་སྤྱི་བོར་བཟུང་ལ། བཛྲ་གནྡྷེ་ཨཱཿཧཱུྃ་གིས་དྲི་ཆབ། སྨན་རྣམས་བཅུད་གཙང་ཡི་གེར་འོང་། ། སྔགས་ཀྱི་ཞལ་ཟས་བཤོས་འདི་དག ། བཅོམ་ལྡན་འཁོར་དང་བཅས་ལ་འབུལ། ། བཞེས་ནས་བདག་ལ་དགྱེས་པར་མཛོད། ། གཡོན་པ་རྡོ་རྗེ་ཁུ་ཚུར་གྱི་སྟེང་དུ་གཡས་པའི་ཐལ་མོ་གྱེན་དུ་བསྟན་ཏེ་གཞག་པ་ཞལ་ཟས་འབུལ་བའི་ཕྱག་རྒྱ་དང་། བཛྲ་ནཻ་ཝི་དྱེ་ཨཱཿཧཱུྃ་གིས་ཞལ་ཟས། དྲི་མེད་ཡིད་དུ་འོང་བ་ཡི། ། ལྷ་རྫས་དམ་པའི་རོལ་མོ་འདི། །
བཅོམ་ལྡན་འཁོར་དང་བཅས་ལ་འབུལ། ། བཞེས་ནས་བདག་ལ་དགྱེས་པར་མཛོད། ། ཨོཾ་བཛྲ་ཤཔྡ་ཨཱཿཧཱུྃ། ཧཱུྃ་དང་། ཨ་ལས་རྡོ་རྗེ་རྩེ་ལྔ་པ་དང་པདྨ་འདབ་མ་ལྔ་པ་ཧཱུྃ་དང་ཨས་མཚན་པ་ཞུ་བ་ལས་བྱུང་བའི་ལག་པར་བྱིན་གྱིས་བརླབས་ལ། ཨོཾ་བཛྲ་མཧཱ་བཛྲ་ཧཱུྃ། ཞེས་བརྗོད་ཅིང་། ལག་པ་གཡས་པས་རྡོ་རྗེ་བླངས་ཏེ་སྨིན་མཚམས་ཀྱི་ཐད་ཀར་ལན་གསུམ་གསོར་ཧཱུྃ་ཞེས་བརྗོད་དེ་སྙིང་ཀར་བཟུང་ནས། ཐོག་མཐའ་མེད་པའི་བྱང་ཆུབ་སེམས་ཀྱི་ངོ་བོར་མོས་ལ། བཛྲ་གྷཎྜ་ཨ།
ཞེས་བརྗོད་ཅིང་། གཡོན་པས་དྲིལ་བུ་བླངས་ཏེ། དཀུར་བཟུང་ལ་ཨ་ཞེས་བརྗོད་དོ། སྲིད་པ་ངོ་བོ་ཉིད་ཀྱིས་དག་པའི་སྟོང་པ་ཉིད་སྟོན་པའི་གསུང་དབྱངས་ཡན་ལག་དྲུག་ཅུའི་ངོ་བོར་མོས། རང་ཧེ་རུ་ཀར་དམིགས་ལ། ལྷ་སྐུ་ཕྱག་རྒྱ་ཆེན་པོའི་དམ་ཚིག་དྲན་པར་བྱས་ལ། དྲིལ་བུ་གནས་བརྒྱད་དུ་དཀྲོལ་ཞིང་། ཨོཾ་བཛྲ་དྷརྨཱ་ར་ཎི་ཏ། པྲ་ར་ཎི་ཏ། སཾ་པྲ་ར་ཎི་ཏ།
སརྦྦ་བུདྡྷ་ཀྵེ་ཏྲ་པྤར་ཙཱ་ལི་ནེ། པྲཛྙཱ་པཱ་ར་མི་ཏཱ་ནཱ་ད་སྭ་བྷཱ་ཝེ། བཛྲ་དྷརྨཱ་ཧྲྀ་ད་ཡ་སན་ཏོ་ཥ་ནི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱཧཱ། མཆོད་པ་ཕུལ་བའི་ཚེ་རང་གི་སྙིང་ཀ་ནས་སྤྲུལ་པའི་ལྷ་མོ་མཆོད་རྫས་དེ་དང་། དེ་ཐོགས་པ་དང་དཔག་ཏུ་མེད་པ་བྱུང་ནས། དཀྱིལ་འཁོར་ལ་མཆོད་པར་བསམས་ཏེ། ཕྱིའི་མཆོད་པའོ། ། དེ་ནས་ནང་མཆོད་བདུད་རྩི་མྱང་བའི་སྐབས་ལྟར་མཐེབ་སྲིན་གྱིས་སྨིན་མཚམས་ཀྱི་ཐད་ཀར་ཕུལ་ལ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོར་གྱུར་པ། མཁྱེན་པའི་ཡེ་ཤེས།
བརྩེ་བའི་ཐུགས་རྗེ། མཛད་པའི་འཕྲིན་ལས་བསམ་གྱིས་མི་ཁྱབ་པ་མངའ་བ་དྲིན་ཅན་རྩ་བའི་བླ་མའི་ཞལ་དུ་ཨོཾ་ཨཱཿཧཱུྃ། རྡོ་རྗེ་འཆང་། བདག་མེད་མ། བིརྺ་པ། ནག་པོ་པ། ཌ་མ་རུ་པ། ཨ་བ་དྷཱུ་ཏཱི་པ། ག་ཡ་དྷ་ར། འབྲོག་མི་ཤཱཀྱ་ཡེ་ཤེས།
བླ་མ་སེ་མཁར་ཆུང་པ། ཞང་དགོན་པ་བ། ས་སྐྱ་པ་ཆེན་པོ། སློབ་དཔོན་རིན་པོ་ཆེ། རྗེ་བཙུན་རིན་པོ་ཆེ། ཆོས་རྗེ་ས་སྐྱ་པཎྜི་ཏ། འགྲོ་བའི་མགོན་པོ་ཆོས་རྒྱལ་འཕགས་པ་རིན་པོ་ཆེ། བླ་མ་དམ་པ་ཞང་དཀོན་མཆོག་དཔལ། ཆོས་རྗེ་ན་བཟའ་བྲག་ཕུག་པ། ཆོས་ཀྱི་རྗེ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་ལ་སོགས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ།
རྡོ་རྗེ་འཆང་རྡོ་རྗེ་རྣལ་འབྱོར་མ། སློབ་དཔོན་རྡོ་རྗེ་དྲིལ་བུ་པ། རུ་སྦལ་ཞབས། ཤྲཱི་ཛཱ་ལན་དྷ་ར། ནག་པོ་སྤྱོད་པ། གུ་ཧྱ་པ། རྣམ་པར་རྒྱལ་བའི་ཞབས་ཅན། ཏཻ་ལོ་པ། ནཱ་རོ་པ། ཕམ་ཐིང་པ་སྐུ་མཆེད།
གློག་སྐྱ་ཤེས་རབ་རྩེགས། མལ་གྱོ་བློ་གྲོས་གྲགས་པ། བླ་མ་ས་སྐྱ་པ་ཆེན་པོ་ལ་སོགས་པ་དང་། རྡོ་རྗེ་འཆང་། བྲམ་ཟེ་མཆོག་སྲེད། བདེ་བའི་རྡོ་རྗེ། ཤྲཱདྡྷཱ་ཀ་ར་ཝརྨ། ཇོ་བོ་རིན་ཆེན་བཟང་པོ། བྲག་སྟེངས་པ་ཡོན་ཏན་ཚུལ་ཁྲིམས། མལ་གྱི་བློ་གྲོས་གྲགས་པ།
བླ་མ་ས་སྐྱ་པ་ཆེན་པོ་ལ་སོགས། རྡོ་རྗེ་འཆང་། སློབ་དཔོན་ཀླུ་སྒྲུབ། བ་ལིཾ་ཏ་པ། སངས་རྒྱས་ཡེ་ཤེས་ཞབས། མར་མེ་མཛད་བཟང་པོ། དཔལ་སྡེ། བི་མ་ལ་གུཔྟ། རིན་ཆེན་རྡོ་རྗེ། རཏྣ་ཀཱིརྟི།
རི་སུལ་གྱི་རྣལ་འབྱོར་མ། གཉན་ལོ་ཙ་བ། གནམ་ཁའུ་པ། བླ་མ་ས་སྐྱ་པ་ཆེན་པོ་ལ་སོགས། རྒྱུད་སྡེ་བཞི་སྡེ་སྣོད་གསུམ་དང་འབྲེལ་བའི་དབང་རྒྱུད་མན་ངག་གཞུང་འགྲེལ་ཐོབ་པའི་དུས་གསུམ་གྱི་བླ་མ་དམ་པ་རྣམས་ཀྱི། དཀོན་མཆོག་གསུམ། མཁས་ཤིང་གྲུབ་པ་བརྙེས་པའི་སྐྱེས་བུ་ཁྱད་པར་ཅན་རྣམས་ཀྱི། ཀྱེ་རྡོར་བདེ་མཆོག་ལ་སོགས་པའི་ཡི་དམ་གྱི་སྙིང་པོའི་མཐར་ཨོཾ་ཨཱཿཧཱུྃ་བཏགས་ལ་དབུལ། དེ་ནས་བྱ་བ་སྤྱོད་པ། རྣལ་འབྱོར།
རྣལ་འབྱོར་བླ་ན་མེད་པའི་རྒྱུད་སྡེ་ཆེན་པོ་བཞི་དང་འབྲེལ་བའི་དཀྱིལ་འཁོར་གྱི་ལྷ་ཚོགས་རྣམས་ཀྱི། དེ་ནས་རང་གི་ལུས་ཀྱི་ལྷ་མཆོད་པའི་ཕྱིར་ལྕེ་རྩེ། སྨིན་མཚམས་སྤྱི་བོར་གཏོར་ཞིང་། ཨོཾ་ཨཱཿཧཱུྃ་བརྗོད། དེ་ནས་ཆོས་སྐྱོང་ཆེ་ཆུང་གཉིས་དང་། སྒོས་ཀྱི་ཆོས་སྐྱོང་གང་བྱེད་ཀྱི་སྔགས་ཀྱི་མཐར། ཨོཾ་ཨཱཿཧཱུྃ་དང་། གཞན་ཡང་ཆོས་འཁོར་བསྲུང་ཞིང་སྐྱོང་བའི་བཀའ་སྡོད་སྲུང་མ་རྣམས་ཀྱི་ཞལ་དུ། ཨོཾ་ཨཱཿཧཱུྃ། དེ་ནས་སངས་རྒྱས་མཁའ་འགྲོ།
རྡོ་རྗེ་མཁའ་འགྲོ། རིན་ཆེན་མཁའ་འགྲོ། པད་མ་མཁའ་འགྲོ། སྣ་ཚོགས་མཁའ་འགྲོ། གནས་གསུམ་གྱི་མཁའ་འགྲོ། གནས་ལས་སྐྱེས་པ། རིགས་ལས་སྐྱེས་པ། སྔགས་ལས་སྐྱེས་པ། ལས་ལས་སྐྱེས་པ། ཡུལ་སུམ་ཅུ་སོ་གཉིས།
གནས་ཉི་ཤུ་རྩ་བཞི། དུར་ཁྲོད་བརྒྱད་ན་བཞུགས་པའི་སྤྲུལ་པའི་སྐུ་བསམ་གྱིས་མི་ཁྱབ་པ་འགྲོ་བ་སེམས་ཅན་གྱི་དོན་ལ་བཞུགས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། རྒྱ་གར་རྡོ་རྗེ་གདན། བྱ་རྒོད་ཕུང་པོའི་རི། ནཱ་ལནྡྲ། དཔལ་ལྡན་འབྲས་སྤུངས་ཀྱི་མཆོད་རྟེན། གོ་མ་ས་ལའི་མཆོག་རྟེན། གནས་བརྒྱད་ཀྱི་མཆོད་རྟེན། ཤར་ཕྱོགས་རི་བོ་རྩེ་ལྔ། ལྷོ་ཕྱོགས་དཔལ་གྱི་རི།
ནུབ་ཕྱོགས་ཨོ་རྒྱན། བྱང་ཤཾ་བྷ་ལ། འཕགས་པ་ཤིང་ཀུན་ལ་སོགས་པ། རྒྱ་གར། རྒྱ་ནག ལི་ཡུལ་བལ་པོ་ལ་སོགས་པའི་གནས་ཁྱད་པར་ཅན་གྱི་རྟེན་དང་། གཙུག་ལག་ཁང་གི་སྲུང་མ་རྣམས་ཀྱི། དཔལ་བསམ་ཡས་ལྷུན་གྱིས་གྲུབ་པ། ལྷ་ས། སྐར་ཆུང་།
མཐའ་འདུལ། ཡང་འདུལ་ལ་སོགས་པ་བོད་ཀྱི་གཙུག་ལག་ཁང་གི་སྲུང་མ་རྣམས་ཀྱི། མུ་གུ་ལུང་། དགེ་ཆུ། མཁར་ཆུང་། སག་ཐག་སྡིངས། གནས་གསར། སྐྱ་བོ་ཁ་གདངས། ཁའུ་སྐྱེད་ལྷས། གཡུ་འཁར་མོ།
དཔལ་ལྡན་ས་སྐྱའི་དབེན་གནས་ལ་སོགས་པ་བླ་མ་གོང་མའི་གདན་ས་ཁྱད་པར་ཅན་ན་གནས་པའི་ཆོས་སྐྱོང་སྲུང་མ་རྣམས་ཀྱི། ཕྱོགས་སྐྱོང་བཅུ། གཙང་རིས་ཀྱི་མགོན་པོ་བདུན་ཅུ་རྩ་ལྔ། གནོད་སྦྱིན། སྲིན་པོ། འབྱུང་པོ། ཡི་དྭགས། ཤ་ཟ། སྨྱོ་བྱེད། བརྗེད་བྱེད།
མ་མོ། ཞིང་སྐྱོང་། ཕོ་ཉ། འཕྲོག་མ། གྲུབ་པ་རྣམས་ཀྱི། གཞན་ཡང་བོད་ཁམས་སྐྱོང་བར་བྱེད་པའི་བརྟན་མ་བཅུ་གཉིས་འཁོར་དང་བཅས་པ་དང་། གནས་བདག གཞི་བདག གྲོང་བདག ཡུལ་བདག
གཉུག་མར་གནས་པ་རྣམས་ཀྱི། འགྲོ་བ་རིགས་དྲུག ལམ་རྒྱུད་ལྔ། སྐྱེ་གནས་རྣམ་པ་བཞིས་བསྡུས་པའི་སེམས་ཅན་ཐམས་ཅད་ཚིམ་ཞིང་ཟག་པ་མེད་པའི་བདེ་བས་རྒྱུད་གང་ནས། མྱུར་དུ་རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་ཐོབ་པའི་སྐལ་བ་དང་ལྡན་པར་གྱུར་ཅིག ཐམས་ཅད་ཀྱི་མཐར་ཨོཾ་ཨཱཿཧཱུྃ་བཏགས་ལ་ཕུལ་ཏེ། ནང་གི་མཆོད་པའོ། དེ་ནས་སྔར་བཞིན། དཀར་མོ་རི་དྭགས་ལ་སོགས་པ་བརྗོད་དེ། ཡིད་ལས་བྱུང་བའི་མཆོད་པའོ། །
དེ་ནས། ཁྱོད་ནི་རྣལ་འབྱོར་མ་ཚོགས་ལ་སོགས་པའི་རྗེས་སུ། ཐམས་ཅད་དངོས་པོའི་རང་བཞིན་མཆོག ། གདོད་ནས་ཐམས་ཅད་བདག་ཉིད་གནས། ། ཐབས་དང་ཤེས་རབ་གཉིས་མེད་པའི། ། ཀྱེ་ཡི་རྡོ་རྗེ་བདག་ཕྱག་འཚལ། ། བདག་མེད་མ་ཡིས་མགུལ་ནས་འཁྱུད། ། དབུ་སྐྲ་སེར་པོ་གྱེན་དུ་འབར། ། ཞལ་བརྒྱད་པ་ལ་སྤྱན་གསུམ་པ། ། མགོན་པོ་དེ་ལ་བདག་ཕྱག་འཚལ། །
སྤྱི་བོ་དང་སྟེང་ནག་པོ་མཛེས། དཀར་དང་དམར་པོ་གཡས་དང་གཡོན། ། གང་གི་ལྷག་པའི་ཞལ་རྣམས་ནི། ། གནག་པ་དེ་ལ་བདག་ཕྱག་འཚལ། ། གླང་པོ་རྟ་བོང་གླང་རྔ་མོ། ། སྐྱེས་པ་ཁྱི་དང་མ་ཧེ་ཅན། ། གཡས་པའི་ཕྱག་བརྒྱད་ལ་གནས་པའི། ། ཐོད་པ་འཛིན་ལ་ཕྱག་འཚལ་ལོ། ། ས་དང་ཆུ་དང་མེ་དང་རླུང་། ། ཟླ་ཉི་གཤིན་རྗེ་གསང་བ་པ། །
གཡོན་པའི་ཕྱག་བརྒྱད་ལ་གནས་པའ། ི ། ཐོད་པ་འཛིན་ལ་བདག་ཕྱག་འཚལ། ། ཞབས་བཞི་ཡིས་ནི་བདུད་བཞི་པོ། ། མཉམ་པར་མནན་ཅིང་གཅེར་བུ་ཉིད། ། ཉི་མར་ཞབས་གཡས་བརྐྱང་དང་སྔོ། ། གར་མཛད་དེ་ལ་བདག་ཕྱག་འཚལ། ། འཁོར་ལོ་བཞི་ཡི་བདག་ཉིད་འཇིགས། ། འཛག་པའི་མགོ་བོས་རྣམ་པར་བརྒྱན། ། དེ་བཞིན་གཤེགས་པ་རྣམས་དག་པའི། །
ཕྱག་རྒྱ་ལྔ་ཡིས་ཡང་དག་བརྒྱན། ། སྣ་ཚོགས་རྡོ་རྗེ་སྤྱི་བོར་མཛེས། ། དཔྲལ་བར་རིགས་ཀྱི་བདག་པོ་ཉིད། ། དམ་པའི་དགའ་བ་ཡང་དག་ཐོབ། ། བདེ་ཆེན་དེ་ལ་བདག་ཕྱག་འཚལ། ། གྃ་ལས་སྐྱེས་པའི་གཽ་རཱི་ཤར། ། ཡན་ལག་གནག་ཅིང་གཡོན་ན་ཉ། ། གཡས་པ་ན་ནི་གྲི་གུག་འཛིན། ། ཚངས་བ་མནན་ལ་བདག་ཕྱག་འཚལ། ། ཙྃ་ལས་བྱུང་བའི་ཆོམ་རྐུན་མ། །
བཙོད་ཀྱི་ཁ་དོག་ལྷོ་ཕྱོགས་སུ། ། ཕྱག་ན་ཕག་དང་ཅང་ཏེའུ་བསྣམས། ། དབང་པོ་མནན་ལ་བདག་ཕྱག་འཚལ། ། བྃ་ལས་སྐྱེས་པའི་སེར་མོ་ནུབ། ། རོ་ལངས་མ་ནི་ཉེ་དབང་མནན། ། གཡོན་ན་ལྷུང་བཟེད་གཡས་པ་ན། ། རུ་སྦལ་བསྣམས་ལ་བདག་ཕྱག་འཚལ། ། གྷསྨ་རཱི་ནི་བྱང་གི་སྒོར། ། ལྗང་གུ་གྷྃ་ལས་བྱུང་བ་ཡི། ། ཕྱག་ནི་སྦྲུལ་དང་ཐོད་པས་བྲེལ། །
དྲག་པོ་མནན་ལ་བདག་ཕྱག་འཚལ། ། གཤིན་རྗེ་མནན་ཅིང་པྃ་ལས་བྱུང་། ། གཡོན་ན་དགྲ་སྟ་སེང་གེ་གཡས། ། དབང་ལྡན་དུ་ནི་འཇིགས་གཟུགས་མ། ། ཕྱག་འཚལ་པུཀྐ་སཱི་སྔོ་ལ། ། རི་ཁྲོད་མ་དཀར་ཤྃ་ལས་བྱུང་། ། མེ་རུ་ནོར་སྦྱིན་སྟེང་ནས་མནན། ། གཡོན་ན་གསིལ་བྱེད་གཡས་པ་ན། ། དགེ་སློང་འཛིན་ལ་བདག་ཕྱག་འཚལ། ། གཏུམ་མོ་ནམ་མཁའི་ངོ་བསངས་མ། །
སྲིན་པོར་ལྃ་ལས་བྱུང་བ་ཡི། ། གཡོན་པས་ཐོང་པ་འཁོར་ལོ་གཡས། ། ཕྱག་འཚལ་སྲིན་པོ་ཉིད་ལ་འོ། ། ཌྃ་ལས་སྐྱེས་པའི་གཡུང་མོ་ནི། ། རླུང་མཚམས་ཐག་བཟངས་རིགས་སྟེང་གཤེགས། ། གཡོན་པ་སྡིགས་མཛུབ་གཡས་རྡོ་རྗེ། ། སྣ་ཚོགས་མདོག་ལ་ཕྱག་འཚལ་ལོ། ། སྐྱིལ་ཀྲུང་ཕྱེད་པའི་གར་གྱིས་གནས། ། ཕྱག་རྒྱ་ལྔ་ཡིས་རྣམ་པར་བརྒྱན། ། གཅེར་བུ་སྤྱན་གསུམ་ཐམས་ཅད་ལ། །
རྟག་ཏུ་གུས་པས་ཕྱག་འཚལ་ལོ། ། ཕུང་པོ་ཁམས་ནི་རྣམ་དག་པའི། ། བྱང་ཆུབ་སེམས་ལས་བྱུང་བ་ཡི། ། བདེ་རབ་སྟེར་ནི་ཐམས་ཅད་ལ། ། དངོས་པོ་ཀུན་གྱིས་ཕྱག་འཚལ་ལོ། ། ཉིད་ཀྱི་གཡས་པའི་ཕྱག་བཟུང་བའི། ། ཕྱག་མཚན་ས་བོན་ལས་བྱུང་བའི། ། བདེ་ཆེན་འདོད་པ་ཐམས་ཅད་ལ། ། རྟག་ཏུ་གུས་པས་ཕྱག་འཚལ་ལོ། ། གང་ཞིག་ཉི་ཟླ་ཁ་སྦྱོར་གནས་ས་བོན། །
གཉིས་ལས་སྐྱེས་པའི་གཙོ་བོ་རིག་མར་བཅས། ། ཉིད་ཀྱིས་ཉིད་ཀྱི་དཀྱིལ་འཁོར་འདི་ལ་ནི། ། འཇིག་རྟེན་གསུམ་པོ་སྤྲུལ་པར་མཛད་དང་ལྡན། ། ཉིད་ཀྱིས་འདི་དག་ཐམས་ཅད་མ་ལུས་པ། ། ཞི་བའི་བདེ་རྩོལ་རིག་མར་བསྡུད་མཛད་པ། ། ཤེས་རབ་ཆགས་པས་བདུད་རྩིའི་རོ་ཉིད་ཀྱིས། ། གནས་སུ་ཞི་བ་དེ་ལ་ཕྱག་འཚལ་ལོ། ། མཁའ་འགྲོ་མ་གཙོ་ཀྱཻ་རྡོ་རྗེ། ། ལྷ་མོའི་འཁོར་ལོ་བཅས་བསྟོད་པས། ། བདག་གིས་བསོད་ནམས་གང་ཐོབ་པ། །
དེས་ནི་འཇིག་རྟེན་དེར་མཚུངས་ཤོག ། ཅེས་བརྗོད་པ་བསྟོད་པའི་མཆོད་པའོ། ། དེ་ནས་གཏོར་མ་ནང་མཆོད་ཆུ་ཆང་གིས་སྦྱངས། རྡོ་རྗེའི་རྩེའམ་མཐེབ་སྲིན་གྱིས་གཏོར་མ་ལ་ནང་མཆོད་ནས་གཏོར་ལ། གཏོར་མ་སྔར་ལྟར་བསང་སྦྱངས། བྱིན་གྱིས་བརླབས་ཏེ། མདུན་གྱི་ནམ་མཁར་ཨེ་ལས་ཆོས་ཀྱི་འབྱུང་གནས་གྲུ་གསུམ་པའི་ནང་དུ་པད་མ་འདབ་བརྒྱད་སུམ་བརྩེགས་ཀྱི་སྟེང་གི་ལྟེ་བ་དང་འདབ་མའི་ཨོཾ་དགུ་ཡོངས་སུ་གྱུར་པ་ལས། དབུས་སུ་སྐུ་རྡོ་རྗེ། ཤར་དུ་དབང་ཕྱུག་ཆེན་པོ། ལྷོར་ལྷའི་དབང་པོ།
ནུབ་ཏུ་ཚངས་པ། བྱང་དུ་ཁྱབ་འཇུག བྱང་ཤར་དུ་བྷྲྀཾ་གི་རི་ཏི། ཤར་ལྷོར་འདོད་པའི་དབང་ཕྱུག ལྷོ་ནུབ་ཏུ་ཚོགས་ཀྱི་བདག་པོ། ནུབ་བྱང་དུ་གཞོན་དུ་ཀཱར་ཏི་ཀ་ཐམས་ཅད་ཀྱང་སྐུ་མདོག་དཀར་པོ། འཁོར་ལོ་དང་དྲིལ་བུ་འཛིན་པས་ཡུམ་དཀར་མོ་གྲི་གུག་དང་ཐོད་པ་འཛིན་པ་ལ་གཉིས་སུ་མེད་པར་སྦྱོར་བ། བར་གྱི་ལྟེ་བར་སྔར་གྱི་ལྷ་དགུའི་དཀྱིལ་འཁོར་འདབ་མའི་ཧཱུྃ་བརྒྱད་ཡོངས་སུ་གྱུར་པ་ལས་ཤར་དུ་བརྒྱ་བྱིན། ལྷོར་གཤིན་རྗེ། ནུབ་ཏུ་ཆུ་ལྷ།
བྱང་དུ་གནོད་སྦྱིན། བྱང་ཤར་དུ་དབང་ལྡན། ཤར་ལྷོར་མེ་ལྷ། ལྷོ་ནུབ་ཏུ་སྲིན་པོ། ནུབ་བྱང་དུ་རླུང་ལྷ། ཐམས་ཅད་ཀྱང་སྐུ་མདོག་སྔོན་པོ་རྡོ་རྗེ་དང་དྲིལ་བུ་འཛིན་པས་ཡུམ་སྔོན་མོ་གྲི་གུག་དང་ཐོད་པ་འཛིན་པ་ལ་མཉམ་པར་སྦྱོར་བ། འོག་གི་པད་མའི་ལྟེ་བ་དང་འདབ་མའི་ཨཱཿདགུ་ཡོངས་སུ་གྱུར་པ་ལས་དབུས་སུ་གསུང་རྡོ་རྗེ། ཤར་དུ་སྟོབས་ཀྱི་རྒྱུ། ལྷོར་དུང་སྐྱོང་། ནུབ་ཏུ་མཐའ་ཡས།
བྱང་དུ་ནོར་རྒྱས། བྱང་ཤར་དུ་པད་མ་ཆེན་པོ། ཤར་ལྷོར་འཇོག་པོ། ལྷོ་ནུབ་ཏུ་རིགས་ལྡན། ནུབ་བྱང་དུ་པད་མ། ཐམས་ཅད་ཀྱང་སྐུ་མདོག་དམར་པོ། པད་མ་དང་དྲིལ་བུ་འཛིན་པ། ཡུམ་དམར་མོ་གྲི་གུག་དང་ཐོད་པ་འཛིན་པ་ལ་མཉམ་པར་སྦྱོར་བ་ཀུན་ཀྱང་རུས་པ་དང་རིན་པོ་ཆེའི་རྒྱན་གྱིས་བརྒྱན་པ། སྐུ་རྡོ་རྗེའི་ཐུགས་ཀ་ནས་འོད་འཕྲོས། ལྷ་ཐམས་ཅད་ལྷ་ཆེན་བརྒྱད་ལ་བསྡུས།
ཀྱེ་རྡོ་རྗེ་ཐུགས་ཀ་ནས་འོད་འཕྲོས། ས་སྟེང་གི་སེམས་ཅན་ཐམས་ཅད་ཕྱོགས་སྐྱོང་བརྒྱད་ལ་བསྡུས། གསུང་རྡོ་རྗེའི་ཐུགས་ཀ་ནས་འོད་འཕྲོས། ས་འོག་གི་སེམས་ཅན་ཐམས་ཅད་ཀླུ་ཆེན་བརྒྱད་ལ་བསྡུས་པར་མོས་ཏེ། ས་སྟེང་ས་བླ་ས་འོག་ན་གནས་པའི་སེམས་ཅན་ཐམས་ཅད་ཛཿཧཱུྃ་བཾ་ཧོཿཞེས་བརྗོད། ཕྱག་རྒྱ་བཅའ། མདུན་བསྐྱེད་ལྟར་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ། རང་གི་སྙིང་ཀའི་ཧཱུྃ་ལས་འོད་འཕྲོས་ཡེ་ཤེས་པ་སྤྱན་དྲངས། ནི་རི་ཏེ་ལ་སོགས་པས་མཆོད། ཨོཾ་ཨེ་ཧྱེ་ཧི།
བྷ་ག་ཝཱན་མཧཱ་ཀཱ་རུ་ཎི་ཀ་ཧེ་བཛྲ་ཀཱ་ཡ་ཝཱ་ཀ་ཙིཏྟ་ས་པ་རི་ཝཱ་ར་གཽ་རཱི་ཨཱ་ཀར་ཥ་ཡ་ཛཿལ་སོགས་པས་དམ་ཚིག་པ་ལ་བསྟིམ། མདུན་བསྐྱེད་ལྟར་དབང་བསྐུར་བས། སྟེང་མ་རྣམས་ལ་རྣམ་སྣང་། བར་མ་རྣམས་ལ་མི་བསྐྱོད་པ། འོག་མ་རྣམས་ལ་འོད་དཔག་ཏུ་མེད་པས་དབུར་བརྒྱན། དེ་ནས་ལྷ་རྣམས་ཀྱི་ལྗགས་རྡོ་རྗེ་རྩེ་ལྔ་པར་གྱུར་པའི་དབུས་མ་ནས་འོད་ཀྱི་སྦུ་གུས་གཏོར་མ་གསོལ་བར་བསམ་ཞིང་རྡོ་རྗེ་ཐལ་མོ་ཁ་གྱེན་དུ་ཕྱེ་བའི་ཕྱག་རྒྱ་བྱས་ལ། ཨོཾ་ཨེ་ཧྱེ་ཧི་བྷ་ག་ཝཱན་མཧཱ་ཀཱ་རུ་ཎི་ཀ་ཧེ་བཛྲ་ས་པ་རི་ཝཱ་ར། ཀཱ་ཡ་ཝཱ་ཀ་ཙིཏྟ། ཨིནྡྲ། ཛ་མ།
ཛ་ལ། ཛཀྑ། བྷཱུ་ཏ། བ་ཧྣི། བཱ་ཨུ། རཀྑ། ཙནྡ། པུཛྫ། མཱ་ད། པཔྤ།
ཏཱ་ལ། པ་ཏཱ་ལ། ཨཥྛ་སཔྤ་སྭཱཧཱ། ཨི་དཾ། བ་ལིཾ། བྷུཉྫ། ཛིཾ་གྷ། ཕུལླ། དྷུཔྤ། མཱཾ་ས།
པིཾ་གྷ། ཨམྦ། སཔྤ་ཀཱཛྫ། སཱ་དྷ། ཁིནྟི། ཁུ་ཎི། ཕེ་ཌ། གཱ་ད། ཨོཾ་ཨ་ཀ་རོ་མུ་ཁཾ་སརྦྦ་དྷརྨཱ་ཎཾ་ཨཱདྱ་ནུཏྤནྣ་ཏྭཱད་ཏ་ཨོཾ་ཨཱཿཧཱུྃ་ཕཊ྄་སྭཱཧཱ། ལན་གསུམ་གྱིས་དབུལ།
ནི་རི་ཏེ་ལ་སོགས་པས་མཆོད། ཀཱ་ཡ་ཝཱ་ཀ་ཙིཏྟ་ཨོཾ་ཨཱཿཧཱུྃ་གིས་ནང་མཆོད་གཏོར། དཀར་མོ་རི་དྭགས་ལ་སོགས་པ་དང་། ཁྱོད་ནི་རྣལ་འབྱོར་མ་ཚོགས་ཀྱི་རྗེས་སུ། མི་བསྐྱོད་རྡོ་རྗེ་ཡེ་ཤེས་ཆེ། ། རྡོ་རྗེ་དབྱིངས་ནི་མཁའ་ཆེན་པོ། རྡོ་རྗེ་གསུམ་མཆོག་དཀྱིལ་འཁོར་གསུམ། ། རྡོ་རྗེ་མཁའ་འགྲོ་ཕྱག་འཚལ་བསྟོད། ། རྣམ་པར་སྣང་མཛད་དག་པ་ཆེ། ། རྡོ་རྗེ་ཞི་བ་དགའ་ཆེན་པོ། །
རང་བཞིན་གྱིས་ནི་འོད་གསལ་མཆོག ། སངས་རྒྱས་མཁའ་འགྲོ་ཕྱག་འཚལ་བསྟོད། ། རིན་ཆེན་རྒྱལ་པོ་རབ་ཏུ་ཟབ། ། རྡོ་རྗེ་ནམ་མཁའི་དྲི་མ་མེད། ། རང་བཞིན་དག་པས་གོས་པ་མེད། ། རིན་ཆེན་མཁའ་འགྲོ་ཕྱག་འཚལ་བསྟོད། ། རྡོ་རྗེ་དཔག་མེད་རྒྱལ་པོ་ཆེ། ། མི་རྟོག་རྡོ་རྗེ་ནམ་མཁའ་འཛིན། ། འདོད་ཆགས་ཕ་རོལ་ཕྱིན་པ་བརྙེས། ། པད་མ་མཁའ་འགྲོ་ཕྱག་འཚལ་བསྟོད། །
དོན་ཡོད་རྒྱལ་པོ་རྫོགས་སངས་རྒྱས། ། བསམ་པ་ཐམས་ཅད་རྫོགས་མཛད་པ། ། དངོས་ཉིད་དག་པ་ཉིད་ལས་བྱུང་། ། སྣ་ཚོགས་མཁའ་འགྲོ་ཕྱག་འཚལ་བསྟོད། ། ཅེས་པས་བསྟོད། ། ལྷ་ཆེན་བརྒྱད་པོ་འཁོར་དང་བཅས། ། ཀླུ་ཆེན་བརྒྱད་པོ་འཁོར་དང་བཅས། ། འཇིག་རྟེན་སྐྱོང་བ་བརྒྱད་པོ་དང་། ། གནོད་སྦྱིན་ཚོགས་རྣམས་མ་ལུས་དང་། ། སྲིན་པོའི་ཚོགས་རྣམས་མ་ལུས་དང་། །
འབྱུང་པོའི་ཚོགས་རྣམས་མ་ལུས་དང་། ། ཡི་དྭགས་ཚོགས་རྣམས་མ་ལུས་དང་། ། ཤ་ཟའི་ཚོགས་རྣམས་མ་ལུས་དང་། ། སྨྱོ་བྱེད་ཚོགས་རྣམས་མ་ལུས་དང་། ། རྗོད་བྱེད་ཚོགས་རྣམས་མ་ལུས་དང་། ། མཁའ་འགྲོའི་ཚོགས་རྣམས་མ་ལུས་དང་། ། མ་མོའི་ཚོགས་རྣམས་མ་ལུས་དང་། ། དེ་ལ་སོགས་ཏེ་འབྱུང་པོའི་ཚོགས། ། མ་ལུས་པ་ནི་ཐམས་ཅད་དག ། འདིར་གཤེགས་བདག་ལ་དགོངས་སུ་གསོལ། །
མཆོད་སྦྱིན་གཏོར་མ་འདི་སྣོམས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང་། ། དཔལ་དང་གྲགས་དང་སྐལ་བ་བཟང་། ། ལོངས་སྤྱོད་རྒྱ་ཆེན་ཀུན་ཐོབ་ཅིང་། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་གསོལ། ། དམ་ཚིག་ཅན་གྱིས་བདག་ལ་བསྲུང་། ། དངོས་གྲུབ་ཀུན་གྱི་སྟོང་གྲོགས་མཛོད། ། དུས་མིན་འཆི་དང་ནད་རྣམས་དང་། །
གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ཅན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང་། ། འབྲུ་རྣམས་འཕེལ་ཞིང་ཆོས་འཕེལ་དང་། ། བདེ་ལེགས་ཐམས་ཅད་འབྱུང་བ་དང་། ། ཡིད་ལ་འདོད་པ་ཀུན་འགྲུབ་ཤོག ། ཅེས་པས་ཕྲིན་ལས་གཞོལ། ཀོལླ་ཨི་རེཏྛ་ཨ་བོ་ལཱ། མུམྨུ་ཎི་རེ་ཀཀྐོ་ལ།
གྷ་ཎེ་ཀི་པིཊྚ་ཧོ་བཛྫ་ཨི། ཀ་རུ་ཎི་ཀི་ཨ་ཨི་ཎ་རོ་ལཱ། ཏ་ཧིཾ་བ་ལ་ཁཱཛྫ་ཨཱི། གཱ་ཌྷེཾ་མ་ཨ་ཎཱ་པིཛྫ་ཨ་ཨི། ཧ་ལེ་ཀ་ལིཉྫ་ར་པ་ཎི་ཨ་ཨི། དུ་དྷཱུ་ར་བིཛྫ་ཨ་ཨི། ཙ་ཨུ་ས་མ་ཀཙྪུ་རི་སིཧླ། ཀཔྤུ་ར་ལཱ་ཨི་ཨ་ཨི། མཱ་ལ་ཨི་ཨིན་དྷ་ཎ་སཱ་ལི་ཉྫ། ཏ་ཧིཾ་བྷ་རུ་ཁཱ་ཨྀ་ཨ་ཨི།
ཕྲཻ་ཾཁ་ཎ་ཁེ་ཊ་ཀ་རནྟ། ཤུད་དྷ་ཨ་ཤུད་དྷ་ཎྞ་མ་ནི་ཨ་ཨི། ནི་རཾ་སུ་ཨཾ་ག་ཙ་ཌཱ་ཝི། ཏ་ཧིཾ་ཛ་ས་རཱ་ཝ་པ་ཎི་ཨ་ཨི། མ་ལ་ཨ་ཛེ་ཀུན་དྷུ་རུ་ཝཊྚ་ཨི། ཌིཎྜི་མ་ཏ་ཧི་ཎྞ་བྀཛྫ་ཨ་ཨི། ཞེས་པས་རྡོ་རྗེའི་གླུ་བླང་། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། ། འཇིག་རྟེན་གསུམ་གྱི་མགོན་པོ་དྲི་མ་གསུམ་སྤངས་པ། ། སངས་རྒྱས་པད་མ་རྒྱས་པ་འདབ་འདྲའི་སྤྱན་མངའ་བ། །
འདི་ནི་འཇིག་རྟེན་དགེ་བའི་བཀྲ་ཤིས་དང་པོ་ཡིན། ། དེ་ཡིས་ཉེ་བར་བསྟན་པའི་མཆོག་རབ་མི་གཡོ་བ། ། འཇིག་རྟེན་གསུམ་ན་གྲགས་ཤིང་ལྷ་དང་མིས་མཆོད་པ། ། ཆོས་ཀྱི་དམ་པ་སྐྱེ་དགུ་རྣམས་ལ་ཞི་བྱེད་པ། ། འདི་ནི་འཇིག་རྟེན་དགེ་བའི་བཀྲ་ཤིས་གཉིས་པ་འོ། ། དགེ་འདུན་དམ་པ་ཆོས་ལྡན་ཆོས་པའི་བཀྲ་ཤིས་ཕྱུག ། མི་དང་ལྷ་དང་ལྷ་མ་ཡིན་གྱིས་མཆོད་པའི་གནས། ། ཚོགས་ཀྱི་མཆོག་རབ་ངོ་ཚ་ཤེས་དང་དཔལ་གྱི་གཞི། ། འདི་ནི་འཇིག་རྟེན་དགེ་བའི་བཀྲ་ཤིས་གསུམ་པ་འོ། ། རྒྱལ་བ་སྲས་བཅས་བསོད་ནམས་མཐུ་དག་དང་། །
ལྷ་རྣམས་ཀུན་གྱིས་ལེགས་པར་བསམས་པ་དང་། ། གསང་སྔགས་རིག་སྔགས་རྣམས་ཀྱི་མཐུ་སྟོབས་དང་། ། བདེན་པར་སྨྲ་བ་རྣམས་ཀྱི་བདེ་ལེགས་ཤོག ། བསོད་ནམས་རི་བོ་བཞིན་དུ་བརྟན་པ་དང་། ། རྒྱུད་ནི་ཉི་ཟླ་བཞིན་དུ་གསལ་བ་དང་། ། སྙན་པས་ནམ་མཁའ་བཞིན་དུ་ཁྱབ་པས་ཏེ། ། གསུམ་པོ་དེས་ཀྱང་དེང་འདིར་བདེ་ལེགས་ཤོག ། བགེགས་རིགས་སྟོང་ཕྲག་བརྒྱད་ཅུ་བཞི་བ་དང་། ། མི་མཐུན་གནོད་པའི་རྐྱེན་དང་བྲལ་བ་དང་། ། འདོད་པ་གྲུབ་ཅིང་ཕུན་སུམ་ཚོགས་པས་ཏེ། །
བཞི་པོ་དེས་ཀྱང་དེང་འདིར་བདེ་ལེགས་ཤོག ། ལོ་བརྒྱ་ཐུབ་ཅིང་སྟོན་བརྒྱ་མཐོང་བ་དང་། ། ཚེ་རིང་ནད་མེད་བདེ་སྐྱིད་ཕུན་སུམ་ཚོགས། ། ཐེག་པ་མཆོག་ལ་ངེས་པར་འབྱུང་བ་ཡི། ། ལྔ་པོ་དེས་ཀྱང་དེང་འདིར་བདེ་ལེགས་ཤོག ། སྦྱིན་པ་གཏོང་ཞིང་ཚུལ་ཁྲིམས་བསྲུང་བ་དང་། ། བཟོད་པ་བསྒོམ་ཞིང་བརྩོན་འགྲུས་རྩོམ་པ་དང་། ། མཉམ་པར་འཇོག་ཅིང་ཤེས་རབ་བསྐྱེད་པ་སྟེ། ། དྲུག་པོ་དེས་ཀྱང་དེང་འདིར་བདེ་ལེགས་ཤོག ། ཉིན་མོ་བདེ་ལེགས་མཚན་བདེ་ལེགས། །
ཉི་མའི་གུང་ལ་བདེ་ལེགས་ཤིང་། ། ཉིན་མཚན་ཀུན་ཏུ་བདེ་ལེགས་པ། ། དཀོན་མཆོག་གསུམ་གྱིས་དེང་འདིར་གསོལ། ། ཞེས་པས་བཀྲ་ཤིས་བརྗོད། རིགས་སུ་སྐྱེ་དང་དམ་ཚིག་ཅན། ། སྨྱོ་མེད་ཀྱེ་ཡི་རྡོ་རྗེ་སྟོན། ། བླ་མ་ལ་གུས་སྙིང་རྗེར་ལྡན། ། སྐྱེ་ཞིང་སྐྱེ་བར་འགྱུར་བར་ཤོག ། ལག་པ་རྡོ་རྗེ་དྲིལ་བུ་འཁྲོལ། ། ཟབ་མོའི་ཆོས་ནི་ཀློག་པ་དང་། །
བཙུན་མོའི་ཁུ་བ་མཉམ་ཟས་ཅན། ། སྐྱེ་ཞིང་སྐྱེ་བར་འགྱུར་བར་ཤོག ། སེམས་ཅན་ཐམས་ཅད་བདེ་གྱུར་ཅིག ། སེམས་ཅན་ཐམས་ཅད་སྐྱོན་མེད་པར། ། གང་གིས་ལམ་གྱིས་འགྲོ་འགྱུར་བ། ། དེ་ཡིས་སངས་རྒྱས་མྱུར་ཐོབ་ཤོག ། ཅེས་པས་སྨོན་ལམ་གདབ་བོ། ། དེ་ནས་འདས་གཏོར་གཉིས་པ་ཡོད་ན་བདེ་མཆོག་ལ་འབུལ་ཞིང་། གཏོར་མ་གསུམ་པ་ལ་ལག་པ་གཡོན་པ་བསྟན་ཏེ། ཨོཾ་ཞེས་བརྗོད་པས་སྟོང་པར་བསམ།
གཡས་པ་བསྟན་ཏེ་ཨཱཿཞེས་བརྗོད་པས་ཐོད་པ་དཀར་པོ་ཡངས་ཤིང་རྒྱ་ཆེ་བ་དཔྲལ་བ་རང་ལ་བསྟན་པར་གྱུར། གཉིས་ཀ་བསྟན་ཏེ་ཧཱུྃ་ཞེས་བརྗོད་པས་དགྲ་བགེགས་ཀྱི་ཤ་ཁྲག་དང་། ཤ་ལྔ་བདུད་རྩི་ལྔར་གྱུར། བྱ་ཁྱུང་གི་ཕྱག་རྒྱ་བསྟན་ཏེ་ཧོ་ཞེས་བརྗོད་པས་ཡེ་ཤེས་ཀྱི་བདུད་རྩིར་གྱུར་པར་བསམས་ལ། ཨོཾ་ཨཱཿཧཱུྃ་ལན་གསུམ་གྱིས་བྱིན་གྱིས་བརླབས་ནས། མདུན་གྱི་ནམ་མཁའི་གནས་སུ་དགྲ་བགེགས་ཐམས་ཅད་མནན་པའི་སྟེང་དུ་པཾ་ལས་པད་མ། རཾ་ལས་ཉི་མའི་སྟེང་དུ་ཧཱུྃ་མཐིང་ནག་ལས་འོད་འཕྲོས་དགྲ་བགེགས་གདུག་པ་ཅན་རྣམས་ཚར་གཅད་ཚུར་འདུས་ཡོངས་སུ་གྱུར་པ་ལས། རྡོ་རྗེ་ནག་པོ་ཆེན་པོ་ཆེར་འབར་བ། ཞལ་གཅིག་ཕྱག་གཉིས་གཡས་གྲི་གུག་དང་གཡོན་ཐོད་པ་ཐུགས་ཀར་སྟེང་འོག་ཏུ་འཛིན་པ། ཕྱག་གཉིས་ཀྱི་དབུས་ན་རྣམ་འཕྲུལ་གྱི་གཎྜི་བསྣམས་པ།
སྤྱན་གསུམ་དང་ལྡན་པ། ཞལ་མཆེ་བ་གཙིགས་པ། དབུ་སྐྲ་སེར་པོ་གྱེན་དུ་བརྫེས་པ། མི་མགོ་སྐམ་པོ་ལྔའི་དབུ་རྒྱན་དང་། རློན་པ་ཁྲག་འཛག་པ་ལྔ་བཅུའི་དོ་ཤལ་ཅན་རུས་པའི་རྒྱན་དྲུག་དང་སྦྲུལ་གྱིས་བརྒྱན་པ།

སྟག་གི་ལྤགས་པའི་ཤམ་ཐབས་ཅན། དར་སྣ་ཚོགས་ཀྱི་ཅོད་པན་དང་ལྷབ་ལྷུབ་ཀྱིས་ཀླུབས་པ། མིའུ་ཐུང་གེལ་པའི་དུག་སྟངས་ཀྱིས་རོའི་སྟེང་ན་བཞུགས་པ། དེའི་གཡས་ན་བྱ་ནག གཡོན་ན་ཁྱི་ནག རྒྱབ་ན་ལྕེ་སྤྱང་། མདུན་ན་མི་ནག སྟེང་ན་ནམ་མཁའ་ལྡིང་གི་སྤྲུལ་པའི་ཕོ་ཉ་འཕྲོ་བ། མི་བསྐྱོད་པའི་དབུ་རྒྱན་ཅན། ཡེ་ཤེས་ཀྱི་མེ་རབ་ཏུ་འབར་བའི་དབུས་ན་བཞུགས་པ། དེའི་གཡོན་དུ་ཏྲཾ་ལ་ཨེ་ཀ་ཛ་ཊི་སྐུ་མདོག་སྔོན་མོ།
ཞལ་གཅིག་པ། ཕྱག་གཉིས་ཀྱིས་བདུད་རྩིས་གང་བའི་བུམ་པ་ཐུགས་ཀར་འཛིན་པ། དར་དཀར་གྱི་ན་བཟས་སྟོད་གཡོགས་པ། སྟག་གི་ལྤགས་པའི་ཤམ་ཐབས་ཅན། རལ་པའི་ལན་བུ་གཅིག་ཏུ་གྱུར་ནས་གཡོན་དུ་འཕྱང་བ། ཁྲོ་མོའི་རྣམ་པ་ཅན། དེའི་ལྟོ་བ་ཡངས་པའི་ནང་དུ། ཏྲག་ལས་ཁྲག་གི་རྒྱ་མཚོའི་དབུས་སུ་བྷྱོ་ལས་དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ། བོང་བུ་གྭ་པ་ལ་ཞོན་པ་སྐུ་མདོག་སྔོ་ནག་ཞལ་གཅིག་ཕྱག་བཞི་མ། གཡས་ཀྱི་དང་པོ་ན་རལ་གྲི།
གཉིས་པ་ན་ཐོད་པ་ཁྲག་གིས་བཀང་བ། གཡོན་གྱི་དང་པོ་ན་མདུང་། གཉིས་པ་ན་རྩེ་གསུམ་འཛིན་པ། མི་མགོ་སྐམ་པོ་ལྔའི་དབུ་རྒྱན་དང་། རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་ལྡན་པ། གླང་པོ་ཆེའི་ཀོ་བས་སྟོད་གཡོགས་ཤིང་བ་ལང་གི་ཀོ་བས་སྨད་གཡོགས་པ། རེ་ལྡེའི་ཤམ་ཐབས་ཅན། ཀླུའི་དབང་པོའི་སྐ་རགས་བཅིངས་པ། སྤྱན་གསུམ་དང་ལྡན་ཞིང་མི་རོ་རེངས་པ་ཁར་བཅུག་ནས་མཆེ་བ་གཙིགས་པ།
སྙན་གཡས་པ་ལ་དུག་སྦྲུལ་དང་། གཡོན་པ་ལ་སེང་གེས་བརྒྱན་པ། སྐུ་ལ་ཁྲག་གི་ཐིག་ལེ་དང་ཞག་གི་ཟོ་རིས་དང་ཐལ་ཆེན་གྱི་ཚོམ་བུ་བཀོད་པ། ཤིན་ཏུ་རིད་པ་ལྟེ་བའི་ཐད་ཀ་ནས་ཉི་ཟླ་འཆར་བ། མ་མོ་མཁའ་འགྲོ་ཤ་ཟ་འབུམ་སྡེའི་དབུས་ན་ཧཱུྃ་དང་བྷྱོའི་སྒྲ་སྒྲོགས་པ། ལྕམ་དྲལ་གཉིས་ཀའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཧཱུྃ་ལས་འོད་འཕྲོས་འོག་མིན་ནས་རྣམ་པར་སྣང་མཛད་ཀྱི་ཐུགས་ཀ་ནས་མགོན་པོ་དང་། རང་བཞིན་གྱི་གནས་ནས་ལྷ་མོ་སྤྱན་དྲངས་པར་མོས་ལ།
ཐལ་མོ་ཁོང་སྟོང་དུ་སྦྱར་བ་མགོན་པོའི་དམ་ཚིག་གི་ཕྱག་རྒྱ་བཅས་ཏེ། མཛུབ་མོ་གཡབ་པའམ། རྡོ་རྗེ་དྲིལ་བུ་འཛིན་པས། མགོན་པོ་ཀུན་གཤེགས་གདན་ལ་བཞེངས། ། ད་ལྟ་སྙིགས་མ་ལྔ་ཡི་དུས། ། གཤེགས་ཤིང་བཞུགས་པའི་གནས་ངན་ཡང་། ། ཤཱཀྱའི་བསྟན་པ་བསྲུང་བ་དང་། ། བདག་ཅག་རྣམས་ལ་ཕན་གདགས་ཕྱིར། ། གནས་འདི་ཉིད་དུ་གཤེགས་སུ་གསོལ། ། ཨོཾ་ཤྲཱི་མཧཱ་ཀཱ་ལཱ་ཡ་ཨེ་ཧྱེ་ཧི་ཞེས་དང་།
རྡོ་རྗེ་ཐལ་མོ་སྦྱར་བ་ལྷ་མོའི་དམ་ཚིག་གི་ཕྱག་རྒྱ་གཡབ་པའམ་དྲིལ་བུའི་སྒྲས། ལྷ་མོ་འདིར་གཤེགས་གདན་ལ་བཞེངས། ། ཞེས་སོགས་དང་། མཧཱ་ཀཱ་ལི་དེ་ཝྱཻ་ཨེ་ཧྱེ་ཧིས་སྤྱན་དྲངས། ཛཿཧཱུྃ་བཾ་ཧོཿས་གཉིས་སུ་མེད་པར་བསྟིམ། པད་མ་ཀ་མ་ལ་ཡ་སཏྭཾ་གྱིས་པད་མའི་གདན་དབུལ། ཨོཾོ་ཤྲཱི་མཧཱ་ཀཱ་ལཱ་ཡ། མཧཱ་ཀཱ་ལི་དེ་ཝྱཻ་གྲྀཧྞ་དཾ་ཨརྒྷཾ་སྭཱཧཱ། པཱ་དྱཾ་སྭཱཧཱ། བཛྲ་པུཥྤེ་ཨཱཿཧཱུྃ་ནས།
ཤཔྡའི་བར་གྱིས་མཆོད། སོ་སོའི་དམ་ཚིག་གི་ཕྱག་རྒྱ་བཅས་ལ་སྤྱི་བོར་རྡོ་རྗེ་གཞག་པར་མོས་ཏེ། ཨོཾ་ཤྲཱི་མཧཱ་ཀཱ་ལཱ་ཡ། མཧཱ་ཀཱ་ལི་དེ་ཝ་ཡེ། ས་མ་ཡེ་སྨ་ར་ཡེ། ས་མ་ཡེ་མཱ་ཏི་ཀྲ་མ་ཡེ། ས་མ་ཡེ་རཀྵནྟུ། དཔལ་རྡོ་རྗེ་ནག་པོ་ཆེན་པོ་ལྕམ་དྲལ། བྲན་གཡོག་བཀའ་སྡོད་འཁོར་དང་བཅས་པ་ཐམས་ཅད་ཀྱིས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར་དམ་ཚིག་སྲུངས།
བསྟན་པ་སྐྱོངས། དཀོན་མཆོག་གི་དབུ་འཕངས་བསྟོད། ཁྱད་པར་དུ་བསྟན་པ་དང་། བསྟན་པ་འཛིན་པ་རྣམས་དང་། རྣལ་འབྱོར་པ་བདག་ཅག་འཁོར་དང་བཅས་པ་ལ་གནོད་ཅིང་འཚེ་བ་ལམ་བསྒྲུབ་པ་ལ་བར་དུ་གཅོད་པར་བྱེད་པའི་དགྲ་བགེགས་ལོག་པར་འདྲེན་པའི་ཚོགས་རྣམས་ཀྱི་བསམ་ངན་སྦྱོར་རྩུབ་ཐམས་ཅད་ཞི་བའི་ཐབས་ཀྱིས་འདོར་བར་མཛད་དུ་གསོལ། གལ་ཏེ་ཞི་བས་འདུལ་དུ་མ་འཚལ་ན་གང་ལ་གང་འཚམ་པའི་ཆད་པས་བཅད་པ་དང་། བསྐྲད་ཅིང་གཟིར་བ་དང་། དབྱེ་བ་དང་། བསྡིགས་ཤིང་སྤ་བཀོང་བར་མཛད་དུ་གསོལ། མདོར་ན་ཆོས་བསྒྲུབ་པའི་བར་ཆད་ཐམས་ཅད་ཞི།
བསམ་སྦྱོར་ཆོས་མཐུན་ཡིད་བཞིན་དུ་འགྲུབ་ཅིང་། བསྟན་པ་དང་བསྟན་པ་འཛིན་པ་དང་འཇིག་རྟེན་པ་ཀུན་དར་ཞིང་རྒྱས་པར་མཛོད། ཅེས་ཕྲིན་ལས་གཞོལ། སྔར་བཞིན་གཏོར་མ་ཕུལ་བས་གསོལ་བར་བསམས། ལ། ཨོཾ་ཤྲཱི་མཧཱ་ཀཱ་ལཱ་ཡ། མཧཱ་ཀཱ་ལི་དེ་ཝ་ཡེ། ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿ སརྦ་ཏད་ཁཾ་ཨུད་ག་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལིཾ་ཏེ་སྭཱཧཱ། ཞེས་ཕྱག་རྒྱ་དང་བཅས་པས་དབུལ།
གོང་ལྟར་མཆོད། ཨོཾ་ཤྲཱི་མཧཱ་ཀཱ་ལ། ཤཱ་ས་ན་ཨུ་པ་ཧ་རི་ཎི། ཨེ་ཥཱ་པཤྩི་མ་ཀཱ་ལོ་ཨ་ཡཾ་ཨི་དཾ། རཏྣ་ཏྲ་ཡ་ཨ་པ་ཀཱ་རི་ཎཾ། ཡ་དི་པྲ་ཏིཛྙ་སྨ་ར་སི་ཏ་ད། ཨི་དཾ་དུཥྚ། ཁ་ཁ་ཁཱ་ཧི་ཁཱ་ཧི། མ་ར་མ་ར། གྲྀཧྞ་གྲྀཧྞ།
བན་དྷ་བན་དྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། དི་ན་མེ་ཀེ་ན་མཱ་ར་ཡ་ཧཱུྃ་ཕཊ྄་ཅེས་གཟུངས་རིང་དང་། ཨོཾ་ཤྲཱི་མཧཱ་ཀཱ་ལཱ་ཡ་ཧཱུྃ་ཧཱུྃ་ཕཊ྄་ཕཊ྄་སྭཱཧཱ། མགོན་པོའི་སྙིང་པོ་དང་། ཨོཾ་རུ་རུ་རོ་རུ་བི་ཏིཥྚ་ཝ་ཏོ་སི་ཀཱ་མ་ལ་རཀྵ་སི་ཧཱུྃ་བྷྱོ་ཧཱུྃ། ཞེས་ལྷ་མོའི་སྙིང་པོས་ནང་མཆོད་གཏོར། རྡོ་རྗེ་དྲིལ་བུ་འཛིན་པའམ།
རྔ་བརྡུང་ཞིང་། ཧཱུྃ། སྲིན་པོའི་གཟུགས་ཀྱི་གདུག་པ་ཅན། ཚར་གཅོད་བྱང་ཆུབ་སེམས་དཔའ་སྟེ། ། གྲོང་ཁྱེར་སུམ་རྩེགས་འཇིག་བྱེད་པའི། ། གཏུམ་པོ་ཁྱོད་ལ་བདག་བསྟོད་དོ། ། མདོག་ནག་གཟུགས་ཐུང་གཟི་བརྗིད་ཆེ། ། གདུག་པ་ཚར་གཅོད་གྲི་གུག་གཡས། ། གཡོན་ན་གདུག་པའི་ཁྲག་བཀང་སྣོད། ། ཐོད་ཕྲེང་ཅན་ལ་བདག་བསྟོད་དོ། །
ཁྲོས་པས་ཞབས་བརྡབས་ས་གཞི་གཡོ། ། འཇིགས་པའི་གད་མོས་རི་རབ་བསྒྱེལ། ། དམ་ཚིག་ཉམས་པའི་སྙིང་འབྱིན་པ། ། དམ་ཚིག་ཅན་ལ་བདག་བསྟོད་དོ། ། ཞེས་པས་བསྟོད། ཧཱུྃ་དཔལ་ལྡན་མགོན་པོ་མཧཱ་ཀཱ་ལཱ་ཡ། ། ལྷ་ཆེན་དཔལ་འབར་ནག་པོ་མཐུ་བོ་ཆེ། ། མཧཱ་དེ་བའི་སྲས་པོ་དྲག་ཤུལ་ཅན། ། ཚོགས་བདག་ཆེན་པོ་མཧཱ་ཀཱ་ལཱ་ཡ། ། འཇིགས་བྱེད་ཆེན་པོ་མཧཱ་ཀཱ་ལཱ་ཡ། །
ལེགས་ལྡན་ནག་པོ་གྲོང་ཁྱེར་སུམ་རྩེགས་དགྲ། ། བསྟན་པ་ཡོངས་ཀྱི་སྲུང་མ་ནག་པོ་ཆེ། ། ཆོས་འཁོར་ཡོངས་ཀྱི་སྲོག་ཤིང་ནག་པོ་ཆེ། ། དམ་ཚིག་ཅན་གྱི་དགྲ་བླ་ནག་པོ་ཆེ། ། དམ་ཉམས་དགྲ་བོའི་སྙིང་འབྱིན་ནག་པོ་ཆེ། ། འདིར་གཤེགས་རྒྱན་གྱི་གཏོར་མ་འདི་བཞེས་ཤིག ། ཤ་ཁྲག་དམར་གྱི་གཏོར་མ་འདི་བཞེས་ཤིག ། འཛམ་བུ་ཏི་བའི་ཞལ་ཟས་འདི་བཞེས་ཤིག ། སྨན་རག་ཕུད་ཀྱི་མཆོད་པ་འདི་བཞེས་ཤིག ། སྔར་བཅོལ་ལས་ཀྱི་གཏང་རག་གཉན་པོར་འབུལ། །
ད་འཆོལ་ལས་ཀྱི་གསོལ་འདེབས་གཉན་པོར་བཞེས། ། འཁོར་རྣམས་བསྲུང་ཞིང་རྐྱེན་རྣམས་བཟློག་པ་དང་། ། སྡང་བའི་དགྲ་དང་གནོད་པའི་བགེགས་ལ་སོགས། ། བདུད་དང་བར་དུ་གཅོད་པ་རྣམ་མང་པོ། ། ཐམས་ཅད་ཉེ་བར་ཞི་བར་མཛད་དུ་གསོལ། ། བསྟན་པ་བསྲུང་བའི་ལས་འདི་མྱུར་དུ་བསྒྲུབས། ། ཞེས་དང་། བྷྱོཿ གང་གིས་སྐུ་གསུང་ཐུགས་ཀྱི་མཐུས། ། འདོད་པའི་ཁམས་ཀུན་ཟལ་མནན་ནས། །
འདོད་པའི་ཁམས་ལ་དབང་སྒྱུར་མ། ། འདོད་ཁམས་དབང་ཕྱུག་མ་ལ་བསྟོད། ། དཔལ་ལྡན་ལྷ་མོ་ཁྱོད་ཀྱི་སྐུ། ། རི་རབ་ལྷུན་པོ་ལྟ་བུར་བརྗིད། ། དབང་པོ་སྔོན་པོ་ལྟ་བུར་འབར། ། ཉི་མའི་ཟེར་ལྟར་སྤྲུལ་པ་འགྱེད། ། དབུ་སྐྲ་སེར་པོ་གྱེན་དུ་འབར། ། སྤྱན་རྩ་དམར་པོ་གློག་ལྟར་འཁྱུག ། མི་རོ་ཁར་བཅུག་མཆེ་བ་གཙིགས། ། ཁྲག་གིས་གང་བའི་ཐོད་པ་དང་། །
འཇིགས་པའི་མཚོན་ཆས་ཕྱག་རྣམས་བྲེལ། ། མི་མགོ་རིན་ཆེན་རུས་པས་སྤྲས། ། ཀླུ་དབང་སེང་གེ་ལྕགས་སྒྲོག་དང་། ། ཁྲག་དང་ཞག་གི་ཐིག་ལེས་བརྒྱན། ། ཀོ་རློན་རེ་ལྡེ་གོས་སུ་གྱོན། ། བོང་བུ་གྭ་ཞོན་མཚན་མོ་རྒྱུ། ། ཤིན་ཏུ་རིད་ཅིང་མི་གདུག་མ། ། འཇིགས་གཟུགས་མ་ལ་ཕྱག་འཚལ་ལོ། ། ཁྱོད་ཀྱི་གསུང་གི་ང་རོའི་དབྱངས། ། འབྲུག་སྡོང་ལྡིར་བའི་སྒྲ་སྒྲོགས་པས། །
ཁམས་གསུམ་མ་ལུས་ཟིལ་མནན་ནས། ། ས་གསུམ་གཡོ་བར་མཛད་ལ་འདུད། ། ཁྱོད་ཐུགས་ཞི་ལ་རབ་གཞོལ་ཡང་། ། སྙིང་རྗེའི་དབང་གིས་སྲིད་ལ་བཞུགས། ། ཁྲོ་དང་འཁྲུག་དང་རྔམ་པ་ཡིས། ། བདུད་དཔུང་ངེས་པར་འཇོམས་ལ་འདུད། ། དཔལ་ལྡན་ལྷ་མོ་མི་ཕམ་སྲིད་གསུམ་བདག ། འདིར་གཤེགས་རྒྱན་གྱི་ལ་སོགས་ཀྱིས་བསྟོད་ཅིང་ཕྲིན་ལས་གཞོལ་ལོ། ། དེ་ནས་གཏོར་མ་བཞི་པ། ཨོཾ་ཨཱཿཧཱུྃ་ཧོཿས་སྔར་བཞིན་བྱིན་གྱིས་བརླབས་ནས།
མདུན་དུ་པཾ་ལས་པད་མ་རཾ་ལས་ཉི་མའི་སྟེང་དུ་ཧཱུྃ་ལས་གཙོ་འཁོར་ལྔ་དུས་གཅིག་ཏུ་བསྐྱེད་དེ། དབུས་སུ་ནག་པོ་ཆེན་པོ་ཞལ་བཞི་གཡས་བརྩེགས་མ་གཉིས་སྔོན་པོ། གཡོན་བརྩེགས་མ་གཉིས་ལྗང་གུ། ཕྱག་བཞིའི་གཡས་དང་པོ་གྲི་གུག གཡོན་དང་པོ་ཐོད་པ་ཐུགས་ཀར་སྟེང་འོག་ཏུ་འཛིན་ཞིང་། གཡས་འོག་མ་རལ་གྲི། གཡོན་འོག་མས་མི་རུས་ཀྱི་ཕྲེང་བ་ཕྱར་ཐབས་སུ་བསྣམས་ཤིང་བདུད་རྩིས་གང་བའི་བུམ་པ་མཆན་ཁུང་དུ་ཐོགས་པ། པད་ཉིའི་གདན་ལ་ཞབས་གཡས་བསྐུམ་ཞིང་། གཡོན་བརྐྱང་བས་བཞེངས་པ། སྐུ་མདོག་ནག་པོ།
དབུ་སྐྲ་ཁམ་པ་གྱེན་ལ་འབར་བ། དམར་ལ་ཟླུམ་པའི་སྤྱན་གསུམ་དགྲད་པ། ཞལ་མཆེ་བ་གཙིགས་པའི་མ་མཆུ་འཕྱང་བ། ཐོད་པ་སྐམ་པོ་ལྔའི་དབུ་རྒྱན་དང་། རློན་པ་ཁྲག་འཛག་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་སྦྲུལ་གྱིས་བརྒྱན་པ། སྟག་གི་ལྤགས་པའི་ཤམ་ཐབས་ཅན། ཚངས་པའི་སྐུད་པས་སེ་རལ་ཁ་བྱས་པ། དྲག་ལ་རྔམ་པའི་ཆ་ལུགས་ཅན། ངག་ཏུ་ཧ་ཧ་དང་ཧཱུྃ་ཧཱུྃ་གི་གད་རྒྱངས་སྒྲོགས་པ།
དེའི་གཡས་སུ་གཡུང་མོ་ནག་མོ། གཡོན་དུ་གཏུམ་མོ་ལྗང་གུ། མདུན་དུ་སྲིན་མོ་དམར་ནག རྒྱབ་ཏུ་སིང་ག་ལི་སེར་ནག ཐམས་ཅད་གཅེར་མོ་ཞལ་གཅིག་ཕྱག་གཉིས་ཀྱི་གཡས་པས་གྲི་གུག་ནམ་མཁའ་ལ་འཕྱར་བ། གཡོན་ཐོད་ཁྲག་གཙོ་བོ་ལ་སྟོབ་པ། ཁྲོ་མོའི་ཆ་ལུགས་ཅན་ལྔ་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་བསམ། དེ་ལས་འོད་འཕྲོས་པས།
ཏི་སེ། བསིལ་བའི་ཚལ། པོ་ཏ་ལ། ཧ་ཧ་རྒོད་པའི་དུར་ཁྲོོད་ནས་ཡེ་ཤེས་སྤྱན་དྲངས་པར་མོས་ལ། སྔོན་ཚེ་རྡོ་རྗེ་འཆང་གི་སྤྱན་སྔ་རུ། ། གཏུམ་པོ་ཁྱོད་ཀྱིས་ཇི་ལྟར་ཁས་བླངས་བཞིན། ། ཕྲིན་ལས་རྣམ་བཞིའི་ལས་ལ་སྤྱན་འདྲེན་ན། ། སངས་རྒྱས་བསྟན་པ་བསྲུང་ཕྱིར་གཤེགས་སུ་གསོལ། ། ཨོཾ་མཧཱ་ཀཱ་ལ་ཀཱ་ལ་བི་ཀཱ་ལ་ར་ཊི་ཏ། ཌོཾ་བི་ནི།
ཙཎྜ་ལི། རཀྑ་སི། སིང་ཀ་ལི་དེ་ཝི། ས་པ་རི་ཝ་ར་ཨེ་ཧྱེ་ཧིས་སྤྱན་དྲངས། ཛཿཧཱུྃ་བཾ་ཧོཿས་གཉིས་སུ་མེད་པར་བསྟིམ། པདྨ་མ་ཀ་མ་ལ་ཡ་སཏྭཾ་གྱིས་གདན་དབུལ། ས་པ་རི་ཝཱ་རའི་རྗེས་སུ་གྲྀཧྞེ་དཾ་ཨརྒྷཾ་ལ་སོགས་པས་མཆོད། རྡོ་རྗེ་རྩེ་ལྔ་པའི་ཕྱག་རྒྱ་སྤྱི་བོར་གཞག་པར་མོས་ལ། ཨོཾ་མཧཱ་ཀཱ་ལ་ཀཱ་ལ་བི་ཀཱ་ལ་ར་ཊྀ་ཏ་ཧཱུྃ་ཕཊ྄་སྭཱཧཱ། ཌོཾ་བི་ནི།
ཙཎྜ་ལི། རཀྑུ་སི། སིངྒ་ལི། དེ་ཝི། ས་མ་ཡེ་སྨ་ར་ཡེ་ནས་ཕྲིན་ལས་གཞོལ་བའི་བར་དང་། དེ་ཝིའི་རྗེས་སུ། ན་མཿསརྦ་ཏ་ཐཱ་ག་ཏེ་ལ་སོགས་པ་བཏགས་ལ་སྔར་བཞིན་གཏོར་མ་དབུལ། ཨརྒྷཾ་ལ་སོགས་པས་མཆོད། དེ་ཝིའི་རྗེས་སུ་ཨོཾ་ཨཱཿཧཱུྃ་བཏགས་ལ་ཕུད་ཀྱིས་མཆོད། དཔལ་ལྡན་དབང་ལྡན་སྲིད་གསུམ་དབང་སྒྱུར་ཞིང་། །
མཆེ་བ་གཙིགས་ཤིང་མཆུ་འཕྱང་ཤུགས་ཆེ་བ། ། སྒྲ་སྒྲོགས་དྲིལ་བུའི་ཕྲེང་བས་བརྒྱན་པ་ཡི། ། གཞོན་ནུའི་ལུས་ཅན་བགེགས་འཇོམས་ཁྱོད་ལ་འདུད། ། དུ་མའི་མིང་ཅན་དྲག་པོའི་ཕྲེང་བ་ཅན། ། ཉི་ཟླ་འབར་བའི་མིག་གིས་བདུད་འཇོམས་ཤིང་། ། བརྐྱང་བསྐུམ་གློག་སྟོང་འགྱུ་བའི་ཁྲོ་གཉེར་ཅན། མདུང་ཐུང་གྲི་གུག་བུམ་ཐོད་འཛིན་ལ་བསྟོད། ། འཇིགས་བྱེད་མྱུར་འགྲོ་ཚངས་སྐུད་མི་མགོ་ཡི། ། ཕྲེང་བ་འཛིན་ཅིང་ས་གསུམ་བསྐྲག་བྱེད་པ། ། ཀྵིཾ་ཀྵིཾ་སྒྲ་སྒྲོགས་སྲིན་པོའི་གཟུགས་འཛིན་པ། །
དུས་མཐའི་མེ་ལྟར་འབར་བ་ཁྱོད་ལ་བསྟོད། ། དཔལ་ལྡན་གྲུ་འཛིན་ཆེན་པོ་ནས། ། ཁྱོད་བཞུགས་ཏི་སེའི་གངས་རི་ལ། ། གདོང་བཞི་ལྡན་ཁྱོད་ཞིང་སྐྱོང་མཛད། ། ཀུན་སྲུང་ཁྱོད་ལ་བསྟོད་པར་བྱ། ། ཧ་ཧའི་གད་རྒྱངས་འབྲུག་སྒྲ་སྒྲོགས། ། ཧཱུྃ་ཧཱུྃ་སྒྲོགས་པའི་དཔལ་ཁྱོད་ཀྱིས། ། སྲིད་གསུམ་གནས་པའི་བགེགས་རྣམས་ཀུན། ། སྐྲག་མཛད་ཁྱོད་ལ་བསྟོད་པར་བྱ། ། རྫོགས་པའི་སངས་རྒྱས་སྤྱན་སྔ་རུ། །
དམ་བཅས་དོན་འདི་ད་ལྟ་འདིར། ། སྒྲུབ་ལ་ཐོགས་པ་མེད་གྱུར་པའི། ། དམ་ཚིག་ལྡན་ཁྱོད་བསྟོད་པར་བྱ། ། ཤ་ཆེན་ཟན་དང་མེ་ཏོག་སྤོས། ། ཆང་ཕུད་ཤ་ཁྲག་ལ་དགའ་བ། ། ཁྱོད་ནི་བྱང་ན་རབ་བཞུགས་ཤིང་། ། ཕྱོགས་བཅུའི་དབང་ཕྱུག་ཁྱོད་ལ་བསྟོད། ། གཡུང་མོ་གཏུམ་མོ་སྲིན་མོ་དང་། ། སིང་ག་ལ་གནས་རྣལ་འབྱོར་མ། ། དམར་དང་ལྗང་ནག་ཁྲོས་པའི་ཞལ། །
གྲི་གུག་ཐོད་འཛིན་བསྟོད་པར་བྱ། ། ཁྱོད་ཀྱིས་རང་ཕྱོགས་ལེགས་བསྲུང་ཞིང་། ། གཞན་ཕྱོགས་རྣམ་པར་སུན་འབྱིན་པོ། ། དོན་གཉིས་སྒྲུབ་པའི་ཡབ་ཡུམ་ལ། ། བདག་གིས་རྟག་ཏུ་བསྟོད་པར་བྱ། ། དེ་ལྟར་བསྟོད་པས་རབ་བསྔགས་པས། ། བདག་ཅག་འཁོར་བཅས་བསྲུང་བ་དང་། ། འདོད་པ་ཐམས་ཅད་བསྒྲུབ་པ་དང་། ། བགེགས་རྣམས་མ་ལུས་མེད་པར་མཛོད། ། ཁྱོད་ཀྱི་སྒྲུབ་པོའི་ལས་བྱ་ཞིང་། །
རྗེས་སུ་བསྒྲུབས་ན་བརྩེ་བ་དང་། ། ཡོངས་སུ་བརྟེན་ན་དགྱེས་པ་དང་། ། སུན་འབྱིན་རྣམ་པར་གཞོམ་པར་མཛོད། ། ཀློག་པ་རྣམས་ནི་རྒྱས་པ་དང་། ། ཁ་དོན་ཕུན་སུམ་ཚོགས་པ་དང་། ། སྒྲུབ་པ་དྲི་མ་མེད་པ་ཡི། ། བསྟན་པ་དག་ཀྱང་དར་བར་མཛོད། མདོར་ན་གང་དང་གང་བཅོལ་བ། ། དེ་དང་དེ་ཡི་ལས་རྣམས་ལ། ། བཏང་སྙོམས་གཡེལ་བ་མ་མཛད་པར། །
བདག་ལ་རྗེས་སུ་བརྩེ་བར་མཛོད། ། ཅེས་པས་བསྟོད། ། དེ་ནས་གཏོར་མ་ལྔ་པ། ཨོཾ་ཨཱཿཧཱུྃ་ཧོཿས་སྔར་ལྟར་བྱིན་གྱིས་བརླབ། འབར་བའི་ཕྱག་རྒྱ་དཔྲལ་བར་བཅས་ལ། ཕཻཾ་ཨོཾ་བཛྲ་ཨ་ར་ལི་ཧོཿཛཿཧཱུྃ་བཾ་ཧོཿབཛྲ་ཌཱ་ཀི་ནི་ས་མ་ཡ་སཏྭཾ་དྲྀ་ཤྱཱ་ཧོཿས་སྤྱན་དྲངས། སྔར་བཞིན་ཕྱག་རྒྱ་བཅས་ལ། ཨོཾ་ཁ་ཁ་ཁཱ་ཧི་ཁཱ་ཧི། སརྦ་ཡཀྵ་རཀྵ་ས། བྷཱུ་ཏ།
པྲེ་ཏ། པི་ཤཱ་ཙི། ཨུན་མཱ་ད། ཨ་པསྨ་ར། ཌཱ་ཀི་ནྱཱ་ད་ཡཿ ཨི་དཾ་བ་ལིཾ་གྲྀཧྞ་ཏུ་ས་མ་ཡ་རཀྵནྟུ། མ་མ་སརྦ་སིདྡྷིམྨེ་པྲ་ཡཙྪ་དུ། ཡ་ཐེ་བཾ། ཡ་ཐེཾཥྚ། བྷུཉྫ་ཐ།
ཛི་གྲ་ཐ། པི་ཝ་ཐ། མཱ་ཏི་ཀྲ་མ་ཐ། མ་མ་སརྦ་ཀརྟ་ཡ། སཏྶ་ཁཾ། བི་ཤུད་དྷྱ་སཧཱ་ཡི་ཀ་བྷ་ཝནྟུ་ཧཱུྃ་ཧཱུྃ་ཧཱུྃ་ཕཊ྄་ཕཊ྄་ཕཊ྄་སྭཱཧཱ། གསུམ་གྱིས་གཏོར་མ་དབུལ། མཆོད་པས་མཆོད་ལ། སངས་རྒྱས་མཁའ་འགྲོ་སོགས་ནས་སེམས་ཅན་གྱི་དོན་ལ་བཞུགས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ་གིས་ནང་མཆོད་གཏོར་ལ། བསྟན་པ་དར་ཞིང་འཇིག་རྟེན་དུ་དགེ་ལེགས་རྒྱ་ཆེན་པོ་འབྱུང་བ།
བདག་ཅག་དཔོན་སློབ་རྣམས་ཀྱི་བསམ་སྦྱོར་ཆོས་མཐུན་ཡིད་བཞིན་དུ་འགྲུབ་པའི་འཕྲིན་ལས་མཛད་དུ་གསོལ། ཞེས་བརྗོད། དེ་ནས་གཏོར་མ་དྲུག་པ། ཨོཾ་ཨཱཿཧཱུྃ་གིས་བདུད་རྩིར་བསྐྱེད། ཨ་ཀཱ་རོས་དབུལ། སླར་ཡང་། ཨོཾ་ཨཱཿཧཱུྃ་གིས་ཕུད་གཏོར་ལ། གཏོར་མ་འདི་གནས་བདག གཞི་བདག གཉུག་མར་གནས་པའི་ཚོགས་རྣམས་ལ་འབུལ་ལོ། །
མཆོད་དོ། མགྲོན་ནོ། ། སྦྱིན་ནོ། ། གསོལ་ལོའི་རྗེས་སུ་བསྟན་པ་དར་སོགས་གོང་ལྟར་བརྗོད། ཡིག་བརྒྱས་ལྷག་ཆད་ཁ་བསྐང་། མ་འབྱོར་བ་དང་ཉམས་པ་དང་། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཀུན་མགོན་པོས་བཟོད་པར་མཛོད། ། ཅེས་པས་ནོངས་པ་བཤགས།
སྔར་ལྟར་སྨོན་ལམ་གདབ་བོ། ། བཞི་པ་ཁ་ཟས་ཀྱི་རྣལ་འབྱོར་ནི། ཁ་ཟས་གཏོར་མ་ལྟར་བྱིན་གྱིས་བརླབས་ལ། ཕུད་བླ་མ་ཡི་དམ་ཆོས་སྐྱོང་ལ་དབུལ། རང་ཧེ་རུ་ཀར་དྲན་པའི་ལག་པ་གཡས་དགང་གཟར། གཡོན་བླུགས་གཟར། ཁ་ཐབ་ཁུང་། ལྟེ་བ་ནས་འབར་བའི་གཏུམ་མོའི་མེས་ལུས་ཐམས་ཅད་གང་བའི་སྙིང་ཀར་བླ་མ་དང་ཡི་དམ། ལྟེ་བར་ཆོས་སྐྱོང་དང་འཇིག་རྟེན་པའི་ལྷ། བཟའ་བཏུང་བསྲེག་རྫས་སུ་མོས་ནས་ལྷ་མཆོད་པའི་བསམ་པས་མ་ཆགས་པར་ལོངས་སྤྱོད།
ལྷག་མ་ལ་འབར་བའི་ཕྱག་རྒྱས་ཆང་གི་ཁ་ཕྲུ་བཏབ་སྟེ། ཨོཾ་ཨུ་ཙིཥྚ་བ་ལིཾ་ཏ་བྷཀྵ་སི་སྭཱཧཱས། ལྷག་མ་ལ་དབང་བའི་འབྱུང་པོ་ལ་སྦྱིན། རྡོ་རྗེ་དྲིལ་བུ་འཛིན་པས་སྔར་བཞིན་རྡོ་རྗེའི་གླུ་དང་བཀྲ་ཤིས་ཀྱི་ཚིགས་བཅད་བརྗོད། རྡོ་རྗེ་ཐལ་མོ་སྙིང་ཀར་སྦྱར་ཏེ། བླ་མ་ཡི་དམ་སངས་རྒྱས་བྱང་ཆུབ་སེམས་དཔའི་ཚོགས་ཐམས་ཅད་བདག་ལ་དགོངས་སུ་གསོལ། དགེ་བ་འདི་ཡིས་མྱུར་དུ་བདག ། ཀྱེ་ཡི་རྡོ་རྗེ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པར། ། དེ་ཡི་ས་ལ་འཁོད་པར་ཤོག །
ཅེས་པའི་རྗེས་སུ་སྔར་གྱི་སྨོན་ལམ་གདབ། མདུན་གྱི་ལྷ་ལ་ཕྱི་ནང་ཡིད་བྱུང་བསྟོད་པའི་མཆོད་པས་སྔར་བཞིན་མཆོད་ལ། སྔར་གྱི་བཟོད་གསོལ་གྱི་རྗེས་སུ། ཁྱོད་ཀྱིས་སེམས་ཅན་གྱི་ཁམས་ལ་རྗེས་སུ་བརྩེ་བས་བཀའ་སྩལ་ཞིང་དཀྱིལ་འཁོར་བྱིན་གྱིས་བརླབས་ཏེ། སེམས་ཅན་གྱི་དོན་མཛད་ན་སོ་སོ་སྐྱེ་བོ་རྣལ་འབྱོར་ལ་དབང་མ་ཐོབ་པ་རྣམས་བརྗེད་ངེས་པའམ། ཡོ་བྱད་མ་ཚང་བ་ལ་སོགས་པ་ཉེས་པ་གང་ཅུང་ཟད་བགྱིས་པ་དེ་དག་བཟོད་པ་ཆེན་པོ་མཛད་དུ་གསོལ། ཞེས་གསོལ་བ་བཏབ་ལ། རས་བྲིས་ཀྱི་དཀྱིལ་འཁོར་ཡོད་ན། ཇི་སྲིད་དུ་འབྱུང་བ་བཞིའི་གནོད་པས་མ་ཞིག་པ་དེ་སྲིད་དུ་ཡེ་ཤེས་པ་རྣམས་འདི་ལ་བརྟན་པར་བཞུགས་ནས། སྦྱིན་པའི་བདག་པོས་ཐོག་དྲངས་པའི་སེམས་ཅན་ཐམས་ཅད་ལ་མཆོག་ཐུན་མོང་གི་དངོས་གྲུབ་མ་ལུས་པར་སྩལ་དུ་གསོལ།
ཨོཾ་སུ་པྲ་ཏིཥྛ་བཛྲ་ཡེ་སྭཱཧཱས་བརྟན་པར་བཞུགས་ལ། རྟེན་མེད་པའམ་གཤེགས་གསོལ་དགོས་པ་ནི། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་གསོལ། ། སངས་རྒྱས་ཡུལ་དུ་གཤེགས་ནས་ཀྱང་། ། སླར་ཡང་འབྱོན་པར་མཛད་དུ་གསོལ། ། ཨོཾ་བཛྲ་མུཿཞེས་པ་ཡེ་ཤེས་པ་དང་གཏོར་མགྲོན་རྣམས་ལ་དངོས་གྲུབ་བླང་ཞིང་གཤེགས་སུ་གསོལ། དམ་ཚིག་པ་བདག་ལ་བསྡུ། འདས་གཏོར་གཅིག་བར་ཆད་བསྲུང་བའི་དོན་དུ་གཞག་ལ། གཏོར་མ་གཞན་རོལ་མོ་དང་བཅས་པས་ས་གཙང་སར་ཁྱེར་ལ།
དཔལ་ལྡན་མགོན་པོ་མཧཱ་ཀཱ་ལ་དང་། ། དཔལ་ལྡན་ལྷ་མོ་མི་ཕམ་སྲིད་གསུམ་བདག ། ལྕམ་དྲལ་ཁྱེད་ཀྱི་བཀའ་ལས་མི་འདའ་བའི། ། དུར་ཁྲོད་བདག་པོ་ཞིང་སྐྱོང་འཁོར་དང་བཅས། ། སྣང་སྲིད་ལྷ་སྲིན་སྡེ་བརྒྱད་འཁོར་དང་བཅས། ། དྲེགས་པ་ཕོ་རྒྱུད་མོ་རྒྱུད་འཁོར་དང་བཅས། ། མཁའ་ལྡིང་བྱ་ཁྱི་ལྕེ་སྤྱང་འཁོར་དང་བཅས། ། པུ་ཏྲ་ལ་སོགས་ལས་མཁན་འཁོར་དང་བཅས། ། འདིར་གཤེགས་ཀྱི་རྗེས་སུ། སྲིད་ཞིའི་དཔལ་འབྱོར་མ་ལུས་འབྱུང་བའི་གཞི། །
ཐུབ་པའི་བསྟན་པ་ཡུན་རིང་གནས་པ་དང་། ། དེ་འཛིན་བྱེད་པའི་སྐྱེས་བུ་དམ་ཀུན། ། དཔལ་འབྱོར་གྱི་རྒྱུན་ཡུན་རིང་ཞབས་བརྟན་མཛོད། ། བདག་ཅག་འཁོར་དང་བཅས་པ་ཐམས་ཅད་ལ། ། ཚེ་རིང་ནད་མེད་བདེ་སྐྱིད་ཕུན་སུམ་ཚོགས། ། དོན་རྣམས་ཐམས་ཅད་ཡིད་བཞིན་འགྲུབ་པ་དང་། ། འགྲོ་བའི་དོན་ལ་མཐུ་དང་ལྡན་པར་མཛོད། ། ཅེས་པས་བཏབ་ཅིང་བཏང་། ནང་དུ་འོངས་ཏེ་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་ལ་བསྲུང་། སྟོན་མཆོག་དམ་པ་ལྷ་མིས་མཆོད་འོས་པ། །
སངས་རྒྱས་ཕྱག་འཚལ་དེང་འདིར་བདེ་ལེགས་ཤོག ། སེམས་ཅན་གང་དག་འགྲོ་དང་མི་འགྲོ་བ། ། དེ་དག་ཐམས་ཅད་དེང་འདིར་བདེ་ལེགས་ཤོག ། ཞི་བ་ཆགས་བྲལ་ལྷ་མིས་མཆོད་འོས་པ། ། ཆོས་ལ་ཕྱག་འཚལ་དེང་འདིར་བདེ་ལེགས་ཤོག ། སེམས་ཅན་གང་དག་འགྲོ་དང་མི་འགྲོ་བ། ། དེ་དག་ཐམས་ཅད་དེང་འདིར་བདེ་ལེགས་ཤོག ། ཚོགས་ཀྱི་མཆོག་རབ་ལྷ་མིས་མཆོད་འོས་པ། ། དགེ་འདུན་ཕྱག་འཚལ་དེང་འདིར་བདེ་ལེགས་ཤོག ། སེམས་ཅན་གང་དག་འགྲོ་དང་མི་འགྲོ་བ། །
དེ་དག་ཐམས་ཅད་དེང་འདིར་བདེ་ལེགས་ཤོག ། འབྱུང་པོ་གང་དག་འདིར་ནི་ལྷགས་གྱུར་ཏམ། ། སའམ་འོན་ཏེ་བར་སྣང་འཁོད་ཀྱང་རུང་། ། སྐྱེ་དགུ་རྣམས་ལ་རྟག་ཏུ་བྱམས་བྱེད་ཅིང་། ། ཉིན་དང་མཚན་དུ་ཆོས་ལ་སྤྱོད་པར་ཤོག ། གིས་བཀྲ་ཤིས་བརྗོད་དོ། ། ལྔ་པ་ཉལ་བའི་རྣལ་འབྱོར་ནི། སྲོད་ཀྱི་བྱ་བ་རྣམས་ཚར་ནས་གཉིད་ལོག་པའི་ཚེ། རང་གཙོ་བོ་ལ་ཐིམ། ཐུགས་ཀའི་ཧཱུྃ་ལས་འོད་འཕྲོས་སྣོད་བཅུད་སྲུང་འཁོར་ལ།
དེ་གཞལ་ཡས་ཁང་། དེ་ལྷ་སོ་སོ། དེ་ཞལ་ལ་སྟེ། བཻ་ཏཱ་ལཱི་སྟེང་ཞལ་ལ། ཡུམ་ཡབ་ལ། ཡབ་ཧཱུྃ་ལ་ཐིམ་སྟེ། མི་དམིགས་པ་སྟོང་པའི་ངང་ལ་ཉལ་ལོ། ། དྲུག་པ་ལྡང་བའི་རྣལ་འབྱོར་ནི་ཧཱུྃ་ཞེས་བརྗོད་པས་སྟོང་པ་ལས་ཀྱེ་རྡོ་རྗེའི་སྐུར་བཞེངས་ཏེ་ཧཱུྃ་ལས་འོད་འཕྲོས་ལྷ་དང་གཞལ་ཡས་ཁང་སྣོད་བཅུད་རྣམས་དམིགས་ནས། གཟུགས་སྐུ་སྣོད་བཅུད་ཕྲིན་ལས་འཇུག་པའི་ཡུལ་དུ་མོས་པས་ལྡང་ངོ་། ། བདུན་པ་ཁྲུས་ཀྱི་རྣལ་འབྱོར་ནི།
དབང་བསྐུར་དང་འདྲ་བ་ལས་ཁྱད་པར་དབང་བསྐུར་བས། ཕྱི་ནང་གི་དྲི་མ་དག ལུས་ཡེ་ཤེས་ཀྱི་བདུད་རྩིས་གང་བར་བསམས་ཏེ་ཡིག་བརྒྱ་བརྗོད་ཅིང་ཁྲུས་བྱ། དབང་གི་ལྷ་གཤེགས་སུ་གསོལ། བརྒྱད་པ་སྤྱོད་ལམ་གྱི་རྣལ་འབྱོར་ནི། མཉམ་གཞག་ལས་ལངས་པའི་དུས་ཀུན་ཏུ་ལྷ་མོ་བརྒྱད་ཞལ་ལ། ཡུམ་ཡབ་ལ། ཡབ་ཕྱག་གཉིས་པར་བསྡུས་ནས་གནས་གསུམ་ཡི་གེ་གསུམ་གྱིས་བསྲུང་། སྐྱེ་མཆེད་དྲུག་གཏི་མུག་རྡོ་རྗེ་མ་ལ་སོགས་པ་དྲུག གཟུགས་གཽ་རཱི།
སྒྲ་ཙཽ་རཱི། དྲི་བཻ་ཏཱ་ལཱི། རོ་གྷསྨ་རཱི། རེག་ས་སྤྱོད། ཆོས་ཀྱི་སྐྱེ་མཆེད་མཁའ་སྤྱོད། སྣང་བ་ལྷ། གྲག་པ་སྔགས། སེམས་ཀྱི་འགྱུ་བ་ཏིང་ངེ་འཛིན་དུ་བསམས་ལ། ཟུང་འཇུག་གི་ངང་ལ་ལྷས་ལྷ་མཆོད་པའི་བསམ་པས་འདོད་ཡོན་ལ་མ་ཆགས་པར་ལོངས་སྤྱད་ཅིང་། ཁ་ན་མ་ཐོ་བ་མེད་པའི་སྤྱོད་ལམ་རྣམ་བཞིས་ཅི་བདེར་སྤྱད་དོ། །
ཚུལ་འདི་ལྟ་བུས་དུས་རྟག་ཏུ་གནས་ན། ཐུན་མོང་མཆོག་གི་དངོས་གྲུབ་མྱུར་དུ་འགྲུབ་པར་འགྱུར་རོ། ། ཚུལ་འདི་འགྲེལ་པ་དང་། སྒྲུབ་ཐབས་ཀྱི་རྒྱ་གཞུང་འགའ་རེ་དང་མི་མཐུན་པ་ཡོད་ཀྱང་། རྗེ་བཙུན་གོང་མ་རྡོ་རྗེ་འཆང་དང་དབྱེར་མ་མཆིས་པ་དག་གི་བཞེད་པ་དང་ཕྱག་ལེན་ཇི་ལྟ་བ་བཞིན་ཡིན་པས། ཁུངས་བཙུན་པར་ཁོང་དུ་ཆུད་པར་བྱའོ། ། འདི་ནི་ལས་དང་པོ་པ་དག་གིས་གོ་སླ་བའི་དོན་དུ། བཙུན་པ་བསོད་ནམས་རྒྱལ་མཚན་དཔལ་བཟང་པོས་ཁྲིགས་སུ་སྡེབས་པ་དགེ་ལེགས་མཆོག་ཏུ་གྱུར་ཅིག ཤུབྷཾ།། །། མངྒ་ལཾ་བྷ་ཝནྟུ།། །།
གཅིག་ཞུས།། །། PAGE * MERGEFORMAT 40 བླ་མ་དམ་པ། ཀྱེ་རྡོ་རྗེའི་མངོན་པར་རྟོགས་པ། PAGE * MERGEFORMAT 41
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
