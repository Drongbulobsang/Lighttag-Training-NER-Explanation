གསུང་འབུམ། བསོད་ནམས་རྒྱལ་མཚན།
པོད ༥
མཧཱ་ཀཱ་ལའི་རྗེས་གནང་།
༄༅། །མཧཱ་ཀཱ་ལའི་རྗེས་གནང་བཞུགས་སོ།། ཨོཾ་སྭསྟི། ཁྱེད་རྣམས་སངས་རྒྱས་ཀྱི་བསྟན་པའི་སྒོར་ཞུགས་ནས་ཆོས་སྒྲུབ་པའི་ཆ་རྐྱེན་དུ་རྡོ་རྗེ་ནག་པོ་ཆེན་པོ་ལྕམ་དྲལ་གྱི་རྗེས་སུ་གནང་བ་ཞུ་བར་འདོད་པ་ཤིན་ཏུ་ལེགས། དེའི་རྒྱུ་མཚན་ཡང་ཆོས་བསྒྲུབ་པ་ལ་ཕྱི་ནང་གི་བར་ཆད་འབྱུང་བས། དེ་སེལ་བ་ལ་ཆོས་སྐྱོང་བསྟེན་དགོས་ཤིང་། དེ་ལ་འཇིག་རྟེན་པ་དང་འདས་པ་གཉིས་ལས། འཇིག་རྟེན་པས་ཚེ་འདིའི་བར་ཆད་ཙམ་སེལ་བར་ནུས་ཀྱང་། མཆོག་གི་དངོས་གྲུབ་རྩོལ་མི་ནུས་པས་བསྟེན་ཡང་དགོས་པ་ཆུང་ལ། འཇིག་རྟེན་ལས་འདས་པས་འདི་དང་ཕྱི་མའི་མི་མཐུན་པའི་ཕྱོགས་ཀུན་སེལ་ཞིང་མཆོག་ཐུན་མོང་གི་དངོས་གྲུབ་གཉིས་ཀ་རྩོལ་བས་བརྟེན་ན་ཕན་ཡོན་ཆེ་བས་འདིར་རྣམ་པར་སྣང་མཛད་ཆེན་པོའི་ཐུགས་ཀྱི་སྤྲུལ་པ་གུར་གྱི་མགོན་པོར་གྲགས་པ་འདིའི་རྗེས་སུ་གནང་བ་བགྱིད་པ་ལ། བརྒྱུད་པའི་ལོ་རྒྱུས་དང་རྗེས་སུ་གནང་བ་གཉིས་ལས།
དང་པོའི་དབང་དུ་བྱས་ན། འཕགས་པ་ཀླུ་སྒྲུབ་ཀྱིས་བསྟན་པ་བསྲུང་བའི་མཚོན་ཆ་འདི་རྡོ་རྗེ་གདན་གྱི་ཀ་བར་སྦས་ཏེ་གཞག དུས་ཕྱིས་པད་མ་བཛྲོ་ཞེས་ཨུ་རྒྱན་དུ་འཁྲུངས་པ་དེས་བོད་དུ་འབྱོན་པའི་དུས་རྡོ་རྗེ་གདན་ནས་བཏོན་ནས་བསྣམས་ནས་བྱོན། བཀའ་མི་ནུབ་པར་བྱ་བའི་ཕྱིར་རྒྱ་གར་ཤར་ཕྱོགས་སུ་དྷརྨྨ་པཱ་ལ་ལ་རྗེས་སུ་བསྟན་ནས་ཁོང་གངས་ཏི་སེ་དང་། མཚོ་མ་དྲོས་པ་གཟིགས་སུ་བྱོན་པའི་དུས་སུ་ལོ་ཙཱ་བ་རིན་ཆེན་བཟང་པོ་དང་མཇལ་ནས་རིག་པའི་གནས་དུ་མ་དང་ཆོས་སྐྱོང་འདིའི་སྐོར་རྣམས་གནང་། ལོ་ཙཱ་བ་རིན་ཆེན་བཟང་པོས་ཁོང་རང་གི་ཉེ་གནས་གུ་རུབ་རིན་ཆེན་བསོད་ནམས་ཞེས་བྱ་བ་དེ་ལ་འོད་ཟེར་ཅན་གྱི་པྲ་བརྟག་པ་དང་། ནོར་རྒྱུན་མའི་སྒྲུབ་ཐབས། རྐང་མགྱོགས། སྐྱེ་བ་བརྟག་པ། གདམས་པ་འདིའི་སྐོར་ལ་སོགས་པ་མང་དུ་གནང་།
ཕྱིས་ལྷ་བཙུན་བྱང་ཆུབ་འོད་ཀྱིས་གཅེན་གྱི་དོན་དུ་བོད་ཡུལ་མཐའ་དག་ཏུ་བྱོན་པའི་ཚེ་བོད་ཡུལ་ཙམ་གྱིས་འགྱུར་མི་མཐུན་པའི་འགྱུར་ཡང་བྱས། བསྟན་པ་བསྲུང་བའི་མཚོན་ཆ་འདི་བསྣམས་ཏེ་བྱོན་ནས། ལོ་ཙཱ་བ་ཆེན་པོ་ལ་ཕུལ་བ་དང་། ཆོས་སྐྱོང་དང་བསྟན་སྲུང་གི་གདམས་པ་ཐམས་ཅད་མཐུན་པར་གཟིགས་ནས་ཕོ་བྲང་བཙུན་པ་ཉིད་ལ་གཞན་ལ་མི་སྤེལ་བར་གཏད་པར་གདའ། ཡང་ལུགས་གཅིག་ལ་བྷེ་དན་གྱི་ཡུལ་དུ་བྲམ་ཟེ་མཆོག་སྲེད་བདེ་མཆོག་ལ་སོགས་པའི་སྒྲུབ་པ་མཛད་པའི་དུས་སུ། རེ་མ་ཏི་ལག་མཐིལ་དུ་བཞག་ནས་སྒོང་རྩེས་དྲེ་རྟ་ལ་བསྐྱོན་ནས་གླིང་བཞི་ལན་ཅིག་བསྐོར། རྣ་བ་གཉིས་ནས་བཟུང་ནས་ལན་ཅིག་བསྐོར། དེ་ལྟ་བུའི་ཚུལ་གྱིས་བར་ཆད་བྱས་ནས་མྱོས་པར་བྱས་པས་མགོན་པོས་དེའི་འགྲམ་པ་ལ་ཐལ་ལྕག་གིས་བསྣུན་ཏེ། འདི་ལྟ་བུ་བསྟན་པ་ལ་གནོད་པ་བྱེད་དམ། དམ་ཤ་ཟའམ་ཟེར་ནས་རེ་མ་ཏི་མྱོས་སུ་བཅུག
ངའི་སྲིང་མོ་འདིས་ཁྱེད་ལ་ད་དུང་བར་ཆད་བྱེད་ཟེར་ནས་མགོན་པོའི་སྒྲུབ་ཐབས་གསུམ་གནང་། དེས་ནོར་བུ་གླིང་པ་བདེ་བའི་རྡོ་རྗེ། དེས་ཤྲདྡྷཱ་ཀ་ར་ཝརྨ་ལ། དེས་ཇོ་བོ་རིན་ཆེན་བཟང་པོ་ལ། དེས་ཁོང་རང་གི་ཉེ་གནས་བྲག་སྟེངས་པ་གུ་རུབ་རིན་ཆེན་བསོད་ནམས་ལ། དེས་མལ་ལོ་ཙཱ་བ་ལ་གནང་། དེ་ལ་བླ་ཆེན་ཀུན་དགའ་སྙིང་པོས་ཞུས་ཏེ། བླ་མ་མལ་ཆོས་སྐྱོང་འདི་ལ་བཀའ་ཤིན་ཏུ་དོག་ཀྱང་། ས་སྐྱ་པ་ཆེན་པོས་སྤྱིར་ཡང་བསྙེན་བཀུར་མང་དུ་མཛད་ཅིང་ཡུན་རིང་དུ་བསྟེན། ཁྱད་པར་དུ་གསེར་སྲང་བཅུ་བདུན་ཕུལ་བས་མཉེས་ནས་སྐུ་འདའ་ཀར་གདུགས་ལ་སོགས་པ་ཡང་གནང་ནས་གཏད།
ཆོས་སྐྱོང་འདིའི་རྗེས་གནང་མཛད་ནས། རྟེན་དུ་གུ་རུམ་དུ་ཆོས་སྐྱོང་གི་སྐུ་དང་། དར་ནག་ཁ་གང་། ལྕགས་ཀྱི་རྡོ་རྗེ་རྩེ་དགུ་པ་གཅིག་དང་། གདམས་ངག་སྐོར་མ་ལུས་པ་བཀའ་རྒྱ་དང་བཅས་ནས་གནང་ངོ་། ། དེ་ནས་ས་སྐྱ་པ་ཆེན་པོ་གདན་སར་བྱོན་པའི་དུས་སུ་བན་ཆུང་རྣམས་ཀྱིས་ཆོས་སྐྱོང་གི་སྐུ་འཆམ་གྱིན་གྲང་པོ་ཁྲ་བོ་ལའི་ཕར་ཕྱོགས་ནས་འོང་བ་དང་། ཚུར་ཕྱོགས་ནས་འགྲོན་པོ་གཅིག་འོངས་པ་གཉིས་ལ་རྩེར་ཕྲད་པས་ཁྲག་སྐྱུགས་ནས་ཤི། དེ་ཕྱིན་ཆད་ཆོས་སྐྱོང་གཉེན་པོའི་གྲགས་པ་ཡང་ཐོབ། དེ་ནས་གུ་རུམ་དུ་གདན་དྲངས་ནས་བཞུགས་སུ་གསོལ། དེ་ཕྱིན་ཆད་ཆོས་སྐྱོང་དང་དངོས་སུ་གསུང་གླེང་མཛད་ཅེས་གྲག་གོ །
དེ་ལ་རྗེ་བཙུན་བསོད་ནམས་རྩེ་མོས། དེ་ལ་རྗེ་བཙུན་ཆེན་པོ། དེ་ལ་ཆོས་རྗེ་པ། དེ་ལ་འཕགས་པ། དེ་ལ་དམ་པ་ཀུན་དགའ་གྲགས། དེ་ལ་བདག་ཆེན་པས་གསན། དེ་ལ་བདག་གིས་ཐོས། ཡང་འཕགས་པ་འཕགས་རྒྱལ། དེ་ལ་བླ་མ་རིན་ཆེན་བཟང་པོས་ཞུས། དེས་བདག
ཡང་ན་འཕགས་པ། ཞང་དཀོན་མཆོག་དཔལ། ཆོས་རྗེ་བྲག་ཕུག་པ། དེ་ལ་བསོད་ནམས་རྒྱལ་མཚན་དཔལ་བཟང་པོ་བདག་གིས་ཞུས་སོ། ། གཉིས་པ་སྦྱོར་དངོས་རྗེས་གསུམ་གྱི་དང་པོ་ལ། གསོལ་བ་གདབ་ཅིང་སྐྱབས་སུ་འགྲོ་བ། སྡོམ་པ་གཟུང་བ། བྱིན་རླབས་ཀྱི་གཞི་བཅའ་བ་དང་གསུམ་ལས་དང་པོ་ནི། མཎྜལ་བྱེད་དུ་བཅུག་ལ། གང་གི་དྲིན་གྱིས་དང་།
སངས་རྒྱས་ཀུན་གྱི་རང་བཞིན་སྐུ། ། ལ་སོགས་པ་རྗེས་ཟློས་བྱེད་དུ་བཅུག་སྟེ། བླ་མ་དང་ཡི་དམ་ལ་སྐྱབས་སུ་འགྲོ་བའོ། ། དེ་ནས་དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེའི་སྐུ་གསུང་ཐུགས་ཀྱིས་བྱིན་གྱིས་རློབས་ལ། བདག་ལ་དཔལ་རྡོ་རྗེ་ནག་པོ་ཆེན་པོ་ལྕམ་དྲལ་གྱི་སྐུ་གསུང་ཐུགས་ཀྱི་རྗེས་སུ་གནང་བ་སྩལ་དུ་གསོལ། ཞེས་ལན་གསུམ་བཟླས་སུ་བཅུག གཉིས་པ་ནི། བྱང་སེམས་དང་རིག་འཛིན་གྱི་སྡོམ་པ་དང་མི་ལྡན་ན་གསང་སྔགས་ཀྱི་ལམ་སྒྲུབ་ཏུ་མི་རུང་ཞིང་། བཀའ་སྲུང་ཁྱད་པར་ཅན་འདི་ལྟ་བུ་བསྒྲུབ་པའང་དམ་ཚིག་གཙང་བ་གལ་ཆེ་བས། ཐུན་མོང་དང་ཐུན་མོང་མ་ཡིན་པའི་སྡོམ་པ་མཐའ་དག་གཟུང་སྙམ་པ་མཛོད་བྱས་ལ།
དཀོན་མཆོག་གསུམ་ལ་བདག་སྐྱབས་མཆི་ལ་སོགས་དང་། སྲས་བཅས་སངས་རྒྱས་ཐམས་ཅད་དང་། ། ཞེས་སོགས་ལན་གསུམ་ཟློས་སུ་གཞུག གསུམ་པ་ནི། སློབ་དཔོན་ལ་རྡོ་རྗེ་འཆང་དུ་མོས་པ་བགྱིས་བྱས་ལ། སློབ་དཔོན་གྱི་ཐུགས་ཀ་ནས་འོད་འཕྲོས། མདུན་གྱི་མགོན་པོ་ལྕམ་དྲལ་གྱི་ཐུགས་ཀར་ཕོག ཐུགས་ཀའི་ས་བོན་ལས་འོད་ཟེར་འཕྲོས་པས་རང་གི་ལུས་ལ་ཕོག གདོན་བགེགས་སྡིག་སྒྲིབ་དང་རྣམ་སྨིན་གྱི་ཤ་ལུས་ཚོགས་པའི་ལུས་བསྲེགས་ནས། སྟོང་པར་གྱུར་པར་སྒོམ་མོ། །
དངོས་གཞི་ལ་གསུམ་གྱི་སྐུའི་རྗེས་སུ་གནང་བ་ནི། སྟོང་པའི་ངང་ལས་དུར་ཁྲོད་ཆེན་པོ་བརྒྱད་ཀྱི་དབུས་སུ་མངོན་རྟོགས་བཞིན། མགོན་པོའི་སྐུར་སློབ་མ་གྱུར་ཅིང་། གཡོན་དུ་ཨེ་ཀ་ཛ་ཊཱི་དང་ལྷ་མོའང་བསྒོམ་དུ་གཞུག དེ་ནས་བླ་མ་ལ་གུས་འདུད་བྱས་པས་བླ་མའི་ཐུགས་ཀ་ནས་འོད་འཕྲོས། མདུན་བསྐྱེད་རྣམ་པར་སྣང་མཛད་ཆེན་པོའི་ཐུགས་ཀར་ཕོག་པས་དེ་ཐམས་ཅད་ཀྱི་ཐུགས་དང་རང་བཞིན་གྱི་གནས་ནས་མགོན་པོ་ལྕམ་དྲལ་གྱི་སྐུ་དཔག་ཏུ་མེད་པ་སྤྱན་དྲངས་རང་རང་གི་ལུས་ལ་ཐིམ། གདོན་བགེགས་ཚར་བཅད། སྡིག་སྒྲིབ་དག སྐུའི་རྗེས་གནང་ཐོབ་པར་བསྒོམ་དུ་གཞུག གཉིས་པ་གསུང་གི་རྗེས་སུ་གནང་བ་ནི།
སྔར་ལྟར་འོད་འཕྲོས། མདུན་བསྐྱེད་ཀྱི་ཐུགས་ཀར་ཕོག་པས། ཐུགས་ཀའི་ཧཱུྃ་གི་མཐའ་མ་ན། སྙིང་པོ་དང་རྩ་སྔགས། ལྷ་མོའི་ཐུགས་ཀར་བྷྱོའི་མཐའ་མར་སྔགས་ཀྱི་ཕྲེང་བས་བསྐོར་བ་ལས་མར་མེ་གཅིག་ལས་གཉིས་ཆད་བཞིན་དུ་ཞལ་ནས་འཐོན། སློབ་མའི་སྙིང་ཀར་ཧཱུྃ་གི་ཐ་མ་དང་། གཡོན་གྱི་ལྷ་མོའི་ཐུགས་ཀར་བྷྱོའི་མཐའ་མར་སྔགས་ཀྱི་ཕྲེང་བས་བསྐོར་བར་དམིགས་ལ། ཤཱ་ས་ན་དང་། སྔགས་ཐུང་དང་། རོ་རུ་ལན་གསུམ་གྱི་རྗེས་སུ་བཅོམ་ལྡན་བདག་ལ་ཞེས་སོགས་ལན་གསུམ་ཟློས་སུ་གཞུག
དེ་ནས། བླ་མས་བཅོམ་ལྡན་འདི་ལ་ཞེས་སོགས་ལན་གསུམ་བརྗོད་པས་གསུང་གི་རྗེས་གནང་ཐོབ་པར་བསྒོམ་དུ་གཞུག གསུམ་པ་ཐུགས་ཀྱི་རྗེས་སུ་གནང་བ་ནི། སྔར་བཞིན་གྱི་འོད་འཕྲོ་འདུ་ལས། མདུན་བསྐྱེད་ཀྱི་ཐུགས་ཀ་ནས་ཡེ་ཤེས་ལྔའི་ངོ་བོ་གྲི་གུག ཐོད་པ། གཎྜཱི། རལ་གྲི། མདུང་། རྩེ་གསུམ་ལ་སོགས་པའི་ཕྱག་མཚན་ནམ་མཁའ་གང་བར་སྤྱན་དྲངས།
སློབ་མའི་སྙིང་ཀར་ཐིམ། མགོན་པོ་ལྕམ་དྲལ་གྱི་ཐུགས་དང་། སློབ་མའི་སེམས་དབྱེར་མེད་དུ་གྱུར་པར་བསྒོམ་དུ་གཞུག རྗེས་གནང་གསུམ་ཆར་གྱི་མཐར་གུ་གུལ་གྱི་བདུག རོལ་མོའི་སྒྲ་བསྒྲགས་སོ། ། ཐུགས་ཀྱི་རྗེས་གནང་ཐོབ་པར་མོས་པ་གྱིས། གསུམ་པ་རྗེས་ཀྱི་བྱ་བ་ལ་གསུམ་སྟེ། བཀའ་བསྒོ་བ་ནི། སློབ་མའི་སྤྱི་བོར་ཆོས་སྐྱོང་གི་གཏོར་མ་གཞག གཏོར་མ་ཆོས་སྐྱོང་དུ་དཔོན་སློབ་གཉིས་ཀས་བསམས་ལ།
སློབ་དཔོན་གྱིས་སྔགས་གསུམ་པོ་ཚར་རེ་བརྗོད་པའི་རྗེས་ལ། འདིའི་བརྒྱུད་པའི་བླ་མ་རྣམས་ཀྱི་མཚན་གྱི་མཐར། བཀའ་དང་དམ་ལས་མ་འདའ་བར་དམ་ཚིག་སྲུངས་ལ། སློབ་མ་ཆེ་གེ་མོ་ཞེས་བྱ་བའི་ལམ་གྱི་བར་ཆད་ཞི་བ་དང་། མཐུན་རྐྱེན་ཐམས་ཅད་སྒྲུབ་པ་དང་། བསྲུང་བ་དང་། བསྐྱབ་པ་དང་། སྦ་བ་དང་། འགོ་བ་དང་། མཉེས་པའི་ཕྲིན་ལས་རྒྱ་ཆེན་པོ་མཛོད་ཅིག
ཅེས་བརྗོད་ཅིང་ཆོས་སྐྱོང་སྤྱི་བོར་ཐིམ་པར་བསྒོམ་དུ་གཞུག་གོ ། གཉིས་པ་དམ་བཅའ་བ་ནི། འདི་ལྟ་བུའི་ཆོས་སྐྱོང་བསྟེན་ཕྱིན་ཆད། མཆོད་པས་མཉེས་པར་བྱེད་དགོས་པས། རབ་ཞག་གཅིག་ལ་ཐུན་གསུམ། འབྲིང་ཐུན་རེ། ཐ་མ་ཚེས་བརྒྱད། བཅོ་ལྔ། དགུ། ཐ་མའི་ཐ་མས་ཀྱང་ཉེར་དགུ་ལ་གཏོར་མ་མ་ཆགས་པར་གཏོང་བའི་ཡི་དམ་གྱིས་བྱས་ལ།
གཙོ་བོས་ཇི་ལྟར་བཀའ་སྩལ་པ། ། འདི་དག་ཐམས་ཅད་བདག་གིས་བགྱི། ། ཞེས་སོགས་ལན་གསུམ་ཟློས་སུ་གཞུག གསུམ་པ་ཡོན་དབུལ་བ་ནི། མཎྜལ་དང་། ཡོན་ཅི་འབྱོར་བ་ཕུལ་ནས། དེང་ནས་བརྩམས་ཏེ། ཞེས་སོགས་ལན་གསུམ་ཟློས་སུ་གཞུག་གོ ། དཔལ་མགོན་པོ་ལྕམ་དྲལ་གྱི་རྗེས་གནང་གི་བརྗེད་བྱང་། བཙུན་པ་བསོད་ནམས་རྒྱལ་མཚན་དཔལ་བཟང་པོས་སྦྱར་བ།། །།
ཤུབྷཾ།། །། གཅིག་ཞུས།། །། PAGE * MERGEFORMAT 4 བླ་མ་དམ་པ། མཧཱཀཱལའི་རྗེས་གནང་། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
