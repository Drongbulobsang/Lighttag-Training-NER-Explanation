གསུང་འབུམ། བསོད་ནམས་རྒྱལ་མཚན།
པོད ༨
གུར་རིག་བསྡུས་པ་མཁའ་འགྲོ་ལྔ་ཡི་སྒྲུབ་ཐབས།
༄༅། །གུར་རིག་བསྡུས་པ་མཁའ་འགྲོ་ལྔ་ཡི་སྒྲུབ་ཐབས་བཞུགས་སོ།། ན་མོ་གུ་རུ་བྷྱཿ ན་མཿཔཉྩ་ཌཱ་ཀཱི་ནཱི་བྷྱཿ རྡོ་རྗེ་འཆང་མཚུངས་བླ་མ་དང་། ། དཔལ་ལྡན་ཡེ་ཤེས་ལྔ་ཡི་དངོས། ། མཁའ་འགྲོ་ལྔ་ལ་གུས་བཏུད་ནས། ། དེ་ཉིད་བསྒོམ་པའི་ཆོ་ག་བཤད། ། འདི་ལ་གསུམ་གྱི། དང་པོ་གང་ཟག་ནི། དབང་ཐོབ་ཅིང་དམ་ཚིག་དང་ལྡན་པ་སྔགས་ཀྱི་ལམ་ལ་གུས་པ་དང་།
སྤྱོད་ལམ་དལ་ཞིང་ཟབ་པ་དང་རྒྱ་ཆེ་བ་རིག་པའི་བློ་གྲོས་དང་ལྡན་པ། སྔགས་དང་རྒྱུད་ཀྱི་སྦྱོར་བ་ཤེས་པ་དེ་ཉིད་བཅུ་རིག་པའོ། ། གཉིས་པ་གནས་ནི། དུར་ཁྲོད་དང་། ཆུ་འགྲམ་དང་། ཤིང་གཅིག་དང་། རི་བོ་དང་། ཚང་ཚིང་ལ་སོགས་པ་མེ་ཏོག་དང་འབྲས་བུས་བརྒྱན་པ། ཡིད་དུ་འོང་བའི་ས་ཕྱོགས་བདུད་རྩི་ལྔ་དང་དྲི་བཟང་པོས་བྱུགས་པའོ། ། གསུམ་པ་རྣལ་འབྱོར་ལ།
མཉམ་པར་བཞག་པ་དང་། མ་བཞག་པའི་རྣལ་འབྱོར་རོ། ། དང་པོ་ལ། སྐྱེད་རྫོགས། བཟླས་པ་གསུམ་གྱི། དང་པོ་ལ་སྔོན་འགྲོ་དང་། དངོས་གཞི་གཉིས་སོ། ། དང་པོ་ལ་ཚོགས་བསགས་པ་དང་། བསྲུང་བའི་འཁོར་ལོ་བསྒོམ་པ་གཉིས་ལས། དང་པོ་ལ་གཉིས་ཀྱི་བསོད་ནམས་ཀྱི་ཚོགས་བསགས་པ་ནི།
སྟན་འཇམ་པོ་ནང་ཚངས་ཅན་ལ་རྡོ་རྗེ་སྐྱིལ་ཀྲུང་གིས་ཉེ་བར་འདུག་ནས། དཔལ་རྡོ་རྗེ་སེམས་དཔའི་རྣལ་འབྱོར་སྔོན་དུ་བྱས་ཏེ། སེམས་ཅན་གྱི་དོན་དུ་དཔལ་རྡོ་རྗེ་སེམས་དཔའི་གོ་འཕང་ཐོབ་པར་བྱ། དེའི་དོན་དུ་མཁའ་འགྲོ་ལྔའི་དཀྱིལ་འཁོར་གྱི་འཁོར་ལོ་བསྒོམ་པར་བྱ་སྙམ་པའི་བྱང་ཆུབ་ཀྱི་སེམས་སྔོན་དུ་བཏང་ནས། རང་ཐུགས་ཀྱི་མཁའ་འགྲོར་གསལ་བའི་ཐུགས་ཀར། འོག་ནས་འབྱུང་བ་ལྟར། ཟླ་ཕྱེད་སོགས་ཀྱི་གདན་ལ། དབུས་དང་ཕྱོགས་གཞན་དུ་ཉི་མ། ཤར་དུ་ཟླ་བའི་སྟེང་དུ། ཧཱུྃ་ཨོཾ་ཏྲཱྃ་ཨྃ་ཁྃ།
བསམས་པ་ལས་འོད་འཕྲོས། མདུན་གྱི་ནམ་མཁའི་གནས་སུ་མཁའ་འགྲོ་ལྔའི་དཀྱིལ་འཁོར་གྱི་ལྷ་ཚོགས་དམིགས་ལ། གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང་། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པད་ལ་འདུད། ། སངས་རྒྱས་ཀུན་གྱི་རང་བཞིན་སྐུ། ། སློབ་དཔོན་ལ་ནི་བདག་སྐྱབས་མཆི། ། དང་པོར་མེ་ཏོག་ཕོག་པ་ཡི། ། དཀྱིལ་འཁོར་ལྷ་ཚོགས་རྣམས་ལ་འདུད། །
སེམས་ཅན་ཀུན་གྱི་ཐམས་ཅད་ཁྱོད། ། སྡིག་པ་ཐམས་ཅད་རྣམ་སྦྱོང་བ། ། ཆོས་རྣམས་ཐམས་ཅད་ཡོངས་སུ་རྟོགས། ། རྡོ་རྗེ་མཁའ་འགྲོ་ཕྱག་འཚལ་བསྟོད། ། སྡང་བས་མནན་པའི་འགྲོ་གཟིགས་ནས། ། གཏི་མུག་ཐམས་ཅད་ཟད་བྱའི་ཕྱིར། ། རྒྱལ་བ་མགོན་པོ་རྣམ་སྣང་མཛད། ། གཏི་མུག་རྡོ་རྗེ་ཕྱག་འཚལ་བསྟོད། ། འགྲོ་བ་བུད་མེད་འདུལ་གཟིགས་ནས། ། བདག་མེད་རྣལ་འབྱོར་མར་གྱུར་གང་། །
ཕྱག་འཚལ་ཕ་རོལ་ཕྱིན་ཐུབ་ལ། ། སྒྱུ་མའི་ཕྱག་རྒྱ་ཕྱག་འཚལ་བསྟོད། ། གཏི་མུག་མནན་པའི་འགྲོ་གཟིགས་ནས། ། གཏི་མུག་ཐམས་ཅད་ཟད་པར་མཛད། ། རྡོ་རྗེ་སེམས་དཔའ་རྒྱལ་པོ་ཆེ། ། ཞེ་སྡང་རྡོ་རྗེ་ཕྱག་འཚལ་བསྟོད། ། ང་རྒྱལ་མནན་པའི་འགྲོ་གཟིགས་ནས། ། ང་རྒྱལ་ཐམས་ཅད་ཟད་མཛད་པའི། ། རྡོ་རྗེ་ཉི་མ་རྒྱལ་པོ་ཆེ། ། འདོད་ཆགས་རྡོ་རྗེ་ཕྱག་འཚལ་བསྟོད། །
ཆགས་པས་མནན་པའི་འགྲོ་གཟིགས་ནས། ། འདོད་ཆགས་ཐམས་ཅད་ཟད་མཛད་པ། ། རྟ་མགྲིན་རྒྱལ་པོ་ཆེན་པོ་སྟེ། ། སེར་སྣ་རྡོ་རྗེ་ཕྱག་འཚལ་བསྟོད། ། འགྲོ་བ་ཕྲག་དོག་མནན་གཟིགས་ནས། ། ཕྲག་དོག་ཐམས་ཅད་ཟད་མཛད་པ། ། བདུན་གྱི་རྒྱལ་པོ་ཆེན་པོ་སྟེ། ། ཐམས་ཅད་གཟིགས་ལ་ཕྱག་འཚལ་བསྟོད། ། ཅེས་པས་ཕྱག་བྱ། དེ་ནས་དངོས་སུ་བཤམས་པའི་མཆོད་པ་རྣམས་འོག་ནས་འབྱུང་བའི་སྔགས་དང་ཕྱག་རྒྱས་དབུལ།
གཽ་རཱི་རི་བོང་ཅན་གྱི་སྣོད་ཐོགས་པ་དང་། ཙཽ་རཱི་རཀྟའི་སྣོད། བཻཏྟཱ་ལཱི་ཆུའི་སྣོད། གྷསྨ་རཱི་སྨན། པུཀྐ་སཱི་རྡོ་རྗེའི་སྣོད། ཤ་བ་རཱི་རོའི་སྣོད་ཐོགས་པ་རྣམས་ཀྱིས་མཆོད་ནས། ཙཎྜ་ལཱི་རྔེའུ་ཆུང་བརྡུང་ཞིང་། ཌོཾ་བི་ནཱིས་མགྲིན་པ་ནས་འཁྱུད་དེ་མཉེས་པར་བྱས་པར་བསམས་ལ། དཀར་མོ་རི་དྭགས་མཚན་པ་འཛིན། ། ཆོམ་རྐུན་བདུད་ལས་རྒྱལ་བའི་སྣོད། །
རོ་ལངས་མ་ནི་ཆུ་ལག་མ། ། གྷསྨ་རཱི་ནི་སྨན་འཛིན་ཅིང་། ། པུཀྐ་སཱི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། ། གདོལ་བ་མོ་ནི་ཅང་ཏེའུ་བརྡུང་། ། འདི་རྣམས་ཀྱིས་ནི་གཙོ་བོ་མཆོད། ། འདོད་ཆགས་ཆེན་པོ་རྗེས་ཆགས་པས། ། གཡུང་མོས་སྐུ་ལ་འཁྱུད་པ་ཉིད། ། ཅེས་བརྗོད་ལ། དཀོན་མཆོག་གསུམ་ལ་བདག་སྐྱབས་མཆི། །
སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང་། ། སངས་རྒྱས་བྱང་ཆུབ་ཡིད་ཀྱིས་བཟུང་། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་སྐྱབས་སུ་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གི་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། །
འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་པའི་ཡན་ལག་བདུན་པ་བྱ། དེ་ནས་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྙམ་པའི་བྱམས་པ་དང་། སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག སྙམ་པའི་སྙིང་རྗེ་དང་། བདེ་བ་དང་དུས་ནམ་དུའང་མི་འབྲལ་བར་གྱུར་ཅིག སྙམ་པའི་དགའ་བ་དང་། འཇིག་རྟེན་གྱི་ཆོས་བརྒྱད་ལ་མཉམ་པའི་སེམས་ཐོབ་པར་གྱུར་ཅིག སྙམ་པའི་བཏང་སྙོམས་ཏེ།
ཚངས་པའི་གནས་བཞི་བསྒོམས་ནས། ཡེ་ཤེས་ཀྱི་ཚོགས་ནི། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་བརྗོད་པས། ཕྱི་ནང་གི་དངོས་པོ་ཐམས་ཅད་སྣང་ཡང་དཔྱད་ན་དམིགས་སུ་མེད་པ་གཟུགས་བརྙན་ལྟར་གསལ་གདབ། དེ་ནས་སྲུང་བའི་འཁོར་ལོ་བསྒོམ་པ་ནི། དེའི་ངང་ལས་མདུན་གྱི་ནམ་མཁའི་གནས་སུ། རཾ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་ལས་སྣ་ཚོགས་རྡོ་རྗེ་ཤར་དཀར། ལྷོ་སེར།
ནུབ་དམར། བྱང་ལྗང་། ལྟེ་བ་མཐིང་ཁ་ཧཱུྃ་གིས་མཚན་པ། དེ་ལས་འོད་ཟེར་འོག་ཏུ་འཕྲོས་པས་རྡོ་རྗེའི་ས་གཞི། ཕྱོགས་ཀུན་ཏུ་འཕྲོས་པས་རྡོ་རྗེའི་ར་བ། སྟེང་དུ་འཕྲོས་པས་རྡོ་རྗེའི་གུར། ཕྱི་རོལ་དུ་འཕྲོས་པས་བསྐལ་པའི་མེ་ལྟ་བུའི་ཡེ་ཤེས་ཀྱི་མེ་རབ་ཏུ་འབར་བ་དང་བཅས་པའི་བསྲུང་བའི་འཁོར་ལོའི་ནང་དུ། བྷྲུཾ་ལས་འཁོར་ལོ་སེར་པོ་རྩིབས་བཅུ་པ་མི་གཡོ་བ་ལྟ་བུར་དཔག་ཚད་བརྒྱའི་ཚད་ཙམ་པའི་དབུས་སུ་འཁོར་ལོའི་ནང་གི་ཕྱོགས་མཚམས་སྟེང་འོག་ཏུ་ཧཱུྃ་ཡོངས་སུ་གྱུར་པ་ལས། ཤར་དུ་གཤིན་རྗེ་གཤེད་སྔོན་པོ་ཐོ་བ་འཛིན་པ། ལྷོར་ཤེས་རབ་མཐར་བྱེད་དཀར་པོ་རྡོ་རྗེའི་དབྱུག་པ་འཛིན་པ།
ནུབ་ཏུ་པད་མ་མཐར་བྱེད་དམར་པོ་པད་མ་འཛིན་པ། བྱང་དུ་བདུད་རྩི་འཁྱིལ་པ་ནག་པོ་རྡོ་རྗེ་གདེངས་པ་འཛིན་པ། དབང་ལྡན་དུ་འདོད་པའི་རྒྱལ་པོ་ལྕགས་ཀྱུ་འཛིན་པ། མེར་དབྱུག་སྔོན་ཅན་དབྱུག་པ་འཛིན་པ། བདེན་བྲལ་དུ་མི་གཡོ་བ་རལ་གྲི་འཛིན་པ། རླུང་དུ་སྟོབས་པོ་ཆེ་རྩེ་གསུམ་འཛིན་པ་སྟེ། བཞི་ནི་ནག་པོའོ། ། སྟེང་དུ་གཙུག་ཏོར་འཁོར་ལོས་སྒྱུར་བ་སེར་པོ་གཡས་པ་ན་ཆོས་ཀྱི་འཁོར་ལོ་འཛིན་པ། འོག་ཏུ་གནོད་མཛེས་སྔོན་པོ་གཏུན་ཤིང་འཛིན་པ་སྟེ། ཕྱོགས་བཞི་བདེན་བྲལ་རླུང་།
སྟེང་གི་ཁྲོ་བོ་རྣམས་ནི་སྦྲུལ་རྒྱན་དང་སྟག་ལྤགས་ཅན། གཞན་རྣམས་ནི་རིན་པོ་ཆེའི་རྒྱན་དང་ལྷའི་ན་བཟའ་ཅན། ཐམས་ཅད་ཀྱང་སྐུ་ཐུང་ཞིང་གསུས་པ་ཆེ་བ། སྐྲ་ཁམ་པ་གྱེན་དུ་བརྫེས་ཤིང་། མིག་དམར་ལ་ཟླུམ་པ། སྣ་ཚོགས་པད་མ་དང་ཉི་མའི་གདན་ལ་གཡོན་བརྐྱང་བས་གནས་པ། གཡོན་པ་རྣམས་ཀྱི་ཀླུའི་ཞགས་པ་ཐོགས་ཤིང་སྡིགས་མཛུབ་མཛད་པའོ། ། རྒྱས་པར་བྱེད་ན། འོག་ནས་འབྱུང་བ་ལྟར་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ། ཡེ་ཤེས་པ་གཞུག
དབང་བསྐུར་ནས་རིགས་བདག་གཤིན་རྗེ་གཤེད་ལ་རྣམ་སྣང་། པདྨ་མཐར་བྱེད་ལ་འོད་དཔག་མེད། དབྱུག་སྔོན་ཅན་དང་བདུད་རྩི་འཁྱིལ་པ་ལ་རྡོར་སེམས། གཞན་ཐམས་ཅད་ལ་མི་བསྐྱོད་པས་དབུ་བརྒྱན་པར་བསམ། དེ་ནས་སྔགས་བཟླས་པའི་ཚེ། འཁོར་ལོ་གཡོན་དུ་འཁོར་བས་དགྲ་བགེགས་ཐམས་ཅད་གཏུབ་པ་དང་། ཁྲོ་བོ་རྣམས་ཞལ་ཕྱིར་བསྟན་ནས་གནོད་པ་ཐམས་ཅད་བཟློག་པར་བསམ་ཞིང་། ན་མཿས་མནྟ་བུདྡྷེ་བྷྱོ། ན་མོ་བཛྲ་མུངྒ་ར་ཧསྟཱ་ཡ་ཙཎྜ་ལཱ་ཀྵེ་པ་ཀ་རཱ་ཡ་ཧཱུྃ་ཕཊ྄། ན་མཿས་མནྟ་བུདྡྷེ་བྷྱོ།
མཧཱ་དཎྜ་དྷ་ར་བི་བི་དྷ་སུ་རཱ་སུ་རཱ་མརྡ་ན་བྷཱུ་ཏཱནྣིརྨྨ་ཐ་ཧཱུྃ་ཕཊ྄། ན་མཿས་མནྟ་བུདྡྷེ་བྷྱོ། ཧུ་ལུ་ཧུ་ལུ་མཧཱ་པདྨ་ཨ་མྲྀ་ཏཱི་ཀུ་རུ་མཧཱ་བི་ཥཱན་ཨཱཿན་མཿས་མནྟ་བུདྡྷེ་བྷྱོ། ན་མོཿབཛྲ་ཀྲོ་དྷ་ཡ་མཧཱ་དཾཥྚྲོཏྐ་ཊ་བྷཻ་ར་ཝཱ་ཡ་བཛྲ་སནྟོ་ཧ་དརྤཱ་ཡ། ཨ་མྲྀ་ཏ་ཀུཎྜ་ལི་ཧཱུྃ་ཕཊ྄། ན་མཿས་མནྟ་བུདྡྷེ་བྷྱོ། ཨོཾ་ཊཀྐི་ཧཱུྃ་ཛཿན་མཿས་མནྟ་བུད་དྷེ་བྷྱོ། ཨོཾ་ཡ་མ་དཎྜཱ་ཡ་ནཱི་ལཱ་ཡ་ནཱི་ལ་དཎྜ་ཡ། ཏུ་རུ་ཏུ་རུ། མུ་རུ་མུ་རུ།
སརྦ་དུཥྚཱན་མཱ་ར་ཡ་མཱ་ར་ཡ་ཧཱུྃ་ཕཊ྄། ན་མཿས་མནྟ་བུདྡྷེ་བྷྱོ། ན་མོ་ཨ་ཙ་ལ་ཀཱ་ཎ། ཙེཊྚཱ་ཙེཊྚཱ། མོཊྚཱ་མོཊྚཱ། ཏུཊྚ་ཏུཊྚ། གྷ་གྷ་གྷ་ཏ་ཡ་གྷ་ཏ་ཡ་ཧཱུྃ་ཕཊ྄། ན་མཿས་མནྟ་བུད་དྷེ་བྷྱོ། ན་མོ་མཧཱ་བ་ལཱ་ཡ་ཨུཙྪུ་ཥྨ་ཀྲོ་དྷ་རཱ་ཛཱ་ཡ་སརྦྦ་ནཱ་གཱ་ནཱཾ་ཧྲྀ་ད་ཡཾ་ཏཱ་ཌ་ཡ་ཧཱུྃ་ཕཊ྄། ན་མཿས་མནྟ་བུད་དྷཱ་ནཱཾ།
ན་མཿས་མནྟ་དྷརྨྨཱ་ནཱཾ། ན་མཿས་མནྟ་སཾ་གྷཱ་ནཱཾ། ཨོཾ་སི་ཏཱ་ཏ་པྲ་ཏྲ། ཨོཾ་བི་མ་ལ་ཨོཾ་ཤཾ་ཀ་ར། ཨོཾ་པྲ་ཏྱཾ་གི་ར། བཛྲ་ཨུཥྞི་ཥ་ཙཀྲ་ཝརྟི། སརྦྦ་ཡནྟྲ་མནྟྲ་མཱུ་ལ་ཀརྨ། བན་དྷ་ནཾ། ཏཱ་ཌཱ་ན། ཀཱི་ལ་ནཾ་བཱ།
མ་མ་ཀྲྀ་ཏེ། ཡེ་ན་ཀེ་ན། ཙིཏ་ཀྲྀ་ཏཾ་ཏཏ་སརྦྦཾ་ཏུ། ཙྪིནྡ་ཙྪིནྡ། བྷིནྡ་བྷིནྡ། ཙི་རི་ཙི་རི། གི་རི་གི་རི། མ་ར་མ་ར་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཕཊ྄་ཕཊ྄་ཕཊ྄། ཨོཾ་སུམྦྷ་ནི་སུམྦྷ་ཧཱུྃ། གྲྀཧྞ་གྲྀཧྞ་ཧཱུྃ།
གྲྀཧྞ་པ་ཡ་གྲྀཧྞ་པ་ཡ་ཧཱུྃ། ཨཱ་ན་ཡ་ཧོཿབྷ་ག་ཝན་བི་དྱཱ་རཱ་ཛ་ཧཱུྃ་ཕཊ྄། ཅེས་པ་རྣམས་ཅི་ནུས་བཟླས་པའི་རྗེས་སུ། གང་དག་བླ་མ་དང་། སངས་རྒྱས་ཀྱི་བསྟན་པ་དང་། སེམས་ཅན་ལ་སྡང་བའི་སེམས་དང་། གདུག་པའི་སེམས་དང་། དྲག་ཤུལ་གྱི་སེམས་དང་ལྡན་པས། འཁྲུལ་འཁོར་དང་། བྱད་སྟེམས་དང་།
ངན་སྔགས་ཀྱི་སྦྱོར་བ་ལ་སོགས་པ་སྦྱོར་བ་ཕྱིན་ཅི་ལོག་བྱེད་པའི་དགྲ་བགེགས་དེ་དག་གི་བསམ་སྦྱོར་ངན་པ་ཐམས་ཅད་ཞི་བར་མཛོད་ཅིག གལ་ཏེ་ཞི་བས་གདུལ་བར་མི་ནུས་པ་དེ་དག་གི་ལུས་ངག་ཡིད་བཅིང་བ་དང་། མཐུ་དང་སྟོབས་བརླག་པ་དང་། དེས་བསྒྲུབས་པའི་སྦྱོར་བ་ངན་པ་དེ་དག་དེ་ཉིད་ལ་ཕྱིར་བཟློག་པ་དང་། དེའི་སྟོང་གྲོགས་བྱེད་པའི་སྲུང་མ་དེ་དག་ཀྱང་། དེ་ཉིད་ལ་གནོད་པའི་སྦྱོར་བ་མཛོད་ཅིག ཅེས་དམ་བཅོལ་བྱ། བསྡུ་ན་དབུ་རྒྱན་རང་ཆས་མར་བསྒོམས་ལ་སྐྱེ་མཆེད་བྱིན་རླབས་ནས། བཟླས་པའི་བར་མ་བྱས་ཀྱང་རུང་ངོ་། ། དེ་གཉིས་ཀའི་མཐར་དཔག་ཚད་བརྒྱའི་ནང་དུ་འཇུག་པའི་བགེགས་ཐམས་ཅད་བསྐྲད་པར་བསམས་ལ།
ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ྄་སྭཱཧཱས་བྱིན་གྱིས་བརླབ་བོ། ། གཉིས་པ་དངོས་གཞི་ནི། བསྲུང་བའི་འཁོར་ལོའི་དབུས་སུ། ཨེ་ལས་ཆོས་འབྱུང་གྲུ་གསུམ་དཀར་པོ་སྨད་ཞུམ་ཞིང་སྟོད་ཡངས་པའི་ནང་དུ། པཾ་ལས་པད་མ། ཨ་ལས་སྣ་ཚོགས་རྡོ་རྗེའི་ལྟེ་བར། ཡཾ་ལས་རླུང་གི་དཀྱིལ་འཁོར་གཞུའི་དབྱིབས་ཅན་རྒྱལ་མཚན་གྱིས་མཚན་པ། དེའི་སྟེངདུ་རཾ་ལས་མེའི་དཀྱིལ་འཁོར་དམར་པོ་གྲུ་གསུམ་འབར་བས་མཚན་པ། དེའི་སྟེང་དུ་ཝཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པས་མཚན་པ། དེའི་སྟེངདུ་ལཾ་ལས་སའི་དཀྱིལ་འཁོར་སེར་པོ་གྲུ་བཞི་རྡོ་རྗེ་རྩེ་གསུམ་པས་མཚན་པ།
དེའི་སྟེང་དུ་བྷྲུཾ་ལས་འཁོར་ལོ་ལས་བྱུང་བའི་རྣམ་པར་སྣང་མཛད་ཀྱི་བ་སྤུའི་བུ་ག་ལས་བདུད་རྩིའི་རྒྱུན་འཛགས་པས། འབྱུང་བཞི་ཞུ་བ་ལས་བྱུང་བའི་གཞལ་ཡས་ཁང་གྲུ་བཞི་སྒོ་བཞི་པ། རྩིག་པ་ནང་ནས་རིམ་པ་བཞིན། ནག ལྗང་། དམར། སེར། དཀར་བའི་རྩིག་པ་རིམ་པ་ལྔ་དང་ལྡན་པ། རིན་པོ་ཆེའི་ཕ་གུ་ལ་རིན་པོ་ཆེ་སྣ་ཚོགས་པས་བརྒྱན་པ། སྟེང་ནས་རིན་པོ་ཆེའི་ཤར་བུ་ལས་འཕྱང་བའི་དྲ་བ་དང་དྲ་བ་ཕྱེད་པས་སྤྲས་ཤིང་།
དེའི་སྟེང་དུ་མདའ་ཡབ་པདྨའི་དབྱིབས་ཅན་གྱིས་མཛེས་པར་བྱས་ལ། དབུས་ཕྱུར་བུར་གྱུར་པའི་རྩེ་མོ་ན་རྡོ་རྗེ་རིན་པོ་ཆེ་ཕྱེད་པས་སྤྲས་པ། སྒོ་རྣམས་ཀྱི་སྟེང་དུ་ཀ་བ་བཞི་བཞིས་བཏེགས་པའི་རྟ་བབས་བཞིས་མཛེས་པར་བྱས་པའི་རྩེར། ཆོས་ཀྱི་འཁོར་ལོ་དང་། རི་དྭགས་དང་། གདུགས་དང་བཅས་པ། གཞན་ཡང་གོས་དང་། འཕན་དང་། མེ་ཏོག་གི་ཕྲེང་བ་དང་། ཟླ་བ་རླུང་གིས་བསྐྱོད་པ་དང་།
རྔ་ཡབ་ནོར་བུའི་ཡུ་བ་ཅན་དང་། སྒོ་དང་སྒོ་ཁྱུད་ཀྱི་གྲྭ་རྣམས་སུ་རྡོ་རྗེ་རིན་པོ་ཆེས་སྤྲས་པ། ཕྱི་རོལ་དུ་ཁ་ཁྱེར་ལ་གནས་པའི་མཆོད་པའི་ལྷ་མོ་རྣམས་ཀྱིས་མཆོད་རྫས་དུ་མ་ཐོགས་ནས་བཅོམ་ལྡན་འདས་ལ་མཆོད་པ། ཁ་ཁྱེར་ནས་རྡོ་རྗེ་ར་བ་ལ་ཐུག་པའི་བར་གྱི་ས་གཞི་ཐམས་ཅད་རིན་པོ་ཆེ་སྣ་བདུན་ལ་སོགས་པའི་མཆོད་པའི་རྫས་དཔག་ཏུ་མེད་པས་གང་བ། གཞལ་ཡས་ཁང་གི་ལྷ་སྣམ། ཤར་དཀར། ལྷོ་སེར། ནུབ་དམར། བྱང་ལྗང་། ལྟེ་བ་སྔོན་པོའི་དབུས་སུ།
ཕྱོགས་བཞིའི་མཐའ་ནས་ལྷ་སྣམ་ཆ་ཆེན་རེ་རེ་བོར་བའི་དབུས་སུ། མཁའ་འགྲོ་ལྔའི་དཀྱིལ་འཁོར་དབུས་དང་ཕྱོགས་བཞིར་གནས་པ་ལས། དབུས་ཀྱི་རྡོ་རྗེ་མཁའ་འགྲོའི་དཀྱིལ་འཁོར་གྱི་རྩིག་པ་སྔར་དང་འདྲ་བ་ལས། རྟག་པའི་དཀྱིལ་འཁོར་དུ་དཀར་ལྗང་དམར་སེར་སྔོ། ཉི་མའི་དཀྱིལ་འཁོར་དུ་སེར་ལྗང་དམར་སྔོ་དཀར། གར་གྱི་དབང་ཕྱུག་ལ་དམར་ལྗང་སྔོ་སེར་དཀར། རྟ་མཆོག་ལ་ལྗང་སྔོ་དམར་སེར་དཀར་བའི་རྩིག་པ་ལྔ་དང་ལྡན་པ། རིན་པོ་ཆེའི་ཕ་གུ་དང་། དྲ་བ་དྲ་ཕྱེད་རིན་ཆེན་ཤར་བུ་མདའ་ཡབ་རྣམས་ཀྱིས་མཛེས་པར་བྱས་པ། དབུས་ཕྱུར་བུ་རྟ་བབས་དང་བཅས་པ་གཞིའི་དཀྱིལ་འཁོར་དང་མཚུངས་པའི།
དབུས་ཀྱི་ལྷ་སྣམ་གྱི་ཁ་དོག་སྔར་དང་འདྲ་བའི་དབུས་ཟླ་བ་ཕྱེད་པའི་རྣམ་པ་ཅན། ཤར་གྱི་ལྷ་སྣམ་ཤར་སྔོ་ལྷོ་སེར་ནུབ་དམར་བྱང་ལྗང་བའི་དབུས་ཟླུམ་པོའི་དབྱིབས་ཅན། ལྷོའི་ཤར་དཀར་ལྷོ་སྔོ་ནུབ་དམར་བྱང་ལྗང་བའི་དབུས་རིན་པོ་ཆེའི་ཆ་དགུ་པའི་དབྱིབས་ཅན། ནུབ་ཀྱི་ཤར་དཀར་ལྷོ་སེར་ནུབ་སྔོ་བྱང་ལྗང་བའི་དབུས་སུ་པད་མའི་དབྱིབས་ཅན། བྱང་གི་ཤར་དཀར་ལྷོ་སེར་ནུབ་དམར་བྱང་སྔོ་བའི་དབུས་སུ་གྲུ་གསུམ་གྱི་དབྱིབས་ཅན་རྣམས་ཀྱི་དབུས་སུ། པད་མ་འདབ་མ་བརྒྱད་པའི་ལྟེ་བར། ཚངས་པ་སེར་པོ་སྤྱི་བླུགས་འཛིན་པ། དབང་པོ་ཁམ་སེར་རྡོ་རྗེ་འཛིན་པ། ཁྱབ་འཇུག་ནག་པོ་འཁོར་ལོ་འཛིན་པ། དྲག་པོ་དཀར་པོ་རྩེ་གསུམ་འཛིན་པ་རྣམས་ཀྱི་སྟེང་དུ།
རྣམ་སྣང་ལ་ཟླ་བ། གཞན་རྣམས་ལ་ཉི་མ། ལྷ་མོ་རྣམས་ཀྱི་གནས་སུ་ཟླ་བ་དང་ཉི་མ་དང་རོའི་གདན་བསམས་ཏེ། ཨོཾ་སརྦ་ཏ་ཐཱ་ག་ཏ་ནི་ལ་ཡ་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་བརྗོད་པས། གཞལ་ཡས་ཁང་རྣམ་པར་སྣང་མཛད་ཀྱི་རང་བཞིན་ཡིན་ནོ། ། ཞེས་ང་རྒྱལ་བཟུང་སྟེ། གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་དང་པོའོ། ། དེ་ནས་དབུས་ཀྱི་གདན་གྱི་སྟེང་དུ། ཨཱ་ལི་བཅུ་དྲུག་པ་ཕྲག་གཉིས་པ་ལྔ་ཞུ་བ་ལས་ཟླ་བའི་དཀྱིལ་འཁོར་གྲུ་གསུམ་པ་ཨཱ་ལིས་མཚན་པ་མེ་ལོང་ཡེ་ཤེས་སུ་མོས་ཏེ།
དེ་ལ་འོད་འཕྲོས་སངས་རྒྱས་ཀྱི་མཚན་སོ་གཉིས་ཨཱ་ལིའི་རྣམ་པར་སྤྱན་དྲངས་ཏེ། སྔར་གྱི་ཡི་གེ་ལ་ཐིམ་པས་རྒྱས་པར་བསྒོམ། དེའི་སྟེང་དུ་ཀཱ་ལི་སོ་བཞི་ཡ་ར་ལ་ཝ་ཌ་དྷ་དྲུག་བསྣན་པས་བཞི་བཅུ་ཕྲག་གཉིས་ཡོངས་སུ་གྱུར་པས་ཟླ་བ་གྲུ་གསུམ་ཀཱ་ལིས་མཚན་པ་མཉམ་ཉིད་ཡེ་ཤེས་སུ་མོས། དེ་ལས་འོད་ཟེར་འཕྲོས་པས་སངས་རྒྱས་ཀྱི་དཔེ་བྱད་བརྒྱད་ཅུ་ཀཱ་ལིའི་རྣམ་པར་སྤྱན་དྲངས། སྔར་གྱི་ཡི་གེ་ལ་ཐིམ་པས་རྒྱས་པར་བསྒོམ། དེ་དག་གི་སྟེང་དུ་དབུས་སུ་ཧཱུྃ་ལས་བྱུང་བའི་རྡོ་རྗེ་འོད་ཟེར་དཀར་པོའི་ཕྲེང་བ་ཅན། ཕྱོགས་བཞིར། ཨོཾ་ཏྲྃ་ཨྃ་ཁྃ་རྣམས་ཞུ་བ་ལས་བྱུང་བའི། འཁོར་ལོ་རིན་པོ་ཆེ། པདྨ།
རལ་གྲི་རྣམས་བསྒོམས་ཏེ། སོ་སོར་རྟོགས་པའི་ཡེ་ཤེས་སུ་མོས་པ་བྱ། དེ་དག་ལས་འོད་འཕྲོས་པ་ལས་རིགས་ལྔ་དཔག་ཏུ་མེད་པ་འཕྲོས་པ་རྣམས་ཀྱིས་སེམས་ཅན་གྱི་དོན་བྱས། སླར་འདུས་ཏེ་ཟླ་བ་རྡོ་རྗེ་ལ་ཐིམ་པས་རོ་གཅིག་ཏུ་འདྲེས་པར་གྱུར་པ་བྱ་བ་ནན་ཏན་གྱི་ཡེ་ཤེས་སུ་མོས། དེ་ཡོངས་སུ་གྱུར་པ་ལས་མཁའ་འགྲོ་ལྔའི་གཟུགས་སུ་གྱུར་པ་ཆོས་ཀྱི་དབྱིངས་ཀྱི་ཡེ་ཤེས་སུ་མོས་ཏེ། ལྔ་ཀའང་སྐུ་མདོག་དཀར་པོ་ཕྱག་མཚན་དང་ཞལ་ལ་སོགས་པ་འོག་ནས་ཇི་ལྟར་འབྱུང་བ་བཞིན་བསྒོམ། དེ་ནས་ཡུམ་གྱི་མཁའ་མི་དམིགས་ཏེ་ཨ་ལས་པདྨ་དམར་པོ་འདབ་མ་བརྒྱད་པ་ཟེའུ་འབྲུ་ལ་ཨ། སྦུ་གུའི་ནང་དུ་ཕཊ྄་ཀྱིས་མཚན་པ། ཡབ་ཀྱི་གསང་བ་མི་དམིགས་ཏེ་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་ལྟེ་བ་ལ་ཧཱུྃ། ནོར་བུའི་རྩེ་མོར་ཨོཾ་གྱིས་མཚན་པ་བསྒོམ།
ཨོཾ་པདྨ་སུ་ཁཱ་དྷཱ་ར་མཧཱ་རཱ་ག་སུ་ཁཾ་ད་ད་ཙ་ཏུ་རཱ་ནནྡ་བྷ་ག་བི་ཤྭ་ཧཱུྃ་ཧཱུྃ་ཧཱུྃ་ཀཱརྻཾ་ཀུ་རུ་ཥྭ་མེ། ཨོཾ་བཛྲ་མཧཱ་དྭེ་ཥ་ཙ་ཏུ་རཱ་ནནྡ་དཱ་ཡ་ཀ ཁ་ག་མུ་ཁེ་ཀ་ར་སྭ་ནཱ་ཐ་ཧཱུྃ་ཧཱུྃ་ཧཱུྃ་ཀཱརྻཾ་ཀུ་རུ་ཥྭ་མེ། ཞེས་པས་བྱིན་གྱིས་བརླབ། འདོད་ཆགས་ཆེན་པོའི་མེས་བསྐུལ་ཏེ་ཡབ་ཡུམ་སྙོམས་པར་ཞུགས་པས། བདེ་བ་ཆེན་པོའི་ཏིང་ངེ་འཛིན་ལ་སྙོམས་པར་ཞུགས་པར་མོས་ཏེ། ཨོཾོ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་པས་བདེ་བ་ཆེན་པོའི་ངོ་བོ་ཡིན་ནོ་ཞེས་ང་རྒྱལ་གཟུང་། དེ་ནས་གཙོ་བོ་ལྔའི་ལུས་ལ་གནས་པའི་རླུང་བཅུ་ཕྱིར་སོང་བའི་འོད་ཀྱིས་དེ་བཞིན་གཤེགས་པ་ཐམས་ཅད་སྤྱན་དྲངས། ནང་དུ་འཇུག་པའི་ཚེ་སྣ་གཡོན་པ་ནས་ཞུགས་ཐུགས་ཀར་རྗེས་སུ་ཆགས་པའི་མེས་ཞུ་སྟེ།
དབང་གི་གནས་སུ་ཐིག་ལེ་བརྒྱད་བརྒྱད་དུ་གྱུར་པ་ཞུ་བ་ལས་རང་རང་གི་འཁོར་གྱི་ལྷ་མོ་བརྒྱད་ཀྱི་ས་བོན་དུ་གྱུར། དེ་ལས་ལྷ་མོ་སོ་སོའི་སྐུར་གྱུར་ནས་གདན་སོ་སོའི་སྟེང་དུ་འཁོད་པ་ནི། རྡོ་རྗེ་མཁའ་འགྲོའི་དཀྱིལ་འཁོར་གྱི་ཤར་དུ་གྃ་ལས་གཽ་རཱི་དཀར་མོ་གཡས་རྡོ་རྗེ་ལྕགས་ཀྱུ་འཛིན་པ། ལྷོར་ཙྃ་ལས་ཙཽ་རཱི་སེར་མོ་གཡས་རྡོ་རྗེའི་ཞགས་པ། ནུབ་ཏུ་བྃ་ལས་རོ་ལངས་མ་དམར་མོ་གཡས་རྡོ་རྗེའི་ལྕགས་སྒྲོག བྱང་དུ་གྷྃ་ལས་ཟ་ཕོད་མ་ལྗང་གུ་གཡས་རྡོ་རྗེས་མཚན་པའི་དྲིལ་བུ་འཛིན་པ། བྱང་ཤར་དུ་པྃ་ལས་པུཀྐ་སཱི་ནག་མོ་གཡས་བྱང་སེམས་ཀྱིས་གང་བའི་བུམ་པ་འཛིན་པ། ཤར་ལྷོར་ཤྃ་ལས་རི་ཁྲོད་མ་དཀར་མོ་གཡས་རི་རབ། ལྷོ་ནུབ་ཏུ་ལྃ་ལས་གདོལ་པ་མོ་སྔོན་མོ་གཡས་མེ་ཐབ། ནུབ་བྱང་དུ་ཌྃ་ལས་གཡུང་མོ་ལྗང་གུ་གཡས་རླུང་གིས་སྐྱོད་པའི་རྒྱལ་མཚན་འཛིན་པ།
རྟག་པའི་དཀྱིལ་འཁོར་གྱི་ཤར་དུ་སྃ་ལས་རྐཾ་པ་མ་ནག་མོ་གཡས་རྐཾ་པ། ལྷོར་པཱྃ་ལས་ཞགས་པ་མ་སེར་མོ་གཡས་ཞགས་པ། ནུབ་ཏུ་བྃ་ལས་དོལ་ཟླུམ་མ་དམར་མོ་གཡས་ཉ་རྒྱ་ཟླུམ་པོ། བྱང་དུ་ཨྃ་ལས་ལྕགས་ཀྱུ་མ་ལྗང་གུ་གཡས་པས་ལྕགས་ཀྱུ། དབང་ལྡན་དུ་པྃ་ལས་མེ་ཏོག་མ་དཀར་མོ་ཕྱག་གཉིས་ཀྱིས་མེ་ཏོག་གི་ཟ་མ་ཏོག མེར་དྷྃ་ལས་བདུག་པ་མ་དུད་ཀ་ཕྱག་གཉིས་ཀྱིས་བདུག་སྤོས་ཀྱི་སྣོད། བདེན་བྲལ་དུ་དྃ་ལས་མར་མེ་སེར་མོ་ཕྱག་གཉིས་ཀྱིས་མར་མེའི་སྣོད། རླུང་དུ་གྃ་ལས་བྱུག་པ་མ་དམར་མོ་ཕྱག་གཉིས་ཀྱིས་དྲིའི་དུང་ཆོས་འཛིན་པ། ཉི་མའི་དཀྱིལ་འཁོར་གྱི་ཤར་དུ་སྃ་ལས་ཉི་ལག་མ་དཀར་མོ་གཡས་པས་ཉི་མའི་དཀྱིལ་འཁོར། ལྷོར་དྃ་ལས་མར་མེ་མ་དམར་མོ་གཡས་མར་མེའི་སྡོང་སྣོད།
ནུབ་ཏུ་རྃ་ལས་རིན་ཆེན་སྒྲོལ་མ་སེར་མོ་གཡས་རིན་པོ་ཆེ། བྱང་དུ་ཏཱྃ་ལས་གློག་ལག་མ་ལྗང་གུ་གཡས་གློག་གི་ཕྲེང་བ། དབང་ལྡན་དུ་ལྃ་ལས་སྒེག་མོ་དཀར་མོ་སྙེམས་པའི་ཚུལ་གྱིས་རྡོ་རྗེ་ཁུ་ཚུར་རྐེད་པར་འཇོག་པ། མེར་གྃ་ལས་གླུ་མ་སེར་མོ་རྡོ་རྗེ་ཁུ་ཚུར་གཉིས་ཀྱིས་ཁ་ནས་ཚིག་འབྱིན་པའི་ཚུལ། བདེན་བྲལ་དུ་ནྃ་ལས་གར་མ་ལྗང་གུ་ཕྱག་གཉིས་ཀྱིས་གར་བྱེད་པའི་ཚུལ། རླུང་དུ་ཧྃ་ལས་བཞད་པ་མོ་དམར་མོ་ཕྱག་གཉིས་ཀྱིས་ཁུ་ཚུར་ཁ་འགྲམ་དུ་འཇོག་པ་བཞད་པའི་ཚུལ། པདྨ་གར་གྱི་དབང་ཕྱུག་གི་ཤར་དུ་པྃ་ལས་པདྨ་དཀར་པོ་གཡས་པད་མ། ལྷོར་དྷྃ་ལས་ཆོས་འབྱུང་མ་སེར་མོ་གཡས་ཆོས་འབྱུང་། ནུབ་ཏུ་སྥྃ་ལས་ལྕགས་སྒྲོག་མ་དམར་མོ་གཡས་ལྕགས་སྒྲོག བྱང་དུ་ཤྃ་ལས་འཁྱུད་མ་ལྗང་གུ་ཕྱག་གཉིས་ཀྱིས་འཁྱུད་པའི་ཚུལ་ཅན།
དབང་ལྡན་དུ་བྃ་ལས་གླིང་བུ་མ་སེར་མོ་ཕྱག་གཉིས་ཀྱིས་གླིང་བུ། མེར་བྃ་ལས་པི་ཝྃ་མ་དཀར་དམར་ཕྱག་གཉིས་ཀྱིས་པི་ཝྃ། བདེན་བྲལ་དུ་མྃ་ལས་རྫ་རྔ་མ་དཀར་མོ་ཕྱག་གཉིས་ཀྱིས་རྫ་རྔ་ཁ་གཅིག་པ་བརྡུང་བའི་ཚུལ། རླུང་དུ་སྃ་ལས་རྔ་ཆེན་མ་ལྗང་གུ་མགྲིན་པར་རྔ་བཏགས་ནས་ཕྱག་གཉིས་ཀྱིས་བརྡུང་བའི་ཚུལ། རྟ་རྒྱལ་གྱི་ཤར་དུ་ཏཱྃ་ལས་སྒོ་ལྕགས་མ་དཀར་མོ་གཡས་སྒོ་ལྕགས། ལྷོར་ཀྃ་ལས་ལྡེ་སྐྱོག་མ་སེར་མོ་གཡས་ལྡེ་སྐྱོག ནུབ་ཏུ་ཀྃ་ལས་སྒོ་གླེགས་མ་དམར་མོ་གཡས་པས་སྒོ། བྱང་དུ་པྃ་ལས་གོས་འཛིན་མ་ལྗང་གུ་གཡས་གོས། དབང་ལྡན་དུ་ལྃ་ལས་སྤྱན་མ་དཀར་མོ་གཡས་སྤྱན་གྱིས་མཚན་པའི་འཁོར་ལོ། མེར་མྃ་ལས་མཱ་མ་ཀཱི་སྔོན་མོ་གཡས་རྡོ་རྗེ།
བདེན་བྲལ་དུ་པྃ་ལས་གོས་དཀར་མོ་དམར་མོ་གཡས་པདྨ། རླུང་དུ་ཏཱྃ་ལས་སྒྲོལ་མ་ལྗང་གུ་གཡས་ཨུཏྤལ་འཛིན་པ། གཙོ་མོའི་མཁའ་ནས་གཞིའི་དཀྱིལ་འཁོར་གྱི་ཤར་དུ་ཨྃ་ལས་ལྕགས་ཀྱུ་མ་དཀར་མོ་གཡས་ལྕགས་ཀྱུ། ལྷོར་པཱྃ་ལས་ཞགས་པ་མ་སེར་མོ་གཡས་ཞགས་པ། ནུབ་ཏུ་སྥྃ་ལས་ལྕགས་སྒྲོགས་མ་དམར་མོ་གཡས་ལྕགས་སྒྲོག བྱང་དུ་གྷྃ་ལས་དྲི་མས་དྲིལ་བུ་མ་ལྗང་གུ་གཡས་རྡོ་རྗེས་མཚན་པའི་དྲིལ་བུ་འཛིན་པ། གཡོན་གྱི་ཕྱག་མཚན་མ་སྨོས་པ་ཐམས་ཅད་སྡིགས་མཛུབ་ཅན་ཡིན་ལ། ཐམས་ཅད་ཀྱང་གཡོན་བརྐྱང་པའི་སྐྱིལ་ཀྲུང་ཕྱེད་པའི་གར་སྟབས་ཅན་འོད་ཟེར་ཆེར་འབར་བ། རུས་པའི་རྒྱན་ཆ་ལྔས་སྐུ་ལ་བརྒྱན་པ། སྐྲ་སེར་པོ་གྱེན་དུ་བརྫེས་པ།
སྤྱན་གསུམ་དང་ལྡན་པ་ཡེ་ཤེས་ཀྱི་མེ་འབར་བའི་དབུས་ན་བཞུགས་པ་སྟེ། འཁོར་གྱི་ལྷ་མོ་དབྱུང་བའོ། ། དེ་ནས་ཡབ་ཡུམ་རྗེས་ཆགས་ཀྱི་མེས་སྙོམས་པར་ཞུགས་པའི་དགའ་བའི་སྒྲ་དང་། ཐུགས་ཀའི་ས་བོན་གྱི་འོད་ཀྱིས་སངས་རྒྱས་ཐམས་ཅད་ཡི་གེ་ཨོཾ་ཨཱཿཧཱུྃ་ཧོཿཡིག་དམར་པོ། འོད་ཟེར་དང་བཅས་པ་གཉིས་ཀྱི་ནང་དུ་ཆུད་པའི་རྣམ་པར་སྤྱན་དྲངས། ཡབ་ཡུམ་གཉིས་ཀའི་ཞལ་ནས་ཞུགས། ལྷ་མོའི་པདྨར་འདོད་ཆགས་ཆེན་པོའི་མེས་ཞུ་བས་ཐིག་ལེའི་གཟུགས་ཅན་དུ་གྱུར། དེའི་འོད་ཀྱི་མཐུས་ཡབ་ཡུམ་གཉིས་ཀའང་ཞུ་བའི་གཟུགས་ཅན་འོད་འབར་བར་གྱུར་པ་ལ། དབང་ལྡན་ནས་བསམས་ཏེ། རང་རང་གི་མཚམས་ཀྱི་ལྷ་མོ་གཞིས་རིམ་པ་བཞིན།
ཁྱོད་ནི་ཞེ་སྡང་རྡོ་རྗེ་ཡོངས་སྐྱོང་པ། ། ཐུགས་དག་ཆོས་ནི་ཤིན་ཏུ་རྣམ་དག་པས། ། ལྷ་ཡི་ལུས་ནི་ཡང་དག་བརྒྱན་མཛད་པ། ། པུཀྐ་སཱི་ནི་བདག་ལ་མྱུར་དུ་གཟིགས། ། རྣམ་པར་འདྲེན་པ་འཇིག་རྟེན་དོན་གྱི་ཕྱིར། ། སྟོང་པ་ཉིད་སྤངས་སྐྱེ་བ་བཞེས་པར་མཛོད། ། ཁྱོད་ནི་གཏི་མུག་རྡོ་རྗེ་ཡོངས་སྐྱོང་བ། ། དག་པའི་སྐུ་ཡི་ཆོས་ཀྱི་གཟུགས་བརྙན་གྱིས། ། ལྷ་ཡི་ལུས་ནི་ཡང་དག་བརྒྱན་མཛད་པ། ། རི་ཁྲོད་མ་ནི་བདག་ལ་མྱུར་དུ་གཟིགས། །
རྣམ་པར་འདྲེན་པ་འཇིག་རྟེན་སྨན་སླད་དུ། ། སྟོང་པ་ཉིད་སྤངས་སྐྱེ་བ་བཞེས་པར་མཛོད། ། ཁྱོད་ནི་འདོད་ཆགས་རྡོ་རྗེ་ཡོངས་སྐྱོང་བ། ། གསུང་དག་ལེགས་པར་སོ་སོར་རྟོག་པ་ཡིས། ། ལྷ་ཡི་ལུས་ནི་ཡང་དག་བརྒྱན་མཛད་པ། ། གཏུམ་པར་ལྡན་པ་བདག་ལ་མྱུར་དུ་གཟིགས། ། རྣམ་པར་འདྲེན་པ་འཇིག་རྟེན་སྨན་སླད་དུ། ། སྟོང་པ་ཉིད་སྤངས་སྐྱེ་བ་བཞེས་པར་མཛོད། ། ཁྱོད་ནི་སངས་རྒྱས་ཐམས་ཅད་ཡོངས་སྐྱོང་བ། ། གཟུགས་ཀུན་ནན་ཏན་ཐམས་ཅད་མཉམ་ཉིད་ཀྱིས། །
ལྷ་ཡི་ལུས་ནི་ཡང་དག་བརྒྱན་མཛད་པ། ། ཌོཾ་བི་བདག་ལ་མགོན་པོས་མྱུར་དུ་གཟིགས། ། རྣམ་པར་འདྲེན་པ་འཇིག་རྟེན་དོན་གྱི་ཕྱིར། ། སྟོང་པ་ཉིད་སྤངས་སྐྱེ་བ་བཞེས་པར་མཛོད། ། ཅེས་བསྐུལ་བས། སྟོང་པ་ཉིད་ཀྱི་ཏིང་ངེ་འཛིན་ལས་སད་དེ་སྔོན་གྱི་སྨོན་ལམ་རྗེས་སུ་དྲན་ནས། རང་རང་གི་ས་བོན་ལས་ཕྱག་མཚན་དུ་གྱུར་ནས་སྐུར་བཞེངས་པ་ནི། དབུས་སུ་ཧཱུྃ་མཱྃ་ལས་ཕྱག་མཚན་རྡོ་རྗེ་དང་གྲི་གུག་ཧཱུྃ་མཱྃ་གྱིས་མཚན་པར་གྱུར། དེ་ལས་ཐུགས་ཀྱི་མཁའ་འགྲོ་ཡབ་ཡུམ་དུ་བཞེངས་པའི་ཡབ་སྐུ་མདོག་ནག་པོ། ཞལ་བརྒྱད་ཕྱག་བཅུ་དྲུག་པ་ཞབས་བཞི་པ།
རྩ་བའི་ཞལ་ནག་གཡས་དཀར་གཡོན་དམར་སྟེང་ཞལ་དུ་བའི་མདོག་ཅན། མཆེ་བ་གཙིགས་པ། ལྷག་མ་རྣམས་ནག་པ། སྤྱི་བོར་རྡོ་རྗེ་ནག་པོས་བརྒྱན་པ། གཡས་ཀྱི་ཐོད་པ་བརྒྱད་ན་གླང་པོ་ཆེ་དཀར་པོ། རྟ་སྔོན་པོ། བོང་བུ་གྭ་པ། གླང་དམར་པོ། རྔ་མོ་ཐལ་ཁ། མི་དམར་པོ།
སེང་གེ་སྔོན་པོ། བྱི་ལ་གྭ་པ། གཡོན་གྱི་ཐོད་པ་བརྒྱད་ན། སའི་ལྷ་སེར་པོ། ཆུའི་ལྷ་དཀར་པོ། མེ་ལྷ་དམར་པོ། རླུང་གི་ལྷ་ལྗང་གུ། ཟླ་བ་དཀར་པོ། ཉི་མ་དམར་པོ། གཤིན་རྗེ་སྔོན་པོ།
ནོར་བདག་སེར་པོ་འཛིན་པ། ཐོད་སྐམ་ལྔའི་དབུ་རྒྱན་དང་། རློན་པ་ལྔ་བཅུའི་དོ་ཤལ་བྱས་པ། རུས་པའི་རྒྱན་དྲུག་གིས་བརྒྱན་པ། གར་དགུའི་ཉམས་དང་ལྡན་པས་སྐྱིལ་ཀྲུང་ཕྱེད་པའི་གར་གྱིས་བདུད་བཞི་མཉམ་པར་མནན་པ། ཡུམ་མཱ་མ་ཀཱི་སྔོན་མོ་གྲི་གུག་དང་ཐོད་པ་འཛིན་པ། གཅེར་བུ་རུས་པའི་རྒྱན་ལྔ་དང་ལྡན་པ། ཐོད་སྐམ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་བྱས་པས་འཁྱུད་པ། གཉིས་ཀའང་སྐྲ་སེར་པོ་གྱེན་དུ་བརྫེས་པ།
ཞལ་རེ་རེ་ལ་སྤྱན་གསུམ་གསུམ་དང་ལྡན་པ། སྟག་གི་ལྤགས་པའི་ཤམ་ཐབས་ཅན་ནོ། ། ཤར་གྱི་འཁོར་ལོའི་དབུས་སུ། ཨོཾ་ལྃ་ལས་འཁོར་ལོ་དང་གྲི་གུག་ཨོཾ་ལྃ་གྱིས་མཚན་པ་ཡོངས་སུ་གྱུར་པ་ལས་སངས་རྒྱས་མཁའ་འགྲོ་སྐུ་མདོག་དཀར་པོ་རྩ་ཞལ་དཀར་གཡས་ནག་གཡོན་དམར། སྤྱི་བོར་ཆོས་ཀྱི་འཁོར་ལོས་བརྒྱན་པ། ཕྱག་གཡས་ཀྱི་ཐོད་པ་བརྒྱད་ན། རྨ་བྱ། མ་ཧེ། ཆུ་སྲིན་མ་ཀ་ར། སྦྲུལ་གྱི་རྒྱལ་པོ།
རུ་སྦལ། ཀླུ་ལྷག་མ་ཅན་དཀར་པོ། ངང་སྐྱ། རི་བོང་། གཡོན་གྱི་ཐོད་པ་བརྒྱད་ན་ལྷོ་སྦལ། ཧ་ལ་ཧ་ལའི་སྦྲུལ། ཁ་ཆུ་སྟེ་གླང་པོ། ཀྲྀཥྞ་སཱ་རི། ལྷོ་སྒོའི་བྱི་བ། གཡག
རི་དྭགས་བླ་བ། བཞད་རྣམས་འཛིན་པ། ཡུམ་སྤྱན་མ་དཀར་མོ་སྟེ། གཞན་རྣམས་ཐམས་ཅད་སྔར་དང་འདྲ་བ་ལས་ཟླ་བའི་འོད་ཅན་ནོ། ། ལྷོར་ཏྲྃ་ཏཱྃ་ལས་རིན་པོ་ཆེ་དང་གྲི་གུག་ཏྲྃ་ཏཱྃ་གྱིས་མཚན་པ་ལས། རིན་ཆེན་མཁའ་འགྲོ་སེར་པོ་སེར་ནག་དམར་བའི་ཞལ་ཅན། སྤྱི་བོར་རིན་པོ་ཆེས་བརྒྱན་པ། གཡས་ཀྱི་ཐོད་པ་བརྒྱད་ན། བྱ་ཀ་རན་ཏ། ངུར་བ་སེར་པོ།
ལུག ཙ་ཀོ་ར། བྱེ་ཁྲ། ཧོར་ཁྲ། འོལ་པ། ཉ་ཁྲ། གཡོན་གྱི་ཐོད་པ་བརྒྱད་ན། སྟོབས་ཀྱི་རྒྱུ་ལྗང་གུ། དུང་སྐྱོང་དང་རིགས་ལྡན་སེར་པོ། པདྨ་དང་།
པད་བཟངས་ཅན་དཀར། འཇོག་པོ་སེར། ནོར་རྒྱས་དམར། མཐའ་ཡས་སྔོན་པོ་འཛིན་པ། ཡུམ་རིན་ཆེན་སྒྲོལ་མ་སེར་མོས་འཁྱུད་པ། གཞན་སྔར་དང་འདྲའོ། ། ནུབ་ཀྱི་དབུས་སུ་ཨྃ་པྃ་ལས་པད་མ་དང་གྲི་གུག་ཨྃ་པྃ་གྱིས་མཚན་པ་ཡོངས་སུ་གྱུར་པ་ལས་རྟ་མགྲིན་དམར་པོ་དམར་ནག་དཀར་བའི་ཞལ་ཅན། སྤྱི་བོར་པདྨ་དམར་པོས་བརྒྱན་པ། གཡས་ཀྱི་ཐོད་པ་བརྒྱད་ན། དོམ།
བྱ་རྒོད། བསེ་རུ། བ་མེན། སྟག སྤྲེའུ། ཆུ་སྲིན། སྤྱེ་ལྕང་། གཡོན་གྱི་ཐོད་པ་བརྒྱད་ན། ཁྭ་ཏ། འུག་པ།
ཆུ་སྐྱར། སེང་གེ། བྱ་ཁྱུང་དམར་པོ། ར། ཤ་བ། ཕག་འཛིན་པ། ཡུམ་གོས་དཀར་མོ་དང་མཉམ་པར་སྦྱོར་བ་སྟེ། གཞན་སྔར་དང་འདྲའོ། ། བྱང་གི་དབུས་སུ་ཁྃ་ཏཱྃ་ལྗང་གུ་ལས་རལ་གྲི་དཀར་པོ་དང་གྲི་གུག་ཁྃ་ཏཱྃ་གྱིས་མཚན་པ་གྱུར་པ་ལས་རྟ་རྒྱལ་རྩ་ཞལ་ལྗང་གུ་རྟ་གདོང་ཅན་གཡས་ནག་གཡོན་དཀར། སྤྱི་བོར་རལ་གྲི་དཀར་པོས་བརྒྱན་པ།
གཡས་ཀྱི་ཐོད་པ་བརྒྱད་ན། གཟའ་ལག་སེར་པོ་མདའ། ཕུར་བུ་སེར་པོ་མཆོད་སྡོང་། མཇུག་རིངས་ནག་པོ་རལ་གྲི་དང་ཀླུ་ཞགས། སྒྲ་གཅན་དུ་མདོག་ཉི་ཟླ། མིག་དམར་དམར་པོ་པད་མ། པ་སངས་སྔོན་པོ་ཤཀྟི། སྤེན་པ་ནག་པོ་རྩེ་གསུམ། ཁྱབ་འཇུག་ནག་པོ་འཁོར་ལོ་ཐོགས་པ་ཅན། གཡོན་གྱི་ཐོད་པ་བརྒྱད་ན་དབང་པོ་དཀར།
ཚངས་པ་སེར། དྲག་པོ་དཀར་བ་ཕྱག་མཚན་གདན་འདྲ་བ། འདོད་ལྷ་དམར་པོ་གདོང་གཅིག་པ་ལག་པ་བཞི། མེ་ཏོག་གི་མདའ་ལྔ། གཞུ། ལྕགས་ཀྱུ་དང་ཞགས་པ། ཐོང་པ་ཅན་ཏེ་སྟོབས་བཟངས་དཀར་པོ་རལ་གྲི་དང་གཤོལ། གཅེར་བུ་སྟེ་སྲིན་པོ་ནག་པོ་གྲི་ཐོད། ལྷ་མིན་ཐག་བཟངས་རིས་ནག་པོ་རལ་གྲི། ལྷ་མིན་སྟོབས་ལྡན་ནག་པོ་གྲི་ཕུབ་འཛིན་པ།
ཡུམ་དམ་ཚིག་སྒྲོལ་མ་ལྗང་གུས་འཁྱུད་པ་སྟེ། གཞན་སྔར་བཞིན་ནོ། ། དེ་ནས་རིགས་ལྔའི་ཐུགས་ཀར་ཡེ་ཤེས་སེམས་དཔའ་རང་རང་གི་གདན་དང་མཚུངས་པའི་ཉི་ཟླ་ལ། རང་རང་གི་ས་བོན་ཡོངས་སུ་གྱུར་པ་ལས། རྡོ་རྗེ་འཁོར་ལོ། རིན་ཆེན། པདྨ། རལ་གྲི་ལས་རང་འདྲའི་སྐུ་མཚོན་གང་བ་བསྒོམས་པའི་ཐུགས་ཀར་ཏིང་ངེ་འཛིན་སེམས་དཔའ་འམ་ས་བོན་ལས་ཕྱག་མཚན་ས་བོན་གྱིས་མཚན་པ་བསྒོམས་ལ། ཨོཾ་དྷརྨྨ་དྷཱ་ཏུ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པས་བྱིན་གྱིས་བརླབས་ཏེ།
བདག་ཉིད་ལྷར་བསྐྱེད་པ་བསྙེན་པའི་ཡན་ལག་སྟེ། རྗེས་ཆགས་རྡོར་སེམས་ཀྱི་ཡན་ལག་གཉིས་པའོ། ། དེ་ནས་རྡོ་རྗེ་སེ་གོལ་གྱི་སྦྱོར་བས་ས་བོན་ལས་འོད་འཕྲོས། རང་འདྲའི་ཡེ་ཤེས་པ་སྤྱན་དྲངས་ལ། སྔར་བཞིན་མཆོད་ནས། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ། ཁྱོད་ནི་ཉིད་ཀྱི་ཐུགས་ཀྱི་མཆོག་བརྙེས་ཏེ། ། ཁྱོད་ཀྱིས་རྒྱུ་དང་མི་རྒྱུའི་འགྲོ་བ་ཀུན་བསྒྲུབས་ཤིང་། ། སྙིང་རྗེའི་ཐུགས་ཀྱིས་སེམས་ཅན་སད་མཛད་པ། ། སྒྱུ་མའི་སྤྲོས་པས་རྡོ་རྗེ་འཕེན་མཛད་པ། །
ཧེ་རུ་ཀ་དཔལ་རྡོ་རྗེ་ཡིད་ཀྱིས་དགྱེས། ། ཞེས་པས་བསྟོད་དེ། ལྕགས་ཀྱུ་མས་ལྕགས་ཀྱུས་མདུན་དུ་བཀུག ཞགས་པ་མས་དཀྱིལ་འཁོར་དུ་བཅུག ལྕགས་སྒྲོག་མས་ལྕགས་སྒྲོག་གིས་ཞབས་བཅིངས། དྲིལ་བུ་མས་དྲིལ་བུ་དཀྲོལ་བས་དབང་དུ་བྱས་ཏེ། བདག་ཉིད་དང་དབྱེར་མི་ཕྱེད་པར་མོས་ལ། ཨོཾ་བཛྲ་གཽ་རཱི་ཨཱ་ཀརྵ་ཡ་ཛཿ བཛྲ་ཙཽ་རཱི་པྲ་བེ་ཤ་ཡ་ཧཱུྃ། བཛྲ་བཻཏྟཱ་ལཱི་བན་དྷ་ཡ་བཾ།
བཛྲ་གྷསྨ་རཱི་ཝ་ཤཱཾ་ཀུ་རུ་ཨོཿ ཞེས་བརྗོད་དོ། ། བསྒྲུབ་པའི་ཡན་ལག་གོ ། དེ་ནས་སྐྱེ་མཆེད་བྱིན་གྱིས་བརླབས་ཏེ། མིག་ཏུ་མྃ་ལས་གཏི་མུག་རྡོ་རྗེ་མ་དཀར་མོ། རྣ་བར་ཌྃ་ལས་ཞེ་སྡང་རྡོ་རྗེ་མ་སྔོན་མོ། སྣར་སྃ་ལས་སེར་སྣ་རྡོ་རྗེ་མ་སེར་མོ། ཁར་རྃ་ལས་འདོད་ཆགས་རྡོ་རྗེ་མ་དམར་མོ། ལུས་ལ་ཨྃ་ལས་ཕྲག་དོག་རྡོ་རྗེ་མ་ལྗང་གུ། ཡིད་ལ་ནྃ་ལས་བདག་མེད་མ་ནག་མོ་བསམ།
སྒོ་གསུམ་བྱིན་གྱིས་བརླབ་པ་ནི། སྤྱི་བོར་ཨོཾ་ལས་སྐུ་རྡོ་རྗེ་མཁའ་སྤྱོད་མ་དཀར་མོ། མགྲིན་པར་ཨཱཿལས་གསུང་རྡོ་རྗེ་ས་སྤྱོད་མ་སྔོན་མོ། སྙིང་གར་ཧཱུྃ་ལས་ཐུགས་རྡོ་རྗེ་ས་འོག་སྤྱོད་མ་ནག་མོ་བསྒོམ་པའོ། ། ཐམས་ཅད་ཀྱང་ཞལ་གཅིག་ཕྱག་གཉིས་གྲི་གུག་དང་ཐོད་པ་འཛིན་པ། པད་ཉི་དང་རོའི་སྟེང་དུ་སྐྱིལ་ཀྲུང་ཕྱེད་པས་གནས་པའོ། ། སྒོ་གསུམ་བྱིན་གྱིས་བརླབ་པའི་ཕྱིར། ཨོཾ་སརྦྦ་ཏ་ཐཱ་ག་ཏ་ཁེ་ཙ་རཱི་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་སརྦྦ་ཏ་ཐཱ་ག་ཏ་བྷཱུ་ཙ་རཱི་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་སརྦྦ་ཏ་ཐཱ་ག་ཏ་པཱ་ཏཱ་ལ་ཝཱ་སི་ནཱི་བཛྲ་སྭ་བྷཱ་ཝ་ཨཱཏྨ་ཀོ྅ཧཾ།
ཞེས་པས་ང་རྒྱལ་གཟུང་སྟེ། ཉེར་བསྒྲུབ་ཀྱི་ཡན་ལག་གོ ། དེ་ནས་ཐུགས་ཀའི་ས་བོན་ལས་འོད་འཕྲོས་པས། དེ་བཞིན་གཤེགས་པ། རིག་མ། ལྷ་མོ། བྱང་སེམས་ཁྲོ་བོ་རྣམས་ཏིང་ངེ་འཛིན་སེམས་དཔའི་འོད་ཀྱིས་སྤྱན་དྲངས་ལ། སྔར་ལྟར་མཆོད། ཞེ་སྡང་རྡོ་རྗེ་ཕྱག་འཚལ་བསྟོད། ། གཏི་མུག་རྡོ་རྗེ་ཕྱག་འཚལ་བསྟོད། །
སེར་སྣ་རྡོ་རྗེས་བདག་ལ་སྐྱོབས། ། འདོད་ཆགས་རྡོ་རྗེས་བདག་ལ་བརྩོལ། ། ཡིད་དང་ཕྲག་དོག་ཆེན་པོ་དང་། ། རྡོ་རྗེ་ཀུན་གྱི་དམ་ཚིག་མགོན། ། ལས་རྣམས་ཐམས་ཅད་བསྒྲུབ་པ་པོ། ། རྡོ་རྗེ་ཅན་ཀུན་བདག་དགྱེས་མཛོད། ། ཅེས་བསྟོད་ལ། དེ་བཞིན་གཤེགས་པ་ཐམས་ཅད་ཀྱིས་བདག་ལ་དབང་བསྐུར་དུ་གསོལ། ཞེས་གསོལ་བ་བཏབ་པས། སྐྱེ་མཆེད་དང་སྐུ་གསུང་ཐུགས་ཀྱི་ལྷ་མོ་བརྒྱད་ཀྱིས།
སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། ། ཁམས་གསུམ་པ་ཡིས་ཕྱག་བྱས་པ། ། རྡོ་རྗེ་དབང་བསྐུར་ཆེན་པོ་སྦྱིན། ། ཨོཾ་བཛྲ་བྷ་བ་ཨ་བྷི་ཥིཉྩ་ཧཱུྃ། ཞེས་གསུང་ཞིང་། བདུད་རྩི་ལྔས་གང་བའི་བུམ་པས་དབང་བསྐུར་བས། ལྷ་ཀུན་གྱི་སྐུ་ཐམས་ཅད་གང་། ཆུ་ཐམས་ཅད་ཡར་ལུད་པ། རྡོ་རྗེ་མཁའ་འགྲོ་ཡབ་ཡུམ་ལ་མི་བསྐྱོད་པས་གཙོ་བྱས་པའི་རིགས་ལྔ།
འཁོར་ལོས་སྒྱུར་བ་བཞི་ལ་རྣམ་སྣང་། རིན་འབྱུང་། འོད་དཔག་མེད། དོན་གྲུབ། ལྷ་མོ་རྣམས་ལ་ཤར་ནས་བརྩམས་ཏེ་ཕྱོགས་བཞི་དང་། དབང་ལྡན་ནས་བརྩམས་ཏེ་མཚམས་བཞི་རྣམས་ལ། མི་བསྐྱོད་པ། རྣམ་སྣང་། རིན་འབྱུང་། འོད་དཔག་མེད་རྣམས་ཀྱིས་དབུར་བརྒྱན་པར་བསམས་ཏེ།
ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པས་ང་རྒྱལ་བཟུང་སྟེ། དེ་ནི་བསྒྲུབ་པ་ཆེན་པོ་སྟེ། ། དབང་བསྐུར་བ་མི་སྐྱོད་པའི་ཡན་ལག་གསུམ་པའོ། ། དེ་ནས་ནང་མཆོད། ཨོཾ་ཨཱཿཧཱུྃ་ཨ་སྭཱཧཱས་ཆང་དང་། དེ་ཉིད་མཐེབ་སྲིན་གྱིས་དེ་ཉིད་དུ་གཏོར་ཞིང་། ཨོཾ་ཤྲཱི་ཧཱུྃ་གྷུཾ་ཛྲཾ་སྭཱ་ཧཱས་ཤ་ལྔ་སྦྱངས། ཨོཾ་སྭ་བྷཱ་ཝ་ཤུད་དྷཿསརྦ་དྷརྨྨཿསྭ་བྷཱ་ཝ་ཤུད་དྷོ྅ཧཾ། ཞེས་པས་སྟོང་པར་བསྒོམ།
སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར། རཾ་ལས་མེའི་དཀྱིལ་འཁོར། ཨོཾ་ཨཱཿཧཱུྃ་ལས་མི་མགོའི་སྒྱེད་པོ་གསུམ་གྱི་སྟེང་དུ། ཨ་ལས་ཐོད་པ་ཡངས་ཤིང་རྒྱ་ཆེ་བའི་ནང་དུ། གོ་ཀུ་ད་ཧ་ན། བི་ར་ཤུ་མ་མུ། ཡོངས་སུ་གྱུར་པ་ལས་ཕྱོགས་བཞི་དང་དབུས་སུ། བ་ལང་། ཁྱི། རྟ།
གླང་པོ། མིའི་ཤ། དེ་དག་གི་སྟེང་དུ་དྲི་ཆེན། རཀྟ། ཁུ་བ། ཤ་ཆེན་གྱི་དངས་མ། དྲི་ཆུ་བསམ། དེ་དག་གི་སྟེང་དུ། བྷྲུྃ། ཨྃ།
ཛྲིྃ། ཁྃ། ཧཱུྃ་གི་ཡི་གེ་སངས་རྒྱས་ལྔའི་ངོ་བོར་བསྒོམ། དེ་ནས་རླུང་གཡོས་མེ་སྦར་བས་གདུངས་པས། ཤ་ལྔ། བདུད་རྩི་ལྔ། ཡི་གེ་ལྔ་དང་བཅས་པ་ཞུ་སྟེ། ཉི་མ་འཆར་ཀའི་མདོག་ལྟར་དམར་བའི་ཁུ་བའི་སྦུ་བ་ཅན་གྱི་རླངས་པ་ཡོངས་སུ་གྱུར་པའི་ཧཱུྃ་ནག་པོ་ལས་སྐྱེས་པའི་རྡོ་རྗེའི་ཁ་ཊྭཱྃ་ག་འབར་བ་ཞུ་ནས་ལན་གསུམ་ལྷུང་བས་བདུད་རྩིར་སོང་ཞིང་། ཤེལ་གྱི་རྣམ་པ་ལྟར་གསལ་བར་གྱུར་པ་ལས་བྱུང་བའི་ཨོཾ་ལས་སྐྱེས་པའི་ཟླ་བ་ལ་གནས་པའི་ཨཱ་ལི་ཀཱ་ལི་ཞུ་བ་ལས། ཨོཾ་ཨཱཿཧཱུྃ་གི་ཡི་གེ་རིམ་པས་སྟེང་ནས་སྟེང་དུ་གནས་པ་ལས་འཕྲོས་པའི་འོད་ཟེར་གྱིས།
ཕྱོགས་བཅུའི་རྡོ་རྗེ་འཛིན་པ་སོགས་བསྐུལ་ཏེ། དེ་རྣམས་ལས་བདུད་རྩི་དང་། རྒྱ་མཚོ་ལ་སོགས་པ་ན་གནས་པ་མཐའ་དག་ཀྱང་བཀུག་ནས་དེ་ལ་གཞུག་གོ ། དེ་ནས་ཡི་གེ་གསུམ་དང་ཟླ་བ་དེ་ཉིད་དུ་ཐིམ་པར་བལྟ་ཞིང་། ཡིག་འབྲུ་གསུམ་གྱིས་ལན་གསུམ་གྱིས་བྱིན་གྱིས་བརླབས་ལ། ལྷ་ཐམས་ཅད་ཀྱི་ལྕེ་ལ་རྡོ་རྗེ་ནས་འབྲས་ཙམ་བསམས་ཏེ། སོ་སོའི་སྔགས་བརྗོད་ཅིང་ལྷ་ཐམས་ཅད་ཀྱིས་བདུད་རྩི་ལ་ལོངས་སྤྱོད་པར་བསམས་ལ། མཐེབ་སྲིན་སྦྱར་བའི་རྩེས་ཆང་ལྕེ་ལ་གཞག་སྟེ། ཨོཾ་སརྦྦ་ཏ་ཐཱ་ག་ཏ་ཨ་མྲྀ་ཏཱ་སྭཱ་ད་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པས་བྱིན་གྱིས་བརླབ་བོ། །
དེ་ནི་བདུད་རྩི་མྱང་བ་འོད་དཔག་མེད་ཀྱི་ཡན་ལག་བཞི་པའོ། ། དེ་ནས་ཐུགས་ཀའི་ཡེ་ཤེས་སེམས་དཔའ་ལས་ལྷ་མོ་བརྒྱད་སྤྲོས་པ་ལས་བདག་ཉིད་མཆོད་པར་མོས་ཏེ། དཀར་མོ་རི་དྭགས་སོགས་ཀྱི་རྗེས་སུ། ཨོཾ་སརྦྦ་ཏ་ཐཱ་ག་ཏ་པཱུ་ཛཱ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པས་བྱིན་གྱིས་བརླབས་ཏེ། དེ་ནི་མཆོད་པ་དོན་གྲུབ་ཀྱི་ཡན་ལག་ལྔ་པའོ། ། དེ་ནས་ལྷ་མོ་རྣམས་ཀྱིས་བསྟོད་པར་མོས་ཏེ། ཁྱོད་ནི་རྣལ་འབྱོར་མ་ཚོགས་ཞེས་པའི་མཐར། ཨོཾ་སརྦ་ཏ་ཐཱ་ག་ཏ་སྟུ་ཏི་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པས་བྱིན་གྱིས་བརླབས་ཏེ།
དེ་ནི་བསྟོད་པ་རིན་ཆེན་འབྱུང་ལྡན་གྱི་ཡན་ལག་དྲུག་པའོ། གཉིས་པ་རྫོགས་པའི་རིམ་པ་ནི། རང་གི་སྙིང་ཀར། ཟླ་བའི་སྟེང་དུ་ཧཱུྃ་ཡིག་འོད་ཟེར་ལྔ་དང་ལྡན་པ་ཡོངས་སུ་གྱུར་པ་ལས། རྡོ་རྗེ་སྔོན་པོ་ནས་འབྲས་ཙམ་པའི་ལྟེ་བ་ལ་ཧཱུྃ་གིས་མཚན་པ་བསམས་ཏེ། དེ་ལས་འོད་འཕྲོས་པ་ལྟེ་བའི་ཨཾ་ལ་ཕོག དེ་མེ་འབར་བ་ལས་སམ། སྙོམས་པར་ཞུགས་པས་སྙིང་ཀའི་ཧཱུྃ་ཞུ་ནས་ཡབ་ཡུམ་གྱི་ཀུན་འདར་གྱི་སྣ་རྩེར་ཐིག་ལེ་ཡུངས་ཀར་གྱི་འབྲུ་ཙམ་ཕབ་པ་ཡོངས་སུ་གྱུར་པ་ལས། རྡོ་རྗེ་སྔོན་པོ་ནས་འབྲུ་ཙམ་གྱི་ལྟེ་བར་རང་གིས་བསྒོམས་པ་ལྟ་བུའི་རྟེན་དང་བརྟེན་པར་བཅས་པའི་དཀྱིལ་འཁོར་ཤིན་ཏུ་ཕྲ་བ་བསྒོམས་པ་ལ། ཡིད་རྩེ་གཅིག་ཏུ་གཏད་པས།
ཏིང་ངེ་འཛིན་གྱི་མཚན་མ་རྙེད་པར་འགྱུར་རོ། ། དེ་ནས་ཐུགས་ཀའི་ས་བོན་ལས་འོད་འཕྲོས་པས་སྣོད་བཅུད་འོད་དུ་ཞུ་སྟེ། གཞལ་ཡས་ཁང་ལྷ་ལ་བསྡུ། ལྷ་ཐམས་ཅད་རིམ་གྱིས་གཙོ་བོ་ཡབ་ཡུམ་གྱི་བར་དུ་བསྡུས་ལ། ཡབ་ཀྱང་ཡུམ་ལ་བསྡུ། ཡུམ་ཡང་གསང་བའི་ཐིག་ལེ་ལ། དེ་ཡང་ཕྱག་མཚན་ལ། དེ་བསྲུང་བའི་འཁོར་ལོ་ནས་ཡར་རིམ་པ་བཞིན་ཕྲ་མོའི་ས་བོན་གྱི་བར་དུ་རིམ་པས་བསྡུས། ས་བོན་ཡང་ནཱ་དའི་བར་དུ་བསྡུས། དེ་ཡང་མི་དམིགས་ཏེ་སྟོང་པར་བཏང་ལ།
དེའི་ངང་ལ་བཞག་གོ ། གསུམ་པ་བཟླས་པ་ནི། སྟོང་པ་ལས་ལངས་ནས། རྟེན་དང་བརྟེན་པར་བཅས་པའི་དཀྱིལ་འཁོར་གསལ་བཏབ་ལ། གཙོ་འཁོར་རྣམས་ཀྱི་ཐུགས་ཀར་རང་རང་གི་གདན་དང་འདྲ་བའི་ཉི་ཟླའི་སྟེང་དུ་ས་བོན་བསམས་ཏེ། གཙོ་བོའི་ས་བོན་ལས་སྔགས་ཕྲེང་འཐོན། རྡོ་རྗེའི་ལམ་ནས་ཡུམ་གྱི་པད་མར་སོང་། ཡུམ་གྱི་ཞལ་ནས་བདག་གི་ཞལ་དུ་བཞུགས་པ་འཁོར་བའི་བཟླས་པ་དང་། འཁོར་རྣམས་ལ་ཐུགས་ཀའི་ས་བོན་ལ་སྔགས་ཕྲེང་གིས་བསྐོར་བ་ཀློག་པའི་ཚུལ་དུ་དམིགས་ཏེ། ཨོཾ་དྷ་ར་དྷ་ར།
དྷཱ་ར་ཡ་དྷཱ་ར་ཡ། མརྡ་མརྡ། བཛྲ་དྷྲྀ་ཀ་ཕཊ྄་སྭཱཧཱ། ཨོཾ་ཤཱ་ཤྭ་ཏ་པ་ར་མ་ཤཱ་ཤྭ་ཏ། ཨེ་ཧྱེ་ཧི་ཛི་ན་ཛི་ཀ་ཕཊ྄་སྭཱཧཱ། ཨོཾ་བཛྲ་སུརྻ་ཏ་མོ་བི་དྷ་མ་ན་ས་མ་ཡ་སཏྭཾ། ཨ་ཧཾ་རཏྣ་དྷྲཱྀ་ཀ་ཕཊ྄་སྭཱཧཱ། ཨོཾ་བཛྲ་དྷརྨྨ་ཡ་ས་མ་ཡ་སཏྭཾ་ཧུ་ལུ་ཧུ་ལུ་ཨི་རོ་ལིཀ་ཕཊ྄་སྭཱཧཱ། ཨོཾ་ཕུཿཕུཿཕུཿཧི་ཧི་ཧི་པྲཛྙཱ་དྷྲྀཀ་ཕཊ྄་སྭཱཧཱ། ཡབ་ལྔའི་འོ།
ཨོཾ་ཨཱཿདྭེ་ཥ་རི་ཏི་ཧཱུྃ་ཕཊ྄་སྭཱཧཱ། ཨོཾ་ཨཱཿམོ་ཧ་ར་ཏི་ཧཱུྃ་ཕཊ྄་སྭཱཧཱ། ཨོཾ་ཨཱཿརཏྣ་ར་ཏི་ཧཱུྃ་ཕཊ྄་སྭཱཧཱ། ཨོཾ་ཨཱཿརཱ་ག་ར་ཏི་ཧཱུྃ་ཕཊ྄་སྭཱཧཱ། ཨོཾ་ཨཱཿབཛྲ་ར་ཏི་ཧཱུྃ་ཕཊ྄་སྭཱཧཱ། ཡུམ་ལྔའི་འོ། ཨོཾ་ཨཱཿགཽ་རི་ཧཱུྃ་ཕཊ྄་སྭཱཧཱ། ཨོཾ་ཨཱཿཙཽ་རཱི་ཧཱུྃ་ཕཊ྄་སྭཱཧཱ། ཨོཾ་ཨཱཿབཻཏྟཱ་ལི་ཧཱུྃ་ཕཊ྄་སྭཱཧཱ། ཨོཾ་ཨཱཿགྷསྨ་རི་ཧཱུྃ་ཕཊ྄་སྭཱཧཱ།
ཨོཾ་ཨཱཿཔུཀྐ་སི་ཧཱུྃ་ཕཊ྄་སྭཱཧཱ། ཨོཾ་ཨཱཿཤ་བ་རི་ཧཱུྃ་ཕཊ྄་སྭཱཧཱ། ཨོཾ་ཨཱཿཙཎྜཱ་ལི་ཧཱུྃ་ཕཊ྄་སྭཱཧཱ། ཨོཾ་ཨཱཿཌོཾ་བི་ནི་ཧཱུྃ་ཕཊ྄་སྭཱཧཱ། རྡོ་རྗེ་མཁའ་འགྲོའི་ལྷ་མོ་རྣམས་ཀྱི་མཚན་སྔགས་སོ། ། ཨོཾ་ཨཱཿསནྟ་ཤེ་ཧཱུྃ་ཕཊ྄་སྭཱཧཱ། ཨོཾ་ཨཱཿཔཱ་ཤཱེ་ནི་ཧཱུྃ་ཕཊ྄་སྭཱཧཱ། ཨོཾ་ཨཱཿསུ་གུ་ར་ཧཱུྃ་ཕཊ྄་སྭཱཧཱ། ཨོཾ་ཨཱཿཨཾ་ཀུ་ཤེ་ཧཱུྃ་ཕཊ྄་སྭཱཧཱ། ཨོཾ་ཨཱཿཔུཥྤེ་ཧཱུྃ་ཕཊ྄་སྭཱཧཱ།
ཨོཾ་ཨཱཿདྷུ་པེ་ཧཱུྃ་ཕཊ྄་སྭཱཧཱ། ཨོཾ་ཨཱཿདཱི་པེ་ཧཱུྃ་ཕཊ྄་སྭཱཧཱ། ཨོཾ་ཨཱཿགྷནྡྷེ་ཧཱུྃ་ཕཊ྄་སྭཱཧཱ། སངས་རྒྱས་མཁའ་འགྲོའི་ལྷ་མོ་རྣམས་ཀྱི་མཚན་སྔགས་སོ། ། ཨོཾ་ཨཱཿསཱུརྻ་ཧསྟེ་ཧཱུྃ་ཕཊ྄་སྭཱཧཱ། ཨོཾ་ཨཱཿདཱི་པེ་ཧཱུྃ་ཕཊ྄་སྭཱཧཱ། ཨོཾ་ཨཱཿརཏྣ་ཨཱ་ལོ་ཀེ་ཧཱུྃ་ཕཊ྄་སྭཱཧཱ། ཨོཾ་ཨཱཿཏ་ཌིཏྐ་རེ་ཧཱུྃ་ཕཊ྄་སྭཱཧཱ། ཨོཾ་ཨཱཿལཱ་སྱེ་ཧཱུྃ་ཕཊ྄་སྭཱཧཱ། ཨོཾ་ཨཱཿགཱི་ཏི་ཧཱུྃ་ཕཊ྄་སྭཱཧཱ།
ཨོཾ་ཨཱཿནྲྀ་ཏི་ཧཱུྃ་ཕཊ྄་སྭཱཧཱ། ཨོཾ་ཨཱཿཧཱ་སྱེ་ཧཱུྃ་ཕཊ྄་སྭཱཧཱ། རིན་ཆེན་མཁའ་འགྲོའི་ལྷ་མོ་རྣམས་ཀྱི་མཚན་སྔགས་སོ། ། ཨོཾ་ཨཱཿཔདྨེ་ཧཱུྃ་ཕཊ྄་སྭཱཧཱ། ཨོཾ་ཨ་དྷརྨྨོ། ད་ཡེ་ཧཱུྃ་ཕཊ྄་སྭཱཧཱ། ཨོཾ་ཨཱཿསྥོ་ཊེ་ཧཱུྃ་ཕཊ྄་སྭཱཧཱ། ཨོཾ་ཨཱཿཤླེ་ཥེ་ཧཱུྃ་ཕཊ྄་སྭཱཧཱ། ཨོཾ་ཨཱཿབཾ་སྱེ་ཧཱུྃ་ཕཊ྄་སྭཱཧཱ། ཨོཾ་ཨཱཿབཱི་ཎེ་ཧཱུྃ་ཕཊ྄་སྭཱཧཱ།
ཨོཾ་ཨཱཿམུརྫེ་ཧཱུྃ་ཕཊ྄་སྭཱཧཱ། ཨོཾ་ཨཱཿསུ་ར་ཛེ་ཧཱུྃ་ཕཊ྄་སྭཱཧཱ། པད་མ་མཁའ་འགྲོའི་ལྷ་མོ་རྣམས་ཀྱི་མཚན་སྔགས་སོ། ། ཨོཾ་ཨཱཿབཛྲ་ཏཱ་ལེ་ཧཱུྃ་ཕཊ྄་སྭཱཧཱ། ཨོཾ་ཨཱཿཀུཉྩི་ཀེ་ཧཱུྃ་ཕཊ྄་སྭཱཧཱ། ཨོཾ་ཨཱཿཀ་པཱ་ཊེ་ཧཱུྃ་ཕཊ྄་སྭཱཧཱ། ཨོཾ་ཨཱཿཔ་ཊ་དྷཱ་རི་ཎི་ཧཱུྃ་ཕཊ྄་སྭཱཧཱ། ཨོཾ་ཨཱཿལོ་ཙ་ནེ་ཧཱུྃ་ཕཊ྄་སྭཱཧཱ། ཨོཾ་ཨཱཿམཱ་མ་ཀི་ཧཱུྃ་ཕཊ྄་སྭཱཧཱ། ཨོཾ་ཨཱཿཔ་ར་ཝཱ་སི་ནི་ཧཱུྃ་ཕཊ྄་སྭཱཧཱ།
ཨོཾ་ཨཱཿཏཱ་རེ་ཧཱུྃ་ཕཊ྄་སྭཱཧཱ། སྣ་ཚོགས་མཁའ་འགྲོའི་ལྷ་མོ་རྣམས་ཀྱི་མཚན་སྔགས་སོ། ། ཨོཾ་ཨཱཿཨཾ་ཀུ་ཤེ་ཧཱུྃ་ཕཊ྄་སྭཱཧཱ། ཨོཾ་ཨཱཿཔཱ་ཤེ་ཧཱུྃ་ཕཊ྄་སྭཱཧཱ། ཨོཾ་ཨཱཿསྥོ་ཊེ་ཧཱུྃ་ཕཊ྄་སྭཱཧཱ། ཨོཾ་ཨཱཿགྷཎྜེ་ཧཱུྃ་ཕཊ྄་སྭཱཧཱ། སྒོ་མ་བཞིའི་མཚན་སྔགས་སོ། ། གཉིས་པ་མཉམ་པར་མ་བཞག་པའི་རྣལ་འབྱོར་ལ། དག་པ་དྲན་པ། མདུན་བསྐྱེད་མཆོད་པ།
ཟས། སྤྱོད་ལམ། རྗེས་ཆགས། ཉལ་བ། ལྡང་བ། ཁྲུས་ཀྱི་རྣལ་འབྱོར་རོ། ། དང་པོ་ནི་བསམ་གཏན་གྱི་དུབ་ན། སྙིང་རྗེ་ཡི་ནི་སྤྱན་དག་དམར། ། སྤྱན་གྱི་རྣམ་དག་རྡོ་རྗེ་གསུམ། ། ཞལ་རྣམས་རྣམ་ཐར་བརྒྱད་པོ་ཡིན། །
ཕྱག་ནི་སྟོང་པ་བཅུ་དྲུག་ཡིན། ། བསྡུ་བའི་དངོས་པོ་བཞི་པོས་ནི། ། ཞབས་ནི་བཞི་པར་བརྗོད་པ་འོ། ། ཕྱག་རྒྱ་ཡིས་ནི་སངས་རྒྱས་ལྔ། ། ཁྲོ་བོ་གདུག་པ་འདུལ་བ་པོ། ། བདེན་པ་རྣམ་པ་བཞི་པོས་ནི། ། རུས་པ་རུ་ནི་ཡོངས་འགྱུར་པའོ། ། གཟུགས་ཕུང་རྡོ་རྗེ་མ་རུ་འགྱུར། ། ཚོར་བ་གསང་བའི་གཽ་རཱི་མ། ། འདུ་ཤེས་དེ་བཞིན་ཆུ་མ་སྟེ། །
འདུ་བྱེད་རྡོ་རྗེ་མཁའ་འགྲོ་མ། ། རྣམ་ཤེས་ཉིད་ནི་བདག་མེད་མ། ། ཕུང་པོ་དོན་དམ་པར་ན་མེད། ། སྐྱེ་མཆེད་དྲུག་ནི་རྣམ་དག་ཕྱིར། ། དེ་རྣམས་ཡན་ལག་དྲུག་ཏུ་འགྱུར། ། ཞེ་སྡང་རྡོ་རྗེ་མཁའ་འགྲོ་མ། ། ཆུ་མ་རོ་ཡི་རྡོ་རྗེ་ཡིན། ། ཕྲག་དོག་རྡོ་རྗེ་གཏི་མུག་མ། ། རྡོ་རྗེ་རྡོ་རྗེ་མཁའ་འགྲོ་མ། ། སེར་སྣ་གསང་བའི་གཽ་རཱི་མ། །
ཡིད་ལ་བདག་མེད་རྣལ་འབྱོར་མའོ། ། ས་ནི་པུཀྐ་སི་རུ་བཤད། ། ཆུ་ཁམས་རི་ཁྲོད་མ་རུ་བརྗོད། ། མེ་ནི་གཏུམ་མོར་ཤེས་བྱ་སྟེ། ། རླུང་ནི་གཡུང་མོར་རབ་ཏུ་གྲགས། ། གཟུགས་ལ་དཀར་མོར་རྟག་ཏུ་བཤད། ། སྒྲ་ལ་ཆོམ་རྐུན་མ་རབ་གྲགས། ། དྲི་ཡི་ཆ་ལ་རོ་ལངས་མ། ། རོ་ལ་གྷསྨ་རཱི་ཡི་གཟུགས། ། རེག་ལ་ས་སྤྱོད་མ་རུ་བརྗོད། །
ཆོས་ཀྱི་དབྱིངས་ལ་མཁའ་སྤྱོད་མ། ། གློ་དང་དབུགས་དང་དེ་བཞིན་སྨྱོ། ། ཁོང་སྐམ་མཛེ་དང་རྐང་ཤུ་དང་། ། མཆིན་པ་མཆེར་པའི་རང་བཞིན་ཡང་། ། གླང་པོ་ལ་སོགས་རབ་ཏུ་གྲགས། ། རྫི་མ་དཔྱི་དང་སོ་ནད་དང་། ། མཁྲིས་པ་ཁྲག་དང་དེ་བཞིན་རླུང་། ། བད་ཀན་འཛག་དང་ལུས་གས་དང་། ། སྐྱེ་སྦབ་འབྲས་ནི་རྨ་བྱ་སོགས། ། རྐང་རྦམ་ཚིལ་ནད་རླིག་བཀྲངས་དང་། །
སྒྱུ་མ་འཕེལ་དང་ལྷོག་པ་དང་། ། འཁྲུ་དང་རིམས་ནད་རབ་འགས་ནི། ། ཀ་རན་ཏ་སོགས་རབ་ཏུ་གྲགས། ། བརྗེད་བྱེད་དང་ནི་ཕོ་མཚན་ལྕགས། ། ཆུ་བསྲི་བ་དང་བརྡོ་ཆུ་དང་། ། གཞང་ནད་བཀྲན་ནད་སྐྲེས་ནད་དང་། ། མིག་སེར་དོམ་ལ་སོགས་པ་འོ། ། རླུང་དང་མཁྲིས་པ་མ་ཞུ་བ། ། སྒྲིབས་གཡོགས་རབ་རིབ་གཅིན་བསྲི་བ། ། གཞོགས་ཕྱེད་ན་དང་ལྐོག་འབྲས་དང་། །
རླུང་རྒྱས་གཟའ་ལྷག་ལ་སོགས་པའོ། ། ལྷག་མ་རྣལ་འབྱོར་མ་ཡི་ཚོགས། ། བསྡུས་པ་རུ་ནི་བསམ་པར་བྱ། ། ཞེས་པའི་ཚུལ་གྱིས་རྣམ་དག་དྲན་པར་བྱའོ། ། གཉིས་པ་ལ། མཆོད་པ་བྱིན་བརླབ། མདུན་བསྐྱེད་བསྒྲུབ་པ། མཆོད་པའི་རིམ་པའོ། ། དང་པོ་ནི། མཆོད་རྫས་རྣམས་སྔར་བཞིན་བསང་།
སྦྱང་། སྟོང་པའི་ངང་པས། ཨ་ལས་ཐོད་པ་དཀར་པོ་ཡངས་ཤིང་རྒྱ་ཆེ་བའི་ནང་དུ། ཨོཾ་ཨཱཿཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་རྫས་དང་ཞིང་ཐོགས་པ་མེད་པ། ས་དང་ནམ་མཁའ་དང་། བར་སྣང་ཐམས་ཅད་ཁྱབ་པ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་ཕུང་བསམ་གྱིས་མི་ཁྱབ་པར་མོས་ལ། རང་རང་གི་སྔགས་དང་ཕྱག་རྒྱས་བྱིན་གྱིས་བརླབ་བོ། ། གཉིས་པ་ནི། མདུན་བསྐྱེད་ཀྱི་བརྟེན་ནམ། མཎྜལ་བསང་སྦྱངས་ནས།
ས་བོན་ཙམ་གྱིས་དཀྱིལ་འཁོར་གྱི་ལྷ་ཡན་ལག་བཞི་རྫོགས་སུ་བསྐྱེད་དོ། ། གསུམ་པ་ལ། ཕྱི་མཆོད། ། ནང་། བསྟོད་པའི། གཏོར་མའི་མཆོད་པའོ། ། དང་པོ་ནི། དྲི་མེད་ཡིད་དུ་འོང་བ་ཡི། ། ལྷ་རྫས་དམ་པའི་ཞབས་བསིལ་འདི། ། བཅོམ་ལྡན་འཁོར་དང་བཅས་ལ་དབུལ། །
བཞེས་ནས་བདག་ལ་དགྱེས་པར་མཛོད། ། ཨོཾ་བྷ་ག་ཝཱན་མཧཱ་ཀཱ་རུ་ཎི་ཀ་པཉྩ་ཌཱ་ཀི་ནཱི། ཨོཾ་ནི་རཱི་ཧཱུྃ་ཁཾ། ཞེས་པས། ཁུ་ཚུར་སྦྱར་གུང་མོ་གཉིས་བརྐྱང་བ་རྩེ་སྦྱར་བའི་ཕྱག་རྒྱས་ཞབས་བསིལ་དང་། གཞན་སྔར་འདྲ་བ་ལས། ཞབས་བསིལ་གྱི་གནས་སུ་ཞལ་བསིལ། འཐོར་འཐུང་། མཆོད་ཡོན་ཞེས་དང་། ནི་རི་ཏི་ལ་སོགས་པའི་གནས་སུ།
བཛྲ་ནི་བི་དྱེ་ཨཱ་ཧཱུྃ་སྭཱཧཱ་དང་། སརྦ་སཾ་ཤོ་དྷ་ནི་ཧཱུྃ་ཕཊ྄་དང་། ཨོཾ་པྲ་ཏཱིཙྪ་ཨརྒྷཾ་སྭཱཧཱ། ཞེས་སོགས་ཀྱིས། ཞབས་བསིལ་ཞལ་བསིལ་འཐོར་འཐུང་། མཆོད་ཡོན་རྣམས་དབུལ། མེ་ཏོག་འདི་རྣམས་གཙང་ཞིང་དགེ། ། དག་པའི་སྐྱེ་གནས་ལས་དག་པ། ། བདག་གི་དད་པས་འབུལ་ལགས་ཀྱིས། ། བཞེས་ནས་བདག་ལ་དགྱེས་པར་མཛོད། །
ཅེས་དང་། ནི་རི་ཏིའི་གནས་སུ། པུཥྤ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། ཞེས་དང་། རྡོ་རྗེ་ཁུ་ཚུར་གཉིས་མེ་ཏོག་དབུལ་བའི་ཚུལ་དུ་གྱེན་དུ་འཐོར་བའི་ཕྱག་རྒྱས་མེ་ཏོག་དང་། ནགས་ཚལ་ལས་བྱུང་རོ་ཡི་མཆོག ། གང་ཞིག་དྲི་ཡི་བདུག་སྤོས་མཆོག ། བདག་གིས་ཞེས་སོགས་དང་། དྷུ་པ་དང་། རྡོ་རྗེ་ཁུ་ཚུར་གཉིས་ཀྱིས་འཐུར་དུ་ལྡུགས་པའི་ཚུལ་གྱིས་བདུག་སྤོས།
སྲིན་པོ་འཇོམས་ཤིང་དག་བྱེད་པ། ། དགེ་ཞིང་མུན་པ་རྣམ་སེལ་བ། ། བདག་གིས་ཞེས་སོགས། ཨཱ་ལོ་ཀེ་དང་། རྡོ་རྗེ་ཁུ་ཚུར་གཉིས་ཀྱི་མཐེ་བོང་གཉིས་བཞིབས་ཏེ་བསྒྲེངས་ལ་མར་མེ་དབུལ་བའི་ཚུལ་གྱིས་མར་མེ། ལྷན་ཅིག་སྐྱེས་དང་སྦྱར་བའི་དྲི། ། ཤངས་ལ་ཚིམ་བྱེད་དག་པ་འདི། ། བདག་གིས་ཞེས་སོགས། གནྡྷེ་དང་། རྡོ་རྗེ་ཁུ་ཚུར་གཉིས་བརྐྱང་བས་རང་གི་སྙིང་གར་དྲི་བྱུག་པའི་ཚུལ་གྱིས་དྲི་དང་།
ལྷ་བཤོས་གཙང་མ་ཐམས་ཅད་ནི། ། བཟའ་དང་སྦྱར་བའི་བྱེ་བྲག་བཅས། ། ཁ་དོག་དྲི་དང་རོ་ལྡན་པ། ། དབུལ་གྱིས་སོ་སོར་བཞེས་སུ་གསོལ། ། ཞེས་དང་། གནྡྷེའི་གནས་སུ། ཀུ་རུ་ཀུ་རུ་མཧཱ་བྷཀྵ་ཤྲིཾ་ཤྲིཾ་སྭཱཧཱ། ཞེས་དང་། ལག་པ་གཉིས་ཀྱི་ཐལ་མོ་བརྐྱང་བ་མདུན་དུ་གཞག་པའི་ཚུལ་གྱིས་ལྷ་བཤོས་དང་། སིལ་སྙན་ལ་སོགས་རོལ་མོའི་ཚོགས། །
དབྱངས་ཀྱི་ང་རོ་ལྡན་པ་འདི། ། བདག་གིས་ཞེས་སོགས། ཀུ་རུ་ཀུ་རུའི་གནས་སུ་ཤཔྡ། ཞེས་པར་རོལ་མོའི་བར་གྱིས་མཆོད། རྒྱས་པར་བྱེད་ན། རྡོ་རྗེ་ཁུ་ཚུར་གཉིས་རྐེད་པར་གཟུགས་ཤིང་སྒེག་པའི་ཚུལ་དང་། ཨོཾ་བྷ་ག་ཝཱན་སྔོན་དུ་འགྲོ་བས། ལཱ་སྱ། རྡོ་རྗེ་ཁུ་ཚུར་གཉིས་ཀྱིས་མགོ་ལ་ཕྲེང་བ་འཆིང་བའི་ཚུལ་དང་། མཱ་ལེ།
རྡོ་རྗེ་ཁུ་ཚུར་གཉིས་ཀྱིས་ཁ་ནས་ཚིག་དབྱུང་བའི་ཚུལ་དང་། གཱི་ཏི། ཐལ་མོ་འགྲམ་པ་གཉིས་དང་སྤྱི་བོར་གཞག་ནས་གར་བསྐོར་བ་དང་། ནྲྀ་ཏི་རྣམས་ཀྱིས་མཆོད། གཉིས་པ་ནང་མཆོད་ནི། དང་པོ་བླ་མ། དེ་ནས་ཡི་དམ། དེ་ནས་ཆོས་སྐྱོང་མཁའ་འགྲོ། གཞི་བདག་གི་བར་མཆོད་ཅིང་། སོ་སོའི་མཚན་དང་སྔགས་ཀྱི་མཐར།
ཨོཾ་ཨཱཿཧཱུྃ་བཏགས་ལ་དབུལ་ལོ། ། གསུམ་པ་བསྟོད་པའི་མཆོད་པ་ནི། སྔར་ཕྱག་འཚལ་བའི་སྐབས་ལྟར་བྱའོ། ། བཞི་པ་གཏོར་མའི་མཆོད་པ་ནི། གཏོར་མ་བདུད་རྩི་མྱང་བའི་སྐབས་ལྟར་བྱིན་གྱིས་བརླབས་ནས། ནམ་མཁར་ཆོས་འབྱུང་གི་དབུས་སུ། པད་མ་འདབ་བརྒྱད་དང་། ལྟེ་བ་ལ་ཧཱུྃ་ལས་ཕྱོགས་སྐྱོང་བརྒྱད། ཐུགས་རྡོ་རྗེ་ནག་པོ། སྟེང་དུ་ཨོཾ་ལས་པད་མ་འདབ་བརྒྱད་ལ་ཤར་ནས་རིམ་བཞིན།
དབང་ཕྱུག་ཆེན་པོ། དབང་པོ། ཚངས་པ། ཁྱབ་འཇུག མེ་ནས། འདོད་པའི་དབང་ཕྱུག ཚོགས་ཀྱི་བདག་པོ། བྷྲིཾ་གི་རི་ཏི། གཞོན་ནུ་ཀཱིརྟི་ཀ དབུས་སུ་སྐུ་རྡོ་རྗེ་ལ།
གཟུགས་དང་གཟུགས་མེད་ཀྱི་ལྷ་ཚོགས་ཀྱིས་བསྐོར་བ་ཐམས་ཅད་ཀྱང་དཀར་པོའོ། ། འོག་ཏུ་པདྨ་དམར་པོ་ལ་ཨཱཿལས་འདབ་མར། སྟོབས་ཀྱི་རྒྱུ། དུང་སྐྱོང་། མཐའ་ཡས། ནོར་རྒྱས། འཇོག་པོ། རིགས་ལྡན། པད་མ། པད་ཆེན།
དབུས་སུ་གསུང་རྡོ་རྗེ་ལ། ལྷ་མིན་དང་ངན་སོང་གསུམ་གྱིས་བསྐོར་བ་ཐམས་ཅད་ཀྱང་དམར་པོའོ། ། ཀུན་ཀྱང་ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་འཛིན་པ། རང་འོད་ཀྱི་རིག་མས་འཁྱུད་པ། གཡས་བརྐྱང་གིས་གནས་པར་བསམས་ལ། ཡན་ལག་བཞི་རྫོགས་པར་བྱས་ཏེ། དབང་རྟགས་སུ། སྟེང་དབུས། འོག་རྣམས་ལ། རྣམ་སྣང་།
མི་བསྐྱོད་པ། འོད་དཔག་མེད་ཀྱིས་དབུ་རྒྱན་པའི་ལྕེ་ལ་རྡོ་རྗེ་ནས་འབྲས་ཙམ་གྱིས་མཚན་མའི་སྦུ་གུས་གཏོར་མ་གསོལ་བར་བསམས་ལ། ཨོཾ་ཨེ་ཧྱེ་ཧི་ག་ཝཱན་མཧཱ་ཀཱ་རུ་ཎི་ཀ་པཉྩ་ཌཱ་ཀི་ནཱི་བཛྲ་ཀཱ་ཡ་ཝཱ་ཀ་ཙིཏྟ་ས་པ་རི་ཝཱ་ར། ཨིནྡྲ། ཛ་མ། ཛ་ལ། ཛཀྑ། བྷུ་ཏ། བཧྣི། བཱ་ཨུ།
རགཁ། ཙནྡྲ། པུཛྫ། མ་ད། པ་པྤ། ཏ་ལ་པཱ་ཏཱ་ལཾ། ཨཥྚ་ས་པ་སྭཱཧཱ། ཨི་དཾ། བ་ལིཾ། བྷུཉྩ།
ཛི་གྷཾ། ཕུལླ། དྷཱུ་པ། མཱཾ་ས། པིཾ་གྷ། ཨམྦྷ། ཀཛྫ། སརྦ་སཱ་དྷ། ཁཱནྟི་ཁུཎི་ཕེ་ཌ་གཱ་ད། ཨ་ཀཱ་རོ་མུ་ཁཾ་སརྦ་དྷརྨྨ་ཎཱཾ་ཨཱརྻ་ནུད་པན་ན་ཏྭཱཏ་ཨོཾ་ཨཱཿཧཱུྃ་ཕཊ྄་སྭཱཧཱ།
ཞེས་ལན་གསུམ་མམ། ལྔས་དབུལ། ཕྱི་ནང་ཡིད་བྱུང་གི་མཆོད་པས་མཆོད་ལ། མི་སྐྱོད་རྡོ་རྗེ་ཡེ་ཤེས་ཆེ། ། རྡོ་རྗེ་དབྱིངས་ནི་མཁའ་ཆེན་པོ། ། རྡོ་རྗེ་གསུམ་མཆོག་དཀྱིལ་འཁོར་གསུམ། ། རྡོ་རྗེ་དབྱིངས་ལ་ཕྱག་འཚལ་ལོ། ། རྣམ་པར་སྣང་མཛད་དག་པ་ཆེ། ། རྡོ་རྗེ་ཞི་བ་དགའ་ཆེན་པོ། ། རང་བཞིན་འོད་གསལ་མཆོག་གི་མཆོག །
སྟོན་པ་སངས་རྒྱས་ཕྱག་འཚལ་བསྟོད། ། རིན་ཆེན་རྒྱལ་པོ་རབ་ཏུ་ཟབ། ། རྡོ་རྗེ་ནམ་མཁའ་དྲི་མེད་མཁའ། ། རང་བཞིན་དག་པ་གོས་པ་མེད། ། རྡོ་རྗེ་སྐུ་ལ་ཕྱག་འཚལ་བསྟོད། ། རྡོ་རྗེ་མི་འཆི་རྒྱལ་པོ་ཆེ། ། མི་རྟོག་ནམ་མཁའ་རྡོ་རྗེ་འཛིན། ། འདོད་ཆགས་ཕ་རོལ་ཕྱིན་པ་བརྙེས། ། རྡོ་རྗེ་གསུང་ལ་ཕྱག་འཚལ་ལོ། ། དོན་ཡོད་རྡོ་རྗེ་རྫོགས་སངས་རྒྱས། །
བསམ་པ་ཐམས་ཅད་རྫོགས་མཛད་པ། ། དག་པའི་ངོ་བོ་ཉིད་ལས་བྱུང་། ། རྡོ་རྗེ་སེམས་དཔའ་ཕྱག་འཚལ་བསྟོད། ། ལྷ་ཆེན་བརྒྱད་པོ་འཁོར་དང་བཅས། ། ཀླུ་ཆེན་བརྒྱད་པོ་འཁོར་དང་བཅས། ། འཇིག་རྟེན་སྐྱོང་བ་བརྒྱད་པོ་དང་། ། གནོད་སྦྱིན་ཚོགས་རྣམས་མ་ལུས་དང་། ། སྲིན་པོའི༞ ། འབྱུང་པོའི༞ ། ཡི་དྭགས༞ །
ཤ་ཟ༞ ། སྨྱོ་བྱེད༞ ། བརྗེད་བྱེད༞ ། མཁའ་འགྲོའི༞ ། མ་མོའི༞ ། དེ་ལ་སོགས་ཏེ་འབྱུང་པོའི་ཚོགས། ། མ་ལུས་པ་ནི་ཐམས་ཅད་དག ། འདི་གཤེགས་བདག་ལ་དགོངས་སུ་གསོལ། ། མཆོད་སྦྱིན་གཏོར་མ་འདི་སྣོམས་ལ། ། རྣལ་འབྱོར་བདག་ཅག་འཁོར་བཅས་ལ། །
ནད་མེད་ཚེ་དང་དབང་ཕྱུག་དང་། ། དཔལ་དང་གྲགས་དང་བསྐལ་བར་བཟང་། ། ལོངས་སྤྱོད་རྒྱ་ཆེན་ཀུན་ཐོབ་ཅིང་། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་རྩོལ། ། དམ་ཚིག་ཅན་གྱིས་བདག་ལ་བསྲུང་། ། དངོས་གྲུབ་ཀུན་གྱི་སྟོང་གྲོགས་མཛོད། ། དུས་མིན་འཆི་དང་ནད་རྣམས་དང་། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། །
བྱ་བྱེད་ངན་པ་མེདཔར་མཛོད། ། འཇིག་རྟེན་བདེ་ཞིང་ལོ་ལེགས་དང་། ། འབྲུ་རྣམས་འཕེལ་ཞིང་ཆོས་འཕེལ་དང་། ། བེད་ལེགས་ཐམས་ཅད་འབྱུང་བ་དང་། ། ཡིད་ལ་འདོད་པ་ཀུན་འགྲུབ་ཤོག ། ཅེས་དང་། རྡོ་རྗེའི་གླུ་དང་། བཀྲ་ཤིས་ཀྱི་ཚིགས་བཅད་བརྗོད། ཨོཾ་བཛྲ་སཏྭ་ས་མ་ཡ། མ་ནུ་པཱ་ལ་ཡ།
བཛྲ་སཏྭ་ཏྭེ་ནོ་པ་ཏིཥྛ། དྲི་ཌྷོ་མེ་བྷ་ཝ། སུ་པོ་ཥྱོ་མེ་བྷ་ཝ། སུ་ཏོ་ཥྱོ་མེ་བྷ་ཝ། ཤཱ་ཤྭ་ཏོ་མེ་བྷ་བ། ཨ་ནུ་རཀྟོ་མེ་བྷ་ཝ། ཧྲི་ད་ཡམྨེ། ཨ་དྷི་ཏིཥྛ། སརྦྦ་སིདྡྷིམྨེ་པྲ་ཡཙྪ། སརྦྦ་ཀཱརྨ་སུ་ཙ་མེ།
ཙིཏྟཾ་ཤྲེ་ཡཿཀུ་རུ་ཧཱུྃ། ཧཿཧཿཧཿཧཿཧོ་བྷ་ག་ཝཾ། སརྦྦ་ཏ་ཐཱ་ག་ཏ། བཛྲ་མཱ་མེ་མུཉྩ། བཛྲི་བྷཱ་ཝ་མཧཱ་ས་མ་ཡ་སཏྭ་ཨཱཿམུཿཞེས་པས་གཤེགས་སུ་གསོལ། གསུམ་པ་ཟས་ཀྱི་རྣལ་འབྱོར་ནི། བདུད་རྩི་མྱང་བ་བཞིན་ནོ། ། བཞི་པ་སྤྱོད་ལམ་གྱི་རྣལ་འབྱོར་ནི། ཕྲ་མོའི་རྣལ་འབྱོར་གྱི་བསྡུ་རིམ་ལྟར། གཙོ་བོའི་བར་དང་།
གཙོ་བོ་ཡང་ཕྱག་གཉིས་པར་བསྡུས་ལ། ཡུལ་ཐམས་ཅད་ལྷའི་ངོ་བོས། སྡང་ཞེན་མེད་པར་ལོངས་སྤྱོད་ཅིང་། ། སྤྱོད་ལམ་བཞི་ཅི་བདེ་བར་ཉལ་ལོ། ། ལྔ་པ་རྗེས་སུ་ཆགས་པའི་རྣལ་འབྱོར་ནི། དཀྱིལ་འཁོར་འཁོར་ལོའི་ལམ་གྱིས་དགའ་བ་བཞིའི་རོ་མྱང་བར་བྱེད་པ་སྟེ། རྒྱས་པར་གཞན་དུ་ཤེས་པར་བྱའོ། ། དྲུག་པ་ཉལ་བའི་རྣལ་འབྱོར་ནི། སྣོད་བཅུད་གཞལ་ཡས་ཁང་དང་ལྷ། དེ་རིམ་གྱིས་ཐུགས་ཀའི་ས་བོན་གྱི་ནཱ་དའི་བར་དུ་བསྡུས་ཏེ།
དེ་ཡང་མི་དམིགས་པའི་ངང་དུ་ཉལ་ལོ། ། བདུན་པ་ལྡང་བའི་རྣལ་འབྱོར་ནི། སྐད་ཅིག་གིས་ལྷའི་སྐུར་ལངས་ཏེ། ས་བོན་ལས་སྣོད་བཅུད་ལྷའི་རང་བཞིན་ཅན་སྤྲོ་བའོ། ། བརྒྱད་པ་ཁྲུས་ཀྱི་རྣལ་འབྱོར་ནི། དབང་བསྐུར་བའི་ཆོ་ག་བཞིན་ནོ། ། མཁའ་འགྲོ་ལྔ་ཡི་སྒྲུབ་པའི་ཐབས། ། རྒྱུད་དང་སྒྲུབ་ཐབས་ཇི་བཞིན་དུ། ། གསལ་བར་བཀོད་ལ་ནོངས་པ་གང་། ། བླ་མ་མཁའ་འགྲོ་བཟོད་མཛད་ནས། །
འདིར་འབད་དགེ་ཚོགས་གངས་རི་ལས། ། བྱུང་བའི་ཏིང་འཛིན་ཆུ་རྒྱུན་གྱིས། ། འགྲོ་བློའི་དྲི་མ་ལེགས་བཀྲུས་ཏེ། ། སྐུ་བཞིའི་རླན་གྱིས་རབ་བརླན་ཤོག ། མཁའ་འགྲོ་ལྔའི་སྒྲུབ་པའི་ཐབས། བཙུན་པ་སྔགས་འཆང་བ་བསོད་ནམས་ཀྱིས་སྦྱར་བའི་ཡི་གེ་པ་ནི་ཐུབ་བསྟན་གསལ་བྱེད་ཅེས་བྱ་བ་དང་། རྒྱལ་མཚན་བཟང་པོས་བགྱིས་ཏེ་ཡོངས་སུ་རྫོགས་པར་གྲུབ་པ་དགེ་ལེགས་སུ་གྱུར་ཅིག། །། ཤུབྷཾ། ། གཅིག་ཞུས།། །། PAGE * MERGEFORMAT 22 བླ་མ་དམ་པ།
གུར་རིགས་བསྡུས་པ་མཁའ་འགྲོ་ལྔ་ཡི་སྒྲུབ་ཐབས། PAGE * MERGEFORMAT 23
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
