གསུང་འབུམ། རང་བྱུང་རྡོ་རྗེ།
པོད ༡༧
༄༅། །ཀརྨ་པ་རང་བྱུང་རྡོ་རྗེ་གསུང་འབུམ་དཀར་ཆག །
"$ ༄༅། །ཀརྨ་པ་རང་བྱུང་རྡོ་རྗེ་གསུང་འབུམ་དཀར་ཆག ། ༄༅། །ཀརྨ་པ་རང་རྡོ་རྗེ། ༢༨༤་-་༡༣༣༩ དཔལ་ཆོས་ཀྱི་རྗེ་ཀརྨ་པ་སྐུ་ཕྲེང་གསུམ་པ་རང་བྱུང་རྡོ་རྗེ་མཆོག་ནི་སྟོད་ལུང་འཕར་ཚར་དུ་རྒན་རྒོན་གཉིས་ཀྱི་བུ་ལོ་བཅུ་གཉིས་ལོན་པ་ཞིག་ཤི་བའི་སྡུག་བསྔལ་ལ་སྙིང་རྗེས་གཟིགས་ཏེ་གྲོང་འཇུག་མཛད་ཀྱང་རྟེན་འབྲེལ་མ་འགྲིག ། དེ་ནས་ལ་སྟོད་ཀྱི་ཆར་རྗེ་བཙུན་མི་ལའི་འཁྲུངས་ཡུལ་དང་ཉེ་བ་མང་ཡུལ་གུང་ཐང་ཙ་ཕུ་ཞེས་བྱ་བར། ལན་དེ་གངས་ཞུར་མོའི་འགྲམ་དུ་ཡབ་སྔགས་སྟོན་ཆོས་དཔལ་དང༌། ཡུམ་ཇོ་གཡང་འདྲེན་གཉིས་ཀྱི་སྲས་སུ་བོད་རབ་བྱུང་ལྔ་པའི་ཤིང་སྤྲེལ་སྤྱི་ལོ་ ༡༢༨༤ ཟླ་བ་དང་པོའི་ཚེས་བརྒྱད་ལ་སྐུ་འཁྲུངས། འཁྲུངས་མ་ཐག་ཟླ་བ་ལ་གཟིགས་ཏེ་ཚེས་བརྒྱད་ཀྱི་ཟླ་བ་རེད་འདུག་ཅེས་གསུང་བྱོན་པས། སྲུ་མོ་ཞིག་ཡོད་པ་དེ་རྣམ་རྟོག་ངན་པ་ཤར་ཏེ་སྐྱེས་མ་ཐག་སྨྲ་ཤེས་པ་འདི་མི་ལེགས་པས་མེད་པ་གྱིས་ཟེར་ཏེ་འཚེ་བ་བྱས་པས། གསུང་འབྱོན་པ་དང་སྐུ་བཞེངས་པ་སོགས་མི་ནུས་པའི་ཚུལ་གནང༌།
དགུང་ལོ་གསུམ་གྱི་དུས་སུ་ཕྱིང་པ་ནག་པོའི་ཞྭ་ནག་ཆུང་ངུ་ཞིག་དབུ་ལ་གསོལ་ཏེ་རྡོའི་ཁྲི་ཐོག་ནས་འཁོར་གྱི་བྱིས་པ་རྣམས་ལ། སྣ་ཚོགས་རོལ་པའི་སྣང་བ་འདི་དག་ཀུན། ། སྒྱུ་མ་སྨིག་སྒྱུ་འཇའ་ཚོན་ཇི་བཞིན་དུ། ། སྣང་ཡང་བདེན་པས་སྟོང་པ་ཁོ་བོས་རྟོགས། ། མ་རྟོགས་བྱིས་པ་ཁྱེད་རྣམས་སྙིང་རེ་རྗེ། ། ཞེས་གསུངས་པ་དང༌། ཡབ་ཡུམ་འཁོར་བཅས་ལ་ང་ཀརྨ་པ་ཡིན་ཞེས་ཞལ་བཞེས་གནང༌། དེ་ནས་ཡབ་ཀྱི་མདུན་ནས་ཞི་བྱེད་སོ་ལུགས་ཀྱི་བརྒྱུད་པ་དང༌། སྔགས་འཆང་ངོས་ནག་པ་དང༌། དབུ་རྩེ་པ་གཉིས་ལས་མ་མོ་དང་ཕུར་པ་སོགས་སྔ་འགྱུར་གྱི་ཆོས་སྐོར་དུ་མ་གསན་བཞེས་མཛད།
ཡི་གེ་འབྲི་ཀློག་ཀྱང་སྦྱང་བརྩོན་གྱི་དཀའ་ཚེགས་མ་དགོས་པར་མཁྱེན། དགུང་ལོ་ལྔར་སོན་པ་ན་གྲུབ་ཆེན་ཨོ་རྒྱན་པའི་ཞལ་ནས་སང་ངའི་བླ་མ་ཀརྨ་པ་འབྱོན་པར་ཡོད་གསུངས་ནས་སྟན་མཐོན་པོ་བཤམས་ཏེ་གྲ་བསྒྲིག་གནང༌། ཕྱི་ཉིན་ཕེབས་སྐབས་སུ་གསང་བདག་གི་ཏིང་ངེ་འཛིན་གྱིས་ཟིལ་གྱི་མནན་ཡང་མ་ཐུབ་པར། ཁྲི་ཐོག་ཏུ་ཐེ་ཚོམ་མེད་པར་བཞུགས་པ་ལ་ཨོ་རྒྱན་པའི་ཞལ་ནས། བྱིས་པ་ཁྱོད་ངའི་བླ་མའི་གདན་ལ་འདུག་པ་ཅི་ཡིན་གསུངས་པར། ཁྱོད་ཀྱི་བླ་མ་ང་ཡིན་ཡང་ད་ལྟ་ཁྱེད་ལ་རེ་དགོས་པར་འདུག་པས་བསྐྱང་དུ་གསོལ་ཞེས་གསུངས་ཏེ་ཁྲི་ལས་བབས། དེ་ནས་ཨོ་རྒྱན་པས་ངའི་བླ་མའི་གསང་མཚན་རང་བྱུང་རྡོ་རྗེ་ཡིན་པས་དེ་ཀ་རང་འདོགས་གསུངས་ཏེ་དགེ་བསྙེན་གྱི་སྡོམ་པ་དང་སེམས་བསྐྱེད་བཅས་གནང༌། བདེ་མཆོག ། དགྱེས་རྡོར། མ་མོ།
ཕུར་པ། དུས་འཁོར། སྒྱུ་འཕྲུལ་དྲྭ་བ་ལ་སོགས་ཀྱི་དབང་དང་རྒྱུད་རྣམས་དང༌། གཞན་ཡང་རོ་སྙོམས་སྒང་དྲིལ་དང་སྐུ་གསུམ་ངོ་སྤྲོད། བསྲེ་འཕོ་དང༌། ཁྲིད་ཆེན་བརྒྱད་དང་རྒྱལ་བ་རྒྱ་མཚོ། དོ་ཧ་དང༌། ལྷན་ཅིག་སྐྱེས་སྦྱོར་སོགས་གནང༌། དགུང་ལོ་བདུན་ལོན་པ་ལྕགས་སྟག་ ༡༢༩༠ ལ། ཁྲོ་ཕུ་མཁན་པོ་ཀུན་ལྡན་ཤེས་རབ་ལས་རབ་ཏུ་བྱུང་སྟེ་འདུལ་བའི་བསླབ་བྱ་མཐའ་དག་ལ་བྱང་ཆུབ་པར་སྦྱང་པ་མཛད།
དེ་ནས་གྲུབ་ཆེན་གཉན་རས་ཀྱིས་མཚུར་ཕུར་གདན་ཞུས་བཞིན་ཕེབས་པས་ངོ་མཚར་བའི་གཟིགས་སྣང་དུ་མ་བྱུང༌། སློབ་དཔོན་ཤེས་རབ་དཔལ་དང༌། རྒྱ་སྒོམ་ཡེ་ཤེས་འོད། གནམ་མཚོ་བ་སོགས་ལ་རིམ་བཞིན་སྡུད་འགྲེལ་པཉྩི་ཀ་དང་བཤད་སྦྱར། དགྱེས་རྡོར་དང་སྤྱོད་འཇུག ། མ་ཅིག་གི་གཅོད་སྐོར་རྣམས་གསན། གྲུབ་ཆེན་གཉན་རས་མདུན་མར་མི་དྭགས་གསུམ་ལས་བརྒྱུད་པའི་ཀཾ་ཚང་གི་ཟབ་ཆོས་མཐའ་དག་དང༌། རྔོག་མཚུར་མེས་གསུམ་རས་ཆུང་པ་སོགས་ནས་བརྒྱུད་པའི་གདམས་ཁྲིད་རྣམས་རྫོགས་པར་གསན། གསང་ཕུ་གླིང་སྨད་ཀྱི་གདན་རབས་བཅོ་ལྔ་པ་འཇམ་དབྱངས་ཤཱཀྱ་གཞོན་ནུའི་མདུན་བྱམས་ཆོས་སྡེ་ལྔ་འགྲེལ་བ་དང་བཅས་པ། དབུ་མ་རྩ་བ་ཤེས་རབ་འགྲེལ་པ་ག་ལེ་འཇིགས་མེད།
དབུ་མ་རང་རྒྱུད་ཤར་གསུམ་གྱི་གཞུང་དང༌། ཚད་མ་སྡེ་བདུན་ཡན་ལག་དང་བཅས་པ། མངོན་པ་གོང་འོག་ས་སྡེ་དང་བཅས་པ། འདུལ་བ་འོད་ལྡན། སྒོམ་རིམ་རྣམ་གསུམ་དང་ཇོ་བོའི་ཆོས་ཆུང་བརྒྱ་རྩ། བསླབ་པ་ཀུན་བཏུས་དང་མདོ་སྡེ་ཀུན་བཏུས། ཉི་ཁྲི་སྣང་བ་དང་ཤེར་སྙིང་འགྲེལ་བ། ས་ལུ་ལྗང་པའི་མདོ་འགྲེལ་དང་རྣམ་པར་མི་རྟོག་པ་ལ་འཇུག་པའི་འགྲེལ་བ་སོགས་ལ་གསན་བསམ་གནང༌། མངལ་བཤོལ་གྱི་ཟླ་བ་བརྩིས་པའི་དགུང་ལོ་ཉི་ཤུ་པ་ལྕགས་གླང་ ༡༣༠༡ ལ་ཚོགས་དགེ་འདུན་སྒང་པའི་མཁན་རབས་ལྔ་པ་གནས་བརྟན་གཞོན་ནུ་བྱང་ཆུབ་ཀྱིས་མཁན་པོ་དང༌། དགེ་འདུན་རིན་ཆེན་གྱིས་ལས་སློབ་གནང་སྟེ་བསྙེན་པར་རྫོགས།
མཚན་ཚུལ་ཁྲིམས་གཞོན་ནུ་ཞེས་གསོལ། མཁན་པོ་དེ་ཉིད་ལས་འདུལ་བ་ལུང་སྡེ་བཞི་མདོ་རྩ་བ་དང༌། སུམ་བརྒྱ་པ་དང་ཀཱ་རི་ཀཱ་ལྔ་བཅུ་པ། ཀརྨ་ཤ་སྟཾ་དང་སོར་མདོའི་འགྲེལ་བ་སོགས་གསན། སྙེ་མདོ་བ་ཀུན་དགའ་དོན་གྲུབ་ལས་དཔལ་དུས་ཀྱི་འཁོར་ལོ་རྒྱུད་འགྲེལ་ཡན་ལག་དང་བཅས་པ་དང༌། སྒྱུ་འཕྲུལ་དྲྭ་བ་འབྱུང་པོ་འདུལ་བྱེད་དང༌། འཁོར་ལོ་ཆེན་པོ་སྡོམ་འབྱུང་གི་རྒྱུད་འགྲེལ་དང༌། གཤེད་མར་དགྲ་ནག་དང་གདོང་དྲུག་རྒྱུད་ཀྱི་སྒྲུབ་ཐབས། རྡོ་རྗེ་ཕྲེང་བ་དང་མངོན་འབྱུང་དབང་སྒྲུབ། གདན་བཞི་གུར་དང་སཾ་བྷུ་ཏིའི་རྒྱུད་འགྲེལ།
གསང་བ་འདུས་པ་ཡེ་ཤེས་ཞབས་ལུགས་དང༌། གསང་སྙིང་ཡང་དག་ལུང་བཞི་མཁའ་འགྲོའི་སྐོར། འཇམ་དཔལ་སྐུའི་སྒྲུབ་ཐབས་དང་པད་མ་གསུང་གི་སྒྲུབ་ཐབས། ཕུར་པའི་དབང་དང་བཀའ་བརྒྱད་ཀྱི་དབང་ཡོངས་རྫོགས། དེ་ཉིད་འདུས་པ་དང་དཔལ་མཆོག་རིགས་བསྡུས། རྡོ་རྗེ་རྩེ་མོ་སྦྱོང་རྒྱུད་ཀྱི་དཀྱིལ་ཆོག་རྣམས་དང༌། གཙུག་དགུ་དང་རྣམ་སྣང་སྒྱུ་འཕྲུལ་དྲྭ་བ། རྡོ་རྗེ་བདུད་རྩི་དང་སངས་རྒྱས་ཐོད་པ། གསང་ལྡན་ལྷ་མོ་གཅིག་སྒྲུབ་ཀྱི་སྤྱི་རྒྱུད་དང༌། འཇམ་དཔལ་རྩ་རྒྱུད།
ཕྱག་ན་རྡོ་རྗེའི་དབང་བཀའ་རྒྱུད་འགྲེལ་སྒྲུབ་ཐབས་ཕལ་ཆེར་དང༌། ས་སྡེ་ལྔ་དང་མངོན་པ་གོང་འོག་གཉིས། ཐེག་བསྡུས་དང་སུམ་ཅུ་པ། དཀོན་མཆོག་བརྩེགས་པའི་མདོ་སྡེ་ལྔ་བཅུ་དང༌། པད་མ་སྐོར་གསུམ་ལ་སོགས་པའི་མདོ་མང་པོ་ཞིག གཟུངས་འདུས་རྒྱས་པ་དང༌། སྙན་ངག་མེ་ལོང་མ་དང་གྲུབ་མཐའ་བསྡུས་པ། ཞི་བྱེད་རྒྱུད་པ་ཕྱི་མ་ཀཾ་ལུག་དང༌། ལམ་འབྲས་སྨར་ལུགས་དང་སྦྱོང་དྲུག་རིགས་བརྒྱད། གྲུབ་ཆེན་ཨོ་རྒྱན་པའི་བསྙེན་སྒྲུབ་ཀྱི་གདམས་པ་མཐའ་དག་དང༌།
བཀའ་བསྟན་འགྱུར་རོ་འཚལ་རྣམས་ཐམས་ཅད་རྫོགས་པར་གསན། ཕྱིས་སུ་ཡང་ཨོ་རྒྱན་པས་ཞལ་གཟིགས་ཏེ་བསྙེན་སྒྲུབ་ཀྱི་གདམས་པ་རྣམས་རྫོགས་པར་གནང༌། མཁས་པ་རྦ་རས་སོགས་ལ་གསོ་བ་རིག་པའི་སྐོར་རྣམས་གསན་པ་དང༌། སྐར་རྩིས་ཀྱི་ས་རིས་སོགས་ལ་ཐུགས་བརྩོན་ཆེན་པོའི་སྦྱང་པ་མཛད། དགེ་བའི་བཤེས་གཉེན་ཚུལ་ཁྲིམས་རིན་ཆེན་ལས། གསང་བ་འདུས་པའི་རྒྱུད་འགྲེལ་བཤད་རྒྱུད་བཞི་དང། འཇམ་དཔལ་མཚན་བརྗོད། མ་ཧཱ་མ་ཡ། གུར་དང༌། གདན་བཞི།
མེ་རྔོག་རྣམ་གཉིས་ལས་རྒྱུད་པའི་དགྱེས་རྡོར་རྒྱ་གཞུང་རྣམས་དང༌། གཤིན་རྗེ་ཁ་ཐུན་གྱི་སྒྲུབ་སྐོར་གནམ་ལྕགས་ཨུར་མོ་དང༌། འགྲེལ་པ་གྲུ་གཟིངས་རིན་ཆེན་སྣ་བདུན་དང་འཇམ་དཔལ་ཁྲོ་བོ་འདུས་པ། བདེ་མཆོག་སྙན་བརྒྱུད་སོགས་མར་པ་དང་རྔོག་ལས་བརྒྱུད་པའི་གདམས་ངག་སྒྲུབ་ཡིག་བཀའ་ལུང་དང་བཅས་པ་མཐའ་དག་གསན། བླ་མ་ཀུ་མཱ་ར་ཛའི་མདུན་རྫོགས་ཆེན་སྙིང་ཐིག་གསན་པས་ལམ་རྟགས་ཀྱི་ཡོན་ཏན་རྣམས་རྫོགས་ཏེ། པཎ་ཆེན་བི་མ་ལ་རང་གི་མཛོད་སྤུ་ལ་ཐིམ་པའི་གཟིགས་སྣང་བྱུང་ཏེ། རྫོགས་པ་ཆེན་པོའི་ས་ལམ་གྱི་ཡོན་ཏན་མཐའ་དག་ལ་མངའ་དབང་འབྱོར་ཏེ་ཀརྨ་སྙིང་ཐིག་གི་ཤིང་རྟའི་སྲོལ་ཕྱེས་ནས་རྫོགས་ཆེན་གྱི་བསྟན་བཅོས་ཀྱང་མང་པོ་མཛད། ཀརྨ་ལྷ་སྟེང་གི་རི་ཁྲོད་དང༌། ནག་ཕུའི་སྒྲུབ་སྡེ། དགོན་གསར་ལྷུན་གྲུབ་སྟེང་སོགས་ཕྱག་བཏབ།
དབུས་གཙང་དྭགས་ཀོང༌། ཙཱ་རི་ཁམས་ཕྱོགས་རྣམས་སུ་ཕེབས་ཏེ་དེ་ཕྱོགས་ཀྱི་སྐྱེ་བོ་དཔག་ཏུ་མེད་པར་གནས་སྐབས་དང་མཐར་ཐུག་གི་ཕན་བདེའི་དཔལ་ལ་འགོད་པར་མཛད། དེ་ནས་དགུང་ལོ་ཞེ་དྲུག་པ་བོད་རབ་བྱུང་དྲུག་པའི་ལྕགས་ལུག་ ༡༣༣༡ ལ། ཡོན་གོང་མ་ཐོ་གན་ཐེ་མུར་འཇའ་ཡཱ་དུས་ཀྱིས་གདན་ཞུས་ལན་གྲངས་དུ་མ་བྱུང་བ་བཞིན། ཆུ་སྤྲེལ་ ༡༣༣༢ ལ་མཚུར་ཕུ་ནས་མཚོ་སྔོན་བརྒྱུད་ལམ་དུ་ཕེབས་སྐབས་ཡོན་གོང་མ་འདས་ཀྱང་རིན་ཆེན་དཔལ་གྱིས་ཕེབས་བསུ་སྣེ་ལེན་བྱས། རིན་ཆེན་དཔལ་ཡང་ཟླ་བ་གཅིག་གི་རྗེས་སུ་འདས་ཏེ་གོང་མ་དགུ་པ་ཐོ་གན་ཐེའི་མུར་ཁྲིར་གསོལ་གྱི་མཛད་སྒོ་ཀྱང་གནང༌། ཡོན་གོང་མ་འཁོར་དང་བཅས་པར་ཆོས་ཀྱིས་སྨིན་པར་མཛད་དེ་ལོ་གཅིག་ལྷག་ཙམ་བཞུགས་ཏེ་ཤིང་ཁྱི་ ༡༣༣༤ ལ་བོད་དུ་ཕྱིར་ཕེབས་ཏེ་བསམ་ཡས་མཆིམས་ཕུར་ཏིང་ངེ་འཛིན་ལ་བཞུགས། དེ་རྗེས་བཀའ་འགྱུར་དང༌། བསྟན་འགྱུར་བཞེངས་པའི་རབ་ཏུ་གནས་མཛད་པས་བྱང་ཆུབ་སེམས་དཔའ་མང་པོས་དམ་ཆོས་སྒྲོགས་པའི་གཟིགས་སྣང་ཤར། སླར་ཡང་མེ་བྱི་ ༡༣༣༦ ལ་ཐོ་གན་ཐེའི་མུར་གྱིས་གདན་ཞུས་ཐེངས་མང་བྱུང་བ་བཞིན།
པེ་ཅིང་དུ་ཕེབས་སྐབས་གོང་མས་རྒྱ་སྒོའི་མདུན་ནས་བསུ་བ་བྱས། རྒྱལ་པོའི་དོན་དུ་ཚེ་སྒྲུབ་སོགས་རིམ་འགྲོ་མཛད། པེ་ཅིང་ནུབ་ཏུ་དགོན་པ་ཞིག་གསར་རྒྱག་གནང་ཏེ་དགུང་གྲངས་ལྔ་བཅུ་ང་དྲུག་པ་ས་ཡོས་ ༡༣༣༩ ལ་ཞི་བར་གཤེགས། སྐུ་གདུང་ཞུགས་འབུལ་ཞུས་ཏེ་གདུང་རྟེན་རྣམས་མཚུར་ཕུར་གདན་འདྲེན་ཞུས་ཏེ་གདུང་རྟེན་དུ་བཞུགས་སུ་གསོལ་བའོ། ། རྗེ་འདི་ཉིད་ཀྱི་གསུང་ལས་སྐྱེས་པའི་སློབ་མའི་ཚོགས། ཨོ་རྒྱན་པའི་སྤྲུལ་སྐུ། བྲམ་ཟེ་མགོན་པོ། རྨོག་ལྕོག་པ། རྟོགས་ལྡན་བསམ་རིན། རྒྱལ་བ་རི་ཁྲོད་པ།
ཕུག་པོ་ཆེ་བ། ལྷ་རྗེ་རྣམ་གཉིས། ཆུ་སྒོམ་པ། ཁོ་ཡེ་དགེ་སློང༌། རྟོགས་ལྡན་ཁྲག་སྐྱུག་པ། རྟོགས་ལྡན་མགོན་རྒྱལ་བ། ཡེ་རྒྱལ་བ། ལྷ་བུ་བ་ཀུན་ཡས། ལྡོང་སྟོན་གཞོན་ནུ་འབུམ། སྤྱན་སྔ་རྡོར་རིན་པ།
སྟག་ལུང་ཀུན་སྤངས་རིན་པོ་ཆེ། མཁས་གྲུབ་དྷརྨ་རཱ་ཛ། བླ་མ་ངར་འབྱུང༌། སློབ་དཔོན་འཇམ་ཉག ། ཀློག་སྐྱ་བཀའ་བཞི་བ་སེང་གེ་རྒྱལ་མཚན། མངོན་པ་བ། སྨན་ལུང་བ། དགེ་འདུན་སྒང་པའི་མཁན་པོ་མཁས་བཙུན་པ་སོགས་མཁས་གྲུབ་རྣམས་དང༌། གོ་ཤྲི་ཀུན་དགའ་རྒྱལ་པོ། ཏའི་དབེན་གོའི་ཤྲི།
སིདྷུ་དགེ་སྦྱོང་ཆེན་པོ། བླ་མ་ཏིང་འཛིན་བཟང་པོ་སོགས་མདོ་དབུས་ཁམས་ཀོང་གི་གདན་ས་སྐྱོང་བ་མཐའ་ཡས་ཤིང༌། ཁྱད་པར་དུ་བསྟན་པའི་བདག་པོ་རྟོགས་ལྡན་གྲགས་པ་སེང་གེ་དང༌། ཟུང་འཇུག་གི་གོ་འཕང་བརྙེས་པ་གཡུང་སྟོན་རྡོ་རྗེ་དཔལ། དོལ་བུ་པ་ཤེས་རབ་རྒྱལ་མཚན། ཚལ་པའི་དྲུང་ཆེན་སྨོན་ལམ་རྡོ་རྗེ་གསུམ་ནི་བསྟན་པ་གཏད་ས་དང་ཐུགས་ཀྱི་དགོངས་པ་འཕོ་ས་ཡིན། གཞན་ཡང་སྐུ་ཚེ་གཅིག་གིས་མཁའ་སྤྱོད་གནས་སུ་གཤེགས་པ་སྒོམ་ཆེན་བརྒྱ་དང་བརྒྱད་སོགས་བྱོན་པའོ།། །། ཁོང་གི་གསུང་འབུམ་ནི། ༼ཀ༽རྟགས་ཅན་ལ། སངས་རྒྱས་སྐྱེས་རབས་ཀྱི་བསྡུས་དོན།
སློབ་དཔོན་དཔའ་བོའི་མཛད་པའི་སྐྱེས་རབས་སོ་བཞི་པ། ༼ཁ༽རྟགས་ཅན་ལ། ཀརྨ་པ་རང་བྱུང་རྡོ་རྗེས་མཛད་པའི་སངས་རྒྱས་ཀྱི་སྐྱེས་རབས། ༼ག༽རྟགས་ཅན་ལ། ཀརྨ་པ་རང་བྱུང་རྡོ་རྗེའི་ཕྱོགས་བསྒྲིགས་མཛད་པའི་རྗེ་བཙུན་མི་ལ་རས་པའི་མགུར་འབུམ་མཛོད་ནག་མ། ༼ང༽རྟགས་ཅན་ལ། རྗེ་བཙུན་ཏཻ་ལོ་པ་ནས་རང་བྱུང་རྡོ་རྗེ་ཡན་ཆད་ཀྱི་བཀའ་བརྒྱུད་གསེར་ཕྲེང་གི་བླ་མ་རྣམས་ཀྱི་རྣམ་ཐར་གྱི་སྐོར་ལས། གྲུབ་པའི་དབང་ཕྱུག་ཏཻ་ལོ་པ་དང་ནཱ་རོ་པའི་རྣམ་ཐར། མི་ལ་རྡོ་རྗེ་རྒྱལ་མཚན་གྱི་རྣམ་ཐར། ངན་རྫོང་རས་པའི་རྣམ་ཐར།
རྒྱལ་སྲས་ཟླ་འོད་གཞོན་ནུའི་རྣམ་ཐར། དུས་གསུམ་མཁྱེན་པ་སེང་གེ་སྒྲ་ཡི་རྣམ་ཐར། འགྲོ་མགོན་རས་པ་ཆེན་པོ་དང་རིན་པོ་ཆེ་སྤོམ་བྲག་པའི་རྣམ་ཐར། བླ་མ་རིན་པོ་ཆེ་ཀརྨ་པཀྴིའི་རྣམ་ཐར། དཔལ་ཨུ་རྒྱན་པའི་རྣམ་ཐར། དཔལ་ཆེན་རང་བྱུང་རྡོ་རྗེའི་རྣམ་ཐར། ཐམས་ཅད་མཁྱེན་པ་རིན་པོ་ཆེ་རང་བྱུང་རྡོ་རྗེའི་རྣམ་པར་ཐར་པ་ཚིགས་སུ་བཅད་པ། ཆོས་རྗེ་རང་བྱུང་རྡོ་རྗེའི་ཐུགས་དམ་བསྟན་འགྱུར་གྱི་དཀར་ཆག ། བསྟན་བཅོས་འགྱུར་རོ་འཚལ་གྱི་དཀར་ཆག ། ༼ཅ༽རྟགས་ཅན་ལ།
གསོལ་འདེབས་སྐོར་ལ། བཀའ་བཞི་རྒྱུད་པའི་གསོལ་འདེབས། སྦྱོར་དྲུག་རྒྱུད་པའི་གསོལ་འདེབས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་བསྐུལ་བའི་གསོལ་འདེབས། བསྟོད་ཚོགས་ཀྱི་སྐོར་ལ། ཕག་མོ་ཤེས་རབ་སྣང་བའི་བསྟོད་པ། བཅོམ་ལྡན་འདས་མགོན་པོ་འཇམ་དཔལ་དབྱངས་ཀྱི་ཕྲིན་ལས་ཕྱོགས་ཅིག་ལ་བསྟོད་པ། འཕགས་པ་སྤྱན་རས་གཟིགས་དབང་ཕྱུག་གི་ཡོན་ཏན་གྱི་ཆ་ཤས་ལ་བསྟོད་པ། དཔལ་ཀུན་ཏུ་བཟང་པོ་ལ་བསྟོད་ཅིང་སྨོན་ལམ་བཏབ་པ་ཞེས་བྱ་བ། མཚུར་ཕུའི་བསྟོད་པ།
དབེན་གནས་བདེ་ཆེན་གྱི་བསྟོད་པ། དུས་བཞི་གནས་ལ་བསྔགས་པ། རོང་བཙན་ཁ་བ་དཀར་པོའི་བསྟོད་པ། མཚུར་ཕུའི་བསྟོད་པ་ཐུང་བ། སྤྲིངས་ཡིག་ཞལ་གདམས་ཀྱི་སྐོར་ལ། རི་ཆོས་དངོས་གྲུབ་ཕྲེང་བ། ཨང་ཡིག་དང་ཀ་རྩོམ་ཚིགས་སུ་བཅད་པ་གཉིས། གསང་ཕུ་པ་ལ་སྤྲིངས་པ། རྒྱལ་བ་ཡེ་ཤེས་ལ་སྤྲིངས་པ། ལྷ་སྟེང་པ་གཞོན་ནུ་འབུམ་ལ་སྤྲིངས་པ།
རབ་སྒང་པ་གྲགས་པ་རྒྱལ་མཚན་ལ་སྤྲིངས་པ། དཔལ་འབུམ་ལ་གདམས་པ། རྨི་ལམ་གྱི་ཚིགས་བཅད། རྟོགས་པ་བརྗོད་པ་ཚིགས་སུ་བཅད་པ། ཐེག་པ་མཐའ་དག་གི་དོན་གསལ་བ། ཨུ་རྒྱན་པ་མནལ་ལམ་དུ་མཇལ་ལུགས། ཡར་ལྷ་ཤམ་པོར་གསུངས་པ། སེམས་འཁྲུལ་ཚུལ་བརྗོད་པ། བདུད་ངོས་འཛིན་བཅོ་ལྔ་པ། བསམ་གཏན་གྱི་སྐྱོན་ངོས་འཛིན།
བསྟན་བཅོས་ཐོར་བུ་བརྒྱང་ཅུ་རྩ་གཉིས་པ། རང་བྱུང་རྡོ་རྗེའི་གསུང་མགུར་ཕྱོགས་སྡེབས། གཞན་གྱི་རྒྱུད་ལ་ཕན་པའི་ཁྲིམས་ཡིག ། འཁོར་བ་ལ་ངེས་པར་འབྱུང་བ་རང་ལ་གྲོས་འདེབས་ཞེས་བྱ་བ། འོད་དཔག་མེད་ལ་བསྟོད་པ་ཞིང་མཆོག་སྒོ་འབྱེད། ཡང་གསུང་མགུར་ཐོར་བུ་བ་འགའ་ཞིག་ལ། དགའ་ལྡན་ལྷའི་མདོ། ཆོས་མངོན་པའི་ཕུང་པོ་ལྔའི་རབ་ཏུ་བྱེད་པའི་གཞུང༌། དམ་པའི་ཆོས་དྲན་པ་ཉེ་བར་བཞག་པའི་བསྡུས་དོན། དམ་པའི་ཆོས་དྲན་པ་ཉེ་བར་བཞག་པའི་མདོ་ཡི་དོན་གསལ་བར་བྱེད་པའི་བསྟན་བཅོས།
༼ཆ༽རྟགས་ཅན་ལ། དྲན་པ་ཉེ་བར་བཞག་པའི་བསྟན་བཅོས་ཀྱི་འགྲེལ་པ། སྡུད་པ་ཚིགས་སུ་བཅད་པའི་ས་བཅད། འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་སྡུད་པ་ཚིགས་སུ་བཅད་པའི་ཊིཀྐ་ཡིད་བཞིན་གྱི་ནོར་བུ་རིན་པོ་ཆེ་ཕ་རོལ་ཏུ་ཕྱིན་པ་རྒྱ་མཚོའི་སྡེ་ཞེས་བྱ་བ། མངོན་པར་རྟོགས་པའི་རྒྱན་གྱི་ས་བཅད་སྣང་བྱེད་སྒྲོན་མེ་གཞུང་དང་བཅས་པ། ཤེས་རབ་ཀྱི་ཕ་རོལ་ཏུ་་ཕྱིན་པ་སྐབས་བརྒྱད་སྟོང་ཐུན། ཆོས་དང་ཆོས་ཉིད་རྣམ་པར་འབྱེད་པའི་བསྟན་བཅོས་ཀྱི་རྣམ་པར་བཤད་པའི་རྒྱན་ཅེས་ཞེས་བྱ་བ། ༼ཇ༽རྟགས་ཅན་ལ། དབུ་མ་ཆོས་དབྱིངས་བསྟོད་པའི་རྣམ་པར་བཤད་པ་ལ། ཐེག་པ་ཆེན་པོ་རྒྱུད་བླ་མའི་བསྟན་བཅོས་ཀྱི་འགྲེལ་པ་གསལ་བ་ཉི་མའི་སྙིང་པོ་ཞེས་བྱ་བ།
རླུང་སེམས་གནད་ཀྱི་ལྡེ་མིག ། རྣམ་ཤེས་དང་ཡེ་ཤེས་བསྟན་པའི་བསྟན་བཅོས། དེ་བཞིན་གཤེགས་པའི་སྙིང་པོ་བསྟན་པའི་ས་བཅད། དེ་བཞིན་གཤེགས་པའི་སྙིང་པོ་བསྟན་པའི་བསྟན་བཅོས། དེ་བཞིན་གཤེགས་པའི་སྙིང་པོ་གཏན་ལ་དབབ་པའི་བསྟན་བཅོས་མཆན་ཅན། ཟབ་མོ་ནང་དོན་གྱི་གཞུང༌། གསང་སྔགས་ཟབ་མོ་ནང་དོན་གྱི་འགྲེལ་པ། ༼ཉ༽རྟགས་ཅན་ལ། དམ་ཚིག་རྒྱ་མཚོ་མཐའ་ཡས་པ་རྣམ་པར་སྣང་བར་བྱེད་པ་དྲི་མ་མེད་པའི་སྙིང་པོ་ཞེས་བྱ་བ། མཁའ་འགྲོ་མ་ཀུན་ཏུ་སྤྱོད་པའི་ས་བཅད།
མཁའ་འགྲོ་མ་ཀུན་ཏུ་སྤྱོད་པའི་རྒྱུད་ཀྱི་འགྲེལ་པ། དཔལ་བརྟག་པ་གཉིས་པའི་ས་བཅད། དཔལ་དགྱེས་པ་རྡོ་རྗེའི་རྣམ་པར་བཤད་པ་དྲང་བ་དང་ངེས་པའི་དོན་གསལ་བར་བྱེད་པ་དྲི་མ་མེད་པའི་འོད་ཅེས་བྱ་བ་བརྟག་པ་དང་པོའི་འགྲེལ་བ། ༨ དཔལ་དགྱེས་པ་རྡོ་རྗེའི་རྣམ་པར་བཤད་པ་དྲང་བ་དང་ངེས་པའི་དོན་གསལ་བར་བྱེད་པ་དྲི་མ་མེད་པའི་འོད་ཅེས་བྱ་བ་བརྟག་པ་གཉིས་པའི་འགྲེལ་བ། ༼ཏ༽རྟགས་ཅན་ལ། རྣལ་འབྱོར་གསུམ་གྱི་སྙིང་པོ་གསལ་བའི་འགྲེལ་པ། དཔལ་གསང་བ་འདུས་པའི་སྒྲུབ་ཐབས་ཕྱི་ནང་གཞན་གསུམ་གསལ་བ་ཞེས་བྱ་བ། གསང་བ་འདུས་པའི་དབང་གི་ཆོ་ག ། ཤྲཱི་མ་ཧཱ་མ་ཡའི་མངོན་རྟོགས་དང་གཏོར་མའི་ཆོ་ག ། དཔལ་པདྨ་རྒྱལ་པོའི་རྒྱུད་ཀྱི་བསྡུས་དོན་དང༌།
པདྨ་ཟབ་པའི་རྒྱུད་ཀྱི་བསྡུས་དོན། པདྨ་ཟབ་པའི་རྒྱུད་ཀྱི་མངོན་རྟོགས། ཐུགས་རྗེ་ཆེན་པོ་པདྨ་ཟབ་པའི་བསྐྱེད་རྫོགས་ཀྱི་མན་ངག ། ཐུགས་རྗེ་ཆེན་པོའི་བཟླས་པའི་མན་ངག ། པདྨ་སྣང་བའི་དབང་གི་ཆོ་ག་གསལ་བར་བྱེད་པ། རྒྱལ་བ་རྒྱ་མཚོའི་མངོན་རྟོགས་དང༌། བཅོམ་ལྡན་འདས་པདྨ་ཟབ་པའི་མངོན་རྟོགས་ཚིག་ལྷུག་མ། རྒྱལ་བ་རྒྱ་མཚོའི་དབང་ཆོག་དྲི་མ་མེད་པའི་དོན་བསྡུས། རྒྱལ་བ་རྒྱ་མཚོའི་དབང་ཆོག ། རྒྱལ་བ་རྒྱ་མཚོའི་དབང་བསྐུར་དང་ཚོགས་མཆོད་ཀྱི་ལག་ལེན།
སྤྱན་རས་གཟིགས་ཀྱི་སྒོ་ནས་སྒྲིབ་པ་སྦྱོང་བ། དཔལ་མཁའ་འགྲོ་རྒྱ་མཚོའི་སྙིང་པོའི་མངོན་པར་རྟོགས་པ། མཁའ་འགྲོ་རྒྱ་མཚོའི་དཀྱིལ་འཁོར་ཆེན་པོའི་དབང་གི་ཆོ་ག ། ཤེས་རབ་སྣང་བའི་སྒྲུབ་ཐབས་ཕག་མོ་དཀར་མོའི་མེ་མཆོད་དང༌། དཔལ་དྲིལ་བུ་པས་མཛད་པའི་གཞུང་གསུམ་གྱི་ས་བཅད། དྲིལ་བུ་པའི་དབང་གི་མཚམས་སྦྱོར། དྲིལ་བུ་པའི་ལུས་ཀྱི་དཀྱིལ་འཁོར་གྱི་ཡིག་སྣ། ལུས་ཀྱི་དཀྱིལ་འཁོར་གྱི་འཐད་པ་ལུང་སྦྱོར། དཀྱིལ་འཁོར་ཀྱི་དེ་ཁོ་ན་ཉིད་སྣང་བ་དྷ་རི་ཀ་པའི་བཞེད་པ། དཔལ་བདེ་མཆོག་འཁོར་ལོའི་སྙིང་པོ་བཟླས་ཐབས་བཅས་ལ།
དཔལ་ལུ་ཧི་པས་མཛད་པའི་བསྒྲུབ་ཐབས་ཀྱི་བསྡུས་དོན་དང༌། དཔལ་འཁོར་ལོ་སྡོམ་པའི་མངོན་རྟོགས་ལུ་ཧི་པའི་བཞེད་པ། དཔལ་འཁོར་ལོ་སྡོམ་པ་ལྷ་དྲུག་ཅུ་རྩ་གཉིས་ཀྱི་མངོན་རྟོགས་ནག་པོ་པའི་བཞེད་པ་བཅས་ལ། ༼ཐ༽རྟགས་ཅན་ལ། དཔལ་ནག་པོ་པས་མཛད་པའི་དཀྱིལ་འཁོར་ཆོ་གའི་ལག་ལེན་རབ་ཏུ་གསལ་བྱེད། འཁོར་ལོ་སྡོམ་པའི་མངོན་རྟོགས་ལྷ་བཅུ་གསུམ་མ། འཁོར་ལོ་སྡོམ་པའི་མཆོད་ཕྲེང། བདེ་མཆོག་ལྷ་བཅུ་གསུམ་མའི་དབང་ཆོག ། རྗེ་བཙུན་རྡོ་རྗེ་རྣལ་འབྱོར་མའི་བསྐང་བ་དང་བཤགས་པ། དགྱེས་པ་རྡོ་རྗེའི་མངོན་རྟོགས་ཚིག་བཅད་མ་དང༌།
དགྱེས་པ་རྡོ་རྗེ་ལྷ་དགུའི་མངོན་རྟོགས་ཚིག་ལྷུག་མ། དགྱེས་པ་རྡོ་རྗེའི་ལུས་དཀྱིལ། ཡིག་བརྒྱ་ཁྲོ་བཅུ་བསྡུས་པ། དགྱེས་པ་རྡོ་རྗེའི་མཆོད་ཁྲིགས། དགྱེས་པ་རྡོ་རྗེའི་དབང་ཆོག བདག་མེད་མའི་བསྐྱེད་རྫོགས་སོགས་ལ། དཔལ་དུས་ཀྱི་འཁོར་ལོའི་བསྡུས་དོན་དྲི་མ་མེད་པའི་དོན་གྱི་ཚུལ་གསལ་བར་བྱེད་པའི་རྒྱན། དུས་ཀྱི་འཁོར་ལོའི་མངོན་པར་རྟོགས་པ་རྣམ་དག་སྣང་བ། དུས་ཀྱི་འཁོར་ལོའི་སྒྲུབ་ཐབས་བསྡུས་པ་ལུས་ཀྱི་དཀྱིལ་འཁོར་ཀྵས་བསྐྱེད་པ། དུས་ཀྱི་འཁོར་ལོའི་མངོན་རྟོགས་ཚིག་བཅད་མ།
རྡོ་རྗེ་ཤུགས་ཀྱིས་སྒྲུབ་ཐབས། དུས་ཀྱི་འཁོར་ལོའི་གཏོར་མ། དུས་ཀྱི་འཁོར་ལོའི་དབང་གི་ཆོ་ག་གསལ་བར་བྱེད་པ། དུས་ཀྱི་འཁོར་ལོའི་མངོན་རྟོགས་ཀྱི་ཡན་ལག་སྦྱིན་བསྲེག་གི་ལག་ལེན་ཡེ་ཤེས་འོད་ཀྱི་དྲ་བ། དུས་ཀྱི་འཁོར་ལོའི་མཆོད་པའི་ཆོ་ག ། དུས་ཀྱི་འཁོར་ལོ་ནས་བཏུས་པའི་སྤོས་སྦྱོར་རེའུ་མིག ། དཔལ་ལྷ་མོ་མེ་ལྕེ་འབར་བའི་གླིང་གཞིའི་རྒྱུད་ཀྱི་བསྡུས་དོན་དང༌། ལྷ་མོའི་ཕྱག་རྒྱ། ལྷ་མོའི་འཆམས་བཅས་ལ། རབ་ཏུ་གནས་པ་བུམ་པ་གཉིས་པ།
ཡུལ་ཉེར་བཞིའི་ངོས་འཛིན། ཟབ་ལམ་ནཱ་རོ་ཆོས་དྲུག་གི་གསལ་བྱེད་སྤྱི་ཆིངས་ཁྲིད་ཡིག་དང་བཅས་པ། འཁོར་ལོ་ལྔ་མ། མན་ངག་གི་རིམ་ཆོས། ༼ཨ༽རྟགས་ཅན་ལ། སྐུ་གསུམ་ངོ་སྤྲོད། གནས་ལུགས་གསལ་བྱེད་ཡེ་ཤེས་སྒྲོན་མེ། སྤྱིར་སྒོམ་ཆོས་རྗེ་རང་བྱུང་རིན་པོ་ཆེའི་ཟིན་ཐུན། ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་ཁྲིད་ཡིག ། རྣལ་འབྱོར་གསུམ་གྱི་སྙིང་པོ་གསལ་བ།
རྣལ་འབྱོར་གསུམ་གྱི་ཁྲིད་ཡིག ། རྗེ་མི་ལ་བཞད་པ་རྡོ་རྗེའི་གསང་བའི་མགུར་གྱི་རྡོ་རྗེའི་ཚིགས་རྐང་སྦས་དོན་ལྟ་བའི་མིག་འབྱེད། རོ་སྙོམ་སྒང་འདྲིལ། ཕྱག་རྒྱ་ཆེན་པོ་གངྒཱ་མའི་གཞུང་གི་ས་བཅད། ཕྱག་རྒྱ་ཆེན་པོ་གངྒཱ་མའི་འགྲེལ་པ། རྒྱལ་པོ་དོ་ཧའི་ས་བཅད་དང༌། བཙུན་མོ་དོ་ཧའི་ས་བཅད། དོ་ཧ་མཛོད་ཀྱི་བསྡུས་དོན་བཅས་ལ། དོ་ཧ་མཛོད་ཀྱི་གླུ་ཡི་དོན་གསལ་བར་བྱེད་པའི་ཚིག་གི་རྒྱན་དྲི་མ་མེད་པའི་སྒྲོན་མེ། གཅོད་ཀྱི་བཀའ་ཚོམས་ཆེན་མོའི་ས་བཅད།
གཅོད་ཀྱི་ཊིཀྐ། གཅོད་ཀྱི་ཁྲིད་ཡིག ། མ་ཎིའི་བསྟན་བཅོས་དང༌། ཡི་གེ་དྲུག་པའི་བསྔགས་པ། རྫོགས་པ་ཆེན་པོའི་སྙིང་ཐིག་སྤྲོས་བཅས་ཀྱི་དབང་ལྕེ་བཙུན་གྱིས་མཛད་པ་དང༌། རྫོགས་པ་ཆེན་པོའི་དབང་གསུམ་པ། དབང་བཞིའི་དུས་དང་མཚན་མ་བསྟན་པའི་ཕྲ་ཐིག་བཅས་ལ། ཉམས་ལེན་ལག་ཁྲིད་མའི་ཁྲིད་ངོ་མཚར་ཅན་ལ། སྨན་གྱི་བསྟན་བཅོས་སྨན་མིང་རྒྱ་མཚོ་ལ། རླུང་དང་རིག་པའི་བཅུད་ལེན།
ཆུ་འཐུང་བའི་གདམས་པ། ར་མོ་ཤག་གིས་བཅུད་ལེན། དབང་ལག་གི་བཅུད་ལེན། འོད་ལྡན་སྔོའི་བཅུད་ལེན། ཡ་མ་སྤྱི་འཇོམས་མན་ངག་དྲུག་པ་བཅས་ལ། དུས་ཀྱི་འཁོར་ལོའི་མན་ངག་སྣང་བ། ལྔ་བསྡུས་དང་གཟའ་ལྔའི་རྩིས་དང༌། དྷྲུ་བ་འཕོ་བའི་རྩིས། ཕྱི་ནང་གི་རྩིས། ཉི་ཁྱིམ་འཕོ་བ།
དྷྲུ་བ་སྒྲ་གཅན་འཕོ་བ་དང་གཟའ་ལྔ་བསྡུས་པ། རྒྱུ་སྐར་དུས་ཀྱི་ཕོ་ཉ་སོགས་ལ། ངེས་དོན་ཕྱག་རྒྱ་ཆེན་པོའི་སྨོན་ལམ། དགེ་བསྙེན་རྡོ་རྗེ་ཆེན་པོའི་གཏོར་འབུལ། དམ་ཅན་སྐྱེས་བུའི་ལས་བྱང་དང་མངོན་རྟོགས་རྣམས་སོ། ༈ །གོང་གི་༼ཆ༽རྟགས་ཅན་ནང་བཞུགས་དྲན་པ་ཉེ་བར་བཞག་པའི་བསྟན་བཅོས་ཀྱི་འགྲེལ་པ་མཛད་པ་པོ་ནི། རྗེ་རང་བྱུང་རྡོ་རྗེའི་སློབ་མ་སྟེ་ཀཾ་ཚང་ཆོས་འབྱུང་རབ་འབྱམས་ཟླ་བ་ནོར་བུ་ཆུ་ཤེལ་ལྡེབ་༡༣༥་ལས། མཁས་པ་ཤེས་རབ་རིན་ཆེན་ནི་ཀོང་པོར་རྗེ་རང་བྱུང་བའི་ཞབས་ལ་ཐུག་ཅིང་ཕྱིས་ལྷ་སྟེང་དུ་བཞུགས་ནས་རྗེའི་རྣམ་ཐར་མཛད་པ་པོ་དེའོ་ཞེས་པ་ལས་རྣམ་ཐར་རྒྱས་པ་ནི་མ་རྙེད། ། ༼ཇ༽རྟགས་ཅན་ནང་བཞུགས་པ་ཐེག་པ་ཆེན་པོ་རྒྱུད་བླ་མའི་བསྟན་བཅོས་ཀྱི་འགྲེལ་པ་གསལ་བ་ཉི་མའི་སྙིང་པོ་ཞེས་བྱ་བ་འདི་ནི་རྗེ་རང་བྱུང་པས་མཛད་པ་ལ་དུལ་མོ་ཆོས་རྗེ་བཀྲ་ཤིས་འོད་ཟེར་གྱིས་ཅུང་ཟད་ཁ་གསལ་དུ་མཛད་པ་ཡིན་ཀྱང༌། ད་ལྟ་རྗེ་རང་བྱུང་པའི་གསུང་དངོས་མ་རྙེད་སྟབས་འདིར་ཚབ་བྱས་ཏེ་བཞག་ཡོད།
༈ དྭགས་པོ་རབ་འབྱམས་པ་མཁས་གྲུབ་ཆོས་རྒྱལ་བསྟན་པ། ༡༤༤༩་-་༡༥༢༤ ཁོང་གི་མཚན་གྱི་རྣམ་གྲངས་ལ། དྭགས་པོ་རབ་འབྱམས་པ་མཁས་གྲུབ་ཆོས་རྒྱལ་བསྟན་པའི་རྒྱལ་མཚན། ཕྱག་ཆེན་པ་ཀློང་ཡངས་རབ་འབྱམས་སོགས་ཞུ། ཁོང་ནི་རབ་བྱུང་བརྒྱད་པའི་ས་སྦྲུལ་ ༡༤༤༩ ལོར་སྒམ་པོའི་མདུན་ཉག་ཉི་ཀླུང་དུ་སྐུ་བལྟམས། སྐུ་ཆུང་ངུ་ནས་གཙང་ཆེན་ཆོས་རྗེའི་དྲུང་དུ་རབ་ཏུ་བྱུང༌། མཚན་ཆོས་རྒྱལ་བསྟན་པའི་རྒྱལ་མཚན་ཞེས་གསོལ། ཆོས་དང་གདམས་ངག་མང་དུ་གསན། གསང་ཕུ་ནེའུ་ཐོག་ཏུ་དབུ་ཚད་ཕར་ཕྱིན་འདུལ་མངོན་བཅས་མདོ་ཕྱོགས་ཀྱི་གཞུང་རྣམས་ལ་གསན་བསམ་མཛད། ཕྱིས་སྐྱེད་ཚལ་དུ་ཀུན་མཁྱེན་སངས་རྒྱས་འཕེལ་གྱི་སྤྱན་སྔར་ཡང་མདོ་སྡེ་སྣོད་མཐའ་དག་ལ་སྦྱངས།
ལྷག་པར་དུས་ཀྱི་འཁོར་ལོའི་རྒྱུད་འགྲེལ་བུ་ལུགས་ཀྱི་ཕྱག་ལེན་སོགས་ལ་ཆེས་མཁས་པ་དང༌། ཕྱི་ནང་གཞན་གསུམ་གྱི་སྦྱོར་བའི་རྩིས་ལ་ཡང་མཁས། སྐུ་གཟུགས་མཆོད་རྟེན་སོགས་ཀྱི་དབྱིབས་དང་ཆ་ཚད་སོགས་བཟོ་རིག་པའི་སྐོར་ལ་མཁྱེན་པ་ཕུལ་དུ་ཕྱིན་ཏེ་འཆད་རྩོད་རྩོམ་པ་ལ་འགྲན་ཟླ་བྲལ། རྩེད་ཐང་དུ་གྲྭ་སྐོར་ལ་བྱོན་དུས་ཆུ་བྱང་པའི་དགེ་བཤེས་པོད་ཆེན་བརྒྱད་བཅུ་ཡོད་པ་གཅིག་དང༌། འབུམ་རབ་འབྱམས་པ་རིན་ཆེན་ཆོས་དབང་སྟེ་རྣམ་གསུམ་ལྷན་ཅིག་དུ་བྱུང་བ་ལ། རྗེ་འདིས་པུ་ཏི་ཉི་ཤུ་རྩ་ལྔའི་བཤད་པ་མཛད། ཁྱད་པར་དུས་ཀྱི་འཁོར་ལོ་ལ་མཁས་པ་ཕུལ་དུ་ཕྱིན་པས་དེར་རྒྱུ་སྐར་གྱི་ནང་ནས་ཟླ་བ་ལྟར་ལྷག་པར་གྱུར་ཏེ་མཚན་སྙན་རྒྱས། དེ་ནས་རྗེ་བདུན་པ་ཆོས་གྲགས་རྒྱ་མཚོའི་མདུན་ནས་ཀཾ་ཚང་གི་ཟབ་ཆོས་མཐའ་དག་གསན་པས་ཉམས་རྟོགས་ཀྱི་རྩལ་ཡོངས་སུ་རྫོགས་ཤིང་འཁྲུལ་ཞིག་གི་རྣལ་འབྱོར་པ་ཆེན་པོ་ཞིག་ཏུ་གྱུར། རྗེ་རྒྱལ་བའི་དབང་པོ་ཆོས་གྲགས་རྒྱ་མཚོས་ཀྱང་ཐུན་མོང་མ་ཡིན་པའི་སྲས་སུ་དགོངས་ཏེ་ཞྭ་ལྗང་གི་ཅོད་པཎ་དང༌། རྗེ་མཐོང་བ་དོན་གྱི་ཕྱག་དྲིལ་སོགས་གནང༌།
རྗེ་ཕྲིན་ལས་པས་ཡེར་པའི་བླ་མར་གསོལ་བ་བཏབ་ངོར་ཡེར་པའི་གདན་ས་པ་མཛད། ཟབ་མོ་ནང་དོན་གྱི་འགྲེལ་པ་སོགས་བསྟན་བཅོས་དུ་མ་མཛད། རྗེ་བརྒྱད་པས་ཀྱང་སྔགས་བརྗོད་ཆེ་བར་གནང༌། རྗེ་བཙུན་གཙུག་ལག་ཕྲེང་བས་ཐུབ་ཆེན་དུ་སྤྱན་དྲངས་ཏེ་བླ་མ་དགེ་བཤེས་ཆེས་མང་པོ་འདུས་པ་ལ་དཔལ་དུས་ཀྱི་འཁོར་ལོ་དང༌། རྗེ་ཆོས་གྲགས་རྒྱ་མཚོ་ནས་བརྒྱུད་པའི་གཞུང་ཁྲིད་མན་ངག་མཐའ་དག་གསན། དགུང་ལོ་དོན་དྲུག་པ་རབ་བྱུང་དགུ་པའི་ཤིང་སྤྲེལ་ ༡༥༢༤ ལ་མྱ་ངན་ལས་འདས། སློབ་མ་དཔའ་བོ་གཙུག་ལག་ཕྲེང་བ་དང༌། སྒར་ཆེན་གྱི་བླ་མར་བསྐོས་པའི་དབང་གིས་སྒར་གྱི་དཔོན་ཆེ་ཆུང་ཐམས་ཅད་ཀྱི་བླ་མར་གྱུར་ཅིང༌། གྲུབ་ཆེན་པཀྴིའི་བཀའ་འབུམ་གྱི་ལྗགས་ལུང་ཆབ་དགོན་པ་དང་སློབ་དཔོན་བསྟན་པ་རྒྱ་མཚོ་གཉིས་ལ་གནང༌། དེ་གཉིས་ཀྱི་མདུན་ནས་རྗེ་ཕྲིན་ལས་པས་གསན་པ་སོགས་བཀའ་དྲིན་ཤིན་ཏུ་ཆེ་བའོ།
༈ །རང་བྱུང་རྡོ་རྗེའི་གསུང་འབུམ་གྱི་རྗེས་འབྲེལ་ཟབ་མོ་ནང་དོན་གྱི་འགྲེལ་བ་ཕྱོགས་སྒྲིག་གི་སྐོར་ལས། ༼ཨོཾ༽རྟགས་ཅན་དྭགས་རམ་པ་ཆོས་རྒྱལ་བསྟན་པས་མཛད་པ། དཔལ་རྡོ་རྗེའི་ཚིག་ཟབ་མོ་ནང་གི་དོན་གྱི་འགྲེལ་བཤད་སེམས་གྱི་རྣམ་པར་ཐར་པ་གསལ་བར་བྱེད་པའི་རྒྱན། ༈ ངོ་ཁྲོ་རབ་འབྱམས་པ་དབང་ཕྱུག་དཔལ་ནི། དུས་རབས་བཅོ་ལྔ་པའི་སྨད་ཙམ་དུ་བྱོན་པ་ཞིག་སྟེ། དེ་ཡང་རྗེ་ཆོས་གྲགས་རྒྱ་མཚོ་སྐུ་ན་ཆུང་ངུའི་དུས་ངོ་ཁྲོར་ཕེབས་སྐབས་ཞབས་ལ་གཏུག ། ཆོས་གྲགས་རྒྱ་མཚོས་གསེར་མདོག་ཅན་དུ་སློབ་གཉེར་ལ་མངགས་པ་བཞིན་བྱོན་ཏེ། པཎ་ཆེན་ཤཱཀྱ་མཆོག་ལྡན་མདུན་ནས་མདོ་སྔགས་ཀྱི་གསུང་རབ་མཐའ་དག་ལ་སྦྱངས་པ་མཛད་པས་མཁྱེན་རབ་ཀྱི་པདྨོ་རྒྱས། ཞྭ་དམར་སྤྱན་སྔ་རིན་པོ་ཆེ་ལས་གྲུབ་རྙིང་གི་སྐོར་སོགས་གསན། བེར་ཅན་སོགས་ཆོས་སྐྱོང་རྣམས་རྒྱུན་པར་ཞལ་གཟིགས།
ཟབ་མོ་ནང་དོན་གྱི་འགྲེལ་པ་སོགས་བསྟན་བཅོས་ཀྱང་དུ་མ་མཛད། སློབ་མའང་བཞག་བླ་མ་ཀུན་དགའ་དཔལ་དང༌། མཁན་ཆེན་ཤཱཀྱ་བཟང་པོ། གཡའ་བཟང་སྤྱན་སྔ། བླ་མ་ཚེ་དབང་རྒྱ་མཚོ། རྗེ་བློ་གྲོས་དབང་ཕྱུག་སོགས་དུ་མ་བྱོན་པའོ། ༈ །རང་བྱུང་རྡོ་རྗེའི་གསུང་འབུམ་གྱི་རྗེས་འབྲེལ་ཟབ་མོ་ནང་དོན་གྱི་འགྲེལ་བ་ཕྱོགས་སྒྲིག་གི་སྐོར་ལས། ༼ཧཱུྃ༽རྟགས་ཅན་ངོ་ཁྲོ་རབ་འབྱམས་པས་མཛད་པ་ཟབ་མོ་ནང་གི་དོན་རྣམ་པར་བཤད་པའི་བསྟན་བཅོས་ཀྱི་ཚིག་དོན་གསལ་བར་བྱེད་པའི་ལེགས་བཤད་ནོར་བུ་རིན་པོ་ཆེའི་ཕྲེང་བ། ༈ ཀརྨ་ཕྲིན་ལས་ཕྱོགས་ལས་རྣམ་རྒྱལ་ནི། ༡༤༥༦་-་༡༥༣༩ དགྱེར་གྱི་གདུང་རིགས་རྒྱལ་ཆེན་སྐུ་རབས་པའི་ཞལ་ངོ་ཡབ་འབྲུག་མདའ་དགེ་སྦྱོང་གི་སྲས་སུ་རབ་བྱུང་བརྒྱད་པའི་མེ་བྱི་ ༡༤༥༦ ལོ་དྭགས་པོར་སྐུ་བལྟམས།
རྗེ་བཀྲ་ཤིས་རྣམ་རྒྱལ་གྱི་རུས་དབོན་ཡིན། སྐུ་ཆུང་ངུའི་དུས་ཟུར་མཁར་དུ་བཞུགས་ཏེ་དྷརྨ་སྭཱ་མི་ལས་སྨན་དཔྱད་དང༌། ཕོ་གཅོད་བྲུལ་ཚོ་དྲུག་དང་རྙིང་མའི་ཆོས་སྐོར་རྣམས་ཞུས། དགུང་ལོ་བཅུ་བདུན་ལ་གནས་བརྟན་ལྷུན་གྲུབ་བཟང་པོའི་དྲུང་ནས་རབ་ཏུ་བྱུང༌། སྤྱན་སྔ་ཆོས་ཀྱི་གྲགས་པའི་དྲུང་ནས་བསྙེན་པར་རྫོགས། དེ་ཡི་ཕྱི་ཉིན་ནས་བསྙེན་རྫོགས་ཀྱི་སློབ་དཔོན་མཛད་དགོས་པ་བྱུང༌། སངས་རྒྱས་འཕེལ་བ་ལས་དབུ་མ་ལུགས་ཀྱི་སེམས་བསྐྱེད་སོགས་ཞུས། ཤ་ར་རབ་འབྱམས་པ་ལས། ནི་གུ་ཆོས་དྲུག་དང༌། སུ་ཁ་ཆོས་དྲུག །
ངམ་རྫོང་སྙན་རྒྱུད་སོགས་གསན། དྭགས་པོ་པཎ་ཆེན་དོན་གྲུབ་རྒྱལ་མཚན་དང་ལྷན་དུ་འབྲས་ཡུལ་རྫོང་དཀར་དུ་བྱོན། ཀུན་མཁྱེན་སངས་རྒྱས་འཕེལ་དང༌། འཇམ་དབྱངས་ཀུན་དགའ་ཆོས་བཟང༌། པཎ་ཆེན་འབུམ་ཕྲག་གསུམ་པ་རྣམས་བསྟེན་ཏེ་སྡེ་སྣོད་མཐའ་དག་ལ་མཁས་པར་སྦྱངས། གཞན་ཡང་སློབ་དཔོན་སངས་རྒྱས་མགོན་པོ། མཁན་པོ་དགེ་འདུན་ལྷུན་གྲུབ། དོན་གྲུབ་རྒྱལ་མཚན། བྱམས་གླིང་པཎ་ཆེན་བསོད་ནམས་རྣམ་རྒྱལ། གུང་དཀར་རྡོ་རྗེ་གདན་པ།
པཎ་ཆེན་བདེ་བཟང་བ། འཕགས་མཆོག་ཡོན་ཏན་རྒྱ་མཚོ། རས་ཆེན་དཔལ་འབྱོར་རྒྱ་མཚོ། འཁྲུལ་ཞིག་སངས་རྒྱས་བསམ་འགྲུབ། སློབ་དཔོན་སངས་རྒྱས་ཆོས་གྲགས་རྣམས་ལས་ཕྱག་ཆེན་དང༌། ནི་གུ་ཆོས་དྲུག་བཀའ་གདམས་གླེགས་བམ་སོགས་ཀྱི་ཁྲིད་ལུང་སྐོར་དང༌། གུར་ཞལ་དང༌། ཕུར་པ། ཕག་མོ། འདུས་པ་སོགས་རྒྱུད་སྡེའི་སྒྲུབ་ཐབས་རྣམས་དང༌།
དབུ་ཕར་འདུལ་མཛོད་སོགས་མདོ་ཕྱོགས་ཀྱི་གཞུང་ལུགས་རྣམས་དང༌། སྒྲ་དང་སྡེབ་སྦྱོར་སྙན་ངག་སུམ་རྟགས་སོགས་ཐུན་མོང་རིག་གནས་ཀུན་ལ་གསན་བསམ་མཛད། ཟངས་པོ་ཆེར་བཤད་པའི་བགྲོ་གླེང་མང་པོ་གནང་བར་དགེ་བཤེས་ཐམས་ཅད་ཀྱིས་བསྔགས་བརྗོད་མཛད་པས་མཚན་སྙན་རྒྱས། གཅེན་ཆོས་ཀྱི་རྒྱལ་མཚན་ལ་བཀྲ་ཤིས་རྣམ་རྒྱལ་བཀའ་འབུམ་ལུང་སོགས་ཞུས། ཞྭ་དམར་བཞི་པའི་དྲུང་ནས་ཆོས་དྲུག་གི་ཉམས་ཁྲིད་དང༌། དུས་འཁོར་དང་དགྱེས་རྡོར། བདེ་མཆོག་ལཱུ་ཧི་པ། རྒྱལ་བ་རྒྱ་མཚོ། བེར་ནག་ཅན་གྱི་དབང་ཆེན་དང་སྒྲུབ་སྐོར་ཚང་མའི་ལུང༌། ལྷ་མོ་དང༌།
རྣམ་སྲས་སོགས་ཀྱི་རྗེས་གནང་རྣམས་ཞུས། ཆོས་རྒྱལ་ལྷུན་པོར་རྗེ་ཆོས་གྲགས་རྒྱ་མཚོ་དང་མཇལ་མ་ཐག་ནས་སངས་རྒྱས་དངོས་ཀྱི་འདུ་ཤེས་སྐྱེས་ཏེ། རླུང་སེམས་གཉིས་མེད་དང༌། ཆོས་དྲུག་གི་ཁྲིད་ཀྱི་ཞུ་བ་ཕུལ་བས་བརྒྱུད་པ་འཛིན་པར་ཁས་ལེན་དགོས་པའི་བཀའ་ཕེབས་ནས་ཕྱག་ཆེན་དང༌། ཆོས་དྲུག་གི་ཁྲིད་གནང་སྟེ་ཟླ་བ་ལྔར་བཤད་རིམ་ལྟར་ཉམས་སུ་བླངས་པས་ཇི་སྐད་བཤད་པའི་མྱོང་བ་རྣམས་རིམ་པར་ཐུགས་ལ་འཁྲུངས། རྗེ་བཙུན་རྡོ་རྗེ་རྣལ་འབྱོར་མ་དང༌། རྒྱལ་བ་རྒྱ་མཚོའི་སྐོར་ཆ་ཚང༌། དབུ་མའི་ལྟ་ཁྲིད། རང་སྟོང་གཞན་སྟོང་མི་འགལ་བར་སྟོན་པའི་གཞུང་ཆུང༌། རྗེ་རང་བྱུང་པའི་བཀའ་འབུམ་ཚང་མའི་ལུང་དང༌།
ཟབ་མོ་ནང་དོན། སྙིང་པོ་བསྟན་པ། རྣམ་ཤེས་ཡེ་ཤེས་ཀྱི་སོགས་ཀྱི་བཤད་པ། མཁའ་འགྲོ་སྙིང་ཐིག་གི་མྱོང་ཁྲིད། རྔོག་དཀྱིལ་བདུན་དང༌། ལྔ་ཚན་ལྔའི་དབང་སོགས་གསན་བསམ་མཛད་པས། རྒྱུད་གཞུང་ནས་བཤད་པའི་ཡོན་ཏན་མཐའ་དག་རྒྱུད་ལ་སྐྱེས་ཏེ་རྩ་བའི་བླ་མ་དམ་པ་སྟེ་རྡོ་རྗེ་འཆང་དངོས་མཐོང་གི་ངེས་ཤེས་རྙེད། རྗེ་ཀརྨ་ཕྲིན་ལས་ཞེས་པའི་མཚན་གནང་སྟེ་ཆོས་འཁོར་ལྷུན་པོའི་ཁྲི་པར་བསྐོས། སྐྱབས་ཆེ་འཇམ་དཔལ་རྒྱ་མཚོ་ལས་གཅོད་ཁྲིད་ནམ་མཁའ་སྒོ་འབྱེད་དང༌། གཅོད་ཁྲིད་རྒྱལ་བ་རྒྱ་མཚོའི་དབང་ཁྲིད་སོགས་གསན།
གཞན་ཡང་བླ་མ་དོན་གྲུབ་རྒྱལ་མཚན། འབྲོང་བུ་གོ་ཤྲི། སི་ཏུ་བཀྲ་ཤིས་དཔལ་འབྱོར། སྤྲུལ་སྐུ་བཀྲ་ཤིས་དོན་གྲུབ། ན་ལེནྡྲའི་ཆོས་རྗེ་སངས་རྒྱས་རིན་ཆེན། སྨྱུག་ལ་པཎ་ཆེན། སྟེང་དཀར་ཆོས་རྗེ་བློ་གྲོས་རྣམ་རྒྱལ། པཎ་ཆེན་ཤཱཀྱ་མཆོག་ལྡན། རྗེ་བཙུན་ཀུན་དགའ་བཀྲ་ཤིས། ཞྭ་ལུ་ལོ་ཆེན་སོགས་དུས་དེར་བཞུགས་པའི་བཤེས་གཉེན་མཐའ་དག་བསྟེན་ཏེ་གངས་ལྗོངས་འདིར་བཞུགས་པའི་དབང་ཁྲིད་གདམས་པ་སོགས་མ་གསན་པ་མེད་པ་མཛད།
ཕྱིས་ཀརྨ་གྲྭ་ཚང་གི་བྱང་འདྲེན་མཛད་དེ་ལེགས་བཤད་གླིང་གི་ཆོས་སྡེ་གསར་དུ་བཏབ། རྗེ་ན་རིམ་བརྒྱད་པའི་ལས་ཀྱི་སློབ་དཔོན་མཛད་ཅིང་ཕར་ཚད་འདུལ་མངོན་དབུ་མ་སོགས་གཞུང་ལུགས་མཐའ་དག་ཕུལ། བྱང་ཆུབ་གླིང་དུ་རྒྱུད་པ་གྲྭ་ཚང་བཙུགས། ཆོས་འཁོར་ལྷུན་པོར་མཆོད་རྟེན་ཆེན་མོ་དང༌། སྟོན་པའི་སྐུ་མཐོ་ཉེར་ལྔ་རྒྱབ་ཡོལ་ལྷ་ཁང་དང་བཅས་པ། དེབ་སྔོན་གྱིས་གཙོས་པའི་གསུངས་པར་མང་པོ་དང༌། དཔལ་འབྱོར་དོན་གྲུབ་གྱི་གདུང་རྟེན་ཐོག་ཚད་པ། ཐུབ་ཆེན་ཆོས་འཁོར་གྱི་གདན་སའི་རྟེན་བརྟེན་པ་གསར་བཞེངས་མཛད་པ་ལོ་གཉིས་ནས་གྲུབ། འདུལ་བ་གཞི་གསུམ་གྱི་ལག་ལེན་ཚུལ་བཞིན་བཙུགས། ལེགས་བཤད་གླིང་དུ་ཟུང་འཇུག་བརྒྱུད་རིམ་གྱི་གསེར་སྐུ་ཉེར་ལྔ།
ཀརྨ་རབས་བརྒྱད་ཀྱི་བཀའ་འབུམ། བརྒྱུད་པའི་བླ་མ་རྣམས་ཀྱི་གསུང་འབུམ་སོགས་བཞེངས། ན་ལེནྡྲར་བཀྲ་ཤིས་རྣམ་རྒྱལ་གྱི་གསེར་སྐུ་མི་ཚད། སྤྲུལ་སྐུ་ཀུན་དགའ་བཀྲ་ཤིས་ཀྱི་གསེར་སྐུ། ས་སྐྱའི་བཀའ་འབུམ། བཀྲ་ཤིས་རྣམ་རྒྱལ་གྱི་བཀའ་འབུམ་པོད་བཞི། བཙན་དགོན་དུ་གདུང་རྟེན་གསེར་གདུང་ཐོག་བརྩེགས་གསུམ་པ་སོགས་རྟེན་བཞེངས་མང་དུ་མཛད། སྨྱུག་ལར་ཕེབས་ནས་གདན་སར་ཤེས་རབ་རྣམ་རྒྱལ་མཁན་པོར་བསྐོས། རྗེ་ཉིད་ཀུན་སྤངས་མཛད་དེ་ཐེག་ཆེན་རྩེར་འཆད་རྩོད་རྩོམ་གསུམ་གྱིས་དུས་འདའ་ཞིང་སྙིང་པོའི་ཉམས་བཞེས་ཀྱི་ངང་དུ་བཞུགས། མདོ་སྔགས་ཀྱི་བསྟན་བཅོས་མཛད་པའང་པོ་ཏི་བཅུ་ཕྲག་ལྷག་ཙམ་བཞུགས།
ས་སྐྱའི་ལམ་འབྲས་གླེགས་བམ་མ། དཀར་མ། གཉག་མ། སྨར་མ། པོད་ནག་མ། དཔེ་མཛོད་མ་ལ་སོགས་པུ་སྟི་ཉི་ཤུ་ལྷག་པའི་དབང་ཁྲིད་གནང་ཞིང་ས་བཀའ་གཉིས་ཀའི་བསྟན་པ་ལ་ཕྲིན་ལས་རྒྱ་ཆེར་མཛད་དེ་དགུང་ལོ་བརྒྱད་ཅུ་གྱ་བཞི་པ་རབ་བྱུང་དགུ་པའི་ས་ཕག་སྤྱི་ལོ་ ༡༥༣༩ ལ་ཞི་བར་གཤེགས། འདི་པའི་དངོས་བརྒྱུད་ཀྱི་སློབ་མ་སྤྱིར་མཐའ་ཡས་ཀྱང་གཙོ་བོར་རྗེ་བརྒྱད་པ་རྗེ་མི་སྐྱོད་རྡོ་རྗེ། རྒྱལ་ཚབ་བཀྲ་ཤིས་རྣམ་རྒྱལ། སི་ཏུ་བཀྲ་ཤིས་དཔལ་འབྱོར། སྒམ་པོའི་སྤྱན་སྔ་བཀྲ་ཤིས་རྣམ་རྒྱལ་དང༌།
སྒམ་པོ་སྤྱན་སྔ་བཀྲ་ཤིས་གྲགས་པ། ཀརྨ་པའི་གདན་ས་གོང་འོག་བར་གསུམ་གྱི་རིན་པོ་ཆེ་སོགས་སྐྱེས་ཆེན་མང་པོ་དང༌། བྱ་འཇམ་དབྱངས་བཀྲ་ཤིས་རྣམ་རྒྱལ། ས་ཐམས་རྒྱལ་པོའི་བླ་མ་བྱང་ཆུབ་བཤེས་གཉེན་ལ་སོགས་པ་རྗེ་ཉིད་ཀྱི་རྩ་སློབ་རབ་འབྱམས་སྨྲ་བ་བརྒྱ་ཕྲག་དུ་ལོངས་པ། འདྲ་བླ་མ་ཆོས་ཀྱི་འོད་ཟེར་སོགས་བཀའ་བཅུ་སྨྲ་བའི་ཕྲིན་ལས་ཅན་ཆེས་མང་པོ། རྗེ་ཉིད་ཀྱི་དབོན་པོ་གཟིམས་ཁང་འོག་མའི་གདན་ས་སྔ་ཕྱི་དང༌། རིན་ཆེན་བྲག་པའི་བླ་མ་ན་རིམ། ཤངས་ནས་སྐུ་རབ་ཆོས་རྗེ་ཆམ་དགོན་པ་དང་གླང་ལུང་པ་སོགས་ཡ་འབྲོག་གི་བླ་མ་ཕལ་མོ་ཆེ། དོ་བོ་རི་པ་སྔ་ཕྱི་དང་ཏྲེ་ཆེ་ཆུང་སོགས་སྒྲུབ་གྲྭའི་བླ་མ་ཆེས་མང་པོ། རྗེ་སྨྱུག་ལ་པཎ་ཆེན་དང་ཕར་སློབ་ཚུར་སློབ་མཛད་པས་ཆུ་ཤུལ་མཁན་པོ་དང༌།
གཟིམས་དཔོན་ཀུན་སྤངས་པ་སོགས་ཆེན་པོ་གདུང་རིགས་མཁས་བཙུན་བཟང་གསུམ་གྲུབ་པ་ཤ་སྟག ། ན་ལེནྡྲའི་གཟིམས་དཀྱིལ་འོག་མ་ཀུན་མཁྱེན་བཀྲ་ཤིས་རྣམ་རྒྱལ་པའི་གདན་ས་མཛད་ཅིང་འཕྲང་པོའི་ཆོས་རྗེ་གསེར་མདོག་པ་དང༌། བྲག་ཐོག་ཆོས་རྗེ་སོགས་དཔལ་ས་སྐྱའི་དགེ་བཤེས་ཆེས་མང་པོ་བྱོན་པ་རྣམས་སོ། ༈ །རང་བྱུང་རྡོ་རྗེའི་གསུང་འབུམ་གྱི་རྗེས་འབྲེལ་ཟབ་མོ་ནང་དོན་གྱི་འགྲེལ་བ་ཕྱོགས་སྒྲིག་གི་སྐོར་ལས། ༼་ཏྲྂ་༽རྟགས་ཅན་ཀརྨ་ཕྲིན་ལས་པས་མཛད་པ་ཟབ་མོ་ནང་དོན་གྱི་རྣམ་བཤད་སྙིང་པོ་གསལ་བར་བྱེད་པའི་ཉིན་བྱེད་འོད་ཕྲེང༌། ༈ ཞྭ་དམར་དཀོན་མཆོག་ཡན་ལག་ནི། ༡༥༢༥་-་༡༥༨༣ ཁོང་གི་མཚན་གྱི་རྣམ་གྲངས། ཟླ་བ་ཆོས་སྐྱེས། དཀོན་མཆོག་ཡན་ལག ། དཀོན་མཆོག་འབངས།
གར་དབང་ལྔ་པ་རྣམས་སོ། ། ཁོང་ནི་ཀོང་པོའི་ས་སྟོད་ཞོལ་མོའི་དགའ་ལྡན་ཁང་གསར་དུ་ཡབ་རྒྱལ་པོ་མཚན་ལྡན་དང༌། ཡུམ་བསོད་ནམས་སྒྲོལ་མ་གཉིས་ཀྱི་སྲས་སུ་རབ་བྱུང་དགུ་པའི་ཤིང་བྱ་ ༡༥༢༥ ལོར་སྐུ་འཁྲུངས། འཁྲུངས་མ་ཐག་ཏུ་ཡུམ་ལ་གཟིགས་ཤིང་བཞད་མོ་མཛད། ཡི་གེའི་སྦྱོར་ཀློག་དགེ་རྒན་གྱིས་བརྡ་བསྟན་པ་ཙམ་གྱིས་ལེགས་པར་མཁྱེན། དགུང་ལོ་བཞི་པར་ཀཱ་རི་ཀ་ལྔ་བཅུ་པ་དང༌། ཟབ་མོ་ནང་དོན། སུམ་རྟགས་དག་གསུམ་སོགས་ལ་སྦྱངས་པ་མཛད་པས་ཚེགས་མེད་དུ་མཁྱེན། དགུང་ལོ་བཅོ་བརྒྱད་པར་རྗེ་བརྒྱད་པའི་དྲུང་དུ་ཡོངས་རྫོགས་དགེ་བསྙེན་གྱི་སྡོམ་པ་བཞེས་ཏེ་མཚན་ལ་དཀོན་མཆོག་འབངས་ཞེས་གསོལ། ཞྭ་དམར་གྱི་ཅོད་པཎ་གནང༌།
སྨོན་འཇུག་གི་སེམས་བསྐྱེད་ཀྱི་སྡོམ་པ་དང༌། ནཱ་རོ་ཆོས་དྲུག་གིས་གཙོས་བཀའ་ལུགས་ཀྱི་ཟབ་ཆོས་གཞན་དག་གི་དབང་ལུང་ཁྲིད་གསུམ་སོགས་གསན་བསམ་མཛད། ཆོས་རྗེ་མི་བསྐྱོད་རྡོ་རྗེ་དང༌། དཔའ་བོ་གཙུག་ལག་ཕྲེང་བ་སོགས་རྩ་བའི་བླ་མར་བསྟེན་ནས་བཀའ་བརྒྱུད་ཀྱི་གདམས་པ་མ་ལུས་པ་གསན་བསམ་མཛད། ཆོས་རྗེ་དགུ་པ་དབང་ཕྱུག་རྡོ་རྗེའི་རིགས་བདག་ཏུ་གྱུར། དགུང་ལོ་ང་དགུ་པ་རབ་བྱུང་བཅུ་པའི་ཆུ་ལུག་ ༡༥༨༣ ལོར་ཞི་བར་གཤེགས། ཁོང་གི་སློབ་མ་གྲགས་ཆེ་བ་ནི་ཀརྨ་པ་དབང་ཕྱུག་རྡོ་རྗེ། དཔའ་བོ་གཙུག་ལག་རྒྱ་མཚོ། རྒྱལ་ཚབ་གྲགས་པ་དོན་གྲུབ། སི་ཏུ་ཆོས་ཀྱི་རྒྱལ་མཚན།
ས་སྐྱ་རྩེ་གདོང་བདག་ཆེན། སྟག་ལུང་ཀུན་དགའ་བཀྲ་ཤིས་བཅས་རིས་མེད་ཀྱི་བླ་དཔོན་དགེ་བཤེས་སོགས་ཤིན་ཏུ་མང༌། ཁོང་གི་གསུང་འབུམ་གླེགས་བམ་བརྒྱད་ཙམ་ཞིག་ད་ལྟ་བཞུགས་ཡོད། ༈ །ལོ་ཆེན་བསོད་ནམས་རྒྱ་མཚོའི་སྡེ་ནི། ༡༤༢༤་-་༡༤༨༢ ཁོང་གི་མཚན་གྱི་རྣམ་གྲངས། དཔལ་འབྱོར་རྒྱ་མཚོ། བསོད་ནམས་རྒྱ་མཚོ། ཤཱཀྱ་རིན་ཆེན། ཁྲིམ་ཁང་ལོ་ཙཱ་བ། གསང་མཚན་མི་བསྐྱོད་རྡོ་རྗེ་སོགས་ཞུ།
ཁོང་ནི་ངན་ལམ་རྒྱལ་བ་མཆོག་དབྱངས་ཀྱི་གདུང་རིགས་ཡབ་རིག་འཛིན་བསོད་ནམས་འོད་ཟེར་དང༌། ཡུམ་དཔལ་ལྡན་འཛོམ་པ་གཉིས་ཀྱི་སྲས་སུ་རབ་བྱུང་བདུན་པའི་ཤིང་འབྲུག་ ༡༤༢༤ ལོར་ཡར་ཀླུང་བཙན་ཐང་གི་ཁང་གསར་ཞེས་བྱ་བར་འཁྲུངས། གསང་ཕུ་པ་བྲག་ནག་མགོན་རྒྱལ་བས་མཚན་བསོད་ནམས་རྒྱ་མཚོའི་སྡེ་ཞེས་གསོལ། དགུང་ལོ་བཞི་ལྔ་ནས་ཀློག་བསླབ་པས་ཚེགས་མེད་དུ་མཁྱེན། དགུང་ལོ་བདུན་པར་རོང་སྟོན་སྨྲ་བའི་སེང་གེ་ལས་རབ་ཏུ་བྱུང་ནས་མཚན་ཤཱཀྱ་རིན་ཆེན་དུ་གསོལ། ཉིད་ཀྱི་སྐུ་ཞང་སློབ་དཔོན་ངག་དབང་ལས་རྣམ་འགྲེལ་དང་ཕར་ཕྱིན་སློབ་གཉེར་མཛད། དགུང་ལོ་བཅུ་གསུམ་པ་རྩེད་ཐང་ཆོས་གྲྭར་ཕར་ཚད་ཀྱི་བཤད་པ་གསར་པའི་དགའ་སྟོན་སྤེལ་བས་འདུས་པ་ཐམས་ཅད་ངོ་མཚར་གྱི་གནས་ལ་བཀོད། དཔལ་འབྱོར་རྒྱ་མཚོ་ལས་བྱམས་ཆོས། རིགས་ཚོགས། འཇུག་པ།
སྤྱོད་འཇུག ། བཞི་བརྒྱ་པ། མངོན་པ་གོང་འོག་སོགས་གསན། གཞན་ཡང་རོང་སྟོན་ཤེས་བྱ་ཀུན་རིག་དང༌། རྗེ་བཀྲ་ཤིས་རྣམ་རྒྱལ། རྔོག་བྱང་ཆུབ་དཔལ་བ། དམར་སྟོན་རྒྱལ་མཚན་འོད་ཟེར། མཁན་ཆེན་ཀུན་རྒྱལ། རིན་ཆེན་རྒྱལ་མཚན་སོགས་ལས་ཟབ་ཆོས་ཅི་རིག་པ་གསན་བསམ་མཛད། ཚོགས་ཆེན་པའི་མཁན་པོ་དོན་གྲུབ་དཔལ་བས་བསྙེན་པར་རྫོགས།
ཁམས་སུ་འཕུལ་སྡུད་ལ་འབྱོན་པའི་ཕྱིར་འཇམ་དབྱངས་དོན་གྲུབ་འོད་ཟེར་ལས་ཉེར་མཁོའི་དབང་ལུང་འགའ་རེ་ཞུ་བ་ལ་བྱོན་པས། མཁྱེན་རྟོགས་ཀྱི་ཡོན་ཏན་ལ་མགུ་སྟེ་ཟབ་མོ་ནང་དོན་སོགས་ཟབ་ཆོས་ཐམས་ཅད་ཞུས་པས་ནང་དོན་ལ་ཟིན་བྲིས་མཛད། འགོས་ལོ་གཞོན་ནུ་དཔལ་ལས་ལོ་ཙཱ་བསླབས། པཎ་ཆེན་ནགས་རིན་ལས་བདེ་མཆོག་མེ་ཏྲི་བཅུ་གསུམ་མ་དང༌། དུས་འཁོར་གྱི་དབང་དང་སྦྱོར་དྲུག་གི་ཁྲིད། ཨཱརྻ་དེ་བའི་སྙིང་པོ་བརྒྱ་པ་རྣམས་གསན། དྲི་མེད་འོད་ཀྱི་དཀའ་གནད་རྣམས་ལ་འདྲི་གཏུགས་མཛད། ཞྭ་དམར་སྤྱན་སྔ་ལས་ཕྱག་ཆེན་ལྷན་ཅིག་སྐྱེས་སྦྱོར་དང༌། ནཱ་རོ་ཆོས་དྲུག་གི་སྨིན་ཁྲིད་སོགས་གསན་བསམ་རྒྱ་ཆེར་མཛད། ཕར་ལའང་རྔོག་དཀྱིལ་བདུན་སོགས་ཕུལ།
བལ་ཡུལ་དུ་ཕེབས་ནས་པཎ་ཆེན་རིན་པོ་ཆེ་ལས་སྡོམ་པའི་དཀྱིལ་འཁོར་དུ་དབང་གི་ཡེ་ཤེས་བརྙེས། སྦྱོར་དྲུག་གི་མན་ངག་ཐམས་ཅད་བུམ་པ་གང་བྱོའི་ཚུལ་དུ་གནང༌། ཤཱནྟི་པུ་རི་ཤཱ་ཝ་རི་པས་བྱིན་གྱིས་བརླབས་པ་ལས་བྱུང་བའི་སྦྱོར་དྲུག་གི་ཟབ་ཁྲིད་ཀྱང་ཕུལ་བ་སོགས་དཔོན་སློབ་ཐུན་མོང་མིན་པར་གྱུར། རྩེད་ཐང་དང༌། བསམ་གཏན་གླིང༌། ཕོ་བྲང་ཡུམ་བུ་བླ་མཁར། རྒྱལ་བཟངས། བསམ་ཡས་མཆིམས་ཕུ། ཁྲིམས་ཁང་གླིང༌། བྲག་ལྷ་ཀླུ་ཕུག་ལ་སོགས་པར་སྐུ་མཚམས་ལ་བཞུགས།
ཕྱག་རྒྱ་ཆེན་པོའི་རྟོགས་པ་ཕྱིན་ཅི་མ་ལོག་པ་ཐུགས་ལ་འཁྲུངས། གྲོ་བོ་ལུང་དུ་རྗེ་མར་པས་ཞལ་གཟིགས། ཐུགས་དམ་གྱི་མཐིལ་ནི་དུས་འཁོར་ཁོ་ནར་མཛད། སྐུ་གསུང་ཐུགས་ཀྱི་རྟེན་བཞེངས་པ་དགེ་འདུན་གྱི་སྡེ་ལ་བསྙེན་བཀུར་མཛད་པའི་ཚུལ་མཐའ་ཡས། པཎ་ཆེན་གྱི་གསུང་ཆོས་གནང་བ་མང་པོའི་ལོ་ཙཱ་དང༌། སྙིང་པོ་བརྒྱ་པ་རྩ་འགྲེལ་དང་རྡོ་རྗེ་ཕག་མོའི་གཞུང༌། རྡོ་རྗེ་རྣམ་པར་སྒེག་མ་གསར་འགྱུར་དང༌། ཀྱཻ་རྡོར། གུར། སྡོམ་འབྱུང༌།
སྡོམ་པའི་འགྲེལ་པ་སོགས་འགྱུར་བཅོས་མཛད། མཐར་དགུང་ལོ་ང་དགུ་པ་རབ་བྱུང་བརྒྱད་པའི་ཆུ་སྟག་ ༡༤༨༢ ལོའི་ཟླ་བ་དགུ་པར་དགོངས་པ་ཆོས་དབྱིངས་སུ་ཐིམ། ཐུགས་སྲས་ཀྱི་ཐུ་བོ་ཞྭ་དམར་བཞི་པ་ཆོས་གྲགས་ཡེ་ཤེས་དང༌། མི་ཉག་རབ་འབྱམས་པ་ཆོས་ཀྱི་གྲགས་པ། རབ་འབྱམས་པ་བདེ་བཟང༌། མངའ་རིས་རབ་འབྱམས་པ་ཤེར་རྒྱལ་བ། ཆོས་རྗེ་རྟེའུ་ར་བ་རིན་ཆེན་ཆོས་རྒྱལ་སོགས་མང་པོ་བྱུང་བའོ། ༈ །རང་བྱུང་རྡོ་རྗེའི་གསུང་འབུམ་གྱི་རྗེས་འབྲེལ་ཟབ་མོ་ནང་དོན་གྱི་འགྲེལ་བ་ཕྱོགས་སྒྲིག་གི་སྐོར་ལས། ༼ཧྲཱིཿ༽རྟགས་ཅན་ལ། ཞྭ་དམར་དཀོན་མཆོག་ཡན་ལག་གིས་མཛད་པ་ཟབ་མོ་ནང་དོན་གྱི་མཆན་བུ་མངོན་སུམ་ལམ་བྱེད།
ཟབ་མོ་ནང་དོན་གྱི་རྣམ་བཤད་མཐོང་བས་ཁོང་དུ་ཆུད་པ་ཞེས་བྱ་བ། བསྟན་བཅོས་ཟབ་མོ་ནང་དོན་གྱི་གཏོང་ཐུན་རབ་གསལ་ཉི་མའི་སྙིང་པོ་ཞེས་བྱ་བ། ཁྲིམས་ཁང་ལོ་ཙཱ་བས་མཛད་པ་ཟབ་མོ་ནང་གི་ཡང་སྙིང་གསང་བ་གསུམ་གྱི་གནད་རྣམ་པར་ཕྱེ་བ་ཞེས་བྱ་བའི་ཟིན་བྲིས། ༈ ཀོང་སྤྲུལ་ཡོན་ཏན་རྒྱ་མཚོ་ནི། ༡༨༡༣་-་༡༨༩༩ ཁོང་གི་མཚན་གྱི་རྣམ་གྲངས། ཀརྨ་ངག་དབང་ཡོན་ཏན་རྒྱ་མཚོ། བློ་གྲོས་མཐའ་ཡས་པའི་སྡེ། པདྨ་གར་གྱི་དབང་ཕྱུག་ཕྲིན་ལས་འགྲོ་འདུལ་རྩལ། བསྟན་གཉིས་གཡུང་དྲུང་གླིང་པ། ཁོང་ནི་མདོ་ཁམས་འབྲི་ཟླ་ཟལ་མོ་སྒང་གི་ཆར་གནས་མཆོག་པདྨ་ལྷ་རྩེའི་མདུན་རོལ་རོང་རྒྱབ་སྦས་པའི་ཡུལ་དུ་ཡབ་ཁྱུང་པོ་བླ་མ་གཡུང་དྲུང་དང༌།
ཡུམ་བཀྲ་ཤིས་མཚོ་བྱ་བའི་སྲས་སུ། རབ་བྱུང་བཅུ་བཞི་པའི་ཆུ་བྱ་ ༡༨༡༣ ལོ་ཟླ་བ་བཅུ་པའི་ཚེས་བཅུ་ལ་སྐུ་འཁྲུངས། ཞེ་ཆེན་པཎ་ཆེན་འགྱུར་མེད་མཐུ་སྟོབས་རྣམ་རྒྱལ་དང༌། དཔལ་སྤུངས་སི་ཏུ་པདྨ་ཉིན་བྱེད་དབང་པོ། འཇམ་དབྱངས་མཁྱེན་བརྩེའི་དབང་པོ་སོགས་རིས་མེད་ཀྱི་སྐྱེ་ཆེན་ལྔ་བཅུ་ཙམ་བསྟེན་ནས་ཕྱི་ཐ་སྙད་རིག་གནས་ཡན་ལག་དང་བཅས་པ། ནང་མདོ་རྒྱུད་གསར་རྙིང་དགོངས་འགྲེལ་དང་བཅས་པ། གསང་བ་མན་ངག་ཉམས་ཁྲིད་ཕྱག་བཞེས་དང་བཅས་པ་རྣམས་ལ་ཐོས་པས་མཐའ་རྒྱ་བཅད། བསམ་པས་གཏན་ལ་ཕབ། སྒོམ་པས་ཉམས་སུ་བླངས་ཏེ་རང་དོན་དུ་ཇི་ལྟ་ཇི་སྙེད་ཀྱི་མཁྱེན་པའི་ཡེ་ཤེས་མངོན་དུ་གྱུར། གཞན་དོན་དུ་གདུལ་བྱ་རང་རང་གི་མོས་བློ་དང་འཚམས་པར་སྒྲ་ཀ་ཙན་དབྱངས་གསུམ་དང༌།
སུམ་རྟགས་དག་གསུམ། གསོ་རིག་རྒྱུད་བཞི། སྐར་ནག་རྩིས་སོགས་ཐ་སྙད་རིག་གནས་སྐོར་དང༌། གཞུང་ཆེན་བཅུ་གསུམ། སྒྱུ་འཕྲུལ་གསང་སྙིང༌། ནཱ་རོ་ཆོས་དྲུག ། སྦྱོར་དྲུག་སོགས་མདོ་སྔགས་ཀྱི་གཞུང་བཤད་ལན་གྲངས་དུ་མར་གནང་སྟེ་སྐལ་ལྡན་རྣམས་རྗེས་སུ་བཟུང༌། ཁྱད་པར་གསོ་བ་རིག་པའི་སྐོར་ལ་མཛད་རྗེས་ཐུན་མོང་མ་ཡིན་པ་བསྐྲུན། དམ་པ་འདི་ཉིད་ཀྱིས་རྩོམ་བསྒྲིགས་གནང་བའི་མཛོད་ཆེན་རྣམ་ལྔས་གཙོས་གླེགས་བམ་དགུ་བཅུ་ཙམ་རྗེས་འཇུག་རྣམས་ལ་བསྟན་རྒྱུན་དུ་ལེགས་པར་བསྩལ་ཏེ་དགུང་གྲངས་བརྒྱད་ཅུ་གྱ་བདུན་པ་རབ་བྱུང་བཅོ་ལྔའི་ས་ཕག་ ༡༨༩༩ ལོར་ཟླ་བ་བཅུ་གཅིག་པའི་ཚེས་ཉེར་བརྒྱད་ཉིན་གཟུགས་སྐུའི་བཀོད་པ་ཆོས་ཀྱི་དབྱིངས་སུ་བསྡུ་བར་མཛད། གང་གི་གསུང་གི་གསང་བར་རོལ་པའི་ཐུགས་སྲས་ཀརྨ་པ་སྐུ་ཕྲེང་བཅུ་བཞི་པ་དང་བཅོ་ལྔ་པ།
ཏཱ་ཡི་སི་ཏུ་སྐུ་ཕྲེང་བཅུ་པ་དང་བཅུ་གཅིག་པ༌། འཇམ་དབྱངས་བློ་གཏེར་དབང་པོ། ཆོས་རྗེ་ཀུན་དཀའ་འཇམ་དབྱངས། མི་ཕམ་འཇམ་དབྱངས་རྣམ་རྒྱལ། གཏེར་སྟོན་ལས་རབ་གླིང་པ། ཀཿཐོག་སི་ཏུ་ཆོས་ཀྱི་རྒྱ་མཚོ། དཔལ་ཡུལ་རྒྱ་སྤྲུལ་པདྨ་མདོ་སྔགས་བསྟན་འཛིན། རྒྱུད་སྨད་མཁན་པོ་ཡེ་ཤེས་གོང་འཕེལ། བྲག་གཡབ་གདོང་སྤྲུལ་ངག་དབང་དམ་ཆོས་རྒྱ་མཚོ་སོགས་དབུས་གཙང་མདོ་ཁམས་སྟོད་སྨད་བར་གསུམ་གྱི་ས་དགེ་བཀའ་རྙིང་གི་མཁས་གྲུབ་ཤིན་ཏུ་མང་པོ་བྱོན་པའོ། ༈ །ཀརྨ་པ་མཁའ་ཁྱབ་རྡོ་རྗེ་ནི།
༡༨༧༠་-་༡༩༢༡ ཁོང་གི་མཚན་གྱི་རྣམ་གྲངས། དོན་གྲུབ་རྡོ་རྗེ། དཔལ་ལྡན་ཀུན་བཟང་ཆོས་ཀྱི་ཉི་མ་ཆེན་པོ་ཕྲིན་ལས་མཁའ་ཁྱབ་རྡོ་རྗེ་ཕྱོགས་ལས་རྣམ་པར་རྒྱལ་བའི་སྡེ། ཁོང་ནི་གཙང་མྱང་སྟོད་ཤེལ་དཀར་རྒྱལ་རྩེར་ཡབ་སྙན་གྲགས་དབང་པོ་དང༌། ཡུམ་སྐལ་བཟང་སྒྲོལ་མ་གཉིས་ཀྱི་སྲས་སུ་རབ་བྱུང་བཅོ་ལྔ་པའི་ལྕགས་རྟ་ ༡༨༧༠ ལོར་སྐུ་འཁྲུངས། སྐུ་ན་ཆུང་དུས་མཚན་ལ་དོན་གྲུབ་རྡོ་རྗེ་ཞེས་གསོལ། དགུང་ལོ་ལྔ་པར་ཡི་གེའི་སྦྱོར་ཀློག་ལེགས་པར་མཁྱེན། དགུང་ལོ་དྲུག་པར་སྐུ་གོང་མའི་ཡང་སྲིད་དུ་ངོས་འཛིན་མཛད་དེ་འོག་མིན་མཚུར་ཕུར་གདན་དྲངས་ཏེ་ཁྲིར་གསོལ་མཛད། མཚན་ལ་དཔལ་ལྡན་ཀུན་བཟང་ཆོས་ཀྱི་ཉི་མ་ཆེན་པོ་འཕྲིན་ལས་མཁའ་ཁྱབ་རྡོ་རྗེ་ཕྱོགས་ལས་རྣམ་པར་རྒྱལ་བའི་སྡེ་ཞེས་གསོལ། འབྲུག་ཐམས་ཅད་མཁྱེན་པ་དང༌།
ཡོངས་འཛིན་ཤེས་བྱ་ཀུན་མཁྱེན་གཉིས་ལས་རབ་ཏུ་བྱུང༌། དགུང་ལོ་བརྒྱད་པར་རྒྱལ་བ་ཐུབ་བསྟན་རྒྱ་མཚོ་དང་མཇལ་འཕྲད་མཛད་པས་ཤིས་བརྗོད་དང་གཟེངས་བསྟོད་གནང༌། མཁན་ཆེན་བཀྲ་ཤིས་འོད་ཟེར་ལས་བཀའ་འགྱུར་གྱི་ལུང་དང༌། དཔའ་བོ་གཙུག་ལག་ཉིན་བྱེད་ལས་འཇའ་ཚོན་པོད་དྲུག་གི་དབང་ལུང༌། སྔགས་གྲྭ་རིག་འཛིན་ཆེན་པོ་ལས་སི་ཏུ་ཀུན་མཁྱེན་བཀའ་འབུམ་སོགས་ཀྱི་དབང་ལུང་ཁྲིད་གསུམ་དང༌། འཇམ་དབྱངས་མཁྱེན་བརྩེ་དབང་པོ་ལས་དཀར་པོ་རྣམ་གསུམ་གྱི་དབང་ལུང་སོགས་གསན་བཞེས་མཛད། འཇམ་མགོན་བློ་གྲོས་མཐའ་ཡས་མདུན་རིན་ཆེན་གཏེར་མཛོད་ཀྱི་དབང་ལུང་ཁྲིད་གསུམ་དང༌། ཤེས་བྱ་ཀུན་ཁྱབ། དབུ་མ་འཇུག་པ། མངོན་རྟོགས་རྒྱན།
རྒྱུད་བླ་མ། བདེ་མཆོག་རྩ་རྒྱུད། གསང་འདུས། དྲི་མེད་འོད། སྒྱུ་འཕྲུལ་གསང་བ་སྙིང་པོ་རྣམས་ཀྱི་བཤད་ཁྲིད་གསན་ཏེ་ཐོས་པ་རྒྱ་མཚོའི་ཕ་རོལ་ཏུ་ཕྱིན། ཁོང་གིས་སི་ཏུའི་མཆོག་སྤྲུལ་དང༌། འབྲུག་ཆེན་མཆོག་སྤྲུལ། འཇམ་མགོན་ཀོང་སྤྲུལ་གྱི་ཡང་སྲིད་ཁྲི་འདོན་ལེགས་པར་མཛད། མཚུར་ཕུར་དགེ་འདུན་ཟུར་རེའི་འདུ་ཁང་གསར་རྒྱག་དང༌། ཕོ་བྲང་ཉམ་གསོ།
ལྷ་སའི་གཙུག་ལག་ཁང་དུ་ཚེ་རིང་མཆེད་ལྔའི་རྟེན་དང་སྐོང་གསོ་དང་ལྷ་གསོལ་རྒྱུན་འཛུགས་མཛད། ཁོང་ནི་སྐུ་ཚེ་གང་བོར་མངའ་རིས་དང༌། དབུས་གཙང༌། དྭགས་ཀོང༌། འབྲས་ལྗོངས། ལྷོ་མོན། སྤུ་ཀོང༌། བྱང་འབྲོག ། མདོ་ཁམས། རྒྱ་འཇང༌།
ཧོར་སོག་ཚུན་དུ་ཞབས་ཀྱིས་བཅགས་ཏེ་གསུང་གི་བདུད་རྩིས་སྐྱེ་བོ་མཆོག་དམན་བགྲངས་ཀྱིས་མི་ལངས་པར་གཏན་བདེ་སྨིན་གྲོལ་གྱིས་ཚིམས་པར་མཛད། མཐར་དགུང་ལོ་ལྔ་བཅུ་ང་གཅིག་པ་རབ་བྱུང་བཅོ་ལྔ་པའི་ལྕགས་བྱ་ ༡༩༢༡ ལོར་སྐུ་གཤེགས། སློབ་མ་སི་ཏུ་སྤྲུལ་སྐུ། རྒྱལ་ཚབ་སྤྲུལ་སྐུ། དཔའ་བོའི་སྤྲུལ་སྐུ། ཏྲེ་ཧོ་གར་དབང༌། ཁྲ་ལེབ་སྤྲུལ་སྐུ་སོགས་མང་དུ་བྱོན་པའོ། ། ཁོང་གི་གསུང་རྩོམ་ནི་ལྷ་རྩེའི་དགེ་སློང་འཇམ་དཔལ་ཚུལ་ཁྲིམས་ཀྱིས་བཀའ་བསྡུ་མཛད་པས་པོ་ཏི་བཅུ་སྐོར་ཙམ་ཡོད། ༈ བྱ་བྲལ་བ་རིན་ཆེན་བཟང་པོ་ནི་དུས་རབ་བཅོ་ལྔའི་སྨད་དུ་བྱོན་པ་ཞིག་སྟེ། ཁོང་ནི་ཁྲིམས་ཁང་ལོ་ཙཱ་བ་བསོད་ནམས་རྒྱ་མཚོའི་སློབ་མ་ཡིན་ཞིང་རྣམ་ཐར་ནི་ད་སྔོན་ང་ཚོས་མཇལ་རྒྱུ་མ་བྱུང༌།
༈ རང་བྱུང་རྡོ་རྗེའི་གསུང་འབུམ་གྱི་རྗེས་འབྲེལ་ཟབ་མོ་ནང་དོན་གྱི་འགྲེལ་བ་ཕྱོགས་སྒྲིག་གི་སྐོར་ལས། ༼ཨཱཿ༽རྟགས་ཅན་ལ་བྱ་བྲལ་བ་རིན་ཆེན་བཟང་པོས་མཛད་པ་ཟབ་མོ་ནང་གི་དོན་གྱི་རྣམ་པར་བཤད་པའི་ཟིན་བྲིས་ལོ་ཆེན་ཞལ་ལུང༌། ཀོང་སྤྲུལ་ཡོན་ཏན་རྒྱ་མཚོས་མཛད་པ་རྣལ་འབྱོར་བླ་ན་མེད་པའི་རྒྱུད་སྡེ་རྒྱ་མཚོའི་སྙིང་པོ་བསྡུས་པ་ཟབ་མོ་ནང་གི་དོན་ཉུང་ངུའི་ཚིག་གིས་རྣམ་པར་འགྲེལ་བ་ཟབ་དོན་སྣང་བྱེད། ཀརྨ་པ་མཁའ་ཁྱབ་རྡོ་རྗེས་མཛད་པ་ཟབ་མོ་ནང་གི་དོན་གསལ་བར་སྟོན་པའི་གཞུང་བདེ་བླག་ཏུ་རྟོགས་པར་བྱེད་པའི་མཆན་འགྲེལ་རྡོ་རྗེ་སེམས་དཔའི་ཞལ་ལུང་ནོར་བུ་རྣམ་པར་སྣང་བ་དྲི་མ་མེད་པའི་འོད། རང་བྱུང་རྡོ་རྗེའི་བཀའ་འབུམ་པོ་ཏི་བཅུ་གཅིག ། ཟབ་མོ་ནང་དོན་གྱི་འགྲེལ་བ་ཕྱོགས་སྒྲིག་པོ་ཏི་ལྔ། ཁྱོན་བསྡོམས་པོ་ཏི་བཅུ་དྲུག་བཞུགས།། །། རང་བྱུང་རྡོ་རྗེའི་གསུང་ད་སྐབས་མ་རྙེད་པ་མ་འོངས་པར་འཚོལ་དགོས་པའི་མཚན་ཐོ། ། ཐུབ་པའི་མཛད་པ་བཅུ་གཉིས། མདོ་རྒྱ་ཆེན་རོལ་པ་ནས་བཏུས་པའི་སྐྱེས་རབས།
འདུལ་བ་ལས་བྱུང་བའི་སྐྱེས་རབས། བསྟན་རྩིས། མདོ་ཕལ་པོ་ཆེའི་བསྡུས་དོན། འཕགས་པ་དཀོན་མཆོག་བརྩེགས་པའི་ས་བཅད། སངས་རྒྱས་ཀྱི་སྙིང་རྗེ་ཆེན་པོ་བསྟན་པའི་བསྡུས་དོན། འཕགས་པ་བྱམས་པ་ལ་འཇུག་པའི་མདོ་ཡི་བསྡུས་དོན། འཕགས་པ་ཆོས་ཀྱི་ཚུལ་གྱི་བསྡུས་དོན། འཕགས་པ་རྨད་དུ་བྱུང་བའི་མདོ་ཡི་བསྡུས་དོན། མདོ་སྡེ་རྒྱན་གྱི་བསྡུས་དོན། དབུས་དང་མཐའ་རྣམ་པར་འབྱེད་པའི་འགྲེལ་པ་དང་བསྡུས་དོན།
ཐེག་པ་ཆེན་པོ་རྒྱུད་བླ་མའི་བསྡུས་དོན། བྱང་ས་དང༌། ཉན་རང་གི་སའི་བསྡུས་དོན། མདོ་སྡེ་ཚངས་པའི་དྲ་བ་ལས་འཇིགས་ཚོགས་ལ་ལྟ་བ་དྲུག་ཅུ་རྩ་གཉིས་ཀྱི་སྡོམ། འཕགས་པ་རྡོ་འཕང་པའི་མདོའི་བསྡུས་དོན། དཔལ་ལྡན་མའི་ཞུས་པའི་བསྡུས་དོན། སྟོང་པ་ཉིད་ཀྱི་རྣམ་གྲངས་གསལ་བར་བྱེད་པ། རྣམ་པར་མི་རྟོག་པའི་གཟུངས་ཀྱིས་བསྡུས་དོན། བསྟན་པ་རྒྱ་མཚོའི་སྤྱི་གཞུང་ཆེན་མོའི་བསྡུས་དོན་གསལ་བྱེད་སྒྲོལ་མ། ཆོས་ཉིད་རྣམ་འབྱེད་ཀྱི་བསྡུས་དོན།
རྒྱུད་ལུགས་ཀྱི་རྣམ་ཐར། ས་ར་ཧ་ཡི་རྣམ་ཐར། དཔལ་ཀརྨ་པའི་རྣམ་ཐར་བཅུ་དྲུག་ལ་བསྟོད་པ། རིན་པོ་ཆེ་རང་བྱུང་རྡོ་རྗེ་དགུང་ལོ་དྲུག་བཞེས་པའི་དུས་སུ་ལ་སྟོད་པུ་ཏྲར་བླ་མ་ཨུ་རྒྱན་པའི་དྲུང་དུ་གསུང་པའི་རྣམ་ཐར། རྣམ་ཐར་རྒྱ་ཡུལ་མ། བྱང་སེམས་རྒྱལ་བ་ཡེ་ཤེས་ཀྱི་རྣམ་ཐར། སངས་རྒྱས་ཀྱི་མཚན་མདོ་སྡེ་སྐལ་པ་བཟང་པོ་ལས་བྱུང་བ། སྣ་ཚོགས་དཔེ་བུམ། གསང་སྔགས་ནང་གི་གཏོར་མ། བྱང་ཆུབ་མཆོག་ཏུ་སེམས་བསྐྱེད་པའི་འགྲེལ་པ།
གསལ་བྱེད་མུ་ཏིག་ཕྲེང་བའི་སྙིང་པོ་ལས་སྐྱབས་འགྲོ། བསྙེན་གནས་ཡན་ལག་བརྒྱད་པ་ལེན་པའི་ཐབས། སེམས་བསྐྱེད། བསྔོ་བ་སྨོན་ལམ་དང་བཅས་པ། གཉིས་མེད་རྣམ་རྒྱལ་གྱི་མངོན་རྟོགས། དཔལ་གསང་བ་འདུས་པ་དང་རྣམ་རྒྱལ་གྱི་དཀྱིལ་ཆོག རྡོ་རྗེ་རྣམ་འཇོམས་ཀྱི་ཆོ་ག ཕྱག་རྡོར་གཏུམ་ཆུང་གི་མངོན་རྟོགས། འཕགས་པ་གདུགས་དཀར་གྱི་ཆོ་ག ། གཙུག་ཏོར་དྲི་མེད་ཀྱི་གཟུངས་ཆོག
དཔལ་མགོན་པོའི་ལས་བྱང༌། དཔལ་ལྷ་མོའི་ལས་བྱང༌། མགོན་པོའི་བསྐང་བ། རྡོར་ལེགས་བསྐང་བ། བདེ་གཤེགས་ཐུགས་དྲིལ་གྱི་ལས་བྱང༌། འདུལ་བའི་ལས་ཆོག བསམ་གཏན་གྱི་མན་ངག་བྱང་ཆུབ་ཀྱི་ཕྱོགས་དང་མཐུན་པ་རྣམ་རྟོག་རྩལ་སྦྱོང༌། སེམས་གནས་པའི་བཞག་ཐབས་དགུ་དང་ཡིད་ལ་མི་བྱེད་པ་བཅུ་གཅིག་གསལ་བྱེད༌། མྱུར་བའི་ལྕགས་ཡིག བརྩོན་འགྲུས་ཀྱི་ལྕགས་ཡིག་ཚིགས་བར་བརྒྱ་རྩ་བརྒྱད་པ།
ཐུགས་རྗེ་ཆེན་པོའི་འཕོ་བ། ཕྱག་རྒྱ་བཞི་ཡི་རིམ་པ། རྒྱུད་གསུམ་པའི་བསྐྱེད་རྫོགས་ཀྱི་མན་ངག བླ་མ་བརྒྱུད་པའི་མན་ངག་ཐབས་བཞི་ཆོས་ཀྱི་འཁོར་ལོའི་འགྲེལ་པ། ཐེག་པ་ཆེ་ཆུང་གི་སྒོམ་ཐབས། སྒྱུ་མ་སུམ་རྒྱུད། བར་དོའི་གདམས་པ། རྡོ་རྗེ་གསུམ་གྱི་བསྙེན་སྒྲུབ། གཏུམ་མོ་གངས་ཀྱི་སེང་ཆེན་མ། ལྟ་སྒོམ་འབྲེལ་པ་བཞི་ལྡན།
རྣལ་འབྱོར་གསུམ་གྱི་སྙིང་པོ་གསལ་བའི་གེགས་སེལ་གྱི་གདམས་པ། དམར་ཞབས་་་་ཀྱི་ཁྲིད་ཡིག བཅུད་ལེན་གྱི་མན་ངག་ཟབ་མོའི་སྐོར། སྔགས་འབུམ་རིན་ཆེན་གསལ་བྱེད། ཤིན་ཏུ་ཟབ་པའི་མན་ངག་རིན་པོ་ཆེ་བདུད་རྩིའི་བུམ་བཟང༌། དུག་ནད་བཅོས་པའི་མན་ངག ། བཞེས་འབོད་རླུང་ནག་འཚུབ་རིང༌། སྙིང་གཏམ་ཚིགས་ཅིག་མ། དོ་ཧའི་ལོ་རྒྱུས། ལས་ལག་གི་འགྲེལ་པ།
རྗེ་ཉིད་ཀྱི་ལྷན་ཅིག་སྐྱེས་པ་དེ་ཁོ་ན་ཉིད་ཀྱི་སྣང་བ། མན་ངག་ཚིག་བསྡུས། རྣམ་རྟོག་རྩལ་སྦྱོང༌། ལྟ་སྒོམ་འབྲེལ་བ་བཞི་ལྡན་གྱི་དོན་བཤད་པའི་མན་ངག ། སྤྱན་རས་གཟིགས་ཀྱི་སྒོ་ནས། འཕོ་བའི་མན་ངག ། ཕྱག་རྒྱ་བཞིའི་རིམ་པ་བཤད་པའི་མན་ངག ། རྒྱུད་འབུམ་ནས་གསུངས་པའི་བསྐྱེད་རྫོགས་ཀྱི་མན་ངག་ཟབ་མོའི་དོན་བཤད་པའི་ཚིགས་སུ་བཅད་པ། གཅོད་ཀྱི་ཁྲིད་ཉམས་བུ་ལེན་པའི་མན་ངག་གི་ཁྲིད་ཡིག་བདུད་ངོས་འཛིན་བཅོ་ལྔ་པ་ཞེས་བྱ་བའི་ཚིགས་བཅད་དང་པོ། སྒྱུ་མ་སུམ་རྒྱུད་ཅེས་བྱ་བ།
བར་དུ་གསུམ་གྱི་གདམས་པ་ཞེས་བྱ་བ། སྦྱོར་བ་ཡན་ལག་དྲུག་པའི་འགྲེལ་པ། སྦྱོར་བ་ཡན་ལག་དྲུག་པའི་གེགས་སེལ་གྱི་གདམས་པ། བཀའ་བརྒྱུད་ཀྱི་ཆོས་ཀྱི་དཀར་ཆག་གསལ་བར་བྱེད་པའི་གཞུང༌། བར་དོའི་རྣམ་ཐར་བསྟན་པ། ཀརྨ་པའི་རྣམ་ཐར། བསྟན་རྩིས་ཀྱི་རྣམ་བཞག ། ཏེ་ཕུ་བའི་ཚེ་སྒྲུབ་འཕྲོས་དོན་དང་བཅས་པ་དང༌། ཚེ་དཔག་མེད་དང༌། སྒྲོལ་མའི་མན་ངག་ཚེ་སྒྲུབ་ཟབ་མོ།
གཉིས་མེད་རྣམ་རྒྱལ་གྱི་མཆོད་ཕྲེང༌། སྣ་ཚོགས་དཔེ་བུམ་དུ་གྲགས་པ་ལ་དང་པོ། ཡན་ལག་བདུན་པའི་ཚིགས་སུ་བཅད་པ་ལ། ཕྱག་འཚལ་རྒྱས་པ་དང་བཅས་པ། སངས་རྒྱས་རྗེས་སུ་དྲན་པའི་མདོ། བཟང་པོ་སྤྱོད་པའི་སྨོན་ལམ་གྱི་མདོ། མཎྜལ་གྱི་ཆོ་ག་བརྒྱུད་པའི་བླ་མ་རྣམས་ལ་གསོལ་བ་འདེབས་པ། སྤྱན་རས་གཟིགས་རྒྱ་བ་རྒྱ་མཚོའི་གསང་སྒྲུབ། རྡོ་རྗེ་རྣལ་འབྱོར་མ་ཧྲཱིཿབསྐྱེད་མ། ལྷ་ལྔ་མའི་སྒོམ་ཐབས་ཀྱི་མན་ངག་གཏོར་མའི་ཆོ་ག་དང་བཅས་པ།
རྡོ་རྗེ་རྣལ་འབྱོར་མ་ཞལ་གཉིས་མའི་སྒོམ་ཐབས། དཔལ་མགོན་པོ་བེར་ནག་ཅན་གྱི་སྒྲུབ་ཐབས། གཏོར་ཆོག་དང་བཅས་པ། དཔལ་ལྡན་ལྷ་མོའི་སྒྲུབ་ཐབས་གསལ་བྱེད་འཕྲུལ་གྱི་མེ་ལོང་ཞེས་བྱ་་བའི་གདམས་པ། རྒྱལ་པོ་ཆེན་པོ་རྣམ་ཐོས་སྲས་ཀྱི་སྒྲུབ་ཐབས་ཀྱི་མན་ངག ། གཏོར་མ་བརྒྱ་རྩ་གསོལ་འདེབས་དང་བཅས་པའི་སྐོར་རྣམས་དང༌། མགོན་པོའི་ལས་བྱང་ཞེས་བྱ་བ་མགོན་པོ་སྒྲུབ་ཅིང་མཆོད་པའི་ཐབས། ལས་བྱང་གསལ་བའི་མེ་ལོང༌། མགོན་པོའི་བསྐང་བ། མདོ་ཕལ་པོ་ཆེ་ལས་བཏུས་པའི་སྨོན་ལམ་འགྲུབ་ཚུལ་ལ་སོགས་པ་བརྗོད་པའི་མན་ངག་རྣམས་སོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
