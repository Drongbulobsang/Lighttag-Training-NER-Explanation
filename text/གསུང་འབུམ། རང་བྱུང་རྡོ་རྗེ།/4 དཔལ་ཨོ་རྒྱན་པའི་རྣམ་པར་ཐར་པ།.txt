གསུང་འབུམ། རང་བྱུང་རྡོ་རྗེ།
པོད ༤
དཔལ་ཨོ་རྒྱན་པའི་རྣམ་པར་ཐར་པ།
༄༅། །དཔལ་ཨོ་རྒྱན་པའི་རྣམ་པར་ཐར་པ་བཞུགས་སོ། ། ན་མཿཤྲཱི་ཨུཌཱི་ཡ་ན་ཡཻ། དཔལ་ཨུ་རྒྱན་པ་ཞེས་ཡོངས་སུ་གྲགས་པའི་རིགས་ནི། ཨུ་རྒྱན་མཁན་པོ་པདྨའི་རྗེས་བཟུང་ཞིང་མི་བདག་འཇམ་དབྱངས་ཁྲི་སྲོང་ལྡེའུ་བཙན་གྱི། འཕྲིན་ལས་བསྲུངས་མ་རིགས་འཛིན་བསྟན་སྐྱོང་པ། ། རྒྱུས་བན་བྱང་ཆུབ་གཞོན་ནུའི་གདུང་ལ་སྟེ། ། བྱང་ཆུབ་མཆོག་བསྐྲུན་དེ་ཉིད་ས་བོན་ལས། བྱང་ཆུབ་ཡོན་ཏན་བསྐྱེད་དེ་དེ་སྲས་གཉིས། ། བྱང་ཆུབ་རྒྱ་མཚོ་ཆོས་ཀྱི་རྒྱ་མཚོའོ། ། མཁས་པའི་མཆོག་ཟུང་དེ་དག་རང་ཉིད་ཀྱི། །
ལེགས་བྱས་སྟོན་ཕྱིར་སྟོད་དུ་སྒྲོད་པ་ན། ། བྱ་རོག་ཚང་གནས་ལེགས་པའི་ལམ་ཞུགས་པ། ། ཨར་ཚེ་བན་ཆེན་བཅྭོ་བརྒྱད་གྲགས་པ་ཡིས། ། མཐོ་མཚམས་གྱུར་ལ་བྱང་ཆུབ་རྒྱ་མཚོའི་མཐུས། ། རྟ་མཆོག་སྐུར་གྱུར་རྟ་སྐད་"$ གསུམ་བསྒྲགས་པས། ། ཚར་གཅད་རྗེས་གཟུང་དག་པའི་ལམ་ལ་བཀོད། ། གང་སྐུས་བསོད་ནམས་བྱང་ཆུབ་ཡོན་ཏན་ནི། ། གྲགས་པའི་མཐའ་ཅན་དགེ་ལྡན་གསུམ་བསྐྱེད་དོ། ། བསོད་ནམས་ལས་བལྟམ་མཁས་ཤིང་གྲུབ་པ་བརྙེས་པ། ། རྒྱུས་བན་བདེ་གཤེགས་རྒྱུ་ལས་སྲས་བཞིའི་གཙོ། །
རྒྱལ་ཚ་བསོད་ནམས་འཕགས་སེ་དེའི་རིགས། ། བཤེས་གཉེན་དམ་པ་དཔལ་ལྡན་གེ་ལུང་བ། གདུང་སོབ་ཁྱིམ་བདག་སེམས་དཔའ་ཇོ་འཕན་ནོ། ། དེ་ཡུམ་དྲུ་གེ་མཁའ་འགྲོའི་མཚན་ལྡན་མཁར། ། བྱང་ཆུབསེམས་སྤྲོས་རིགས་ཀྱི་སྲས་བཞི་སྤྲུལ། ། མཁས་བཙུན་མདོ་སྡེ་དཔལ་གྱི་རྒྱལ་མཚན་དང༌། ། མཐའ་སྟག་བདག་ཉིད་ཆེན་པོ་སེངྒཻ་དཔལ། ། ཁབ་འཛིན་ནམ་མཁའ་དཔལ་དང་དར་མ་དཔལ། ། སྔགས་འཆང་དམ་པའི་རྒྱུད་དུ་བྱུང་པའོ། ། དེ་ཡང་ཡུམ་གྱི་ལྷུམས་སུ་འཇུག་པ་དང་བལྟམ་པ་ན་འོད་འཕྲོ་བ་ལ་སོགས་པ་དགེ་བའི་ལྟས་དང་བཅས་ཏེ་གནས་ན་ཟླུམ།
ལོ་རྣམ་འགྱུར། གཟའ་སྤྱི་བོལ། སྐར་མ་ཁྲུམས། དུས་ཉི་མའི་དཀྱིལ་འཁོར་འཆར་བ་དང་མཚུངས་པར་བལྟམས་སོ། ། ལུ་བོ་ཆོས་རྗེ་གོ་ལུང་བ་ནམ་མཁའ་རྒྱལ་མཚན། སྔགས་དོན་ཁོང་དུ་ཆུད་པ། ལོ་ཨི་སིན་ལུགས་ཀྱི་བདེ་མཆོག་གི་དཀྱིལ་འཁོར་གཟིགས་པ་དེའི་ཞལ་ནས། དཔལ་དུས་ཀྱི་འཁོར་ལོའི་ལྟས་ཡིག་དང་བསྟུན་ན། རང་དོན་གྲུབ་པ་གཞན་ལ་ཕན་པ་གཅིག་འོང་བ་གསུང༌། དེ་ནས་རིང་པོ་མ་ལོ་པ་ན་ཡུམ་གྱི་ནུ་ཞོ་བསྣུན་དུ་བྱུང་བ་དེར་ཤེས་པ་དང༌།
ཙོག་བུ་ཐུབ་པ་ན། མཁའ་འགྲོ་མ་པད་ཀྲ་ལྟར་བྱུང་བ་རྣམས་ཕྱིས་ཀྱང་དྲན་གསུང༌། ཆེར་སྐྱེས་པ་ན་བརྩེ་བས་བྱིས་པ་གཞན་གྱིས་སྲོག་ལྡན་ཕྲ་མོ་འཚེ་བ་ལས་སྐྱོབ། རྩེད་མོ་ཐམས་ཅད་བཤད་བསྒྲུབ་ཀྱི་རྣམ་པར་མཛད། རེས་ཏིང་ངེ་འཛིན་གཅིག་ལ་འབྱམས་འགྲོ་བས་གཞན་གྱིས་གླེན་པར་གོ ། ལན་གཅིག་བཤའ་རི་བ་ཀྱི་ས་སྒང་དུ་གཟིམས་པའི་ཚེ། འཁོར་བ་ལ་སྙིང་པོ་མི་འདུག ། ཐོས་པ་ཅིག་བྱས་ལ་དེའི་དོན་བསྒོམ་དགོས་བསྒོམ་དུས་སུ་ད་ལྟའི་སེམས་འདི་ལས་གཞན་པའི་བསྒོམ་ཅིག་ཡོང་ངམ་མི་ཡོང༌། ཡོང་ན་མི་ཐང་པ་འདྲ། དེ་ཙ་ན་ད་ལྟའི་སེམས་དང་ཁྱད་པར་ཅི་འདུག་ལྟ་དགོས་སྙམ་པ་བྱུང་སྟེ།
ཕྱིས་ཀྱང་སྔར་གྱི་དེ་ཀ་ལས་མི་འདུག་གསུང༌། རྩ་རླུང་གི་ཡོན་ཏན་འགའ་རེ་ཐུགས་ལ་ཤར་ངེས་འབྱུང་ཆེ་བས། ཡབ་ཀྱི་ཁས་ལེན་ཞེས་བཅོས་པས། ཁུ་བོའི་སར་བྱོན་ནས་བཤུམས་པ་ལ། རབ་ཏུ་འབྱུང་རོགས་བྱ་ཡིས་མ་ངུ་གཅིག་གསུང་ཞིང་བྲིད་དགོས་པ་བྱུང་སྐད། དགུང་ལོ་བདུན་པ་ནས། ཁུ་བོའི་སྤྱན་སྔར། ཡབ་ཆོས་མ་མོ་དང་ཕུར་པའི་འཕྲིན་ལས་སྒྲུབ་བདེ་མཆོག་ནག་པོ་པ། དགྱེས་རྡོར་མར་ལུགས། ཕྱག་རྡོར་འཁོར་ཆེན།
ཡོ་ག་གཙུག་དགུ་རྣམས་ཀྱི་ཕྱག་ལེན། རྒྱུད་ཆ་ལག་དང་བཅས་པ་ལ་སྦྱངས། བཅུ་དྲུག་ལ་བེ་དོང་རིན་རྩེ་ཅན་དུ་མངོན་པ་ཀུན་ལས་བཏུས་ལ་གསན་སྦྱོང་མཛད། མཁས་པར་གྱུར༌། མཛོད། རྣམ་ངེས། ཤེས་རབ་འགྲེལ་ཆུང་སོགས་ཞར་ཆོས་སུ་གསན། འདུལ་ལུང་སོགས་མདོ་དུ་མ་གཟིགས་སོ། ། དེ་ནས་ཅི་ཞིག་ལ་ཡུལ་དུ་བྱོན། གོ་ལུང་ཕུར།
ཆོས་རྗེ་རྒོད་ཚང་པ་བྱོན་པའི་ཞལ་ནས་དི་རིང་འདིར་ལས་ཅན་གཅིག་འོང་གསུང༌། དེ་ཉིན་འཇལ་བས་བྱིན་བརླབས་ཀྱིས་བ་སྤུ་གཡོ་ཞིང་རང་དབང་མེད་པའི་དད་པ་སྐྱེ་བ་གཅིག་བྱུང༌། དེ་རྗེས་སྦུད་ཏྲ་བདེ་ཆེན་གླིང་དུ་བཞུགས་པ་ལ། ཟངས་གཅིག་དང་བུར་བཏང་གཅིག་ཕུལ་ནས། རྩ་བཞི་འཆང་དང་ལྔ་སྡོམ་པའི་དགེ་བསྙེན་མཛད། ཀ་ར་སྙིམ་པ་ཕྱུར་པ་གང་གནང་ནས། ཕྱིས་ང་ཅན་དུ་ཤོག ། ཐོས་ཙམ་གྱིས་གྲོལ་བ་གཅིག་ཡོང་བ་ཡིན། གལ་ཏེ་མ་བྱུང་ཡང་ཕྱག་རྒྱ་ཆེན་པོ་བྱ་བ་ཡོད། གྲོལ་བ་ལ་ཚེགས་མེད་པར་བྱ་ཡིས་གསུང༌།
དེ་རྟེན་འབྲེལ་བསྒྲིགས་པར་འདུག ། རྗེས་ལའང༌། བན་ཆུང་དེ་སྦྱངས་པ་སྔོན་དུ་སོང་བ་གཅིག་འདུག ། དེ་ཀུན་བསྟན་པ་ཙམ་གྱིས་གྲོལ་འགྲོ་བ་ཡིན། ལན་གཅིག་ང་ཅན་དུ་འོང་དགོས་པའི་རྒྱུ་མཚན་ཡོད་པ་ཡིན་གསུང་སྐད། དེ་ནས་གཅེན་པོ་ལ་ཕར་ཕྱིན་གསན། ཞོར་ལ་འདུལ་བ་ལ་ལྟ་རྟོག་མཛད། ལས་བརྒྱ་རྩ་པ་བལྟས་ཙམ་གྱིས་ཐུགས་ལ་བྱུང་གསུང༌། སླར་ཡང་མྱ་ངན་ལས་འདས་པའི་བསམ་པ་བརྟན་པས། ཉི་ཤུ་ལོན་པའི་ཚེ།
མཁན་པོ་ཡུལ་མཐུན་པ་བོ་དོང་རིན་རྩེ། ལས་སློབ་ཞང་བསམ་གླིང་བ། གསང་སྟཻ་སྟོན་པ་སློབ་དཔོན་བསོད་ནམས་ཀྱིས་མཛད་དེ། དགེ་འདུན་གྱི་དབུས་སུ་རབ་ཏུ་བྱུང་བ་དང༌། བསྙེན་པར་རྫོགས་པ་མཛད། མཚན་རིན་ཆེན་དཔལ་དུ་གསོལ། མངོན་པ་ཀུན་བསྡུས་བཤད། དེ་ནས་བཟུང་སྟེ་ལོ་བཅུ་གཉིས་ཀྱི་བར་ཤ་ཡངས་པའི་འཚོ་བ་སྟན་གཅིག་མཛད། མཁན་པོ་ལ་དུས་འཁོར་འབྲོ་ལུགས་ཚར་གཅིག་གསན་པའི་ཚེ། ཁོང་གི་ཞལ་ནས་འཇིག་རྟེན་ཁམས་ན་ཡོད་པའི་ཆོས་ཐམས་ཅད་ཤེས་པར་བྱ་ཡིས་དུས་འཁོར་ཞོག་ཟེར་ཡང་ང་མི་ཉན་གསུང་ཞིང་གསུངས་པས་དད་སྟེ།
གོ་ལུང་དུ་གཅེན་ལ་དུས་འཁོར་ཕྱག་ལོའི་བཤད་འགྲེལ་ཚར་གཅིག་གསན། བརྩིས་རྣམས་བྱང་བར་བསླབས། དགོངས་པ་ལ་རྒྱུད་ཐམས་ཅད་ཀྱི་རྡོ་རྗེའི་ཚིག་འབྱེད་པ་དཔལ་དུས་ཀྱི་འཁོར་ལོའི་འདི་ཡི་ཐེ་ཚོམ་ལེགས་པར་ཆོད་པ་གཅིག་བྱ། སྒྲོད་ན་ཤམ་བྷ་ལར་ཡང་བསྒྲོད། དབུས་གཙང་གི་འདི་ཤེས་ཟེར་ཚད་ལ་བཏུགས་ལ་བསླབ་དགོས་སྙམ་པ་བྱུང་གསུང༌། གཅེན་གྱི་ཞལ་ནས། གཙང་སོ་སྣོར་མངས་དགོན་པ་ན། དུས་འཁོར་བ་སངས་རྒྱས་རྡོ་རྗེ་བྱ་བ་ཙམ་མིའི་བཤད་བསྲོལ་སྐྱོང་བ་གཅིག་ཡོད་ཟེར་བས་དེར་གཟིགས་སུ་བྱོན་གསུང༌། ཞབས་ཏོག་གཉིས་དང་བཅས་ནས་ཕྱིན། གླེང་ལ་བྱས་པས་མཁས་པར་ཤེས་ནས།
ཚར་གཅིག་དྲི་བཏུག་མཛད་ཅིང་གསན་པས་ཟླ་བ་བཅུ་གཅིག་འགོར། གཞན་མཚན་བརྗོད་ཀྱི་སེམས་འགྲེལ། དབང་མདོར་བསྟན་སོགས་ཁྲྀད་ཕྲན་རྣམས་ཀྱང་གསན། དེ་དུས་ནང་ལེའི་རྩ་ཆད་ལ་སླེབ་པའི་དུས་སུ། གཙང་སོ་སྟོད་དུ་སེར་ཆགས་ཀྱི་དབུར་སྤྱན་འདྲེན་བྱུང་བ་ལ། སྤྱིར་ཡང་ཆོས་འདི་གཉན་པ་གཅིག་གདའ། ཁྱད་པར་དཀའ་སྒང་དང་གཉན་པར་འདུག་པས་མི་གཤེགས་པར་ཞུས་པས་མ་གསན། ཐུགས་ལ་སྔོན་རྗེ་བཙུན་དམ་པ་རྒྱ་གར་ལྟ་བུ་བྱོན། ངའི་བླ་མ་དུས་འཁོར་བ་འདི་ཡང་དགེ་བཤེས་བཟང་པོ་གཅིག་འདུག་སྟེ། རྙེད་པ་ལ་ལྟས་ནས་རྒྱུད་གཉན་པོ་འཕྲོ་ལ་གཞོག་པར་འདུག །
ང་མཚན་ལྡན་གྱི་བླ་མ་གཅིག་དང་ནམ་མཇལ་ལམ་སྙམ་པའི་ཐུག་མུག་སྐྱེས། སྤྱན་རས་གཟིགས་དང་དམ་པ་ལ་གསོལ་བ་བཏབ་པས། དེ་ནུབ་རྨི་ལམ་དུ། དམ་པ་དང་མཇལ། དགའ་བ་སྐྱེས། ཞབས་ལ་བཟུང་ནས། སྙིང་ནས་ཆོས་གཅིག་བྱ་སྙམ་པས་ཕ་རྒད་པོ་གཅིག་ཀྱང་བློས་མ་ཐོངས། མཚན་ཉིད་དང་ལྡན་པའི་བླ་མ་གཅིག་དང་ཡང་མ་མཇལ་ཞུས་པས། སྐྱེ་བ་འདིའི་ཕ་ལ་ཞེན་པ་བྱེད་ན་སྐྱེ་བ་སྔོན་མའི་ཕ་ལ་ཡང་བྱེད་དམ་གསུང༌། བདག་གི་ཕ་འདི་གཞན་དང་ཡང་མི་འདྲ་ཞུས་པས།
སྐྱེ་བ་གཞན་གྱི་ཕ་ལ་ཡང་ཞེན་པ་དེ་འདྲ་རེ་ཡོད་ལྟོས་ཤིག་གསུང་ནས། སྐྱེ་བ་བདུན་གྱི་གོང་གི་ཡབ་ཡུམ་བསྟན་པས། བརྩེ་སེམས་ད་རེས་ཀྱི་ཡབ་ཡུམ་དང་འདྲ་བར་འདུག་པས་སེམས་ཅན་ཐམས་ཅད་ཕ་མར་ཤེས་ནས་ཕྱོགས་གཅིག་ཞེན་པ་ཆེད་སོང་རྗེས་སུ་བསྟན་པ་མང་པོ་བྱ་སྟེ། ། མཚན་ཉིད་ལྡན་པའི་བླ་མ་གཅིག་དང་འཇལ་བར་གདའ་ཡིས་གསུང་ངོ༌། ། དེ་ནས་དགུང་ལོ་ཉེར་གསུམ་པའི་དུས་ཡབ་འདས། བསམ་པ་ལ་ཆོས་རྗེ་རྒོད་ཚང་བའི་སྤྱན་སྔར་ཕྱིན་ལ། ཁོང་གི་སྒོམ་ཆེན་ཚོ་རྐང་རྒོད་པས་གྲོགས་བརྩལ་ནས་ཤམ་བྷ་ལར་དུས་འཁོར་གྱི་མ་བདེ་བ་རྣམས་འདྲིར་འགྲོ་བསམ་ནས་བདེ་ཆེན་སྟེངས་སུ་ཕྱིན། ཉེ་གནས་ཞིག་པོ་བྱང་དཔལ་བྱུང་ནས། ཆོས་རྗེ་རིན་པོ་ཆེའི་སྐུ་ཚེའི་རྟེན་འབྲེལ་སྒྲིག་པས། འཁོར་སྙིང་པ་ཚེ་ལས་གསར་པ་འགྱེས་ཡིན་ཡོད།
སློབ་དཔོན་རང་ཡང་བཞུགས་གསུང་གིན་གདའ་ཟེར་བ་ལ། མ་ཉན་པར་རྙིང་པ་སུ་ཡིན་ལོ་རྩིས་བྱས་པས་ཆོག ། ང་འགྲོ་སྡོད་ཞུས་པས་ཤོག་གསུངས་པས། མཇལ་ཁ་བྱུང༌། ཆོས་རྗེའི་ཞལ་ནས་རྗེ་བཙུན་ཅི་ལ་བྱོན་གསུང༌། སྔར་གྱི་བསམ་ལེ་ཚེ་ཞུས་པས། མ་བདེ་བར་རང་ཅི་འདྲ་བདེ་གསུང་རིམ་པས་ཞུས་པས་འདི་ཡིན་གསུང་ཞིང་འབྲུ་གནོན་རེ་མཛད། ཡིད་ཆེས་སྒྲོ་འདོགས་ཆོད། ཞལ་ནས་འོ་སྐོལ་སྐྱེ་བ་མང་པོའི་དཔོན་སློབ་ཡིན། མགོན་པོ་ཕག་མོ་གྲུབ་པ་དང་གྲུབ་ཐོབ་གླིང་མཇལ་བ་ལྟ་བུ་ཡིན་གསུང༌།
དགོངས་པ་ལ། གཟིགས་རྟོག་མང་པོ་མཛད་དམ། བསྒོམ་བྱུང་གི་ཤེས་རབ་བརྡོལ་བ་ལ་འདི་འདྲ་བྱུང་པ་སྙམ་ནས། ཆོས་རྗེ་རིན་པོ་ཆེས་དུས་འཁོར་གསན་སྙམ་པ་ནི་མི་འདྲ་བར་གདའ། བཀའ་འཕྲང་རྣམས་ལ་མ་བདེ་བ་ཅུང་ཟད་ཀྱང་མེད་པར་མཁྱེན་པ་ཅི་ལགས་ཞུས་པས། སློབ་དཔོན་ཇོ་བཙུན་རྒྱུ་མཚན་མང་པོ་ཡོད། ང་རྩིབས་རི་རྒོད་ཚང་ཅན་ན་བསྒྲུབ་པ་ལ་ཡོད་པའི་དུས་ན། བུད་མེད་སྔོན་མོ་གཅིག་གིས་པོ་ཏི་གཅིག་ལ་གཏད་ནས་འདི་ཟོ་ཟེར། དེ་མིད་པས། ཁྱེད་ཀྱིས་ཆོས་ཐམས་ཅད་ལ་མི་ཤེས་པ་ཅུང་ཟད་ཀྱང་མེད་དོ་ཟེར།
དེ་དཻ་བཐམས་ཅད་ཀྱི་ཡུམ་རྡོ་རྗེ་རྣལ་འབྱོར་མ་ཡིན་པར་འདུག ། དེ་ཕྱིན་ཆད་སངས་རྒྱས་ཀྱི་བསྟན་པ་རབ་འབྱམས་ལ་མི་ཤེས་པའི་དྲི་མ་དང་བྲལ་བ་ཡིན་གཞན་གྱི་བློར་མི་ཚུད། སློབ་དཔོན་རང་ལ་དུས་ཀྱིས་འཁོར་ལོའི་དབང་གཅིག་དང་བྱས་པས་ཆོག་གསུང༌། དེ་དུས་དབང་མ་ཐོབ་ཡོད་པས་ཐུགས་ལ་གདགས་པར་ཞུས་པས། སང་བྱ་ཡིས་གསུང༌། སྔོན་འགྲོ་གཅིག་ཞུ་ཞུས་པས། བླ་མ་སངས་རྒྱས་སུ་བསྒོམས་ལ་གསོལ་བ་ཐོབ་གསུང༌། སངས་རྒྱས་སམ་དེ་གསེར་མདོག་ཅན་དེ་ཡིན་པ་ལ། སངས་རྒྱས་མ་ཡིན་པ་ལ་སངས་རྒྱས་སུ་བསྒོམས་པས་ཅི་ལ་ཕན་ནམ་སྙམ་པ་མཁྱེན་ནས། བླ་མ་སངས་རྒྱས་སུ་གསལ་གྱིན་འདུག་གེ་བྱ།
ཅི་ཡང་ཞུ་མ་ནུས་པས། རང་ལུས་སྤྱན་རས་གཟིགས་སུ་གསལ་ཡེར་བསྒོམས། སྙིང་གི་དབུས་སུ་བླ་མ་སྤྱན་རས་གཟིགས་དབང་ཕྱུག་ཏུ་བསྒོམས་ལ་གསོལ་བ་ཐོབ་གཅིག་གསུང༌། སྒོམས་པས་རང་འཕགས་པར་གསལ་ཡེར་བྱུང་བས། རང་སྤྱན་རས་གཟིགས་སུ་བསྒོམ་བཏུབ་པར་གདའ་བས། བླ་མ་སངས་རྒྱས་སུ་བསྒོམ་པར་ཞུ་བྱས་པས། ཕྱག་གཡས་པ་བརྐྱང་ནས་ཁྱོད་ལས་ང་མི་ཞན་པ་ཡིན་ནོ་ཡང་ཡང་གསུང༌། དེ་ཕྱིན་ཆད་བླ་མ་ལ་སངས་རྒྱས་ཀྱི་འདུ་ཤེས་སྐྱེས་པ་ཡིན་གསུང༌། ཕྱིས་ཡང་ཞུས་པས་དེ་བཞིན་དུ་བྱ་གསུང་ནས་གསེར་ཞོ་དེ་གནང་སྟེ་ཉིད་རང་འདུན་པ་ཐོང་གཅིག་གསུང༌། གསོལ་བ་འདེབས་ཅིང་འདུན་པ་བཏང་བས།
ཚེས་བཅུ་གཅིག་གི་ནུས་མོ་བླ་མ་དུས་འཁོར་བ་སངས་རྒྱས་རྡོ་རྗེ་བྱོན་ནས་དཀྱིལ་འཁོར་ས་བཟུང་བ་མཛད་དེ་ཉིན་པར་སྟ་གོན་ཐུན་མོང་གི་དབང་བདུན་གོང་མ་གསུམ། བཅུ་གཅིག་པ་འཇིག་རྟེན་ལས་འདས་པ། རྡོ་རྗེ་སློབ་དཔོན་གྱི་མཐར་ཐུག་པ་བསྐུར་ཏེ། པོ་ཏི། དུང༌། རྔ་བཟང་པོ་རྣམས་གཏད་ནས་རྗེས་གནང་མཛད་པ་ལས་སད་པས། ཤིན་ཏུ་དགྱེས་ཏེ་བྱོན་པས། ཆོས་རྗེ་སྐུ་གཟི་མདངས་ཆེར་བསྐྱེད་སྤྱན་དམར་ཤིག་གེ་བཞུགས་ནས། སློབ་དཔོན་ཇོ་བཙུན་བསམ་པ་རྫོགས་པར་བྱུང་ངམ་གསུང༌། འདི་ལྟ་བུ་མཆིས་པ་ངོ་མཚར་ཆེ་ཞུས་པས།
ང་ལ་ཡང་རྒྱལ་བའི་ཡུམ་རྣལ་འབྱོར་མས་པོ་ཏི་བྱིན་ནས་ལུང་བསྟན། ངས་ཀྱང་ཁྱེད་ལ་དཀྱིལ་འཁོར་དུ་དབང་བསྐུར་པོ་ཏི་བྱིན་པས་ཁྱོད་ཀྱི་བཀའ་རབ་འབྱམ་ལ་མི་ཤེས་པ་མི་འོང་གསུང༌། ཕྱག་རྒྱ་ཆེན་པོའི་ཁྲིད་ཞུས་པས། ཁྱེད་ལ་ཁྲིད་དུ་བྱ་མི་དགོས་ངོ་སྤྲད་པས་ཆོག་པར་འདུག་གསུང་ནས་གཅྀག་ཆར་ངོ་སྤྲད། ཞག་བཞི་ན་དམར་འོད་གསལ་འཁོར་ཡུག་དུ་སོང༌། དངས་ཆ་ལ་དངོས་པོ་ཐམས་ཅད་ལ་ཆགས་ཐོགས་མེད་པར་མི་དང་མྀ་མ་ཡིན་ཐམས་ཅད་མཐོང་བ་དང༌། སྒོམ་ཆེན་ཕོ་མོ་ཚོའི་གྲིབ་གཟུགས་ན་བུན་ལྟ་བུ། ཆེ་ཆུང་དང་ཡོད་མེད་རྣམས་མཐོང་བ་དང༌། རྣལ་འོད་གསལ་དུ་ཡོད་པའི་ཚེ་རིན་ཆེན་སྙིང་པོ་གསལ་འདྲེན་དུ་བྱུང་བ་མཐོང་བས་སྤྱི་པོའི་གམ་སླེབ་པ་ལ་སད་རན་སྙམ་དུ་བྱས་པས་སད་པ་ལ་སོགས་བྱུང་གསུང༌། ཐབས་ལམ་ཞུས་པས།
ཁྱེད་ལ་ལས་འཕྲོ་ཡོད་པ་ཡིན་གསུང་ནས་གནང་སྟེ་སྒོམས་པས། རྩོལ་བ་ཆུང་ངུས་བདེ་དྲོད་ངོ་འཕྲོད་པ་ལེགས་ཉམས་མྱོང་དང་དྲོད་རྟགས་རྣམས་བྱུང་ལུགས་ཞུས་པས། སྐྱེ་ཚུལ་ཕུན་སུམ་ཚོགས་པ་བྱུང་འདུག ། ངས་ལས་འཕྲོ་ཡོད་བྱས་པ་གསུང༌། ནུབ་གཅིག་ལུས་རོ་རུ་སོང་འདུག་པ་གཅིག་རྨིས། ཅི་རྨིས་ཚུར་བྱ་བ་ལ་ཞུས་པས། མི་རོ་ལྟ་བུའི་བསམ་གཏན་བྱ་བ་ཕྱག་རྒྱ་ཆེན་པོའི་རྟོགས་པ་རྐྱེན་གང་གིས་ཀྱང་མི་གཡོ་བ་གཅིག་ལ་འོང་བ་ཡིན་གསུང༌། བསྒོམས་པས་འཁོར་འདས་མཉམ་པ་ཉིད་དུ་རྟོགས། ས་ར་ཧ་ལ་ཡང་འདི་ལས་ལྷག་པའི་རྟོགས་པ་ཡོད་དེ་མི་ཡོང་སྙམ་པ་བྱུང་གསུང༌། ཡང་རྗེ་བཙུན་རས་ཆུང་པ་རས་དམར་པོ་གསོལ་བ་གཅིག་བྱོན་ནས་ལུས་གནད་གཅིག་བསྟན་པས་བདེ་དྲོད་དུ་ཕྲིལ་སོང་བ་གཅིག་རྨིས།
ཀུན་དྷ་བ་གཡེ་མེད་དུ་གྱུར་པ་ལ་སོགས་འགའ་གནང་ནས་ཞུས་པས། ཁྱེད་ཀྱི་སྐྱེ་བ་མང་པོའི་ཡི་དམ་བདེ་མཆོག་ལྷན་སྐྱེས་ཡིན་གསུང༌། རིན་པོ་ཆེ་པ་འདིའི་སྤྲུལ་པ་འདི་གསུངས་པ་ལ་ཐེ་ཚོམ་སྐྱེས་ཞུས་པས། དེ་ལ་ལོག་ལྟ་སྐྱེ་རུ་མེད་གསུང༌། འོ་ན་རྗེ་རིན་པོ་ཆེ་པ་ཉིད་མི་ལའི་སྤྲུལ་པ་ཡིན་སྐད་པ་དེ་ལགས་སམ་ཞུས་པས། ཐུགས་ཧུར་མཛད་དེ། དེ་ལ་འགལ་པ་མེད། རང་གི་རྒྱུད་པ་རང་གིས་འཛིན་དགོས་པ་ཡིན། བུ་རང་ཡང་སྨིན་སྨིན་པ་གཅིག་ཡིན་ཡང་ཡང་གསུང་བ་བདག་གང་ལྟར་ཡིན་ཞུས་ན་ཡོང་བར་འདུག་སྟེ། བྱིན་བརླབས་ཀྱིས་ཤེས་པ་ཟ་ཟིར་སོང་ནས་ཅི་ཡང་ཞུ་ས་མ་བྱུང་གསུང༌།
ཡང་རིན་པོ་ཆེ། རྟ་དང༌། གླང་པོ་དང༌། སེང་གེ་ལ་ལྕིབས་ནས་ནམ་མཁའ་ལ་འབྱོན་བཞུད་བྱེད་པའི་རྨི་ལམ་འབྱུང་བ་ཞུས་པས། ས་ཐོབ་པ་ཡིན་པ་ལ་མི་ཡོང་བ་ཡིན་གསུང༌། རྒྱུན་པྲང་གཅིག་ན་འདུག་པ་བཀག་ལ། ཐ་བ་རློག་པ། ཆུ་པྲོལ་ལ་ཟམ་པ་འཛུགས་པ་བྱུང་ལགས་ཞུས་པས། རྨི་ལམ་བཟང༌། རིགས་དྲུག་གི་རྒྱུན་བསྲང་བཅད།
ཉོན་མོངས་པའི་ཐ་བ་ཐུལ། འཁོར་བའི་ཆུ་བོ་རྒལ་བྱ་བ་ཡིན་གསུང་ཡང་རྡོ་རྗེ་རྣལ་འབྱོར་མའི་བྱིན་བརླབས་གཅིག་ཞུ་བཞེད་ཙམ་ན་འོད་གསལ་གྱི་ངང་དུ་བྱོན་ནས་མཛད། གཞན་ཡང་སྒྱུ་ལུས་འོད་གསལ་གྱི་ངང་ནས་ཉི་ཟླ་ལ་ཞོན་ཏེ་གླིང་བཞི་ལྟ་བ་ལ་སོགས་བྱས་པ་རྣམས་ཞུས་པས་ཤིན་ཏུ་མཉེས་ཏེ། སྐུ་མཚམས་ཀྱི་དུས་སུའང་སྒོམ་མེད་དུ་ཟབ་ཁྲིད་ཐམས་ཅད་རྫོགས་པར་སྣང༌། རྨི་ལམ་དུ་ལུང་པ་རི་དགས་ཀྱིས་གང་བ་གསུམ་འདུག་པའི་གཉིས། ཆོས་རྗེ་འབྲུག་པ་དང༌། རྒོད་ཚང་པས་བསྒྲལ་བ་ཡིན་གཅིག་ཁྱོད་ཀྱིས་བསྒྲོལ་རྒྱུ་ཡིན་ཟེར་བ་གཅིག་རྨིས། རིན་པོ་ཆེས་རྒྱུད་འཛིན་དུ་ལུང་བསྟན། རྗེ་བཙུན་རས་ཆུང་པ་ཚོགས་འདི་ན་བཞུགས་ཀྱང་བྱ། མཁའ་འགྲོ་མ་འགྲོ་བ་བཟང་མོས་གཟིགས་ནས།
ཉིད་ལས་བསགས་པ་གྲུ་བཞི་གཅིག་འདུག་ཟེར་སྟེ། སྒོག་པ་སྤར་གང་གཏད་ནས་འདི་གསོལ་ཟེར། མ་བཞེད། ཆོས་རྗེ་ལ་ཞུས་པས། ཨ་པ་དེ་ལེན་པ་ལགས་པ་ལ། ལོངས་སྤྱོད་ཀྱི་རྟེན་འབྲེལ་བག་ཙམ་དང་འཆུགས། རྗེ་འབྲི་ཁུང་པ་ཙམ་འོང་པ་ལ་གསུང་ཡང༌། ཆོས་ཉག་གཅིག་གི་བསགས་པ་ང་ཆེ་བ་ཡིན་ཕྱཽགས་མཐའ་དག་གི་བསགས་པ་ཁྱེད་ཆེ་བ་ཡིན་གསུང༌། ཐུགས་བསྐྱེད་ཞུས། བདག་གཞན་རྗེ་ཕོད་པའི་བརྩེ་བ་དང༌།
བྱང་ཆུབ་སེམས་འཁྲུངས། ཉིན་གཅིག་འཆག་གོ་དང་འབུ་ཤིགས་པ་གཅིག་མཐོང་བ་ལ་སྐྱུག་ལོག་བྱུང་བས། དེར་དབུ་བཅུག་ནས་གནད་དུ་བསྣུན་ཏེ་བསྒོམས་པས། སྣང་བ་ཐམས་ཅད་རང་གི་སེམས་ལས་དོན་ལོགས་ན་མེད་པར་ཐག་ཆོད། མི་གཙང་བའི་དོ་སྐྱུག་བྲོ་བར་མི་འདུག་རང་གི་སེམས་སྐྱུག་བྲོ་བར་འདུག ། དེ་བཞིན་དུ་ས་ལོག་པ་སྲ་བ་ལེགས་པར་མིག་འདུག ། རང་གི་སེམས་སྲ་ཞིང་འཐས་པར། བརླན་ཞིང་གཤེར་བར། ཚ་ཞིང་སྲེག་པར། ཡང་ཞིང་གཡོ་བར་འདུག །
སེམས་ཀྱི་རང་བཞིན་སྟོང་པར་འདུག ། སེམས་ཅན་སྤྱི་མཐུན་གྱི་སེམས་སྲ་ཞིང་འཐས་པ་ལ་སོགས་པར་སྣང་བས་ཕྱི་རོལ་དུ་བ་ལ་སོགས་པར་སྣང་ཞིང༌། སྟོང་པ་ལས་ནམ་མཁའི་ཁམས་སུ་སྣང་བར་ཐག་ཆོད་པ་ཡིན་གསུང༌། དེར་སྣང་བ་ཐམས་ཅད། རང་གི་སེམས་སུ་སོང༌། སྟོང་པ་ཐ་མལ་གྱི་ཤེས་པ་རང་གར་ཁྲེས་སོང་ནས། དྲན་པས་བཟུང་རྒྱུ་དང༌། འཛིན་བྱེད་དང༌། ཉོན་མོངས་པ་དང་གཉེན་པོ་གང་ཡང་མེད་པར། སྣང་བ་ཐམས་ཅད་རྨི་ལམ་སྒྱུ་མ་ལྟར་ཟ་ཟི་བན་བུན་དུ་སོང་འདུག །
ཐུགས་ལ་འཁོར་ཡུག་མ་ཡིན་དགོངས་པ་བྱུང་ཉིན་གཅིག་འགྲོ་བ་བཟང་མོ་ན་རེ། ཁྱོད་ཀྱི་བསྒོམ་དེ་འཁོར་ཡུག་མ་རང་ཡང་ཅུང་མིན་གསུང༌། རྒྱུ་མཚན་ཅི་ཡིན་བྱས་པས། དེ་ལ་ངོ་ཤེས་གཅིག་ཡོད་ན་ཡིན་གསུང༌། འདྲེ་མོ་འདི་ཅི་ཟེར་དགོངས་ནས་ཞུར་བྱོན་པས། ཞལ་ནས་ད་ལྟ་ནས་རེ་བས་ག་ན་འོང༌། ཕྱིས་འོང་བ་ཡིན་མོད་གསུང༌། བུ་ཁྱོད་འགྲོ་དོན་བྱེད་པ་གཅིག་འབྱུང་བ་ཡིན། ལོ་གཅིག་གཉིས་ཀྱི་བར་དུ་འགྲོ་དོན་མ་བྱེད། དེ་ནས་མཉམ་རྗེས་མེད་པའི་རྟོགས་པ་འཆར།
དེ་ཡན་ཆད་ཅི་དགའ་གྱིས་ཁྱོད་ཀྱིས་གང་བྱས་ཀྱང་ལམ་དུ་འགྲོ་བ་གཅིག་འོང་བ་ཡིན། ངའི་འདི། ཞི་བའི་ཕྲིན་ལས་འབའ་ཞིག་ཡིན། ཁྱོད་འཕྲིན་ལས་ཐམས་ཅད་ཀྱི་མངའ་བདག་དུ་འགྱུར་གསུང༌། ཡང་ཁྱོད་ལ་གླེངས་མང་པོ་ཡོང་གསུང༌། ནད་ཆེན་བཞི་ལ་སོགས་པ་མཆིའམ་ཞུས་པས། དེ་རྣམས་མི་ཡོང༌། ཉེ་བ་དགྲར་སྡང༌། དགྲ་མང་པོ་ཡོང་བ་དེ་ལམ་དུ་སློང་དགོས་གསུང༌། ཉིན་གཅིག་འགྲོ་བཟང་མ་ཚོགས་འཁོར་བྱེད་ཟེར་བ་ལ།
ཤངས་པར་རིང་མོའི་བསགས་པའི་སྣང་ཚུལ་ལམ། ཆེ་ཆོས་འདྲ་བ་བཞག་ནས་སྒོ་མ་གཅིག་ལ་ཚོགས་འདྲེན་པ་དགོངས་པས། དེ་མ་ཐག་འགྲོ་བཟང་མ་ཁམས་ལོག ། ངའི་སྙིང་རི་བརྩེར་སོང༌། རྗེ་བཙུན་སྣོད་མ་རུང་ལ་ཚོགས་བཤད་པས་ལན་གསུང༌། འགྲོ་བཟང་མའི་སྲས་མོ་གཉིས་བྱུང་ནས། སློབ་དཔོན་ཨ་མ་ལ་གཤགས་པ་མཛད་པར་ཞུ་ཟེར། ཆོས་རྗེ་ལ་གཤགས་པ་མཛད་པས། འགྲོ་བཟང་མ་རང་ལ་གྱིས་གསུང༌། མཛད་དུ་བྱོན་པས།
མེ་འདར་སྤྲུག་ཅིང་འདུག་པ་བཞིན། བདེ་ཆེན་སྟེངས་ཀྱི་རི་དང་ནགས་ཚལ་ཐམས་ཅད་ཚིག ཆིལ་ཆིལ་ཁོལ་དུ་གཡོ་ཞིང་འདུག ། སྤྱི་བཤགས་གསུམ་མཛད་པས། ངའི་སྙིང་ཚུད་སྙིང་ཚུད་ཟེར་ཞིང་ལྷོད་སོང༌། མཁའ་འགྲོའི་སྙིང་དམ་ཚིག་དུ་ཡོད་པར་འདུག་གསུང༌། དེ་ཙམ་ན་སྒོ་མ་རྣམས་དགེ་འདུན་པ་དང་བསྲེས་ཤིང་ཆོས་ཉན་པ་ཡོད་པ། མི་མཛེས་པ་དང༌། རེག་པའི་ལྟུང་བས་གོས་པར་མཐོང་སྟེ། ས་མཚམས་ཕྱེ།
དེ་ལས་འདས་པའི་སྒོ་མ་རྣམས་བརྡུངས་པས། ནང་པར་རིན་པོ་ཆེ་ཁྲི་ཐོག་དུ་བྱོན་པའི་སྐུ་སྐེག་ནས། རྡོ་རྗེ་དར་སྣ་ལྔས་སྤྲས་པ་གཅིག་བཏང་རག་ཡིན་གསུང་ནས་གནང་བ་ལ་སོགས་རྟེན་འབྲེལ་མང་པོ་བསྒྲིགས། དེ་དུས་ཆོས་རྗེ་ལ་ལུས་ལོངས་སྤྱོད་དུས་གསུམ་གྱི་དགེ་རྩ་ཐམས་ཅད་ལྟོས་མེད་དུ་ཕུལ་ནས་ཚེ་རབས་ཐམས་ཅད་དུ་འཕྲིན་ལས་ཀྱི་ལག་ལེན་པ་བྱེད་པར་ཞུས་པ་ཡིན་གསུང༌། གཟིམས་ཁང་ལ། ཁ་བའི་རུད་བྱུང་བ་ལ་ལྟ་སྟངས་དང་སྡིག་འཛུབ་གཏད་པས་འཁྱིལ། ཉིན་གཅིག་ཚོགས་ཀྱི་དབུས་སུ་ཆོས་རྗེའི་ཞལ་ནས། དེ་རིང་སློབ་དཔོན་རྗེ་བཙུན་གྱིས་གང་ཞུས་པ་གནང་བ་ཡིན་གསུང༌། ཕྱག་བྱས་ནས་རིན་པོ་ཆེ་དགུང་ལོ་བརྒྱའི་བར་བཞུགས་པར་ཞུ་ཞུས་པས། ཕྱག་ནམ་མཁར་བརྐྱང་ནས་དེ་བཞིན་བྱེད་པ་ཡིན།
སློབ་དཔོན་རང་ངའི་གན་ནས་མ་འཕགས་པ་གཅིག་ནི་དགོས་སོ་བྱ། ཡང་ལན་གཅིག སློབ་དཔོན་ངའི་གཟིམས་ཁང་གི་བློ་འབུར་གཅིག་དུ་བཞུགས། སྟན་རེ་ཙམ་སྤྲུག་པ་དང༌། མཆོད་པ་དང་མཎྜ་ལ་རེ་བརྗེ་བ་ཙམ་མཛོད། ཆོས་ཚོ་ཉོན། ཁྱེད་ཉེ་གནས་ཀྱི་རྒྱུ་རུ་འཕངས་པ་ཡིན་ཀྱང༌། ཁྲིད་གཉེར་མཛོད། དཔེ་འདི་པའི་བདག་ཡོང་བ་ཁྱེད་ལས་མེད་ཐུན་མོང་དུ་བྱ། གང་དུ་ཡང་མ་འགྲོ།
ཁྱེད་རང་གི་རྟེན་འབྲེལ་ཐམས་ཅད་ཀྱང་འགྲིག ། ངའི་ཚེ་ལ་ཡང་ཕན་གསུང༌། དེ་ཤིན་དུ་ཐུགས་ལ་བཏགས་ཏེ་གཞན་གྱིས་ཕྲ་དོག་མཆི་ཞུས་པས་མ་དགོངས་པ་ལ། སློབ་དཔོན་ལེགས་མཛེས་ལ་སོགས་པས་མ་བཟོད་ནས་མི་འཇོག་པར་ཞུས་པས། ཚོགས་འདི་ན་ཁོང་བསགས་པ་ཆེ་བར་འདུག ། རང་རྒྱུད་པ་གཅིག་མི་གདའ། ང་རང་གང་བྱེད་པ་བྱེད་དུ་ཆུགས་སུ། ཡང་སློབ་དཔོན་རང་ལ་ཉེ་གནས་མི་མཛད་པར་ཞུས་པས། ང་ལ་ཆོས་རྗེའི་གསུང་ངེས་པར་བྱོན་ནས་བྱས་པ་ཡིན། ལྟོ་མ་ཕྱིད་ནས་སྡོད་པ་མིན།
ཚེ་འདིའི་ཕྱོགས་ནས་ཉེ་གནས་ཐོབ་ཤ་མི་དགོས། མཚན་ཉིད་ཀྱི་བཤད་པ་བྱས་ཀྱང་ཀཱ་པ་ལི་འགྲེམས་པས་བརྒྱ་རེ་མི་འཚོག་གམ། ཁྱེད་རྣམས་དགའ་ནས་ངས་བཞག་པས་ཆོག་གསུང་ནས་བཞུགས་པས་ཀུན་གྱིས་ཇོ་བོ་བཟང་ཟེར་བ་བྱུང༌། དེའི་དུས་ན་ཡང་ན་བཟའ་ཕྱ་རུ། ཟས་བསྟན་གཅིག་མཛའ་དམར་མིག་སྐྱུར་མིག་མི་མཛད་དེ་བཙུན་པར་གྲགས་པ་ཡིན་སྐད། སྐྱོ་བར་བྱུང་ནས་ཤམ་བྷ་ལར་འགྲོ་བར་ཞུས་པས་མ་གནང༌། སྐྱར་ཡིན་ཞུས་པས། ཚེམས་ནན་པ་གཅིག་མཛད་ནས་རྒྱུག་དང་གསུང་བས། ཏབ་ཏོབ་ལ་ད་སྡོད་པར་ཞུ་ཞུས་གདའ། དེ་ཐུགས་བདུད་ཀྱིས་སྒྱུར་བར་འདུག་གསུང༌།
ཡང་ཁྱེད་ཚོགས་འདིར་ཡོད་པ་ཙམ་གྱིས་ང་ཡི་ཚེ་ལ་ཕན་པ་ཡིན་གསུང་ཡང༌། མཆེད་གྲོགས་ཀྱིས་ལོག་སྒྲུབ་ཀྱིས་སྐྱོ་ནས། ཞིང་དག་པར་སྨོན་ལམ་བཏབ་ནས་འཕོ་བར་གཞེད་པའི་སྦྱོར་བ་ལ་ཞུགས་པ། ཌཱ་ཀི་མ་འགྲོ་བཟང་མས་རིག་ནས། ཆོས་རྗེ་ལ་སྦྲན་པས་ཤོག་གསུང་ནས། བུ་དེ་སྐད་མ་བྱེད་ཅིག ། བྱང་ཆུབ་སེམས་དཔའ་རྣམས་ཞིང་གང་མ་དག་པ། གདུག་རྩུབ་ཆེ་བ་རྣམས་སུ་སྐྱེ་བ་ལེན་པ་ཡིན། ཞིང་དག་པ་དང་ཆོས་ཐེག་ཆེན་འབའ་ཞིག་སྟོན་པའི་འདོད་པ་རྣམས་བྱང་ཆུབ་སེམས་དཔའི་སྐྱོན་ཡིན་གསུང་བས། འདུན་པ་དེ་ཁུགས་ཀྱང༌།
བྱང་དར་འོག་གི་མཚོ་དེ་ལ་འགྲོ་བཞེད་པ་ཡང་ཡང་ཞུས་ཀྱང་མ་གནང་བ་དེར་འགྲོ་བའི་འདུན་པ་མ་ཁུགས་པར་འགྲོ་བར་ཞུས་པས། འུ་རང་ཕ་ཕད་ཇོ་བོ་བཟང་བར་གྲགས་པས་ཀྱང་ལན། འདི་པ་ང་ཚོ་རིང་བས་ཅི་ཞིག་སྟེ། མོས་གུས་ཀྱི་སྣང་ཚུལ་ལམ་སངས་རྒྱས་པའམ་དེ་ང་རང་མིན་པ་མི་འདུག་གིས་གསུང༌། ཐུགས་མ་ཞུམ་པར་ཕྱག་བརྐྱང་ནས་བདག་བདེ་གོ་ཞུས་པས། ཞལ་འཛུམ་ལ་རྟེན་འབྲེལ་བཟང་བར་སོང་གསུང༌། ཡང་འགྲོ་བའི་ཞལ་བསྐོས་ཞུས་པས། རི་ཁྲོད་ལ་ཕྱིན་ཡང་བུ་རང་གི་རྟེན་འབྲེལ་ལེགས་པོ་ཡོང་བར་གདའ། མདང་མི་གཉིས་ཆུ་ཕར་སྐར་ཤིང་ཐོག་ལེན་འགྲོ་ཡིན་འདུག་པའི་གཅིག་ཆུས་ཁྱེར། གཅིག་གིས་འབྲས་བུ་སྨིན་པ་ལོན་བྱུང༌།
བུས་དངོས་གྲུབ་ཐོབ་ནས་འོང་བར་འདུག་གིས་བཞུད། བསྒྲུབ་པ་ཡང་མཐར་སྐྱོལ་འོང༌། ལོ་སུམ་ཅུ་རྩ་ལྔའི་བར་འགྲོ་དོན་མ་བྱེད། དེ་ནས་བརྩོལ་མེད་དུ་འོང་བ་ཡིན་གསུང༌། དེ་ནས་དཔོན་སྲིན་པོ་གདོང་དང༌། སྤ་ཚབ་གཉིས་དང་ལྷན་གཅིག་དོ་ལ་བྱོན། གསུམ་ཀ་ལ་རྒྱགས་བྲེ་ལྔ་ལྔ་ལས་མེད། ཆུ་དང་རྡེའུའི་དཀའ་ཐུབ་མཛད། རེས་འགའ་ཤ་རུས་གྲོ་མ་བརྐོས་པ་དང༌། ཉའི་ཐོད་དང་ཀོ་མོའི་ཤ་བལ་བཙོས་ཀྱིན་གསོལ།
ནས་ཚུམ་གཅིག་ཡོད་པ་བཙོས་ཡིན་ཚོགས་འཁོར་ཀྱང་མཛད། ཉིན་གཅིག་བསགས་པ་སྤང་དུ་བཙུགས་ནས་གྲོ་མ་ཐུར་བྱོན་པས་ཁོང་གིས་ཕད་བུ་གང་དང༌། ཉ་ཤ་འགའ་རྙེད། དཔོན་སྲིན་པོ་གདོང་གིས་སྙིམ་པ་གང་ལས། གཞན་དེས་ཅི་ཡང་མ་རྙེད། བྱང་མ་བསྒྲོད་པར་ཆག་གི་རུ་བའི་ཁྲོད་ལ་སོང་ངོ༌། བྱང་མི་མེད་ཀྱི་ཐང་ལ་ཟླ་དགུ་ཕྱིན། ། འཚོ་བ་ཆུས་རྡེའུ་གཉིས་ལ་བྱས། ། ཉ་ཤ་ཁྲོན་གསུམ་རུས་ཁུ་ཟོས། ། ཕོ་ཞེན་ལོག་ཅན་ཚོགས་པའི་ཡང་རྩེ་ཡིན། །
གསུང༌། དེ་དུས་ཐུགས་དམ་འཕེལ་བ། རིག་པ་དངས་པ། རི་དགས་ཀྱི་གྲིབ་ཀྱང་ཚོར་བ་བྱུང༌། ནུབ་གཅིག་མར་ཐུད་ཀྱི་དྲི་མ་བྱུང་ནས་ནང་པར་སྨྲས་པས། དཔོན་སྲིན་པོ་སྡོང་ན་རེ། དམར་བར་གདའ་སྟེ་བྱང་ཁ་སྟོང་པའི་འདི་རུ་བྱུང་དོགས་མེད་ཟེར། དེ་ནས་དགོངས་ཞིང་ཇེ་ཆེར་སོང་ཙམ་ན། ཉིན་ཅིག་ཐག་རིངས་སུ་སྦྲ་འགའ་ཐོར་བྱུང༌། ནང་པར་བསོད་སྙོམས་ལ་བྱོན་པས།
བྱིས་པ་ལུག་དུམ་དེད་པ་གཅིག་དང་ཕྲད་པ་ལ་སུ་ཡིན་དྲིས་པས། བེ་རི་ཡིན། འབབས་ས་མ་བཙལ་ན་གནོད་པ་བྱེད་ཟེར། ཕྱིན་པས་ཁྱི་རྫི་ཆོས་སྐྱབས་བྱ་བ་དང་ཕྲད་པ་ལ་བབས། མགོ་འཚོ་མིན། རི་ཡ་གི་ལ་སྡོད་པའི་སྒོམ་ཆེན་ཡིན། འཚོ་བ་ཆུ་རྡེའུ་ལས་མེད་པས་སློང་དུ་འོངས་པ་ཡིན་བྱས་པས། བལྟར་སོང་ཟེར་ནས་བལྟས་པས། རྩ་མལ་ཐབ་སྦུད་པ་རྫ་མ་ལ་ཆུ་སྐོལ་བའི་རྗེས་མིན་པ་མེད་པ་རྣམས་མཐོང་ནས་དད་དེ། མར་ཐུད་དང་ཤ་སྐམ་མང་དུ་ཕུལ།
ཁོང་གིས་དལ་རེས་ཀྱིས་གསོལ་བས་རིང་པོ་མ་ཐུབ་པ་ལ། དཔོན་སྲིན་པོས་ཕུལ་བས། ཁ་ནིང་མཉམ་དུ་ཡོད་པ་ཡིན། ད་ཁྱེད་ཀྱི་སྐལ་བ་ང་མི་ཟ་གསུང་ནས་མ་བཞེད། ཡང་སྦྲ་པ་གསར་པ་འགའ་བྱུང་བ་ལ་སློང་དུ་ཕྱིན་པས། ཁྱི་ཐུ་མོ་འདུག བུ་མོ་གཅིག་ལ་ཁོག་བྱས་པས་མ་ཉན། དེར་རྒོད་རྐང་ལ་གློང་མོ་བརྟགས་པ་བསྐོར་འཕྲོ་བཅད་ནས། རང༌། ཁྱི།
བུ་མོའི་སེམས་གསུམ་བསྲེས་ནས་བཞུགས་པས། བདག་པོ་འདྲིས་པ་ལ་བྱེད་པར་ལྟར་ལྡག་ཅིང་འདུག་དད་ནས་འབུལ་པ་བྱས། བསྙེན་གནས། སྤྱན་རས་གཟིགས། བླ་མའི་རྣལ་འབྱོར་པ་ལ་སོགས་པ་བཤད། དེ་ཙམ་ན། ཕུག་གཉན་གཅིག་ན་སྒོམ་ཆེན་གཅིག་ཤི་བའི་དུག་པོ་ལ་ཟིལ་ཆེན་པོ་འདུག ཉམས་སྣང་ལ་གཡག་གཅིག་གས་བརྡུང་དུ་བྱུང༌། བུད་མེད་གཅིག་གིས་འདིས་ང་ལ་ཡང་བརྡུངས་ཁྱོད་འདིར་མ་སྡོད་ཟེར། ནང་པར་ཉ་རོ་གཅིག་ལ་ཚོགས་མཛད་ནས་ཕུར་པའི་སྐུལ་གཅིག་བྱས་པས་བྲག་ཞིག་གཞི་བདག་དེ་དོན་སོང་གསུང༌།
དེ་ནས་བྱང་ཁ་ན་མར་བྱོན་པས་རེས་ཆུ་ཡང་མ་རྙེད། ཁ་བ་ཆེན་པོ་བབ་པས་སྤྱན་ཕྱིད། ནས་སྦར་གང་ཡོད་པ་ལྷུང་བཟེད་དུ་བཙོས་ནས་དྲངས། དོལ་པོ་ནས་ལམ་བྱུང་ནས་ཏི་སེར་བྱོན། ཤེལ་གྱི་མཆོད་རྟེན་ནང་གཞལ་ཡས་ཁང་དུ་ཡོད་པ་གཅིག་དུ་གཟིགས། དེའི་འོད་ཀྱིས་ཁྱབ་ཚད་རིག་པ་དངས་པར་འདུག་གསུང༌། རྒྱ་རས་པ་མ་སྡོད་ཟེར་ནས་ཕུད་དུ་བྱུང་པ་ལ། སྐུ་ར་རིན་པོ་ཆེ་དང༌། ཅུང་ལེགས་པར་སྒོམ་ཀྱང་མ་ཐུབ་ཏི་སེ་རང་དུ་སྒོམས་པས་འདོན་དུ་མ་བྱུང་གསུང༌། དཔལ་དུས་ཀྱི་འཁོར་ལོ་ནས་བཤད་པའི་ཕྱི་ནང་གཞན་གསུམ་གྱི་རྟེན་འབྲེལ་པ་རྣམས་རང་གི་མཚན་ཉིད་དུ་ཐུགས་ལ་འཁྲུངས་ནས།
ཕྱི་ནང་གསལ་བྱེད་མཛད། དེ་དུས་བཟང་རྟོག་རེ་བྱུང་རྡེའུ་དཀར་པོ་རེ། ངན་རྟོག་རེ་བྱུང་ནག་པོ་རེ་བཞག ། བཞུག་དཀར་པོ་ཤས་ཆེར་སོང་ནས་བཞད་ཡལ་ཡལ་མཛད། མ་ཕམ་མཚོ་འགྲམ་དུ་ཆུའི་དཀའ་ཐུབ་མཛད། པུ་ཧྲངས་སྟོང་དམར་ནས་ཏི་སེ་བྱང་སྒོར་ཉི་མ་ཕྱེད་ཀད་རེས་ཕེབས་པ་དང༌། སྐུ་མི་སྣང་བར་བསྒོམས་ནས་བྱོན་པས་གཞན་གྱིས་མི་མཐོང་བ་བྱུང༌། ཕལ་པའི་ཉིན་ལམ་བདུན་བདུན་ཉི་མ་རེ་ལ་བཅད་ཀྱང་ཉམས་འབར་བས་ངལ་བ་ཙམ་མ་བྱུང༌། ཀུ་ལུ་ཏ་དང་མ་རུར་བྱོན། དེ་ནས་ཞིང་སྐྱོང་བུད་མེད་སྣ་ནས་མར་ཁུ་འཛག་པ་གཅིག་འདུག་པ་ཡིས།
ཁྱོད་དང་པོ་བླ་མའི་ཞབས་སུ་མི་སྡོད། དེ་ནས་གྲོགས་ཀྱི་ཟླ་ལ་མི་སྡོད་ད་འདི་ནས་གར་ཡང་མ་འགྲོ་འཚོ་བ་སྦྱར་རོ་ཟེར། ཨུ་རྒྱན་དུ་གཤེགས་པའི་ཐུགས་འདུན་བཏང་བས། མཚན་མོ་ནམ་མཁའ་ལ་རིགས་འཛིན་ཌཱ་ཀི་བྱོན་ནས་རྡོ་རྗེའི་གླུ་གསུངས། དབྱར་གྷན་དྷ་ལ་རུ་བསམ་གཏན་མཛད། ངན་རྟོག་གི་རྡེའུ་ནག་པོ་རྒྱུན་ཆད་གསུང༌། དགུན་རྒྱ་རས་པ་འགའ་དང་སྡོངས་ནས་ཛཱ་ལན་དྷ་རཿརུ་བྱོན། ཤྲི་ན་ག་ཀྲོ་ཏ་ཞེས་བྱ་བའི་གྲོང་ཁྱེར་ཆེན་པོར་སླེབ། འཚོ་བ་བསོད་སྙོམས་དང་དཀའ་ཐུབ་མཛད་ནས་ཀླུ་སྒྲུབ་ཕུག་བྱ་བ་འདུག་པར་བཞུགས། དེ་ན་རྣལ་འབྱོར་མ་གྲུབ་པ་ཐོབ་པ་གཅིག་འདུག་པ་དང་ཆོས་ཀྱི་གླེང་ལངས་བྱས།
དེར་སྲོད་གཅིག་གཏད་མེད་དུ་སོང་ནས། གྲོང་ཁྱེར་དེ་ལ་མི་ཐོགས་བར་སོང་འདུག ། ཤེས་པ་བན་བུན་ལུས་ཟག་མེད་དུ་སོང་འདུག ། གྲོང་ཁྱེར་དེ་ཐམས་ཅད་བཅོམ་ལྡན་འདས་མ་རྡོ་རྗེ་རྣལ་འབྱོར་མའི་ཕོ་བྲང་དུ་འདུག་གསུང༌། དེ་ན་ཆུ་ཀླུང་ཆོས་འབྱུང་ལྟ་བུ་གཉན་པ་གཅིག་སྣང༌། དུར་ཁྲོད་ལ་གུ་རཿབྱ་བ་ན། ཕ་འོང་ཐོད་པ་ལྟ་བུ་ལ་རྗེ་བཙུན་མའི་སྐུ་རང་བྱོན་དུ་བྱོན་པ་ཡོད། དེར་གྲོགས་པོ་ཚོས་ཚོགས་བྱས་བའི་གྲལ་དུ་ཚུད། དེ་དུས་ཐུགས་སྐྱོ་བ་དང༌། གནས་ཀྱི་སློངས་ཀྱིས་སྣང་བ་ཐམས་ཅད་ཟ་ཟིར་སོང༌།
ཨུ་རྒྱན་དུ་གཤེགས་པའི་ཐུགས་དགོངས་དྲག་པོ་བྱུང༌། རྟེན་དེ་ལ་མཆོད་པ་གཅིག་ཕུལ་ནས་གསོལ་བ་བཏབ་ཅིང་རྟེན་འབྲེལ་སྒྲིགས་པས། རེངས་པ་དང་རྨུགས་པ་ལ་སོགས་པའི་བར་ཆད་མང་དུ་བྱུང༌། གྲོགས་རྣམས་ཀྱིས་བལྟས་རྩུབ་པས་མི་གཤེགས་པར་ཞུས་ཀྱང་ཐུགས་མ་ཁུགས་སྟེ། དཔོན་སྲིན་པོ་སྡོང་དང༌། དཔལ་ཡེ་གཉིས་དང་གསུམ་གྱིས་ཚོགས་གཅིག་མཛད། འོ་སྐོལ་གསུམ་འཚོགས་ནས་ཚོགས་བྱེད་པ་ད་རེས་ཙམ་ཡིན་ནོ་གསུང༌། ལྷག་གཏོར་མ་བཏང་བར་གཟིམས་པས། འབྱུང་པོ་རྣམས་སྐལ་བ་ཆད་པའི་ཀུ་ཅོ་འདོན་པ་ལ། འུར་སུ་ཆེ་ལྟའོ་གསུང་ནས་གཟིམས་པས།
སླར་ལ་ཅ་ཅོ་ཆེར་སོང་ནས་གཟིམས་སུ་མ་སྟེར་བས་འབྲས་ཚེམས་གཅིག་བྱིན་ཀྱང་མ་ཕན། བཙོས་ནས་དེ་ན་འདུག་གོ་ཞེས་བྱིན་པས་མེད་པར་སོང་གསུང༌། ནང་པར་དཔོན་སྲིན་པོ་གདོང༌། ཡང་ཨུ་རྒྱན་དུ་འགྲོ་གསུང་བ་ལ། མི་ཁྲིད་གསུངས་པས། ང་ངུ་གསུང༌། རྟེན་འབྲེལ་མི་བཏུབ་གླུ་གྱིས་གསུངས་ནས་དབྱུག་པས་ས་ལ་བརྡབས་པས། ཆོག་ཟེར་ནས། བྱིན་བརླབས་ཞུས་ཕྱག་ཐོན། ཨ་ལོ་ལ་ཟེར་ཞིང་ལོག་བཞུད།
དེ་ནས་གྲོགས་དབལ་ཡེ་དང་བསྡོངས་ནས་ཨུ་རྒྱན་དུ་བྱོན། གྲོགས་གཉིས་ཀྱིས་ཚོགས་ཆས་ཀྱིས་གསུང་ནས་གསེར་རེ་ཕུལ། མགུལ་དུ་བཏགས་ནས་ཕྱིན་པས་བློ་མི་བདེ་ཁྱོག་གེ་འདུག ཅིས་ལན་གཟིགས་པས་དེས་ལན་པར་གོ ། རྒྱང་དུ་འཕངས་ནས་བདེ་ཆམ་སོང༌། ཕངས་པ་མི་འདུག་པས་བླངས་ནས་དབྱུག་པའི་རྩེ་ལ་བཏགས་ནས་མི་དང་ཕྲད་པའི་ཚཻ་གསེར་འདི་ན་བྱས་པས། ཁྱོད་ཀྱི་དེ་རུ་གསེར་འོང་ཟེར་ཞིང༌། མིག་ཀྱང་མི་ལྟ་བར་འདུག ཆོམ་རྐུན་པས་འཇིགས་ནས་མཚན་མོ་ཕྱིན་པས་ཐུགས་འཚུབ་པར་བྱུང༌། བར་ཆད་འོང་བར་འདུག་ཟེར་ཞིང་ཕྱིན་པས་གཡང་ལ་ལྷུང་ནས་ཚེམས་ཐམས་ཅད་ཆག་ཟུག་དཔག་ཏུ་མེད་པ་བྱུང༌།
དེར་ཞིང་སྐྱོང་གི་ཌཱ་ཀི་འགའ་བྱོན་ནས། ཆུ་སེར་འདོན་པ་དང་དངས་མ་བསྡུད་པའི་འཁྲུལ་འཁོར་གནང་ནས་སོས་དེ་དཔོན་སྲིན་པོ་བསྡོང་ཡུལ་གཉན་པོ་དེ་ལ་ཚིག་རྩུབ་སྨྲས་པ་དེས་ལན་འདུག་གསུང༌། གཞན་ཡང་ལམ་གྱི་མི་མ་ཡིན་གྱི་བར་ཆད་རྣམས་ཏིང་ངེ་འཛིན་གྱིས་ཟིལ་གྱིས་གནན་ནས་གསོལ་བ་འདེབས་ཀྱིན་བྱོན། ནམ་མཁར་མཁའ་འགྲོའི་ཚོགས་དཔག་ཏུ་མེད་པ་གཟིགས། སྐུའི་གཟི་མདངས་འབར། སྤྱན་གྱི་ལྟ་སྟངས་སྟོད་ནས། ད་ནི་ཚེ་འདི་བློས་གཏོང༌། ཕྱག་རྒྱ་ཆེན་པོའི་རྩལ་སྦྱོང༌། བདེ་སྡུག་གི་སྣང་བ་རོ་སྙོམས་བྱེད། ཚེ་འདིར་སངས་རྒྱས་ཅི་གྲུབ་བྱེད་གསུང་ནས་བྱོན་པས་ཉི་མ་གཅིག་ལ་ཟླ་ཕྱེད་ཀྱི་ལམ་ཆོད་པ་བྱུང་གསུང༌།
དཔལ་ཡེ་ལ་བུད་མེད་ནམ་མཁའི་མདོག་ཅན་ནམ་མཁར་འགྲོ་བ་མང་པོའི་ནང་ནས་གཉིས་ཀྱིས་ལག་པ་ནས་ཁྲིད་པའི་སྣང་བ་བྱུང༌། སྣང་བ་གཏད་མེད་ལ་སོང་ཙམ་ན་ལམ་ཐུག་མེད་གཅིག་ཆོད། རྐང་འགྱེགས་ཐོབ་པའི་གྲགས་པ་བྱུང་གསུང༌། ལམ་དུ་སློང་དུ་ཕྱིན་པའི་སར་མུ་སྟེགས་བྱེད། དཀྱིལ་འཁོར་གྱི་ཕྱོགས་སུ་ར་རོག་བཞི་མཆོད་པ་བྱེད་པ་གཅིག་དུ་ཚུད་ནས་བསོད་པར་སྒྲོས་པ་ལ་རྟེན་འབྲེལ་མཛད་པས་ཟློགས། སོག་པོ་ཤི་སྐྱིད་དང་ཕྲད་པ་ལ་སྐུད་པ་གཅིག་ལ་མདུད་པ་བདུན་མཛད་པའི་སྣ་མོ་གཉིས་ནས་ཐེན་པས་ཁ་ཁྱེད་ཆེ་ལུས། དེ་ནས་ཁ་ཆེའི་ཆུ་བཞུག་ཙན་དན་བྷ་གའི་འགྲམ། ཨིནྟྲ་ནི་ཞེས་པའི་གྲོང༌། ཤར་ཕྱོགས་ན་རྒྱ་སྐགས་ཀྱི་ཚལ་ཡོད་པར་སླེབ། ནུབ་གཅིག་བུད་མེད་གཅིག་གིས་མཚོན་མང་པོ་སྒྲེ་བར་བཅུག་འཇོག་པ་རྨིས།
ནང་པར་སོག་པོ་རྟ་པ་བཞི་བྱུང་ནས་བརྡུངས། ཐུགས་ངར་བསྐྱེད་ནས་བརྟུལ་ཤུགས་བཙོངས་པས། སྒོམ་ཐག་གིས་མགུར་བསྒགས་ནས་ཕྱེད་སྐད་ཅིག་ཁྲིད། བྲང་རྟོག་པས་བརྡུངས། དེ་དུས་སྣང་བ་དམར་ཐིང་ལ་ཅི་ཡང་མི་མཐོང་བར་སོང༌། རླུང་སེམས་ཨ་ཐུང་ལ་བསྡུས་པས། དབུས་མར་ཚུད་ནས་མི་རྟོག་པར་སོང༌། དཔལ་ཡེ་ན་རེ། ཁྱེད་མིག་སྔོ་ལྡིང་ངེ་བྱས་ཤི་འདུག་སྙམ་ཟེར། དེ་ནས་ཐུགས་འུར་གསུང་མང་པོ་བྱོན།
ལྟ་སྟངས་ཀྱིས་གཟིར་ཅིང་ཟིལ་གྱིས་མནན་པས། སོག་པོ་དེ་ཁ་ཞོམ་སོང་ནས་འདར་ལྷོད་ལྷོད་འདུག་གསུང༌། མདོར་ན། ཡར་མར་གྱི་ལམ་དུ་བརྡུང་བརྟག་བདུན་བཅུ་རྩ་གཅིག་མྱོང༌། ཁྱད་པར་བུད་མེད་ཀྱིས་བརྡུངས་པ་མང་གསུང་དེ་ནས་ཞག་ལྔ་ན་ན་ཧུ་གྲིའི་ཚ་གར་སླེབ། དེ་ནས་ཞག་གཅིག་ཕྱིན་པ་ན་བྷ་ཏྲོ་ལ་དང༌། དེ་ནས་ཉིན་གཅིག་གིས་མ་ལ་ཀོ་ཏྲེར་སླེབ་མུ་སྟེགས་འབྱུང་བའི་སྒོ་ཡིན། རྩི་པོ་ཆེ་མང་པོ་སྐྱེ། དེ་ནས་དེ་བུ་ཛྷི་ཏ་བྷིར་ཟེར་བ་ལ་བླངས་ན་ཁ་ཟས་དང་གོས་སྟེར་བར་འདུག ། དེ་ན་རྒྱལ་བུ་ཧུ་ལ་ཧུ་གཙུག་ལག་ཁང་བཞེངས་ཤིང་འདུག །
དེ་ནས་ནུབ་བྱང་དུ་ཞག་ལྔ་སོང་བ་ན་དྷུ་ཀ་ལ་བྱ་བ་སྣང་དེ་ནས་ཞག་བཞིས་རཱ་ཛཱ་ཧུར་དུ་སླེབ་སྟེ་ཨུ་རྒྱན་དུ་འཇུག་པ་ལ། ནི་ལི་པ། པུར་ཤྭ་ར། ཀ་ཧེཀ་བྱ་བ་དང་སྒོ་བཞི་ཡོད་པའི་གཅིག་ཡིན་ནོ། ། གྲོང་ཁྱེར་དེར་བསོད་སྙོམས་མཛད་པའི་འབྲས་ཆེན་གྲོག་མ་དང་འབུ་གཞན་དུ་སོང་ནས་གསོལ་དུ་མ་བཏུབ། དེའི་ནུབ་ཕྱོགས་ན་ཆུ་བོ་སིནྷུ་འབབ་པའི་རྩར་སླེབ་དུ་ཉེ་བའི་སར་མཉེལ་མཛད་དེ་གཟིམས་བཞུགས་པས། དཔལ་ཡེ་ན་རེ་སློབ་དཔོན་རྗེ་བཙུན་བཞེངས་དང༌། ནམ་མཁའི་ནས་ཆུ་ཡ་གི་ཙམ་བྱུང་ཟེར། བལྟས་པས་གཙང་པོ་ནམ་མཁའ་ལ་འགྲོ་ཡིན་སྣང༌། གནམ་ས་བླ་ལོག་འགྱུར་ཏེ།
སོག་པོའི་རྟ་པ་ཀུན་ཡང་སྤྱི་ཚུགས་སུ་གླུ་ལེན་ཅིང་འགྲོ་བར་མཐོང༌། མིག་ཡང་མི་གསལ། གོམ་པ་ཡང་འཁྱེར་ནས་གཅིག་ལ་གཅིག་རྟེན་ཅིང་རཱ་ཛཱ་ཧུར་དུ་ལོག་ཕྱིན། གཞན་གྱིས་བཙོངས་དོགས་པས་གྲོང་མཐའི་ཕག་ཚང་གཅིག་དུ་བཞུགས། དཔལ་ཡེ་ལ་གཡས་སུ་རྟ་པ་མང་པོ་རྒྱུག གཡོན་ནས་མར་བུད་མེད་མང་པོ་ཤོན་བརྩེ་བའི་སྣང་བ་བྱུང་བ་ལ། རོ་རྐྱང་གཉིས་སུ་རླུང་ཤོར་བའི་སྣང་བ་ཡིན་གསུང་ནས་ལུས་གནད་གཅིག་བཅོས་པས་ཕན། གཞན་ཡང་མཐོང་སྣང་དཔག་ཏུ་མེད་པ་བྱུང༌། དེ་དུས་གཉིས་ཀའི་ཞལ་ནས་རྣག་ཁྲག་འདྲེས་པ་སྙིམ་རེ་ཙམ་སྐྱུགས་ཏེ་རྩ་ནང་གི་ནད་དག་པར་འདུག་གསུང༌། ནང་པར་བསོད་སྙོམས་ཀྱང་མ་ནུས་ཏེ་གཅིག་ལ་གཅིག་མཇུས་ནས་གྲུ་གར་བྱོན།
གཉན་པ་ལ་སྒྲོལ་བྱས་པས། ཕར་གར་ཁྱོད་ཧོར་དུ་འདུག་ཟེར་ནས་བསོད་ཟེར། མི་འཇིགས་ཀྱིས་སྒྲོལ་བྱས་པས་བསྒྲལ། ཕར་ཁར་སླེབ་ཙམ་གྱིས་བདེའོ། ། དེ་ཕན་ཆད་ཨུ་རྒྱན་གྱི་ས་ཆ་ཡིན་ཏེ། གྲོང་ཁྱེར་ཁྲི་ཕྲག་དགུ་ཡོད་པར་གྲགས། འོན་ཀྱང་དེ་རང་ན་དྷུ་མ་ཐ་ལ་མ་གཏོགས་པ་ལ་ཨུ་རྒྱན་མྀ་ཟེར་གསུང༌། དེ་དུས་ཡུལ་དེ་ཧོར་གྱིས་བཅོམ་མ་ཐོག་ཏུ་འདུག་པས། ཆུ་བོ་དེ་དང་ཉེ་བའི་གྲོང་ཁྱེར་ཀ་ལ་པུར་བྱ་བར་སྲོད་འགྲོས་བྱས་ནས་ཕྱིན་པས། སྟག་གཟིགས་གི་ཉུལ་མ་བྱུང་ཟེར་ནས་རྡོ་ཆར་ཕབ།
ཤིང་སྡོང་གི་ཕག་ཏུ་བྲོས་ནས་ཡིབ་པས་ནང་དུ་ལོག་སོང༌། ཆར་ཆེན་པོ་ཡང་བབ། ཁྱིས་ཡང་མི་ཚོར་བར་འདུག་པས་བྲང་ཁ་ན་ཡར་བྲོས་ཕྱིན། ནང་པར་ལམ་དུ། སྟག་གཟིག་ལ་བྲོས་པའི་གཟའ་མི་གསུམ་བ་གླང་སོགས་དེད་པ་གཅིག་དང་ཕྲད། དེ་ས་ལ་བེད་ཀྱི་ཛྱོ་ཀི་ཨུ་རྒྱན་སྐོར་དུ་འགྲོ་བ་ཡིན་ཀྱིས་ཀ་ཧེཀ་སིནྷུ་ར་འབྱུང་བའི་གནས་དང༌། དེ་ནས་གསུམ་གྱི་ཁ་རག་དུ་ཁྱེད་ལ་འབབས་སོ་བྱས་པས། དྷུ་མ་ཐ་ལའི་གྲོང་ཁྱེར་མཆོག་གི་བར་དུ་ཐུབ་ཀྱི་ཟེར་ནས་ཁས་བླངས་སོ། ། དེ་ནས་ཉི་མ་གཉིས་ཀྱིས། ཀ་ཧོཀ་སིནྷུ་ར་འབྱུང་བའི་གནས་དང༌།
དེ་ནས་གསུམ་གྱིས་ཁ་རག་ཁར་དུ་སླེབ་གྲོང་ཁྱེར་དེའི་ཤར་ན་ཨི་ལོ་པར་པ་ཏ་ཞེས་བྱ་བའི་གྲུབ་པའི་རི་བོ་ཡོད་དེ། དེ་ལས་གྲུབ་པ་ཐོབ་པའི་རྣལ་འབྱོར་པ་མང་དུ་བཞུགས། ཁྱད་པར་དུ་སྐལ་བ་དང་ལྡན་པ་རྗེས་སུ་འཛིན་པ་སྤྲུལ་པ་སྣ་ཚོགས་མཛད་པ་ཅིག་ཡོད་ཟེར། རི་དེ་གཞལ་ཡས་ཁང་དུ་ཡོད་པའི་ནང་ན། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་བཞུགས་པ་ལ། ཡེ་ཤེས་ཀྱི་ཌཱ་ཀི་དཔག་ཏུ་མེད་པ་འདུས་ནས་ཚོགས་དང་མཆོད་པ་མཛད་ཅིང་འདུག དེའི་སྒོར་རྣལ་འབྱོར་པ་དམར་པོ་ཉི་མའི་འོད་ཟེར་ལྟ་བུ་གཅིག་ཡོད་པ་གཅིག་གིས་བསྲུང་ཞིང་འདུག ། གསང་བདག་གི་ཏིང་ངེ་འཛིན་གྱིས་ཟིལ་གྱིས་མནན་ལ་ནང་གི་གསང་སྔགས་ཀྱི་གཏེར་བལྟ་དགོས་པས་ཟིལ་གྱིས་མ་ནོན་གསུང༌། དེ་ནས་ཉི་མ་ཕྱེད་གཉིས་ཀྱིས་ར་ཧི་ཁར་སླེབ། དེ་རྒྱལ་པོ་ཨིནྟྲ་བོ་དྷིའི་ཁབ་ཀྱི་ཤོལ་ཡིན་ཟེར།
སོ་ཕག་གི་ཕུང་པོ་འདུག་པ་གཟིགས་ཙམ་ན་ངའི་ཡིན་སྙམ་པ་དང༌། གཞན་གྱིས་བརྙས་པ་བྱེད་དུ་བྱུང་བ་ལའང་ས་ཆ་འདི་པ་ང་ཡི་ཡིན་ཏེ་སྙམ་པ་བྱུང༌། དེའི་བྱང་ཕྱོགས་མཾ་གྷ་ལ་ཧོར་བྱ་བའི་གཙུག་ལག་ཁང་ཡོད་པ་ཡིན་ཟེར་བ་རྒྱང་ནས་མཐོང༌། ར་ཧིཀའི་རྩ་ན་ཆུ་བྲན་ལྷོར་འབབ་པ་གཅིག་རྒལ་བའི་བྲག་སྣ་གཅིག་ལ། སློབ་དཔོན་ལཱ་བ་པའི་དགོན་པ་ཡོད། དེའི་སྟེང་ན་ཌཱ་ཀི་མས་རྡོའི་སེར་བ་ཕབ་པ་ལ། ཧཱུྃ་ཞེས་སྡིག་འཛུབ་གཏད་པས་རེངས་ནས་ནམ་མཁར་ཆགས་པ་ཡིན་ཟེར་བ་སྦྲ་ཙམ་གཅིག་འདུག ཡུལ་དེ་ཀུན་གྱི་བུད་མེད་དེ་རྣམས་ཀྱིས་སྟག་གཟིག་དང་ལྕེ་སྤྱང་ལ་སོགས་པར་སྤྲུལ་ཤེས་ཤིང་འདུག ཐ་མལ་གྱི་རྟོག་པ་ཁེམས་པ་རེ་བྱུང་ཙ་ན། ཕྲ་མེན་ཤ་ཟའི་མཁའ་འགྲོ་རྣམས་རོང་སླེབ་ནས་ཟ་བ་ཡིན་ཟེར་བར་སྣང༌།
གསང་བདག་གི་ཏིང་ངེ་འཛིན་གསལ་བཏབ་ནས་ཁྱེད་དངོས་ཟའམ་བྱས་ཙ་ན་མིག་ཞེལ་འགྲོ་ཡིན་གདའ། བུད་མེད་གཅིག་གིས་ཁྱོད་ཨིནྟྲ་བོ་དྷི་ཡིན་ཟེར་བ་བྱུང་གསུང༌། ཡུལ་དེ་ནས་ཉི་མ་ཕྱེད་ཀྱིས། གནས་དངོས་དྷུ་མ་ཐ་ལར་སླེབ། མི་ཁྱིམ་ལྔ་བརྒྱ་ཙམ་འདུག གྲོང་ཁྱེར་དེ་གཟིགས་པ་ཙམ་གྱིས་ཐུགས་རྩིས་མེད་དུ་སོང༌། དེ་ན་གནས་པའི་མི་ཐམས་ཅད་ཐ་མལ་པ་དང་མི་འདྲ་བར་རིགས་ལྔའི་ཁ་དོག་དུ་སྣང་བ། བུད་མེད་ཐམས་ཅད་ཀྱིས་སྤྲུལ་སྒྱུར་ཤེས་པ། བརྡ་དང་བརྡའི་ལན་འདེབས་པ། ནུས་པ་ཐོགས་མེད་དུ་སྟོན་པ།
འདོད་ཡོན་ལ་མིག་སེར་དག་པ་འདུག ཐོག་མར་ཕེབས་པའི་ནུབ་མོ། ཤར་ཕྱོགས་ན་མ་ག་ལ་རྡོ་ཝི་ཅེས་པའི་ལྷ་ཁང་ཆུང་ངུ་ན། ཙནྡན་ལས་རང་བྱོན་གྱི་རྗེ་བཙུན་མ་བཞུགས་པ་འདུག་པའི་དྲུང་དུ་ཉལ། གྲོང་ཁྱེར་གྱི་བུད་མེད་རྣལ་འབྱོར་མ་དངོས། དེ་ཤེས་དཀའ་བས་ཐམས་ཅད་ལ་བླངས་ནང་གཅིག་གིས་དངོས་སྒྲུབ་སྟེར་ཟེར་བ་ཐོས་ནས། ནང་པར། པྲང་ཁ་གསུམ་འདུག་པའི་བྱང་ཕྱོགས་ལ་དཔལ་ཡེ། ལྷོ་ཕྱོགས་ལ་ཁོང་གི་སློང་དུ་བྱོན་པས། རྣལ་འབྱོར་མ་དུ་མས་མདུན་བསུས་ནས་མེ་ཏོག་གཏོར།
སིནྷུ་རའི་ཏྲིཀྐ་འདེབས། ལུས་ངག་གི་བརྡ་སྟོན་ཅིང་བསྙེན་བཀུར་བར་མཛད། གྲོགས་པོ་ལ་དེ་ལས་ཟློག་པར་བྱས་འདུག་པ་སྐྱབས་དགོས་པ་བྱུང་སྐད། ཡང་ཉིན་ཅིག་འཚོ་བ་བླང་ནས་ཨ་ན་དྷ་ཀོ་ཅེས་པའི་ཕྱོགས་ཀྱི་སྒང་གཅིག་ལ་སྡད་པའི་ཚེ་ན་ཆུང་མ་སྤྱན་གསུམ་ཡོད་པ་དང༌། དཔྲལ་བར་རང་འབྱུང་གི་མཚལ་གྱི་དགའ་བ་འཁྱིལ་པའི་ཤ་མཚན་ཡོད་པ་དང་ཕྲད། སུ་ཡིན་དྲིས་པས་རང་བྱུང་གི་རྣལ་འབྱོར་མའོ་ཟེར། བླ་མ་དང་ཆོས་ལ་སོགས་པ་དྲིས་པས་ཀྱང་ང་རང་ངོ་ཟེར། སོག་པོ་ཚོང་པ་གཅིག་གིས་ཁྱོད་རྣལ་འབྱོར་མ་ཡིན་ན་ངའི་ཡུལ་ནས་སྤྱད་པ་གཅིག་ལོང་དང་ཟེར་བས། སྐད་གཅིག་དེ་ལ་གཏོར་ཞྭ། མདའ་གཞུ་གསུམ་གཏད་པས་དད་འདུག
དེ་རྣལ་འབྱོར་མར་ཤེས་ནས་བླངས་པས་ཟས་སྣ་མང་པོ་སྦྱར་ནས་བྱིན། ཟོས་པས་ཏིང་ངེ་འཛིན་དུ་ཆམ་སོང་ནས། ཐུགས་དམ་དང༌། ཕྱག་རྒྱ་ཆེན་པོའི་རྟོགས་པ་ལ་བོགས་ཆེན་པོ་ཐོན། ཆོས་ཞུས་པས་ཁྱེད་འདོད་པ་ཀཱ་ཀ་མར་འབྱུང་ངོ་ཟེར་རོ། ། བུད་མེད་དེ་ཕ་རྒྱལ་པོའི་བཙུན་མོར་འདུག་གསུང་ངོ༌། ། གྲོང་ཁྱེར་གྱི་ཕྱོགས་བཞི་ན་སོ་ནི། ན་ཀུ་རི། མ་ཏམ་གེ ། ཏ་པ་སི་ནི།
ཞེས་པའི་ཛྱོ་ཀི་ཆེན་པོ་བཞི་འདུག་པ་ལ་ཏིང་ངེ་འཛིན་གྱི་མཆོད་པ་ཡུལ་ནས་གསོལ་བ་བཏབ་པས་ལྟས་མང་པོ་བྱུང་ངོ༌། ། དེ་ནས་ཀ་ཀ་ལའི་གྲོང་དུ་བླངས་པས། ས་མུནྟྲ་པུ་ཁ་ཟེར་བའི་སྨད་འཚོང་མ་ཅིག་གིས་ཚོད་མ་ཕོར་གང་བྱིན་པ་ལ་བརྟེན་ནས། སྐད་གཅིག་མ་ལ། ས་གཡོས། ལུས་ཀྱི་གཉེར་ཁ་མི་འོང༌། སྣང་བ་ཡམ་ཡོམ་ཤེས་པ་ཆད་ཆོད་དུ་སོང༌། གྲོགས་སྐད་ཅིག་ལ་ལུས་མི་འདྲ་བ་བཅུ་དྲུག་བླངས་པ་ལ་སོགས་གནས་སྦྱོང་དཔག་ཏུ་མེད་པ་བྱུང༌། དམྱལ་བ་ཡི་དྭགས་ཀྱི་ས་བོན་ནི་མི་འདུག ལྷ་མི་དུད་འགྲོའི་ཤས་ཆེ་བར་འདུག
པུག་རོན་དུ་གྱུར་པ་ལ་ཁྲས་བཤུར་བས་འཇིགས་སྐྲག་དྲག་པོ་བྱུང༌། ཤེས་པ་ཟ་ཡ་རུ་སོང༌། རིག་པ་ངོས་བཟུང་དུ་མི་བཏུབ་པ་དེ་བས་ཐུ་བ་མ་བྱུང་གསུང༌། གཞན་ཡང་སྣང་བ་ལ་འདི་མ་བྱུང་བྱ་བ་མེད། ཀུན་བཞི་ལ་བག་ཆགས་ཡོད་ཚད་འཆར་དགོས་པར་འདུག ། མི་འཆར་བ་སུས་ཀྱང་མི་ཐུབ་པར་འདུག་ཤར་ཚད་སྒོམ་དུ་ཤེས་དགོས་པར་འདུག ། སྒོམ་དུ་ཤར་བ་དེ་མེད་ན་སྨྱོན་པའམ་གེགས་ཡོང་བ་ལ་ཚེགས་མི་འདུག་གསུང༌། དེའི་རྗེས་ལ་རིག་པ་གསལ་ཞིང་དངས་པ། ངོས་བཟུང་ཐམས་ཅད་དང་བྲལ་བ། སྣང་བ་འདི་ལ་ཀྱག་གཏད་སྤུ་ཙམ་གཅིག་ཀྱང་མེད་པར་སོང༌།
ཕྱི་རོལ་གྱི་ཡུལ་སྣང་དང༌། ནང་གི་རྩ་རླུང་ཐམས་ཅད་ཤེས་པ་སྐད་ཅིག་མའི་རང་གཟུགས་སུ་ཀྲོང་སོང༌། རང་གི་ལུས་སྤྲུག་པ་ལྟར་སྣོད་ཀྱི་འབྱུང་བས་ཀྱང་ཚུགས་མི་ཐུབ་པར་འཕར་ཞིང་འཕྲིག ། གཡོ་ཞིང་ལྡོག་ཕྱོགས་ཐམས་ཅད་སངས་རྒྱས་ཀྱི་ཞིང་དཔག་ཏུ་མེད་པར་ཤིག་ཤིག་འདུག ནང་ལུས་ཀྱི་རྩ་རླུང་གི་གནས་ཚུལ་སྐྱོན་ཡོན་སྐྱེད་མི་སྐྱེད། འདི་ལས་འདི་འགྱུར་གྱི་གསང་ཆེན་གྱི་རྟེན་འབྲེལ་གྱི་གནད་རྣམས་གཟིགས་སྟེ། དེ་དུས་ས་ཐོབ་པའི་ཡོན་ཏན་བཤད་ཚོད་ཆ་མཐུན་སྐྱེས་འདུག་གསུང༌། དེའི་རྒྱུ་མཚན་ཡང༌། རྣམ་སྨིན་གྱི་ལུས་ལ་བག་ཆགས་ལ་བརྟེན་པའི་རྩ་གྲུབ། དེར་རླུང་རྒྱུས།
རླུང་གིས་དྲངས་ནས་བྱང་ཆུབ་ཀྱི་སེམས་དབུ་མར་སོང་བས་བག་ཆགས་ཀྱི་རྣམ་རྟོག་སྐད་ཅིག་མ་ཤར་བ་དེའི་བདེན་འཛིན་ཞིག་པས་རླུང་ཞི། དངས་མ་རང་གནས་སུ་བརྟན། རྩ་མདུད་ཞིག་པ་ལས་ཡིན་ཏེ། ནང་དུ་དུས་རྩ་ལྔ་སྲེག་གཟུགས་གཟིགས། འཛག་མེད་དང་པོ་ཐོབ། བདེ་སྟོང་གི་ཏིང་ངེ་འཛིན་སྐྱེས། ཕྱི་ནང་གཞན་གསུམ་གྱི་གནད་ཐམས་ཅད་དུས་གཅིག་ལ་ཤར་ནས་མ་བདེ་བའི་སྒྲོ་འདོགས་ཆོད། དེ་དུས་བཅོམ་ལྡན་འདས་རྣལ་འབྱོར་མ་སིནྷུ་རའི་མདོག་ལྟར་དངས་བ། གཟི་བརྗིད་ཉི་མའི་སྙིང་པོ་བས་ལྷག་པ་དང་མཇལ། རྡོ་རྗེ་ཐེག་པའི་ཁྱད་ཆོས་རྡོ་རྗེ་གསུམ་གྱི་བསྙེན་བསྒྲུབ་བདུད་རྩི་ལྟ་བུ་སྣང༌།
གསང་སྔགས་བླ་ན་མེད་པའི་དགོངས་པ་མ་ལུས་པར་ཐུགས་སུ་ཆུད་དེ། ད་ངའི་ལུས་འདི་ཟག་པ་མེད་པ་རྡོ་རྗེའི་ལུས་སུ་སོང་འདུག་གསུང༌། ཕྱག་འཚལ་དེ་ཐུགས་ལ་དཔལ་ཡེ་ལའང་དངོས་གྲུབ་ཀྱི་རྫས་དེ་ཞུས་ལ་སྦྱིན་དུ་གཞུག་སྙམ་ནས་སྦྲན་ཀྱང་གཞན་གྱིས་གེགས་བྱས་པས་དངོས་གྲུབ་ཀྱི་རྫས་མ་ཐོབ། རིགས་དྲུག་གི་གནས་སྦྱོང་བྱུང༌། ཡིད་དམ་དང་དཔའ་བོ་ཌཱ་ཀི་དུ་མའི་ཞལ་གཟིགས། འདོད་པ་རྩ་བ་ནས་ཟད་པའི་རྣལ་འབྱོར་པ་གཅིག་ཡིན་གསུང༌། དེ་ནས་དྷུ་མ་ཐཱ་ལའི་ནུབ་ན། ཀ་མ་དྷ་ཀོའི་གངས་རྣལ་འབྱོར་མའི་ཕྲེང་ཡིན་ཟེར་བ་ནས། ཀོ་ཏམ་བྷ་རའི་ཆུ་དེ་འབབ། དེ་ལ་འཐུངས་པས་ཏིང་ངེ་འཛིན་སྐྱེ་སྐད།
གངས་དེའི་ནང་ན་གྲུབ་པའི་གནས་ཀ་མ་ཀ་དྷ་གུ་པའི་ནང་ན་ཁྲོ་བོ་མཐིང་ནག་རྒྱན་དྲུག་གིས་བཏབ་པ། གྲི་གུག་ཐོད་པ་འཛིན་པ། སྤྱན་གསུམ་ཉི་མའི་འོད་ཟེར་ལྟར་མི་བཟོད་པར་འབར་བ། ཟིལ་ཆེ་བ་གཅིག་འདུག་སྟེ་དཔལ་བདེ་མཆོག་རང་ཡིན་པ་འདྲ་གསུང༌། གྲོང་ཁྱེར་དེའི་ཤར་ན་ཀ་བིར་སྨ་ཤ་ན་བྱ་བ་དུར་ཁྲོད་བརྒྱད་ཀྱི་ཡ་བ་གཅིག་ཡིན་ཟེར་བ་འཇིགས་སུ་རུང་ཞིང་སྐྱི་བུང་བྱེད་པ་ཡོད། དེའི་བྱང་ན་ཤིང་བརྒྱད་ཀྱི་ཡ་བ་ཡིན་ཟེར་བ་ཨ་ཤྭ་བྷྲི་ཀྵ་བྱ་བ་དང༌། དེའི་དྲུང་ན་ཀ་པ་ལ་བྷོ་བྷྱོན་བྱ་བའི་རྡོ་ལ་ཚངས་པ། ཁྱབ་འཇུག ། དབང་ཕྱུག ། རང་བྱུང་དུ་ཡོད་པ་དང༌།
ལྷོ་ན་དྷུ་མུ་ཁུ་ཅེས་པ་ཞིང་སྐྱོང་རྡོ་ལས་རང་བྱུང་པ་དང༌། དེ་ན་ཡམ་གྷ་ལ་བྷྲིཀྵ་ཅེས་པ་ཏ་ལའི་སྡོང་པོ་གཅིག་རྣམས་འདུགཤིང་དེའི་རྩ་བ་ནས་མ་གྷ་ལ་ནིའི་ཆུ་མིག་ལྷོར་འབབ། དེའི་ཤར་ན་ཤྲི་པར་པ་ཏ་ཅེས་པ་སེང་ལྡེང་སྐྱེས་པའི་རི་མི་ཆེ་བ་གཅིག་ཡོད། རི་དེའི་ནུབ་སྣ་དང་མངྒ་ལ་ནའི་ཆུ་བཞུག་འཛོམ་པ་ན། མུལ་པ་ཝིཀྟྲ་ཞེས་པ་ས་གྲུ་གསུམ་གཅིག་འདུག ། དེ་ན་སྔོན་མངྒ་ལ་དྷེ་ཝིའི་ཙནྡན་ལས་རང་བྱོན་གྱི་སྐུ་དེ་བཞུགས་པ་ཡིན་ཟེར། ཕྱིས་ཧོར་དམག་གིས་བསྲེགས་པས་གྲོང་ཁྱེར་མཆོག་གི་ཤར་ན་བཞུགས་པ་ཡིན་སྐད། ལྷ་ཁང་དེ་ན་རྣལ་འབྱོར་མ་མང་པོ་འདུས་ནས་མཆོད་པ་རྣམ་པ་མང་པོ་བྱེད་ཅིང་འདུག་པ་ལ། ཀི་ལི་དང་ཙཱི་ལཱི་སྒྲ་སྒྲོག་ཅིང་འདུག ། དེར་ནུས་པ་དང་མི་ལྡན་པ་སྤ་སྐོང་ཞིང་སྐལ་པ་དང་ལྡན་ལ་རྗེས་སུ་འཛིན་པ་ཡིན་གསུང༌།
དེ་རྣམས་ཀྱི་ཞས་ན་བདེ་མོ་ཤམ་བུ་ཅན་དང༌། སྒོམ་མ་སླེའུ་ཐུལ་གོན་པ་འགའ་རེ་འདུག་པ་རྣམས་ལ་སྔོན་ལ་དམ་ཚིག་གི་རྫས་སྟབ་ཅིང་འདུག ། ལ་ལས། ད་ནང་རྡོ་རྗེ་གླིང་ནས་འོང་བྱ་བ་དང༌། ལ་ལ་སྔ་དྲོ་དེར་ཆོས་ཉན་དུ་ཕྱིན་ནས་སླེབ་པ་ཡིན་ཟེར་ནས། རྒྱལ་བ་རྒོད་ཚང་པ་དི་རིང་འདི་གསུང་གི་ཆོས་ཀྱི་ཚིག་ཁྱེར་འོང་གིན་འདུག ། ཨུ་རྒྱན་དེ་སྤྲུལ་པའི་གནས་གཅིག་རང་ཡོད། དེ་རུ་བསྡད་ནས་ཟླ་བ་གསུམ་ལོན་ཚུན་ཆད། གཞན་གྱིས་ཕུད་མཆོད་བྱས་པའང་ཕ་རུ་སིབ་སིབ་འོང་གིན་འདུག་གསུང༌། ཨུ་རྒྱན་གྱི་སྒོ་ན་ཨིནྟྲ་བོ་དྷིས་བཞེངས་པའི་གཞལ་ཡས་ཁང་འདུག །
དེ་མཐོང་ན་བསྒོམ་བྱའི་སྐབས་ཀྱི་དཀྱིལ་འཁོར་ཀུན་གྱི་རྣམ་པ་གསལ་པོ་ཤེས་པ་ལ་ཕན་པར་འདུག་གསུང༌། དེར་ཞག་འགའ་གཟིམས་པས། མཁའ་འགྲོའི་ལྟས་དང་རོལ་མོའི་སྒྲ་ལས་ཐེག་པས་སྣ་ཚོགས་ཀྱི་ཆོས་ཀྱི་སྒྲ་སྟོན་པར་འདུག་གསུང༌། ཨུ་རྒྱན་གྱི་ནང་དུ་ཚུད་ནས་འདི་ཕན་ཆད་ཟླ་བ་ལྔ་སོང་དེ་ནས་སྔར་རྗེས་སུ་འཛིན་པའི་རྣལ་འབྱོར་མའི་ཞལ་ནས། སྤྱིར་གདམས་པ་འདི་ལོ་བཅུ་གཉིས་སུ་མ་བསྟན། ལོ་གསུམ་གཉིས་ཀྱི་བར་གཞན་དོན་མ་རྩོམ། དེ་ནས་རྩོལ་མེད་དུ་འཕྲིན་ལས་འགྲུབ། ཁྱད་པར་དྲག་པོའི་ལས་འགྲུབ། ལོ་དགུ་བཅུ་རྩ་དྲུག་ཐུབ། རྡོ་རེག་པ་མེད་པའི་འོག་ཏུ་སྒོམ་ན་དངོས་གྲུབ་བརྒྱད་ཅུ་དང་ནུས་པ་མཉམ་པར་འགྱུར་གསུང༌།
དེ་ནི་རྣལ་འབྱོར་མ་དངོས་ཀྱི་སྤྲུལ་པ། སྔར་ལམ་དུ་བར་ཆད་བསྲུང་བ་དང༌། དུས་ཕྱིས་ཀྱང་རྒྱ་བོད་དུ་བར་ཆད་འབྱུང་བ་དང༌། གདམས་པ་བརྗེད་པ་ལ་སོགས་པའི་དུས་སུ་གསོལ་བ་བཏབ་པའི་ཚེ་རྗེ་བཙུན་མ་དངོས་སུ་བྱོན་པའང་དེའི་ནུས་པར་འདུག་གསུང༌། སླར་ཡང་ལ་བ་ཕུག་ཏུ་ཆུ་གསོལ་ཞིང་བཞུགས་པར་དགོངས་སྟེ། ཧོར་གྱིས་བསད་པའི་མི་རུས་ལ་སོགས་བསྡུས་ནས་ཏིང་ངེ་འཛིན་བསྒོམས་པས། ཨུ་རྒྱན་ནི་གྲོང་ཁྱེར་ལཱོ་པ་ཞེས་པར་སྐྱེས་ནས་ཁྱིམ་བཟུང་བ་དྲན། སྲས་གཉིས་ཡོད་པའི་གཅིག་རྟ་ནག་པ་ཡིན་པར་འདུག་གསུང༌། དེ་དུས། དཔལ་ཡེ་ན་རེ།
ད་ནི་ཡིད་ཆེས་པས་བོད་དུ་འདེང་ཟེར་བ་ལ། ས་ཐག་རིང་པོ་ནས་ལུས་སྲོག་ལ་མ་བལྟས་པར་གནས་ཆེན་བསྙགས། བསྙག་རིང་ཡང་ཆོག་པར་བྱུང་བ་ཡིན། ད་ནི་རབ་ཐོད་པ་འདི་རུ་འབོར། དེ་མིན་ཡང་ལོ་གསུམ་ཙམ་སྡོད་པ་ཡིན་བྱས་པས། ཉིད་མི་གཤེགས་ཀྱང་སུ་རིག་ཐུག་སྐྱོལ། དེ་མིན་ནའང་རཱ་ཛ་ཧུར་ཐུག་མི་སྐྱེལ་བའི་ཤགས་ཡོད་དེ་ཟེར་ནས་མ་ཉན་པས་དེ་བར་དུ་སྐྱལ། ཁ་ཆེ་བར་གྲོ་བའི་ཚོང་པ་ལ་སྦྲགས་པས། སྐད་མི་ཤེས་པའི་མི་འདི་ཁྱོད་མེད་ན་འཆི་བ་མིན་པའི་ལམ་མེད་ཟེར། དགོངས་པ་མཛད་པས།
བླ་མ་གཅིག་གིས་བསྡུས། གནས་ཆེན་ལ་སྡོངས་པའོ་གྲོགས་སུ་སྲོག་གི་བར་ཆད་དུ་སོང་ན་བདག་གིས་རིགས་པ་བྱས་པར་ཡང་མི་འགྱུར་རོ་སྙམ་དུ་དོགས་ནས། སླར་དུར་ཁྲོད་གཏུམ་དྲག་གི་སྒོ་ལ་བྱས་ནས། ར་མི་ཤྭ་ར་དང་ཉེ་བ་ནས་ལམ་བྱུང་སྟེ་ཁ་ཆེར་བྱོན། པཎྜི་ཏ་བྷུ་མི་ཤྲི་ལ་བདེ་མཆོག་ལ་སོགས་པ་ཞུས། དེ་ནས་ལ་གཅིག་ལ་བྱོན་པའི་ཚེ། སྒོམ་མ་སླེའུ་ཟླ་ཁམ་གྱོན་པ་མང་པོའི་ཁྲོད་ན། སྐྲ་ལོ་ཅན་མང་རབ་ཡོད་པ་འགྲོ་ཡི་སྣང༌། དྲིས་པས་ཨུ་རྒྱན་ནས་འོངས། བོད་ཀྱི་སྦུད་ཏྲར་ཁྱེད་ཀྱི་འཕྲིན་ལས་ཀྱི་གྲོགས་ལ་འགྲོ་ཟེར་ནས་མི་སྣང་བར་གྱུར།
དེ་ཙམ་ན་བདེ་སྡུག་གི་རྐྱེན་ཐོག་དུ་རོ་བསྙམས་ཤིང་བསྒོམས་པས། རྟོགས་པ་མཉམ་རྗེས་མེད་པར་འགྱུར། མངོན་པར་ཤེས་པ་ཐོགས་མེད་དུ་མངའ་བས། མངའ་རིས་ཀྱི་མར་ཡུལ་ནུབ་སྣར་ཕེབས་པའི་ཚེ། བླ་ཆེན་དེ་ཁྱིམ་གྱིས། ཨུ་རྒྱན་འཁོར་བའི་གྲུབ་ཐོབ་གཉིས་འདུག་ཟེར་བ་ཐོས་ནས་ཕོ་བྲང་དུ་གདན་དྲངས་པ་ལ། ན་བཟའ་ངན་པ་ཐུང་ངུ་ལས་མེད་པས། བཙུན་མོ་ཇོ་མོ་རྒྱལ་པོའི་བསམ་པ་ལ་བཙུན་པ་སྨྱོན་པ་འདྲ་བ་འདི་ཀུན་གྲུབ་པ་ཐོབ་བམ་དེ་ཅང་ཡིན་ནམ་སྙམ་པ་མཁྱེན་ནས། ང་ནི་མ་སྨྱོ་ཁྱོ་རང་སྨྱོ་བྱས་པས་སྐྲག་པར་གྱུར། བཙད་པོ་དེས་དགུན་གྲང་པ་ལ་རས་རྐྱང་གཅིག་ལས་མེད་ཀྱང་བདེ་དྲོད་ཀྱི་གཟི་བརྗིད་འབར་བ་དང༌།
སྐྱེམས་གསོལ་བ་བྱིན་གྱིས་བརླབས་པས་ཁོལ་བ་དང༌། རྒོད་གཡག་དེད་པའི་རྟ་ལ་རེངས་པའི་ལྟ་སྟངས་མཛད་པས་མི་གཡོ་བར་གྱུར་པ་རྣམས་མཐོང་བས། ཤིན་ཏུ་དད་དེ་ནོར་ལོངས་སྤྱོད་དུ་མ་ཕུལ་ཡང་མ་བཞེད། ཁོང་རྒྱལ་སྲིད་སྤངས་ནས་ཆོས་བྱེད་ཟེར་བས། ང་ད་རུང་གདུལ་བྱ་མི་སྐྱོང་བས། ཆོས་རྗེའི་དྲུང་དུ་འགྲོ་གསུངས་པ་ལ། རྒྱལ་པོ་དེ་དགྱེས་སྟེ། རྟ་པ་བརྒྱ་ལྷག་པ་གཅིག་ཆས་པ་དང་སྡོངས་ནས་གསེར་ཁ་ལ་ཕྱིན་པའི་ནུབ་གཅིག་ཐུགས་ཉམས་ལ། ཆོས་རྗེ་དྷོ་ལི་ལ་བཏེག་པ་མཁའ་འགྲོ་མང་པོས་བསྐོར་ནས་བྱོན་པ་གཟིགས། སྤྱན་ཆབ་ཕྱུང་ཞིང་གསོལ་བ་བཏབ་པས།
བླ་མ་ཡིད་བཞིན་ནོར་བུ་ལ། ། ཞེན་མེད་མོས་གུས་ཀྱིས་གསོལ་བ་ཐོབ། ། གདམས་ངག་ཡིད་བཞིན་ནོར་བུ་ལ། ། ཞེན་མེད་ཡིད་ཆེས་ཀྱིས་ཉམས་སུ་ལོང༌། རྟོགས་པ་ཡིད་བཞིན་ནོར་བུ་ལ། ། ཞེན་མེད་རོ་མཉམ་དུ་ཡོན་ཏན་སྤེལ། ། སྙིང་རྗེ་ཡིད་བཞིན་ནོར་བུ་ཡིས། ། ཞེན་མེད་བརླབ་ཆེན་གྱི་གཞན་དོན་མཛོད། གསུང་ནས་གཤེགས། ཡང་ཐོ་རངས་ནམ་མཁའ་ལ།
སྤྲུལ་པའི་འགྲོ་དོན་མཐའ་རུ་ཕྱུང༌། ། རྡོ་རྗེ་གླིང་དུ་འཕྲིན་ལས་བཏུལ། ། ཡོངས་སུ་དག་པའི་གང་ཟག་ལ། ། བཤགས་དང་བཞུགས་པ་ག་ལ་ཡོད། ། ཅེས་པ་སྒྲ་གྲགས་ནས། ནང་པར་ཇོ་བོ་ལ་ཡར་ལྡོག་པ་འཐད་པར་གླེངས་པས་མ་ཉན། དེ་ནས་གཞན་ལས་སྐད་ཐོས་པས། ཇོ་བོ་ན་རེ། བླ་མ་འགྲོ་དོན་རན་པའི་དུས་སུ། བདག་རྒྱལ་སྲིད་དང་བཅས་པ་ཆོས་ལ་འཇུག །
ལོ་གཅིག་ལ་དགེ་འདུན་སྟོང་ཕྲག་གཅིག་འཚོགས་པར་ཁས་ལེན་པས་ཡར་གཤེགས་པར་ཞུས་པས་མ་དགོངས། ཆོས་བྱེད་པར་དམིགས་པའི་རྫས་ཕུལ་བ་ཡང་མ་བཞེད་དོ། ། བཙད་པོ་དེ་ཡང་རང་རྒྱུད་པ་གཅིག་མེད་དེ། གྲིབ་མི་ཚོར། མར་ལམ་ཆོས་དྲུག་བཏབ་པས་བདེ་དྲོད་ཀྱི་ཉམས་བཟང་པོ་སྐྱེས་གསུང༌། དེ་ནས་ཕྱིས་ཕྲད་པར་སྨོན་ལམ་མཛད་དེ་ཁོང་ཡར་བློག་ནས་བྱོན། རྟ་རྒོད་གངས་སུ་གྲོགས་མཆེད་ཤཱཀྱ་རས་པ་བྱ་བས་བསྙེན་བཀུར་ནས་བཞུགས། གཉིད་འོད་གསལ་གྱི་ངང་ནས་ཆེ་ཆོས་སྐྱེ་བ་འཛིན་པ་གཟིགས། ནུབ་ཅིག་ལྦལ་པ་ནག་པོ་ཆེ་བ་གཅིག་ཞལ་དུ་ཞུགས། ཕྱག་ན་རྡོ་རྗེའི་ཏིང་ངེ་འཛིན་མཛད་པས་འཐེན་ས་མ་རྙེད་འདུག །
ཞབས་འཐིལ་དུ་ཞུགས། ཕྱག་ན་རྡོ་རྗེའི་ཏིང་ངེ་འཛིན་མཛད་པས་མཐེན་ས་མ་རྙེད་འདུག ། ཞབས་ཐིལ་དུ་རླུང༌། པུས་མོར་མེ་གསལ་བཏབ་ནས། དེ་ཆུར་བཞུ་བས་ཞལ་ནས་ཐོན་སོང༌། ལུས་ལ་ཞུགས་ཕན་ཆད་བསྐྱེད་རིམ་བསྒོམ་མི་བཏུབ་པར་འདུག་གསུང༌། དེ་ནས་འབྱོན་པར་དགོངས་པ་ཤཱཀྱ་རས་པས། མཚོ་ད་རའི་མཚོ་སྨན་དང༌། རྟ་རྒོད་ཀྱི་གཞི་བདག་ལ། ཨུ་རྒྱན་པ་མ་བཏང་གཅིག་གསུངས་པས།
ཐུགས་སྣང་བུད་མེད་གཅིག་གིས་ཞབས་ལ་ལྕགས་སྒྲོག་འཇུག་དུ་བྱུང༌། འོད་གསལ་གྱི་ངང་ནས་ཕྱག་ན་རྡོ་རྗེའི་སྐུར་ལངས། མཚོའི་མཐའ་མོ་རིའི་ཕྲེང་བས་བསྐོར། ནང་ཕྱག་གིས་དཀྲུགས་པས་སྐམས་སོང༌། དེ་ན་མཁར་གཅིག་འདུག་པར་བྱོན་པས། བུད་མེད་སྔོན་མོ་གཡུའི་ཐོད་ཅན་གཅིག་འདུག ། ཡང་ཁ་ཆར་ཆེས་གྲགས་ནས་གཤེགས་སུ་མ་བཅུག་པ་ལ། རྟ་རྒོད་ཀྱི་གངས་མེས་བསྐོར་ནས་བསྲེགས་པས། རྟ་པ་ལུང་པ་གང་བ་བྱུང༌། ཁྱོད་དང་ནུས་པ་འགྲན་ནོ་བྱས་པས།
ད་བཞུད་ཟེར། དེ་དུས་ཤཱཀྱ་རས་པ་བྱུང་ནས། ཁྱོད་ཅི་མཛད་དམ། ད་ར་མོ་བྱུང་ནས་ངའི་མཁར་བཤིག་ཟེར་དུ་ཟེར་རོ། ། ལུག་ལོ་ལ་རྡོ་རྗེ་གླིང་དུ་ཕེབས། ཆོས་སྐྱོང་གིས་ཁྲབ་ཅིང་བསུས། ཆོས་རྗེ་བཤགས་པའི་དུས་སུ། རྟེན་མ་བཞེངས། གདན་ས་མ་འཛུགས། ཅེས་པའི་བཀའ་བརྩལ་ལ་བརྟེན་ནས།
གྲ་པ་ཐམས་ཅད་རི་ལ་གྱེས་གདུང་ཁང་གི་སོ་ཕག་ལ་ཚ་ཚྭ་ཁང་པ་གཅིག་བཞེངས་པ་ལ། སྒོམ་མ་རྒན་མོ་ཚོ་གཅིག་མཆོད་པ་འབུལ་ཞིང་འདུག་པས། དེར་མང་དུ་བཤུམས་ཤིང་གསོལ་བ་བཏབ། ན་བཟའ་ཕྱིང་པ་གཅིག་དང༌། རྣ་ལྤགས་ཀྱི་ཞྭ་གཅིག་ལས་མེད་པས། སྒོམ་མ་རྣམས་ཀྱིས་ངོ་མ་ཤེས་པར་ལུག་རྫི་དད་པ་ཅན་གཅིག་འདུག་ཟེར་རོ། ། དེ་ནུབ་འོད་གསལ་གྱི་ངང་དུ་ཆོས་རྗེ་དང་མཇལ། རྡོ་རྗེ་གདན་དུ་རྒྱུག་གསུང༌། ཡང་ལན་གཅིག་བྱོན་ནས། འགྲོ་བཟང་མ་འགྲོ་བར་འདུག་པས་འཁོར་གཅིག་སོང༌།
ནང་པར་བྱོན་པས། བུ་ལེའི་གངས་འགུལ་ན་འགྲོ་བཟང་མ་ཡོད་པ་ཡིས། སྒྲུབ་པ་མོ་སྐལ་བཟང་དང༌། གསུང་སྐྱོང་ལ་སོགས་ཡོད་པ་ལ། ལྟོས་དང་ཨུ་རྒྱན་པ་སྤྱན་གསུམ་མཆེ་བ་བཞི། རུས་བརྒྱན་དང་བཅས། མཁའ་འགྲོ་མང་པོས་བསྐོར་ནས་བྱུང་གསུང༌། དར་གཅིག་ན་སླེབ་ནས་མཇལ་བས། འགྲོ་བཟང་ན་རེ། སློབ་དཔོན་ཇོ་བཙུན་ཕེབས་པ་ཐུགས་ལ་བཏགས།
ཆོས་རྗེ་མྱ་ངན་ལས་འདས་ཀྱང༌། ཁྱེད་བུ་ཆེན་འགྲོ་དོན་ནུས་པ་མང་པོ་ཡོད་པ་ཡིན། ཁྱེད་རྣམས་ཀྱི་སྐུ་ཚེ་དང་འཕྲིན་ལས་ངའི་ལག་ན་ཡོད་པ་ལགས་ཀྱིས། ང་ཡི་གཤེགས་པར་ཞུ་ཕུལ་མཛོད་ཟེར། ཞུ་བ་རང་མི་བགྱིད་དོ། ། སྐྱེས་མེ་རང་ནམ་གཤེགས་ཙ་ན་གཤེགས་གཅིག་གསུངས་པས། སྙུན་མེད་པར་དབུ་ཆོགས་སོང༌། ཧ་ལས་ནས། ཐལ་མོ་སྦྱར་ཏེ། སྐྱེས་མོ་དམ་པ་མི་གཤེགས་པར་ཞུ་ཡང་ཡང་ཕུལ་བས་སྤྱན་ཧྲིག་བྱུང་ནས་ད་མཆིས་ལུས་འཕོས་ཟིན་གསུང་ཙམ་ན་མདངས་ལེགས་པོ་དེ་མེད་པར་སོང་ངོ༌། །
དེ་ནས་རྡོ་རྗེ་གླིང་དུ། དཔལ་ཡེ། དཔོན་སྲིན་དཔེ་སྡོང་དང་གསུམ་འཚོགས་ནས་ཚོགས་གཅིག་མཛད་པའི་ཚེ། སྔར་ཛཱ་ལན་དྷ་རར་འོ་སྐོལ་གསུམ་འཚོགས་ནས། ཚོགས་བྱེད་པ། མི་འོང་བྱས་སྟེ་བྱུང་བ་ཡིན་གསུང༌། ཆང་ཚོད་གཅིག་ཞག་ལྔར་བཙགས་ཀྱང་ཆང་དུ་བྱུང༌། ཕོ་ནས་ཀྱང་སླུམ་དུ་འདུག་པ་སླར་བསྡུས་ནས་བཙགས་པས་ཀྱང་བྱུང་གསུང༌། དེ་ནས་ཆོས་རྗེའི་བཀའ་བརྒྱའི་ཁོངས་ནས་ང་མེད་གསུང་ནམས་བར་འབྲོག་རྡོ་རྗེ་གླིང༌། སྦུད་ཏྲ་དགའ་ལྡན་གླིང༌།
སྟེང་འགྲོ་རྣམས་སུ་ཆོས་རྗེའི་སྐུ་སྨན་དང་དར་ཟབ་རིན་པོ་ཆེ་ལས་སྒྲུབས། ཚ་ཚྭ་ཁང་ལ་ཟ་འོག་གི་ན་བཟའ་གསོལ། གཙུག་ལག་ཁང་གྷན་འཇི་ར་བཙུགས་པ་བཞེངས། མར་མེ་དུས་མཆོད་བཙུགས། ར་ལུ་ནས་གདན་ས་བ་སྤྱན་དྲངས་ནས་བསྐོས་ཏེ་དར་བར་མཛད། དེ་ནས་བར་འབྲོག་གླ་བ་འཁར་དུ་བཞུགས། དཔལ་བདེ་ཆེན་སྟེངས་ཀྱི་ནགས་ཁྲོད་དུ་བྱོན་ནས། ཉེ་གནས་ཤེས་རིན་མ། རྡོ་རྗེ་གདན་དུ་མི་འགྲོའི་བར་འདིར་སྡོད་པ་ཡིན། ། ཁྱེད་ལ་རྒྱགས་ཅི་ཡོད།
དཀའ་ཐུབ་བྱེད་ཀྱིན་ཡོད་ན་ང་ཡང་བྱེད་པ་ཡིན་གསུང༌། ཁོང་གིས་ཞིབ་བྲེ་བཅུ་གཅིག་ཕུལ། སྔོ་བརྔས་ལ་འཚོ་བའི་ཐིལ་མཛད། དོ་བའི་རྩ་བ་རྐོར་བྱོན་པས་ཤིང་འཛེར་གྱིས་སྙན་རལ་བ་དང༌། ཕུང་ཚོམ་དུ་བྱོན་པས་ཞབས་སྙུག་མས་ཕུག་པ་རྣམས་ལ་འཁྲུལ་འཁོར་མཛད་པས་སོས། ཞལ་ནས། གཏུམ་མོའི་གདམས་པ་ཡིན་ན་ངས་སྲོག་བཙོངས་པ་རང་མང་དུ་བྱས། དཔལ་ལྡན་འབྲུག་པའི་ཁྱད་ཆོས་རོ་སྙོམས་འདི་ལ་ངས་ཁྲག་རྙེད་པ་འདྲ་བ་གཅིག་བྱས་ནས་ཉམས་སུ་བླངས་པ་ཡིན། དགེ་བའི་བཤེས་གཉེན་ཕལ་མོ་ཆེས་བཤད་པ་བྱས་པ་ཡིན་གསུང༌། ཉེ་གནས་ཀྱིས།
སྐུ་ཐང་ལ་སོགས་པ་དྲི་ཞིམ་པོའི་ངད་གདའ་བ་ཅི་ལགས་ཞུས་པས། བྱང་སེམས་བརྟན་པའི་ནུས་པ་ཡིན་གསུང༌། ནང་གཅིག་ཅི་རྨིས་གསུང༌། མ་ཇོ་སྣང་འུར་མས་མར་ཤགས་གཅིག་བྱིན་པ་རྨིས་ཞུས་པས། མོས་མར་ཤགས། བཤེས་རྡོག ། ཞུ་ལུ་འགའ་ཁྱེར་བྱུང་གསུང་ཙམ་ན། ཅུང་ཟད་ན་དེ་བཞིན་བྱུང་ནས་གདུགས་ཚོད་དྲངས། ཡང་ང་ལ་ཚེ་འདིའི་འདུན་མ་སྒྲུབ་པའི་རྟོག་པ་སྐད་གཅིག་ཀྱང་མི་འདུག ། ངའི་ལས་ཐམས་ཅད་ཚར་འདུག་གསུང༌།
ང་ལ་བསམ་པ་གསུམ་ཡོད། དེ་གང་བྱས་ཀྱང་ཚེ་འདིའི་ལྷན་འཁྲིས་མི་འདུག ། ནུབ་ཕྱོགས་ཀྱི་རྒྱལ་པོ་ཧུ་ལ་ཧུ་ཅན་ན། སེམས་ཅན་གྱི་མགོ་ལུད་ཕུང་སྤུངས་པ་ཙམ་ཡོད། དེར་ཕྱིན་ན་འགྲོ་བ་ལ་ཕན་ཆེ་བར་འདུག་པ་ལ། རང་གི་ཚེ་ལ་གཟན་པ་འཁོར་མི་དག་པ་གཅིག་འོང་བར་འདུག ། ཡང་ཨ་ལམ་ག་པར་པཱ་ཏ་ན། རྒྱལ་བུ་ཐམས་ཅད་སྒྲོལ་གྱིས་སྲས་ཕོ་མོ་དང་བཙུན་མོ་སྦྱིན་པར་བཏང་བའི་རི་འདྲ་བ་གཅིག་ལ་ཕྱིན་ནས། འཇིག་རྟེན་བློས་བཏང་གི་མགོ་བཏོན་ནས་སློབ་མ་རྟོགས་ལྡན་འབའ་ཞིག་བསྐྱངས་ནས་ཆོས་བསམ་དེ་ཁོས་བྱས་ཟེར་བ་གཅིག་བྱེད། ཡང་ན་གཞི་མི་འཛིན་པར་བོད་ཀྱི་རི་དགོན་རྣམས་སུ་འཕོས་ཤིང་འགྲོ་དོན་བྱེད་པ་ཡིན་ཏེ།
དགེ་བཤེས་རྣམས་ཕྲག་དོག་གིས་འཛིངས་པའི་ས་འདིར་ཆགས་སྙམ་པ་རང་མི་འདུག་འོན་ཀྱང་ཆགས་པའི་རྒྱུ་མཚན་གཅིག་ཡོད། གང་ཡིན་ན། ཆུ་བོ་གངྒ་ཚུན་ཆད་ལ་གྲུབ་ཐོབ་གླིང་རས་རྟོགས་པ་མཐོ་བར་གྲགས་འདུག གསང་སྔགས་བླ་ན་མེད་པའི་དགོངས་པ་ཕྱིན་ཅི་མ་ལོག་པ་གཅིག་འཆད་ན་ཁེང་པས་ང་མི་ཞན་ནམ་སྙམ། གཞན་དུ་གསང་སྔགས་ལས། སྐལ་པ་ཅན་ཚེ་གཅིག་གིས་རྡོ་རྗེ་འཛིན་པའི་སར་སྒྲོད་པར་བྱེད་པའི་ལམ་ཟབ་མོ་རྡོ་རྗེ་གསུམ་གྱི་བསྙེན་བསྒྲུབ་གང་ཟག་གི་རྒྱུད་པས་བར་མ་ཆོད་པ་ཡོད། ལོ་ཙྪཱ་བ་རང་ཡང་མི་ཆུང་བ་ཡིན། རྒྱུད་ཀྱི་ལག་ལེན་ཕྱིན་ཅི་མ་ལོག་པ་གཅིག་འཇོག་པ་ལ་བརྒྱུད་འཛིན་བོད་དག་ཚེ་ལ་ཡང་མི་བཟན་པ་འདྲ་སྟེ། རྨི་ལམ་དུ་བུད་མེད་ཅིག་གིས་ཤིང་གི་དྲི་མ་བཏབ་ནས་ཁྱོད་ཀྱིས་ལོ་འདི་གཉིས་བར་ཐུབ་ཟེར་ཏེ་དེའི་དབང་དུ་བྱས་ན་དགུ་བཅུ་རྩ་དྲུག་ཐུབ་པ་འདྲ་གསུངས། ཡང་ཉིན་གཅིག
ཁྱོད་ལ་རྡོ་རྗེ་གདན་དུ་འགྲོ་འདོད་ཀྱི་རྟོགས་པ་རགས་པོ་བྱུང་ཨང་གསུང༌། བྱུང་ཞུས་པས། ང་ལ་དེ་འདྲའི་རགས་པོ་ཙམ་ཡང་མེད། འདུན་པ་རགས་པོ་བྱས་ན་འཕྲལ་དུ་འགྲོ་དགོས་པར་འདུག་སྟེ། ཆོས་སྐྱོང་མ་མགོན་སྐྱས་བྱས་ནས་སོང༌། འགྲོ་མཆོད་གཅིག་བྱེད་པས་ཟན་ཆང་གཅིག་གྱིས་གསུང༌། དེའི་དུས་ན་ནད་རིམས་ཡོད་པས། འགྲོ་ན་ཚད་པ་བས་ཀྱང་ནད་རང་ཐུ་གསུང༌། ཕུད་དར་ནས་ཕྱིན་པས། ཞལ་ནས།
མདང་དང་རྨི་ལམ་ན། བུད་མེད་གཅིག་གིས་རིམས་མང་པོ་ཁོ་ན་ཡང་མེད། ཕྱུགས་ནད་འདིས་ཐུབ་ཟེར་བའི་གསུང་གཅིག་བྱིན། དེ་གཅིག་པུས་མི་ཕན་བྱས་པས། མགོ་མཇུག་དུ་ཨོཾ་ཧཱུྃ་བཅུག་ན་ཐམས་ཅད་ཐུབ་ཟེར། སོག་པོའི་ཡི་གེ་བཞིན་མས་ནས་ཀློག་པ་གཅིག་གདའ་སྟེ། ཧཱ་སྭཱ་རེ་མ་ཏ་ཊ་ཀོ་མ་ཀྵ་ར་ས་ཨོཾ། ཅེས་པ་འདི་འོད་གསལ་གྱི་ངང་ནས་བརྩིབས་ལོགས་ལ་བྲིས་པ་ཡིན་གསུང༌། སྔགས་འདི་རང་ལྷ་མོའི་ཡིན་པ་འདྲ་བར་མི་གདའ་འམ་ཞུས་པས། ཟིལ་ཆེན་པོ་བྱུང༌།
འདུག་འདུག་ཡིན་པར་འདུག་གསུང་ཌཱ་དྲིལ་བསྣམས། སྤྱན་ནམ་མཁའ་ལ་གཟིགས་ནས་བསྟོད་པ་མཛད། ཉེ་གནས་ཀྱིས་ཕུད་མཆོད་པས། གཉིས་ཀ་ཐུགས་འུར་ནས། སངས་རྒྱས་ཀྱི་བསྟན་པ་མི་འཛུགས། ངེད་རྒོད་ཕུག་ཚོའི་བར་ཆད་མི་ཟློག སེམས་ཅན་ཚོའི་ནད་རིམས་མི་གཅོད་པ་ཅི་ཡིན་གསུང་ཞིང༌། སྐུ་སྟོད་བཅེར་བུར་བཀྲབས་པས་ཉི་མཚན་གྱིས་ཆུ་བུར་ཐུག་བྱུང༌། ཕུད་རྫ་མ་གང་ལྷག་མ་མ་ལུས་པར་གཏོར་ཚར་འདུག ཁྱེད་ཀྱིས་ལྷ་མཽ་མཐོང་ངམ་གསུང༌།
ཞལ་ནི་མ་མཐོང་སྟེ་བྱིན་བརླབས་དཔག་ཏུ་མེད། སྣང་བ་གཏད་མེད་དུ་སོང༌། རིག་པ་དངས་གདའ་ཞུས་པས། ངས་མཐོང༌། བོང་བུ་དམར་ག་འཇིགས་སུ་རུང་བ་ལ་ལྕིབས་པས། མེ་ལོང་གི་གཟུགས་བརྙན་བཞིན་སོང་བ་མིན་པ་ལུང་པར་མི་ཤོང་བ་གཅིག་འདུག ། ཡེ་ཤེས་ཀྱི་མཁའ་འགྲོ་མ་རང་ཡིན་འདི་འདྲའི་རིག་པ་དངས་པ་ལྟོས་དང་གསུང༌། རྒྱལ་ཁམས་ཀྱི་ཡམས་འཕྲལ་དུ་ཆད་སྐད། གཞན་ཡང་ཞལ་མང་དུ་གཟིགས་གསུང་ཡང་ལན་གཅིག་འོབས་ལ་སྒོམ་བཏབ་ཀྱིས་ཁྱེད་རང་ཚོ་རྒྱོབ་གསུང་ནས་ཐུགས་ཀྱི་གཏད་པས་རྒྱབ་སྐྲོགས་ཀྱང་དེ་ག་ན་བསྡད་འདུག ད་ཞོག་དང༌།
བཏང་གིས་གསུང་ནས་ཐུགས་དམ་གློད་པས་སོང་སྐད། དེ་ནས་བྱ་ལོ་ལ་རྡོ་རྗེ་གདན་དུ་བྱོན་པས་སྣང་བ་བདེན་མེད་དུ་སོང༌། ཉེ་གནས་ཀྱིས་དེ་རིང་བྱིན་བརླབས་ཆེ་བར་གདའ་ཞུས་པས། དེ་ཙུག་འདུག་ཆོས་རྗེ་གདན་འདེགས་པའི་སྣང་བ་འདྲ་བ་གཅིག་འདུག་གསུང༌། ཤོད་དུ་ཕེབས་པ་ལ་གྲིབ་ཀྱིས་ནོན་ནས་འབྱོན་པ་མ་བྱུང་བས། ཕཊ་ཀྱིས་ཐེམ་ལ་རང་གི་ལུས་ཤིང་སྡོང་ཕ་ཀི་ལ་སྟྀམ་ལ་ཅུང་ཟད་སྡོད། ད་རང་རྗེ་བཙུན་མ་དག་པ་ཡེ་ཤེས་སྒྱུ་མའི་ལུས་སུ་འཇུར་ཐོན་པར་བསྒོམས། རྗེ་འབྲི་ཁུང་གྲིབ་སེལ་ཡིན། སྐྱེལ་ཐུང་གི་བྱ་དགའ་གྱིས་གསུང་ནས་གཅིག་པུར་བཞུད། བལ་པོའི་ཐང་ག་མེ་རུ་སླེབ་པ་ན།
ཆོས་སྐྱོང་ཕྱག་བཞི་པ་བྱུང་ནས། རྡོ་རྗེ་གདན་པ་དུ་རུ་ཀས་གནོད་བ་བྱེད་པར་ཡོད། ཁྱོད་འདྲ་བའི་རྣལ་འབྱོར་པ་བཞིས་སྨོན་ལམ་བཏབ་ནས་ཕན་པས་མྱུར་དུ་འོད་ཟེར་ནས་ཁྲིད་པའི་སྣང་བ་བྱུང༌། གཱཻ་ཏ་ཝ་རི་ལེགས་པ་གཟིགས་ཡེ་རང་དུ་གཞོན་ནུ་མ་འགའ་ཟུང་གྱིས་བལྟ་ཞིང་སྔར་མཁའ་འགྲོ་ལས་ཐོས་པའི་གླུ་ཡོད་པ་འཐེན་ཅིང་འདུག ། དེ་ནས་གྲོང་ཁྱེར་ཏི་ར་ཧུ་ཏིར་སླེབ། མགོན་པོ་སྔོན་བྱུང་ནས་ལུང་བསྟན་པའི་རམ་ཤིང་རྒྱལ་པོས་དབང་བྱེད་ཅིང་འདུག་པ། རྡོ་ལི་ལ་བཏེག ། ལག་ན་མཚོན་ཆ་ཅན་གྱིས་བསྐོར་ནས་ཕར་ཁྱེར་ཟེར་ཞིང་བྱུང༌། བློན་པོ་གཅིག་གི་དབྱུག་པ་བླངས་ནས་ཕར་ཁྱེར་བྱས་ནས་རྒྱལ་པོའི་ཐོག་དུ་འཕྱོང་པས། ར་ཛཱ་སྨྱོན་པ་བྱུང་ཟེར་ནས་དྷོ་ལི་ལས་བབས་སོང༌།
དབྱུག་པ་སྐྱུར་ནས་བཞད་པས། ཛྱཽ་ཀི་སྤྱོད་པ་བྱེད་པར་འདུག་གསུང་སྟེ་ཁྲི་ཟུར་དུ་བཞག་ནས་ཟས་བྱིན་གསུང༌། མུ་སྟེགས་ཀྱི་ལྷ་ཁང་དུ་སྤྱོད་པ་མཛད་ཅིང་ཕྱིན། མ་གཱ་ཏ་རྡོ་རྗེ་གདན་གྱི་བྱང་ཆུབ་གྱི་ཤིང་ཨ་ཤཱད་ཐཱ། གྷན་རྡོ་ལའི་རྒྱབ་ན་སྔོ་བུ་ཆེན་བ་གཟིགས་པས། མོས་གུས་གདུང་ཤུགས་ཀྱིས། དབུ་དང་སྐུ་ལུས་སོ་ཕག་གི་ཐང་ལ་སྡེབས་ཤིང་གསོལ་བ་བཏབ། ལུས་མར་མེར་འབུལ་སྙམ་ཡང་རྐྱེན་གཞན་མ་རྙེད། བཟོད་མེད་ཀྱི་སྙིང་རྗེ་བྱང་ཆུབ་ཀྱི་སེམས་སྐྱེས། སྨོན་ལམ་དཔག་ཏུ་མེད་པ་བཏབ་བོ། །
དེ་ནས་བྱེད་ཚད་གཞན་དོན་དུ་བྱས། སྔར་དགེ་སྦྱོར་ཡང་མ་ཤེས་པར་འདུག་གསུང༌། ཨུ་རྒྱན་གྱི་རྟེན་མངྒ་ལ་དྷེ་ཝི་དང༌། ཆོས་རྗེའི་ཞལ་མཐོང་བ་ལྟ་བུ་དྲན་པས་བཟུང་རྒྱུ་མེད་པ་ཡང་ཡང་བྱུང་གསུང༌། གར་བྱོན་དུ་ཁྲོམ་འུར་འགྲོ་བ་བྱུང་པ་ལ་དགའ་སྣང་གཅིག་འདུག ། དེ་ངའི། རྡེའུ་ནག་པོའི་ལྷག་རོལ་ཅིག་ལུས་པར་འདུག་སྙམ་པ་དང་ཆད་གསུང༌། མཆུ་ཟླའི་ཉའི་ནུབ་མོ་སྲིན་པོ་རྣམས། མ་ཧཱ་བོ་དྷི་ལ་མཆོད་པ་བྱེད་དུ་འོང་ཞེས་གྲགས། དེ་གཟིགས་པའི་སླད་དུ་བཞུགས་པས།
སྲོད་དུས་འོད་ཆེན་པོ་ཟིལ་ཆེན་པོ་དང་བཅས་པ་གཅིག་བྱུང༌། སྲིན་པོ་འོང་བར་འདུག ། སྲིན་པོའི་ལྦ་པ་ལ་བཙིར་བར་འདུག་སྙམ་ཏེ། གསང་བདག་གི་ཏིང་ངེ་འཛིན་གསལ་བཏབ་ནས་རྩིག་པ་ལ་བཅར་བྱས་འདུག ། དེ་མ་ཐག་བདག་འཛིན་མ་མཐོང་འདུག་དགོངས་ཏེ་བཞུགས་པས། སྤྲེའུ་ཆེན་པོ་མཇུག་ལ་རྡེབས་པ་གཅིག་བྱུང༌། ཟ་ན་ཡང་ཟོ་སྙམ་ཙ་ན། དེ་མི་དཀར་པོ་གླང་པོའི་གདོང་ཅན་གཅིག་དུ་སོང༌། ཟིལ་ཆེན་འདུག་ཀྱང་བདག་འཛིན་སྤུ་ཙམ་ཡང་མི་འདུག ། འཇིགས་ཟིལ་དེ་ཡལ་བ་དང་བྲམ་ཟེའི་བུ་ཚངས་སྐུད་ཅན་གཅིག་བསྟན་ནས།
ཕྱག་བྱས་ནས། ང་ཚོགས་བདག་ལགས། བསྒྲུབ་ཐབས་བདེ་ན་ཡོད་པ་ལོང་ལ་གཏོར་མ་མཐོང། འཛམ་གླིང་གསུམ་གཉིས་དབང་དུ་བསྡུས་ལ་འཕྲིན་ལས་ཀྱི་གྲོགས་བྱ་ཡིས་ཟེར་རོ། ། མ་ཧཱ་བོ་དྷི་བྱང་ཕྱོགས་ན། རྒྱལ་བུ་དོན་ཐམས་ཅད་གྲུབ་པ་བལྟམས་པའི་སྐུ། ལྷའི་དབང་པོས་དར་དཀར་གྱིས་བླངས་པའི་གཟུགས་མཐོང་བས། འདི་ལྟར་སྲིད་པ་ཐ་མ་པའི་སེམས་དཔའི་ཞབས་རྟོག་བྱར་ཡོད་པ་རེ་དགའ་སྙམ་ནས། ཆོས་རྗེ་རྒྱལ་བ་རྒོད་ཚང་པ། སྟེང་ཕྱོགས་སུ་སངས་རྒྱས་མ་ཆགས་པ་པདྨའི་སྤྱན་ཞེས་པར་སངས་རྒྱ་བའི་དུས་སུ་ལྷའི་དབང་པོར་གྱུར་ནས་ཞབས་འབྲིང་བྱེད་པར་སྨོན་ལམ་བཏབ་གསུང༌།
དེ་ནས་ཛྙཱ་ན་གྷརྦྷ་ལོགས་པ་དང་ལྷན་ཅིག་དུ་རུ་ཀའི་དམག་ཟློག་པའི་སྨོན་ལམ་བཏབ་པས་ཟློག་སྟེ་འགྲོ་རིན་ཆོག་པར་བྱུང་གསུང་ཡང་དུར་ཁྲོད་བསིལ་བའི་ཚལ་ན་ཞིང་སྐྱོང་རྡོ་ལས་བྱོན་པ་གཉིས་འདུག་པའི་མདུན་དུ། ཁོང་དང༌། ཛྙཱ་ན་གྷརྦྷ། རྒྱ་དར་ཚུལ་གསུམ་གྱིས་བཞུགས་དེར་བསྡད་པ་རྣམས་ཕལ་ཆེར་མཚོ་གཅིག་འདུག་པ་དེར་ལྕེབས་ནས་ཤི་བ་ཡིན་ཟེར། མི་རྣམས་ནང་རེ་ཞིང་ཁོང་ཤི་མ་ཤི་ལྟ་བ་ལ། ནུབ་གཅིག་འོད་གསལ་གྱི་ངང་དུ་མཚོ་དེ་ནས། མི་གླང་མགོ་ཅན། རྭ་བར་ན་སྦྲུལ་མགོ་གསུམ་ཡོད་པ་གཅིག་འཐེན་ནས། རྩ་ན་ཕུག་རོན་གཉིས་སྣང་བའི་གཅིག་བྲོས་གཅིག་མིད་པ་གཅིག་བྱུང༌། གསང་བདག་གི་སྐུར་ལངས་ནས་བརྡས་པས་མཚོ་ནང་དུ་སོང༌།
དེར་ལྕགས་ཀྱི་ཁྱུང་གཅིག་དུ་སྒྱུར་ནས་མཚོ་ཕོལ་རྒྱངས་དང་བཅས་ནས་བཟུང་བས། སྐད་གྲག་པོ་དང་བཅས་སྟེ་གྲོགས་གཏོང་ཟེར་ནས་སྐྱུགས། འཕྲིན་ལས་སྒྲུབ་པར་ཁས་བླངས་སོ། ། ནང་པར་ཐུགས་དམ་ལ་ཡོད་ཙམ་ན། རྒྱ་དར་ཚུལ་ཁྲེས་པོ་ཁུར་ནས་སོང༌། དེར་ཛྙཱ་ན་གརྦྷ་ཅན་དུ་ཕྱིན་པས། བྱོན་པ་དགའ། མདང་ཟིལ་ཆེ་ནས་མཚན་གང་ཡར་མེ་བཏེག ། ཡམ་ཡོམ་གཅིག་ན་ཟེར། བྱིན་བརླབས་གཅིག་མཛད་པས་བདེའོ། །
དེ་ནས་བོད་དུ་བྱོན་པའི་ལམ་དུ་ཞབས་ཆེར་སྙུང་བའི་སྐྲངས་པ་གྲིས་བཤགས་ནས་ལྷོག་པ་བཏོན། རྨ་བཀྲུས་ནས་འཁྲུལ་འཁོར་མཛད་པས་སོས། ཆུ་ཆེན་པོ་གཅིག་རྒལ་བའི་དབུས་ན་མར་ཏིང་རིང་དུ་སོང༌། ལྡོག་ནི་མ་བདེན་ནས་བུམ་པ་ཅན་བཟུང་པས་མ་བྱིང་བར་ཐར། ཆུ་འགྲམ་གྱི་མི་རྣམས་ངོ་མཚར་སྐྱེས། སྟག་གི་གནོད་པ་ལ་རེངས་པའི་སྦྱོར་བ་མཛད། བལ་པོ་ཐིལ་དུ་བོད་ཀྱི་ཚེ་རིང་མ་ལ་སོགས་པ་བསུར་བྱུང་གསུང༌། བདེ་ཆེན་སྟེངས་སུ་ཕེབས་པའི་ནུབ་གཅིག གྲོག་པོ་ཆེན་པོ་གཅིག་ལ་སྐུ་ཆེན་པོ་སྤྲུལ་ནས་ཟམ་པ་བྱས་ནས་མི་མང་པོ་བསྒྲལ་བས། ཆོས་རྗེ་ནམ་མཁའ་ལ་བྱོན་ནས།
ད་ནི་འགྲོ་དོན་གྱི་དུས་ལ་བབ་པ་ཡིན་ནོ་གསུང་བ་བྱུང༌། ཡང་ནུབ་གཅིག་འོད་གསལ་གྱི་ངང་དུ་རྡོ་རྗེ་འཆང་ནས། རྒྱ་གར་གྱི་གྲུབ་ཆེན་རྣམས། བོད་ཀྱི་བཀའ་བརྒྱུད། ཆོས་རྗེ་འབྲི་ཁུང་བ་དང༌། རྒྱ་བ་རྒོད་ཚང་བ་ལ་སོགས་པ་མཁའ་འགྲོ་ཚོགས་དང་ལྷན་ཅིག་འདུས་ནས་ཚོགས་འཁོར་མཛད་ཅིང་རྟེན་འབྲེལ་ཟབ་མོའི་སྤྲོ་བ་མཛད་ཅིང་འདུག རྟེན་འབྲེལ་གྱི་ངོ་བོ་མ་བཅོས་པ་ཡིན། ནུས་པ་སོ་སོ་ན་ཡོད། ཕྱོགས་གཅིག་ལ་མཚོན་ན། རྟེན་འབྲེལ་གྱི་ངོ་བོ་ཆུ་རང་དུ་མ་བཅོས་པ་དེ་ཡིན།
གཤེར་བ་ཆུའི་ནུས་པ་ཡིན། ཆུའི་ནུས་པ་དེ་ཆུ་ལ་ལོགས་ན་མེད། དེ་དུས་གསུམ་གྱི་སངས་རྒྱས་ཀྱིས་ཀྱང་བཅོས་སུ་མ་བཏུབ་སྟེ། མ་བཅོས་པ་རང་གི་སྟེང་ན་ནུས་པ་བསམ་གྱིས་མི་ཁྱབ་པ་གཅིག་ཡོད། རྟེན་འབྲེལ་གྱི་ནུས་པ་ཡོན་ཏན་དུ་འགྱུར་བ་དེ་བཀའ་བརྒྱུད་རྣམས་ཀྱི་མཁྱེན་ནས་བསྒྲིགས་པ་ཡིན་གསུང་བ་བྱུང་གསུང༌། གེ་ལུང་དུ་བྱོན་པའི་མཆོད་གྲལ་དུ། དེ་རིང་རྣལ་འབྱོར་ཕོ་མོ་འདི་རྣམས་ལ་ཕྱག་རྒྱ་ཆེན་པོ་གཅིག་གདབ་པོ་གསུང་ནས་བླ་མའི་རྣལ་འབྱོར་མཛད་པས་ཐམས་ཅད་འུར། ལ་ལ་དྲན་མེད་དུ་སོང༌། དེའི་མཇུག་ཏུ་སྲོག་གཡོ་མེད་དུ་བཅིང་བའི་ཏིང་ངེ་འཛིན་མཛད་པས། ཐམས་ཅད་རྟོག་པ་ཐིམ་པའི་ཏིང་ངེ་འཛིན་ལ་འགྲོ་བ་བྱུང༌།
བླ་མ་མདོ་སྡེའི་ཞལ་ནས་བྱིན་བརླབས་ཀྱི་སྣང་བ་རང་ཆེ། སྔོན་ཤེད་ཀྱི་གྲུབ་ཐོབ་ཀྱིས་འདི་འདྲ་བྱུང་བའི་ལོ་རྒྱུས་འདྲ་ཐོས་པ་ལས་དངོས་སུ་མ་མཐོང་གསུང༌། དེ་ཙམ་ན་སྣོད་ལྡན་གཟིགས་ཤིང་རྡོ་རྗེ་གསུམ་གྱི་བསྙེན་བསྒྲུབ་མྱོང་ཁྲིད་དུ་མཛད་པས། འགའ་ཞིག་ལ་ས་རླུང་ཟིན་པའི་ཏིང་ངེ་འཛིན་གང་གིས་ཀྱང་མི་གཡོ་བ་དང༌། ཁ་ཟས་ལ་སོགས་མི་དྲན་པར་གཞན་གྱིས་སད་དགོས་པ་བྱུང་བས། ལ་ལ་ཆུ་རླུང་ཟིན་པས་གཡང་ལ་ལྷུང་ཡང་མི་གནོད་པ་དང༌། ནམ་མཁའི་རླུང་ཟིན་པས་མི་སྣང་བ་དང་རྩིག་པ་དང་རི་ལ་མི་ཐོགས་པ་བྱུང་བས། འདིའི་ཁྲིད་བཏབ་ན་ལུང་པ་གྲུབ་ཐོབ་ཀྱིས་འགང་བར་འདུག་སྟེ། རང་གི་ཁམས་ལ་ཡང་གཟན་པ་དང༌། བཀའ་བརྒྱུད་རིན་པོ་ཆེའི་ཟབ་ལམ་མོས་གུས་ཀྱི་ཁྲིད་སྲོལ་འདི་ལ་ཡང་གནོད་པར་འདུག་གསུང་ནས།
ཁྲིད་ཀྱི་སྲོག་ལྷན་ཅིག་སྐྱེས་སྦྱོར་ལ་སོགས་ལ་མཐིལ་དུ་མཛད་པར་གདའོ། ། ཡང་བདེ་ཆེན་སྟེངས་སུ་རྡོ་རྗེ་དབྱངས་ཅན་མ་དམར་མོ་བསྙེན་པས། ཞག་གསུམ་ན་པི་ཝཾ་གི་སྒྲ་ཐོས། འཛིན་བློ་འཕེལ་པར་བྱུང༌། ཉིན་གཅིག་ཕུ་ན་ཡར་བསེང་དུ་བྱོན་པའི་སར་རི་སྒོག་གསོལ་བས་རྗེད་ངེས་པར་སོང༌། ཁྱོད་འདྲའི་ཡི་དམ་སྒོག་པས་བློ་འགྲིབ་པ་དགོངས་ནས། ཕག་མོ་ཤེས་རབ་སྣང་བ་བསྒྲུབས་པས། ཐོ་རངས་གཅིག ནམ་མཁའ་ལ་ཀ་སོགས་ཡི་གེ་རྣམས་དཀར་གྱིས་བྲིས་པ་ལྟར་འདུག་པ་རྣམས་ཀ་ནས་རིམ་བཞིན་ཞལ་དུ་ཞུགས། སྔོན་དཔོན་ལམ་ཆུང་བདུད་རྩིའི་ཁར་ཡིག་གེའི་ཕྲེང་བ་ཞུགས་པས་ཨ་ལ་བརྡུགས་ཟེར་དགོངས་པ་བྱུང་སྟེ་མ་རྡུགས།
སད་ཙ་ན་གཟུང་འཛིན་གྱི་རྟོག་པའི་སྤུན་ཐག་ཆད་པའི་ངང་ནས། བཅོམ་ལྡན་འདས་མ་མཚོན་གང་བ་གཅིག་གཟིགས་སྟེ་དོན་གྱི་བློ་གྲོས་མཆོག་ཏུ་འཕེལ་ལོ། ། སྦུད་ཏྲར་སྐྱེ་བོ་སུམ་སྟོང་ཙམ་ལ་སེམས་བསྐྱེད་མཛད་པའི་ཚེ་ནམ་མཁར་འཇའ་འོད་ཀྱི་བླ་རེར་ཆགས་པ་བྱུང༌། དེ་དུས་འོད་བསྐོར་གྱི་ནང་དུ་འཕགས་པ་ཞལ་བཅུ་ཅིག་པ་གཟིགས་གསུང༌། དེ་ནས་བླ་ཆེན་དེ་ཁྱིམ་གྱིས་སྤྱན་དྲངས། ཧོར་དམག་གི་རྐྱེན་གྱིས་ཞིག་པའི་བཙུན་པ་ཁྲིམས་འཆལ་ལྔ་བརྒྱ་ཕྱིར་བཅོས་བྱས། ཉིན་གཅིག་ལ་བཙུན་རྒྱུ་ཕྱེད་དང་གཉིས་བརྒྱ། གསེར་སྲང༌། གོས་དར། རྟ་བརྒྱ་ཚན་རེ་རེས་ཐོག་དྲངས་ལོངས་སྤྱོད་དཔག་ཏུ་མེད་པ་ཕུལ་ནས་ཆོས་ཞུས།
དེ་ཙམ་ན་རྡོ་རྗེ་གདན་གྱི་ལྕགས་རི་སོག་པོས་བཤིག་ཟེར་བས། ཛྙཱ་ན་གྷརྦྷ་ལ་ལོངས་སྤྱོད་དུ་མ་བསྐུར་ནས་གསོར་བཏང་ཏེ་བྱང་ངོས་གསོས་སོ། ། ཕྱོགས་གཞན། ཡ་ཙེ་དང༌། ཟངས་གླིང་རྒྱལ་པོས་གསོས་སྐད། དུས་དེ་ནས་ང་ལ་སངས་རྒྱས་དང༌། རྗེ་རྒོད་ཚང་པ་ལས་བསམ་རྒྱུ་མེད་གསུང་ནས་ཕྱག་རྫས་ཕལ་ཆེར་དེར་བསྐུར་བ་ཡིན་ནོ། ། སྦུད་ཏྲར། རྒྱ་གར་ཤར་ཕྱོགས་ཀྱི་པཎྜི་ཏ་ཤྲཱི་རིན་ཏྲ་ལ་སོགས་ལྔ་བཅུ་ལ་དུས་ཀྱི་འཁོར་ལོའི་ཆོ་ག་མཛད། བུམ་ཆུ་སྒྲ་བཅས་སུ་ཁོལ།
ཁྲོ་བོ་ཕེབས་པ་གྲུབ་ཐོབ་ཆེན་པོ་དུས་ཀྱི་འཁོར་ལོར་གྱུར་པ་མཐོང་བ་རྣམས་བྱུང༌། དེ་དུས་འདང་ཞག་ཨུ་རྒྱན་སྤྲུལ་པའི་ལྷོ་ཕྱོགས་ཤིན་ཏུ་གསལ་ལོ་ཚིག་ཀྱང་ཐལ། ཤར་ཕྱོགས་ནས་བསྙེན་བསྒྲུབ་ཀྱི་གདམས་པ་ལེན་པ་གཅིག་འོང་གསུང་ཙམ་ན། གདན་ས་གཡའ་བཟངས་ཀྱི་རིན་པོ་ཆེ་འཁར་ཆུ་བ་བྱོན། དམིགས་པ་རེ་ལ་གསེར་ཞོ་རེའི་མཎྜལ་ཕུལ་ནས་མྱོང་ཁྲིད་དུ་ཞུས་སོ། ། དེ་ནས་གཅེན་པོའི་ནང་རྟེན་སྒྲུབ་ཏུ་ཀྱི་རོང་དུ་བྱོན། བལ་པོ་ལྗོང་གི་ཤར་འགལ་སོ་རི་ཁྲོད་དུ་འབྱུང་པོ་འདུལ་བྱེད་བསྙེན་པས་མངོན་སུམ་དུ་གཟིགས་ནས་ཐུན་མོང་གི་དངོས་གྲུབ་གནང༌། བཅོམ་ལྡན་རྡོ་རྗེ་རྣལ་འབྱོར་མ་བྱོན་ནས། རིགས་ཀྱི་བུ་ད་ནི་རྡོ་རྗེ་གསུམ་བསྙེན་བསྒྲུབ་ཡིག་གེར་བྲི་བ་ངས་གནང་ངོ་གསུང་ནས་མི་སྣང་བར་སོང༌། དེ་ནས་སྐོས་དཀར་དབེན་གནས་སུ་གླེགས་བམ་དུ་བཀོད་དོ། །
གཞན་ཡང་དུས་ཐ་དད་དུ་གཤིན་རྗེ་གཤེད་དམར་པོའི་རྒྱུད་སོགས་ཀྱི་འགྱུར་འགའ་རེ་ཡང་མཛད་དོ། ། དེ་ནས་སྦུད་ཏྲ་རྩིག་པའི་ཚེ། སེ་ཆེན་རྒྱལ་པོས་བལ་ཡུལ་འཇོམས་པར་འདོད་པའི་གསེར་ཡིག་པ་བྱུང་བ་ལ། ཆུ་བོ་རབས་དང་རྒྱལ་པོ་རབ་ཀྱི་ཕྲེང་བ་གཉིས་མཛད་པ་སྐུར་ནས་མི་འཐད་པར་གསོལ་བས་ཆོག ། ཡང་ངའི་འགྲོ་ས་རྒྱ་གར་འཕགས་པའི་ཡུལ་ཡིན་གསུང་ནས་བོད་བདུན་བཅུ་ཙམ་ཅིག་ཁྲིད་ནས་བྱོན། ཁྲལ་ས་མ་ཉན་པ་ཁྲག་དུ་སྐྱུགས་པ་དང༌། ཆོམ་རྐུན་ལ་རེངས་པའི་སྦྱོར་བ་མཛད། བལ་རྒྱ་མཚམས་ཀྱི་ལ་མ་ཧཱ་པར་པ་ཏ་ལ་བྲོ་བརྡུང་མཛད་པས་ཉམས་འུར་ནས་ངལ་དུབ་སངས་ཏི་ར་ཧུ་ཏི་ནས། གླང་བུ་མི་སྐད་གོ་བ་གཅིག་ཉོས་ནས་ཆིབས་པ་མཛད། གངྒའི་རྩ་ནས་ལྷ་ཚོགས་ཀྱི་བདག་པོ་རྟ་དཀར་པོའི་གཟུགས་སུ་སྤྲུལ་པས་བསུས།
མ་ཧཱ་བོ་དྷིའི་གནས་སུ་བདེ་བར་ཕྱིན། སྐུ་གདུང་ལ་རིན་པོ་ཆེའི་སྣོད་ལ་སོགས་པ་མཆོད་པའི་བྱེ་བྲག་དུ་མ་དང༌།

ཤིང་དྲུང་པ་རྣམས་ལ་ཁ་ན་མ་ཐོ་བ་མེད་པའི་བསྙེན་བཀུར། རྣལ་འབྱོར་པ་རྣམས་ལ་དམ་ཚིག་གི་རྫས་ཀྱིས་མཆོད་པ་ཡོན་དང་བཅས་པ་བསྒྲུབས། དེའི་དུས་སུ། ཛྱཽ་ཀི་པ་རྣམས་ཀྱིས་ཚོགས་རྫས་ལ་བརྟེན་ནས་བགེགས་བཞུགས་པའི་བར་ཆད་བྱུང་འདུག་པ་སོལ་བར་ཞུས་པ་ལ་བཀའ་བསྒོ་མཛད་པས་སེལ། དེ་ནས་རྒྱལ་བུ་ཐམས་ཅད་སྒྲོལ་གྱིས་བཞུགས་པའི་རི་ལ། ལམ་གྷ་པར་པ་ཏ་གཟིགས། ཐར་པ་དོན་དུ་གཉེར་བ་རྣམས་དེར་བཞུགས། དཔོན་སློབ་གཞན་རྣམས་བོད་དུ་བྱོན། སྐྱི་རོང་གི་གྲོང་འདབ་ཀྱི་ནགས་གཅིག་ན་ཐུགས་དམ་མཛད་ཅིང་བཞུགས་པ་བཟེ་མོ་གཅིག་གིས་མཐོང་ནས་གཅིག་གིས་གཅིག་སྦྲན་པ་དྲུག་ཅུ་ཙམ་གྱིས་ཆང་བཤུག་མ་རེ་ཁྱེར་བྱུང་ནས་དྲངས་པ་གསོལ་བའི་སར། བྷོ་ཊ་པཎྜི་ཏ་བྱོན་ནས། ཨུ་རྒྱན་པ་འདི།
ཡོན་བདག་མོ་འདི་ཙམ་བསྡུས་ནས་ཆང་འཐུང་འདི་འདྲ་བྱེད་པ་ཟེར། ཡོན་བདག་མོ་རང་ཚོ་འཐུང་གིན་གདའ་ཡིས། ངས་ནི་མ་འཐུངས་གསུང༌། ཁྱོད་ཀྱིས་འཐུངས་མ་འཐུངས་ངས་ཤེས་ཟེར་བ་ལ། འོ་ན་སྣོམས་གསུངས་པས། ཞལ་ལ་བསྣམས་ནས་སྐྱུར་དྲི་མི་འདུག་ཟེར། ཁྱོད་ཀྱིས་ཆང་འཐུངས་འདུག་སྐྱུར་དྲི་གདའ་གསུངས་པས། ངས་ཟིལ་པ་ཙམ་ཡང་ལྕེ་ལ་མ་བཞག་པ་ལ་སྐྱུར་དྲི་རང་ངོ་ཤེས་ཟེར། དེར་ཁོང་གི་ལྟེ་བར་ཆང་ཁོལ་བཞིན་པ་སྐྱེད་པས་སྐྱུར་སྒྲེག་ཆིལ་བྱུང༌། གཞན་སྣོམ་དུ་བཅུག་པས་སྐྱུར་དྲི་ཆེན་པོ་འདུག་ཟེར།
ཁོང་སྐྱེངས་ནས་གྲུབ་ཐོབ་དུ་འདུག ། བྱ་རུ་མི་བཏུབ་པར་གདའ་ཟེར་སྐད། སྐྱི་རོང་བདེ་ལེགས་སྟེངས་སུ་འོད་གསལ་གྱི་ངང་དུ་བདེ་མཆོག་དྲུག་ཅུ་རྩ་གཉིས་ཀྱི་དཀྱིལ་འཁོར་གཟིགས། ལྷ་མོ་ཨུ་མའི་དོད་པོར་ཙནྟྲི་ཀ་ལོགས་ན་འདུག་པ་ལ། མགོ་བོ་ཕུལ་ཟེར་བས་བཅད་ནས་ཕུལ་བ་ལ་ཆེད་འཛིན་མེད་པའི་ངང་ནས། ཡང་ལན་གཅིག་གདན་ས་བས་ངོ་མཚར་བསྟན་པའི་སླད་དུ་གཟའ་མི་འཛའ་མོ་གཉིས་ཡོད་པ་ལ་དབྱེ་བའི་སྦྱོར་བ་གཅིག་སྟོན་དང་གསུངས་པས། རླུང་སྦྱོར་ཅིག་མཛད་ནས་ལྟོས་གསུང༌། བལྟས་པས་སྐྲ་འབྱིད་རེས་བྱས་གདའ། ཞལ་ནས་དང་པོ་ངའི་ལུས་ཀྱི་རྩ་མདུད་མང་པོ་ཞིག་སོང༌། ཕྱི་རོལ་དུའང་ས་གཞི་གཡོ་བ་དང་ཁང་པ་འཇིག་པ་འོང་གསུང༌།
དེ་ཙམ་ན་དཔོན་ཆེན་ཀུན་དགའ་བཟང་པོས་སྦུད་ཏྲའི་གཟིམ་ཁང་བཤིག་པས་ཉིན་མོ་ས་བསྲོས་པ་ལ་སོགས་བྱུང་སྐད་དེ། ལོ་ལྔ་ན་རྗེས་མེད་དུ་བརླག་གོ ། ནུབ་གཅིག་གཟིམ་ཆུང་ན་ཐུགས་དམ་མཛད་པའི་དྲུང་དུ། ཇོ་བོ་སྟོན་ཙན་བྱུང་ནས་དབང་ཞུ་ཟེར། ཉེ་གནས་ལ་བུམ་པ་ཆོས་གསུང༌། ཆོ་ག་རིམ་པར་མཛད་ནས། བུམ་དབང་གི་སྐབས་སུ་བུམ་པ་ཐོག་གསུང༌། བཏེག་པས་ད་མཐོང་གསུང༌། མ་ནུས་པས་ཐེ་ཚོམ་མི་དགོས་གསུང༌། བཏང་བས་ནམ་མཁའ་ལ་འདུག་གོ །
ས་སྐྱར་བླ་མ་ཆོས་རྒྱལ་ཕེབས་ཞེས་ནས་མཇལ་དུ་བྱོན། མདོ་སྡེ། མང་དུ་གསན་དེ་ནས་ཉང་རོར་བྱོན་པའི་ཆུ་མིག་རིང་མོར་ཁྲོམ་ལ་དགུག་པའི་སྦྱོར་བ་མཛད་པས་ཁྲི་ཕྲག་རེ་ཙམ་གར་གཤེགས་སུ་འབྲང་བ་བྱུང༌། ཤངས་སུ་དགོན་པ་ཚ་རི་ཟླུམ་པོ་བཏབ་སྟེ་འགྲོ་བ་དཔག་ཏུ་མེད་པ་སྨིན་པར་མཛད། ཡང་སྦུད་ཏྲར་བྱོན། མཆོད་པ་གཅིག་གི་ཚེ་ཤར་ཕྱོགས་སུ་གཟིགས་ནས་གཏམ་ཅིག་འདུག་གསུང༌། ཞུས་པས། ཤར་འདི་ན་གུར་མགོན་གྱི་ལྐོག་མའི་འོག་ན་འོ་སྐོལ་གྱི་ཁང་པ་ཚུད་པ་ཙམ་ཅིག་འདུག ། དཔོན་ཆེན་བྱང་རིན་གྱི་སར་བྱིན་བརླབས་ལ་བྱོན་འཕྲིན་ལས་ཀྱི་གྲོགས་བགྱིད་ཟེར་གསུང༌། ཞག་འགའ་ན་གདན་འདྲེན་གྱི་གསེར་ཡིག་པ་བྱུང་ནས་རྟ་ལོའི་སྟོན་སེར་ཁ་བཏེག་ནས།
འཇད་ཀྱི་འོད་མོ་དར་སྡིངས་སུ་བྱོན་ནས་ཁོང་གི་དོན་མཛད། དེ་ནས་ཤ་ཟ་མདའི་རྟ་མིག་མའི་ནགས་གཉན་པོ་གཅིག་འདུག་པར་བཞུགས། སློབ་དཔོན་རིགས་རལ་གདན་དྲངས་ནས་ཚད་མ་སྡེ་བདུན་ལ་སོགས་པའི་ལུང་ཞུས། ཡར་ལྷ་ཤམ་པོས་སྤྱན་དྲངས་ནས་སིལ་མ་ལ་བཞིན་དབུས་སུ་བྱོན་པ་ལ་བྱོན་པས། སྟག་གྲུ་ཁར་སླེབ་པའི་ཚེ། མི་ཕན་པར་འདུག ། ད་རེས་ཀརྨ་པ་ཅན་ཁོར་གཅིག་འགྲོ་དགོས་པར་འདུག་གསུང་ནས་སྙེ་མོ་བཞིན་བྱོན། ཀུན་དགའ་ར་བར་ཕེབས། སློབ་དཔོན་བོ་རན་རྒྱུད་དོན་ཡོད་ལ་ཕུར་པ་ཕུན་སུམ་ཚོགས་པའི་བཀའ་ཞུས། དུས་ཕྱིས་སྦྲང་ཉི་ཁྲི་སྦུད་ཏྲར་སྤྱན་དྲངས་ནས་མ་མོའི་བཀའ་ཞུས།
དེ་ནས་ཀརྨ་པ་མཚན་མོ་བཞེངས་ནས་བྱོན་ཏེ། ཁ་འཁྱགས་ཚེ་ལོངས། ཉི་མ་ལ་སྟོད་ནས་ཨུ་རྒྱན་པ་ཆེན་པོ་གནམ་གྱི་ས་བཀབ་པ་འདྲ་བ་འབྱོན་ཡིན་ཡོད་གསུང་ནས། བུ་རམ་བསྒོར། ཟན་རྫིས་སྐད། ཞལ་ནས། ཀརྨ་པའི་སློབ་མ་ཚོ་བྲེལ་འདུག ། ཅག་ཡ་གྱིས་གསུང་ནས་ཨུ་རི་མདུན་དུ་བཞུགས། ཕེབས་པའི་གདོང་དུ་ཇ་འཛིན་དང༌། སེར་སྦྲེངས་དང་རོལ་ཆས་བསུས།
མཇལ་བའི་ཚེ། ཀརྨ་པའི་ཞལ་ནས། ཁྱེད་ཞག་གསུམ་གྱི་གོང་དུ་ཕེབས་རྒྱུ་ཡིན་པ་ལ་ད་བར་མ་བྱོན། ཟན་རྣམས་རུལ་གསུང༌། ངེད་འབྲུག་པ་ཟློག་སྒོམ་བྱེད་པ་ཡིན་གསུང་པས་བཞད་ཅིང༌། ཁྱེད་ཟློག་བསྒོམ་བྱེད་ན་སྐྱག་པ་ཁར་ཆུག ། བུ་རམ་རྐུབ་དུ་ཆུག་གསུང༌། ཡེ་གྲུབ་ཐོབ་ཨུ་རྒྱན་པ་ཁྱོད་ངའི་རྩར་མི་འབྱོན་པར་སིལ་མ་ལ་ལ་འགྲོ་འདོད་པར་སྣང་སྟེ། ངའི་བྱང་ཆུབ་སེམས་དང་དཔའ་བོ་མཁའ་འགྲོས་རང་དབང་མེད་པར་དབང་དུ་བསྡུས་པ་ཡིན་ཨེ་གོ་གསུང་ཡང་ཆོས་སྐྱོང་ལ་གཏོར་ཚོགས་ཆེན་པོ་ཐོང༌། དུང་ཐོང་ལ་ཨུ་རྒྱན་པ་ཡིད་བཞིན་གྱི་ནོར་བུ་ལྟ་བུ་བྱོན་ཡོད།
མཚུར་ཕུ་གདན་ས་ན་ཡོད་པ་ཐམས་ཅད་དགའ་བ་བསྒོམས། འབུལ་བ་ཁྱེར་ལ་ཆོས་ཞུས་ཀྱིས་གསུང༌། རྒྱལ་བ་རྒྱ་མཚོའི་དབང་བྱེད་གསུང་ནས། ཀ་ཏོ་ར་ནས་ཀྱི་བཀང་བ་སྦ་ལྕག་གིས་བསྐྲུགས་པ་དབུ་ཐོག་ཏུ་བཞག ། ལྕག་དང་བཅས་པ་ཕྱག་དུ་གཏད། དབུའི་ཞྭ་ནག་དེ་སྐོན། སྐུ་གསུམ་ངོ་སྤྲོད་གནང་ཧུར་མཛད་ནས། འོ་སྐོལ་གཉིས་སྐྱེ་བ་དུ་མའི་དཔོན་སློབ་ཡིན། ང་ཡི་མགོ་འདོན་ཡང་ཁྱོད་ཀྱིས་བྱེད་དགོས། ཁྱོད་ཀྱི་གདུལ་བྱ་ཉི་མ་ལྷོ་རྒྱུད་ན་ཡོད།
དེར་ངའི་རྒྱལ་བ་རྒྱ་མཚོ་དང༌། སྙིང་པོ་ཡིག་གེ་དྲུག་མ་དང༌། སྐུ་གསུམ་ངོ་སྤྲོད་ཀྱིས་འགྲོ་དོན་མཛོད། དགེ་བསྙེན་རྡོ་རྗེ་རྒྱལ་པོ་གྲུབ་ཐོབ་ཨུ་རྒྱན་པའི་འཕྲིན་ལས་སྒྲུབས་གཅིག་ཅེས་པ་ཡང་ཡང་གསུང༌། དེ་ནས་ལྷ་ས། བསམ་ཡས། གདན་ས། གཡའ་བཟངས་ནས་དམྱལ་དང་མཚོ་སྣའི་བར་དུ་བྱོན། སྙེ་འདོར་ཞི་བྱེད་རྒྱུད་པ་ཕྱི་མའི་སྐོར་གསན། དབུས་ཀྱི་དགེ་བའི་གཤེན་གཉེན་དང་སྐྱེ་བོ་མཆོག་དམན་དཔག་ཏུ་མེད་པའི་དོན་མཛད།
དུས་དེར་ལྷ་བཙུན་ཡེ་ཤེས་འོད་ཀྱིས། རྗེ་རིན་པོ་ཆེའི་རྣམ་ཐར་ཁྲིགས་ཁ་རྩ་བ་ནས་བུད་བ་འདི་དང་པོ་རང་ནས་ཐུགས་རྒྱུད་ལ་བཞུགས་པ་ལགས་སམ། རྗེ་རྒོད་ཚང་པ་དང་མཇལ་ནས་བྱུང་བ་ལགས་ཞུས་པས། སྨྱོན་པའི་སྤྱོད་པ་འདི་དང་པོ་ནས་ཡོད་པ་མིན། བུ་ཚའི་དུས་སུ་འདྲི་ཀློག་དང་ཕ་ཆོས་ཀྱི་རིགས་རྙིང་མ་སློབ་པའི་དུས་དང༌། བོ་དོང་དུ་མཚན་ཉིད་སློབ་པ་རྩངས་སོ་རུ་དུས་འཁོར་ཉན་པའི་དུས་ཐམས་ཅད་དུ། ཤེས་རབ་དང་བརྟུལ་ཞུགས་ཆེ་ཤོས་ཡིན། བརྩོན་འགྲུས་དང་ཁྲིགས་ཁ། གོ་ཆ་དང་སྡུག་སྲན། ཕོ་རུས་དང་སྦད་ཁམ།
ཤེ་མོང་དང་ཕོ་ངར་ཆེ་ཤོས་ཡིན། དེའི་དུས་ན་འདུན་མའི་ཁྲིགས་ཁ་ང་ལས་མཁས་པ་ཡོད། དེ་ནས་ཆོས་རྗེའི་དྲུང་དུ་སླེབ་པའི་དུས་སུ། བླ་མ་དང་ཐུགས་ཡིད་འདྲེས་ནས། འཁོར་འདས་དབྱེར་མེད་ཀྱི་དོན་རྟོགས། མ་བཅིངས་མ་གྲོལ་བའི་ངང་དུ་གཟུགས་འཛིན་གྱི་མདུད་པ་ཞིག་ནས། དུས་གསུམ་མཉམ་པ་ཉིད་དུ་རྟོགས། གཉིད་ཀྱི་ངང་དུ་བདེ་བ་ཆེན་པོར་ཤར། འཕོ་འགྱུར་དང་སྐྱེ་ཤི་མེད། རྩོལ་སྒྲུབ་དང་འགྲོ་འོང་མེད།
གཟུགས་འཛིན་དང་རྟག་ཆད་མེད། མཐའ་དབུས་དང་ཕྱི་ནང་མེད། སྤངས་རྟོགས་དང་མཐོ་དམན་མེད། བཅིངས་གྲོལ་དང་སྤྲོས་པ་མེད། དངོས་པོ་དང་མཚན་མ་མེད་པའི་དོན་རྟོགས། མ་བསྡམས་མ་གློད་པར་རང་སོར་བཞག་པས་མདུད་པ་མ་བཤིག་པར་རང་སར་གྲོལ། རང་དག་རང་གྲོལ། གྲོལ་མཁན་མེད་པར་གྲོལ་བ་སྦྲུལ་མདུད་བཞིན་དུ་ཞིག་ནས། བཅིངས་པ་དང་གྲོལ་བ་དུས་མཉམ། མ་བསྒྲིམས་མ་གསལ་བར་མངོན་སུམ་རྣམ་པར་དག་ཀུན་ནས་རྣམ་པར་བྱང་བ་མེད་པ།
མཐར་ཕྱིན་རྒྱུ་དང་ཕྱིན་མཁན་མེད་པ། མྱ་ངན་ལས་འདའ་བ་དང་འདའ་མཁན་མེད་པ། མིག་གི་ནད་གྲོལ་བས་སྐྲ་ཤད་སངས་པ་ལྟ་བུའི་རྟོགས་པ་ཤར་བས། ཁྲིགས་ཆགས་ཀྱི་འདུན་མ་ཐམས་ཅད་རང་སར་ཞིག་ནས། རྩིས་མེད་སྨྱོན་པའི་སྤྱོད་པ་འདི་འདྲ་ཅིག་བྱུང་གདའ་དེའི་སྟེང་དུ་ཨུ་རྒྱན་སྤྲུལ་པའི་ཞིང་དུ་ཕྱིན་པའི་དུས་སུ། བཅོམ་ལྡན་མ་ཉིད་ཀྱི་བྱིན་བརླབས་ཀྱིས། དུས་གསུམ་གྱི་སངས་རྒྱས་ཐམས་ཅད་མངོན་པར་རྫོགས་པར་སངས་མ་རྒྱས། མི་རྒྱ། སངས་རྒྱ་བར་མི་འགྱུར། རྒྱས་པ་དང་མི་འགལ་བའི་དོན་རྟོགས།
དེ་བཞིན་གཤེགས་པ་ཐམས་ཅད་ཀྱིས་ཀུན་ནས་ཉོན་མོངས་པ་མ་སྤངས། མི་སྤོང༌། སྤཽང་བར་མི་འགྱུར། སྤངས་པ་དང་མི་འགལ། དེ་བཞིན་གཤེགས་པ་ཐམས་ཅད་ཀྱིས་རྣམ་པར་བྱ་བ་མངོན་དུ་མ་བྱས། མི་བྱེད་བྱེད་པར་མི་འགྱུར། བྱས་པ་དང་མི་འགལ། དེ་བཞིན་གཤེགས་པ་ཐམས་ཅད་ཀྱིས་ཆོས་ཚིག་གཅིག་ཀྱང་མ་གསུངས། མི་གསུང༌། གསུང་བར་མི་འགྱུར།
གསུངས་པ་དང་མི་འགལ་བའི་དོན་རྟོགས། དེ་ཡན་ཆད་སྔར་བས་ཁྲིགས་ཆུང་དུ་སོང་ནས། གཤིས་ཀྱི་གཏད་སོ་དང་བྲལ་བས་ཅི་བྱེད་ཆ་མེད་པ། ཚིག་གི་གོ་རིམ་དང་བྲལ་བས་སྨྱོན་པ་ལྟ་བུ། འཕྲལ་ཕུགས་ཀྱི་ཁྲིགས་ཁ་མེད་པས་སྤྲང་པོ་ལྟ་བུ། ཚིག་ལ་ངོས་བཟུང་མེད་པས་སྟོན་ཆུང་གི་བཞད་གད་ལྟ་བུ། སྒྲ་སྐྱོན་ངོས་མི་འཛིན། དོན་སྐྱོན་བློ་ལ་མི་འཇོག ། གོང་འོག་གི་འགལ་འབྲེལ་མི་རྩི། རྩོམ་པ་རང་ཡང་ཁར་ཕོག་སྣར་ཕོག་དེ་འདྲ་ཚོ་བྱེད་པ་གཅིག་བྱུང་གདའ་གསུང༌།
ཡང་ཁྲིད་ཀྱི་འདེབས་ལུགས་ལ་ངེས་མེད་དུ་མཛད་པ་གཅིག་གདའ་བ་ཇི་ལྟར་ལགས་ཞུས་པས། ཁྲིད་ཀྱི་འདེབས་ལུགས་འདི་ལ་ངེས་པ་ཆེན་པོ་མེད། རེས་བླ་མའི་ཐུགས་ཀྱི་རྩལ། རེས་དུས་ཀྱི་གནད། རེས་འགའ་སློབ་མའི་རྒྱུད་ཚོད། རེས་འགའ་ཡུལ་རྐྱེན་གྱི་སྟབས་ལ་བརྟེན་ནས། འདེབས་ལུགས་ཅི་རིགས་སུ་དགོས་པ་ཡིན། དེ་ལ་གང་དང་གང་གི་རྒྱུད་ཚོད་དང་འཐུན་པ། དུས་ཀྱི་གནད་ལ་ཕེབས་པའི་གདམས་པ་འདེབས་ཤེས་པ་གལ་ཆེ་གསུང༌། ཡར་ལམ་སྙེ་མེ་ལྕ་བ་ལུང་དུ་མཆོད་པ་གཅིག་གི་ཚེ་ཟིལ་ཆེན་པོ་བྱུང་ཙམ་ན།
རིན་པོ་ཆེ་ཀརྨ་པ་ནམ་མཁའ་ལ་བྱོན་པ་གཟིགས། བསྟོད་པ་མཛད། དེ་རྗེས་རྒྱལ་པོ་སེ་ཆེན་གན་གྱི་དད་པའི་ཤུགས་ཀྱིས་མི་ཆེན་ཨེ་ཇི་ལག གོ་རིན། ཐོག་ཐེ་མུར་རྣམས་རིམ་པར་མངགས་ཀྱང་མ་བྱོན་པ་ལ། དུས་ཕྱིས་མི་ཆེན་ནེ་གུ་ཏ། ལན་བཞི་པར་འོངས་པའི་ཚེ། སྔོན་རྡོ་རྗེ་གདན་དུ་མི་དཀར་པོ་གཅིག་གིས། ཧོར་གྱི་རྒྱལ་པོས་གདན་འདྲེན་པར་འགྱུར་གྱིས། དེ་ནི་བསོད་ནམས་ཚད་མེད་པ་དང་ལྡན་པ་ཡིན་པས་དེའི་ངག་མ་བཅག་ཅིག་ཅེས་པ་བྱུང༌།
དེ་སྤྱན་རས་གཟིགས་སུ་འདུག་གསུང་ནས། ཆུ་ཕོ་འབྲུག་གི་ལོ། དགུང་ལོ་དྲུག་ཅུ་རྩ་གསུམ་ལ་རྒྱ་ཡུལ་དུ་བྱོན། ཤིང་ཀུན་དུ་སླེབ་པ་ལ་ན་བཟའ་བརྗེ་བ་ལ་སོགས་པ་རྣམས་བྱས་པའི་ཚེ། འཁོར་རྣམས་ལ་ལོངས་སྤྱོད་པ་འདུན་པ་ཅུང་ཟད་ཀྱང་མི་བཏུབ། བྱས་ན་འདོད་པའི་མདའ་དུག་ཁོང་དུ་ཞེན་ནས་གནས་སྐབས་དང་མཐར་ཐུག་གི་བདེ་ལེགས་ཐམས་ཅད་ཀྱི་བདག་དང་བྲལ་བ་ཡིན་གསུང༌། ཕོ་བྲང་དུ་ཕེབས་མ་ཐག་རྒྱལ་པོའི་ཕྱག་ཞབས་འཁུམས་པ་ལ་དབྱུག་པའི་སྤྱད་ཀྱིས་ཅུང་ཟད་བདེ་བར་མཛད། དེ་རྗེས་མི་ཆེན་རྣམས་ལ། སྤྱིར་མིའི་ལུས་ལ་ལྟེ་བའི་དུས་སྦྱོར་གྱི་རྩ་ལ་རླུང་འཕོ་ཆེན་བཅུ་གཉིས་རྒྱུ་བ་ལས། གོང་མའི་སྐུ་ལ་འཕོ་བ་གསུམ་ལས་མེད།
དུས་སྦྱོར་གྱི་རྩ་འདབ་དགུ་སྐམས་པ་ཡིན། རོ་བཅུད་ཀྱི་གདམ་ངག་ཀྱང་འཆིས་འདུག ང་ཡང་སྤྱོད་པ་བརྩིང༌། ས་སྐྱ་པ་འདི་པ་བྱེད་པ་ངན། འདིར་སྡོད་པ་སྡིག་ཟས་སྡིག་ཆུ་ཁོ་ན་ལ་ལོངས་སྤྱོད་དགོས་པ་འདི་བློ་ལ་མི་རན་པས། ང་ཡར་འགྲོ་བའི་ཞུ་བ་བྱེད་པ་ཡིན། ཁྱེད་རྣམས་ཀྱིས་ཀྱང་རོགས་གྱིས་གསུང་ནས་གོང་མས་བླ་མ་ཆོས་རྒྱལ་གྱི་ཤེལ་དམ་འབུལ་པ་ལ་སོགས་ཅི་ཞུས་ཀྱང་མ་གནང༌། ཚེ་དཔག་ཏུ་མེད་པའི་དབང་མཛད། རིན་པོ་ཆེ་དང་དར་ཟབ་སྣ་ཚོགས་ཀྱིས་བཀང་བའི་གོང་མས་ཤིང་རྟ་ཁ་སག་གསུམ། རྒྱལ་བུ་གཉིས་ཀྱིས་རེ་རེ་ཕུལ།
ཐམས་ཅད་འུ་ལག་གིས་མི་འབྱོངས། འདི་འདྲ་ཕུལ་བའི་དཔེ་མེད་ཅེས་ལྐོག་ཏུ་གླེང༌། ཞལ་ནས། ང་ལ་ནོར་གྱིས་དགོས་པ་མེད། ནོར་འདོད་ནས་འོངས་པ་མིན་གསུང་ན་མ་བཞེད། གོང་མས་རྣལ་འབྱོར་པ་གྲུབ་པ་བརྙེས་པ་ལ་མི་དགོས་ཀྱང༌། ཁྱེད་ཀྱི་འཁོར་བན་དེ་འདི་རྣམས་ཐག་རིང་ནས། ཁྱེད་རང་དང་ང་ལ་བསམས་ནས་ཡོངས་པ་ཡིན། འདི་རྣམས་ལ་བྱིན་པས་ཆོག་ཞུས་པས། ངའི་འཁོར་འདི་རྣམས་བྱ་བཏང་འབའ་ཞིག་ཡིན།
ཆོས་བྱེད་ན་འཚོ་བ་ང་ཡིས་འབྱོངས། ལར་འདོད་ན། རྒྱུད་སྡེ་རིན་པོ་ཆེའི་གདམས་པས་གསེར་འགྱུར་དང་དངུལ་དུ་བྱེད་པའི་ལག་ལེན་ཤེས། དེའི་ཕྱིར་ཡང་ཁྱོད་ཀྱི་ལོངས་སྤྱོད་ལ་ལྟོས་མི་དགོས་གསུང༌། དེ་ལྟ་བུ་གཅིག་སྟོན་དང་ཞུས་པས། གཤའ་བརྩེ་དངུལ་དུ་བསྒྱུར་ནས་ཕུལ་བས། ངོ་མཚར་བར་འདུག ། ངའི་མཛོད་ཆུད་འཛའ་བས་མ་སྟོན་གསུང་དེ་ལྟར་ཕོ་བྲང་དུ་ཟླ་བ་ཕྱེད་གཉིས་ལས་མ་བཞུགས་པར། ལུང་དང་ལོངས་སྤྱོད་ཕུལ་བ་མ་བཞེད་དེ་བྱོན་པའི་དུས་སུ། གོང་མ་མ་མཉེས་ཏེ།
ཨུ་རྒྱན་པག་ཤི་ཁྱེད་ངས་ས་ཐག་རིང་མོ་ནས་གདན་དྲངས་ནས་བཞུགས་ཞུས་བས་མི་ཉན་པར་འཕྲལ་དུ་འགྲོ ། ང་ལ་དབང་བསྐུར་མི་བྱེད་པར་གཞན་ལ་བྱེད། ངའི་ནོར་མི་ལེན་པར་གཞན་གྱི་ལེན་ཟེར་བ་ལ། ངས་ཆོས་ཀྱི་རྒྱལ་པོ་རྒྱལ་བ་རྒོད་ཚང་པ་ཆེན་པོའི་ཞབས་ཀྱི་པདྨོ་ལ་བཏུགས་ནས་ད་ལྟའི་བར་དུ་སྣ་ཐག་གཞན་ལ་གཏོད་མ་མྱོང༌། སངས་རྒྱས་ཀྱི་བསྟན་པ་ལ་སློབ་དཔོན་གྱིས་སློབ་མ་དམ་ཚིག་ལ་སྒོར་བ་ལས། སློབ་མས་སློབ་དཔོན་དམ་ཚིག་ལ་སྒོར་བ་ཡང་མེད། བརྒྱ་བྱིན་མདུན་དུ་བྱུང་ཡང་མགོ་བོ་བཀས་ནས་ཀླད་པ་འདག་སྙམ་པ་ལས་འཇིགས་སྙམ་པ་མེད་པ་གསུངས་པས། གོང་མ་མཆི་མ་ཕྲལ་བྱུང༌། མི་ཆེན་ནོ་ག་སྐྱེལ་དུ་བཏང༌། ཡར་ལམ་རྩེ་ལྔ་བསྐོར་ཏེ་བྱོན་ནོ། །
རྗེས་སུ་གོང་མས་བླ་མཆོད་རྣམས་བསོགས་ནས། ཁྱེད་རྣམས་ན་རེ། ཨུ་རྒྱན་པས་ཆོས་མི་ཤེས་ཟེར་བ་ལ། ཁྱོད་ཀྱིས་ཤེས་པ་ཐམས་ཅད་ནི་ཁོས་ཤེས་པར་འདུག ཁོས་ཤེས་པ་མང་པོ་ཁྱེས་མི་ཤེས་པར་འདུག ། དེ་ཆོས་མི་ཤེས་པ་ཡིན་ནམ་ཟེར། ཁོས་ཁྲིགས་སུ་བྱས་པའི་ཆོས་སྤྱོད་མང་པོ་གཡེང་བ་གང་གིས་ཀྱང་མི་འཕྲོག་པར་གཞན་གྱིས་མི་འགྲུབ་པ་འགྲུབ་པར་འདུག ། དེ་བསྙེན་པ་ཡིན་ནམ། ཟོག་པོ་ཡིན་ཟེར་ཏེ་ཟོག་ལོངས་སྤྱོད་ཀྱི་ཕྱིར་བྱེད་པ་ཡིན། ཁོ་ནོར་རྫས་གང་ལ་ཡང་འདོད་པ་མི་འདུག
དེ་ཟོག་པོ་ཡིན་ནམ་གསུང་པ་ལ་པག་ཤི་རྣམས་སྨྲ་བ་མེད་དོ། ། ཡང་མི་ཆེན་རྣམས་ལ། པག་ཤི་བཟང་པོ་གཅིག་ཁུགས་པ་ཡིན་ཏེ། ཁྱེད་རྣམས་ཀྱིས་བསྟེན་པ་མ་བྱུང་གསུང༌། པུས་མོ་བཙུགས་ནས་གོང་མ་རང་གིས་ལུང་ཤོར་བས་ངེད་རྣམས་ཀྱིས་ཐབས་མེད་ཞུས་པས། ངས་ལུང་ཤོར་ཡང་ཁ་ཟས་ལ་བརྩི་བ་གཅིག་འདུག་པ་ཁྱེད་ཀྱིས་ཟས་སྣ་ཚོགས་བྱིན་ན་ལེགས་པ་ཡིན་ཏེ་ཞེས་ཐུགས་ཆད་ཀྱང་གསུང་སྐད། ངས་བྱང་ཆུབ་ཀྱི་སེམས་ཚད་མེད་པས་ཀུན་ནས་བླངས་ནས། སེམས་ཅན་མང་པོ་ལ་ལས་འབྲེལ་བཞག ། འུ་ལག་གཞོན་པ་རྣམས་ཀྱང་ངན་སོང་ལས་ཐར་བ་ཡིན་གསུང༌། དེ་ལྟར་སྐྱེས་མཆོག་དམ་པ་འདིས་སྔ་ཕྱིར་པཎྜི་ཏ་རཝིཤྲི་བྷ་ཏྲ་དང༌།
པྲ་བ་ཀ་རཿཆག་ལོ་ཙྪ་བ་ལ་སོགས་པ་རྒྱ་བོད་ཀྱི་མཁས་གྲུབ་དུ་མ་བསྟེན་ཅིང༌། རིག་པའི་གནས། གཞུང༌། གདམས་པ་མང་དུ་གསན། གཤིན་རྗེ་གཤེད་དམར་པོའི་རྒྱུད་ལ་སོགས་པའི་འགྱུར་དང༌། དུས་འཁོར་སོགས་ཀྱི་བསྟན་བཅོས་མང་དུ་མཛད། བཅོམ་ལྡན་འདས་བདེ་མཆོག་འཁོར་ལོ་ལ་སོགས་པའི་ཡི་དམ་གྱི་ལྷ་དུ་མ་གཟིགས། བདག་ཉིད་ཡི་དམ་གྱི་གཟུགས་སུ་སྣང་བ་ལ་སོགས་སྤྲུལ་སྒྱུར་ལ་དབང་ཐོབ། ཐུགས་དམ་མཉམ་རྗེས་མི་མངའ་ཡང༌། ཉིན་ཞག་ཕྲུགས་གཅིག་གི་སྔ་དྲཽ་ཕྱི་དྲཽའི་ཐུན་ལ་བདེ་མཆོག་གི་ཕྱི་རོལ་མཆོད་པ།
ཐུན་མཚམས་སུ་ཐུགས་བསྐྱེད་ལེན་པ། ཐུགས་དམ་གཏོར་མ་ཆ་བཅུ་བདུན། ཐུན་མོང་གི་བཅུ། འཛམ་ལྷ་རིགས་གསུམ་སོགས་ཆུ་སྦྱིན། གུང་ལ་བདེ་བར་གཤེགས་པའི་སྐུ་གདུང་ལ་ཕྱག་མཆོད་སྐོར་བ། ཕྱི་དྲཽ་ཞི་བའི་སྦྱིན་སྲེག་རྣམས་མི་འཆག་པར་མཛད། དུས་ཕྱིས་ཀྱི་བར་དུའང༌། ཐོས་པ་བཙལ་བས་མི་ངོམས་ཤིང༌། ཡོན་ཏན་ཅུང་ཟད་དང་ལྡན་ན་བླ་མའི་གནས་སུ་མ་ལོངས་པ་ལའང༌། གུས་པས་བཏུད་ནས་ལེན་པ་དང༌།
གསུང་རབ་དུ་མ་གཟིགས་པ་དང༌། འབྲིར་འཇུག་པ་དང༌། གཞན་ལ་རྒྱུད་འགྲེལ་ཆ་ལག་དང་བཅས་པ་མང་དུ་བསྒྲུབས་ནས་བྱིན་ཏེ་བཤད་པར་བསྐུལ་བ་དང༌། བདོག་པའི་དངོས་པོ་རྣམས་བླ་མ་དང་རྡོ་རྗེ་གདན་གྱིས་ཐོག་དྲངས་པའི་ཞབས་རྟོག་དང་སྦྱིན་གཏོང་མཛད་དེ། ཡོངས་སུ་འཛིན་པ་མི་མངའ་བ་དང༌། གང་ཟག་མཆོག་དམན་དུ་མའི་བློ་དང༌། སྐད་རིགས་སྣ་ཚོགས་དང་མཚམ་པར་སྟོན་པས་སོ་སོར་ཚིམ་པར་མཛད་པ་དང༌། ནད་དང་གདོན་གྱིས་གཙེས་པ་རྣམས་བྱིན་བརླབས་དང་རྟེན་འབྲེལ་གྱིས་ཞྀ་བར་མཛད་པ་དང༌། བར་དོའི་སེམས་ཅན་གཟིགས་ཤིང་གནས་པར་བར་མཛད་པ་དང༌། གཞན་གྱི་སེམས་ཤེས་པ་དང་ལྐོག་དུ་གྱུར་པ་མཐོང་པ་དང༌།
ཐུགས་གཏད་ཙམ་གྱིས་བྱ་ལ་སོགས་པའང་ཏིང་ངེ་འཛིན་དུ་འགྲོ་བ་དང༌། རང་རྒྱུད་ཀྱི་ཆགས་པ་དག ། ལྦ་བ་སྦུབས་སུ་ནུབ། བདེ་དྲོད་ཀྱི་ཡེ་ཤེས་བརྒྱས། རས་རྐྱང་རེ་གསོལ། ཀུན་རྟགས་ཀྱི་ངོ་ཚ་ལས་གྲོལ། སྤྱོད་ལམ་ལྷུག་པར་མཛད། འདུ་བ་རོ་སྙོམས། ཕྱི་ནང་གི་ཟག་པ་དངས། གཞན་གྱི་བསམ་པ་ཇི་ལྟ་བ་བཞིན་མཁྱེན།
འཕྲིན་ལས་བཞི་དང་ལས་ཆེན་བཅུ་གཉིས་ལ་དབང་འབྱོར་པས་རྒྱ་གར་རྒྱ་ནག ཁ་ཆེ་བལ་པོ། ཨུ་རྒྱན་ཛཱ་ལན་དྷ་ར། བོད་མི་ཉག་རྣམས་ཀྱི་རྒྱལ་འབངས་སྐྱེ་བོའི་ཚོགས་ཕལ་པ་དང་པཎྜི་ཏ་དང་དགེ་བའི་བཤེས་གཉེན་ཁྱད་པར་བ་དུ་མ་སྨིན་ཅིང་གྲོལ་བར་མཛད་དེ། ངས་ཕྱཽགས་གཅིག་དུ་བསྐྱངས་ན་ཚོགས་པ་དང་ལོངས་སྤྱོད་རྗེ་འབྲི་ཁུང་བ་དང་མཉམ་པ་ཡིན་གསུང༌། དེ་ནས་དགུང་ལོ་བདུན་བཅུ་སྤྲེའུའི་ལོ་ནས་བཞུགས་པའི་གསུང་མང་དུ་བྱོན་ཏེ། དབང་ཁྲིད་གདམས་པ་རྒྱ་ཆེར་བསྟན་ནས། ངས་སྔོན་ཁྲིད་བཏབ་པ་རྣམས་ལ་ཉམས་ཚན་ཆེ་བ་གཅིག་སྐྱེ་ཡིན་འདུག ། དུས་ཕྱིས་རྟོགས་པ་ངོ་འཕྲོད་པ་ཤས་ཆེ་བར་འདུག་གསུང༌། དེ་རྗེས་དགུང་ལོ་བརྒྱད་ཅུ་ཞེས་པ་ལ་སྐུ་ལ་སྙུན་མི་མངའ་ཡང༌།
སྐུ་ཤེད་ཅུང་ཆུང་བར་གྱུར་ནས་གདུལ་བྱ་རྣམས་ལ་ཞལ་ཏ་དང༌། བྱིན་བརླབས་ཀྱི་ཕྱི་མ་མཛད་དེ། བྱའི་ལོ་ཁྲུམས་ཀྱི་ཟླ་བའི་ཚེས་ཉི་ཤུའི་ཚེ་སྤྲུལ་པའི་སྐུ་གང་ནས་བྱོན་པ་ལོངས་སྤྱོད་རྫོགས་པའི་སྐུ་རུ་བསྡུ་བར་མཛད། འབྲུག་དང༌། གླཽག་དང༌། ཆར་དང༌། མཇའི་འོད་འཁྲུག་པའི་ལྟས་དུ་མ་དང་བཅས་ཏེ། མར་གྱི་ཚེས་བཅུ་ལ། བཅོམ་ལྡན་འདས་ཀྱི་འཁོར་ལོའི་དཀྱིལ་འཁོར་གྱི་དབུས་སུ་སྐུ་ལ་ཞུགས་ཕུལ་བས་སྐུ་གདུང་དང་རིང་བ སྲེལ་གྱི་སྣང་བ་འཕྲོ་བས་རྗེས་འཇུག་ཚིམ་པར་མཛད་དོ། ། ཡོངས་སུ་གྲུབ་པའོ།། །།
བདག་ཉིད་ཆེན་པོ་དངོས་གྲུབ་བརྙེས་པའི་གནས་ལས་མཚན་དུ་གསོལ་བ་ཨུ་རྒྱན་པ་ཡོངས་སུ་གྲངས་པའི་སྲས་སྤྲུལ་པའི་སྐུ་རང་བྱུང་རྡོ་རྗེ། གཡའ་བཟངས་པ་རིན་པོ་ཆེ་མཁར་ཆུ་བ། སྙེ་མདོ་བ་ཀུན་མཁྱེན་ཀུན་དགའ་དོན་གྲུབ། གླང་ཁོར་གྱི་འཇམ་དབྱངས་བསོད་ནམས་འོད་ཟེར། བཞིའོ། དེ་དང་ཉེ་བ་བརྒྱད་ནི། ཨ་པ་ལུང་པ་འཇམ་དབྱངས་རྡོ་རྗེ། འབྲི་ཁུང་གི་བླ་མ་ཆོས་བློ། མུས་པ་སྐུ་ཞང་པ། བླ་མ་ལྷར་རྗེ་པག་ཤི།
མེ་ཤེལ་བ། མཁའ་འགྲོ་ཕུག་པ། བླ་མ་གདན་ས་བ། མཆོག་ཏུ་གྱུར་པ་བཞི་ནི། གྲུབ་ཐོབ་སྙེ་མོ་ག་པ། ཚ་ཆུང་བ། གཡག་མགོ་བ། སྐྱེས་མཆོག་དམ་པ་རི་ཁྲོད་པའོ། ། རྣལ་འབྱོར་པ་སྣོ་དར་བའི་སློབ་པ་ནི། རྒྱ་གར་གྱི་མུ་སྟེགས་བྱེད་ཨ་ཡ་དབང་ཕྱུག་པ་སྦ་རས།
རྟོགས་ལྡན་ཨ་རི་དགས། རྩིབས་རི་ཟུར་ཕུག་པ། རྟོགས་ལྡན་ཟླ་བ་སེང་གེ ། མཐའ་བཞི་དཔོན་རས། ཤན་ཏི་རས་པ། དབུ་མ་པ། བླ་མ་ར་ཙེ། རྒྱ་རི་བ། རིན་རྡོར་བ་ལ་སོགས་པ་མང་པོ་དང༌། དགེ་བའི་བཤེས་གཉེན་གྱི་སློབ་མ་མཁན་ཆེན་ཤེར་པ།
ལ་ཞིང་བ། ཉི་མ་ལུང་པ། རྨོག་ཅོག་པ། སོངས་དཀར་བ། དགེ་སྡིངས་པ། ཕུག་ཆུང་བ། ཆག་ལོའི་དབོན་པོ་བསྟན་འཛིན་དཔལ། ལྷ་བཙུན་ཡེ་ཤེས་འོད། དགེ་བའི་བཤེས་གཉེན་ཉི་མ་རྒྱལ་མཚན། ཤོང་ལོ་ཙ་བ་རྡོ་རྗེ་རྒྱལ་མཚན།
སྒྲ་ཚད་པ་རིན་ཆེན་རྒྱལ་མཚན། བླ་མ་རྣམ་གྲོལ་བ་ལ་སོགས་པ་མང་དུ་བཞུགས་སོ། ། རྒྱལ་བ་རྣམས་ཀྱིས་དམ་པའི་ཆོས་འཛིན་པར་གྱུར་ཅིག། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
