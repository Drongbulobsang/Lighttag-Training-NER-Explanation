བཅོམ་ལྡན་རིག་པའི་རལ་གྲིའི་གསུང་སྐོར།
པོད ༢
རྡོ་རྗེའི་གདན་རྣམ་བཤད་རྒྱན་གྱི་མེ་ཏོག
༄༅། །རྡོ་རྗེའི་གདན་རྣམ་བཤད་རྒྱན་གྱི་མེ་ཏོག་བཞུགས་སོ།། རྒྱ་གར་སྐད་དུ། བཛྲ་ཨཱ་པ་ན་བི་དེ་ཤ་ཨ་ལངྐཱ་ར་པུཥྤ་ནཱ་མ། བོད་སྐད་དུ། རྡོ་རྗེའི་གདན་རྣམ་པར་བཤད་པ་རྒྱན་གྱི་མེ་ཏོག་ཅེས་བྱ་བ། ཕྱོགས་བཅུ་དུས་གསུམ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། བསྐལ་བཟང་འདི་ལ་མཛད་པ་མཐར་ཕྱིན་པ། ། རྫོགས་པའི་སངས་རྒྱས་སྟོང་ལ་ཕྱག་འཚལ་ཏེ། ། དེ་དག་གང་དུ་མངོན་པར་འཚང་རྒྱ་བ། ། རྡོ་རྗེའི་གདན་དེ་བདག་གིས་བཤད་པར་བྱ། །
གནས་འདི་ནི་སངས་རྒྱས་ཐམས་ཅད་ཀྱི་འབྱུང་གནས་ཡིན་པའི་ཕྱིར་མཁས་པ་རྣམས་ཀྱིས་བཤད་པར་རིགས་སོ། ། གནས་དེ་ཡང་ཇི་ལྟར་འཆད་ཅེ་ན། རྡོ་རྗེ་གདན་དང་སངས་རྒྱས་ཀྱིས། ། མཛད་པའི་ཚུལ་དང་བྲམ་ཟེའི་བུ། ། གསུམ་གྱིས་ཇི་ལྟར་མཛད་པ་དང་། ། མྱ་ངན་མེད་ཀྱིས་ཇི་ལྟར་མཛད། ། དེ་རྗེས་ཀླུ་སྒྲུབ་ལ་སོགས་པས། ། མཛད་པ་ལྔ་རུ་ཤེས་པར་བྱ། ། རྡོ་རྗེའི་གདན་ཞེས་བྱ་བ་དེ་ནི། ། ས་ཕྱོགས་རྡོ་རྗེའི་རྣམ་པ་ཅན། །
རང་དང་གཞན་གྱིས་མི་འཇིག་པ། ། སངས་རྒྱས་རྣམས་ཀྱིས་བྱིན་གྱིས་བརླབས་ལས་བྱུང་བ། དབང་ཆེན་གསེར་གྱི་ས་གཞི་ལ་ཐུག་པར་རིན་པོ་ཆེ་སྣ་ཚོགས་ལས་གྲུབ་པ། རྡོ་རྗེ་རྒྱ་གྲམ་དུ་གནས་པའི་ལྟེ་བ་ལ། བྱང་ཆུབ་ཀྱི་ཤིང་སྐྱེས་པ། རྡོ་རྗེའི་རྩེ་མོ་བཞིའི་ཐད་ཀ་ན་རྡོ་རྗེ་ཕུར་པའི་མཆོད་རྟེན་བཞི་ཡོད་པར་ཉན་ཐོས་པ་རྣམས་འདོད་དོ། ། ཐེག་ཆེན་པ་རྣམས་ནི་རྡོ་རྗེ་རྩེ་ལྔ་པ་ལངས་ནས་ཡོད་པའི་ཁོང་གསེང་ནས། བྱང་ཆུབ་ཀྱི་ཤིང་བྱུང་བ་རྭ་བཞི་ལ་རྡོ་རྗེ་ཕུར་པའི་མཆོད་རྟེན་བཞི་ཡོད་པར་འདོད་དོ། ། དེ་ན་ཁྲི་འཕང་མེད་པའི་མཆོད་རྟེན་བུམ་པ་བུམ་རྟེན་ཅན་འདོམ་གསུམ་པ་འཁོར་ལོ་རྡོ་རྗེས་མཚན་པ་བཞི་པོ་དེའི་བར་ན་མདའ་རྒྱང་འབྲིང་པོ་ཙམ་རེ་ཡོད་དོ། ། དེ་ནི་རྡོ་རྗེ་གདན་གྱི་རྒྱའི་ཚད་དོ། །
འདི་ཛམྦུ་གླིང་གི་དཀྱིལ་ན་ཡོད་པ་དང་། བྱང་ཆུབ་ཀྱི་ཤིང་དྲུང་དུ་སངས་རྒྱས་ཐམས་ཅད་འཚང་རྒྱ་བ་དང་། བསྐལ་པ་འཇིག་པའི་མེ་ལ་སོགས་པས་ཀྱང་མི་འཇིག་པར་གཉིས་ཀས་འདོད་དོ། ། རྡོ་རྗེའི་གདན་བཤད་པ་སྟེ་ལེའུ་དང་པོའོ།། །། ད་ནི་དེར་སངས་རྒྱས་ཀྱིས་ཇི་ལྟར་མཛད་པ་བཤད་དེ། ཐུབ་པས་སེར་སྐྱ་ནས་བྱུང་སྟེ། རྣམ་དག་དྲུང་དུ་རབ་བྱུང་ནས། ། ནཻ་རཉྫ་ནར་ལོ་དྲུག་བཞུགས། ། དེ་ནས་རྡོ་རྗེ་གདན་དུ་བྱོན། ། བྱང་ཆུབ་སེམས་དཔའ་དགུང་ལོ་ཉི་ཤུ་རྩ་དགུ་པ་ལ་གྲོང་ཁྱེར་སེར་སྐྱ་ནས་བྱུང་ནས་རབ་བྱུང་གི་མཆོད་རྟེན་རྣམ་དག་གི་དྲུང་དུ་བྱོན་ཏེ་རབ་ཏུ་བྱུང་ནས་ནཻ་རཉྫ་ནའི་དྲུང་དུ་དཀའ་བ་སྤྱད་དོ། །
ཆུ་དེ་ནི་ལྷོ་ནས་བྱང་དུ་དབྱར་རྡོ་རྗེ་གདན་གྱི་རྡོ་རྗེའི་ཐེམ་པ་ལ་རེག་པར་ཤར་གྱི་མདུན་ནས་འབབ་བོ། ། དེ་ནས་ལྷས་སྤྲུལ་པའི་བཟོ་བོས་རྡོ་ལས་བྱས་པའི་སངས་རྒྱས་ཀྱི་སྐུ་རྩ་རྒྱུས་དང་སྒལ་ཚིགས་ལ་སོགས་པ་ཐམས་ཅད་གསལ་ཞིང་རིད་པར་ཞལ་ནུབ་ཏུ་གཟིགས་པ་ལ་མི་འབྲིང་པོའི་ལག་ཁྲུ་གང་ཙམ་པ་ཡོད་པ། བ་ལང་རྫིས་སྙན་ཁུང་དུ་ཤིང་བུ་བཅུག་པའི་གཟུགས་ཀྱང་ཡོད་དེ་དེ་ནི་སྤྲུལ་པ་མིན་པས་མི་ཤེས་པར་གྲགས་སོ། ། དེ་ན་རྒྱལ་པོ་ཟས་གཙང་མས་འཁོར་ལྔ་བརྒྱ་བཏང་བའི་རྟ་བཏགས་པའི་མཆོད་རྟེན་ཡང་ཡོད་དོ། ། དེ་ནས་ཕོ་ཉ་བ་དེ་དག་གིས་བསྐུལ་བས་དཀའ་ཐུབ་ལས་བཞེངས་ཏེ། རྡོ་རྗེ་གདན་གྱི་ལྷོ་ནུབ་ཏུ་རྒྱང་གྲགས་ཕྱེད་ཙམ་ན་དུར་ཁྲོད་ཅིག་ཡོད་པར་བྱོན་ཏེ། རོ་ལས་རས་གཅུས་ནས་མདོག་བསྒྱུར་བའི་ས་ན་མཆོད་རྟེན་གཅིག་ཡོད་དོ། ། དེའི་ཤར་ཕྱོགས་རྒྱང་གྲགས་ཕྱེད་ཙམ་ན་ཆོས་གོས་བཀྲུས་པའི་ས་ཡོད་དེ་དེ་ན་ཀནྟ་ཨ་དེ་ཤ་ཞེས་བྱ་བའི་མཆོད་རྟེན་ཆེ་བ་ཅིག་ཡོད་ལ། དེ་དང་ཉེ་བ་ན་བྱང་ཆུབ་སེམས་དཔས་གྲི་དང་ཁབ་བདར་བའི་བདར་ཞེང་དུ་ཁྲུ་དོ་རིང་དུ་ཁྲུ་གསུམ་པ་གཅིག་ཡོད་པ་ལ་ད་ལྟའང་མཆོད་པ་བྱེད་པ་ཡོད་དོ། ། དེ་ནས་བྱང་དུ་བྱོན་ཏེ་རྡོ་རྗེ་གདན་གྱི་ལྷོ་ཕྱོགས་ལོགས་ན་སྐུ་ཁྲུས་མཛད་ཅིང་དབུ་སྐྲ་བཞར་བའི་མཚོ་གཅིག་ཡོད་དེ་དེ་ན་རྡོའི་ཐེམ་སྐས་དང་མཆོད་རྟེན་ཡང་ཡོད་དེ།
བྱང་ཆུབ་ཤིང་གི་ཆག་གྲུག་དང་དེའི་ཤིང་གཞན་གྱི་ཆག་གྲུག་དང་། མེ་ཏོག་རྙིང་པ་ཐམས་ཅད་དེར་འདོར་རོ། ། ཐམས་ཅད་ཀྱང་དེར་ཁྲུས་བྱེད་དེ་དེར་སྐྲ་སེན་དོར་བ་རྣམས་ངན་སོང་དུ་མི་སྐྱེ་མི་འགྲོ་ཞེས་ཟེར་རོ། ། མཚོ་དེའི་ནུབ་ན་གྲོང་པའི་བུ་མོ་ལེགས་སྐྱེས་མ་དང་མཇལ་ཏེ་དེས་འོ་ཐུག་བསྐོལ་ས་ན་མཆོད་རྟེན་དྲུག་གི་ཕྲེང་བ་ཡོད་དོ། ། དེ་ནས་འོ་ཐུག་དྲངས་པ་རྡོ་རྗེ་གདན་གྱི་ལྕགས་རིའི་ནང་ན་ཁེ་ར་ཨ་ཏི་ཤ་ཞེས་བྱ་བ་རྡོ་རིང་ཁྲུ་དོ་པ་གཅིག་ལ་བྱང་ཆུབ་ཀྱི་ཤིང་དང་སངས་རྒྱས་ཀྱི་འདོམ་གང་བ་གཅིག་འབུར་དུ་བཏོད་པའི་སྟེང་ན་མཆོད་རྟེན་ཆུང་ངུ་ལྔ་བཞུགས་པ་ཤིན་ཏུ་གཉན་པ་ཡོད་དེ། དེར་དཀོན་གཉེར་བའི་སྐྲ་བྲེགས་པར་བྱེད་དོ། ། དེ་ནས་འོ་མ་གསོལ་བ་རྡོ་རྗེ་གདན་གྱི་ཤར་ཕྱོགས་ནཻ་རཉྫ་ནི་འགྲམ་ན་མཆོད་རྟེན་གཅིག་ཡོད་པ་དེར་གསོལ་ནས་ལྷུང་བཟེད་ཆུ་ལ་བསྐུར་ཏེ་ཚངས་རྒྱ་ན་དེ་ལྡོག་པ་དང་མི་རྒྱ་ན་ཁྱེར་ཅིག་ཅེས་གསུངས་པས་རྒྱང་གྲགས་གཅིག་ནས་ལོག་སྟེ་བསྐུར་ས་ནས། འབེན་གང་ཙམ་གྱི་གོང་དུ་བྱུང་ནས་དེ་ལྷས་ཁྱེར་ཏེ་བསྐུར་ས་དང་ལོགས་བྱུང་པ་གསུམ་ན་རྡོ་རིང་འདོམ་རེ་ལྷག་ཙམ་གྱི་ནང་ན་རྡོའི་མཆོད་རྟེན་རེ་བཞུགས་སོ། ། དེ་ནས་བཙོ་མའི་གསེར་འདྲའི་སྐུ། ནུབ་ཀྱི་ཕྱོགས་སུ་བྱོན་པར་མཛད།
འོ་ཐུག་གསོལ་བས་གསེར་བཙོ་མ་ལྟར་གྱུར་ཏེ། ནུབ་ཕྱོགས་ཀྱི་རྒྱང་གྲགས་ཕྱེད་དུ་ཉེ་བ་ན་ནུབ་ཅིག་གཟིམས་པའི་ས་ན་སངས་རྒྱས་ཀྱི་སྐུ་ཚད་གཟིམས་ནས་བཞུགས་པའི་སྟེང་ན་མཆོད་རྟེན་ལྷ་ཁང་གཅིག་བྱས་པ་ཡོད་དེ་དེ་ན་ཚངས་པ་དང་བརྒྱ་བྱིན་གྱིས་བྱས་པའི། འདོམ་རེ་ལྷག་ཙམ་གྱི་རྡོའི་མཆོད་རྟེན་རེ་བཞུགས་སོ། ། དེ་ནས་ནུབ་བྱང་དུ་བྱོན་པ་ན་རྨ་བྱ་གཅིག་དང་ཤ་བ་གཅིག་དང་ཕྲད་དེ་དེ་གཉིས་ཀྱིས་ཕྱག་བྱས་པས་གཉིས་ཀ་ལུང་བསྟན་པའི་ས་ན་མཆོད་རྟེན་རེ་ཡོད་དོ། ། དེ་ནས་བྱང་ཕྱོགས་སུ་བྱོན་ཏེ་རྡོ་རྗེ་གདན་ནས་རྒྱང་གྲགས་གསུམ་ན་རི་ག་ཡ་མཚོའི་སྟེང་དུ་འཇམ་དཔལ་དང་སྤྱན་རས་གཟིགས་དང་ལྷན་ཅིག་བཞུགས་ཏེ་འཚང་རྒྱ་བར་བཞེད་པ་ལ་ས་རྣམས་གས་ཏེ་བྱང་ཆུབ་སེམས་དཔས་སྤྱན་རས་གཟིགས་ལ་འཚང་རྒྱ་བའི་ས་ཚོལ་ཅིག་གསུངས་ནས་དེས་རྡོ་རྗེ་གདན་དུ་བྱོན་ཏེ་སྒོམ་ཞིང་བཞུགས་པས་སྤྱན་རས་གཟིགས་ལེ་ལོ་ཅན་ཞེས་གྲགས་སོ། ། དེའི་སྒོམ་ས་ནི་རྡོ་རྗེ་གདན་གྱི་ལྕགས་རིའི་ལྷོ་སྒོའི་ནང་དུ་སྤྱན་རས་གཟིགས་ཀྱི་ཞལ་ལ་མཐོ་གང་ཙམ་ཡོད་པ་གཅིག་བཞུགས་པའི་མཆོད་རྟེན་ལྷ་ཁང་གཅིག་ཡོད་དོ། ། དེ་ནས་སླར་ཡང་ལྷོ་རུ་བྱོན། དེ་ནས་རྡོ་རྗེ་གདན་གྱི་ལྷོ་ཕྱོགས་སུ་བྱོན་ནས་བཞུགས་པའི་ས་ན་བྱང་ཆུབ་སེམས་དཔའི་རྡོ་སྐུ་བཞེངས་པ་གཅིག་ཡོད་དོ། ། དེ་ནས་བྱང་ཆུབ་ཤིང་དྲུང་དུ། བདུད་འདུལ་ཕྱིར་ནི་བྱོན་པར་མཛད།
བྱང་ཆུབ་སེམས་དཔའ་བྱང་ཆུབ་ཀྱི་ཤིང་དྲུང་དུ་བཞུད་པའི་ལམ་ཞེས་གྲགས་པ་ལ་བྱོན་ཏེ་བྱང་ཆུབ་ཀྱི་ཤིང་ནས་འདོམ་བཅོ་ལྔ་ཙམ་དུ་ཤར་དུ་གཟིགས་ཏེ་ཐུགས་ཀ་ནས་འོད་ཟེར་བཀྱེ་བས་བྱང་ཆུབ་ཀྱི་ཤིང་མ་ཡིན་པ་ཐམས་ཅད་བསྲེགས་ཏེ་དེ་ནི་བྱང་ཆུབ་ཀྱི་ཤིང་བརྟགས་པ་ཡིན་ནོ། ། དེ་ན་སྐུ་སངས་རྒྱས་ཀྱི་སྐུ་ཚད་ཙམ་པ་ཤར་དུ་གཟིགས་པ་བཞེངས་པ་ཅིག་ཡོད་པའི་སྟེང་ན་འོད་ཟེར་བཀྱེ་བའི་གནྡྷོ་ལི་ཞེས་བྱ་བ་འདོམ་ཉི་ཤུ་པ་ཡོད་དོ། ། སོལ་བ་རྣམས་སྤུངས་པའི་ས་ན་ཨ་ཀར་བོ་དྷི་ཞེས་བྱ་བའི་བྱང་ཆུབ་ཀྱི་ཤིང་གཅིག་ཡོད་དེ་དེ་དང་བྱང་ཆུབ་ཀྱི་ཤིང་དངོས་ཀྱི་བར་ན་འདོམ་བདུན་ཡོད་དོ། ། དེའི་བྱང་རྩ་ན་ར་ས་ཀུ་པ་ཞེས་བྱ་བའི་ཁྲོན་པ་སངས་རྒྱས་ཀྱིས་དངུལ་ཆུར་བྱིན་གྱིས་བརླབས་པ་དགྲ་བཅོམ་པ་མང་པོའི་གདུང་བཞུགས་པ་དེར་སྐྲ་སེན་དོར་ན་ངན་འགྲོར་མི་སྐྱེ་ཟེར་བའི་སྟེང་ན་མཆོད་རྟེན་གཅིག་ཡོད་པའི་བུམ་པའི་ལོགས་ལ་སྐྲ་སེན་བསྐྱུར་བའི་བུ་ག་ཅན་གཅིག་ཡོད་དོ། ། དེ་ནས་བྱང་ཆུབ་ཀྱི་ཤིང་དྲུང་དུ་བྱོན་ཏེ་ཞལ་ནུབ་ཏུ་གཟིགས་ནས་སྲོད་ལ་བདུད་བཏུལ་བའི་ཏིང་ངེ་འཛིན་ལ་བཞུགས་པ་ན་བྱེ་བ་ཕྲག་སུམ་ཅུ་རྩ་དྲུག་གིས་མཚོན་ཆའི་ཆར་ཕབ་བོ། ། དེ་ཚེ་འཇལ་དཔལ་རྔ་སྒྲ་བརྡུངས། འཕགས་མ་སྒྲོལ་མས་བཞད་པར་མཛད། དེའི་ཚེ་རི་བོ་དེ་ཤ་ནས་འཇམ་དཔལ་རྔ་སྒྲ་ཅན་བྱོན་ཏེ་རྔའི་ཚོགས་མང་པོ་བརྡུངས་པ་དང་། བྱང་ཆུབ་སེམས་དཔའི་ཏིང་ངེ་འཛིན་གྱི་མཐུས་བདུད་ཐམས་ཅད་བཅོམ་པར་བྱས་ཏེ་རྔ་སྒྲ་ཅན་གྱི་སྐུ་ནི་ལྕགས་རིའི་ནང་གི་ནུབ་ན་སྐུ་རང་བྱུང་ཁྲུ་གང་ཙམ་པ་མཆོད་རྟེན་གྱི་ནང་ན་བཞུགས་པ་མདུན་ན་རྡོའི་མཎྜལ་ཡོད་པ་ལ་ཉི་མ་དྲོས་ཙམ་ན་ཉན་ན་རྔ་སྒྲ་གྲག་པ་ཡོད་དོ། ། དེའི་རྒྱབ་ན་རྡོ་ལེབ་ཆེན་པོ་རྒྱ་ནག་གི་ཡི་གེ་བྲིས་པ་ཡོད་དོ། །
བདུད་ཕམ་པའི་ཚེ་ཧཱུ་ལུ་ཧཱུ་ལུའི་སྒྲོལ་མས་སྔར་བདུད་བཟློག་པ་ལ་མཉན་པས་བཞད་དེ་དེ་འཕགས་པ་ལ་མི་འཚམས་པར་དགོངས་ནས་སླར་ཕྱག་གིས་ཞལ་བཀབ་བོ། ། དེའི་ཤུལ་ནི་བྱང་ཆུབ་ཤིང་གི་ནུབ་བྱང་མཚམས་སུ་འདོམ་ཉི་ཤུ་ལྷག་ཙམ་གཞལ་བ་ན་ཡོད་དེ་དེ་ན་ཧུ་ལུ་ཧུ་ལུའི་རྡོ་སྐུ་རང་བྱུང་བཞེངས་པ་ལོ་བརྒྱད་ཙམ་ཞལ་ལྷོ་ཕྱོགས་སུ་བདུད་འདུལ་བ་ལ་གཟིགས་པ་ཡོད་དོ། ། དེའི་རྩ་ན་རིན་པོ་ཆེའི་ཆར་ཕབ་པའི་མཆོད་རྟེན་རིན་པོ་ཆེ་སྤུངས་པ་ཞེས་བྱ་བ་ཟངས་གླིང་པས་བྱས་པ་ཡོད་དོ། ། དེ་ནས་ཐོ་རངས་སངས་རྒྱས་ནས། བདུན་ཕྲག་བདུན་དུ་ཆོས་མ་གསུངས། ཐོ་རངས་ཞལ་ཤར་དུ་གཟིགས་ཏེ་རྡོ་རྗེ་ལྟ་བུའི་ཏིང་ངེ་འཛིན་གྱིས་སངས་རྒྱས་ནས་ཞག་བདུན་ཕྲག་དང་པོ་ལ་དེར་སྐྱིལ་ཀྲུང་མ་བཤིག་པར་བཞུགས་སོ། ། གཉིས་པ་ལ་བཞེངས་ནས་འཛམ་བུ་གླིང་དུ་བཅག་ཏེ་རྡོ་རྗེ་གདན་གྱི་བྱང་ཕྱོགས་རྡོ་རྗེའི་ར་བའི་ནང་སངས་རྒྱས་ཀྱི་གོམ་པ་བཅུ་གཉིས་བོར་བའི་ཤུལ་ན་པདྨ་ཕུབ་ཙམ་པ་བཅུ་གཉིས་བྱུང་བའི་མཐའ་གཉིས་ཀྱི་པདྨའི་ཤུལ་ན་མཆོད་རྟེན་རེ་རེ་ཡོད་དོ། ། སངས་རྒྱས་ཀྱི་རྩྭའི་སྟན་བསྡུས་པ་ལ་མཆོད་རྟེན་ལོགས་རེ་ལ་འདོམ་བརྒྱད་བརྒྱད་ཡོད་པ་འཕང་དུ་འདོམ་ཉི་ཤུ་ཡོད་པ་རྡོ་རྗེ་གདན་གྱི་ལྷོ་ཕྱོགས་བྱང་ཆུབ་ཤིང་གི་འགྲམ་ན་ཡོད་དོ། ། གསུམ་པ་ལ་སྟོང་གསུམ་དུ་བཅགས་པའི་མཆོད་རྟེན་ནི་བྱང་ཕྱོགས་ཀྱི་རྡོའི་གྲ་བའི་རྒྱབ་འདོམ་ལྔ་ཙམ་ན་མཆོད་རྟེན་བཅུ་གཉིས་ཀྱི་ཕྲེང་བ་ཡོད་དོ། ། གཅིག་པ་ལ་བྱང་ཆུབ་ཀྱི་ཤིང་ལ་ཞག་བདུན་དུ་སྤྱན་མི་འཛུམ་པར་གཟིགས་པའི་རྟེན་ནི་བྱང་ན་སངས་རྒྱས་ཀྱི་སྐུ་ཚད་བྱང་ཆུབ་ཤིང་ལ་གཟིགས་པ་སྟེང་ན་གནྡྷོ་ལ་འདོམ་ཉི་ཤུ་རྩ་ལྔ་པ་ཡོད་དོ། །
དེའི་རྒྱབ་ན་སངས་རྒྱས་ཀྱིས་དག་མ་དག་གི་སྐྱེ་བ་སྟོང་བསྟན་པའི་ས་ན་མཆོད་རྟེན་གྱི་ནང་ན་སངས་རྒྱས་ཀྱི་སྐུ་ཚད་སྦྲུལ་གྱི་གདེངས་ཀས་སྐུ་རྒྱབ་བཀབ་པ་ཡོད་དོ། ། ལྔ་པ་ལ་ཀླུའི་རྒྱལ་པོ་བཏང་བཟུང་གི་གནས་སུ་བྱོན་ཏེ་རྡོ་རྗེ་གདན་གྱི་ལྷོ་ཕྱོགས་རྒྱང་གྲགས་གཉིས་ན་མཚོ་གཅིག་ཡོད་པའི་ཤར་ཕྱོགས་སུ་ཀླུའི་རྒྱལ་པོ་བཏང་བཟུང་དང་ཕྲད་པའི་ས་ན་མཆོད་རྟེན་དང་མཚོའི་ནང་ནས་སངས་རྒྱས་ཀྱི་མདུན་དུ་རྡོའི་ཐེམ་སྐས་བྱུང་བ་ཡོད་དོ། ། དེ་ནས་ནུབ་ཏུ་བྱོན་པ་ན་ཡུལ་གྲང་བྱུང་སྟེ་ཀླུའི་རྒྱལ་པོ་བཏང་བཟུང་གི་སྦྲུལ་གྱི་ལུས་ཀྱིས་སྐུ་ལ་དཀྲིས་ཏེ་གདེངས་ཀས་དབུ་བཀབ་པའི་ཤུལ་ན་ཟངས་གླིང་པས་བྱས་པའི་མཆོད་རྟེན་གྱི་ནང་ན་སྐུ་དེ་འདྲ་བ་ཡོད་དོ། ། དེའི་ཤར་ཕྱོགས་མདའ་རྒྱང་གང་ཙམ་ན་རྒྱལ་ཆེན་བཞིས་ལྷུང་བཟེད་ཕུལ་བའི་ས་ན་མཆོད་རྟེན་གྱི་དྲུང་ན་སངས་རྒྱས་ཀྱི་སྐུ་ཁྲུ་གང་བ་ལ་རྒྱལ་ཆེན་བཞིས་ལྷུང་བཟེད་འབུལ་བའི་ཚུལ་བྱས་པ་ཡོད་དོ། ། དྲུག་པ་ལ་བྱང་ཕྱོགས་སུ་རྒྱང་གྲགས་གཅིག་བྱོན་པའི་སར་ཀུན་ཏུ་རྒྱུ་གཅིག་བཏུལ་བའི་ས་ན་ནྱ་གྲོ་དྷའི་ཤིང་གི་རྩ་ན་མཆོད་རྟེན་གཅིག་ཡོད་དོ། ། དེ་ནས་བདུན་ཕྲག་བདུན་པ་ལ་རྡོ་རྗེ་གདན་གྱི་ཤར་ཕྱོགས་ཀྱི་སྒོ་འགྲམ། ལྕགས་རིའི་རྒྱབ་ལམ་པོ་ཆེའི་གཡས་ཕྱོགས་ན་ཚོང་དཔོན་ག་གོན་དང་བཟང་སྐྱོང་གིས་སྦྲང་རྩི་དྲངས་ཏེ་སངས་རྒྱས་ཀྱིས་ཤིས་པ་བརྗོད་པའི་ས་ན་མཆོད་རྟེན་ལོགས་ལ་སངས་རྒྱས་དང་ཚོང་དཔོན་གྱི་གཟུགས་བྱས་པ་ཡོད་དོ། ། དེ་ནས་རྡོ་རྗེ་གདན་གྱི་ལྷོ་ནུབ་ཏུ་བྱོན་ནས་ནྱ་གྲོ་དྷའི་དྲུང་དུ་ཆོས་མི་གསུང་བར་བཞུགས་པ་ལ་ཚངས་པ་དང་བརྒྱ་བྱིན་གྱིས་གསོལ་བ་བཏབ་པའི་ས་ན་མཆོད་རྟེན་ནྱ་གྲོ་དྷ་ཨ་དེ་ཤ་ཞེས་པ། སྒོ་ལྷོ་བྱང་ཅན་གྱི་ནང་ན་སངས་རྒྱས་ཀྱི་སྐུ་མི་འབྲིང་པོ་ཙམ་ཞལ་ནུབ་ཏུ་གཟིགས་པའི་དྲུང་ན་ཚངས་པ་དང་བརྒྱ་བྱིན་གྱི་གཟུགས་བྱས་པ་ཡོད་དོ། ། དེ་ནས་ཝཱ་ར་ཎ་སཱིར་ལྔ་སྡེ་ལ་ཆོས་གསུངས་པ་ནས་མྱ་ངན་ལས་འདས་པའི་བར་རྣམས་ནི་མི་འབྲིའོ། །
སངས་རྒྱས་ཀྱི་མཛད་པ་བཤད་པ་སྟེ་ལེའུ་གཉིས་པའོ།། །། ད་ནི་བྲམ་ཟེའི་བུ་གསུམ་གྱིས་མཛད་པ་བཤད་དེ། ། རྒྱལ་པོའི་ཁབ་ཀྱི་བྲམ་ཟེའི་བུ། ། གསུམ་གྱིས་འོད་མའི་ཚལ་དང་ནི། ། ཝཱ་ར་ཎ་སི་རྡོ་རྗེའི་གདན། ། གསུམ་དུ་ཐུབ་པའི་སྐུ་གསུམ་བཞེངས། ། སངས་རྒྱས་འདས་ནས་ལོ་བརྒྱ་ལོན་པ་ན་རྒྱལ་པོའི་ཁབ་ཏུ་བྲམ་ཟེ་མོ་ལོ་བརྒྱ་ཉི་ཤུ་ལོན་པ་སངས་རྒྱས་ལ་ཆོས་སྟོན་དྲངས་ཤིང་ཆོས་མཉན་པ་གཅིག་བྱུང་སྟེ་དེ་ལ་བུ་གསུམ་ཡོད་པ་ལས་ཆེ་བ་གཉིས་ནི་མུ་སྟེགས་དང་ཆུང་བ་ནི་སངས་རྒྱས་ལ་དད་ནས་རྟག་ཏུ་རྩོད་པ་བྱེད་དོ། ། མས་སྨྲས་པ་འདི་ནས་བྱང་ཕྱོགས་ན་རི་བོ་གངས་ཅན་ལ་དབང་ཕྱུག་ཆེན་པོ་ཡོད་པས་དེར་དྲིས་ཤིག དེ་དག་གིས་ཕྱིན་པ་ན་དེར་དགྲ་བཅོམ་པ་ལྔ་བརྒྱ་ཙམ་ལ་བསྙེན་བཀུར་བྱེད་པ་མཐོང་ནས་ཕྱི་ནང་གཉིས་གང་བདེན་དྲིས་པས་མཐོ་རིས་ཀྱི་བདེ་བ་ནི་མུ་སྟེགས་པས་འཐོབ་སྟེ་ཐར་པ་ནི་སངས་རྒྱས་པ་ཁོ་ནས་འཐོབ་བོ་ཞེས་ཟེར་རོ། ། དེ་དག་མའི་དྲུང་དུ་ལོགས་སྟེ།
ཐམས་ཅད་སངས་རྒྱས་པར་བྱས་ནས་དེའི་ཚེ་དཀོན་མཆོག་གསུམ་གྱི་རྟེན་ཉུང་བས་ཆེ་ཤོས་ཀྱིས་ནི་རྒྱལ་པོའི་ཁབ་འོད་མའི་ཚལ་བྱ་ཀ་ནཱནྟ་ཀ་གནས་པའི་སར་སངས་རྒྱས་ཀྱི་སྐུ་ཚད་དང་མཉམ་པའི་སྐུ་གནྡྷོ་ལི་འདོམ་ཉི་ཤུ་རྩ་གཅིག་པའི་ནང་ན་བཞུགས་པ་བྱས་སོ། ། འབྲིང་པོས་ནི་ཝ་ར་ཎ་སཱིར་ཆོས་ཀྱི་འཁོར་ལོ་བསྐོར་བའི་སར་སངས་རྒྱས་ཀྱི་སྐུ་ཤིན་ཏུ་ཆེ་བ་ཆོས་ཀྱི་འཁོར་ལོ་བསྐོར་བའི་ཕྱག་རྒྱ་མཛད་པ་གནྡྷོ་ལིའི་ནང་ན་བཞུགས་པ་བྱས་སོ། ། ཆུང་ཤོས་ཀྱིས་རྡོ་རྗེ་གདན་དུ་ཕྱིན་ནས་སྐུ་བྱ་བར་འདོད་པ་ན་རྨི་ལམ་དུ་བསྟན་པ་ཆུ་བོ་ནཻ་རཉྫ་ནའི་འགྲམ་ན་བྱེ་མའི་འོག་ན་ཙནྡན་གོརྴི་ཥ་ཡོད་དེ་དེ་སྲང་སུམ་སྟོང་བྲམ་ཟེ་མོ་གཙང་མ་བདུན་གྱིས་རྡོ་རྗེ་གདན་དུ་བདར་ནས་རིན་པོ་ཆེ་སྣ་ཚོགས་དང་སྤོས་མང་པོ་དང་བསྲེས་ཏེ་བྱང་ཆུབ་ཀྱི་ཤིང་དྲུང་དུ་སྤུངས་ལ་ཞག་བདུན་ཞོག་ཅིག་དང་སངས་རྒྱས་ཉིད་ཅི་འདྲ་བའི་སྐུ་འགྲུབ་བོ། ། ཞེའོ། ། དེར་ཙནྡན་མ་རྙེད་པ་ལས་མ་ཧེ་མང་པོ་བྱེ་མའི་སྟེང་དུ་ཉལ་བ་མཐོང་སྟེ་དེ་དག་བསིལ་བར་སྡོད་པ་ལས་དཔགས་ཏེ་བཙལ་བས་རྙེད་དོ། ། དེར་སྔར་བསྟན་པ་བཞིན་བྱས་ནས་ཞག་དྲུག་ལོན་པ་ན་མ་རྒན་མོ་བྱུང་སྟེ་ང་དོ་ནུབ་འཆི་སངས་རྒྱས་མཐོང་བ་གཞན་མེད་པས་འདྲ་མི་འདྲ་ང་མིན་པས་མི་ཤེས་ཀྱིས་སྒོ་ཕྱེ་ཞིག་ཟེར་རོ། ། དེར་ཕྱེ་བ་ན་ཞལ་ལ་ཁྲུ་ཕྱེད་དང་དོ་ཡོད་པས་ཤར་དུ་གཟིགས་པ་དབུའི་གཙུག་ཏོར་ལ་བཅགས་ཁྲུ་གང་དང་སྤྱན་དང་ཞལ་ལ་མཛུབ་རེ་རེ་དང་སྙན་ལ་མཐོ་དོ་དང་འཕང་དུ་ཁྲུ་བརྒྱད་ཡོད་པ་ལ་མཚན་དང་དཔེ་བྱད་ཀྱིས་བརྒྱན་པ་བལྟ་བས་ཆོག་མི་ཤེས་པ་གཅིག་གྲུབ་ནས་འདུག་གོ ། དེར་མ་ན་རེ་སངས་རྒྱས་ཀྱིས་གཙུག་ཏོར་བལྟར་མི་མངོན་པ་ལ་འདི་མངོན་པ་དང་། སངས་རྒྱས་ལ་འོད་འདོམ་གང་ཡོད་པ་ལས་འདི་ལ་མེད་པ་དང་། སངས་རྒྱས་ལ་བཞེངས་བཞུད་བཞུགས་གཟིམ་སྤྱོད་ལམ་བཞི་ཡོད་པ་ལས་འདི་ལ་བཞུགས་པ་ལས་མེད་པ་དང་།
ཆོས་གསུང་མི་གསུང་མ་གཏོགས་པ་ཤིན་ཏུ་འདྲའོ་ཞེས་ཟེར་རོ། ། ཞག་གཅིག་ཆད་པས་ནི་དཀོན་གཉེར་བ་རྣམས་དབུ་སྐྲ་ཚོམ་བུ་གཡས་སུ་འཁྱིལ་བ་མ་ཚང་བར་འདོད་ལ་ཁ་ཅིག་ནི་ཕྱག་ཞབས་ཀྱི་མཐེའུ་ཆུང་མ་ཚང་བར་འདོད་དོ། ། བི་ཀཱ་མ་ལ་ཤཱི་ལའི་པཎྜི་ཏ་རྣམས་ནི་འོད་འདོམ་གང་བ་མ་ཚང་བར་འདོད་དོ། ། དེར་ཨིནྡྲ་ནཱི་ལ་གཅིག་རྙེད་དེ་གཉིས་རྙེད་ན་སྤྱན་བྱ་སྙམ་པ་དང་། དེར་རྡོའི་སྟེང་དུ་ལྷུང་ནས་གཉིས་སུ་སོང་སྟེ་དེ་ལ་སྤྱན་བྱས་པས་མཐོན་མཐིང་འོད་དང་ལྡན་པར་ཡོད་དོ། ། ཁ་ཅིག་གསུམ་པོ་དེ་བྱེད་མཁན་སློབ་དཔོན་མཐོ་བཙུན་གྲུབ་རྗེ་དང་བདེ་བྱེད་བདག་པོར་འདོད་པ་དེ་ནི་མ་ཡིན་ཏེ་དེ་གཉིས་ནི་རྒྱ་གར་ཤར་ཕྱོགས་པར་སློབ་དཔོན་ཤེས་རབ་གོ་ཆས་བཤད་པའི་ཕྱིར་རོ། ། དཀོན་གཉེར་བ་ལ་ཚེམས་དང་མཆེ་བ་མེ་ལྷས་མ་གསོལ་བ་ཆག་གང་བ་བཞུགས་སོ། ། བྲམ་ཟེ་སྤུན་གསུམ་གྱིས་མཛད་པའི་ལེའུ་སྟེ་གསུམ་པའོ།། །། ད་ནི་རྒྱལ་པོ་མྱ་ངན་མེད་ཀྱིས་མཛད་པ་བཤད་དེ། རྒྱལ་པོ་མྱ་ངན་མེད་པ་ཡིས། །
མཛད་པ་བརྒྱད་ཀྱི་མཆོད་རྟེན་བརྒྱད། ། འཛམ་བུའི་གླིང་དུ་སྐུ་གདུང་གི། ། མཆོད་རྟེན་བྱེ་བ་མཛད་པ་ཡིན། ། སངས་རྒྱས་འདས་ནས་ལོ་བརྒྱ་ལྷག་པ་ན་རྡོ་རྗེ་གདན་ནས་ཤར་ཕྱོགས་སུ་དཔག་ཚད་བཅུའི་ས་གཱདྒའི་འགྲམ་གྱི་གྲོང་ཁྱེར་མེ་ཏོག་རྒྱས་པ་ཞེས་བྱ་བར་རྒྱལ་པོ་མྱ་ངན་མེད་ཅེས་བྱ་བ་བྱུང་ངོ་། ། དེ་ལ་ཕུ་བོ་བཅུ་བདུན་ཡོད་པ་ལ་སྤུན་རྣམས་རྒྱལ་སྲིད་གང་གིས་བྱེད་བྲམ་ཟེ་ལ་མཚན་བསྟན་པ་ན་འདི་རྣམས་ལས་ཁ་ཟས་མཆོག་ཟོས་ཏེ་གོས་གྱ་ནོམ་པ་དང་སྟན་བཟང་པོ་ལ་འདུག་པ་ཞིག་རྒྱལ་པོར་འགྱུར་རོ་ཞེས་ཟེར་རོ། ། དེའི་བློན་པོ་གཅིག་གིས་ཕག་ཏུ་དྲིས་པས་སྟན་མཆོག་ས་གཞི་གོས་མཆོག་རས་ཁ་ཟས་མཆོག་འབྲས་ཆན་ཡིན་ནོ་ཞེས་ཟེར་རོ། ། བཅུ་བདུན་པོ་ནི་དེ་བས་ཁྱད་པར་དུ་འཕགས་པའི་ཟས་གོས་ལ་སྤྱོད་ལ་མྱ་ངན་མེད་ནི་གཡོག་མོའི་བུ་ཡིན་པས་དེ་འདྲ་བ་ལ་སྤྱོད་པས་དེ་ལུང་བསྟན་པར་ཤེས་སོ། ། དེ་ནས་བཅུ་བདུན་པོ་ཡུལ་གཞན་དུ་དམག་དཔོན་ལ་སོང་བ་ན་དེ་རྣམས་ཀྱི་ཡབ་རྒྱལ་པོ་ཤི་ནས་མྱ་ངན་མེད་ཀྱིས་རྒྱལ་པོ་བྱས་ཏེ་དམག་བཏང་ནས་བཅུ་བདུན་པོ་བསད་དོ། ། དེས་སྡིག་པ་སྣ་ཚོགས་སྤྱོད་ཅིང་འབངས་རྣམས་ངན་སོང་གསུམ་གྱི་སྡུག་བསྔལ་དང་ལྡན་པའི་རྒྱལ་སྲིད་བྱས་པས་གཏུམ་པོ་མྱ་ངན་མེད་ཅེས་གྲགས་སོ། ། དེའི་ཚེ་རྒྱ་གར་ཤར་ཕྱོགས་བྱ་གག་གི་ཀུན་དགའ་ར་བ་ན་དགྲ་བཅོམ་པ་གྲགས་པ་རྒྱལ་མཚན་ཞེས་བྱ་བ་ཀུན་དགའ་བོའི་སུམ་སློབ་ཞིག་ཡོད་པ་ལ་ཤར་ཕྱོགས་པའི་ཚོགས་ཕུག་ན་བ་བཅོལ་བ་དགེ་ཚུལ་བྱས་པ་གཅིག་མྱ་ངན་མེད་ཀྱི་སར་འོངས་ནས་འདི་འདྲ་བ་གསོད་མ་མྱོང་བས་སོད་ཅིག་ཅེས་བསྒོས་སོ། །
དེ་གཤེད་མ་བས་གསོད་པར་གཟས་པ་ན་ང་ཞག་བདུན་སྒོམ་དུ་ཆུག་ཅིག་ཟེར་ཏེ་བསྒོམས་པས་དགྲ་བཅོམ་པ་ཐོབ་བོ། ། དེ་ནས་དེ་ཏིལ་མར་དུ་བཙོས་ཏེ་བསད་པ་ན་ཟིལ་པ་ཕྲོམ་མེ་མ་ཤི་བར་བྱུང་བས་རྒྱལ་པོ་ངོ་མཚར་སྐྱེས་ཏེ་དྲིས་པས་སྔར་བཞིན་བཤད་དོ། ། རྒྱལ་པོས་ངའི་སྡིག་པ་སྦྱང་དུ་གསོལ་ཞེས་གསོལ་བ་བཏབ་པས་ངས་མི་ཤེས་པས་ངའི་མཁན་པོ་ལ་ཞུས་ཤིག་ཅེས་ཟེར་ཏེ་ཆོ་འཕྲུལ་བསྟན་ནས་མྱ་ངན་ལས་འདས་སོ། ། དེའི་ཤུལ་ན་ད་ལྟའང་དེའི་གདུང་ལ་བཞེངས་པའི་མཆོད་རྟེན་ཞིག་ཡོད་དོ། ། རྒྱལ་པོས་མཁན་པོའི་དྲུང་དུ་འོང་བར་ཞུས་པ་ན་དེ་ཡུལ་ཁམས་མང་པོ་ལ་གནོད་པར་དོགས་ནས་དགྲ་བཅོམ་པ་ཉིད་རྒྱལ་པོའི་དྲུང་དུ་བྱོན་ཏེ་ཁྱོད་སངས་རྒྱས་ཀྱི་སྟོབས་ཀྱིས་འཁོར་ལོས་བསྒྱུར་བར་ལུང་བསྟན་པ་ཡིན་པས་སངས་རྒྱས་ཀྱི་སྐུ་གདུང་གི་མཆོད་རྟེན་བྱེ་བ་བྱེད་དགོས་ཞེས་བྱས་ཏེ་རྒྱལ་པོའི་ཁབ་འོད་མའི་ཚལ་ན་རྒྱལ་པོ་མ་སྐྱེས་དགྲའི་སྐལ་བ་མ་ག་དྷའི་བྲེ་བོ་ཆེའི་ཁལ་གཅིག་གཏེར་དུ་སྦས་པ་བཏོན་པ་ན་མཚོན་ཆའི་འཁོར་ལོ་བྱུང་ནས་མ་ཐོན་ནོ། ། བུད་མེད་ཅིག་ན་རེ་གངྒའི་ཆུ་འདིར་དྲོངས་ཞེས་ཐོས་སོ་ཞེས་ཟེར་ཏེ་དེ་བཙལ་ཏེ་བཅད་པས་འཁོར་བ་ཆད་དོ། ། དེར་བྲུས་པ་ན་རྒྱལ་པོ་དབུལ་པོ་གཅིག་གིས་རྙེད་པར་འགྱུར་རོ་ཞེས་བྱ་བའི་རིན་པོ་ཆེའི་ཡི་གེ་བྱུང་ནས་རྒྱལ་པོ་ང་རྒྱལ་གྱིས་ཚོལ་དུ་མ་འདོད་པ་ན་དགྲ་བཅོམ་པ་ལ་སོགས་པས་བསྐུལ་ཏེ་བཙལ་བའི་རིན་པོ་ཆེའི་སྒྲོམ་གྱི་ནང་ན་འདུག་སྟེ་དེའི་ཕྱོགས་བཞི་ནས་རིན་པོ་ཆེ་བཞིའི་སྒྲོན་མ་བྱེད་པའི་རེ་རེ་ལའང་རྒྱལ་པོའི་རྒྱལ་སྲིད་ཐམས་ཅད་རི་བ་བྱུང་བས་ང་རྒྱལ་ཆག་གོ ། དེ་ནས་མ་ག་དྷའི་བྲེ་ཆེན་བཞི་སྤྱན་དྲངས་ཏེ་བྲེ་ཆུང་གི་ཁལ་གཅིག་གོ ། ལྷག་མ་རྣམས་སྔ་མ་བཞིན་སྦས་ཏེ་གངྒའི་ཆུ་བཏང་ནས་འཁོར་ལོ་འཁོར་བ་བྱས་སོ། ། དེ་ན་ད་ལྟའང་མཆོད་རྟེན་འཕང་དུ་འདོམ་བཞི་ཡོད་པ་སོ་ཕག་ལས་བྱས་པ་ཤིན་ཏུ་ལེགས་པ་ཡོད་དེ་དེ་ལ་མཆོད་པ་རྒྱུན་མི་འཆད་པ་ཡོད་དོ། །
དེ་ནས་རྒྱལ་པོས་བྱང་ཆུབ་ཀྱི་ཤིང་གི་མདུན་ཐུབ་པའི་སྐུའི་སྟེང་དུ་གནྡྷོ་ལི་འདོམ་སུམ་ཅུ་རྩ་ལྔ་པ་རྡོ་རྗེ་བསླངས་པའི་རྣམ་པ་ཅན་བང་རིམ་གྲུ་བཞི་པ་གྱེན་དུ་བྱིན་གྱིས་ཕྲ་བ་སོ་ཕག་ལས་བྱས་པ་རིན་པོ་ཆེ་སྣ་ཚོགས་ཀྱིས་སྤྲས་པ་བཟོ་ཁྱད་པར་དུ་འཕགས་པ་ཁང་བརྩེགས་བདུན་ཡོད་པ་སྟེང་ན་འཁོར་ལོ་ཡོད་པའི་ནང་ན་སངས་རྒྱས་ཀྱི་གདུང་བྲེ་ཆུང་གང་བཞུགས་པ་དེའི་སྟེང་ན་གསེར་གྱི་ཏོག་འདོམ་གང་བ་ཡོད་པ་བྱས་སོ། ། བརྩེགས་ཁང་འོག་མ་ལ་སངས་རྒྱས་ཀྱི་སྐུ་ཙནྡན་སྦྲུལ་གྱི་སྙིང་པོ་ལ་བི་ཤོ་ཀརྨས་བྱས་པའི་མེས་སེང་གེ་འགྲམ་གྱི་ཞལ་རྐྱང་ཁྲུ་གང་ཡོད་པ་ཞིག་བཞུགས་སོ། ། དེའི་སྒོ་ཁང་སྟེང་གི་ཟུར་བཞི་ན་གནྡྷོ་ལ་བཞི་ཡོད་དོ། ། དབུའི་རྩེའི་འོག་ཁང་ལ་སྒོ་རིམ་པ་གསུམ་ཡོད་པའི་ནང་མ་ལ་སྒོ་མེད་དོ། ། བར་སྒོའི་གཡས་གཡོན་ན་བྱམས་པ་དང་སྤྱན་རས་གཟིགས་གཉིས་བཞུགས་སོ། ། ཕྱིའི་སྒོ་རྒྱབ་ན་སངས་རྒྱས་ཀྱི་སྐུ་ཞལ་ལ་མཐོ་རེ་ལྷག་ཡོད་པ་གཉིས་ཞལ་ལྷོ་བྱང་དུ་བསྟན་ནས་བཞུགས་ཏེ་དེར་སྔོན་ཇོ་བོ་ཤཱཀྱ་བཞུགས་པ་ཡིན་ནོ་ཡང་ཟེར་རོ། ། དེ་ནས་ཕྲག་པ་ཅན་ན་རྡོ་སྐུ་བརྒྱད་དང་སྒྲོལ་མ་དང་འཇམ་དཔལ་དང་བྱམས་པ་དང་སངས་རྒྱས་ཀྱི་སྐུ་བཞེངས་པ་མང་པོ་གཡས་གཡོན་ན་ཡོད་དོ། ། ཁྱམས་ཀྱི་ལྷོ་ཕྱོགས་ཀྱི་ཁུགས་ན་མྱ་ངན་མེད་སྔོན་བྱིས་པར་གྱུར་པས་སངས་རྒྱས་ལ་བྱེ་མ་ཕུལ་བས་ལུང་བསྟན་པའི་ལྷ་ཁང་ན་སངས་རྒྱས་ཀྱི་སྐུ་ལྷུང་བཟེད་ཐོགས་པ་བཞེངས་པ་དང་མས་རྡེག་པའི་ཚུལ་བྱས་པ་ཡོད་དོ། ། ནུབ་ཕྱོགས་ན་བདུད་འདུལ་བྱང་ཆུབ་སེམས་དཔའི་ཞལ་ནུབ་ཏུ་བསྟན་བདུད་ཀྱི་རྒྱལ་པོ་ཁེ་དྲ་པཱ་ལ་དང་རུ་དྲ་པཱ་ལས་གཙོ་བྱས་བདུད་དམག་མང་པོ་འདུལ་བ་དང་སའི་ལྷ་མོ་བཞུགས་སོ། ། དེའི་རྒྱབ་གཡས་གཡོན་གཉིས་ན་རྡོ་སྐུ་བཞེངས་པ་ཞལ་ནུབ་ཏུ་བསྟན་པ་རྡོའི་མཎྜལ་ཅན་ཡོད་དེ་དེ་གཉིས་ཀྱིས་ཇོ་བོ་རྗེ་ལ་ཆོས་གསུངས་པ་ཡིན་ནོ་ཞེས་ཟེར་རོ། །
བྱང་ཕྱོགས་ཀྱི་ཁྱམས་ཀྱི་རྒྱབ་ན་ལུམྦི་ནིར་སྐུ་བལྟམས་པའི་ལྡེར་ཚོ་བཞུགས་སོ། ། གནྡྷོ་ལའི་རྒྱབ་ལོགས་ལ་སངས་རྒྱས་སྟོང་འབུར་དུ་བྱས་པ་དང་། མདོ་སྡེའི་རྒྱུད་རིས་དང་བྱ་དང་ཆུ་སྲིན་གྱི་པ་ཏྲ་དང་རི་དྭགས་དང་སེང་གེ་ལ་སོགས་པའི་བཟོ་ལེགས་པོ་མང་པོ་བཞུགས་སོ། ། རྡོའི་ར་བའི་ཕྱི་ཟུར་ལྷོ་ནུབ་མཚམས་ན་འདོམ་ཉི་ཤུ་ན་སངས་རྒྱས་ཀྱི་མདོ་སྡེ་མཛངས་བླུན་གྱི་ལེའུ་དང་པོ་གསུངས་པའི་ཁྲི་ཡོད་པའི་སར་མྱ་ངན་མེད་ཀྱི་བུ་གཅིག་དགྲ་བཅོམ་པ་ལྔ་སངས་རྒྱས་ལ་བསྙེན་རྫོགས་བྱས་ཏེ་དགྲ་བཅོམ་པ་ཐོབ་པའི་ས་ན་མཆོད་རྟེན་ལྔ་གྲུ་བཞི་པའི་དབུས་མ་ལ་སངས་རྒྱས་སྟོང་གི་སྐུ་བཞུགས་པ་ཡོད་དོ། ། དེ་དག་ནི་ལྷ་མི་སྲིན་སྡེ་བརྒྱད་ཀྱིས་ནུབ་གཅིག་ལ་བྱས་སོ་ཞེས་གྲག་གོ ། དེ་ནས་སེར་སྐྱ་དང་ཝ་ར་ཎ་སི་དང་གཉན་ཡོད་དང་རྒྱལ་པོའི་ཁབ་དང་ཡངས་པ་ཅན་དང་གྲོང་ཁྱེར་གསལ་ལྡན་དང་རྩྭ་མཆོག་དང་རྡོ་རྗེ་གདན་ཏེ་གནས་ཆེན་པོ་བརྒྱད་དུ་དྷརྨ་རཱ་ཛ་ཀ་ཅེས་བྱ་བའི་མཆོད་རྟེན་ཆེན་པོ་བརྒྱད་བུམ་པའི་ནང་ན་གདུང་ཕུལ་རེ་ཡོད་པ་ནུབ་གཅིག་བྱས་ཏེ་རྡོ་རྗེ་གདན་གྱི་ནི་ཤར་ལྷོར་ནཻརཉྫ་ནའི་འགྲམ་ན་མཆོད་རྟེན་ཟླུམ་པོ་བང་རིམ་ཅན་ཤིན་ཏུ་ཆེ་བ་ཞིག་ཡོད་དོ། ། བརྒྱད་པོ་དེའི་དྲུང་ན་རྡོ་རིང་ཆེན་པོ་བརྒྱད་ཀྱི་སྟེང་ན་ལྷ་མི་སྲིན་སྡེ་བརྒྱད་ཀྱིས་ནུབ་གཅིག་ལ་བྱས་པའི་རྟགས་མི་འདྲ་བ་བརྒྱད་ཡོད་དེ་རྡོ་རྗེའི་གདན་ན་ནི་ལྷས་བྱས་པའི་རྟགས་མཆོད་རྟེན་ཡོད་དོ། ། དེའི་ལྷོ་ངོས་ན་རྒྱལ་པོའི་སྲས་དང་བཙུན་མོ་གསུམ་གྱིས་བཞེངས་པའི་མཆོད་རྟེན་འདོམ་བཅོ་ལྔ་པ་བུམ་པ་ལ་ལྷ་སྐུ་བཞུགས་པ་ཁྲི་འཕང་དང་ཐེམ་སྐས་ཅན་དང་གཉིས་ཡོད་དེ་རྒྱལ་པོས་ཀྱང་དེ་ཉིད་དུ་བཞུགས་ནས་དེ་རྣམས་བྱས་སྐད་དོ། ། སྔར་སངས་རྒྱས་ཀྱི་མཛད་པའི་སྐབས་སུ་བྱས་པའི་སྐུ་དང་མཆོད་རྟེན་རྣམས་ཀྱང་རྒྱལ་པོ་འདིས་དེའི་ཚེ་བྱས་སོ་སྐད་དོ། ། རྡོ་རྗེ་གདན་དུའང་མཆོད་རྟེན་ཆེན་པོ་བརྒྱད་བྱས་སོ། །
དེའི་ཕྱི་ནུབ་ལ་འཛམ་བུ་གླིང་ཐམས་ཅད་དུ་སངས་རྒྱས་ཀྱི་གདུང་བཞུགས་པའི་མཆོད་རྟེན་བྱེ་བ་བྱས་སོ། ། དེ་ནས་ཆོས་ཀྱི་རྒྱལ་པོར་གྱུར་ཏེ་མཚན་ཡང་དྷརྨ་ཨ་ཀོ་ཤ་ཨ་ཤོ་ཀ་ཡིན་ནམ་ཞེས་གྲགས་སོ། ། མ་སྐྱེས་དགྲས་ལོ་སུམ་ཅུ་རྩ་གཉིས་རྒྱལ་པོ་བྱས་ནས་རྒྱལ་རབས་བཅུ་ན་མྱ་ངན་མེད་བྱུང་ངོ་། ། དེས་རྒྱལ་སྲིད་ལོ་ལྔ་བཅུ་བྱས་ཏེ་འཁོར་ལོས་བསྒྱུར་བའི་རྒྱལ་པོའི་བཞི་ཆ་ལ་དབང་བྱེད་པར་བཤད་དོ། ། རྒྱལ་པོ་མྱ་ངན་མེད་ཀྱིས་ཇི་ལྟར་མཛད་པའི་ལེའུ་སྟེ་བཞི་པའོ།། །། ད་ནི་སློབ་དཔོན་ཀླུ་སྒྲུབ་ལ་སོགས་པས་མཛད་པའི་ཚུལ་བཤད་དེ། ། དེ་རྗེས་ཀླུ་སྒྲུབ་ལ་སོགས་པས། ། མཁས་དང་དད་པ་ཅན་རྣམས་ཀྱིས། ། དུས་གསུམ་སངས་རྒྱས་ཀུན་གྱི་གནས། ། རྡོ་རྗེའི་གདན་དེ་རྒྱས་པར་མཛད། །
སངས་རྒྱས་འདས་ནས་ལོ་བཞི་བརྒྱ་ན་སློབ་དཔོན་ཀླུ་སྒྲུབ་བྱོན་ཏེ་རྡོ་རྗེའི་གདན་གྱི་ཕྱི་ཁྱམས་ཕྲག་པ་ཅན་རྡོའི་ཀ་བ་ཉི་ཤུ་ཡོད་པ་ཡང་མཛད། དེའི་ཕྱི་རོལ་དུ་བྱང་ཆུབ་ཀྱི་ཤིང་ལ་གླང་པོ་ཆེའི་གནོད་པ་བསྲུང་བའི་དོན་དུ་རྡོའི་དྲ་བ་རྡོའི་ཀ་བ་བརྒྱ་དང་གཅིག་ཡོད་པ། ཤར་ན་མེད་པ་སྒྲོལ་མ་བརྒྱད་དང་མགོན་པོ་བརྒྱད་ཡོད་པ་བྱས་ཏེ་དེ་ཐམས་ཅད་མཐོང་ན་དངོས་གྲུབ་སྣ་རེ་འཐོབ་ངེས་ཏེ་མཐོང་བ་ཉུང་ངོ་། ། ཕྱི་ཁྱམས་ཀྱི་སྟེང་དུ་མཆོད་རྟེན་ཆེ་ཆུང་བཞི་མཛད་དོ། ། སློབ་དཔོན་ཀླུ་སྒྲུབ་བསྐོར་བ་མཛད་པའི་ཚེ་ཀ་བ་ལིའི་ནང་ན་ཐུགས་དམ་སྒྲོལ་མ་བཞུགས་པ་བྲུལ་ནས་བླངས་པ་ན་ང་མ་བླང་བར་ཞོག་དང་སེམས་ཅན་གྱི་དོན་དུ་འགྱུར་གསུངས་ནས་དེར་བཞུགས་ཏེ་ཙོ་པ་རིའི་ལྷ་ཁང་ཞིག་བྱས་སོ། ། དེ་ལ་ཀ་བ་ལི་ཏཱ་ར་ཞེས་གྲགས་ཏེ་རྡོ་རྗེ་གདན་གྱི་ཤར་ལྷོ་མཚམས་ཀྱི་ལྕགས་རིའི་ནང་ན་ཞལ་བྱང་དུ་བསྟན་ནས་བཞུགས། དེ་ལ་ད་ལྟ་མཐོ་གསུམ་ཡོད་དོ་མཐོ་བཞི་པར་སོང་ཙ་ན་སློབ་དཔོན་ཀླུ་སྒྲུབ་ཀྱང་འབྱོན་སྐད། སྐུ་དེ་དང་པོ་རང་བྱུང་མཐོ་གང་ཙམ་ཞིག་ཇེ་ཆེ་ལ་སྐྱེ་བ་ཡིན་ནོ། ། དེ་ན་སློབ་དཔོན་གྱིས་ཙམ་པ་ཀའི་ཤིང་ལྔ་བཙུགས་ཏེ་བདག་དམ་ཚིག་ཉམས་ན་མི་སྐྱེ་ལ་མ་ཉམས་ན་སྐྱེ་བར་གྱུར་ཅིག་བྱས་པས་སྐྱེས་པ་ཡོད་དོ། ། དེའི་རྩ་ན་མགྲོན་མོ་ཏཱ་ར་ཞེས་པ་ལྷོ་ཕྱོགས་རྒྱ་མཚོའི་གླིང་ནས་རང་བྱོན་པ་ཁྲུ་གང་བ་ཞིག་མཆོད་རྟེན་གྱི་ནང་ན་ཞལ་བྱང་བསྟན་དུ་བཞུགས་སོ། །
བྱང་གི་སྐོར་ལམ་ན་སྒྲོལ་མ་རྐྱང་ཁྲུ་གང་ཙམ་གྱི་སྟེང་ན་ཙོ་པ་རའི་ལྷ་ཁང་བྱས་པ་ཡོད་དེ་དེ་དང་པོ་ཡོན་བདག་ཅིག་གིས་ཞལ་བྱང་དུ་བསྟན་ནས་བཞེངས་པ་ལ་བསྐོར་བ་བྱེད་པའི་རྡུལ་གྱིས་ཇོ་མོ་ལ་གོས་པ་དང་སངས་རྒྱས་ལ་རྒྱབ་བསྟན་པ་འདི་མ་ལེགས་སྙམ་པ་ལ་རྨི་ལམ་དུ་ཁྱོད་ཡིད་མི་བདེ་མི་དགོས་ང་རང་ཁ་ལྷོར་བལྟས་པས་ཆོག་གསུངས་ནས་ལྷ་ཁང་དང་བཅས་པ་ཁ་ལྷོར་བསྟན་ཏེ་དེ་ལ་ཞལ་འགྱུར་ཏཱ་ར་ཞེས་གྲགས་སོ། ། དེའི་ཤར་གྱི་ཉེ་ལོགས་ན་སློབ་དཔོན་ཙནྡྲ་གོ་མིས་ཐུགས་དམ་དུ་བཞེངས་པ་ཙནྡྲ་ལོ་ཀེ་ཤྭ་ར་ཞེས་པ་གཙོ་འཁོར་ལྔ་པ་བྲག་རི་དང་བཅས་པ་རྡོ་ལ་བྱས་པ་གནྡྷོ་ལའི་ནང་ན་བཞུགས་པ་ཡོད་དེ་དེ་བྱིན་རླབས་ཆེ་བས་ས་ཏེ་འཛུགས་པ་མང་པོ་ཡོད་དོ། ། ལྕགས་རིའི་ནང་གི་བྱང་ནས་ལྷོར་འགྲོ་བའི་ལམ་གཡས་གཡོན་ན་མཆོད་རྟེན་གཉིས་ཀྱི་ནང་ན་སྤྱན་རས་གཟིགས་སེང་གེ་སྒྲའི་སྐུ་རྡོ་ལ་བྱས་པ་གཉིས་ཡོད་དོ། ། དེ་གཉིས་བྱིན་རླབས་ཆེ་ཞིང་མཚན་མོ་འོད་ཀྱང་འབྱུང་ངོ་། ། མཆོད་རྟེན་རང་བྱོན་ནི་བྱང་ཤར་མཚམས་ཀྱི་ནང་ན་རྡོའི་མཆོད་རྟེན་འཕང་དུ་འདོམ་གཉིས་པ་ལོགས་ལ་སངས་རྒྱས་ཀྱི་སྐུ་བཞུགས་པ་ཡོད་དེ་དགྲ་བཅོམ་པ་ཞིག་གིས་བཞེངས་ཏེ་ལྕགས་རིའི་ཕྱི་ན་བཞུགས་པ་ལ་འདི་ས་རྡུལ་ལ་སོགས་པས་འོ་བརྒྱལ་བས་ནང་ན་ཡོད་ན་སྙམ་པ་དང་ནང་དེར་བྱོན་ནོ། ། དེའི་ནང་ན་མཆོད་རྟེན་གཞན་དང་མི་འདྲ་བ་གཅིག་ནས་ལྷོ་ཕྱོགས་སུ་མདའ་རྒྱང་གང་ཙམ་ན་མཆོད་རྟེན་ཞིག་ཡོད་པའི་བར་ནི་སངས་རྒྱས་ཀྱི་འཆག་ས་ཡིན་སྐད་དོ། ། ཤར་ལམ་སྐོར་ལམ་གྱི་བསྣོལ་མཚམས་ཀྱི་ནང་ན་རྡོའི་ནང་ན་རྡོའི་མཆོད་རྟེན་འདོམ་གང་བ་བུམ་པ་ལ་སངས་རྒྱས་ཀྱི་སྐུ་འབུར་དུ་བཏོད་པ་ཡོད་པའི་མདུན་ན་རྡོའི་མཎྜལ་ཁྲུ་གང་བ་གཅིག་ཡོད་དེ་དེ་ནི་ལྷོ་ཕྱོགས་ཀྱི་རྒྱ་མཚོའི་འགྲམ་དུ་བུད་མེད་ཅིག་གིས་ཡོན་བདག་བྱས་ནས་བཞེངས་པ་ལ་དེ་འཆི་ཀར་ངའི་མཆོད་རྟེན་ལ་མཆོད་པ་མེད་སྙམ་དུ་ཡིད་མ་བདེ་བ་ལ་རྨི་ལམ་ན་ཁྱོད་སེམས་མི་བདེ་མི་དགོས་ང་རང་རྡོ་རྗེ་གདན་དུ་འགྲོ་གསུངས་ནས་དེར་བྱོན་ནོ། ། དེའི་ཉེ་ལོགས་ལྷོའི་སྐོར་ལམ་ན་རྡོའི་མཆོད་རྟེན་སངས་རྒྱས་སྟོང་གི་བཞུགས་པ་གཅིག་ཡོད་དེ་དེ་ནི་ནཱ་ལེནྡྲ་ནས་བྱོན་ཏེ་དེ་དག་ལ་མཆོད་རྟེན་མགྲོན་པོ་ཞེས་ཟེར་རོ། ། རྡོའི་ར་བའི་ཕྱི་ཟུར་ལྷོ་ནུབ་མཚམས་ན་རྡོ་ཞིག་ལས་གྲུབ་པའི་མཆོད་རྟེན་འཕང་དུ་འདོམ་ཕྱེད་དང་དོ་པ་ཞིག་ཡོད་དེ་དེ་ནི་བྱང་ཆུབ་སེམས་དཔའ་ས་བཅུ་པ་གཅིག་གིས་བྱས་ཀྱང་ཟེར། མགྲོན་པོ་ཡིན་ཡང་ཟེར་རོ། །
ནུབ་བྱང་མཚམས་ཀྱི་ནང་ན་སངས་རྒྱས་ཀྱིས་བཅའ་སྒ་དང་མར་བསྲེས་ཏེ་གསོལ་བ་ན་རྡོ་ཞིག་ལས་བྱས་པའི་མཆོད་རྟེན་འདོམ་ཕྱེད་དང་དོ་པ་ཡོད་དེ། དགྲ་བཅོམ་པས་བྱས་ཀྱང་ཟེར་མགྲོན་པོ་ཡིན་ནམ་ཡང་ཟེར་རོ། ། ཤར་གླིང་ན་དཔལ་ལྡན་འབྲས་སྤུང་གི་མཆོད་རྟེན་དང་རྒྱལ་པོས་བྱས་པའི་གནྡྷོ་ལ་ཆེ་བ་བཞི་དང་ཁ་སར་པ་ནིའི་གནྡྷོ་ལའི་དཔེའང་བཞུགས། ཤར་ཕྱོགས་ཀྱི་སྟོད་ན་ཙོ་པ་རའི་ལྷ་ཁང་ན་མ་ཤི་ཀ་ར་ཏ་ཞེས་པའི་ལྷ་ཕྱག་གཉིས་དབུའི་སྟེང་དུ་བསྣོལ་ནས་འགྱིང་བ་ཁྲུ་གང་བ་བྱིན་རླབས་ཅན་ཡོད་དོ། ། དབུ་རྩེའི་མདུན་ན་ལྷོ་བྱང་གི་སྒོར་འགྲོ་བ་དང་ཤར་སྒོར་འགྲོ་བའི་ལམ་ཡོད་པའི་ཤར་གྱི་ལམ་དཀྱིལ་ན་སངས་རྒྱས་ཀྱིས་རྡོ་ལ་ཞབས་བཞག་པ་མཐོ་གསུམ་ལྷག་ཡོད་པ་བཀྲ་ཤིས་ཀྱི་རྫས་བརྒྱད་དང་བཅས་པ་རྡོའི་པདྨའི་གདན་ཁྲུ་དོ་པའི་སྟེང་ན་ཡོད་པ་རྡོའི་རྟ་བབས་རི་དྭགས་དང་བཅས་པ་ཡོད་དོ། ། དེའི་དྲུང་ན་དྷརྨ་ཀ་ཤོ་ཀ་སྤྱི་བོ་ན་མར་མེ་སྟོང་ཡོད་པའི་སྡོང་པོ་ཅན་ཡོད་དོ། ། ལྷོ་གླིང་ན་སྤྱན་རས་གཟིགས་ལེ་ལོ་ཅན་གྱི་རྒྱབ་ན་སངས་རྒྱས་ཀྱི་སོ་ཤིང་བསྐུར་བའི་ས་ན་མཆོད་རྟེན་སངས་རྒྱས་ཀྱི་སྐུ་ཚད་བཞུགས་པ་ཡོད་དོ། ། དེ་དང་ཉེ་བ་ན་སངས་རྒྱས་ལྷའི་བུ་ཉི་ཟླ་དང་མཇལ་བའི་མཆོད་རྟེན་ཉི་ཟླ་གཉིས་ཀྱི་རྟགས་ཅན་ཡོད། སངས་རྒྱས་ཀུན་དགའ་བོ་དང་འགྲོགས་ནས་བྱོན་པའི་མཆོད་རྟེན་གཉིས་ཀྱང་ཡོད་དོ། ། ནུབ་ཕྱོགས་ཀྱི་རྡོའི་ར་བའི་རྒྱབ་བྱང་དུ་ཉེ་བ་ན་དཔལ་ལྡན་ལྷ་ལས་བབས་པའི་མཆོད་རྟེན་སངས་རྒྱས་ཀྱི་སྐུ་ནང་ན་བཞུགས་སོ། །
བྱང་ཕྱོགས་ན་སངས་རྒྱས་ཀྱིས་སྨན་ཚ་བ་གསུམ་གསོལ་བའི་ས་ན་མཆོད་རྟེན་སངས་རྒྱས་ཀྱི་སྐུ་ཅན་ཞལ་བྱང་དུ་གཟིགས་པ་བྱིན་རླབས་ཅན་ཡོད་དོ། ། སེང་གེ་སྒྲ་དང་ཉེ་བ་ན་སངས་རྒྱས་ཀྱི་བདུད་བཏུལ་བ་ན་སངས་རྒྱས་ཀྱི་སྐུ་བཞེངས་ནས་ཕྱག་གཡས་པ་ནམ་མཁའ་ལ་ཕྱར་གཡོན་པ་དཀུར་བསྟེན་ཏེ་བདུད་སྡིགས་པ་ཙོ་པ་རའི་ལྷ་ཁང་ན་བཞུགས་པ་ཡོད་དེ་དེ་དག་ནི་ནང་ཁོ་ན་ལ་གནས་པ་ཡིན་ནོ། ། ད་ནི་ལྕགས་རིའི་ནང་ལོགས་ལ་གནས་པ་བཤད་དེ། གོམ་པ་སྟོང་དང་བརྒྱད་བརྒྱ་ནི། ། ཡོད་པའི་ལྕགས་རི་མཛེས་པ་ནི། ། ཤར་ནུབ་ཐུང་ཞིང་ལྷོ་བྱང་རིང་། ། ཕྱོགས་བཞིར་ལྷ་ཁང་བརྒྱ་ཕྲག་རེ། ། ལྕགས་རིའི་ནང་གི་སྐོར་ལམ་ལ་གོམ་པ་སྟོང་བརྒྱད་བརྒྱས་འཁོར་བ་གྲུ་བཞི་པ་ཡོད་དེ་འདི་ནི་ཕྱིས་བྱས་པ་ཡིན་ནོ། ། དེའི་ཤར་སྒོའི་བྱང་ངོས་ན་ལྷ་མོ་འོད་ཟེར་ཅན་གྱི་རྡོ་སྐུ་བཞུགས་སོ། ། སྒོ་མོ་ཆེའི་ཕུག་ན་སྒོ་སྲུང་མ་ཧཱ་ཀཱ་ལ་དང་ནང་གཡས་གཡོན་གནོད་སྦྱིན་གྱི་རྒྱལ་པོ་ཆུ་སྲིན་ཞོན་ནས་ལག་གིས་སྐེད་པའི་གྲི་ཐུང་ལ་བཟུང་བ་ཤིན་ཏུ་འཇིགས་པ་གཉིས་ཞལ་ནང་དུ་བསྟན་པ་ཡོད་དོ། །
ཤར་སྒོའི་ཕྱིའི་ལྷོ་ན་དཔལ་རྒ་ལོའི་སྒོམ་ཁང་ཡོད་དོ། ། དེ་བཞིན་དུ་ཨཱརྻ་དེ་ཝའི་སྒྲོལ་མ་དང་། གཤིན་རྗེ་གཤེད་དམར་པོ་མ་ཧེ་ལ་ཞོན་པ་དང་ཤར་ལྷོ་ན་དོན་ཞགས་ཞལ་གཅིག་ཕྱག་བཞི་པ་དང་། མུ་སྟེགས་པའི་ལྷ་སྤྱན་རས་གཟིགས་སུ་འགྱུར་བ་དང་། སྤྱན་རས་གཟིགས་ཁྲི་སུམ་བརྩེགས་པ་ཁྲུ་གང་བ་དང་། ཟུར་ན་ཤི་ཝི་ཏཱ་རེ་ཞེས་པའི་སྒྲོལ་མ་གཟིམས་པ་ལ་རལ་གཅིག་མས་བྱུག་པ་བྱེད་པའི་ཚུལ་ཅན་ཡོད་དོ། ། ལྷོ་ན་མ་ཧཱ་མཱ་ཡཱ་དང་སྒོ་སྲུང་མགོན་པོ་བཞེངས་པ་དང་། སྤྱན་རས་གཟིགས་གར་བྱེད་པ་དང་ཛམྦྷ་ལ་དང་དགྱེས་རྡོར་ཞལ་གཅིག་ཕྱག་གཉིས་པ་དང་ལྷོ་ནུབ་མཚམས་ཀྱི་ཟུར་ཁུགས་ན་འཇམ་དཔལ་སེང་གེ་ལ་བཞུགས་པ་ཡོད་དོ། ། ནུབ་ལོགས་ལ་ཀུ་རི་ཀུ་ལེ་དང་འཇམ་དཔལ་ཨ་ར་པ་ཙ་ན་རང་བྱུང་དང་ཡི་གེ་དྲུག་པ་གཙོ་འཁོར་གསུམ་པ་དང་ནུབ་བྱང་མཚམས་ན་བྱང་ཆུབ་ཆེན་པོ་བཞུགས་སོ། ། བྱང་ལོགས་ལ་སྤྱན་རས་གཟིགས་བྱིན་རླབས་ཅན་དང་འཇིག་རྟེན་གསུམ་ཀུན་ཏུ་བསྐྱོད་པའི་དགྱེས་པ་རྡོ་རྗེ་དང་ལྕགས་ཀྱི་སྟེང་གི།
ལྷ་བཤོས་ཀྱི་འབྲས་ཚད་མེད་པའི་ཁང་པའི་སྒོ་ན་སྤྱན་རས་གཟིགས་ཀྱི་མཆོད་རྟེན་ལྷ་ཁང་དང་བྱང་སྒོའི་ལྕགས་རིའི་ཤར་ངོས་ན་སྒོ་སྲུང་བ་སིང་ག་གླིང་པའི་ཆོས་སྐྱོང་མགོན་པོ་རྟ་ཞོན་ཞལ་གཅིག་ཕྱག་བཞི་པའི་རྡོ་སྐུ་འཇིགས་པ་དང་། སྤྱན་རས་གཟིགས་ཡུམ་ཅན་ཞལ་གཅིག་ཕྱག་བཅུ་གཉིས་འཇིག་རྟེན་ཀུན་ཏུ་བསྐྱོད་པའི་དགྱེས་པ་རྡོ་རྗེ་དང་མི་གཡོ་བ་པུས་བཙུགས་དང་གསང་འདུས་ཀྱི་གཙོ་བོ་ཞལ་གསུམ་ཕྱག་དྲུག་པ་རྡོ་རྗེ་དྲིལ་བུ་ཐུགས་ཀར་བསྣོལ་བ་དང་ཕག་མོ་གཉིས་དང་ཨ་ར་པ་ཙ་ན་ལྷ་པ་ལྔ་དང་། དེ་དག་ཉེ་བའི་བྱང་ཤར་ན་ཆུ་ཁུང་སྒྲོལ་མ་ཞེས་པ་ཀླུ་སྒྲུབ་ཀྱི་ཐུགས་དམ་རྡོ་སྐུ་ཁྲུ་གང་བ་བཞུགས་ཏེ་སྔོན་རྒྱལ་པོ་དྷརྨ་པཱ་ལའི་ཆད་པ་ཕོག་ནས་སིང་ག་གླིང་པའི་བཙུན་པ་རྣམས་བཀྲོངས་པ་ལ་བཙུན་པ་གཅིག་གིས་དེ་ལ་སྐྱབས་ཞུས་པས་ཁྱོད་བདེ་བའི་དུས་ན་ང་མི་དྲན་པར་ད་ལྟ་དྲན་ན་ཟེར་ཏེ་ཆུ་ཁུང་མི་ཤོང་བར་བྱིན་གྱིས་བརླབས་ནས་དེར་ཡིབས་ཤིག་གསུངས་ནས་ཡིབས་པས་ཐར་རོ། ། དེ་རྒྱ་གར་ཤར་ཕྱོགས་ཐག་རིང་པོར་བྲོས་པ་ན་རྒྱལ་པོ་དྷརྨ་པཱ་ལས་བྱང་ཆུབ་ཆེན་པོའི་སྟེང་ཁང་གི་སྒོ་ཕྱེ་བས་མ་ཕྱེད་དེ་སིང་ག་གླིང་པ་ཁོ་ནས་ཕྱེད་པར་ཐོས་སོ། ། བཙུན་པ་དེ་ཤར་ཕྱོགས་ནས་བཀུག་སྟེ་ཕྱེ་བས་ཕྱེད་ནས་རྒྱལ་པོ་འགྱོད་པ་སྐྱེས་ཏེ་སྡིག་བཤགས་ལ་འཁོར་གསུམ་ཡོངས་དག་རྡོ་རྗེ་གདན་དུ་ཕུལ་ལོ། ། དེ་ཕུལ་ས་ལྕགས་རི་ནང་གི་ལྷོའི་ལམ་དཀྱིལ་ན་མཆོད་རྟེན་གཅིག་ཡོད་དོ། ། ད་ནི་ལྕགས་རིའི་ཕྱི་ན་གནས་པ་བཤད་དེ། ལྕགས་རི་དེ་ཡི་ཕྱི་རོལ་ན། ། ངོ་མཚར་རྟེན་ཚོགས་དཔག་མེད་དང་། ། མཁས་གྲུབ་རྣམས་ཀྱི་བཞུགས་པའི་གནས། །
གཞན་ལས་ཁྱད་འཕགས་དུ་མ་ཡོད། ། དེ་ལ་ཤར་གྱི་ལྕགས་རིའི་ཕྱི་རོལ་སྒོ་མོ་ཆེའི་ཐད་ཀ་ནཻརཉྫ་ནའི་འགྲམ་ན་མ་ཧཱ་ཀཱ་ལ་སེང་གེ་ལ་གནས་པ་ཕྱག་གཉིས་ཀྱི་དབྱུག་པ་ཨོཾ་ཚུགས་སུ་བྱས་པ་ཆེ་ཞིང་འཇིགས་པ་གཉིས་ཞལ་ཤར་དུ་བསྟན་ནས་བཞུགས་སོ། ། དེའི་མདུན་ཕྱོགས་ཀྱི་ཆུ་ཀླུང་ན་སྔོན་ལྟེང་རྒྱས་འོད་སྲུངས་ལ་སོགས་པ་གཉིས་རལ་པ་ཅན་སྟོང་རབ་ཏུ་བྱུང་བའི་ས་ན་བྱེ་མ་སྤུངས་པ་ལ་མཆོད་རྟེན་གྱི་གཟུགས་བྱས་པ་ཆེན་པོ་ཡོད་དོ། ། ལྷོ་ཕྱོགས་ལྕགས་རི་ལ་ལོགས་གཏད་པ་ན་གྷེ་ལ་བི་ཧ་ར་ཞེས་བྱ་བ་མ་ཧཱ་ཀཱ་ལ་བྱིན་རླབས་ཅན་ཡོད་པ་སློབ་དཔོན་ཀླུ་སྒྲུབ་དང་ཐོགས་མེད་གཉིས་ཀྱིས་ཀྱང་བཞུགས་པ་བོད་ཀྱི་རབ་བྱུང་རྣམས་ཀྱང་གནས་འཆའ་བ་ད་ལྟ་ཁ་ཆེས་བདག་པོ་བྱེད་པ་ཡོད་དོ། ། དེ་དང་ཉེ་བ་ན་སློབ་དཔོན་སངས་རྒྱས་ཡེ་ཤེས་ཞབས་བསོད་སྙོམས་མཛད་པ་ན་འདག་པ་ལྷུང་བཟེད་རེ་བསྣམས་ནས་བྱོན་ཏེ་བཞེངས་པའི་མ་ཏི་བི་ཧ་ར་ཞེས་བྱ་བ་ཡོད་དེ་དེར་ཇོ་བོ་རྗེས་ཀྱང་རབ་ཏུ་བྱུང་བ་ཡིན་སྐད། དེའི་ཕྱི་རོལ་ན་སློབ་དཔོན་ཡེ་ཤེས་ཞབས་ཀྱིས་བྱིན་གྱིས་བརླབས་ནས་བཙུགས་པའི་ཨ་རུ་རའི་ཤིང་སྡོང་ཡོད་དོ། ། དེ་དང་ཉེ་བ་ན་ཙོ་པ་རའི་ལྷ་ཁང་ན་སྒྲོལ་མའི་རྡོ་སྐུ་བྱིན་རླབས་ཅན་ཡོད་དོ། ། དེ་ནས་ལྷོ་ཕྱོགས་རྒྱང་གྲགས་གསུམ་གྱི་ནགས་གསེབ་ན་སྔོན་སངས་རྒྱས་གླང་པོ་ཆེར་སྐྱེ་བ་བཞེས་པའི་ཤུལ་ན་མཆོད་རྟེན་འདོམ་ལྔ་པ་ཡོད་དོ། ། ཡང་ཕྱོགས་དེ་ན་ཀུ་པ་ཙའི་ཚལ་ཞེས་བྱ་བ་སྟག་དང་དྲེད་ལ་སོགས་པ་མང་པོ་གནས་པ་སློབ་དཔོན་ཡེ་ཤེས་སངས་རྒྱས་ཞབས་ཀྱིས་ཟླ་བ་དྲུག་བསྒོམས་པས་ཕྱག་རྒྱ་ཆེན་པོའི་དངོས་གྲུབ་བརྙེས་པ་འཕགས་པ་འཇམ་དཔལ་གྱིས་གཙོ་བོ་བྱས་པའི་དཔལ་གསང་བ་འདུས་པ་སྤྲུལ་པའི་དཀྱིལ་འཁོར་ཞལ་གཟིགས་པ་ཡོད་དོ། ། ནུབ་ཕྱོགས་ན་སྔོན་སངས་རྒྱས་བསོད་སྙོམས་ལ་བྱོན་པ་ལ་རྒན་མོ་གཅིག་གིས་ལྕི་བའི་གོང་པོ་ཞིག་ཕུལ་བ་དེ་གསེར་དུ་བསྒྱུར་ཏེ་སླར་རྒན་མོ་ཉིད་ལ་གནང་བའི་ས་ན་གོ་བ་ཨ་དེ་ཤ་ཞེས་པའི་མཆོད་རྟེན་འདོམ་གསུམ་པ་བཞུགས་སོ། །
བྱང་ཕྱོགས་ཀྱི་ལྕགས་རིའི་དྲུང་ན་ནག་པོ་སྤྱོད་པ་བ་བཙུན་མོ་དང་བཅས་པའི་མུན་པའི་སྒོམ་ཁང་ཡོད་དོ། ། དེ་ན་སིང་ག་གླིང་པའི་གྲོང་ཡོད་པའི་དཀྱིལ་ན་སྔོན་སངས་རྒྱས་རི་བོང་དུ་སྐྱེས་ཏེ་བརྒྱ་བྱིན་ལ་ལུས་མེར་མཆོངས་ནས་ཟིན་པའི་ཤུལ་ན་མཆོད་རྟེན་གསུམ་བཞུགས་སོ། ། དེ་དང་ཉེ་བ་ན་སྔོན་སངས་རྒྱས་སྲེག་པར་སྐྱེས་ནས་གླང་པོ་དང་སྤྲེའུ་དང་རི་བོང་གསུམ་བསྙེན་བཀུར་གྱི་དོན་དུ་གང་རྒན་བརྩིས་པའི་ནྱ་གྲོ་དྷའི་ཤུལ་ན་མཆོད་རྟེན་གཅིག་དང་ནྱ་གྲོ་དྷའི་ཕུང་པོ་ཞིག་ཡོད་དོ། ། བྱང་ཤར་ན་སངས་རྒྱས་གཞོན་ནུ་མ་བདུན་དང་མཇལ་བའི་ས་ན་མཆོད་རྟེན་བདུན་དང་རལ་པ་ཅན་ལྔ་བརྒྱ་བཏུལ་བའི་ས་དང་སློབ་དཔོན་ཀླུ་སྒྲུབ་ཀྱི་སྒོམ་ཁང་ས་ཕུག་དང་སློབ་དཔོན་ཀླུ་སྒྲུབ་ཀྱིས་ཀླུའི་ཡུལ་ནས་བོ་དྷི་ཙི་བསྣམས་ནས་བྱོན་ཏེ་བྱིན་གྱིས་བརླབས་ནས་བཙུགས་པའི་ཤིང་བུ་གསུམ་ཡོད་དོ། ། རྡོ་རྗེ་གདན་ནས་བྱང་ཤར་དུ་རྒྱང་གྲགས་ལྔ་བཅུ་ན་གྲུབ་ཐོབ་རྣམས་ཀྱི་གནས་ཆོས་ཀྱི་མྱུ་གུ། སར་བ་རའི་ཕུག་ཅེས་བྱ་བ་སློབ་དཔོན་སངས་རྒྱས་ཡེ་ཤེས་ཞབས་ཀྱིས་ལུང་དང་མཐུན་པའི་ཆོས་བཅུ་བཞི་འཇམ་དཔལ་ཞལ་གྱི་ལུང་རྩོམ་ཞིང་འཁོར་བཅོ་བརྒྱད་དང་ལྷན་ཅིག་བཞུགས་པ་ཡོད་དོ། ། དེ་དག་ནི་གནས་དང་རྟེན་བྱིན་རླབས་ཅན་ཁྱད་པར་འཕགས་པ་རྣམས་ཡིན་ལ། གཞན་ཡང་བསམ་གྱིས་མི་ཁྱབ་པ་བཞུགས་ཏེ་དེང་སང་ནི་མཆོད་རྟེན་ལྔ་བརྒྱ་ཡོད་ལ་ལྷ་སྐུ་ལ་གྲངས་མེད་དོ། ། དེ་དག་ལས་སྔར་བཤད་པ་ཐམས་ཅད་དམ་རང་བྱོན་རྣམས་ལ་སོགས་པ་གང་འདོད་པ་བཞེངས་ཏེ་མཆོད་པ་དང་སྒོམ་པ་དང་སྐོར་བ་ལ་སོགས་པ་ལ་བརྩོན་པར་བྱ་སྟེ་དཀྱིལ་འཁོར་དང་ལྷ་གཞན་སྒོམ་པས་ཀྱང་འདིར་བདག་བསྐྱེད་དང་མདུན་བསྐྱེད་དུ་བསྒོམས་ཏེ་གསོལ་བ་བཏབ་ན་བྱིན་རླབས་མྱུར་བ་ཡིན་ནོ། ། རྒྱལ་བའི་ཡུམ་ལས་ཀྱང་འདིའི་འཁོར་ཡུག་ཏུ་ཆུད་པའི་སེམས་ཅན་ལ་ལས་ཀྱི་རྣམ་པར་སྨིན་པ་མ་གཏོགས་པའི་གནོད་པ་མི་འབྱུང་བར་བཤད་དོ། །
འཕགས་པ་ཀླུ་སྒྲུབ་ལ་སོགས་པས་མཛད་པའི་ཚུལ་ཏེ་ལེའུ་ལྔ་པའོ།། །། དེ་ལྟར་སངས་རྒྱས་རྣམས་ཀྱིས་མངོན་པར་འཚང་རྒྱའི་གནས། ། འོག་མིན་དང་མཚུངས་རྡོ་རྗེའི་གདན་འདི་ལེགས་བཤད་པས། ། སྐྱེ་བ་ཀུན་ཏུ་འཕགས་པའི་ཚོགས་དང་མི་འབྲལ་ཞིང་། ། བྱང་ཆུབ་སྙིང་པོར་མྱུར་དུ་སངས་རྒྱས་ཐོབ་པར་ཤོག རྡོ་རྗེ་གདན་རྣམ་པར་བཤད་པ་རྒྱན་གྱི་མེ་ཏོག་ཅེས་བྱ་བ་མང་དུ་ཐོས་པའི་དགེ་སློང་བཅོམ་ལྡན་རལ་གྲིས། དཔལ་ལྡན་སྣར་ཐང་གི་དགོན་པར་སྦྱར་བ་རྫོགས་སོ། ། དཔྱལ་ལོའི་ཚེ་མཆོད་རྟེན་ལྷ་ཅན་ཉིས་བརྒྱ་དྲུག་ཅུའོ། ། དགེའོ། ། སིདྡྷཾ།། །།
PAGE * MERGEFORMAT 2 བཅོམ་ལྡན་རིག་པའི་རལ་གྲི རྡོ་རྗེ་གདན་རྣམ་བཤད་རྒྱན་གྱི་མེ་ཏོག PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
