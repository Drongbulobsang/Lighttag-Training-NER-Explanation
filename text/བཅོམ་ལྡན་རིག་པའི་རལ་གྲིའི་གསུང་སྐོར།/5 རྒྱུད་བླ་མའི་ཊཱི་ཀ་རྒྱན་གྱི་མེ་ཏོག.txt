བཅོམ་ལྡན་རིག་པའི་རལ་གྲིའི་གསུང་སྐོར།
པོད ༥
རྒྱུད་བླ་མའི་ཊཱི་ཀ་རྒྱན་གྱི་མེ་ཏོག
༄༅། །རྒྱུད་བླ་མའི་ཊཱི་ཀ་རྒྱན་གྱི་མེ་ཏོག་བཞུགས་སོ།། རྒྱ་གར་སྐད་དུ། མ་ཧཱ་ཡཱ་ན་ཨུད་ཏྲ་ར་ཏན་ཏྲ་ཤཱསཏྲ་ཨ་ལཾ་ཀཱ་ར་པུཥྤ་ན་མ། བོད་སྐད་དུ། ཐེག་པ་ཆེན་པོ་རྒྱུད་བླ་མའི་བསྟན་བཅོས་ཀྱི་རྒྱན་གྱི་མེ་ཏོག་ཅེས་བྱ་བ། འཕགས་པའི་ཚོགས་ཐམས་ཅད་ལ་ཕྱག་འཚལ་ལོ། ། སྐྱེ་གཅིག་མངོན་པར་བྱང་ཆུབ་འཚང་རྒྱ་བ། ། དགའ་ལྡན་བཞུགས་པ་དེ་ལ་ཕྱག་འཚལ་ནས། ། ཐུབ་པའི་དབང་པོའི་ཐེག་ཆེན་གསུང་རབ་ཀྱི། ། མཐར་ཐུག་ངེས་པའི་དོན་འདི་བདག་གིས་བཤད། །
བསྐལ་པ་བཟང་པོའི་སངས་རྒྱས་ལྔ་པ་འཕགས་པ་བྱམས་པས་མཛད་པ་ངེས་པ་དོན་གྱི་མཐར་ཐུག་འདི་སངས་རྒྱས་དང་བྱང་ཆུབ་སེམས་དཔའི་ཆོས་ཁོ་ན་སྟོན་པས་ཐེག་པ་ཆེན་པོ་དང་། རྡོ་རྗེ་རྩེ་མོ་ལས། རྒྱུད་ནི་རྒྱུན་ཆགས་ཞེས་བྱ་སྟེ། ། འཁོར་བ་རྒྱུད་དུ་འདོད་པ་ཡིན། ། མྱ་ངན་འདས་པ་རྒྱུད་ཕྱི་མ། ། ཞེས་འབྱུང་བ་དེ་སྟོན་པས་རྒྱུད་དང་ཨུད་ཏ་ར་ནི་མཆོག་གམ་བླ་མའོ། ། འདི་ལ་བརྗོད་བྱ་རྡོ་རྗེའི་གནས་བདུན་མདོར་བསྟན་པ་དང་། དེ་མདོ་ལས་གསུངས་པའི་ཚུལ་དང་། གནས་བདུན་གྱི་གོ་རིམ་ངེས་པ་དང་། གནས་བདུན་རྒྱས་པར་བཤད་པ་དང་།
གནས་ལ་མོས་པའི་ཕན་ཡོན་བསྟན་པ་ལས། དང་པོ་ནི་སངས་རྒྱས་ཆོས་ཚོགས་ཅེས་པ་སྟེ་བསྟན་བཅོས་འདིའི་བརྗོད་བྱ་ཀུན་གྱི་ལུས་ནི་ཞེས་སྦྱར་རོ། ། བདུན་པོ་དེ་རྡོ་རྗེའི་གནས་ཡིན་པ་ནི་དེ་དག་ཐོས་བསམ་གྱི་ཤེས་རབ་ཀྱིས་མ་ཕྱེད་པའི་ཕྱིར་ཏེ་འཕགས་པའི་ཡེ་ཤེས་ཁོ་ནས་ཤེས་པར་བྱ་བ་ཡིན་ནོ། ། འདིའི་བརྗོད་བྱ་ནི་རྡོ་རྗེའི་གནས་བདུན་ནོ། ། དགོས་པ་ནི་དེ་ཤེས་པའོ། ། དགོས་པའི་དགོས་པ་ནི་ཤེས་ནས་རིམ་གྱིས་སངས་རྒྱས་ཉིད་ཐོབ་པའོ། ། འབྲེལ་བ་ནི་དེ་ཐོབ་པ་དགོས་པ་དང་དགོས་པ་བསྟན་བཅོས་ལས་འབྱུང་བ་ཡིན་ནོ། ། དེས་ན་ཚིག་འདིས་ནི་ལུས་རྣམ་པར་གཞག་པ་དང་དགོས་འབྲེལ་གཉིས་བསྟན་ནོ། ། གཉིས་པ་ནི་བདུན་པོ་འདི་དག་རང་མཚན་ཉིད་ཀྱི་རྗེས་སུ་འབྲེལ་བ་སྟེ། མདོ་གཅིག་ལས་བདུན་ཀ་འབྲེལ་བར་བསྟན་པ་ནི་གཟུངས་ཀྱི་དབང་ཕྱུག་རྒྱལ་པོས་ཞུས་པའམ་མིང་གཞན་དེ་བཞིན་གཤེགས་པའི་སྙིང་རྗེ་ཆེན་པོ་བསྟན་པ་ཤླཽ་ཀ་ཉིས་སྟོང་ཆིག་བརྒྱ་བམ་པོ་བདུན་ཡོད་པ་ལས་གསུངས་ཏེ་གོ་རིམ་ཇི་བཞིན་ནི་ཇི་ལྟར་གསུངས་པའི་རིམ་པའོ། །
དེ་ལ་གླེང་གཞི་ལས་གནས་དང་པོ་གསུམ་གསུངས་པ་ནི་འདི་སྐད་བདག་གིས་ཐོས་པའི་དུས་གཅིག་ན་རྒྱལ་པོའི་ཁབ་ཀྱི་བྱ་རྒོད་ཕུང་པོའི་རི་སྔོན་རྒྱལ་བ་བཞུགས་པའི་མཆོད་རྟེན་ཆེན་པོ་དེ་བཞིན་གཤེགས་པའི་བྱིན་གྱིས་བརླབས་ཀྱིས་བྱིན་གྱིས་བརླབས་པའི་སའི་སྙིང་པོ་བྱང་ཆུབ་སེམས་དཔས་མངོན་པར་བསྟོད་པ་ཆོས་ཀྱི་གདན་ལྷ་དང་ཀླུ་དང་གནོད་སྦྱིན་དང་དྲི་ཟ་དང་ལྷ་མ་ཡིན་གྱིས་ཕྱག་བྱས་པའི་ས་ཕྱོགས་དགེ་བའི་རྩ་བ་ཡང་དག་པར་བསྐུལ་བ་དེ་བཞིན་གཤེགས་པ་འབྱུང་བ་ཆོས་ཀྱི་སྒོ་མངོན་པར་བརྗོད་པར། བྱང་ཆུབ་སེམས་དཔའ་འབྱུང་བ། ཡོན་ཏན་ཚད་མེད་པ་ལས་ཡང་དག་པར་འབྱུང་བ། དེ་བཞིན་གཤེགས་པའི་སྤྱོད་ཡུལ་ན་ཞེས་གནས་ཀྱི་ཡོན་ཏན་བརྗོད་ནས་དཀོན་མཆོག་གསུམ་དངོས་ནི་བཅོམ་ལྡན་འདས་ཆོས་ཐམས་ཅད་མཉམ་པ་ཉིད་དུ་མངོན་པར་རྫོགས་པར་སངས་རྒྱས་པ། ཆོས་ཀྱི་འཁོར་ལོ་ལེགས་པར་བསྐོར་བ། སློབ་མའི་ཚོགས་ཤིན་ཏུ་དུལ་བ་མཐའ་ཡས་པའི་འཁོར་མངའ་བ་དགེ་སློང་སྟོང་ཕྲག་དྲུག་ཅུ་དང་བྱང་ཆུབ་སེམས་དཔའི་དགེ་འདུན་དཔག་ཏུ་མེད་པ་དང་ཡང་ཐབས་གཅིག་སྟེ་ཞེས་བྱ་བ་ལ་སོགས་པ་རྒྱ་ཆེར་གསུངས་སོ། ། གནས་ཕྱི་མ་བཞི་ནི་དེའི་འོག་ཏུ་བྱང་ཆུབ་སེམས་དཔའི་ཆོས་ཀྱི་དབྱེ་བ་དྲུག་ཅུ་གསུངས་པས་ཁམས་བསྟན་ལ། དེའི་རྗེས་ལ་སངས་རྒྱས་ཀྱི་ཆོས་ཀྱི་དབྱེ་བ་བརྒྱད་ཅུ་གསུངས་པས་བྱང་ཆུབ་དང་ཡོན་ཏན་དང་ཕྲིན་ལས་གསུམ་བསྟན་ཏེ་གསལ་བར་ནི་མདོ་ཉིད་དུ་བལྟའོ། ། འདིས་ནི་མདོ་གཅིག་ནས་གསུངས་པའི་ཚུལ་བརྗོད་པ་ཡིན་གྱི་མདོ་དུ་མ་ནས་བཤད་པ་ནི་བརྗོད་ཀྱིས་མི་ལང་སྟེ་འོན་ཀྱང་ཁོ་བོས་འགྲེལ་པར་མ་དྲངས་པའི་མདོ་རྒྱུད་དུ་མ་དྲངས་ཏེ་བཤད་པར་བྱ་སྟེ་བརྗོད་བྱ་ཐུན་མོང་བ་རྣམས་ལ་གསང་སྒྲོགས་ཀྱི་ཉེས་པ་མེད་པའི་ཕྱིར་རོ། ། གསུམ་པ་ནི་སངས་རྒྱས་ལས་ཞེས་པ་སྟེ་དེས་ཆོས་གསུངས་པས་གཞན་རྒྱུད་ལ་འགོག་ལམ་གྱི་ཆོས་འབྱུང་སྟེ་སྲོག་ཆགས་སྟོང་ཕྲག་མང་པོས་ལམ་ཐོབ་པ་བཤད་པའི་ཕྱིར་དང་།
བསྟན་པའི་ཆོས་བསྒྲུབས་པས་རྟོགས་པའི་ཆོས་སྐྱེ་བའི་ཕྱིར་རོ། ། ཆོས་ལས་ནི་དགེ་འདུན་ཏེ་བསྟན་པའི་ཆོས་བསྒྲུབས་པ་དང་རྟོགས་པའི་ཆོས་རྒྱུད་ལ་སྐྱེས་པ་ལས་དགེ་འདུན་དུ་འགྱུར་བའི་ཕྱིར་རོ། ། ཚོགས་ཏེ་དགེ་འདུན་ལས་ཁམས་ཐོབ་སྟེ་སེམས་ཅན་ཐམས་ཅད་ཀྱི་རྒྱུད་ལ་ཡོད་ཀྱང་དབྱིངས་དང་ཡེ་ཤེས་དབྱེར་མེད་དུ་གསལ་བའི་ཁམས་ནི་དེས་ཆོས་བསྒྲུབས་པས་འབྱུང་ངོ་། ། ཁམས་དེ་སྦྱངས་པས་ནི་ཡེ་ཤེས་དེ་མཐར་ཕྱིན་པ་ཐོབ་པའི་བྱང་ཆུབ་མཆོག་འབྱུང་ལ། སྟོབས་སོགས་ཀྱི་ཡོན་ཏན་དང་དོན་བྱེད་པའི་ཕྲིན་ལས་ནི་དེ་དང་གཅིག་ཡིན་པའི་ཕྱིར་རོ། ། གཅིག་གི་རྗེས་སུ་གཅིག་ངེས་པའི་གོ་རིམ་མོ། ། འདིར་དོན་ལ་ནི་འཁོར་འདས་ཀྱི་ཆོས་ཐམས་ཅད་ཁམས་ལས་འབྱུང་སྟེ། ཆོས་ཀྱི་དབྱིངས་ཀྱི་བསྟོད་པ་ལས། ། ས་བོན་གྱུར་པའི་ཁམས་དེ་ཉིད། ། ཆོས་རྣམས་ཀུན་གྱི་རྟེན་དུ་འདོད། །
རིམ་གྱིས་སྦྱངས་པར་གྱུར་པ་ལས། ། སངས་རྒྱས་གོ་འཕང་འཐོབ་པར་འགྱུར། ། ཞེས་བཤད་དོ། ། དེ་ནི་ཆོས་ཉིད་དང་དབྱེར་མེད་པ་རང་བཞིན་གྱིས་འོད་གསལ་བའི་སེམས་ཡིན་ནོ། ། མིང་གི་རྣམ་གྲངས་ནི་ཁམས་དང་རིགས་དང་རྟེན་དང་ས་བོན་དང་སངས་རྒྱས་ཀྱི་སྙིང་པོ་དང་ཀུན་གཞི་ལ་སོགས་པ་ཡིན་ཏེ། ཆོས་མངོན་པའི་མདོ་ལས་ཐོག་མ་མེད་དུས་ཅན་གྱི་ཁམས། ། ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ན་འགྲོ་ཀུན་དང་། ། མྱ་ངན་འདས་པ་ཐོབ་པ་ཡིན། ། ཞེས་འབྱུང་བ་དེ་འདིར་ཁམས་དང་།
ཐེག་བསྡུས་སུ་ཀུན་གཞིའི་ལུང་དུ་དྲངས་པའི་ཕྱིར་དང་། སྟུག་པོ་བཀོད་པའི་མདོ་ལས། ས་རྣམས་སྣ་ཚོགས་ཀུན་གཞི་སྟེ། ། བདེ་གཤེགས་སྙིང་པོ་དགེ་བའང་དེ། ། སྙིང་པོ་དེ་ལ་ཀུན་གཞིའི་སྒྲས། ། དེ་བཞིན་གཤེགས་པ་སྟོན་པར་མཛད། ། སྙིང་པོ་ཀུན་གཞིར་བསྟན་པ་ཡང་། ། བློ་གཞན་རྣམས་ཀྱིས་མི་ཤེས་སོ། ། ཞེས་བྱ་བ་དང་། ། ལང་ཀར་གཤེགས་པ་ལས།
དེ་བཞིན་གཤེགས་པའི་སྙིང་པོ་ནི། ། རྣམ་ཤེས་བདུན་དང་ལྡན་པར་ཡང་། ། འཛིན་པ་གཉིས་ཀྱིས་རབ་འཇུག་སྟེ། ཡོངས་སུ་ཤེས་པས་ལྡོག་པར་འགྱུར། ། ཞེས་སོ། ། དེས་ན་ཆོས་ཉིད་རྐྱང་པ་ནི་ཁམས་མ་ཡིན་ཏེ་བེམ་པོ་དང་དངོས་མེད་ལའང་ཡོད་པའི་ཕྱིར་རོ། ། དེ་རང་ཉིད་ཆོས་ཉིད་དུ་མི་ཤེས་པའི་མ་རིག་པའི་སྦུབ་ལས་ནི་གཟུང་འཛིན་སྣ་ཚོགས་བྱུང་ནས་འཁོར་བར་འཁྱམ་ལ། རང་ཆོས་ཉིད་དུ་ཤེས་པས་ཁམས་དེ་སྦྱངས་པའི་རིམ་པ་ལ་མྱ་ངན་འདས་རྣམས་འཇོག་པ་ཡིན་ནོ། ། ཆོས་ཉིད་དང་དབྱེར་མེད་པའི་རིག་པ་དེ་ལུས་ཐམས་ཅད་ལ་ཁྱབ་པར་གནས་ནས་རྐྱེན་གྱི་སྟོབས་ཀྱིས་ཡུལ་སྣ་ཚོགས་ལ་འཛིན་པར་འགྱུར་ཏེ། ལང་ཀར་གཤེགས་པ་ལས།
ཀུན་གཞི་རྒྱ་མཚོ་རྟག་གནས་པ། ། ཡུལ་གྱི་རླུང་གིས་རབ་བསྐྱོད་ནས། ། སྣ་ཚོགས་རྣམ་ཤེས་རྦ་རླབས་རྣམས། ། གང་ཞིང་རབ་ཏུ་འཇུག་པར་འགྱུར། ། རྒྱ་མཚོ་དང་ནི་རྦ་རླབས་རྣམས། ། ཇི་ལྟར་བྱེ་བྲག་མེད་པ་བཞིན། ། རྣམ་ཤེས་སེམས་ཀྱང་དེ་བཞིན་དུ། ཐ་དད་པ་ཡང་མི་དམིགས་སོ། ། ཞེས་སོ། ། བཞི་པ་གནས་བདུན་རྒྱས་པར་བཤད་པ་ལ་དང་པོ་དཀོན་མཆོག་གསུམ་རྒྱས་པར་འཆད་དེ།
དེ་ལ་སཾ་སྐྲྀ་ཏ་ལ། དེ་ཤ། ནིར་དེ་ཤ། པྲ་ཏི་ནིར་དེ་ཤ། ཞེས་བྱ་བ་ནི་བསྟན་པ། ངེས་པར་བསྟན་པ། སོ་སོར་ངེས་པར་བསྟན་པ་ཞེས་བྱ་བར་འགྱུར་ཏེ། བསྟན་བཅོས་འདིའི་གཞུང་ཐམས་ཅད་ཀྱང་གསུམ་པོ་དེར་གནས་སོ། ། དེ་ལ་དང་པོ་སངས་རྒྱས་དཀོན་མཆོག་བསྟན་པ་ནི། གང་ཞིག་ཅེས་པ་སྟེ།
ཐོག་མ་དབུས་མཐའ་མེད་པ་ནི། ། འདུས་མ་བྱས་ཆོས་ཀྱི་དབྱིངས་ཏེ། ། སངས་རྒྱས་ཐོག་མ་ཐ་མ་མེད། ། ཅེས་འབྱུང་བ་བཞིན་ནོ། ། ཞི་བ་ནི་གཟུང་འཛིན་གྱི་སྤྲོས་པའོ། ། དེ་སྲིད་པ་ཐ་མའི་ཚེ་སློབ་དཔོན་མེད་པར་རང་གིས་རྟོགས་པས་ན་སངས་རྒྱས་ཉིད་རང་རྣམ་སངས་རྒྱས་པའོ། ། རྟག་པ་ནི་འཇིག་རྟེན་པའི་ལམ་བཞིན་དུ་སླར་མི་ལྡོག་པའོ། ། ལྟ་བ་སྣ་ཚོགས་པའི་ནགས་འཐིབས་པོས་བསྐོར་བའི་མ་རིག་པ་དང་ཐེ་ཚོམ་ལ་སོགས་པའི་རྩིག་པ་འཇིག་པར་མཛད་པ་ཅེས་སྦྱར་རོ། ། དེའི་ངེས་བསྟན་ནི་འདུས་མ་བྱས་ཤིང་ཅེས་པ་དང་། དེའི་སོ་སོར་བཤད་པ་ནི་ཐོག་མ་དབུས་མཐའ་ཞེས་པ་ཡིན་ནོ། །
ཆོས་སྐུ་ནི་དྷརྨ་ཏ་ཀཱ་ཡ་ཅེས་པའི་ཏའི་རྐྱེན་ཡོད་ན་ཆོས་ཉིད་ཀྱི་སྐུ་ཞེས་ཆོས་ཀྱི་དབྱིངས་ལ་ཟེར་ལ་དེ་མེད་ན་ཡེ་ཤེས་ལ་ཟེར་ཏེ་འདིར་ནི་གནས་སྐབས་གང་ཡིན་པ་དེ་བཤད་དོ། ། དེ་ལ་ཆོས་དབྱིངས་ནི་འགོག་པ་ཡིན་ཏེ་དེ་མངོན་དུ་བྱས་ན་སྡུག་བསྔལ་འགོག་ནུས་པའི་ཕྱིར་རོ། ། ཡེ་ཤེས་ནི་ལམ་གྱི་བདེན་པ་ཡིན་ཏེ་འོག་མ་དག་ལའང་དེ་བཞིན་ནོ། ། སངས་རྒྱས་ཀྱི་གཟུགས་སྐུ་ནི་གདུལ་བྱའི་དབང་གིས་སྣ་ཚོགས་སུ་སྣང་བས་བརྗོད་པར་མི་ནུས་ལ། ཆོས་སྐུ་དང་ཕྲིན་ལས་ནི་སངས་རྒྱས་ཐམས་ཅད་འདྲ་བས་ཁྱབ་པའི་ཕྱིར་དེ་བཤད་པ་ཡིན་ནོ། ། གཉིས་པ་ཆོས་དཀོན་མཆོག་ལ་བསྟན་པ་ནི་གང་ཞིག་ཅེས་པ་སྟེ་མཐའ་བཞི་དང་ངེས་ཚིག་དང་བྲལ་བ་ལས་བློ་སྒྲའི་ཡུལ་ན་མེད་པ་སྟེ་དེ་གཉིས་ནི་དབུ་མའི་རིགས་པས་ཤེས་པར་བྱའོ། ། འཕགས་པ་སོ་སོའི་རང་གི་རིག་པ་སྤྲོས་པ་ཐམས་ཅད་ཞི་བ་ན་དོན་དམ་པ་འགོག་པའི་ཆོས་ཡིན་ལ། དྲི་མེད་ཡེ་ཤེས་ནི་ལམ་གྱི་ཆོས་ཏེ་དེ་མངོན་དུ་འགྱུར་བ་དྲི་མ་དང་བྲལ་བ་ལ་ལྟོས་པའི་ཕྱིར་རོ། ། འདི་གཉིས་ཀྱང་འཕགས་པ་རྣམ་གྲོལ་སྡེས་འདུས་བྱས་དང་འདུས་མ་བྱས་དག་ངོ་བོ་གཅིག་པ་ཉིད་ཀྱིས་ཕན་ཚུན་ཐ་དད་པར་གདགས་པར་མི་ནུས་པ་བཞིན་དུ་ཞེས་བཤད་དོ། ། འོད་ཟེར་སྣང་ལྡན་ནི།
འཕགས་པའི་མཉམ་བཞག་རྣམས་འོད་ཟེར་དང་ལྡན་པ་ཡིན་ཏེ། ཞལ་གྱི་ལུང་ལས། དཔལ་ལྡན་བདེ་རྫོགས་ཟབ་གསལ་གཉིས་མེད་འོད་ཟེར་ལྡན། ། ཞེས་འབྱུང་བ་བཞིན་ནོ། ། རབ་རིབ་ནི་མ་རིག་པའོ། ། དེའི་ངེས་བསྟན་ནི་བསམ་མེད་ཅེས་པ་ཡིན་ལ། འགོག་པ་ནི་འདུས་མ་བྱས་དོན་དམ་པའི་བདེན་པ་ཡིན་ཏེ། དཔལ་ཕྲེང་སེང་གེའི་ང་རོའི་མདོ་ལས། བཅོམ་ལྡན་འདས་སེམས་ཅན་ཐམས་ཅད་ཀྱི་ཡུལ་ལས་འདས་པ་སྡུག་བསྔལ་འགོག་པའི་བདེན་པ་ནི་བསམ་གྱིས་མི་ཁྱབ་བོ། ། ཞེས་འབྱུང་བ་བཞིན་ནོ། །
ལམ་ནི་ཡེ་ཤེས་ཀུན་རྫོབ་ཀྱི་བདེན་པ་ཡིན་ནོ། ། སྤྲོས་པ་ཞི་བ་ནི་གཉིས་མེད་དང་རྟོག་མེད་ཀྱི་དོན་ནོ། ། དོན་གྱི་ཆོས་ལས་སྒྲའི་ཆོས་ནི་འདིར་མ་བསྟན་ནོ། ། གསུམ་པ་དགེ་འདུན་དཀོན་མཆོག་ནི་རང་གི་སེམས་དེ་ཞེས་དང་གཞན་དག་ཅེས་སྦྱར་རོ། ། བདག་མེད་པའི་མཐའ་ཞི་བ་དང་སངས་རྒྱས་ནི་ཆོས་སྐུ་སྟེ་ཐམས་ཅད་གསང་བའི་རྒྱུད་ལས། རང་སེམས་གསང་བ་དམ་པ་ནི། ། སངས་རྒྱས་ཡེ་ཤེས་བླ་མེད་དེ། ། གཉིས་མེད་གཉིས་ཀྱི་ཚུལ་ཅན་ཏེ། ། སངས་རྒྱས་རྟག་པར་རབ་ཏུ་འདུད། ། བྱ་བ་དང་།
དཔལ་གསང་བ་འདུས་པ་ལས། ། སེམས་ཅན་ཐམས་ཅད་སངས་རྒྱས་ཀྱི། ། བྱང་ཆུབ་རྡོ་རྗེའི་གནས་ཐོབ་པའོ། ། ཞེས་གསུངས་སོ། ། སྒྲིབ་པ་ནི་ཁམས་མཐོང་བའོ། ། སེམས་ཅན་གྱི་སེམས་རང་བཞིན་གྱིས་རྣམ་པར་དག་པ་ཅེས་སྦྱར་རོ། ། ཆོས་སྐུ་དེ་འཆར་དུས་ནི་ཞལ་གྱི་ལུང་ལས། ཆོས་སྐུ་རབ་དགའ་མཁའ་མཉམ་པ། ། ཤི་དང་བརྒྱལ་བ་གཉིད་ལོག་དང་། ། གླལ་དང་འཁྲིག་དུས་སྐད་ཅིག་ཙམ། །
མྱོང་བར་འགྱུར་བས་རབ་བསྒོམས་ན། ། ལུས་ཅན་རྣམས་ཀྱི་ཡིད་ནི་སྦྱང་། ། ཞེས་སོ། ། བླ་མེད་ཡོན་ཏན་ནི་རང་བཞིན་གྱིས་རྟོགས་པ་དེ་ལྟ་བུ་ཉན་རང་ལ་སོགས་པ་གཞན་ལ་མེད་པའི་ཕྱིར་རམ་དེ་ལས་སྤྱན་དང་མངོན་ཤེས་ལ་སོགས་པ་མང་པོ་འབྱུང་བའི་ཕྱིར་རོ། ། ཇི་ལྟ་བའི་རྟོགས་པ་སྟོན་པ་ན་སེམས་ཀྱི་རང་བཞིན་ཡོངས་སུ་དག་པས་དེ་ལ་ཉོན་མོངས་པ་ངོ་བོར་ཡོད་པ་གདོད་ནས་ཟད་པར་མཐོང་བའོ། ། ཇི་སྙེད་པའི་རྟོགས་པ་སྟོན་པ་ན་ཤེས་བྱའི་མཐར་ཐུག་ནི། སེམས་རྟོགས་ན་ཡེ་ཤེས་ཡིན་པས་སངས་རྒྱས་གཞན་དུ་མི་བཙལ་བའི་འདུ་ཤེས་བསྒོམ་པར་བྱའོ། ། ཞེས་བྱ་བ་དང་། རྣམ་སྣང་མངོན་བྱང་ལས། གསང་བའི་བདག་པོ་བྱང་ཆུབ་ནི་རང་གི་སེམས་ཡང་དག་པ་ཇི་ལྟ་བ་བཞིན་ཤེས་པ་སྟེ་དེ་ལ་ནི་ཆོས་རྡུལ་ཙམ་ཡང་མེད་ཅིང་མི་དམིགས་ཏེ།
དེ་ནི་ནམ་མཁའི་མཚན་ཉིད་དོ། ། ཞེས་བྱ་བ་དང་། ཞལ་ལུང་ལས། དངོས་ཀུན་གཙོ་བོ་རང་སེམས་ཀྱི། ངོ་བོ་ཉིད་དེ་དེ་རྟོགས་ན། སངས་རྒྱས་བྱང་ཆུབ་དེ་ཉིད་དོ། ། འཇིག་རྟེན་གསུམ་ཡང་དེ་ཉིད་དོ། ། འབྱུང་ཆེན་རྣམས་ཀྱང་དེ་ཉིད་དོ། ། ཞེས་བྱ་བ་དང་། ཐམས་ཅད་གསང་བའི་རྒྱུད་ལས། །
རང་སེམས་རྟོགས་པས་སངས་རྒྱས་ཏེ། ། རྟོགས་པར་བྱ་བའང་སེམས་ཉིད་ཡིན། ། ཞེས་གསུངས་པས་སོ། ། འཕགས་པ་སོ་སོ་རང་གིས་ཤེས་པས་མཐོང་བ་དེ་ནི་ཇི་ལྟ་བ་རྟོགས་པས་ཆགས་མེད་དང་ཇི་སྙེད་པ་རྟོགས་པས་ཐོགས་མེད་ཡིན་པའི་ཕྱིར་ཉན་རང་གི་ཡེ་ཤེས་པས་དག་པ་ཡིན་ནོ། ། དེས་ན་སངས་རྒྱས་ཡེ་ཤེས་བླ་མེད་དང་ཉེ་བའི་ཕྱིར་ཞེས་སྦྱར་རོ། ། ཉན་ཐོས་ཀྱི་དགེ་འདུན་ནི་མཆོད་པར་མི་འོས་ཤིང་སྐྱབས་མ་ཡིན་པས་མ་བཤད་དོ། ། གསུམ་པོ་དེ་གང་གི་དབང་དུ་བྱས་ནས་གསུངས་པ་སྟོན་པ་ནི་སྟོན་པ་སངས་རྒྱས་དང་བསྟན་པ་དམ་ཆོས་དང་སློབ་མ་ཉན་ཐོས་ཀྱི་ཡོན་ཏན་བསྟན་པའི་དོན་དང་ཐེག་པ་གསུམ་ལ་ཞུགས་པ་དང་གསུམ་པོ་དེ་ལ་མཆོད་པ་ལ་སོགས་པས་བྱ་བ་བྱེད་པར་མོས་པ་གསུམ་གྱི་དབང་དུ་བྱས་ནས་ཞེས་སྦྱར་རོ། ། སྐྱབས་དང་སྐྱབས་མ་ཡིན་པ་དབྱེ་བ་ནི་ལུང་གི་ཆོས་ནི་ལམ་མངོན་དུ་གྱུར་ནས་གཟིངས་ལྟར་སྤང་བྱ་ཡིན་པའི་ཕྱིར་དང་ལམ་གྱི་ཆོས་ནི་འདུས་བྱས་ཡིན་པས་བརྫུན་པ་བསླུ་བའི་ཆོས་ཅན་ཡིན་པའི་ཕྱིར་དང་། འགོག་པའི་ཆོས་ནི་ཉན་ཐོས་ཀྱི་ལུགས་ཀྱིས་མེད་དགག་ཡིན་པའི་ཕྱིར་དང་། དགེ་འདུན་ནི་འཇིགས་པ་དང་བཅས་པའི་ཕྱིར་བསྟན་པ་དང་རྟོགས་པའི་ཆོས་རྣམ་གཉིས་དང་ཞེས་སྦྱར་རོ། །
སངས་རྒྱས་ལ་དཀོན་མཆོག་གསུམ་ཀ་ཚང་ཞིང་སྔར་བཤད་པའི་སྐྱོན་དེ་དག་མེད་པས་གཏན་གྱི་སྐྱབས་ཡིན་ནོ། ། ཞེས་སྟོན་པ་ནི་དམ་པའི་ཞེས་པ་སྟེ་ཚོགས་ནི་དགེ་འདུན་ནོ། ། འདིར་འབྲོག་གནས་ལག་བརྒྱུད་ལ་སོགས་པའི་གཏམ་རྒྱུད་བཤད་དོ། ། གསུམ་པ་དེ་དང་རིན་པོ་ཆེ་གཉིས་རཏྣ་ཞེས་སྒྲ་གཅིག་གིས་བསྟན་པའི་སྒྲ་དོན་བསྟན་པ་ནི་འབྱུང་བ་དཀོན་ཕྱིར་ཞེས་པ་ལ་སོགས་པའོ། ། གསུམ་པ་དེ་ནི་མྱ་ངན་ལས་འདས་པའི་རྒྱུད་ཡིན་ནོ། ། གནས་ཕྱི་མ་བཞིའི་དང་པོ་ཁམས་ལ་དོན་བཞིའི་དང་པོ་བཞི་པོ་དེ་སྤྱིར་བསྟན་པ་ནི་དྲི་བཅས་ཞེས་པ་སྟེ། བཟང་སྐྱོང་གིས་ཞུས་པ་ལས། བདེན་པ་མ་མཐོང་བས་ནི་རྣམ་པར་ཤེས་པ་མི་ཤེས་མི་མཐོང་སྟེ་དེ་ནི་ལག་མཐིལ་དུ་སྐྱུ་རུ་ར་བཞག་པ་བཞིན་དུ་མཐོང་བར་མི་འགྱུར་རོ་ཞེས་གསུངས་སོ། ། རིགས་ནི་འབྱུང་བ་སྟེ་འདི་དག་འཕགས་པ་དང་མཐར་ཐུག་པ་སངས་རྒྱས་ཀྱི་ཡུལ་ཡིན་ནོ། ། དེས་ན་ཉན་རང་སོ་སོ་སྐྱེ་བོས་བསམ་གྱིས་མི་ཁྱབ་སྟེ་རྒྱུ་བཞི་ནི་ཁམས་ཏེ་རང་བཞིན་གྱིས་དག་ལ་ཉོན་མོངས་དང་ལྡན་པའི་ཕྱིར་དང་།
བྱང་ཆུབ་ལ་ཉོན་མོངས་པ་མེད་ཀྱང་ལམ་གྱིས་དག་པར་འགྱུར་བའི་ཕྱིར་དང་། ཕལ་ཆེན་ལས་བྱུང་བའི་དར་ཡུག་ཆེན་པོའི་དཔེས་སངས་རྒྱས་ཀྱི་ཡོན་ཏན་ཐམས་ཅད་སེམས་ཅན་གྱི་ཁམས་ལ་རྣམ་པར་དབྱེར་མེད་དུ་ཡོད་པའི་ཕྱིར་དང་། རྟོག་པ་མེད་བཞིན་དུ་འཕྲིན་ལས་ལྷུན་གྲུབ་ཏུ་འབྱུང་བའི་ཕྱིར་རོ། ། བཞི་པོ་དེ་ལ་ཁམས་ནི་རྟོགས་བྱ་ཡིན་ལ་བྱང་ཆུབ་ནི་རྟོགས་པའི་མཐར་ཐུག་ཡིན་ཞིང་ཡོན་ཏན་རྣམས་ནི་བྱང་ཆུབ་ཀྱི་ཡན་ལག་སྟེ་ཆ་ཤས་གདུལ་བྱ་གཞན་གྱི་རྟོགས་བྱེད་ཡིན་ནོ། ། དེས་ན་གནས་གཅིག་པོ་ཁམས་དེའི་གཞན་དག་རྒྱུ་གསུམ་ནི་དེ་དག་པའི་རྐྱེན་ཡིན་ཏེ་འཕྲིན་ལས་དང་གསུམ་ཀས་གཞན་གྱི་ཁམས་དག་པར་བྱེད་པའི་ཕྱིར་རོ། ། ཏིང་ངེ་འཛིན་རྒྱལ་པོ་ལས། བདེ་གཤེགས་སྙིང་པོས་འགྲོ་ཀུན་ཡོངས་ལ་ཁྱབ། ། འདི་ན་སྣོད་མིན་སེམས་ཅན་འགའ་ཡང་མེད། ། ཅེས་པ་དང་། ལང་ཀར་གཤེགས་པ་ལས།
དེ་བཞིན་གཤེགས་པའི་སྙིང་པོ་དེ་རང་བཞིན་གྱིས་འོད་གསལ་བ་ཐོག་མ་ནས་རྣམ་པར་དག་པའི་མཚན་ཉིད་མཚན་དང་དཔེ་བྱད་དང་ལྡན་པ་སེམས་ཅན་ཐམས་ཅད་ཀྱི་ལུས་ཀྱི་ནང་ན་མཆིས་པའོ། ། ཞེས་པ་ལ་སོགས་པའི་དོན་སྟོན་པ་ནི་སྐུ་འཕྲོ་བ་ནི་ཆོས་སྐུས་ཁྱབ་པ་དང་། སངས་རྒྱས་ཀྱི་དེ་བཞིན་ཉིད་ཅེས་སྦྱར་རོ། ། རིགས་ནི་ཟག་མེད་ཀྱི་ས་བོན་ཏེ། དཔལ་འཕྲེང་སེང་གེའི་ང་རོའི་མདོ་ལས། ཟག་པ་མེད་པའི་ས་བོན་ལ་དགོངས་ནས། ངས་སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་དུ་བསྟན་ཏོ། ། ཞེས་བཤད་དོ། ། གཉིས་པ་ཁམས་ཉིད་རྒྱས་པར་བཤད་པ་ལ་མདོར་བསྟན་ནི་སྡོམ་ནི། ངོ་བོ་རྒྱུ་འབྲས་ཅེས་པའོ། །
བཅུ་པོ་དེ་རིམ་པ་བཞིན་རྒྱས་པར་འཆད་པ་ན་དང་པོ་ངོ་བོ་ནི་རིན་ཆེན་ལ་སོགས་པའི་དཔེས་མཚོན་པ་སྟེ། གསེར་འོད་དམ་པ་ལས། དེ་བཞིན་གཤེགས་པའི་སྙིང་པོ་ནི་མཚན་མ་ཐམས་ཅད་རྣམ་པར་དག་པ་སྟེ་དཔེར་ན་གསེར་དང་ཆུ་དང་ནམ་མཁའི་རང་བཞིན་ཡེ་ནས་དག་པ་དེ་བཞིན་དུ་ཆོས་ཀྱི་ཡེ་ནས་དག་པའང་མེད་པ་མ་ཡིན་ནོ། ། ཞེས་སོ། ། དེ་ལ་རླན་པ་ནི་རིགས་དེ་ལས་སྙིང་རྗེའི་རླན་བྱུང་བའོ། ། གཉིས་པ་རྒྱུ་ནི་ཆོས་མོས་ཅེས་པ་སྟེ་ཐེག་ཆེན་གྱི་ཆོས་ལ་ཁོང་ཁྲོ་བ་ཐར་པ་ཡེ་མི་འདོད་པའི་འདོད་ཆེན་པ་རྒྱང་འཕེན་པ་ལ་སོགས་པ་དང་ཐེག་ཆེན་སྤོང་བའི་སེན་ད་བ་ལ་སོགས་པ་སྟེ་བཞི་པོ་དེའི་གཉེན་པོར་ཐེག་ཆེན་ལ་མོས་པ་དང་ཤེས་རབ་ཀྱི་ཕ་རོལ་ཏུ་ཕྱིན་པ་དང་ནམ་མཁའ་མཛོད་ལ་སོགས་པའི་ཏིང་ངེ་འཛིན་དང་། སྙིང་རྗེ་ཆེན་པོ་སྟེ་བཞི་བསྒོམས་པས་ཉན་ཐོས་འཁོར་བའི་སྡུག་བསྔལ་གྱིས་འཇིགས་པ་དང་རང་རྒྱལ་ལ་སྙིང་རྗེ་མེད་ནས་ཁམས་སྦྱོང་མི་ནུས་པ་ལ་སོགས་པའི་སྒྲིབ་པ་བཞི་བསལ་ནས་ཁམས་ཆོས་སྐུར་སྒྱུར་བར་བྱེད་དོ། ། གཟུངས་ཀྱི་དབང་ཕྱུག་རྒྱལ་པོས་ཞུས་པ་ལས། ཁམས་སྦྱོང་བྱེད་དྲུག་ཅུ་བསྟན་པའང་བཞི་པོ་འདིས་བསྡུས་པས་ཁམས་དག་བྱེད་རྒྱུ་བཞི་ལྡན་ལ་ཐུབ་པའི་རྗེས་སྐྱེས་སྲས་ཞེས་གསུངས་སོ། ། གསུམ་པ་འབྲས་བུ་ནི་མོས་པས་སྒྲིབ་པས་གཙང་བ་དང་མི་གནས་པས་གནས་པ་དང་འདྲ་བར་ཤེས་རབ་ཀྱིས་བདག་མེད་པའི་བདག་དང་།
ཏིང་ངེ་འཛིན་གྱིས་བདེ་བ་དང་། སྙིང་རྗེས་འཁོར་བ་ཇི་སྲིད་དུ་བཞུགས་པའི་རྟག་པའི་ཕ་རོལ་ཏུ་ཕྱིན་པ་དང་བཞི་འཐོབ་སྟེ། རྣམ་འགྲེལ་ལས། སྙིང་རྗེ་དམན་པ་ཉིད་ཕྱིར་ཡང་། ། གནས་པའི་འབད་རྩོལ་ཆེན་པོ་མེད། ། གང་དག་བརྩེ་བ་ཆེན་པོ་པ། ། གཞན་གྱི་ངོར་ན་བཞུགས་པ་ཡིན། ། ཞེས་སོ། ། ཕྱིན་ཅི་ལོག་བཞི་ནི་ཆོས་སྐུ་ལ་བཞི་པོ་དེ་ལས་བཟློག་པར་འཛིན་པའོ། ། ཉན་རང་དང་དབང་ཐོབ་པའི་རྒྱལ་སྲས་ལའང་དེ་དག་མེད་དེ་ཡིད་ཀྱི་ཕུང་པོའི་སྐྱེ་བ་དང་།
མ་རིག་པའི་བག་ཆགས་དང་འཁོར་འདས་ལ་ཉེ་རིང་ཡོད་ཅིང་། བྱང་ཆུབ་སེམས་དཔའ་དེ་གཉིས་གང་ལ་མི་གནས་པས་དེ་མེད་པའི་ཕྱིར་བདག་སྲེད་ཅེས་གསུངས་སོ། ། བཞི་པ་བྱེད་ལས་ཀྱི་སྡུག་བསྔལ་ཡིད་འབྱུང་རྒྱས་པར་འཆད་པ་ནི། གལ་ཏེ་སངས་རྒྱས་ཁམས་མེད་ན། ། ཅེས་པའི་ཚིགས་བཅད་གཉིས་དཔལ་འཕྲེང་གི་མདོ་བཞིན་དུ་བཀོད་པ་ཡིན་ནོ། ། ལྔ་པ་ལྡན་པ་ལ་རྒྱ་མཚོ་ཆེ་བཞིན་ཞེས་པ་ནི་འདི་ལ་ཆོས་ཉིད་ཀྱི་སྐུའི་སྣོད་དོ། ། ཡེ་ཤེས་ཀྱི་རིན་པོ་ཆེ་དང་། སྙིང་རྗེའི་རླན་ལྡན་པའོ། ། དབྱེར་མེད་ཀྱི་ཡོན་ཏན་ལྡན་པ་ནི་མངོན་ཤེས་ལྔ་སྣང་བ་དང་། ཡེ་ཤེས་ནི་ཚ་བ་དང་།
དྲི་མ་མེད་པའི་ཆོས་ཉིད་ནི་མདོག་གསལ་བ་བཞིན་ཡོད་པའོ། ། དྲུག་པ་ཁམས་དེ་ལ་བློ་འཇུག་པ་ནི་སོ་སོ་སྐྱེ་བོ་ཁམས་དེ་ལ་བློ་ཕྱིན་ཅི་ལོག་ལ་སོགས་པའོ། ། བདུན་པ་གནས་སྐབས་ཀྱི་དབྱེ་བ་ནི་མ་དག་པ་ལ་སོགས་པའོ། ། སྔར་བཤད་པ་ཀུན་བསྡུས་པ་ན་མིང་གསུམ་ནི་མ་དག་པ་ཅན་གྱི་ཁམས་ལ་སོགས་པའོ། ། བརྒྱད་པ་ཀུན་ཏུ་འགྲོ་བ་ནི་ཇི་ལྟར་ཞེས་པ་སྟེ་ལྷ་མོ་བཞིས་ཞུས་པ་ལས། སྙིང་པོ་ཤིན་ཏུ་སྙིང་པོ་མཆོག ། གང་དེ་ཀུན་བདག་ལ་གནས་པ། ། སངས་རྒྱས་ཀུན་གྱི་གསང་ཆེན་ནི། ། ལྷ་མོ་ཁྱོད་ལ་བཤད་པར་བྱ། ། ཞེས་གསུངས་སོ། །
དགུ་པ་མི་འགྱུར་བ་ནི་ཉེས་པ་གློ་བུར་ཏེ་རྩ་བ་མེད་པའི་ཐ་དད་ལྡན་པ་སྤྲིན་ལྟར་དང་ཡོན་ཏན་རང་བཞིན་མེའི་ཚ་བ་ལྟར་གནས་པ་ཅེས་པས་བསྟན་ནས་རྒྱས་པར་བཤད་པ་ལ་དང་པོ་སེམས་ཅན་གྱི་དུས་ན་འགྱུར་བ་མེད་པ་ནི་ཇི་ལྟར་ནམ་མཁའ་ཅེས་པ་ལ་སོགས་པའི་ཚིགས་བཅད་བཅུ་གཉིས་ཏེ་གོས་པ་ནི་འགྱུར་བའོ། ། སེམས་གྱི་རང་བཞིན་ནི་དབྱིངས་དང་ཡེ་ཤེས་དབྱེར་མེད་དོ། ། ཕྱེ་བ་ནི་བསྐྱེད་པའོ། ། རྒྱུ་རྐྱེན་གྱི་ཚོགས་པ་མེད་པ་ནི་དང་པོའི་སངས་རྒྱས་རྒྱུ་མེད་པ། ཅེས་པ་བཞིན་ནོ། ། དེ་དག་ནི་དྲང་སྲོང་རྒྱས་པས་ཞུས་པ་དང་ནམ་མཁའ་མཛོད་ཀྱི་མདོ་ལས་བཤད་དོ། ། གཉིས་པ་དག་མ་དག་གཉིས་ཀའི་དུས་ན་འགྱུར་བ་མེད་པ་ནི་སྐྱེ་འཆི་ཞེས་པ་ལ་སོགས་པ་སྟེ་སེམས་ཉིད་སྐྱེ་འཆི་མེད་པའི་དོན་རྟོགས་པ་དེ་དག་སེམས་ཅན་གྱི་དོན་དུ་སྟོན་ཡང་དེ་དག་གི་སྡུག་བསྔལ་མེད་པའོ། ། དེ་ནི་བདེན་མཐོང་ཡན་ཆད་ཀྱི་ཡོན་ཏན་ཡིན་ལ། བྱ་བ་སྒྲུབ་ལ་རྟག་ཏུ་བློ་མན་ཆད་ནི་དག་པའི་ས་གསུམ་དང་ཅི་རིགས་པར་སྦྱར་རོ། ། གསུམ་པ་རྣམ་པར་དག་པ་སངས་རྒྱས་ཀྱི་ཚེའང་འགྱུར་བ་མེད་པ་ནི་གཞན་འགྱུར་མིན་བདག་ཅེས་པའི་གཏན་ཚིགས་ཀྱིས་སྐྱེ་བ་མེད་ཅིང་ཅེས་པ་བསྒྲུབས་ནས་དེ་ནི་ཡིད་ཅེས་པའི་རྐང་པ་གཉིས་གཉིས་ཀྱིས་རྟག་པ་ལ་སོགས་པའི་དོན་བཞི་སྡུག་བསྔལ་གྱི་ཆུ་བོ་བཞི་མེད་པར་བསྟན་ནས་མི་བཟད་ཡོན་ཏན་ཅེས་པས་བཞི་པོ་དེའི་དོན་ཡང་རྣམ་པར་གཞན་དུ་འཕེལ་འགྲིབ་མེད་པའི་མདོ་བཞིན་དུ་འཆད་དོ། །
བཅུ་པ་ཤིན་ཏུ་དག་པ་སངས་རྒྱས་ཀྱི་ཁམས་དེ་ལ་དབྱེ་བ་མེད་པའི་དོན་ནི་གང་ཕྱིར་དེ་ནི་ཅེས་པས་བསྟན་ནས་ཚིག་རྐང་དང་པོ་གཉིས་ཀྱི་དོན་མིང་གི་རྣམ་གྲངས་བཞིས་འཆད་པ་ནི་ཁམས་དེ་སངས་རྒྱས་ཀྱི་ཆོས་ཐམས་ཅད་དང་དབྱེར་མེད་པས་ཆོས་སྐུ་དང་ཆོས་དེའི་རིགས་དེ་བཞིན་ཉིད་ཐོབ་ཅིང་རྟོགས་པས་དེ་བཞིན་གཤེགས་པ་དང་། འཕགས་པའི་དོན་དམ་པའི་བདེན་པ་ཅེས་སྦྱར་རོ། ། ཆོས་ཐམས་ཅད་རྣམ་ཀུན་མངོན་པར་བྱང་ཆུབ་ཅེས་པའི་རྐང་པ་ཕྱི་མ་གཉིས་འཆད་དེ་ཆོས་དེ་དག་ཟག་མེད་ཀྱི་དབྱིངས་ན་གཉིས་མེད་དུ་ཡོད་པའོ། ། ཡོན་ཏན་གྱི་རྣམ་པ་ཐམས་ཅད་ཅེས་པས་ནི་དེ་ལས་གཞན་པའི་མྱང་འདས་མེད་པར་སྟོན་ཏོ། ། དེ་འདྲ་བའི་མྱང་འདས་དེ་སྦྱིན་པ་ལ་སོགས་པའི་ཐབས་དང་ལྡན་པའི་ཤེར་ཕྱིན་བསྒོམས་པས་འགྲུབ་པ་རྒྱལ་པོའི་གཟུགས་འབྲི་བའི་དཔེས་སྟོན་པ་ནི་ཇི་ལྟར་རི་མོ་ཅེས་པའོ། ། འདི་ནི་གཙུག་ན་རིན་པོ་ཆེའི་མདོ་ལས་གསུངས་སོ། ། ཤེས་རབ་དང་ཡེ་ཤེས་ནི་མཉམ་བཞག་དང་རྗེས་ཐོབ་བོ། ། དེ་ན་སངས་རྒྱས་ཅེས་པས་ནི་དེ་དག་གི་དོན་བསྡུས་ནས་དེ་ལྟར་ཅེས་པས་ནི་སྤྱིའི་དོན་སྡུད་དོ། ། གསུམ་པ་དེ་དཔེས་མཚོན་པ་ནི་ཉོན་མོངས་སྦུབ་ན་གནས་པ་དེ་ཞེས་པ་ལ་སོགས་པས་སྟོན་ཏེ། དགྱེས་པའི་རྡོ་རྗེ་ལས།
སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་བསྒྲིབས། ། དེ་བསལ་ན་ནི་སངས་རྒྱས་ཉིད། ། ཅེས་གསུངས་སོ། ། དེ་བཞིན་གཤེགས་པའི་སྙིང་པོའི་མདོ་ལས་དེ་བཞིན་གཤེགས་པ་ཐམས་ཅད་ཀྱི་སྐུ་ཡེ་ཤེས་དང་ལྡན་པ་སྤྱན་དང་ལྡན་པ་སེམས་ཅན་ཐམས་ཅད་ཀྱི་ལུས་ཀྱི་ནང་ཇི་ལྟ་བ་བཞིན་མི་གཡོ་བར་བཞུགས་སོ་བྱ་བ་དེ་དང་དྲི་མས་བསྒྲིབས་པའི་དཔེ་དགུ་གསུངས་པ་བསྡུས་པ་ནི་སངས་རྒྱས་པད་ངན་ཅེས་པའོ། ། དྲི་མའི་དཔེ་དགུ་ནི་དྲི་མ་པདྨ་ཅེས་པའོ། ། ཁམས་ཀྱི་དཔེ་དགུ་ནི་སངས་རྒྱས་སྦྲང་རྩི་ཅེས་པའོ། ། གསུམ་པོ་དེ་རིམ་པ་བཞིན་རྒྱས་པར་འཆད་པ་ན་དང་པོ་ནི་ཇི་ལྟར་མདོག་ངན་ཅེས་པ་ལ་སོགས་པ་དང་པདྨ་སྲོག་ཆགས་ཅེས་པའི་དོན་བསྡུ་དང་བཅས་པས་བསྟན་ཏེ་འདིས་ནི་ཀུན་ནས་ཉོན་མོངས་པ་དང་རྣམ་པར་བྱང་བ་ལྷན་ཅིག་སྐྱེས་པར་བསྟན་ནོ། ། གཉིས་པ་ནི་ཆགས་སྡང་རྨོངས་དེའི་ཞེས་པ་སྟེ་དུག་གསུམ་གྱི་བག་ཆགས་ནི་རྩ་བ་ཡིན་པས་གསུམ་དུ་ཕྱེའོ། ། ཉེ་བའི་ཉོན་མོངས་ནི་གསུམ་པོ་དེ་ལས་གཞན་པའམ་ཡང་ན་ཉི་ཤུ་པའོ། །
བྱིས་པ་ལ་ནི་མངོན་གྱུར་དང་བཞིའོ། ། དགྲ་བཅོམ་ལ་ནི་མ་རིག་པའི་བག་ཆགས་ཀྱིས་སོ། ། སློབ་པ་ལ་ནི་མཐོང་སྒོམ་གྱི་སྤང་བྱ་གཉིས་སོ། ། ས་ཐོབ་ལ་ནི་ས་བདུན་དང་ས་གསུམ་ལ་བརྟེན་པ་གཉིས་སོ། ། ཉོན་མོངས་དང་དཔེའི་འདྲ་ཆོས་སྟོན་པ་ནི་ཇི་ལྟར་འདམ་སྐྱེས་ཅེས་པ་ལ་སོགས་པའོ། ། གསུམ་པ་ནི་རང་བཞིན་གསུམ་གྱིས་ཞེས་པ་སྟེ་ཆོས་སྐུ་ནི་སངས་རྒྱས་ཀྱི་སྐུ་དང་། སྦྲང་རྩི་དང་སྙིང་པོ་གསུམ་དང་། གསེར་གྱི་དེ་བཞིན་ཉིད་དང་། གཏེར་དང་ཤིང་རིན་པོ་ཆེའི་སྐུ་དང་། འཁོར་ལོས་བསྒྱུར་བ་དང་།
གསེར་ལྔས་རིགས་མཚོན་པའོ། ། རྒྱུ་མཐུན་གྱི་ཆོས་སྐུ་ནི་སངས་རྒྱས་ཀྱི་གསུང་རབ་བོ། ། དཔེ་དེ་དག་རྒྱས་པར་འཆད་པ་ན་རྟོགས་པ་ཆོས་སྐུ་ནི་དེ་བཞིན་གཤེགས་པའི་སྐུ་དང་འདྲ་བ་དང་། བསྟན་པ་ཆོས་སྐུའི་ཟབ་པ་དང་རྒྱ་ཆེ་བའམ་སྣ་ཚོགས་པ་དཔེ་གཉིས་དང་འདྲ་བར་སྟོན་པ་ནི་འཇིག་རྟེན་འདས་ཕྱིར་ཅེས་པ་དང་། གསེར་གྱི་དཔེ་རང་བཞིན་ཅེས་པ་དང་རིགས་ཀྱི་དཔེ་ལྔ་གཏེར་དང་ཅེས་པས་བསྟན་ཏེ་ཡང་དག་བླངས་པ་ནི་ཐེག་ཆེན་གྱི་དགེ་བས་ནུས་པ་སད་པའོ། རྔོག་རང་བཞིན་སྟོང་ཉིད་དང་། བསྒྲུབ་བྱུང་དགེ་བའི་བག་ཆགས་ཡིན་ཟེར། རིན་ཆེན་ལ་སོགས་པ་དཔེ་ཕྱི་མ་གསུམ་ནི་སྐུ་གསུམ་གྱི་དཔེར་སྣང་ངོ་། ། རྐྱེན་གྱིས་མ་བྱས་པར་ཡེ་ནས་རང་བྱུང་གི་དོན་དམ་ནི་ཁམས་ཏེ་སོ་སོ་སྐྱེ་བོས་དད་པར་བྱ་བ་ཙམ་ཡིན་གྱི་ས་ཐོབ་པས་ནི་མཐོང་བའོ། ། ཁམས་དེ་ལ་སྐྱོན་ཡོན་བསལ་བསྣན་བྱ་རྒྱུ་ནི་མེད་ཀྱི་མཐོང་བ་ཙམ་གྱིས་གྲོལ་བར་སྟོན་པ་ནི་འདི་ལ་ཞེས་པ་སྟེ།
དཀོན་མཆོག་ཟ་མ་ཏོག་གི་མདོ་ལས། ལམ་གྱི་ཆོས་རྣམས་ནི་སྒྲོན་མ་ལྟར་སྔར་ཡོད་གསལ་བྱེད་ཀྱི་རྒྱུ་ཡིན་ནོ། ། ཞེས་གསུངས་སོ། ། དེའི་རྒྱུ་མཚན་ནི་རྣམ་དབྱེར་ཅེས་པ་སྟེ་ཁམས་དང་ཐ་མི་དད་དོ། ། བཞི་པ་ཁམས་བསྟན་པའི་དགོས་པ་ནི་སྤྲིན་དང་ཞེས་པ་སྟེ། ཡང་དག་མཐའ་ལ་སོགས་པ་ནི་སྤྲིན་ལ་སོགས་པའི་དཔེ་བསྟན་ཏེ་སྔར་ནི་འཁོར་ལོ་གཉིས་པར་རོ། ། བླ་མའི་རྒྱུད་ནི་དེ་བཞིན་གཤེགས་པའི་སྙིང་པོ་ལ་སོགས་མདོ་རྒྱུད་ཟབ་མོ་རྣམས་སོ། ། འདིས་ཁམས་དྲང་དོན་དུ་འཆད་པ་ནི་མ་ཡིན་གྱི་དེ་བསྟན་པའི་དགོས་པ་ཡིན་ཏེ་སྙིང་པོའི་དོན་ནི་སངས་རྒྱས་ཀྱི་ཆོས་ནམ་མཁའ་དང་འདྲ་བ་སྙིང་པོ་མེད་པ་ལ་སྙིང་པོའི་སྒྲས་བསྟན་པ་ཡིན་ནོ། ། འདི་ནི་འཁོར་འདས་འདྲེས་པའི་རྒྱུད་ཡིན་ནོ། ། གཞུང་འདིས་དཀོན་མཆོག་གསུམ་གྱི་རིགས་འཆད་པས་ན་རིགས་རྣམ་པར་དབྱེ་བའོ། །
ལེའུ་དང་པོའོ།། །། གནས་ལྔ་པ་བྱང་ཆུབ་ལ་མདོར་བསྟན་པ་ནི་སེམས་ཀྱི་དེ་བཞིན་ཉིད་སྒྲིབ་པས་དག་པ་ནི་ངོ་བོའོ། ། ཡེ་ཤེས་གཉིས་ནི་ཐོབ་པའི་རྒྱུའོ། ། སྒྲིབ་པ་གཉིས་དང་བྲལ་བ་ནི་འབྲས་བུའོ། ། རང་བཞིན་གྱི་དོན་བྱེད་ལས་སོ། ། ལས་དེའི་རྟེན་དང་ལྡན་པ་ནི་ལྡན་པའོ། ། ཟབ་ཅིང་རྒྱ་ཆེ་བའི་སྐུ་གསུམ་འཁོར་བ་ཇི་སྲིད་དུ་འཇུག་པ་ནི་འཇུག་པའོ། ། བདག་ཉིད་ཆེན་པོ་ཇི་སྲིད་པར་རྟོགས་པ་དང་བསམ་གྱིས་མི་ཁྱབ་པ་སྟེ་དོན་བརྒྱད་དོ། ། དང་པོ་ངོ་བོ་ནི་རང་བཞིན་འོད་གསལ་ཞེས་པ་སྟེ་སེམས་དེ་དྲི་མ་མེད་པའི་སངས་རྒྱས་ཉིད་དུ་གྱུར་པ་སྟེ་རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་ལས། བྱང་ཆུབ་དང་ཐམས་ཅད་མཁྱེན་པ་ཉིད་འདི་ནི་གཉིས་སུ་མེད་དེ་གཉིས་སུ་བྱར་མེད་དོ། །
བྱ་བ་དང་། སེམས་ནི་ནམ་མཁའི་རང་བཞིན་དང་། སེམས་ཀྱི་རང་བཞིན་ནི་བྱང་ཆུབ་ཀྱི་རང་བཞིན་ཏེ་གསུམ་པོ་དེ་ནི་གཉིས་སུ་མེད་དེ་གཉིས་སུ་བྱར་མེད་དོ། ། བྱ་བ་དང་། བྱང་ཆུབ་ནམ་མཁའི་མཚན་ཉིད་དེ། ། ཀུན་ཏུ་རྟོག་པ་ཐམས་ཅད་སྤངས། ། གང་ཞིག་དེ་རྟོགས་འདོད་པ་དེ། ། བྱང་ཆུབ་སེམས་དཔའ་ཞེས་བྱའོ། ། ཞེས་གསུངས་པ་ཡིན་ནོ། ། སེམས་ཀྱི་རང་བཞིན་དུ་ནི་མ་གྲུབ་དང་། །
ཞེས་སྦྱར་བས་ནི་སྒྲིབ་པ་གཉིས་འཛད་པའི་རྒྱུ་མཚན་ནོ། ། གཉིས་པ་རྒྱུ་ནི་དེ་ནི་ཆོས་ལ་ཞེས་པ་སྒྲིབ་པ་གཉིས་དང་། ཞེས་པས་རྒྱས་པར་བཤད་ནས་སྟོན་ནོ། ། གསུམ་པ་འབྲས་བུ་ནི་དྲི་མེད་ཆུ་ལྡན་ཞེས་པས་བསྟན་ནས་ཆུ་མཚོ་ཞེས་པ་ལ་སོགས་པས་བྲལ་འབྲས་རྒྱས་པར་འཆད་དོ། ། བཞི་པ་ལས་ནི་ཟག་པ་མེད་ཁྱབ་ཅེས་པ་སྟེ་འབྱུང་བཞིས་མ་བསྐྱེད་པའི་དམ་པའི་དབང་པོ་དྲུག་དོན་ལ་ཡིད་ཡུལ་གྱི་ཆོས་ནི་དེ་ལ་བསམས་ན་དོན་དམ་གྱི་བདེ་བ་བསྐྱེད་པར་མཛད་པ་ཡིན་ནོ། ། རྒྱུ་མཚན་དང་བྲལ་བར་ནི་ཏིང་ངེ་འཛིན་རྒྱལ་པོ་ལས། ནམ་མཁའ་འདྲ་ཞིང་རྡུལ་བྲལ་གཟུགས་བཟང་འཆང་། ། ཤེས་རབ་སྲས་པོ་ལུས་དང་མཚན་མི་མངའ། ། ཞེས་འབྱུང་བ་བཞིན་ནོ། ། ཟག་མེད་ལ་སོགས་པའི་དོན་དེ་དག་རིམ་པ་བཞིན་རྒྱས་པར་འཆད་པ་ན་གྲོལ་བ་ནི་སྤངས་པ་དང་།
ཆོས་སྐུ་ནི་ཡེ་ཤེས་སོ། ། དེ་གཉིས་སོ་སོར་རྣམ་གཉིས་ནི་རིམ་པ་བཞིན་ཟག་མེད་དང་ཁྱབ་པའོ། ། ཐུན་མོང་རྣམས་གཅིག་ནི་འདུས་མ་བྱས་སོ། ། ཇི་ལྟར་རྒྱུ་མིན་ནི་མཁའ་བཞིན་རྒྱས་བཤད་དོ། ། ལྔ་པ་ལྡན་པ་ནི་བསམ་མེད་ཅེས་པས་བསྟན་ནས་རིམ་པ་བཞིན་འཆད་པ་ན། ཡེ་ཤེས་ཡུལ་སངས་རྒྱས་ཞེས་སྦྱར་ནས་ཤེས་གསུམ་ནི་འཇིག་རྟེན་པའི་ཐོས་བསམ་སྒོམ་གསུམ་མོ། ། གཡུང་དྲུང་གི་དོན་ནི་ཆོས་ཉིད་དུ་གནས་པའོ། ། དྲུག་པ་འཇུག་པ་ནི་ཐོག་མ་ཅེས་པས་བསྟན་ནས་ངོ་བོ་ཉིད་ཀྱི་སྐུ་ནི་དབྱིངས་དང་ཡེ་ཤེས་དབྱེར་མེད་ཀྱིས་བཤད་ལ། ལོངས་སྐུ་ནི་སྣ་ཚོགས་ཆོས་ལ་ཅེས་པ་སྟེ་འདི་ནི་དེ་ཉིད་བསྡུས་པ་ལྟར་ན་འོག་མིན་དང་ཀུན་ཏུ་བཟང་པོ་དབང་བསྐུར་བ་ལྟར་ན་མེ་ཏོག་གི་རྒྱན་གྱི་རབ་འབྱམས་བར་མ་ན་བཞུགས་པས་སོ། ། ཇི་ལྟར་ཚོན་ནི་ཅེས་པས་གཉིས་ཀར་རུང་མོད་ཀྱི།
ཐུགས་རྗེ་ཆེན་པོ་ནས་སྤྲུལ་སྐུ་ཡིན་ནོ། ། བདུན་པ་རྟག་པ་ནི་རྒྱུ་མཐའ་ལ་སོགས་པའི་དོན་རིམ་པ་བཞིན་འཆད་པ་ན་ཐ་མ་ཆོས་སྐུ་རྟག་པའི་རྒྱུ་གསུམ་གྱི་གཅིག་ནི་འཇིག་རྟེན་མགོན་པོ་ཡིན་ནོ། ། བརྒྱད་པ་བསམ་གྱིས་མི་ཁྱབ་པ་ནི་བསམ་མེད་ལ་རྟགས་དྲུག་གི་དཔེ་ལས་འདས་པ་ནི་རྗེས་དཔག་གི་ཡུལ་མིན་པའོ། ། ཐ་མ་ནི་མཐར་ཐུག་གོ ། དབང་ཐོབ་པ་ནི་དག་པའི་ས་གསུམ་པའོ། ། འདི་དཀོན་མཆོག་གི་རིགས་ཡིན་པ་ནི་ཁམས་སངས་རྒྱས་ཀྱི་སར་ཡང་འཆད་པའི་ཕྱིར་རོ། ། ལེའུ་གཉིས་པའོ།། །། བྱང་ཆུབ་ཀྱི་ཡོན་ཏན་ལ་རྟེན་གྱི་སྒོ་ནས་བསྟན་པ་ནི་ཆོས་སྐུ་ནི་རང་དོན་དོན་དམ་གྱི་སྐུ་སྟོབས་སོགས་བྲལ་བའི་ཡོན་ཏན་དང་ལྡན་པ་ཡིན་ལ། གཟུགས་སྐུ་གཉིས་ནི་གཞན་དོན་ཀུན་རྫོབ་བམ་བརྡའི་སྐུ་སྟེ་རྣམ་སྨིན་གྱི་འབྲས་བུ་མཚན་དཔེའི་ཡོན་ཏན་དང་ལྡན་ནོ། ། དེ་མཚོན་བྱེད་ཀྱི་དཔེ་ནི་སྡོམ་ནི་ཞེས་པ་སྟེ་བསྟན་པ་རྣམ་གཉིས་གཟུགས་སྐུ་གཉིས་སོ། །
དཔེས་མཚོན་པའི་དོན་བཞི་ཆོས་མཐུན་དང་བཅས་པ་ནི་གནས་དང་ཞེས་པ་ནས་ཆུ་ཟླའི་དཔེ་རྒྱས་བཤད་ཀྱི་བར་རོ། ། སྐུ་གཉིས་ཀྱི་ཡོན་ཏན་དྲུག་ཅུ་རྩ་བཞི་བུ་མོ་རིན་པོ་ཆེའི་མདོ་ལས་འབྱུང་བ་ནི་ཐེག་པ་ཆེན་པོའི་མན་ངག་གོ ། དཔེ་དོན་གྱི་ཆོས་མཐུན་རྒྱས་པར་འཆད་པ་ནི་མི་ཕྱེད་པ་དང་ཅེས་པ་ལ་སོགས་པ་སྟེ་མཐའ་གཅིག་ཏུ་སྤྱོད་པ་ནི་རང་རྒྱལ་དང་རང་བྱུང་ནི་སངས་རྒྱས་ཏེ་ལྔའི་བློའི་ཕྲ་རགས་མཚོན་པའི་དོན་དུ་འབྱུང་བ་ལྔའི་དཔེའོ། ། ཁམས་དྲི་མས་དག་པ་ལས་གདུལ་བྱ་ཉེ་བ་ལ་ཞེས་པ་ལ་སོགས་པར་སྦྱར་རོ། ། ལེའུ་གསུམ་པའོ།། །། བྱང་ཆུབ་ཀྱི་ཕྲིན་ལས་ལ་དོན་བདུན་གྱི་དང་པོ་མདོར་བསྟན་པའི་ཁམས་ནི་ཉན་ཐོས་ལ་སོགས་པའི་རིགས་སོ། ། ཐབས་ནི་ཞི་ཁྲོ་དང་ཆོས་སྟོན་ཚུལ་ལ་སོགས་པའོ། ། གདུལ་བའི་བྱ་བ་ནི་རིགས་དང་མཐུན་པའི་ངེས་ལེགས་མངོན་མཐོ་ལ་འགོད་པའོ། ། ལྷུན་གྲུབ་ནི་འབད་རྩོལ་མེད་པའོ། ། ཐེག་པ་མ་ལུས་པའི་སྤངས་རྟོགས་སམ་མཁྱེན་པ་བསྒྲུབས་པ་སྟེ་ནམ་མཁའ་ལྟར་ཁྱབ་པ་ནི་ཡེ་ཤེས་སམ་ཐུགས་རྗེའོ། །
གཉིས་པ་རྒྱས་པར་བཤད་པ་ལ་ཚིགས་བཅད་དང་པོ་འཆད་པའི་གང་གིས་ཅེས་པའི་ངེས་བསྟན་ནི་གདུལ་བྱའི་ཅེས་པ་སྟེ་དེ་ལྟ་བུའི་རྣམ་རྟོག་མེད་པའོ། ། གཉིས་པ་འཆད་པའི་བརྒྱད་ནི་ངེས་འབྱིན་ཞེས་པ་སྟེ་རྟོན་པ་ནི་རྒྱུའོ། ། ས་ལ་སོགས་པའི་གནས་དྲུག་པོ་དེ་སྔར་བསྟན་པའི་རྒྱ་མཚོ་ལ་སོགས་པ་དང་འདྲ་ཆོས་སྦྱོར་བ་ནི་ཤེས་ཆུ་ཞེས་པ་ལ་སོགས་པའོ། ། མཛད་པ་མ་རྫོགས་པ་ནི་དེ་འཁོར་བ་དང་མཉམ་པར་སྔོན་སྨོན་ལམ་བཏབ་པའི་ཕྱིར་དེ་སྲིད་དུ་རྒྱུན་མི་ཆད་དེ་རྟག་ཏུ་ནུས་པ་ཐོགས་མེད་དུ་ཚང་བས་སོ། ། གསུམ་པ་འཕྲིན་ལས་ཀྱི་དཔེ་ནི་བརྒྱ་བྱིན་ཞེས་པ་ལ་སོགས་པ་དགུས་བསྟན་ནས་ཡེ་ཤེས་སྣང་བ་རྒྱན་གྱི་མདོ་བཞིན་དུ་རྒྱས་པར་འཆད་པ་ནི་ཇི་ལྟར་ཅེས་པ་སྟེ་རྟག་པ་མཐའ་བཟུང་གི་དཔེའོ། ། དེ་བཞིན་དད་སོགས་ཅེས་པ་ནི་དོན་ཏེ་དཔེ་དོན་གཉིས་ཀར་ཡང་འཁྲུལ་པའི་སྣང་བ་ལས་དོན་གྲུབ་པར་བསྟན་ནོ། ། ཇི་ལྟར་ས་ཀུན་ཞེས་པ་ནི་རྒྱས་པར་བཤད་པ་དེ་མདོར་བསྡུས་ན་གོ་བདེ་བར་འགྱུར་བས་བྱས་ཏེ་སེམས་ཀྱི་འཆར་ནུབ་ཡིན་གྱི་ཕྱི་རོལ་གྱི་གཟུགས་ཡོད་མེད་ལྟར་དོན་ལ་མི་གནས་པར་སྟོན་ནོ། ། གཉིས་པ་ལྷའི་རྔའི་དཔེ་ནི་ཁང་བཟངས་རྣམ་པར་རྒྱལ་བའི་སྟེང་གི་བར་སྣང་གི་རྔ་བོ་ཆེ་ཆོས་ཀྱི་སྒྲ་དབྱངས་ཏེ་ཇི་ལྟར་ཅེས་པའོ། ། དེ་བས་ཀྱང་སངས་རྒྱས་ཀྱི་གསུང་ཁྱད་པར་དུ་འཕགས་པར་སྟོན་པ་ནི་གང་ཕྱིར་ཅེས་པའོ། ། དེ་སྐལ་མེད་ཀྱིས་མི་ཐོས་པར་སྟོན་པ་ནི་ཇི་ལྟར་རྣ་བ་ཅེས་པའོ། །
གསུམ་པ་སྤྲིན་གྱི་དཔེ་ལ་དེ་དགེ་བའི་ལོ་ཏོག་གིས་རྒྱུ་ཡིན་པར་སྟོན་པ་ནི་ཇི་ལྟར་སྤྲིན་ནི་ཞེས་པ་སྟེ་འགྱུར་དང་མི་འགྱུར་ནི་སྲིད་ཞིའོ། ། དེས་འབྲས་བུ་སྣ་ཚོགས་སྐྱེད་པ་ནི་ཇི་ལྟར་བསིལ་དང་ཞེས་པའོ། ། དེ་གཞན་ལ་ལྟོས་མེད་དུ་འཇུག་པ་ནི་ཐེག་པ་ཅེས་པ་སྟེ་སྐལ་ལྡན་ཡོད་ན་སྐལ་མེད་མ་དད་པས་མི་ལྡོག་པའོ། ། རྡོ་ཚན་དང་རྡོའི་མེ་ཀླུས་སྤྲུལ་པའི་སྤྲིན་གྱིས་ཕབ་ཀྱང་སྲོག་ཆགས་ལ་མི་ལྟ་བ་བཞིན་ཆོས་སྟོན་པའང་སྤང་བྱ་ཟད་པའི་ངོ་མི་བསྲུང་བའོ། ། སྡུག་བསྔལ་གྱི་མེ་བསད་ནས་ཤེས་རབ་མཆོག་ལ་སྦྱོར་བ་སྟོན་པ་ནི་འཁོར་བ་ཅེས་པ་སྟེ། བདེན་བཞིའི་བླང་དོར་ལ་འགོད་པའོ། ། དཔེ་བཞི་པ་ཚངས་པ་ཆེན་པོའི་རྫུ་འཕྲུལ་ལྟར་སྣ་ཚོགས་སུ་སྣང་བར་སྟོན་པ་ནི་ཇི་ལྟར་ཚངས་པ་ཅེས་པའོ། ། སྐལ་མེད་ལ་མི་སྣང་བར་སྟོན་པ་ནི་འཕོ་དང་ཞེས་པའོ། ། དཔེ་ལྔ་པ་ཉི་མ་ནི་ཇི་ལྟར་ཅེས་པ་སྟེ་བྱང་ཆུབ་སྙིང་པོ་ནི་རྡོ་རྗེ་གདན་ནམ་འོག་མིན་ནོ། ། སྐལ་པའི་བྱེ་བྲག་གིས་རིམ་གྱིས་འབབ་པ་དང་ཉི་མ་བས་ཀྱང་ཁྱད་པར་དུ་འཕགས་པ་སྟོན་ནོ། །
དཔེ་དྲུག་པ་ནོར་བུ་ནི་ཇི་ལྟར་ཞེས་པ་སྟེ་སྐལ་མེད་ཀྱིས་མི་རྙེད་པ་དང་བཅས་པར་བསྟན་ནོ། ། སྒྲ་སྙན་དང་། ནམ་མཁའ་དང་ས་གཞི་གསུམ་ནི་གསལ་ལོ། ། བཞི་པ་དཔེའི་དགོས་པ་བསྟན་པ་ནི་འབད་རྩོལ་ཞེས་པ་སྟེ་དེ་མེད་པར་བྱ་བ་མི་འཐད་པའི་དོགས་པ་བཅད་པའི་དོན་ཏེ་མདོའི་མིང་ཡེ་ཤེས་སྣང་བ། རྒྱན་ནི་ཤེས་པའི་སྣང་བ་རྒྱ་ཆེན་ཞེས་པས་སྟོན་ཏེ་དོན་ཤེས་པའི་ཐོས་བྱུང་ངོ་། ། བསྡུས་དོན་ནི་སྟོན་དང་ཞེས་པ་སྟེ་སྟོན་པ་རིན་ཆེན་ལྷ་དབང་ཞེས་པ་ལ་སོགས་པ་དང་སྦྱར་ཏེ་ཐུགས་རྗེས་བཞིན་ཞེས་པ་ལ་སོགས་པའོ། དེ་འདྲ་བའི་དོན་དགུ་པོ་དེ་ལོངས་སྤྱོད་དེ་དམིགས་པའི་རྒྱུན་ཅེས་དང་། རྟོག་མེད་དགུ་པོའི་རང་བཞིན་དོན་ནི་ཅེས་བྱ་བ་དང་ལས་དང་ཉོན་མོངས་དང་བསམ་གྱིས་མི་ཁྱབ་པའི་འཆི་འཕོ་བ་ལ་སོགས་པའི་སྐྱེ་འཆིའི་རིགས་དང་། འབད་པ་སྟེ་རྟོག་པ་མེད་པ་ཅེས་སྦྱར་རོ། ། ལྔ་པ་དཔེ་བསྡུས་ནས་སྟོན་པ་ནི་གང་ཞིག་ཅེས་པ་སྟེ་རྣལ་འབྱོར་ནི་ཞི་ལྷག་གོ །
དྲུག་པ་དཔེ་དོན་གྱི་འདྲ་བ་སྟོན་པ་ནི་དགེ་བ་བཻ་ཌཱུརྻ་ཅེས་སྟོན་པས་ཏེ་སྐྱེ་འཇིག་དང་རྣམ་རྟོག་མེད་པ་གཉིས་ཀྱིས་འདྲ་བའོ། ། སྟོན་པའི་སོགས་པས་ནི་གསུང་བརྗོད་པ་ལ་སོགས་པ་བརྒྱད་བཟུང་ངོ་། ། བདུན་པ་གོ་རིམ་ནི་དཔེ་འདི་ཞེས་པས་མཚམས་སྦྱར་ནས་དཔེ་སྔ་མ་ཕྱི་མས་སྤངས་པ་ནི་དབྱངས་དང་ལྡན་མི་ལྡན་གྱི་སྒོ་ནས་གཟུགས་བརྙན་དང་མི་འདྲ་བས་དབྱངས་དང་ལྡན་པས་དཔེ་བས་ཀྱང་ལྷག་པར་སྟོན་ཏེ་གཞན་ལའང་དེ་བཞིན་དུ་སྦྱར་རོ། ། དེ་ལ་དོན་མེད་པ་ནི་སྒྲིབ་པ་གཉིས་སོ། ། ཚོགས་གཉིས་ཀྱི་རྐྱེན་ལས་བྱུང་བ་དང་། སངས་རྒྱས་དགེ་བའི་གཞི་དང་། ས་གཞིས་སེམས་ཅན་ཐམས་ཅད་ཀྱི་ཉེར་འཚོ་བྱེད་པ་བཞིན་འདིས་ཀྱང་བྱེད་དེ་ཡུམ་གྱི་མདོ་འཇིག་རྟེན་ཡོད་ན་འཇིག་རྟེན་དང་དེ་ལས་འདས་པའི་ཕུན་སུམ་ཚོགས་པ་ཐམས་ཅད་འབྱུང་བར་གསུངས་པ་བཞིན་ནོ། ། གསུམ་པོ་འདི་ནི་མྱང་འདས་བླ་ན་མེད་པའི་རྒྱུད་ཡིན་ནོ། ། སྔར་བཤད་པ་ཐམས་ཅད་ཀྱི་དོན་འདི་ཡིན་ཏེ། ཁམས་ནི་ཀུན་གཞི་ཟག་མེད་ཀྱི་ས་བོན་ཅན་ཆོས་ཉིད་དང་དབྱེར་མེད་དུ་གནས་ལ།
སྒྲིབ་པ་གཉིས་ནི་སྤྲིན་དང་ན་བུན་བཞིན་རྩ་བ་མེད་པར་གནས་སོ། ། ཚོགས་གཉིས་ཀྱིས་ཁམས་དེ་སྦྱངས་པས་དང་པོར་ཀུན་གཞི་ཟག་མེད་དུ་གནས་གྱུར་ནས་མཉམ་བཞག་ན་ཆོས་ཀྱི་དབྱིངས་སུ་སྣང་བར་འགྱུར་ཏེ། མདོ་སྡེ་རྒྱན་ལས། ས་བོན་གཞན་དུ་གྱུར་པའི་ཕྱིར། ། གནས་དོན་ལུས་སུ་སྣང་བ་དག ། གཞན་དུ་གྱུར་པ་ཟག་མེད་དབྱིངས། ། དེ་ནི་རྟེན་ཀུན་འགྲོ་བ་ཅན། ། ཞེས་བཤད་དོ། ། དེ་ནི་སེམས་ཀྱི་རང་བཞིན་འོད་གསལ་མཐོང་བའི་དགེ་འདུན་དང་འགོག་ལམ་དབྱེར་མེད་པའི་ཆོས་དཀོན་མཆོག་ཡིན་ནོ། ། དེ་ལ་གོམས་པས་ས་ལྷག་མ་རྣམས་ཀྱི་སྒྲིབ་པ་སྦྱངས་པས་ཆོས་སྐུ་མཐར་ཐུག་དེ་སློབ་དཔོན་མེད་པར་རང་གིས་རྟོགས་པའི་སངས་རྒྱས་སུ་འགྱུར་ལ་དེའི་བྱང་ཆུབ་ཡོན་ཏན་ཕྲིན་ལས་གསུམ་ནི་མདོ་སྡེ་རྒྱན་ལས།
དྲི་མེད་དབྱིངས་ལ་སངས་རྒྱས་ཀྱི། ། མཚན་ཉིད་དང་ནི་གནས་པ་དང་། ། འཕྲིན་ལས་ཟབ་པ་འདི་བཤད་པ། ། མཁའ་ལ་ཚོན་གྱི་རི་མོ་འབྲི། ། ཞེས་འབྱུང་བ་བཞིན་གནས་སོ། ། འཕྲིན་ལས་ནི་བྱེད་པ་པོ་ལ་ཡོད་པའི་ལས་མིན་གྱི་བྱ་བའི་ཡུལ་ཡོད་པ་ནི་འདིར་མ་ཡིན་ནོ། ། དེས་ན་འདི་ལའང་དཀོན་མཆོག་རིགས་ཞེས་ཁམས་ཀྱི་སྒྲས་གསུངས་སོ། ། ལེའུ་བཞི་པའོ།། །། ལྔ་པ་གཉིས་ཀྱི་དང་པོ་གནས་དེ་དག་ལ་མོས་པའི་ཕན་ཡོན་ལ་དཀོན་མཆོག་གསུམ་ལ་མོས་པའི་ཕན་ཡོན་མི་སྟོན་པ་ནི་དེ་དག་ཁམས་མ་དག་གི་གནས་སྐབས་ལ་འདོགས་པས་བཞི་པོ་འདིར་འདུས་པའི་ཕྱིར་རོ། ། དེ་ལ་སྤྱིར་བསྟན་པ་ནི་སངས་རྒྱས་ཁམས་དང་ཅེས་པའོ། །
བསོད་ནམས་བྱ་བའི་གཞི་གསུམ་པས་ཀྱང་ལྷག་པ་ནི་གང་ཞིག་ཅེས་པ་སྟེ། བློ་གྲོས་མི་ཟད་པའི་མདོ་ལས་གསུངས་པའོ། ། འཕོ་མེད་ཐབས་ནི་ལམ་གྱི་རྟེན་གྱི་བསམ་གཏན་ནོ། ། དེ་རིགས་པས་སྒྲུབ་པ་ནི་གང་ཕྱིར་ཞེས་པའོ། ། དེ་དག་རྒྱས་པར་འཆད་པ་ན་གནས་དང་ནི་ཁམས་ལྔ་པའོ། ། ཡོད་ནུས་ལ་སོགས་པ་རིམ་པ་བཞིན་བཤད་ནས་བསོད་ནམས་དང་ཡོངས་སུ་དག་པའང་འཁོར་གསུམ་མི་རྟོག་པ་དང་ཕ་རོལ་ཏུ་ཕྱིན་པ་ལྔ་བསོད་ནམས་བྱ་བའི་གཞི་གསུམ་སྡུད་པ་དང་སྒྲིབ་པ་གཉིས་གནས་དེ་དག་ལ་མོས་ནས་ཐོས་པའི་ཤེས་རབ་ཀྱིས་སྤོང་བའི་ཕྱིར་རོ་ཞེས་པའི་བར་གྱིས་རྒྱས་པར་བཤད་དོ། ། གཉིས་པ་བཤད་པ་མཐར་ཕྱིན་པའི་བྱ་བ་ལ་གང་ལས་དང་གང་གི་ཕྱིར་བཤད་པ་ནི་དེ་ལྟར་ཡིད་ཆེས་ཞེས་དང་བདག་ཉིད་ཅེས་པ་སྟེ་རང་གི་ཚོགས་རྫོགས་པའོ། ། ཇི་ལྟ་བུར་བཤད་པ་ནི་ཇི་ལྟར་ཞེས་པའོ། ། གང་བཤད་པ་ནི་གང་ཞིག་ཅེས་པ་སྟེ་གསུང་སྤོབས་པ་བཞི་ལྡན་ལྷག་བསམ་བསྐུལ་བའི་མདོ་ལས་གསུངས་པའོ། ། དེ་དང་མཐུན་པ་སྟོན་པ་ནི་གང་ཞིག་རྒྱལ་བ་ཅེས་པའོ། །
བར་འདིར་ཁ་ཆེའི་དཔེ་ཁ་ཅིག་ལས་མ་རིག་ལྡོངས་རྣམས་ཀྱིས་ཀྱང་སྲིན་འབུའི་ཡིག་འདྲའི་མུ་སྟེགས་བསྟན་བཅོས་སུའང་། དོན་ལྡན་ཆོས་ལྡན་ས་གསུམ་ཉོན་མོངས་ཟད་བྱེད་བརྗོད་གྱུར་གང་ཡིན་དང་། ། འཇིག་རྟེན་སོ་སོའི་ལེགས་བཤད་གང་དེའང་བློ་ལྡན་དྲང་སྲོང་བཞིན་འཛིན་ན། ། གསུང་གང་ཟག་མེད་བློ་མངའ་རྣམས་ཀྱི་ཞལ་ནས་བྱུང་བ་སྨོས་ཅི་དགོས། ། ཞེས་འདོན་པ་ཡོད་དེ་དེ་ནི་སྡོམ་གྱིས་མ་ཟིན་ཅིང་མི་རང་དགའ་བས་བཅུག་པ་ཡིན་ནོ། ། ཞེས་ལོ་ཙ་བ་ཆེན་པོས་དོར་རོ། ། བདག་ཉིད་མི་ཉམས་པའི་ཐབས་སྟོན་པ་ནི་གང་ཕྱིར་ཅེས་པ་གཉིས་ཏེ་ཆོས་དང་གང་ཟག་ལ་ལོག་པ་མི་བྱའོ། ། ཉམས་པའི་རྒྱུ་ནི་བློ་དམན་ཅེས་པ་སྟེ་དགྲ་བཅོམ་ནི་སངས་རྒྱས་སོ། ། ཆོས་སྤངས་པའི་འབྲས་བུ་སྟོན་པ་ནི་ཇི་ལྟར་དང་གང་ཞིག་ཅེས་པ་གཉིས་སོ། ། དཀོན་མཆོག་ཅེས་པ་ནི་ཆོས་འདི་བརྗོད་པའི་སྨོན་ལམ་དང་བསྔོ་བ་སྟེ་སྣང་བ་མཐའ་ཡས་འཁོར་དང་བཅས་པ་མཐོང་ནས་མཐོང་ལམ་སྐྱེས་ཏེ་བྱང་ཆུབ་ཐོབ་པ་སྟེ་སྨོན་ལམ་ནི་གཞན་ཆེད་དོ། །
འབྲས་བུ་གཉིས་ནི་གནས་སྐབས་དང་མཐར་ཐུག་གིའོ། ། ལེའུ་ལྔ་པའོ།། །། གྲོང་ཁྱེར་དཔེ་མེད་ནི་ཁ་ཆེའོ། ། སད་ཛ་ན་ནི་དམ་པའི་སྐྱེ་བོའོ། ། ཐེག་ཆེན་མཐར་ཐུག་འཁོར་འདས་དེ་ཉིད་དོན། ། རབ་སྟོན་འཕགས་པའི་གསུང་རབ་ལེགས་བཤད་པས། ། དགའ་ལྡན་སྐྱེས་ནས་བྱམས་མགོན་མཉེས་བྱས་ཏེ། ། བྱང་ཆུབ་ལུང་བསྟན་མྱུར་དུ་ཐོབ་པར་ཤོག ། ཐེག་པ་ཆེན་པོ་རྒྱུད་བླ་མ་རྒྱན་གྱི་མེ་ཏོག་ཅེས་བྱ་བ་མང་དུ་ཐོས་པའི་དགེ་སློང་བཅོམ་ལྡན་རལ་གྲིས་སྦྱར་བ་རྫོགས་སོ།། །། ལང་གཤེགས་ལས་ཡིད་ཀྱི་ལུས་གསུམ་སྟེ། །
ཏིང་ངེ་འཛིན་ལ་ཞུགས་པ་དང་། ཆོས་ཀྱི་ངོ་བོ་ཉིད་ཁོང་དུ་ཆུད་པ་དང་། རིས་སུ་ལྷན་ཅིག་སྐྱེས་པའི་འདུ་བྱེད་ཀྱི་ཡིད་ཀྱི་ལུས་སོ། ། གཉིས་པ་ནི་ས་བརྒྱད་པ་སྣང་མེད་དུ་གནས་གྱུར་ཏེ་ཏིང་ངེ་འཛིན་དང་མཚན་དང་དབང་དང་མངོན་ཤེས་ཀྱི་མེ་ཏོག་རྒྱས་པ་ཡིད་ཀྱི་མགྱོགས་པ་དང་མཚུངས་པ་སྒྱུ་མ་ལ་སོགས་པ་འདྲ་བ་འབྱུང་བཞི་དང་འབྱུང་གྱུར་དང་འདྲ་བ་སངས་རྒྱས་ཀྱི་ཞིང་ཐམས་ཅད་དུ་འགྲོ་ནུས་ཅེས་སོ།། །། མངྒ་ལཾ།། །། PAGE * MERGEFORMAT 16 བཅོམ་ལྡན་རིག་པའི་རལ་གྲི རྒྱུད་བླ་མའི་ཊཱིཀྐ་རྒྱན་གྱི་མེ་ཏོག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
