བཅོམ་ལྡན་རིག་པའི་རལ་གྲིའི་གསུང་སྐོར།
པོད ༡༠
དཔལ་དགྱེས་པ་རྡོ་རྗེ་རྒྱན་གྱི་མེ་ཏོག
༄༅། །དཔལ་དགྱེས་པ་རྡོ་རྗེ་རྒྱན་གྱི་མེ་ཏོག་ཅེས་བྱ་བ་བཞུགས་སོ།། རྒྱ་གར་སྐད་དུ། ཤྲཱི་ཧེ་བཛྲ་ཨ་ལཾ་ཀཱ་ར་པུཥྤ་ནཱ་མ། བོད་སྐད་དུ། དཔལ་དགྱེས་པ་རྡོ་རྗེ་རྒྱན་གྱི་མེ་ཏོག་ཅེས་བྱ་བ། བཅོམ་ལྡན་འདས་དགྱེས་མཛད་རྡོ་རྗེ་ལ་ཕྱག་འཚལ་ལོ། ། རྒྱུད་རྒྱལ་དགྱེས་མཛད་དཔལ་ལྡན་རིན་ཆེན་ཕྲེང་མཛེས་རྒྱལ་བའི་ཡེ་ཤེས་རྒྱ་མཚོ་ལས་བྱུང་གང་། ། རྒྱལ་སྲས་མཁས་པ་དུ་མའི་བློ་ཡིས་ལེགས་བརྟགས་གུས་པས་ཡིད་ཀྱིས་རྒྱལ་མཚན་རྩེར་མཆོད་པ། ། མཆོག་དང་མཆོག་མིན་དངོས་གྲུབ་རྒྱ་ཆེན་རབ་སྟེར་སངས་རྒྱས་འདོད་པའི་བསམ་པ་རྫོགས་བྱེད་དེ། ། རྡོ་རྗེ་འཆང་དཔལ་བླ་མའི་ཞབས་པད་བཏུད་དེ་བདག་གིས་ཤིན་ཏུ་གསལ་བར་བཤད་པར་བྱ། །
རྒྱུད་འདི་སྔོན་གྱི་མཁས་གྲུབ་ཆེ་རྣམས་ཀྱིས་འཆད་ཚུལ་དུ་མའི་སྒོ་ནས་བཤད་མོད་ཀྱི། ། ཤིན་ཏུ་འདུས་གསལ་འབྲེལ་བར་མ་བཤད་པས། ། གདུལ་བྱ་རྣམས་ཀྱིས་ལེགས་པར་ཤེས་མ་ནུས། ། དེས་ན་སྙིང་པོ་ཆོད་འབྲེལ་ཤིན་ཏུ་གསལ། ། མཁས་གྲུབ་རྒྱུད་ཀྱི་དགོངས་པ་མ་ལུས་སྟོན། ། ཚིག་ཉུང་བདེ་བས་མྱུར་དུ་དོན་རྟོགས་པ། ། བཤད་ཀྱིས་སངས་རྒྱས་འདོད་རྣམས་བླང་བར་གྱིས། ། འདིར་བཅོམ་ལྡན་འདས་ཀྱིས་མྱུར་དུ་སངས་རྒྱས་ཐོབ་པར་འདོད་པ་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྒྲུབ་པར་བྱེད་པ་དཔལ་དགྱེས་པའི་རྡོ་རྗེའི་རྒྱུད་གསུངས་སོ། ། ཞེས་བྱ་བ་ནི་གང་བཤད་པར་བྱ་བའི་ཆོས་ཡིན་ནོ། ། གལ་ཏེ་རྒྱུད་ཀྱི་སྡེ་དང་ངོ་བོ་གང་ཡིན་ཞེ་ན།
ཁ་ཅིག་གུར་ལས། ཀྱཻ་རྡོ་རྗེ་རྣལ་འབྱོར་རྒྱུད། ། སྐྱེས་པ་རྣམས་ནི་བཟུང་བའི་ཕྱིར། བརྟག་པ་་་་་་དང་པོ་རྒྱལ་བ་རྣམས་ཀྱིས་བཤད། ཕྱི་ནས་ཏེ་བརྟག་པ་ཕྱི་མ་་་་་་རྣལ་འབྱོར་མ་རྒྱུད་ནི། དེ་ནི་བུད་མེད་བཟུང་ཕྱིར་རོ། ། ཞེས་བྱ་བ་ལ་སོགས་པ་འབྱུང་བའི་ཕྱིར་འདི་ཐབས་ཤེས་རབ་གཉིས་སུ་མེད་པའི་རྒྱུད་ཅེས་བྱ་བ་རྒྱུད་སྡེ་གཞན་ཡིན་ནོ་ཟེར་བ་ནི་མི་འཐད་དེ། འདི་ཉིད་ལས། རྣལ་འབྱོར་མ་རྒྱུད་ཀྱེའི་རྡོ་རྗེ་བྱ་བ་དང་། གུར་ལས།
འདི་མ་རྒྱུད་བཅུ་བཞིའི་ནང་དུ་བགྲངས་པའི་ཕྱིར་དང་། བཞིར་མ་འདུས་པའི་དེ་འདྲ་བའི་དབྱེ་བ་སྔོན་གྱི་མཁས་པ་རྣམས་ཀྱིས་བྱས་པ་མེད་པའི་ཕྱིར་དང་། ལྷ་མོའི་རྣམ་པ་མང་པོ་ལ་སོགས་པ་མ་རྒྱུད་ཀྱི་མཚན་ཉིད་ཚང་བའི་ཕྱིར་དང་། ཐབས་དང་ཤེས་རབ་བདག་ཉིད་རྒྱུད་བྱ་བ་ལ་སོགས་པའི་ཚིག་གིས་དེར་རྟོག་ན་བདེ་མཆོག་དང་གསང་འདུས་ལ་སོགས་པ་ནས་ཀྱང་ཐབས་དང་ཤེས་རབ་སྙོམས་འཇུག་པ་བྱ་བ་ལ་སོགས་པ་འབྱུང་བས་ཐབས་ཤེས་རབ་སོ་སོར་ངེས་པའི་རྒྱུད་མི་སྲིད་པར་འགྱུར་བའི་ཕྱིར་རོ། ། དེའི་ཕྱིར་རྣལ་འབྱོར་མའི་རྒྱུད་ཡིན་ནོ། ། ངོ་བོ་ཡང་སློབ་དཔོན་བྷ་བ་བྷ་ཏ་ཕྱུང་བ་མ་ཡིན་གྱི་མི་མཐུན་གྱི་རྒྱུད་གཞན་ཡིན་ནོ་ཟེར་བ་དང་། ཁ་ཅིག་བསྡུས་རྒྱུད་ཡིན་ནོ་ཟེར་བ་དང་། གཞན་དག་འབུམ་ལྔ་ལས་བཏུས་པའི་རྒྱུད་དུ་འདོད་པ་དང་། ཁ་ཅིག་བརྟག་པ་སུམ་ཅུ་རྩ་གཉིས་པའི་ཕྱི་མ་གཉིས་ཕྱུང་བ་ཡིན་ནོ་ཟེར་བ་དེ་དག་ནི་མ་ཡིན་ཏེ། གུར་ལས།
རྡོ་རྗེ་སྙིང་པོ་མངོན་བྱང་ཆུབ། ། བརྟག་པའི་རྒྱལ་པོ་དང་པོ་ཡིན། ། སྒྱུ་མའི་བརྟག་པ་གཉིས་པ་སྟེ། ། རྡོ་རྗེ་གར་ནི་གསུམ་པའོ། ། ཞེས་བྱ་བ་དང་། འདི་ཉིད་ལས་སུམ་ཅུ་རྩ་གཉིས་པ་ལས་ཕྱུང་བར་བཤད་པ་གཉིས་ཀྱིས་སུམ་ཅུ་རྩ་གཉིས་པའི་དང་པོ་གཉིས་ཕྱུང་བར་ཤིན་ཏུ་གསལ་བར་བསྟན་པའི་ཕྱིར་དང་། ཕྱི་མ་གཉིས་ཕྱུང་ན་གོང་དུ་བརྟག་པ་བཅུ་གཉིས་པ་ཞེས་པ་དང་། གུར་ལས་མཁའ་འགྲོ་ཀུ་རུ་ཀུ་ལེ་དགུ་ཞེས་གསུངས་པ་གཉིས་འགལ་བར་འགྱུར་བའི་ཕྱིར་རོ། ། གང་ཡང་རྡོ་རྗེ་སྙིང་པོའི་འགྲེལ་པ་ལས་བསྡུས་རྒྱུད་དུ་བཤད་པ་དེ་ནི་འབུམ་ལྔའི་དོན་གནད་ཆེ་བ་རྣམས་འདིར་འདུས་པ་ལ་དགོངས་པ་ཡིན་ཏེ་འཕགས་པ་སྡུད་པས་ཡུམ་གྱི་དོན་མཐའ་དག་བསྡུས་པ་བཞིན་ནོ། ། འོ་ན་གོང་དུ་བརྟག་པ་བཅུ་གཉིས་པར་ཞེས་འབྱུང་བ་འདི་ཇི་ལྟར་དྲང་ཞེ་ན།
འདི་ལ་ཀམ་པོ་ཆེའི་གླིང་ན་ནི་དགྱེས་རྡོར་འབུམ་ལྔ་བཞུགས་པས་དེ་ནས་འོངས་པའི་པཎྜི་ཏ་ལས་འདི་ལྟར་བྱུང་སྟེ་དང་པོ་བརྟག་པ་བཅུ་གཉིས་པ་དང་། དེ་ནས་བརྟག་པ་སུམ་ཅུ་རྩ་གཉིས་པ་དང་། དེ་ནས་བརྟག་པ་བདུན་པ་དང་། དེ་ནས་བརྟག་པ་ལྔ་པ་སྟེ་དུམ་བུ་བཞི་དང་བརྟག་པ་ལྔ་བཅུ་རྩ་དྲུག་ལ་འབུམ་ལྔ་ཚང་བར་བཞུགས་སོ། ། ཞེས་ཟེར་བ་ཁོ་ན་ལྟར་ལེགས་པ་ཡིན་ནོ། ། སུམ་ཅུ་རྩ་གཉིས་པའི་དང་པོ་གཉིས་ཕྱུང་བ་འདི་ལ་ནི་ཚིགས་བཅད་བདུན་བརྒྱ་ལྔ་བཅུ་དང་། ལེའུ་ཉི་ཤུ་རྩ་གསུམ་ཡོད་དོ། ། དེ་ཇི་ལྟར་འཆད་ཚུལ་ལ་སྦྱོར་བ་གསུམ་དང་། ཕྱག་རྒྱ་བཞི་དང་། གནས་པ་བཞི་དང་།
རིམ་པ་ལྔ་དང་། ཡན་ལག་ལྔ་དང་། སྦྱོར་བ་དྲུག་དང་། རྒྱན་བདུན་ལ་སོགས་པ་བཤད་ཐབས་ཀྱི་ཡན་ལག་དུ་མ་ནི་ཁོ་བོས་བྱས་པའི་རྒྱུད་སྡེ་རྒྱན་གྱི་མེ་ཏོག་ཏུ་བལྟ་བར་བྱའི་འདིར་བརྗོད་ན་ནི་ཤིན་ཏུ་མང་བས་གདུལ་བྱ་རྣམས་ཀྱི་བློ་འཁྲུག་པར་འགྱུར་རོ། ། འདིར་ནི་རྒྱུད་གསུམ་མམ་སློབ་དཔོན་མཚོ་སྐྱེས་ཀྱི་འགྲེལ་པ་ལས། ཕྱི་དང་གསང་བ་དེ་བཞིན་ནང་། ། དེ་བཞིན་ཉིད་དོན་རྣམ་པ་བཞི། ། དཀྱིལ་འཁོར་ལས་ཀྱི་ཕྱག་རྒྱ་དང་། ། ལུས་དང་རང་བཞིན་མེད་རྣམས་སོ། ། ཞེས་བཞིར་བཤད་པའམ།
ཡང་ན་དཔལ་ནཱ་རོ་པ་ཆེན་པོས་འགྲེལ་པ་ལས་དྲང་དོན་དང་ངེས་དོན་གཉིས་སུ་བཤད་པ་ལྟར་བཤད་པར་བྱའོ། ། དེ་ལ་དཀྱིལ་འཁོར་དང་སྦྱིན་བསྲེག་དང་རབ་གནས་དང་བུམ་དབང་ལ་སོགས་པ་ཕྱི་ཡིན་ལ། ལས་ཀྱི་ཕྱག་རྒྱ་ནི་གསང་བ་ཡིན་ནོ། ། རྩ་རླུང་དང་རྡོ་རྗེ་ལུས་ཀྱི་གནས་ཚུལ་ལ་སོགས་པ་ནི་ནང་ཡིན་ལ། སྟོང་པ་ཉིད་ནི་དེ་བཞིན་ཉིད་ཡིན་ནོ། ། ཡང་ཡེ་ཤེས་རྡོ་རྗེ་ཀུན་ལས་བཏུས་ལས། སྐལ་ངན་རྣམས་ལ་རྒྱལ་བ་ཡིས། ། སྦས་སྟེ་གསུང་བ་དྲང་བའི་དོན། ། ཡང་དག་དོན་ནི་རབ་བསྟན་ཕྱིར། ། ངེས་པའི་དོན་ཀྱང་གསུངས་པ་ཡིན། །
ཞེས་འབྱུང་བས་སྐལ་བ་དམན་པ་ལ་བསྐྱེད་རིམ་ཙམ་བསྟན་ནས་ཐུན་མོང་གི་དངོས་གྲུབ་སྒྲུབ་པར་བྱེད་པ་ནི་དྲང་དོན་ཡིན་ལ། སྐལ་བ་བཟང་པོ་ལ་སྦས་པའི་དོན་རྫོགས་རིམ་བཤད་པས་མཆོག་གི་དངོས་གྲུབ་ཐོབ་པར་བྱེད་པ་ནི་ངེས་དོན་ཡིན་ནོ། ། དེ་དག་ཏུ་ནི་རྒྱུད་ཀྱི་དོན་མཐའ་དག་འདུས་སོ། ། ཡང་དོན་གཞན་དུ་སྟོན་པའི་སྒྲ་རྣམས་ཀྱང་ནན་གྱིས་གཞན་དུ་དྲངས་ནས་ནི་བཤད་པར་མི་བྱ་སྟེ་སློབ་དཔོན་ཤཱན་ཏི་པས་མུ་ཏིག་གི་ཕྲེང་བ་ལས་དོན་གཞན་ལ་དོན་གཞན་གྱི་ཚིག་གིས་ནན་གྱིས་སྦྱོར་བར་བྱེད་པ་ནི་རྨོངས་པ་རྣམས་ངོ་མཚར་བསྐྱེད་པའི་དོན་ཏོ་ཞེས་བཤད་དོ། དོན་དེ་ལྟར་རྣམ་པར་གཞག་པ་བྱས་ནས་འདིར་ནི་བརྟག་པ་དང་པོ་རྩ་བའི་རྒྱུད་དང་། བརྟག་པ་ཕྱི་མ་བཤད་པའི་རྒྱུད་གཉིས་སུ་གནས་པ་ལས། དང་པོ་ལ་མཚན་དོན་དང་། གླེང་གཞི་དང་། རྒྱུད་དངོས་བཤད་པ་གསུམ་གྱི་དང་པོ་ལ་རྒྱ་གར་སྐད་དུ་ཞེས་བྱ་བ་ནི་འདི་སཾ་སྐྲྀ་ཏའི་སྐད་དུ་ཡོད་ལ། གཏོར་མའི་སྔགས་ནི་པྲ་ཀྲི་ཏ་ཡིན་ནོ།
ཧེ་ནི་ཀྱེའི་ཞེས་བོད་པ་དང་། དགྱེས་པ་དང་། སྙིང་རྗེ་ལའང་འདིར་སྦྱར་ཏེ་དེས་ན་ནག་པོ་པས་བརྩེ་བའི་རྡོ་རྗེ་ཞེས་ཀྱང་བཤད་དོ། ། བཛྲ་ནི་རྡོ་རྗེ་དང་། ཏན་ཏྲ་ནི་རྒྱུད་དེ་རྒྱུ་དང་ཐབས་དང་འབྲས་བུ་གསུམ་རྒྱུན་མ་ཆད་པ་ནི་བརྗོད་བྱ་དོན་གྱི་རྒྱུད་ཡིན་ལ་དེ་སྟོན་པའི་གསུང་རབ་ནི་རྗོད་བྱེད་སྒྲའི་རྒྱུད་དོ། ། རཱ་ཛ་ནི་རྒྱལ་པོ་སྟེ་དཔེར་ན་གླིང་ལ་ཐོགས་པ་མེད་པར་མངའ་སྒྱུར་བ་ནི་རྒྱལ་པོ་ཡིན་པ་བཞིན་འདིའང་མཆོག་ཐུན་མོང་གི་དངོས་གྲུབ་ལ་མངའ་སྒྱུར་བའི་ཕྱིར་རོ། ། ཡང་ན་རིན་པོ་ཆེ་དུ་མའི་བདག་པོ་རྒྱལ་པོ་ཡིན་པ་བཞིན་འདིའང་བརྗོད་བྱའི་དོན་རིན་པོ་ཆེ་ལྟ་བུ་དུ་མ་དང་ལྡན་པའི་ཕྱིར་རོ། ། ནཱ་མ་ནི་ཞེས་བྱ་བའམ་མིང་ངོ་། ། ཕྱག་ནི་བརྗོད་བྱ་དང་མཐུན་པའི་ཕྱག་གོ ། གཉིས་པ་གླེང་གཞི་ལ་སྡུད་པ་པོའི་ངག་ཏུ་བཤད་པ་དང་།
གསུང་བ་པོའི་ངག་ཏུ་བཤད་པ་གཉིས་ཀྱི་དང་པོ་ལའང་ཕྱིའི་བཤད་པ་ནི། འདི་སྐད་ཐོས་པས་ནི་འདི་ཁོ་ན་ལྟར་ཐོས་ཀྱི་ཆད་ལྷག་ཅན་དུ་བསྡུས་པ་ནི་མ་ཡིན་པར་སྟོན་ལ། བདག་གིས་ཐོས་པས་ནི་དངོས་སུ་ཐོས་པ་ཡིན་གྱི་བརྒྱུད་ནས་མ་ཡིན་པར་སྟོན་ཅིང་། དུས་ཅིག་ན་ཐོས་པས་ནི་གཞན་གྱི་ཚེ་འདི་མ་ཐོས་པས་འདི་ཤིན་ཏུ་རྙེད་དཀའ་བར་བསྟན་ནོ། ། བཅོམ་ལྡན་འདས་ནི་བདུད་བཞི་བཅོམ་པ་དང་ཡོན་ཏན་དྲུག་དང་ལྡན་པ་དང་སྲིད་ཞི་གཉིས་ལས་འདས་པའོ། ། དེ་བཞིན་གཤེགས་པ་ནི་འཆད་པར་འགྱུར་རོ། ། ཐམས་ཅད་ནི་རིགས་ལྔའོ། ། སྐུ་གསུང་ཐུགས་ནི་གསུམ་པོ་དེའི་བཀོད་པ་སྣ་ཚོགས་པ་སྟེ། ཞི་ཁྲོ་དང་ཡན་ལག་དྲུག་ཅུ་དང་། ཡེ་ཤེས་བཞི་ལ་སོགས་པའོ། །
སྙིང་པོ་ནི་དེ་དག་གི་གནས་ཏེ་རྡོ་རྗེའི་གདན་ལ་བྱང་ཆུབ་ཀྱི་སྙིང་པོ་ཞེས་བརྗོད་པ་བཞིན་ནོ། ། དེའང་གང་ཡིན་ཞེ་ན། རྡོ་རྗེ་བཙུན་མོའི་བྷ་ག་ཞེས་གསུངས་ཏེ་རྣམ་ཐར་སྒོ་གསུམ་མམ་སྐུ་གསུམ་མཚོན་པའི་ཆོས་འབྱུང་གྲུ་གསུམ་སྟེ། སཾ་བུ་ཊ་ལས། གང་ལ་གཙོ་བོ་སྤྱོད་གྱུར་པའི། ། གནས་ནི་བྷ་ག་ཞེས་སུ་གསུངས། ། བྱ་བ་དང་། ། གྲུ་གསུམ་དཀྱིལ་འཁོར་ཉམས་དགའ་བ། ། རྡོ་རྗེ་རོལ་པ་ཉིད་ཅེས་བརྗོད། ། ཆོས་ཀྱི་འབྱུང་གནས་ཞེས་བྱར་བཤད། །
བཙུན་མོའི་བྷ་ག་ཉིད་ཀྱང་དེ། ། ཅེས་འབྱུང་བ་ཡིན་ནོ། ། དེ་ལ་བཞུགས་པས་ནི་དེའི་ནང་གི་གཞལ་ཡས་ཁང་ན་བཞུགས་པ་སྟོན་སྟེ་རྒྱལ་པོ་ཡུལ་ན་བཞུགས་པར་བསྟན་པས་ཕོ་བྲང་ན་བཞུགས་པར་བསྟན་པ་བཞིན་ནོ། ། འདིའང་ཁ་ཅིག་ནི་དཔལ་ལྡན་འབྲས་སྤུངས་སུ་འདོད་དེ་དང་པོའི་སངས་རྒྱས་པ་ལས། སྟོན་པས་བྱ་རྒོད་ཕུང་པོ་རུ། ། ཤེས་རབ་ཕ་རོལ་ཕྱིན་བསྟན་པ། ། དེ་བཞིན་དཔལ་ལྡན་འབྲས་སྤུངས་སུ། ། ཆོས་བསྟན་སྔགས་ཀྱི་ཚུལ་རབ་གསུངས། ། ཞེས་བཤད་པ་ཡིན་ནོ། ། དེས་ན་ཕྱི་ཕོ་བྲང་དང་སྦྱར་བའི་བཤད་པ་ནི་དེ་ལྟ་བུ་ཡིན་ནོ། །
གཉིས་པ་ནང་གི་བཤད་པ་ནི་སྙིང་པོ་ནི་དེ་དག་གང་ལས་འབྱུང་བ། རིགས་དྲུག་པ་རྡོ་རྗེ་འཆང་ཆེན་པོ་དགྱེས་པ་རྡོ་རྗེའི་སྐུ་སྟེ་དཔེར་ན་འོད་གང་ལས་འབྱུང་བ་ལ་མར་མེ་དང་ཉི་མའི་སྙིང་པོ་ཞེས་བརྗོད་པ་བཞིན་ནོ། ། རྣམ་པར་སྣང་མཛད་ལ་སོགས་པའི་དེ་བཞིན་གཤེགས་པ་ཐམས་ཅད་ནི་དེའི་རང་བཞིན་དུ་གཅིག་པ་ཡིན་ཏེ་ཀུན་ཏུ་སྤྱོད་པའི་རྒྱུད་ལས། དེ་བཞིན་གཤེགས་པ་ཐམས་ཅད་ཀྱི་བདག་ཉིད་ནི་དཔལ་ཧེ་རུ་ཀའོ། ། ཞེས་གསུངས་པ་ཡིན་ནོ། ། རྡོ་རྗེ་ནི་བཅུ་གསུམ་རྡོ་རྗེ་འཛིན་པའི་མི་རྟོག་པའི་ཡེ་ཤེས་སོ། ། དེ་ནི་འཕགས་པའི་གང་ཟག་ཐམས་ཅད་བསྐྱེད་པའི་ཡུམ་ཡིན་པས། བཙུན་མོའི་བྷ་ག་ཞེས་བརྗོད་དེ་དགོངས་པ་ལུང་བསྟན་གྱི་རྒྱུད་ལས། ། སངས་རྒྱས་ཀུན་གྱིས་གང་བསྟན་པ། ། དེ་ནི་སར་གྱུར་བཅུ་གསུམ་པ། །
དམ་ཆོས་བྷ་ག་ཅེས་བྱ་བ། ། དེ་ནི་བཙུན་མོར་ཡང་དག་བཤད། ། ཅེས་གསུངས་སོ། ། དེས་ན་དགྱེས་པའི་རྡོ་རྗེའི་སྐུས་མི་རྟོག་པའི་ཡེ་ཤེས་ལ་བཞུགས་པ་སྟེ་ནང་སྐུ་དང་ཡེ་ཤེས་དང་སྦྱར་བའི་བཤད་པ་ཡིན་ནོ། ། གསུམ་པ་གསང་བའི་བཤད་པ་ནི་རྡོ་རྗེ་ནི་དགྱེས་པའི་རྡོ་རྗེའོ། ། དེའི་བཙུན་མོ་ནི་བདག་མེད་མ་སྟེ་དེ་དང་སྙོམས་པར་ཞུགས་པ་ནི་བྷ་ག་ལ་བཞུགས་པའོ། ། དེ་ལྟར་ནི་འཆད་པར་འགྱུར་རོ། ། འདིའང་འདོད་ཆགས་ཅན་གདུལ་བའི་དོན་དུ་ཡིན་ཏེ། དཔུང་བཟང་གིས་ཞུས་པ་ལས། གང་ཞིག་རང་བཞིན་ཆགས་སྡང་རྣམ་བྲལ་ཡང་། །
གདུལ་བྱའི་དོན་ཕྱིར་ཁྲོ་ལ་ཁྲོ་བ་དང་། ། འདོད་ཆགས་ཅན་ལ་ཆགས་ཅན་ལྟར་སྟོན་པའི། ། བྱང་ཆུབ་མཆོག་གནས་དེ་ལ་ཕྱག་འཚལ་ལོ། ། བྱ་བ་དང་། སྒྲོན་གསལ་ལས། སྐྱེ་བོ་འདོད་ཆགས་ཅན་དོན་དུ། ། འདི་ཡི་བྱེད་པ་རྡོ་རྗེ་སེམས། ། ཞེས་འབྱུང་བ་བཞིན་ནོ། ། འདི་ལྟ་བུ་ལ་ནི་བློ་ཆུང་བ་རྣམས་མ་དད་པར་འགྱུར་བས་གསང་དགོས་པས་གསང་བའི་བཤད་པ་ཡིན་ནོ། ། བཞི་པ་དེ་བཞིན་ཉིད་དང་སྦྱར་བ་ནི་རྡོ་རྗེ་ནི་སྟོང་ཉིད་དེ་རྣམ་རྟོག་ཐམས་ཅད་འཇོམས་པས་སོ། །
དེ་ལ་དམིགས་པས་འཕགས་པའི་ཡེ་ཤེས་ཐམས་ཅད་སྐྱེ་བས་བཙུན་མོའི་བྷ་ག་ཅེས་བརྗོད་དོ། ། དེ་ལ་བཞུགས་པ་ནི་ཆུ་ལ་ཆུ་བཞག་པ་བཞིན་དེ་དང་ཡེ་ཤེས་དབྱེར་མེད་དུ་འདྲེས་པ་སྟེ་ལུགས་ལས། སྟོང་ཉིད་ཅེས་བྱ་ཡེ་ཤེས་ལས། ། གཞན་པ་འགའ་ཡང་ཡོད་མིན་ཏེ། ། གང་ཕྱིར་དབེན་པ་དབེན་གྱུར་ལས། ། ཐ་མི་དད་པ་ཉིད་དུ་འདོད། ། དེར་རྒྱུ་དེ་བཞིན་ཉིད་རང་བཞིན། ། བཅོམ་ལྡན་འདས་ཉིད་ཡིན་པར་བརྗོད། ། ཅེས་འབྱུང་བ་བཞིན་ནོ། ། དེ་ལྟར་ན་ཆོས་ཀྱི་དབྱིངས་ཤིན་དུ་དྲི་མ་དང་བྲལ་བ་དང་དབྱེར་མེད་པར་གྱུར་པ་དེའི་ཚེ་འདི་གསུངས་པར་བསྟན་པས་ན་དེ་བཞིན་ཉིད་དང་སྦྱར་བའི་བཤད་པ་ཡིན་ནོ། །
གཉིས་པ་གསུང་བ་པོའི་ངག་ཏུ་བཤད་པ་ནི་སངས་རྒྱས་ཀྱི་ཆོས་མ་ལུས་པ་ནི་སངས་རྒྱས་མ་ཡིན་པས་བསྡུ་བར་མི་ནུས་པས་འདི་སངས་རྒྱས་ཉིད་ཀྱི་གསུང་ཡིན་ཏེ་དེ་ལ་འདི་སྐད་ཀྱི་རྒྱ་སྐད་ཨེ་ཝཾ་ནི། ཨེས་ནི་ཤེས་རབ་བརྗོད་པ་སྟེ། ། ཝཾ་ནི་ཐབས་སུ་གྱུར་པ་ཉིད། ། ཅེས་དེ་གཉིས་བརྗོད་པར་བཤད་པས་སྟོང་ཉིད་སྙིང་རྗེའི་སྙིང་པོ་ཅན་ཡིན་ལ། བདག་གིས་ཐོས་པ་ནི་དེ་ཁོང་དུ་ཆུད་པ་སྟེ། དུས་གཅིག་ན་ནི་མི་སློབ་པར་སངས་རྒྱས་པའི་ཚེ་ནའོ། ། བཅོམ་ལྡན་འདས་ནི་རྡོ་རྗེ་འཆང་རང་ཉིད་དེ་གཞན་རྣམས་ནི་སྔར་བཤད་པ་བཞིན་ནོ། ། འདིའང་ལྷའི་དབང་པོས་ཞུས་པའི་མདོ་ལས་འདི་སྐད་ཅེས་བྱ་བ་འདི་ཉན་ཐོས་སམ་སངས་རྒྱས་ཀྱི་གསུང་ཡིན་ཏེ་ཞེས་ཞུས་པའི་ལན་དུ། གང་ཕྱིར་ཐམས་ཅད་གཟིགས་པ་ཡིས། ། དང་པོར་འདི་སྐད་ཅེས་གསུངས་པ།
དེ་ནི་གོ་རིམ་ཇི་བཞིན་ནོ། ། ལྷའི་དབང་པོས་མཉན་པར་གྱིས། ། ཆོས་ཀྱི་ཕུང་པོ་བརྒྱད་ཁྲི་དང་། ། བཞི་སྟོང་གི་ནི་གྲངས་སྙེད་ཀྱི། ། ཀུན་གྱི་གཞི་དང་ཕ་མ་ནི། ། ཡི་གེ་གཉིས་སུ་རབ་ཏུ་བསྟན། ། ཡི་གེ་ཨེ་ནི་མར་གྱུར་ལ། ། བཾ་ནི་ཕ་ཞེས་བྱ་བ་གྲགས། ། ཐིག་ལེ་དེ་ཉིད་སྦྱོར་བ་སྟེ། ། སྦྱོར་དེ་ཤིན་ཏུ་རྨད་བྱུང་བའོ། །
ཞེས་བྱ་བ་དང་། མཚན་བརྗོད་ལས། དམ་ཆོས་ཆོས་རྒྱལ་གསལ་བར་ལྡན། ། འཇིག་རྟེན་སྣང་བར་བྱེད་པའི་མཆོག ། ཅེས་གསུངས་པའི་དོན་ཀྱང་གཉིས་པོ་དེ་ཡིན་ནོ། ། དེ་ལྟར་འདི་སྟོན་པའི་གསུང་ཡིན་པར་ནི་སཾ་བུ་ཊ་ལ་སོགས་པར་ཨེ་བཾ་མ་ཡ་ལ་བཤད་པ་མཛད་པའི་ཕྱིར་དང་། སློབ་དཔོན་མཚོ་སྐྱེས་ཀྱི་གསང་བ་གྲུབ་པ་ལས་ཀྱང་སློབ་དཔོན་ཕལ་ཆེར་འདི་སྐད་བརྗོད། ། དཔལ་ལྡན་འདུས་པ་མདངས་ཆེན་གྱི། ། རྒྱུད་ཀྱི་སྡུད་པར་བྱེད་པ་པོ། ། དཔའ་བོ་འཇིག་རྟེན་དབང་ཕྱུག་ཟེར། །
བླ་མའི་ཞབས་ཀྱི་བཀའ་དྲིན་གྱིས། ། དཔལ་ལྡན་འདུས་པའི་སྡུད་པ་པོ། ། གཞན་དག་ཡོད་པ་མ་ཡིན་ཞེས། ། བདག་ཉིད་འབའ་ཞིག་སྨྲ་བར་བྱེད། ། རྒྱུད་མཛད་པ་ནི་ཐུགས་རྡོ་རྗེ། ། འདི་སྐད་ཐོས་པའི་ཚིག་གང་དང་། ། བཞུགས་ཞེས་བྱ་བའི་ཚིག་གནས་པ། ཐུགས་ཀྱི་རྡོ་རྗེ་བདག་ཉིད་ཀྱིས། ། སངས་རྒྱས་ཀུན་ལ་བསྟན་པ་ཡིན། ། ཞེས་འབྱུང་བ་ཡིན་ནོ། །
འདི་རྒྱུད་ཀྱི་ལུས་རྣམ་གཞག་ཏུ་ནི་བཤད་པར་མི་བྱ་སྟེ། དེ་ནི་འཆད་པར་འགྱུར་བས་ཟློས་པའི་སྐྱོན་དུ་འགྱུར་བའི་ཕྱིར་རོ། ། དེ་ལྟར་ན་དུས་དང་སྟོན་པ་དང་འཁོར་དང་གནས་དང་ཆོས་ཕུན་སུམ་ཚོགས་པ་ལྔས་གླེང་གཞི་བསྟན་ཏེ་འཁོར་ནི་རྡོ་རྗེ་སྙིང་པོ་ལ་སོགས་པ་རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱད་ཅུ་དང་། རི་རབ་ཀྱི་རྡུལ་དང་མཉམ་པའི་རྣལ་འབྱོར་མ་རྣམས་ཡིན་ནོ། ། ད་ནི་དོན་གསུམ་པ་ཆོས་ཕུན་སུམ་ཚོགས་པ་རྒྱུད་དངོས་བཤད་པར་བྱ་སྟེ། ཐམས་ཅད་ཀྱང་གསུང་བ་པོ་དང་། ཞུ་བ་པོ་དང་། སྡུད་པ་པོའི་ངག་གསུམ་དུ་ཕྱེ་སྟེ་བཤད་དོ། ། འདི་ལ་ལེའུ་བཅུ་གཅིག་ཡོད་པ་ལས་དང་པོ་ལ་དོན་ལྔའི་དང་པོ་རྒྱུད་ཉན་པར་བསྐུལ་བ་ནི། དེར་བཞུགས་སྟེ་བརྟག་པ་བཅུ་གཉིས་པ་གསུངས་པའི་རྗེས་ལ་རྡོ་རྗེ་སྙིང་པོ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་པུས་མོ་གཡས་པའི་ལྷ་ང་ས་ལ་བཙུགས།
ཐལ་མོ་སྦྱར་ནས་བཅོམ་ལྡན་འདས་ལ་ཡེ་ཤེས་ཀྱི་དབང་པོ་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་རྗེ་བཙུན་གསང་བ་ལས་ཆེས་ཤིན་དུ་གསང་བ་བཤད་དུ་གསོལ་ཞེས་ཞུས་པ་ཡིན་ཏེ་རྡོ་རྗེ་སྙིང་པོའི་འགྲེལ་པ་ལ་སོགས་པ་ནས་མི་ཐུབ་ཟླ་བ་ཞུས་པར་བཤད་པའི་ཕྱིར་རོ། ། ཁ་ཅིག་ཞུ་བ་མེད་དོ། ། ཞེས་ཟེར་བ་ནི་མི་འཐད་པ་དེས་ཞུས་པར་ལེགས་སོ་བྱ་བའི་ལན་གསུང་བ་མ་འབྲེལ་བའི་ཕྱིར་རོ། ། དེ་བཞིན་གཤེགས་པ་ལ་སོགས་པ་ཞུས་པའི་ཚིག་བསྡུས་པ་ཡིན་ན་ནི་སྐུ་གསུང་ཐུགས་ཀྱི་སྙིང་པོ་རྗེ་བཙུན་ཞེས་བྱ་བ་བཅོམ་ལྡན་འདས་ལ་བོད་པའི་ཚིག་ཡིན་ལ། སྡུད་པ་པོའི་མཚམས་སྦྱོར་གྱི་ཚིག་ཡིན་ན་ནི། སྙིང་པོ་དང་། རྗེ་བཙུན་གཉིས་ཀ་ལྷན་ཅིག་སྐྱེས་པའི་ཡེ་ཤེས་རྒྱུད་གསུམ་དུ་གནས་པ་ཡིན་ཏེ་དེ་ནི་སྙིང་པོ་དམ་པ་ཡིན་པའི་ཕྱིར་རོ། ། ཡང་ན་སྙིང་པོ་དེས་དད་པ་ཅན་འཁོར་བ་ལས་སྒྲོལ་བས་རྗེ་བཙུན་སྟེ་འདིའི་རྒྱ་སྐད་བྷཊྚཱ་ར་ཀ་ནི་དད་སྒྲོལ་ཡིན་ནོ། ། གསང་བ་ནི་གསང་སྔགས་གཞན་རྣམས་ཏེ་དབང་མ་ཐོབ་པ་ལ་བཤད་དུ་མི་རུང་བའི་ཕྱིར་རོ། ། དེ་ལས་ཀྱང་ཤིན་དུ་ཆེས་གསང་བ་ནི་དགྱེས་པའི་རྡོ་རྗེ་སྟེ་ལྷན་ཅིག་སྐྱེས་པའི་ཡེ་ཤེས་ལ་སོགས་པ་རྒྱུད་སྡེ་གཞན་ལས་མི་འབྱུང་བ་སྟོན་པའི་ཕྱིར་རོ། །
དེ་སྐད་དུ། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱེའི་རྡོ་རྗེ་སྦྱིན། ། ཞེས་འཆད་པར་འགྱུར་རོ། ། དེ་ནས་ནི་ཞུས་པའི་རྗེས་སུའོ། ། བཀའ་བསྩལ་པ་ནི་གསུངས་པའོ། ། ཨེ་མ་ཧོ་ནི་ངོ་མཚར་བའི་ཚིག་ཕྲད་ཡིན་ལ་རྫོགས་པའི་བྱང་ཆུབ་ལ་ཐོབ་འདོད་ཀྱི་སེམས་དཔའ་ཆེན་པོ་ཡོད་པ་ནི་བྱང་ཆུབ་སེམས་དཔའ་ཆེན་པོའོ། ། ཡང་ན་ཏིང་ངེ་འཛིན་རྒྱལ་པོ་ལས། བདུད་རྩི་འཐོབ་བྱེད་ལམ་ནི་འདི་མིན་གྱི། ། ལམ་ངན་སྤོངས་ལ་ལམ་ལ་གནས་ཤིག་ཅེས། །
ལྟ་ངན་སེམས་ཅན་མཐོང་ནས་གོ་བྱེད་དེ། ། རྒྱུ་དེས་བྱང་ཆུབ་སེམས་དཔའ་ཞེས་བརྗོད་དོ། ། ཞེས་འབྱུང་བ་བཞིན་ནོ། ། རྡོ་རྗེ་སྙིང་པོ་ནི་ཁ་ཅིག་ཕྱག་ན་རྡོ་རྗེ་ཡིན་པར་འདོད་ལ། ལ་ལ་ནི་མདོ་སྡེ་ས་བཅུ་པ་གསུང་མཁན་གྱི་ས་བཅུའི་དབང་ཕྱུག་དེ་ཡིན་པར་སེམས་སོ། ། སྙིང་རྗེ་ཆེན་པོ་ནི་སྙིགས་མ་ལྔའི་སེམས་ཅན་རྣམས་ལ་བརྩེ་བས་ཀུན་ནས་བསླངས་ནས་ཞུས་པའི་ཕྱིར་རོ། ། ལེགས་སོ་གསུངས་པ་ནི་རྣལ་འབྱོར་གྱི་དབང་ཕྱུག་ས་ཡ་ཕྲག་བརྒྱད་ཅུས་ཞུ་བར་མ་ནུས་པའི་གནས་ཤིན་ཏུ་ཟབ་པ་ཞུས་པ་ལ་དགྱེས་པ་ཡིན་ཏེ། ངོ་མཚར་དང་ནི་རྩོད་པ་དང་། ། ཁྲོ་དང་ཞུམ་དང་ངེས་བཟུང་དང་། ། དད་དང་དགའ་བ་དག་ལ་ནི། །
ཚིག་གཅིག་ལན་གཉིས་བརྗོད་པར་བྱ། ། ཞེས་འབྱུང་བ་བཞིན་ནོ། ། རྡོ་རྗེ་སེམས་དཔའ་ལ་སོགས་པ་ནི་འཆད་པར་འགྱུར་རོ། ། གསུམ་པོ་དེ་དང་སྙིང་པོ་སྟེ་མཆོག་ཏུ་གྱུར་པ་ཀྱེའི་རྡོ་རྗེ་ཞེས་བྱ་བ་ཉོན་ཅིག་ཅེས་བྱ་བ་ནི་སྣོད་ཁ་བུབ་དང་ཞབས་རྡོལ་དང་དྲི་མ་ཅན་གྱི་སྐྱོན་གསུམ་མེད་པས་རྣ་བ་དང་ཡིད་གཏོད་ཅིག་པའོ། ། གཞུང་འདིས་ནི་དགོས་པ་ལ་སོགས་པ་བཞི་བརྗོད་པ་ཡིན་ཏེ། འདི་ལྟར་ལྷན་ཅིག་སྐྱེས་པའི་ཡེ་ཤེས་ཀྱི་བདག་ཉིད་དུ་གྱུར་པའི་རྒྱུད་གསུམ་ནི་བརྗོད་བྱ་ཡིན་ནོ། ། དེ་རྒྱུད་འདི་ལས་རྟོགས་པ་ནི་དགོས་པའོ། ། དེ་ལས་རིམ་གྱིས་སངས་རྒྱས་ཐོབ་པ་ནི་དགོས་པའི་དགོས་པ་ཡིན་ནོ། ། དགོས་པ་དེ་རྗོད་བྱེད་སྒྲའི་རྒྱུ་འདི་ལས་བྱུང་བ་ནི་འབྲེལ་བ་སྟེ་བཞི་པོ་དེ་ལས་ནི་རྟོགས་ལྡན་རྒྱུད་འདི་ལ་འཇུག་པ་ཡིན་ནོ། ། བཞི་པོ་དེ་མེད་ན་འཇུག་པར་མི་འགྱུར་ཏེ་དཔེར་ན་བརྗོད་བྱ་མེད་པ་སེའུ་བཅུའི་ངག་དང་།
དགོས་པ་མེད་པ་བྱ་རོག་གི་སོ་རྟོགས་པའི་བསྟན་བཅོས་དང་། དགོས་པའི་དགོས་པ་མེད་པར་སིག་པའི་བསྟན་བཅོས་དང་། འབྲེལ་བ་མེད་པ་མཐོ་རིས་ཀྱི་ཐབས་སུ་བ་ལང་གི་མཆོད་སྦྱིན་ལ་རྟོགས་ལྡན་མི་འཇུག་པ་བཞིན་ནོ། ། དེ་ལ་ངག་དང་པོའི་གསང་བ་ལས་ཆེས་གསང་བས་ནི་བརྗོད་བྱ་བསྟན་ལ། བྱང་ཆུབ་སེམས་དཔའ་ཆེན་པོས་ནི་དེ་རྟོགས་པའི་དགོས་པ་བསྟན་ཏེ། བརྗོད་བྱ་རྟོགས་པ་ནི་དེ་ལ་ཡོད་པའི་ཕྱིར་རོ། ། རྡོ་རྗེ་སེམས་དཔའ་ལ་སོགས་པས་ནི་དགོས་པའི་དགོས་པ་བསྟན་ལ། འབྲེལ་བ་ནི་དགོས་པ་དང་ངོ་བོ་གཅིག་ཏུ་གནས་སོ། ། གཉིས་པ་འབྲས་བུའི་རྒྱུད་ལ་སེམས་པ་གསུམ་གྱིས་བཤད་པའི་རྡོ་རྗེ་སྙིང་པོས་གསོལ་བ་ནི་དྲིས་པའོ། ། བསམ་པ་གང་གིས་ཞེ་ན།
སེམས་དཔའ་གསུམ་གྱི་དོན་ཉོན་ཅིག་ཅེས་གསུང་ན་དེ་ཇི་ལྟ་བུ་ཞིག་སྙམ་པའོ། ། གང་ཕྱིར་དང་ཇི་ལྟར་རྒྱུ་མཚན་གང་གིས་དེ་དང་དེར་འཇོག་ཅེས་བྱ་བའི་དོན་ཏོ། ། ལན་གྱིས་མི་ཕྱེད་པ་ནི་ཕུང་པོ་དང་ཉོན་མོངས་པ་དང་འཆི་བདག་དང་ལྷའི་བུའི་བདུད་བཞིའམ་ཉོན་མོངས་པ་དང་ཤེས་བྱའི་སྒྲིབ་པ་གཉིས་སམ་སྲིད་ཞིའི་སྐྱོན་གཉིས་ཀྱིས་མི་ཕྱེད་པའོ། ། དེའི་རྒྱུ་མཚན་ནི་སྲིད་པ་གསུམ་གཅིག་ཏུ་གྱུར་པའི་ཕྱིར་ཏེ་འདི་ལྟར་འདོད་པ་དང་གཟུགས་དང་གཟུགས་མེད་པའི་སྲིད་པ་གསུམ་གྱིས་ས་བོན་སེམས་རྒྱུད་ལ་ཐ་དད་དུ་གནས་པ་དེ་སྲིད་དུ་དེ་དག་གིས་ཕྱེད་པ་ཡིན་ཏེ་ཉོན་མོངས་པ་དང་སྡུག་བསྔལ་ལ་སོགས་པས་གནོད་པ་བྱེད་པའི་ཕྱིར་རོ། ། སྲིད་པ་གསུམ་གྱི་ས་བོན་ཟད་པ་ན་མི་གནས་པའི་མྱང་འདས་གཅིག་ཏུ་འགྱུར་ཏེ་དེའི་ཕྱིར་མི་མཐུན་ཕྱོགས་གང་གིས་ཀྱང་མི་ཕྱེད་དོ། ། སྲིད་པ་གསུམ་གཅིག་ཏུ་གྱུར་པའི་མི་ཕྱེད་པ་དེའང་གང་གི་མཐུས་བྱས་པ་ཡིན་ཞེ་ན། འདིས་ནི་ཞེས་གསུངས་ཏེ་འདི་ནི་ཞེས་རྣམ་དབྱེ་བསྒྱུར་ལ་སྦྱར་རོ། ། སྐྱོན་ཡོན་ལ་སོགས་པ་བརྟག་པའི་དོན་འབྱེད་པ་ནི་ཤེས་རབ་བོ། ། དེ་ལའང་ལྟ་ངན་གྱི་ཕྲེང་བ་དྲུག་ཅུ་རྩ་གཉིས་དང་ལུང་མ་བསྟན་གྱི་ལྟ་བ་བཅུ་བཞི་ལ་སོགས་པ་ཤེས་རབ་ལོག་པ་ཡོད་པས་དེ་བཅད་པའི་ཕྱིར་རིག་པ་ཡིས། ཞེས་གསུངས་ཏེ་བདག་མེད་གཉིས་འབྱེད་པ་ལ་སོགས་པ་ཕྱིན་ཅི་མ་ལོག་པའི་ཤེས་རབ་བོ། །
དེ་ནི་དེས་བྱས་པ་ཡིན་ཏེ་རྣམ་པར་མི་རྟོག་པར་བསྟོད་པ་ལས་འཕགས་མ་ཡོན་ཏན་ཕྱུག་ཁྱོད་དང་། ། སངས་རྒྱས་འགྲོ་བའི་བླ་མ་གཉིས། ། ཁྱད་པར་ཡོད་པར་མ་ཁུམས་ཏེ། ། ཟླ་བ་དང་ནི་ཟླ་འོད་བཞིན། ། ཟིལ་པ་ཆུ་ཡི་ཐིགས་པ་རྣམས། ། ཉི་མའི་འོད་དང་མཇལ་བ་བཞིན། ། རྒོལ་བ་རྣམས་ཀྱི་རྩོད་དང་སྐྱོན། ། ཁྱོད་དང་མཇལ་ན་འཇིག་པར་འགྱུར། ། ཞེས་བཤད་པ་ཡིན་ནོ། ། དེའི་ཕྱིར་ཆོས་རབ་ཏུ་རྣམ་པར་འབྱེད་པའི་ཤེས་རབ་གང་གིས་ཀྱང་མི་ཕྱེད་པ་སྲིད་པ་གསུམ་ཟད་པར་བྱེད་པ་དེ་ནི་རྡོ་རྗེ་སེམས་དཔའ་ཡིན་ནོ། །
ཞེས་བསྟན་པར་འགྱུར་རོ། ། ཡེ་ཤེས་ནི་རྣམ་པར་མི་རྟོག་པ་སྟེ་དེའང་རྟོག་པ་བཀག་པ་ཙམ་དང་། རྟོག་པ་མ་ཡིན་པ་དང་། རྟོག་པ་ཤས་ཆུང་བ་དང་། རྟོག་པ་ལས་འདས་པ་ཙམ་གྱིས་ནི་མ་ཡིན་ཏེ་ནམ་མཁའ་དང་། བུམ་པ་དང་། བུ་ཆུང་དང་། བསམ་གཏན་གཉིས་པ་ལ་སོགས་པའང་ཡེ་ཤེས་སུ་ཐལ་བའི་ཕྱིར་རོ། ། འོན་ཀྱང་བདག་གཉིས་སུ་མི་རྟོག་པ་སྒྲིབ་པའི་གཉེན་པོ་བྱེད་པའི་བློ་ནི་ཡེ་ཤེས་སོ། ། ཆེན་པོ་ནི་ཉན་རང་གི་ཡེ་ཤེས་ལས་དབྱེ་བའི་ཕྱིར་ཏེ་དེ་དག་གིས་ཡེ་ཤེས་ནི་ཕྱིན་ཅི་ལོག་བཞིའི་སྤྲོས་པ་མེད་པ་ཙམ་ཡིན་ལ་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ནི་རྟོག་པའི་སྤྲོས་པ་ཐམས་ཅད་མེད་པ་ཆོས་ཀྱི་དབྱིངས་ཐམས་ཅད་ལ་ཁྱབ་པ་ཡིན་ནོ། །
རོ་ནི་ཉམས་ཀྱི་དབྱེ་བ་སྟེ་ཇི་ལྟ་བ་དང་ཇི་སྙེད་པ་མཁྱེན་པ་གཉིས་སམ་མེ་ལོང་ལྟ་བུ་ལ་སོགས་པ་བཞིའོ། ། གང་བ་ནི་ཡེ་ཤེས་དང་བྲལ་བའི་སེམས་དང་སེམས་བྱུང་ཅུང་ཟད་ཀྱང་མེད་པ་སྟེ། སེམས་དཔའ་ཆེན་པོའི་དོན་ཏོ། ། མི་འདའ་བས་ན་དམ་ཚིག་སྟེ་སྙིང་རྗེ་ཆེན་པོའམ་སྒྲིབ་པ་གཉིས་བག་ཆགས་དང་བཅས་པ་ཟད་པའོ། ། དེ་གཉིས་དང་མི་འབྲལ་བས་ན་རྟག་ཏུ་སྤྱོད་པ་ཅེས་གསུངས་ཏེ་རྟག་ཏུ་སྙིང་རྗེ་དང་རྣམ་གྲོལ་ལས་མི་འདའ་བ་ནི་དམ་ཚིག་སེམས་དཔའི་དོན་ཏོ། ། དོན་དེ་དག་རྗོད་པར་བྱེད་པའི་ལུང་ནི་རྒྱུད་བླ་མ་ལས། ཤེས་རབ་ཡེ་ཤེས་རྣམ་གྲོལ་རྣམས། ། གསལ་དང་འཕྲོ་དང་དག་ཕྱིར་དང་། ། ཐ་དད་མེད་ཕྱིར་འོད་ཟེར་དང་། ། ཉི་མའི་དཀྱིལ་འཁོར་རྣམས་དང་མཚུངས། །
ཞེས་བཤད་དོ། ། དོན་འདི་ལ་སློབ་དཔོན་མཚོ་སྐྱེས་རྡོ་རྗེ་ཤེས་རབ་རིག་པ་ཆོས་སྐུ་དང་ཡེ་ཤེས་ཆེན་པོའི་རོས་གང་བ་ལོངས་སྐུ་དང་། རྟག་ཏུ་དམ་ཚིག་ལ་སྤྱོད་པ་སྤྲུལ་སྐུ་སྟེ་སྐུ་གསུམ་དུ་འཆད་ལ་ཁ་ཅིག་ནི་མི་ཕྱེད་པ་དང་སྲིད་པ་གསུམ་གཅིག་པ་ངོ་བོ་ཉིད་སྐུ་སྟེ་སྐུ་བཞིར་ཡང་འཆད་དོ། ། འགྲེལ་པ་མཛད་པ་རྣམས་ཀྱིས་གཞན་དུ་བཤད་པའང་དུ་མ་ཡོད་མོད་ཀྱི་དཀའ་ལ། སྙིང་པོ་མེད་པ་དུ་མས་གདུལ་བྱ་བློ་འཁྲུག་པར་འགྱུར་རོ། ། བཅོམ་ལྡན་འདས་ཀྱིས་སྙིང་པོ་ཀྱེའི་རྡོ་རྗེ་ཉོན་ཅིག་ཅེས་གསུངས་ན་དེ་གང་ཡིན་སྙམ་པས་མིང་བསྡུས་པ་ནི་ཞེས་གསུངས་ཏེ་མཚན་བསྡུས་པ་འདི་ལྟ་བུ་ནི་རྒྱུ་མཚན་གང་གིས་དེ་སྐད་དུ་བརྗོད་ཅེས་བྱ་བ་ནི་བསྟན་པ་ཡིན་ལ། ཧེ་ཞེས་པ་ནི་བཤད་པ་སྟེ་རྣམ་པ་ནི་ཡི་གེའོ། ། ཀྱང་ནི་སྔ་མ་སྡུད་པ་ཡིན་ལ་ཅི་ནི་སྔ་མའི་བཤད་ཅེས་པ་དེ་འདིར་འདྲེན་པའི་སྒྲའོ། ། གཞན་དོན་ལ་འཇུག་མི་ནུས་པའི་སྙིང་རྗེ་ནི་ཆུང་ངུ་སྟེ་ཉན་རང་རྣམས་ཀྱིའོ། ། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ནི་དེ་ལས་བཟློག་པའི་སྙིང་རྗེ་ཆེན་པོའོ། །
དེ་ཧེས་བསྟན་པ་ནི་མ་ཧཱའི་མ་ཕྱིས་ནས་ཀ་རུ་ན་ཨེར་བྱས་པ་ཡིན་ནོ་ཞེས་སློབ་དཔོན་ཤཱན་ཏི་པ་འཆད་དོ། ། བཛྲའང་ནི་སྔ་མ་སྡུད་པའོ། ། འོན་ཀྱང་ཡི་གེ་གཉིས་ཀྱི་དོན་ནི་ཐབས་ཤེས་རབ་ཡིན་ནོ་ཞེས་བྱ་བར་འཐད་དོ། ། དགྱེས་པའི་རྡོ་རྗེ་ཐབས་དང་ཤེས་རབ་ཡིན་པ་དེས་ན་ཐབས་དང་ཤེས་རབ་བདག་ཉིད་རྒྱུད་ཅེས་གསུངས་ཏེ། ང་ཡིས་ནི་དགྱེས་པའི་རྡོ་རྗེ་རྡོ་རྗེ་འཆང་གིས་སོ། ། སངས་རྒྱས་རྣམས་ལ་ངར་འཛིན་པའི་རྟོག་པ་མེད་ཀྱང་གདུལ་བྱ་ལ་ཆོས་བསྟན་པའི་དོན་དུ་ང་དང་ངའི་ཞེས་གསུངས་པ་ཡིན་ཏེ་ཁྲོ་ཆགས་ཀྱི་རྣམ་པར་སྟོན་པ་བཞིན་ནོ། ། དེ་ལྟར་ན་སྐུ་གསུམ་ཡེ་ཤེས་བཞི་སྒྲིབ་པ་མ་ལུས་པ་ཟད་པའི་རྣམ་གྲོལ་གྱིས་བརྒྱན་པ་ཤེས་རབ་དང་སྙིང་རྗེ་མཐར་ཕྱིན་ནས་རྟག་ཏུ་གཞན་དོན་མཛད་པ་ནི་རྡོ་རྗེ་སེམས་དཔའ་དང་དགྱེས་པའི་རྡོ་རྗེ་ཡིན་ནོ་ཞེས་བསྟན་པ་ཡིན་ཏེ་འབྲས་བུའི་རྒྱུད་དོ། ། གསུམ་པ་དེ་ཐོབ་པར་བྱེད་པ་ཐབས་ཀྱི་རྒྱུད་ལ་ཐབས་ཀྱི་ལུས་མདོར་བསྟན་པའི་ལྟ་སྟངས་ནི་ལེའུ་བཅུ་གཅིག་པ་ལས་བཞི་བསྟན་པའོ། ། དགུག་པ་ནི་མྱོས་མ་དབང་དུ་བྱ་བའོ། ། བརྡ་ཆེན་ནི་བརྡའི་ལེའུ་ལས་བསྟན་པའོ། །
དོན་བྱེད་རྣམ་མང་བརྗོད་པ་ནི་ཆར་དབབ་གཅད་ལ་སོགས་པའོ། ། རེངས་པར་བྱེད་པ་ནི་ཚ་བའི་རིམས་སོ། ། སྐྲོད་པ་ནི་གླང་པོ་ཆེ་ལ་སོགས་པའོ། ། སྡེ་རེངས་བྱེད་པ་ནི་གྲོང་ཁྱེར་དཀྲུག་པའོ། ། མངོན་སྤྱོད་ནི་རྡོ་རྗེའི་གྲི་གུག་གོ ། ཇི་ལྟར་རིགས་པར་རྣལ་འབྱོར་མ་བསྐྱེད་པ་ནི་ལྷ་མོ་བཅོ་ལྔ་ཇི་ལྟར་རིགས་པ་ལྟར་སྒོམ་པའོ། ། གནས་ནི་དཀྱིལ་འཁོར་དང་ཆོས་འབྱུང་ལ་སོགས་པའོ། ། བྱེད་རྒྱུ་ནི་ཉི་ཟླ་ལ་སོགས་པའོ། ། དོན་བྱེད་ནི་དབང་བསྐུར་ལ་སོགས་པའོ། ། ཡེ་ཤེས་ནི་ལྷན་ཅིག་སྐྱེས་པ་དང་དབང་གི་དུས་ལ་སོགས་པར་སྐྱེས་པའོ། །
རྣམ་ཤེས་ནི་པྲ་དབབ་པའོ། ། ལྷ་རྣམས་ཇི་ལྟར་འབྱུང་བ་ནི་ཧེ་རུ་ཀ་བཞི་བསྐྱེད་པ་དབང་བསྐུར་དང་བཅས་པའོ། ། ནཱ་རོ་པ་ཆེན་པོ་ལྟ་སྟངས་དགུག་པ་ཡེ་ཤེས་དགུག་པ་དང་རྟོག་པ་གསོད་པ་མངོན་སྤྱོད་ལ་སོགས་པར་ཡང་འཆད་མོད་ཀྱི་སྔ་མ་ཉིད་ལེགས་སོ། དེ་ལྟར་ན་བརྟག་པ་དང་པོའི་ལུས་མདོ་ཙམ་དུ་བསྟན་པ་ཡིན་ནོ། ། ཐབས་ཇི་ལྟར་སྒོམ་པའི་ཚུ་བཤད་པ་ལ་ཧེ་རུ་ཀ་ནི་སངས་རྒྱས་ཏེ་ཤྲཱི་ནི་གཉིས་མེད་ཡེ་ཤེས་ཏེ་ཞེས་འཆད་པར་འགྱུར་རོ། ། དང་པོར་གཅིག་ནི་ཞེས་བྱ་བ་ནི། སློབ་དཔོན་ནག་པོ་པ་ལ་སོགས་པ། རིམ་ལྔ་ལས། བསྐྱེད་པའི་རིམ་ལ་ལེགས་གནས་ཤིང་། ། རྫོགས་པའི་རིམ་པ་འདོད་རྣམས་ལ། །
ཐབས་འདི་རྫོགས་པའི་སངས་རྒྱས་ཀྱིས། ། སྐས་ཀྱི་རིམ་པ་ལྟ་བུར་གསུངས། ། བྱ་བ་དང་། བདུད་རྩི་འོད་ལས་བློ་བཟང་དང་པོར་བསྐྱེད་པའི་རིམ་པ་སྒོམ་པར་བྱེད་དང་། ཞེས་བྱུང་བའི་ཕྱིར་དང་པོར་བསྐྱེད་རིམ་སྒོམ་པ་ཡིན་ནོ། ། ཞེས་ཟེར་རོ། ། འདིའང་རིམ་པ་གཉིས་ཇི་ལྟར་སྒོམ་པའི་དབང་དུ་བྱས་པ་ནི་འཆད་པར་འགྱུར་བའི་ཕྱིར་དང་། ཡི་གེའི་དོན་དང་སྦྱར་དཀའ་བའི་ཕྱིར་མི་བཤད་དོ། ། དེས་ན་སློབ་དཔོན་མཚོ་སྐྱེས་གཅིག་ནི་གཉིས་སུ་མེད་པའི་ཡེ་ཤེས་ལ་འཆད་པས་དེ་དང་མཐུན་པར་བཤད་དེ་སྙིང་རྗེ་དང་ཤེས་རབ་ཅན་ནི་བོད་པའོ། ། དངོས་པོའི་ངོ་བོ་ཤེས་ན་གྲོལ་ཞིང་དངོས་པོར་ཞེན་ན་འཆིང་བས་ངོ་བོ་ཉིད་མེད་པར་ཤེས་པའི་སེམས་ཀྱི་ཧེ་རུ་ཀ་སྒོམ་ཞེས་བྱ་བའི་དོན་ཏོ། །
ཡང་ན་དངོས་པོ་ཉིད་ནི་མི་རྟོག་པའི་ཡེ་ཤེས་སོ། ། རྣམ་གྲོལ་ཞིང་ནི་འཁོར་བ་ལས་སོ། ། དངོས་པོའི་འཆིང་བ་ནི་སྙིང་རྗེའོ། ། འཆིང་བར་འགྱུར་ནི་འཁོར་བ་རུའོ། ། དེ་སྐད་དུ་དོ་ཧ་ལས། སྙིང་རྗེ་དང་བྲལ་སྟོང་པ་ཉིད་ཞུགས་གང་། ། དེས་ནི་ལམ་མཆོག་རྙེད་པ་མ་ཡིན་ནོ། ། འོན་ཏེ་སྙིང་རྗེ་འབའ་ཞིག་སྒོམ་ན་ཡང་། ། འཁོར་བ་འདིར་གནས་ཐར་པ་ཐོབ་མི་འགྱུར། ། ཞེས་འབྱུང་ངོ་། །
དེ་ཡོངས་ཤེས་པ་ནི་ཡེ་ཤེས་སྐྱེས་པས་སོ། ། དེས་ན་ཉོན་མོངས་པ་དང་རྟོག་པའི་དངོས་པོ་མེད་པ་ཡོངས་ཤེས་པའི་ཡེ་ཤེས་དང་སྙིང་རྗེའི་དངོས་པོ་སྒོམ་འགྱུར་ཏེ་བསྒོམ་པར་བྱའོ། ། དེ་སྐད་དུའང་དོ་ཧ་ལས། གང་ཡང་གཉིས་པོ་སྦྱོར་བར་བྱེད་པ་དེ། ། འཁོར་བར་མི་གནས་མྱ་ངན་འདས་མི་གནས། ། ཞེས་བཤད་དོ། ། དེས་ན་སྲིད་ཞིའི་སྐྱོན་གྱི་དངོས་པོ་མེད་པའི་སྟོང་ཉིད་སྙིང་རྗེའི་སྙིང་པོ་ཅན་ཡོངས་ཤེས་པས་དེ་ལྟར་རྒྱུ་སེམས་ཀྱི་ཧེ་རུ་ཀ་བསྒོམ་པར་བྱ་སྟེ་དེས་ནི་འབྲས་བུའི་ཧེ་རུ་ཀ་ཐོབ་པར་འགྱུར་རོ། ། ཞེས་ཚིག་རྣམ་པར་སྦྱར་རོ། ། དེའི་ཕྱིར་སངས་རྒྱས་ཐོབ་པར་འདོད་པས་བྱང་ཆུབ་ཀྱི་སེམས་བསྒོམ་པར་བྱའོ། ། ཞེས་བསྟན་ཏེ།
འདི་ཉིད་ལས། སྟོང་དང་སྙིང་རྗེ་དབྱེར་མེད་པ། ། བྱང་ཆུབ་སེམས་ཞེས་དེ་ལ་བརྗོད། ། བྱ་བ་དང་། སཾ་བུ་ཊ་ལས། སྤྲོས་པ་མེད་པའི་རང་བཞིན་ཉིད། ། དེ་ནི་ཤེས་རབ་ཡོངས་དུ་གྲགས། ། ཡིད་བཞིན་ནོར་ལྟར་ཐུགས་རྗེ་ཡིས། ། མ་ལུས་སེམས་ཅན་དོན་ཀུན་མཛད། ། དམིགས་བྲལ་ཤེས་རབ་གོ་འཕང་དང་། །
དམིགས་མེད་སྙིང་རྗེ་ཆེན་པོ་དག ། གཅིག་གྱུར་བློ་དང་ལྷན་ཅིག་ཏུ། ། ནམ་མཁའ་ལས་ནི་ནམ་མཁའ་ལྟར། ། ཞེས་གསུངས་སོ། ། བཞི་པ་ཐབས་དེ་གང་ལས་འབྱུང་བ་རྒྱུའི་རྒྱུད་འཆད་དེ། ། དེ་ལ་སེམས་ཀྱི་ཡེ་ཤེས་འཆད་པ་ནི་དེ་འདྲ་བའི་ཡེ་ཤེས་ནི་བྱིས་པ་རྣམས་ལ་མེད་པས་དང་པོ་ནས་སྒོམ་པ་མི་འཐད་དོ། ། སྙམ་དུ་དོགས་པ་ལ། ལུས་ལ་ཞེས་གསུངས་ཏེ་ཡེ་ཤེས་ཆེན་པོ་ནི་སེམས་ཀྱི་རང་བཞིན་འོད་གསལ་ལོ། ། དེ་ཉོན་མོངས་དང་རྟོག་པ་དང་གཅིག་ཡིན་ནམ་སྙམ་པ་ལ་རྟོག་པ་ཞེས་གསུངས་ཏེ་དེ་གཉིས་ནི་ནམ་མཁའ་ལ་སྤྲིན་ལྟར་གློ་བུར་བ་ཡིན་ལ་ཡེ་ཤེས་ནི་དེ་དང་མ་འདྲེས་པ་ཡིན་ཏེ། རྒྱུད་བླ་མ་ལས།
རང་བཞིན་གྱིས་ནི་མ་གྲུབ་དང་། ། ཁྱབ་དང་གློ་བུར་བ་ཉིད་ཀྱིས། ཉོན་མོངས་ཤེས་བྱའི་སྒྲིབ་པ་དེ། ། སྤྲིན་དང་འདྲ་བར་བསྟན་པ་ཡིན། བྱ་བ་དང་། ཡང་། སེམས་འདི་རང་བཞིན་འོད་གསལ་བས་ན་ཉོན་མོངས་ངོ་བོ་མེད་གཟིགས་པས། ། བྱ་བ་དང་། གཞོན་ནུ་སྤོབས་པ་བསམ་གྱིས་མི་ཁྱབ་པའི་མདོ་ལས། སེམས་ཉིད་རྟག་ཏུ་འོད་གསལ་བ།
སེམས་ཅན་གློ་བུར་ཉོན་མོངས་ཀྱིས། རྟག་པ་མ་ཡིན་རྟག་ཏུ་མནར། བྱ་བ་དང་། མ་དྲོས་པས་ཞུས་པ་ལས། སེམས་ཀྱི་རང་བཞིན་འོད་གསལ་བ་དེ་ལ་ནི་འདོད་ཆགས་དང་ཞེ་སྡང་དང་གཏི་མུག་མེད་དོ་ཞེས་བཤད་པ་ཡིན་ནོ། ། དེའི་ཡུལ་གང་ཡིན་ཞེ་ན། དངོས་པོ་ཀུན་ལ་ཞེས་གསུངས་ཏེ་ཆོས་དབྱིངས་ནི་ཤེས་བྱ་ཐམས་ཅད་ལ་ཁྱབ་པས་དངོས་པོ་ཐམས་ཅད་པ་ཡིན་ཏེ། དབུས་མཐའ་ལས། ཆོས་ཀྱི་དབྱིངས་ལས་མ་གཏོགས་པ། ། གང་ཕྱིར་ཆོས་ཡོད་མ་ཡིན་ཏེ། །
དེ་ཕྱིར་ཕྱི་ཡི་མཚན་ཉིད་དུ། ། དེ་ནི་ཕྱིན་ཅི་མ་ལོག་པའོ། ། ཞེས་གསུངས་པ་ཡིན་ནོ། ། ཁྱབ་པ་ནི་དེ་ལ་མི་གནས་པའི་ཚུལ་གྱིས་གནས་པའོ། ། མུ་སྟེགས་བྱེད་གང་དག ལུས་འབྲས་ལུས་ཀྱི་རང་བཞིན་ནམ། ། ཡང་ན་ལུས་ལ་བརྟེན་པ་ཅེས། ། འདིར་ནི་ལུགས་གསུམ་ལ་བརྟེན་ནས། ། གོམས་པ་སྲིད་པ་ཡོད་མ་ཡིན། ། ཞེས་བློ་ལུས་ཀྱི་འབྲས་བུར་འདོད་དེ་དེ་བསལ་བའི་ཕྱིར་ལུས་ལས་མ་སྐྱེས་པ་ཅེས་གསུངས་ཏེ།
འདི་ལུས་ཀྱིས་བསྐྱེད་ན་ནི་ལུས་དང་རྗེས་སུ་འགྲོ་ལྡོག་ངེས་པར་འགྱུར་ན་ལུས་དམན་པ་ལ་བློ་བཟང་པོ་མཐོང་བའི་ཕྱིར་ཏེ། རྣམ་འགྲེལ་ལས། ལུས་ཀྱི་ཕུལ་བྱུང་འགྲིབ་མེད་པར། བློ་ཡི་བྱེད་པའི་ཁྱད་པར་གྱིས། ཤེས་རབ་ལ་སོགས་ཕུལ་བྱུང་དང་། ། འགྲིབ་པ་དག་ཏུ་མཐོང་བ་ཡིན། ། ཞེས་བཤད་དོ། ། མ་སྐྱེས་ན་དེ་ལ་མི་གནས་པར་འགྱུར་རོ། ། ཞེ་ན། གནས་པ་ལ་ནི་སྐྱེས་པས་མ་ཁྱབ་སྟེ།
བྱ་ནམ་མཁའ་ལ་གནས་ཀྱང་དེ་ལས་མ་སྐྱེས་པ་བཞིན་ནོ། ། འདི་ལྟར་དབང་པོ་ལ་གཏོགས་པའི་ལུས་ནི་སེམས་ཀྱི་རྒྱུ་མ་ཡིན་གྱི་སེམས་ལ་གཟུགས་ཀྱི་ས་བོན་གནས་པ་ལས་ལུས་སྐྱེ་བ་ཡིན་ནོ། ། འདི་རྒྱས་པར་ནི་ཀུན་གཞི་རྒྱན་གྱི་མེ་ཏོག་ཏུ་བལྟའོ། ། ཡེ་ཤེས་འདིའང་ཡུམ་ལས། སེམས་ཀྱི་རང་བཞིན་འོད་གསལ་བ་ལགས་སོ་བྱ་བ་དང་། ། དཔལ་གསང་བ་འདུས་པ་ལས། ། སྐུ་དང་གསུང་དང་ཐུགས་ཀྱི་མཆོག ། དེ་བཞིན་གཤེགས་པ་ཀུན་གྱི་གསང་། ། བླ་ན་མེད་པའི་བྱང་ཆུབ་སེམས། ། བཅོམ་ལྡན་སྙིང་པོ་བཤད་དུ་གསོལ། །
བྱ་བ་དང་། འདི་ཉིད་ནས་ཀྱང་། གཞན་གྱིས་བརྗོད་མིན་ལྷན་ཅིག་སྐྱེས། ། ཞེས་འཆད་པར་འགྱུར་རོ། ། དེ་གང་གི་ཚེ་སྔོན་དུ་འགྱུར་བའང་འཇམ་དཔལ་ཞལ་གྱི་ལུང་ལས། ཆོས་སྐུ་རབ་དགའ་མཁའ་མཉམ་པ། ། འཆི་དང་བརྒྱལ་དང་གཉིད་ལོག་དང་། ། གླལ་དང་འཁྲིག་དུས་སྐད་ཅིག་ཙམ། ། མྱོང་བར་འགྱུར་བས་རབ་བསྒོམས་ན། ། ལུས་ཅན་རྣམས་ཀྱི་ཡིད་ནི་སྦྱོང་། །
ཞེས་བཤད་དོ། ། ཡང་དྲི་མ་རྣམས་མངོན་དུ་གྱུར་པ་ནི་མི་སྣང་བར་འགྱུར་ཏེ་འོན་ཀྱང་གློ་བུར་དྲི་མས་བསྒྲིབས་ཞེས་འཆད་པར་འགྱུར་རོ། ། དོན་འདི་ཉིད་དཔལ་མཚོ་སྐྱེས་ཀྱི་གསང་བ་གྲུབ་པ་ལས་ཀྱང་། ། ཇི་ལྟར་བུར་ཤིང་ཁུ་བ་དང་། ། ཏིལ་ལ་ཏིལ་མར་ཇི་ལྟ་བ། ། དེ་བཞིན་ལུས་ལ་རྣམ་ཀུན་ཏུ། ། ཤེས་རབ་ཕ་རོལ་ཕྱིན་པ་གནས། ། ཞེས་བཤད་དོ། ། གང་ཡང་ཏིང་ངེ་འཛིན་རྒྱལ་པོ་ལས། བདེ་གཤེགས་སྙིང་པོས་འགྲོ་ཀུན་ཡོངས་ལ་ཁྱབ། །
འདི་ན་སྣོད་མིན་སེམས་ཅན་འགའ་ཡང་མེད། ། ཅེས་གསུངས་པ་དེའི་དོན་ཡང་འདི་ཉིད་ཡིན་ནོ། ། དེའི་ཕྱིར་ཁོ་བོ་ནི་སྟོན་པ་དང་སློབ་དཔོན་དག་གི་ལུང་དང་རིགས་པའི་ཉི་མའི་འོད་ཟེར་ཤིན་ཏུ་གསལ་བས་སེམས་ཅན་ཐམས་ཅད་སངས་རྒྱས་ཀྱི་སྙིང་པོ་ཅན་དུ་གསལ་བར་ཁོང་དུ་ཆུད་དེ་དེ་མ་གཏོགས་པའི་སེམས་ཅན་ལ་སྙིང་བརྩེ་བ་དང་ཆོས་དང་སྟོན་པ་ལ་དད་པ་དང་། རྫོགས་པའི་བྱང་ཆུབ་ཐོབ་པར་ངེས་པའི་བློ་ཐོབ་སྟེ་དེ་གདུལ་བྱ་རྣམས་ལ་ཤིན་ཏུ་གསལ་བར་ལུང་དང་རིགས་པས་སྟོན་པར་བྱེད་དོ། ། ལུས་ཀྱི་རྩ་བཤད་པ་ལ་མདོར་བསྟན་པའི་རྡོ་རྗེ་ནི་ཡེ་ཤེས་སོ། ། དེ་གནས་པའི་ལུས་ནི་རྡོ་རྗེའི་ལུས་ཏེ་མར་གྱི་བུམ་པ་བཞིན་ནོ། ། དེ་ལ་ལུས་ཀྱི་ཁམས་གནས་པར་སྟོན་པ་ནི་བྱང་ཆུབ་ཀྱི་སེམས་ཞེས་པ་སྟེ་ཁམས་རྒྱས་པ་ལས་ཡེ་ཤེས་དེ་རྒྱས་པར་འགྱུར་བས་འབྲས་བུའི་མིང་རྒྱུ་ལ་བཏགས་པ་ཡིན་ནོ། ། བདེ་བ་ཆེན་པོའི་གནས་ནི་གསང་གནས་ཏེ་རིམ་གྱིས་དེར་འཛག་པའོ། ། གཙོ་མོ་གསུམ་བཤད་པ་ལ་གསུམ་པོ་འདི་ཙམ་ཞིག་ཉམས་སུ་བླངས་པས་སངས་རྒྱས་ཉིད་དུ་ཕྱིན་པའི་ཕྱིར་གཙོ་མོ་ཞེས་བྱའོ། ། ཀུན་འདར་མ་ནི་གཟུང་འཛིན་གྱི་རྟོག་པ་ཀུན་འདིས་འཇོམས་པས་ན་འདར་བ་ཞེས་བརྗོད་དེ།
དབུས་ནི་རོ་རྐྱང་གཉིས་ཀྱིའོ། ། གཟུང་འཛིན་སྤངས་པ་ནི་དེར་རླུང་སེམས་ཚུད་ན་གཟུང་འཛིན་གྱི་རྟོག་པ་འགག་པའི་ཕྱིར་ཏེ་ལྟེ་བའི་ཨ་ཐུང་ལ་སེམས་ཚུད་ན་ཡེ་ཤེས་སུ་འགྱུར་རོ། ། ཞེས་སློབ་དཔོན་པདྨའི་མྱུ་གུ་རྡོ་རྗེས་བཤད་དོ། ། མི་བསྐྱེད་པ་དང་ཁྲག་ནི་ཤེས་རབ་དང་ཐབས་ཀྱི་དོན་ཏོ། ། ཤེས་རབ་ཟླ་བ་ནི་ལུས་ཀྱི་ཁམས་སོ། ། གྲགས་པ་ནི་རྒྱུད་ལས་སོ། ། སུམ་ཅུ་རྩ་གཉིས་ཀྱི་མིང་བཤད་པ་ལ་མི་ཕྱེད་མ་ནི་འཚོགས་མ་ལ་གནས་ཏེ་སེན་མོ་དང་སོ་བསྐྱེད་དོ། ། ཕྲ་གཟུགས་མ་ནི་སྤྱི་གཙུག་ན་གནས་ཏེ་སྐྲ་དང་སྤུ་བསྐྱེད་དོ། ། བརྩེ་བ་མ་ནི་རྣ་བ་གཡས་ན་གནས་ཏེ་པགས་པ་དང་དྲི་མ་བསྐྱེད་དོ། ། གཡོན་པ་མ་ནི་རྒྱབ་ན་གནས་ཏེ་ཤ་བསྐྱེད་དོ། །
མི་ཐུང་མ་ནི་རྣ་བ་གཡོན་ན་གནས་ཏེ་རྩ་རྒྱུས་བསྐྱེད་དོ། ། རུས་སྦལ་སྐྱེས་ནི་སྨིན་མཚམས་ན་གནས་ཏེ་སྒལ་ཚིགས་བསྐྱེད་དོ། ། སྒོམ་པ་མ་ནི་མིག་གཉིས་ལ་གནས་ཏེ་མཁལ་མ་བསྐྱེད་དོ། ། དབང་མ་ནི་དཔུང་མགོ་ལ་གནས་ཏེ་སྙིང་བསྐྱེད་དོ། ། སྐྱོན་མ་ནི་མཁལ་ཁུང་གཉིས་ལ་གནས་ཏེ་མིག་གཉིས་བསྐྱེད་དོ། ། འཇུག་མ་ནི་ནུ་མ་གཉིས་ལ་གནས་སྟེ་མཁྲིས་པ་བསྐྱེད་དོ། ། མ་མོ་ནི་ལྟེ་བ་ལ་གནས་ཏེ་གློ་བ་བསྐྱེད་དོ། ། མཚན་མོ་ནི་སྣ་རྩེ་ལ་གནས་ཏེ་རྒྱུ་མ་བསྐྱེད་དོ། ། བསིལ་སྦྱིན་མ་ནི་ཁ་ལ་གནས་ཏེ་རྩིབ་མ་བསྐྱེད་དོ། ། ཚ་བ་མ་ནི་སྐེ་ལ་གནས་ཏེ་གྲོད་པ་བསྐྱེད་དོ། །
རྐྱང་མ་དང་རོ་མ་གཉིས་རྣ་བའམ་སྣ་གཡས་གཡོན་དང་ཀུན་འདར་མ་ནི་མགོའི་དཀྱིལ་ན་སྟེ་གསུམ་ཀའང་ལྟེ་བའི་འོག་ཏུ་སླེབ་བོ། ། གཞོལ་མ་ནི་སྙིང་ག་ན་གནས་ཏེ་བཤང་བ་བསྐྱེད་དོ། ། རེངས་མ་ནི་མཚན་མ་ན་གནས་ཏེ་འཚོགས་མའི་སྦུབ་བསྐྱེད་དོ། ། གཟུགས་ཅན་མ་ནི་ཆུ་སོ་ན་གནས་ཏེ་བད་ཀན་བསྐྱེད་དོ། ། སྤྱི་མ་ནི་བཤང་ལམ་ན་གནས་ཏེ་རྣག་བསྐྱེད་དོ། ། རྒྱུ་སྦྱིན་མ་ནི་བརླ་ལ་གནས་ཏེ་ཁྲག་བསྐྱེད་དོ། ། སྦྱོར་བྲལ་མ་ནི་རྗེ་ངར་གཉིས་ལ་ཏེ་རྔུལ་བསྐྱེད་དོ། ། སྡུ་གུ་མ་ནི་རྐང་པའི་སོར་མོ་རྣམས་ལ་ཏེ་ཚིལ་བསྐྱེད་དོ། ། གྲུབ་མ་ནི་རྐང་པའི་བོལ་ལ་གནས་ཏེ་མཆི་མ་བསྐྱེད་དོ། ། འཚེད་མ་ནི་མཐེ་བོང་ལ་ཏེ་ལུད་པ་བསྐྱེད་དོ། །
ཡིད་བཟང་མ་ནི་པུས་མོ་གཉིས་ལ་གནས་ཏེ་ཁ་ཆུ་དང་སྣབས་བསྐྱེད་དོ། ། སྙིང་གའི་པདྨའི་གེ་སར་དང་ཕྱོགས་ཀྱི་འདབ་མ་རྣམས་ལ་སུམ་སྐོར་མ་ལ་སོགས་པ་ལྔ་རིམ་པ་བཞིན་གནས་ཏེ་བདུད་རྩི་ལྔའམ་དྲི་རོ་རེག་བྱ་ལ་སོགས་བསྐྱེད་པར་བྱེད་དོ། ། ཞེས་སློབ་དཔོན་ཤཱནྟི་པ་ལ་སོགས་པས་བཤད་ལ་སློབ་དཔོན་གཞན་གྱི་བཞེད་པའང་ཡོད་མོད་ཀྱི་མངས་པར་འགྱུར་རོ། ། དེ་དག་ནི་བྱང་ཆུབ་ཀྱི་སེམས་འབབ་པའི་རྩ་ཡིན་ལ། སཾ་བུ་ཊ་ལས། འཁོར་ལོ་བཞི་ཡི་རབ་དབྱེ་བས། ། བརྒྱ་དང་ཉི་ཤུ་ལྷག་པ་ཉིད། ། བྱང་ཆུབ་སེམས་ཀྱི་རང་བཞིན་གྱི། ། རྩ་ནི་སུམ་ཅུ་རྩ་གཉིས་མཆོག ། བྱ་བ་དང་།
སྙིང་གི་དབུས་གནས་པདྨ་ནི། ། འདབ་མ་བརྒྱད་པ་ལྟེ་བར་ལྡན། ། དེ་ཡི་དབུས་ན་གནས་པའི་རྩ། ། གསལ་བ་མར་མེ་དག་དང་མཚུངས། ། ཁ་ནི་འོག་ཏུ་བལྟས་ནས་འཕྱང་། ། ཆུ་ཤིང་མེ་ཏོག་ལྟ་བུ་སྟེ། ། དེ་ཡི་དབུས་ན་དཔའ་བོ་ནི། ། ཡུངས་ཀར་གྱི་ནི་འབྲུ་ཚད་ཙམ། ། གཞོམ་དུ་མེད་པའི་ཡི་གེ་ཧཱུྃ། ། ས་བོན་བ་མོ་ལྟ་བུ་འཛག །
ཅེས་བྱ་བ་ལ་སོགས་པ་འབྱུང་ལ། གཞན་ལས་ཀྱང་། ཡན་ལག་གི་རྩ་སྟོང་ཕྲག་བདུན་ཅུ་རྩ་གཉིས་དང་། རྩ་ཕྲ་མོ་བ་སྤུའི་བུ་ག་དང་མཉམ་པ་བཤད་དོ། ། རྩ་རྣམས་ཀྱི་དོན་བཤད་པ་ལ་སློབ་དཔོན་མཚོ་སྐྱེས་ནི་སྲིད་གསུམ་སྟེ་སྐུ་གསུམ་རྩ་གསུམ་གྱི་གཟུགས་སུ་གནས་ལ་དེ་ཡོངས་གྱུར་གྱི་སུམ་ཅུ་རྩ་གཉིས་པོ་ཐམས་ཅད་ནི་དོན་དམ་པར་གཟུང་འཛིན་སྤངས་པའི་དྷཱུ་ཏིར་གཅིག་གོ ། ཡང་ན་སྒོམ་པའི་ཐབས་ནི་རྩ་ཐམས་ཅད་ཀྱིས་ལྷ་མོ་བཅོ་ལྔའི་དངོས་པོའི་མཚན་ཉིད་དུ་བརྟགས་ཏེ་གསུངས་སོ་ཞེས་རྣམ་པར་འཆད་དོ། ། ཡང་ན། རྩ་ཐམས་ཅད་རྫོགས་རིམ་གྱི་མན་ངག་བསྒོམས་ན་གཟུང་འཛིན་སྤངས་ནས་སྲིད་གསུམ་གནས་གྱུར་པའི་མི་རྟོག་པའི་ཡེ་ཤེས་བསྐྱེད་དོ། ། ཡང་ན་ནི་མ་བསྒོམས་ནའོ། ། ཐབས་ཐམས་ཅད་ནི་འཁོར་བ་བསྐྱེད་པའི་ཐབས་ཉོན་མོངས་པ་སྟེ དེའི་རྒྱུ་བྱས་ནས་འཁོར་བའི་དངོས་པོའི་མཚན་ཉིད་སྐྱེད་བྱེད་དུ།
བརྟགས་པ་སྟེ་ཡིན་ནོ། ། དེ་སྐད་དུའང་སཾ་བུ་ཊ་ལས། བྱང་སེམས་སུམ་ཅུ་རྩ་གཉིས་ཀྱིས། ། གང་ཚེ་འདིར་ནི་གང་གྱུར་པ། ། ཕུང་པོ་དབང་པོ་འབྱུང་བ་ཡི། ། སངས་རྒྱས་དེ་ཡི་དེ་མ་ཐག ། བྱ་བ་དང་། རུས་པ་རྐང་དང་ཁུ་བ་ནི། ། ཕ་ལས་སྐྱེས་པ་གསུམ་དུ་བརྗོད། ། ལྤགས་པ་དང་ནི་ཤ་དང་ཁྲག །
མ་ལས་སྐྱེས་པར་དེ་བཞིན་བརྗོད། ། ཅེས་གསུངས་སོ། ། ཡང་ན་སྒོམ་པའི་ཚུལ་གསུངས་པ་སྟེ་ཇི་ལྟ་བུར་སྒོམ་པ་ལགས། ཞེས་དྲིས་ནས་སྲིད་གསུམ་ཡོངས་སུ་གྱུར་པ་གཟུང་འཛིན་དང་བྲལ་བ་མི་རྟོག་པའི་ཚུལ་གྱིས་བསྒོམས་ན་རྩ་ཐམས་ཅད་བསྒོམས་པ་ཡིན་ནོ་བྱ་བའི་དོན་ཏོ། ། ཡང་ན་ནི་སྒོམ་ཐབས་གཞན་སྟོན་པ་སྟེ་ཐབས་ཐམས་ཅད་ནི་རྩ་རླུང་ཐིག་ལེ་ལ་སོགས་པ་བསྒོམས་ན་དངོས་པོ་སྟེ་སྒོམ་པའི་མཚན་ཉིད་དུ་བརྟགས་པ་སྟེ་བསྒོམས་པ་ཡིན་ནོ། ། བྱ་བའི་དོན་ཏོ། ། ལྔ་པ་ཐབས་རྒྱུད་ཀྱི་སྡོམ་པ་བཤད་པ་ལ་ཐབས་ཤེས་རབ་དང་། སྐུ་གསུམ་དང་། བཞི་ཚན་གྱི་དབྱེ་བ་དང་། གཏུམ་མོའི་རྣལ་འབྱོར་བཤད་པ་བཞི་ལས་དང་པོ་ལ།
ཉོན་མོངས་པ་དང་རྣམ་རྟོག་སྤོང་བའི་ཐབས་ནི་སྡོམ་པ་སྟེ་མི་དགེ་བ་སྤོང་བའི་ཐབས་ལ་སྡོམ་པ་ཞེས་བརྗོད་པ་བཞིན་ནོ། ། དབྱེ་བ་ནི་འཆད་པ་རྣམས་སོ། ། ཡང་ནི་སྔར་བསྟན་པ་མ་ཟད་འདིའང་འཆད་པའོ། ། ཨཱ་ལི་དང་ཀཱ་ལི་ནི་ཐབས་ཀྱི་དང་པོ་སྟེ་རྗོད་བྱེད་གསུང་རབ་ཀྱི་ཚོགས་སོ། ། ཟླ་བ་དང་། ཉི་མ་ནི་དེ་ལས་སྐྱེས་པའི་ཚིག་དང་དོན་འབྱེད་པའི་ཤེས་རབ་གཉིས་སོ། ། ཤེས་རབ་དང་ཐབས་ནི་དེ་ལས་སྐྱེས་པའི་སྟོང་པ་ཉིད་སྙིང་རྗེའི་སྙིང་པོ་ཅན་གྱི་བྱང་ཆུབ་ཀྱི་སེམས་སོ། ། ཡང་ན་ཨཱ་ལི་དང་ཀཱ་ལིའི་རང་བཞིན་གྱི་ཟླ་བ་དང་ཉི་མ་ལས་ཐབས་ཤེས་རབ་དབྱེར་མེད་པའི་ལྷའི་སྐུ་བསྐྱེད་པ་ཡིན་ཏེ། གུར་ལས། དེ་ཕྱིར་དཀྱིལ་འཁོར་འཁོར་ལོ་ཞེས། །
ཐབས་འདི་བདེ་བའི་སྡོམ་པ་སྟེ། ། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་དུ་མྱུར་བར་འགྲུབ། ། ཅེས་བཤད་པ་ཡིན་ནོ། ། གཉིས་པ་འཁོར་ལོ་གསུམ་སྟེ་སྐུ་གསུམ་ལུས་ཀྱི་དབུས་སུ་ནི། ། ཞེས་འཆད་པར་འགྱུར་རོ། ། སྐུ་གསུང་ཐུགས་ནི་གནས་གསུམ་དུ་འགོད་པའོ། ། འདི་འབྲས་བུའི་རྒྱུད་དུ་བཤད་པ་དེ་ནི་མ་ཡིན་ཏེ་སྡོམ་པ་ནི་ཐབས་ཉིད་ཡིན་པའི་ཕྱིར་རོ། ། གསུམ་པ་ལ་དོན་བརྒྱད་ཀྱི་ཡི་གེ་བཞི་ནི་འཁོར་ལོ་བཞིའི་དབྱིབས་ཡིན་ལ། ལྷ་མོ་བཞི་ནི་དེ་ན་འབྱུང་བ་བཞི་གནས་པ་སྟེ་སངས་རྒྱས་སྤྱན་དང་། །
ཆུ་མཱ་མ་ཀཱི་དང་། མེ་གོས་དཀར་མོ་དང་། རླུང་སྒྲོལ་མའོ། ། སཾ་བུ་ཊ་ལས། ཨེ་ནི་ས་རུ་ཤེས་པར་བྱ། ། ལས་ཀྱི་ཕྱག་རྒྱ་སྤྱན་མ་ཉིད། ། ཅེས་བྱ་བ་ལ་སོགས་པ་གསུངས་སོ། ། གཉིས་པ་འཁོར་ལོ་བཞི་ལ་འདབ་མ་ནི་རྩ་འདབ་སྟེ་གདུགས་ཀྱི་རྩིབ་མ་བཞིན་ནོ། ། གསུམ་པ། སྐད་ཅིག་བཞི་ལ་གྲངས་ཀྱི་རིམ་པ་ནི་འཁོར་ལོ་བཞི་ལ་ཁམས་འབབ་པའི་རིམ་པ་ལས་སྐད་ཅིག་བཞི་འཇོག་པའོ། །
བཞི་པ་བདེན་པ་བཞི་ནི་འཁོར་ལོ་བཞི་བསྒོམས་པས་བདེན་བཞི་བསྒོམས་པའི་དོན་རྟོགས་ནུས་པའོ། ། ལྔ་པ་དེ་ཉིད་བཞིའི་བདག་གི་དེ་ཉིད་ནི་བདག་མེད་པའམ་སེམས་ཀྱི་དེ་ཉིད་དོ། ། སྔགས་ཀྱི་དེ་ཉིད་སྔགས་ཀྱི་ལེའུ་དང་སྔགས་བཏུ་བ་ལས་འཆད་པ་རྣམས་སོ། ། ལྷའི་དེ་ཉིད་ནི་ལྷའི་ལེའུར་འཆད་དོ། ། ཡེ་ཤེས་ཀྱི་དེ་ཉིད་ནི་བཤད་ཟིན་ཅིང་། འཆད་པར་ཡང་འགྱུར་རོ། ། དྲུག་པ་དགའ་བ་བཞིའང་འཆད་པར་འགྱུར་རོ། ། བདུན་པ་སྡེ་པ་བཞིའང་འཆད་པར་འགྱུར་རོ། ། བརྒྱད་པ་དུས་བཞི་ལ་ཟླ་བ་དང་ཉི་མ་ནི་ཉིན་མཚན་ལ་སོགས་པའི་ཚེ་རྩ་ནང་དུ་ཁམས་དཀར་དམར་འཕེལ་འགྲིབ་བྱེད་པའོ། ། ཨཱ་ལི་ཀཱ་ལི་ནི་རྩ་འདབ་ལ་ཡི་གེ་འགོད་པའོ། །
སློབ་དཔོན་མཚོ་སྐྱེས་ནི་ཉི་ཟླ་གཉིས་ནི་ཨཱ་ལི་ཀཱ་ལི་སྟེ་དེའང་གཡས་གཡོན་གྱི་རླུང་ངོ་ཞེས་འཆད་དོ། ། འཕོ་བ་བཅུ་དྲུག་ནི་རླུང་རྣ་གཡས་གཡོན་དུ་འཕོ་བའོ། ། འདི་དག་གི་དོན་ནི་འདི་ཡིན་ཏེ་ཉིན་མཚན་སོ་སོ་ལ་ཐུན་བཞིར་བྱས་པའི་ཞག་གཅིག་ལ་ཐུན་བརྒྱད་དང་། ཐུན་རེ་ལ་འཕོ་བ་གཉིས་གཉིས་ཏེ་བཅུ་དྲུག་གོ ། འཕོ་བ་རེ་རེ་ལ་ཆུ་ཚོད་གཉིས་གཉིས་ཏེ་སུམ་ཅུ་རྩ་གཉིས་སོ། ། ཆུ་ཚོད་རེ་ལ་དབྱུག་གུ་གཉིས་གཉིས་ཏེ་དྲུག་ཅུ་རྩ་བཞིའོ། ། འདིའི་དོན་རྡོ་རྗེ་མཁའ་འགྲོའི་ལེའུ་ཉི་ཤུ་དྲུག་པ་ལས་གསུངས་པ། ཉིན་ནམ་ཉི་མ་མཉམ་པའི་་་་་་མཚན་གྱི་ནི་ཚད་ཀྱི་རྒྱུ། ཟངས་མ་བ་རུ་ར་ལ་ཞོ་ཚད་བྱས་པའི་་་་་་སྲང་ནི་བཅུ་གཉིས་པ། ། དཔངས་སུ་སོར་མོ་བརྒྱད་པ་དང་། །
རྒྱར་ནི་སོར་མོ་བཅུ་གཉིས་པའི། ། སྣོད་ནི་ཚད་དང་ལྡན་པ་བྱ། ། ཐུར་མ་གསེར་ལས་རབ་བྱུང་བ། འོལ་མ་སེ་དྲུག་ཅུ་མ་ཞོ་གང་ངོ་།་་་་་ ནི་སུམ་ཅུ་་་་་་མན་ཆ་གསུམ་ལས། སོར་མོ་དྲུག་གི་ཚད་ལ་ནི། རབ་ཏུ་མཛེས་ཤིང་ཡོན་ཏན་ལྡན། ། ཐུར་མ་དེ་ཡིས་བུ་ག་ནི། ། ཟངས་མའི་སྣོད་ལ་མཁས་པས་དབུག ། ཆུ་སྲང་དྲུག་ཅུ་ཡིས་ནི་ཚད། །
ཅེས་སོ། ། དེ་ལ་དེས་ཕུག་པའི་བུ་ག་ལས་ཆུ་གང་བ་དེ་བཏེག་པས་ཟད་པའི་ཚེ་རྔ་ལ་དབྱུག་གུ་རེ་བསྣུན་པའོ། ། དེ་ལ་ཉི་ཁྲི་ཆིག་སྟོང་དྲུག་བརྒྱ་ལ། བརྒྱད་ནས་དྲུག་ཅུ་རྩ་བཞིའི་བར་གྱིས་ཐོབ་པ་ནི་དེ་དག་ལ་རླུང་རྒྱུ་བའི་གྲངས་ཏེ་ཐུན་གཅིག་ལ་ཉིས་སྟོང་བདུན་བརྒྱ་དང་། འཕོ་བ་གཅིག་ལ་སྟོང་སུམ་བརྒྱ་ལྔ་བཅུ་དང་། ཆུ་ཚོད་གཅིག་ལ་དྲུག་བརྒྱ་བདུན་ཅུ་རྩ་ལྔ་དང་། དབྱུག་གུ་གཅིག་ལ་སུམ་བརྒྱ་སུམ་ཅུ་རྩ་ཕྱེད་དང་བརྒྱད་རྒྱའོ། རླུང་འཕོ་བ་བཅུ་གཉིས་ནི་དུས་འཁོར་གྱི་ལུགས་ཏེ་ས་དང་མི་མཐུན་ནོ། ། དེ་ནི་རོ་རྐྱང་གཉིས་ནས་རྒྱུ་བའི་གྲངས་ཡིན་ལ། དབུ་་་་་་བྲལ་བ་མ་ནས་ཞག་་་་་་སྣ་གཉིས་ཀ་ནས་གཅིག་ལ་རླུང་དྲུག་བརྒྱ་བདུན་ཅུ་རྩ་ལྔ་རྒྱུ་སྟེ་དེའི་ཚེ་གཟུང་འཛིན་འགགས་པས་ཡེ་ཤེས་ཀྱི་རླུང་ཞེས་བྱའོ། །
དེ་བསགས་པས་ཞག་སུམ་ཅུ་སོ་གཉིས་ན་ཞག་གཅིག་དང་། དེ་བསགས་པས་ཟླ་བ་སུམ་ཅུ་སོ་གཉིས་ན་ཟླ་གཅིག་ལ་སོགས་པར་འགྱུར་རོ། ། དེ་འདྲ་བའི་དུས་ཚོད་ལས་མ་འདས་པར་ལམ་སྒོམ་པའོ། ། དེ་ལྟར་ཐམས་ཅད་བཞིའོ་ཞེས་བྱ་བ་ནི་བཞི་ཚན་གྱི་སྒོ་ནས་སྡོམ་པའི་དབྱེ་བ་བཤད་དོ་ཞེས་བྱ་བའི་དོན་ཏེ། བཞི་པ་ནི་སྡོམ་པ་དེ་ཉམས་སུ་ལེན་པའི་ཐབས་ཏེ་ལྟེ་བའི་གཏུམ་མོ་ནི་དེ་ན་ཨ་ཤད་ཀྱི་རྣམ་པའི་རྩེ་མོའི་དྲོད་ཅན་གནས་ཏེ། སཾ་བུ་ཊ་ལས། ཐུང་ངུར་ཡོངས་སུ་གྲགས་པ་ཡི། ། ལྟེ་བར་ཨ་ཡི་གཟུགས་ཀྱིས་གནས། ། ཞེས་འབྱུང་བ་ཡིན་ནོ། ། འདི་ཕོ་བའི་མེ་དང་མཉམ་གནས་ཀྱི་རླུང་ལ་འཆད་པ་ལ་སོགས་པ་རྣམས་ཀྱི་ནི་འདིའི་དོན་ཅུང་ཟད་ཀྱང་མི་ཤེས་པ་ཉིད་དོ། །
འབར་བ་ནི་རླུང་བཟུང་བས་དེ་མེར་འབར་བའོ། ། དེ་བཞིན་གཤེགས་པ་ལྔ་བསྲེགས་པ་ནི་ཕུང་པོ་ལྔ་སྦྱོང་བའོ། ། སྤྱན་མ་ལ་སོགས་པ་ནི་འབྱུང་བ་བཞིའོ། ། རི་བོང་ཅན་རྡོ་རྗེ་འཛག་ནི་དེ་དག་སྦྱངས་པས་མི་རྟོག་པའི་ཡེ་ཤེས་ཟླ་བ་ལྟར་དཀར་བ་འབྱུང་བ་ཡིན་ཏེ། དཔལ་སངས་རྒྱས་ཐམས་ཅད་མཉམ་པར་སྦྱོར་བ་མཁའ་འགྲོ་མ་དྲ་བ་སྡོམ་པ་ལས། དོན་དམ་ཡི་གེ་དག་གྱུར་པ། ། མ་ལུས་ཆོས་ནི་རྣམ་པར་དག ། གསང་བའི་དེ་ཉིད་དག་གྱུར་པས། ། རྡོ་རྗེ་འཛིན་པ་ཟླ་བའི་མཆོག ། ཅེས་བཤད་དོ། །
ཡང་ན་དེ་ལས་མེ་བྱུང་སྟེ་སྙིང་གའི་རྩ་འདབ་ལ་བྲུཾ་ཨྃ་ཛྲེཾ་ཁཾ་ཧཱུྃ་དང་མགྲིན་པ་ལ་ལཾ་བཾ་པཾ་ཏཾ་བཞི་གནས་པ་རིགས་ལྔ་ཡབ་ཡུམ་གྱི་ས་བོན་ཏེ་དེ་དག་བསྲེགས་ཏེ་སྤྱི་གཙུག་གི་ཧཾ་ལས་ཁམས་ཟླ་བ་ལྟ་བུ་བབ་པས་ཨ་ཐུང་ཚིམ་པར་བྱེད་པར་བསྒོམས་ཏེ་དེ་ལ་སེམས་བཙུད་ནས་བསྒོམས་པས་སེམས་ཟིན་པ་དང་ཡེ་ཤེས་སུ་འགྱུར་རོ། ། རྒྱུད་རྡོ་རྗེ་ཕྲེང་བ་ལས། གང་ཕྱིར་མཁའ་འགྲོ་རྣམས་སྡུད་པ། དེ་ཕྱིར་སྡུད་པའི་མཁའ་འགྲོར་བརྗོད། ། ལྟེ་བའི་དབུས་ན་རྟག་བཞུགས་པ། ། ཉི་མ་སྟོང་དང་མཚུངས་པའི་འོད། ། ཡེ་ཤེས་ཆེན་པོའི་མེ་བྱུང་བ། ། ཀུན་རྟོག་ཐམས་ཅད་འཇོམས་པར་བྱེད། ། དེ་ལྟར་གང་ལ་ཕྱེ་ལེབ་བཞིན། ། འཆི་བ་ཐམས་ཅད་སྲེག་པར་བྱེད། །
ཅེས་གསུངས་སོ། ། ཡང་འཁོར་ལོ་བཞིའི་འདབ་མ་གཞུང་བཞིན་གསལ་བཏབ་སྟེ་ལྟེ་བའི་རྩ་འདབ་ཀྱི་དབུས་སུ་ཨཾ་དང་། སྙིང་གར་ཧཱུྃ་དང་། མགྲིན་པར་ཨོྃ་དང་། སྤྱི་བོར་ཧཱུྃ་དམིགས་ཏེ་དེ་དག་ལས་འོད་ཟེར་གྱི་ཚོགས་ནམ་མཁར་སྤྲོ་བ་དང་བསྡུས་ནས་ཡང་དེ་ཉིད་ལ་ཐིམ་པར་བསམ་མོ་ཞེས་སློབ་དཔོན་མཚོ་སྐྱེས་འཆད་དོ། ། རྡོ་རྗེ་ནི་ཡེ་ཤེས་སོ། ། རིགས་ནི་དེ་བསྐྱེད་པའི་རྒྱུའོ། ། དེ་སྟོན་པའི་གཞུང་གི་དུམ་བུ་ནི་ལེའུ་སྟེ་པ་རི་ཚེ་ད་ནི་ཡོངས་སུ་བཅད་པ་ཞེས་བྱ་བར་འགྱུར་རོ། ། དགྱེས་པའི་རྡོ་རྗེ་རྒྱན་གྱི་མེ་ཏོག་ལས་ལེའུ་དང་པོ་ཚིགས་བཅད་སུམ་ཅུའི་བཤད་པའོ། ། དེ་ལྟར་མཆོག་སྒྲུབ་པའི་ཐབས་བཤད་ནས་དངོས་གྲུབ་ཕྲ་མོ་སྒྲུབ་པའི་སྔགས་ཀྱི་ལེའུ་བཤད་དེ་འདི་གསང་སྔགས་བཟླས་ནས་སྒྲུབ་པས་ན་དེ་སྐད་དུ་བརྗོད་དོ། །
འདི་ལ་གཏོར་མ་ལ་སོགས་པའི་སྔགས་དང་། སྔགས་ཇི་ལྟར་སྦྱོར་ཚུལ་དང་། སྦྱར་བའི་སྔགས་སོ་སོར་བཤད་པ་དང་། སྔགས་ཀྱིས་ཐུན་མོང་གི་དངོས་གྲུབ་སྒྲུབ་ཚུལ་དང་། དྲག་པོའི་སྔགས་བདུན་གྱི་ལྷ་བཤད་པ་དང་། དོན་ལྔ་ཡོད་པའི་དང་པོ་ལ་ཨོཾ་ནི་སྔགས་ཀྱི་མགོ་བོ་སྟེ་ཕག་མོ་མངོན་འབྱུང་ལས། གང་ཞིག་ཨོཾ་མེད་མགོ་མེད་དེ། ། སྭཱ་ཧཱ་མེད་ན་མཐའ་མེད་དོ། ། སྭཱ་ཧཱ་ཨོྃ་དང་ལྡན་པ་ཡི། ། སྔགས་དེ་སྦྲུལ་ཞེས་བྱ་བར་བཤད། །
ཅེས་དབྱེ་བ་གསུམ་གསུངས་སོ། ། ཨ་ནི་བཞི་སྟེ་གཟུགས་དང་སྒྲ་དང་ལྟེ་བའི་དང་དོན་དམ་པའི་ཨ་སྟེ་འདི་ནི་ཕྱི་མའོ། ། དེ་ལ་ཨ་ཀཱ་རོ་ནི་ལས་བྱས་པའི་འོ། ། མུ་ཁཾ་ནི་སྒོ་ཅན་ནོ། ། ཅི་ཞིག་དེའི་སྒོ་ཅན་ཡིན་ཞེ་ན། སརྦ་དྷརྨཱ་ཎཾ་སྟེ་ཆོས་ཐམས་ཅད་དོ། ། དེ་ཅིའི་ཕྱིར་ཞེ་ན་གཏན་ཚིགས་གསུངས་པའི། ། ཨ་དྱཱ་ནུཏྤནྣ་ཏྭཱཏ་ཏེ་ཐོག་མ་ཉིད་ནས་མ་སྐྱེས་པའི་ཕྱིར་རོ། ། ཆོས་ཀྱི་དབྱིངས་ལས་ཐམས་ཅད་བྱུང་ངོ་ཞེས་བྱ་བའི་དོན་ཏོ། ། ཨོཾ་ཨཱཿཧཱུྃ་ནི་སྒོ་གསུམ་མོ། །
ཕཊ་སྭཱ་ཧཱ་ནི་མ་སྐྱེས་པར་དག་ཅིང་ཞི་བའོ། ། འབྱུང་པོ་ནི། སྐྱེ་དང་གནས་དང་དེ་བཞིན་ཡོད། ། སེམས་ཅན་འདས་དང་མི་མ་ཡིན། ། ཅུང་ཟད་ལུས་དང་ས་ལ་སོགས། ། འབྱུང་པོའི་སྒྲར་ནི་མཁས་པས་རྟོགས། ། ཞེས་འབྱུང་བས་རིགས་དྲུག་ཐམས་ཅད་དང་། ལམ་ལས་འབྱུང་བས་ན་མྱང་འདས་ཐམས་ཅད་ཀྱང་ཡིན་ནོ། ། གཏོར་མ་ནི་མཆོད་པའོ། ། སྔགས་ནི་བྱིན་གྱིས་བརློབས་པའོ། །
རིགས་ཐམས་ཅད་རིགས་ལྔར་འདུས་པས་དེ་དག་གི་ས་བོན་ནི་རྣམ་སྣང་དང་རིན་འབྱུང་དང་འོད་དཔག་མེད་དང་། དོན་གྲུབ་དང་མི་བསྐྱོད་པ་རྣམས་དང་སྦྱར་རོ། ། གཉིས་པ་ལ་སྔགས་ཐམས་ཅད་ནི་རྒྱུད་འདིའི་སྔགས་ལ་སྟེ། གཞན་ལ་ནི་ངེས་པ་འདི་མེད་དོ། ། ནང་དུ་གཞུག་པ་ནི་གསུམ་པོ་འདི་དང་བྲལ་བ་རྣམས་ཀྱང་ལྡན་པར་བྱས་ནས་བགྲང་ངོ་། ། ཞེས་བྱ་བའི་དོན་ཏེ། ཨོཾ་ཨ་ཧཱུྃ་ཕཊ་སྭཱ་ཧཱ་ལ་སོགས་པ་བཞིན་ནོ། ། གསུམ་པ་ནི་གྲོང་ཁྱེར་དཀྲུག་པ་ནས་ཀུ་རུ་ཀུ་ལེའི་བར་བཅོ་ལྔ་ཡིན་ཏེ་དང་པོ་ནི་སྡེ་ཚན་བརྒྱད་ཀྱི་དང་པོ་རྣམས་ཏེ་བསྙེན་པ་སྔོན་དུ་སོང་བས་འཁོར་ལོ་རྩིབས་བརྒྱད་ལ་འདི་སྤེལ་ཚིག་དང་བཅས་པ་བྲིས་ཏེ་སྔགས་ཟློས་ཤིང་རླུང་མཚམས་ནས་སྟོན་པའོ། ། ཡང་ན་གྲོང་ཁྱེར་ནི་བདེ་ཆེན་གྱི་འཁོར་ལོ་ལྟེ་དེ་ལ་བཀོད་ནས་བསྒོམ་ན་རྣམ་རྟོག་འགག་པའོ། ། རྣལ་འབྱོར་མའི་ས་བོན་ནི་ཡི་གེ་ལྔའི་ནང་དུ་བཅུག་ན་བཟླས་པའི་སྔགས་སུ་འགྱུར་རོ། །
གནས་གསུམ་བྱིན་གྱིས་བརླབ་པ་ནི་དཔལ་གསང་བ་འདུས་པའི་སྙིང་པོ་སྟེ་རབ་གནས་སམ་བསྐྱེད་རིམ་ཉུང་ལྡན་ནམ་ཁ་ཟས་བྱིན་གྱིས་བརླབ་པར་ཡང་འགྱུར་རོ། ། དྲག་པོའི་སྔགས་བདུན་ནི་རང་རང་གི་ས་བོན་ལས་ལྷར་བསྐྱེད་དེ་ཡེ་ཤེས་པ་གཞུག་པ་ལ་སོགས་པ་བྱས་ནས་སྔགས་ཟློས་པའོ། ། རེངས་པ་ནི་འགྲོ་མི་ཤེས་པའོ། ། སྡང་བ་ནི་འབྱེད་པའོ། ། མངོན་སྤྱོད་ནི་དྲག་པོའི་ལས་སོ། ། བཞི་པ་ལ་ཆ་བཅུ་ཡོད་པའི་ཆར་དབབ་པ་ནི། འཇིམ་པ་ཨ་ཕུའི་རྣམ་པར་བྱས་ཏེ་གཟུགས་བརྙན་བྱའོ། ། ཀླུ་འདུལ་བ་ནི་མཁན་པའོ། ། གླང་པོ་ཆེའི་ཆང་ནི་དེའི་འགྲམ་པའི་རྔུལ་ལམ་གི་ཝང་ངོ་། ། རྐུན་མའི་ལོ་མ་ནི་ད་རུ་རའོ། །
དུར་ཁྲོད་ཀྱི་སྲད་བུ་ནི་རོ་རས་ཀྱི་ཁ་ཚར་ལ་སོགས་པའོ། ། མ་རུངས་པའི་སེམས་ནི་ཀླུ་གཟིར་བའི་བསམ་པའོ། ། གཟུགས་བརྙན་མཐའ་ཡས་སུ་བསྐྱེད་ལ་ཡེ་ཤེས་པ་བཅུག་སྟེ་བཟླས་སོ། ། བཟློག་པ་ནི་འབྲུ་རེ་ནས་བཟློག་པའམ་གཤམ་ནས་ཟློས་པའོ། ། ཨར་ཛ་ཀའི་དོག་པ་ནི་ཤིང་ཏོག་ན་སའི་འབྲས་བུ་རེག་པ་ཙམ་གྱིས་འགས་པའོ། ། སྤྲིན་དྲལ་བ་ནི་ཆར་ཆེས་ན་གཅོད་པ་སྟེ་ཐལ་ཆེན་དང་ཉུང་ཀར་ལ་བཟླས་ཤིང་སྤྲིན་ལ་འཐོར་བའོ། ། ཁ་ཌཾ་ཀ་ནི་རྡོ་རྒྱུས་སོ། ། ཀུཥྛཱ་རཙྪི་ན་ནི་རྩ་དགྲ་སཏྭས་གཅོད་པ་སྟེ་་་་་་སྔོན་ཤིང་ཡོར་ཀེ་ཟེར་འདི་ནི་མཚོ་སྐྱེས་ཀྱིས་གྲུབ་བོ། ། ཚངས་པའི་ས་བོན་ནི་ས་ལ་ཤའི་འབྲས་བུའོ། ། རྒྱལ་ནི་སྐར་མའོ། །
མི་བསྐྱོད་པ་ནི་དྲི་ཆུའོ། ། ཐིག་ལེ་ནི་དཔྲལ་བ་ལའོ། ། འདི་ནི་བིརྺ་པས་གྲུབ་བོ། ། ཚ་བ་ནི་རིམས་སོ། ། བལྟས་པ་ནི་ཡཾ་གིས་ཆང་བསྐྱོད་པར་སེམས་པའོ། ། མྱ་ངན་མེད་པའི་བརྒྱད་ནི་སྤྱི་ཟླ་ར་བའི་ཚེས་བརྒྱད་དོ། ། མྱ་ངན་མེད་ནི་ཤིང་ཨ་ཤོ་ཀའོ། ། མྱོས་ཕྱེད་ནི་ད་རུ་ར་ལ་སོགས་པའོ། ། ཀ་ཀ་མ་ཙི་ཀ་ནི་བསེ་འབྲས་སམ་སྔོ་མེ་ཏོག་དམར་པོ་ཅན་ནོ། ། འགྱུར་བ་ནི་ཟན་ནོ། །
རྡོ་རྗེའི་ཆུ་ནི་དྲི་ཆུའོ། ། དུས་མ་ཡིན་པའི་དུས་ནི་གློ་བུར་གྱི་དུས་སམ་མཚན་མོའོ། ། སྙན་གསན་ནི་ནང་པར་ངའི་དོན་སྒྲུབས་ཤིག་ཅེས་སོ། ། ཨ་ལ་ཀ་ནི་རྒྱ་སྐྱེགས་སོ། ། བླུགས་པ་ནི་བྱུགས་པའོ། ། བསྟན་པ་ནི་མཐེ་བོང་སྲ་སྟན་ལའོ། ། ནོར་སྐྱོང་འདུལ་བའི་ཕྱག་ནི་སོར་མོ་ལྔ་གདེངས་པའོ། ། འདིའི་སྔགས་ནི་ཨོཾ་ཤོ་ན་ཏིཥྚཱ་ཧེ་བཛྲཱ་ཡ་སྭཱ་ཧཱ་ཞེས་སོ། ། འབྲོས་པ་འདི་དག་བཟླས་པས་མ་གྲུབ་ན་ར་དུང་སོར་བཅུ་གཉིས་ས་ལ་བྲིས་ལ་བུས་པས་འགྲུབ་བོ། ། གཞན་རྣམས་ནི་ཐམས་ཅད་དུ་སྦྱིན་སྲེག་དང་།
ལྟ་སྟངས་དང་བཟླས་པར་ལྡན་པས་བསྒྲུབ་ཀྱི་གཞན་དུ་ནི་མི་འགྲུབ་བོ། ། ལྔ་པ་ནི་རྡོ་རྗེ་མ་དང་ཞེས་པ་སྟེ་བདུན་པོ་འདིས་རེངས་པ་ནས་གསོད་པའི་བར་བདུན་རིམ་པ་བཞིན་སྒྲུབ་བོ་ཞེས་བྱ་བའི་དོན་ཏོ། ། དེ་ལྟར་སྔགས་ཐམས་ཅད་ཀྱང་རྣམ་པར་མི་རྟོག་པས་བསྒྲུབ་པར་བྱ་སྟེ་ཤེས་རབ་ཀྱི་ཕ་རོལ་ཏུ་ཕྱིན་པའི་སྔགས་བྱ་བ་དང་། དེ་ལྟར་ཤེས་ནས་སྔགས་པ་ཡིས། ། འགྲོ་རྣམས་བྱིས་པ་བཞིན་དུ་སྤྱད། ། རྣམ་པར་མི་རྟོག་ཆོས་རྣམས་ཀྱིས། ། སྔགས་ཀྱི་དངོས་གྲུབ་དེ་ནས་འགྲུབ། ། བྱ་བ་དང་། རིག་སྔགས་འདི་ལ་བསླབས་ནས་མཁས་པས་བྱང་ཆུབ་རེག་ཅེས་གསུངས་སོ། ། རྣམ་པར་མི་རྟོག་པ་ནི་ཡིད་འཆིང་བ་ལས་སྐྱོབ་པའི་སྔགས་ཡིན་ཏེ་འདུས་པའི་རྒྱུད་ཕྱི་མ་ལས། །
དབང་པོ་དང་ནི་ཡུལ་རྣམས་ཀྱི། ། རྐྱེན་གྱིས་གང་དང་གང་བྱུང་བའི། ། ཡིད་དེ་དམན་ཞེས་བྱ་བར་བཤད། ། ཏྲ་ནི་སྐྱོབ་པར་བྱེད་པའི་དོན། ། ཞེས་འབྱུང་བ་ཡིན་ཏེ་ངེས་པའི་དོན་ཏོ། ། ལེའུ་གཉིས་པའི་བཤད་པའོ།། །། ལྷའི་ལེའུ་ལ་བསྐྱེད་ཆོག་བསྡུས་པ་དང་འབྲིང་དང་རྒྱས་པ་དང་བསྐྱེད་པའི་ཧེ་རུ་ཀ་གསུམ་གྱི་མཚན་ཉིད་བཤད་པ་བཞིར་གནས་པའི་དང་པོ་ལ་ཚད་མེད་བཞི་ནི་སེམས་ཅན་རྣམས་བདེ་བར་འདོད་པ་དང་། སྡུག་བསྔལ་དང་བྲལ་འདོད་པ་དང་། དགའ་བར་གྱུར་ཅིག་སྙམ་པ་དང་། ཉེ་རིང་མེད་པར་བྱའོ་སྙམ་པ་སྟེ་བཞིའོ། །
རྡོ་རྗེ་བཞིའི་ཆོ་ག་ནི་སྟོང་ཉིད་དང་། ས་བོན་ཧཱུྃ་བསམ་པ་དང་དེ་ལས་དཀྱིལ་འཁོར་དང་བཅས་པའི་སྐུ་རྫོགས་པ་དང་། གནས་གསུམ་དུ་ཡི་གེ་གསུམ་དགོད་པ་སྟེ་བཞིའོ། ། འདི་རིགས་བདག་ཏུ་འདོད་པ་དེ་ནི་མ་ཡིན་ཏེ་དེའི་ཚིག་མེད་པའི་ཕྱིར་རོ། ། གཉིས་པ་ནི་རེ་ཕས་ཅེས་པ་སྟེ་མདུན་དུ་རཾ་འགྱུར་བ་ལས་ཉི་མ་དང་དེར་ཧཱུྃ་ལས་བྱུང་བའི་རྡོ་རྗེ་རྒྱ་གྲམ་དང་དེ་ལས་མཆོད་ནས་ས་ཕྱོགས་རྡོ་རྗེའི་ས་གཞི་དང་ཕྱོགས་མཚམས་ར་བ་དང་སྟེང་དུ་གུར་དུ་སྒོམ་པ་ནི་སྲུང་འཁོར་ཡིན་ལ། དེའི་དབུས་སུ་དཀྱིལ་འཁོར་གྱི་དབུས་སུ་ཆོས་དབྱིངས་བདག་མེད་པ་མཚོན་པའི་རོ་སྒོམ་པ་ནི་གདན་ཡིན་ནོ། ། དེའི་སྟེང་དུ་རང་ཉིད་གནས་པར་བསམས་ནས་ཧེ་རུ་ཀ་སྒོམ་ཞེས་པ་ནི་བསྟན་པ་ཡིན་ལ། རང་གི་ཞེས་པས་ནི་རྒྱས་པར་འཆད་དེ་ཐ་མལ་གྱི་སྙིང་གར་རཾ་ལས་ཉི་མའི་དཀྱིལ་འཁོར་ལ་ཐབས་དང་ཤེས་རབ་ཀྱི་རང་བཞིན་ཧཱུྃ་བསམས་ཏེ་དེ་ལས་ཁྲོ་བོའི་རྡོ་རྗེ་སྟེ་འཇིགས་ཆེན་པོ་ནི་ཁ་གྱེས་པའོ། ། དེའི་ལྟེ་བ་ལ་ཧཱུྃ་དང་དེ་གཉིས་ཀ་འགྱུར་བ་ལས་ཞེ་སྡང་རྡོ་རྗེར་བདག་ཉིད་བསྒོམ་སྟེ་རྡོ་རྗེ་ལས་སྐྱེས་པ་ཞེས་པ་དང་། ནག་པོ་ནི་འདམ་སྐྱེས་སྔོན་པོས་འཆད་ལ་སྔོ་དང་ཉི་མའི་མདོག་ནི་སྔོན་པོ་ལ་དམར་པོའི་མདངས་ཡོད་པའོ། །
གསུམ་པ་ནི་ནམ་མཁར་ཅེས་པ་སྟེ་རྗེ་བཙུན་ནི་གང་སྒོམ་པའོ། ། སྟན་བདེ་བ་ལ་རྫས་བཅུའི་རིལ་བུ་ཁར་བཅུག་སྟེ་འདུག་ནས་སྙིང་གའི་ཧཱུྃ་གི་འོད་ཟེར་གྱིས་ཚོགས་ཀྱི་ཞིང་སྤྱན་དྲངས་ཏེ་འོད་ཟེར་ཧཱུྃ་ལ་ཐིམ་པ་དང་དེ་ལས་ལྷ་མོ་བརྒྱད་སྤྲོ་བར་བྱ་སྟེ། རྒྱན་རྣམས་ནི་རུས་པའི་འོ། ། རི་དྭགས་མཚན་མ་ནི་བྱང་སེམས་ཀྱི་ཟླ་བའོ། ། བདུད་ལས་རྒྱལ་བའི་སྣོད་ནི་རང་བྱུང་གི་ཁྲག་གིས་གང་བའི་ཐོད་པའོ། ། ཆུ་ལག་ནི་རྡོ་རྗེའི་ཆུས་གང་བའི་ལྷུང་བཟེད་དོ། ། སྨན་ནི་དྲི་ཆེན་ནམ་སྨན་སྣ་ཚོགས་པའོ། ། རྡོ་རྗེ་ལག་ནི་ཤ་སྣ་ཚོགས་སོ། ། རོ་ནི་རོ་དྲུག་གོ ། ཅང་ཏེའུ་ནི་ཌ་མ་རུའོ། །
གཡུང་མོ་ནི་ཆགས་པས་གར་མཛད་པར་ནཱ་རོ་པ་ཆེན་པོས་བཤད་ལ། འདི་དག་རང་རང་གི་མདོག་དང་ལྡན་ཞིང་རང་རང་གི་ཕྱོགས་ནས་མཆོད་པར་ཡན་ལག་མེད་པའི་རྡོ་རྗེས་བཤད་དོ། ། དེ་ནས་དཀོན་མཆོག་གསུམ་ལ་བདག་སྐྱབས་མཆི་ཞེས་པ་ལ་སོགས་པ་བྱས་ཏེ་མཆོད་བྱ་མཆོད་བྱེད་ལ་སོགས་པ་སྟོང་ཉིད་དུ་བསམས་ཏེ་སྟོང་པའི་ངང་ལས་དཀྱིལ་འཁོར་གྱི་དབུས་སུ་ཉི་ཟླའི་ནང་དུ་ཧཱུྃ་རྡོ་རྗེ་སེམས་དཔའི་རང་བཞིན་ཅན་སྒོམ་པ་ནི་དེ་ཉིད་སེམས་པ་ཞེས་པའོ། ། མཆོག་ཏུ་དགའ་བ་ནི་གཉིས་མེད་ཀྱི་ཡེ་ཤེས་སོ། ། དེའི་འོད་ཟེར་གྱི་སྣ་ལས་དགྱེས་པའི་རྡོ་རྗེ་སྤྲོ་བ་སྟོན་པ་ནི་ནམ་མཁའི་ཞེས་པ་སྟེ། རང་ཉིད་སྒོམ་པ་ཅི་འདྲ་བ་སྤྲོས་ནས་སེམས་ཅན་དཔག་ཏུ་མེད་པའི་དོན་བྱས་ཏེ་བསྡུས་ནས་སྙིང་ག་སྟེ་ས་བོན་དེ་ལ་ཐིམ་པ་ན་རང་ཉིད་ལྷར་བསྐྱེད་དོ་ཞེས་ཚིག་རྣམ་པར་སྦྱར་རོ། ། དེ་ལྟར་བསྐྱེད་ཚུལ་གསུམ་དུ་སྟོན་པ་ནི་སློབ་དཔོན་ཤཱནྟི་པ་ལ་སོགས་པའི་ལུགས་སོ། ། སློབ་དཔོན་སྦྱངས་དཀའ་ཟླ་བ་ནི་སོ་སོ་སྐྱེ་བོ་ལ་སྦས་ནས་འཁྲུགས་སུ་མཛད་ཀྱི་བསྐྱེད་ཚུལ་གཅིག་ཡིན་པར་འཆད་དེ་འདི་ལྟར་སྙིང་གའི་ཉི་མའི་ཧཱུྃ་གི་འོད་ཀྱིས་ནམ་མཁར་རྗེ་བཙུན་སྤྱན་དྲངས་ཏེ་མཆོད་ནས་ཚད་མེད་བཞི་དང་སྟོང་ཉིད་བསྒོམས་ཏེ་དེ་ནས་སྲུང་འཁོར་དང་གདན་དང་དེར་ཉི་ཟླའི་བར་གྱི་ཧཱུྃ་ལས་རྡོ་རྗེ་དང་དེ་ལས་གཙོ་བོ་དང་རང་གི་ལུས་མཚུངས་ཀྱིས་རྣལ་འབྱོར་མ་བརྒྱད་བསྐྱེད་པ་སྟོན་ཏོ། དེ་དག་ཏུ་མ་འདུས་པ་རྣམས་ཀྱང་གང་སྐབས་སུ་བབ་པར་སྦྱར་རོ། ། འདི་ལ་ནི་གཞུང་དུ་མ་མི་འགྲིག་པ་དང་ལྷག་པ་འོང་བར་སྣང་ངོ་། །
བཞི་པ་ཧེ་རུ་ཀ་གསུམ་གྱི་མཚན་ཉིད་ལ་ཕྱག་གཉིས་པ་ནི་སྔོ་དང་ཅེས་པས་སྟོན་ཏེ་བནྡྷུ་ནི་ཛཱི་བ་ཀའི་མེ་ཏོག་གོ ། ནོར་བུ་ནི་གཙུག་ནའོ། ། རྡོ་རྗེས་མཚན་པའི་ཐོད་པ་ནི་རྡོ་རྗེ་ཐོད་པའོ། ། ཁ་ཊཱཾ་ག་ནི་དཔུང་པ་ལ་བརྟེན་པའོ། ། ཧཱུྃ་ནི་གསུང་གི་སྒྲའོ། ། ས་བོན་མེད་པའི་རྣལ་འབྱོར་མ་བརྒྱད་ནི་འཁོར་རོ། ། ཕྱག་མཚན་ནི་སྔར་བཤད་པ་རྣམས་བརྟག་པ་དང་པོའི་དགོངས་པ་ཡིན་གྱི། བརྟག་པ་ཕྱི་མའི་ལུགས་ཐམས་ཅད་དུ་འཇུག་པའི་ངེས་པ་མེད་དེ་དམིགས་བསལ་མ་མཛད་པའི་ཕྱིར་དང་གཙོ་བོ་ཡང་ཞལ་བརྒྱད་པ་ལ་སོགས་པར་ཐལ་བར་འགྱུར་བའི་ཕྱིར་རོ། ། དུར་ཁྲོད་ནི་གནས་ཏེ་ཤ་ས་ཏི་ཞེས་བྱ་བ་གསུམ་ལ་འཇུག་པ་ལས། དབྱུགས་རྒྱུ་བ་ལུས་ཀྱི་དུར་ཁྲོད་ལ་ལྷན་ཅིག་སྐྱེས་པའི་ཧེ་རུ་ཀ་གནས་ཤིང་།
རོ་གནས་དང་ཡི་དྭགས་ཀྱི་གནས་ན་དཔའ་བོ་ཧེ་རུ་ཀ་གནས་སོ། ། འདི་ལ་ནི་ཡུམ་མེད་དོ་ཞེས་སློབ་དཔོན་མཚོ་སྐྱེས་དང་མི་ཐུབ་ཟླ་བ་འདོད་དོ། ། པཎྜི་ཏ་ཁ་ཅིག་ནི་གཡུང་མོ་ཉིད་ཡུམ་དུ་འདོད་དོ། ། སློབ་དཔོན་ཤཱནྟི་པ་དང་ཨ་བྷྱ་ནི་བདག་མེད་མ་ཡུམ་དུ་འདོད་དོ། ། ཕྱག་དྲུག་པ་ལ་གཡོན་དམར་བ་ཉི་མ་ལྟ་བུ་ཞེས་སྦྱོར་རོ། ། རྡོ་རྗེ་ལུ་གུ་རྒྱུད་མ་ནི་བདག་མེད་མ་དང་འདྲ་བར་མཚོ་སྐྱེས་ཀྱིས་བཤད་དོ། ། ཁམས་གསུམ་གྱི་བདག་ཉིད་ནི་བདག་མེད་པའོ། ། གཙོ་བོ་རྣམས་སྐྱིལ་དཀྲུང་ཕྱེད་པར་ཡོད་མེད་ནི་སྔོན་གྱི་སློབ་དཔོན་རྣམས་ཀྱིས་གཉིས་ཀ་བཤད་དོ། ། འཁོར་ལ་སོགས་པའི་མཚན་ཉིད་རྒྱས་པ་ནི་འོག་ནས་འཆད་དོ། ། དཀྱིལ་འཁོར་གྱི་མཚན་ཉིད་རྒྱས་པ་ནི་དཀྱིལ་འཁོར་རྒྱན་གྱི་མེ་ཏོག་ཏུའོ། །
དེ་ལྟར་མེ་ལོང་གི་གཟུགས་བརྙན་ལྟ་བུའི་དཀྱིལ་འཁོར་ལ་བསྒོམས་ནས་དཔལ་ཨ་ནམ་གྷའི་ཞལ་ནས། རྣམ་པ་མེད་ཅིང་རྟོག་པ་བྲལ། ། ཆགས་པ་མེད་ཅིང་ཉོན་མོངས་སྤངས། ། ཐོག་མཐའི་རྟོག་པ་རྣམས་ལས་གྲོལ། ། མཁས་པས་ནམ་མཁའ་ལྟ་བུ་བསྒོམ། ། ཞེས་བྱ་བ་དང་། མངོན་པར་བྱང་ཆུབ་པའི་རིམ་པ་ལས། ཇི་ལྟར་དབུགས་རླུང་མེ་ལོང་ལ། ། ཀུན་ནས་ཡལ་བར་འགྱུར་བ་ནི། དེ་བཞིན་རྣལ་འབྱོར་ཡང་དག་མཐར། །
ཡང་དང་ཡང་དུ་གཞུག་པར་བྱ། ། ཞེས་གསུངས་པའི་རིམ་པས་འོད་གསལ་བ་མངོན་དུ་བྱས་ནས་བསྒོམ་ཏེ་ངེས་པའི་དོན་ཏོ། ། ལེའུ་གསུམ་པའི་བཤད་པའོ།། །། ལྷ་དབང་བསྐུར་བ་ནི་རབ་ཏུ་གནས་པ་སྟེ་དང་པོ་དབང་བསྐུར་གྱི་ལྷ་སྤྱན་དྲངས་ཏེ་གསོལ་བ་གདབ་པ་ནི་སྔགས་ཡན་ཆད་དོ། ། གཉིས་པ་ཡིད་ཀྱིས་དབང་ཞུ་བ་ནི་སངས་རྒྱས་ཞེས་པ་ནས་བླང་བར་བྱའོའི་བར་རོ། ། བུམ་པས་དབང་བསྐུར་བས་དབང་བཞི་རྫོགས་པར་ཐོབ་པ་དང་མེ་ཏོག་གི་ཆར་ལ་སོགས་པ་བསམ་པར་བྱའོ། ། གསུམ་པ་རིགས་བདག་གིས་རྒྱས་གདབ་པ་ནི་དབང་བསྐུར་ནས་ཞེས་པ་སྟེ་གཙོ་བོ་མི་བསྐྱོད་པ་དང་གཞན་རྣམས་ནི་ཕྱི་མའི་ལེའུ་བཞི་པར་འཆད་དོ། ། དོན་དམ་པར་ནི་འཁོར་འདས་ཐམས་ཅད་མ་ནོར་བ་དེ་བཞིན་ཉིད་ཤར་བ་ཡིན་པས་དེ་ཉིད་རིགས་བདག་ཡིན་གྱི་ཐ་དད་པ་མེད་དོ། ། ཞེས་བྱ་བ་ནི་ངེས་པའི་དོན་ཏོ། ། བཞི་པ་ཐུན་གྲངས་དང་སྤྱོད་ལམ་གྱི་རྣལ་འབྱོར་ལ་ཐུན་གསུམ་ནི་ཉིན་མཚན་གཉིས་ཀའམ་ཉིན་མོའོ། །
ལྷའི་གཟུགས་སུ་གཞན་ལ་ནི་ཐུན་མཚམས་སུ་འཁོར་ཐུགས་ཁར་བསྡུས་ནས་དེའི་ང་རྒྱལ་བྱེད་པའོ། ། ལེའུ་བཞི་པའི་བཤད་པའོ།། །། ལེའུ་ལྔ་པ་ལ་དེ་ཁོ་ན་ཉིད་ནི་དོན་དུ་མ་ལ་འཇུག་པའི་འདིར་ནི་བདེན་ཞིང་མི་བསླུ་བ་ལ་འཇུག་གོ ། འདི་ལ་དང་པོ་བདག་མེད་པའི་དེ་ཉིད་ནི་ངོ་བོས་ཞེས་པ་སྟེ། འདི་དག་རྨི་ལམ་ལྟར་བདེན་པའི་ངོ་བོས་སྟོང་བ་ཡིན་གྱི་ཆད་པར་ལྟ་བར་འགྱུར་བས་སྣང་ཙམ་དུ་འགོག་པ་ནི་མ་ཡིན་ཏེ་སྤྱོད་འཇུག་ལས། ཇི་ལྟར་མཐོང་ཐོས་ཤེས་པ་དག ། འདིར་ནི་བཟློག་པར་བྱ་མིན་གྱི། ། འདིར་ནི་སྡུག་བསྔལ་རྒྱུར་གྱུར་པའི། ། བདེན་པར་རྟོག་པ་བཟློག་བྱ་ཡིན། ། ཞེས་བཤད་པ་བཞིན་ནོ། །
སེམས་ནི་ཚོགས་དྲུག་གམ་བརྒྱད་དོ། ། སེམས་བྱུང་ནི་ཚོར་བ་དང་འདུ་ཤེས་ལ་སོགས་པ་ལྔ་བཅུ་རྩ་གཅིག་གོ ། དེ་དག་གིས་ནི་ཕུང་པོ་ལྔ་རང་བཞིན་མེད་པར་བསྟན་ཏོ། ། གཉིས་པ་རིག་མའི་དེ་ཉིད་ནི་དེའང་ཐབས་གང་གིས་རྟོགས་པ་ཡིན་ཞེ་ན། ཐབས་མྱུར་པོ་ཕོ་ཉའི་ལམ་གྱིས་རྟོགས་སོ་ཞེས་སྟོན་པ་ནི་སྐྱེད་བྱེད་མ་དང་ཞེས་གསུངས་ཏེ་འདི་གཉིས་ལྟར་བྱམས་ཤིང་ཕན་པར་འདོད་པའོ། ། རྣམ་འབྱོར་རིག་པ་ནི་བསྟེན་པའི་ཐབས་ཤེས་པའོ། ། མཆོད་པ་ནི་སྟོན་པའོ། ། གར་མ་ནི་ཤེས་རབ་གསལ་བའོ། ། ཆོས་མ་ནི་ཆོས་ལ་དགའ་བའོ། ། རྡོ་རྗེ་མ་ནི་བསམ་གཏན་ལ་དགའ་བའོ། །
གདོལ་མ་ནི་ང་རྒྱལ་མེད་ཅིང་ངང་ཚུལ་ཞི་བའོ། ། བྲམ་ཟེ་མོ་ནི་སྡིག་པས་འཇིགས་པའོ། ། ཞེས་སློབ་དཔོན་ཤཱནྟི་པ་འཆད་དོ། ། སྒྲ་ཇི་བཞིན་པ་ནི་གོ་སླའོ། ། ཐབས་དང་ཤེས་རབ་མཆོག་ནི་ཡབ་ཡུམ་དུ་བསྐྱེད་པ་ལ་སོགས་པའོ། ། དེ་ཉིད་རིག་པ་ནི་ཡེ་ཤེས་འདོད་པའམ་ཐབས་ཤེས་པའོ། ། དབྱེ་བ་ནི་གཞན་གྱིས་རིག་པའམ་ཁམས་ཉམས་པའམ་བདེ་བ་ལ་སྲེད་པ་སྟེ། མངོན་པར་བརྗོད་པ་བླ་མ་ལས། ཕོ་ཉ་རལ་གྲིའི་སོ་འདྲ་བས། ། ཞེན་པར་གྱུར་ན་སྤང་བར་བྱ། །
ཞེས་བྱ་བ་དང་། བྱང་ཆུབ་སེམས་ནི་ཉམས་གྱུར་ན། ། མ་རྨད་དངོས་གྲུབ་ག་ལ་ཡོད། ། ཅེས་འབྱུང་བ་ཡིན་ནོ། ། ས་སྤྱོད་ནི་རྒྱལ་པོ་དང་ཤ་ཟ་ལ་སོགས་པའོ། ། སྡུག་བསྔལ་བྱེད་ནི་བྱིས་པའི་རྣལ་འབྱོར་ལའོ། ། དེ་འདྲ་བ་ནི་འཁོར་བའི་རྒྱུ་ཡིན་ནོ། ། སྙམ་པ་ལ། རིགས་ལྔའི་ཞེས་གསུངས་ཏེ་ཐབས་དེས་ནི་གཉིས་མེད་ཀྱི་ཡེ་ཤེས་མངོན་དུ་འགྱུར་ཏེ། དཔལ་གསང་བ་འདུས་པ་ལས།
མ་དང་སྲིང་མོ་བུ་མོ་ལ། ། འདོད་པ་ལས་ནི་གཉེར་བྱས་ན། ། ཐེག་ཆེན་མཆོག་གི་ཆོས་ཉིད་ཀྱི། ། དངོས་གྲུབ་རྒྱ་ཆེན་དེས་འཐོབ་བོ། ། ཞེས་གསུངས་པ་ཡིན་ནོ། ། གསུམ་པ་རིགས་ཀྱི་དེ་ཉིད་ལ་རིགས་དང་རིག་མ་སོ་སོར་སྦྱར་བ་ནི། དེ་དག་ལ་ཕྱག་རྒྱ་ཟེར་བའི་རྒྱུ་མཚན་གང་ཡིན་ཞེ་ན། འདེབས་བྱེད་ཀྱིས་གདབ་པར་བྱ་བས་ན་ཕྱག་རྒྱ་ཡིན་ཏེ་རྒྱ་གང་ལ་བཏབ་པ་ལ་རྒྱུར་བརྗོད་པ་དང་འདྲའོ། ། ཞེས་སྟོན་པ་ནི་གསང་བའི་རྡོ་རྗེ་འདིས་ནི་ཞེས་པའོ། ། དེའི་དབྱེ་བ་ནི་རིགས་ལྔ་སྟེ་དེ་བཞིན་གཤེགས་པ་ནི་རྣམ་སྣང་ངོ་། །
སྙིང་རྗེ་ཆེན་པོ་ནི་རྡོ་རྗེ་སྙིང་པོ་ལ་བོད་པའོ། ། གཡུང་མོ་མི་བསྐྱོད་པའི་རིགས་ཀྱི་ཕྱག་རྒྱ་ཡིན་ནོ་བྱ་བ་ལ་སོགས་པར་སྟོན་པ་ནི་རྡོ་རྗེ་ཕྱག་རྒྱ་ཞེས་བྱ་བ་ལ་སོགས་པའོ། ། དེས་ན་ཕྱག་རྒྱ་ལྔར་ནི་ཞེས་བསྡུའོ། ། དེ་བཞིན་གཤེགས་པའི་རིགས་བཤད་པ་ནི་ཕྱག་རྒྱ་འདི་རྣམས་ཞེས་གསུངས་ཏེ། དེ་བཞིན་གཤེགས་པའི་ཡེ་ཤེས་བསྐྱེད་པས་ན་དེའི་རིགས་ཡིན་ཏེ། ས་བོན་ལ་མྱུ་གུའི་རིགས་བརྗོད་པ་བཞིན་ནོ། ། དེ་བཞིན་གཤེགས་པ་ཉིད་ཀྱང་བརྗོད་དགོས་སོ་ཞེ་ན། མདོར་བསྡུས་པ་ནི་ཞེས་གསུངས་ཏེ། དཔལ་ལྡན་ནི་ལྷ་དང་བཅས་པའི་འཇིག་རྟེན་གྱིས་མཆོད་པའོ། ། དེ་བཞིན་ཉིད་གཤེགས་པ་ནི་རྟོགས་པ་སྟེ།
རྣམ་འགྲེལ་ལས། གཤེགས་པ་རྟོགས་པའི་དོན་ཕྱིར་ཏེ། ། དེ་ཕྱིར་ཕྱི་རོལ་པ་དང་སློབ། ། མི་སློབ་ལས་ལྷག་དེ་ཡི་ཕྱིར། ། གཞན་དོན་མཁྱེན་སྦྱོར་དེ་སྟོན་པ། ། ཞེས་བཤད་པ་ཡིན་ནོ། ། ཡང་ན་དེ་བཞིན་ཉིད་གཤེགས་ནི་དེ་བཞིན་ཉིད་དྲི་མ་མེད་པའི་རང་བཞིན་དུ་གྱུར་པ་སྟེ་སྤངས་པའོ། ། སླར་ཡང་གཤེགས་པ་ནི་ཕྱིས་ཀྱང་སྤང་རྟོགས་ལས་མི་ཉམས་པ་སྟེ། དེ་ཉིད་ལས། བདག་ལྟའི་ས་བོན་སྤངས་པའི་ཕྱིར། །
སླར་མི་ལྡོག་པ་ཉིད་ཡིན་ནོ། ། ཞེས་བཤད་པ་བཞིན་ནོ། ། དེ་བཞིན་གཤེགས་པ་དེ་འདྲ་བ་ལ་བརྗོད་པ་འདིས་ནི་ཞེས་སྦྱར་ཏེ། ཤེས་རབ་རིགས་པ་ནི་བཤད་ཟིན་ཏོ། ། ཡང་ན་དེས་ཡེ་ཤེས་ཇི་ལྟར་བསྐྱེད་ཅེ་ན། མདོར་བསྡུས་པ། ཞེས་གསུངས་ཏེ། དཔལ་ལྡན་ནི་རིག་མའི་དཔལ་ལོ། ། དེ་བཞིན་ཉིད་ནི་ཁམས་སོ། ། གཤེགས་པ་ནི་ཐུར་དུ་བབ་པའོ། །
སླར་ཡང་གཤེགས་པ་ནི་རླུང་གི་མཐུས་གྱེན་དུ་དྲངས་པའོ། ། ཚུལ་འདིས་ནི་ཤེས་རབ་རིགས་པ་ཆོས་ཀྱི་སྐུ་བསྐྱེད་དོ་ཞེས་བྱ་བའི་དོན་ཏེ། རྣམ་པ་དྲུག་ནི་རྡོ་རྗེ་འཆང་དང་ངོ་། ། བསྡུས་པ་ནི་དེ་རིགས་ལྔའི་སྤྱི་ཡིན་ལ་སྤྱི་ནི་བྱེ་བྲག་དང་གཅིག་ཡིན་ཏེ། དེ་ཉིད་ཀྱི་ཕྱིར་དཔལ་གསང་བ་འདུས་པ་ལས། དེ་ལ་དེ་བཞིན་གཤེགས་པ་ཐམས་ཅད་ཀྱི་བདག་པོ་ཞེས་གསུངས་སོ། ། རྣམ་སྣང་དང་འོད་དཔག་མེད་དང་མི་བསྐྱོད་པ་གསུམ་ནི། སྐུ་གསུང་ཐུགས་ཀྱི་རིགས་སོ། ། ཕྱི་ནས་ནི་བཤད་པའི་ཕྱི་མའོ། ། རིགས་ལྔ་དང་གསུམ་གྱི་གནས་ཚུལ་རྒྱས་པ་ནི་གསང་བ་བསྡུས་པ་རྒྱན་གྱི་མེ་ཏོག་ཏུ་བལྟའོ། །
རིགས་དེའང་དག་པའི་ཚེ་མི་རྟོག་པའི་ཡེ་ཤེས་ཡིན་པས་དབྱེ་བ་མི་འཐད་དེ་སྙམ་ན་མ་དག་པའི་དབྱེ་བས་རྣམ་པར་གཞག་པའི་ཕྱིར་རིགས་དང་ཞེས་གསུངས་ཏེ་ས་དང་གཟུགས། རྣམ་སྣང་གི་རིགས་ཞེས་བྱ་བ་ལ་སོགས་པ་ཀུན་རྫོབ་ཏུ་གྲངས་སུ་བགྲང་བྱ་ཙམ་ཡིན་ནོ་ཞེས་བྱ་བའི་དོན་ཏོ། ། བཞི་པ་སྔགས་དང་ལྷའི་དེ་ཉིད་དོན་དམ་པར་དེ་དག་ཐམས་ཅད་སྤྲོས་བྲལ་ཡིན་ནོ་ཞེས་སྟོན་པ་ནི་སྒོམ་པ་པོ་མེད་སྒོམ་པ་ཏིང་འཛིན་མེད་ཅེས་པ་ལ་སོགས་པའོ། ། འང་དང་ཀྱང་གི་སྒྲས་ནི་འབྲས་བུ་སངས་རྒྱས་དང་། བསྒོམ་བྱ་དང་དཀྱིལ་འཁོར་དང་ཕྲིན་ལས་ལ་སོགས་པ་ཐམས་ཅད་ཀྱང་མེད་དེ་གཅིག་དང་དུ་མ་དང་བྲལ་བའི་ཕྱིར་རོ། ། རང་བཞིན་ལས་ཞེས་པས་ནི་སྤྲོས་བྲལ་ལས་སྤྲོས་པ་སྣ་ཚོགས་སུ་སྣང་བར་སྟོན་ཏོ། ། དེ་ཉིད་གསལ་བར་སྟོན་པ་ནི་རྣམ་སྣང་ལ་སོགས་པ་སྟེ། སྤྲོས་པ་མེད་པའི་ཡེ་ཤེས་དེ་མཐའ་མེད་པར་རང་སྣང་བས་རྣམ་སྣང་ངོ་། ། དེ་གཞན་གྱིས་མི་གཡོ་བས་མི་བསྐྱོད་པའོ། ། དེ་ལས་དོན་ཐམས་ཅད་གྲུབ་པས་ན་དོན་ཡོད་ཏོ། །
དཀོན་པའམ་དེ་ལས་ཅིའང་འབྱུང་བས་ན་རིན་ཆེན་པོ། སྣང་བ་མཐའ་མེད་པས་ན་དཔག་མེད་དོ། ། སེམས་པ་ནི་རིགས་དྲུག་པ་རྡོ་རྗེ་སེམས་དཔའོ། ། ཞི་བ་ནི་དབང་ཕྱུག་གོ ། དེ་དག་སྒྲ་ཇི་བཞིན་པར་འཛིན་པ་དགག་པའི་ཕྱིར་སངས་རྒྱས་སུ་སྟོན་པ་ནི་ཐམས་ཅད་ཅེས་པའོ། ། སེམས་ཅན་གྱི་དོན་ལ་འཇུག་ཕྱིར་ཞེས་བྱ་བ་དང་སངས་རྒྱས་དེ་སེམས་ཅན་ཀུན་གྱི་བདག་ཉིད་ལ་གནས་ཞེས་བྱ་བ་དང་། དམ་པའི་བདེ་བས་དེ་ཉིད་དེ་དེ་བཞིན་ཉིད་ཀྱི་བདེ་བ་རྟོགས་ཞེས་བྱ་བ་དང་། དེ་བའི་དེ་ཧ་ནི་ལུས་བྷ་བ་ནི་བྱུང་བ་སྟེ་རྐྱེན་གྱིས་ལུས་ལས་བྱུང་བ་ཞེས་བྱ་བར་འགྱུར་བས་གང་ཕྱིར་ཞེས་གསུངས་སོ། ། བྷ་ག་ནི་སྐལ་པའམ་ལྡན་པ་དང་བྷ་བན་ཛི་ནི་གཅོད་པའམ་འཇོམས་པ་ལ་འཇུག་པས་དེ་གཉིས་རིམ་པ་བཞིན་སྟོན་པ་ནི་སངས་རྒྱས་ཅེས་པའོ། ། ལྔ་པ་རིག་མའི་དེ་ཉིད་གསལ་བར་སྟོན་པ་ནི་གང་ཕྱིར་ཞེས་པས་སྟོན་ཏེ།
བསྐྱེད་པའི་མ་ཡིན་པས་ཤེས་རབ་ཅེས་དང་ཡོན་ཏན་གྱི་སྐལ་བ་སྟོན་པས་སྲིང་མོ་དང་། རྣམ་རྟོག་ཐམས་ཅད་འཚོད་པ་སྟེ་སྲེག་པ་དང་། ལྷན་སྐྱེས་རྟོགས་ནས་སེམས་ཅན་ལ་སྙིང་རྗེ་གཡོ་བ་དང་། ལྷན་སྐྱེས་ཀྱི་བཅོམ་ལྡན་འདས་དེ་ལ་རྟོག་པས་མི་རེག་པར་བྱེད་པས་རིག་མ་ལ་གཡུང་མོར་བརྗོད་ཅེས་སྦྱར་རོ། ། དྲུག་པ་བཟླས་པ་ལ་སོགས་པའི་དེ་ཉིད་ནི་ཨཱ་ལི་ཞེས་པ་སྟེ་བརྗོད་ཚད་དེ་ཡིན་པས་སོ། ། རྐང་པས་ཉེད་པ་ནི་མར་ད་ན་ཞེས་པ་མཎྜ་ལ་དང་སྒྲ་མཐུན་པས་སོ། ། གང་སེམས་ཚད་ལྷ་དང་དེ་ཁོ་ན་ཉིད་ལ་སེམས་པས་བསམ་གཏན་ཏེ། འཕགས་པ་ལྷས། ཡིད་ནི་གང་གང་འགྲོ་གྱུར་པ། ། ཤེས་བྱ་ལ་ནི་དེ་ཉིད་སྦྱར། །
ཐམས་ཅད་དེ་ཡི་རང་བཞིན་ཕྱིར། ། སོང་ནའང་གང་དུ་འགྲོ་བར་འགྱུར། ། ཞེས་འབྱུང་བ་བཞིན་ནོ། ། ཕ་ལས་བདེ་ཐོབ་ནི་བླ་མས་དབང་དུས་སུ་བསྟན་པའི་ལྷན་སྐྱེས་སམ། ཡང་ན་ཕ་མའི་འདུ་འཕྲོ་ལས་མངལ་དུ་ལྷན་སྐྱེས་མངོན་དུ་བྱས་པའོ། ། འཆི་བའི་ཚེའང་ལྷན་སྐྱེས་འཆར་བས་སམ་ཡང་ན། ས་ན་ཛས་ཟག་བཅས་ཀྱི་བདེ་བ་གསོད་པའོ། ། གང་དུ་འཆིང་བ་ཅེས་འདོན་པ་དེར་ནི་ཟག་བཅས་ཀྱི་བདེ་བ་འཆིང་བ་དེ་སྤྲོས་བྲལ་དུ་ཤེས་པའི་བསམ་གཏན་བྱའོ་ཞེས་སྟོན་པ་ཡིན་ནོ། ། ལེའུ་ལྔ་པའི་བཤད་པའོ།། །། སྤྱོད་པའི་ལེའུ་ལ་དོན་དྲུག་གི་དང་པོ་ཆ་ལུགས་ནི་དེ་ནས་ཞེས་པ་ལ་སོགས་པས་སྟོན་སྟེ་སྤྱོད་པ་ནི་ཙརྻ་སྟེ་ཙ་ར་ནི་རྒྱུ་བའམ་འགྲོ་བའོ། །
ཡ་ཡོ་ག་ནི་རྣལ་འབྱོར་དང་སྦྱོར་བས་རྒྱུ་བའོ། ། རྟོགས་པའི་རྒྱུར་འདོད་ཡོན་ལ་ལོངས་སྤྱོད་པ་ལའང་སྤྱོད་པ་ཞེས་བྱའོ། ། འདིས་འཁོར་བའི་ཕ་རོལ་ཏུ་ཕྱིན་པར་བྱེད་པས་དེ་སྐད་དུ་བརྗོད་དོ། ། དངོས་གྲུབ་མཐའ་ནི་མཐར་ཐུག་གི་ཕྱག་རྒྱ་ཆེན་པོར་འགྲོ་བའོ། ། མི་འཆི་བཅུ་ཕྱེད་ནི་བདུད་རྩི་ལྔའོ། ། གཉིས་པ་བསམ་པ་ནི་ཧེ་རུ་ཀ་ཞེས་པ་སྟེ་ཁ་དོག་ལྔ་ནི་རིགས་ལྔའི་ཧེ་རུ་ཀའོ། ། རིགས་གཅིག་ནི་དྲུག་པ་དགྱེས་པའི་རྡོ་རྗེའོ། ། ཁ་དོག་ནི་དངོས་སམ་རིགས་སོ། ། གསུམ་པ་གནས་ནི་ཤིང་གཅིག་པ་ལ་སོགས་པ་སྟེ་འདི་སྒྲ་གཞན་དུ་བསྒྱུར་ནས་ཤེས་རབ་དང་རྩ་དང་ཕྱག་རྒྱ་ཆེན་པོ་ལ་སོགས་པར་ཡང་འཆད་མོད་ཀྱི་སྒྲ་ཇི་བཞིན་པ་ལ་སྐྱོན་མེད་པའི་ཕྱིར་དེ་ཉིད་དུ་བཤད་དོ། ། སྒོམ་པ་བཟང་བ་ནི་དེར་གདོན་མི་ཟ་བར་ས་ཧ་ཛ་སྐྱེ་བའི་ཕྱིར་རོ། །
བཞི་པ་དུས་ཅུང་ཟད་དྲོད་ནི་ཞེས་པ་སྟེ་དབང་དང་བླ་མའི་བྱིན་རླབས་དང་བསྒོམས་པའི་མཐུས་མི་རྟོག་པའི་ཡེ་ཤེས་ཅུང་ཟད་སྐྱེ་སྟེ་དེ་ནི་རྩུབ་གདན་ལ་རྩུབ་ཤིང་གཙུབས་པ་ལྟར་རྣམ་པར་མི་རྟོག་པའི་ཡེ་ཤེས་ཀྱི་མེའི་ལྟས་ཡིན་པས་དྲོད་ཅེས་བྱའོ། ། ཡེ་ཤེས་ཀྱི་སྣང་བ་དེ་ཉམས་ཆུང་བ་དང་དབང་པོ་རྣམས་ཡུལ་ལ་གཡོ་བ་དང་ཡུལ་གྱི་རླུང་ཆེ་བ་དང་། བརྩོན་པ་དང་བྲལ་བའི་རྒྱུས་ཡེ་ཤེས་དེ་རྒྱས་པར་མི་འགྱུར་བའམ་འགག་་་་་་པདྨའི་མྱུ་གུ་པར་འགྱུར་བའང་སྲིད་དོ། །

སྤྱོད་པས་ནི་དེ་དག་སེལ་བར་བྱེད་དེ་དེས་ན་རང་དོན་འགྲུབ་པར་འགྱུར་བའི་འདོད་པ་ཡོད་ན་དེའི་ཚེ་སྤྱོད་པ་བྱའོ་ཞེས་སྟོན་པ་ཡིན་ནོ། ། ལྔ་པ་གྲོགས་ནི་ཤིན་ཏུ་ཞེས་པ་སྟེ་རྡོ་རྗེའི་བུ་མོ་ནི་རིགས་ངན་མ་སྟེ་མི་རྟོག་པའམ་ཧེ་རུ་ཀ་ལ་ཤིས་པའི་ཕྱིར་སློབ་དཔོན་ཧཱུྃ་ཀ་ར་བཞིན་ནོ། ། རྟོགས་པར་ནི་ཤེས་པའོ། ། དེ་མེད་ན་རྣམ་སྣང་ལ་སོགས་པ། ལྷའི་རིགས་ཀྱིས་བྱའོ་ཞེས་སྟོན་པ་ནི་རྡོ་རྗེ་ཞེས་པའོ། ། གཞན་ལའང་རུང་ངོ་ཞེས་སྟོན་པ་ནི་ཡང་ན་ཞེས་པ་སྟེ་མུ་སྟེགས་མའམ་པད་ཅན་དང་དུང་ཅན་དང་རི་མོ་ཅན་དང་བ་ལང་ཅན་ལ་སོགས་པ་སྟེ་འདི་རྒྱས་པ་ནི་འཇམ་དཔལ་ཞལ་གྱི་ལུང་དུ་བལྟའོ། ། བྱང་ཆུབ་ཀྱི་ས་བོན་བཅུག་ནས་རྒྱུད་སྤྱོད་པ་ནི་དབང་བསྐུར་བ་དང་ཆོས་བཤད་པ་ལ་སོགས་པས་རིགས་སད་པར་བྱེད་པའོ། ། དྲུག་པ་སྤྱོད་པ་ཉིད་རྒྱས་པར་འཆད་པ་ནི་གང་ཚེ་ཞེས་པ་སྟེ་རྡོ་རྗེ་མཆོག་ལྡན་ནི་ལྷན་སྐྱེས་འབར་བའོ། ། དགའ་བ་ནི་ལྷན་སྐྱེས་སོ། ། རྡོ་རྗེ་དང་ལྡན་པའི་རྐང་པ་ནི་རྡོ་རྗེ་རྐང་པའོ། ། མཉམ་པར་བཞག་པ་ནི་ཡེ་ཤེས་དང་མ་བྲལ་བའོ། །
འཁོར་ལོའི་ཞེས་བྱ་བ་ལ་སོགས་པ་ནི་རྒྱན་ཆའི་རྣམ་དག་སྟེ་དེ་དང་དེར་མོས་པ་བྱེད་པའོ། ། ཐབས་ནི་སྙིང་རྗེ་སྟེ་ཞེ་སྡང་རྣམ་དག་ནི་དེ་གཉིས་དང་ལྡན་པའི་མི་བསྐྱོད་པའི་རྣལ་འབྱོར་པ་སྟེ་དེའི་སྔགས་ནི་གླུ་དང་བསྒོམ་པའི་ལྷའམ་མགོང་བ་ནི་གར་ཡིན་ནོ། ། རྟག་ཏུ་གཉིས་ནི་རྒྱུན་དུ་སྟེ་བྱེད་པ་ནི་བྱའོའི་དོན་ཏེ། ། སྨན་དང་ཆུ་ནི་བཤང་གཅིའོ། ། རྐུན་མོའི་སྐྲ་ནི་རྩའི་བྱེ་བྲག་གོ ། ཧཱུྃ་བྱུང་ནི་སྣ་ཚོགས་རྡོ་རྗེའོ། ། ཐལ་བ་ནི་གཅེར་བུ་ལ་བྱུག་པའོ། ། མཆོད་ཕྱིར་ཐོགས་ནི་ཚངས་སྐུད་དོ། ། སྒོམ་པ་ནི་ཐོགས་པའོ། ། རྡོ་རྗེ་ཐོད་པ་ནི་སྒྲ་ཇི་བཞིན་པའམ་ཤེས་རབ་སྙིང་རྗེའོ། །
བརྐམ་པ་ནི་ཆགས་པའོ། ། གཉིད་ལ་སོགས་པའི་མི་མཐུན་ཕྱོགས་སྤང་བ་ནི། རྒྱ་ཆེ་རོལ་པ་ལས། བསོད་ནམས་ལྡན་པའི་མི་ཡིས་བསམ་པ་རྣམས་ཀྱང་འགྲུབ། ཅེས་འབྱུང་བས་སྦྱིན་པའི་ཡུལ་མི་དབྱེ་བར་བྱིན་ནས་བྱའོ། ། ཞེས་སྟོན་པ་ནི་ལུས་ཀྱིས་ཞེས་བྱ་བ་ཡིན་ནོ། ། བླ་མ་ལ་ཕྱག་མ་བྱས་ན་དངོས་གྲུབ་ཐོབ་ཀྱང་དམྱལ་བར་ལྟུང་ངོ་། ། ཞེས་སྟོན་པ་ནི་དངོས་གྲུབ་ཅེས་པ་སྟེ་སྣང་བ་པོ་ནི་གཉིས་ཀ་ལ་སྦྱར་རོ། ། འདི་རྫོགས་རིམ་གྱི་སྤྱོད་པ་ཡིན་པས་རང་བཞིན་སྟོང་པ་ཉིད་ལ་སྤྱད་ཀྱི་བསྐྱེད་རིམ་གྱི་ཆ་ཚོ་དོར་རོ་ཞེས་སྟོན་པ་ནི། བསླབ་དང་ཞེས་པ་སྟེ་སྙིང་རྗེ་ཆེ་ནི་རྡོ་རྗེ་སྙིང་པོ་ལ་བོད་པའོ། །
རྣལ་འབྱོར་ལྡན་པ་ནི་དེ་ཁོ་ན་ཉིད་ཀྱིའོ། ། ལྷ་མིན་ལ་སོགས་པ་ནི་སྟོབས་ཆེ་ཞིང་འཇིགས་པའི་དཔེ་སྟེ་ལྷ་སྦྱིན་ཡང་དེ་འདྲ་བ་ཡིན་པ་གཏམ་རྒྱུད་ཀྱིས་བཤད་དོ། ། གཟུགས་ནི་གང་ལའང་མི་འཇིགས་པའོ། ། རྣལ་འབྱོར་གྱི་བཏུང་བ་ནི་ཤེས་རབ་དང་སྙིང་རྗེ་སྟེ་གཞན་གྱི་བཏུང་བ་ནི་ཆང་ལ་སོགས་པའོ། ། དེ་དག་ཀྱང་ཤེས་རབ་ལ་བསྟེན་པ་གསང་བའི་སྤྱོད་པ་དང་། རང་ལུས་ལ་བརྟེན་པ་ཅུང་ཟད་སྟོན་པའི་སྤྱོད་པ་དང་། ཕྱག་རྒྱ་ཆེན་པོ་ལ་བརྟེན་པ་བསྙོན་པའི་བརྟུལ་ཞུགས་ཆེན་པོ་མཆོག་ཏུ་གསང་བའི་སྤྱོད་པ་གསུམ་གྱིས་བསྡུས་སོ་ཞེས་ཁ་ཅིག་འཆད་དོ། ། ལེའུ་དྲུག་པའི་བཤད་པའོ།། །། དེ་ནས་ནི་རྗེས་ལ་སྟེ་ཚྪོ་མ་ནི་བརྡའོ། ། དེའང་སྦས་པའི་དོན་སྟོན་པའམ་དོན་ཟུར་གྱིས་སྟོན་པ་སྟེ་ལུས་ཀྱི་བརྡའོ། །
བཤད་པར་བྱའོ་ནི་སྡུད་པ་པོའི་ཚིག་སྟེ་འདི་ནི་སྤྱོད་པའི་ཡན་ལག་གོ ། རྣལ་འབྱོར་པ་ཡེ་ཤེས་དང་ཏིང་ངེ་འཛིན་བརྟན་པོ་དང་ལྡན་པ་དེ་ལ་སངས་རྒྱས་དང་བྱང་ཆུབ་སེམས་དཔའ་རྣམས་རྣལ་འབྱོར་མའི་གཟུགས་ལ་སོགས་པས། ཕྲད་པར་བྱེད་ཅིང་ཆོས་དང་། རྟགས་ཀྱང་སྟོན་པར་བྱའོ། ། དེ་ལ་དེ་ལྟར་དུ་ཤེས་པར་བྱེད་པ་ནི་ལུས་ཀྱི་བརྡ་སྟེ་འདི་ལ་དང་པོ་འདུ་བའི་བརྡ་ནི་བརྡ་གང་གིས་ཅེས་པས་སྟོན་ཏེ་བརྡ་དེས་ཕྲད་པ་དེ་དག་དམ་ཚིག་གི་གྲོགས་བརྩེ་བའི་བདག་ཉིད་ཅན་དུ་ཤེས་པར་བྱེད་པའོ། ། དེ་སོར་མོ་གཅིག་སྟོན་ན་ནི་ལེགས་པར་འོངས་སམ་ཞེས་འདྲི་བ་ཡིན་ལ། གཉིས་སྟོན་པ་ནི་དེ་ལྟར་དུ་ལན་འདེབས་པའོ། ། སྙུན་ནི་སྒོ་གསུམ་བདེའམ་ཞེས་པའོ། ། སྲིན་ལག་ལ་སོགས་པ་ནི་དབང་བཞིའི་བརྡ་དང་། ནུ་མ་ནི་ཀུན་ཏ་དང་འཚམས་ནི་དེ་འཚོགས་མ་ན་ཡོད་པར་སྟོན་པ་དང་དཔྲལ་བ་དོན་དམ་པ་དང་།
རྒྱབ་དེ་མངོན་དུ་མི་བྱེད་པར་སྟོན་པ་དང་། ལྟོ་ཡིས་བརྩེ་བའམ་དགའ་བས་རྣམ་པར་རོལ་བར་བྱ་ཞེས་ཀྱང་འདོན་སྟེ་ལྷན་སྐྱེས་ཀྱི་རོ་ལ་ལོངས་སྤྱད་པར་བྱ་ཞེས་འཆད་མོད་ཀྱི་བརྡ་འདོད་པས་བྱེད་པ་དེ་སྣ་ཚོགས་ལ་འཇུག་པས་གཅིག་ཁོ་ན་དཔག་པར་མི་ནུས་པའི་ཕྱིར་དང་བརྡ་གཅིག་དུ་མ་ལ་མཐོང་བ་ལས་ནི་ཐེ་ཚོམ་དུ་འགྱུར་བའི་ཕྱིར་དེ་ལྟར་ངེས་པ་མ་ཡིན་ནོ། ། དེས་ན་དེས་དམ་ཚིག་པ་ཡིན་མིན་དུ་འབྱེད་དོ་ཞེས་སྟོན་པ་ནི་ཕྱག་རྒྱ་ཞེས་པའོ། ། བརྡ་ཤེས་པ་དེ་ལ་ཞེས་བྱ་བ་དང་བརྩེ་བས་བོས་ནས་ལག་པས་ཕྲེང་བ་སྟོན་ན་ཞེས་བྱ་བ་དང་ཚོགས་སམ་སྙོམས་འཇུག་ལ་འདུ་བ་ཞེས་བྱ་བ་དང་དམ་ཚིག་ལ་གནས་པར་གྱིས་ཤིག་བྱ་བ་དང་ཕྱི་རོལ་གྱི་འདུ་བའི་གནས་བཟང་པོར་གནས་ནས་འདི་ལྟ་བུ་བྱ་ཞེས་གང་སྨྲས་ཚད་བསྒྲུབ་པར་བྱའོ་ཞེས་སྟོན་པ་ཡིན་ནོ། ། བརྡ་ནི་གྲངས་མེད་པ་སྟོན་པ་སྲིད་པས་དེ་མི་ཤེས་པ་རྣམས་ཀྱིས་བརྡའི་ལན་མི་བྱ་བར་ཕྱག་བྱས་ཏེ་སྙིང་གར་ལག་པ་གཡོན་པ་གཞག་ནས་འགྲོ་བར་བྱའི་བརྩད་པར་མི་བྱ་སྟེ། འཇིག་རྟེན་པའི་ཕོ་ཉ་མོ་འགའ་ཞིག་ནི་ཐུབ་པར་དཀའ་བའི་ཕྱིར་རོ། ། ཞེས་ནཱ་རོ་པ་ཆེན་པོ་འཆད་དོ། ། གཉིས་པ་འདུ་བའི་གནས་ནི་སྐྱེ་ཞེས་པས་སྟོན་སྟེ་རྣལ་འབྱོར་མ་འདུ་བའི་ཞེས་སྦྱར་རོ། ། ས་བཅུ་གཉིས་ནི་མོས་པ་སྤྱོད་པ་ནས་སངས་རྒྱས་ཀྱི་སའི་བར་རོ། ། བཅུ་གསུམ་དུ་བཤད་པ་ནི་མོས་པ་སྤྱོད་པ་ལ་ཚོགས་སྦྱོར་གཉིས་སུ་ཕྱེ་བ་ཡིན་ནོ། །
ཇི་ལྟར་ཕྱི་རོལ་དེ་བཞིན་ནང་ཞེས་གསུངས་པའི་ཕྱིར་ས་དེ་དག་ལ་ནི་སངས་རྒྱས་དང་བྱང་ཆུབ་སེམས་དཔའ་རྣམས་འདུ་བ་ཡིན་ལ་ཕྱི་རོལ་གྱི་གནས་ལ་སོགས་པར་ནི་དཔའ་བོ་དང་མཁའ་འགྲོ་རྣམས་འདུ་བ་ཡིན་ནོ། ། གནས་ཉི་ཤུ་རྩ་བཞི་པོ་འདི་དག་སྤྱི་བོ་ནས་རྐང་པའི་མཐར་ཐུག་པའི་ལུས་ལའང་ཡོད་པར་གསུངས་ཏེ་དེ་ནི་རྣལ་འབྱོར་པ་ཡིད་གཞན་དུ་འཕྲོ་བ་དགག་པའི་ཕྱིར་དྲང་དོན་དུ་གསུངས་པ་ཡིན་ནོ། ། དྲིལ་བུ་པའི་ཞབས་ཀྱིས་ཀྱང་། འདི་དག་གནས་སུ་རྣལ་འབྱོར་མ། ། རྩ་ཡིན་དཔའ་བོ་ཉི་ཤུ་བཞི། ། ལུས་ཀྱི་ཁམས་སུ་རྣམ་པར་བརྟག ། ཅེས་བཤད་དོ། ། ཡང་ཕྱི་ནང་དེ་དག་ཐམས་ཅད་ཀྱིས་ཡོན་ཏན་བསྐྱེད་པའི་གཞི་བྱེད་པས་ས་ཞེས་བརྗོད་དོ། ། དེ་ལྟར་རང་ཉིད་ས་རྣམས་ཀྱི་དབང་ཕྱུག་ཡིན་པའི་ཕྱིར་སའི་ཡོན་ཏན་གཞན་དུ་མི་བཙལ་ལོ་ཞེས་སྟོན་པ་ནི་ས་བཅུའི་ཞེས་པའོ། ། གྲོང་ཁྱེར་དང་གྲོང་ཁྱེར་གྱི་མཐའ་དང་དགེ་འདུན་གྱི་གནས་ལ་སོགས་པའང་འདུ་བའི་གནས་ཡིན་ནོ། །
དེ་དག་ཀྱང་རྫིང་བུ་ཞེས་བྱ་བའི་མཐར་ཐུག་པས་བསྟན་ཏོ། ། གསུམ་པ་འདུ་བའི་དུས་ནི་སེམས་ཅན་ཀུན་གྱི་ཞེས་བྱ་བས་སྟོན་ཏེ་མཁའ་འགྲོ་དང་མཁའ་འགྲོ་མ་རྣམས་འདུ་བའི་ཉི་མ་ནི་མར་ངོའི་སྟོང་དང་ཉི་ཤུ་དགུ་དང་ཉི་ཤུ་བརྒྱད་ལ་སོགས་པ་སྟེ་ནང་དུ་ནི་ཁམས་དང་རླུང་ལ་སོགས་པ་གནས་རྣམས་སུ་འཕོ་ཞིང་འདུ་བར་འགྱུར་རོ། ། དེས་ན་དེའི་ཚེ་དངོས་གྲུབ་གཉིས་འདོད་པས་ཕྱིའི་གནས་སུ་མཆོད་པ་དང་ནང་དུ་བསྒོམ་པ་ལ་སོགས་པ་བྱའོ། ། དེ་ལ་ཡི་དྭགས་ཟླ་ཕྱེད་ཟེར་བ་ནི་མར་ངོ་ནི་དེའི་ཉིན་ཞག་གི་ཕྱེད་ཡིན་པའི་ཕྱིར་རོ། ། བཞི་པ་འདུས་པའི་བྱ་བ་ལ་རྒྱལ་མཚན་ནི་གསད་ཤིང་ལ་སྦྱར་བའོ། ། མཚོན་ཆས་བསད་པ་དང་སྐྱེ་བ་བདུན་པ་དང་། དཀོན་མཆོག་གསུམ་ལ་གནོད་པ་བྱེད་པ་ལ་སོགས་པ་སྙིང་རྗེས་བསད་པ་ལ་སོགས་པའི་ཤའོ། ། ཐམས་ཅད་གདུག་པ་ནི་ཐམས་ཅད་ལ་གནོད་པའོ། ། ཆོ་གའི་གཙོ་བོ་ནི་རྡོ་རྗེ་གྲི་གུག་དང་མེ་ཁབ་ལ་སོགས་པའོ། ། གཞུག་པ་དང་དགག་པ་ནི་གསད་པའོ། །
དེ་ལ་ནི་དེ་ཡིས་ཞེས་པར་བསྒྱུར་ཏེ་ཉིན་མཚན་གྱི་རྣམ་དག་གོ ། མཉམ་པ་ཉིད་ཀྱི་སེམས་ཀྱིས་མི་བྱ་ཅུང་ཟད་ཅེས་པ་ལ་སོགས་པར་སྦྱར་རོ། ། རང་གཞན་ཐམས་ཅད་ཀྱང་སྤྲོས་བྲལ་དུ་བྱ་བ་ནི་ཇི་ལྟར་ཞེས་པ་སྟེ་ང་མཆོག་ནི་ཡེ་ཤེས་སྤྲོས་བྲལ་ལོ། ། རྒྱས་པ་ནི་སྨྲ་བ་སྟེ་གནས་བཞུགས་པ་ནི་བསྒོམས་པས་དེ་དག་ཐམས་ཅད་སྔགས་དང་ཕྱག་རྒྱར་འགྱུར་བའོ། ། གཉིས་ནི་གཟུང་འཛིན་ནོ། ། རྒྱུ་སོགས་ནི་རྐྱེན་ཏེ་རྒྱུས་སྟོང་པའོ། ། ཚོགས་ནི་འབྲས་བུའོ། ། མི་གནས་པ་ནི་ངོ་བོས་སྟོང་པ་སྟེ་གཉིས་སུ་མེད་པའི་ཡེ་ཤེས་རྣམ་པར་ཐར་པའི་སྒོ་གསུམ་དང་ལྡན་པ་ནི་དཔལ་ཧེ་རུ་ཀའི་དོན་ཏོ། ། རྡོ་རྗེ་ཐོད་པ་ནི་ཤེས་རབ་སྙིང་རྗེའམ་སྣང་སྟོང་དབྱེར་མེད་དོ། ། སྐྱེ་བོ་གང་གང་གིས་ཤ་ནི་གཞན་གྱིས་བསད་པ་དང་རང་ཤི་བ་དང་བསམ་པ་བཟང་པོས་རང་གིས་བསད་པ་གསུམ་མོ། །
དབང་དུ་འགྱུར་ནི་ཌོམྦི་ཧེ་རུ་ཀའི་སྤྱོད་པས་ཤར་ཕྱོགས་བར་ཏ་ནའི་མི་རྣམས་དབང་དུ་བྱས་པ་བཞིན་ནོ། ། ལེའུ་བདུན་པའི་བཤད་པའོ།། །། དེ་ནས་ནི་རིམ་པ་སྟོན་པའོ། ། འདི་ལ་དང་པོ་བསྐྱེད་རིམ་ལ། འཁོར་ལོ་ནི་དཀྱིལ་འཁོར་རོ། ། སྔགས་པས་སྟན་བདེ་བ་ལ་འདུག བསོད་ནམས་ཀྱི་ཚོགས་བསགས་པར་བྱས་ཏེ། ཆོས་ཐམས་ཅད་ནམ་མཁའི་དཀྱིལ་ལྟ་བུར་བསམས་ནས་དེར་བྷ་ག་བསམས་པ་ནི་ཆོས་འབྱུང་གྲུ་གསུམ་དཀར་པོ་རྩེ་མོ་ཐུར་དུ་ཟུག་པ་ཤིན་དུ་ཡངས་པའི་དབུས་སུ་སྲུང་བའི་འཁོར་ལོ་སེར་པོ་རྩིབས་བཅུ་པ་དྲག་ཏུ་འཁོར་བ་ལ་ཁྲོ་བོ་བཅུ་བསམ་སྟེ་འདི་དཀྱིལ་འཁོར་གྱི་ཕྱིར་བསྒོམ་པས་འཁོར་ལོའི་སྔོན་དུ་ཞེས་གསུངས་སོ། ཅི་རིགས་པ་ནི་ཁྲོ་བཅུའི་རིམ་པའོ། ། འཁོར་ལོ་དེའི་དབུས་སུ་ས་དང་ཆུ་དང་བྱིན་ཟ་སྟེ་མེ་དང་།
ལྷ་རྣམས་ཀྱི་གཞི་རླུང་ཆེན་དང་། བཞི་པོ་དེའི་སྟེང་དུ་སྒོམ་པ་པོའབྱུང་ངོ་། ། འབྱུང་བའི་རིམ་པ་སྟོན་པ་ན་ཆོས་འབྱུང་ལས་སྐྱེས་པ་ནི་དང་པོའི་གཞི་ཆོས་འབྱུང་ཡིན་པའི་ཕྱིར་རོ། ། འཁོར་ལོ་ནི་དཀྱིལ་འཁོར་རོ། ། ཡང་ན་སློབ་དཔོན་པདྨའི་མྱུ་གུ་རྡོ་རྗེ་གུར་གྱི་ནང་དུ་འཁོར་ལོ་དང་། འཁོར་ལོའི་དབུས་ནི་ནམ་མཁའི་ཁམས་ཏེ་དེར་བྷ་ག་ཆོས་འབྱུང་དང་དེར་འབྱུང་བཞིའི་སྟེང་དུ་དཀྱིལ་འཁོར་སྒོམ་ཞེས་འཆད་དེ་དེ་ལ་ནི་དབུས་སུ་མན་ཆད་ཅི་རིགས་པར་སྦྱར་རོ། ། དེ་ལ་འཕར་མ་ནི་པདྨའོ། ། གཉིས་ནི་ཉིས་རིམ་པའོ། ། སྐྱོན་མེད་པ་ནི་དབྱིབས་དང་ཁ་དོག་ལ་སོགས་པ་ལའོ། ། ཟེའུ་འབྲུ་ནི་དེ་དང་ལྡན་པའི་པདྨ་སྟེ་གཅིག་ནི་དང་པོའོ། །
གྲུ་གསུམ་ནི་འདོད་རྒྱལ་བའི་མིང་སྟེ་པདྨ་ཕྱི་མའོ། ། བཅུ་གསུམ་པོ་དེ་དབུས་སུ་ཤི་བ་སྟེ་རོའོ། ། ས་བོན་ནི་དབྱངས་ཡིག་གོ ། བདུད་ལས་རྒྱལ་བ་ནི་ཉི་མའོ། ། འདུས་པ་ནི་ཚོགས་པའོ། ། ལས་ཞེས་བྱ་བའི་ལྔ་པ་འདི་ནི་ཞེས་དང་པོར་བསྒྱུར་ཏེ་དེ་ནི་རང་གི་སེམས་ཉིད་བདེ་བ་ཆེན་པོ་དེ་དེ་གཉིས་སྣང་བ་ཡིན་ནོ། ། ཨཱ་ལི་དང་ཀཱ་ལི་ནི་རྗོད་བྱེད་དེ། སྒྲ་ཐམས་ཅད་ཀྱང་སེམས་ཉིད་ཀྱི་སྣང་བར་བསྟན་ཏོ། ། ཟླ་ཉི་འདུས་པ་ནི་འགྱུར་བ་སྟེ་གྲགས་པ་ནི་སེམས་ལྷ་རྣམས་སུ་སྣང་བའོ། ། དེ་དག་ཡེ་ཤེས་ལྔར་སྟོན་པ་ནི་ཟླ་བ་ཞེས་པ་སྟེ་བདུན་གྱི་བདུན་པ་ནི་རྟ་བདུན་ནག་པོའོ། །
རང་ལྷ་ནི་ལྷ་མོ་སོ་སོའོ། ། ཕྱག་མཚན་ནི་སྔགས་ཀྱི་ས་བོན་དེ་འགྱུར་བས་ཕྱག་མཚན་དུ་སྒོམ་པའོ། ། གཅིག་གྱུར་ནི་ཐམས་ཅད་ཚོགས་པ་སྟེ། ནན་ཏན་ནི་བྱ་བ་བསྒྲུབ་པའོ། ། རྫོགས་པ་ནི་དེ་ཐམས་ཅད་ཀྱི་རང་བཞིན་ཏེ་ཆོས་ཀྱི་དབྱིངས་སུ་གནས་པའོ། ། མཁས་པ་ནི་བསྐྱེད་རིམ་ལའོ། ། གསུངས་པ་ནི་བཤད་པའི་ཚུལ་དེས་སོ། ། རྣམ་པ་ལྔ་ནི་སེམས་ཡེ་ཤེས་ལྔར་སྒོམ་པའོ། ། ཨཱ་ལི་ཀཱ་ལི་ནི་ཉི་ཟླའོ། ། རྡོ་རྗེ་སེམས་དཔའ་ནི་སངས་རྒྱས་ཐམས་ཅད་ཡིན་མོད་ཀྱི་སྐབས་འདིར་བདག་མེད་མའོ། །
གདན་ནི་རྒྱུད་སྡེ་དེ་ལས་ལྷ་མོ་ཐམས་ཅད་འབྱུང་བའི་ཕྱིར་རོ། ། ཡི་གེ་ནི་ཨཀྵ་ར་ཞེས་བྱ་བ་མི་འགྱུར་བ་སྟེ་སེམས་ཉིད་ཕྱག་རྒྱ་ཆེན་པོའོ། ། དེ་ལས་བྱུང་བའི་གོང་བུ་ནི་སེམས་ཉིད་དེ་ལྷ་བསྒོམ་པར་འདོད་པའི་རྐྱེན་གྱིས་ཉི་ཟླ་མཉམ་སྦྱོར་གྱི་རྣམ་པར་སྣང་བའི་བདེ་བ་ཆེན་པོ་དེ་ལ་ཧཱུྃ་ལས་བྱུང་བའི་རྡོ་རྗེ་ཕཊ་ཀྱིས་མཚན་པའང་འདོད་མི་བྱ་སྟེ་མི་སྒོམ་པའོ། ། ཡང་ན་གོང་བུ་བདག་མེད་མ་ལ་གསང་གནས་སུཁམས་འགོག་པའི་ཧཱུྃ་ཕཊ་བསྒོམ་མི་དགོས་པའོ། ། སེམས་པ་ནི་སེམས་སོ། ། གཟུགས་བརྙན་ནི་དེ་ཉི་ཟླར་སྣང་བ་སྟེ། དེ་འགྱུར་བ་ལས་དཀྱིལ་འཁོར་བདག་པོ་བདག་མེད་མ་སྟེ་གོང་མ་བཞིན་རྡོ་རྗེ་ལུ་གུ་རྒྱུད་མའོ། ། ཟླ་བ་ཆུ་ཤེལ་ནོར་བུའི་འོད་ནི་དཀར་པོའོ། ། དེ་ལྟར་སློབ་དཔོན་མཚོ་སྐྱེས་དང་ནཱ་རོ་པ་ལ་སོགས་པས་བཤད་དོ། ། སེམས་ཉིད་དེ་ལྟར་དུ་སྣང་བར་ནི་ཁ་སྦྱོར་དང་རྡོ་རྗེ་རྩེ་མོ་ལས།
ཡིད་མི་བདེ་ལས་རྣམ་པར་གྲོལ། ། རྣམ་རྟོག་ཧྲབ་ཧྲིབ་ཡང་དག་བཅོམ། ། ཉོན་མོངས་ཀུན་ནས་དག་པ་པོ། ། ཟླ་བ་དང་འདྲ་ཟླ་བའི་སེམས། ། ཞེས་འབྱུང་བ་ཡིན་ནོ། ། འདི་ལ་གང་དག་རྒྱུའི་རྡོ་རྗེ་འཆང་དཀར་པོ་སྒོམ་པར་བྱེད་པ་དེ་དག་གི་ལུགས་ལ་ནི་ཕྱག་མཚན་ཞལ་སོགས་གོང་མ་བཞིན་ཞེས་པའི་གཞུང་མི་འགྲིག་གོ ། ཁ་ཅིག་ནི་ཞལ་སོགས་བུ་བཞིན་ནོ་ཞེས་བྱ་བའམ། ཞལ་སོགས་སྲས་དང་འདྲ་ཞེས་བཏོན་ནས་འབྲས་བུའི་དགྱེས་རྡོར་དང་མཐུན་པར་འཆད་དེ་དེ་དག་ནི་གཞུང་ལ་མེད་དོ། ། བདག་པོ་ནི་གཙོ་མོའི་དོན་ཡིན་ཏེ་བུད་མེད་མཁས་པ་ཞེས་བྱ་བ་བཞིན་ནོ། ། དེའི་ཕྱིར་དེ་ལ་དཀྱིལ་འཁོར་དབང་ཕྱུག་ཅེས་ཀྱང་བསྒྱུར་རོ། །
ཐབས་དང་ཤེས་རབ་ནི་ཉི་ཟླའོ། ། ཐམས་ཅད་ནི་བཅོ་ལྔ་པོའོ། ། ཁ་དོག་དབྱེ་བ་ནི་གཙོ་མོ་དཀར་ལ་གཞན་རྣམས་གནག་པ་སྟེ། གཙོ་མོ་ནག་མོའི་ལུགས་ལ་ནི་གཞུང་མང་པོ་མི་འགྲིག་གོ ། འདི་ལྟར་རྡོ་རྗེ་ཕག་མོ་ནི་ཁ་དོག་སྣ་ཚོགས་སུ་འགྱུར་བ་བཞིན་འདིའང་ཡིན་ནོ། ། ཝརྞའི་སྒྲ་ནི་ཡི་གེ་དང་རིགས་ལའང་འཇུག་པས་དེ་ལའང་བཤད་དུ་རུང་ངོ་། ། རྣལ་འབྱོར་རིག་པ་ནི་ཕུང་པོ་ལྔའི་རྣམ་དག་རིག་པའོ། ། མཁའ་སྤྱོད་མ་དང་ས་སྤྱོད་མ་ནི་སྟེང་འོག་གམ་ཡང་ན་ཤར་ནུབ་ཀྱི་པདྨའི་རྩེ་ལ་ཞལ་སྟེང་འོག་ཏུ་ལྟ་བའོ། ། སྲིད་ཞི་ནི་སྙིང་རྗེ་དང་ཤེས་རབ་ཟུང་འཇུག་གི་སྐུའོ། ། ལྷ་མོ་ཐམས་ཅད་ཁ་དོག་གནག་ནི་འཁོར་གྱི་དབང་དུ་བྱས་པ་ཡིན་ནོ། །
བདག་མེད་རྣལ་འབྱོར་མ་ལྟར་ཐམས་ཅད་བཤད་པ་ནི་ཆ་ལུགས་སོ། ། སྐྱོན་དྲུག་ནི་ཉོན་མོངས་པ་དྲུག་གོ ། ཤེས་བྱའི་སྒྲིབ་པའང་སེལ་བར་སྟོན་པ་ནི་དངོས་དང་དངོས་མེད་རྣམ་རྟོག་གིས་བསྐྱེད་པའི་བདུད་བཞི་ཞེས་པའོ། ། ཁ་ཊྭཱཾ་ག་ནི་སྟོང་པ་དང་རོ་ནི་སྣང་བ་མཚོན་བྱེད་དོ། ། དེ་འདྲ་བའི་ཚུལ་འདིས་ནི་ཞེས་སྦྱར་རོ། ། དང་པོར་ནག་པོ་ཞེས་པ་ནི་སློབ་དཔོན་པདྨའི་མྱུ་གུ་མིག་ལ་སོགས་པའི་སྐྱེ་མཆེད་བྱིན་གྱིས་རློབ་པར་འཆད་ལ། སློབ་དཔོན་མཚོ་སྐྱེས་ལ་སོགས་པ་ནི་མཉམ་པ་ཉིད་ལ་ཁ་དོག་ཏུ་ཞེན་པ་དགག་པའམ་དྲག་པོ་ལ་སོགས་པའི་ཕྲིན་ལས་སྒྲུབ་པའི་དོན་དུ་དཀྱིལ་འཁོར་དང་དཀྱིལ་འཁོར་པ་རྣམས་ཁ་དོག་སྣ་ཚོགས་སུ་སྒོམ་པར་འཆད་དེ་ཁ་དོག་དྲུག་ཀར་སྒོམ་པ་ནི་ཡན་ལག་དྲུག་སྒོམ་མོ། ། ནཱ་རོ་པ་ཆེན་པོ་ནི་དཔལ་གསང་བ་འདུས་པ་ནས། སོ་སོར་སྡུད་དང་བསམ་གཏན་དང་། ། སྲོག་རྩོལ་དེ་བཞིན་འཛིན་པ་དང་། །
རྗེས་སུ་དྲན་དང་ཏིང་འཛིན་རྣམས། ། སྦྱོར་བའི་ཡན་ལག་དྲུག་ཏུ་འདོད། ། ཅེས་འབྱུང་བ་ལ་འདོད་དོ། ། དགའ་བྲལ་མཐའ་ནི་ལྷན་སྐྱེས་ཏེ་མཐར་དེ་ལ་སྒོམ་པའོ། ། གཉིས་པ་རྫོགས་པའི་རིམ་པ་ལ་སྡུད་པ་པོས་མཚམས་སྦྱར་བ་ནི་བསྐྱེད་པའི་ཞེས་པ་སྟེ་མཉམ་པར་གནས་པ་ནི་གཉིས་ཀ་བརྗོད་བྱར་ལྡན་པའོ། ། རྡོ་རྗེ་ཅན་ནི་སངས་རྒྱས་ཏེ་ཆོས་ནི་རྒྱུད་དོ། ། བཤད་པ་ནི་བཤད་ཟིན་པ་སྟེ་སྡུད་པ་པོའི་ཚིག་གོ ། རྩ་བའི་ཚིག་དེ་རྫོགས་རིམ་དང་སྦྱར་ཏེ་འཆད་པ་ན་པདྨ་ནི་ཤེས་རབ་ཀྱིའོ། ། ཡེ་ཤེས་བརྗོད་ནི་དེར་ཡེ་ཤེས་མངོན་དུ་བྱེད་པའོ། ། ཐབས་གང་གིས་མངོན་དུ་བྱེད་པ་ནི་སྒོམ་པ་སྟེ་སྙོམས་འཇུག་གིས་སོ། །
འཁོར་ལོ་ནི་མངོན་དུ་བྱས་པའི་བདེ་བའོ། ། རིམ་པ་ཇི་བཞིན་ནི་ཅི་རིགས་པ་སྟེ་དེའི་དོན་ནི་མི་རྟག་པའི་རང་རིག་གོ ། དེ་ལས་བྱུང་བའི་ལྷན་སྐྱེས་ཀྱི་དབྱེ་བ་སྟོན་པ་ནི་ལྷན་ཅིག་ཅེས་པ་སྟེ་ཡབ་ཡུམ་གཉིས་སོ། ། དེ་ལ་བདེན་གཉིས་ཀྱི་དབྱེ་བ་ནི་ཁམས་དང་བདེ་བ་གཉིས་སམ་ཡང་ན་རིག་པ་དང་སྟོང་པ་གཉིས་སོ། ། རྣམ་པ་གཉིས་ཀྱི་ཡབ་དེའི་ཞེས་སྦྱར་སྟེ། ཁུ་བ་ནི་བདེ་བའི་རྟེན་ཡིན་པའི་ཕྱིར་བརྟེན་པའི་མིང་གིས་བཏགས་པའམ་ཡང་ན་ཁུ་བ་ལས་བྱུང་བའི་བདེ་བའོ། ། སྐྱེས་བུ་རེ་རེ་ལའང་གཉིས་གཉིས་ཡོད་པ་དེ་ཉིད་ཕྱིར་ན་ཞེས་བྱ་བ་དང་དོན་དམ་པར་སྐྱེ་མེད་ཅེས་བྱ་བ་དང་ཀུན་རྫོབ་ཏུ་འདི་ལྟར་ཞེས་སྦྱར་རོ། ། ཡང་ན་སྐྱེ་མེད་རིམ་པ་ནི་རྫོགས་རིམ་མོ། ། གཞུང་ཁ་ཅིག་ལས་ནི་རྫོགས་པའི་རིམ་པའི་ཕྱོགས་ལས་ནི་ཞེས་འདོན་ནོ། ། ཁ་ཅིག་ལས་བསྐྱེད་པའི་རིམ་པའི་ཞེས་འདོན་ཏེ་ཡེ་ཤེས་བསྐྱེད་པའི་རིག་པའོ། །
ལྷན་ཅིག་སྐྱེས་རྣམ་བཞི་ནི་དགའ་བཞི་ལ་ཐ་མས་བཏགས་པའོ། ། དགའ་བཞིའི་མིང་སྟོན་པ་ནི་དཔའ་བོ་ཞེས་བྱ་བ་ལ་སོགས་པ་སྟེ་ཤིན་ཏུ་བདེ་དགའ་ནི་དགའ་བྲལ་དང་དེ་བདེ་ཐབས་ནི་ལྷན་སྐྱེས་སོ། ། དོན་སྟོན་པ་ནི་དགའ་བ་ཞེས་བྱ་བ་དང་དུས་སྟོན་པ་ནི་དང་པོ་ཞེས་པའོ། ། བཞི་པ་བསྒོམ་པའི་གཏན་ཚིགས་འཆད་པ་ན་དང་པོ་གཉིས་འཁོར་བར་སྟོན་པ་ནི་མཆོག་ཏུ་ཞེས་པའོ། ། དགའ་བྲལ་ལས་ནི་ཞེས་པས་ནི་དེ་ལས་མྱ་ངན་ལས་འདས་པའི་ཡེ་ཤེས་འབྱུང་བར་སྟོན་ཏོ། ། དབུ་མ་ནི་མཆོག་དགའ་སྟེ་འཁོར་བའི་དགའ་བ་ཙམ་ཉིད་ཅེས་པས་ནི་ཡེ་ཤེས་འགོག་པའོ། ། དེས་ན་གསུམ་པོ་འདིས་ནི་ཞེས་སྦྱར་རོ། ། དེས་ཀྱང་གསུམ་པོ་སྤངས་བར་སྟོན་པ་ན་འདོད་ཆགས་ནི་དང་པོའོ། ། ཆགས་བྲལ་ནི་དགའ་བྲལ་ལོ། ། དེ་གཉིས་ཀྱི་དབུ་མ་ནི་མཆོག་དགའ་འོ། །
སེམས་ཀྱི་རང་བཞིན་འོད་གསལ་བ་དེ་ལ་ནི་ཐབས་དང་ཤེས་རབ་ལ་སོགས་པའི་གཉིས་ཆོས་ཐམས་ཅད་ཀྱང་མེད་དེ་སྤྲོས་པ་ཐམས་ཅད་དང་བྲལ་བའི་ཕྱིར་རོ། ། དེས་ན་དེ་ནི་ཡང་དག་པའི་དོན་དེ་ནི་སྣང་བ་པོ་ཡིན་ནོ། ། གཞན་གྱིས་བརྗོད་མིན་ནི་སྒྲས་བསྟན་དུ་མེད་པའོ། ། ལྷན་ཅིག་སྐྱེས་ནི་ཡེ་གདོད་མ་ནས་གྲུབ་པའོ། ། གང་དུ་ཡང་ནི་ཐབས་གཞན་གང་གིས་ཀྱང་ངོ་། ། བླ་མས་དུས་སུ་བསྟན་པའི་ཐབས་ནི་དབང་དང་མན་ངག་ལ་སོགས་པའོ། ། བདག་གི་བསོད་ནམས་ནི་ཚོགས་བསགས་ཤིང་སྨོན་ལམ་བཏབ་པ་ལས་སོ། ། ཤེས་བྱ་ནི་རྟོགས་པའོ། ། འདིས་ནི། མཐུན་པར་གྱུར་པའི་ཡུལ་ན་གནས་པ་དང་། །
སྐྱེས་བུ་དམ་པ་ལ་ནི་བསྟེན་པ་དང་། ། བདག་གིས་ལེགས་སྨོན་སྔོན་ཡང་བསོད་ནམས་བགྱིས། ། འཁོར་ལོ་ཆེན་པོ་བཞི་ནི་ཁྱོད་ལ་མངའ། ། ཞེས་འབྱུང་བ་དེ་ལས་རྟོགས་པར་བསྟན་ཏོ། ། དེ་མངོན་དུ་བྱེད་པ་དང་སྤེལ་བའི་ཐབས་སྟོན་པ་ན་རོ་མཉམ་གྱི་རྣལ་འབྱོར་སྟོན་པ་ནི་དམན་པ་ཤེས་པ་ལ་སོགས་པ་སྟེ་རོ་མཉམ་གྱི་དེ་ཉིད་ནི་སྒྱུ་མ་ལྟ་བུ་དང་སྤྲོས་བྲལ་དུ་འདྲའོ། ། གང་རྣམས་དེ་གཉིས་སུ་འདྲ་ཞེ་ན་དམན་པ་ཞེས་གསུངས་སྟེ་ཕྲ་བ་ལ་སོགས་པ་གསུམ་ནི་ཤེས་བྱ་ཕྲ་རགས་བར་མ་གསུམ་མོ། ། ང་ཉིད་ནི་བདག་སྟེ་དེ་མེད་པར་མཉམ་པའོ། ། སྣོད་བཅུད་འདིའི་འཁོར་ལོ་ལ་རོའི་སྒྲས་བརྗོད་པ་དང་མཉམ་པ་ཉིད་འདིས་ནི་དོན་གྱིས་དེ་ཁོ་ན་བརྗོད་པ་ཡིན་ཞེས་སྦྱར་རོ། ། སེམས་ཙམ་གྱི་རྣལ་འབྱོར་གྱིས་དེ་སྤེལ་བ་སྟོན་པ་ན་ང་ལས་ནི་སེམས་ཅན་ཡིན་ནམ་ཏེ་འགྲོ་བ་ནི་རིགས་དྲུག་གོ ། གནས་གསུམ་པོ་ནི་ཉན་རང་དང་སངས་རྒྱས་སོ། །
གཞན་མ་མཐོང་ནི་རྡོ་རྗེ་གུར་ལས། རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་སེམས་ཅན་མེད། ། ཅེས་བྱ་བ་དང་། ལང་ཀར་གཤེགས་པ་ལས། དོན་ཡོད་མ་ཡིན་སེམས་ཉིད་དེ། ། ཕྱི་རོལ་དོན་མཐོང་ལོག་པ་ཡིན། ། ཞེས་འབྱུང་བས་སོ། ། ལྷན་ཅིག་སྐྱེས་པ་དེ་ནི་ཞེས་བྱ་བ་དང་མངོན་འདོད་པས་སེམས་ཙམ་དུ་བསྒོམས་ན་དེ་ནས་ཡེ་ཤེས་མངོན་དུ་འགྲོ་བ་ནི། མངོན་སུམ་དུ་འགྱུར་བའོ། །
ཡིད་ལ་མི་བྱེད་པས་སྒོམ་པ་སྟོན་པ་ན་གང་ཕྱིར་ཞེས་གསུངས་ཏེ་འདི་ལྟར་གྱི་དོན་ལ་འཇུག་གོ ། འགྲོ་བ་ནི་བརྟན་གཡོ་སྟེ་སྒོམ་པ་ནི་སྤྲོས་བྲལ་དུའོ། ། ཆོས་ནི་ཆོས་ཉིད་དེ་སྒོམ་པ་ཉིད་ནི་སྒོམ་པ་མིན་ནི་བསྒོམ་བྱ་སྒོམ་བྱེད་དང་བྲལ་བར་སྒོམ་པ་སྟེ། ཏོག་རྩེ་བའི་ཞལ་ནས། རྟོག་དང་རྟོག་མེད་སྦྱོར་བ་ཡིས། ། གཉིས་མེད་མཆོག་ནི་བསྒོམ་མི་བྱ། ། རྟོག་བྲལ་བསམ་ལས་འདས་པ་ཡིས། ། རྡོ་རྗེ་ཅན་གྱིས་བདེ་ཐོབ་འགྱུར། ། ཞེས་བྱ་བ་དང་། ཆོས་རྣམས་རང་བཞིན་མ་སྐྱེས་པ། །
སྒྱུ་མ་ནམ་མཁའི་བདག་ཉིད་ཅན། ། བསྒོམ་བྱ་སྒོམ་བྱེད་སྒོམ་དང་བྲལ། ། བསྒོམས་ནས་མངོན་དུ་བྱེད་པར་ཤོག ། ཅེས་འབྱུང་བ་བཞིན་ནོ། ། བདག་ནི་རང་སྟེ་རང་རང་གི་དངོས་པོའི་རང་བཞིན་སྟོང་ཉིད་ཀྱི་དམ་པའི་དེ་ཉིད་ཅེས་རྣམ་པར་དབྱེ་བ་བསྒྱུར་ལ་སྦྱར་རོ། ། དེ་ལྟར་དུ་སྒོམ་པ་དེ་རྣམས་ལས་དམ་པ་སྟེ་མཆོག་གཞན་གཅིག་ཡོད་པ་མིན་ལ། དེ་འདྲ་བའི་རང་རིག་ནི་བདེ་ཆེན་ཆོས་སྐུ་ཡིན་ལ་དེ་འདྲ་བའི་རང་རིག་ཐོབ་ནས་ནི་བྱང་ཆུབ་འགྱུར་དེས་ན་རང་རིག་ཐོབ་པར་བྱ་བའི་ཕྱིར་ནས་སྒོམ་པ་ཉིད་བྱའོ། ། རང་རིག་བདེ་བ་ཆེན་པོ་དེའི་རྣམ་འགྱུར་ལས། དེ་མཚན་མས་ཟིལ་གྱིས་མནན་པའམ་རྟོགས་པ་དམན་པ་ལས་ནི་དགེ་མི་དགེའི་ལས་སྐྱེ་སྟེ་དེས་འཁོར་བ་རང་གིས་ཕྲོགས་ཏེ་འཁྱམ་པར་བྱེད་ཅིང་དེ་ལས་ཐར་བར་ཡང་རང་གིས་བྱེད་དེ་དེས་ན་རང་རིག་ནི་འཁོར་འདས་ཀྱི་རྒྱལ་པོ་དང་གཙོ་བོ་ཡིན་ནོ། ། སློབ་དཔོན་པདྨའི་མྱུ་གུ་ནི་མཉམ་ཉིད་ཀྱི་རོ་གོམས་པས་ཞི་བ་ལ་སོགས་པའི་འཕྲིན་ལས་གང་འདོད་པ་ཐམས་ཅད་འགྲུབ་པས་སེམས་དངོས་གྲུབ་གཉིས་སྒྲུབ་པའི་གཙོ་བོར་འཆད་དོ། །
དེ་བསྒོམས་པའི་ཕན་ཡོན་སྟོན་པ་ན་འདོད་ཆགས་ཞེས་པ་ལ་སོགས་པས་ནི་འཁོར་འདས་ཀྱི་གནས་གཉིས་མེད་ཀྱི་ཡེ་ཤེས་ཀྱི་དགའ་བདེའི་བཅུ་དྲུག་ཆ་ཙམ་དུའང་མི་ཕོད་པར་སྟོན་ཏོ། ། སློབ་དཔོན་མཚོ་སྐྱེས་དང་ཤཱནྟི་པ་ལ་སོགས་པ་ནི་དེ་དག་རིགས་ལྔར་བྱས་ནས་དེ་དག་གིས་ཕུན་སུམ་ཚོགས་པ་ཐམས་ཅད་འདིའི་ནང་དུ་འདུས་པར་འཆད་དོ། ། ཆོས་འབྱུང་ནི་གསང་གནས་ཏེ་དེ་ལས་སྐྱེས་པའི་འདོད་ཆགས་ལས་སྲིད་པ་གསུམ་བྱུང་བར་སྟོན་ཏོ། ། མི་འགྱུར་བའི་ཡེ་ཤེས་ཀྱང་དེ་ལས་སྐྱེས་པར་སྟོན་པ་ནི་འདུ་བའི་ཞེས་པ་སྟེ་བཅོམ་ལྡན་ནི་ཐབས་སོ། ། འདོད་མ་ནི་ཤེས་རབ་བོ། ། བདེ་བ་དེ་སྟོང་པར་སྟོན་པ་ནི་གཅིག་དང་ཞེས་པ་ཡིན་ལ་མཆོག་དགའ་ལ་སོགས་པ་སྐད་ཅིག་གི་དབྱེ་བ་ལས་ཕྱེ་བར་སྟོན་པ་ནི་སྐད་ཅིག་ཅེས་པའོ། ། དེ་སྒྲས་བརྗོད་དུ་མེད་པ་ནི་རང་གི་ཞེས་པ་སྟེ་དེ་རང་བྱིན་གྱིས་བརླབས་པའི་རིམ་པ་ལས་སངས་རྒྱས་ཀྱི་ཡེ་ཤེས་ལྟ་བུར་འགྱུར་རོ་ཞེས་སྟོན་པ་ནི་འདི་ནི་ཞེས་པའོ། ། ཡང་ན་ཆོས་འབྱུང་ནི་སྟོང་པ་ཉིད་དེ་ཡེ་ཤེས་ནི་མཚན་ཉིད་པའོ། ། ཐབས་ནི་བསོད་ནམས་ཀྱི་ཚོགས་ཏེ་འཇིག་རྟེན་གསུམ་ནི་བྱང་ཆུབ་གསུམ་མོ། ། འདུ་བ་ལ་སོགས་པས་ནི་གཟུགས་སྐུ་སྟོན་པའོ། །
ས་དང་ཞེས་པ་ལ་སོགས་པས་ནི་འབྱུང་བ་ལྔ་ལ་སོགས་པས་ཟིལ་གྱིས་མི་ནོན་པར་ས་གསུམ་དུ་རྫུ་འཕྲུལ་སྣ་ཚོགས་སྟོན་པར་བྱེད་དེ་མཐོ་རིས་ལྷ་དང་རྐང་འོག་ནི་ངན་སོང་གསུམ་མོ། ། གཉིས་འཛིན་གྱི་རྣམ་རྟོག་གིས་ཟིལ་གྱིས་མི་ནོན་པར་སྟོན་པ་ནི་རང་གཞན་ཞེས་པའོ། ། གཉིས་མེད་དེ་སྒོམ་པར་གདམས་པར་སྟོན་པ་ན་ཐམས་ཅད་རིག་བྱེད་ནི་རིག་བྱེད་བཞི་སྟེ། རིག་བྱེད་ལས་ནི་གང་མི་འབྱུང་། ། རིག་བྱེད་ལས་ནི་གང་མི་སྨྲ། ། ཐབས་ཅད་མེད་པར་ཤེས་པར་བྱ། ། རིག་བྱེད་འདྲ་བའི་ཐོས་པ་མེད། ། ཅེས་སྨྲ་བ་ཡིན་ནོ། ། གྲུབ་མཐའ་ནི་ཕྱི་ནང་གི་འདོད་ཚུལ་སྣ་ཚོགས་སྟོན་པའི་གཞུང་རྣམས་སོ། ། ལས་རྒྱས་ལ་སོགས་པ་ནི་འཕྲིན་ལས་བཞི་སྟོན་པ་སྟེ་སྲིད་པ་དག་པའི་དངོས་གྲུབ་ནི་མཆོག་གི་དངོས་གྲུབ་བོ། །
ལྷན་ཅིག་སྐྱེས་པ་དེ་མེད་པས་ཞེས་དང་དེའང་འདི་ལས་འབྱུང་བས་གང་གིས་ཞེས་གསུངས་སོ། ། རྒྱུན་མི་འཆད་པ་དང་རྩེ་གཅིག་པས་རྣལ་འབྱོར་མའི་འཁོར་ལོ་དང་ལྷན་ཅིག་སྐྱེས་པའི་དོན་སྒོམ་པ་ལ་འབད་པར་སྟོན་པ་ནི་ཆུ་བོའི་ཞེས་པའོ། ། འདུ་བ་ནི་འདུས་པ་སྟེ་བསྐྱེད་རྫོགས་སོ། ། ལེའུ་བརྒྱད་པའི་བཤད་པའོ།། །། མཆོག་ཏུ་རྣམ་པར་དག་པ་ནི་དངོས་པོའི་དུག་སེལ་བར་བྱེད་པའོ། ། དངོས་པོ་ནི་ཁམས་གསུམ་མོ། ། དེ་བཞིན་ཉིད་ནི་དག་བྱེད་དེ་འདིས་དག་པར་བྱེད་པའི་ཕྱིར་རོ། ། ཕྱི་ནས་ནི་རྗེས་ལ་སྟེ་མདོར་བསྟན་པ་ཡིན་ནོ། ། རྣམ་དག་དང་པོ་རྒྱས་པར་འཆད་པ་ན་སྐྱེ་མཆེད་དྲུག་ནི་ཕྱིའོ། ། རང་བཞིན་གྱིས་དག་པ་ཡིན་ན་ལམ་གྱིས་ཅི་བྱ་ཞེ་ན།
ཉོན་མོངས་ཞེས་གསུངས་ཏེ་དེ་བསལ་ན་ནི་སངས་རྒྱས་ཉིད་ཅེས་འཆད་པར་འགྱུར་རོ། ། དག་བྱེད་ཀྱི་གཉེན་པོ་ནི་རང་རིག་ཅེས་གསུངས་ཏེ་སེམས་ཉིད་འོད་གསལ་བའོ། ། དག་པ་གཞན་ནི་དཀའ་ཐུབ་དང་འཇིག་རྟེན་པའི་བསམ་གཏན་ལ་སོགས་པའོ། ། ཡུལ་ཡུལ་ཅན་གཉིས་ཀ་དག་པ་རྒྱས་པར་འཆད་པ་ནི་ཡུལ་གྱི་ཞེས་པ་སྟེ་རྣལ་འབྱོར་པས་མཐོང་བ་ནི་ཉམས་ཀྱི་སྣང་བའོ། ། འགྲོ་བ་ཐམས་ཅད་རང་བཞིན་གྱིས་དག་པའི་སངས་རྒྱས་ཡིན་ན་ཀྱེ་ཞེས་དྲིས་པ་ལ་དྲི་མས་མ་དག་པའི་གཟུགས་ལ་སོགས་པའོ། ། ཞེས་གསུངས་སོ། ། འདི་ལྟར་སྐྱེ་མཆེད་བཅུ་གཉིས་པོ་འདི་དག་གཟུང་འཛིན་དུ་སྣང་བའི་ཚེ་ནི་མ་དག་པ་ཡིན་ལ་ལམ་གྱིས་དེ་ཞི་བར་བྱས་པའི་ཚེ་ནི་དག་པ་ཡིན་ཏེ། མདོ་སྡེ་རྒྱན་ལས། ཇི་ལྟར་ཚུལ་བཞིན་བྲིས་པའི་རི་མོ་ལ། ། མཐོ་དམན་མེད་ཀྱང་སྣང་བ་དེ་བཞིན་དུ། །
ཡང་དག་མ་ཡིན་རྟོག་ལ་རྣམ་ཀུན་ཏུ། ། གཉིས་པོ་དག་ཏུ་མེད་ཀྱང་སྣང་བར་འགྱུར། ། ཇི་ལྟར་ཆུ་རྙོག་པ་ལས་དང་བ་ན། ། དང་བ་ཉིད་དེ་ཆུ་ལས་སྐྱེ་མིན་གྱི། ། དེ་ནི་དེ་ལ་དྲི་མ་བྲལ་བར་ཟད། ། དེ་བཞིན་རང་སེམས་དག་ལ་ཚུལ་དེ་ཉིད། ། ཅེས་འབྱུང་ངོ་། ། དེའི་ཕྱིར་གཟུང་འཛིན་འདི་དག་བྱིས་པའི་སྐྱེ་བོ་ལ་ནི་དངོས་པོར་སྣང་ལ་འཕགས་པ་རྣམས་ལ་ནི་དེ་ལྟ་མ་ཡིན་ནོ། ། དངོས་པོ་ནི་རེག་བྱའོ། ། བདེ་སོགས་ཀྱིས་ནི་ཚོར་བ་གཞན་གཉིས་དང་ཆོས་ཀྱི་སྐྱེ་མཆེད་པའི་ཡུལ་རྣམས་བཟུང་སྟེ་འཐོབ་པ་ནི་རིག་པའོ། །
དག་པས་དུག་མེད་བྱེད་པ་ནི་སྟོང་ཉིད་དུ་མོས་པའམ་སྔགས་དང་ཕྱག་རྒྱ་ལ་སོགས་པས་བྱིན་གྱིས་བརླབས་པའོ། ། བསྟེན་བྱ་ནི་གཟུགས་ལ་སོགས་པ་བསྟེན་དུ་རུང་བ་རྣམས་སོ། ། ལྷར་མོས་པས་ཀྱང་སྒྲིབ་པ་གཉིས་དག་པར་བྱའོ་ཞེས་སྟོན་པ་ནི་གཟུགས་ཕུང་ཞེས་པ་སྟེ་དེ་ཉིད་ནི་དངོས་གྲུབ་བོ། ། དེ་ནས་ཞེས་པས་ནི་ཕྱིའི་འདབ་མའི་འགོད་ཚུལ་གསུངས་ཏེ་ཕྱིན་ཞེས་པ་ནི་ཕྱོགས་ཀྱི་འགོད་ཚུལ་ལོ། ། བསྐྱེད་རིམ་གྱི་ཕྱོགས་ནི་བཞུགས་ས་སྟེ་འོག་སྲིད་པ་དང་སྟེང་ཞི་བ་སྟེ་སྲིད་ཞིའི་ཚུལ་དྲན་པར་བྱེད་པའོ། ། ཕྱིའི་སྐྱེ་མཆེད་དྲུག་ལྷར་མོས་པ་སྟོན་པ་ནི། གཟུགས་ལ་ཞེས་པ་སྟེ་ཆོས་ཀྱི་དབྱིངས་སམ་ཁམས་ནི་དེའི་སྐྱེ་མཆེད་ཡིད་ཡུལ་ན་སྣང་བ་རྣམས་སོ། ། ཕྱག་གི་དག་པ་ལ་སོགས་པ་ནི་ཡབ་ཀྱིར་འཆད་ན་སྟོང་ཉིད་བཅུ་དྲུག་རྟོགས་པ་དང་བདུད་བཞི་བཅོམ་པ་དང་རྣམ་ཐར་བརྒྱད་རྟོགས་པ་སྟེ་འདིར་ཡུམ་སྐབས་སུ་བབས་པས་བདག་མེད་གཉིས་རྟོགས་པ་དང་བདུད་བཅོམ་པ་ལ་སོགས་པར་བཤད་དོ། ། རྡོ་རྗེ་གསུམ་ནི་སྐུ་གསུང་ཐུགས་དག་པའི་རྟགས་སུ་སྤྱན་གསུམ་མོ། ། འབྱུང་བ་བཞི་དང་དུག་ལྔའང་ལྷར་མོས་པ་སྟོན་པ་ནི་ས་ནི་ཞེས་པ་ལ་སོགས་པའོ། །
ཞེ་སྡང་ལ་སོགས་རྣམ་སྦྱོང་བ་ཞེས་བྱ་བ་ནི་འདིས་མ་དག་པའི་སྣང་བ་འགགས་ནས་སེམས་ཡེ་ཤེས་སུ་སྐྱེ་བའི་ཕྱིར་ཏེ། ཀུན་ཏུ་བཟང་པོ་ལས། ཐ་མལ་རྣམ་རྟོག་རྒྱུན་ནི་མ་གཏོགས་པ། ། སྲིད་པའི་སྡུག་བསྔལ་གང་ཅིའང་ཡོད་མ་ཡིན། ། དེ་དང་རྣམ་པ་འགལ་བར་གྱུར་པའི་སེམས། ། འདི་ནི་མངོན་སུམ་དུ་ནི་རྟོགས་པར་འགྱུར། ། ཞེས་འབྱུང་བ་བཞིན་ནོ། ། དེ་ལྟར་བསྐྱེད་རིམ་གྱིས་དག་པའི་ཐབས་སྣ་ཚོགས་གསུངས་ནས་སྤྲོས་པ་དང་བྲལ་བའི་རྫོགས་རིམ་གྱིས་དག་པའི་ཐབས་གསུངས་པ་ནི་གང་དང་ཞེས་པ་སྟེ་གཟུགས་ལ་སོགས་པ་འདིའི་ཆོས་ཉིད་མ་ཤེས་ན་འཆིང་བའོ། ། ཆོས་ཉིད་ཤེས་ན་གཟུགས་སོགས་དེ་དང་དེས་ནི་ཞེས་སྦྱར་རོ། ། དངོས་གྲུབ་ཐོབ་པར་བྱ་བའི་ཕྱིར་སྤྲོས་བྲལ་དུ་གོམས་པ་ལ་འབད་དོ་ཞེས་སྟོན་པ་ནི་དེ་མ་ཤེས་ན་དངོས་གྲུབ་མི་འཐོབ་པ་དེ་ཕྱིར་ཞེས་པ་སྟེ་རྣམ་པར་དག་པ་མེད་ཅེས་བྱ་བ་ནི་རྣམ་དག་ཏུའང་ཞེན་པ་དགག་པའི་ཕྱིར།
ཆད་པར་ལྟ་བར་འགྱུར་རོ་སྙམ་ན་དོན་དམ་པར་རང་བཞིན་དག་པའི་འགྲོ་ལ་ཀུན་རྫོབ་ཏུ་འགྲོ་བར་ཤེས་ཞེས་གསུངས་ཏེ་ཀུན་རྫོབ་ཏུ་འགྲོ་བ་ཡོད་དོ་ཞེས་བྱ་བའི་དོན་ཏོ། ། ཡང་ན་རང་བཞིན་གྱིས་དག་པ་གཟུགས་བརྙན་བཞིན་ཡོད་དོ་ཞེས་སྟོན་པ་ཡིན་ཏེ། དངོས་རྣམས་བརྟེན་ནས་འབྱུང་བ་གང་། ། དེ་ནི་སྟོང་ཉིད་ཅེས་བྱ་དང་། ། གང་ཞིག་བརྟེན་ནས་འབྱུང་བ་དེ། ། རང་བཞིན་མེད་ཉིད་ཡིན་པར་སྨྲ། ། ཞེས་རྩོད་པ་ཟློག་པ་ལས་འབྱུང་བ་བཞིན་ནོ། ། ལེའུ་དགུ་པའི་བཤད་པའོ།། །། སློབ་མ་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་གསུངས་པ་ནི་དེ་ནས་ཞེས་པ་སྟེ་རིམ་པ་ནི་བཞེངས་པའིའོ། ། དཀྱིལ་འཁོར་དང་དཀྱིལ་འཁོར་གྱི་ཆོ་ག་རྒྱས་པ་ནི་དེ་གཉིས་རྒྱན་གྱི་མེ་ཏོག་ཏུ་བལྟའོ། །
ནོར་འཛིན་ནི་སའི་མིང་གཞན་ནོ། ། རྡོ་རྗེ་ཅན་ནི་ལྷའོ། ། བྱ་ཆུབ་སེམས་དཔའི་ཁྱིམ་ནི་སྒྲ་ཇི་བཞིན་པའམ་སློབ་དཔོན་པདྨའི་མྱུ་གུ། དུར་ཁྲོད་ལ་འཆད་དོ། ། ཚོན་རབ་འབྲིང་གཉིས་ནི་རིན་ཆེན་ལྔ། ཞེས་པས་འཆད་དོ། ། མཐེ་བོང་གསུམ་ནི་དེའི་སོར་གསུམ་མོ། ། རིགས་ལྔ་ནི་གར་མ་ལ་སོགས་པའོ། ། བསྟེན་པས་ཏེ་དེ་ལས་གང་བྱུང་བ་ནི་སློབ་དཔོན་གྱིས་སོ། ། དེས་ཅི་ཞིག་བྱ་ཞེ་ན་རོ་མཉམ་གྱི།
ཡེ་ཤེས་སློབ་མ་དེ་ཉིད་ལ་ཡང་བསྐྱེད་པར་བྱ་ཞེས་སོ། ། ཡེ་ཤེས་ཉིད་འཆད་པ་ན་རང་རིག་ཅེས་བྱ་བ་ནི་རིག་ཙམ་མ་འགགས་པའོ། ། དེས་སྤང་བྱ་འཇོམས་པས་ཡེ་ཤེས་སོ། ། རང་གཞན་རིག་པ་སྤངས་པ་ནི་གཟུང་འཛིན་མེད་པའོ། ། མཁའ་མཉམ་ནི་ནམ་མཁའ་འདྲ་བའོ། ། རྡུལ་བྲལ་ནི་སྒྲིབ་པ་གཉིས་མེད་པའོ། ། སྟོང་པ་ཉིད་ནི་ངོ་བོ་ཉིད་མེད་པའོ། ། དངོས་དང་དངོས་མེད་གཉིས་ཀ་ཡིན་པ་ནི་སྤྲོས་པ་དང་བྲལ་བཞིན་དུ་དོན་བྱེད་པའི་ཕྱིར་རོ། ། ཐབས་དང་ཤེས་རབ་ནི་རིག་པ་དང་སྟོང་པའོ། ། ཆགས་དང་ཆགས་མེད་ནི་བདེ་བ་དང་སྟོང་པའོ། །
དེ་ལུས་ལས་མ་འཕོས་ནས་མི་འཆི་བས་སྲོག་གོ ། མི་འགྱུར་བས་ན་ཡི་གེའོ། ། འགྲོ་བའི་བདག་ཉིད་ནི་སེམས་ཅན་ཐམས་ཅད་དེའི་རང་བཞིན་ཡིན་ཏེ་དེས་ན་དེས་ཐམས་ཅད་ལ་ཁྱབ་པ་དང་ཐམས་ཅད་ཀྱི་ལུས་ལ་གནས་པ་ཡིན་ནོ། ། དངོས་པོ་ནི་ལུས་དང་དངོས་མེད་ནི་སེམས་བྱུང་རྣམས་སོ། ། གཞན་རྣམས་ནི་དབང་པོ་དྲུག་གོ ། གང་རྣམས་དེ་རྣམས་ནི་བརྟན་གཡོ་སྟེ་དེའི་ས་བོན་ལས་བྱུང་བའི་ཕྱིར་རོ། ། རྣམ་ཤེས་ཚོགས་དྲུག་ཀྱང་དེ་ལས་བྱུང་བས་རྣམ་པར་ཤེས་པ་ཞེས་གསུངས་སོ། ། དེ་ལ་མུ་སྟེགས་བྱེད་ཐམས་ཅད་ཀྱང་བྱེད་པ་པོར་འཁྲུལ་ལོ་ཞེས་གསུངས་པ་ནི་སྐྱེས་བུ་ཞེས་པ་སྟེ་ཁྱད་པར་དུ་འཕགས་པའི་བསྟོད་པ་ལས། བྲམ་ཟེ་འགྲོ་བ་རྣམས་ཀྱི་རྒྱུ། ། སྐྱེས་བུ་རྟག་པ་ཡིན་ཞེས་བརྟགས། །
ཁྱོད་ཀྱི་རྟག་པ་ཞེས་བྱ་བའི། ། རྒྱུ་ནི་ཅིའང་མེད་ཅེས་གསུངས། ། ཞེས་འབྱུང་ངོ་། ། སྔོན་རབས་ནི་བྷྲི་ཏ་ཀ་ཞེས་བྱ་བ་ཕྱའམ་མེས་པོའམ་ཚངས་པ་སྟེ་ཚངས་པའི་རིག་བྱེད་སྨྲ་བ་རྣམས་ཁྱབ་འཇུག་གི་ལྟེ་བ་ལས་བྱུང་བའི་ཚངས་པས་ཐམས་ཅད་བྱས་པར་འདོད་པའོ། ། དབང་ཕྱུག་ནི་ཀུན་ལ་དབང་བའི་བདག་པོ་ལྷ་ཆེན་པོ་སྟེ་དེའི་འདོད་པས་འགྲོ་བ་ཐམས་ཅད་བྱས་པར་འདོད་པའོ། ། ཕྱི་ནང་གི་བདག་ཏུ་སྨྲ་བ་ཕལ་ཆེར་ནི་དེ་ལ་བདག་ཅེས་ཟེར་རོ། ། གཅེར་བུ་པ་རྣམས་ནི་དེ་ལ་གསོ་བའམ། འཚོ་བ་ཞེས་ཟེར་རོ། ། བདག་སེམས་སུ་སྨྲ་བ་རྣམས་ཀྱིས་སེམས་ཅན་དང་། དུས་རྒྱུར་སྨྲ་བ་རྣམས་ཀྱིས་དུས་དང་།
གང་ཟག་ན་པུང་ག་ལ་ཏེ་བྱེད་པ་པོ་ལས་ཀྱིས་གང་ཞིང་འབྲས་བུ་སྨིན་ནས་འཛག་པའོ། ། ཞལ་གྱི་ལུང་ལས། དེ་འདྲའི་དངོས་པོ་ཐམས་ཅད་ཀྱི། ། མཐའ་ཡི་དེ་ཉིད་ཟབ་གསལ་ལས། ། ཐོག་མེད་དུས་ནས་སོ་སོ་ཡི། ། སྐྱེ་བོ་ང་དང་ངར་འཛིན་པས། ། མ་བརྟགས་པར་ནི་བདག་ཏུ་བཟུང་། ། དུས་ལས་བྱུང་དང་འདོད་རྒྱལ་དང་། ། ཞེས་བྱ་བ་ལ་སོགས་པ་བདག་ཏུ་འཁྲུལ་པ་སུམ་ཅུ་གསུངས་ཏེ། རྣམ་སྣང་མངོན་པར་བྱང་ཆུབ་པའི་རྒྱུད་ལས་ཀྱང་གསུངས་སོ། །
འདི་ཐམས་ཅད་ཀྱི་བདག་ཉིད་དུ་གྱུར་པའམ་འདི་ལས་ཐམས་ཅད་བྱུང་བས་ན་དངོས་པོ་ཀུན་གྱི་རང་བཞིན་ནོ། ། འདི་འཁོར་འདས་ཀྱི་ལུས་ཀྱི་བཀོད་ཚུལ་སྣ་ཚོགས་སུ་སྣང་བས་ན་སྒྱུ་མའི་གཟུགས་ཀྱི་ཡང་དག་གནས་ཞེས་གསུངས་སོ། ། དེ་འདྲ་བའི་ཡེ་ཤེས་དེ་ནམ་གྱི་ཚེ་སྐྱེ་སྙམ་ན། སྐད་ཅིག་བཞི་པ་ལ་སྐྱེའོ་ཞེས་སྟོན་པ་ནི་དང་པོ་ཞེས་པ་ལ་སོགས་པའོ། ། འདོད་ཆགས་ཀྱི་ཆོས་ཀྱི་ཚུལ་འདི་བསྟན་པ་ན་འཁོར་རྣམས་གང་འཆིང་བ་དེ་ཉིད་ཀྱིས་གྲོལ་བ་དང་རང་གི་ལུས་ལ་སངས་རྒྱས་ཡོད་པ་ད་དུང་རྟོགས་པར་མ་གྱུར་གྲང་ཞེས་ཤིན་ཏུ་ཡ་མཚན་དུ་གྱུར་པ་གསུངས་པ་ནི་རྡོ་རྗེ་སྙིང་པོ་ཞེས་པ་སྟེ་མཁས་པ་ནི་ཕ་རོལ་དུ་ཕྱིན་པའི་ཐེག་པ་ལ་ཏེ་གསང་སྔགས་ལ་མཁས་པ་རྣམས་ནི་འདི་ལ་ཐེ་ཚོམ་མེད་པའི་ཕྱིར་རོ། ། ངོ་མཚར་ནི་ཐེ་ཚོམ་སྟེ། བརྒྱལ་ཞིང་ས་ལ་འགྱེལ་བ་ནི་སྐྲག་པའམ་ཆེ་བ་སྟོན་པའོ། ། ཐེ་ཚོམ་དེ་སེལ་བ་གསུངས་པ་ནི་དང་པོ་ཞེས་པ་ལ་སོགས་པ་སྟེ་གཟུགས་ནི་རང་བཞིན་ནོ། ། ཀྱེ་རྡོ་རྗེ་ནི་རྡོ་རྗེ་སྙིང་པོ་ལ་བོད་པའོ། ། སྐུ་གཅིག་པ་ནི་ལྷན་ཅིག་སྐྱེས་པ་སྟེ་སངས་རྒྱས་ཐམས་ཅད་ནི་དེའི་རང་བཞིན་ཡིན་པའི་ཕྱིར་རོ། །
འདོད་ཆགས་ལ་སོགས་པ་ནི་དང་པོ་གསུམ་སྟེ་ལྷན་ཅིག་སྐྱེས་པ་ནི་སྤྲོས་པ་ཐམས་ཅད་དང་བྲལ་བའི་བྱང་ཆུབ་ཀྱི་སེམས་སུ་བརྗོད་དོ། ། ཡང་ན་ནི་རྣམ་པ་གཞན་སྟོན་པར་བྱེད་པ་སྟེ་ལྷན་སྐྱེས་དེ་ཉིད་གསུམ་པོ་ཐམས་ཅད་ཀྱི་བདག་ཉིད་ཡིན་ཏེ་ས་བོན་གྱི་ཚུལ་གྱིས་ནི་ཏིལ་ལ་ཏིལ་མར་བཞིན་གསུམ་ཆར་ལ་ཁྱབ་པར་ཡོད་པའི་ཕྱིར་རོ། ། ཡང་ན་དེ་གསུམ་པོ་ཀུན་གྱིས་སྤངས་པ་ནི་མངོན་གྱུར་དུ་མེད་པ་སྟེ་དེ་དག་ནི་འཁོར་བའི་སེམས་ཡིན་པའི་ཕྱིར་རོ། ། ལྷན་སྐྱེས་དེ་ཡང་དགའ་བྲལ་དང་པོར་མཚོན་ནི་དེ་སྔོན་དུ་སོང་བ་སྟེ་དེས་ན་གསུམ་པོ་སྤངས་པའོ། ། འདི་ལ་སློབ་དཔོན་ཤཱནྟི་པ་དང་མཻ་ཏྲི་པ་ལ་སོགས་པ་ནི་དགའ་བྲལ་གྱིས་དང་པོར་མཚོན་ཞེས་མཆོག་དགའ་དང་དགའ་བྲལ་གྱི་བར་དུ་ཡེ་ཤེས་སྤྲོས་པ་མེད་པ་སྐྱེ་བ་དེ་ལྷན་ཅིག་སྐྱེས་པ་ཡིན་ཏེ། བརྟག་པ་ཕྱི་མའི་ལེའུ་གཉིས་པ་ལས། ལྷན་ཅིག་སྐྱེས་པའི་རང་བཞིན་ནི། ། མཆོག་མཐའ་དགའ་བྲལ་དང་པོར་ནི། ། ཞེས་བྱ་བ་དང་། ལེའུ་ལྔ་པ་ལས་ཀྱང་།
མཆོག་གི་མཐའ་དང་དགའ་བྲལ་དབུས་ཞེས་གསུངས་པའི་ཕྱིར་རོ། ། བཞི་པ་ལ་བཤད་པ་ནི་སློབ་དཔོན་མེད་པར་འཇུག་པ་དགག་པའི་དོན་དུ་དཀྲུགས་ནས་གསུངས་པ་ཡིན་ནོ། ། ཞེས་འཆད་དོ། ། མཻ་ཏྲི་པས། ཇི་སྲིད་གཙོ་བོ་རི་ཁྲོད་པའི། ། ཞབས་ཀྱི་རྡུལ་ལ་མ་རེག་པ། ། དེ་སྲིད་ཕྱག་རྒྱ་བཞི་དང་ནི། ། སྐད་ཅིག་བཞི་ཡི་དོན་མ་ཤེས། ། ཞེས་བཤད་པ་ཡིན་ནོ། ། ནཱ་རོ་པ་ཆེན་པོ་ལ་སོགས་པ་ནི་སྔར་བཤད་པའི་རྗེས་སུ་འབྲངས་ནས་བཞི་པ་ཉིད་ལ་འཆད་དོ། །
གཞུང་ཇི་སྐད་དྲངས་པ་ལྟར་བཤད་ན་ནི་རྒྱུ་འབྲས་ཀྱི་དོན་འཁྲུགས་པར་འགྱུར་ཞིང་དགའ་བྲལ་མཐར་ཡང་དེ་བཞིན་ནོ་བྱ་བ་དང་། དབང་ནི་བཞི་ཡི་གྲངས་ཀྱིས་ནི། ། དགའ་བ་ལ་སོགས་རིམ་ཤེས་བྱ། ། ཞེས་བྱ་བ་ལ་སོགས་པ་གཞུང་ཤིན་ཏུ་མང་པོ་དང་འགལ་བའི་ཕྱིར་དོན་གྱི་རིམ་པ་ལྟར་བཤད་དགོས་སོ། ། ཞེས་ཟེར་ཏེ། ཇི་སྐད་དུ། གཞུང་གི་བྱེད་པའི་དབང་གིས་ནི། ། མཚོན་བྱ་ནམ་ཡང་བླང་བ་མིན། ། དཔལ་ལྡན་གསང་འདུས་དགྱེས་རྡོར་ཡང་། ། དེ་ཉིད་ལ་ཡང་དབྱེ་བ་མེད། །
དེ་བཞིན་ལུང་གི་འཐད་པ་ཡིས། ། མཐའ་མ་ཁོ་ནར་ཐེ་ཚོམ་མེད། ། ཅེས་བྱ་བ་ལ་སོགས་པ་གསུངས་པ་ཡིན་ནོ། ། འདི་དག་གི་དགག་སྒྲུབ་རྒྱས་པ་ནི་ནཱ་རོ་པའི་དཀའ་འགྲེལ་དང་། མཚན་བརྗོད་བདུད་རྩིའི་ཐིགས་པ་ན་ཡོད་དོ། ། ཁ་ཅིག་ནི་འདི་ལྟར་འཆད་དེ། སྐད་ཅིག་གསུམ་པ་ལ་བཤད་པ་རྣམས་ནི་དེའི་ཚེ་སེམས་རྟོག་མེད་དུ་འགྱུར་བས་དེ་ལ་དགོངས་པ་ཡིན་ཏེ་སེམས་རྟོག་མེད་ནི་ཡེ་ཤེས་དང་འདྲ་བ་ཡིན་པའི་ཕྱིར་རོ། ། དེས་ན་ལུགས་ཁ་ཅིག་ལས་ཉོན་མོངས་པ་ཐམས་ཅད་ཀྱི་མཐར་ཐུག་ཐ་མ་ཀུན་རྟོག་མེད་དུ་སྐྱེ་བས་དེ་ཐམས་ཅད་ཡེ་ཤེས་སུ་འཆད་དོ། ། བཞི་པ་ལ་བཤད་པ་རྣམས་ནི་དེའི་ཚེ་སེམས་ཉོན་མོངས་པ་ཐམས་ཅད་དང་བྲལ་ནས་ལྷུན་གྱིས་གྲུབ་ཅིང་མི་གཡོ་བར་འགྱུར་ཏེ་དེ་ནི་ཡེ་ཤེས་དང་རྣམ་པ་མཐུན་པས་ཡེ་ཤེས་སུ་བརྗོད་དོ། ། ཞེའོ། །
འདི་དཔེ་དང་དོན་གྱི་ཡེ་ཤེས་གང་ཡིན་ཞེ་ན་ནཱ་རོ་ཆེན་པོ་ལ་སོགས་པ་ནི་ཡེ་ཤེས་མཚོན་པའི་དཔེར་འདོད་དེ་ཇི་སྐད་དུ་དཔེ་ཡིན་གྱི་དོན་དམ་པ་ནི་མ་ཡིན་ཏེ་དེའི་ཕྱིར་དབང་པོ་རྣོན་པོས་ལས་ཀྱི་ཕྱག་རྒྱ་མི་བཟུང་ངོ་ཞེས་དགྱེས་རྡོར་གྱི་འགྲེལ་པ་ལས་བཤད་དོ། ། ཞལ་གྱི་ལུང་ལས། དཔལ་ལྡན་བདེ་རྫོགས་ཟབ་གསལ་གཉིས་མེད་འོད་ཟེར་ལྡན། ། ཞེས་བྱ་བ་ལ་སོགས་པ་དང་། ཆོས་སྐུ་རབ་དགའ་མཁའ་མཉམ་པ། ། ཞེས་དོན་ཉིད་དུ་བཤད་དོ། ། རྡོ་རྗེ་ཕྲེང་བ་ལ་སོགས་པ་ལས་ནི། བྱང་ཆུབ་ཀྱི་སེམས་ཀྱི་མྱུ་གུ་ཞེས་བཤད་དེ། དེ་ཡེ་ཤེས་ཀྱི་དང་པོའི་རྒྱུ་ཡིན་ནོ། ། འདི་ལ་སློབ་དཔོན་འཕགས་པ་ཡབ་སྲས་ཀྱི་འདོད་པའང་ཡོད་མོད་ཀྱི་ཚིག་མང་བར་འགྱུར་རོ། །
དེ་འདྲ་བའི་ཡེ་ཤེས་ཀྱི་མྱུ་གུ་དེ་གོམས་པར་བྱས་པས་དེ་ཕྱག་རྒྱ་ཆེན་པོའི་ཡེ་ཤེས་སུ་འགྱུར་བའི་རྟགས་གསུངས་པ་ནི་དང་པོ་ཞེས་པ་སྟེ་ཏིང་ངེ་འཛིན་གྱི་ཡུལ་དུ་སྤྲིན་སྣ་ཚོགས་སུ་སྣང་བ་འབྱུང་ངོ་། ། འདི་ལ་ཁ་ཅིག་ཡེ་ཤེས་དེ་སྤྲིན་སྲབ་མོའི་གསེབ་ཀྱི་ཟླ་བ་ལྟར་སྣང་ངོ་ཞེས་འཆད་མོད་ཀྱི་བསྒོམ་པའི་ཚེ་ནི་སྔ་མ་ཉིད་སྣང་བ་ཡིན་ནོ། ། རྣམ་པར་མི་རྟོག་པ་གྲུབ་པས་ཏིང་ངེ་འཛིན་གྱི་ཡུལ་དུ་སྒྱུ་མ་ལྟ་བུར་འགྱུར་རོ། ། གཉིད་ལོག་སད་པ་མི་ཕྱེད་པ་ནི་དེ་གཉིས་ཁྱད་པར་མེད་པར་རྨི་ལམ་ལྟ་བུར་འགྱུར་རོ། ། ཡུམ་ལས་ཀྱང་། གལ་ཏེ་ཡང་རྨི་ལམ་གྱི་གནས་སྐབས་ནའང་ཆོས་ཐམས་ཅད་རྨི་ལམ་ལྟ་བུར་ལྟ་ན་དེའང་བྱང་ཆུབ་སེམས་དཔའ་ཕྱིར་མི་ལྡོག་པའི་མཚན་ཉིད་དུ་རིག་པར་བྱའོ། ། ཞེས་གསུངས་སོ། ། དངོས་གྲུབ་མཚན་ཉིད་མི་ཕྱེད་པའི་ཕྱག་རྒྱ་ནི་མཆོག་གི་དངོས་གྲུབ་སྟེ་ཐུན་མོང་ལས་འབྱེད་པའོ། ། རྣལ་འབྱོར་པ་ནི་ལྷན་ཅིག་སྐྱེས་པའི་དོན་ལ་སྒོམ་པའོ། ། དཀྱིལ་འཁོར་གསུངས་པ་ནི་སྟོན་པས་ཞེས་པ་སྟེ་སྡུད་པ་པོའི་ཚིག་གོ །
ཀ་བ་བརྒྱད་ནི་འབྲི་བ་ལ་རྟ་བབས་སམ་སྒོམ་པ་ལ་སྒོའི་ཕུབས་འདེགས་པར་སློབ་དཔོན་ཨ་བྷྱ་འཆད་དོ། ། རྡོ་རྗེ་སྲད་བུ་ནི་རྡོ་རྗེའི་ཕྲེང་བས་བསྐོར་བའོ། ། བུམ་པ་སྟོན་པ་ན་བརྒྱད་ལ་སོགས་པ་ནི་མང་བ་དང་ཉུང་བ་གཉིས་ཀ་སྡུད་པའོ། ། ཐིག་གསུངས་པ་ནི་རང་འདོད་ཅེས་པ་སྟེ་ཤིན་ཏུ་ཚད་མ་ནི་དཀྱིལ་འཁོར་ཉིས་འགྱུར་རོ། ། དཀྱིལ་འཁོར་ཅན་ནི་འཁོར་ལོ། ། དེ་ལ་ནི་སའི་ལྷ་མོ་ལའོ། ། བསམ་གཏན་དང་བསྲུང་བ་ནི་ལྷའི་ལེའུར་ལྷ་དང་རྡོ་རྗེའི་གུར་ལ་སོགས་པ་གསུངས་པ་རྣམས་སོ། ། རབ་ཕྱེ་བ་ནི་ཉི་ཤུ་རྩ་གཅིག་ལ་སོགས་པའོ། ། མཆོད་དང་གསོལ་གདབ་ནི་ལྷའི་ལེའུ་བཞིན་ནམ་ཡང་ན་བརྟག་པ་སྔ་མ་ལ་ལྟོས་པའོ། ། འཕར་མ་གཉིས་བཟང་ནི་བདག་མེད་མའི་དབང་དུ་བྱས་པ་ཡིན་ལ།
དཀར་མོ་ལ་སོགས་བྲིས་ནི་གཟུགས་ཉིད་བྲི་བ་སྟོན་ཏོ། ། དེ་མ་གྲུབ་ན་ཕྱག་མཚན་བྲི་བ་སྟོན་པ་ནི་ཤར་དུ་ཞེས་པ་སྟེ ཐམས་ཅད་དུ་གཡས་ཀྱི་ཕྱག་མཚན་རྣམས་བྲིའོ། ། སྙེམས་པ་ནི་ང་རྒྱལ་ཏེ། གཡས་པ་བརྐྱངས་བ་ནི་དེའི་གར་རོ། ། རྡོ་རྗེ་སེམས་དཔའ་དེའང་དགྱེས་པའི་རྡོ་རྗེ་ཕྱག་གཉིས་པར་སྟོན་པ་ནི་ཕྱག་གཉིས་ཞེས་པའོ། ། བགེགས་བསལ་བ་གསུངས་པ་ནི་ཧཱུྃ་ཧཱུྃ་ལ་སོགས་པའོ། ། ཕྱི་ནས་ནི་རྗེས་ལ་དབང་བཞི་པའི་དོན་འཆད་པ་སྟེ། མདོ་སྡེ་རྒྱན་ལས། འདི་ལ་དོན་དམ་ཚུལ་གྱིས་ཞི་བ་དང་། ། སྐྱེ་བ་དེ་གཉིས་ཁྱད་པར་ཅིའང་མེད། །
འོན་ཀྱང་དགེ་བའི་ལས་རྣམས་བྱེད་པ་དག ། སྐྱེ་བ་ཟད་པས་ཞི་བ་ཐོབ་པར་འགྱུར། ། ཞེས་བྱ་བ་དང་། མངོན་རྟོགས་རྒྱན་ལས། ཆོས་རྣམས་རྨི་ལམ་འདྲ་བའི་ཕྱིར། ། སྲིད་དང་ཞི་བར་མི་རྟོག་པ། ། ཞེས་འབྱུང་བ་བཞིན་ནོ། ། དེ་ཉིད་གསལ་བར་འཆད་པ་ན་མཆོག་དགའ་ནི་ཤེས་རབ་མཆོག་སྟེ་སྤྲོས་པ་མེད་པའི་ཡེ་ཤེས་སོ། ། དེ་ལ་ནི་བསྒོམ་བྱ་ལ་སོགས་པ་མེད་པ་ཉོན་སྒྲིབ་ཀྱི་གཉེན་པོའོ། ། ཤེས་སྒྲིབ་ཀྱི་གཉེན་པོ་གསུངས་པ་ནི་མཐོང་བྱ་ཞེས་པ་སྟེ་ཤེས་བྱའོ། །
སྒོམ་དང་སྒོམ་པ་པོ་ནི་རྟོག་པའི་ཡུལ་དང་རྟོག་པའོ། ། སྣ་ཚོགས་སུ་སྣང་བ་འདི་ཅི་ཡིན་ཅེ་ན་རློམ་སེམས་ཏེ་སྣ་ཚོགས་མེད་པའི་ལྷན་སྐྱེས་དེ་སྣ་ཚོགས་སུ་སྣང་བའོ། ། ཡང་ན་ལྷན་སྐྱེས་ཀྱི་དོན་རྒྱུད་ལ་ཤར་བའི་རིག་སྔགས་འཆང་དེ་ལ་འདི་དག་གང་ཡང་མེད་ཅིང་མི་སྣང་བར་འགྲོ་ལ་ཡང་དེ་ལྷན་སྐྱེས་དེ་སྣ་ཚོགས་སུ་སྣང་བར་ཡང་སྟོན་ཞེས་སོ་ཞེས་བཤད་པར་བྱའོ། ། དེ་ལ་སྣང་བ་མེད་པ་དེ་ལུས་སྣ་ཚོགས་སུ་སྣང་བར་མི་འཐད་པར་ཞུས་པ་ནི་རྡོ་རྗེ་སྙིང་པོས་ཞེས་པ་སྟེ་ལུས་ཀྱི་རང་བཞིན་དག་པ་ལྷན་སྐྱེས་སྤྲོས་བྲལ་དེ་འབྱུང་བཞིར་སྣང་བ་མི་འཐད་པའོ། ། མཁའ་འགྲོ་ནི་ཕྱག་རྒྱ་ཆེན་པོའི་བདེ་བའོ། ། རློམ་སེམས་མེད་པའི་རང་བཞིན་བདག་སྤྲོས་བྲལ་གྱི་ཡེ་ཤེས་དེ་སེམས་ཅན་ཐམས་ཅད་ཀྱེ་ཞེས་སྦྱར་རོ། ། ཀྱེ་ཞེས་པ་ནི་སེམས་དག་པ་དེ་ལས་ལུས་འབྱུང་བཞི་ལས་གྲུབ་པ་འོང་བའི་ཚུལ་དྲིས་པའོ། ། དེ་ལ་ཕན་ཚུན་རེག་པའི་ཚེ་སྲ་བ་ཡོད་ལ་དེ་སའི་ཁམས་ཡིན་པས་དེ་ལས་སྐྱེའོ། ། ཞེས་སྟོན་པ་ནི་བོ་ལ་ཞེས་པའོ། ། ཁམས་ལྔ་ལ་སོགས་པ་འགྲོ་བ་ནི་རླུང་གིས་འཕུལ་བ་ཡིན་ལ།
བདེ་བ་ལ་གཟུགས་མེད་པས་ནམ་མཁའི་ཁམས་ཞེས་གསུངས་སོ། ། བསྐོར་བ་ནི་བསྐྱེད་པའོ། ། འདི་སྐད་དུ་སེམས་དག་པ་དེ་འབྱུང་བ་ལྔ་དང་ལྷན་ཅིག་ཚོགས་པ་ལས་ལུས་གྲུབ་བོ་ཞེས་སྟོན་པ་ཡིན་ནོ། ། དེ་ལྟར་མངལ་དུ་ལུས་སེམས་ལྷན་ཅིག་སྐྱེས་པ་དེ་ཟག་མེད་ཀྱི་ལྷན་ཅིག་སྐྱེས་པ་དངོས་མ་ཡིན་པར་སྟོན་པ་ནི་གང་ཕྱིར་ཞེས་པ་སྟེ། འབྱུང་བ་ལས་སྐྱེས་པའི་ཕྱིར་དེ་ཁོ་ན་ཉིད་ཀྱི་བདེ་བ་མིན་ཏེ་ལྕེ་དང་རོ་ཕྲད་པ་ལས་སྐྱེས་པའི་བདེ་བ་བཞིན་ནོ། ། ཡེ་ཤེས་གྲུབ་པ་ལས་ཀྱང་། དབང་པོ་གཉིས་བྱུང་བདེ་བ་ནི། ། དེ་ཉིད་ཡིན་ཞེས་སྐྱེ་ངན་སྨྲ། ། དེ་ནི་བདེ་ཆེན་དེ་ཉིད་དུ། ། རྒྱལ་བ་མཆོག་གིས་མ་གསུངས་སོ། །
ཞེས་བཤད་དོ། ། འོ་ན་དེ་ལ་ཞུ་བདེ་ལྷན་ཅིག་སྐྱེས་པ་ཞེས་བརྗོད་པ་མི་འཐད་དོ་སྙམ་ན་འབྱུང་བཞི་དང་སེམས་ལྷན་ཅིག་སྐྱེས་པས་གང་སྐྱེས་པའི་ཕྱིར། བཏགས་ནས་དེ་སྐད་དུ་བརྗོད་དོ། ། དེ་ལ་བསྔགས་པ་དུ་མ་མཛད་པ་ནི་དེ་ལ་བརྟེན་ནས་དོན་གྱི་ཡེ་ཤེས་དེ་རྟོགས་པའི་ཕྱིར་རོ། ། ཡེ་ཤེས་ལྟར་སྣང་བ་གཞན་ཡང་འདིས་བསལ་བར་རིག་པར་བྱའོ། ། ཟག་མེད་ཀྱི་ལྷན་སྐྱེས་རྣལ་མ་གསུངས་པ་ནི་རང་བཞིན་ཞེས་པ་སྟེ་དེ་སྐད་དུ་བརྗོད་པ་དེ་ནི་རྣམ་པ་ཐམས་ཅད་སྡོམ་པ་གཅིག་སྟེ སྤང་བྱ་ཐམས་ཅད་འགོག་ནུས་པའམ་ཚོགས་ཐམས་ཅད་འདུས་པ་ཡིན་ནོ་ཕྱག་རྒྱ་ནི་ཕྱག་རྒྱ་ཆེན་པོའི་ཡེ་ཤེས་སོ། ། རྒྱུ་དང་བྲལ་བ་ནི་མཚོན་པ་སྟེ་རྒྱུ་འབྲས་བུ་ངོ་བོ་གསུམ་གྱིས་སྟོང་པ་ཡིན་ཏེ། སྤྲོས་པའི་མཚན་མ་ཐམས་ཅད་དང་བྲལ་བའོ། ། ལས་ཞེས་བྱ་བ་ནི་དེ་ལས་དེ་ཤེས་རབ་ཏུ་རྣམ་པར་གཞག་གོ ། ཞེས་གཏན་ཚིགས་ཀྱི་ལྔ་པ་ཡིན་ནོ། །
ཡང་ན་དེ་ལས་དེ་མ་རྟོགས་པ་ལ་སྙིང་རྗེ་འབྱུང་བས་ན་རྣལ་འབྱོར་སྙིང་རྗེ་ཞེས་གསུངས་སོ། ། དབྱེར་མེད་པ་ནི་ཟུང་དུ་འཇུག་པ་སྟེ་དེ་མི་སློབ་པའི་ཚེ་ན་བྱང་ཆུབ་དངོས་སམ་སློབ་པའི་ཚེ་ན་དེས་བྱང་ཆུབ་ཐོབ་པར་བྱེད་པས་བྱང་ཆུབ་ཀྱི་སེམས་སོ། ། དེ་རྒྱུད་ལ་སྐྱེས་ན་སྤྲོས་བཅས་ཀྱི་བྱ་བ་གང་མེད་ཀྱང་མཆོག་ཐུན་མོང་ཐམས་ཅད་འགྲུབ་བོ་ཞེས་སྟོན་པ་ནི་སྔགས་ཀྱི་ཞེས་པའོ། ། འདུས་པའི་གཟུགས་ཅན་ནི་རང་བཞིན་ཏེ་དེ་དག་གིས་བསྒྲུབ་པར་བྱ་བ་ཐམས་ཅད་དེས་འགྲུབ་པའི་ཕྱིར་རོ། ། རུ་པ་ཀ་ནི་གཟུགས་ཅན་དང་རང་བཞིན་གཉིས་ལ་འཇུག་གོ ། ལེའུ་བཅུ་པའི་བཤད་པའོ།། །། བསྟན་པ་ལ་སེམས་ཅན་གཞུག་པའི་དོན་དུ་ལྟ་སྟངས་གསུངས་ཏེ་མཉམ་པ་ནི་མིག་འབྲས་གཉིས་སོ། ། མ་རུངས་པ་ནི་ཁྲོས་པའི་ཉམས་སོ། ། དཔྲལ་བ་ཅན་ནི་གྱེན་དུ་བལྟས་ནས་ཐུར་དུ་འབེབས་པའོ། ། ལྟུང་བ་ནི་འགྱེལ་བའོ། །
དེ་ལྟ་བུ་གཡོན་ནས་བྱེད་པ་ནི་དབང་དུ་བྱེད་པ་སྟེ་གཟུགས་བརྙན་གཉིས་ནི་མིག་གཉིས་ཏེ་དེས་ལྟ་བའོ། ། གཡས་པའི་ལྟ་བ་ནི་དགུག་པ་སྟེ་དེའང་སྟེང་ནས་འོག་ཏུ་འབེབས་པའོ། ། དབུས་ནས་སྣའི་རྩེར་ལྟ་བ་ནི་རེངས་པའི་ལྟ་སྟངས་སོ། ། རླུང་གི་བྱེད་པ་ནི་འབྱུང་བ་ནི་ཕྱིར་དབྱུང་བའོ། ། དགང་བ་ནི་ཁ་སྦྱར་རོ། ། ཞི་བ་ནི་སོར་འཇོག་པའོ། ། གྲུབ་ཚད་ནི་ཤིང་ལྷུང་བ་དང་མེ་ཏོག་སྐམ་པ་དང་། ཤིང་མཁྲང་པོ་དགུ་བར་འགྱུར་བ་དང་རྩྭ་གཡོ་བ་དང་མི་འགུལ་བར་འགྱུར་བའོ། ། ཟླ་དྲུག་ནི་བསྐྱེད་རྫོགས་བཟླས་པ་དང་བཅས་པའོ། ། འཁྲུལ་པ་ནི་ཐེ་ཚོམ་སྟེ་རྫུ་འཕྲུལ་ནི་དགྱེས་པའི་རྡོ་རྗེའི་བྱིན་རླབས་སོ། །
ཕྱག་རྒྱ་ནི་ཕྱག་རྒྱ་ཆེན་པོའོ། ། ན་ནི་མིའི་ཡི་གེ་དང་པོའོ། ། ག་ནི་བ་གླང་ངོ་། ། ཧ་ནི་གླང་པོ་ཆེའོ། ། ཤ་ནི་རྟའི་མིང་གི་མཐའ་མའོ། ། ཤྭ་ནི་ཁྱིའི་མིང་གི་ཡི་གེ་དང་པོའོ། ། བདུད་རྩི་ལྔ་ནི་དྲི་ཆེན་དྲི་ཆུ་དང་བྱང་སེམས་དཀར་དམར་དང་ཀླད་པའོ། ། དེས་ནི་མཁའ་འགྲོ་འདུ་ཞིང་དངོས་གྲུབ་འཐོབ་སྟེ། གུར་ལས་ཀྱང་། མི་བསྐྱོད་བསྟེན་པའི་རྣལ་འབྱོར་པ། །
ནད་རྣམས་ཐམས་ཅད་རྣམ་པར་སྤངས། ། ཞེས་བཤད་དོ། ། གསུངས་མཚན་ཉིད་ནི་འདི་ནས་བཤད་པ་དང་ལྡན་པའོ། ། སྐྱེ་བ་བདུན་པ་ནི་བར་ཆད་མེད་པར་མིར་བདུན་སྐྱེས་པའོ། ། དགའ་བྲལ་གྱི་རྗེས་སུ་བྱུང་བའི་དགའ་བ་ནི་ལྷན་ཅིག་སྐྱེས་པའོ། ། ཆོས་ཉིད་ཀྱི་བདེ་བ་ལ་སྨོད་པ་ནི་མཚམས་མེད་པས་ཀྱང་ལྕི་བ་ཡིན་ན་དེའང་དེའི་ཤ་ཟོས་པས་འདག་པའོ། ། མཚན་ཉིད་གསུངས་པ་ནི་མིག་མཛེས་པ་ལ་སོགས་པའོ། ། དྲི་ནི་ག་བུར་དང་གླ་རྩི་ལ་སོགས་པའིའོ། ། ཟོས་པ་ནི་སྲན་མ་ཙམ་གྱི་རི་ལུར་བྱས་པའོ། ། ཀུ་རུ་ཀུལླེ་ནི་རྗེ་བཙུན་སྒྲོལ་མ་ཡིན་ནོ་ཞེས་སཾ་བུ་ཊ་ལས་གསུངས་སོ། །
བརྟག་པ་བཅུ་གཉིས་པ་གོང་ན་ཡོད་པ་ནི་བཤད་ཟིན་ཏོ། ། འཇིག་རྟེན་གསུམ་ནི་ས་གསུམ་སྟེ་ཕྱུགས་ནི་ཀླུའོ། ། འདི་ལྷ་མོ་བཅུ་བཞིའི་དབུས་སུ་བསྒོམས་ན་ནི་ཀུ་རུ་ཀུ་ལླེའི་དཀྱིལ་འཁོར་དུ་འགྱུར་རོ། ། འགྲོ་བ་རིས་མཐུན་པ་དང་དམ་ཚིག་ཅན་དང་ཞི་བ་རྣམས་ནི་དབང་དུ་བསྡུ་སླ་བ་ཡིན་ལ་རིས་མི་མཐུན་པ་དང་གདུག་པ་ཅན་རྣམས་ནི་དཀའ་བ་ཡིན་པས་སྔགས་ཀྱི་གྲངས་མང་ཉུང་གསུངས་སོ། ། དབུགས་བཀང་ནས་བཟླས་ཏེ་དབུགས་རྒྱུ་བའི་དུས་སུ་ཕྲེང་བ་མི་བསྐྱོད་དོ། ། དཔྲལ་བར་ཨོཾ། ལྕེ་ལ་ཧྲཱིཿ མགྲིན་པར་ཀུ། སྙིང་གར་ཏུ། ལྟེ་བར་ཀུ།
གསང་བར་ལེ་དགོད་དོ། ། ཞེས་རྡོ་རྗེ་སྙིང་པོའི་འགྲེལ་པ་ལས་བཤད་དོ། ། ལེའུ་བཅུ་གཅིག་པའི་བཤད་པའོ།། །། ཀྱཻ་རྡོ་རྗེ་ཤེས་རབ་སྙིང་རྗེའོ། ། དེ་མཐར་ཕྱིན་པའི་ཆོས་སྐུ་ནི་གཟུགས་ཀྱི་སྐུས་ནམ་མཁའ་ལ་འགྲོ་བས་ན་མཁའ་འགྲོ་མའོ། ། དྲ་བ་སྡོམ་པ་ནི་ཚོགས་ཐམས་ཅད་འདུས་པའི་སྐུ་སྟེ་དེ་བརྗོད་བྱར་ཡོད་པའོ། ། རྡོ་རྗེ་སྙིང་པོ་ནི་ཞུ་བ་པོའོ། ། མངོན་པར་བྱང་ཆུབ་པ་ནི་དེས་འདི་ལས་གསང་སྔགས་ཀྱི་བྱང་ཆུབ་རྟོགས་པའམ། ཡང་ན་འདིས་ཞུས་པའོ། ། བརྟག་པ་ནི་རྟོག་པ་སྟེ་དངོས་གྲུབ་གཉིས་སྒྲུབ་པའི་ཐབས་སྣ་ཚོགས་སྟོན་པ་སྟེ།
དེས་ན་རྒྱལ་པོའི་རྡོ་རྗེ་རྩེ་མོ་ལས། དེ་བས་ངོ་མཚར་ཆོས་འདི་ལ། ། རྟོག་པས་རྟོགས་པ་ཡིན་པར་བཤད། ། ཅེས་གསུངས་སོ། ། དགྱེས་པའི་རྡོ་རྗེ་རྒྱན་གྱི་མེ་ཏོག་ལས་བརྟག་པ་དང་པོའི་རྣམ་པར་བཤད་པ་རྫོགས་སོ།། །། ད་ནི་བརྟག་པ་ཕྱི་མ་བཤད་པའི་རྒྱུད་འཆད་པ་ན་ཆོས་ཐམས་ཅད་རང་བཞིན་གྱིས་འོད་གསལ་བ་ཡིན་ཡང་སེམས་ཀྱི་སྒྲིབ་པ་སྦྱང་བའི་ཕྱིར་སྐུ་གཟུགས་ལ་སོགས་པ་རབ་ཏུ་གནས་པ་སྟོན་པར་བྱེད་པའི་ལེའུ་བཤད་དེ་བཅོམ་ལྡན་ཞེས་པ་ནི་བོད་པའོ། ། རྡོ་རྗེ་སྙིང་པོ་བདག་ལ་རིམ་པ་ཇི་ལྟར་ཞེས་འབྲེལ་ལོ། ། ཅི་ཞིག་ཞེ་ན། སངས་རྒྱས་ཞེས་པ་སྟེ་ཐམས་ཅད་གཅིག་བསྡུས་པ་ནི་དེ་ལ་སངས་རྒྱས་ཐམས་ཅད་བསྟིམ་པའི་ཕྱིར་རོ། ། སྦྱིན་བསྲེག་ནི་བགེགས་བསལ་བའི་དོན་དུའོ། །
དཀྱིལ་འཁོར་བཞེངས་པ་ནི་དབང་བསྐུར་བའི་ཕྱིར་ཏེ་བཞི་བརྒྱ་ལྔ་བཅུ་པ་ལས། རབ་གནས་ཀྱི་ནི་ཆོ་ག་འདིར། ། སྔོན་དུ་དཀྱིལ་འཁོར་ཡང་དག་བྲི། ། སྐུ་གཟུགས་གླེགས་བམ་ལ་སོགས་ལ། ། སྐྱེས་བུ་ཅན་མཐས་དབང་བསྐུར་རོ། ། ཞེས་འབྱུང་ངོ་། ། སྦྱངས་པ་ནི་བཀྲུ་བའོ། ། སྟ་གོན་ནི་སྦྱོར་བའི་ཆོ་ག་རྣམས་སོ། ། དེ་ལྟར་བྱས་ན་རྟེན་དེ་རང་འདོད་པའི་ལྷ་དང་མཉམ་ལ། རྣལ་འབྱོར་པ་དེའང་རབ་སྟེ་མཆོག་མཐོང་བར་བྱེད་པའི་སྔགས་ཀྱི་ཕ་རོལ་ཏེ་མཐར་ཕྱིན་པ་ཡིན་ནོ། །
ཡང་ན་སློབ་དཔོན་གྱི་མཚན་ཉིད་དུ་བཤད་དོ། ། མེ་ཏོག་དང་སྤོས་དང་མར་མེ་དང་དྲི་དང་། ཞལ་ཟས་འབུལ་བའི་སྔགས་རྣམས་ལ་བཛྲ་ནི་རྡོ་རྗེ་སྟེ་དེའང་སྟོང་པ་ཉིད་དེ་མངོན་ཞེན་དགག་པའི་ཕྱིར་རོ། ། ཡི་གེ་གསུམ་སྨོས་པ་ནི་སྐུ་གསུང་ཐུགས་ཀྱི་བྱིན་གྱིས་བརླབས་པའི་ཕྱིར་རོ། ། སྣ་ཚོགས་ཧཱུྃ་ནི་རྫོགས་པ་དང་ཞེས་པ་ནི་ཁ་ཅིག་ངག་ཏུ་ཧཱུྃ་དུ་མ་འདོན་པ་ལ་འཆད་དོ། ། ཡང་ན་རྟེན་སྣ་ཚོགས་པ་དེ་ཧཱུྃ་ལས་དགྱེས་པའི་རྡོ་རྗེར་རྫོགས་པ་དང་ཞེས་དམ་ཚིག་པ་བསྐྱེད་པའོ། ། མེ་ཏོག་དབུལ་བ་ལ་སོགས་པ་ནི་སྔར་གྱི་ཡེ་ཤེས་པ་བཅུག་ནས་སོ། ། ཆོ་གའི་རིམ་པ་ནི་སྔར་བསྟན་པའི་ལྷ་མོ་བརྒྱད་ཀྱིས་མཆོད་པ་དང་མཆོད་ཡོན་ལ་སོགས་པའང་རང་རང་གི་སྔགས་ཀྱིས་དབུལ་ཏེ་གོང་མ་བཞིན་ནི་མཆོད་པ་ལྔ་སྔར་བཞིན་ནམ་ཡང་ན་འདི་གཉིས་ཀ་བརྟག་པ་བཅུ་གཉིས་པ་ལ་ལྟོས་པ་ཡིན་ནོ། ། དབང་དང་དགུག་པ་ལ་སོགས་པའང་གྲུ་གསུམ་གྱིས་སྒྲུབ་པ་ནི་འདི་ཉིད་ཅེས་པའོ། ། སྟེང་དང་འོག་ནི་རྒྱ་དང་ཟབ་བོ། །
ཞེ་སྡང་ནི་འབྱེད་པའོ། ། མེ་དགུག་པ་ནི་མེ་ལྷ་བོད་པའོ། ། མ་མ་ཞེས་པ་ནི་ས་ཆོག་གི་སྐབས་སུ་སའི་ལྷ་མོ་ལ་ཞུ་བའམ་སློབ་དཔོན་ཤཱནྟི་པ་དེ་སྤྱན་དྲངས་པར་འཆད་ཏེ་རིན་ཆེན་སྣ་ཚོགས་འཛིན་ནི་གཏེར་གྱི་བདག་ཡིན་པའི་ཕྱིར་རོ། ། ཀྱེ་རྡོ་རྗེ་ཁྲོ་བོས་མཆོད་པ་ནི་སངས་རྒྱས་སངས་རྒྱས་པའི་ཚེ་ནའང་དཔང་དུ་བཞག་པའི་ཕྱིར་རོ། ། མེ་དགའ་བ་ནི་མེ་ལྷ་ལ་བསྟོད་པའོ། ། འདི་གཉིས་རྒྱས་པ་ནི་ཁོ་བོས་བྱས་པའི་བསྟན་བཅོས་སུ་བལྟའོ། ། བརྟག་པ་གཉིས་པའི་ལེའུ་དང་པོའི་བཤད་པའོ། ། ལེའུ་གཉིས་པ་འཆད་པ་ན་དང་པོ་ལྷའི་རྣལ་འབྱོར་དངོས་གྲུབ་སྒྲུབ་པ་སྟོན་པ་ནི་ལྷས་དངོས་གྲུབ་འགྲུབ་པ་དེའང་དོན་དམ་པའམ་ཀུན་རྫོབ་ཏུ་ཡིན་གྲང་ན་དང་པོ་ནི་མི་རུང་སྟེ་འཁོར་འདས་ཀྱི་ཆོས་ཐམས་ཅད་ནམ་མཁའ་ལྟ་བུ་ཡིན་ལ་དེ་ལ་ནི་ཐོབ་བྱ་དང་ཐོབ་བྱེད་མེད་པའི་ཕྱིར་རོ། ། གཉིས་པ་ལྟར་ནའང་སེམས་ཅན་རྣམས་ནི་རྒྱ་མཚོར་སྐྱ་བ་དོར་བ་རླུང་གིས་འཁྱམ་པ་བཞིན། ཁམས་གསུམ་གྱི་རྒྱ་མཚོ་མཐའ་མེད་པར་ལས་དང་ཉོན་མོངས་པའི་རླུང་གིས་དེད་ནས་འཁྱམ་པ་ལ་ལྷ་བསྒོམས་པས་དངོས་གྲུབ་འགྲུབ་པར་ཇི་ལྟར་འགྱུར་ཞེས་པ་ནི་ཞུས་པའི་དོན་ཡིན་ནོ། །
དཔལ་ཌོཾ་བྷི་པའི་ཞལ་ནས་ཀྱང་། སྲིད་པ་དུག་ཆུའི་རྒྱ་མཚོ་འདོད་ཆགས་ལ་སོགས་ཆུ་སྲིན་དཀྲུགས། ། ནད་ཀྱི་ཟུག་གཟེར་རྦ་རླབས་ཚོགས་ཀྱིས་དཀྲུགས་པའི་འགྲམ་ཉིད་གཅིག་པོ་བདེ་བ་ཆེ། ། སྐྱེ་འགྲོ་བྱང་ཆུབ་བློ་ལྡན་དེ་ཕྱིར་རང་དོན་ལ་ནི་བརྩོན་པས་ཕ་རོལ་མི་འགྲོའམ། ། དེ་ལྟར་ཤེས་གྱུར་གཏི་མུག་ཞགས་པའི་སྡུག་བསྔལ་སྤངས་པའི་ཡང་དག་རྨད་དུ་འབྱུང་། ། ཞེས་གསུངས་སོ། ། དོན་འདི་ལ་སློབ་དཔོན་ཤནྟི་པ་ནི་ཇི་ལྟར་ནམ་མཁའ་ཐོག་མ་མེད་པ་བཞིན་སེམས་ཅན་རྣམས་ཀྱི་སྒྲིབ་པའང་དེ་དང་འདྲའོ། ། གཉེན་པོ་ལྷའི་སྐུ་ནི་ཀུ་བ་ལྟར་ཆུང་ལ་མི་མཐུན་ཕྱོགས་ནི་རྒྱ་མཚོ་ལྟར་ཆེ་བས་ཇི་ལྟར་དེས་ཐར་པ་འགྲུབ་པར་འགྱུར་ཞེས་འཆད་དོ། ། བདག་མེད་མ་དེ་དང་ཧེ་རུ་ཀ་ནི་ལྷའོ། ། ཁ་ཅིག་ནི་བདག་མེད་མའི་རྣལ་འབྱོར་དང་གཉིས་མེད་ཀྱི་ཡེ་ཤེས་རྣམ་ཐར་སྒོ་གསུམ་དང་ལྡན་པ་ལ་འཆད་དོ། །
སེམས་གཅིག་ཏུ་ཞེས་དང་ངེས་པར་བརྟག་སྟེ་བསྒོམ་ཞེས་དང་གྲུབ་པ་ཐོབ་པར་འདོད་པའི་སེམས་ཀྱིས་ཞེས་སྦྱར་རོ། ། བཅོམ་ལྡན་འདས་མ་བསྟེན་པ་ནི་རིག་མའམ་ཆང་ཚོང་མ་ལ་སོགས་པའོ། ། ཤེས་རབ་དང་བརྟུལ་ཞུགས་ཅན་ཞེས་སྦྱར་ཏེ། བརྟུལ་ཞུགས་ནི་བརྩོན་འགྲུས་སམ་སྤྱོད་པའི་ཆས་སོ། ། དེ་འདྲ་བས་ཉོན་མོངས་པ་བཅོམ་ནས་མཆོག་ཐོབ་པར་སྟོན་པ་ནི་བསམ་གཏན་ཞེས་པ་སྟེ་ཉོན་མོངས་འཇིགས་པ་ང་ཡིས་བཤད་པ་དེ་ལ་གཞན་ལ་བརྩེ་བས་ཞེས་སྦྱར་རོ། ། ནཱ་རོ་པ་ཆེན་པོ་ནི་འདིར་སྦྱོར་དྲུག་འཆད་དོ། ། རང་གཞན་ཞེས་པ་ནི་སྔ་ཕྱི་གཉིས་གང་ལ་སྦྱར་ཀྱང་རུང་སྟེ་ཕྱིར་ནི་ལར་བསྒྱུར་རོ། ། རིག་མས་དངོས་གྲུབ་སྒྲུབ་པ་སྟོན་པ་ནི་རིག་མ་ཞེས་པ་སྟེ་མངོན་དུ་ནི་ཡེ་ཤེས་སོ། ། དེ་ལྟར་ཤེས་ནས་བསྟེན་ན་ནི། སྐད་ཅིག་ཀྱང་ངུ་འབོད་ལ་སོགས་པ་སྡུག་བསྔལ་ཅན་དུ་གནས་ཏེ་མི་གནས་པ་ཉིད་དོ། །
དེ་ཇི་ལྟར་ནི་གནས་པ་སྤོང་ཆོག་གོ ། བསམས་པ་ནི་སྔར་བསྟན་པའི་ཐབས་ཏེ་དེ་རྣམས་ནི་གང་ཟག་གོ ། རེ་ཞིག་ནི་དུས་ཐུང་ངུས་སོ། ། རྟག་ཏུ་ནི་གུས་པའོ། ། རིག་མ་དེའང་ཟླ་བ་གཅིག་ཏུ་ཞེས་དང་ཕྱ་རྒྱ་མོ་དངོས་སུ་རྙེད་པ་དང་དེ་མ་རྙེད་ཀྱང་རྙེད་པའི་གནང་བ་རྙེད་པར་འགྱུར་བའི་སྔགས་པ་ལ་རྣལ་འབྱོར་མ་སྟེ་མཁའ་འགྲོ་མ་ཡིས་བསྟན་པར་བྱ་སྟེ་ལུང་སྟོན་པར་བྱེད་དོ་ཞེས་སྦྱར་རོ། ། དེའང་རྨི་ལམ་མམ་ནམ་མཁའ་ལས་ཕྱག་རྒྱ་ཞེས་པ་སྟེ་སེམས་ཅན་དོན་གྱིས་ནི་དེས་དངོས་གྲུབ་བསྒྲུབས་ནས་གྲོང་དུ་བསྐོར་བ་ལ་སོགས་པས་སོ། ། སི་ཧླ་ག་པུར་ནི་ཁམས་གཉིས་སོ། ། བྱང་ཆུབ་སེམས་སྦྱང་བ་ནི་སངས་རྒྱས་ཐོབ་འདོད་བསྐྱེད་པའོ། ། དབྱེ་ནི་བཤད་པའོ། ། ལྷའི་སེམས་ནི་དེ་ཡུམ་དུ་སྒོམ་པ་དང་དམ་ཚིག་ཅན་དུ་བྱེད་པའོ། །
ཟླ་བ་གཅིག་ནི་མཆོག་ཐོབ་པ་བསྟེན་པས་ཏེ་དེའང་མཆོག་གི་དངོས་གྲུབ་ཐོབ་པའམ་ཁ་ཅིག་ནི་ཡིད་ཀྱིས་སྤྲུལ་པ་ཆོས་ཀྱི་ཕྱག་རྒྱར་འཆད་དོ། ། སྐལ་ལྡན་ནི་བྱང་ཆུབ་ཐོབ་པའི་འོ། ། མིའམ་ཅི་ནི་དུད་འགྲོའི་རིགས་མིའི་ཆ་བྱད་ཅན་ནོ། ། རབ་ཏུ་བརྟག་ནི་སྒོམ་པའོ། ། དལ་བ་སྟེ་བདེ་ཞིང་སྐྱིད་པ་མངོན་དུ་བྱ་བའི་ཕྱིར་སྔར་གང་བཤད་གཟུགས་ཅན་རུས་རྒྱན་ལ་སོགས་པས་སྤྱོད་པ་བྱེད་པ་ཚེ་འདིའི་ལོངས་སྤྱོད་ཀྱི་ཕྱིར་མ་གསུངས་ཀྱི་ཡིད་བརྟན་གཡོ་བརྟགས་ནས་ཡེ་ཤེས་སྤེལ་བའི་དོན་དུ་གསུངས་སོ། ། དེ་ལ་ཐེ་ཚོམ་ཞུ་བ་ན་སྔར་བདག་མེད་མའི་རྣལ་འབྱོར་གྱིས་ཀྱང་ཕྱག་རྒྱ་བསྟེན་པར་གསུངས་ན་ཕྱག་རྒྱ་ནང་འདུས་པ་ལ་ནི་ཐབས་མེད་པས་དངོས་གྲུབ་ཐོབ་པ་མི་འཐད་དོ་ཞེས་ཞུས་པ་ནི་རྡོ་རྗེ་སྙིང་པོས་ཞེས་པའོ། ། དེའི་ཚེ་དགྱེས་རྡོར་ཕྱག་གཉིས་པ་རྡོ་རྗེ་དྲིལ་བུ་འཛིན་པར་བསྒྱུར་ནས་བསྟེན་ནོ། ། ཞེས་གསུངས་པ་ནི་བཅོམ་ལྡན་ཞེས་པ་སྟེ་བུད་མེད་ནི་བདག་མེད་མའོ། ། ནུ་མ་སྤངས་པ་ནི་བསྒྱུར་བའོ། ། དེ་ཕྱག་རྒྱའི་ཀ་ཀོ་ལ་དབུས་ཞེས་དང་།
སྐྱེ་གནས་ཀྱི་འགྲམ་གཉིས་དྲིལ་བུ་དང་། དེའི་ཟེའུ་འབྲུ་ནི། བོ་ལ་ཅན་གཡས་པའི་རྡོ་རྗེའོ། ། གཞན་རྣམས་སོར་བཞག་པས་རུང་བར་སྟོན་པ་ནི། ལྷག་མ་ཞེས་པ་སྟེ། སྦྱོར་བ་ནི་སྒོམ་པའོ། ། གྲུབ་པའི་སྐྱེས་བུར་འགྱུར་ཞེས་སྦྱར་རོ། ། ཡང་ན་བདག་མེད་མ་སྒོམ་པའི་རྣལ་འབྱོར་མས་ཕྱག་རྒྱ་བསྟེན་ཀྱང་དངོས་གྲུབ་མི་འཐོབ་བམ་ཞུས་པ་ཡིན་ལ། ལན་ནི་རྣལ་འབྱོར་མ་ཡབ་ཏུ་བསྒོམས་ནས་ཕྱག་རྒྱ་མ་དང་སྦྱོར་བའོ། ། ཏིང་ངེ་འཛིན་དེ་གསལ་བར་ནུས་པའི་རྣལ་འབྱོར་པ་ནི་རྣལ་འབྱོར་མར་བསྒྱུར་རོ། །
དེ་ལ་ནུས་པ་ཐོབ་པས་ནི་བུད་མེད་སྐྱེས་པར་འགྱུར་བའང་སྲིད་དོ། ། དེ་བཞིན་དུ་དགེ་སློང་རྡོ་རྗེ་འཛིན་པས་འཇིག་རྟེན་དཔྱས་པ་སྤང་བའི་ཕྱིར་གཞོན་ནུ་ཡུམ་དུ་མོས་པས་སྤྱོད་པའི་གྲོགས་བྱས་ནའང་ཕྱག་རྒྱ་ཆེན་པོའི་དངོས་གྲུབ་འཐོབ་པར་བཤད་དེ། ཕྱག་རྒྱ་ཆེན་པོ་གྲུབ་པ་དེ་ལ་ཕྱི་ནང་གི་གནོད་པ་གང་ཡང་མེད་དོ་ཞེས་སྟོན་པ་ནི་ཆགས་དང་འཇིག་པ་ཞེས་པ་སྟེ་སྣོད་ཆགས་འཇིག་གམ་སྐྱེ་འཆི་གཉིས་སོ། ། ཀྱང་ནི་གཞན་གྱིས་གནོད་པ་ལྟ་ཅི་སྨོས་པའི་དོན་ཏོ། ། མི་གནོད་པའི་གཏན་ཚིགས་གསུངས་པ་ནི་གང་ཕྱིར་ཞེས་པ་སྟེ་ཐབས་ནི་ལུས་སོ་འབྱུང་བ་ཉིད་ནི་དེ་འཇའ་ཚོན་ལྟ་བུར་འགྱུར་བ་སྟེ་རྣམ་སྣང་མངོན་བྱང་ལས། འཇའ་ཚོན་ལྟ་བུའི་ལུས་དག་ནི། དེ་ཉིད་བསྒོམས་པས་ཐོབ་པར་འགྱུར། ཞེས་བཤད་དོ། ། ཐབས་བཤད་ནས་ཤེས་རབ་འཆད་པ་ནི་འཇིག་པ་ཅེས་པ་སྟེ་ཤེས་རབ་སྟེ་མི་རྟོག་པའི་ཡེ་ཤེས་ཀྱིས་ནི་སྲིད་པ་མཐར་བྱེད་ཅིང་འཇིག་པར་བྱེད་དེ། རྡོ་རྗེ་རྩེ་མོ་ལས།
ཤེས་རབ་ལྷན་ཅིག་བསམ་གཏན་ནི། ། སྲིད་པ་དུམ་བུར་བྱེད་པའི་མཆོག ། ཅེས་གསུངས་སོ། ། ལུས་ནི་ཐོགས་པ་མེད་པས་གཞོམ་མི་ནུས་ཤིང་ཡེ་ཤེས་ནི་འཇོམས་བྱེད་ཡིན་པས་དེས་ན་ལུས་སེམས་གཉིས་ཀ་ལ་རབ་འཇིག་ཡོད་མ་ཡིན། སྙིང་རྗེས་དེ་ཉིད་ལའང་ཆགས་པ་མེད་པས་ནི་ཞི་བར་མི་ལྟུང་བར་སྟོན་ཏོ། ། ལམ་མ་བསྒོམ་པ་ལ་ལ་ནི་འཆི་བའི་འཇིག་པས་འཇིག་པར་འགྱུར་ལ་འདི་ལ་ནི་འཇིག་པའི་ངོ་བོས་མེད་པའི་ཕྱིར་ཟད་པ་སྟེ་རྒྱུན་ཆད་པ་མེད་དོ། ། དོན་འདི་ཉིད་ཤེས་པས་སྲིད་ལ་མི་གནས་ཤིང་། སྙིང་རྗེས་ཞི་ལ་མི་གནས་དང་། ཞེས་བྱ་བ་དང་། སྤྱོད་འཇུག་ལས།
རྨོངས་པས་སྡུག་བསྔལ་ཅན་དོན་དུ། ཆགས་དང་འཇིག་མཐའ་ལས་གྲོལ་བར། ། འཁོར་བར་གནས་པ་འགྲུབ་འགྱུར་བ། ། འདི་ནི་སྟོང་ཉིད་འབྲས་བུ་ཡིན། ། ཞེས་བཤད་དོ། ། སྤྲོས་མེད་ཀྱི་རྣལ་འབྱོར་གྱིས་དངོས་གྲུབ་སྒྲུབ་པ་གསུངས་པ་ནི། བསྐྱེད་པའི་ཞེས་པ་སྟེ་རྨི་ལམ་ལྟར་བྱེད་ཚུལ་སྟོན་པ་ནི་ཇི་ལྟར་ཞེས་པ་སྟེ་བར་མའི་སྲིད་ནི་བར་དོའི་སྣང་བའོ། ། དེ་བཞིན་འདོད་ནི་དཀྱིལ་འཁོར་དང་དཀྱིལ་འཁོར་པ་རྣམས་དེ་ལྟར་སྒོམ་པ་སྟེ་དེ་ནས་ནི་འོད་གསལ་དུ་གཞུག་གོ ། བསྐྱེད་རྫོགས་ཟུང་དུ་ཆུད་པའི་ཏིང་ངེ་འཛིན་དེའང་སེམས་ཉིད་ཕྱག་རྒྱ་ཆེན་པོར་དབང་སྐུར་བ་ལས་འབྱུང་ངོ་ཞེས་སྟོན་པ་ནི་ཕྱག་རྒྱ་ཞེས་པ་སྟེ་དབང་བསྐུར་བ་ལས་བྱུང་བའི་ཤེས་པའི་བདེ་ཆེན་དེའི་ཏིང་ངེ་འཛིན་དེ་ནི་དབང་བསྐུར་འདིའི་བྱིན་རླབས་ཡིན་ཏེ། གཞན་ལས་ཏེ་དེ་མེད་ན་དཀྱིལ་འཁོར་གྱི་ཏིང་ངེ་འཛིན་དེ་འབྱུང་བ་མེད་གསང་སྔགས་ཀྱི་ཏིང་ངེ་འཛིན་ཐམས་ཅད་ཀྱི་རྒྱུ་ནི་དབང་བསྐུར་ཡིན་པའི་ཕྱིར་རོ། །
ཏིང་ངེ་འཛིན་གྱི་ཡུལ་ལ་མཐའ་གཅིག་ཏུ་ཞེན་པ་དགག་པའི་ཕྱིར་ཁ་དོག་སྣ་ཚོགས་སུ་སྒོམ་པ་གསུངས་པ་ནི་བདེ་བ་ཞེས་པ་སྟེ་སྣ་ཚོགས་སུ་སྣང་བ་ཐམས་ཅད་ནི་སེམས་ཉིད་བདེ་ཆེན་ཉིད་ཡིན་པའི་ཕྱིར་རོ། ། དངོས་མེད་དང་རྡོ་རྗེ་སེམས་དཔར་སྣང་བ་ཞེས་སྦྱར་རོ། ། བསྐྱེད་རིམ་དོན་མེད་པར་ཞུས་པ་ནི་རྫོགས་པའི་རིམ་པ་སྟེ་སྤྲོས་བྲལ་གྱི་རྣལ་འབྱོར་བདེ་ཆེན་ཡིན་པ་ནི་དེ་ལ་སྡུག་བསྔལ་གྱི་སྤྲོས་པ་གཏན་མེད་པའི་ཕྱིར་རོ། ། ཅི་ཞིག་འཚལ་ནི་སྡུག་བསྔལ་འགོག་མི་ནུས་པའི་ཕྱིར་རོ། ། སྤྲོས་བྲལ་ལ་དད་པའི་ཤུགས་ཀྱིས་ཀུན་རྫོབ་ཀྱི་བདེ་བ་ལས་ཉམས་ཞེས་དང་རྟེན་མེད་པར་བརྟེན་པ་མི་འབྱུང་བར་སྟོན་པ་ནི་ལུས་ཞེས་པ་སྟེ་འགྲོ་བ་ནི་ལུས་སོ། ། གཟུགས་སོགས་ཀྱིས་ནི་རེག་བྱ་དང་ཐིག་ལེ་དང་རྩ་དང་བསྐྱེད་རིམ་ལ་སོགས་པ་བཟུང་ངོ་། ། ཀུན་རྫོབ་ཀྱི་བདེ་བ་ནི་སངས་རྒྱས་ལ་མེད་དོ། ། སྙམ་ན་བདེ་བའི་དངོས་ང་ཞེས་གསུངས་སྟེ་ཀུན་རྫོབ་ཀྱི་བདེ་བ་གོམས་པ་ལས་མཐར་ཐུག་གི་བདེ་བར་འགྱུར་བ་ནི་རྒྱུད་སྡེ་རྒྱན་གྱི་མེ་ཏོག་ཏུ་བསྒྲུབས་ཟིན་ཏོ། ། སློབ་དཔོན་དབྱིག་གཉེན་ཞབས་ལ་སོགས་པ་གང་དག་སངས་རྒྱས་ཀྱི་ས་ན་ཚོར་བ་བཏང་སྙོམས་ལས་མི་འདོད་པ་དེ་དག་གི་ལྟར་ན་ནི་དེ་སྡུག་བསྔལ་ཐམས་ཅད་དང་གཏན་ནས་བྲལ་བས་བདེ་བའི་སྒྲས་བརྗོད་དེ་སུམ་ཅུ་པ་ལས། དེ་ནི་བདེ་བ་རྣམ་གྲོལ་སྐུ། །
ཞེས་བཤད་པ་བཞིན་ནོ། ། བདེ་བ་དེའང་སྤྲོས་བྲལ་དུ་ཡོད་པས་ན་དངོས་པོ་མེད་པ་ང་ཞེས་གསུངས་སོ། ། ནང་དུ་དྲི་མ་མཐའ་དག་དང་བྲལ་བའི་ཡེ་ཤེས་རྟོགས་ལ་ཕྱི་རོལ་དུ་ནི་དུས་གསུམ་གྱི་ཤེས་བྱ་ཐམས་ཅད་རྟོགས་ཏེ་དེས་ན་དངོས་པོ་རྟོགས་ཕྱིར་ཞེས་གསུངས་སོ། ། རྒྱུད་བླ་མ་ལས། གཏི་མུག་སྤྲིན་ལས་རྣམ་གྲོལ་བས། ། འགྲོ་བར་ཡེ་ཤེས་འོད་ཟེར་གྱིས། ། མུན་པ་སེལ་ཕྱིར་སངས་རྒྱས་ཉིད། ། དེ་ནི་དྲི་མེད་ཉི་མ་བཞིན། ། ཞེས་བཤད་དོ། ། དེ་བརྩོན་འགྲུས་དང་བྲལ་བ་དང་ཤེས་བྱ་ལ་རྨོངས་པ་གཉིས་ཀྱིས་མི་འཐོབ་པར་སྟོན་པ་ནི་གང་ཞིག་ཅེས་པའོ། །
དེ་གང་ན་བཞུགས་པ་ནི་རྡོ་རྗེ་ཞེས་པ་སྟེ་གླེང་གཞིར་རྒྱས་པར་བཤད་ཟིན་ཏོ། ། ཟ་མ་ཏོག་ནི་སངས་རྒྱས་ཀྱི་རིན་པོ་ཆེ་བཞུགས་པའི་སྣོད་དོ། ། བདེ་བ་ཅན་ནི་སྡུག་བསྔལ་ཐམས་ཅད་དང་བྲལ་བའི་གནས་ཡིན་པའི་ཕྱིར་རོ། ། རྟག་ཏུ་བཞུགས་ནི། སངས་རྒྱས་མྱ་ངན་ཡོང་མི་འདའ། ། ཞེས་པའི་ལུང་བཞིན་ཏེ་རིགས་པ་ནི་སེང་གེ་བཟང་པོའི་བརྒྱད་སྟོང་པའི་འགྲེལ་པར་བལྟའོ། ། ཆོས་ཀྱང་ང་ནི་དེ་ལས་བྱུང་བས་ང་ཞེས་གསུངས་སོ། ། ཉན་པ་ང་ནི་འཁོར་མང་པོ་ནི་སངས་རྒྱས་ཉིད་ཀྱི་སྤྲུལ་པ་ཡིན་པའི་ཕྱིར་རོ། ། འཇིག་རྟེན་ལོང་བ་རྣམས་ལ་ལམ་སྟོན་པའང་ང་ཡིན་ལ་བསྒྲུབ་བྱ་ནི་འཐོབ་བྱའོ། ། འཇིག་རྟེན་འཇིག་རྟེན་འདས་པ་ང་ནི་དུར་ཁྲོད་དང་དཀྱིལ་འཁོར་པ་གཉིས་སམ་ཡང་ན།
དེ་གཉིས་ཀྱི་བདེ་བ་ཐམས་ཅད་སངས་རྒྱས་ལས་བྱུང་བའི་ཕྱིར་རོ། ། འབྲས་བུའི་ལྷན་ཅིག་སྐྱེས་པའང་རང་ཉིད་དུ་བསྟན་ནས་རྒྱུའི་ལྷན་ཅིག་སྐྱེས་པའི་དུས་སྟོན་པ་ནི་མཆོག་མཐའ་ཞེས་པ་སྟེ་འདི་ལ་དགའ་བྲལ་དང་པོ་ཅན་ཞེས་བྱ་བ་དང་དགའ་བྲལ་ལ་སོགས་ནི་ཞེས་དང་པོ་སོགས་པར་བསྒྱུར་བ་དང་དགའ་བྲལ་ངེས་པར་རྫོགས་པའོ། ། ཞེས་བསྒྱུར་བའང་སྣང་སྟེ་འདིའི་འདོད་ཚུལ་རྣམས་ནི་བཤད་ཟིན་ཏོ། ། མུན་པ་ལ་མར་མེ་ནི་སྤང་བྱའི་གསེབ་ཏུ་བྱུང་བའམ་དེའི་གཉེན་པོའི་དཔེའོ། ། སློབ་དཔོན་ཤཱནྟི་པ་ནི་མུན་ཁུང་གི་རྫས་ཀྱི་གསལ་བྱེད་ཡིན་པ་བཞིན་འདིའང་དོན་གྱི་ཡེ་ཤེས་གསལ་བྱེད་ཀྱི་དཔེ་ཡིན་པས་ཞེས་འཆད་དོ། ། བུ་ནི་སྔོན་རྡོ་རྗེ་སྙིང་པོ་སྟེ་ཕྱིས་ནི་ཤེས་པར་འདོད་པ་རྣམས་སོ། ། སྔགས་བཞུགས་པ་ཉིད་གསལ་བར་འཆད་པ་ནི་བཙུན་མོའི་ཞེས་པ་སྟེ་མཚན་དཔེས་བརྒྱན་པའི་སངས་རྒྱས་ཀྱི་སྐུ་ནི་དཀར་པོའི་ཆོས་ཐམས་ཅད་ཡོངས་སུ་རྫོགས་པས་ཁུ་བའི་སྒྲས་བརྗོད་དོ། ། ཡང་ན་ཁུ་བ་ལ་བརྟེན་པའི་རྒྱུའི་ལྷན་ཅིག་སྐྱེས་པ་ལ་མཚན་དཔེའི་ས་བོན་གནས་པའོ། ། ཁུ་བ་དེ་མེད་ཅེས་པས་ནི་ལུས་མེད་ན་བདེ་བ་མེད་པ་དེ་ཉེ་བར་སྡུད་དེ། བདེ་བ་མེད་ན་བདེ་བ་ཆེན་པོའི་སྐུ་དེ་མེད་དོ། །
བདེ་བ་མེད་པ་ལ་དེ་སྒྲུབ་པའི་ནུས་པ་མེད་པའི་ཕྱིར་བརྒྱུད་ནས་ལྟོས་པ་དང་བཅས་སོ། ། ལྷའི་རྣལ་འབྱོར་ལས་ཀྱང་ལས་ཀྱི་ལུས་བཅོམ་ནས་ཟག་མེད་ཀྱི་བདེ་བ་སྐྱེ་སྟེ། སཾ་བུ་ཊ་ལས། གང་ཕྱིར་ལས་ཀྱིས་ལུས་བཅོམ་པས། ལྷ་ཞེས་མངོན་པར་བརྗོད་པར་བྱ། ། ཞེས་བཤད་དོ། ། དེའི་ཕྱིར་སངས་རྒྱས་འཁོར་བའི་དངོས་པོ་མིན་ལ་ཟག་མེད་ཀྱི་དངོས་པོ་ཡིན་པས་དངོས་མེད་ཀྱང་མ་ཡིན་ནོ། ། སྐུ་ཞལ་ཕྱག་གི་རྣམ་པ་དང་ཐུགས་མཆོག་ཏུ་བདེ་བ་ཞེས་སྦྱར་རོ། ། དེ་ལྟ་ཡིན་པ་དེའི་ཕྱིར་འགྲོ་ཀུན་ལྷན་ཅིག་སྐྱེས་པར་བཤད་པ་ནི་རང་བཞིན་ལྷན་སྐྱེས་ཏེ་སེམས་ཀྱི་རང་བཞིན་འོད་གསལ་བ་ལ་བརྗོད་ལ་མྱང་འདས་སུ་བརྗོད་པ་ལའང་ཆ་དེ་ནས་སོ། ། དེ་ལྟར་འགྲོ་བ་ཀུན་ཆོས་སྐུར་བཤད་ནས་གཟུགས་སྐུར་ཡང་སྟོན་པ་ནི་ལྷའི་ཞེས་པའོ། །
སྐུ་གཉིས་ཀ་ཡིན་ན་སེམས་ཅན་དུ་ཇི་ལྟར་བཞག་ཅེ་ན་འོན་ཀྱང་ཞེས་པ་སྟེ་ཕལ་པ་ནི་ངན་པས་བསྒྲིབས་པའོ། ། བཟློག་པའི་སྒོམ་པས་སངས་རྒྱས་ཉིད་གསལ་བར་བྱེད་པའི་ཐབས་སྟོན་པ་ནི་དུག་གི་ཞེས་པ་སྟེ། དེ་ཉིད་ནི་གཉེན་པོ་དང་འབིགས་པ་ནི་འཇོམས་པའོ། ། སྔེའུ་ནི་སྲན་མ་ཤའོ། ། རྣམ་རྟོག་ནི་བསྐྱེད་རིམ་ལ་སོགས་པའོ། ། སྲིད་པ་ནི་སོ་སོ་སྐྱེ་བོས་སྒོམ་པའི་ལམ་མོ། ། རྣམ་པར་ངེས་པ་ནི་རྣམ་པར་དཔྱོད་པའོ། ། ཐབས་དང་བཅས་པ་ནི་དེ་དག་གི་ཆོས་ཉིད་ཤེས་པ་སྟེ། མདོ་སྡེ་རྒྱན་ལས། ཆོས་ཀྱི་དབྱིངས་ལས་མ་གཏོགས་པ། །
གང་ཕྱིར་ཆོས་མེད་དེ་ཡི་ཕྱིར། ། སངས་རྒྱས་རྣམས་ཀྱིས་ཆགས་སོགས་ལས། ། ངེས་འབྱུང་ཆགས་སོགས་ཡིན་པར་དགོངས། ། ཞེས་བཤད་དོ། ། གཉེན་པོ་ལས་བཟློག་པའི་སྤང་བྱ་སྒོམ་པ་འདི་ནི་སངས་རྒྱས་པ་འགའ་ཞིག་དང་མུ་སྟེགས་ཀྱིས་ཞེས་པའམ་ཡང་ན་སངས་རྒྱས་པའི་མུ་སྟེགས་ནི་རྡོ་རྗེ་ཐེག་པ་ལ་སྡང་བ་རྣམས་སོ། ། འབྱུང་བ་ལྔ་དང་ཉོན་མོངས་པ་ལྔ་རིགས་ལྔར་གསུངས་པ་ནི་དེ་དག་ཆོས་ཀྱི་དབྱིངས་གཅིག་པའི་ཕྱིར་དང་མ་དག་པའི་སྣང་བ་སྦྱང་བའི་ཕྱིར་གསུངས་པ་ཡིན་ལ་ཡེ་ཤེས་ལྔ་རིགས་ལྔར་སྣང་བ་ནི་ཡེ་ཤེས་ཉིད་གཟུགས་སུ་སྣང་བ་ཡིན་ནོ། ། ཀུན་ཏུ་རྒྱུ་ལ་འབྱུང་བ་ལྔ་ཚང་བ་ནི་དོན་ལ་གནས་པར་བཤད་ཟིན་ཏོ། ། དེས་ན་ཀུན་ཏུ་རྒྱུ་ལས་འབྱུང་བ་ལྔའི་རང་བཞིན་དུ་འགྱུར་ཞེས་སྦྱར་རོ། ། དགའ་བ་ཆེན་པོ་གཅིག་ནི་སངས་རྒྱས་ཀྱི་ཡེ་ཤེས་ཏེ་དེ་ལྔ་རུ་འགྲོ་བ་ནི་གཞིའི་ཡེ་ཤེས་གཅིག་ཉིད་ཡིན་ལ། ཡེ་ཤེས་གཞན་རྣམས་གཟུགས་བརྙན་བཞིན་འབྱུང་བ་དང་།
ཆོས་ཐམས་ཅད་མཉམ་པ་ཉིད་དུ་རྟོགས་པ་དང་། མཛད་པ་ཐམས་ཅད་སྒྲུབ་པ་དང་ཤེས་བྱ་སོ་སོར་འབྱེད་པ་དང་། ཆོས་ཀྱི་དབྱིངས་དང་དབྱེར་མེད་པས་མེ་ལོང་ལྟ་བུ་ལ་སོགས་པ་ལྔར་བརྗོད་དོ། ། སྲ་བས་དང་བག་ཆགས་ནི་ཆོས་དང་། གཟུགས་ནི་རང་བཞིན་ནོ། ། འདྲེན་པ་ནི་སངས་རྒྱས་ཏེ་འབྱུང་བ་དང་བྱུང་བའང་རང་བཞིན་ནོ། ། ཀ་ཀོ་ལར་སེམས་གཡོ་བ་དེ་ནི་ཞེས་དང་ཁྲག་སྟེ་ཆགས་པར་འགྱུར་ཞེས་སྦྱར་རོ། ། སེར་སྣ་ནི་རིན་འབྱུང་ངོ་། ། མི་རྟོག་པའི་ཡེ་ཤེས་ཀྱི་སེམས་གཅིག་ལ་རིགས་ལྔའི་གཟུགས་སུ་མཚོན་ཏེ་ཤར་ཞེས་སྦྱར་རོ། ། སྟོང་ཕྲག་དུ་མ་ནི་ལྷའི་སྐུ་སྟེ་དེ་དག་རིགས་ལྔ་ལས་སྐྱེས་པ་དང་དེའང་བདེ་ཆེན་སེམས་ཅན་ལ་མཆོག་ཏུ་ཕན་པར་རང་བཞིན་གཅིག་ཅེས་སྦྱར་རོ། །
སེམས་ལྔ་པོ་དེ་སྦྱངས་པས་དེ་དག་པ་ན་ཡེ་ཤེས་ཀྱི་དབྱེ་བ་ལྔར་འགྲོ་ཞེས་བྱ་བ་ནི་དྲང་དོན་ཡིན་ཏེ་ཉོན་མོངས་པའི་སེམས་དེ་བས་མང་བ་ཡོད་པས་རྩ་བའི་རིགས་དུ་མར་འགྱུར་བའི་ཕྱིར་རོ། ། དེས་ན་གནས་གྱུར་ནི་ཀུན་གཞི་ལ་སོགས་པ་ལ་རྩི་བ་ཡིན་ནོ། ། རིགས་གཅིག་ལས་གངྒའི་ཀླུང་བཅུའི་ཞེས་སྦྱར་རོ། ། རིགས་བརྒྱ་ནི་རིགས་ལྔ་པོ་རེ་རེ་ལའང་ཡེ་ཤེས་ལྔ་ལྔ་སྟེ་ཉི་ཤུ་རྩ་ལྔ་དང་དེའང་ཚད་མེད་བཞིའམ་ལྷ་མོ་བཞི་བཞི་དང་ལྡན་པས་ཞེས་འཆད་མོད་ཀྱི་མང་པོ་མཚོན་པ་ཡིན་ནོ། ། དམ་པ་རིགས་བརྒྱའི་དབྱེ་བ་རྒྱས་པ་ནི་སྤྱོད་པ་བསྡུས་པར་བལྟའོ། ། མཆོག་ཏུ་དགའ་བ་ནི་གཞིའི་ཡེ་ཤེས་སོ། ། འདི་སྐད་སྟོན་པ་ཡིན་ཏེ་གཟུགས་སྐུ་གྲངས་མེད་པ་རྣམས་ནི་ཆོས་སྐུ་གཅིག་གིས་བསྡུས་སོ། ། དེས་ན་བསྡུ་བྱའི་རིགས་ལ་ནི་གྲངས་མེད་ལ་སྡུད་བྱེད་ཀྱི་རིགས་ནི་གཅིག་གམ་ལྔ་ཡིན་ནོ། ། དེས་ན་རིགས་རྣམས་ནི་འགྲོ་བའི་རིགས་ལྟར་ཐ་དད་མ་ཡིན་གྱི་གཅིག་ཡིན་ནོ། ། དངོས་གྲུབ་སྒྲུབ་པའི་ཐབས་གཏན་ལ་ཕབ་པ་ལེའུ་གཉིས་པའི་བཤད་པའོ།། །།
ལེའུ་གསུམ་པ་ལ་མདོར་བསྟན་པ་ནི་དེ་ནས་ཞེས་པ་སྟེ་རྒྱུད་ཐམས་ཅད་ནི་དགྱེས་པའི་རྡོ་རྗེའོ། ། གླེང་གཞི་ནི་བཤད་ཐབས་སམ། ཨེ་བཾ་ངོ་། ། ལེའུ་དང་པོའི་སྡོམ་པ་འཆད་པ་ནི་དེ་ལ་ཞེས་པ་སྟེ་སྡོམ་པ་ནི་འཁོར་བ་དང་ཉོན་མོངས་ལ་སོགས་པའི་ཆོས་འགོག་པའོ། ། སངས་རྒྱས་ཀུན་ནི་ཐམས་ཅད་བཞེད་པའོ། ། དབང་ལས་ཤེས་ནི་དེའི་ཚེ་ཡེ་ཤེས་ངོ་སྤྲོད་པའི་ཕྱིར་རོ། ། རྡོ་རྗེ་སེམས་དཔའ་ནི་དགྱེས་པའི་རྡོ་རྗེའོ། ། མཁའ་འགྲོ་མ་ནི་རྫུ་འཕྲུལ་གྱིས་ནམ་མཁའ་ལ་འགྲོ་བ་སྟེ་རྣལ་འབྱོར་མ་རྣམས་སོ། ། ཅེས་ཞེས་ནི་ཅི་ལའོ། ། ཨེ་ནི་སྐྱེ་གནས་དང་།
བཾ་ནི་བོ་ལའོ། ། སངས་རྒྱས་ནི་ཡེ་ཤེས་སོ། ། ཕྱེ་བ་ཉིད་བཞིའི་དགའ་བ་ཟ་མ་ཏོག་གི་དེ་ལས་ཞེས་སྦྱར་རོ། ། དེས་ན་སྐད་ཅིག་ཤེས་པ་དང་བདེ་བ་སྟེ་དགའ་བའི་ཤེས་པ་བཞི་ནི། ཨེ་བཾ་གི་རྣམ་པ་ལ་གནས་སོ། ། དང་པོ་སྟོན་པ་ནི་སྣ་ཚོགས་ཞེས་པ་སྟེ་ཤེས་པར་འགྱུར་བ་ནི་ཨེ་བཾ་གི་སྙོམ་པ་ལས་སོ། ། དེ་ལས་བཟློག་ནི་དེ་རྗེས་སུ་བྱུང་བའི་བདེ་བའོ། ། གྲོས་ནི་ཟོས་པའི་རྗེས་སོ། ། དེ་ཉིད་དགའ་བཞི་དང་སྦྱོར་བ་ནི་སྣ་ཚོགས་ཅེས་པའོ། ། ལེའུ་བཅུ་པའི་དབང་འཆད་པ་ནི་སློབ་དཔོན་ཞེས་པའོ། །
སློབ་དཔོན་གྱི་དབང་དགའ་བ་ཡིན་པ་ནི་ཤེས་རབ་བཅུ་དྲུག་ལོན་པ་ལ་ཞེས་འབྱུང་བས་སོ། ། དབང་བཞི་པའང་དགའ་བ་བཞི་པ་སྟེ། གཞན་གཉིས་ཀྱང་ཅི་རིགས་སུ་སྦྱར་རོ། ། དབང་བཞིས་འདོད་ཁམས་ཀྱི་འཁྲིག་པའི་འདོད་ཆགས་བཞི་དག་པར་སྟོན་པ་ན་རྒོད་པ་ནི་འཕྲུལ་དགའི་འདོད་ཆགས་སོ། ། ལྟ་བ་ནི་གཞན་འཕྲུལ་དབང་བྱེད་ཀྱིའོ། ། ལག་བཅངས་ནི་དགའ་ལྡན་པའིའོ། ། གཉིས་གཉིས་སྤྲོད་པ་ནི་སུམ་ཅུ་རྩ་གསུམ་མན་ཆད་ཀྱིའོ། ། འཁྱུད་པ་ནི་འཐབ་བྲལ་གྱི་འཁྲིག་པ་སྟེ། མཛོད་ལས། གཉིས་གཉིས་འཁྱུད་དང་ལག་བཅངས་དང་། །
རྒོད་དང་བལྟས་པས་འཁྲིག་པ་ཡིན། ། ཞེས་བཤད་དོ། ། འདིའང་འཆད་ཚུལ་ཙམ་སྟེ་བཞི་པའི་ཡེ་ཤེས་ཀྱིས་སྒྲིབ་པ་ཐམས་ཅད་འཛད་པའི་ཕྱིར་རོ། ། དངོས་གྲུབ་ནི་དབང་དང་པོས་ཐུན་མོང་དང་ཕྱི་མ་གསུམ་གྱིས་མཆོག་སྒྲུབ་པའི་ཕྱིར་རོ། ། ཨ་བྷི་ཥེ་ཀཱའི་སྒྲ་ཨ་བྷི་མངོན་པར་དང་ཥིན་ཙ་ན་གཏོར་བའམ་བཀྲུས་པ་དང་ཤི་ཁ་རཱ་བླུགས་པ་ཞེས་བྱ་བར་འགྱུར་ཏེ་དྲི་མ་བཀྲུས་ནས་ཡེ་ཤེས་བླུགས་པའོ། ། ཤེས་རབ་ཞེས་པ་ལ་ངེས་དོན་ནི་དགོངས་པ་ལུང་སྟོན་ནས། ནང་ལ་སོགས་པའི་དབྱེ་བ་ཡིས། ། བཅུ་དྲུག་ལོ་ཅན་སྟོང་ཉིད་གྱུར། ། དེ་རྣམས་ཀྱང་ནི་སྐྱེ་བ་མེད། ། བཙུན་མོ་ཞེས་ནི་དེ་ལ་བཤད། །
ཅེས་གསུངས་པ་དེ་ལ་ནཱ་རོ་པས་བཤད་དོ། ། སློབ་དཔོན་ཨ་བྷྱ་ནི་སློབ་དཔོན་གྱི་དབང་གི་སྐབས་ཀྱི་རྡོ་རྗེ་དྲིལ་བུ་བཟུང་ནས་འཁྱུད་པའི་ཕྱག་རྒྱ་ལ་འདོད་དོ། ། ཐུ་བོ་ནི་མཐེ་བོང་ངོ་། ། སྟོན་པ་ནི་བླ་མའོ། ། མཆོད་ནི་འདོད་ཡོན་གྱིས་སོ། ། གཏད་པར་བྱ་ནི་སློབ་མ་ལའོ། བརྗོད་པའམ་བསྔགས་པ་ཉིད་གསུངས་པ་ནི་སྟོན་པས་སྨྲས་པའོ། ། དབང་བསྐུར་བར་གསོལ་བ་གདབ་པའི་སློབ་མའི་ཞེས་སྦྱར་རོ། ། གསོལ་གདབ་ཉིད་སྟོན་པ་ན་བཅོམ་ལྡན་ནི་བོད་པའོ། ། རྡོ་རྗེ་རྣལ་འབྱོར་ནི་སངས་རྒྱས་སོ། །
མི་ཕྱེད་ཕྱག་རྒྱ་ནི་མཆོག་གི་དངོས་གྲུབ་བོ། ། ལས་བྱུང་བ་ནི་སངས་རྒྱས་ཀྱི་སྲས་སམ་ཡང་ན་དེའི་རང་བཞིན་ནོ། ། ཁྱོད་ཅི་འདྲ་བར་བྱིན་གྱིས་རློབས་ཤིག་པའི་དོན་ཏོ། ། གདོན་པར་དགའ་བས་འདམ་དུ་བྱིང་ཞེས་གསུངས་སོ། ། མཆོག་ཏུ་དགའ་བ་ནི་ཡེ་ཤེས་ཏེ་སྣ་ཚོགས་ནི་རྟོག་པའོ། ། རྡོ་རྗེ་ཅན་ནི་ཡེ་ཤེས་ཅན་ནོ། ། ཡེ་ཤེས་ནི་བཤད་ཟིན་ཏོ། ། ངེས་པར་འགྲོ་བ་ནི་ཐབས་དེས་ཡེ་ཤེས་མཐར་ཐུག་པར་འགྱུར་བའོ། ། དེ་ནས་ཞེས་པ་ནི་དཀྱིལ་འཁོར་དེ་ཉིད་འཆད་དེ་བཟོད་པར་གསོལ་བ་ནི་དེ་རྣམས་ཀྱིས་ཞུས་པར་བར་ཏུ་བཅད་པ་ལའོ། ། འཁྲུལ་པ་ནི་ཐེ་ཚོམ་མོ། །
སྙིང་པོ་ཉིད་འཆད་པ་ནི་བྱང་ཆུབ་ཅེས་པ་སྟེ་ཨརྻ་ཨན་ཏ་ཀ་རོའི་སྒྲ་ནི་ལེན་པར་བྱེད་པའམ་དང་པོ་མཐར་བྱེད་ཅེས་པར་འགྱུར་རོ། ། དེ་ལ་དང་པོ་ནི་སེམས་སོ། ། མཐར་བྱེད་ནི་སེམས་དེ་མེད་པའམ་འོད་གསལ་དུ་བྱེད་པ་སྟེ། ཡུམ་ལས་སེམས་ནི་སེམས་མ་མཆིས་པ་སྟེ་སེམས་ཀྱི་རང་བཞིན་ནི་འོད་གསལ་བ་ལགས་སོ་ཞེས་བཤད་དོ། ། འདི་ཉིད་ལས་ཀྱང་། ། གང་ཕྱིར་ཡིད་ཀྱིས་མི་སྒོམ་པར། ། འགྲོ་བ་ཐམས་ཅད་བསྒོམ་པར་བྱ། ། ཞེས་བཤད་དོ། ། སྙིང་པོ་དང་ལེན་པའམ་དང་པོ་དང་མཐར་བྱེད་གཉིས་འདུས་པ་དེའི་དོན་ནོ། ། འཁོར་ལོ་ཞེས་བྱ་བ་ནི་སེམས་དེ་གང་ལས་བྱུང་བའི་གནས་ཏེ་དེའང་ནམ་མཁའི་ཁམས་ཏེ་ཆོས་ཀྱི་དབྱིངས་སོ། །
ཡེ་ཤེས་རྡོ་རྗེ་ཀུན་ལས་བཏུས་ལས། རྣམ་པར་ཤེས་པ་ནི་འོད་གསལ་བ་ལས་བྱུང་བའོ། ། ཞེས་བཤད་དོ། ། ཡུལ་ནི་གཟུང་བའོ། ། སོགས་པ་ནི་འཛིན་པ་སྟེ་འཁོར་བའོ། ། རྣམ་འགྲེལ་ལས། གཟུང་དང་འཛིན་པས་བསླད་པ་ནི། མེད་པར་དེ་ནི་མེད་ཕྱིར་རོ། ། ཞེས་འབྱུང་ངོ་། ། དེས་ན་དེ་སྦྱོང་ཞིང་དག་པར་བྱེད་པའོ། །

གཟུང་འཛིན་གཉིས་མེད་མེད་པ་དེའི་བདེ་བ་ཡེ་ཤེས་ནི་ཀུན་ཏུ་རྒྱུ་ལས་ཤེས་ཤིང་རྟོགས་པར་འགྱུར་རོ། ། སྡོམ་པ་དང་དམ་ཚིག་ནི་འདིར་རྣམ་གྲངས་སོ། ། སེམས་གཅིག་དང་རྟོག་ནི་རྟོག་པའོ། ། དེ་བསད་ནས་འཁོར་བ་ལས་བསྒྲལ་བའོ། ། བཙུན་མོའི་ཁུ་བ་ནི་རང་བྱུང་གི་ཡེ་ཤེས་སོ། ། གཞན་གྱི་བུད་མེད་རང་དང་མཚུངས་ཤིང་མཛེས་པ་ནི་ཡིད་ཀྱིས་སྤྲུལ་པའམ་ཤེས་རབ་ཀྱི་ཡུལ་འོད་གསལ་སྟོང་ཉིད་དེ་དེས་ན་ཕ་རོལ་བུད་མེད་ཞེས་གསུངས་ཏེ་པ་རའི་སྒྲ་མཆོག་ལ་འཇུག་པས་སོ། ། ཆོས་ཀྱི་ཁམས་ནི་ཚོར་བ་དང་འདུ་ཤེས་དང་འདུ་བྱེད་དང་འདུས་མ་བྱས་རྣམས་སོ། ། ཁམས་ནི་བཅོ་བརྒྱད་རྣམས་སུ་བཤད། ། རྣལ་འབྱོར་མ་རྣམས་གོ་བར་གྱིས། ། ཞེས་བསྒྱུར་བའང་སྣང་ངོ་། ། རང་བཞིན་ཞུས་པའི་ལན་ནི་རང་བཞིན་ཞེས་པ་སྟེ་བརྫུན་མིན་བདེན་མིན་ཀུན་རྫོབ་ཏུ་དོན་བྱེད་ནུས་ཤིང་དོན་དམ་པར་སྤྲོས་བྲལ་ཡིན་པའི་ཕྱིར་རོ། །
འདོད་པ་ནི་སངས་རྒྱས་སོ་རྟེན་འབྲེལ་གྱི་སྣང་བ་དེ་རྒྱས་པར་འཆད་པ་ནི་འདི་ལྟ་སྟེ། ཞེས་པའོ། ། ལེའུ་དྲུག་པའི་སྤྱོད་པའི་དོན་འཆད་པ་ནི་དེ་ནས་ཞེས་པ་སྟེ་སོགས་པས་ནི་རི་ཁྲོད་ལོ་མ་ཅན་ལ་སོགས་པ་གཟུང་ངོ་། ། རྡོ་རྗེ་ནི་ཡེ་ཤེས་ཏེ་དེས་ནམ་མཁའ་ལ་འགྲོ་བ་སྟེ་སངས་རྒྱས་མཉམ་སྦྱོར་ལས། ཌ་ནི་ནམ་མཁར་འགྲོ་མ་ཞེས། ། ཁམས་ལས་མངོན་དུ་བརྟགས་པ་སྟེ། ། ནམ་མཁའ་ཀུན་ཏུ་ཡོང་གྲུབ་པས། ། མཁའ་འགྲོ་མ་ཞེས་རབ་ཏུ་གྲགས། ། ཞེས་འབྱུང་ངོ་། ། རང་བྱིན་གྱིས་བརླབ་པ་ནི་སྨྱོན་པའི་བརྟུལ་ཞུགས་ཀྱི་སྤྱོད་པས་ཡེ་ཤེས་སྤེལ་བ་སྟེ།
དེ་འཕེལ་བ་དང་གང་མཐུན་པ་བྱེད་པའོ། ། རྡོ་རྗེ་ནི་བཅོམ་ལྡན་འདས་ཉིད་དོ། ། སྡུག་པ་ནི་དགའ་འོ། ། ཞེ་སྡང་མི་བྱ་ཞེས་དང་། རང་ཉིད་ཡེ་ཤེས་ཀྱི་ལྷ་ཡིན་པས་རྡོ་རྗེ་ཤིང་ཞེས་དང་། དེ་དག་རང་བཞིན་ནི་རིག་ཏུ་མི་རུང་བའོ། ། བུ་བཙའ་སྐྱེས་ནི་ཁམས་ཏེ་འདི་དག་གིས་སྐྲ་དཀར་དང་གཉེར་མ་ལ་སོགས་སེལ་བར་བྱེད་དོ། ། མེ་ཏོག་རབ་སོང་ནི་རོ་རས་སོ། ། ལེའུ་དགུ་པའི་སྐྱེ་མཆེད་ཀྱི་དོན་འཆད་པ་ནི་དེ་ནས་ཞེས་པ་སྟེ། འདི་ལ་སློབ་དཔོན་པདྨའི་མྱུ་གུ་མདོག་ནི་བསྟན་ཟིན་ལ་ངོ་བོ་ནི་ཉོན་མོངས་པ་ལྔ་སྦྱོང་བའི་རྡོ་རྗེ་མ་དང་ཆུའི་རྣལ་འབྱོར་མ་ལ་སོགས་པ་ཡིན་ནོ་ཞེས་འཆད་དོ། །
དྲུག་པོ་འདིས་ནི་དབང་པོ་རྣམས་དག་པར་བྱེད་ཅིང་གོ་ཆའི་སྲུང་བར་ཡང་འགྱུར་རོ། ། གསང་བའི་སྐད་སྟོན་པ་ན་འཁྲིག་པ་བཞི་དག་པར་བྱེད་པའི་རྒྱུད་སྟེ་བཞིས་མ་བཤད་པའི་དགོངས་པ་སྟེ་གསང་བའི་སྐད་ཅེས་པ་སྟེ། སྒྲོན་གསལ་ལས། ཀོ་ཊ་ཀྵ་ལ་སོགས་པའི་སྒྲ། ། འཇིག་རྟེན་བསྟན་བཅོས་ལ་མེད་ཅིང་། ། དེ་བཞིན་གཤེགས་པའི་བརྡར་གྱུར་པ། ། དེ་ནི་ཇི་བཞིན་མིན་པར་བསྒྲགས། ། ཞེས་བཤད་དོ། ། རྡོ་རྗེ་སྙིང་པོ་ནི་བོད་པའོ། ། གཞན་རྣམས་ནི་སླའོ། །
ཁ་དོག་དབྱེ་བ་ནི་དཀར་པོ་རྣམ་སྣང་དང་སྔོན་པོ་མི་བསྐྱོད་པའི་རིགས་ལ་སོགས་པའོ། ། འདི་ནི་ཞེས་པ་ནི་དེའི་གོང་དུ་དྲང་ངོ་། ། བསྡུས་པ་ནི་ཁ་དོག་དང་སྦྱར་བའམ་ཡང་ན་རིགས་པ་དང་སྦྱར་བར་བྱ་བའི་དོན་ཏོ། ། རྡོ་རྗེ་ནི་མི་བསྐྱོད་པའོ། ། རང་འཚོད་མེད་མ་ནི་ཁྱི་ཤའང་ཟ་བའོ། ། སྐྱེ་གཉིས་ནི་བྲམ་ཟེ་སྟེ་དང་པོ་མངལ་དང་དེ་ནས་ཆོ་ག་ལས་སྐྱེ་བའི་ཕྱིར་རོ། ། དེ་བཞིན་གཤེགས་པ་ནི་རྣམ་སྣང་ངོ་། ། རྡོ་རྗེ་ནི་ཡེ་ཤེས་སོ། ། སངས་རྒྱས་མི་གསུངས་ཀྱང་འགྲོང་བའམ་སངས་རྒྱས་ཀྱི་གསང་བའི་སྐད་ཅེས་སྦྱར་རོ། ། དམ་ཚིག་རིགས་ནི་སྐད་ཀྱིས་བསྟན་པ་རྣམས་སམ་རིག་མའོ། །
གནས་བཞི་ནི་ཨུ་རྒྱན་ལ་སོགས་པའི་གནས་དང་། མཁའ་འགྲོ་མའི་རིགས་དང་། སྔགས་བཟླས་པ་དང་། སྔ་མའི་ལས་ལས་སྐྱེས་པའོ། ། ཡང་ན་རིགས་དོར་ནས་ཡེ་ཤེས་ལས་སྐྱེས་པ་བཟུང་ངོ་། ། སློབ་དཔོན་བྷ་བ་བྷ་ཏས་ནི་འཁོར་ལོ་བཞི་ལ་རྩ་གཟུགས་སུ་གནས་པའི་རྣལ་འབྱོར་མར་བཤད་དོ་ལེའུ་གསུམ་པའི་བཤད་པའོ།། །། ལེའུ་བཞི་པ་སྟོན་པ་ནི་ཐེ་ཚོམ་དང་ཡིད་གཉིས་ནི་སྔ་མ་གཉིས་སོ་སོར་སྦྱར་རོ། ། དུ་མ་ཡོད་པ་རྣམས་ལ་ནི་ཕྱག་རྒྱ་དང་ས་བོན་ལ་སོགས་པ་ཟློས་པའི་སྒྲས་གསུངས་སོ། ། འཁྲུལ་པ་ནི་ཐེ་ཚོམ་སྟེ་རྣམ་དག་ནི་གནས་ཚུལ་ལོ། ། དེ་ལ་དང་པོ་གླུ་འཆད་པ་ལ་རྡོ་རྗེ་ནི་ཡེ་ཤེས་ཏེ་དེ་རྟོགས་པར་བྱེད་པའི་གླུའོ། །
འདིའི་རང་བཞིན་ནི་སངས་རྒྱས་ཀྱི་བརྡས་དཔའ་བོ་དང་རྣལ་འབྱོར་མ་དང་གྲུབ་པ་ཐོབ་པ་རྣམས་ཐུགས་སྐུལ་བར་བྱེད་པ་སྟེ་མཆོད་པ་དང་དབང་བསྐུར་དང་སྤྱོད་པ་ལ་སོགས་པའི་ཚེ་བྱའོ། ། འཆད་ཚུལ་ནི་གནས་དང་ཉེ་བའི་གནས་ལ་སོགས་པ་ས་བཅུ་སྟོན་པའམ་བྱང་ཆུབ་ཀྱི་སེམས་ལ་སོགས་པ་སྣ་ཚོགས་སུ་བཤད་དེ་སློབ་དཔོན་རྣམས་ཀྱི་གཞུང་ཐ་དད་དུ་བལྟའོ། ། དེ་ལ་ཀོ་ལ་ལ་སོགས་པ་ནི་གནས་དང་ཉེ་བའི་གནས་སོ། ། མུ་མུ་ནི་ལ་སོགས་པ་ནི་ཞིང་དང་ཉེ་བའི་ཞིང་ངོ་། ། གྷ་ན་ལ་སོགས་པ་ནི་ཚན་དོའོ། ། ཏ་ཧི་ལ་སོགས་པ་ནི་ཉེ་བའི་ཚན་དོའོ། ། ཧ་ལེ་ལ་སོགས་པ་ནི་འདུ་བའོ། ། ཙ་ཨུ་ལ་སོགས་པ་ནི་ཉེ་བའི་འདུ་བའོ། ། མ་ལ་ལ་སོགས་པ་ནི་དུར་ཁྲོད་དོ། ། ཕྲེང་ལ་ལ་སོགས་པ་ནི་ཉེ་བའི་དུར་ཁྲོད་དོ། །
ནི་རམ་སུ་ལ་སོགས་པ་ནི་པི་ལ་པའོ། ། མ་ལ་ཡ་ལ་སོགས་པ་ནི་ཉེ་བའི་པི་ལ་པ་སྟོན་པའོ། ། གར་སྟོན་པ་ན་དྲན་པ་མི་འཕྲོག་ནི་བསྐྱེད་རྫོགས་གཉིས་དང་མ་བྲལ་བའོ། ། དེ་ཉིད་སྟོན་པ་ན་ཆགས་བྲལ་མིན་པ་ཧ་ཛིའོ། ། འདོད་ཆགས་སེམས་ནི་སྙིང་རྗེ་སྟེ་སྡོམ་པ་ནི་བྱེད་པའོ། ། རྡོ་རྗེ་ཆོས་ནི་འོད་དཔག་མེད་དོ། ། སངས་རྒྱས་ནི་རྣམ་སྣང་དང་མི་བསྐྱོད་པ་སྟེ་དེས་སྐུ་གསུང་ཐུགས་རྒྱས་བཏབ་པའོ། ། ཡང་ན་དེ་དག་དང་བདག་མེད་མ་དང་འཁོར་ལྷ་མོ་རྣམས་སུ་བསྒོམས་པས་ཀྱང་བྱའོ། ། ཞེས་སྟོན་པ་ནི་རྣལ་འབྱོར་མ་ཞེས་པའོ། ། གར་གྱི་ངོ་བོ་ནི་དྲུག་ཅུ་རྩ་བཞི་ཡིན་ཏེ་རྡོ་རྗེ་ཕྲེང་བ་ལས་ཤེས་པར་བྱའོ། །
ཚོགས་ནི་འཁོར་ལ་སོགས་པའོ། ། བཟླས་པ་ཉིད་ནི་དེའི་བྱ་བ་བྱེད་པའམ། དེ་དང་ལྡན་པའམ་གླུ་ལེན་པས་སོ། ། བདག་པོ་ནི་གཙོ་བོ་སྟེ་དེས་སྔར་གཉིས་པོ་བྱས་ནས་དེ་ནས་གཞན་རྣམས་ཀྱིས་ཀྱང་ཅི་བདེར་བྱའོ། ། འདི་གཉིས་མཐོང་ཞིང་ཐོས་པས་བསོད་ནམས་ཆེན་པོ་འཕེལ་བར་འགྱུར་ལ་དེའི་སྟོབས་ཀྱི་སངས་རྒྱས་ལ་དད་པའི་དཔའ་བོ་དང་རྣལ་འབྱོར་མ་དང་གྲུབ་པ་ཐོབ་པ་རྣམས་ཀྱང་འོང་བར་འགྱུར་བས་དེའི་རྟགས་གསུངས་པ་ནི་དེ་ལ་ཞེས་པ་སྟེ་བྱ་རྒོད་དྲི་ནི་བསེ་དྲིའམ་གླ་རྩིའོ། ། མ་ལ་ཡ་ཛཾ་ནི་ཙན་དན་ནོ། ། གླུའི་མཐའ་ནས་ནི་དང་པོ་ཀླུའི་སྒྲ་འོང་བའོ། ། བ་ལང་འཚེ་ནི་ལྕེ་སྤྱང་ངོ་། ། མཚན་ཉིད་ནི་རྟགས་སོ། ། གསུམ་པའི་ལན་གསུངས་པ་ནི་ཕྱག་རྒྱ་ཞེས་པ་སྟེ་གསུམ་པོ་འདི་ནི་རྣམ་གཉིས་སོ། །
རིགས་འཆོལ་ནི་གཞན་ལ་གཞན་གྱིས་རྒྱས་བཏབ་པའོ། ། བ་མེད་ནི་མ་ཡིན་པའོ། ། འདོད་པས་ནི་དངོས་གྲུབ་བོ། ། དྲི་བ་བཞི་པའི་ལན་གསུངས་པ་ནི་ཨཱ་ལི་དང་པོ་ཞེས་པ་ལ་སོགས་པའོ། ། དྲི་བ་ལྔ་པའི་ལན་གསུངས་པ་ནི་རིགས་ཀྱི་ལེའུ་ཞེས་པ་སྟེ་མི་ཕྱེད་མ་ལ་སོགས་པའི་རྩ་རྣམས་ནི་གོ་རིམ་བཞིན་གཉིས་གཉིས་རྡོ་རྗེ་མ་ལ་སོགས་པའི་རྣལ་འབྱོར་མ་རེ་རེ་ཡིན་ནོ། ། བདག་མེད་མ་རྣམ་པ་གསུམ་དུ་བརྗོད་དེ་རྐྱང་མ་ལ་སོགས་པའོ། ། རྩ་ཐ་མ་ལྷ་མོ་ཡིན་པ་སྤང་ངོ་ཞེས་གསུངས་པ་ནི་གང་ཕྱིར་ཞེས་པ་སྟེ་ལྷ་མོ་བཅུ་དྲུག་གི་ཆ་མེད་པས་འབད་པ་སྟེ་བླ་མའི་མན་ངག་གིས་སུམ་ཅུ་རྩ་གཉིས་པོ་ཀུན་གྱི་ལྷག་མ་བདུད་བྲལ་མའོ། ། སློབ་དཔོན་ཤཱནྟི་པ་ལྷ་མོ་ཐ་མའང་ཕུགས་ཀྱིས་རྩ་གཉིས་ཡིན་པས་ལྷག་མ་ཨཿདང་ཁ་ཅིག་འཕོ་བ་བཅུ་དྲུག་པ་ལ་སོགས་པའང་ལྷག་མ་བྱེད་མོད་ཀྱི་སྐབས་སུ་བབ་པ་ནི་རྩ་ཉིད་ཡིན་ནོ། ། དེ་ལྷ་མོར་མི་འོང་བའི་རྒྱུ་མཚན་ནི་ལྷ་མོ་བཅུ་དྲུག་པ་མེད་པས་ཡིན་ལ་དེའི་རྒྱུ་མཚན་ནི་དོན་གྱི་ཞེས་གསུངས་ཏེ་ལྷ་མོ་བཅོ་ལྔ་ནི་སེམས་ཉིད་ཟླ་བ་ལྟར་སྣང་བ་ལས་སྐྱེས་པ་ཡིན་ལ། ཟླ་བ་ལ་ཚེས་ཀྱིས་བརྩིས་པའི་བཅུ་དྲུག་གི་འཕེལ་ཆ་མེད་པས་ལྷ་མོ་སྐྱེད་པའི་དོན་གྱིས་བྱ་བ་མི་བྱེད་པའི་ཕྱིར་རོ། །
དེ་ཉིད་གསལ་བར་འཆད་པ་ནི་བཅོ་ལྔ་ཞེས་པ་སྟེ་བདེ་བ་ཆེན་པོ་ནི་སེམས་ཉིད་དོ། ཨཱ་ལི་ནི་ཟླ་བའོ། ། ལྷ་ཐམས་ཅད་ཀྱང་སེམས་ཉིད་དེ་ལྟར་སྣང་བ་ཡིན་མོད་བཅོ་ལྔའི་དབང་དུ་བྱས་ནས་གསུངས་པ་ཡིན་ནོ། ། དཔལ་སངས་རྒྱས་མཉམ་སྦྱོར་ལས་ཀྱང་། རྡོ་རྗེ་འཛིན་པ་ཟླ་བའི་མཆོག ། ཅེས་བྱ་བ་དང་། མཚན་བརྗོད་ལས། སྤྲིན་དཀར་དག་པ་བཞིན་ཏུ་དཀར། ། འོད་བཟང་སྟོན་ཀའི་ཟླ་བའི་འོད། ། ཅེས་གང་གསུངས་པ་ཡིན་ནོ། །
དེའི་ཕྱིར་འདི་ནི་རྩ་རྣམས་ལྷ་མོ་ཡིན་ནོ་ཞེས་དག་པའི་རྣམ་པར་བསྒྱུར་བ་དང་ལྷར་སྣང་བའང་སེམས་ཉིད་ཡིན་ནོ་ཞེས་བསྟན་པའི་དོན་དུ་གསུངས་ཀྱི་གཞན་དག་གིས་སྣ་ཚོགས་སུ་བཤད་པ་དེ་དག་ནི་མ་ཡིན་ནོ། ། འདི་ལྟར་བསྐྱེད་རྫོགས་གཉིས་ཀྱིས་ནི་སེམས་སྦྱངས་ནས་ཤ་ཁྲག་གི་ལུས་སྦྱོང་བ་ཡིན་ལ། སེམས་བྱང་ན་ནི་ལུས་ཀྱང་བྱང་བར་འགྱུར་གྱི་གཞན་དུ་ན་ལུས་བྱང་བའི་སྐབས་མེད་དོ། ། དེས་ན་ཚུལ་བཞིན་གྱི་སྒོ་ནས་སྦྱང་བྱ་སྦྱོང་བྱེད་བསྟན་པ་ཐམས་ཅད་ནི་དྲང་དོན་ཁོ་ན་ཡིན་ནོ། ། དྲུག་པ་རྣམ་པ་གཞན་ཡང་ཞུས་ལན་གྱིས་འཆད་པ་ན་རྣལ་འབྱོར་མ་ཀུན་ལས་བྱུང་ནི་ཡེ་ཤེས་དེ་རྣལ་འབྱོར་མའི་འཁོར་ལོ་བསྒོམས་པ་སྟེ་བསྟེན་པ་ལས་བྱུང་བའི་ཕྱིར་རོ། ། འགྲིབ་མེད་ནི་དེ་མངོན་དུ་བྱས་ནས་མི་འགྲིབ་པ་སྟེ་དེས་ན་དེ་ལ་མཆོག་ཀྱང་བཤད་དོ། ། བཏུང་མཆོག་ནི་དེ་འཐུངས་ན་སངས་རྒྱས་ཉིད་དུ་ཕྱིན་པའི་ཕྱིར་རོ། ། དེ་སྤྲོས་པ་དང་བྲལ་བས་ནམ་མཁའ་དང་ཉོན་མོངས་པ་དང་རྟོག་པས་བསིལ་བས་ག་བུར་ཞེས་སངས་རྒྱས་ཐོབ་པར་འདོད་པས་ཅི་ནས་ཀྱང་མི་སྤང་ཞེས་སྦྱར་རོ། ། ཇི་སྐད་སྨྲས་པ་བཞིན་ནི་དེ་ལས་གཞན་དུ་མ་ཡིན་པའོ། ། དཀྱིལ་འཁོར་ནི་ཡབ་ཡུམ་གཉིས་ཀའོ། །
རང་བྱིན་བརླབས་ནི་དཔའ་བོ་གཅིག་པ་དང་ལྷན་ཅིག་སྐྱེས་པ་དང་རྩ་རླུང་གི་དམིགས་པ་ལ་སོགས་པ་ཐབས་སྣ་ཚོགས་པ་སྟེ་དེས་ན་དེ་ལྟ་བུའི་རིམ་པས་ཞེས་གསུངས་སོ། ། གཟུགས་ཅན་ནི་རཱུ་པ་ཀ་དེ་དང་རང་བཞིན་གཉིས་ཀ་ལ་འཇུག་པས་སྐབས་གང་ཡིན་པ་བཟུང་ངོ་། ། ཀུནྡྷ་ལྟ་བུ་ནི་སྒྲིབ་པའི་གཉེན་པོ་བྱེད་པ་ཤིན་ཏུ་དཀར་བར་སྐྱེས་པའོ། ། བདེ་བ་ནི་དེ་སྡུག་བསྔལ་གྱིས་དགའ་བའམ་སྤྲོས་བྲལ་དུ་བྱུང་བའོ། ། སེམས་དེ་དང་པོ་གང་དུ་བསྐྱེད་ཅེ་ན་བུད་མེད་ཅེས་གསུངས་ཏེ། ཨེ་ཝཾ་གི་རྣམ་པ་གཉིས་སྦྱར་བ་ལས་བདེ་བ་སྲུང་བ་སྟེ་རྟོགས་པའི་ཕྱིར་རོ། ། རྡོ་རྗེ་འཛིན་པ་ནི་གསང་སྔགས་ཀྱི་ལམ་སྟེ་དེ་ཐམས་ཅད་ཀྱི་ཡེ་ཤེས་ཀྱི་གནས་ནི་དེ་ཡིན་པས་འཕགས་པ་ཀླུ་སྒྲུབ་ཀྱི་མདོ་སྡེ་ལས། བྱང་ཆུབ་ཀྱི་གོ་འཕང་ནི་འདོད་ཆགས་ལས་སྐྱེའོ། ། ཞེས་བཤད་དོ། ། དེ་འཁོར་འདས་འདྲེས་པའི་ཚུལ་དུ་ཡོད་དོ་ཞེས་སྟོན་པ་ནི་འདི་ཉིད་ཅེས་པ་སྟེ་འཁྲིག་པའི་འདོད་ཆགས་ལ་ནི་ཏིལ་ལ་ཏིལ་མར་བཞིན་ཡེ་ཤེས་ཡོད་པའི་ཕྱིར་རོ། །
དེས་ན་ཏིལ་སྤངས་ན་ཏིལ་མར་དང་ཞོ་སྤངས་ནས་མར་མི་རྙེད་པ་དང་འདྲའོ། ། ཞེས་སྟོན་པ་ནི་འཁོར་བ་ཞེས་པ་སྟེ། དཔལ་གསང་བ་འདུས་པ་ལས་ཀྱང་། ཨེ་མའོ་འཁོར་བ་དག་གི་རྒྱུན། ། ཨེ་མའོ་མཆོག་ཏུ་མྱ་ངན་འདས། ། ཞེས་གསུངས་སོ། ། འཁོར་བ་ཟག་བཅས་ཀྱི་གཟུགས་དང་ཞེས་པ་ལ་སོགས་པ་སྦྱར་རོ། ། ཆོས་ནི་ཆོས་ཉིད་དེ། སློབ་དཔོན་ཀླུ་སྒྲུབ་ཀྱིས། འཁོར་བ་སྤངས་པར་གྱུར་པ་ཡི། །
མྱ་ངན་འདས་ཁྱོད་མི་བཞེད་དོ། ། འཁོར་བ་མི་དམིགས་པ་ཉིད་ཀྱི། ། ཞི་དེ་མགོན་པོ་ཁྱོད་ཀྱིས་བསྟན། ། ཞེས་བཤད་དོ། ། དེ་ལྟར་འཁོར་འདས་དབྱེར་མེད་དུ་ཡོད་ཀྱང་ཐ་དད་ཀྱི་དབྱེ་བ་སྟོན་པ་ནི་རྨོངས་ཕྱིར་ཞེས་པ་སྟེ་དེ་ཁོ་ན་ཉིད་ལ་རྨོངས་པའི་མ་རིག་པ་དང་བྲལ་མ་བྲལ་ནི་དེ་གཉིས་ཀྱི་ཁྱད་པར་འགྱུར་ཞེས་བཤད་དོ། ། བུད་མེད་ཅེས་པའི་དོན་རྒྱས་པར་འཆད་པ་ནི་ཤིན་ཏུ་ཞེས་པ་སྟེ་ག་པུར་ནི་ཁུ་བའོ། ། མི་སྤངས་པ་ནི་དེ་འཛིན་པ་ལ་མཁས་པའི་འཛིན་པའོ། ། རྒྱལ་སྲིད་ཡུམ་གྱི་མཁར་ཤོར་ན་དེ་ནི་ཞེས་གསུངས་སོ། ། བློ་ནི་ཡེ་ཤེས་སོ། ། མི་འཆི་ནི་བདུད་རྩིའོ། །
དེ་ཙམ་དུ་གཅེས་པའི་རྒྱུ་མཚན་སྟོན་པ་ནི་ག་པུར་ཞེས་པ་སྟེ་དེ་བདག་མེད་མ་ཡིན་པའི་རྒྱུ་མཚན་འཆད་པ་ནི་བདེ་བ་ཞེས་པ་སྟེ་དེ་ལྟ་བུའི་བདེ་བ་སྐྱེ་བས་སོ། ། དེ་ཕྱག་རྒྱ་ཆེན་པོར་འཆད་པ་ནི་དེའི་ཞེས་པའོ། ། ཡེ་ཤེས་དེའི་གནས་འཆད་པ་ནི་ལྟེ་བའི་ཞེས་པའོ། ། ཡེ་ཤེས་དེའི་གནས་འཆད་པ་ནི་དང་པོ་ཞེས་པའོ། ། བློ་ཞེས་བརྟགས་པ་ནི་གསུངས་པ་སྟེ་བློའམ་ཤེས་པའོ། ། ཤེས་རབ་བོ་ཞེས་སོ། ། མིང་གཞན་ཡང་གསུངས་པ་ནི་རྫོགས་རིམ་དང་རྣལ་འབྱོར་ལས་བྱུང་བའི་དེ་ཉིད་ལ་སོགས་པའོ། ། དེ་གཟུགས་མ་ཡིན་པས་དེ་ནི་ཞེས་གསུངས་སོ། ། གོང་ནས་གོང་དུ་བྱེད་པ་ཅན་ཞེས་དང་སྐྱེས་པ་སྟེ་དེ་སྒོམ་པའི་ཞེས་དང་ལྷན་ཅིག་སྟེ་དེ་བསྟེན་ན་ཞེས་སྦྱར་རོ། ཡེ་ཤེས་དེས་ཕྱི་རོལ་རྣམས་ཀྱང་ཆོས་ཉིད་དུ་སྤྱད་པར་བྱའོ་ཞེས་སྟོན་པ་ནི་གཟུགས་སྒྲ་ལ་སོགས་པའོ། །
ཡེ་ཤེས་དེ་ཉིད་ཅེས་དང་དཀྱིལ་འཁོར་ཡིན་པ་ནི། དཔལ་བདེ་བ་རྟོགས་པའི་རྒྱུད་ནས། ཆོས་རྣམས་རང་བཞིན་འོད་གསལ་བས། ། ཐོག་མ་ཉིད་ནས་དྲི་མ་མེད། ། དཀྱིལ་འཁོར་དུ་ནི་དེ་བཞིན་འགྱུར། ། ཕན་པར་བཞེད་པས་ཤེས་པར་བྱ། ། ཞེས་བཤད་དོ། ། དེ་ལ་ཡེ་ཤེས་ལྔ་ཚང་ཚུལ་ནི་བཤད་ཟིན་ཏོ།། །། ཡང་དག་ནི་ཕྱིན་ཅི་མ་ལོག་པའོ། ། ཡབ་ཡུམ་གཉིས་ཀའང་དེར་སྟོན་པ་ནི་དེ་ཉིད་ཅེས་པ་སྟེ་རང་བཞིན་ཅན་ནི་དབྱེར་མེད་པའོ། །
སྡོམ་པའི་དབྱེ་བ་སྟོན་པ་ནི་རྡོ་རྗེ་སྙིང་པོས་ཞེས་པ་སྟེ་འཁོར་ལོ་ནི་དཀྱིལ་འཁོར་རོ། ། ལྷ་ནི་ཕྱི་དང་ནང་ཡེ་ཤེས་ཀྱི་ལྷའོ། ། ཀྱེ་རྣལ་འབྱོར་མ་ཞེས་བོད་པར་མི་ཐུབ་ཟླ་བ་འཆད་དོ། ། ལུས་དབུས་ནི་ལྟེ་བའོ། ། སྡོམ་པ་ནི་དེ་སྤངས་པས་སྤང་བྱ་ཐམས་ཅད་སྡོམ་ཞིང་ཕུན་སུམ་ཚོགས་པ་ཐམས་ཅད་སྡུད་པའི་ཕྱིར་རོ། ། ཕྱི་རོལ་ནི་ཉན་ཐོས་ཀྱི་བརྟུལ་ཞུགས་རྣམས་སོ། ། འདི་ནི་ནང་གི་སྟེ་དེ་ལྟར་གཉིས་སུ་ཕྱེ་བའོ། ། ཁ་ཅིག་ནི་རང་ཉིད་རྣལ་འབྱོར་མ་སྟེ་བདག་མེད་མར་བསྒོམས་པའི་ལྟེ་བར་ཨ་སྒོམ་པ་སྟེ་ཕྱི་རོལ་ནང་ནི་ཕྱི་རོལ་གྱི་སྦྱོར་བ་ལ་དགའ་བཞི་ལ་སོགས་པ་སྣ་ཚོགས་ཡོད་པ་ལྟར་འདིའི་འབར་འཛག་ལའང་ཡོད་པའོ། ། སྡོམ་པའི་དེ་ཉིད་ཕྱེ་ནི་ཨ་ཧཾ་གི་སྙོམས་འཇུག་བཤད་པའོ་ཞེས་འཆད་དེ། དེ་ལས་སྐྱེས་པའི་ཡེ་ཤེས་འཆད་པ་ནི་བོ་ལ་ཏེ་གསང་གནས་ཀྱི་རླུང་གིས་ཨ་ཐུང་གི་མེ་འབར་བའི་བདེ་བ་ནི་ཕྱག་རྒྱ་ཆེན་པོ་ཡིན་ལ་དེས་སྤང་བྱ་ཐམས་ཅད་འཇོམས་ནུས་ཤིང་དེ་ཁོ་ན་ཉིད་ལ་ལྟ་བའི་མིག་ཡིན་པས་རྡོ་རྗེ་སྐྱེ་མཆེད་ཅེས་གསུངས་སོ། །
ཤིན་དུ་ཟབ་པའི་སྙོམས་འཇུག་འདི་ཕྱི་རོལ་གྱི་ཕྱག་རྒྱ་ལ་མི་ལྟོས་པར་སྟོན་པ་ནི་འདིས་ནི་ཞེས་པ་སྟེ་འདི་ཡི་གསང་བ་སྙོམས་འཇུག་ན། ཕྱིའི་འདུ་འཕྲོད་འདིར་མི་དགོས་ཞེས་པའམ། གསང་བའི་སྙོམས་པར་འཇུག་པ་འདིས། ། ཕྱི་རོལ་གྱི་ནི་གཉིས་གཉིས་བཀག ། ཅེས་འབྲོས་བསྒྱུར་བ་ལྟར་ཡིན་ནོ། ། འདིས་ནི་ཕྱག་རྒྱ་ལ་མ་བསྟེན་པར་ཕྱག་རྒྱ་ཆེན་པོ་སྒྲུབ་པའི་ཐབས་གསུངས་སོ། ། འཁོར་ལོ་གཞན་གྱིའང་སྡོམ་པ་འཆད་པ་ནི་སྐུ་གསུམ་ཞེས་པ་སྟེ་འདི་དང་སྡེ་པ་བཞི་འཁོར་ལོ་ལ་འཆད་པ་ནི་ཕྱི་རོལ་དུ་བློ་འཕྲོ་བ་དགག་པའི་ཕྱིར་དྲང་དོན་ཡིན་ནོ། ། འཁོར་ལོ་འོག་མ་གསུམ་དུ་དགའ་བཞི་སྐྱེ་བ་ནི་སྤྱི་གཙུག་གི་ཧཾ་འཛག་པ་ལས་འབྱུང་ངོ་ཞེས་སྟོན་པ་ནི་སྐུ་གསུམ་ཡོངས་སུ་ཞེས་པའོ། ། ཡང་ན་ཡོངས་སུ་ཤེས་པ་ནི་འདུས་པ་སྟེ་བདེ་ཆེན་ནི་དེའི་སྡུད་བྱེད་ཡིན་པའམ་སངས་རྒྱས་ཀྱི་ས་ལ་སྐུ་གསུམ་འདུས་པ་ལ་བདེ་བ་ཆེན་པོའི་སྐུ་ཞེས་ཟེར་བའོ། ། སྐྱེ་གནས་ནི་ལྟེ་བའོ་མངལ་སྐྱེས་ཐམས་ཅད་ལྟེ་བ་ནས་ཆགས་ཤིང་སྤྲུལ་པས་སྤྲུལ་སྐུར་སྟེན་པ་ནི་མ་ལུས་པའི་ཞེས་པ་སྟེ་གནས་བརྟན་ནི་དང་པོའི་གཞིའོ། །
ཆོས་ནི་ཆོས་སྐུ་སྟེ་སེམས་དེ་སྙིང་ལ་གནས་པས་ཆོས་སྐུའོ། སྤྱི་བོ་ནི་བདེ་བ་ཐམས་ཅད་ཀྱི་འབྱུང་ས་ཡིན་པའི་ཕྱིར་རོ། ། འབྲས་བུ་བཞིའང་ཚང་བར་སྟོན་པ་ནི་ཨེ་བཾ་ཞེས་པ་སྟེ་ལྟེ་བའི་རྩ་གསུམ་འདུས་པའི་གྲུ་གསུམ་ན་གཏུམ་མོ་གནས་པའོ། ། དྲི་མེད་ནི་བྲལ་བའི་འབྲས་བུའོ། ། དེ་ཉིད་རྒྱས་པར་འཆད་པ་ནི་ལྟེ་བའི་འོག་ན་ཡེ་ནས་གནས་པའི་ལས་ཀྱི་རླུང་གིས་བསྐུལ་བའི་ལས་གཏུམ་མོ་དེ་ལ་མིང་བཅོམ་ལྡན་ཤེས་རབ་མ་ཞེས་ཀྱང་ཟེར་རོ། ། དེ་རླུང་གིས་སྤར་བ་བཞིན་འབར་བས་རྒྱུ་མཐུན་གྱི་འབྲས་བུར་སྟོན་པ་ནི་ཇི་ལྟར་ཞེས་པའོ། ། སེམས་འོད་གསལ་བ་ཆུང་ངུ་ལས་ཆོས་སྐུ་ཆེན་པོར་སྨིན་པ་འབྱུང་བས་རྣམ་སྨིན་གྱི་འབྲས་བུར་སྟོན་པ་ནི་ལས་ཆུང་ཞེས་པ་སྟེ་འདི་རྒྱུ་མཐུན་དེ་ལས་བཟློག་པ་ནི་རྒྱུ་འབྲས་ཆེ་ཆུང་གི་སྒོ་ནས་མི་འདྲ་བས་སོ། ། བདེ་བ་ཆེན་པོ་ནི་རྣལ་འབྱོར་པའི་སེམས་དག་པའི་ཕྱིར་བྲལ་བའི་འབྲས་བུ་ཡིན་ནོ། ། རོ་ལ་ལོངས་སྤྱོད་པ་དེ་སྐྱེས་བུས་བསྐྱེད་པས་སྐྱེས་བུ་བྱེད་པའི་འབྲས་བུ་ཡིན་ལ་དེ་དག་ཐམས་ཅད་སྔར་མེད་གསར་དུ་བྱུང་བའི་ཆ་ནས་བདག་པོའི་འབྲས་བུ་ཡིན་ཏེ། མཛོད་ལས།
སྔོན་འབྱུང་མ་ཡིན་འདུས་བྱས་རྣམས། ། འདུས་བྱས་ཁོ་ནའི་བདག་པོའི་འབྲས། ། ཞེས་བཤད་པའི་ཕྱིར་རོ། ། སྡེ་པ་བཞི་སྟོན་པ་ནི། གང་ཕྱིར་ཞེས་པ་སྟེ་ཐོག་མ་གྲུབ་པའི་གནས་ཡིན་པ་དང་ཆོས་སྨྲ་བ་ཐམས་ཅད་སེམས་ལས་བྱུང་བ་དང་། རོ་ཀུན་གྱིས་བཀུར་བ་དང་། བདེ་ཆེན་གྱི་ཁམས་ཕལ་ཆེ་བ་སྤྱི་བོ་ན་གནས་པས་ཞེས་སྦྱར་རོ། ། སྡེ་པ་བཅོ་བརྒྱད་ནི་ལུས་སྤྱི་ཡིན་ལ་མའི་ལྟོ་བ་ནི་གཙུག་ལག་ཁང་ཡིན་ཞེས་སྦྱར་རོ། ། སེམས་ཅན་འཕགས་པའི་དགེ་འདུན་དུ་སྟོན་པ་ན། སྐྱེ་གནས་ལས་འཚིར་བ་ན་ཆགས་པ་མེད་པས་ཞེས་དང་འགྲོ་བ་སྟེ་གཡོ་བ་ནི་བླང་དོར་ལ་སྤྱོད་པས་ཚུལ་ཁྲིམས་དང་ཨ་ཧཾ་ཞེས་པ་སྔགས་སམ་མདོ་འདོན་པ་དང་།
སྐྱེ་གནས་འཁོར་ལོ་ནི་ལྟེ་བ་སྟེ་དེའི་ཨ་ནི་ཆོས་སྐུ་སྤྲོས་བྲལ་དང་སྤྱི་གཙུག་གི་ཧཾ་ནི་བདེ་ཆེན་མཚོན་པ་སྟེ་གཟོད་མ་ནས་ཆོས་སྐུ་བདེ་བ་ཆེན་པོའི་རང་བཞིན་ང་ཡིན་ནོ་ཞེས་པའི་དོན་ཏོ། ། སྔགས་འདོན་ཅིང་སྐྱེས་པས་དགེ་སློང་རྡོ་རྗེ་འཛིན་པ་ཉིད་དེ་དེས་ན་སེམས་ཅན་འདི་དག་ཅེས་སྦྱར་རོ། ། རྐྱེན་ས་བཅུ་མ་ཚང་ངོ་ཞེ་ན་ཟླ་བ་ཞེས་གསུངས་ཏེ་རྩ་བ་དང་ཡན་ལག་གི་རླུང་བཅུ་མངལ་དུ་བག་ལ་ཞ་བསསེམས་མི་རྟོག་བར་གྱུར་པའི་ཕྱིར་རོ། ། དེ་ནས་ཞེས་བྱ་བ་རྣལ་འབྱོར་མ་རྣམས་བརྒྱལ་བ་ལ་སོགས་པའི་རྒྱུ་མཚན་ནི་འདི་དག་གཟོད་མ་ནས་ས་བཅུ་ཐོབ་ན་སྡུག་བསྔལ་སྣ་ཚོགས་ཀྱིས་འཚེ་བ་འདི་ཇི་ཞིག་སྙམ་པའོ། ། བྱིན་ཟ་ལ་སོགས་པ་འབྱུང་བཞིའི་ལྷ་མོ་ཞེས་དང་རྨི་ལམ་ལྟར་སྣང་ཡང་རང་བཞིན་མེད་པ་ཞེས་སྦྱར་རོ། ། ཡེ་ནས་ལྷན་ཅིག་སྐྱེས་པའི་སངས་རྒྱས་ཞེས་དང་རྩ་བ་མེད་པས་གློ་བུར་ཞེས་སྦྱར་ཏེ་དྲི་མས་བསྒྲིབས་པས། སངས་རྒྱས་སུ་བདེན་པ་མེད་ལ་དེ་བསལ་ན་གཞི་སངས་རྒྱས་སུ་ཡོད་པས་བརྫུན་པ་མེད་དེ་གཉིས་ཀར་མི་འགལ་བར་རྫོགས་པའོ། ། དེ་ཉིད་མེད་ནི་སྔགས་དང་སྨན་ས་སོགས་པ་ཞེས་པའོ། ། ཡོངས་སུ་གཅོད་ནི་བདུད་རྩི་དང་འདྲ་བར་འགྱུར་བའོ། ། ཞི་བ་ནི་རྟོག་པའོ། །
ངལ་གསོ་ནི་སེམས་སོ། ། མ་རིག་དང་གཏི་མུག་ནི་ཉོན་མོངས་པ་ཅན་དང་དེ་མ་ཡིན་པའི་མ་རིག་པ་སྒྲིབ་པ་གཉིས་སོ། ། རྟོགས་པ་ནི་ཡེ་ནས་གནས་པའི་ཡེ་ཤེས་སོ། ། ལས་ཞེས་པའི་ལྔ་པ་འདི་ནི་སངས་རྒྱས་ཡིན་པའི་གཏན་ཚིགས་སོ། ། གཞི་སངས་རྒྱས་སུ་མཉམ་པ་ལ་དེ་འཐོབ་མི་འཐོབ་ཀྱི་དབྱེ་བ་མེད་པར་སྟོན་པ་ནི་གདོལ་པ་ཞེས་བྱ་བ་ལ་སོགས་པ་སྟེ་བགྲོད་པ་ནི་ལམ་མོ། ། ཡུལ་ནི་གཟུགས་ལ་སོགས་པའོ། ། རིགས་བདག་འཆད་པ་ན་ལྷ་མོ་རྣམས་ནི་འབྱུང་བཞིའི་རང་བཞིན་ལ་དེ་གཉིས་ཕན་ཚུན་མཐུན་དགོས་སོ་ཞེས་རྩོད་པ་ནི་ས་ནི་ཞེས་པ་ལ་སོགས་པའོ། ། དེ་ལ་ལུས་སེམས་མ་བྲལ་བ་དགོས་སོ། ། ཞེས་སྟོན་པ་ནི་ལུས་སྤངས་ཞེས་པ་སྟེ། དེ་ཕྱིར་སེམས་ཀྱི་རྣམ་སྣང་མཛད་སྐུ་ལ་ཞེས་བསྒྱུར་བ་དེ་ལེགས་སོ། །
སེམས་ནི་ཁུ་བ་ལ་གནས་པ་ཁུ་བའི་གཟུགས་ཅན་ཞེས་བརྗོད་དེ་ཆུ་ལ་ཆུས་གདབ་པར་རིགས་པའོ། ། འདིར་ཡང་ལན་ལུས་སེམས་མ་བྲལ་བ་དགོས་པའི་གནས་པ་གཞན་ནི་ཡ་བྲལ་ལོ། ། དེའི་ཕྱིར་སེམས་ནི་གཏི་མུག་སྟེ་སྐུ་རྣམ་སྣང་དང་ལྷན་ཅིག་འགྱུར་རོ། ། འདོད་ཆགས་ནི་འོད་དཔག་མེད་དོ། ། མེ་དང་འདོད་ཆགས་ནི་རྣོ་ཞིང་གསལ་བར་ཆོས་མཚུངས་པ་ཡིན་ལ་ཁྲག་ལའང་དྲོད་ཡོད་པས་མེ་གདོལ་པ་མོ་ལ་རིན་འབྱུང་འཐད་པས་འདོད་ཆགས་ལའང་སེར་སྣས་ཞེས་སྦྱར་རོ། ། འདོད་ཆགས་མ་གཏོགས་ནི་དེ་མེད་པ་ལ་ཕྲག་དོག་མེད་པའོ། ། རིགས་ཅན་གཞན་ལ་སྦྱར་བ་གསུངས་པ་ནི་གང་ཕྱིར་ཞེས་པ་སྟེ་སེམས་ཀྱི་བདག་པོ་ནི་སངས་རྒྱས་རྣམས་སོ། ། མ་ལོག་པ་ལས་ནི་སྔར་བཤད་པའི་རིགས་པ་རྣམས་ཡོད་པས་སོ། ། དགོངས་པ་ནི་འདི་ཡིན་ཏེ་རྣམ་དག་དང་ཕྱག་རྒྱ་ལ་སོགས་པ་ནི་ངེས་པའི་དོན་མ་ཡིན་གྱི་གདུལ་བྱའི་བསམ་པའི་དབང་གིས་གསུངས་པ་ཡིན་ཏེ་གཟུགས་སྐུའི་སྣང་བ་ཐམས་ཅད་ནི་ཆོས་སྐུ་སྨོན་ལམ་ལས་བྱུང་བའི་ཕྱིར་ཏེ། ཇི་ལྟ་ཇི་ལྟར་གདུལ་བྱ་ཡི། །
དོན་རྣམས་རྫོགས་པར་འབྱུང་འགྱུར་བ། ། དེ་ལྟ་དེ་ལྟའི་སྣང་བ་ཡང་། ། བདག་ལ་བརྟེན་ཏེ་འབྱུང་གྱུར་ཅིག ། ཅེས་སྨོན་ལམ་གདབ་པའི་ཕྱིར་རོ། ། དེས་ན་ངེས་པའི་དོན་ནི་སྐུ་ཐམས་ཅད་ཆོས་སྐུའི་རིགས་སུ་གཅིག་པ་ཡིན་ཏེ། རྡོ་རྗེ་གཅོད་པ་ལས། སངས་རྒྱས་རྣམས་ནི་ཆོས་ཀྱི་སྐུ། ། འདྲེན་པ་རྣམས་ནི་ཆོས་ཉིད་བལྟ། ། ཞེས་གསུངས་པའི་ཕྱིར་རོ། ། དྲང་བའི་དོན་དུ་ནི་ཇི་ལྟར་གསུངས་པ་ལྟར་སྒོམ་སྟེ་རིགས་འཆོལ་སྒོམ་པའི་ཞེས་བཤད་ཟིན་ཏོ།། །།
གཏོར་མ་ལ་སྙོམས་འཇུག་གནས་པ་ནི་སྟོང་པ་དང་སྙིང་རྗེ་གཉིས་མེད་ལ་བཞུགས་པ་སྟེ། ཨེ་བཾ་རྣམ་པའང་དེ་ཉིད་དམ་ཡབ་ཡུམ་མོ་དེ་ལ་ཨིན་ད་ལ་སོགས་པ་ནི་ཕྱོགས་ཀྱི་བདག་པོ་བཞིའོ། ། བྷུས་ལ་སོགས་པ་ནི་མཚམས་ཀྱི་བདག་པོ་བཞིའོ། ། ཙནྡ་ཟླ་བ་དང་པུ་ཛ་ཉི་མའོ། ། མ་ཏ་སའི་ལྷ་མོ་དང་ས་པ་ཚངས་པ་དང་ཏ་ལ་ས་བླ་དང་པ་ཏ་ལ་འབྱུང་པོ་དང་ཨཥྚ་ས་པ་ནི་ཀླུ་བརྒྱད་དེ། ཨི་དཾ་ནི་འདིའོ་བ་ལིཾ་བྷུ་ཛ་ནི་གཏོར་མ་ཟོ་ཞིག་གོ ། ཛི་ག་ནི་སོམས་ཤིག་པའོ། ། ཕུ་ལ་དུ་པ་ནི་མེ་ཏོག་དང་སྤོས་སོ། ། མཾ་ས་ནི་བདག་གོ ། བི་ག་ནི་རྒྱས་པར་གྱིས་སོ། །
ཨཾ་བྷ་ལ་སོགས་པ་ནི་ངའི་དགོངས་པ་ཐམས་ཅད་སྒྲུབས་ཤིག་པའོ། ། ཁན་ཏི་ལ་སོགས་པ་ནི་བདག་གི་ལུས་ལ་གནོད་པ་སོལ་ཅིག་གོ ། དེ་དག་ནི་པྲ་ཀྲྀ་ཏ་སྟེ་ཨ་ཀཱ་རོས་བྱིན་གྱིས་བརླབས་ཏེ། མགྲོན་རྣམས་མདུན་དུ་བསམ་ནས་དབུལ་ལོ། ། ལྷ་མོ་གསུམ་གྱི་རིགས་བདག་ལ་སྐུ་གསུམ་ནི་ལྷ་མོ་གསུམ་སྟེ་འཁོར་ལོ་ནི་དཀྱིལ་འཁོར་རོ། ། དབུས་ནི་སྟེང་འོག་གཉིས་ཀྱང་དབུས་ཀྱི་ཐད་ཀ་ན་ཡོད་པའི་ཕྱིར་རོ། ། ཡང་ན་གསང་གསུམ་འཁོར་ལོ་ནི་ས་འོག་ས་སྟེང་ས་བླའི་གནས་ཏེ་བདེ་མཆོག་ལས་གསུངས་པའོ། ། སྐུ་གསུང་ཐུགས་འཆད་པ་ནི་ས་སྤྱོད་ཅེས་པ་ལ་སོགས་པའོ། ། བདག་མེད་ནི་སེམས་ཉིད་བདག་མེད་པའོ། ། རྡོ་རྗེ་སེམས་དཔའ་ནི་བདེ་བ་དག་པ་ཞེས་སྦྱར་ཏེ་རིམ་པས་སྒོམ་པ་ནི་དག་པའི་རིམ་པ་བསྟན་པའོ། །
རྡོ་རྗེ་ནི་དག་པའོ། ། དེ་ཐམས་ཅད་མི་བསྐྱོད་པ་ཐུགས་ཀྱི་རིགས་སུ་གཅིག་གོ ། ཞེས་སྟོན་པ་ནི། མི་བསྐྱོད་ཅེས་པ་སྟེ་ཞེ་སྡང་རྡོ་རྗེ་ནི་ཞེ་སྡང་འཇོམས་པས་སོ། ། ཕྱག་རྒྱ་ནི་རྒྱས་འདེབས་ཏེ་བྱེ་བྲག་གིས་སྤྱི་ལ་བཏགས་པའོ། ། ལེའུ་བཞི་པའི་བཤད་པའོ།། །། ལེའུ་ལྔ་པ་ལ་དང་པོ་ལྷ་མངོན་པར་འབྱུང་བ་འཆད་པ་ནི་ཕྱག་ཞེས་པ་སྟེ་ལྔ་ལ་བཅུས་བསྐོར་བ་ནི། བཅོ་ལྔས་ཡོངས་སུ་བསྐོར་བའོ། ། མཚམས་ནི་ཟུར་རོ། ། འདོད་ཆགས་ནི་བདེ་ཆེན་ནོ། །
རྗེས་ཆགས་ནི་སྙིང་རྗེའོ། ། ལས་ནི་གཏན་ཚིགས་ཏེ་སྟོང་ཉིད་དང་སྙིང་རྗེ་ཟུང་དུ་འཇུག་པའི་ཕྱིར་ཕྱི་རོལ་དུའང་ཁྱོད་དང་ལྷན་ཅིག་སྣང་བ་ཡིན་ནོ། ། བཞིན་བཟང་མ་ནི་བོད་པའོ། ། རོལ་མོ་ནི་འགྱིང་བའོ། ། གཉིས་གཉིས་ནི་ཡབ་ཡུམ་གཉིས་སོ། ། རྦ་རླབས་ནི་རྟོག་པའོ། ། བུང་བ་ནི་རྒྱ་གར་གྱི་བུང་བ་ནག་པོར་འོང་བའོ། ། ལྷ་མོ་བརྒྱད་ཐབས་ཤེས་རབ་ཀྱི་མངལ་ལས་སྐྱེ་བར་སྟོན་པ་ནི། རོལ་པ་ལས་ཞེས་པའོ། ། དེ་ནས་ནི་ཕྱུང་མ་ཐག་ཏུའོ། །
རིག་མ་ནི་ཡུམ་མོ། ། ཁུ་བར་གྱུར་ནི་བཅོམ་ལྡན་འདས་ཆོས་ཀྱི་དབྱིངས་སུ་ཐིམ་པའོ། ། གླུའི་མཆོད་པ་ཉིད་འཆད་པ་ནི་རྗེ་བཙུན་ཞེས་པ་སྟེ་སྦྱོར་བཞེད་ནི་རྒྱུད་ལ་སྐྱེད་པའོ། ། ཁྱོད་མེད་ན་ནི་སྔ་ཕྱི་གཉི་ག་ལ་སྦྱར་རོ། ། ཀྱེ་དགའ་བའི་གཙོ་བོ་ཞེས་བོད་པའོ། ། ཕྱོགས་ནི་རང་གཞན་གྱི་དོན་ཏོ། ། མིག་འཕྲུལ་མངའ་བ་ནི་བཞེད་ན་བཅོམ་ལྡན་འདས་ཆོས་ཀྱི་དབྱིངས་སུ་ཐིམ་ཞིང་ཡང་དེ་ལས་སྐུ་སྣ་ཚོགས་སུ་སྟོན་པའི་ཕྱིར་རོ། ། བཞེངས་པའི་མཚན་ཉིད་སྟོན་པ་ནི་གཉིས་འཐུང་ནི་གླང་པོ་ཆེ་སྟེ། གུར་ལས། གློ་དང་དབུགས་དང་དེ་བཞིན་སྨྱོ། །
ཁོང་སྐམས་མཛེ་དང་འབིར་ཛི་ཀ། ། མཆིན་པ་མཆེར་པའི་ནད་རྣམས་ལ། ། གླང་པོ་ལ་སོགས་རིམ་ཤེས་བྱ། ། ཞེས་དེ་དག་སེལ་བར་བཤད་དོ། ། མཐར་བྱེད་ནི་གཤིན་རྗེ་དང་། ནོར་སྦྱིན་ནི་རྣམ་ཐོས་སྲས་ཏེ་དབང་ཕྱུག་མ་བརྒྱད་སྟེར་བའོ། ། སྒེག་ཅིང་ལ་སོགས་པ་ནི་ཚིག་རྐང་པ་རེ་རེས་སྐུ་གསུང་ཐུགས་ཀྱི་ཉམས་གསུམ་གསུམ་བསྟན་ཏོ། ། ཨོཾ་དང་ཧཱུྃ་ནི་སྒྲ་དེ་སྐད་དུ་བརྗོད་པའམ་ཡང་ན་ཁུ་བ་དེ་དེ་གཉིས་དང་བཅས་པ་གྱུར་པ་ལས་གྲི་གུག་དང་ཐོད་པའོ། ། དེ་ཉིད་གསལ་བར་སྟོན་པ་ནི་བདག་པོའི་ས་བོན་ཞེས་པ་སྟེ་འཁོར་གྱི་ས་བོན་ཕྱུང་བ་ནི་གོང་དུ་བལྟའོ། ། ཉེ་དབང་ནི་ཁྱབ་འཇུག་གོ །
དྲག་པོ་ནི་དབང་ཕྱུག་གོ ། ནོར་བདག་ནི་རྣམ་ཐོས་སྲས་སོ། ། བདེན་བྲལ་ནི་སྲིན་པོ་སྟེ་འཇིག་རྟེན་པའི་ལྷ་ཆེན་པོ་རྣམས་ཀྱང་གདན་དུ་བྱས་པའོ། ། དེ་དག་མདོར་བསྡུས་པའི་མན་ངག་ནི་འདི་ཡིན་ཏེ་སྔགས་པས་སྟན་བདེ་བ་ལ་འདུག་སྟེ་སྙིང་གའི་ས་བོན་གྱི་འོད་ཀྱིས་བླ་མ་དང་དཀྱིལ་འཁོར་པ་སྤྱན་དྲངས་ལ་སྣ་ཚོགས་པའི་མཆོད་པས་མཆོད་དེ་ཡན་ལག་བདུན་པ་བྱའོ། ། དེ་ནས་སྟོང་པ་ཉིད་དུ་མོས་པའི་སྐད་ཅིག་ལས་དཀྱིལ་འཁོར་སྲུང་བའི་འཁོར་ལོ་དང་བཅས་པའི་དབུས་སུ་རང་ཉིད། དགྱེས་པའི་རྡོ་རྗེ་ཡབ་ཡུམ་དུ་བསྒོམས་ནས་རྗེས་སུ་ཆགས་པ་བྱས་པས་བྱང་ཆུབ་ཀྱི་སེམས་ལས་ལྷ་མོ་བརྒྱད་ཀྱི་ས་བོན་བྱུང་སྟེ་རང་རང་གི་སྟན་ལ་བསམ་མོ། ། དེ་ཉིད་དམ་དེ་དག་འགྱུར་བའི་ཕྱག་མཚན་ལས་ལྷ་མོ་བརྒྱད་བསྐྱེད་དོ། ། དེ་ནས་བཅོམ་ལྡན་འདས་ཆགས་པ་ཆེན་པོས་ཞུ་བར་གྱུར་ཏེ། ལྷ་མོ་བཞིས་གསོལ་བ་བཏབ་པས་བཞེངས་པ་ལ་ས་བོན་གྱི་འོད་ཀྱིས་བཀུག་པའི་ཡེ་ཤེས་སེམས་དཔའ་བཅུག་སྟེ་ཡང་འོད་ཟེར་གྱིས་བཀུག་པས་རིགས་ལྔ་ཡབ་ཡུམ་ལ་སོགས་པས་དབང་བཞི་བསྐུར་བར་བསམས་ཏེ་རང་རང་གི་རིགས་ཀྱི་བདག་པོས་རྒྱས་གདབ་བོ། ། དེ་ནས་བཟླས་པ་དང་གཏུམ་མོའི་རྣལ་འབྱོར་ལ་སོགས་པ་བྱས་ཏེ་འོད་གསལ་བའི་གནས་སུ་བཞུགས་ཏེ་མྱུར་དུ་མཆོག་གི་དངོས་གྲུབ་ཐོབ་པར་འགྱུར་རོ། །
འདི་ལ་གཞན་དག་གིས་གདུལ་བྱ་བློ་འཁྲུག་པའི་བཤད་པ་མང་པོ་བྱས་པ་རྣམས་ནི་འདིས་སྤང་བར་བྱའོ། ། སྔགས་གསུངས་པ་ནི་བོ་ལ་ཞེས་པ་སྟེ་རྣམ་ཉིད་ལ་ནི་འདུལ་བའོ། ། ལྷ་མོ་ནི་བོད་པ་སྟེ། ཤིན་དུ་འཇིགས་པ་ནི་སྔགས་ཀྱི་མཐུ་དང་དྲག་པོའི་མཛད་པ་ལ་སོགས་པ་ལའོ། ། འབར་བ་ནི་འོད་དོ། ། ཐིག་ལེ་མཆོག་མ་ནི་དབང་ཕྱུག་ཆགས་པའི་ལྷའི་བུ་མོ་སྟེ། ། ཁྱད་པར་དུ་འཕགས་པའི་བསྟོད་པ་ལས། ལྷ་ཆེན་ཐིག་ལེ་མཆོག་མ་ལ། ། ཆགས་པ་སྐྱེས་པས་གདོང་བཞི་འབྱུང་། ། བདུད་ཀྱི་བུ་མོ་སྒེག་མོ་ཡིས། །
ཁྱོད་ཀྱི་བ་སྤུའི་རྩེ་མ་གཡོས། ཞེས་འབྱུང་བ་ཡིན་ནོ། ། དེ་ས་བཅུ་པའི་དབང་ཕྱུག་རྡོ་རྗེ་སྙིང་པོ་ལ་དབང་བསྐུར་བའི་དོན་དུ་སྔོན་སངས་རྒྱས་ཀྱིས་བཀུག་པ་ཡིན་ནོ་ཞེས་བྱ་བ་ནི་སློབ་དཔོན་ཨ་བྷྱའི་ཡིན་ནོ། ། འགུགས་པའི་སྔགས་ཀྱི་གྲངས་དང་རྣམ་པ་སྟོན་པ་ནི་བཟླས་པ་ཞེས་པ་སྟེ་བཟང་བ་ནི་མྱུར་དྲགས་པ་ལ་སོགས་པའི་སྐྱོན་མེད་པའོ། ། འདི་ལ་རྡོ་རྗེ་སྙིང་པོ་ཡེ་ཤེས་དང་དེའི་དོན་དུ་སྤྱི་བོ་ནས་ཐིག་ལེ་ཨ་ལ་འགུགས་པ་ལ་སོགས་པ་ལའང་བཤད་དུ་རུང་མོད་ཀྱི་འབྲེལ་མེད་དུ་སྒྲ་གཞན་དུ་འཆད་པ་ནི་མི་འཐད་པར་བཤད་ཟིན་ཏོ།། །། ཐམས་ཅད་བྱེད་ནི་ཐིག་ལེ་མཆོག་མ་ལྟ་བུའང་འགུགས་ན་གཞན་ལྟ་ཅི་སྨོས་པའི་དོན་ཏོ། ། རིག་བྱེད་པ་རྣམས་དེ་འདོན་པ་ན་ངེས་བརྗོད་ལ་ཨོ་དང་། སྙན་ངག་ལ་ཨུ་དང་སྲིད་སྲུང་ལ་ཨུཾ་དང་། མཆོད་སྦྱིན་ལ་ཨ་དང་པོར་འདོན་པ་ལས་ཨོ་ཞེས་མི་ཐུབ་ཟླ་བ་འཆད་དོ་དེ་ནས་དང་དེ་རྗེས་སུ་ནི་གོ་རིམ་སྟོན་པ་སྟེ་ཟློས་པ་མ་ཡིན་ནོ། ། ཨཥྚ་ལ་སོགས་པ་ནི་བསྟོད་པའི་རྐང་པ་ཡིན་ལ་མ་ར་ཡ་ལ་སོགས་པ་ནི་འཕྲིན་ལས་ལ་བསྐུལ་བ་སྟེ་ཧ་ར་ལ་སོགས་པ་ནི་ཡུམ་གྱི་ཨ་ལིའི་དོད་དེ་ཡི་གེ་ཧ་ལ་དབྱངས་བཅུ་གཉིས་སྦྱར་ནས་ཕོ་སྐད་དུ་བཞད་པའི་ཉམས་བཅུ་གཉིས་ཡིན་ནོ། །
ཀློག་པ་ནི་བླ་མ་ལ་བསླབ་པར་བྱའོ། ། དཀྱིལ་འཁོར་གསུངས་པ་ནི་དེ་ནས་ཞེས་པ་སྟེ་བུམ་པ་བརྒྱད་ནི་ལྷ་མོ་བརྒྱད་ཀྱིའོ། ། ས་ལུ་སྐྱེས་ནི་མ་ད་ནའོ། ། དེ་ཉིད་བསྡུས་པ་ནི་དང་པོར་གསུངས་པས་རྒྱུད་ཐམས་ཅད་ཀྱི་རྩ་བ་ཡིན་ནོ། ། མ་དང་སྲིང་མོ་ལ་སོགས་པ་ནི་དེ་ལྟར་བྱམས་པ་ལ་སོགས་པ་ཡིན་གྱི་དངོས་ནི་མ་ཡིན་ནོ། ། སྔར་ཤེས་བྱ་ནི་སྔར་གསུངས་པའི་བརྟག་པ་ལ་ལྟོས་པའོ། ། སྐད་ཅིག་གི་གྲངས་ནི་སྔར་བསྟན་ཟིན་ཏོ། ། རྡོ་རྗེ་མཆོད་པ་ནི་སྙོམས་འཇུག་གོ ། དེར་ནི་ལ་སོགས་པ་ནི་དེ་རྟོག་པ་ཐམས་ཅད་བྲལ་བས་མཚན་ཉིད་གང་ཡང་མེད་པའོ། ། དེ་རིག་མ་ལ་མ་ལྟོས་པར་ངོས་འཛིན་པ་གསུངས་པ་ནི་མགྲིན་པ་ལོངས་སྤྱོད་ཀྱི་ནི་ཞེས་པ་སྟེ་རླབས་ནི་རྩ་གཉིས་ཏེ་དེ་ལས་བརྗོད་དུ་མེད་པའི་མི་རྟོག་པ་སྐྱེ་བའོ། །
སྟོང་དང་སྟོང་མིན་ནི་རིག་སྟོང་མི་ཕྱེད་པ་སྟེ་ཧེ་རུ་ཀའི་དོན་ནི་བཤད་ཟིན་ཏོ། ། ལེའུ་ལྔ་པའི་བཤད་པའོ།། །། ལེའུ་དྲུག་པ་ལ་བཅོམ་ལྡན་འདས་འདོད་ཆགས་ཅན་གདུལ་བའི་དོན་དུ་ཁྲོ་ཆགས་ཀྱི་རྣམ་འགྱུར་སྣ་ཚོགས་བསྟན་གསུངས་པ་ནི་ལྷ་མོ་ཞེས་པ་སྟེ་སྐྱེས་པ་ནི་གདོང་ལའོ། ། དོན་དུ་ནི་དྲན་པའི་སྟེ་འདི་དག་ཐམས་ཅད་དེ་དང་དེ་དྲན་པའི་དོན་ཡིན་ནོ། ། བྲིས་སྐུའི་ཚད་ནི་གླེགས་བམ་དང་འདྲ་ལ་ཚོན་དང་རས་དང་པིར་ལ་སོགས་པ་དཀྱིལ་འཁོར་འབྲི་བ་བྱིན་གྱིས་རློབ་པ་བཞིན་བརླབས་ཏེ་དབང་བསྐུར་ཐོབ་པས་བྲིའོ། ། བླ་མ་ནི་མཆོག་གམ་དེའི་སྐུའོ། ། དམ་ཚིག་བྱིན་རླབས་རྣལ་འབྱོར་ནི་ལྷར་སྒོམ་པ་སྟེ་ཕྱེད་ནི་ཉིན་མོའོ། ། མ་རུངས་སེམས་ནི་འཕྲིན་ལས་གང་སྒྲུབ་པར་བསམ་པའི་བསམ་པ་སྟེ་ནི་རམ་ཤུ་ནི་རུས་རྒྱན་ནོ། ། འདི་དག་ནི་ལྷ་བཟོ་དང་གཉིས་ཀས་བྱ་བ་སྟེ་རང་གིའང་གཉི་ཀའོ། ། བྲིས་སྐུའི་ལེའུའི་བཤད་པའོ། །
ལེའུ་བདུན་པའི་གླེགས་བམ་ལ་སྦྲ་ཆེན་སྣག་ཚ་ནི་མིའི་ཞུན་གྱི་མར་མེའི་དུད་པ་ལ་བྱས་པའམ་ཉི་ཟླ་བསྲེས་པའི་སྣག་ཚའོ། ། སོར་བཅུ་གཉིས་པ་ནི་ཐོད་པ་ལ་སོགས་པའི་ནང་དུ་སྦ་བའི་ཕྱིར་ཏེ་འདི་གཉིས་སྐལ་མེད་ཀྱིས་མཐོང་ན་སྨོད་པར་འགྱུར་བས་སྒྲུབ་པ་པོའི་གསང་སྒྲོགས་ཀྱི་དམ་ཚིག་ཉམས་པར་འགྱུར་བའི་ཕྱིར་རོ། ། རབ་སྦྱིན་ནི་དད་པ་སྟེ་སྐྲ་ནི་ཅོད་པན་ནོ། ། རོའི་གཟུགས་ཅན་ནི་དེ་དངོས་སམ་དེའི་གཟུགས་བྲིས་པའོ། ། དབུས་སུ་ནི་སློབ་དཔོན་ཏེ་ཕྱོགས་པ་ནི་རྣལ་འབྱོར་མར་བསྒོམས་པའི་རིག་མ་བརྒྱད་དོ། ། རྒྱལ་པོའི་ས་ལུ་ནི་རྒྱས་པོའི་ཟས་སམ་འབྲས་ས་ལུ་བཟང་པོའོ། ། དེར་ནི་ཞེས་པ་འཆད་པ་ནི་སྲིང་མོའི་ཞེས་པའོ། ། སྐལ་ཆེན་མ་ནི་ལྷ་མོ་ལ་བོད་པའམ་ཕྱིས་འཁོར་རྣམས་ལ་བོད་པའོ། ། རབ་འདུད་པ་ལ་ནི་བླ་མ་ལའོ། ། འདི་རྒྱས་པར་ནི་ཁོ་བོས་བྱས་པའི་བསྟན་བཅོས་སུ་བལྟའོ། །
ལེའུ་བདུན་པའི་བཤད་པའོ།། །། ལེའུ་བརྒྱད་པ་ལ་པདྨ་ཅན་འཆད་པ་ནི་དེ་ནས་ཞེས་པ་སྟེ་རྣལ་འབྱོར་པ་བསོད་ནམས་ཀྱི་ཚོགས་དང་ལྡན་པས་བྱང་ཆུབ་སེམས་དཔའ་རྣམས་དབང་དུ་གྱུར་ཏེ་དེ་བུད་མེད་ཀྱི་གཟུགས་ཀྱིས་འོང་བར་འགྱུར་རོ། ། ཡང་ན་ས་ལ་གནས་པའི་བྱང་ཆུབ་སེམས་དཔའ་ལས་དང་སྨོན་ལམ་གྱིས་འཕེན་པ་བུད་མེད་དུ་སྐྱེས་ཏེ་དེ་དང་འཕྲད་པས་ཕྱག་རྒྱ་ཆེན་པོར་འགྱུར་རོ་བཅོམ་པ་མོ་ལྷའི་བཤེས་གཉེན་བཞིན་ནོ། ། མཆོག་ཐོབ་པ་ཡི་བུད་མེད་ལའང་ཕྱག་རྒྱ་ཆེན་པོ་ཞེས་བརྗོད་པས་ཕྱག་རྒྱ་ཞེས་གསུངས་ཏེ་ཀུན་རྫོབ་རྣམ་པ་ནི་བུད་མེད་དོ། ། བདེ་བ་སྦྱིན་པ་དེ་བདེ་བ་སྦྱིན་པས་ཤོད་ཅེས་སྦྱར་རོ། ། འཕགས་མ་དེའི་མཚན་ཉིད་འཆད་པ་ན་དཀར་ནག་གཉིས་ཀ་མིན་པ་ནི་ཅུང་ཟད་སྔོ་བསངས་སུ་གནས་པའོ། ། མིག་པདྨའི་ཞེས་དང་དབང་པོ་མཆོག་གི་དྲི་ལ་པདྨའི་དྲི་ལྟ་བུ་དང་སྐྲ་གནག་ཅིང་འཇམ་ལ་མཐུག་ལ་རིང་བ་དཔྲལ་བའི་དབུས་ན་རི་མོ་གསུམ་གྱིན་དུ་ཡོད་པ་གཟུགས་ཕྲ་བ་སྟེ་དེ་ལ་འཇིག་རྟེན་ཕལ་པས་པདྨ་ཅན་ཞེས་བུད་མེད་ཕལ་པར་བརྗོད་ཀྱང་དེ་ནི་མ་ཡིན་ཏེ་ལྷན་ཅིག་སྐྱེས་པའི་ཞེས་སྦྱར་རོ། ། གསང་སྔགས་སྤྱོད་པའི་རིགས་སུ་ཞེས་དང་བསྙོ་བ་སྟེ་ཡིད་གཡེང་བ་མེད་པ་དང་བཙུན་མོའི་ཁུ་བ་མཉམ་ཟས་ནི་ལྷན་ཅིག་སྐྱེས་པའི་ཡེ་ཤེས་ཆོས་ཐམས་ཅད་མཉམ་པ་ཉིད་དུ་རྟོགས་པའོ། ། གསོ་སྦྱོང་ནི་བསྙེན་གནས་ཡན་ལག་བརྒྱད་པ་སྟེ། ། གང་ཕྱིར་དགེ་བ་མ་ལུས་གསོ་བ་དང་། །
རྙེད་པའི་སྡིག་པ་འདིའང་དག་བྱེད་པས། ། དེ་ནི་གསོ་དང་སྡིག་པ་སྦྱོང་བྱེད་ཕྱིར། ། དེ་བཞིན་གཤེགས་པས་གསོ་སྦྱོང་ཞེས་སུ་གསུངས། ། ཞེས་བཤད་དོ། ། བསླབ་པའི་གནས་བཅུ་ནི་མི་དགེ་བ་བཅུ་སྤོང་བའམ་དགེ་ཚུལ་གྱི་ཁྲིམས་བཅུ་ལའང་རུང་ངོ་། ། དུས་གསུམ་རྫས་ཀྱི་བྱེ་བྲག་ཏུ་སྨྲ་བའི་ཉན་ཐོས་པའི་གཞུང་ནི་གདམས་ངག་བརྒྱ་པ་དང་སྤེལ་མ་གསུམ་པའི་ཕྲེང་བ་ལ་སོགས་པའོ། ། མདོ་སྡེ་པ་ནི་ཐེག་པ་ཆེན་པོའི་མདོ་སྟེ་ཤིན་དུ་ཟབ་པ་མ་ཡིན་པ་རྣམས་འཛིན་པ་སྟེ་ཚིགས་སུ་བཅད་པ་གཅིག་པ་དང་བཞི་པ་དང་གཉིས་པའི་གཟུངས་དང་སྒོ་དྲུག་པ་དང་བཟང་པོ་སྤྱོད་པ་དང་རྒྱ་ཆེ་རོལ་པ་དང་ཆོས་བཞི་པ་དང་ས་བཅུ་པའི་མདོ་ལ་སོགས་པ་རྣམས་སོ། ། རྣལ་འབྱོར་སྤྱོད་པ་ནི་སེམས་ཙམ་པའོ། ། དབུ་མ་ནི་སྒྱུ་མ་ལྟ་བུ་དང་རབ་ཏུ་མི་གནས་པ་གཉིས་སོ། ། སྔགས་ཀྱི་རིམ་པ་ནི་རྒྱུད་སྡེ་བཞི་ལ་སོགས་པ་སྟེ་རྒྱུད་སྡེ་རྒྱན་གྱི་མེ་ཏོག་ཏུ་བལྟའོ། །
སྔ་མ་རྣམས་ནི་ཁོ་བོས་བྱས་པའི་གྲུབ་པའི་མཐར་བལྟའོ། ། དེ་ནས་ཀྱེའི་རྡོ་རྗེ་བླངས་ནས་བསྒྲུབས་ན་འགྲུབ་འགྱུར་ཞེས་སྦྱར་རོ། ། འདུལ་བ་ནི་གདུལ་བྱའོ། ། ལེའུ་བརྒྱད་པའི་བཤད་པའོ།། །། ལེའུ་དགུ་པ་ལ་དང་པོ་དྲག་པོའི་ལས་སྟོན་པ་ནི་ཁ་སྦྱོར་ནི་ལུས་སེམས་ཏེ་འབྱེད་པ་ནི་འབྲལ་བའོ། ། རང་གི་སྙིང་ག་ནས་ཡེ་ཤེས་སེམས་དཔའ་ཕྱུང་སྟེ་དེས་དེའི་ལུས་ཀྱི་ལྷ་དེའི་སྐྱོན་སྣ་ཚོགས་བརྗོད་ནས་འདི་སྤོངས་ཤིག་ཅེས་བརྗོད་དོ། ། དེ་ནས་ལྷ་དེ་རང་ལ་ཐིམ་པར་བསམ་མོ། ། དེའི་རྣམ་པར་ཤེས་པ་ནི་ཞིང་ཁམས་དག་པ་གཞན་དུ་འཕང་ངོ་། ། ལྟེ་བའི་རྩ་ལ་ནི་སེམས་ཟིན་པ་ཙམ་གྱིས་ཕྱག་རྒྱ་ཆེན་པོར་འགྱུར་བས་གང་གིས་ཞེས་གསུངས་སོ། ། ལག་པས་གདོན་ནི་དེ་མཁའ་འགྲོ་མ་དང་ཁྲོ་བོའི་ཚོགས་མང་པོས་བཏོན་པར་སེམས་པའོ། །
ཧེ་རུ་ཀ་མཉམ་ནི་དཀྱིལ་འཁོར་པ་ཐམས་ཅད་ནག་པོར་སྒོམ་པའོ། ། བསྟན་པ་ནི་དམ་པའི་ཆོས་སོ། ། ཐུབ་པ་ལ་ཞུ་བ་ནི་སངས་རྒྱས་རྣམས་ལ་ཁོ་ཉིད་ཀྱི་དོན་དུ་སྒྲོལ་བར་ཞུ་བའོ། ། དེ་འདྲ་བའི་ལས་ཀྱིས་ནི་བསྐལ་པ་མང་པོར་ངན་སོང་སྐྱེ་བས་དེ་ལས་བཟློག་པའི་ཕྱིར་སྙིང་རྗེ་ཞེས་གསུངས་ཏེ། སྙིང་རྗེར་ལྡན་ཞིང་བྱམས་ཕྱིར་དང་། ། སེམས་དགེ་བ་ལ་ཉེས་པ་མེད། ། ཅེས་བཤད་དོ། ། དེ་ཤིན་དུ་བླུན་པས་ན་ཇི་ལྟར་ཞེས་གསུངས་ཏེ་བཤེས་པའི་སྤྲིང་ཡིག་ལས། ། ཇི་ལྟར་གསེར་སྣོད་རིན་ཆེན་སྤྲས་པ་རུ། ། ངན་སྐྱུགས་འཕྱག་པར་བྱེད་པ་དེ་བས་ཀྱང་། །
གང་ཞིག་མི་རུ་སྐྱེས་ནས་སྡིག་པ་དག ། བྱེད་པ་དེ་ནི་ཆེས་རབ་བླུན་པ་ལགས། ། ཞེས་འབྱུང་ངོ་། ། མཐོང་ནས་ཞེས་པ་ནི་དེའི་གཟུགས་འཁོར་ལོའི་རྩིབས་བར་དུ་མེའི་སྟེང་དུ་བལྟས་ནས་དེའི་བཤང་ལམ་དུ་ཁབ་མེའི་གཟུགས་ཅན་དུ་མ་དང་། སྙིང་ཁར་རཾ་ལས་ལུས་ཐམས་ཅད་ལ་མེ་འབར་བར་བསམས་ནས་ཞེས་སྦྱར་རོ། ། དེ་དྲག་པོའི་སྦྱིན་སྲེག་དང་ཕྱག་རྒྱ་ལ་མི་ལྟོས་སོ་ཞེས་སྟོན་པ་ནི་རྒྱུད་འདི་ཞེས་པའོ། ། བཟླས་པ་ལ་ལྟོས་པར་སྟོན་པ་ནི་རྒྱུད་ཆེན་ཞེས་པ་སྟེ་ཨཥྚ་ལ་མ་ར་ཡའི་གོང་དུ་མིང་སྤེལ་བཅུག་པའམ་ཡང་ན་གསད་པའི་སྔགས་བཟླས་ཏེ་བསམ་གཏན་ནི་སྔར་གྱི་དམིགས་པའོ་རྟོག་མེད་དངོས་གྲུབ་ནི་ཕྱག་རྒྱ་ཆེན་པོའོ། ། སྦྱོང་བ་ནི་སྦྱོང་བྱེད་དེ། གསང་བ་མཆོག་གི་དེ་གཞན་ལ་མེད་པའོ། ། དེ་ཉིད་གསལ་བར་སྟོན་པ་ནི་རིན་ཆེན་ཞེས་པ་སྟེ་སྦྱོར་བྲལ་ནི་མ་ཕུག་ན་རྒྱན་ལ་སོགས་པའི་བྱ་བ་བྱེད་མི་ནུས་པའོ། །
འདོད་པའི་ཡོན་ཏན་རྣམས་ནི་མཐའ་གཅིག་ཏུ་འཁོར་བའམ་མྱ་ངན་ལས་འདས་པའི་རྒྱུར་ངེས་པ་མ་ཡིན་གྱི་རྐྱེན་གྱིས་གཉིས་ཀར་འགྱུར་རོ་ཞེས་བྱ་བ་འདི་ནི་རྒྱུད་སྡེ་རྒྱན་གྱི་མེ་ཏོག་ཏུ་བསྟན་ཟིན་ཏོ། ། སྔར་མ་གསུངས་པའི་དག་པའི་ཐབས་སྟོན་པ་ན་བཅོམ་ལྡན་འདས་འཁོར་བའི་གཟུགས་སུ་སྣང་ཡང་མི་གནས་པའི་མྱང་འདས་སུ་ཡོད་དོ། ། ཞེས་གསུངས་པ་ནི་འཁོར་བའི་ཞེས་པ་སྟེ་གཙོ་བོ་ཉིད་མྱང་འདས་གང་གི་གཟུགས་ཀྱིས་གནས་པར་འགྱུར་བ་ཉིད་དེ་ནི་ཞེས་ཚིག་རྣམ་པར་སྦྱར་རོ། ། སྤྱན་དམར་བ་ནི་སྙིང་རྗེ་ཡིན་ལ་ཞེས་པ་ལ་སོགས་པར་སྦྱར་ཏེ། རྣམ་ཐར་བརྒྱད་ནི་དབང་ཕྱུག་བརྒྱད་ཀྱི་ཡོན་ཏན་ནོ། ། སྟོང་པ་བཅུ་དྲུག་ནི་དེ་རྟོགས་པའི་ཡེ་ཤེས་བཅུ་དྲུག་གོ ། གུག་སྐྱེད་ནི་མ་ཏྲ་ཏེ་དེ་ལ་ཨུའི་རྐྱེན་བྱིན་པས་ཕྱག་རྒྱའོ། ། ཁྲོ་བོ་ཉིད་ནི་གུར་ལས། གདུག་ཅིང་གཏུམ་པའི་སེམས་ཅན་ལ། ། ཞི་བ་ཉེ་བར་མ་སྦྱར་ཏེ། །
འདི་མཁྱེན་རྡོ་རྗེ་འཆང་ཆེན་གྱིས། ། རང་ཉིད་ཀྱེའི་རྡོ་རྗེར་གྱུར། ། ཞེས་འབྱུང་ངོ་། ། ཤ་ལ་སོགས་པའང་ལྷར་མོས་པས་དག་པའི་ཐབས་སྟོན་པ་ནི་ཤ་ཡིས་ཞེས་པའོ། ། སྔགས་བཏུབ་ལ་བཏུས་པ་གང་གི་སྔགས་ཀྱིས་འཕྲིན་ལས་བཞི་འགྲུབ་ཅེས་སྦྱར་ཏེ་མ་དག་ན་མི་འགྲུབ་པའི་ཕྱིར་རོ། ། ཀཱ་ལི་ལས་ལུས་འཐུ་ལ་ཨཱ་ལི་ལས་ཡན་ལག་འཐུ་སྟེ་འདི་ནི་ལྷ་མོ་བཅོ་ལྔའི་མིང་གིས་བསྟན་ཏོ། ། ཀཱ་ལི་ནི་སྡེ་ཚན་ལྔ་དང་དེའི་མཐར་གནས་པ་དང་ཨུས་མ་ནི་དྲོ་བ་སྟེ་དབུགས་དྲོ་བས་སོ་ཨོཾ་ནི་རྣམ་སྣང་གི་ས་བོན་ཡིན་ལ་སྔགས་རྣམས་ཀྱི་མགོར་འོང་བས་བདག་པོ་ལ་སོགས་པའི་མིང་བྱས་སོ། ། མདོག་དཀར་ནི་སྔགས་དང་འོད་བྲག་དཀར་བ་སྟེ་ཁྲག་དང་འདྲ་བའང་དམར་བའོ། ། ཐིག་ལེ་མཆོག་ནི་བཤད་ཟིན་ཏོ། ། ནང་གི་ནི་དང་པོའོ། །
ལེའུ་དགུ་པའི་བཤད་པའོ།། །། སྡོམ་གཅིག་པ་ནི་ཐམས་ཅད་ཆོས་སྐུར་འདུས་པའི་ཕྱིར་རོ། ། ཡུལ་ནི་ཕྲེང་བའོ། ། ནི་ར་ཕུ་ནི་མི་ཏུས་སོ། ། རང་གི་འདུན་པ་ནི་གང་མོས་སོ། ། སི་ཧླ་ནི་ཁྲག་གོ ། བཞི་མཉམ་ནི་གླ་རྩི་ཙན་དན་སིཧླ་གུར་གུམ་བཞི་ཆ་མཉམ་པའོ། ། ས་ལི་སྐྱེས་ནི་ཤ་ཆེན་ནོ། ། གླ་བ་ནི་གླ་རྩིའམ་དྲི་ཆུའོ། ། མཐའ་ལ་སོགས་པ་ནི་རྟ་དང་ཁྱི་དང་མི་དང་བ་ལང་དང་གླང་པོ་ཆེའི་ཤའོ། །
ལེའུ་བཅུ་པའི་བཤད་པའོ།། །། ལུས་ཅན་རྣམས་ཀྱི་ཞེས་བྱ་བ་ནི་སྐྱེ་བོ་ཐམས་ཅད་ཀྱི་མ་ཡིན་གྱི་རྣལ་འབྱོར་དང་རྣལ་འབྱོར་མའི་མཚན་མའོ། ། ཤེས་རབ་ཉིད་བདག་མེད་མར་སྣང་བས་ཤེས་རབ་ཅེས་གསུངས་སོ། ། རྡོ་རྗེ་ལ་སོགས་པ་ནི་རི་མོའོ། ། སེམས་དཔའ་ནི་རྡོ་རྗེ་སེམས་དཔའ་སྟེ་དེ་དང་དེའི་ཆོས་ཉམས་སུ་བླང་ངོ་། ། སྐྱེ་བོ་རྣལ་འབྱོར་མཐར་ཕྱིན་པར་འདོད་པས་དེ་རང་ལ་ཡོད་ན་ང་རྒྱལ་མི་བཅག་སྟེ་ཞུམ་པར་མི་བྱ་ལ་གཞན་ལ་ཡོད་ན། མཐོ་མི་བརྩམ་སྟེ་ཡེ་ཤེས་གྲུབ་པ་ལས། སེམས་ཅན་ཀུན་གྱི་ཡིད་ཁྱབ་པར། ། རྡོ་རྗེ་སེམས་དཔའ་རྟག་པར་བཞུགས། ། དེ་ལྟར་ཤེས་པའི་རྣལ་འབྱོར་པས། །
དབང་པོ་གང་ལའང་བརྙས་མི་བྱ། ། ཞེས་བཤད་དོ། ། བུད་མེད་ཀྱི་མཚན་མ་ནི་སྐྱེས་པ་དང་འདྲ་ལ་དེའང་ཐ་སྙད་ཀུན་རྫོབ་ཏུ་ཡིན་ནོ། ། ཞེས་སྟོན་པ་ནི་ཀུན་རྫོབ་ཅེས་པ་ལ་སོགས་པའོ། ། སྤྱོད་པ་ལ་སོགས་པའི་ཚེ་སྙོམས་འཇུག་གི་ཚུལ་གསུངས་པ་ནི་བྷ་གར་ཞེས་པ་སྟེ་གོ་མཛད་ནི་དེའི་ཚུལ་གོ་མཛད་པའོ། ། རྣལ་འབྱོར་རིག་པ་ནི་ཡེ་ཤེས་དང་ལྡན་པའོ། ། ཁྱོགས་ནི་འདོ་ལི་སྟེ་བླ་ནི་བསྐྱང་བའོ། ། བཀལ་བ་ལ་སོགས་པ་རྒྱས་པ་ནི་ནཱ་རོ་པ་ཆེན་པོའི་འགྲེལ་པ་ན་ཡོད་དོ། ། ལྟ་བ་ནི་ལྟ་ཚུལ་ལོ། ། ག་པུར་ནི་ཡེ་ཤེས་སོ། །
ལེའུ་བཅུ་གཅིག་པའི་བཤད་པའོ།། །། རྡོ་རྗེ་རབ་གནས་ནི་སློབ་མ་ལ་བོད་པ་སྟེ་ཀྱཻ་རྡོ་རྗེ་འཛིན་པ་ཉིད་དུ་རབ་ཏུ་གནས་པ་ཅེས་བྱའོ། ། རྡོ་རྗེ་དང་དྲིལ་བུ་ནི་རྩེ་ལྔ་པས་རིག་པའི་དབང་ལྔ་མཚོན་པའོ། ། རྡོ་རྗེ་སློབ་དཔོན་གྱུར་ནི་རྡོ་རྗེ་སློབ་དཔོན་གྱི་དབང་ངོ་། ། སློབ་མ་བསྡུ་བ་ཉིད་དུ་གྱིས་ནི་རྗེས་སུ་གནང་བའི་དབང་སྟེ་བུམ་དབང་ངོ་། ། བྱང་ཆུབ་སྲས་ནི་རྡོ་རྗེ་སྙིང་པོ་ལ་སོགས་པ་སྟེ་སེམས་ཀྱི་རྒྱུན་རྡོ་རྗེ་ལྟ་བུར་དབང་བསྐུར་བ་སྟེ་གསང་དབང་ངོ་། ། དགའ་བ་ནི་བདེ་བའོ། ། གནས་ནི་ཐར་པ་སྟེ་ཐར་པའི་བདེ་བ་སྦྱིན་པའོ། ། ཡིད་དུ་འོང་བའི་གཟུགས་སྣ་ཚོགས་ཅན་འདི་ཞེས་སྦྱར་ཏེ་ཤེས་རབ་ཡེ་ཤེས་སོ། ། ཡེ་ཤེས་ནི་ཕྱག་རྒྱ་ཆེན་པོའོ། །
ཆེས་ཕྲ་ནི་རྟོགས་པར་དཀའ་བའོ། ། སྤང་བྱ་འཇོམས་པས་རྡོ་རྗེ་དང་། ནམ་མཁའ་ལྟར་སྣང་བས་ནམ་མཁའི་དཀྱིལ་ལྟ་བུ་དང་། རྡུལ་དྲི་མ་དང་བྲ་བའི་མཐར་ཕྱིན་པའི་སེམས་ཉིད་ཞི་བ་ཞེས་སྦྱར་རོ། ། དེའི་ཕ་ནི་རང་གིས་ཀྱང་དེ་བསྐྱེད་པའི་ཕྱིར་ཏེ་དབང་བཞི་པའོ། ། འདི་ནི་ཡུམ་ལས་ཀྱང་རབ་འབྱོར་བྱང་ཆུབ་སེམས་དཔའ་ཆོས་ཐམས་ཅད་རང་བཞིན་གྱིས་དག་པའི་ཡུམ་ལ་སློབ་པ་ན་སེམས་རྣམ་པར་འགྱུར་བ་མེད་ལུས་རྣམ་པར་འགྱུར་བ་མེད་པ་སྟེ་འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པའོ། ། ཞེས་གསུངས་སོ། ། དབང་བསྐུར་བ་དང་བསྐྱེད་རིམ་སྒོམ་པ་དང་གཞན་ལུས་ལ་བརྟེན་པའི་དུས་སུ་མཁའ་གསང་བྱིན་གྱིས་བརླབ་པ་ནི་ཨོཾ་ཞེས་པ་ལ་སོགས་པའོ། ། འདི་བསྐྱེད་རིམ་ཉུང་ལྡན་ཡིན་པས་གནས་གསུམ་ཡི་གེ་ཙམ་གྱིས་བྱིན་གྱིས་བརླབ་པ་གསུངས་པ་ནི་སྤྱི་བོར་ཞེས་པ་སྟེ་ཟེ་འབྲུ་ནི་མགྲིན་པའི་པདྨའམ་ཡང་ན་གསང་གནས་དང་སྙིང་གར་སྒོམ་པའོ། ། འདིར་ཐོག་མར་ཨེ་ཡ་ཨ་ཡིན་ལ་བར་དུ་ཨ་ཀཱ་རོའི་སྒྲས་ཨའི་ཆེ་བ་བསྟན་ལ་ཐ་མར་ཡ་ཨ་ཞེས་འབྱུང་བས་ཨ་གསུམ་གྱི་རྣམ་པར་ཐར་པའི་སྒོ་གསུམ་བསྟན་པ་འདིའི་བརྗོད་བྱ་མདོར་བསྡུས་པ་ཡིན་ཏེ་དཔེར་ན་སྒྱུ་འཕྲུལ་དྲྭ་བའི་ཐོག་མར་དེ་ནས་ཨ་ཐ་སྟེ་ཨ་དང་དབུས་ན་ཨ་ནི་ཡིག་འབྲུ་ཀུན་གྱི་མཆོག་ཅེས་ཨ་དང་མཐར་ཛྙཱ་ན་གར་པ་ཨ་ཞེས་རྣམ་ཐར་སྒོ་གསུམ་དུ་འབྱུང་བ་བཞིན་ནོ། །
འདི་ལ་བརྗོད་བྱ་རྫོགས་ཀྱང་རྗེས་སུ་ཡི་རང་བ་མ་བྱུང་བ་ནི་ཕྱུང་རྒྱུད་ཡིན་པས་རྗེས་སུའང་གསུངས་པའི་ཕྱིར་རོ། ། ལེའུ་བཅུ་གཉིས་པའི་བཤད་པའོ། ། སྒྱུམ་བརྟག་པ་ནི་བུད་མེད་སྒྱུ་མས་ཞུས་པའི་ཕྱིར་ཏེ་དེས་ན་འདི་ལ་བདག་མེད་མས་ཞུས་པའི་བརྟག་པ་ཞེས་ཀྱང་ཟེར་རོ། ། ཡང་ན་ཆོས་ཐམས་ཅད་སྒྱུ་མ་ལྟ་བུའམ། ཡེ་ཤེས་སྒྱུ་མ་ལྟ་བུ་སྟོན་པའི་ཕྱིར་རོ། ། མཁའ་འགྲོ་མ་ནི་ཆོས་ཀྱི་སྐུ་ནམ་མཁའ་འདྲ་བའོ། ། དྲྭ་བ་སྡོམ་པ་ནི་རྟོག་པའི་དྲྭ་བ་ཐམས་ཅད་ཟད་པའི་ཡེ་ཤེས་ཏེ་རྣམ་འགྲེལ་ལས། རྣལ་འབྱོར་ཤེས་པ་སྔར་བཤད་པ། ། དེ་དག་གི་དེ་སྒོམ་བྱུང་ཡིན། ། རྟོག་པའི་དྲྭ་བ་རྣམ་བསལ་བས། །
གསལ་བ་ཉིད་དུ་སྣང་བ་ཡིན། ། ཞེས་བཤད་དོ། ། དེ་འདྲ་བའི་སློབ་པ་དང་མི་སློབ་པའི་ཡེ་ཤེས་བརྗོད་བྱར་ཡོད་པའོ། ། གཞན་རྣམས་ནི་བཤད་ཟིན་ཏོ། ། དགྱེས་པའི་རྡོ་རྗེ་རྟོགས་དཀའ་རྡོ་རྗེའི་ཚིག ། མཁས་པ་མང་པོས་ལེགས་པར་མ་འགྲིག་པ། ། ཚིག་དོན་གཉིས་ཀ་ཉམས་སུ་བདེར་ལོན་ཏེ། ། ལེགས་པར་བཤད་ལ་རྒྱལ་སྲས་དགྱེས་པར་མཛོད། ། རྒྱུད་རྒྱལ་དགྱེས་མཛད་ལུགས་བརྒྱར་བཤད་པ་ལ། ། བདག་དང་གཞན་གྱི་རྣམ་པར་བཤད་པའི་ཚུལ། །
སངས་རྒྱས་གསུང་གི་དགོངས་པ་གང་ཡིན་པ། ། འདི་ལ་རྒྱལ་དང་རྒྱལ་སྲས་ཚད་མ་ཡིན། ། ཚེ་གཅིག་ཉིད་ལ་བྱང་ཆུབ་སྒྲུབ་པའི་ཐབས། ། ཡེ་ཤེས་འབར་བའི་རྒྱུད་འདི་རབ་བཤད་པས། ། སྐུ་གསུམ་ཡན་ལག་བདུན་དང་ལྡན་པ་ཡི། ། རྫོགས་པའི་སངས་རྒྱས་མྱུར་དུ་ཐོབ་པར་ཤོག ། དགྱེས་པའི་རྡོ་རྗེ་རྒྱན་གྱི་མེ་ཏོག་ཅེས་བྱ་བ་མང་དུ་ཐོས་པའི་དགེ་སློང་བཅོམ་ལྡན་རལ་གྲིས་གཙང་མེ་ཏོག་མདངས་ཅན་གྱི་དགོན་པར་སྦྱར་བ་འདི་རྫོགས་སོ།། །། PAGE * MERGEFORMAT 74 བཅོམ་ལྡན་རིག་པའི་རལ་གྲི དཔལ་དགྱེས་པ་རྡོ་རྗེ་རྒྱན་གྱི་མེ་ཏོག PAGE * MERGEFORMAT 75
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
