བཅོམ་ལྡན་རིག་པའི་རལ་གྲིའི་གསུང་སྐོར།
པོད ༦
དབུ་མ་རྩ་ཤེར་རྒྱན་གྱི་མེ་ཏོག
༄༅། །དབུ་མ་རྩ་ཤེར་རྒྱན་གྱི་མེ་ཏོག་བཞུགས་སོ།། རྒྱ་གར་སྐད་དུ། པྲཛྙཱ་མཱུ་ལ་མ་དྷྱ་ཨ་ལཾ་ཀཱ་ར་པུཥྤ་ནཱ་མ། བོད་སྐད་དུ། དབུ་མ་རྩ་བ་ཤེས་རབ་རྒྱན་གྱི་མེ་ཏོག་ཅེས་བྱ་བ། ཕྱོགས་བཅུ་དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། ཇི་བཞིན་ཇི་སྙེད་མཁྱེན་པའི་ཡེ་ཤེས་ཀྱིས། ། འཁོར་འདས་ཆོས་ཀུན་མཐའ་གཉིས་དང་བྲལ་བར། ། གཟིགས་ནས་མཐའ་གཉིས་ལྟ་བའི་མུན་སེལ་བ། ། སྟོན་པ་ཉི་མའི་གཉེན་ལ་གུས་ཕྱག་འཚལ། །
རྒྱལ་བས་ལུང་བསྟན་ས་རབ་དགའ་བ་ཐོབ། ། རྒྱལ་སྲས་ཀླུ་སྒྲུབ་ཇི་ལྟར་བཞེད་པའི་གཞུང་། ། རྟག་དང་ཆད་པར་སྨྲ་བའི་ལུགས་སྤངས་ཏེ། ། བདེན་གཉིས་མི་འགལ་དབུ་མའི་ལུགས་སུ་བཤད། ། དེ་ལ་ལང་ཀར་གཤེགས་པ་ལས། དེ་མིང་ཀླུ་ཞེས་བོད་པ་སྟེ། ། ཡོད་དང་མེད་པའི་ཕྱོགས་འཇིག་པ། ། ཞེས་བྱ་བ་དང་། འཇམ་དཔལ་རྩ་རྒྱུད་ལས། བསྟན་བཅོས་སྣ་ཚོགས་དོན་དང་ནི། །
དངོས་པོ་མེད་པའི་དོན་དེས་རིག ། ཅེས་སློབ་དཔོན་འདི་ལུང་བསྟན་ཏོ། ། གཞུང་འདི་འཆད་པའི་རྒྱ་བོད་སློབ་དཔོན་མང་པོ་ནི་བདེན་གཉིས་མ་ཕྱེ་བར་དོན་དམ་པར་མེད་པར་འཆད་པ་ཐམས་ཅད་ཀུན་རྫོབ་ཏུའང་མེད་པར་འཆད་དོ། ། དེ་ལྟར་ན་འཇིག་རྟེན་རྒྱང་འཕེན་པའང་ལུང་བསྟན་པ་དེའི་དོན་དང་ལྡན་པར་འགྱུར་ཏེ། ཀུན་རྫོབ་ཏུའང་མེད་པ་ལ་མངོན་པར་ཞེན་པའི་ཕྱིར་རོ། ། ལུགས་དེ་ནི་སློབ་དཔོན་གྱིས་ཀྱང་རིན་པོ་ཆེའི་ཕྲེང་བར་སྨད་དེ། ཆོས་འདི་ལོག་པར་ཤེས་གྱུར་ན། ། མི་མཁས་རྣམས་ནི་ཆུད་ཀྱང་ཟ། ། འདི་ལྟར་མེད་པར་ལྟ་བ་ཡི། ། མི་གཙང་དེར་ནི་བྱིང་བར་འགྱུར། །
གཞན་ཡང་དེ་ནི་ལོག་བཟུང་ན། ། བླུན་པོ་མཁས་པའི་ང་རྒྱལ་ཅན། ། སྤོང་བས་མ་རུང་བདག་ཉིད་ཅན། ། མནར་མེད་པར་ནི་སྤྱི་ཚུགས་འགྲོ། ། ཞེས་བཤད་པ་ཡིན་ནོ། ། དེ་བཞིན་དུ་རིགས་པ་དྲུག་ཅུ་པར། རེ་ཤིག་ཉེས་ཀུན་འབྱུང་བའི་གནས། ། མེད་ཉིད་རྣམ་པར་བཟློག་ཟིན་གྱིས། ། རིགས་པ་གང་གིས་ཡོད་ཉིད་ཀྱང་། ། དགག་པར་འགྱུར་བ་མཉན་པར་གྱིས། །
བཤད་པ་དང་། རིན་ཆེན་ཕྲེང་བར། མེད་པ་བ་ནི་ངན་འགྲོར་འགྲོ། ། ཡོད་པ་བ་ནི་བདེ་འགྲོར་འགྲོ། ། ཡང་དག་ཇི་བཞིན་ཡོངས་ཤེས་ན། ། གཉིས་ལ་མི་བརྟེན་ཐར་བར་འགྱུར། ། ཞེས་ཀུན་རྫོབ་ཏུ་མེད་པར་ལྟ་བ་སུན་ཕྱུང་ངོ་། ། དེས་ན་ཀུན་རྫོབ་ཆད་པ་ངན་སོང་གི་རྒྱུ་མ་རིག་པར་རང་རྒྱུད་ཀྱི་བརྟག་བྱར་རུང་མི་རུང་དང་རང་གཞན་གྱི་སྐྱེ་བ་འགོག་པའི་ངག་གི་འགོད་ཚུལ་རྩོད་པ་བྱེད་པ་དེ་དག་གིས་ནི་སྐྱོན་ཡོན་གྱི་གཡང་ས་ཆེ་ཆུང་དཔྱོད་མི་ཤེས་པ་ཉིད་དོ། ། དེས་ན་ལང་ཀར་གཤེགས་པ་ལས། ཀུན་རྫོབ་ཏུ་ནི་ཐམས་ཅད་ཡོད། །
དམ་པའི་དོན་དུ་ཡོད་མ་ཡིན། ། ཆོས་རྣམས་ངོ་བོ་ཉིད་མེད་པ། ། དམ་པའི་དོན་དུ་ཉེ་བར་བསྟན། ། ཅེས་གསུངས་པ་བཞིན་བཞེད་དོ། ། དེ་ལ་ཀུན་རྫོབ་ནི་མ་དཔྱད་པ་ཡིན་མོད་དོན་དམ་པར་ནི་རིགས་པ་ཡིན་ཏེ་སྟོང་ཉིད་བདུན་བཅུ་པའི་རང་འགྲེལ་ལས། ཡོངས་སུ་བརྟགས་པ་ན་འདུ་བྱེད་རྣམས་སྒྱུ་མ་དང་འདྲའོ། ། ཞེས་བྱ་བ་དང་། བདེན་གཉིས་ལས། བསླུ་བ་མེད་པས་རིག་པ་ནི། ། དོན་དམ་ཡིན་ཏེ་ཞེས་འབྱུང་བ་བཞིན་ནོ། །
དོན་དམ་སྤྲོས་བྲལ་ནི་བརྗོད་དུ་མེད་པས་དགག་སྒྲུབ་ཀྱི་གནས་མ་ཡིན་ཏེ། བདེན་གཉིས་ལས། ཡང་དག་ཉིད་དུ་གཉིས་མེད་དེ། ། དེ་ནི་སྤྲོས་པ་མེད་པ་ཡིན། ། ཞེས་བཤད་དོ། ། དེ་ལ་རང་བཞིན་མེད་པའི་དགོངས་པ་ནི་འདི་ཡིན་ཏེ། ནི་སྭ་བྷཱ་ཝ་ཞེས་བྱ་བའི་ནི་མེད་པ་དང་སྭ་རང་དང་བྷཱ་ཝ་ངོ་བོའམ་དངོས་པོའམ་བཞིན་དུ་བསྒྱུར་ཏེ་ཆོས་ཐམས་ཅད་གཞན་དང་གཞན་ཚོགས་པའི་སྣང་བ་ཡིན་གྱི་གཞན་ལ་མ་ལྟོས་པའི་རང་གི་ངོ་བོའམ་དངོས་པོ་མེད་པ་ཡིན་ནོ། ། དེས་ན་རྟེན་འབྲེལ་ཉིད་རང་བཞིན་མེད་པའམ་རང་གི་ངོ་བོས་སྟོང་པའི་དོན་ཡིན་ཏེ། བསྟོད་པ་ལས་རྟེན་ཅིང་འབྲེལ་བར་འབྱུང་བ་གང་། ། དེ་ཉིད་ཁྱོད་ནི་སྟོང་པར་བཞེད། །
ཅེས་བྱ་བ་དང་། རྩོད་པ་བཟློག་པ་ལས། དངོས་རྣམས་རྟེན་ནས་འབྱུང་བ་གང་། ། དེ་ནི་སྟོང་ཉིད་ཅེས་བྱ་དང་། ། གང་ཞིག་བརྟེན་ནས་འབྱུང་བ་དེ། ། རང་བཞིན་མེད་ཉིད་ཡིན་པར་སྨྲ། ། ཞེས་བཤད་དོ། ། དེའི་ཕྱིར་རྟེན་འབྲེལ་དུ་སྒྲུབ་པ་ཉིད་རང་བཞིན་མེད་པའམ་སྟོང་ཉིད་དུ་སྒྲུབ་པའི་རིགས་པ་ཡིན་ནོ། ། འདི་ལ་ནི་དབུ་མ་པ་ཕལ་ཆེར་འཁྲུལ་ཏེ་རང་བཞིན་མེད་པ་སྟོང་པ་ཕྱང་ཆད་དུ་ཞེན་ནས་རྒྱུ་འབྲས་སྤོང་བར་བྱེད་དོ། ། དེའི་ཕྱིར་འདི་ལེགས་པར་མ་ཤེས་ན་ལྟ་ངན་དང་ངན་འགྲོའི་གཡང་ས་ཡོད་དེ།
ཆོས་ཀྱི་མེ་ལོང་ཆེན་པོའི་མདོ་ལས། དམ་པ་མ་ཡིན་པའི་ལྟ་བ་ཉི་ཤུ་རྩ་བརྒྱད་བཤད་པའི་ཅིའང་ཁས་མི་ལེན་པའི་ལྟ་བར་འགྱུར་བའི་ཕྱིར་རོ། ། དབུ་མ་པའི་འདོད་ཚུལ་རྒྱས་པ་ནི་དབུ་མ་རྒྱན་གྱི་མེ་ཏོག་ཏུ་ལྟའོ། ། སེམས་ཙམ་པ་རྣམས་ནི་སུམ་ཅུ་པ་ལས་ངོ་བོ་ཉིད་ནི་རྣམ་གསུམ་གྱི། ། ངོ་བོ་ཉིད་མེད་རྣམ་གསུམ་ལ། ། དགོངས་ནས་ཆོས་རྣམས་ཐམས་ཅད་ནི། ། ངོ་བོ་ཉིད་མེད་བསྟན་པ་ཡིན། ། ཞེས་འབྱུང་བ་ལྟར་ཀུན་བརྟགས་ལ་ཇི་ལྟར་བརྟགས་པའི་ངོ་བོ་ཉིད་མེད་པ་དང་། གཞན་དབང་རང་ལས་སྐྱེ་བའི་ངོ་བོ་ཉིད་མེད་པ་དང་། ཡོངས་གྲུབ་ནི་དོན་དམ་པ་ཡིན་པས་དོན་དམ་གྱི་ངོ་བོ་ཉིད་མེད་པའོ། །
ཞེས་འཆད་དེ། དགོངས་པ་ངེས་པར་འགྲེལ་པ་ལ་སོགས་པའི་དགོངས་པ་ནི་དེ་ཁོ་ན་ལྟར་ཡིན་ལ། སློབ་དཔོན་བློ་བརྟན་གྱིས་ཀྱང་གཞུང་འདི་དེ་ལྟར་བཀྲོལ་ལོ་ཞེས་གྲགས་མོད་ཀྱི། སློབ་དཔོན་འདི་དེ་ལྟར་མི་བཞེད་དོ། ། དེ་ལྟར་སྤྱིའི་དོན་བཤད་ནས་གཞུང་འདིའི་མཚན་གྱི་དོན་ནི་འདི་དབུ་མ་ཐམས་ཅད་ཀྱི་རྩ་བའམ་མདོར་བསྟན་ཡིན་པ་དང་། བདེན་གཉིས་ལ་དམིགས་པའི་ཤེས་རབ་བསྐྱེད་པས་ཤེས་རབ་སྟེ་ཡུལ་ཅན་གྱི་ཡུལ་ལ་བཏགས་པ་ཡིན་ནོ། ། གཞུང་གི་དོན་ལ་རབ་ཏུ་བྱེད་པའམ་ལེའུ་ཉི་རྩ་བདུན་ཡོད་པ་ལས་ཉི་ཤུ་རྩ་ལྔ་པ་ཐེག་པ་ཆེན་པོའི་ལུགས་ཀྱི་དོན་དམ་པ་དང་། ཕྱི་མ་གཉིས་ཀྱི་ཉན་ཐོས་ཀྱི་ལུགས་ཀྱི་དོན་དམ་པ་སྟོན་པ་རང་འགྲེལ་ལས་བཤད་དོ། ། དེ་ལ་ལེའུ་དང་པོ་རྐྱེན་བརྟགས་པ་ལ་མཆོད་པར་བརྗོད་པ་དང་། སྐྱེ་བ་དགག་པ་མདོར་བསྟན་པ་དང་།
རྒྱས་པར་བཤད་པ་གསུམ་གྱི་དང་པོ་ནི་གང་ཟག་གང་གིས་རྟེན་ཅིང་འབྲེལ་བར་འབྱུང་བ་བསྟན་པ་རྫོགས་པའི་སངས་རྒྱས་དེ་ལ་ཕྱག་འཚལ་ལོ། ། ཞེས་ཚིག་རྣམ་པར་སྦྱར་རོ། ། དེ་ཅི་འདྲ་བ་ཡིན་ཞེས་ན། སྨྲ་བ་རྣམས་ཀྱི་དམ་པ་ཞེས་གསུངས་ཏེ་དགེ་སློང་དང་བྲམ་ཟེ་དང་ལྷ་དང་བདུད་དང་ཚངས་པ་ལ་སོགས་པ་སྨྲ་བ་ཐམས་ཅད་ཀྱི་ཤེས་བྱའི་གནས་ལུགས་སྟོན་མ་ཤེས་པ་དེ་བསྟན་པའི་ཕྱིར་རོ། ། ཤེས་བྱའི་གནས་ལུགས་ནི་རྟེན་འབྲེལ་འགགས་པ་མེད་པ་ལ་སོགས་པའི་ཁྱད་པར་དང་ལྡན་པ་སྟེ་འདིར་སྐྱེ་བའི་སྒྲ་སྔོན་ལ་སྨོས་པར་རིགས་ཀྱང་དེར་སྔར་སྨོས་པ་ནི་སཾ་སྐྲྀ་ཏའི་སྡེབ་སྦྱོར་གྱི་དོན་ཡིན་ནོ། ། ཞེས་རང་འགྲེལ་ལས་བཤད་པ་དེ་ཉིད་ཡིན་ནོ། ། བཙུན་པ་སྤྱན་རས་གཟིགས་ཀྱི་འགྲེལ་བཤད་ལས་མདོ་མཛད་པ་ལ་རང་གི་འགྲེལ་པ་གང་ལས་འཇིགས་མེད་དུ་བཤད་པ་ཞེས་འབྱུང་བ་ཡིན་ནོ། ། དགག་པའི་ཁྱད་པར་བརྒྱད་སྨོས་པ་ནི་དགག་བྱ་བརྒྱད་པོ་དེའི་ཚིག་གིས་མངོན་པར་ཞེན་པ་དེ་བཟློག་པའི་ཕྱིར་ཡིན་ནོ། ། ཞེས་རང་འགྲེལ་ལས་བཤད་ལ། བཙུན་པ་སྤྱན་རས་གཟིགས་རྟུལ་ཞུགས་ཀྱི་མདོ་ལས་དེ་ལྟར་བཤད་དོ་ཞེས་མདོ་དྲངས་སོ། །
བཀག་པའི་ཁྱད་པར་བརྒྱད་པོ་འདི་ཀུན་རྫོབ་ཀྱི་ཁྱད་པར་དུ་འཆད་པ་དེ་ནི་མ་ཡིན་ཏེ་རང་འགྲེལ་ལས་འདིས་ནི་དོན་དམ་པའི་བདེན་པ་བསྟན་པ་ཡིན་ནོ། ། ཞེས་བཤད་པའི་ཕྱིར་དང་། ཀུན་རྫོབ་ཏུ་ནི་མཐའ་བརྒྱད་དུ་སྣང་བ་ཡོད་པའི་ཕྱིར་རོ། ། དེ་ལ་ཆད་པ་མེད་པ་ནི་འཁོར་འདས་ཀྱི་རྟེན་འབྲེལ་ལ་རྒྱུན་གཏན་ནས་ཆད་པ་ནི་མེད་དེ་སྣོད་ཞིག་པ་རྣམས་ཀྱང་ཡང་འབྱུང་བའི་ཕྱིར་དང་། དགྲ་བཅོམ་པ་ཤི་བ་རྣམས་ཀྱང་འདིའི་ལུགས་ཀྱི་དག་པའི་འཇིག་རྟེན་དུ་ཡང་སྐྱེ་བར་འདོད་པའི་ཕྱིར་རོ། ། རྟག་པ་ནི་གཏན་མི་འགྱུར་བ་སྟེ་དེ་ནི་འཁོར་འདས་གང་ལའང་མེད་དོ། ། བྱེ་བྲག་པ་དང་གྲངས་ཅན་པ་གཉིས་རྒྱུ་འབྲས་ཐ་དད་དང་དོན་གཅིག་ཏུ་འདོད་པ་དེ་དགག་པའི་ཕྱིར་ཚིག་གཉིས་སྨོས་སོ། ། ཞེས་རང་འགྲེལ་ལས་བཤད་མོད་ཀྱི་འོན་ཀྱང་རྟེན་འབྲེལ་ཐམས་ཅད་གཅིག་དང་དུ་བྲལ་དུ་གནས་པ་ཡིན་ཏེ། བསྟོད་པ་ལས། གཅིག་དང་གཞན་གཉིས་སྤངས་པས་ན།
ཇི་ལྟ་བུ་ཡང་དངོས་མ་མཆིས། ཞེས་བཤད་པ་བཞིན་ནོ། ། དེ་འདྲ་བའི་སྤྲོས་པ་བརྒྱད་ཞི་ཞིང་གཞུང་འདིར་འགོག་པའི་སྤྲོས་པ་གཞན་ཡང་ཞི་བའམ་ཡང་ན་ཞི་བ་མྱ་ངན་འདས་ཀྱི་དོན་དུ་བསྟན་པ་ཞེས་སྦྱར་རོ། ། གཞུང་འདིར་བཀག་པའི་སྤྲོས་བྲལ་ཐམས་ཅད་ནི་ལུང་རིགས་ཀྱི་དཔྱད་པ་མཐུན་པའི་དོན་དམ་ཡིན་ཏེ་བདེན་གཉིས་ལས། སྐྱེ་སོགས་བཀག་པ་དོན་དམ་དང་། ། མཐུན་པའི་ཕྱིར་ཡང་འདོད་པ་ཡིན། ། ཞེས་བཤད་དོ། ། འདིས་ནི་འདིའི་དགོས་འབྲེལ་བཞི་བསྟན་པ་ཡིན་ཏེ། འཁོར་འདས་ཀྱི་བརྟེན་ཅིང་འབྲེལ་བར་འབྱུང་བ་སྤྲོས་པ་དང་བྲལ་བ་ནི་བརྗོད་བྱའོ། ། དེ་དག་ཇི་ལྟར་གནས་པ་བཞིན་རྟོགས་ནས་དེ་དག་བདག་དང་གཙོ་བོ་དང་དབང་ཕྱུག་དང་དུས་དང་སྒྲའི་ཚངས་པ་དང་རྡུལ་ཕྲན་རྟག་པ་སྟེ་མི་མཐུན་པའི་རྒྱུ་དང་རྒྱུ་མེད་པ་དང་རྟག་ཆད་ཀྱི་ལྟ་བ་བཟློག་པ་ནི་སྒྲུབ་པ་དང་དགག་པའི་དགོས་པ་ཡིན་ནོ། །
རྟེན་འབྲེལ་སྤྲོས་བྲལ་དེ་ཐབས་སྙིང་རྗེ་ལ་སོགས་པ་དང་ལྡན་པར་གོམས་པར་བྱས་པས་ཆོས་སྐུ་ཐོབ་པ་ནི་དགོས་པའི་དགོས་པ་ཡིན་ནོ། ། དེ་དགོས་པ་ལས་བྱུང་བ་དང་། དགོས་པ་བསྟན་བཅོས་ལས་བྱུང་བ་ནི་འབྲེལ་བ་ཡིན་ནོ། ། དེ་སྐད་དུ་རིན་ཆེན་ཕྲེང་བ་ལས། བདག་ཉིད་དང་ནི་འཇིག་རྟེན་འདིས། ། བླ་མེད་བྱང་ཆུབ་ཐོབ་འདོད་ན། ། དེའི་རྩ་བ་བྱང་ཆུབ་སེམས། ། རི་དབང་རྒྱལ་པོ་ལྟར་བརྟན་དང་། ། ཕྱོགས་མཐས་གཏུགས་པའི་སྙིང་རྗེ་དང་། ། གཉིས་ལ་མི་བརྟེན་ཡེ་ཤེས་ལགས། །
ཞེས་བཤད་དོ། ། རྟེན་འབྲེལ་གྱི་སྒྲའི་དོན་ནི་རྟེན་ཅིང་ནི་ལྟོས་པ་དང་འབྲེལ་བ་ཕྲད་པ་དང་འབྱུང་བ་སྐྱེ་བ་ཡིན་ཏེ་དེ་དང་དེ་ལ་བརྟེན་ཅིང་ཕྲད་ནས་འབྱུང་བ་ཞེས། ཤེས་རབ་སྒྲོན་མ་ནས་བཤད་དོ། ། ཡང་ན་པྲ་ཏྲི་དྱ་ཞེས་པ་ཕྲད་པའམ་ལྟོས་པ་ལ་འཇུག་ལ། པ་ཏ་ཞེས་བྱ་མྱ་ངན་འདས། ། རྐང་པ་ཆ་དང་ཡུད་ཙམ་དང་། ། གཞི་དང་བདེན་གཉིས་རྐང་པའི་ཕྱོགས། ། རྗེས་དང་ཚིག་ལ་ཡོད་པ་ཡིན། ། ཞེས་འབྱུང་ཡང་ས་མུད་གོང་ན་ཡོད་པའི་པ་ཏ་ནི་འབྱུང་བ་ལ་འཇུག་ལ། ཕྲད་པ་ནི་བར་མ་ཆད་པ་ཡིན་པས་རྒྱུ་རྐྱེན་ལ་ལྟོས་ནས་བར་མ་ཆད་པར་འབྱུང་བ་ཡིན་ལ།
སྒྲ་དེས་དེ་ལ་མ་ལྟོས་པ་རང་བྱུང་གི་སྐྱེ་བ་བཀག་པ་ཡིན་ཏེ། རིགས་པ་དྲུག་ཅུ་པ་ནས། དེ་དང་དེ་འདྲེན་གང་འབྱུང་བ། ། རང་གི་དངོས་པོར་དེ་མ་སྐྱེས། ། ཞེས་འབྱུང་བ་ཡིན་ནོ། ། དེས་ན་རྟེན་འབྲེལ་གྱི་སྒྲ་ནི་རྒྱུ་མེད་པ་དང་མི་མཐུན་པའི་རྒྱུ་ལས་མ་བྱུང་བའི་རྒྱུ་འབྲས་རྣམས་མི་སྟོན་པ་ཡིན་ལ། དེ་ཡང་མཛོད་ལས། ། འདིར་ནི་འབྱུང་བ་རྒྱུ་ཡིན་སྟེ། ། བྱུང་བ་འབྲས་བུ་ཡིན་པར་འདོད། ། ཅེས་རྐྱེན་ཡོད་མེད་ཀྱིས་དོན་ཐ་དད་སྟོན་པར་བཤད་དོ། །
དེ་ཙམ་ལས་གཞན་པའི་སྤྲོས་པ་མང་པོ་ནི་གདུལ་བྱ་བློ་འཁྲུགས་པར་འགྱུར་ལ་གཞུང་འདི་ནི་བསྟན་བཅོས་ཀྱི་ལུགས་ཀྱང་ཡིན་པས་རྒྱས་པར་འཆད་པར་འགྱུར་རོ། ། གཉིས་པ་སྐྱེ་བ་དགག་པ་མདོར་བསྟན་པ་ནི་བདག་ལས་ཞེས་པའོ། ། འདི་ལ་སློབ་དཔོན་ལེགས་ལྡན་འབྱེད་མཐའ་བཞིའི་སྐྱེ་བ་བཀག་པ་བསྒྲུབ་བྱ་དང་། དངོས་པོ་ཞེས་པ། གཏན་ཚིགས་སུ་འཆད་པ་དེ་ནི་མ་ཡིན་ཏེ། རང་འགྲེལ་ལས། རིམ་པ་བཞི་པོ་དེ་དག་གིས་དངོས་པོ་རྣམས་སྐྱེ་བར་མི་འཐད་པ་དེའི་ཕྱིར་བྱ་བ་དང་། རིམ་པ་བཞི་པོ་གང་དག་གིས་དངོས་པོ་རྣམས་སྐྱེ་བ་མེད་པར་དཔྱད་པ་དེ་ཞེས་སྔ་མ་བཞི་འཐད་པ་དང་ཕྱི་མ་འཐད་པ་ལས་བྱུང་བར་གསལ་པོར་བསྟན་པའི་ཕྱིར་རོ། ། དེས་ན་དངོས་པོ་གང་དག་ཆོས་ཅན་ཡུལ་གང་ན་ཡང་དུས་ནམ་ཡང་སྐྱེས་པ་ཡོད་པ་མ་ཡིན་ཏེ་བདག་དང་གཞན་དང་གཉིས་ཀ་དང་རྒྱུ་མེད་ལས་མ་སྐྱེས་པའི་ཕྱིར་ཞེས་བརྗོད་དེ་ཁྱབ་བྱེད་མ་དམིགས་པ་ཡིན་ནོ། ། དེ་ལ་གྲངས་ཅན་རྣམས་ནི།
ཞོ་གང་ཡིན་པ་དེ་འོ་མ། འོ་མ་གང་ཡིན་དེ་ཞོ་ཞེས། དྲག་པོ་ལེན་གྱིས་བཤད་པ་སྟེ། དེ་བཞིན་འབིགས་བྱེད་གནས་པའང་། འཆད་བྱེད་རྒྱུ་འབྲས་རྫས་གཅིག་ཏུ་འདོད་པས་རང་ལས་རང་སྐྱེ་བར་འདོད་དེ། དེ་ལའང་འབྲས་བུ་རང་གྲུབ་ན་སྐྱེ་བ་དོན་མེད་པར་འགྱུར་ཏེ་བུམ་པ་གྲུབ་ཟིན་པའང་རྫ་མཁན་ལས་སྐྱེ་བར་ཐལ་བའི་ཕྱིར་རོ། ། རང་མ་གྲུབ་ནའང་རང་ལས་མི་སྐྱེ་བར་འགྱུར་ཏེ་རི་བོང་གི་རྭའང་རང་ལས་སྐྱེ་བར་འགྱུར་བའི་ཕྱིར་རོ། ། དངོས་པོར་སྨྲ་བ་གཞན་རྣམས་ནི་གཞན་ལས་སྐྱེ་བར་འདོད་དེ་གཞན་དེའང་ཞིག་ན་རྒྱུ་མེད་དང་། མ་ཞིག་ན་དུས་མཉམ་པ་ལ་རྒྱུ་འབྲས་སུ་ངེས་བྱེད་མེད་དེ་གཡས་གཡོན་གྱི་རྭ་བཞིན་ནོ། ། གྲངས་ཅན་ལྷ་བཅས་པ་དག་གཙོ་བོ་དང་དབང་ཕྱུག་གཉིས་ལས་སྐྱེ་བ་དང་གཅེར་བུ་པ་རྣམས་གསེར་དང་མགར་བ་གཉིས་ལས་གསེར་རྒྱན་སྐྱེ་བས་རང་གཞན་གཉིས་ཀ་ལས་སྐྱེ་བར་འདོད་པ་དེའང་མི་རུང་སྟེ།
སྐྱོན་སྔ་མ་གཉིས་སུ་འགྱུར་བའི་ཕྱིར་རོ། ། འཇིག་རྟེན་རྒྱང་འཕེན་པ་རྣམས་དང་། ། དངོས་པོ་རྣམས་ཀྱི་སྐྱེ་བ་ནི། ། ཐམས་ཅད་རྒྱུ་ལས་སྐྱེ་བ་མེད། ། ཇི་ལྟར་ཚེར་མ་ལ་སོགས་ཀྱི། ། རྣོ་བ་ལ་སོགས་རྒྱུ་མེད་དེ། ། གློ་བུར་བ་ཉིད་ཡིན་པ་ལྟར། ། དེ་བཞིན་སྡུག་བསྔལ་སོགས་རྒྱུ་མེད། ། ཅེས་ཟེར་བ་དེའང་མི་རིགས་ཏེ་རྒྱུ་མེད་ན་རེས་འགའ་བ་མ་ཡིན་པར་འགྱུར་བའི་ཕྱིར་རོ། ། སློབ་དཔོན་སྣང་བྲལ་ནི་རྒྱུ་མེད་སྣང་བ་ལ་དགག་པའི་སྒྲར་བྱས་ནས་མུ་སྟེགས་པ་འདོད་པའི་རྒྱུ་རྣམས་ལའང་འཆད་དོ་ཡང་ན་གཞན་མུ་སྟེགས་བྱེད་ཀྱི་བརྟགས་པའི་སྐྱེ་བ་འགོག་ན་འདི་ལྟར་སྦྱར་ཏེ།
དངོས་པོ་རྣམས་ཆོས་ཅན་མཐའ་བཞི་ལས་སྐྱེ་བ་མེད་དེ་སྐྱེ་བ་ཙམ་མེད་པའི་ཕྱིར་ནམ་མཁའ་བཞིན་ཞེས་བརྗོད་དེ་ཁྱབ་བྱེད་མ་དམིགས་པ་ཡིན་ནོ། ། དེ་ལ་བདག་ནི་གང་ཟག་གི་བདག་སྟེ་ཁྱད་པར་དུ་འཕགས་པའི་བསྟོད་པ་ལས། བྲམ་ཟེས་འགྲོ་བ་རྣམས་ཀྱི་རྒྱུད། ། སྐྱེས་བུ་རྟགས་ཡིན་ཞེས་བརྟགས་བྱ་བ་དང་། ། སེར་སྐྱ་ལ་སོགས་ཐར་པ་ཡི། ། བདག་ནི་སྲིད་པའི་རྒྱུ་ཞེས་ཟེར། ། ཞེས་འབྱུང་ངོ་། ། དེ་ལ་འདིས་ཤེས་རིག་གི་བདག་རང་ཉིད་ཐར་པར་གནས་ཤིང་གཙོ་བོ་ཉི་ཤུ་རྩ་བཞི་སྲིད་པར་འཁོར་བའི་རྒྱུ་བྱེད་པར་འདོད་དོ། ། རིགས་བྱེད་ཀྱི་མཐའ་གསང་བ་པ་རྣམས་ནི་སྲིད་པ་ཐམས་ཅད་དེ་ལས་སྐྱེས། ། དར་གྱི་སྲིན་བུའི་སྐུད་པ་བཞིན། །
ཞེས་བདག་དྲང་སྲོང་ཆེན་པོ་ཉི་མའི་མདོག་དང་རྣམ་ཤེས་དམ་པ་དང་ཤེས་པ་པོ་དང་ཀུན་གཞི་ཞེས་ཀྱང་བྱ་བ་དེས་འཁོར་འདས་ཐམས་ཅད་བསྐྱེད་པར་འདོད་དེ། དེ་ནི་ལྷ་དེའི་རྒྱུ་མ་ཡིན་ཞེས་བཤད་དོ། ། གཉིས་པ་གཞན་ནི་དབང་ཕྱུག་གིས་སྤྲུལ་པའི་ཚངས་པ་གདོང་བཞི་པ་དང་། ཁྱབ་འཇུག་གི་ལྟེ་བའི་པདྨ་ལས་བྱུང་བའི་ཚངས་པ་གསེར་གྱི་སྐྱེ་གནས་ཅན་དང་། བརྡ་སྤྲོད་པ་རྣམས་ཀྱི་ཨོཾ་གྱི་བདག་ཉིད་ཅན་གྱི་སྒྲའི་ཚངས་པ་ལ་སོགས་པ་ཏེ། དབང་ཕྱུག་རྫ་མཁན་ལྟ་བུར་སྣ་ཚོགས་འདི་སྤྲུལ་བྱེད་པོར་མ་གྱུར་ན། ས་གཞི་འདི་མི་འགྲུབ་ཅིང་རི་རབ་འདི་མིན་རྒྱ་མཚོའང་མ་ཡིན་ཏེ། ཉི་ཟླ་སྐར་ལྡན་འདི་ལྟར་བཀོད་པ་འདི་དག་མིག་ཡུལ་དུ་མི་འགྱུར། ཡོད་པའི་ཕྱིར་ན་དབང་ཕྱུག་འགྲོ་བའི་བྱེད་པོ་ཡིན་ཞེས་ཁ་ཅིག་སྨྲ། ཞེས་བྱ་བ་དང་།
དང་པོ་ཆུ་ནི་སྤྲུལ་པར་འགྱུར། ། དེར་ནི་ས་བོན་བཅུག་གྱུར་པས། ། དེ་ནི་གསེར་གྱི་སྒོ་ངར་འགྱུར། ། དེ་ལས་ཚངས་པ་སྐྱེས་པ་ཡིན། ། བྱ་བ་དང་། བཱ་ཏྲི་ཧ་རིས། ཐོག་མཐའ་མེད་པའི་ཚངས་པ་ནི། ། སྒྲའི་དེ་ཉིད་གང་འཇིགས་མེད། ། དེ་གྱུར་པ་ལས་དོན་རྣམས་བྱེད། ། འགྲོ་བ་ཇི་ལྟར་བཞིན་དུ་སྤྱོད། །
ཅེས་འབྱུང་བ་བཞིན་ནོ། ། གཉིས་ནི་དེ་གཉིས་ཀའོ། ། རྒྱུ་མེད་ནི་རྒྱང་འཕེན་པ་དང་ངོ་བོ་ཉིད་རྒྱུར་སྨྲ་བ་སྟེ། སྲན་ཟླུམ་ཚེར་མ་གཟེངས་རིང་རྣོ་བ་དང་། ། རྨ་བྱའི་མཇུག་མ་མགྲིན་པའི་ཚོགས་བཀྲ་དང་། ། ཕྱི་ནང་སྐྱེ་མཆེད་ཆོས་རྣམས་ཐམས་ཅད་ཀུན། ། ངོ་བོ་ཉིད་ཀྱིས་བྱུང་སྟེ་རྒྱུ་ཡོད་མིན། ། ཞེས་འབྱུང་བ་ཡིན་ནོ། ། དེ་དག་ལ་སོགས་པ་ཐམས་ཅད་ནི་སྐྱེ་བ་ཙམ་བཀག་པས་ཁེགས་སོ། ། འདི་དག་རྒྱས་པ་ནི་གྲུབ་མཐའ་རྒྱན་གྱི་མེ་ཏོག་ཏུ་བལྟའོ། །
ཁ་ཅིག་དབུ་མ་པའི་སྐྱེ་བ་ནི་རྟེན་འབྲེལ་གྱི་སྐྱེ་བ་ཞེས་བྱ་བ་མཐའ་ལྔ་པར་འདོད་དེ་དེ་ནི་སློབ་དཔོན་གྱིས་མཐའ་བཞིས་སྐྱེ་བ་ཐམས་ཅད་ཁེགས་པར་བཤད་པ་དང་འགལ་ཞིང་དབུ་མ་རྒྱན་གྱི་མེ་ཏོག་ཏུ་བསལ་ཟིན་ཏོ། ། གཞུང་འདི་དམ་བཅའ་མི་འདོད་པ་འཕངས་པ་ན་ཐལ་འགྱུར་ཚུལ་གཉིས་སུའང་འགྱུར་མོད་ཀྱི་འགྲེལ་པ་བྱེད་པ་རྣམས་ཀྱིས་རྩ་བ་དང་མི་མཐུན་པའི་ཐལ་འགྱུར་བྱས་པ་དང་། སློབ་དཔོན་ལེགས་ལྡན་རང་རྒྱུད་ཀྱི་རྟགས་མེད་པའི་སར་ཡང་བྱེད་པ་དང་། སློབ་དཔོན་ཟླ་གྲགས་རང་རྒྱུད་ཡོད་པར་ཡང་མི་བྱེད་པ་ལ་སོགས་པ་ནི་སློབ་དཔོན་གྱི་དགོངས་པ་མ་ཡིན་པས་གཞུང་གིས་གང་ཐོབ་པ་དེ་བཤད་དོ། ། དེ་བཞིན་དུ་སྐྱེ་བ་སོགས་པའི་དགག་བྱ་རྣམས་སོ་སོ་སྐྱེ་བོ་དང་འཕགས་པའི་རྗེས་ཐོབ་ན་ཡོད་ལ། མཉམ་བཞག་ན་མེད་པ་ནི་སེམས་ནང་དུ་བསྡུས་པས་དེས་དེ་ལ་མི་གནོད་དེ་གཟུགས་མེད་ཀྱི་སེམས་དང་གཉིད་ནང་གི་སེམས་ཀྱིས་དེ་ལ་མི་གནོད་པ་བཞིན་ནོ། ། དེས་ན་ཟླ་གྲགས་ཀྱིས་འཕགས་པའི་ཡེ་ཤེས་ལ་ལྟོས་ནས་འགོག་པ་དང་ཀུན་རྫོབ་ཏུ་འགོག་པ་གཉིས་ཀ་ནོར་ཏེ་ཡེ་ཤེས་ཀྱི་ཡུལ་ན་མེད་དེ་ཞེས་བཀག་པས་སོ་སོ་སྐྱེ་བོའི་བདེན་འཛིན་ལ་མི་གནོད་པའི་ཕྱིར་དང་། རིགས་པས་མ་དཔྱད་ན་བཀག་པ་མི་རྟོགས་ལ་དཔྱད་ན་དོན་དམ་ཡིན་པའི་ཕྱིར་རོ། ། མཐར་ཐུག་གི་དོན་དམ་ལ་ནི་དགག་སྒྲུབ་མེད་དེ། བདེན་གཉིས་ལས།
ཡང་དག་པར་ན་གཉིས་པོ་མེད། ། གང་ཕྱིར་སྤྲོས་དང་བྲལ་བ་ནི། ། ཡང་དག་འདོད་དེ་དེ་ཕྱིར་དེར། ། གཏན་ཚིགས་ལ་སོགས་ཡན་ལག་མེད། ། ཅེས་བཤད་དོ། ། དེས་ན་སྐྱེ་བ་ལ་སོགས་པ་འགོ་པ་དང་སྒྱུ་མའི་དཔེ་བརྒྱད་ལ་སོགས་པར་སྒྲུབ་པ་ཐམས་ཅད་རྣམ་གྲངས་ཀྱི་དོན་ལ་བྱེད་པ་ཡིན་ནོ་ཞེས་དབུ་མ་རྒྱན་གྱི་མེ་ཏོག་ཏུ་བཤད་དོ། ། སེམས་འགྲེལ་ལས། ། གང་ཕྱིར་རྟག་པ་ཅིག་ཅར་དང་། ། རིམ་གྱིས་ཀྱང་དོན་མི་བྱེད་པ། ། དེ་ཉིད་ཕྱིར་ན་ཕྱི་ནང་དུ། །
རྟག་པའི་དངོས་པོ་ཡོད་མ་ཡིན། ། ཞེས་བྱ་བ་དང་། འཕགས་པ་ལྷས་ཡེ་ཤེས་སྙིང་པོ་ལས། ། བློ་མཆོག་ལྡན་པས་རྣམ་པར་ཤེས། ། དོན་དམ་མི་འདོད་གང་གི་ཕྱིར། ། གཅིག་དང་དུ་མའི་རང་བཞིན་དང་། ། བྲལ་ཕྱིར་ནམ་མཁའི་པདྨ་བཞིན། ། ཞེས་བྱ་བ་ལ་སོགས་པས་རང་རྒྱུད་ཀྱི་རྟགས་ཤིན་ཏུ་གསལ་བར་བསྟན་པ་ཡིན་ནོ། ། གསུམ་པ་སྐྱེ་བ་དགག་པ་རྒྱས་པ་བཤད་པ་ལ་དང་པོ་ཆོས་མངོན་པ་ནས་བཤད་པའི་རྐྱེན་རྗེས་སུ་བརྗོད་པ་ནི་འབྲས་བུ་བསྐྱེད་པའི་རྐྱེན་རྣམས་བཞི་སྟེ་ཞེས་སྨོས་ཏེ་དེ་ལ་རྒྱུ་རྐྱེན་གྱི་ཁྱད་པར་ནི་ཤེས་རབ་སྒྲོན་མ་ནས་རྒྱུའི་མཚན་ཉིད་ནི་ཐུན་མོང་མ་ཡིན་པ་དང་། གཅིག་པུ་དང་རང་གི་དོན་བྱེད་པ་དང་དེ་མ་ཐག་པ་དང་ཆ་མཉམ་པ་བསྐྱེད་པ་ལ་སོགས་པ་ཡིན་ནོ། །
རྐྱེན་གྱི་མཚན་ཉིད་ནི་དེ་ལ་ཟློག་པ་ཐུན་མོང་བ་དང་། དུ་མ་དང་གཞན་གྱི་དོན་བྱེད་པ་དང་ཐག་རིང་བ་དང་ཆ་མི་མཉམ་པ་སྐྱེད་པ་ལ་སོགས་པ་ཡིན་ནོ། ། ཞེས་བཤད་དོ་དེ་ལ་འབྲས་བུ་བསྐྱེད་པའི་ས་བོན་ནི་རྒྱུའི་རྐྱེན་ནོ། ། དམིགས་པའི་ཡུལ་ནི་དམིགས་རྐྱེན་ནོ། ། རྒྱུ་འབྲས་རིག་པར་མཚུངས་པའི་རིག་པ་སྔ་མ་ནི་དེ་མ་ཐག་པའི་རྐྱེན་ནོ། ། རྐྱེན་གསུམ་ལས་གཞན་པ་འབྲས་བུ་ལ་དབང་བྱེད་པ་ནི་བདག་རྐྱེན་ནོ། ། དེ་ལ་དམིགས་པ་དང་དེ་མ་ཐག་པ་གཉིས་ནི་རིག་པ་ཁོ་ནའི་རྐྱེན་ཡིན་གྱི་བེམ་པོ་རྣམས་ནི་གཞན་གཉིས་ལས་སྐྱེ་བ་ཡིན་ནོ། ། དེའི་ཕྱིར་བེམ་པོ་ལ་རྐྱེན་བཞི་ཀ་རྩི་བ་ནོར་བ་ཡིན་ནོ། ། རྐྱེན་དུ་འདོད་པ་ལྔ་པ་སྔར་བཤད་པའི་མུ་སྟེགས་པ་འདོད་པ་རྣམས་ནི་རྐྱེན་མ་ཡིན་ལ་གོས་དམར་དེ་ལ་སོགས་པས་བརྟགས་པ་མདུན་དུ་སྐྱེས་པ་དང་ཡོད་པ་དང་མེད་པ་རྣམས་ཀྱང་རྐྱེན་ཡིན་པ་རྣམས་ནི་བཞི་པོ་འདིར་འདུས་པའི་ཕྱིར་ཡོད་པ་མ་ཡིན་ནོ། ། རྐྱེན་དེ་དག་ལ་མཐའ་བཞི་དགག་པ་ནི་དངོས་པོ་རྣམས་ཀྱི་རང་བཞིན་ཏེ་རང་གི་ངོ་བོ་ནི་རྐྱེན་བཞི་དང་ལ་སོགས་པ་མུ་སྟེགས་པས་བརྟགས་པའི་རྒྱུ་དེ་དག་ལ་ཡོད་མ་ཡིན་ཏེ་ཆོས་ཐམས་ཅད་ལ་རང་བཞིན་འགོག་པའི་ཕྱིར་རོ། །
བདག་གི་དངོས་པོ་སྟེ་རང་གི་ངོ་བོ་ཡོད་མིན་ན། གཞན་དངོས་ཏེ་དེའི་ངོ་བོ་ཡོད་པ་མ་ཡིན་ཏེ་རང་གཞན་ནི་ལྟོས་ནས་འཇོག་པ་ལས་ལྟོས་ས་རང་མེད་པའི་ཕྱིར་རོ། ། དེས་ན་དེ་གཉིས་སོ་སོ་ལས་སྐྱེ་བ་དང་གཉིས་ཀ་ལས་སྐྱེ་བ་ཁེགས་ལ་རྒྱུ་མེད་ལས་ཀྱང་མི་སྐྱེ་བས་རྩ་བའི་གཏན་ཚིགས་དེ་མ་གྲུབ་པ་མ་ཡིན་ནོ། ། སློབ་དཔོན་ནི་རྩ་བའི་མཐའ་བཞི་སྐྱེ་བྲལ་དེར་བཞེད་ལ་དེས་ན་འདི་རང་འགྲེལ་ན་རྐྱེན་བཞིའི་གོང་ན་ཡོད་པ་དེ་ལེགས་ཏེ་འདིས་གཏན་ཚིགས་སྒྲུབ་པའི་ཕྱིར་རོ། ། འགྲེལ་པ་མཁན་པོས་འོག་ཏུ་ཕྱུང་བ་ནི་མ་འབྲེལ་བ་ཡིན་ནོ། ། འགྲེལ་པས་འབྲས་བུའི་དངོས་པོ་རྣམས་ཀྱི་རང་བཞིན་རྐྱེན་ལ་མེད་པའི་བཤད་པ་བྱས་པའང་ནོར་བ་ཡིན་ནོ། ། རང་འགྲེལ་ན་ཁོ་བོས་བཤད་པ་དེ་ཁོ་ན་ལྟར་ཡོད་དོ། ། རྐྱེན་གྱི་བྱ་བ་དགག་པ་ནི་བཞི་པོ་དེ་དག་གིས་འབྲས་བུ་སྐྱེ་བའི་བྱ་བ་བྱེད་པར་འདོད་པ་དེ་དེ་ལ་བྱ་བ་རྐྱེན་དང་ལྡན་པ་མ་ཡིན་ཏེ་ཆོས་ཐམས་ཅད་བྱ་བྱེད་མེད་པར་སྟོན་པའི་ཕྱིར་རོ། ། རྐྱེན་དང་མི་ལྡན་ཏེ་དེ་མེད་པའི་བྱ་བ་མེད་དེ་རྐྱེན་མེད་པར་འབྲས་བུ་སྐྱེ་བའི་བྱ་བ་མ་མཐོང་བའི་ཕྱིར་རོ། ། འབྲས་བུ་སྐྱེ་བའི་བྱ་བ་དང་མི་ལྡན་པ་ནི་རྐྱེན་མ་ཡིན་ཏེ་ཧ་ཅང་ཐལ་བའི་ཕྱིར་རོ། །
རྐྱེན་དེ་བྱ་བ་དང་ལྡན་ནམ་འོན་ཏེ་མི་ལྡན་ཡང་རུང་འདི་དག་ལ་བརྟེན་ཏེ་སྐྱེ་བ་དེ་ཕྱིར་འདི་དག་རྐྱེན་ཅེས་གྲགས་ནི་ཕྱི་ནང་གི་རྐྱེན་གྱི་འདོད་པ་སྟོན་པ་སྟེ་ལོ་དང་ཞེའོ་བྱ་བ་ཡང་དེ་བཞིན་ནོ། ། དེ་ལ་འདི་སྐད་དུ་ཇི་སྲིད་འབྲས་བུ་མི་སྐྱེ་བ་དེ་སྲིད་དུ་རྐྱེན་འདི་དག་འབྲས་བུའི་རྐྱེན་མིན་ཇི་ལྟར་མིན་མི་སྐྱེ་བ་རྐྱེན་ཡིན་ན་ཧ་ཅང་ཐལ་བའི་ཕྱིར་རོ། ། འབྲས་བུ་མེད་དམ་ཞེས་བསྟན་ནས་མེད་ན་དེ་གང་གི་རྐྱེན་དུ་འགྱུར་དམུས་ལོང་ལ་མིག་ཤེས་མེད་པས་དེ་དེའི་རྐྱེན་མ་ཡིན་པ་བཞིན་ནོ། ། ཡོད་ན་རྐྱེན་གྱིས་ཅི་ཞིག་བྱ་སངས་རྒྱས་ལ་དུས་གསུམ་མཁྱེན་པ་ཡོད་པས་དེའི་རྐྱེན་མི་དགོས་པ་ཡིན་ནོ། ། དེ་ལྟར་རྐྱེན་སྤྱིར་བཀག་ནས་སོ་སོར་དགག་པ་ལ་རྒྱུའི་རྐྱེན་དགག་པ་ནི་གང་ཚེ་འབྲས་བུའི་ཆོས་ནི་རྒྱུ་ལ་ཡོད་པ་དང་མེད་པ་དང་ཡོད་མེད་འགལ་བ་ཅིག་ལ་མི་སྲིད་པས་མི་སྒྲུབ་པ་ཇི་ལྟར་སྒྲུབ་བྱེད་ཀྱི་རྒྱུ་ཞེས་བྱ། གསུམ་ག་མི་སྒྲུབ་པ་དེ་ལྟ་ཡིན་པའི་ཕྱིར་ན་རྒྱུའི་རྐྱེན་དུ་མི་རིགས་ཏེ་ཧ་ཅང་ཐལ་བའི་ཕྱིར་རོ། ། ན་ཕལ་ཆེར་ནི་གཏན་ཚིགས་སུ་ལྟའོ། ། དམིགས་རྐྱེན་ལུང་གིས་དགག་པ་ནི་མ་དཔྱད་ན་ཡིན་པའི་ཆོས་སེམས་དང་སེམས་བྱུང་འདི་དམིགས་མེད་དུ་བསྟན་པ་ནི་ཡུམ་ལས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་དག་ཏུ་ཆོས་གང་བསྟན་པ་དེ་ནི་རོ་གཅིག་པ་དམིགས་པ་མེད་པ་ཁོ་ན་ཡིན་ནོ། ། ཞེས་གསུངས་པ་སྟེ་ཁོ་ན་ནི་དམིགས་པ་སེལ་བའི་ངོས་བཟུང་ངོ་། ། དེ་ལྟར་ཞེས་བྱ་བ་ནི་སངས་རྒྱས་ཀྱིས་དམིགས་མེད་དུ་བསྟན་པ་དེ་རྐྱེན་བཞི་སྨྲ་བ་ཁྱེད་ཇི་ལྟར་དམིགས་བཅས་སུ་སྟོན།
དམིགས་པ་རིགས་པས་དགག་པ་ནི་འཆད་པར་འགྱུར་རོ། ། དེ་མ་ཐག་རྐྱེན་དང་འགག་པ་དུས་གཅིག་ཏུ་དགག་པ་ནི་བཤད་ཟིན་དང་འཆད་འགྱུར་གྱི་རིགས་པས་ཆོས་རྣམས་ཞེས་པ་སྟེ་ཁྱབ་བྱེད་མ་དམིགས་པ་ཡིན་ནོ། ། འགག་པ་མེད་པ་དེའི་ཕྱིར་བྱ་བ་དེ་མ་ཐག་པ་དང་འགགས་མ་ཐག་པ་ནི་རྣམས་གྲངས་ཡིན་པའི་ཕྱིར་རོ། ། དེ་མ་འགགས་ན་འགགས་མ་ཐག་པར་མི་འཐད་ལ་འགགས་ན་དེ་རྐྱེན་ཡང་གང་ཞིག་ཡིན་མེད་པ་ནི་རྐྱེན་མ་ཡིན་པའི་ཕྱིར་རོ། ། ཚིག་རྐང་པ་ཕྱི་མ་གཉིས་གོ་བསྣོལ་གྱི་དེ་ལྟར་སྦྱར་བ་ནི་སྡེབ་སྦྱོར་གྱི་དོན་ཡིན་ནོ། ། ཞེས་ཟླ་གྲགས་ཀྱིའོ། ། བདག་རྐྱེན་དགག་པ་ནི་གང་གི་ཕྱིར་དངོས་པོ་རང་བཞིན་ཏེ་རང་གི་ངོ་བོ་མེད་རྣམས་ཀྱི་རྒྱུ་འབྲས་ཀྱི་ཡོད་པ་དེ་རང་གི་ངོ་བོའི་ཡོད་པ་མིན་ན་སྟེ་མིན་པའི་ཕྱིར་བདག་གམ་དབང་བྱེད་པ་འདི་ཡོད་པས་ཞེས་སྦྱར་ཏེ་གཉིས་ཀ་ལ་རང་གི་ངོ་བོ་མེད་པའི་ཕྱིར་རོ། ། འདི་འདྲ་བའི་གཞུང་ཐམས་ཅད་སྦྱོར་བ་ལ་དགའ་ན་ཐལ་འགྱུར་རམ་རང་རྒྱུད་གང་འཐད་པར་བཤད་དོ། ། དེ་ལྟར་ན་རྐྱེན་རྣམས་ཞེས་པ་ལ་མེད་པའི་དོན་སྒྲ་ཇི་བཞིན་པའམ་ཡང་ན་དེ་གཉིས་ཀྱིས་མི་སྐྱེད་པ་ལ་བཤད་དོ། ། ཅི་སྟེ་ཞེས་བྱ་བས་བཟློག་པ་ལ་གནོད་པ་ཅན་སྟོན་པ་ཡིན་ནོ། །
འབྲས་བུ་མེད་པས་རྐྱེན་དང་རྐྱེན་མ་ཡིན་པའང་མེད་པ་ནི་འབྲས་བུ་རྐྱེན་ལས་བྱུང་བ་ཡིན་ན་ཞེས་པ་སྟེ་དེ་རང་ལས་མ་བྱུང་བ་ནི་རང་སྐྱེ་མེད་པའི་ཕྱིར་རོ། ། དེས་ན་རྒྱུ་ཐམས་ཅད་རང་བྱུང་མིན་པར་རྒྱུ་ཐུག་པ་མེད་ལས་བྱུང་བའི་འབྲས་བུ་གང་ཡིན་པ་དེ་ནི་ཅི་ལྟར་རྐྱེན་ལས་བྱུང་སྟེ་བྱུང་པར་འདོད་པའི་རྐྱེན་རྣམས་ནི་རང་གི་ངོ་བོར་མ་གྲུབ་པའི་ཕྱིར་རོ། ། རྐྱེན་མ་གྲུབ་པ་དེ་ཕྱིར་བྱ་བ་དང་རྐྱེན་དང་རྐྱེན་མིན་གཉིས་ཀ་ལས་མ་བྱུང་བའི་འབྲས་བུ་མེད་པས་འབྲས་ལ་ལྟོས་པའི་རྐྱེན་དང་རྐྱེན་མིན་ག་ལ་འགྱུར་ཏེ་དོན་དམ་པར་མེད་དོ། ། བཞི་བརྒྱ་པ་ལས། བུམ་པ་རྒྱུ་ལས་གྲུབ་འགྱུར་ཞིང་། ། རྒྱུ་ཡང་གཞན་ལས་གྲུབ་འགྱུར་བས། ། གང་ཞིག་རང་གི་གྲུབ་མེད་པ། ། དེས་གཞན་བསྐྱེད་པ་ཇི་ལྟར་འགྱུར། ། ཞེས་བཤད་དོ། ། འདིར་འབྲས་བུ་རྐྱེན་གྱིས་རང་བཞིན་ན། །
རྐྱེན་རྣམས་བདག་གི་རང་བཞིན་མིན། ། བྱ་བ་དང་། གཞན་དུ་ཡང་རང་འགྲེལ་དང་མི་མཐུན་པའི་གཞུང་འདོན་ལུགས་མི་འདྲ་བ་མང་པོ་དང་བཤད་པ་མི་མཐུན་པ་མང་པོ་འགྲེལ་པ་མཁན་པོ་རྣམས་ཀྱིས་བྱས་པ་དེ་ནི་སློབ་དཔོན་གྱིས་དགོངས་པ་མ་ཡིན་པར་རང་འགྲེལ་ཉིད་ལས་ཤེས་པས་སྤང་བར་བྱའོ། ། སློབ་དཔོན་གྱིས་བཀག་པ་རྣམས་ཀྱང་། བྱ་བ་བྱེད་པ་དང་ལྟོས་པ་དང་འཐད་པ་སྒྲུབ་པ་དང་ཆོས་ཉིད་ཀྱི་རིགས་པ་བཞི་སངས་རྒྱས་ཀྱིས་གསུངས་པ་རྣམས་ཀྱིས་ལན་གདབ་པར་ནུས་པ་རྣམས་ནི་ལྟག་ཆོད་དུ་འགྱུར་སྲིད་དེ་འདིར་དགག་པར་མི་བྱའི་ཁོ་བོས་བྱས་པའི་ཚད་མ་ཀུན་ལས་བཏུས་ཀྱི་ཊཱི་ཀར་བལྟའོ། ། དཔེར་ན་འབྲས་བུ་མེད་མཉམ་ལ་རྐྱེན་ལས་སྐྱེ་ལ་རྐྱེན་མིན་ལས་སྐྱེ་བ་ནི་གཉིས་པོ་དེའི་ཆོས་ཉིད་ཡིན་ནོ། ། ཞེས་པ་བཞིན་ཏེ་མ་ཏི་ཙི་ཏྲས། རིགས་པའི་ནང་ནས་ཆོས་ཉིད་ལྟར། ། ཁྱོད་ནི་ལུས་ཅན་ཀུན་གྱི་མཆོག ། ཅེས་བཤད་པ་བཞིན་ནོ། །
དབུ་མ་རྩ་བའི་བཤད་པ་རྒྱན་གྱི་མེ་ཏོག་ལས་རྐྱེན་བརྟག་པའི་རབ་ཏུ་བྱེད་པ་དང་པོ་བཤད་ཟིན་ཏོ།། །། འགག་པ་མེད་པ་སྐྱེ་མེད་པ་བཤད་ནས་འོང་བ་མེད་པར་མདོ་ལས་གསུངས་པ་དེ་བཤད་པའི་ཕྱིར་རེ་ཤིག་ཅེས་འགོག་པའི་རིམ་པ་སྟོན་པའི་སྒྲ་གསུངས་སོ། ། སོང་ཟིན་གྱི་ལམ་ལ་འགྲོ་བ་མེད་དེ་སོང་ཟིན་པའི་ཕྱིར་རོ། ། མ་སོང་བའི་ལམ་ལ་འགྲོ་བ་མེད་དེ་དེར་མ་ཕྱིན་པའི་ཕྱིར་རོ། ། དེ་ལྟར་འདས་མ་འོངས་ལ་འགྲོ་བ་བཀག་ནས་ད་ལྟར་བ་ལ་འགོག་པ་ནི་དེ་གཉིས་མ་གཏོགས་པའི་བགོམ་པ་སྟེ་འགོང་པ་ཤེས་པར་མི་འགྱུར་ཏེ་གོམ་པ་འདེགས་བཞིན་པའི་ཚེ་ན་ས་དེའི་ཆ་ཤས་ཕྲ་མོའང་སོང་མ་སོང་གཉིས་ལས་མི་འདའ་བའི་ཕྱིར་རོ། ། དེ་ལ་གལ་ཏེ་གང་ན་གཡོ་བ་དེ་ན་འགྲོ་བ་ཡོད་ལ་གཡོ་བ་དེ་ཡང་གང་ཕྱིར་སྟེ་འདི་ལྟར་བགོམ་པ་ལ་ཡོད་ལ་གཡོ་བ་དེ་ནི་སོང་མ་སོང་གཉིས་ཀ་མིན་པ་དེ་ཕྱིར་བགོམ་ལ་འགྲོ་བ་ཡོད་དོ་ཞེས་ན། དེ་དགག་པའི་ཕྱིར་བགོམ་ལ་ཞེས་སྨོས་ཏེ། དེའི་རྒྱུ་མཚན་གང་ཚེ་སྟེ་གང་ཕྱིར་འགྲོ་བ་མེད་པའི་བགོམ་པ་མི་འཐད་ལ་རྐང་པ་གཡོ་བའི་འགྲོ་བ་ནི་སོང་མ་སོང་གཉིས་ཀྱིས་བསྡུས་པས་དི་གཉིས་ཀ་མ་ཡིན་པར་མི་རུང་བའི་ཕྱིར་རོ། ། རྒོལ་བ་གང་གི་ཞེས་བྱ་བའི་བགོམ་པ་ཁོང་དུ་ཆུད་པ་ནི་བཤད་ཟིན་པ་སྟེ་སོང་མ་སོང་གཉིས་ལས་གཞན་པའི་བགོམ་པ་མེད་ལ་དེ་ལ་འགྲོ་བ་བཀག་ཟིན་པའི་ཕྱིར་རོ། ། འདིར་ཡང་བགོམ་པ་ལ་འགྲོ་བ་ཡིན་ཕྱིར་རོ་བྱ་བ་ནི་ནོར་བ་ཡིན་ནོ། །
དེ་ལ་སྐྱོན་གཉིས་པ་བརྗོད་པའི་གྲོ་བ་གཉིས་སུ་འགྱུར་བ་ནི་གང་གི་བགོམ་པའི་འགྲོ་བ་དེ་དང་འགོང་པ་དེ་ལ་ཡོད་པའི་འགྲོ་བ་གཉིས་བྱུང་བས་སོ། ། ཐལ་བ་དེར་གྱུར་ན་བྱེད་པ་པོའི་གང་ཟག་དང་ལས་གྲངས་མཉམ་པས་འགྲོ་བ་པོའང་གཉིས་སུ་འགྱུར་ཏེ་དེ་གཉིས་ཡ་བྲལ་མི་རུང་བའི་ཕྱིར་ཞེས་སྟོན་པར་འགྱུར་བའི་རྒྱུ་མཚན་གང་ཕྱིར་འགྲོ་པོ་ཞེས་པའོ། ། དུས་གསུམ་ལ་བརྟེན་པའི་འགྲོ་བ་དགག་པ་ནི་གལ་ཏེ་འགྲོ་པོ་བྱ་བས་ནི་དེ་གཉིས་ཕན་ཚུན་རྟེན་པས་མེད་པར་སྟོན་ནོ། ། རེ་ཞིག་འགྲོ་པོ་བྱས་པས་ནི་གཉིས་པོ་དེ་དངོས་འགལ་ཡིན་པས་གསུམ་པ་མི་སྲིད་པ་སྟོན་ནོ། ། བརྟག་པ་དང་པོ་རེ་ཞིག་བྱ་བ་ལ་སོགས་པའི་རྒྱས་པར་འཆད་དེ། འགྲོ་བ་མེད་པ་ནི་གཏན་ཚིགས་སོ། ། སྐྱོན་གཉིས་པ་འགོད་པ་ནི་གང་གི་ཞེས་པ་སྟེ་ཁྱད་པར་མེད་པའི་ཁྱད་པར་ཅན་དུ་ཐལ་བ་སྟེ་འགྲོ་པོ་ཡིན་པར་ཞེས་འཐད་ཀྱི་འགྲོ་སྒྲ་ཡིན་པ་ནོར་རོ། ། འགྲོ་པོ་འགྲོ་བར་འདོད་པ་ནི་རྗེས་སུ་བརྗོད་པ་སྟེ་རྟགས་ནི་འགྲོ་བ་བཀག་ཟིན་པས་མེད་པའི་ཕྱིར་འགྲོ་བ་གཉིས་སུ་ཐལ་བ་ནི་ད་ལྟར་འགྲོ་བར་མངོན་པ་དང་འགྲོ་པོར་གྱུར་ནས་ཕྱིས་འགྲོ་བ་སྟེ་གང་གིས་ནི་གཏན་ཚིགས་སོ། ། འགྲོ་པོ་དང་འགྲོ་བ་ནི་གཅིག་ཁོ་ནར་འདོད་དོ། ། འགྲོ་བའི་རྩོམ་པ་དགག་པ་ནི་སོང་ཟིན་པའི་ལམ་ལ་རྩོམ་པ་མེད་དེ་འདས་པའི་ཕྱིར་རོ། །
མ་སོང་བའི་ལམ་ལའང་འགྲོ་བའི་རྩོམ་པ་མེད་དེ་མ་སྐྱེས་པའི་ཕྱིར་རི་བོང་གི་རྭ་བཞིན་ནོ། ། བགོམ་པ་ལ་འགྲོ་བའི་རྩོམ་པ་མེད་དེ་དེ་གཉིས་ལས་གཞན་པའི་བགོམ་པ་མེད་པའི་ཕྱིར་རོ། ། འགྲོ་བར་རྩོམ་པའི་ཞེས་བྱ་བས་ནི་འགྲོ་རྩོམ་གཉིས་ཡུལ་མེད་པར་བསྟན་ནས་དེ་དག་ཐམས་ཅད་རིགས་ངོ་ནས་སྣང་བ་མེད་པར་སྟོན་ཏོ། ཡུལ་གང་དུ་བྱ་བ་དང་མ་སོང་བ་ལ་འགྲོ་བར་བྱ་བ་དང་ཅི་ནི་འགོག་པའི་ཚིག་གོ ། སྡོད་པ་དགག་པ་ནི་རེ་ཞིག་ཅེས་པ་སྟེ་འགྲོ་བཞིན་པ་ནི་སྡོད་པར་མི་འཐད་པ་དང་། འགྲོ་བ་པོ་མིན་ནི་སྡོད་པ་སྟེ་དེ་ལ། སྡོད་པ་གཉིས་པས་དོན་མེད་པ་དང་དེ་ལ་འགྲོ་བ་མེད་པས་འགྲོ་བ་ལྡོག་པ་མེད་པའི་ཕྱིར་རོ། ། འགྲོ་བ་མེད་པས་འགྲོ་པོ་སྡོད་པར་མི་འཐད་དོ་ཞེས་སྟོན་པ་ནི་རེ་ཤིག་ཅེས་པའོ། ། ཡང་བགོམ་ལས་སྡོད་པར་མི་འགྱུར་བ་ནི་དེ་འགྲོ་བའི་ཕྱིར་རོ། ། སོང་མ་སོང་ནི་འགྲོ་བ་མེད་པ་ཡིན་པས་འགྲོ་བ་ལས་ལྡོག་པའི་སྡོད་པ་མི་སྲིད་དོ། །
འདི་ལྟོག་པར་འདོན་པའང་ནོར་རོ། ། འགྲོ་བ་དཔྱད་པ་དེ་བཞིན་དུ་འཇུག་ལྡོག་གཉིས་དེ་དང་མཚུངས་པ་ནི་འཇུག་པ་ནི་འགྲོ་བ་ཡིན་ལ་ལྡོག་པ་ནི་སྡོད་པ་ཡིན་པའི་ཕྱིར་རོ། ། དེ་གཉིས་གཅིག་དང་ཐ་དད་དགག་པ་ནི་འགྲོ་བ་དེ་དང་ཞེས་པ་སྟེ་གཞན་ནི་མ་ལྟོས་པའི་ཐ་དད་ཡིན་ནའོ། ། གང་དག་ནི་དབུ་མ་པའམ་ཡང་འགྲོ་བ་དང་འགྲོ་པོའོ། ། ཆོས་ཐམས་ཅད་གཅིག་དང་དུ་བྲལ་དུ་འདོད་པ་ལ་གཉིས་ཆོས་གང་ཡང་མེད་པའོ། ། འགྲོ་བ་གང་གིས་འགྲོ་པོར་མངོན་ཏེ་དེས་དེར་འཇོག་པར་བྱེད་པའི་འགྲོ་བ་དེ་ནི་འགྲོ་བ་པོ་དེ་འཇོག་པར་བྱེད་པ་མིན་ཏེ་དེའི་རྒྱུ་མཚན་གང་ཕྱིར་འགྲོ་པོ་དེ་འགྲོ་བའི་སྔ་རོལ་ན་མེད་པའི་ཕྱིར་རོ། ། དེས་ན་གང་ཟག་གང་ཞིག་ཡུལ་གང་དུ་འགྲོ་བར་བྱེད་པར་འགྱུར། དེ་གཉིས་སྔ་ཕྱིར་མེད་ལ་དུས་མཉམ་པ་ལ་བྱ་བྱེད་མེད་པའི་ཕྱིར་རོ། ། ཡང་འགྲོ་བ་དེ་འགྲོ་པོ་དེ་ལས་གཞན་པ་དེ་འགྲོ་བྱེད་མིན་ཏེ་འགྲོ་པོ་གཅིག་པུ་ལ་འགྲོ་པོར་མངོན་པའི་འགྲོ་བ་དང་འགྲོ་པོར་གྱུར་ནས་ཀྱི་འགྲོ་བ་ཞེས་བྱ་བ་དང་ས་བོན་གཅིག་ལ་མྱུ་གུ་གཉིས་ཞེས་འགྲེལ་པས་འཆད་མོད་ཀྱི། འགྲོ་བ་འགྲོ་བ་པོའི་སྔོན་ལ་མེད་པ་དང་འགྲོ་བ་གཅིག་གིས་འགྲོ་པོ་གཉིས་བྱེད་པར།
མི་འཐད་ཅེས་བཤད་ན་བདེའོ། ། བྱེ་བྲག་པའི་ཡན་ལག་ཅན་ལས་ཐ་དད་ཀྱི་འགྲོ་བས་དེ་འགྲོ་བ་ནི་མ་མཐོང་བས་ཁེགས་སོ། ། ཉེ་བར་བསྡུ་བ་ནི་འགྲོ་པོ་ཞེས་པ་སྟེ་དེར་འདོད་པ་དང་དེ་ཡིན་པར་འདོད་པ་དང་དེ་གཉིས་ཀ་ཡིན་པ་སྟེ་འདྲེས་པ་གསུམ་ག་འགྲོ་རྣམས་གསུམ་སོང་བ་དང་མ་སོང་བ་དང་འགོང་བ་གསུམ་དུ་བརྟགས་ན་འགྲོ་བ་མེད་པའོ། ། བགྲོད་པར་བྱ་བ་ནི་ལམ་མོ། ། འགྲོ་འོང་སྣང་བ་ནི་མགལ་མེའི་འཁོར་ལོ་དང་འདྲའོ། ། གཉིས་པ་འགྲོ་འོང་བརྟགས་པ་བཤད་ཟིན་ཏོ།། །། སྐྱེ་མཆེད་རང་བཞིན་མེད་པར་གསུངས་པའི་དགོངས་པ་བསྟན་པའི་ཕྱིར་སྐྱེ་མཆེད་བརྟགས་པ་ལ་དེའི་དབྱེ་བ་དགོད་པ་ནི་ལྟ་དང་ཞེས་པ་ལ་སོགས་པ་སྟེ་ཡིད་ཀྱིས་ནི་ཤེས་པར་བྱ་བའི་ཆོས་སོ། ། མིག་གི་ལྟ་བ་འགོག་པ་ན་ལྟ་བ་དེ་རང་གི་བདག་ཉིད་དུ་འདོད་ན་དེ་ནི་རང་དེ་ལ་མི་ལྟ་སྟེ་རྟགས་སུ་སློབ་དཔོན་སྐལ་ལྡན་རང་ལ་མི་ལྟ་བར་གྲགས་པ་འགོད་ལ་སློབ་དཔོན་ཟླ་གྲགས་རང་ལ་བྱ་བ་འགལ་བར་འགོད་དོ། ། མི་ལྟ་བའི་དཔེར་རང་འགྲེལ་ལས་དམུས་ལོང་འགོད་དེ་མཐུན་ཕྱོགས་ལ་མཐོང་བ་ཙམ་ནི་སྒྲུབ་པ་དང་སུན་འབྱིན་གཉིས་ཀ་ལྟར་སྣང་དུ་བཤད་དོ། ། རང་ལ་མི་ལྟའང་གཞན་ལ་ལྟ་བ་མེ་རང་མི་སྲེག་ཀྱང་གཞན་སྲེག་པའི་དཔེས་ནི་དེ་སྒྲུབ་པར་ནུས་པ་མ་ཡིན་ཏེ་འགྲོ་བ་འགོག་པའི་རིགས་པས་མེའི་དཔེ་དེ་ལྟ་བ་དང་བཅས་པ་ལ་ལན་བཏབ་སྟེ་དེ་གཉིས་ཀ་སུན་ཕྱུང་བའི་ཕྱིར་རོ། །
དེའང་སོང་བ་དང་མ་སོང་བ་དང་བགོམ་པ་ལ་འགྲོ་བ་མི་འཐད་པ་བཞིན་དུ་བསྲེགས་པ་དང་མ་བསྲེགས་པ་དང་སྲེག་པ་གསུམ་ལ་བསྲེག་པ་མི་འཐད་དེ་སྲེག་པ་ནི་མེའམ་བུད་ཤིང་གི་རྣམ་འགྱུར་ཡིན་ཀྱང་རུང་སྐད་ཅིག་ལ་སྲེག་ལོང་མེད་དོ། ། དེ་བཞིན་དུ་བལྟས་པ་དང་མ་བལྟས་པ་ལ་ཡང་ལྟ་བ་མེད། དེ་འདས་པ་དང་མ་སྐྱེས་པའི་ཕྱིར་རོ། ། གང་ཚེ་གཉིས་ཀ་ལ་མི་ལྟ་བ་དེའི་ཚེ་ཅུང་ཟད་ལྟ་བར་ཞེས་སྦྱར་རོ། ། བལྟས་པ་དང་མ་བལྟས་པ་ལ་ལྟ་བ་མེད་ཀྱང་ལྟ་བ་ཉིད་ལ་བལྟ་བ་ཡོད་དོ་ཞེ་ན་བལྟ་བས་ཞེས་བསྟན་ནས་ལྟ་བ་ལྟ་ཉིད་མ་ཡིན་ཏེ་བྱ་བས་ངེས་བསྟན་བྱེད་དེ་དེ་སྐད་ཅིག་ཡིན་ན་ལྟ་ལོང་མེད་པར་འཇིག་ལ། དེ་འཁྲིགས་པའི་རྒྱུན་མེད་ཅིང་རྟག་ན་རྟག་ཏུ་ལྟ་བ་མི་སྲིད་རེས་ལྟ་ན་རྟག་པ་འཇིག་པའི་ཕྱིར་རོ། ། ལྟ་བ་མིན་པའང་མི་ལྟ་སྟེ་ལྟ་བའི་བྱ་བ་མེད་པའི་ཕྱིར་དང་། ཧ་ཅང་ཐལ་བའི་ཕྱིར་རོ། ། ལྟ་བ་བཀག་པ་ཉིད་ཀྱིས་ལྟ་བ་པོ་བཀག་པའང་རྣམ་པར་བཤད་དེ་གོ་བར་བྱས་སོ། ། འདི་ལྟར་དེ་སངས་རྒྱས་པ་རྣམ་པར་ཤེས་པའམ།
མུ་སྟེགས་པ་བདག་ལ་འདོད་ཀྱང་རུང་རང་དང་གཞན་ལ་མི་ལྟ་བ་ལ་སོགས་པའི་རིགས་པ་མཚུངས་པའི་ཕྱིར་རོ། ། རྣམ་པར་ངེས་པ་ལས་ཀྱང་རིགས་པ་མཚུངས་ན་ཅི་སྟེ་མི་གྲུབ་ཅེས་བཤད་དོ། ། ཡང་ལྟ་བ་མ་སྤངས་ཏེ་ལྟ་བ་དེ་ལ་ལྟོས་པའི་ལྟ་བ་པོ་ཡོད་མིན་ཏེ་ལྟོས་ས་ལྟ་བ་མེད་པས་དེའང་མེད་པའི་ཕྱིར་ལྟ་བ་སྤངས་པར་འགྱུར་ཏེ་དེ་ལ་མ་ལྟོས་པའི་ལྟ་པོའང་མེད་དེ་དེ་ལའང་ལྟོས་ས་ལྟ་བ་མེད་པའི་ཕྱིར་དང་ཁྱད་པར་མེད་པའི་ཁྱད་པར་ཅན་མི་རུང་བའི་ཕྱིར་རོ། ། དེ་ལྟར་ལྟ་པོ་མེད་ན་དངོས་སྨྲ་ཁྱོད་ཀྱི་བལྟ་བྱ་གཟུགས་དང་དེ་ལ་ལྟ་བ་ག་ལ་ཡོད་དེ་མི་སྲིད་ཏེ་ཕན་ཚུན་ལྟོས་པའི་ལྟོས་ས་མེད་པའི་ཕྱིར་རོ། ། འདིར་རིན་ཆེན་ཕྲེང་བའི་ཇི་ལྟར་ཕ་དང་མ་དག་ལ་བརྟེན་ནས་ཞེས་བྱའི་ཚིགས་བཅད་གསལ་ན་རྩ་བར་བྱས་ཡོད་དེ། དེ་ནི་རང་འགྲེལ་དང་ཤེས་རབ་སྒྲོན་མ་དང་སངས་རྒྱས་བསྐྱངས་གསུམ་ཀ་ན་མེད་པས་རང་གིས་བཅུག་པར་ཤེས་པར་བྱའོ། ། དེ་གཉིས་མེད་ན་དེ་གཉིས་ལ་བརྟེན་པའི་རྣམ་པར་ཤེས་པ་དང་སོགས་པས་བསྡུས་པ་རེག་པ་དང་ཚོར་བ་དང་སྲེད་པ་བཞི་དང་ཉེ་བར་ལེན་པ་དང་སོགས་པས་བཟུང་བ་སྲིད་པ་དང་སྐྱེ་བ་ལ་སོགས་པ་ལྷག་མ་རྣམས་ཀྱང་མེད་དོ། ། རིགས་ཅན་གཞན་ལ་སྦྱར་བ་ནི་ལྟ་བ་བཀག་པས་ཅེས་པ་སྟེ། ཡིད་ཀྱིས་ཆོས་ཤེས་པའི་བར་སྣང་གི་སྐྱེ་མཆེད་དྲུག་དང་། ཉན་པ་པོ་ལ་སོགས་པ་རྣམ་པར་ཤེས་པ་དྲུག་དང་།
མཉན་བྱ་ལ་སོགས་པ་ཡུལ་གྱི་སྐྱེ་མཆེད་དྲུག་སྟེ་ཁམས་བཅོ་བརྒྱད་རང་བཞིན་མེད་པར་བཤད་པ་ཡིན་ཏེ་བཤད་བྱ་རྣམས་ལ་རིགས་པ་རྣམས་ཇི་ལྟར་རིགས་པ་བཞིན་སྦྱར་ལ་བཤད་དོ། ། གསུམ་པ་སྐྱེ་མཆེད་བརྟག་པ་བཤད་ཟིན་ཏོ།། །། ཕུང་པོ་རང་བཞིན་མེད་པར་གསུངས་པའི་དགོངས་པ་བསྟན་པའི་ཕྱིར་ཕུང་པོ་བརྟག་པ་སྟོན་པ་ན་དང་པོ་གཟུགས་ཀྱི་ཕུང་པོ་རྟེན་འབྲེལ་རང་བཞིན་མེད་པར་བཤད་པའི་ཕྱིར་རོ། ། གཟུགས་ཀྱི་རྒྱུ་ནི་ཞེས་གསུངས་པ་ཏེ་མ་གཏོགས་པ་ནི་མེད་པའམ་མི་ལྟོས་པར་བཤད་ཀྱི་དེ་གཉིས་ཐ་དད་མེད་པར་ནི་མི་བཤད་ཀྱི་དེ་འབྱུང་བ་དང་འབྱུང་གྱུར་ཐ་དད་དུ་མཐོང་བའི་ཕྱིར་དང་། དེ་གཉིས་གཅིག་ཡིན་པ་བཙུན་པ་སངས་རྒྱས་ལྷའི་ལུགས་ཡིན་པའི་ཕྱིར་དང་། རྒྱུ་འབྲས་ཐ་མི་དད་པ་གྲངས་ཅན་གྱི་ལུགས་ཡིན་པའི་ཕྱིར་རོ། ། དེ་རྒྱས་པར་འཆད་པ་ན་དེ་མེད་པའམ་དེ་ལ་མ་ལྟོས་པར་གཟུགས་ཡོད་ན་ཞེས་སྦྱར་ཏེ་འབྱུང་བཞི་ལས་གཞན་པའི་རྒྱུ་མེད་པའི་ཕྱིར་རོ། ། དོན་གང་ཡང་ཞེས་བྱ་བས་བསལ་བ་སྟོན་པར་བྱེད་དོ། ། དེ་བཞིན་དུ་གཟུགས་ལ་མ་ལྟོས་པའི་དེའི་རྒྱུ་ཡོད་ན་ཞེས་སྦྱར་ཏེ་འབྲས་བུ་མེད་པ་ནི་དེ་ལ་མ་ལྟོས་པའོ། ། མ་ལྟོས་པའི་རྒྱུ་འབྲས་ནི་མེད་དེ་ཕ་དང་བུ་བཞིན་ནོ། །
འབྲས་བུ་ཡེ་མེད་ནའང་རྒྱུར་མི་རུང་སྟེ་དངོས་མེད་བཞིན་ནོ། ། དེ་ལྟར་དེ་གཉིས་རྟེན་འབྲེལ་དུ་བསྟན་ནས་རྒྱུ་འབྲས་མེད་པར་སྟོན་པ་ནི་གཟུགས་ཡོད་དེ་གྲུབ་ན་ཡང་དེའི་རྒྱུ་མེད་གྲུབ་ཟིན་པ་ལ་རྒྱུ་མི་དགོས་པའི་ཕྱིར་རོ། ། དེ་མེད་དེ་མ་གྲུབ་ནའང་དེའི་རྒྱུ་མེད་མི་འཐད་དེ་རི་བོང་གི་རྭ་རྒྱུར་མི་འཐད་པ་བཞིན་ནོ། ། རྒྱུ་མེད་པའི་ཞེས་བྱ་བས་ནི་རྒྱང་འཕེན་པའི་འདོད་པ་སྟོན་སྟེ་དགག་པ་གཉིས་སྨོས་པ་ནི་འདོད་པ་དེ་ཐ་ཆད་དུ་བསྟན་པའི་ཕྱིར་རོ། ། དཔྱད་ན་གཟུགས་མེད་པ་དེ་ཕྱིར་བྱ་བ་ལ་འགའ་ཡང་ནི་དབྱིབས་དང་ཁ་དོག་གི་དབྱེ་བ་མང་པོ་དང་ཐོགས་བཅས་ཐོགས་མེད་ལ་སོགས་པའོ། ། བརྟག་བ་མི་བྱ་ནི་དེའི་དེ་བཞིན་ཉིད་ལ་ལྟ་བར་འདོད་པས་སོ། ། གཞན་ཡང་འདྲ་བས་རྒྱུ་འབྲས་སུ་འཇོག་གམ་མི་འདྲ་བས་འཇོག དང་པོ་འགོག་པ་ནི་འབྲས་བུ་ཞེས་པ་སྟེ་རྒྱུ་འབྱུང་བཞི་ནི་སྲ་གཤེར་དྲོད་དང་གཡོ་བ་ཡིན་ལ། དབང་པོ་དང་དོན་ལྔ་ནི་དེ་ལྟ་མ་ཡིན་པས་རྒྱུ་འབྲས་མ་ཡིན་པར་འགྱུར་རོ། ། གཉིས་པ་འགོག་པ་ནི་ཡང་འབྲས་བུ་ཞེས་བྱ་བ་སྟེ་རྒྱུ་འབྲས་འདྲ་བ་སྐལ་མཉམ་གྱིས་རྒྱུ་འབྲས་རྣམས་དེ་མ་ཡིན་པར་འགྱུར་རོ། །
ཡང་ན་རིགས་པས་དཔྱད་པ་དེ་གཉིས་ལ་འདྲ་མི་འདྲ་གཉིས་ཀ་མི་རུང་བའི་ཕྱིར་རོ། ། དེ་རིགས་ཅན་གཞན་ལ་སྦྱར་བ་ནི། ཚོར་དང་ཞེས་པ་སྟེ་སེམས་ནི་རྣམ་པར་ཤེས་པའོ། ། དངོས་པོ་ཐམས་ཅད་ནི་ཕུང་པོར་མ་འདུས་པའི་དངོས་པོ་མེད་ཀྱང་དེའི་བྱེ་བྲག་འགོག་པར་འདོད་པས་བུམ་པ་སྣམ་བུ་དང་སྒྲ་དང་དྲི་རོ་དང་རེག་པ་དང་ཡིད་ལ་བྱེད་པ་ལ་སོགས་པའོ། རིམ་པ་ནི་རིགས་པ་སྟེ་སྔར་བཤད་པ་ཐམས་ཅད་མཚུངས་པར་སྦྱར་རོ་ཞེས་བྱ་བའི་དོན་ཏོ། ། རིགས་པ་གཅིག་གིས་ཐམས་ཅད་ཁེགས་པ་དེའི་ཕྱིར་སྟོང་ཉིད་དུ་སྒྲུབ་པའི་རིགས་པས་བརྩད་དེ་དགག་པར་བྱ་བའི་ཚེ། རྟག་དང་དཔེ་དང་གཞན་གྱིས་ལན་འདེབས་པ་སྨྲ་བ་དེ་ཡི། ལན་མི་ཐེབས་ཏེ་ལན་དེ་ཉིད་རྩ་བའི་བསྒྲུབ་བྱའམ་རྩོད་གཞི་དང་མཚུངས་པར་སྟོང་ཉིད་དུ་སྒྲུབ་པའི་ཕྱིར་རོ། ། དེ་བཞིན་དུ་སྟོང་ཉིད་དུ་བཤད་ཅིང་སྒྲུབ་པའི་ཚེ། གཞན་སྐྱོན་བརྗོད་པ་དེས་ཀྱང་དེ་མི་ཁེགས་ཏེ་སྐྱོན་དེ་ཡང་རྩ་བའི་བསྒྲུབ་བྱ་དང་མཚུངས་པར་སྟོང་ཉིད་དུ་སྒྲུབ་པའི་ཕྱིར་རོ། །
ཇི་སྐད་དུ་བཞི་བརྒྱ་པ་ལས། ། དངོས་པོ་གཅིག་གིས་ལྟ་པོ་གང་། ། དེ་ནི་ཀུན་གྱི་ལྟ་པོར་བརྗོད། ། གཅིག་གི་སྟོང་ཉིད་གང་ཡིན་པ། ། དེ་ནི་ཀུན་གྱི་སྟོང་པ་ཡིན། ། ཞེས་བཤད་དོ། ། བཞི་པ་ཕུང་པོ་བརྟག་པ་བཤད་ཟིན་ཏོ།། །། ཁམས་དྲུག་རང་བཞིན་མེད་པར་གསུངས་པའི་དགོངས་པ་བསྟན་པའི་ཕྱིར་ཁམས་བརྟག་པ་སྟོན་པ་ན་ཕ་རོལ་ལ་གྲགས་པས་མ་གྲགས་པ་སྒྲུབ་པས་དང་པོ་ནམ་མཁའི་ཁམས་རང་བཞིན་མེད་པར་བསྟན་པའི་ཕྱིར་ནམ་མཁའི་ཞེས་གསུངས་ཏེ་དེའི་མཚན་ཉིད་ནི་བྱེ་བྲག་ཏུ་སྨྲ་བས་མི་སྒྲིབ་པ་ལ་འདོད་ལ། ཆོས་མངོན་པ་ཐེག་པ་ཆེན་པོ་ལས་གཟུགས་མེད་ལ་བྱེད་པ་ཐམས་ཅད་ཀྱི་གོ་འབྱེད་པ་ལ་བཤད་དོ། ། དེ་འདྲ་བའི་མཚན་ཉིད་ཀྱི་སྔ་རོལ་ན་དེ་མེད་དེ་དེ་གཉིས་དབྱེར་མེད་པའི་ཕྱིར་རོ། །
དེ་ལ་ཐལ་བ་བརྗོད་པ་དང་བསལ་བ་གལ་ཏེ། ཞེས་པ་དང་མཚན་ཉིད་ཅེས་པས་སྟོན་ནོ། ། འདི་བྱེ་བྲག་ཏུ་སྨྲ་བ་དང་བྱེ་བྲག་པས་འདུས་མ་བྱས་རྟག་པའི་རྫས་སུ་འདོད་པས་དངོས་པོ་ཞེས་བསྟན་ཏོ། ། མཚན་ཉིད་མེད་པའི་ནམ་མཁའི་དངོས་པོ་མེད་ན་ནམ་མཁའི་མཚན་ཉིད་གང་དུ་འཇུག་པར་འགྱུར་ཏེ་འཇུག་པ་མེད་པའི་ཕྱིར་རོ། ། གཞན་ཡང་མཚན་ཉིད་མེད་ལ་མཚན་ཉིད་མི་འཇུག་སྟེ་རི་བོང་གི་རྭ་བཞིན་ནོ། ། མཚན་ཉིད་བཅས་ལ་འཇུག་པ་མིན་ཏེ་དོན་མེད་ཅིང་ཐུག་པ་མེད་པར་འགྱུར་བའི་ཕྱིར་རོ། ། དེ་གཉིས་ལས་གཞན་ལའང་འཇུག་པར་མི་འགྱུར་ཏེ་དེ་ནི་མི་སྲིད་པའི་ཕྱིར་རོ། ། དེ་ལྟར་བརྟགས་ན་མཚན་ཉིད་འཇུག་པ་མེད་པས་མཚན་གཞི་མེད་ལ་དེ་མེད་ན་མཚན་ཉིད་ཀྱང་མེད་དེ་རྟེན་མེད་པའི་ཕྱིར་རོ། ། དེའི་ཕྱིར་དེ་གཉིས་ཀ་མེད་ལ་དེ་གཉིས་ལས་གཞན་པའི་དངོས་པོའང་མེད་པས་དེ་དངོས་པོ་ཡིན་པ་ཁེགས་སོ། ། མདོ་སྡེ་པ།
ནམ་མཁའ་མོ་ཤམ་བུ་དང་མཚུངས། ། འགོག་པ་གཉིས་ཀྱང་ནམ་མཁའ་བཞིན། ། ཞེས་དེ་དངོས་མེད་དུ་འདོད་པ་འགོག་པ་ནི་དངོས་པོ་ཞེས་པ་སྟེ་དགག་བྱ་མེད་ན་བཀག་པའང་མེད་དེ་རི་བོང་གི་རྭ་དངོས་པོར་མེད་པས་དེ་ཆགས་པའི་དངོས་མེད་ཀྱང་མེད་པ་བཞིན་ནོ། ། གལ་ཏེ་ནམ་མཁའ་ལ་དངོས་དང་དངོས་མེད་དུ་ཤེས་པའི་བློ་ཡོད་པས་དེ་གཉིས་སུ་ཡོད་དོ་ཞེ་ན། དངོས་དང་དངོས་མེད་མི་མཐུན་ཏེ་འགལ་བའི་ཆོས་གང་ཟག་གང་གིས་དངོས་དང་དངོས་མེད་དུ་ཤེས་པས་དེར་ཡོད་པར་འགྱུར་ཏེ་བློས་བརྟགས་པ་ལྟར་ཡོད་ན་ཧ་ཅང་ཐལ་བའི་ཕྱིར་དང་། དེ་གཉིས་སུ་ཡོད་པའི་སྒྲུབ་བྱེད་མེད་པའི་ཕྱིར་རོ། ། ད་ནི་ཇི་ལྟར་བསྟན་པ་དེ་ལྟར་བསྡུ་བའི་ཕྱིར་དེ་ལྟར་ཡིན་པ་དེའི་ཕྱིར་ཞེས་གསུངས་སོ། ། དེ་རིགས་མཐུན་གཞན་ལ་སྦྱོར་བ་ནི་ཁམས་ལྔ་པོ་ཞེས་པ་སྟེ་ཁམས་ནི་འབྱུང་ཁུངས་ཀྱི་དོན་ཏེ་སྡུག་བསྔལ་དང་ཡིད་མི་བདེ་ལ་སོགས་པའི་འབྱུང་ཁུངས་ཡིན་ནོ། ། ལྔ་ནི་ས་དང་ཆུ་དང་མེ་དང་རླུང་དང་རྣམ་པར་ཤེས་པའི་ཁམས་སོ། ནམ་མཁའ་ལས་གཞན་གང་དག་མདོ་ལས་བཤད་པ་དེ་དག་ཀྱང་ཆོས་ཅན་སྤོས་ནས་ནམ་མཁའ་དང་རིགས་པ་མཚུངས་པས་དགག་སྟེ་སྡུད་པའི་བར་ཇི་ལྟ་བ་བཞིན་སྦྱར་རོ། །
མཐའ་བྲལ་དུ་ལྟ་བའི་བློ་མེད་པའི་བློ་ཆུང་གང་དག་ཅེས་བྱ་བས་ནི་མཐར་འཛིན་སྨད་པ་སྟོན་ཏེ་བལྟ་བྱ་བ་ནི་སྤྲོས་བྲལ་ལོ། ། སྤྲོས་པ་ཉེ་བར་ཞི་བའི་ཞི་བ་དེ་ནི་མདོ་ལས། ། གང་ཚེ་འཇིག་རྟེན་ཡོད་མིན་ཞིང་། ། མེད་མིན་ཡོད་མིན་མི་མཐོང་བ། ། དེ་ཚེ་སེམས་ནི་རྣམ་ལྡོག་ཅིང་། ། བདག་མེད་ཉིད་ཀྱང་རྟོགས་པར་འགྱུར། ། ཞེས་བཤད་དོ། ། ལྔ་པ་ཁམས་བརྟག་པ་བཤད་ཟིན་ཏོ།། །། ཀུན་ནས་ཉོན་མོངས་པ་རང་བཞིན་མེད་པར་གསུངས་པའི་དགོངས་པ་བསྟན་པའི་ཕྱིར་འདོད་ཆགས་ལ་སོགས་པ་བརྟག་པ་སྟོན་པ་ནི་གལ་ཏེ་ཞེས་པ་སྟེ་འདི་ལ་འགྲེལ་པ་བྱེད་པ་རྣམས་ཀྱིས་ཆགས་པ་དང་འདོད་ཆགས་དང་ལྷག་པར་ཆགས་པ་ལ་སོགས་པ་ནི་མིང་གི་རྣམ་གྲངས་སུ་བཤད་དོ། ། བོད་ཀྱི་སློབ་དཔོན་རྣམས་ནི་ཆགས་པ་ནི་ཆགས་ཅན་གྱི་གང་ཟག་དང་།
འདོད་ཆགས་ནི་ཉོན་མོངས་པ་ལ་འཆད་དོ། ། དེ་ལ་རང་འགྲེལ་ལས་འདོད་ཆགས་དང་ཆགས་པ་དག་རིམ་གྱིས་སྐྱེ་བ་ཞེས་ཞེན་པ་ཆུང་འབྲིང་ཆེ་གསུམ་གྱི་རིམ་པ་ཡིན་པས་ཆགས་པ་ལས་འདོད་ཆགས་རིམ་གྱིས་སྐྱེ་བ་སྟོན་པ་ནི་འདོད་ཆགས་སྔ་རོལ་ན་ཞེས་པ་སྟེ་རྗེས་འགྲོ་བརྗོད་པ་ཡིན། དེ་འགོག་པ་ནི་ཆགས་པ་ཞེས་པ་སྟེ་ཡོད་པ་ཉིད་མ་གྲུབ་པས་དེ་གཉིས་ཀྱི་ཡོད་པར་ག་ལ་འགྱུར་ཏེ་མི་སྲིད་པའི་དོན་ཏོ། ། ཆགས་པ་ལ་ཡང་འདོད་ཆགས་ནི་སྔར་ཡོད་དམ་མེད་ཀྱང་རུང་རིམ་པ་སྟེ་ཚུལ་མཚུངས་པས་འོག་ནས་འགོག་གོ ། དེ་གཉིས་འཆད་པ་ན་འདོད་ཆགས་ལས་ཆགས་པ་སྐྱེ་བའི་རིམ་པ་སྟོན་པ་ནི་གལ་ཏེ་ཞེས་རྗེས་འགྲོ་བརྗོད་ནས། འདོད་ཆགས་ཞེས་ཡོད་པ་གཉིས་ཀ་མ་གྲུབ་པས་སུན་འབྱིན་ཏེ་སྔ་མ་དང་མཚུངས་པས་རིམ་པ་མཚུངས་ཞེས་གསུངས་སོ། ། སངས་རྒྱས་བསྐྱངས་ཀྱིས་རིམ་པ་མཚུངས་ཞེས་ཕྱི་མ་འདི་མེད་པའི་བཤད་པ་བྱས་སོ། ། ཚིག་གསལ་ནས་འདོད་པ་བརྗོད་པའི་ཚིགས་བཅད་གཅིག་དང་རིམ་པ་མཚུངས་ཕྱི་མ་གཉིས་ཀ་མེད་པ་བཤད་དོ། ། རང་འགྲེལ་དང་ཤེས་རབ་སྒྲོན་མ་ནས་ཐམས་ཅད་བཤད་ནས་དེ་གཉིས་ལྟོས་པའི་དཔེ་ཕ་དང་བུ་ལ་བྱས་སོ། ། གཉིས་པ་དེ་གཉིས།
ཅིག་ཅར་སྐྱེ་བ་དགག་པ་ནི་དེ་གཉིས་ནི་སེམས་དང་སེམས་བྱུང་ཡིན་ཏེ་འདོད་ཆགས་ཀྱིས་ཆགས་པར་བྱས་པའི་སེམས་ལ་ཆགས་པ་ཟེར་རོ་ཞེ་ན། འདོད་ཆགས་དང་ནི་ཞེས་སྨོས་ཏེ། དེའི་དངོས་བསྟན་འདི་ལྟར་ཞེས་པ་སྟེ་ལྟོས་མེད་ཀྱི་དཔེ་རྭ་གཡས་གཡོན་ལ་བྱས་སོ། ། ཡང་དེ་གཉིས་གཅིག་གམ་ཐ་དད་དང་པོ་འགོག་པ་ནི་གཅིག་ཉིད་ཅེས་པ་སྟེ་དེ་ལ་ནི་གཉིས་དགོས་པའི་ཕྱིར་རོ། ། གཉིས་པ་འགོག་པ་ནི་ཅི་སྟེ་ཅེས་པའོ། ། དེ་གཉིས་རིམ་པ་བཞིན་གསལ་བར་བྱེད་པ་ནི་གལ་ཏེ་ཞེས་པ་སྟེ་ཐ་དད་ལྷན་ཅིག་ན་གྲོགས་མེད་པ་ཡང་ལྷན་ཅིག་ཏུ་འགྱུར་བ་ནི་བུམ་སྣམ་ལྷན་ཅིག་པ་ལ་དུས་ནི་དུས་ཅན་ལས་རྫས་གུད་པར་མ་གྲུབ་པས་དུས་གཅིག་པ་མེད་ལ་དེ་གཉིས་ཡུལ་ནི་མི་གཅིག་པས་རང་ཡུལ་ན་གྲོགས་མེད་པར་ལྷན་ཅིག་ཏུ་འགྱུར་བས་དེ་ལ་གཉིས་མི་དགོས་པར་ཐལ་བ་ཡིན་ནོ། ། ཐ་དད་ལ་ལྷན་ཅིག་དགག་པ་རྒྱས་པར་འཆད་པ་ནི་གལ་ཏེ་ཐ་དད་ལ་ལྷན་ཅིག་འདོད་ན་འདོད་ཆགས་དང་ཆགས་པ་ལ་དེ་གཉིས་ཀ་ཅི་ཞིག་ཡོད་པ་ཡིན། དེ་གཉིས་ཐ་དད་དུ་གྲུབ་ན་རྒྱུ་དེ་ན་དེ་གཉིས་ལྷན་ཅིག་ཏུ་མི་འགྱུར་རོ། ། དེ་གཉིས་གསལ་བར་འཆད་པ་ནི་གལ་ཏེ། ཞེས་པ་སྟེ་དེ་གཉིས་ཐ་དད་དུ་གྲུབ་ན་ལྷན་ཅིག་ཏུ་ཅིའི་ཕྱིར་རྟོག་སྟེ་དེ་ལ་ལྷན་ཅིག་བཀག་ཟིན་པའི་ཕྱིར་རོ། །
དེས་ན་ཁྱེད་དེ་གཉིས་ཐ་དད་དུ་མ་གྲུབ་པས་དེ་སྒྲུབ་པའི་ཕྱིར་དེ་གཉིས་ལྷན་ཅིག་དུ་འདོད་ལ། དེ་གཉིས་ལྷན་ཅིག་ཏུ་སྒྲུབ་པའི་ཕྱིར་ཐ་དད་དུ་འདོད་པས་གྲུབ་པ་ཕན་ཚུན་རྟེན་པའི་ཕྱིར་གཅིག་མ་གྲུབ་པར་གཅིག་མི་འགྲུབ་པས་ལྷན་ཅིག་དང་ཐ་དད་གཉིས་ཀ་མི་འགྲུབ་པར་འགྱུར་རོ། ། དེས་ན་དེ་གཉིས་ཐ་དད་བྱ་བ་དང་། ཐ་དད་དུ་མ་གྲུབ་པ་གང་ཞིག་ལ་ལྷན་ཅིག་ཅེས་ཚིག་རྣམ་པར་སྦྱར་རོ། འདི་དང་གཞན་དུ་ཡང་དགག་པའི་སྒྲ་རྩ་བར་བྲི་དགོས་པ་མ་བྲིས་པ་རྣམས་ནི་སྡེབ་སྦྱོར་གྱི་ངོར་ཡིན་ཏེ། རང་འགྲེལ་ན་དཀྱུས་སུ་བྲིས་ཡོད་དོ། ། དེའི་ཕྱིར་ཐམས་ཅད་དུ་རང་འགྲེལ་ཉིད་ཚད་མ་ཡིན་ནོ། ། སྔར་བསྟན་པའི་ཚུལ་དེ་ལྟར་ཞེས་པས་སྐབས་ཀྱི་དོན་བསྡུས་ནས་འདོད་ཆགས་བཞིན་དུ་ཞེས་པས་གཞན་ལ་སྦྱོར་ཏེ། ཆོས་རྣམས་ཀུན་ནི་ཞེ་སྡང་བ་དང་གཏི་མུག་དང་རྨོངས་པ་དང་ལ་སོགས་པའམ་ཡང་ན་འཁོར་འདས་ཀྱི་བསྡུས་པའི་ཆོས་ཐམས་ཅད་དེ་བཞིན་རིགས་པ་མཚུངས་པའི་ཕྱིར་རོ། ། འདིའི་དཔེ་མདུང་ཁྱིམ་ལ་མཛད་པ་ནི་ཀུན་རྫོབ་ཏུ་ཕན་ཚུན་ལྟོས་པ་དང་དོན་དམ་པར་ལྟོས་པའི་ངོ་བོ་ཉིད་མེད་པར་བསྟན་པའི་ཕྱིར་ཡིན་ནོ། །
དྲུག་པ་འདོད་ཆགས་དང་ཆགས་པ་བརྟག་པ་བཤད་ཟིན་ཏོ།། །། སྐྱེ་འཇིག་གནས་གསུམ་རང་བཞིན་མེད་པར་གསུངས་པའི་དགོངས་པ་བསྟན་པའི་ཕྱིར་དེ་དག་བརྟག་པ་སྟོན་པ་ན་དང་པོ་སྐྱེ་བ་དགག་པ་ནི་གལ་ཏེ་སྐྱེ་བ་ཞེས་གསུངས་ཏེ་མཚན་ཉིད་གསུམ་པོ་ལ་ཡང་མཚན་ཉིད་གསུམ་དགོས་པའི་ཐུག་མེད་དང་སྔ་མ་རྣམས་མཚན་གཞིར་འགྱུར་རོ། ། ཅི་སྟེ་ཞེས་བྱ་བ་ནི་རིགས་མི་མཐུན་གྱི་མཚན་ཉིད་དུ་མི་འཐད་དེ་ཧ་ཅང་ཐལ་བའི་ཕྱིར་རོ། ། གཞན་ཡང་གསུམ་པོ་དེ་ལས་གཉིས་མེད་པའི་རེ་རེ་བ་ནི་མི་སྲིད་ལ་གསུམ་དུས་གཅིག་ལ་ཚོགས་པ་ནི་མི་སྲིད་དེ་འགལ་བའི་ཕྱིར་རོ་ཞེས་སྟོན་པ་ནི་སྐྱེ་བ་ལ་སོགས་གསུམ་ཞེས་པའོ། ། མཚན་ཉིད་གཞན་ཡོད་ན་ཐུག་མེད་དང་མེད་ན་གསུམ་པོ་དེ་འདུས་བྱས་སུ་མི་འགྱུར་རོ་ཞེས་སྟོན་པ་ནི་སྐྱེ་དང་ཞེས་པའོ། ། དེ་ལ་ཕན་ཚུན་རྟེན་པས་ཐུག་པ་མེད་པའི་སྐྱོན་སྤོང་སྟེ་ཁ་ཆེ་བྱེ་བྲག་ཏུ་སྨྲ་བ་རྣམས་ནི་དེ་དག་སྐྱེ་བའི་སྐྱེ་བ་ལ་སོགས། དེ་ཆོས་བརྒྱད་དང་གཅིག་ལ་འཇུག་ཅེས་སྨྲ་སྟེ་རྩ་བའི་སྐྱེ་བས་བུམ་པ་ལ་སོགས་པའི་འདུས་བྱས་རང་ཉིད་དང་མཚན་ཉིད་གཞན་གསུམ་དང་མཐུན་པའི་མཚན་ཉིད་བཞི་སྟེ་དེ་ཆོས་བརྒྱད་བསྐྱེད་པ་ལ་འཇུག་གོ ། སྐྱེ་བའི་སྐྱེ་བས་ནི་རྩ་བའི་སྐྱེ་བ་གཅིག་ཉིད་བསྐྱེད་དོ། ། གནས་པ་དང་རྒས་པ་དང་མི་རྟག་པའང་དེ་དག་གནས་པའི་གནས་ལ་སོགས་ཞས་བཤད་པར་བྱའོ། ། ཡང་ན་འདུས་བྱས་གཅིག་སྐྱེ་བ་ན་རང་ཉིད་དང་བཅོ་ལྔ་སྐྱེ་སྟེ་ཆོས་དེ་ཉིད་དང་དེའི་སྐྱེ་བ་ལྡན་པ་གནས་པ་རྒས་པ་མི་རྟག་པ།
གཞི་དེ་དགེ་བ་ཡིན་ན་ཡང་དག་པའི་རྣམ་གྲོལ། དེ་ངེས་འབྱུང་ཡིན་ན་ངེས་པར་འབྱུང་བ། དེ་ལོག་པ་ཡིན་ན་དེའི་རྣམ་གྲོལ། དེ་ངེས་འབྱུང་མ་ཡིན་ན་ངེས་འབྱུང་མ་ཡིན་པ་སྟེ། གཞི་དེ་དགེ་མི་དགེའི་དབང་གིས་ནི་ཕྱི་མ་བཞི་གཉིས་གཉིས་སུ་འགྱུར་བས་སྔ་མ་ལྔ་དང་བདུན་ནི་གཞི་དེའི་འཁོར་ཡིན་ལ། དེ་དག་ལ་སྐྱེ་བའི་སྐྱེ་བ་བྱ་བ་ནས་གཞིའི་དབང་གིས་ངེས་འབྱུང་མ་ཡིན་པའི་ངེས་འབྱུང་མ་ཡིན་པ་ཞེས་བྱ་བའི་བར་བདུན་ནི་འཁོར་གྱི་འཁོར་ཡིན་ནོ། ། དེ་ལ་རྩ་བའི་སྐྱེ་བས་རང་མ་ཡིན་པ་བཅུ་བཞི་བསྐྱེད་ལ་སྐྱེ་བའི་སྐྱེ་བས་ནི་རྩ་བའི་སྐྱེ་བའོ། ། དེ་བཞིན་དུ་རྩ་བའི་ངེས་འབྱུང་མ་ཡིན་པས་ཆོས་བཅུ་བཞིར་འཁོར་བ་ལས་ངེས་པར་མི་འབྱུང་ལ། ངེས་འབྱུང་མ་ཡིན་པ་གཉིས་པས་ནི་རྩ་བའི་ངེས་འབྱུང་མ་ཡིན་པ་ཉིད་ངེས་པར་འབྱུང་བར་མི་བྱེད་པའི་བར་དུ་སྦྱར་རོ། ། འདིའང་རང་འགྲེལ་ལས་མིང་མ་སྨོས་ལ།
ཤེས་རབ་སྒྲོན་མ་ནས་གནས་མ་བུའི་འདོད་པ་དང་ཚིག་གསལ་ནས་མང་པོས་བཀུར་བའི་འདོད་པར་བཤད་དོ། ། དེ་དག་ནི་གཟུགས་དང་སེམས་དང་སེམས་བྱུང་མ་ཡིན་གྱི་མི་ལྡན་པའི་འདུ་བྱེད་རྫས་གྲུབ་འདུས་བྱས་ཕུང་པོ་ལྔ་ལས་ཐ་དད་དུ་མི་དམིགས་ཀྱང་ཐ་དད་ལྡན་པར་འདོད་དེ་མཛོད་ལས་ཆོས་ཐམས་ཅད་རྟོག་གེའི་སྤྱོད་ཡུལ་མ་ཡིན་པའི་ཕྱིར་མི་ལྡན་པའི་འདུ་བྱེད་ཀྱང་རྫས་སུ་གྲུབ་པ་ཁོ་ན་སྟེ་འདི་ནི་ཁོ་བོ་ཅག་གི་གྲུབ་པའི་མཐའ་འོ་ཞེས་བཤད་དོ། ། དེ་དག་སྨྲས་པ་ནི་སྐྱེ་བའི་སྐྱེ་བས་ཞེས་པ་སྟེ་འབའ་ཞིག་ནི་ཁོ་ནའོ། ། དེ་འགོག་པ་ནི་གལ་ཏེ་ཞེས་རྗེས་སུ་བརྗོད་ནས་རྩ་བས་མ་བསྐྱེད་པའི་སྐྱེ་བའི་སྐྱེ་བ་དེས་རྩ་བའི་སྐྱེ་བ་དེ་ཇི་ལྟར་བསྐྱེད་དེ་རང་ཉིད་མ་སྐྱེས་པའི་ཕྱིར་རོ། ། གལ་ཏེ་རྩ་བའི་སྐྱེ་བས་བསྐྱེད་པའི་སྐྱེ་བའི་སྐྱེ་བས་རྩ་བའི་སྐྱེ་བ་བསྐྱེད་ན་སྐྱེ་ཆུང་དེས་མ་བསྐྱེད་པའི་རྩ་བ་དེས་སྐྱེ་ཆུང་དེ་ཇི་ལྟར་བསྐྱེད་དེ་རྩ་བ་རང་ཉིད་མ་སྐྱེས་པའི་ཕྱིར་རོ། ། དེས་ཕན་ཚུན་བསྐྱེད་པ་ཁེགས་པས་ཐུག་མེད་ཉིད་དུ་འགྱུར་རོ། ། ཡང་ཁྱོད་ཀྱི་རྩ་བའི་སྐྱེ་བ་དེ་སྐྱེ་བཞིན་པ་མ་སྐྱེས་པ་སྐྱེ་བ་མ་རྫོགས་པ་དེ་ཡིས་སྐྱེད་ཆུང་བསྐྱེད་པར་འདོད་ན་འདོད་ལ་རག་དེ་མི་ནུས་ཏེ་རང་ཉིད་རྫོགས་པར་མ་གྲུབ་པའི་ཕྱིར་བུམ་པ་བྱེད་འཕྲོས་ཆུ་འཛིན་མི་ནུས་པ་བཞིན་ནོ། ། དཔེས་ཐུག་མེད་ཀྱི་སྐྱོན་སྤོང་བ་ནི་ཇི་ལྟར་ཞེས་པ་སྟེ་དེ་འགོག་པ་ནི་མར་མེ་དང་དེ་གང་ན་འདུག་པ་དེ་ན་མུན་པ་མེད་ན་མར་མེས་ཅི་ཞིག་སྣང་བར་བྱེད་མུན་པ་སེལ་བ་སྣང་བྱེད་ཡིན་ནོ་ཞེ་ན། བསལ་བྱའི་མུན་པ་རང་ལའང་མེད་ལ་རང་འདུག་ས་དེ་ནའང་མེད་པའི་ཕྱིར་ཅི་ཞིག་སེལ། ཅི་སྟེ་མར་མེ་གྲུབ་ཟིན་པས་མི་སེལ་ཀྱང་སྐྱེ་བཞིན་པས་སེལ་ལོ་ཞེ་ན།
དེའང་དེ་དང་ཕྲད་པ་མེད་པས་མི་སེལ་ལོ། ། དེའི་ཁྱབ་པ་སྒྲུབ་པ་ནི་མར་མེ་ཕྲད་ལ་ཞེས་གསུངས་པ་ཡིན་ནོ། ། མར་མེ་རང་དང་ཞེས་པས་རྒྱུ་མཚན་མཚུངས་པའི་མགོ་སྙོམས་བྱེད་དེ་རང་སྒྲིབ་ན་མུན་པ་མེད་པས་མཚན་མོའང་སྣང་བར་འགྱུར་རོ། ། མར་མེ་རང་གཞན་གཉིས་ཀ་སྣང་བས་མུན་པའང་གཉིས་ཀ་སྒྲིབས་པར་འགྱུར་བའི་རྒྱུ་མཚན་མེད་པའི་ཕྱིར། འདི་ལྟག་ཆོད་ཡིན་ཏེ་ལྕགས་ཀྱིས་རང་གཞན་གཉིས་ཀ་གཅོད་ན་སྒྲས་ཀྱང་རང་གཞན་གཉིས་ཀ་གཅོད་པར་འགྱུར་བ་དང་འདྲའོ། ། དེ་བཞིན་དུ་མུན་པ་ཐམས་ཅད་སེལ་བར་ཐལ་བ་ཡང་དེའི་ཁྱབ་པས་ཁས་བླངས་དང་ཚད་མ་གཉིས་ཀ་མེད་ན་ལྟག་ཆོད་ཡིན་ཏེ་ཁབ་ལེན་གྱིས་མ་ཕྲད་པའང་ལེན་ན་གཞན་གྱི་ལྕགས་ཀྱང་ལེན་པར་འགྱུར་དང་འདྲའོ། ། དེ་ལྟར་དཔེ་བཀག་ནས་དོན་དགག་པའི་ཕྱིར་སྐྱེ་བ་འདི་ནི་ཞེས་གསུངས་ཏེ་དེ་མ་སྐྱེས་པས་རང་བསྐྱེད་ན་ནམ་མཁའི་པདྨས་ཀྱང་རང་བསྐྱེད་པར་འགྱུར་རོ། ། རང་སྐྱེས་པས་སྐྱེད་ན་སྐྱེས་ན་བསྐྱེད་དུ་ཅི་ཡོད། དེ་ན་སྐྱེ་བས་རང་མི་བསྐྱེད་དོ། ། སྐྱེ་བས་གཞན་བསྐྱེད་པ་ལ་ཡང་སོང་བ་ལ་སོགས་པ་གསུམ་ལ་འགྲོ་བ་མི་འཐད་པས་བཤད་པ་ཡིན་ཏེ་འདི་ལྟར་སྐྱེས་པ་ནི་མི་སྐྱེ་སྟེ་ཐུག་མེད་དུ་འགྱུར་བའི་ཕྱིར་དང་བྱས་པ་ལ་བྱ་བ་མེད་པ་དང་སོང་བ་ལ་འགྲོར་མེད་པ་དང་བསྲེགས་པ་ལ་སྲེག་ཏུ་མེད་པའི་ཕྱིར་རོ། །
མ་སྐྱེས་པ་ཡང་མི་བསྐྱེད་དེ་སྐྱེ་བའི་བྱ་བ་མེད་པའི་ཕྱིར་དང་། རིགས་ཆད་ལ་བྱང་ཆུབ་དང་མི་གཡོ་བའི་དགྲ་བཅོམ་ལ་ཉོན་མོངས་སྐྱེ་བ་དང་མི་སྲིད་པ་ཐམས་ཅད་སྐྱེ་བར་འགྱུར་བའི་ཕྱིར་རོ། ། སྐྱེ་བཞིན་པ་ཡང་མི་བསྐྱེད་དེ་སྐྱེས་མ་སྐྱེས་ལས་གཞན་པའི་སྐྱེ་བཞིན་པ་མེད་པའི་ཕྱིར་རོ། ། གཞན་ཡང་གང་ཚེ་སྐྱེ་བ་ཡོད་པས་སྐྱེ་བཞིན་པ་འདི་འབྱུང་བ་ཡིན་པ་ལ་སྐྱེ་བ་ཉིད་མེད་པ་དེའི་ཚེ་སྐྱེ་བ་ལ་བརྟེན་པའི་སྐྱེ་བཞིན་པ་ཞེས་ཇི་ལྟར་བརྗོད་པར་བྱ་ཁྱབ་བྱེད་མེད་པའི་ཁྱབ་བྱ་དང་ཁྱད་པར་མེད་པའི་ཁྱད་པར་ཅན་མེད་པའི་ཕྱིར་རོ། ། སྐྱེ་བ་ཡེ་མེད་ན་རྟེན་འབྲེལ་ཡང་མེད་པར་འགྱུར་རོ་ཞེ་ན། ཀུན་རྫོབ་པའི་རྟེན་འབྲེལ་ནི་དོན་དམ་པར་ངོ་བོ་ཉིད་ཞི་སྟེ་མེད་པ་ཡིན་པ་དེ་ཕྱིར་སྐྱེ་བཞིན་དང་སྐྱེ་བ་ཡང་ཞི་སྟེ་མེད་པ་ཉིད་དེ། དོན་དམ་དུ་མེད་པས་ཀུན་རྫོབ་ལ་མི་གནོད་དོ། ། བྱེ་བྲག་ཏུ་སྨྲ་བ་འདུས་བྱས་རྣམས་དུས་འཕོ་བའི་ཕྱིར་མ་འོངས་པ་ད་ལྟར་དུ་སྐྱེ་བ་ནི་ཡོད་པ་སྐྱེ་བར་འདོད་དེ་དེ་ལ་གལ་ཏེ་དངོས་པོ་མ་སྐྱེས་པ་འགའ་ཞིག་མ་འོངས་པའི་དུས་གང་ན་ཡོད་པར་གྱུར་ན་དེ་ཅིའི་ཕྱིར་ད་ལྟར་གྱི་དུས་དེར་སྐྱེ་བར་འགྱུར་ཏེ་དེ་ཡོད་ན་སྟེ་ཡོད་པའི་ཕྱིར་དང་འདིར་སྐྱེ་བར་མི་འགྱུར་ཏེ་དོན་མེད་པའི་ཕྱིར་རོ་སྙམ་ན་དགོངས་པ་ཡིན་ནོ། ། འདིས་ནི་བཙུན་པ་ཆོས་སྐྱོབ་དངོས་པོ་གཞན་དུ་འགྱུར་བ་དང་། བཙུན་པ་དབྱངས་སྒྲོགས་མཚན་ཉིད་གཞན་དུ་འགྱུར་བ་དང་བཙུན་པ་དབྱིག་བཤེས་གནས་སྐབས་གཞན་དུ་འགྱུར་བ་དང་།
བཙུན་པ་སངས་རྒྱས་ལྷ་གཞན་དུ་འགྱུར་བ་སྟེ་དུས་གསུམ་རྫས་གྲུབ་ལུགས་བཞི་དགག་པ་བཤད་དོ། ། མ་སྐྱེས་པ་ལ་རྫས་གྲུབ་གང་ཡང་མི་རུང་བའི་ཕྱིར་རི་བོ་གི་རྭ་བཞིན་ནོ། ། ཡང་གལ་ཏེ་རྩ་བའི་སྐྱེ་བ་དེ་ཡིས་སྐྱེ་བཞིན་པ་སྐྱེད་པར་བྱེད་ན་འོ་ན་རྩ་བའི་སྐྱེ་བ་དེ། སྐྱེས་པར་བྱེད་པའི་སྐྱེ་བ་ཡང་གང་ཞིག་ཡིན། གལ་ཏེ་སྐྱེ་བའི་སྐྱེ་བ་གཞན་ཞིག་གིས་དེ་སྐྱེད་ན་དེའང་གཞན་ཞིག་གིས་བསྐྱེད་པས་ཐུག་མེད་དུ་འགྱུར་རོ་ཞེས་བཤད་ཟིན་ཏོ།། །། ཅི་སྟེ་ཐུག་མེད་སྤངས་པའི་ཕྱིར་རྩ་བའི་སྐྱེ་བ་དེ་གཞན་མེད་པར་སྐྱེས་ན་འདུས་བྱས་ཐམས་ཅད་དེ་བཞིན་དུ་སྐྱེད་བྱེད་མེད་པར་སྐྱེ་བ་རྒྱང་འཕེན་པའི་ལུགས་སུ་འགྱུར་རོ། ། རེ་ཤིག་ཅེས་བྱ་བས་ནི་བཤད་ཟིན་པ་དྲན་པར་བྱེད་དེ་རྐྱེན་རྟག་པར་ཡོད་དམ་མེད་པའི་དོན་ལ་ཡང་། རྐྱེན་ནི་རུང་བ་མ་ཡིན་ཏེ་ཞེས་བྱ་བ་ལ་སོགས་པས་གོང་དུ་བསྟན་པ་ཉིད་ཡིན་ནོ། ། གཞན་ཡང་དངོས་པོ་འགག་བཞིན་པ་ལ་སྐྱེ་བ་མི་འཐད་དེ་ཆོས་འགལ་བ་གཉིས་གཅིག་ལ་མི་རུང་བའི་ཕྱིར་སྣང་བ་དང་མུན་པ་བཞིན་ནོ། ། ད་ལྟར་གྱི་དངོས་པོ་ཐམས་ཅད་ནི་འགག་བཞིན་པ་ཡིན་པས་སྐྱེ་བ་མེད་པ་འགག་བཞིན་པ་མ་ཡིན་པ་འདས་མ་འོངས་ནི་དངོས་པོར་མི་འཐད་པས་ནམ་མཁའི་མེ་ཏོག་ལྟར་སྐྱེ་བ་མེད་དེ་སྐྱེ་བ་དགག་པ་བཤད་ཟིན་ཏོ།། །།
གཉིས་པ་གནས་པ་དགག་པ་ནི་དངོས་པོ་གནས་ཟིན་པ་མི་གནས་ཏེ་གནས་པའི་བྱ་བ་འགག་ཟིན་པའི་ཕྱིར་རོ། ། དངོས་པོ་མི་གནས་པའང་གནས་པ་མིན་ཏེ་གནས་པ་དང་བྲལ་བའི་ཕྱིར་རོ། ། གནས་བཞིན་པའང་མི་གནས་ཏེ་མ་སྐྱེས་པ་དེ་རྒྱུ་གང་གིས་གནས་པར་བྱེད་དེ་གནས་པའི་རྒྱུ་མེད་པའི་ཕྱིར་རོ། ། ཡང་དངོས་པོ་འགག་བཞིན་པ་ལ་གནས་པ་མི་འཐད་དེ་དེ་གཉིས་འགལ་བའི་ཕྱིར་རོ། ། གང་ཞིག་ཅེས་པ་ནི་བཤད་ཟིན་ཏོ།། །། དངོས་པོ་ཞེས་བྱ་བ་ལ་རྒས་པ་ནི་འགྱུར་བའོ། ། འཆི་བ་ནི་འཇིག་པའོ། ། གནས་པ་ནི་དེ་གཉིས་མེད་པར་འགྱུར་ན་ཡོད་པའི་ཕྱིར་གནས་པ་མེད་དོ། ། ཡང་གནས་པ་དེ་གནས་པ་གཞན་གྱིས་མི་གནས་ཏེ་དེའང་གཞན་གྱི་གནས་དགོས་པས་ཐུག་མེད་དུ་འགྱུར་བའི་ཕྱིར་རོ། ། དེ་ཉིད་ཀྱིས་ཀྱང་མི་གནས་ཏེ་འཇིག་མི་སྲིད་པར་ཐལ་བའི་ཕྱིར་རོ། །
སྐྱེ་བ་ལ་བཤད་པ་བཞིན་གནས་པ་ལའང་སྦྱར་བར་བྱའོ། ། གསུམ་པ་འགག་པ་དགག་པ་ནི་འགགས་པ་མི་འགག་པ་ནི་འགགས་ཟིན་པའི་ཕྱིར་རོ། ། མ་འགགས་པའང་མི་འགག་སྟེ་འགག་པའི་བྱ་བ་མེད་པའི་ཕྱིར་རོ། ། འགག་བཞིན་པའང་མི་འགག་སྟེ་མ་སྐྱེས་པའི་ཕྱིར་ཏེ། མ་སྐྱེས་པ་གང་ཞིག་འགག་པར་བྱེད་དེ་རི་བོང་གི་རྭ་བཞིན་ནོ། ། ཡང་དངོས་པོ་གནས་པ་ལ་འགགས་པ་མེད་དེ་དེ་གཉིས་འགལ་བའི་ཕྱིར་རོ། ། དངོས་པོ་མི་གནས་པ་ལའང་འགགས་པ་མེད་དེ་དེ་ཉིད་མེད་པའི་ཕྱིར་རོ། ། ཡང་འོ་མའི་གནས་སྐབས་དེ་ཡིས་གནས་པ་ནི་གནས་སྐབས་དེས་འགག་པར་མི་འགྱུར་ཏེ་དེ་ཉིད་དུ་གནས་པའི་ཕྱིར་རོ། ། དེ་གནས་སྐབས་གཞན་ཞོར་གནས་པའི་ཚེའང་གཞན་དེས་མི་འགག་སྟེ་འོ་མ་ནི་མེད་ལ་ཞོ་ནི་དེ་ཉིད་དུ་གནས་པའི་ཕྱིར་རོ། ། གང་ཚེ་ཞེས་པས་ནི་རྒྱུའམ་ཁྱབ་བྱེད་མེད་པས་འགག་པ་མེད་པར་སྟོན་ནོ། །
ཡང་དངོས་པོ་ཡོད་པ་ལ་འགག་པ་མེད་དེ་དངོས་པོར་གནས་པ་དང་དེ་འགག་པ་འགལ་བའི་ཕྱིར་རོ། ། འགག་པ་ནི་རང་བཞིན་ལས་ཉམས་པའི་དངོས་མེད་དེ་དེས་ན་དེ་གཉིས་གཅིག་ཉིད་དུ་ནི་འཐད་པ་མེད་ཅེས་སྦྱར་རོ། ། དངོས་མེད་ལ་འགག་པ་མི་འཐད་པ་ནི་འགག་རྒྱུ་མེད་པའི་ཕྱིར་ཏེ། མགོ་གཉིས་པ་མེད་པས་དེ་ལ་བཅད་དུ་མེད་པ་བཞིན་ནོ། ། འདི་ལ་བན་དེ་ཡེ་ཤེས་སྡེས། ། ཡོད་པ་མིན་པའི་དངོས་པོ་ལ། ། འགག་པ་འཐད་པ་མ་ཡིན་ཏེ། ། ཇི་ལྟར་མགོ་ལ་ལན་གཉིས་སུ། ། གཅད་དུ་མེད་པ་དེ་བཞིན་ནོ། ། ཞེས་བསྒྱུར་ཏེ་མ་ཡིན་དགག་ལ་དགག་པ་མེད་དེ་དེ་ནི་དངོས་པོ་ཡིན་པས་མགོ་ལ་ལན་གཉིས་བཅད་དུ་མེད་པ་བཞིན་བཀག་ཟིན་པའི་དོན་ཏོ། །
ཡང་འགག་པ་གཞན་གྱིས་འགག་ན་ཐུག་མེད་དུ་འགྱུར་ལ། དེ་ཉིད་ཀྱིས་འགག་ན་འགགས་པས་འགག་པ་དགག་ཏུ་མེད་པ་ལ་སོགས་པ་སྐྱེ་བ་འགོག་པ་བཞིན་བརྗོད་དོ། ། བཞི་པ་དེ་བཀག་པས་དོན་ཐམས་ཅད་དགག་པ་སྒྲུབ་པ་ནི་སྐྱེ་དང་ཞེས་པ་སྟེ་མཚན་ཉིད་མེད་པའི་མཚན་གཞི་མི་རུང་བའི་ཕྱིར་རོ། ། དེ་མེད་ན་འདུས་མ་བྱས་མེད་པ་ནི་དགག་བྱ་མེད་ན་བཀག་པ་མེད་པའི་ཕྱིར་ཏེ་རྨི་ལམ་གྱི་གྲོང་ཁྱེར་ཞིག་པ་བཞིན་ནོ། ། ཐེག་ཆེན་གྱི་ཆོས་མངོན་པ་ལས་འདུས་མ་བྱས་བརྒྱད་བཤད་པ་དེ་དག་ཀྱང་དགག་བྱ་བཀག་པ་འབའ་ཞིག་ཡིན་ཏེ་དེ་བཞིན་ཉིད་ཀྱང་བདག་གཉིས་བཀག་པ་ཡིན་པའི་ཕྱིར་རོ། ། ནམ་མཁའ་ལ་སོགས་ནི་ཀུན་རྫོབ་ཏུའང་རི་བོང་གི་རྭ་བཞིན་དུ་གྲགས་སོ། ། ཡུམ་ལས་གང་འདུས་བྱས་དང་འདུས་མ་བྱས་ལ་མི་སྤྱོད་པ་དེ་ནི་ཡུམ་ལ་སྤྱོད་པ་ཡིན་ནོ་ཞེས་གསུངས་སོ། ། ལྔ་པ་ལུང་འགལ་སྤང་བ་ནི་མདོ་ལས་གསུམ་པོ་དེ་གསུངས་པ་དང་འགལ་ལོ་ཞེ་ན། རྨི་ལམ་ཇི་བཞིན་ཞེས་གསུངས་ཏེ་གསུམ་པོ་འདི་ནི་མཚོན་པ་སྟེ། རྡོ་རྗེ་གཅོད་པ་ལས། །
སྐར་མ་རབ་རིབ་ལ་སོགས་པ་དང་། ། བཞི་བརྒྱ་པ་ལས། མགལ་མེའི་འཁོར་ལོ་སྤྲུལ་པ་དང་། ། རྨི་ལམ་སྒྱུ་མ་ཆུ་ཟླ་དང་། ། ཁུག་སྣ་ནང་གི་བྲག་ཆ་དང་། ། སྨིག་རྒྱུ་སྤྲིན་དང་སྲིད་པ་མཚུངས། ། ཞེས་བཤད་དོ། ། བདུན་པ་འདུས་བྱས་བརྟག་པ་བཤད་ཟིན་ཏོ།། །། བྱེད་པ་པོ་དང་། ལས་རང་བཞིན་མེད་པར་གསུངས་པའི་འཐད་པ་བསྟན་པའི་ཕྱིར་དེ་གཉིས་བརྟག་པ་སྟོན་པ་ན་དེ་གཉིས་འཇིག་རྟེན་དང་སྒྲའི་བསྟན་བཅོས་དང་ལས་ཀྱི་མཐའ་སྨྲ་བའི་རིག་བྱེད་པ་འདོད་དེ་དེ་ལ་བྱེད་པ་པོ་ཡིན་པར་ཞེས་བྱ་བའི་དམ་བཅའ་གཉིས་གསུངས་ནས་དེ་གཉིས་འཆད་པ་ན་གྱུར་མ་གྱུར་ཐམས་ཅད་ནི་གྲུབ་མ་གྲུབ་ཡིན་ནོ། །
དེ་ཡང་གྱུར་པ་དང་གྲུབ་པ་དང་སྐྱེས་པ་དང་རེད་པ་དང་བྱུང་བ་ལ་སོགས་པ་ནི་རྣམ་གྲངས་ཀྱི་སྒྲའོ། ། དེ་ལ་དམ་བཅའ་དང་པོ་སྒྲུབ་པ་ནི་བྱེད་པོ་ཡིན་པར་གྱུར་པ་ལས་དེ་བྱེད་བཞིན་པ་ལ་དེའི་ཚེ་བྱ་བའི་ལས་དེ་མེད་ན་ལས་ཀྱང་བྱེད་པ་པོ་མེད་པར་འགྱུར་ལ་བྱེད་པ་པོ་ཡང་ལས་མེད་པར་འགྱུར་ཏེ། དེ་གཉིས་ཡ་བྲལ་བའི་ཕྱིར་ནོར་དང་བདག་པོ་ཡ་བྲལ་ནས་རྒྱང་རིང་པོ་ན་གནས་པ་བཞིན་ནོ། ། ཡིན་པར་འགྱུར་ཕྱི་མ་ནི་མེད་ཀྱང་ཆོག་གོ ། དེ་ལ་དེ་ཡ་མ་བྲལ་བར་ཡོད་ན་ནི་ཕན་ཚུན་ལྟོས་པའི་རྟེན་འབྲེལ་དུ་འགྱུར་རོ། ། དམ་བཅའ་གཉིས་པ་སྒྲུབ་པ་ནི་གལ་ཏེ་བྱེད་པོར་མ་གྱུར་པ་ལས་དེ་མི་བྱེད་པས་དེའི་ལས་སུ་མ་གྱུར་པ་གཞན་གྱིས་བྱེད་པ་ཞིག་བྱེད་ན་ནི་རང་གི་བྱ་བ་ལས་ལ་རྒྱུ་མེད་པར་འགྱུར་ཏེ་རང་གཞན་གཉིས་ཀས་དེ་མི་བྱེད་པའི་ཕྱིར་རོ། ། རང་གི་ལས་བྱེད་པ་པོ་དེ་ཡང་དེར་འཇོག་པའི་རྒྱུ་མེད་པར་འགྱུར་ཏེ་རང་གི་ལས་བྱེད་པས་བྱེད་པ་པོར་འཇོག་པ་ན་ལས་དེ་མ་བྱས་པའི་ཕྱིར་རོ། ། དེ་གཉིས་རྒྱུ་མེད་ན་ཅིར་འགྱུར་ཞེས་ན། རྒྱུ་མེད་ན་ནི་ཞེས་བྱ་བས་གནོད་པ་དྲུག་སྟོན་པར་བྱེད་དེ་དང་པོ་རྒྱུ་མེད་པ་ནི་འབྲས་བུ་དང་ཞེས་པའོ། ། གཉིས་པ་བྱ་བྱེད་མེད་པ་ནི་རྒྱུ་འབྲས་དེ་མེད་ན་ནི་ཞེས་པའོ། །
གསུམ་པ་དགེ་སྡིག་མེད་པ་ནི་བྱ་བ་ལ་སོགས་ཅེས་པའོ། ། བཞི་པ་དེའི་འབྲས་བུ་མེད་པ་ནི་ཆོས་དང་ཆོས་མིན་ཞེས་པའོ། ། ལྔ་པ་ལམ་མེད་པ་ནི་འབྲས་བུ་མེད་ན་ཞེས་པའོ། ། དྲུག་པ་བྱ་བ་འབྲས་བུ་མེད་པའི་གནོད་པ་ནི་བྱ་བ་དག་ནི་ཞེས་པ་སྟེ་རྒྱང་འཕེན་པའི་ལྟ་བར་འགྱུར་བའི་ཕྱིར་བྱེད་པ་པོ་མ་ཡིན་པར་གྱུར་པས་ལས་སུ་མ་གྱུར་པ་མི་བྱེད་དོ། ། གཉིས་པས་གཉིས་ཀ་བྱེད་པ་འགོག་པ་ནི་བྱེད་པ་པོར་གྲུབ་མ་གྲུབ་གཉིས་ཀས་ལས་སུ་གྲུབ་མ་གྲུབ་གཉིས་ཀ་མི་བྱེད་དེ་ཡིན་མ་ཡིན་གཉིས་ནི་འགལ་བས་གཅིག་ལ་དུས་གཅིག་ཏུ་བྱ་བ་ཡོད་མེད་གཉིས་མི་སྲིད་པའི་ཕྱིར་རོ། ། གྲུབ་པས་མ་གྲུབ་པ་བྱེད་པ་ལ་སོགས་པ་འགོག་པ་ནི་བྱེད་པ་པོར་གྱུར་པས་ལས་མ་གྱུར་པ་དང་བྱེད་པ་པོར་མ་གྱུར་པས་ལས་གྱུར་པ་མི་བྱེད་དེ་ཡིན་པར་གྱུར་ལ་བྱ་བ་མེད་བྱ་བའི་ཡ་བྲལ་གྱི་སྐྱོན་དེ་ཐལ་བའི་ཕྱིར་རོ། ། དེ་ལྟར་བྱེད་པོ་དང་ལས་གྲངས་མཉམ་བཀག་ནས་གྲངས་མི་མཉམ་པ་འགོག་པ་ན་བྱེད་པ་པོར་གྱུར་པ་དང་བཅས་པས་ལས་མ་གྱུར་པ་དང་གྱུར་མ་གྱུར་གཉིས་ཀ་མི་བྱེད་ལ། ཡང་བྱེད་པ་པོར་མ་གྱུར་པས་ལས་གྱུར་པ་དང་ལས་གྱུར་མ་གྱུར་གཉིས་ཀ་མི་བྱེད་ཅིང་། གཉིས་ཀས་གཉིས་ཀ་བྱེད་པ་ནི་ཕན་ཚུན་འགལ་བས་བཀག་ཟིན་ཏོ། ། དེ་དག་ནི་དམ་བཅའ་ཐ་དད་ཡིན་ལ་གཏན་ཚིགས་གོང་དུ་བསྟན་པའི་དོན་ནི་འདི་ཡིན་ཏེ།
ལས་དང་བྱེད་པོ་རིགས་མཐུན་ཡ་བྲལ་ན་དེ་གཉིས་མི་འགྲུབ་ལ། རང་གི་ལས་མ་བྱས་པར་གཞན་གྱི་ལས་བྱས་ན་རང་གི་ལས་རྒྱུ་མེད་ལ་སོགས་པ་དྲུག་ཏུ་འགྱུར་ཞིང་། གཉིས་ཀས་གཉིས་ཀ་བྱས་པ་ནི་ཇི་ལྟར་བྱས་ཀྱང་མི་སྲིད་པས་མི་སྲིད་པ་བྱས་པར་འགྱུར་བ་ལ་སོགས་པ་སྔར་བཤད་པ་རྣམས་ཤེས་པར་བྱའོ། ། དེས་ན་ལས་དང་བྱེད་པོ་ཐམས་ཅད་རྟེན་འབྲེལ་དུ་སྟོན་པ་ནི་བྱེད་པོ་ཞེས་པ་སྟེ་དེ་གཉིས་ཕན་ཚུན་ལྟོས་ནས་འདོགས་ལ་བརྟེན་པ་དེ་མ་གཏོགས་པར་འགྲུབ་པའི་རྒྱུ་གཞན་མུ་སྟེགས་པས་བརྟགས་པ་རྣམས་ནི་མ་མཐོང་བའི་ཕྱིར་དེ་གཉིས་རང་བཞིན་མེད་པར་འགྲུབ་བོ། ། དེ་གཞན་ལ་སྦྱོར་བ་ནི་གཉིས་པོ་དེ་བཞིན་དུ་ཉེར་ལེན་ཀྱང་ཤེས་པར་བྱ་དེ་ལ་དེ་གཉིས་བསལ་བས་དེ་ལའང་བསལ་བའི་ཕྱིར་རོ། ། དེ་ལ་ཕུང་པོ་ཉེ་བར་ལེན་པ་པོ་ནི་བདག་གོ་ཉེ་བར་བླང་བྱ་ནི་ཕུང་པོ་སྟེ། དེ་གཉིས་ཀྱང་ཕན་ཚུན་ལྟོས་པའི་རྟེན་འབྲེལ་ལོ། ། དངོས་པོ་ལྷག་མ་ནི་བསྐྱེད་བྱ་སྐྱེད་བྱེད་དང་། མཚན་ཉིད་མཚན་ཉིད་དང་ཡོན་ཏན་ཅན་དང་ཡན་ལག་དང་ཡན་ལག་ཅན་དང་བལྟ་བྱ་ལྟ་བྱེད་དང་འབྱུང་བྱ་འབྱུང་བྱེད་དང་ཚད་མ་དང་གཞལ་བྱ་ལ་སོགས་པའང་ངོ་བོ་ཉིད་མེད་པར་དེ་དག་ཏུ་གྱུར་མ་གྱུར་ལ་མེད་པའི་རིགས་པ་དེ་ཉིད་ཀྱིས་ཤེས་པར་བྱ་སྟེ་དེ་དག་ཐམས་ཅད་ཕན་ཚུན་ལྟོས་ནས་གྲུབ་པ་ཡིན་པའི་ཕྱིར་རོ། ། བརྒྱད་པ་བྱེད་པ་པོ་དང་ལས་བརྟག་པ་བཤད་ཟིན་ཏོ།། །།
ཆོས་ཐམས་ཅད་བདག་མེད་པར་གསུངས་པའི་འཐད་པ་བསྟན་པ་དང་བདག་དགག་པའི་ཕྱིར་ཉེ་བར་ལེན་པ་དང་བླང་བྱ་བརྟག་པ་འཆད་པ་ན་ཕྱོགས་སྔ་མ་སྟོན་པ་ནི་ལྟ་བ་དང་ཉན་པ་དང་ལ་སོགས་པ་སྣོམ་པ་དང་མྱང་བ་དང་རེག་པའི་དབང་པོ་རྣམས་དང་ཚོར་བ་དང་སོགས་པ་རྣམ་པར་ཤེས་པ་དང་ཡིད་ལ་བྱེད་པ་དང་ཡང་དེ་ལ་སོགས་པ་ཆོས་གང་དག་གིས་དབང་དུ་བྱས་པ་དངོས་པོ་གང་ཡིན་པ་དེ་དག་གི་སྔ་རོལ་ན་རྟག་མི་རྟག་ཏུ་བརྗོད་དུ་མེད་པའི་བདག་དེ་ཡོད་ཅེས་མང་པོས་བཀུར་བ་དང་གནས་མ་བུའི་སྡེ་པའི་སློབ་དཔོན་ཁ་ཅིག་གིས་སྨྲའོ། ། གལ་ཏེ་རྒྱུ་བདག་གི་དངོས་པོ་དེ་ཡོད་པ་མ་ཡིན་ན་འབྲས་བུ་ལྟ་ལ་སོགས་པ་ཇི་ལྟར་འགྱུར། དེ་དག་ཡོད་པའི་རྒྱུ་མཚན་དེ་ཕྱིར་ལྟ་ལ་སོགས་དེ་དག་གི་སྔ་རོལ་ན་བདག་གི་དངོས་པོ་གནས་པ་དེ་ཡོད་དོ་ཞེས་ཟེར་རོ། ། དེ་དགག་པ་ནི་ལྟ་དང་ཞེས་པ་སྟེ་བདག་དེ་ནི་གང་གང་གིས་གདགས་པ་སྟེ་བཞག་པར་བྱ་སྟེ་དེའི་ཚེ་འཇོག་བྱེད་ལྟ་བ་སོགས་པ་མེད་པའི་ཕྱིར་རོ། ། འཇོག་བྱེད་དེ་མེད་པར་ཡང་དེ་ཡོད་ན་བདག་དེ་མེད་པར་ཡང་དབང་པོ་དེ་དག་ཡོད་པར་འགྱུར་ཏེ་རྒྱུ་མཚན་མཚུངས་པའི་ཕྱིར་རོ། ། དེ་ལྟ་ཡིན་ན་ལྟ་བ་ལ་སོགས་པ་ཅི་ཡིས་བདག་གི་དངོས་པོ་གསལ་བར་བྱེད་བདག་གང་གིས་ཀྱང་ལྟ་བ་ལ་སོགས་པ་ཅི་ཞིག་གསལ་བར་བྱེད་དེ་བཞིན་དུ་ལྟ་བ་ལ་སོགས་པ་ཅི་ཞིག་མེད་པས་བདག་གང་ཞིག་ག་ལ་ཡོད་དེ་མེད་པར་འགྱུར་བདག་གམ་མེད་པས་ལྟ་བ་ལ་སོགས་པ་ཅི་ཞིག་ག་ལ་ཡོད་དེ་མེད་པར་འགྱུར་ཏེ་ཕན་ཚུན་ལྟོས་པ་མེད་པ་དག་ཀྱང་གསལ་བྱ་གསལ་བྱེད་དང་ལྡོག་བྱ་ལྡོག་བྱེད་དུ་འགྱུར་ན་ཧ་ཅང་ཐལ་བའི་ཕྱིར་རོ། ། དེ་ལ་གལ་ཏེ་བདག་དེ་ལྟ་བ་ལ་སོགས་པ་ཐམས་ཅད་ཀྱི་སྔ་རོལ་ན་མེད་ཀྱི་དེ་གཞན་དག་སྟེ་རེ་རེས་དུས་གཞན་གྱི་ཚེ་ན་བདག་དེ་ལྟ་བ་པོ་དང་ཉན་པ་པོ་དང་ཚོར་བ་པོ་ཞེས་གསལ་བར་བྱེད་པས་རེ་རེའི་སྔ་རོལ་ནའང་ཡོད་ལ་རེ་རེས་དེ་དེ་ལྟར་གསལ་བར་ཡང་བྱེད་དོ་ཞེ་ན་ལྟ་བ་ལ་སོགས་པ་ཞེས་གསུངས་ཏེ་ཐམས་ཅད་ཀྱི་སྔ་རོལ་ན་མེད་པ་དེ་ནི་རེ་རེའི་སྔ་རོལ་དུའང་མེད་པར་འགྱུར་ལ་རེ་རེའི་སྔ་རོལ་ན་ཡོད་ན་ཐམས་ཅད་ཀྱི་སྔ་རོལ་དུའང་ཡོད་པར་འགྱུར་ཏེ་དེ་རིམ་གྱིས་དེ་ལྟར་འགྱུར་བའི་ཕྱིར་རོ། ། ཡང་རེ་རེའི་སྔ་རོལ་ན་ཡོད་པའི་བདག་དེ་ལྟ་པོ་དང་ཉན་པོ་དང་ཚོར་པོ་ཡང་དེ་ཉིད་དུ་འགྱུར་ན་གཟུགས་ལ་ལྟ་བའི་ཚེ་ཡུལ་མེད་པར་ཡང་ཉན་པོ་ལ་སོགས་པར་འགྱུར་ན་དེ་ནི་མི་རིགས་སོ། ། གལ་ཏེ་དེ་དག་གཞན་ཡིན་ན་བདག་དུས་གཅིག་ལ་མང་པོར་འགྱུར་ཏེ་ལྟ་པོའི་ཚེ་ན་ཉན་པ་པོ་ལ་སོགས་པའང་ཡོད་པའི་ཕྱིར་རོ། ། དེ་རེས་འགག་བ་ཡིན་ན་ནི་མི་རྟག་པར་འགྱུར་རོ། །
ཡང་ལྟ་བ་ལ་སོགས་པའི་བེམས་རིག་དེ་དག་གང་ལས་འབྱུང་བར་འགྱུར་བའི་འབྱུང་བ་བཞི་པོ་དེ་ལའང་བདག་དེ་ཡོད་པ་མ་ཡིན་ཏེ་ཐམས་ཅད་དང་རེ་རེའི་སྔར་ཡོད་པ་མི་རིགས་པའི་ཕྱིར་རོ། ། དེས་ན་ལྟ་བ་ལ་སོགས་པ་བདག་གང་གི་ཡིན་པའི་བདག་མེད་དེ་མེད་ན་བདག་དེའི་ལྟ་བ་ལ་སོགས་དེ་དག་ཀྱང་ཡོད་པ་མིན་པར་འགྱུར་ཏེ། ཁྱད་པར་མེད་པའི་ཁྱད་པར་ཅན་མེད་པའི་ཕྱིར་རོ། ། དེ་ལྟར་རིགས་པས་དཔྱད་ན་བདག་གང་ཞིག་ལྟ་ལ་སོགས་པའི་སྔ་རོལ་དང་ད་ལྟར་དང་ཕྱི་ན་མེད་པ་དེ་ལ་ཡོད་མེད་ཀྱི་རྟོག་པ་ལྡོག་པར་འགྱུར་རོ། ། མདོར་བསྡུས་པའི་དོན་ནི་འདི་ཡིན་ཏེ་ཉེ་བར་ལེན་པ་སྟེ་བྱེད་པ་པོ་བདག་དང་། དེས་བླངས་པ་སྟེ་བྱས་པའི་ལྟ་བ་ལ་སོགས་པ་ཕན་ཚུན་ལྟོས་ན་རྟེན་འབྲེལ་དང་། མི་ལྟོས་ན་བྱ་བྱེད་དུ་མི་འགྱུར་རོ། ། ཞེས་བསྟན་པ་ཡིན་ནོ། ། དབུ་མ་རྒྱན་ནས། སྐད་ཅིག་སྐད་ཅིག་མ་ཡིན་པར། །
གང་ཟག་བསྟན་དུ་མི་རུང་བ། ། གཅིག་དང་དུ་མའི་རང་བཞིན་དང་། ། བྲལ་བར་གསལ་བར་རབ་ཏུ་ཤེས། ། ཞེས་བཤད་དོ། ། དགུ་པ། ལེན་པ་པོ་དང་བླང་བྱ་བརྟག་པ་བཤད་ཟིན་ཏོ།། །། ཐ་དད་དོན་མིན་དོན་གཅིག་མིན་ཞེས་བསྟན་པ་དེ་བཤད་པ་དང་མེ་དང་བུད་ཤིང་ལ་སོགས་པ་ལྟོས་པ་རྣམས་ལ་འཇིག་རྟེན་པ་དང་བསྟན་བཅོས་པ་གཉིས་ཀ་རང་བཞིན་དུ་ཞེན་ནས་བདག་དང་ཕུང་པོ་ལའང་དེ་ལྟར་རྟོག་པས་དེ་དགག་པའི་ཕྱིར་དེ་གཉིས་བརྟག་པ་སྟོན་པ་ན་གལ་ཏེ་ཞེས་པས་དེ་གཉིས་གཅིག་ཡིན་པར་འགོག་ལ། གལ་ཏེ་ཤིང་ལས་མེ་དེ་ལྟོས་པ་མེད་པའི་གཞན་ཡིན་ན་ཞེས་བཤད་ཀྱི་གཞན་ཡིན་ན་དེ་མེད་པར་འབྱུང་བ་མཐོང་བ་ཙམ་གྱིས་ལྟག་ཆོད་དུ་འགྱུར་རོ། ། དེས་ན་དེ་ལ་མི་ལྟོས་པར་འབར་ན་རྟག་ཏུ་འབར་བ་དང་། འབར་བྱེད་མེད་པའི་རྒྱུ་ལས་བྱུང་ཞེས་འགྲེལ་པ་གསུམ་ལས་འཆད་ལ་ཚིག་གསལ་ནས་འབར་བྱེད་རྒྱུ་ལས་མི་འབྱུང་ཞིང་ཞེས་འཆད་དོ། །
སྤོར་བའི་རྩོམ་པ་དོན་མེད་པ་དང་ཤིང་མེད་པ་དེ་ལྟ་ཡིན་ན་ལས་ཀྱང་མེད་དོ། ། སྐྱོན་བཞིའི་བར་པ་གཉིས་འཆད་པ་ནི་ཤིང་མེད་ན་དེ་ལས་གཞན་ལ་ལྟོས་པ་མེད་པའི་ཕྱིར་འབར་བྱེད་ཀྱི་རྒྱུ་མེད་པ་ལས་བྱུང་བར་འགྱུར་ཞེས་སྦྱར་རོ། ། རྩོམ་པ་ནི་སྤར་བའིའོ། ། དེ་ལ་གལ་ཏེ་སྲེག་བཞིན་པ་ཁོ་ན་བུད་ཤིང་ཡིན་པས་དེ་གཉིས་ཀ་གཞན་ཡིན་ཡང་ཤིང་མེད་པར་མི་འབྱུང་ངོ་ཞེ་ན། སྲེག་བཞིན་པ་དེ་ཙམ་ཁོ་ན་བུད་ཤིང་ཡིན་ན་མེ་གང་གིས་བུད་ཤིང་སྲེག་པར་བྱེད་དེ་དེ་ལས་གཞན་པའི་མེ་མ་མཐོང་བའི་ཕྱིར་རོ། ། དེ་གཉིས་གཞན་ཡིན་ན་སྣང་མུན་ལྟར་མི་ཕྲད་ཅེས་པ་སྟེ་ལྟག་ཆོད་ཡིན་པས་དེ་གཉིས་ལྟོས་མེད་ཀྱི་གཞན་ཡིན་ན་མི་ཕྲད་པར་འགྱུར་ཏེ། ཕྲད་པ་ཐམས་ཅད་ལ་གཉིས་པོ་དེ་ལྟོས་པས་ཁྱབ་པའི་ཕྱིར་རོ། ། ཕྲད་པ་མེད་ན་སྲེག་པར་མི་འགྱུར་ལ་མི་སྲེག་ན་ཤིང་ཡང་མི་ཟད་ལ་མེ་ཡང་འཆི་བར་མི་འགྱུར་ཏེ་བུད་ཤིང་མེད་པར་གྲུབ་པའི་ཕྱིར་རོ། ། མི་འཆི་ན་མེ་རང་གི་རྟགས་ཚ་བ་དང་སྲེག་པ་ལ་སོགས་པ་དང་ལྡན་པར་གནས་པར་འགྱུར་རོ། ། དེ་ལ་གལ་ཏེ་དེ་གཉིས་གཞན་ཡིན་ཡང་ཕོ་མོ་ལྟར་ཕྲད་དོ་ཞེ་ན།
དེ་གཉིས་གཅིག་གིས་གཅིག་བསལ་ཏེ་ཐ་དད་དུ་བྱས་པར་གྱུར་ན་དེ་གཉིས་གཞན་ཡིན་ཡང་ཕྲད་པར་འདོད་ལ་རག་སྟེ་ཕྲད་པ་རུང་ན་དེ་གཉིས་ཐ་དད་མེད་པར་སྣང་བའི་ཕྱིར་ཕྲད་པ་མེད་དོ། ། གལ་ཏེ་ཞེས་པས་ནི་དེ་གཉིས་ལྟོས་པས་ངོ་བོ་ཉིད་དུ་གྲུབ་པོ་ཞེས་སྟོན་ལ་གང་ལ་ཞེས་པས་ནི་དེ་གཉིས་དང་པོར་གང་གྲུབ་ཅེས་འགོག་པ་ཡིན་ནོ། ། གལ་ཏེ་ཤིང་དང་པོར་གྲུབ་ལ་དེ་ལ་བལྟོས་ནས་མེས་ཕྱིས་མེ་གྲུབ་པ་ཡིན་ན་གྲུབ་ཟིན་པ་སྒྲུབ་པར་འགྱུར་ཏེ་མ་གྲུབ་པ་ལ་ལྟོས་ས་མེད་པའི་ཕྱིར་ཏེ་རི་བོང་གི་རྭ་བཞིན་ནོ། ། མེ་འབར་བཞིན་པའི་ཤིང་ནི་བུད་པར་བྱ་བའི་ཤིང་སྟེ་དེ་ལའང་མེད་པར་འགྱུར་ཏེ་སྔ་ཕྱི་བ་མེད་པའི་ཕྱིར་རོ། ། དེ་གཉིས་དུས་མཉམ་དུ་སྒྲུབ་པ་ཕན་ཚུན་ལྟོས་པ་འགོག་པ་ནི་གལ་ཏེ་ཤིང་གི་དངོས་པོ་གང་ལ་ལྟོས་ནས་འགྲུབ་པའི་མེ་དེ་ཉིད་ལ་བལྟོས་ནས་བལྟོས་བྱའི་ཤིང་དེ་གྲུབ་ན་དེ་གཉིས་གང་ལ་བལྟོས་ནས་གང་ཞིག་འགྲུབ་སྟེ་བལྟོས་ནས་གྲུབ་པ་མི་སྲིད་དོ། ། དེ་ཉིད་གསལ་བར་འཆད་པ་ནི་དངོས་པོ་ཞེས་པ་སྟེ་དེ་གཉིས་གྲུབ་མ་གྲུབ་གཉིས་ཀ་ལ་ལྟོས་པ་མི་འཐད་པའི་ཕྱིར་རོ། ། རིགས་པ་དེ་ཉིད་ཀྱིས་ཤིང་ལ་བལྟོས་པའི་མེ་དང་མེ་ལ་བལྟོས་པའི་ཤིང་མེད་པར་གྲུབ་བོ། ། ཡང་བུད་ཤིང་ལ་མ་བལྟོས་པའི་མེ་མེད་དེ་རྟག་ཏུ་འབར་བ་ལ་སོགས་པ་སྔར་བཤད་པའི་སྐྱོན་དུ་འགྱུར་བའི་ཕྱིར་རོ། ། མེ་ལ་མ་བལྟོས་པའི་བུད་ཤིང་ཡང་མེད་དེ་མེ་མེད་ཅིང་སྲེག་བཞིན་མ་ཡིན་པ་བུད་ཤིང་དུ་མི་འགྱུར་བའི་ཕྱིར་རོ། ། ཡང་མེ་ནི་བུད་ཤིང་ལས་གཞན་ལས་མི་འོང་སྟེ་མ་མཐོང་བའི་ཕྱིར་དང་མེ་ལྕགས་དང་མེ་རྡོའང་བུད་ཤིང་དུ་འཐད་པའི་ཕྱིར་རོ། །

ཤིང་ལའང་མེ་ནི་ཡོད་པ་མ་ཡིན་ཏེ་མ་དམིགས་པའི་ཕྱིར་དང་རྩོམ་པ་དོན་མེད་དུ་འགྱུར་བའི་ཕྱིར་རོ། ། ཞེས་རང་འགྲེལ་དང་སངས་རྒྱས་བསྐྱངས་ཀྱིས་བཤད་པ་ལ་དེ་རྟགས་སུ་མི་འགྲུབ་ཅིང་རྩོམ་པ་དོན་ཡོད་དུ་བཤད་པ་དང་འགལ་ལོ་ཞེས་ཤེས་རབ་སྒྲོན་མ་ནས་སུན་འབྱིན་ནོ། ། སོང་དང་ཞེས་བྱ་བ་ནི་རེ་ཤིག་བསྲེགས་པ་མི་སྲེག་སྟེ། མ་བསྲེགས་པ་ལའང་བསྲེགས་པ་མེད། ། བསྲེགས་དང་མ་བསྲེགས་མ་གཏོགས་པའི། ། སྲེག་བཞིན་ཤེས་པར་མི་འགྱུར་རོ། ། ཞེས་བྱ་བས་ཤིང་ལ་དགག་པ་ལྷག་མ་བསྟན་པར་བྱའོ། ། ཡང་ཤིང་ཉིད་དང་མེ་གཅིག་པ་མ་ཡིན་ཏེ་སྔར་བཀག་པའི་ཕྱིར་རོ། ། ཤིང་ལས་གཞན་ལ་མེ་མེད་དེ་ཐ་དད་དགག་པ་སྔར་བསྟན་པའི་ཕྱིར་རོ། ། མེ་ཤིང་དང་མི་ལྡན་པ་དང་མེ་ལ་ཤིང་མེད་པ་དང་ཤིང་དེར་མེད་དེ་མེད་པ་ཡང་ཐ་དད་དགག་པས་བསྟན་ཏོ། ། དེ་ལྟར་རྣམ་པ་ལྔས་མེ་དང་ཤིང་དགག་པའི་རིགས་པས་ཉེ་བར་ལེན་པ་བདག་དང་ཉེ་བར་བླང་བྱའི་རིམ་པ་ལྔ་པོ་ཀུན་དང་བུམ་སྣང་དང་ལ་སོགས་པ་རྒྱུ་འབྲས་དང་ཡན་ལག་དང་ཡན་ལག་ཅན་དང་མཚན་ཉིད་དང་མཚན་གཞི་དང་ཡོན་ཏན་དང་ཡོན་ཏན་ཅན་ལ་སོགས་པ་མ་ལུས་པ་ལྷན་ཅིག་ཏེ་དུས་གཅིག་ཏུ་དགག་པ་བཤད་དེ་གལ་ཏེ་བདག་དེ་ཕུང་ཡིན་ན་བྱ་བ་དང་གལ་ཏེ་བདག་དེ་ཕུང་གཞན་ན་བྱ་བ་ལ་སོགས་པས་ཆོས་ཅན་སྤོས་ལ་ཇི་ལྟར་རིགས་པས་སྦྱར་ལ་བཤད་པར་བྱའོ། །
དངོས་པོར་ལྟ་བ་སྨད་པ་ནི་གང་དག་ཅེས་པ་སྟེ་གནས་མ་བུ་པ་དང་མུ་སྟེགས་པ་བདག་དང་ཕུང་པོ་དེ་བཅས་ཏེ་གཅིག་པ་དང་ཐ་དད་པར་སྟོན་པ་དང་། ཡང་མུ་སྟེགས་པ་དང་སངས་རྒྱས་པའི་དངོས་སྨྲ་བ་རྣམས་སྔར་བསྟན་པའི་རྒྱུ་འབྲས་ལ་སོགས་པའི་དངོས་པོ་རྣམས་གཅིག་དང་ཐ་དད་པར་སྟོན་པ་དེ་དག་བསྟན་དོན་ལ་མི་མཁས་པ་ནི་རིགས་པས་གནོད་པའི་དོན་སྟོན་པའི་ཕྱིར་རོ། ། འདིས་ནི་ཕྱི་ནང་གི་འདོད་པ་ཐམས་ཅད་བསྡུས་ནས་བསྟན་ཏེ་དེ་དག་བདག་དང་ཕུང་པོ་གཅིག་དང་ཐ་དད་དུ་འདོད་པའི་ཚུལ་དང་རྒྱུ་འབྲས་ལ་སོགས་པ་གཅིག་དང་ཐ་དད་དུ་ཇི་ལྟར་འདོད་པ་རྒྱས་པར་བཤད་ན་འབྱམས་ཀླས་པར་འགྱུར་བས་གྲུབ་མཐའ་རྒྱན་གྱི་མེ་ཏོག་ཏུ་བལྟའོ། ། འགྲེལ་པ་མཁན་པོས་བདག་དང་ཕུང་པོ་གཅིག་དང་ཐ་དད་སངས་རྒྱས་པ་རྣམས་ལའང་སྦྱར་བ་ནི་མི་འཐད་དེ་དེ་དག་བདག་མེད་པར་སྨྲ་བ་ལ་དེ་སྦྱོར་བ་དོན་འགལ་བའི་ཕྱིར་དང་བདག་རྣམ་པར་ཤེས་པ་ལ་བྱེད་ན་ཕུང་པོར་འདུས་པའི་ཕྱིར་རོ། ། སངས་རྒྱས་ཀྱིས་གཅིག་དང་ཐ་དད་དུ་གསུངས་པ་ནི་ཀུན་རྫོབ་ཏུ་གསུངས་ཀྱི་དོན་དམ་དུ་མ་གསུངས་པའི་ཕྱིར་རོ། ། བཅུ་པ་མེ་དང་བུད་ཤིང་བརྟག་པ་བཤད་ཟིན་ཏོ།། །། ཐོག་མ་དང་ཐ་མ་མེད་པའི་མདོ་ལས། དགེ་སློང་དག་འཁོར་བ་ལ་ཐོག་མ་དང་ཐ་མ་མེད་དེ་སྔོན་དང་ཕྱི་མའི་མཐའ་མི་མངོན་ནོ་ཞེས་གསུངས་པའི་འཐད་པ་བསྟན་པ་དང་འཇིག་རྟེན་པ་དང་བསྟན་བཅོས་པ་ཐམས་ཅད་འཁོར་བ་ལ་མངོན་པར་ཞེན་པས་དེ་དགག་པའི་ཕྱིར་དེ་བརྟག་པ་སྟོན་པ་ན་མུ་སྟེགས་བྱེད་ཀྱི་བྲམ་ཟེ་གཅིག་གིས་གཽའུ་ཏ་མ་འཁོར་བའི་སྔོན་གྱི་མཐའ་མངོན་ནམ་ཞེས་ཞུས་པའི་ཚེ་ཐུབ་པ་ཆེན་པོས་མིན་ཏེ་དེ་མི་མངོན་ནོ་ཞེས་གསུངས། འཁོར་བ་སྤྱི་ལ་ཐོག་མ་མཐའ་མེད་དེ་དེ་གཉིས་མེད་པའི་འཁོར་བའི་སྤྱི་དེ་ལ་སྔོན་མེད་ཕྱི་མ་མེད་འཁོར་བ་གང་ལ་ཁྱབ་བྱེད་ཐོག་མེད་ཐ་མ་མེད་པ་དེ་ལ་ཁྱབ་བྱ་དབུས་མེད་དེ་ཤིང་ཙམ་མེད་ན་ཤ་བ་མེད་པ་བཞིན་ནོ། ། དེ་དག་ཐམས་ཅད་མེད་པའི་ཕྱིར་རང་བཞིན་མེད་དེ་ནམ་མཁའ་བཞིན་ནོ། །
དེས་སངས་རྒྱས་ཐམས་ཅད་མཁྱེན་པ་མ་ཡིན་པར་ནི་མི་འགྱུར་ཏེ་མེད་པ་ལ་མེད་པར་ཤེས་པས་དེ་འཇིག་ན་རི་བོང་ལ་རྭ་མེད་པར་ཤེས་པས་ཀྱང་དེ་འཇིག་པར་འགྱུར་པའི་ཕྱིར་རོ། ། བདག་མེད་པའི་ལམ་ལ་ཞུགས་པ་རྣམས་ལ་ནི་ཐ་མ་ཡོད་དེ་འབྲུ་ལ་སོགས་པ་བཞིན་ནོ། ། ཇི་སྐད་དུ་འཕགས་པ་ལྷས། ཇི་ལྟར་ས་བོན་མཐའ་མཐོང་ཞིང་། ། དེ་ལ་ཐོག་མ་ཡོད་མིན་ལྟར། ། དེ་ཕྱིར་རྒྱུ་ནི་མ་ཚང་ཕྱིར། ། སྐྱེ་བའང་འབྱུང་བར་མི་འགྱུར་རོ། ། ཞེས་བཤད་དོ། ། ཐོག་མ་ཡོད་ན་ནི་འཁོར་བའི་དང་པོ་རྒྱུ་མེད་པར་འགྱུར་རོ། ། འཁོར་བ་མེད་པའི་ཕྱིར་འཁོར་བ་པོའི་བདག་ཀྱང་མེད་དོ། །
འཁོར་བའི་དོན་ནི་རྟེན་འབྲེལ་ཡིན་པ་ན་འཁོར་བ་མེད་པ་དེ་ཕྱིར་འཁོར་བའི་དོན་རྟེན་འབྲེལ་དེ་ལ་ལྷན་ཅིག་སྟེ་དུས་གཅིག་པ་ལ་སོགས་པའི་རིམ་པ་མེད་དོ། ། དེ་ཉིད་སྟོན་པ་ནི་གལ་ཏེ་ཞེས་པ་སྟེ་སྐྱེ་བ་སྔ་ལ་རྒ་ཤི་ཕྱི་བར་ངེས་པ་ཡིན་ན་སྐྱེ་བའི་སྔར་རྒ་ཤི་མེད་པ་དང་དེར་མ་ཟད་མ་ཤི་བར་ཡང་སྐྱེ་བར་འགྱུར་ལ་དེ་འདོད་ན་དེ་ལ་ཐོག་མ་ཡོད་པ་དང་རྒྱུ་མེད་པ་དང་རྒྱང་འཕེན་པའི་ལྟ་བ་སྟེ་གསུམ་དུ་འགྱུར་རོ། ། བེམ་པོའི་འབྲས་བུ་སྐྱེ་བ་རྣམས་ཀྱང་རང་གི་རྒྱུ་དེ་འགྱུར་བ་དང་ཞིག་ནས་སྐྱེ་བའི་ཕྱིར་དེ་གཉིས་རྒ་ཤིའི་དོན་ཡིན་པས་མ་ངེས་པ་མེད་དོ། ། ཡང་གལ་ཏེ་སྐྱེ་བ་ཕྱི་ལ་རྒ་ཤི་སྔ་བ་ཡིན་ན་རྒ་ཤི་རྒྱུ་མེད་པར་འགྱུར་ཏེ་སྐྱེ་བ་མེད་པའི་ཕྱིར་རོ། ། རྒྱུ་མེད་ན་ཇི་ལྟར་འབྱུང་བར་འགྱུར་ཏེ་རྒྱང་འཕེན་པའི་ལྟ་བར་འགྱུར་རོ། ། དེ་གཉིས་དུས་གཅིག་ན་སྐྱེ་བཞིན་པ་ན་འཆི་བ་དང་གཉིས་ཀ་རྒྱུ་མེད་པར་འགྱུར་ཏེ་དུས་མཉམ་པ་ལ་ཕན་གདགས་བྱ་འདོགས་བྱེད་མེད་པའི་ཕྱིར་རོ། ། དེ་ལྟར་བརྟགས་ན་གཉིས་པོ་དེ་གང་ལ་ཞེས་སྦྱར་ཏེ་རྒྱུ་མཚན་ཅིའི་ཕྱིར་སྤྲོས་པ་མེད་པ་སྤྲོས་པར་བྱེད་དེ་དེ་དག་མ་སྐྱེས་པའི་ཕྱིར་རོ། ། དེ་གཞན་ལ་སྦྱོར་བ་ནི་འཁོར་བ་འབའ་ཞིག་ཏུ་མ་ཟད་རྒྱུ་འབྲས་ལ་སོགས་པ་ཐམས་ཅད་ལའང་སྔོན་མཐའ་མེད་དེ་རྒྱུ་སྔ་ལ་འབྲས་བུ་ཕྱི་ན་འབྲས་བུ་མེད་པའི་རྒྱུ་དང་། འབྲས་བུ་སྔ་ལ་རྒྱུ་ཕྱི་ན་འབྲས་བུ་རྒྱུ་མེད་པར་འགྱུར་ལ་དུས་མཉམ་ན་གཉིས་ཀ་རྒྱུ་མེད་དུ་འགྱུར་རོ། ། དེ་བཞིན་དུ་དངོས་པོ་ཐམས་ཅད་སྟེ་ཤེས་པ་དང་ཤེས་བྱ་དང་ཚད་མ་དང་གཞལ་བྱ་དང་བསྒྲུབ་བྱ་སྒྲུབ་བྱེད་དང་ཡན་ལག་དང་ཡན་ལག་ཅན་དང་།
མཚན་ཉིད་དང་མཚན་གཞི་དང་ཡོན་ཏན་དང་ཡོན་ཏན་ཅན་ལ་སོགས་པ་དེ་དག་ལའང་སྔོན་མཐའ་དེ་ཁོ་ན་བཞིན་དགག་པར་བྱ་སྟེ་དེ་ཡོད་ན་རྒྱུ་མེད་དུ་འགྱུར་བའི་ཕྱིར་རོ། ། བཅུ་གཅིག་པ་འཁོར་བ་བརྟག་པ་བཤད་ཟིན་ཏོ།། །། མདོ་ལས་སྡུག་བསྔལ་རང་བཞིན་མེད་པར་གསུངས་པའི་འཐད་པ་བསྟན་པ་དང་རང་གཞན་གྱི་སྡེ་བ་རྣམས་སྡུག་བསྔལ་མཐའ་བཞིས་བྱས་པར་འདོད་པ་དགག་པའི་ཕྱིར་དེ་བརྟག་པ་སྟོན་པ་ན་ཁ་ཅིག་ཅེས་གསུངས་ཏེ་དྲང་སྲོང་སེར་སྐྱའི་རྗེས་སུ་འབྲང་བ་དང་བྲམ་ཟེ་རྣམས་ནི་སྡུག་བསྔལ་བདག་གིས་བྱས་པར་འདོད་དོ། ། དབང་ཕྱུག་པ་དང་སྒྲའི་ཚངས་པ་འདོད་པ་རྣམས་ནི་གཞན་དེ་གཉིས་ཀྱིས་བྱས་པར་འདོད་དོ། ། དྲང་སྲོང་ཆུར་ལྷུང་ལ་སོགས་པ་གྲངས་ཅན་ལྷ་བཅས་རྣམས་ནི་བདག་གཙོ་བོ་དང་གཞན་དབང་ཕྱུག་གཉིས་ཀས་བྱས་པར་འདོད་དོ། ། རྒྱང་འཕེན་པ་དང་ངོ་བོ་ཉིད་རྒྱུར་སྨྲ་བ་རྣམས་ནི་རྒྱུ་མེད་ལས་བྱུང་བར་འདོད་དེ་སྡུག་བསྔལ་དེ་ནི་རིམ་པ་བཞི་པོ་གང་གི་ཡང་བྱ་བ་འབྲས་བུར་མི་རུང་ངོ་། ། དེ་ལ་དང་པོ་འགོག་པ་ན་སློབ་དཔོན་ལེགས་ལྡན་མུ་སྟེགས་བྱེ་བྲག་པ་ཕུང་པོ་ཞིག་ཀྱང་བདག་མི་འཇིག་པས་བྱེད་པ་ལ་སྦྱོར་ལ་སློབ་དཔོན་ཟླ་གྲགས་སྡུག་བསྔལ་རང་གིས་རང་བྱེད་པ་ལ་སྦྱོར་ཏེ་དེས་བྱས་ན་བརྟེན་ནས་མི་འབྱུང་བར་འགྱུར་ན་ཕུང་པོ་སྔ་མ་འདི་དག་ལ་བརྟེན་ནས་ཕུང་པོ་ཕྱི་མ་འབྱུང་བའི་ཕྱིར་དེ་གཉིས་ཀྱིས་མ་བྱས་ཏེ་བདག་རྟག་པ་དེ་རྣམས་ནི་བྱེད་པས་སྟོང་པའི་ཕྱིར་དང་། རང་ཉིད་ལ་བྱ་བྱེད་གཉིས་མེད་པའི་ཕྱིར་རོ། ། གཉིས་པ་འགོག་པ་ནི་གལ་ཏེ་ཞེས་པ་སྟེ་དེ་སྐྱེད་བྱེད་དང་འདི་སྡུག་བསྔལ་ལ་སྦྱར་ཏེ་གཞན་ཉིད་མ་གྲུབ་པས་དེ་མི་འགྲུབ་པའི་དོན་ཏོ། ། གལ་ཏེ་བདག་དང་གཞན་སྡུག་བསྔལ་མེད་པ་གཅིག་གིས་སྡུག་བསྔལ་དེ་བྱས་ནས་བདག་གཞན་གཉིས་ལ་སྟེར་རོ་ཟེར་བ་རིམ་བཞིན་འགོག་པ་ནི་གལ་ཏེ་གང་ཟག་བདག་གིས་ནི་བྱ་བ་དང་གལ་ཏེ་གང་ཟག་གཞན་ལས་ནི་ཞེས་བྱ་བ་སྟེ་མེད་པའི་གང་ཟག་བསྟན་དགོས་ན་གཉིས་ཀའི་རྒྱུད་ལ་དེ་མེད་པ་བསྟན་དུ་མེད་པའི་ཕྱིར་མི་རིགས་སོ། །
ཁྱད་པར་དུ་འཕགས་པའི་བསྟོད་པ་ལས། ། བྲམ་ཟེ་རྣམས་ནི་དགེ་སྡིག་དག ། སྦྱིན་པ་ལེན་བཞིན་འཕོ་བར་སྨྲ། ། ཁྱེད་ཀྱིས་བྱས་ཆུད་མི་ཟ་དང་། ། མ་བྱས་པ་དང་ཕྲད་མེད་གསུངས། ། ཞེས་འབྱུང་བ་བཞིན་ནོ། ། འདི་སྡུག་བསྔལ་མ་གཏོགས་སུ་བྱས་པ་ནི་ནོར་ཏེ་རང་འགྲེལ་ལ་ཁོ་བོས་བཤད་པ་དེ་ཁོ་ན་ལྟར་ཡོད་དོ། ། བར་འདིར་ཚིག་གསལ་ན། ། གལ་ཏེ་གང་ཟག་གཞན་སྡུག་བསྔལ། ། འབྱུང་ན་གང་གིས་དེ་བྱས་པས། །
གཞན་ལ་སྟེར་བའི་གང་ཟག་གཞན། ། སྡུག་བསྔལ་མ་གཏོགས་གང་ཞིག་ཡིན། ། ཞེས་བྱ་བ་ཡོད་དེ། དེ་ནི་རང་འགྲེལ་ལ་སོགས་པའི་འགྲེལ་པ་གསུམ་ན་མེད་པའི་ཕྱིར་རང་ཉིད་ཀྱིས་བྱས་པ་ཡིན་ནོ། ། བདག་གིས་མ་བྱས་ན་བདག་གཞན་གཉིས་ཀས་བྱས་པ་ཁེགས་ཏེ་དེ་གཞན་གྱིས་བྱེད་ནའང་གཞན་དེའི་བདག་གིས་བྱ་དགོས་པ་ལས་བདག་ཉིད་མེད་པའི་ཕྱིར་ཞེས་སྟོན་པ་ནི་བདག་གིས་བྱས་པར་མ་གྲུབ་པས་ཞེས་བྱ་བ་ཡིན་ནོ། ། རེ་ཤིག་གིས་ནི་བྱེད་པ་འགལ་བས་བདག་གིས་བྱས་པ་དང་། གཞན་གྱིས་བདག་གིས་ཞེས་སྦྱར་བས་ནི་གཞན་གྱིས་བྱས་པ་འགོག་གོ ། གསུམ་པ་དེ་གཉིས་ཀས་བྱས་པ་འགོག་པ་ནི་གལ་ཏེ་ཞེས་པ་སྟེ་གཉིས་ཀས་བྱས་པ་ལ་རེ་རེས་བྱས་པས་ཁྱབ་པ་ལས་ཁྱབ་བྱེད་དེ་མེད་པའི་ཕྱིར་རེ་རེས་མ་བྱིན་ན་གཉིས་ཀས་བྱིན་པ་མེད་པ་བཞིན་ནོ། ། དེ་ལ་མཐའ་གསུམ་པོ་དེ་རྟག་པས་བྱས་པ་ནི་བདག་དང་གཙོ་བོ་དང་དབང་ཕྱུག་དང་སྒྲའི་ཚངས་པ་ལ་སོགས་པ་གང་གིས་བྱས་ཀྱང་རུང་སེམས་འགྲེལ་ནས་བཤད་པའི་རིམ་དང་ཅིག་ཅར་གྱིས་དོན་བྱེད་པས་སྟོང་པར་དགག་གོ ། གསུམ་པོ་དེ་མི་རྟག་པས་བྱེད་པ་དགག་པ་ནི་སྔར་བསྟན་པ་བཞིན་ནོ། །
བཞི་པ་རྒྱུ་མེད་ལས་བྱུང་བ་འགོག་པ་ནི་གཞན་གྱིས་ཞེས་པ་སྟེ་ག་ལ་འབྱོར་ནི་མི་སྲིད་པ་སྟེ་རྟག་ཏུ་ཐམས་ཅད་ལས་བྱུང་བ་དང་རྩོམ་པ་ཐམས་ཅད་དོན་མེད་དུ་འགྱུར་བ་ལ་སོགས་པའི་ཕྱིར་རོ། ། དེ་གཞན་ལའང་སྦྱོར་བ་ནི་སྡུག་བསྔལ་འབའ་ཞིག་སྟེ་དེ་ཁོ་ན་ལ་རྣམ་པ་བཞི་མེད་པར་མ་ཟད་ཀྱི་གཟུགས་ལ་སོགས་པ་ཀུན་ལ་མེད་དེ་ཆོས་ཅན་སྤོས་ལ་སྔར་བཞིན་དགག་གོ ། བཅུ་གཉིས་པ་སྡུག་བསྔལ་བརྟག་པ་བཤད་ཟིན་ཏོ།། །། མདོ་ལས་འདུ་བྱེད་ཐམས་ཅད་རང་བཞིན་མེད་པར་གསུངས་པའི་དགོངས་པ་བསྟན་པའི་ཕྱིར་དེ་བརྟག་པ་སྟོན་པ་ན་ཆོས་གང་ཞེས་གསུངས་ཏེ་ཉན་ཐོས་ཀྱི་མདོ་སྡེ་ལས་གང་བསླུ་བ་དེ་ནི་བརྫུན་པའོ། ། དགེ་སློང་དག་འདི་ལྟ་སྟེ། མི་བསླུ་བའི་ཆོས་མྱ་ངན་ལས་འདས་པ་དེ་ནི་བདེན་པའི་མཆོག་གོ ། བྱ་བ་དང་ཐེག་ཆེན་ལས་ཀྱང་རབ་འབྱོར་ཇི་ཙམ་དུ་འདུས་བྱས་པ་དེ་ཙམ་དུ་བརྫུན་ལ་ཇི་ཙམ་དུ་འདུས་མ་བྱས་པ་དེ་ཙམ་དུ་མི་བརྫུན་ནོ། ། ཞེས་གསུངས་པའི་ཕྱིར་རོ། ། འདུ་བྱེད་ཐམས་ཅད་ཆོས་ཅན་བརྫུན་པ་ཡིན་ཏེ་བསླུ་བའི་ཆོས་ཡིན་པའི་ཕྱིར་རོ། ། ཞེས་བྱའོ། །
གལ་ཏེ་བསླུ་བའི་ཆོས་གང་ཡིན་པ་དེ་བརྫུན་ན་དེ་གཉིས་ཀ་མེད་པའི་ཆོས་དེ་ལ་ཇི་ཞིག་བསླུ་སྟེ་མེད་པས་མེད་པ་ཇི་ལྟར་སྒྲུབ། རྣམ་འགྲེལ་ལས། ཚད་མ་བསླུ་མེད་ཅན་ཤེས་པ། ། དོན་བྱེད་ནུས་པར་གནས་པ་ནི། ། མི་བསླུ་ཞེས་བྱ་བ་དང་། ། རྣམ་པར་ངེས་པ་ལས། དོན་བྱ་བ་ལ་བསླུ་བ་མེད་པའི་ཕྱིར་རོ། ། ཞེས་མི་བསླུ་བ་དངོས་པོ་ཡིན་ལ་བསླུ་བ་ནི་དེ་དགག་པའི་མེད་དགག་ཏུ་རིགས་པའི་ཕྱིར་རོ་ཞེ་ན། ཉན་ཐོས་སྡེ་པ་ན་རེ། བཅོམ་ལྡན་འདས་ཀྱིས་དེ་སྐད་དུ་གསུངས་པ་དེ་ནི་ཉན་ཐོས་རྣམས་ལ་གང་ཟག་ལ་བདག་མེད་པའི་སྟོང་ཉིད་མི་རྟག་པ་ལ་སོགས་པའི་མ་ཡིན་དགག་བསྟན་པ་ཡིན་ནོ། །
དེ་སྒྲུབ་པ་ནི་ཕྱི་ནང་གི་དངོས་པོ་རྣམས་ཆོས་ཅན། གང་ཟག་གི་ངོ་བོ་ཉིད་མེད་པ་ཡིན་ཏེ། གཞན་དུ་འགྱུར་བ་སྣང་བའི་ཕྱིར་རོ། ། ངོ་བོ་ཉིད་ཡེ་མེད་པའི་དངོས་པོ་ནི་མེད་དེ་གང་ཕྱིར་དངོས་རྣམས་ཡེ་མེད་པའི་སྟོང་ཉིད་ཡིན་ན་སངས་རྒྱས་ཀྱིས་གསུངས་པའི་ཆོས་ཕུང་པོ་ཁམས་དང་སྐྱེ་མཆེད་ཀྱང་མི་འཐད་པའི་ཕྱིར་རོ། ། འདིར་ཡང་དངོས་པོ་ངོ་བོ་ཉིད་མེད། ཅེས་འདོན་པ་ནི་བཤད་དུ་མི་རུང་ངོ་། ། གལ་ཏེ་ཆོས་ཀྱི་ངོ་བོ་ཉིད་ཡེ་མེད་ན་གཞན་དུ་འགྱུར་བ་དེ་གང་གིས་ཡིན། དེ་མི་འཐད་ན་ནམ་མཁའ་བཞིན་ནོ། ། རང་འགྲེལ་ལས། དེའི་ཕྱིར་བཅོམ་ལྡན་འདས་ཀྱིས་བརྫུན་པ་ཞེས་གསུངས་པ་ནི་དངོས་པོ་རྣམས་ལ་གང་ཟག་གི་ངོ་བོ་ཉིད་མེད་པའི་དོན་ཡིན་གྱི་ཆོས་ཀྱི་ངོ་བོ་ཉིད་མེད་པ་མ་ཡིན་ནོ། །
ཞེས་བཤད་པའི་ཕྱིར་སྟོང་ཉིད་ཡོངས་སུ་བསྟན་པའི་དོན་ཡང་ཆོས་མེད་པར་བསྟན་པར་འཆད་པ་དེ་ནི་མ་ཡིན་ནོ། ། དེ་འགོག་པ་ན་ངོ་བོ་ཉིད་དང་གཞན་དུ་འགྱུར་བ་འགལ་ལོ་ཞེས་སྟོན་པ་ནི་གལ་ཏེ་ངོ་བོ་ཉིད་ཡོད་ན་ཞེས་པའོ། ། དེ་འཆད་པ་ནི་འགྱུར་བ་དེ་དེ་ཉིད་དམ་གཞན་ལ་ཡོད་གྲང་ན། དེ་གཉིས་ཀ་ལ་མེད་དོ། ། དེ་ཉིད་ལ་འགོག་པ་ནི་གཞོན་ནུ་ལ་རྒས་པའི་འགྱུར་བ་མེད་ལ་རྒས་པ་ལའང་དེ་གཉིས་པའི་འགྱུར་བ་མེད་དེ་རྒས་པ་ལས་རྒས་པ་འབྱུང་བ་དེའང་སྔ་མ་དེའི་འགྱུར་བ་མ་ཡིན་ཏེ་དེ་འགགས་པའི་ཕྱིར་རོ། ། ཡང་གལ་ཏེ་དེ་ཉིད་གཞན་དུ་འགྱུར་ན་འོ་མ་ཉིད་དེའི་ཚེ་ཞོར་འགྱུར་ལ་གཞན་ཞིག་གཞན་དུ་འགྱུར་ན་འོ་མ་ལ་གཞན་གང་གིས་དངོས་པོ་ཞོ་ཡིན་པར་འགྱུར། འདིར་ཡང་གང་ཞིག་ནི། ཞོའི་དངོས་པོ་ཡིན་པར་འགྱུར་ཞེས་འདོན་པ་དེ་ནི་བཤད་དུ་མི་བཏུབ་བོ། ། དེ་ལྟར་མི་སྟོང་པ་བཀག་ནས་སྟོང་པ་འགོག་པ་ནི་སྟོང་པ་དེ་མཐར་ཐུག་པའི་དོན་ཡིན་ནམ་ཞེ་ན་གལ་ཏེ་མི་སྟོང་ཞེས་གསུངས་ཏེ་འདི་དེ་གཉིས་གཉེན་པོ་དང་རྣལ་འབྱོར་པའི་བློ་ལ་ལྟོས་ནས་མེད་པ་ལ་སོགས་པའི་བཤད་པ་མང་པོ་འགྲེལ་པ་བྱེད་པ་རྣམས་ཀྱིས་བྱས་མོད་ཀྱི་སློབ་དཔོན་གྱི་དགོངས་པ་ནི་བདེན་གཉིས་ལས། དགག་བྱ་ཡོད་པ་མ་ཡིན་པས། །
ཡང་དག་ཏུ་ན་དགག་མེད་གསལ། ། ཞེས་བྱ་བ་དང་། ། བརྟགས་པའི་རང་གི་ངོ་བོ་ཡི། ། བཀག་པ་བརྟགས་མིན་ཇི་ལྟར་འགྱུར། ། ཞེས་བཤད་པ་དེ་ཉིད་ཡིན་ཏེ་དགག་བྱ་རིགས་ངོ་ན་མེད་པས་བཀག་པའང་རིགས་ངོ་ན་མེད་པ་དང་དགག་བྱ་དངོས་སྨྲའི་བློས་བརྟགས་པ་ཡིན་པས་བཀག་པའང་བློས་བརྟགས་པ་ཡིན་ཏེ་རྨི་ལམ་གྱི་གྲོང་ཁྱེར་ཞིག་པ་དང་མོ་གཤམ་གྱི་བུའི་སྔོ་བསངས་བརྟགས་པ་ཡིན་པས་སྔོ་བསངས་མ་ཡིན་པའི་རྣམ་པའང་ཀུན་བརྟགས་ཡིན་པ་བཞིན་ནོ། ། སྟོང་པར་ཞེན་པའི་ཉེས་པ་སྟོན་པ་ནི་རྒྱལ་བ་ཞེས་པ་སྟེ་ལྟ་བ་ནི་རྟོགས་པའི་བདག་ཉིད་ཅན་གྱི་ཤེས་རབ་ཉོན་མོངས་པ་ཅན་ནོ་དེ་ངེས་པར་འབྱིན་པ་ནི་འཇོམས་པའོ། ། སྒྲུབ་ཏུ་མེད་པ་ནི་ཐར་པའོ། ། གསུངས་པ་ནི་འོད་སྲུང་གིས་ཞུས་པ་ལས་དེ་ལྟ་བར་གྱུར་པ་ཐམས་ཅད་ལས་འབྱུང་བ་ནི་སྟོང་པ་ཉིད་ཡིན་ན། འོད་སྲུང་གང་སྟོང་པ་ཉིད་ཁོ་ནར་ལྟ་བ་དེ་ནི་གསོར་མི་རུང་ངོ་ཞེས་ངས་བཤད་དོ་ཞེས་བྱ་བ་དང་སྨན་ནད་དུ་སོང་བའི་དཔེས་གསུངས་ཏེ། མེད་པ་ལ་ཞེན་པའི་རྟོག་པ་དེས་འཆིང་ངོ་སྙམ་དུ་དགོངས་སོ། །
དོན་འདི་ཉིད་བསྟོད་པ་ལས་ཀྱང་། ། ཀུན་རྟོག་ཐམས་ཅད་སྤངས་པའི་ཕྱིར། ། སྟོང་ཉིད་བདུད་རྩི་བསྟན་མཛད་ལ། ། གང་ཞིག་དེ་ལ་ཞེན་གྱུར་པ། ། དེ་ཡང་ཁྱོད་ཀྱིས་ཤིན་ཏུ་སྨད། ། ཅེས་བཤད་དོ། ། འདིར་བསམ་གཏན་པའི་མགོ་ལ་ཐོད་པ་བཞིན་ནོ། ། ཞེས་རང་འགྲེལ་ལས་བཤད་པའི་དོན་ནི་དེ་རང་གི་ཐོད་པ་ལ་མི་རྟོག་པ་བཞིན་དུ་ལྟ་བའི་བྱ་བ་དང་བྲལ་བ་རྣམས་ནི་སྟོང་མི་སྟོང་གི་མཐར་མི་ལྟའོ། ། ཞེས་པའམ་ཡང་ན་དེའི་མགོ་ལ་ཐོད་པ་ཅིག་འབྱར་རོ་སྙམ་པ་ན་གཅིག་གི་ཐོད་པ་གཅིག་བོར་ཏེ་ད་དེ་མེད་དོ་ཞེས་བརྗོད་པས་དེའི་རྟོག་པ་ལོག་པ་བཞིན་ནོ། ། བཅུ་གསུམ་པ་དེ་ཁོ་ན་བརྟག་པ་བཤད་ཟིན་ཏོ།། །།
བཅོམ་ལྡན་འདས་ཀྱིས་འཁོར་འདས་ཀྱི། ཆོས་རྣམས་ཕན་ཚུན་སྦྱར་ཞིང་ཕྲད་པར་གསུངས་པ་དེ་རང་བཞིན་མེད་པར་བསྟན་པའི་ཕྱིར་དང་འཇིག་རྟེན་པ་དང་བསྟན་བཅོས་པ་གཉིས་ཀ་རང་རང་ལ་གྲགས་པའི་ཆོས་རྣམས་ཕན་ཚུན་ཕྲད་པར་མངོན་པར་ཞེན་པ་དེ་དགག་པའི་ཕྱིར་ཕྲད་པ་བརྟགས་པ་སྟོན་པ་ན་བལྟ་བྱ་ཞེས་བྱ་བས་དམ་བཅའ་གསུངས་ཏེ་ཐམས་ཅད་ནི་གསུམ་གའོ། ། ཆགས་པར་འགྱུར་ནི་ཆགས་པར་བྱ་བའོ། ། ལྷག་མ་ནི་ཞེ་སྡང་ལ་སོགས་པ་དང་རྣ་བ་ལ་སོགས་པ་རྣམ་པ་གསུམ་ནི་དང་པོ་བཞིན་བལྟ་སྟེ་ཤེས་པར་བྱའོ། ། གཏན་ཚིགས་སྟོན་པ་ནི་དེ་དག་གཞན་ཡིན་ན་ཞེས་པ་སྟེ་བལྟ་བྱ་ལ་སོགས་པ་ཆོས་ཅན་ཕྲད་པ་མེད་དེ་གཞན་མེད་པའི་ཕྱིར་ཞེས་སྦྱར་རོ། ། དེ་གཞན་ལ་སྦྱོར་བ་ནི་བལྟ་བྱ་ཞེས་པ་སྟེ་དངོས་པོ་གང་ཡང་ཞེས་སྦྱར་རོ། ། གཞན་མེད་པ་ཉིད་སྟོན་པ་ན་མ་ལྟོས་པའི་གཞན་མེད་པ་ནི་གཞན་ནི་ཞེས་པ་སྟེ་གཞན་མེད་ན་གཞན་ལས་གཞན་དུ་མི་འགྱུར་ཞེས་སྦྱར་རོ། ། ལྟོས་པའི་གཞན་མེད་པ་ནི་གཞན་གང་ལ་བརྟེན་ཏེ་གཞན་གང་ཡིན་པར་འདོད་ན་དེ་ནི། ཞེས་སྦྱར་རོ། ། དང་པོའི་འཐད་པ་སྟོན་པ་ནི་གལ་ཏེ་གཞན་ནི་གཞན་ལས་གཞན་དུ་འཇོག་པ་དེ་གཞན་མེད་པར་ཡང་རུང་བར་འགྱུར་ཏེ་མ་ལྟོས་པའི་ཕྱིར་རོ། །
དེ་འདོད་ན་བུམ་པ་ཉིད་ཀྱང་བུམ་པ་ལས་གཞན་དུ་འགྱུར་ཏེ་གང་ལའང་མི་ལྟོས་པར་གཞན་དུ་འགྱུར་བའི་ཕྱིར་རོ། ། གཉིས་པའི་འཐད་པ་སྟོན་པ་ནི་གཞན་ལ་ལྟོས་པའི་གཞན་པའི་གཞན་པ་དེ་ལྟོས་པའི་གཞན་དེ་མེད་ན་མེད་པ་དེ་ཕྱིར་ལྟོས་པའི་གཞན་པ་མེད་དེ་ལྟོས་པ་ཉིད་མེད་པའི་ཕྱིར་རོ། ། གཟེགས་ཟན་པ་ན་རེ་ཟླ་ལ་ལྟོས་པ་མེད་ཀྱང་གཞན་ཉིད་ཅེས་བྱ་བའི་སྤྱི་དེ་ལ་ལྟོས་ནས་གཞན་ཡིན་ཏེ་སྤྱི་དེའང་རྣམ་འགྲེལ་ལས་ཁ་དོག་དབྱིབས་ཡིག་རྣམ་པ་ཡིས། ། སྟོང་པ་བ་ལང་ཉིད་དུ་བརྗོད། ། ཅེས་འབྱུང་བ་བཞིན་ཏེ་སྤྱི་དང་སྤྱི་ཅན་ནི་ཐ་དད་པའི་ཕྱིར་རོ། ། དེ་ལ་དེ་གཉིས་ལྟོས་ན་ནི་དེ་གཉིས་ལྟོས་པའི་རྟེན་འབྲེལ་དུ་ཁས་བླངས་པར་འགྱུར་རོ། ། དེ་འགོག་པ་ནི་གཞན་ཉིད་ཀྱི་སྤྱི་དེ་གཞན་ལ་ཡོད་མ་ཡིན་ལ། གཞན་མ་ཡིན་དེ་ཉིད་དམ་གཅིག་པའང་ཡོད་མ་ཡིན། དེ་ཅིའི་ཕྱིར་ཞེ་ན་གཞན་ནམ་དེ་ཉིད་ཡོད་པ་མ་ཡིན་པའི་ཕྱིར་རོ། ། དེའི་འཐད་པའང་གཞན་ཉིད་ཡོད་པ་མ་ཡིན་པའི་ཕྱིར་རོ། །
དོན་བསྡུ་བ་ནི་དེ་ཉིད་ནི་དེ་དང་འཕྲད་པ་མེད་དེ་གཉིས་མེད་པའི་ཕྱིར་རོ། ། གཞན་དང་ཡང་མེད་དེ་གཞན་མེད་པའི་ཕྱིར་རོ། ། ཕྲད་བཞིན་པ་ནི་ད་ལྟ་བའོ། ། ཕྲད་པ་ནི་ཕྲད་པའི་བྱ་བ་རྫོགས་པའོ། ། འཕྲད་པ་པོ་ནི་ཕྲད་པ་ལ་དབང་བྱེད་པར་གནས་པའོ། ། དེ་ལྟར་ན་བེམ་པོའམ་རིག་པ་ཕན་ཚུན་སྦྱོར་ཞིང་ཕྲད་པར་མདོ་ལས་གསུངས་པ་དང་དེ་ལྟར་སྣང་བ་དེ་དག་ནི་རིགས་པས་རྣམ་པར་བརྟགས་ན་འཕྲད་ཅིང་སྦྱར་བའི་རང་བཞིན་མེད་དེ་གནས་པ་བཞིན་ནོ། ། བཅུ་བཞི་པ་ཕྲད་པ་བརྟག་པ་བཤད་ཟིན་ཏོ།། །། མདོ་ལས་དངོས་པོ་དང་དངོས་པོ་མེད་པ་རང་བཞིན་མེད་པར་གསུངས་པའི་འཐད་པ་བསྟན་པའི་ཕྱིར་དང་འཇིག་རྟེན་དང་བསྟན་བཅོས་པ་ཐམས་ཅད་དེ་གཉིས་ལ་ཞེན་པས་བཅིངས་པའི་ཕྱིར་དེ་གཉིས་འགོག་པ་ན་དང་པོ་དངོས་པོ་འགོག་པ་ནི་ངོ་བོ་ཉིད་ནི་ཞེས་གསུངས་ཏེ་དེའི་འཐད་པ་ནི་རྒྱུ་དང་ཞེས་པ་སྟེ་དེས་བྱས་ན་དེ་ལ་ལྟོས་པས་མ་ལྟོས་པའི་རང་གི་ངོ་བོ་ཞིག་པའི་ཕྱིར་དང་། ལྟོས་ན་ནི་རྟེན་འབྲེལ་གྱི་སྟོང་ཉིད་ཡིན་པའི་ཕྱིར་རོ། ། དེས་ན་རང་གི་ངོ་བོ་ཉིད་ནི་བྱ་བ་དང་།
བཅོས་མིན་ཏེ་བྱས་མིན་དང་། ལྟོས་མེད་ཡིན་ཏེ་ནམ་མཁའ་བཞིན་ནོ། ། བྱས་པ་དང་ལྟོས་ན་ནི་ངོ་བོ་ཉིད་འཇིག་སྟེ་རྒྱུ་དང་ལྟོས་པ་ནས་དཔྱད་ན་དེ་མེད་པར་འགྱུར་བའི་ཕྱིར་རོ། ། རང་གི་ངོ་བོ་བཀག་ནས་གཞན་གྱི་དངོས་པོ་འགོག་པ་ནི་ངོ་བོ་ཉིད་ནི་ཞེས་པ་སྟེ་དེའི་འཐད་པ་ནི་གཞན་གྱི་དངོས་པོ་ངོ་བོ་ཉིད་དེ་གཞན་གྱི་དངོས་པོ་ཡིན་ནོ་ཞེས་བརྗོད་ཅིང་སྨྲ་བར་བྱེད་ན་ངོ་བོ་ཉིད་མེད་པ་ལ་རང་གཞན་གང་གིའང་ངོ་བོ་ཉིད་མེད་པའི་ཕྱིར་རོ། ། ཇི་སྐད་བསྟན་པའི་དོན་སྡུད་པ་ནི་རང་གི་ངོ་བོ་ཉིད་དང་ཞེས་པ་ཡིན་ནོ། ། གཉིས་པ་དངོས་མེད་འགོག་པ་ནི་གལ་ཏེ་ཞེས་པ་སྟེ་བུམ་པ་གྱོ་མོར་འགྱུར་ན་བུམ་པ་མེད་དོ་ཞེས་སྨྲ་བ་ཡིན་ན་འདིར་རིགས་ངོ་ན་དངོས་པོར་མ་གྲུབ་ན་རིགས་ངོ་ན་དངོས་མེད་མི་འགྲུབ་སྟེ་རིགས་ངོ་ན་གཞན་དུ་འགྱུར་རྒྱུའི་དངོས་པོ་མ་གྲུབ་པའི་ཕྱིར་རོ། ། མ་བརྟགས་པའི་ཀུན་རྫོབ་པའི་དངོས་པོ་དངོས་མེད་ནི་ནམ་ཡང་མི་འགོག་གོ ། གལ་ཏེ་དངོས་པོའི་ངོ་བོ་མཐོང་བས་ཐར་པ་འཐོབ་པར་གྲགས་སོ་ཞེ་ན། གང་དག་རང་གི་དངོས་པོ་ལ་སོགས་པ་མཐའ་བཞིར་ལྟ་བ་དེ་དག་ཅེས་སྦྱར་ཏེ་རིགས་པས་གནོད་པའི་དོན་མཐོང་བའི་ཕྱིར་རྨི་ལམ་བཞིན་ནོ། ། རིགས་པ་དང་འགལ་བ་བཤད་ནས་ལུང་དང་འགལ་བ་སྟོན་པ་ནི་བཅོམ་ལྡན་ཞེས་པ་སྟེ་གདམས་ངག་ནི་མདོ་སྡེ་སྟེ་འདི་སྡེ་པ་ཐམས་ཅད་མཐུན་པར་འདོན་པ་ཡིན་ནོ། །
ཀ་ཏ་ཡ་ན་འཇིག་རྟེན་འདི་ནི་གཉིས་ལ་མངོན་པར་ཞེན་ཏེ་འཁོར་བ་ལས་གྲོལ་བར་མི་འགྱུར་ཞེས་གསུངས་སོ། ། གལ་ཏེ་གཞན་ལ་མ་ལྟོས་པའི་རང་བཞིན་ཡོད་ན་དེ་ནི་མེད་པར་མི་འགྱུར་ཏེ་འདུས་མ་བྱས་ནམ་མཁའ་བཞིན་ནོ། ། རང་བཞིན་གཞན་དུ་འགྱུར་བ་ཡང་མི་འཐད་དེ་མེའི་རང་བཞིན་ཚ་བ་གྲང་བར་མི་འགྱུར་བ་བཞིན་ནོ། ། གཞན་དུ་འགྱུར་བ་དེ་ནི་རང་བཞིན་དུ་མི་རུང་སྟེ་ཆུའི་ཚ་བ་གྲང་མོར་འགྱུར་བས་དེ་དེའི་རང་བཞིན་མ་ཡིན་པ་བཞིན་ནོ། ། ཡང་རང་བཞིན་བྱ་བས་ནི་འགྱུར་རྒྱུ་མེད་པས་འགྱུར་བ་མེད་དེ་རི་བོང་གི་རྭ་བཞིན་ནོ། ། ཡོད་པ་ལ་འགྱུར་བ་ནི་བསལ་ཟིན་ཏོ།། །། གཞན་ཡང་དངོས་པོ་རྟག་པར་འཛིན་པ་ཁོ་ནར་མ་ཟད་ཡོད་ཅེས་བྱ་བའང་རྟག་པར་འཛིན་ལ་རྒྱང་འཕེན་པའི་ལྟ་བ་ཁོ་ནར་མ་ཟད་མེད་ཅེས་བྱ་བའང་ཆད་ལྟ་ཡིན་ཏེ་ཀུན་དགའ་བོ་ཡོད་ཅེས་བྱ་བ་ནི་རྟག་པར་འགྱུར་ལ། མེད་ཅེས་བྱ་བ་ནི་ཆད་པར་འགྱུར་རོ་ཞེས་བཤད་དེ་དེ་ཕྱིར་ཞེས་སྦྱར་རོ། ། དེ་གཉིས་རྟག་ཆད་དུ་འགྱུར་བའི་འཐད་པ་སྟོན་པ་ནི་གང་ཞིག་རང་བཞིན་ནམ་ངོ་བོ་ཉིད་དུ་ཡོད་པ་དེ་ནི་མེད་པར་མི་འགྱུར་བས་རྟག་པ་དང་སྔོན་རང་བཞིན་དུ་བྱུང་སྟེ་གྲུབ་ནས་ད་ལྟ་མེད་ཅེས་པ་ཆད་པ་སྟེ་ཐལ་བར་འགྱུར་ནི་གཉིས་ཀ་ལ་རང་འགྲེལ་གྱིས་སྦྱར་ཏེ་དེ་གཉིས་ལ་རྟག་ཆད་ཀྱི་མཚན་ཉིད་ཚང་བའི་ཕྱིར་རོ། ། དངོས་པོ་རང་བཞིན་མེད་པར་ལྟ་བ་ལ་ནི་དེ་གཉིས་མེད་དེ་རང་བཞིན་ལ་རྟག་པ་དང་རང་བཞིན་དེ་ཆད་པ་གཉིས་ཀ་མེད་པའི་ཕྱིར་རོ། །
དེ་ན་མཐོང་བ་ནི་དེ་ཁོ་ན་ཉིད་མཐོང་བ་དབུ་མའི་ལམ་དོན་དམ་པ་གྲུབ་པ་ཡིན་ནོ་ཞེས་རང་འགྲེལ་ནས་བཤད་དོ། ། ཇི་སྐད་དུ་འོད་སྲུང་ཡོད་པ་དང་མེད་པ་འདི་ནི་མཐའ་གཉིས་ཏེ་དེ་གཉིས་ཀྱི་དབུས་ནི་དབུ་མའི་ལམ་ཆོས་རྣམས་ལ་སོ་སོར་རྟོག་པ་ཞེས་བྱའོ། ། ཞེས་གསུངས་པ་ཡིན་ནོ། ། བཅོ་ལྔ་པ་དངོས་པོ་དང་དངོས་པོ་མེད་པ་བརྟགས་པ་བཤད་ཟིན་ཏོ།། །། མདོ་ལས་གཟུགས་ལ་སོགས་པའི་ཆོས་ཐམས་ཅད་བཅིངས་པ་དང་གྲོལ་བ་མེད་པར་གསུངས་པའི་འཐད་པ་བསྟན་པ་དང་བསྟན་བཅོས་པ་ཐམས་ཅད་བཅིངས་གྲོལ་ལ་མངོན་པར་ཞེན་པ་དེ་དགག་པའི་ཕྱིར་བཅིངས་པ་དང་ཐར་པ་འཁོར་འདས་རྟག་པ་སྟོན་པ་ན་གྲངས་ཅན་རྣམས་ནི་རང་བཞིན་དང་རྣམ་འགྱུར་གྱི་གཙོ་བོ་རྟོག་པ་འཁོར་བར་འདོད་དོ། ། བྱེ་བྲག་པ་རྣམས་ནི་རྡུལ་ཕྲ་རབ་རྟག་པ་འཁོར་བར་འདོད་དོ། ། རང་གི་སྡེ་པ་རྣམས་ནི་འདུ་བྱེད། མི་རྟག་པ་འཁོར་བར་འདོད་དོ། ། དེ་ལ་གལ་ཏེ་གཙོ་བོ་དང་རྡུལ་ལ་སོགས་པ་སེམས་ཅན་མ་ཡིན་པའི་འདུ་བྱེད་འཁོར་ཞེ་ན། དེ་དག་རྟག་ན་མི་འཁོར་བར་འགྱུར་ཏེ་འགྲོ་འོང་མེད་པའི་ཕྱིར་དང་ངོ་བོ་ཉིད་ཡོད་པའི་ཕྱིར་དང་མི་འགྱུར་བའི་ཕྱིར་ནམ་མཁའ་བཞིན་ནོ། །
མི་རྟག་ན་ཡང་འཁོར་མི་འགྱུར་ཏེ་འཇིག་པའི་ཕྱིར་དང་། ངོ་བོ་ཉིད་མེད་པའི་ཕྱིར་དང་། འགྱུར་ནས་རྒྱུན་ཆད་པར་འགྱུར་བའི་ཕྱིར་རོ། ། སེམས་ཅན་འཁོར་བར་འདོད་པ་ནི་ཡང་བྱེ་བྲག་ཏུ་སྨྲ་བ། ། ཆད་དང་མཚམས་སྦྱོར་འདོད་ཆགས་བྲལ། ། ཉམས་དང་འཆི་འཕོ་སྐྱེ་བ་རྣམས། ། ཡིད་ཀྱི་རྣམ་ཤེས་ཁོ་ནར་འདོད། ། ཅེས་དེ་འཁོར་བར་འདོད་པ་དང་། སེམས་ཙམ་པ་རྣམས་ལ་ལང་ཀར་གཤེགས་པ་ལས། དེ་བཞིན་གཤེགས་པའི་སྙིང་པོ་ནི། །
རྣམ་ཤེས་བདུན་དང་ལྡན་པར་ཡང་། ། འཛིན་པ་གཉིས་ཀྱི་རབ་འཇུག་སྟེ། ། ཡོངས་སུ་ཤེས་པས་ལྡོག་པར་འགྱུར། ། ཞེས་བཤད་པ་བཞིན་ཀུན་གཞི་ཉིད་འཁོར་བར་འཇུག་པ་དང་ལྡོག་པར་འདོད་དོ། ། དེ་ལ་སེམས་ཅན་ལའང་རིམ་འདི་མཚུངས་ཞེས་གསུངས་ཏེ་དེ་རྟག་པ་དང་མི་རྟག་པ་འཁོར་གྲང་ན་སྐྱོན་གྱི་རིམ་པ་སྔ་མ་བཞིན་བརྗོད་དོ། ། གལ་ཏེ་གང་ཟག་འཁོར་ཞེ་ན། ཞེས་བྱ་བ་ལ་གནས་མ་བུ་པ་རྣམས་ནི་སེམས་ཅན་གྱི་ཕུང་པོ་སྐྱེ་མཆེད་ཁམས་རྣམས་ལ་དེ་ཉིད་དང་གཞན་དང་རྟག་པ་དང་མི་རྟག་པར་བརྗོད་དུ་མེད་པའི་བདག་འཁོར་བར་འདོད་དོ། ། དེ་བཞིན་དུ་བདག་ཕུང་པོ་ལ་ཡོད་པར་འདོད་པ་གྲང་ཅན་དང་འུག་ཕྲུག་པ་དང་གཅེར་བུ་པ་དང་རིག་བྱེད་སྨྲ་བའི་བྲམ་ཟེ་རྣམས་དང་སེར་སྐྱ་པ་ལ་སོགས་པ་གང་ཟག་གི་བདག་འཁོར་བར་འདོད་དེ་རིན་པོ་ཆེའི་ཕྲེང་བ་ལས། གང་ཟག་ཕུང་པོ་སྨྲ་བ་ཡི། ། འཇིག་རྟེན་གྲངས་ཅན་འུག་ཕྲུག་དང་། །
གོས་མེད་བཅས་ལ་གལ་ཏེ་ཞིག ། ཡོད་མེད་འདས་པར་སྨྲ་ན་དྲིས། ། ཞེས་བྱ་བ་དང་། ཁྱད་པར་དུ་འཕགས་པའི་བསྟོད་པ་ལས། གཅེར་བུ་ལུས་ཀྱི་ཚད་བཞིན་དུ། ། སྲོག་ནི་ཞུམ་དང་རྒྱས་པར་སྨྲ། ། བྱ་བ་དང་། དེ་ཁོ་ན་ཉིད་བསྡུས་པ་ལས། གཞན་གྱི་བདག་གི་མཚན་ཉིད་ནི། ། འདོད་དང་སྡང་སོགས་ཡོན་ཏན་ཅན། །
རྟེན་དང་ཀུན་འཇུག་ཟ་བ་པོ། ། སེམས་མིན་སེམས་དང་ལྡན་པར་འདོད། ། ཅེས་འབྱུང་སྟེ་བདག་གི་རྣམ་གྲངས་རྒྱས་པར་ནི་གྲུབ་མཐའ་རྒྱན་གྱི་མེ་ཏོག་ཏུ་བལྟའོ། ། དེ་ལ་རྣམ་པ་ལྔས་བཙལ་བ་ནི་རང་འགྲེལ་ལས་བདག་དེ་ཆོས་གསུམ་པོ་དེ་ཉིད་དམ་དེ་ལས་གཞན་ནམ་བདག་ལ་གསུམ་པོ་དེ་ཡོད་དམ་གསུམ་པོ་དེ་ལ་བདག་ཡོད་དམ་བདག་དེ་གསུམ་པོ་དེ་དང་ལྡན་ནམ་ཞེས་བཤད་ལ་ཤེས་རབ་སྒྲོན་མ་ནས་ཕུང་པོ་ལྔ་ལ་བྱས་སོ། ། དེ་ལྟ་བུས་དཔྱད་ན་མེད་དེ་དེས་ན། མེད་པའི་བདག་གང་ཞིག་འཁོར་བར་འགྱུར། འཁོར་བར་འདུན་པ་དང་འདོད་ཆགས་ནི་ཉེར་ལེན་ཡིན་ལ་དེ་དང་ལྡན་པའི་ཕུང་པོ་ནི་ཉེར་ལེན་གྱི་ཕུང་པོ་སྟེ་འཁོར་བར་ཆགས་པའི་ཡིད་དང་ལྡན་རྣམས་རྟག་ཏུ་འཁོར་ཞེས་འབྱུང་བའི་ཕྱིར་རོ། ། དེ་གཉིས་མེད་པའི་ཕུང་པོ་ནི་ཉེར་ལེན་མེད་པའི་ཕུང་པོ་ཡིན་ཏེ་འཁོར་བར་མི་སྐྱེ་བའི་ཕྱིར་རོ། ། རྣམ་འགྲེལ་ལས། ཆགས་བྲལ་སྐྱེ་བ་མ་མཐོང་ཕྱིར།
ཞེས་འདི་སློབ་དཔོན་རྣམས་ཀྱིས་གསུངས། ཞེས་བཤད་དོ། ། དེ་ལ་ཉེར་ལེན་དང་བཅས་པའམ་བྲལ་བ་ཞིག་འཁོར་གྲངས་ན་འདིའི་ཉེ་བར་ལེན་པ་ནས་ཕྱི་མའི་ཉེར་ལེན་བར་འཁོར་ན་དེ་གཉིས་ཀྱི་བར་ན་བར་དོའི་སྲིད་པ་མེད་པར་འགྱུར་ལ། བར་སྲིད་དེས་སྦྲེལ་ནས་འཁོར་ནའང་བདག་མེད་པའི་འགྲོ་བའི་ཕུང་པོ་ཡོད་པར་འགྱུར་ཏེ་བར་དོའི་ཕུང་པོ་ནི་འགྲོ་བས་མ་བསྡུས་པའི་ཕྱིར་རོ། ། འདི་ལྟར་འགྲོ་བ་ནི་སྐྱེས་ནས་མ་ཤི་བར་མི་འགྱུར་བ་ཡིན་ན་བར་དོའི་ནི་འགྱུར་བ་ཡིན་ནོ། ། འདི་དག་རྒྱས་པ་ནི་ཀུན་ལས་བཏུས་པ་རྒྱན་གྱི་མེ་ཏོག་ཏུ་བལྟའོ། ། ཉེར་ལེན་མེད་པ་འཁོར་རོ་ཞེ་ན་འདུན་པ་དང་འདོད་ཆགས་མེད་པའི་སྲིད་པ་དང་ཉེར་ལེན་མེད་ན་མེད་པ་དེ་གང་ཞིག་འཁོར་བར་འགྱུར་སྐྱེ་བ་དང་འཆི་བ་དང་བར་དོ་དང་སྐྱེས་ནས་མ་ཤིའི་བར་གྱི་སྲིད་པ་བཞི་དང་དེ་དག་གི་དུས་ཀྱི་ཉེར་ལེན་གྱི་ཕུང་པོ་ལྔ་ཆར་ཡང་ཉེར་ལེན་མེད་པ་མི་སྲིད་དེ་རྒྱུ་མེད་པས་དེ་དག་ཀྱང་མེད་པར་ཐལ་བའི་ཕྱིར་རོ། ། འདི་ལ་འགྲེལ་པ་མཁན་པོ་རྣམས་ཀྱི་བཤད་པ་མང་པོ་བྱས་ཀྱང་རང་ཉིད་ཆོས་མངོན་པ་མི་ཤེས་པར་སྟོན་པར་ཟད་དོ། ། མྱ་ངན་འདས་པ་དགག་པ་ནི་འདུ་བྱེད་ཅེས་པ་ཏེ་ཇི་ལྟ་བུས་ནི་སེམས་ཅན་དང་གཉིས་ཀ་རྟག་ན་འགྱུར་བ་མེད་པ་དང་མི་རྟག་ན་ངོ་བོ་ཉིད་མེད་པ་དང་དེ་གཉིས་ཀ་མ་སྐྱེས་པ་ལ་སོགས་པའི་ཕྱིར་རོ། ། དེ་གཉིས་ལ་བཅིངས་ཐར་དགག་པ་ནི་སྐྱེ་འཇིག་ཅེས་པ་སྟེ་འཆིང་འགྲོལ་གྱི་ལོང་མེད་པར་འཇིག་པའི་ཕྱིར་རོ། །
སྔ་མ་བཞིན་དུ་ལྔས་བཙལ་ནས་སེམས་ཅན་སྟེ་བདག་ཀྱང་ཞེས་སྦྱར་རོ། ། གལ་ཏེ་རྟག་མི་རྟག་ལ་དེ་དག་མེད་ཀྱང་གནས་མ་བུ་པ་དེ་གཉིས་སུ་བརྗོད་དུ་མེད་པ་ལ་སྐྱོན་དེར་མི་འགྱུར་རོ་ཞེ་ན། མ་ཡིན་ཏེ་རྟག་མི་རྟག་དངོས་འགལ་ཡིན་པས་དེ་གཉིས་སུ་མ་འདུས་པ་མེད་པའི་ཕྱིར་ཏེ། རྣམ་འགྲེལ་ལས། གང་གི་རང་བཞིན་འཇིག་མེད་པ། ། དེ་ལ་མཁས་རྣམས་རྟག་ཅེས་བརྗོད། ། དེས་ན་ངོ་ཚའི་ལྟ་བ་འདི། ། སྤོང་ལ་དེ་ནི་རྟག་པར་སྨྲོས། ། ཞེས་བཤད་དོ། ། ཡང་གལ་ཏེ་ཉེ་བར་ལེན་པ་ཉོན་མོངས་པས་འཆིང་ན་དེ་དང་བཅས་པ་འཆིང་བར་མི་འགྱུར་ཏེ་བཅིངས་ཟིན་པའི་ཕྱིར་འདས་པའི་ཕུང་པོ་བཞིན་ནོ། །
དེ་མེད་པ་མི་འཆིང་སྟེ། འཆིང་བྱེད་མེད་པའི་ཕྱིར་རོ་དེ་གཉིས་ལས་གཞན་ཡང་མེད་པས་གནས་སྐབས་ཞེས་སོ། ། འཆིང་བྱེད་སྔར་ཡོད་ན་དེ་འཐད་ན་དེ་མེད་དོ་ཞེས་སྟོན་པ་ནི་གལ་ཏེ་ཞེས་པ་སྟེ་རག་ནི་རུང་བའོ། ། དེ་མེད་པ་ནི་བཅིང་བྱ་དང་ལྷན་ཅིག་ཏུ་བྱུང་བའི་ཕྱིར་རོ། ། ལྷག་མ་ནི་བཅིངས་པ་དང་མ་བཅིངས་པ་དང་འཆིང་བཞིན་པ་ལ་དེ་མེད་པའོ། ། མ་བཅིངས་པ་ལ་གྲོལ་བ་མེད་པ་ནམ་མཁའ་དང་འདྲ་ལ། བཅིངས་པ་མི་གྲོལ་བའི་འཐད་པ་ནི་དེ་གཉིས་དུས་གཅིག་ཏུ་འགྱུར་བ་ཡིན་ན་མི་མཐུན་པ་ནི་དུས་གཅིག་ཏུ་མི་འབྱུང་སྟེ་སྣང་མུན་བཞིན་ནོ། ། དེ་མེད་ན་གྲོལ་བ་ལ་སྨོན་པ་དེ་ཇི་ལྟ་བུ་ཞེ་ན། བདག་ནི་ནམ་ཞིག་ལེན་པ་ཉོན་མོངས་པ་མེད་པའི་མྱང་འདས་སུ་འགྱུར། ལེན་པ་མེད་པའི་མྱ་ངན་འདས།
བདག་གིར་གྱུར་ཅིག་ཅེས་འཛིན་པ་དེ་དག་ནི་ལེགས་པར་ཟིན་པ་མ་ཡིན་ཏེ་མཐར་འཛིན་གྱི་བློ་ཡིན་པའི་ཕྱིར་རོ། ། དོན་དམ་པ་གང་ལ་དེ་གཉིས་བསྐྱེད་པ་དང་བརྩལ་ཏེ་སྤང་དུ་མེད་པ་དེ་ལ་བྱ་བ་དང་བརྟག་ཏུ་མེད་ཅེས་སྦྱར་རོ། ། མདོ་སྡེ་རྒྱན་ནས། བདག་ཏུ་ལྟ་བ་བདག་ཉིད་བདག་མཚན་མིན། ། ངན་པར་གནས་མིན་མཚན་ཉིད་མི་འདྲའི་ཕྱིར། ། གཉིས་ལ་གཞན་མེད་དེ་ནི་ནོར་བ་སྐྱེ། ། དེ་ཕྱིར་ཐར་པ་ནོར་བ་ཟད་ཙམ་ཡིན། ། བྱ་བ་དང་། རྣམ་འགྲེལ་ལས། གྲོལ་བ་པོ་ནི་མེད་ན་ཡང་། །
ལོག་པར་སྒྲོ་འདོགས་གཞོམ་ཕྱིར་བརྩོན། ། ཞེས་བཤད་དོ། ། བཅུ་དྲུག་པ་བཅིངས་ཐར་བརྟག་པ་བཤད་ཟིན་ཏོ།། །། ལས་དང་འབྲས་བུ་རང་བཞིན་མེད་པར་གསུངས་པའི་དགོངས་པ་བསྟན་པའི་ཕྱིར་དེ་བརྟག་པ་སྟོན་པ་ན་བདག་ཉིད་ཅེས་གསུངས་ཏེ་སྒོ་གསུམ་གྱི་སྡིག་པ་སྡོམ་པ་དང་གཞན་ལ་ཕན་འདོགས་པ་དང་བྱང་སེམས་དགེ་བའི་ཆོས་ཡིན་ལ་དེ་ནི་འཇིག་རྟེན་འདི་དང་གཞན་དུ་འདོད་པའི་འབྲས་བུ་དག་གི་ས་བོན་ཏེ་ཐུན་མོང་མ་ཡིན་པའི་རྒྱུ་ཡིན་ཏེ་ཐུན་མོང་བ་ལ་ནི་ས་བོན་ཞེས་མི་བརྗོད་དོ། ། ཞེས་ཟླ་གྲགས་འཆད་ལ་བྷ་བྱ་ནི་རྒྱུ་རྐྱེན་གཉིས་ཀར་འཆད་དོ། ། ལས་དེ་མདོར་བསྡུས་པའི་ཚུལ་གྱིས་སྟོན་པ་ན་དྲང་སྲོང་མཆོག་སངས་རྒྱས་དང་བསྒྲགས་པ་ནི་གསུངས་པའོ། ། ཇི་ལྟར་ཞེ་ན་དེ་ལ་ཞེས་སྨོས་ཏེ་དེ་ལྟར་མདོར་བསྡུས་པའི་རྣམ་པ་དུ་མ་ནི་གསུམ་ཡིན་ནོ། ། དེ་རྒྱས་པར་འཆད་པ་ན་ངག་ནི་ལུང་དུ་སྟོན་པའི་སྒྲའོ། ། བསྐྱོད་ནི་ལུས་ཀྱི་གཡོ་བའོ། ། སྡིག་པ་མི་སྤོང་བའི་རྣམ་རིག་བྱེད་མིན་ནི་ཉ་པ་དང་བཤན་པ་དང་བྱ་དང་རི་དྭགས་གསོད་པ་དང་གླང་པོ་ཆེ་འཛིན་པ་དང་སྦྲུལ་གཅེས་པས་འཚོ་བ་ལ་སོགས་པ་སྡོམ་མིན་རྣམས་སོ། །
སྡིག་པ་སྤོང་བའི་རྣམ་རིག་བྱེད་མིན་པ་གཞན་དག་ནི་སོ་སོ་ཐར་པ་རིགས་བརྒྱད་དང་བསམ་གཏན་གྱི་སྡོམ་པའོ། ། དེ་བཞིན་འདོད་ནི་དེ་གཉིས་རིག་བྱེད་མ་ཡིན་པར་འདྲ་བའོ། ། ལོངས་སྤྱོད་ལས་བྱུང་བསོད་ནམས་ནི་གཙུག་ལག་ཁང་དང་འཚོ་བ་ནར་མ་དང་མལ་སྟན་ལ་སོགས་པ་བར་མ་དགེ་བའོ། ། བསོད་ནམས་མ་ཡིན་པ་ནི་སྡོས་དང་ལྕགས་དང་བྱ་དང་ཉ་དང་རི་དྭགས་ཀྱི་རྒྱ་དང་ཤོ་གམ་དང་འཕྲང་བཅས་ལ་སོགས་པ་བར་མ་མི་དགེ་བ་རྣམས་ཏེ་ཚུལ་དེ་བཞིན་ནི་དེ་གཉིས་ཀྱང་རིག་བྱེད་མ་ཡིན་པར་འདྲ་བའོ། ། དེ་དག་ཐམས་ཅད་ཀྱི་རྒྱུ་ནི་སེམས་པ་སྟེ་བདུན་ནོ། ། འདི་སྐད་སྟོན་པ་ཡིན་ཏེ་ལས་ལ་རྣམ་པར་རིག་བྱེད་དང་རིག་བྱེད་མ་ཡིན་པ་གཉིས་ལས་ལུས་ངག་གཉིས་ནི་རིག་བྱེད་ཀྱི་ལས་སོ། ། གཞན་བཞི་ནི་རིག་བྱེད་མ་ཡིན་པ་སྟེ་དེ་དག་ལེན་པའི་བསམ་པས་དམ་བཅའ་བ་ན་དགེ་བའམ་མི་དགེ་བའི་གཟུགས་ནགས་ལ་མེ་ཞུགས་པའམ་གླང་ལ་ཁལ་བཀལ་བ་ལྟ་བུའི་གཟུགས་མི་ལྡན་པའི་འདུ་བྱེད་ཐོབ་པ་ཐག་པ་ལྟ་བུས་བསྡུམ་པ་སྐྱེ་བར་བྱེ་བྲག་ཏུ་སྨྲ་བ་འདོད་དོ། ། དེ་ནི་གཟུགས་དང་བྱེད་པའི་རང་བཞིན་ཡིན་ཀྱང་ལུས་ངག་གི་ལས་ལྟར་གཞན་གྱིས་རིག་པར་མི་བྱེད་པས་རིག་བྱེད་མ་ཡིན་པའི་གཟུགས་སོ། ། དེ་ནི་དགེ་མི་དགེར་ངེས་ཏེ་ལུང་མ་བསྟན་ལ་དེ་བསྐྱེད་པའི་ནུས་པ་མེད་དེ། མཛོད་ལས།
རྣམ་རིག་ལུང་བསྟན་མིན་པ་མེད། ཅེས་བྱ་བ་དང་། གཡེངས་དང་སེམས་མེད་པ་ཡི་ཡང་། ། དགེ་དང་མི་དགེ་རྗེས་འབྲེལ་གང་། ། འབྱུང་བ་ཆེ་རྣམས་རྒྱུར་བྱས་པ། ། དེ་ནི་རྣམ་རིག་བྱེད་མིན་བརྗོད། ། ཅེས་འབྱུང་ངོ་། ། ལས་དེ་དག་གིས་འབྲས་བུ་འབྱིན་པར་གསུངས་པའི་ཕྱིར་དངོས་པོའི་ངོ་བོ་ཉིད་ཡིན་ནོ་ཞེ་ན། དེ་འགོག་པར་གལ་ཏེ་ཞེས་གསུངས་ཏེ། སྨན་པ་ནི་འབྲས་བུ་ཕུང་པ་སྟེ་དེ་སྲིད་དུ་རྟག་པར་འགྱུར་ལ་འགགས་པ་ནི་དངོས་མེད་ཡིན་པའི་ཕྱིར་རོ། །
འདི་ནི་རང་འགྲེལ་ལ་སོགས་པ་གསུམ་ནས་སློབ་དཔོན་རང་ཉིད་ཀྱིས་བརྗོད་པར་བཤད་དེ་ཚིག་གསལ་ལས། གཞན་གྱི་བརྗོད་པར་བཤད་པ་ནི་ནོར་རོ། ། དེ་ལ་གྱེས་པའི་སྡེ་པའི་བྱེ་བྲག་འགའ་ཞིག་ལན་འདེབས་པ་ན་དཔེ་སྟོན་པ་ནི་མྱུ་གུ་ལ་སོགས་ཏེ་སྡོང་བུ་དང་ལོ་མ་ཞེས་དང་རྒྱུན་དེ་ལས་འབྲས་བུ་ལོ་ཏོག་ཏེ་དེ་རྣམས་ས་བོན་ཞེས་སྦྱར་རོ། ། མི་རྟག་པ་ལས་དེ་ལྟར་འབྱུང་བ་དེ་ཕྱིར་རྒྱུ་དང་རྒྱུན་ཆད་པ་དང་རྟག་པ་མིན་ཏེ་དེ་གཉིས་ལས་གྲོལ་ལོ། ། དཔེས་མཚོན་པའི་དོན་སྟོན་པ་ནི་སེམས་ཀྱི་ཞེས་པ་སྟེ་སེམས་ནི་སེམས་སོ། ། སེམས་ཀྱི་སྐད་ཅིག་སྔ་མ་ལས་ཕྱི་མ་རྒྱུན་ཆགས་སུ་བྱུང་ནས་ད་ལས་འདོད་མི་འདོད་ཀྱི་འབྲས་བུ་འབྱུང་ཞིང་སྔར་བཤད་པའི་ལས་ནི་ཞེས་བྱ་བ་དང་མི་རྟག་པའི་རྒྱུ་འབྲས་རྒྱུན་མ་ཆད་པར་འབྱུང་བས་རྟག་ཆད་ལས་གྲོལ་ལོ། ། དཀར་པོའི་རྒྱུ་འབྲས་སྟོན་པ་ནི་དཀར་པོའི་ཆོས་ཞེས་ཏེ་ཐབས་ནི་རྒྱུའོ། ། ལམ་ནི་ལས་ཀྱི་ལམ་སྟེ་ལུས་ཀྱི་གསུམ་དང་ངག་གི་བཞི་དང་ཡིད་ཀྱི་གསུམ་སྟེ་མི་དགེ་བ་བཅུ་སྤོང་བའི་དགེ་བ་བཅུའོ། ། གཞན་ནི་ཕྱི་མའོ། ། འདི་ལ་འདོད་པའི་ཁམས་ན་ཡོན་ཏན་དུ་ལྟ་བའམ་འདོད་པར་བྱ་བའི་ཡོན་ཏན་ཡིན་པས་ཏེ་གཟུགས་ལ་སོགས་པ་ལྔའོ། །
དེ་མང་པོས་བཀུར་བ་ལ་སོགས་པས་འགོག་པ་ནི་བརྟག་པ་སྟེ་དཔེ་དོན་དེ་ལྟ་བུར་གྱུར་ཏེ་ས་བོན་དང་འབྲས་བུ་ནི་རིགས་མཐུན་པ་ཁོ་ན་རྒྱུ་འབྲས་སུ་འགྱུར་གྱི་མི་མཐུན་པ་མ་ཡིན་པ་བཞིན་དུ་སེམས་ཀྱང་དེ་ལྟར་ཡིན་ན་ཉེས་པ་མང་པོ་ནི་དགེ་མི་དགེ་ལུང་མ་བསྟན་གསུམ་གྱི་སེམས་ལས་ཀྱང་རིགས་མཐུན་པ་ཁོ་ན་འབྱུང་གི་མི་མཐུན་པ་མི་འབྱུང་བ་དང་དེ་བཞིན་དུ་ཁམས་གསུམ་དང་ཟག་བཅས་ཟག་མེད་སོགས་པའང་མཐུན་པ་ཁོ་ན་རྒྱུ་འབྲས་སུ་འགྱུར་གྱིས་མི་མཐུན་པ་ནི་མི་འགྱུར་ན་དེ་ལྟ་མ་ཡིན་ཏེ་དེ་ལས་གཞན་དུ་མཐོང་བའི་ཕྱིར་དང་། ཆོས་མངོན་པ་ལས། སེམས་མཐུན་མི་མཐུན་གྱི་རྒྱུ་འབྲས་རྒྱ་ཆེན་པོ་བསྟན་པའི་ཕྱིར་རོ། ། རྣམ་སྨིན་གྱི་རྒྱུ་མི་དགེ་བ་དང་དགེ་བ་ཟག་བཅས་དང་དེའི་འབྲས་བུ་ལུང་མ་བསྟན་ཡིན་པ་ལ་སོགས་པ་རྒྱུ་འབྲས་མི་མཐུན་པ་གྲངས་མེད་པ་འབྱུང་བ་ལ་མི་རུང་ངོ་། ། མང་པོས་བཀུར་བ་རང་ཉིད་ཀྱི་ལུགས་སྟོན་པ་ནི་སངས་རྒྱས་ལ་སོགས་པས་མདོ་ནས་གསུངས་པ་ལས་འབྲས་འབྲེལ་བའི་བརྟག་པ་ནི་ལས་བརྒྱ་པ་ལ་སོགས་པ་ནས། ལས་རྣམས་བསྐལ་པ་བརྒྱར་ཡང་ནི། ། ཆུད་མི་ཟ་བ་ཉིད་དུ་གནས། ། ཚོགས་ཤིང་དུས་ལ་བབ་པ་ན། ། འབྲས་བུ་ཉིད་དུ་སྨིན་པར་འགྱུར། ། ཞེས་གསུངས་པ་དེའི་འཐད་པ་ནི་ཇི་ལྟར་ཏེ་དཔེར་ན་ཞེས་པས་སྟོན་ཏེ།
ནོར་བདག་གིས་བུ་ལོན་བཏང་ནས་དཔང་རྒྱ་ཁས་ལེན་ནམ་གཏེ་བས་དེ་ཆུད་མ་ཟོས་ཤིང་སྐྱེད་དང་བཅས་པར་བྱེད་པ་དེ་ལྟ་བུ་བུ་ལོན་གཏོང་བ་དང་འདྲ་བའི་ལས་བྱས་པའི་ཚེ་དཔང་རྒྱ་དང་འདྲ་བ་ཆུད་མི་ཟ་བའི་རྫས་ཞེས་བྱ་བ་མི་ལྡན་པའི་འདུ་བྱེད་ཅིག་སྐྱེས་ནས་དེས་ལས་དེ་ཆུད་མ་ཟོས་པར་འབྲས་བུ་དང་སྦྲེལ་བར་བྱེད་དོ། ། དཔང་རྒྱས་བུ་ལོན་དེ་ཁུགས་ནས་དཔང་རྒྱ་ལ་ནོར་འགུགས་པའི་བྱེད་པ་མེད་པ་བཞིན་དུ་ལས་ཀྱི་འབྲས་བུ་ཕྱུང་ནས་ཆུད་མི་ཟ་བའི་རིགས་འདྲ་རྒྱུད་ལ་ཡོད་ཀྱང་དེ་ལ་ལས་ཀྱི་འབྲས་བུ་འབྱིན་པའི་བྱེད་པ་མེད་དོ། ། ཆུད་མི་ཟ་བ་དེ་ནི་ཁམས་གསུམ་དང་འཕགས་པའི་རྒྱུད་ལ་ཡོད་པའི་ཟག་མེད་ཆུད་མ་ཟོས་པར་བྱེད་པ་དང་རྣམ་པ་བཞིའོ། ། དེ་རང་བཞིན་ལུང་མ་བསྟན་ཡིན་པ་ནི་དགེ་བ་ཡིན་ན་དགེ་རྩ་ཆད་པ་རྣམས་ལ་མེད་པར་འགྱུར་ལ། མི་དགེ་བ་ཡིན་ན་འཕགས་པ་རྣམས་ལ་མེད་པར་འགྱུར་བ་དེ་གཉིས་ལ་རིམ་པ་བཞིན་མི་དགེ་བ་དང་ཟག་མེད་ཀྱི་ཆུད་མི་ཟ་བ་ཡོད་དོ། ། སྤོང་བ་ནི་སྡེབ་སྦྱོར་གྱི་དོན་ཡིན་པས་དེ་མཐོང་བས་སྤང་བྱ་མ་ཡིན་ཏེ་འཕགས་པས་རྣམ་སྨིན་མི་མྱོང་བར་འགྱུར་བའི་ཕྱིར་རོ། ། དེས་ན་སྒོམ་པས་སྤོང་ལ་ཀྱང་གི་སྒྲས་མི་སློབ་པས་ཀྱང་སྤོང་སྟེ་དེ་གཉིས་ཀ་ལ་སྤང་བྱ་དེ་ཡོད་པ་དེ་ཕྱིར་དེ་གཉིས་ལ་ཆུད་མི་ཟ་བས་འབྲས་བུ་བདེ་སྡུག་བསྐྱེད་པར་བྱེད་དོ། ། དེ་མཐོང་བས་སྤོང་བ་དང་ཟག་བཅས་ཀྱི་ལས་ཟག་མེད་དུ་འཕོ་བ་དང་མཐུན་ཏེ་དེ་ཟག་མེད་དུ་གྱུར་ན་དེའི་ཚེ་ཟག་བཅས་ཀྱི་ལས་འཇིག་པ་དང་ཟག་མེད་ནི་སྲེད་པའི་རླན་དང་བྲལ་ནས་རྣམ་སྨིན་བསྐྱེད་མི་ནུས་པའི་ཕྱིར་འཕགས་པ་ལ་ལས་འབྲས་མེད་པ་དང་དེ་མེད་པའི་ལོག་ལྟ་ལ་སོགས་པའི་སྐྱོན་དུ་འགྱུར་བས་དེ་ལྟ་མ་ཡིན་ནོ། ། ཡང་ཀུན་བརྟགས་ལ་དེ་གཉིས་པ་བརྩེགས་པ་ནི་འདོད་པ་ལ་སོགས་པ་ཁམས་མཚུངས་ཏེ་གཅིག་པའི་ལས་ནི་དགེ་མི་དགེ་དང་ཟག་བཅས་ཟག་མེད་ལ་སོགས་པར་ཆ་མཚུངས་པ་དང་ཆ་མི་མཚུངས་པ་ཐམས་ཅད་འཆི་བའི་ཚེ་ཆུས་མི་ཟ་ཐམས་ཅད་གཅིག་ཏུ་འགྲིལ་བར་འགྱུར་ལ། ཚེ་འདི་ལ་སྟེ་མི་འཆིའི་བར་དུ་དགེ་མི་དགེའི་ལས་གཉིས་པོ་ཐམས་ཅད་ཀྱི་ཆུད་མི་ཟ་ཐ་དད་དུ་སྐྱེ་ཞིང་རྣམ་སྨིན་གྲུབ་ཀྱང་ཆུད་མི་ཟ་གནས་པར་བཤད་ཟིན་ཏོ།། །།
ཡང་དེ་ནི་རྒྱུན་ཞུགས་ཕྱིར་འོང་ལ་སོགས་པ་འབྲས་བུ་བཞི་འཕོས་པ་ལ་སྔ་མའི་ཆུད་མི་ཟ་འགགས་ནས་ཕྱི་མའི་ཆུད་མི་ཟར་འགྱུར་ལ་འཆི་བའི་ཚེ་འདི་ནི་དུ་མ་འགགས་ནས་གཅིག་ཏུ་འགྱུར་རོ། ། འདོད་པ་ལ་སོགས་པའི་ཁམས་འཕོས་ནའང་གཅིག་གི་འཕོས་ནས་གཅིག་གིར་འགྱུར་རོ། ། དེའི་དབྱེ་བ་ནི་ཟག་བཅས་ཟག་མེད་གཉིས་ཡིན་པས་སྐྱེ་འཕགས་རྣམས་ལུས་ལ་སོགས་པ་སྣ་ཚོགས་སུ་འགྱུར་བ་ནི་ལས་སྣ་ཚོགས་ཆུད་མ་ཟོས་པ་ལས་བྱུང་བ་ཡིན་ནོ། ། དེ་འདྲ་བའི་ལས་དང་འབྲས་བུ་འབྲེལ་བར་བྱས་པ་དེ་གང་ཟག་གི་བདག་གིས་སྟོང་བ་ཉིད་དང་རྒྱུན་ཆད་པ་མིན་པ་དང་འགྱུར་བས་རྟག་པ་མིན་པ་དང་། འགྲོ་བ་སྣ་ཚོགས་སུ་འཁོར་བ་དང་། ལས་ཆུད་མི་ཟ་ཞེས་སངས་རྒྱས་ཀྱི་བསྟན་པ་དེ་ཡང་གྲུབ་པ་ཡིན་ནོ། ། དེ་འགོག་པ་ནི་ལས་ལ་ངོ་བོ་ཉིད་ཡོད་ན་སྔ་ཕྱིའི་རྒྱུན་རྗེས་སུ་འབྲེལ་བའམ་ཆུད་མི་ཟ་བས་སྦྲེལ་བས་ལས་འབྲས་འབྲེལ་བར་རིགས་ན་དོན་དམ་པར་དེ་གཉིས་ཀ་མེད་དོ་ཞེས་སྟོན་པ་ནི་གང་ཕྱིར་ཞེས་པ་སྟེ། ལས་ཆོས་ཅན་དོན་དམ་པར་སྐྱེ་བ་མེད་དེ་དངོས་པོའི་རང་བཞིན་མེད་པའི་ཕྱིར་ནམ་མཁའ་བཞིན་ནོ། ། ཆུད་མི་ཟ་བར་གསུངས་པའི་དགོངས་པ་ནི་མ་སྐྱེས་པས་ཆུད་ཟ་བར་མི་འགྱུར་བ་ལ་དགོངས་ཏེ་སྐྱེས་ན་ཇི་ལྟར་ཆུད་མི་འཛའ། སྐྱེས་པ་ལ་ནི་ཆུད་འཛའ་བས་ཁྱབ་པོ། །
དེས་ན་ལས་ཆོས་ཅན་ཆུད་མི་འཛའ་སྟེ་མ་སྐྱེས་པའི་ཕྱིར་རི་བོང་གི་རྭ་བཞིན་ནོ། ། རྩ་བའི་གཏན་ཚིགས་སྒྲུབ་པ་ནི་གལ་ཏེ་ལས་ལ་དངོས་པོའི་རང་བཞིན་ཡོད་ན་ལས་དག་པར་འགྱུར་སྟེ་མི་རྟག་ན་རང་བཞིན་འཇིག་པའི་ཕྱིར་རོ། ། ཡང་ལས་མ་བྱས་པ་དང་བྱ་བ་མེད་པར་འགྱུར་ཏེ་རྟག་པ་ལ་དེ་གཉིས་མི་འཐད་པའི་ཕྱིར་རོ། ། ལས་དེ་མ་བྱས་ན་ལས་མ་བྱས་པ་དེས་ཀྱང་འབྲས་བུ་མྱོང་བས་མ་བྱས་པ་དང་ཕྲད་པའི་འཇིག་པར་འགྱུར་རོ། ། ཚངས་སྤྱོད་ལ་མི་གནས་པའང་ཚངས་སྤྱོད་ལ་གནས་པའི་སྐྱོན་དུ་འགྱུར་ཏེ་གནས་པའི་ལས་དེ་མ་བྱས་པའང་ཡོད་པའི་ཕྱིར་རོ། ། ཐ་སྙད་ཐམས་ཅད་ཡང་འགལ་ཏེ་ཅིའང་མི་བྱེད་པ་ཐམས་ཅད་ལ་གང་མ་བྱས་པ་དེ་ཐམས་ཅད་ཡོད་པའི་ཕྱིར་རོ། ། བསོད་ནམས་དང་སྡིག་བྱེད་པའི་རྣམ་དབྱེ་མེད་པར་འགྱུར་ཏེ་དེ་གཉིས་མ་བྱས་པ་དེ་ལའང་དེ་ཡོད་པའི་ཕྱིར་རོ། ། ཡང་ལས་དེའི་རྣམ་སྨིན་ཟིན་པ་དེ་ལ་རྣམ་སྨིན་རྒྱུན་མི་ཆད་པར་འགྱུར་ཏེ་ལས་གནས་པ་དེའི་ངོ་བོ་ཉིད་རྟག་ཏུ་དེ་ལྟར་གནས་པའི་ཕྱིར་རོ། ། རྒྱུ་ཉོན་མོངས་པ་ཡོད་པས་ལས་ཡོད་དོ་ཞེ་ན་བདག་ཉིད་ལས་བྱུང་ན་ཞེས་སྦྱར་ཏེ་ཡང་དག་ནི་དངོས་པོའོ། ། དོན་དམ་པར་དེས་དེ་བྱས་པ་མེད་པའོ། །
དེ་གཉིས་ཀྱི་འབྲས་བུ་ལུས་ཡོད་པས་དེ་གཉིས་ཡོད་དོ་ཞེ་ན་དེ་གཉིས་དེའི་རྐྱེན་དུ་ལུང་ལས་བསྟན་པ་དེ་ནི་ཐ་སྙད་དུ་ཡིན་གྱི་དོན་དམ་པར་མ་ཡིན་ཏེ་དེ་སྟོང་པ་ཡིན་པའི་ཕྱིར་ལུས་ལ་རྐྱེན་དུ་ཇི་ལྟར་བརྗོད། ཅི་སྟེ་ལས་དེའི་འབྲས་བུ་ལ་ལོངས་སྤྱོད་པའི་ཟ་བ་པོ་ཡོད་པས་ལས་ཡོད་དོ་ཞེ་ན་མ་རིག་པས་བསྒྲིབས་པ་ནི་བཏུམས་པ་སྟེ་མ་རིག་པའི་སྒོ་ངའི་སྦུབ་ན་གནས་པ་ཞེས་འབྱུང་བ་བཞིན་ནོ། ། དེས་གྲངས་མེད་པ་སྐྱེ་བས་ན་སྐྱེ་བའོ། ། སྲེད་པ་ནི་འདོད་ཆགས་སྟེ་དེ་དང་ལྡན་པ་ནི་ཟ་བ་པོ་སྟེ་རྣམ་སྨིན་ལ་སྤྱོད་པ་པོ་ཡིན་ཞིང་དེ་ཡང་སྔོན་བྱེད་པ་པོ་ལས་རྒྱུད་གཞན་མིན་ཞིང་དེ་ཉིད་ཀྱང་མ་ཡིན་པ་དེ་གཉིས་དང་གཞན་དུ་བརྗོད་དུ་མེད་པ་ཡིན་ཏེ་ཐོག་མ་དང་ཐ་མ་མེད་པའི་མདོ་ལས། མ་རིག་སྒྲིབ་པའི་སེམས་ཅན་དག ། སྲེད་པའི་ཀུན་ཏུ་སྦྱོར་དང་ལྡན། ། བྱ་བ་དང་། ཁྱོད་རང་གི་སྡིག་པའི་ལས་འདི་བྱས་ན་ཁྱོད་རང་ཉིད་དེའི་རྣམ་སྨིན་མྱོང་བར་བྱ་དགོས་སོ་ཞེས་གསུངས་སོ་ཟེར་བ་འགོག་པ་ནི་གང་ཕྱིར་ཞེས་པ་སྟེ་འདི་ནི་བྱེད་པ་པོ་རྟག་པ་ལ་སོགས་པ་བཤད་ཟིན་ཏེ་ཟ་བ་པོ་མེད་པ་ནི་རྒྱུ་མེད་པའི་ཕྱིར་རོ། ། འཁོར་བ་རྒྱུན་ཆགས་སུ་འཇུག་པ་སྣང་ལ་རང་བཞིན་མེད་པ་དཔེས་གསལ་བར་བྱེད་པ་ནི་ཇི་ལྟར་ཞེས་པ་སྟེ་སྟོན་བྱེད་པ་ནི་སངས་རྒྱས་པ་ལ་སོགས་པའོ། ། དེས་སྤྲུལ་པའི་བརྒྱུད་པ་དུ་མ་བྱེད་པ་བཞིན་དུ་འཁོར་བའང་ཡིན་ཏེ་ཡུམ་ལས་ལ་ལ་ནི་ལས་དང་ཉོན་མོངས་པའི་སྤྲུལ་པ་ཡིན་ཞེས་འབྱུང་བ་བཞིན་ནོ། །
དཔེ་གཞན་ཡང་སྟོན་པ་ནི་ཉོན་མོངས་ཞེས་པ་སྟེ་དཔེ་འདི་དག་ནི་སངས་རྒྱས་ཀྱི་སྤྲུལ་པ་སྣ་ཚོགས་ཇི་ལྟར་བསྟན་པ་ལ་སོགས་པས་རྒྱས་པར་བརྗོད་དོ། ། དབུ་མ་པའི་རྟག་ཆད་དང་བྲལ་བའི་ཚུལ་ནི་ཀུན་རྫོབ་ཏུ་ཆོས་ཐམས་ཅད་ཁྱད་པར་མེད་པར་ཡོད་ལ་དོན་དམ་པར་སྣང་བ་ཙམ་དུའང་མེད་པ་ཡིན་ནོ། ། འདིར་ཐེག་ཆུང་བའི་ལས་འབྲས་དེ་འདྲ་བ་ནི་ལོག་པའི་ཀུན་རྫོབ་ཡིན་ལ་ཐེག་ཆེན་པའི་ལས་འབྲས་སེམས་ཀུན་གཞིའི་རྣམ་ཤེས་ལས་ཇི་ལྟར་འབྱུང་བའི་ཚུལ་ནི་ཡང་དག་གི་ཀུན་རྫོབ་ཡིན་ཏེ་དེའང་སློབ་དཔོན་གྱིས་བྱང་ཆུབ་སེམས་འགྲེལ་དང་རིན་ཆེན་ཕྲེང་བ་དང་ཆོས་ཀྱི་དབྱིངས་སུ་བསྟོད་པ་ལ་སོགས་པར་གསལ་བར་བཤད་ཅིང་དེ་ཉིད་དུའང་དཔྱོད་པར་འགྱུར་བའི་ཕྱིར་འདིར་མ་དཔྱད་དོ། ། བཅུ་བདུན་པ་ལས་འབྲས་བརྟག་པ་བཤད་ཟིན་ཏོ།། །། མདོ་ལས་བདག་དང་ཆོས་རང་བཞིན་མེད་པར་གསུངས་པའི་དགོངས་པ་བསྟན་པའི་ཕྱིར་དང་མུ་སྟེགས་པ་རྣམས་ནི་བདག་ཏུ་ཞེན་ལ་སངས་རྒྱས་པ་རྣམས་ནི་ཆོས་སུ་མངོན་པར་ཞེན་པས་དེ་དགག་པའི་ཕྱིར་བདག་དང་ཆོས་བརྟག་པ་སྟོན་པ་ན་རང་འགྲེལ་ལས་བདག་དང་བདག་གི་བ་དང་བྲལ་བ་ནི་དེ་ཁོ་ནའི་མཚན་ཉིད་ཡིན་ལ་རིགས་པ་མངོན་དུ་བཏང་སྟེ་ཡོངས་སུ་རྟོག་པས་ནི་དེ་ཁོ་ན་རྟོག་པར་འགྱུར་རོ་ཞེས་བཤད་དོ། ། དེ་ལ་བཞི་བརྒྱ་པ་ལས། ལ་ལས་ཀུན་ཏུ་སོང་བར་མཐོང་། ། ལ་ལས་སྐྱེས་བུའི་ལུས་ཙམ་ཞིག ། ལ་ལས་རྡུལ་ཙམ་ཞིག་མཐོང་སྟེ། ། ཤེས་རབ་ཅན་གྱིས་མེད་ཅེས་མཐོང་། །
ཞེས་བཤད་དེ་བྱེ་བྲག་པ་བདག་ནི་ཐམས་ཅད་ན་ཁྱབ་པར་ཡོད་དེ་བདག་གི་ཡོན་ཏན་བདེ་སྡུག་ཐམས་ཅད་ན་ཡོད་པའི་ཕྱིར་ཞེས་འདོད་ལ། ལུས་ཙམ་ནི་གཅེར་བུ་པའོ། ། སྙིང་ནང་ན་རྡུལ་ཙམ་ཡོད་པ་ནི་རིགས་པ་ཅན་ནོ། ། གསང་བ་པ་ནི། སྐྱེས་བུ་དྲང་སྲོང་ཆེན་པོ་ཉི་མའི་མདོག མུན་ལས་གཞན་དུ་འགྱུར་པ་དེ་རིག་ན། ཞེས་པའི་འོག་ན་མུན་པ་དང་དེའི་འོག་ན་གནས་པར་འདོད་ལ། དཔྱོད་པ་པའི་གཞོན་ནུ་མ་ལེན་ནི། ། དེ་ཕྱིར་གཉིས་ཀ་དོར་ནས་ནི། ། ལྡོག་དང་རྗེས་འཇུག་བདག་ཉིད་ཅན། །
སྐྱེས་བུ་ཞིག་ནི་ཁས་བླང་བྱ། ། འཁྱིལ་བ་ལ་སོགས་སྦྲུལ་བཞིན་ནོ། ། ཞེས་འདོད་དོ། ། དེ་དག་ཐམས་ཅད་བདག་གི་མཚན་ཉིད་རྟག་ཅིང་རང་དབང་ཅན་དུ་འདོད་དེའང་ཕུང་པོ་དང་གཅིག་ཏུ་འདོད་ན་གལ་ཏེ་ཕུང་པོ་ཞེས་གསུངས་ཏེ་གོ་སླའོ། ། དེ་ལ་གཞན་ཡིན་ན་དེ་ལ་ཕུང་པོའི་མཚན་ཉིད་གཟུགས་ལ་སོགས་པ་ལྔ་མེད་པས་ཕུང་པོ་ནི་བདག་མེད་པར་གྲུབ་བོ། ། ཡང་ན་ཕུང་པོའི་མཚན་ཉིད་ལས་གཞན་ན་མེད་པར་འགྱུར་ཏེ་མ་དམིགས་པའི་ཕྱིར་ཞེས་སྦྱར་རོ། ། བདག་མེད་ན་ནི་བདག་གི་གཟུགས་དང་ཚོར་བ་ལ་སོགས་པ་མེད་དེ་ཁྱད་པར་མེད་པའི་ཁྱད་པར་ཅན་མེད་པའི་ཕྱིར་ཏེ་ཞྭ་མེད་ན་ཞྭ་ཅན་བཞིན་ནོ། ། ཡུལ་བདག་དང་བདག་གི་ཞི་སྟེ་མེད་པའི་ཕྱིར་ཡུལ་ཅན་ངར་འཛིན་དང་ང་ཡིར་འཛིན་མེད་འགྱུར་ཏེ་བུམ་པ་མེད་ན་བུམ་འཛིན་མེད་པ་བཞིན་ནོ། ། དེ་གཉིས་མེད་པ་གང་ཡིན་པ་དེ་ཡང་ཡོད་པ་མ་ཡིན་ཏེ་དེ་གཉིས་མེད་པ་གང་གིས་མཐོང་བ་དེས་གང་ཟག་མེད་པའི་དེ་ཁོ་ན་མི་མཐོང་ཏེ་མེད་པར་ལྟ་བའམ་དེ་གཉིས་མེད་པའི་གང་ཟག་ཏུ་ལྟ་བ་ཡིན་པའི་ཕྱིར་རོ། ། ནང་ལ་བདག་དང་ཕྱི་རོལ་ལ་བདག་གིས་ཟད་ན་འཁོར་བ་ཉེ་བར་ལེན་པ་བཞི་འགགས་ཏེ་འདོད་པ་དང་ལྟ་བ་དང་ཚུལ་ཁྲིམས་དང་རྟུལ་ཞུགས་དང་བདག་ཏུ་སྨྲ་བ་ཉེ་བར་ལེན་པ་བཞི་འགགས་ཏེ་རྒྱུ་མེད་པའི་ཕྱིར་རོ། །
བཞི་པོ་དེ་ཟད་པས་སྲིད་པར་སྐྱེ་བ་ཟད་པ་དེ་ནི་གང་ཟག་ལ་བདག་མེད་པའི་དེ་ཁོ་ན་རྟོགས་པའི་འབྲས་བུ་ཉོན་སྒྲིབ་ཟད་པ་ཕུང་པོ་ལྷག་བཅས་ཀྱི་མྱང་ངན་འདས་ཡིན་ནོ། ། ད་ནི་ཆོས་བདག་མེད་པའི་དེ་ཁོ་ན་རྟོགས་པའི་འབྲས་བུ་ཤེས་སྒྲིབ་ཟད་པ་ཕུང་པོ་ལྷག་མེད་ཀྱི་མྱ་ངན་འདས་ཆོས་སྐུ་ཐོབ་པའི་ཐབས་སྟོན་པ་ན་འཁོར་བར་སྐྱེ་བའི་རྒྱུ་ལས་དང་ཉོན་མོངས་ཟད་པས་ནི་སྡུག་བསྔལ་ལས་ཐར་པའི་ལྷག་བཅས་ཀྱི་མྱ་ངན་འདས་འཐོབ་བོ། ། དེ་གཉིས་ནི་རྣམ་རྟོག་ལས་བྱུང་སྟེ། འདོད་པ་ཁྱོད་ཀྱིས་རྩ་བ་ནི། ། ཤེས་ཏེ་ཀུན་ཏུ་རྟོག་ལས་བྱུང་། ། ཁྱོད་ལ་རྟོག་པར་མི་འགྱུར་བ། ། དེ་ཕྱིར་ང་ལ་མི་འབྱུང་ངོ་། ། ཞེས་སངས་རྒྱས་འོད་སྲུངས་ཀྱི་གསུང་རབ་ལས་བྲམ་ཟེ་རྣམས་ལ་བརྒྱུད་དེ་བྱུང་བ་ཡིན་ནོ། ། རྣམ་རྟོག་དེ་དག་ནི་ཐ་སྙད་ཀྱི་བདེན་པ་ལ་ཞེན་པའི་སྤྲོས་པ་ལས་བྱུང་ངོ་། ། སྤྲོས་པ་ནི་ཆོས་བདག་མེད་པའི་སྟོང་པ་ཉིད་རྟོགས་པས་འགགས་པར་འགྱུར་ཏེ་དེ་ནི་ཕུང་པོ་ལྷག་མེད་དུ་འཇུག་པ་བསྟན་ནོ། །
འདིར་རང་འགྲེལ་དང་བྷ་བྱ་གཉིས་ཉན་རང་གི་གང་ཟག་གི་བདག་མེད་ཁོ་ན་རྟོགས་ལ་ཆོས་ཀྱི་བདག་མེད་བྱང་ཆུབ་སེམས་དཔས་རྟོགས་པར་བཤད་པ་ལ་ཟླ་གྲགས་སློབ་དཔོན་གྱི་དགོངས་པ་དེ་གཉིས་ཀྱིས་ཀྱང་ཆོས་ཀྱི་བདག་མེད་རྟོགས་པ་ཡིན་ནོ་ཞེས་སུན་འབྱིན་པ་ནི་སློབ་དཔོན་གྱི་བཞེད་པ་མ་ཡིན་ཏེ་གཞུང་འདི་ཉིད་དང་གཞན་དུ་ཡང་སྤངས་རྟོགས་ཀྱི་རིམ་པ་འདི་ཁོ་ན་བཞིན་བཤད་པའི་ཕྱིར་དང་དེས་ཆོས་ཀྱི་བདག་མེད་རྟོགས་ན་ཤེས་སྒྲིབ་སྤངས་བར་འགྱུར་བའི་ཕྱིར་རོ། ། ལྷག་བཅས་ལྷག་མེད་ཀྱི་ཐ་སྙད་མཛད་པ་ནི་ཉན་རང་གི་ཆོས་ཀྱི་བདག་མེད་མ་རྟོགས་པས་ཟག་བཅས་ཀྱི་ལྷག་མ་ཡོད་པའི་ཕྱིར་དང་། སངས་རྒྱས་དེ་ལས་བཟློག་པའི་ཕྱིར་རོ། ། འདི་རྒྱས་པ་ནི་མངོན་པར་རྟོགས་པ་རྒྱན་གྱི་མེ་ཏོག་ཏུ་བལྟའོ། ། འོ་ན་མདོ་ལས། བདག་ཉིད་བདག་གི་མགོན་ཡིན་གྱི། ། གཞན་ནི་སུ་ཞིག་མགོན་དུ་འགྱུར། ། བདག་ཉིད་ལེགས་པར་དུལ་བས་ནི། ། མཁས་པས་མཐོ་རིས་ཐོབ་པར་འགྱུར། ། བྱ་བ་དང་།
གནག་དང་དཀར་བའི་ལས་ནི་འཇིག་མི་འགྱུར། ། བདག་གིས་བྱས་པ་མྱོང་བར་འགྱུར་བ་ཡིན། ། ཞེས་བདག་བཤད་དོ་ཞེ་ན། དེ་ནི་རྒྱང་འཕེན་པ་བདག་མེད་པས་སྐྱེ་བ་སྔ་ཕྱི་དང་ལས་རྒྱུ་འབྲས་མེད་པར་སྨྲ་བ་དང་མུ་སྟེགས་པ་ཁ་ཅིག་བདག་མེད་ན་ལས་བྱས་པ་ཆུད་ཟོས་ཤིང་མ་བྱས་པ་དང་འཕྲད་པས་འཇིག་པ་བསལ་བའི་ཕྱིར་ཕུང་པོ་ལྔ་ལ་བདག་ཡོད་ཅེས་བརྟགས་ནས་བསྟན་ལ། བདག་ལྟས་བཅིངས་པ་རྣམས་ལ་བདག་མེད་པའང་བསྟན་ཏོ། ། གདུལ་བྱ་སྐལ་ལྡན་སྤྲོས་བྲལ་གྱི་སྣོད་དུ་གྱུར་པ་སངས་རྒྱས་ཀྱི་ལམ་གྱི་འགྲོ་བ་རྣམས་ལ་དེ་གཉིས་ཀ་མེད་པར་བསྟན་ནོ། ། སངས་རྒྱས་རྣམས་ཀྱིས་ནི་སྔ་མ་གཉིས་ལའང་སྦྱར་རོ། ། སྤྲོས་པ་སྟོང་ཉིད་ཀྱིས་དགག་པའི་རིགས་པ་བཤད་པ་ནི་སྤྲོས་བྲལ་དེ་ལ་སྒྲས་བརྗོད་པར་བྱ་བ་ལྡོག་པས་ཏེ། དེ་ལ་སེམས་ཀྱི་སྤྱོད་ཡུལ་ལྡོག་པས་སོ། ། བློ་གྲོས་མི་ཟད་པར་བསྟན་པའི་མདོ་ལས།
དོན་དམ་པའི་བདེན་པ་གང་ཞེ་ན། གང་ལ་སེམས་ཀྱང་མི་རྒྱུ་ན་ཡི་གེ་རྣམས་ལྟ་སྨོས་ཀྱང་ཅི་དགོས་ཞེས་བཤད་དོ། ། དེ་སྒྲ་བློའི་ཡུལ་ལས་ཇི་ལྟར་འདས་པའི་ཚུལ་ནི། དབུ་མ་རྒྱན་གྱི་མེ་ཏོག་ཏུ་བལྟའོ། ། ལྡོག་པའི་རྒྱུ་མཚན་རང་བཞིན་གྱིས་ཡེ་ནས་མ་སྐྱེས་པ་དང་མ་འགགས་པ་ནི་ཆོས་ཉིད་མྱ་ངན་ཏེ་སྤྲོས་པ་ལས་འདས་པ་དང་མཚུངས་ཏེ་གཅིག་ཡིན་པའི་ཕྱིར་རོ། ། དོན་དམ་པ་དེ་ལྟ་ཡིན་ན་ཐ་སྙད་དུ་ཆོས་བསྟན་པའི་ཚུལ་ཇི་ལྟར་ཡིན་ཞེ་ན། ཐམས་ཅད་ཡང་དག་ནི་ཀུན་རྫོབ་ཏུ་ཡོད་པ་བསྟན་པའོ། ། ཡང་དག་མིན་ནི་དོན་དམ་པར་ཇི་ལྟར་སྣང་བ་བཞིན་མེད་པའོ། ། ཡང་དག་ཡང་དག་མ་ཡིན་ཉིད་ནི་བདེན་པ་གཉིས་དང་རིམ་པ་བཞིན་སྦྱར་རོ། ། ཡང་དག་མིན་མིན་ཡང་དག་མིན་མངོན་པར་རྟོགས་པའི་དུས་ན་རྣལ་འབྱོར་པ་ཆོས་ཐམས་ཅད་ཀྱི་དེ་ཁོ་ན་ལ་རྣམ་པར་མི་རྟོག་པ་རྟོགས་པའི་ཕྱིར་རོ། །
ཡང་ན་ཉོན་སྒྲིབ་སྤོང་བའི་བདག་མེད་དང་། ། གཟུང་བ་འགོག་པའི་སེམས་ཙམ་དང་། ། འཛིན་པ་འགོག་པའི་གཉིས་མེད་དང་། ། གཉིས་མེད་འགོག་པའི་སྤྲོས་བྲལ་བཞི་དང་རིམ་པ་བཞིན་སྦྱར་རོ། ། དེ་ནི་སངས་རྒྱས་ཀྱི་ཆོས་བསྟན་པའི་ཚུལ་ལོ། ། བདེན་གཉིས་ལས། ཐུགས་རྗེའི་བདག་ཅན་དེ་ཉིད་ཀྱིས། ། རྟོག་པས་བཅིངས་པ་གཟིགས་ནས་ནི། ། སེམས་ཙམ་ལ་སོགས་བྱེ་བྲག་གིས། ། རྣམ་པར་ཐར་པ་བསྟན་པར་མཛད། །
ཅེས་བཤད་དོ། ། དོན་དམ་གྱི་མཚན་ཉིད་ལ་གཞན་ལས་ཤེས་མིན་ནི་སྒྲ་དང་རྟགས་ཀྱིས་མི་ཤེས་པར་ནམ་མཁའ་ལྟ་བུ་མངོན་སུམ་དུ་བྱར་མེད་པའི་ཚུལ་གྱིས་མངོན་སུམ་དུ་བྱེད་པའོ། ། ཞི་བ་ནི་ངོ་བོ་ཉིད་དང་བྲལ་བའོ། ། མངོན་པར་བརྗོད་པའི་སྤྲོས་པ་རྣམས་ཀྱིས་མ་སྤྲོས་པ་ནི་བརྗོད་པ་སྒྲ་བཅས་སུ་བཟུང་དུ་མེད་པའོ། ། རྣམ་རྟོག་མེད་པ་ནི་དོན་གྱི་རྣམ་པ་ཅན་གྱི་རྟོག་པས་བརྟག་ཏུ་མེད་པའོ། ། དོན་ཐ་དད་མིན་ནི་ཆོས་ཉིད་རོ་གཅིག་པས་ཐ་དད་ཀྱི་དབྱེ་བ་མེད་པའོ། ། ཡང་ན་སྔ་མས་ཕྱི་མ་བཤད་དོ། ། ལྔ་པོ་དེ་ནི་དེ་ཉིད་རྣམ་གྲངས་མ་ཡིན་པའི་དོན་དམ་གྱི་མཚན་ཉིད་དོ། ། ཀུན་རྫོབ་ཀྱི་མཚན་ཉིད་ནི་རྒྱུ་གང་ལ་བརྟེན་ཏེ་འབྲས་བུ་གང་བྱུང་བ་དེ་ནི་ཞེས་པ་སྟེ་རེ་ཤིག་ནི་བཤད་པའི་རིམ་པའོ། ། དེ་ཉིད་དེ་གཅིག་མིན་པ་ནི་གྲངས་ཅན་གྱི་ལྟ་བར་འགྱུར་བའི་ཕྱིར་རོ། །
དེ་ལས་དེས་མ་ལྟོས་པའི་གཞན་པའང་མ་ཡིན་ཏེ། རྒྱང་འཕེན་པའི་ལྟ་བར་འགྱུར་བའི་ཕྱིར་རོ། ། དེ་ལྟར་ཡིན་པ་དེའི་ཕྱིར་ཀུན་རྫོབ་ཆད་པ་མིན་ཏེ་རྒྱུ་འབྲས་གཅིག་ན་དེ་མི་སྲིད་པས་དེ་ཆད་པར་འགྱུར་བའི་ཕྱིར་རོ། ། ལྟོས་ནས་འབྱུང་བ་ནི་མི་རྟག་པ་ཡིན་པས་དེ་རྟག་པ་མ་ཡིན། འཕགས་པ་ལྷས། གང་ཕྱིར་དངོས་པོ་འཇུག་འགྱུར་བ། དེས་ན་ཆད་པར་མི་འགྱུར་ཞིང་། གང་ཕྱིར་དངོས་པོ་ལྡོག་འགྱུར་བ། དེས་ན་རྟག་པར་མི་འགྱུར་རོ། ། ཞེས་བཤད་དོ། །
འདི་ལ་འགྲེལ་པས་རྣམ་པ་གཞན་དུ་འཆད་པ་དེ་དག་གི་ནོར་བ་ཡིན་ནོ། ། རྒྱ་ཆེ་རོལ་པའི་མདོ་ལས། ས་བོན་ཡོད་ན་མྱུ་གུ་ཇི་བཞིན་ཏེ། ། ས་བོན་གང་ཡིན་མྱུ་གུ་དེ་ཉིད་མིན། ། དེ་ལས་གཞན་མིན་དེ་ཡང་མ་ཡིན་ཏེ། ། དེ་ལྟར་རྟག་མིན་ཆད་མིན་ཆོས་ཉིད་དོ། ། ཞེས་གསུངས་པས་དེ་ལྟར་བཤད་དོ། ། དོན་གཅིག་མིན་པ་ལ་སོགས་པ་བཞི་ནི་མཚོན་པ་སྟེ་མཐའ་བརྒྱད་དང་བྲལ་བ་དེ་ནི་སངས་རྒྱས་ཀྱི་ཆོས་བསྟན་པ་བདུད་རྩི་ཡིན་ཏེ་ཉོན་མོངས་པའི་ནད་མ་ལུས་པ་སེལ་ནུས་པའི་ཕྱིར་རོ། ། རྟེན་འབྲེལ་བདག་ཉིད་ཀྱིས་སྟོང་པ་དེ་ལ་ཐོས་བསམ་སྒོམ་གསུམ་གྱིས་གོམས་པར་བྱས་ན་སྲིད་པ་ཐ་མའི་དུས་ན་སློབ་དཔོན་མེད་པར་ཡང་རང་བྱུང་བྱང་ཆུབ་ཏུ་འགྱུར་རོ་ཞེས་སྟོན་པ་ནི་རྫོགས་སངས་རྒྱས་རྣམས་ཞེས་པ་སྟེ་བསྟེན་པ་མེད་ནི་སློབ་དཔོན་མེད་པའི་འདུ་འཛི་མེད་པའོ། ། རབ་ཏུ་སྐྱེ་ནི་རང་བྱུང་དུ་སྐྱེ་བའོ། །
འདི་རྒྱས་པར་ནི་མངོན་པར་རྟོགས་པར་རྒྱན་གྱི་མེ་ཏོག་ཏུ་བལྟའོ། ། བཞི་བརྒྱ་པ་ལས། ། དེ་ཉིད་ཤེས་པས་གལ་ཏེ་འདིར། ། མྱ་ངན་འདས་པ་མ་ཐོ་ཀྱང་། ། སྐྱེ་བ་ཕྱི་མར་འབད་མེད་པར། ། ངེས་པར་ཐོབ་འགྱུར་ལས་བཞིན་ནོ། ། ཞེས་བཤད་དོ། ། འཕགས་པ་རྣམས་རྟེན་འབྲེལ་ལ་བདག་མེད་གཉིས་ཀྱི་ཇི་ལྟར་ལྟ་བའི་ཚུལ་རྒྱས་པ་ནི་བཅོམ་ལྡན་འདས་བྱམས་པ་དང་། འཕགས་པ་ཐོགས་མེད་ཀྱི་གཞུང་དུ་རིག་པར་བྱའོ། ། བཅོ་བརྒྱད་པ་བདག་དང་ཆོས་བརྟག་པ་བཤད་ཟིན་ཏོ།། །།
མདོ་ལས་དུས་གསུམ་རང་བཞིན་མེད་པར་བསྟན་པའི་འཐད་པ་བཤད་པ་དང་དུས་གསུམ་ལ་མངོན་པར་ཞེན་པ་དགག་པའི་ཕྱིར་དུས་བརྟག་པ་སྟོན་པ་ན་ད་ལྟར་བྱུང་དང་ཞེས་པ་ནི་ལྟོས་ན་དེ་ན་ཡོད་པ་དང་མེད་ན་ལྟོས་པ་འཇིག་པ་སྟེ། ལྟོས་ཆོས་ལྟོས་ས་ན་མེད་པར་ཡང་ལྟོས་ན་ཐམས་ཅད་ཐམས་ཅད་ལ་ལྟོས་པར་འགྱུར་ལ་དེ་ན་མེད་ཀྱང་ལྟོས་པའི་དཔེ་གཞན་གྱིས་ཀྱང་མི་འགྲུབ་སྟེ་དེ་ཡང་དེས་འགོག་པའི་ཕྱིར་རོ། ། མ་ལྟོས་པ་འགོག་པ་ནི་འདས་པ་ལ་ནི་ཞེས་པ་སྟེ་འདས་པ་ལས་ད་ལྟར་བ་དང་དེ་ལས་མ་འོངས་པ་འབྱུང་བར་གྲགས་པས་ཀུན་རྫོབ་ཏུའང་འདས་པ་མེད་ན་དེ་གཉིས་མེད་དོ། ། དེ་ཕྱིར་ནི་སྐབས་ལ་སྦྱོར་བའོ། ། ལྟོས་མ་ལྟོས་ཀྱི་རིགས་པའི་ཚུལ་འདིས་དུས་གཞན་གཉིས་པོར་བསྣོལ་བ་སྟེ་སྤོས་ལ་དགག་སྟེ་གང་གང་ལ་ལྟོས་པ་དེ་དེའི་དུས་ན་ཡོད་པར་འགྱུར་ལ་མེད་ན་མི་ལྟོས་པར་འགྱུར་རོ། ། མ་ལྟོས་པར་ནི་གཞན་གཉིས་ཀྱང་མི་འགྲུབ་སྟེ་དུས་གསུམ་ནི་ནང་ཕན་ཚུན་ལྟོས་པ་ཁོ་ནས་འཇོག་པའི་ཕྱིར་རོ། ། མཆོག་འབྲིང་གི་སོགས་པས་ནི་གསུམ་ཚན་སྲིད་ཚད་བསྡུ་སྟེ་སྐྱེ་གནས་འཇིག་གསུམ་དང་དགེ་མི་དགེ་ལུང་མ་བསྟན་དང་སྔོན་དང་དབུས་དང་ཕྱི་མ་ཁམས་གསུམ་དང་སློབ་མི་སློབ་དེ་གཉིས་ཀ་མ་ཡིན་པ་ལ་སོགས་པའོ། ། གཅིག་གི་སོགས་པས་ནི་གཉིས་དང་མང་པོ་བསྡུའོ། ། ཤེས་པར་བྱ་ནི་ལྟོས་མ་ལྟོས་བརྟགས་ནས་དགག་པའོ། ། དུས་དགག་པ་ནི་བྱེ་བྲག་པ་ལ་སོགས་པ་དུས་རྒྱུར་སྨྲ་བ་ན་རེ། །
དུས་ཀྱིས་འབྱུང་བ་སྨིན་པར་བྱེད། ། དུས་ཀྱིས་སྐྱེ་དགུ་སྡུད་པར་བྱེད། ། དུས་ཀྱིས་གཉིད་ལོགས་སད་པར་བྱེད། ། དུས་ལས་འདས་པ་ཤིན་ཏུ་དཀའ། ། ཞེས་ཟེར་རོ། ། དེ་ལ་དུས་ཀྱི་ཚད་དང་སྐད་ཅིག་ཐང་ཅིག་ཡུད་ཙམ་དང་ཉིན་ཞག་དང་ཟླ་བ་དང་ལོ་ལ་སོགས་པ་ཡོད་དོ་ཞེ་ན་མི་གནས་པ་ལ་ནི་དུས་སུ་སུ་ཡང་འཛིན་པར་མི་བྱེད་དེ་རི་བོང་གི་རྭ་བཞིན་ནོ། ། དངོས་པོ་ལས་གཞན་པ་གང་ཞིག་གཟུང་བར་བྱ་བའི་དུས་གནས་པ་ནི་མེད་དེ་བཀག་ཟིན་ཅིང་མ་དམིགས་པའི་ཕྱིར་རོ། ། ངོ་བོ་ཉིད་གང་དུའང་མ་བཟུང་བ་ལ་ནི་དུས་སུ་ཇི་ལྟར་གདགས་ཏེ་ཧ་ཅང་ཐལ་བའི་ཕྱིར་རོ། ། ཡུད་ཙམ་ལ་སོགས་པ་དེ་ཡང་ཉི་མའི་འགྲོས་དང་འཆར་ནུབ་ལ་སོགས་པ་ལ་བཏགས་པ་ཡིན་གྱི་དངོས་པོ་ལས་གུད་པ་ནི་མེད་དོ། ། རྟགས་དགག་པ་ནི་དུས་ཡོད་དེ་སྔ་ཕྱི་དང་རིམ་དང་ཅིག་ཅར་དང་ཡུན་རིང་པོ་དང་མྱུར་བ་ལ་སོགས་པའི་རྟགས་ཡོད་པའི་ཕྱིར་རོ། །
མེད་པ་ལ་ནི་རྟགས་མེད་དོ་ཞེ་ན། གལ་ཏེ་དུས་ནི་དངོས་པོ་ལ་བརྟེན་པ་ཡིན་ན་དངོས་པོ་མེད་པའི་ཕྱིར་དུས་མེད་དོ། ། འགའང་ནི་གཅིག་ཀྱང་ངོ་སྔ་ཕྱི་ལ་སོགས་པ་ནི་དངོས་པོ་ལ་སོགས་པ་ཡིན་པས་དེ་མེད་ན་དེའང་མེད་དོ། ། དུས་མེད་པས་སྔར་བསྟན་པའི་དུས་ཀྱི་ཚད་ཀྱང་མེད་དེ་མགལ་མེའི་འཁོར་ལོ་བཞིན་ནོ། ། བཅུ་དགུ་པ་དུས་བརྟག་པ་བཤད་ཟིན་ཏོ།། །། མདོ་ལས་རྒྱུ་འབྲས་རང་བཞིན་མེད་པར་གསུངས་པའི་འཐད་པ་བསྟན་པའི་ཕྱིར་དང་དེ་ལ་མངོན་པར་ཞེན་པ་དགག་པའི་ཕྱིར་རྒྱུ་འབྲས་བརྟག་པ་སྟོན་པ་ན་མྱུ་གུ་ནི་ས་བོན་དང་འབྱུང་བ་བཞི་དང་ནམ་མཁའ་དང་དུས་དང་བདུན་ཚོགས་པ་ལས་སྐྱེ་ལ་ནང་གི་འབྲས་བུའང་ཚོགས་ཤིང་དུས་ལ་བབ་པ་ན། འབྲས་བུ་ཉིད་དུ་སྨིན་པར་འགྱུར། ཞེས་བཤད་དོ། ། དེ་འགོག་པ་ནི་གལ་ཏེ་ཞེས་པ་སྟེ་སློབ་དཔོན་ལེགས་ལྡན་དེ་ལ་དེ་ཡོད་པར་རྗེས་སུ་དཔོགས་པས་སྐྱེ་བ་བཀག་པའི་སྐྱོན་ཅན་ཡིན་ཏེ་ཡོད་པ་མི་སྐྱེ་བའི་ཕྱིར་རོ། ། ཞེས་འཆད་དོ། །
འདི་ལྟར་ཚོགས་པ་ལས་འབྲས་བུ་མི་སྐྱེ་བར་འགྱུར་ཏེ་ཡོད་པའི་ཕྱིར་གྲུབ་ཟིན་པའི་བུམ་པ་བཞིན་ནོ། ། ཞེས་བརྗོད་དོ། ། མེད་པ་སྐྱེ་བ་འགོག་པ་ནི་གལ་ཏེ་ཞེས་པ་སྟེ་ཡང་དེ་ལས་དེ་མི་སྐྱེ་བར་འགྱུར་ཏེ་མེད་པའི་ཕྱིར་བྱི་མ་ལ་ཏིལ་མར་བཞིན་ནོ། ། དེ་ལ་དེ་མེད་པར་རྗེས་སུ་དཔོག་པས་སྐྱེ་བ་བཀག་པའི་སྐྱོན་ཡང་ཡོད་དོ། ། ཡོད་པ་མ་དམིགས་པས་འགོག་པ་ནི་གལ་ཏེ་ཞེས་པ་སྟེ་ཚད་མ་གསུམ་གྱིས་མ་དམིགས་པའི་ཕྱིར་མེད་དོ། ། གྲངས་ཅན་པས་ཡོད་ཀྱང་མངོན་སུམ་གྱིས་མི་རྟོགས་པའི་རྒྱུ། ཧ་ཅང་ཉེ་ཕྱིར་རིང་ཕྱིར་དང་། ཆ་ཕྲའི་ཕྱིར་དང་སྒྲིབ་ཕྱིར་དང་། ། ཟིལ་གནོན་ཕྱིར་དང་འདྲེས་ཕྱིར་དང་། ། དབང་པོ་ཉམས་དང་ཡིད་མེད་ཕྱིར། །
ཞེས་སྨྲ་བ་དང་། མཐུ་དང་ལྡན་པས་བྱིན་གྱིས་བརླབས་པས་ཡོད་ཀྱང་མི་སྣང་བ་ནི་མ་ཡིན་ཏེ་དེ་འདྲ་བའི་རིགས་གང་ཡང་འདི་ལ་མ་མཐོང་བའི་ཕྱིར་རོ། ། ཡང་གྲངས་ཅན་དེ་ལ་དེ་ཡོད་དེ་དེ་ལས་དེ་འབྱུང་བའི་ཕྱིར་ཁང་པ་ན་རྟ་བཞིན་ནོ་ཞེས་སྨྲ་བ་དེའང་མ་ཡིན་ཏེ་འབྱུང་བ་ནི་ཡོད་མེད་གཉིས་ཀ་ལ་འཇུག་པས་མ་ངེས་པ་ཡིན་པའི་ཕྱིར་རོ། ། མེད་པ་སྐྱེ་བ་ལ་སྐྱོན་གཞན་ཡང་རྒྱུ་རྐྱེན་ཆོས་ཅན་རྒྱུ་རྐྱེན་མ་ཡིན་པ་དང་དེར་མཚུངས་པར་འགྱུར་ཏེ་འབྲས་བུ་མེད་པའི་ཕྱིར་རི་བོང་གི་རྭ་བཞིན་ནོ། ། ཡང་རྒྱུ་འབྲས་བུ་ལ་རྒྱུ་སྟེ་ནུས་པ་གཅིག་བྱིན་ནས་འགགས་ན་རྒྱུ་དང་འབྲས་བུའང་གཉིས་སུ་འགྱུར་ལ་རྒྱུ་གཞན་གཅིག་མ་བྱིན་པ་ལ་འགག་པ་ན་འགགས་ནས་སྐྱེས་པའི་འབྲས་བུ་རྒྱུ་མེད་དུ་འགྱུར་རོ། ། གལ་ཏེ་སྒྲོན་མེ་དང་འོད་བཞིན་དུ་སྐྱེའོ་ཞེ་ན། ལྷན་ཅིག་ནི་དུས་གཅིག་པའོ། ། སྐྱེད་པ་རྒྱུ་དང་གང་བསྐྱེད་པ་འབྲས་བུའོ། ། དུས་གཅིག་པ་ལ་ནི་དེ་གཉིས་ཀྱི་ངེས་བྱེད་མེད་དེ་རྭ་གཡས་གཡོན་བཞིན་ནོ། ། གལ་ཏེ་རྒྱུ་ཚོགས་པའི་སྔ་རོལ་དུ་འབྲས་བུ་སྐྱེད་པར་གྱུར་པ་དེ་ཚོགས་པ་སྐྱེས་པས་མར་མེ་གཟུགས་བཞིན་གསལ་བར་བྱེད་དོ་ཞེ་ན།
འབྲས་བུ་རྒྱུ་མེད་དུ་འགྱུར་ཏེ་རྒྱུ་རྐྱེན་མེད་པའི་སྔར་ནས་གྲུབ་པའི་ཕྱིར་རོ། ། རྒྱུའི་གནས་སྐབས་སྔ་མ་འགགས་ནས་རྒྱུའི་རང་བཞིན་མ་བོར་བ་དེ་འབྲས་བུ་འདོད་ན་རྒྱུ་འབྲས་བུར་འཕོ་བར་འགྱུར་ལ། སྔོན་སྐྱེས་པའི་རྒྱུ་སྐྱེ་བར་འགྱུར་ཏེ་རྒྱུ་དེ་ཉིད་ཡང་འབྲས་བུར་འཕོས་པའི་ཕྱིར་གར་མཁན་ཆ་བྱད་གཞན་བཏང་ནས་ཆ་བྱད་གཞན་དུ་འཕོས་པའམ་ལྷས་བྱིན་ཁྱིམ་ནས་ཁྱིམ་དུ་འཕོས་པ་བཞིན་ནོ། ། ཡང་རྒྱུ་འགགས་པས་འབྲས་བུ་སྐྱེད་ན་འགག་པ་ནུབ་ནས་མེད་པ་དེ་རྒྱུ་མ་ཡིན་ལ་དེས་འབྲས་བུ་སྐྱེས་པ་ཇི་ལྟར་སྐྱེད་དེ་སྐྱེས་པ་བསྐྱེད་མི་དགོས་པའི་ཕྱིར་རོ། ། ཡང་འབྲས་བུ་དང་འབྲེལ་ཏེ་ཚོགས་པའི་རྒྱུ་གནས་པས་ཀྱང་མི་སྐྱེད་དེ་མ་ཚོགས་ན་འབྲེལ་བ་འཇིག་ལ་དུས་མཉམ་དུ་ཚོགས་ན་རྒྱུ་འབྲས་འཇིག་པའི་ཕྱིར་རོ། ། ཅི་སྟེ་རྒྱུ་འབྲས་མ་འབྲེལ་ཏེ་མ་ཚོགས་ནའང་འབྲས་བུ་མི་སྐྱེད་དེ་དུས་མཉམ་མམ་མི་མཉམ་ཡང་རུང་མ་ཚོགས་པའི་བསྐྱེད་ན་ཧ་ཅང་ཐལ་བའི་ཕྱིར་རོ། ། ཡང་རྒྱུ་མིག་གི་དབང་པོས་གཟུགས་མཐོང་ནས་མིག་ཤེས་སྐྱེད་པར་མི་བྱེད་དེ་མཐོང་ན་ཤེས་པ་དོན་མེད་པའི་ཕྱིར་རོ། ། དེས་མ་མཐོང་ནའང་མི་སྐྱེད་དེ་མཐོང་བའི་རྐྱེན་མེད་པའི་ཕྱིར་རོ། ། འདི་ཚིག་གསལ་ནས་རྒྱུ་འབྲས་སྤྱི་ལ་སྦྱར་བ་ནི་ནོར་བ་ཡིན་ནོ། ། ཡང་འབྲས་བུ་འདས་པ་དེ་རྒྱུ་འདས་པ་དང་རྒྱུ་མ་སྐྱེས་པ་དང་རྒྱུ་སྐྱེད་པ་ད་ལྟ་བར་དང་ལྷན་ཅིག་ཏེ་དུས་མཉམ་དུ་ཕྲད་པ་མི་སྲིད་དེ་འདས་པ་དངོས་མེད་ཡིན་པའི་ཕྱིར་རོ། །
འབྲས་བུ་མ་སྐྱེས་པ་རྒྱུ་འདི་ལྟར་གསུམ་དང་ཕྲད་པ་མི་སྲིད་དེ་མ་སྐྱེས་པ་དངོས་མེད་ཡིན་པའི་ཕྱིར་རོ། ། འབྲས་བུ་སྐྱེས་པ་རྒྱུ་སྐྱེས་པ་དང་ཕྲད་པ་མེད་དེ་དུས་གཅིག་པ་ལ་རྒྱུ་འབྲས་བཀག་པའི་ཕྱིར་རོ། ། འབྲས་བུ་སྐྱེས་པ་རྒྱུ་མ་སྐྱེས་པ་དང་རྒྱུ་འདས་པ་དང་ཕྲད་པ་མེད་དེ་འདས་མ་འོངས་དངོས་མེད་ཡིན་པའི་ཕྱིར་རོ། ། ཕན་ཚུན་དངོས་པོ་དངོས་མེད་ལ་ནི་དེ་གཉིས་ལ་ཕྲད་པ་མི་སྲུང་བ་རྒྱུ་མཚན་དུ་སྦྱར་ལ་དུས་མི་མཉམ་པ་ལ་ནི་དུས་ཐ་དད་པ་སྦྱར་རོ། ། དོན་སྡུད་སྦྱོར་བར་བྱེད་པ་ནི་ཕྲད་པ་ཅེས་པ་སྟེ་རྒྱུ་ཆོས་ཅན། འབྲས་བུ་མི་བསྐྱེད་དེ། མ་ཕྲད་པའི་ཕྱིར་ཞེས་སྦྱར་རོ། ། ཕྲད་པ་ཡོད་པ་ནི་གྲུབ་ན་སྐྱེ་མི་དགོས་པས་བཤད་ཟིན་ཏོ། ། ཡང་འབྲས་བུ་སྟོང་པའི་རྒྱུས་འབྲས་བུ་མི་སྐྱེད་དེ་རྒྱུ་མ་ཡིན་གྱིས་ཀྱང་སྐྱེད་པར་འགྱུར་བའི་ཕྱིར་རོ། ། འབྲས་བུ་མི་སྟོང་བའི་རྒྱུས་ཀྱང་འབྲས་བུ་མི་སྐྱེད་དེ་འབྲས་བུ་དེ་ཉིད་ཀྱིས་ཀྱང་དེ་ཉིད་བསྐྱེད་པར་འགྱུར་བའི་ཕྱིར་རོ། །
འབྲས་ཕྱོགས་ནས་དཔྱད་པ་ནི་འབྲས་བུ་མི་སྟོང་སྟེ་རང་བཞིན་གྱིས་གྲུབ་ན་སྐྱེ་མི་འགྱུར་དང་མི་སྟོང་འགགས་པར་མི་འགྱུར་ཏེ་རང་བཞིན་དུ་གྲུབ་པ་ལ་སྐྱེ་འགག་མེད་པས་ཞེས་སྟོན་པ་ནི་མི་སྟོང་དེ་ནི་ཞེས་པའོ། ། ཡང་འབྲས་བུ་དོན་དམ་པར་སྟོང་པ་བྱ་བ་དང་སྟོང་པ་དེ་ཡང་ནི་ཐལ་འགྱུར་རོ། ། རང་འགྲེལ་ལས་འབྲས་བུ་སྐྱེ་བའི་སྔ་རོལ་དུ་འབྲས་བུ་མི་སྟོང་པ་དང་སྟོང་པ་ཞེས་འཆད་དོ། ། དེ་ལྟར་གྲངས་ཅན་དང་རྒྱང་འཕེན་པ་རིམ་པ་བཞིན་འདོད་པ་ཡིན་ནོ། ། ཡང་རྒྱུ་དང་ཞེས་པས་མདོར་བསྟན་ནས་སོ་སོར་བཤད་པ་ནི་རྒྱུ་དང་ཞེས་པ་སྟེ་རྒྱུ་དང་རྒྱུ་མིན་མཚུངས་པ་གཉིས་ཀ་རྒྱུ་ཡིན་པར་མཚུངས་པའམ་མ་ཡིན་པར་མཚུངས་པར་འགྱུར་བ་སྟེ་ལྟག་ཆད་དུ་གསལ་ལོ། ། གཞན་དུ་མཚུངས་པ་ལ་དེ་གཉིས་སུ་མཚུངས་པས་ཁྱབ་པ་བདེན་པ་གཉིས་ཀ་ལ་ལྟོས་ནས་ཁས་བླངས་པའམ་ཚད་མས་གྲུབ་པ་མེད་དོ། ། ཡང་རྒྱུ་དུས་ན་འབྲས་བུའི་ངོ་བོ་ཉིད་ཡོད་པ་དང་མེད་ན་ཞེས་བྱ་བས་ནི་ཡོད་སྐྱེ་དང་མེད་སྐྱེ་འགོག་གོ ། འབྲས་བུ་སྐྱེ་བ་ཞེས་བྱ་བས་དེ་གཉིས་ཕན་ཚུན་ལྟོས་ནས་འཇོག་པས་གཅིག་མེད་ན་གཅིག་ཀྱང་མེད་པར་སྟོན་སྟེ་ལྟོས་ས་མེད་པའི་ལྟོས་ཆོས་མེད་པའི་ཕྱིར་རི་བོང་གི་རྭ་གཡས་གཡོན་བཞིན་ནོ། ། ཚོགས་པས་རང་གིས་རང་མི་སྐྱེད་པ་ནི་དེ་རྫས་སུ་མེད་པའི་ཕྱིར་དང་རང་ལ་བྱ་བྱེད་འགལ་བའི་ཕྱིར་དང་གྲུབ་པ་སྐྱེ་མི་དགོས་པའི་ཕྱིར་རོ། ། ཚོགས་པ་དེ་རང་གཞན་གཉིས་ལས་མ་གྲུབ་ན་འབྲས་བུ་ཇི་ལྟར་བསྐྱེད།
མི་བསྐྱེད་པ་དེ་ཕྱིར་ཚོགས་པ་དང་ཚོགས་མིན་ཡ་གྱལ་ལམ་རྒྱུ་མེད་ཀྱིས་བྱས་པ་མེད་དོ། ། གྲངས་ཅན་ན་རེ་ཚོགས་པ་ནི་རྫས་སུ་ཡོད་དེ་རང་གི་ཡ་གྱལ་ལས་གཞན་མ་ཡིན་པའི་ཕྱིར་ཆ་ཤས་ཉིད་བཞིན་ནོ་ཞེ་ན། དེ་ལ་འབྲས་བུ་ཞེས་གསུངས་ཏེ་འབྲས་བུ་མེད་པའི་རྐྱེན་གྱི་ཚོགས་པ་མེད་དེ་རི་བོང་གི་རྭའི་རྐྱེན་གྱི་ཚོགས་པ་བཞིན་དང་ཡ་གྱལ་རྫས་ཡོད་ཀྱི་དཔེར་མ་གྲུབ་པའི་ཕྱིར་དང་ཁྱད་པར་མེད་པའི་ཁྱད་པར་ཅན་ཚོགས་པ་དང་ཡ་གྱལ་གཉིས་ག་མེད་པའི་ཕྱིར་དང་། རྟགས་སུ་བཀོད་པ་དེ་མ་གྲུབ་པའི་ཕྱིར་རོ། ། ཞེས་དགོངས་པ་ཡིན་ནོ། ། དེའི་ཕྱིར་རྟེན་འབྲེལ་གྱི་སྐྱེ་བ་ནི་དཔྱད་ན་སྐྱེ་མེད་དང་སྟོང་པ་ཉིད་དང་མི་རྟག་པར་ཡང་གནས་པ་ཡིན་ཏེ། མ་གྲོས་པས་ཞུས་པ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། ། རྐྱེན་ལ་རག་ལས་གང་དེ་སྟོང་པར་བཤད། །
གང་གིས་སྟོང་ཉིད་ཤེས་དེ་བག་ཡོད་ཡིན། ། ཞེས་བྱ་བ་དང་། བཞི་བརྒྱ་པ་ལས། གང་ཞིག་གང་ན་ནམ་གྱི་ཚེའང་། ། མ་བརྟེན་པར་ནི་ཡོད་ཉིད་མེད། ། དེས་ན་ནམ་ཡང་གང་ཞིག་ཏུ། ། རྟག་པ་འགའ་ཡང་ཡོད་མ་ཡིན། ། ཞེས་བཤད་དོ། ། ཉི་ཤུ་པ་རྒྱུ་འབྲས་བརྟག་པ་བཤད་ཟིན་ཏོ།། །། འབྱུང་འཇིག་ངོ་བོ་ཉིད་མེད་པར་གསུངས་པའི་དགོངས་པ་བསྟན་པའི་ཕྱིར་དང་འབྱུང་འཇིག་ལ་ཞེན་པ་དགག་པའི་ཕྱིར་དེ་བརྟག་པ་སྟོན་པ་ན་དང་པོ་དམ་བཅའ་མདོར་བསྟན་པ་ནི་འཇིག་པ་འབྱུང་བ་ཞེས་པ་སྟེ།
འཇིག་པ་ནི་འགགས་པའོ། ། འབྱུང་བ་ནི་སྐྱེ་བའོ། ། ཉིད་ནི་རྩ་བ་ཁ་བསྐ་བའོ། ། དེ་དག་རིམ་པ་བཞིན་འགོག་པ་ནི་འཇིག་པ་ཞེས་པ་སྟེ་དེ་དཔེས་གསལ་བར་བྱེད་པ་ནི་འཆི་བ་ཞེས་པ་སྟེ་དེ་གཉིས་ཀ་རྒྱུ་མེད་པར་ཡོད་པར་འགྱུར་བའི་ཕྱིར་རོ། ། དེ་གཉིས་དུས་གཅིག་ཏུ་འབྱུང་བ་འགོག་པ་ནི་འཇིག་པ་འབྱུང་དང་ཞེས་པ་སྟེ་དཔེ་སྟོན་པ་ནི་འཆི་བ་སྐྱེ་དང་ཅེས་པ་སྟེ་མི་མཐུན་པ་གཉིས་དུས་གཅིག་ཏུ་འབྱུང་བར་འགྱུར་བའི་ཕྱིར་རོ། ། འབྱུང་བ་འཇིག་པ་མེད་པར་ཡོད་པ་འགོག་པ་ནི་འབྱུང་བ་ལ་འཇིག་པ་མེད་ན་དངོས་པོ་རྟག་པར་འགྱུར་ན་དངོས་པོ་རྣམས་ལ་ཞེས་པས་བསལ་བ་སྟོན་ཏེ་སྣོད་ཀྱི་འཇིག་རྟེན་ཡང་དབྱར་དགུན་འགྱུར་བའི་ཕྱིར་རོ། ། དེ་གཉིས་དུས་གཅིག་པ་འགོག་པ་རྒྱས་པར་འཆད་པ་ནི་འབྱུང་བ་འཇིག་དང་ཞེས་པ་སྟེ་བཤད་ཟིན་ཏོ།། །། གང་དག་ཅེས་པས་ནི་དོན་སྡུད་དེ་དེ་གཉིས་རིམ་ཅན་དང་དུས་གཅིག་ཏུ་མ་གྲུབ་ན་རྣམ་པ་གཞན་གྱིས་གནས་པ་མེད་པའི་ཕྱིར་རོ། ། གལ་ཏེ་འབྱུང་བ་དང་འཇིག་པའི་བར་ན་གནས་པ་ཡོད་པས་དེ་གཉིས་ཕན་ཚུན་རྟེན་པར་མི་འགྱུར་རོ་ཞེ་ན། ཉིན་མཚན་ཆུའི་རྒྱུན་འབབ་པ་བཞིན་འགྱུར་ནས་ཟད་པ་ལ་འབྱུང་བ་མེད་དེ་ཟད་པ་དེ་ཡང་མི་འབྱུང་བའི་ཕྱིར་རོ། །
འདུས་མ་བྱས་ནམ་མཁའ་བཞིན་རྟག་ཅིང་མི་འགྱུར་བའི་མ་ཟད་པ་ལའང་འབྱུང་བ་མེད་དེ་དེ་མི་འཕོ་བར་གནས་པའི་ཕྱིར་རོ། ། ཟད་པ་ལ་འཇིག་པ་མེད་དེ་འཇིག་རྒྱུ་མེད་པ་དང་ཟད་ཟིན་པའི་ཕྱིར་རོ། ། མ་ཟད་པའི་རྟག་པ་ནི་མི་འགྱུར་བས་འཇིག་པ་མེད་དོ། ། དེའི་ཕྱིར་རྟག་མི་རྟག་གཉིས་ཀར་གནས་པ་ལ་འབྱུང་འཇིག་མེད་པས་གནས་པ་ལ་དེ་གཉིས་ཀ་མི་རུང་ངོ་། ། འདི་ལ་འགྲེལ་པས་གཞན་དུ་བཤད་པ་དེ་ནི་ནོར་བ་ཡིན་ནོ། ། འབྱུང་འཇིག་ནི་དངོས་པོའི་ཆོས་ཡིན་པས་ཆོས་མེད་པའི་ཆོས་ཅན་མེད་དོ་ཞེས་སྟོན་པ་ནི་འབྱུང་དང་ཞེས་པའོ། ། ཆོས་ཅན་མེད་ནའང་ཆོས་མེད་དོ་ཞེས་སྟོན་པ་ནི་དངོས་པོ་ཞེས་པ་སྟེ་དེ་གཉིས་མེད་པ་ནི་རྟག་པའམ་དངོས་མེད་ཡིན་ནོ། ། ཡང་སྟོང་པ་ལ་དེ་གཉིས་མི་འཐད་པ་ནི་ནམ་མཁའ་ལ་རི་མོ་མི་འཐད་པ་བཞིན་ནོ། ། མི་སྟོང་པ་དངོས་པོ་ལ་མི་འཐད་དེ་དེ་མེད་པའི་ཕྱིར་རོ། ། དེ་གཉིས་གཅིག་པ་མི་འཐད་པ་ནི་འགལ་བའི་ཕྱིར་རོ། །
གཞན་དུ་མི་འཐད་པ་ནི་གཞན་ཉིད་མེད་པའི་ཕྱིར་རོ། ། དེ་གཉིས་མཐོང་བས་ཡོད་པར་རྟོག་ན་དེ་གཉིས་གཏི་མུག་ཉིད་དེ་ཁོ་ནས་མཐོང་བ་ནི་བརྒྱད་སྟོང་དོན་བསྡུས་ལས། གང་ཕྱིར་མ་རིག་པས་སྤྲུལ་པ། ། དེ་ནི་མེད་པ་ཁོ་ན་སྣང་། ། མེད་པར་སྟོན་པར་ནུས་པས་ན། ། དེ་ནི་མ་རིག་ཅེས་བརྗོད་དོ། ། ཞེས་བཤད་པ་བཞིན་ནོ། ། དེ་གཉིས་ཀས་ཡུམ་ལས། ཆོས་འདི་དག་ནི་བྱིས་པ་སོ་སོའི་སྐྱེ་བོ་ཐོས་པ་དང་མི་ལྡན་པ་དག་གིས་ཇི་ལྟར་བརྟགས་པ་དེ་བཞིན་དུ་མེད་དོ། ། འོ་ན་ཇི་ལྟར་ཡོད་ཅེས་ན།
ཇི་ལྟར་མེད་པ་དེ་བཞིན་དུ་ཡོད་དེ་དེའི་ཕྱིར་མ་རིག་པ་ཞེས་བྱའོ་ཞེས་གསུངས་པའི་དོན་སྟོན་པ་ཡིན་ནོ། ། འདིར་སྐྱེ་འཇིག་ཏུ་སྣང་བ་ཐམས་ཅད་མ་རིག་པར་ནི་བརྟག་པར་མི་ནུས་ཏེ། སངས་རྒྱས་ཀྱི་ཇི་སྙེད་པ་མཁྱེན་པའི་ཡེ་ཤེས་ལ་སྣང་བ་བཞིན་ནོ། ། དེས་ན་དེ་དག་དོན་དམ་པར་མེད་པར་སྟོན་པ་ནི་དངོས་པོ་ཞེས་པ་སྟེ་དངོས་པོ་ཡོད་མེད་ལས་སྐྱེ་བ་བཀག་ཟིན་པའི་ཕྱིར་དང་། དངོས་མེད་ལ་བསྐྱེད་བྱ་སྐྱེད་བྱེད་ཡོད་ན་དངོས་མེད་མ་ཡིན་པར་འགྱུར་བའི་ཕྱིར་དང་། དངོས་མེད་ཀྱིས་སྐྱེ་ན་འཇིག་རྟེན་དང་འཇིག་རྟེན་ལས་འདས་པའི་ནོར་གྱིས་འཕོངས་པ་རྒྱུན་ཆད་དུ་འགྱུར་ཏེ་ཐམས་ཅད་ནམ་མཁའ་ལས་སྐྱེ་བའི་ཕྱིར་རོ། ། ཡང་བདག་དང་གཞན་དང་བདག་གཞན་གཉིས་ཀ་ལས་མི་སྐྱེ་བ་ནི། བདག་གི་དངོས་པོ་ཡོད་མིན་ན། ། གཞན་དངོས་ཡོད་པར་ག་ལ་འགྱུར། ། ཞེས་བྱ་བ་དེར་བསྟན་ཟིན་ཏོ།། །།
དངོས་པོ་ཡོད་པར་ཞེས་བྱ་བ་ལ་དེ་རྟག་པར་ལྟ་ན་རྟག་ལྟ་དང་མི་རྟག་པར་ལྟ་ན་ཆད་ལྟར་འགྱུར་བར་བརྗོད་པ་ལ། ཁ་ཅིག་དངོས་པོ་ཁས་བླངས་ཀྱང་དེར་མི་འགྱུར་ཏེ་འབྲས་བུ་འབྱུང་བ་དང་རྒྱུ་འཇིག་པའི་རྒྱུན་དེ་སྲིད་པ་ཡིན་ཕྱིར་ཏེ་རྒྱུན་ཡོད་པས་ཆད་པར་མི་འགྱུར་ལ་སྐྱེ་འཇིག་བྱེད་པས་རྟག་པར་མི་འགྱུར་བའི་ཕྱིར་རོ། ། ཞེས་ཟེར་རོ། ། དེ་འགོག་པ་ནི་འཇིག་པ་ཡང་བསྐྱར་ནས་སྐྱེ་བ་མེད་པའི་ཕྱིར་རྒྱུན་ཆད་པར་འགྱུར་ཏེ་ས་བོན་ཚིག་པ་བཞིན་ནོ། ། དེ་གཉིས་ཀ་ལ་དངོས་པོའི་ངོ་བོ་ཉིད་ཡོད་ན་དངོས་མེད་དུ་འགྱུར་བ་མི་རིགས་པ་ནི་འགྱུར་ན་ངོ་བོ་ཉིད་མེད་པའི་ཕྱིར་རོ། ། དེས་ན་རང་བཞིན་ཡིན་ན་སྐྱེ་འཇིག་མེད་པས་འཁོར་བ་རྟག་པར་ལྟ་བར་འགྱུར་རོ། ། ཡང་འཁོར་བ་དེ་མྱང་འདས་དགྲ་བཅོམ་གྱི་དུས་ན་ཆད་པར་འགྱུར་ཏེ་དེའི་ཚེ་སྲིད་རྒྱུན་ཞི་སྟེ་ཆད་པའི་ཕྱིར་རོ། ། དེས་ན་སྲིད་རྒྱུན་ཡོད་ན་ལྟག་ཆད་གཉིས་ཀར་ལྟ་བར་འགྱུར་རོ། ། སྲིད་པའི་རྒྱུན་ཡང་མི་འཐད་དེ་འཆི་སེམས་ཐ་མ་འགགས་པ་ནི་སྐྱེ་སྲིད་དང་པོར་སྦྱོར་མི་འགྱུར་ཏེ་འགགས་ནས་མེད་པའི་ཕྱིར་རོ། ། འཆི་སེམས་ཐ་མ་མ་འགགས་པའང་སྐྱེ་སྲིད་དང་པོར་སྦྱོར་མི་འགྱུར།
ཐ་མ་རྟག་པ་དང་ས་བོན་མ་ཞིག་པར་འབྲས་བུ་སྐྱེ་བར་འགྱུར་བའི་ཕྱིར་རོ། ། ཐ་མ་འགགས་བཞིན་པ་སྲིད་པ་དང་པོར་སྐྱེ་ན་སྲིད་པ་གཉིས་སུ་འགྱུར་ཏེ་འགགས་བཞིན་པ་དང་སྐྱེ་བཞིན་པ་གཉིས་བྱུང་བའི་ཕྱིར་ཏེ་གཞན་ནི་གཉིས་པའོ། ། གལ་ཏེ་འགགས་བཞིན་པ་དང་སྐྱེ་བཞིན་པ་དུས་གཅིག་ཏུ་མེད་ཀྱང་ཐ་མ་འགགས་པ་ན་སྲིད་པ་དང་པོ་སྐྱེ་བ་ཡོད་དོ་ཞེ་ན། གལ་ཏེ་དེ་གཉིས་ལྷན་ཅིག་ཏུ་མེད་ན་འཆི་སྲིད་ཀྱི་ཕུང་པོ་གང་ལ་འཆི་འགྱུར་བ་དེར་སྐྱེ་བའང་འབྱུང་བར་འགྱུར་ན་འགལ་བ་གཉིས་ཕུང་པོ་གཅིག་ལ་མེད་དོ། ། དེ་ལྟར་བརྟགས་ན་དུས་གསུམ་བྱ་བ་དང་ཇི་ལྟར་སྲིད་པའི་རྒྱུན་དུ་འགྱུར་ཏེ་ས་བོན་ཚིག་པ་བཞིན་ནོ། ། ཉི་ཤུ་གཅིག་པ་འབྱུང་འཇིག་བརྟག་པ་བཤད་ཟིན་ཏོ།། །། མདོ་ལས་སངས་རྒྱས་རང་བཞིན་མེད་པར་གསུངས་པའི་འཐད་པ་བསྟན་པ་དང་བཅོམ་ལྡན་འདས་བྱམས་པས། རྒྱས་ལ་སོགས་པ་ཆགས་པ་ཕྲ། ། ཞེས་བཤད་པའི་ཞེན་པ་ཕྲ་མོ་དེ་དགག་པའི་ཕྱིར་དེ་རྟག་པ་སྟོན་པ་ན་སྐུ་ནི་འདིར་གཟུགས་ལ་སོགས་པ་ཟག་མེད་ཀྱི་ཕུང་པོ་ལྔ་སྟེ་སངས་རྒྱས་དེ་མིན་པ་ནི་དེ་ཕུང་པོ་འགོག་པའི་རིམ་པས་བཀག་ཟིན་པའི་ཕྱིར་དང་། ཐ་དད་དོན་མིན་དོན་གཅིག་མིན་པའི་ཕྱིར།
སྐྱེ་འཇིག་ཅན་དུ་འགྱུར་བ་ལས་དེ་གཉིས་སངས་རྒྱས་ལ་མེད་པར་བཤད་པའི་ཕྱིར་རོ། ། སྐུ་ལས་གཞན་ཡང་མ་ཡིན་ཏེ་གཞན་དུ་མ་དམིགས་པའི་ཕྱིར་དང་ཕུང་པོ་ལས་གཞན་ནི་འདུས་མ་བྱས་ཡིན་པས་རྟག་པ་དང་མ་བྱས་པ་དང་དོན་བྱེད་མི་ནུས་པར་ཐལ་བའི་ཕྱིར་རོ། ། དེས་ན་སངས་རྒྱས་དེ་ལ་སྐུ་སྟེ་ཕུང་པོ་མེད་ལ་ཕུང་པོ་དེར་སྟེ་དེ་ལའང་སངས་རྒྱས་དེ་བརྟེན་པར་མེད་དེ་འདིས་ནི་དེ་གཉིས་རྟེན་དང་བརྟེན་པ་བཀག་གོ ། སྐུ་ལྡན་མིན་ནི་སངས་རྒྱས་ལ་སྐུ་ཐ་དད་དང་ཐ་མི་དད་དུ་ལྡན་པ་བཀག་ཏེ་ཕུང་པོ་རྣམས་ནི་ངོ་བོ་ཉིད་མེད་པར་རྒྱས་པར་བསྟན་ཟིན་པའི་ཕྱིར་རོ། ། སངས་རྒྱས་རི་བོང་གི་རྭ་ཡིན་མིན་དང་ཡོད་མེད་དུ་དཔྱོད་པ་བཞིན་ནོ། ། དེ་ལྟར་ལྔས་བཙལ་ན་དེ་གང་ཞིག་ཡིན། གལ་ཏེ་སངས་རྒྱས་རང་དབང་དུ་མ་གྲུབ་ཀྱང་ཕུང་པོ་ལ་བརྟེན་ནས་གཟུགས་ལ་གཟུགས་བརྙན་ལྟར་འདོགས་སོ་ཞེ་ན། འོ་ན་དེ་ངོ་བོ་ཉིད་དུ་གྲུབ་པ་མེད་ལ་ངོ་བོ་ཉིད་དུ་མེད་པ་དེ་གཞན་དངོས་ལ་བརྟགས་ཀྱང་མེད་དེ་རྨི་ལམ་གྱི་ཁང་པ་ན་རི་དང་བྲག་ལ་བྲག་ཆ་བཞིན་ནོ། ། དེས་ན་ཕུང་པོ་ལ་སོགས་པ་གཞན་གྱི་དངོས་པོ་ལ་བརྟེན་ནས་དེ་མི་འཐད་དེ་བདག་ཉིད་དེ་རང་གི་ངོ་བོར་མ་གྲུབ་པའི་ཕྱིར་གཟུགས་ལ་བརྟེན་པའི་གཟུགས་བརྙན་ལ་སོགས་པ་བཞིན་ནོ། །

དེའི་ཕྱིར་མ་ལྟོས་པ་དང་ལྟོས་པའི་བདག་ཉིད་མེད་པ་དེ་ཇི་ལྟར་ཏེ་རྒྱུ་མཚན་གང་གིས་ཞེས་སྦྱར་རོ། ། གལ་ཏེ་ཞེས་བྱ་བ་ནི་རང་གཞན་དུ་བརྟག་པ་སྟེ་བཤད་ཟིན་ཏོ།། །། གནས་མ་བུ་པ་སངས་རྒྱས་ཕུང་པོ་ལ་བརྟེན་ནས་འདོགས་ཀྱང་ཕུང་པོ་དང་དེ་ཉིད་དང་གཞན་དུ་བརྗོད་དུ་མེད་པར་འདོད་པ་འགོག་པ་ནི་གལ་ཏེ་ཞེས་གསུངས་ཏེ་སངས་རྒྱས་ཕུང་པོ་ལ་མ་བརྟེན་པར་དེའི་སྔར་ཡོད་ན་དེ་ད་གདོད་ཕུང་པོ་ལ་བརྟེན་པར་འགྱུར་ཞིང་བརྟེན་ནས་ཕུང་པོ་དེ་ལས་སངས་རྒྱས་སུ་འགྱུར་ལ་རག་སྟེ་འགྱུར་ན་ཕུང་པོ་ལ་མ་བརྟེན་པའི་སངས་རྒྱས་ཕུང་པོའི་སྔར་འགའ་སྟེ་གཅིག་ཀྱང་མེད་ན་ཕུང་པོ་ལ་མ་བརྟེན་པར་ཕུང་པོའི་སྔར་ཡོད་མིན་པའི་སངས་རྒྱས་དེས་ཇི་ལྟར་ཕུང་པོ་ཉེ་བར་ལེན་པར་འགྱུར་ཏེ་ཕུང་པོ་དང་སངས་རྒྱས་ཐོག་མཐའ་མེད་པར་མཉམ་པའི་ཕྱིར་ཏེ་སངས་རྒྱས་ཐོག་མ་ཐ་མ་མེད་ཅེས་བྱ་བ་ལ་སོགས་བཤད་པ་ཡིན་ནོ། ། དེ་གཉིས་ལ་སྔ་ཕྱི་ཡོད་ན་ནི་གཞན་དུ་ཐལ་བར་འགྱུར་རོ། ། དེའི་ཕྱིར་སྔ་ཕྱི་མེད་པས་སངས་རྒྱས་ཀྱི་ཕུང་པོ་སྔར་མེད་གསར་དུ་ཉེ་བར་བླངས་བ་མ་ཡིན་པ་དེ་ཉེ་བར་ལེན་པར་ཅིར་ཡང་མི་འགྱུར་ཏེ་ཉེ་བར་མ་བླངས་ཀྱང་ཉེར་ལེན་ཡིན་ན་ཧ་ཅང་ཐལ་བ་དུ་མར་འགྱུར་བའི་ཕྱིར་རོ། ། ཕུང་པོ་ཉེ་བར་ལེན་པ་མེད་པའི་སངས་རྒྱས་ནི་ཅིའང་མེད་དེ་སྐུ་གསུམ་པོ་ཐམས་ཅད་ཀྱང་ཀུན་རྫོབ་ཏུ་ཟག་མེད་ཀྱི་ཕུང་པོ་ལྔས་མ་བསྡུས་པ་མེད་ལ། དོན་དམ་པར་ནི་ཕུང་པོ་མེད་པའི་ཕྱིར་རོ། ། དེས་ན་གནས་མ་བུ་པའི་སྡེ་པ་དང་གོས་དམར་བའི་སྡེ་པ་དག་སངས་རྒྱས་ཕུང་པོ་ལ་འདོགས་པ་ཡིན་པས་ཡོད་དོ། ། གང་མེད་པ་དེ་ནི་གདགས་བྱ་མ་ཡིན་ཏེ་སྦྲུལ་གྱི་རྐང་པ་བཞིན་ནོ། ། ཞེས་ཟེར་བ་ནི་རིགས་པ་མ་ཡིན་ཏེ་སྔར་བཤད་པའི་རྣམ་པ་ལྔས་ནི་ཞེས་སྦྱར་ཏེ་གང་ཞིག་དང་དེ་ནི་དེ་བཞིན་གཤེགས་པ་དང་འབྲེལ་ལོ། ། ཉེ་བར་བླང་བྱ་དང་གཞན་དུ་བརྟགས་ནས་འགོག་པ་ནི་གང་ཞིག་ཅེས་པ་སྟེ་ཡོད་རེ་སྐན་ནི་ལྟོས་ས་བདག་མེད་པའི་ཕྱིར་རོ། །
འདིར་རང་འགྲེལ་ལས་དེ་བདག་འགོག་པ་ལ་སྦྱོར་བ། བདག་ཅེས་བྱ་བ་བརྟེན་ནས་ཡིན། ། རྣམ་ལྔའི་སྔ་རོལ་ཉེར་ལེན་མེད། ། མ་བརྟེན་ཉེ་བར་ལེན་པ་ནི། ། འགའ་ཡང་ཇི་ལྟར་ཡོད་མི་འགྱུར། ། ཉེ་བར་བླངས་པ་དེ་ཡང་ནི། ། ཉེར་ལེན་དེ་ཡི་སྔ་རོལ་ན། ། ཉེ་བར་བླངས་པ་ཡོད་མིན་ན། ། ཉེར་ལེན་ཇི་ལྟར་ཡོད་པར་འགྱུར། ། ཉེར་ལེན་ཉེ་བར་བླངས་དེ་ལ། །
བརྟེན་པ་ཡོད་མིན་མ་བརྟེན་མེད། ། ཅེས་བྱ་བ་ལ་སོགས་པའི་ཤླཽ་ཀ་དྲུག་ཡོད་དོ། ། དོན་སྡུད་པ་ནི་ད་ལྟར་ཞེས་པ་སྟེ་རྣམ་པ་ཀུན་ནི་རང་དངོས་གཞན་དངོས་དང་དེ་ཉིད་གཞན་ཉིད་ལ་སོགས་པའོ། ། ཕུང་པོ་ལྔ་སྟོང་པས་ཞེས་པ་ནི་དོན་དམ་པར་སྟོང་པ་ལ་སྟོང་པ་གདགས་སུ་མི་རུང་སྟེ་ནམ་མཁའ་ལ་རི་བོང་གི་རྭ་གདགས་སུ་མི་རུང་བ་བཞིན་ནོ། ། འོ་ན་སྟོང་པ་ཁོ་ནར་ངེས་སམ་ཞེ་ན། སྟོང་ངོ་ཞེས་གསུངས་ཏེ་དེ་གཉིས་ཀ་དང་གཉིས་ཀ་མིན་པ་ཞེས་མི་བྱ་སྟེ་དོན་དམ་པར་དེ་བློས་གདགས་པ་སྟེ་རྟོགས་པའི་དོན་དུ་བརྗོད་པར་བྱའོ། ། རང་འགྲེལ་ལས་མི་མཐུན་ཕྱོགས་ཙམ་བསལ་བ་དང་རྟོག་པའི་དྲི་མ་བཀྲུ་བ་དང་དོན་དམ་པ་གདགས་པའི་དོན་དུ་བརྗོད་པར་བྱ་ཞེས་བཤད་དོ། ། སངས་རྒྱས་ལ་ལུང་མ་བསྟན་བཅུ་བཞི་ཡང་མེད་པར་སྟོན་པ་ནི་རྟག་དང་ཞེས་པ་སྟེ་སོགས་པ་ནི་གཉིས་ཀ་ཡིན་མིན་ནོ། ། ཞི་བ་ནི་སྤྲོས་པའོ། ། ཡང་སོགས་པ་ནི་གཉིས་ཀ་ཡིན་མིན་ནོ། །
དེ་བཞིན་དུ་སངས་རྒྱས་དགྲ་བཅོམ་པ་ཕན་ཆད་ཡོད་མེད་གཉིས་ཀ་ཡིན་མིན་བཞི་དང་ལུས་དང་སྲོག་གཅིག་པ་དང་ཐ་དད་པའང་མེད་དོ་ཞེས་སྟོན་པ་ནི་གང་གིས་ཅེས་པ་སྟེ་འཛིན་སྡུག་ནི་ཞེན་པ་ཆེ་བའོ། ། འཐད་མི་འགྱུར་ནི་ཞེན་པའི་ཡུལ་མེད་པའི་ཕྱིར་རོ། ། ཉན་ཐོས་སྡེ་པ་ལ་སོགས་པ་གང་དག་ཆོས་དབྱིངས་ཟག་པ་མེད་པ་དེ་ལ་སྤྲོས་བྱེད་པ་ནི་ཕུང་པོ་ལས་དེ་ཉིད་དང་གཞན་དུ་བརྗོད་དུ་མེད་པ་ལ་སོགས་པའི་སྤྲོས་པས་བློ་ཉམས་ཏེ་འཁྲུལ་པ་ཞེས་སྦྱར་ཏེ་རྟེན་འབྲེལ་མཐོང་བས་ཆོས་མཐོང་བ་དང་དེས་དེ་བཞིན་གཤེགས་པ་མཐོང་བ་ཞེས་ས་ལུ་ལྗང་པར་གསུངས་པ་ལ་དེས་ཟག་མེད་ཀྱི་རྟེན་འབྲེལ་དེ་མ་མཐོང་བའི་ཕྱིར་རོ། ། ཡང་ན་རང་འགྲེལ་ལས་སྐུ་དང་ཡེ་ཤེས་དང་མཛད་པ་ལ་སོགས་པར་ལྟ་བས་སངས་རྒྱས་ཀྱི་ཆོས་ཉིད་མི་མཐོང་བར་བཤད་དོ། ། དེའི་ཆོས་ཉིད་གང་ཡིན་ཞེ་ན། དེ་བཞིན་གཤེགས་པ་ཞེས་གསུངས་ཏེ་དངོས་ཉིད་དང་རང་བཞིན་མེད་དང་ངོ་བོ་ཉིད་ནི་རྣམ་གྲངས་སོ། ། འདིས་ནི་སངས་རྒྱས་དང་སྣོད་བཅུད་ཀྱི་འགྲོ་བ་རང་བཞིན་མེད་པར་རང་བཞིན་གཅིག་ཏུ་བསྟན་ཏེ་སངས་རྒྱས་ཐམས་ཅད་ཀྱི་ཡུལ་ལ་འཇུག་པ་ཡེ་ཤེས་སྣང་བ་རྒྱན་གྱི་མདོ་ལས། དེ་བཞིན་གཤེགས་པ་རྟག་ཏུ་སྐྱེ་མེད་ཆོས། ། ཆོས་རྣམས་ཐམས་ཅད་བདེ་བར་གཤེགས་དང་འདྲ། ། བྱིས་པའི་བློ་ཅན་མཚན་མར་འཛིན་པ་རྣམས། །
འཇིག་རྟེན་དག་ན་མེད་པའི་ཆོས་ལ་སྤྱོད། ། བྱ་བ་དང་། རྡོ་རྗེ་གཅོད་པ་ལས། གཟུགས་སུ་མཐོང་བས་ང་མི་མཐོང་བ་ལ་སོགས་པ་གསུངས་སོ། ། ཉི་ཤུ་གཉིས་པ་དེ་བཞིན་གཤེགས་པ་བརྟག་པ་བཤད་ཟིན་ཏོ།། །། མདོ་ལས་དུག་གསུམ་ལ་སོགས་པའི་ཕྱིན་ཅི་ལོག་རང་བཞིན་མེད་པར་བསྟན་པའི་འཐད་པ་བཤད་པ་དང་། ཕྱིན་ཅི་ལོག་ལ་ཞེན་པ་དགག་པའི་ཕྱིར་དེ་བརྟག་པ་སྟོན་པ་ན་དུག་གསུམ་ཀུན་རྟོག་ལས་འབྱུང་བ་ནི་སངས་རྒྱས་འོད་སྲུང་གི་མདོ་དྲངས་ནས་བཤད་ཟིན་ཏོ།། །། དུག་གསུམ་ཡུལ་ལས་འབྱུང་བ་སྟོན་པ་ནི་སྡུག་དང་ཞེས་པ་སྟེ་མི་རྟག་པ་ལ་རྟག་འཛིན་ལ་སོགས་པའི་ཕྱིན་ཅི་ལོག་ནི་དུག་གསུམ་ཀའི་རྒྱུར་རྒྱུད་བླ་མ་ནས་ཀྱང་བཤད་དོ། ། རྟེན་འབྲེལ་ལ་རང་བཞིན་མེད་པས་ཁྱབ་པ་སྟོན་པ་ནི་དུས་གསུམ་གང་དག་ཅེས་པ་སྟེ་ཉོན་མོངས་པ་དེ་དག་ངོ་བོ་ཉིད་དུ་མེད་པ་དེ་ཕྱིར་ཡང་དག་སྟེ་དོན་དམ་དུ་མེད་ཅེས་སྦྱར་རོ། ། གཞན་ཡང་ཉོན་མོངས་པའི་རྟེན་བདག་གི་ཞེས་བྱ་བས་ནི་མུ་སྟེགས་པ་ལ་རྟེན་མེད་པས་བརྟེན་པ་མེད་པར་སྟོན་ཏེ་ཉོན་མོངས་པ་དེ་དག་སྔར་བཤད་པའི་བདག་གང་གི་ཡིན་པའི་བདག་དེ་ཡང་འགྲུབ་པ་མེད་པའི་བདག་གང་ཡང་མེད་པའི་ཉོན་མོངས་ཅི་ཞིག་ཡོད་དེ་ནམ་མཁའ་ལའང་ཡོད་པར་འགྱུར་བའི་ཕྱིར་རོ། །
སངས་རྒྱས་པ་རྣམས་བདག་མེད་ཀྱང་སེམས་ལ་ཉོན་མོངས་པ་ཡོད་པར་འདོད་པས་དེ་འགོག་པ་ནི་སྔར་རང་གི་ལུས་ཕུང་པོ་ལྔ་ལ་བདག་དང་སངས་རྒྱས་རྣམ་པ་ལྔས་ལྟ་ཞིང་བཙལ་བ་བཞིན་དུ་ཉོན་མོངས་རྣམས་ཉོན་མོངས་ཅན་གྱིས་སེམས་ལ་རྣམ་ལྔར་མེད། ཡང་རང་ལུས་ལྟ་བཞིན་ཉོན་མོངས་ཅན་གྱི་སེམས་ཉོན་མོངས་པ་ལ་རྣམ་ལྔར་བཙལ་ན་མེད་དེ་སྔར་བཞིན་དུ་བཤད་པར་བྱའོ། ། ཡང་སྡུག་དང་ཞེས་བྱ་བས་ནི་རྒྱུ་ངོ་བོ་ཉིད་དུ་མེད་པས་དེ་ལ་བརྟེན་པའི་ཉོན་མོངས་པ་མེད་པར་སྟོན་ནོ། ། གཟུགས་སྒྲ་ལ་སོགས་པ་ནི་གཞི་སྟེ་ཡུལ་ཡིན་ནོ། ། གང་གི་ཞེ་ན་དུག་གསུམ་གྱི་ཡུལ་དུ་རྣམ་པར་བརྟག་སྟེ་དེ་ལས་སྡུག་མི་སྡུག་ཏུ་སྒྲོ་འདོགས་པའི་ཕྱིན་ཅི་ལོག་འབྱུང་ཞིང་དེ་ལས་ཉོན་མོངས་པ་འབྱུང་བའི་ཕྱིར་དེ་འགོག་པ་ནི་གཟུགས་སྒྲ་ཞེས་པ་སྟེ་རང་གི་ངོ་བོ་ཉིད་མེད་པ་འབའ་ཞིག་པ་ཡིན་ནོ། ། དེ་ཅི་དང་འདྲ་ཞེ་ན་དྲི་ཟའི་གྲོང་ཁྱེར་ཞེས་སྨོས་ཏེ་དཔེ་ལྔ་པོ་དེ་དང་ངོ་བོ་ཉིད་མེད་པར་འདྲ་བ་དེ་དག་ལ་སྡུག་མི་སྡུག་གི་མཚན་མ་ཞེས་སྦྱར་ཏེ་དེ་མེད་པས་དེ་ལྟར་འཛིན་པའི་བློ་མེད་ལ་དེས་ན་ཉོན་མོངས་པ་མེད་དེ་རིན་ཆེན་ཕྲེང་བ་ལས། གང་གི་ས་བོན་བརྫུན་པ་དེའི། ། སྐྱེ་བ་བདུན་པ་ག་ལ་ཞིག ། ཅེས་བཤད་པ་བཞིན་ནོ། ། ཡང་སྡུག་མི་སྡུག་ནི་ཕན་ཚུན་ལྟོས་པ་ཡིན་ཏེ་མཉམ་པོ་མཐོང་བ་ལ་དེ་གཉིས་ཀྱི་བློ་མེད་པའི་ཕྱིར་རོ། །
ཕན་ཚུན་ལྟོས་པ་ནི་གཅིག་མེད་ན་གཉིས་ཀ་མེད་པ་དང་། ལྟོས་པ་རྟེན་འབྲེལ་ཡིན་པས་ངོ་བོ་ཉིད་མེད་དོ། ། ཞེས་སྟོན་པ་ནི་སྡུག་པ་གང་ལ་བརྟེན་ནས་བྱ་བ་དང་མི་སྡུག་པ་གང་ལ་བརྟེན་ནས་ཞེས་གསུངས་པ་ཡིན་ཏེ་མ་ལྟོས་པར་དེ་གཉིས་འཐད་པ་མ་ཡིན་ལ་ལྟོས་ན་རང་གི་ངོ་བོ་མེད་པ་གྲུབ་པ་ཡིན་ནོ། ། རྒྱུ་མེད་པས་འབྲས་བུ་ཡང་མེད་དོ་ཞེས་སྟོན་པ་ནི་སྡུག་པ་ཡོད་པ་མ་ཡིན་ན་ཞེས་བྱ་བ་ཡིན་ནོ། ། གལ་ཏེ་ཤེས་བྱ་དང་མི་མཐུན་པ་ནི་ཕྱིན་ཅི་ལོག་ཡིན་ལ་དེ་དང་མཐུན་པ་ནི་ཕྱིན་ཅི་མ་ལོག་པས་དེ་གཉིས་ཡོད་དོ་ཞེ་ན། གལ་ཏེ་མི་རྟག་པ་ལ་རྟག་པ་ཞེས་སྨོས་ཏེ་མེད་དགག་དང་མ་ཡིན་དགག་གི་སྟོང་པ་གཉིས་ཀ་ལ་རྟག་པ་མེད་དེ་རྟེན་འབྲེལ་ནི་ཀུན་རྫོབ་ཏུ་མི་རྟག་པའི་ཕྱིར་དང་། སྤྲོས་བྲལ་ནི་རྟག་མི་རྟག་གང་དུ་ཡང་མ་གྲུབ་པའི་ཕྱིར་རོ། ། དེས་ན་སྟོང་པ་ལ་རྟག་པར་འཛིན་པ་ཇི་ལྟར་ལོག་མ་ཡིན་དེ་ནི་ཕྱིན་ཅི་ལོག་ཡིན་ཏེ་དེ་དང་མི་མཐུན་པར་འཛིན་པའི་ཕྱིར་རོ། ། ཡང་མི་རྟག་པ་ལ་མི་རྟག་ཅེས་འཛིན་པ་ལོག་པ་མིན་ན་སྟོང་པ་ཉིད་གཉིས་ཀ་ལ་མི་རྟག་པ་རང་གི་ངོ་བོར་ཡོད་མིན་པས་དེ་ལ་མི་རྟག་པ་རང་བཞིན་དུ་འཛིན་པ་ཇི་ལྟར་ལོག་པ་མ་ཡིན་ཏེ་ཕྱིན་ཅི་ལོག་ཡིན་ཏེ་མི་མཐུན་པར་འཛིན་པའི་ཕྱིར་རོ། ། དེ་བཞིན་དུ་བདེ་དང་སྡུག་བསྔལ་དང་བདག་བཅས་བདག་མེད་དང་གཙང་མི་གཙང་ལ་སོགས་པ་ལའང་སྦྱར་བར་བྱའོ། །
འཛིན་པ་ཙམ་དགག་པ་ནི་རྒྱུ་མཚན་གང་གིས་འཛིན་པ་དང་འཛིན་པའི་ངོ་བོ་ཉིད་གང་དང་འཛིན་པ་པོའི་གང་ཟག་དང་གང་གཟུང་བའི་ཡུལ་ཐམས་ཅད་ཀྱི་རང་བཞིན་ཉེ་བར་ཞི་བ་དེ་ཕྱིར་ཞེས་སྦྱར་ཏེ་ཇི་ལྟར་ཞི་ཚུལ་ནི་དེ་བཞིན་གཤེགས་པ་བརྟག་པར་བཤད་ཟིན་ཏོ།། །། གལ་ཏེ་ཕྱིན་ཅི་ལོག་དང་ལྡན་པ་ཡོད་པས་དེ་ཡོད་དོ་ཞེ་ན། ལོག་པའི་ཞེས་གསུངས་ཏེ་ཡང་དག་ནི་ཕྱིན་ཅི་མ་ལོག་པའོ། ། གང་ཟག་གང་ལ་བྱ་བ་དང་ཡོད་དེ་དེ་གཉིས་ཀ་མེད་པའི་ཕྱིར་དེ་དང་ལྡན་པ་མེད་དོ། ། གཞན་ཡང་ཕྱིན་ཅི་ལོག་ཏུ་གྱུར་པ་ལ་དེ་མི་སྲིད་པ་ནི་གྱུར་ཟིན་པ་ལ་གྱུར་པ་གཉིས་པ་མེད་པའི་ཕྱིར་ཏེ་སོང་ཟིན་པ་ལ་འགྲོ་བ་མེད་པ་བཞིན་ནོ། ། དེར་མ་གྱུར་པ་ལ་དེ་ཡོད་ན་ཧ་ཅང་ཐལ་བའི་ཕྱིར་དང་། དེ་གཉིས་ལས་གཞན་པའི་གྱུར་བཞིན་པ་མེད་པའི་ཕྱིར་དང་གང་ལ་དེ་སྟེ་སྲིད་པ་བདག་ཉིད་གཟུ་བོར་གནས་པས་དཔྱོད་ཅིག་མ་སྐྱེས་པས་མེད་པར་སྟོན་པ་ནི་ཕྱིན་ཅི་ལོག་རྣམས་ཞེས་པ་སྟེ་ཕྱིན་ཅི་ལོག་ཅན་ནི་བདག་གམ་ཕུང་པོའོ། ། གཞན་ཡང་བདག་དང་ཡིད་དུ་འོང་པ་ལ་སོགས་པ་བཞིན་ཡོད་ན་དེ་རྣམས་དེ་ལྟར་དུ་ཤེས་པ་བཞི་ཕྱིན་ཅི་ལོག་མ་ཡིན་པར་འགྱུར་ཏེ། བློ་དོན་དང་མཐུན་པའི་ཕྱིར་རོ། ། བཞི་པོ་དེ་མེད་ན་ནི་བཞི་པོ་དེའི་བཟློག་ཕྱོགས་བདག་མེད་དང་མི་མཛེས་པ་ལ་སོགས་པ་བཞིའང་མེད་དེ་ལྟོས་ས་མེད་པའི་ལྟོས་ཆོས་དང་དགག་བྱ་མེད་ན་བཀག་པ་མེད་པའི་ཕྱིར་རོ། །
དེའི་ཕྱིར་མ་སྐྱེས་ཤིང་རང་གི་ངོ་བོ་མེད་པ་ལ་དེ་གཉིས་ཀ་མེད་པས་དེ་དག་ལ་དེ་ལྟར་དུ་ལྟ་བའི་ཕྱིན་ཅི་ལོག་བརྒྱད་ཀ་སྤང་བར་བྱའོ། ། དེ་སྤངས་པའི་དགོས་པ་སྟོན་པ་ནི་ཚུལ་དེ་ལྟར་ཕྱིན་ཅི་ལོག་ཐམས་ཅད་འགགས་པས་དེས་བསྐྱེད་པའི་མ་རིག་པ་དང་འདུ་བྱེད་ལ་སོགས་པ་འཁོར་བའི་རྒྱུ་འབྲས་ཐམས་ཅད་འགགས་ཏེ་འཁོར་བ་ལས་ཐར་བར་གྱུར་རོ། ། གལ་ཏེ་འགག་རྒྱུའི་ཉོན་མོངས་པ་དེ་ཉིད་དངོས་པོ་ཡིན་མོད་ཅེ་ན། དེ་མ་དཔྱད་ན་འཁོར་བར་འཁོར་བའི་དོན་བྱེད་ནུས་ཀྱང་དཔྱད་ན་རང་བཞིན་མེད་པ་ཡིན་ལ་རང་བཞིན་དུ་གྲུབ། སྤང་དུ་མི་རུང་ཞེས་སྟོན་པ་ནི་གལ་ཏེ་གང་ཟག་ལ་ལའི་ཞེས་པ་སྟེ་རང་བཞིན་དུ་ཡོད་པ་སུ་ཞིག་སྤོང་བར་བྱེད་དོ། ། ཚ་བ་དང་ནག་པོ་མེ་དང་སོལ་བ་ལ་སྤང་དུ་མི་རུང་བ་བཞིན་ནོ། ། དེ་ངོ་བོ་ཉིད་མེད་ནའང་སུ་ཞིག་སྤོང་སྟེ་མེ་ལ་གྲང་བ་སུས་ཀྱང་མི་སྤོང་བ་བཞིན་ནོ། ། འདིས་ཀྱང་རང་བཞིན་གྱི་སྤང་བྱ་དང་དེ་སྤངས་པ་བཀག་པ་ཡིན་གྱི། རང་བཞིན་མེད་པ་རྟེན་འབྲེལ་གྱིས་དེ་གཉིས་བཀག་པ་ནི་མེད་དེ་རང་བཞིན་མེད་པའི་གཉིས་པོ་ནི་ཡོད་པ་ཡིན་ནོ། ། ཉི་ཤུ་གསུམ་པ་ཕྱིན་ཅིག་ལོག་བརྟག་པ་བཤད་ཟིན་ཏོ།། །།
མདོ་ལས་བདེན་པ་བཞི་རང་བཞིན་མེད་པར་གསུངས་པའི་དགོངས་པ་བསྟན་པའི་ཕྱིར་དང་དེ་ལ་ཞེན་པ་དགག་པའི་ཕྱིར་བདེན་པ་བཞི་བརྟག་པ་སྟོན་པ་ན་དང་པོ་ཐེག་ཆུང་པའི་རྒོལ་བ་དགོད་པ་ནི་གལ་ཏེ་འདི་དག་ཀུན་སྟོང་ན། ། ཞེས་བྱ་བ་ནི་ཁས་བླངས་པའི་རྟགས་ཏེ་ཆོས་ཐམས་ཅད་ནམ་མཁའ་དང་འདྲ་བའི་སྟོང་པར་འདོད་ན་ཞེས་པའི་དོན་ཏོ། ། འབྱུང་འཇིག་མེད་པའི་བདེན་བཞི་མེད་པར་འགྱུར་བ་ནི་འཁོར་བ་རྒྱུ་འབྲས་ནི་ཀུན་འབྱུང་ལས་དང་ཉོན་མོངས་པ་དང་སྡུག་བསྔལ་སེམས་ཅན་སྐྱེ་བ་དང་སྐྱེ་བའི་གནས་ཀྱིས་བསྡུས་པ་ཡིན་ལ། མྱ་ངན་ལས་འདས་རྒྱུ་འབྲས་ནི་རྒྱུ་ལམ་དང་འབྲས་བུ་འགོག་པ་ཡིན་ནོ། ། རྒྱུ་འབྲས་རྣམས་ནི་རྒྱུ་འཇིག་ཅིང་འབྲས་བུ་སྐྱེ་བས་འབྱུང་འཇིག་མེད་ན་རྒྱུ་འབྲས་སུ་གྱུར་པའི་བདེན་བཞི་མེད་པར་འགྱུར་བ་ཡིན་ནོ། ། དེ་མེད་ན་བཅོམ་ལྡན་འདས་ཀྱི་ལྔ་སྡེ་ལ་སོགས་པའི་སློབ་མ་རྣམས་ལ་དགེ་སློང་དག་སྡུག་བསྔལ་ཤེས་པར་བྱ། ཀུན་འབྱུང་སྤང་བར་བྱ། ལམ་བསྒོམ་པར་བྱ། འགོག་པ་མངོན་དུ་བྱའོ་ཞེས་གསུངས་པ་དེ་མི་འཐད་པར་འགྱུར་རོ། ། འདིར་སྒོམ་པ་གོང་དུ་སྟོན་པ་ནི་ཚིགས་བཅད་བསྡེབས་པའི་དོན་ཡིན་ནོ། །
ཞེས་སློབ་དཔོན་སྣང་བྲལ་གྱིས་བཤད་དོ། ། འདི་ལ་བཅོམ་ལྡན་འདས་ཀྱིས་གདུལ་བྱའི་རིགས་དང་བསམ་པ་དང་བག་ལ་ཉལ་མཁྱེན་ནས་ཉན་ཐོས་ཀྱི་རིགས་ཅན་རྣམས་ལ་བདེན་པ་བཞི་ལ་གང་ཟག་གི་བདག་མེད་པའི་ཆོས་བསྟན་པ་དེ། དེ་དག་གི་ཐོས་བསམ་སྒོམ་གསུམ་གྱིས་བསྒྲུབས་པས་ཚོགས་ལམ་ཆུང་འབྲིང་ཆེ་གསུམ་དང་སྦྱོར་ལམ་དྲོད་རྩེ་བཟོད་མཆོག་ཐོབ་པའི་རྗེས་སུ་བདེན་བཞི་གང་ཟག་གི་བདག་མེད་པར་མངོན་སུམ་དུ་ཤེས་པའི་ཡེ་ཤེས་འབྱུང་སྟེ་དེ་ནི་ཕུང་པོ་ལྷག་བཅས་ལྷག་མེད་ཀྱི་མྱ་ངན་འདས་འཐོབ་པའི་འཕགས་པའི་ལམ་གྱི་རྒྱུན་གྱི་དང་པོ་ལ་ཞུགས་པས་རྒྱུན་དུ་ཞུགས་པ་ཞེས་བྱའོ། ། འདིའི་ཞུགས་པ་ནི་སྦྱོར་ལམ་བཞི་དང་གནས་པ་ནི་མཐོང་ལམ་ཉིད་དུ་འཐད་མོད་ཀྱི་ཉན་ཐོས་སྡེ་པས་བདེན་བཞི་མི་རྟག་པ་ལ་སོགས་པ་བཅུ་དྲུག་ཏུ་མཐོང་བའི་བཅོ་ལྔ་པ་མན་ཆད་ལ་ཞུགས་པ་དང་བཅུ་དྲུག་པ་ལ་གནས་པར་བྱས་ཏེ། དེ་ལས་སྐད་ཅིག་བཅོ་ལྔ་ནི། ། མ་མཐོང་མཐོང་ཕྱིར་མཐོང་བའི་ལམ། ། བཅུ་དྲུག་པ་ལ་དེ་འབྲས་གནས། ། ཞེས་སོ། ། འདི་ཡང་བྱ་གང་ཟད་ལས་འཐོབ་པ་ནི་སྟོང་ཆེན་རབ་འཇོམས་ལས། ། མཐོང་བ་འདི་ལ་སྦྱར་མ་ཐག་ཏུ་ཡང་། །
འཇིག་ཚོགས་ལྟ་དང་ཚུལ་ཁྲིམས་རྟུལ་ཞུགས་དང་། ། ཐེ་ཚོམ་དང་ནི་ཉོན་མོངས་གསུམ་པོ་དག ། ཅིག་ཅར་སྤངས་ཏེ་འཕགས་པའི་བདེན་མཐོང་བ། ཞེས་བཤད་དོ། ། དེ་ལ་འཇིག་ཚོགས་ལ་ལྟ་བ་ནི། སློབ་དཔོན་བདག་ཏུ་ལྟ་བ་ཅན་ལ་བདག་ལྟའི་ཆོས་ཉན་པ་ལས་བྱུང་བའི་ཀུན་བརྟགས་ཡིན་ཏེ་འཇིག་ལྟ་ནི་ཉོན་མོངས་པ་ཐམས་ཅད་ཀྱི་རྩ་བ་ཡིན་པས་དེས་བསྐྱེད་པའི་ཁམས་གསུམ་གྱི་ཉོན་མོངས་པ་ཀུན་བརྟགས་ཐམས་ཅད་སྤོང་ངོ་། ། གསུམ་ནི་གཙོ་བོ་ཡིན་པས་སྨོས་ཏེ་མཛོད་ལས། ། འགྲོ་མི་འདོད་དང་ལམ་ནོར་དང་། ། ལམ་ལ་ཐེ་ཚོམ་ཞུགས་པ་ནི། ། ཐར་པར་བགྲོད་ལ་གེགས་བྱེད་པ། །
དེ་ཡི་ཕྱིར་ན་གསུམ་བསྟན་ཏོ། ། ཞེས་བཤད་དོ། ། མདོར་བསྡུས་པའི་རིས་ནི་འདོད་ཁམས་ན་བདེན་བཞི་མཐོང་བས་སྤང་བར་བྱ་བ་བཞི་དང་ཁམས་གོང་མ་གཉིས་ན་བཞི་སྟེ་བརྒྱད་དམ་ཡང་ན་བཞི་བཞི་སྟེ་བཅུ་གཉིས་སོ། ། མཐོང་སྤང་བརྒྱ་རྩ་བཅུ་གཉིས་དང་བརྒྱད་བཅུ་རྩ་བརྒྱད་ལ་སོགས་པ་ནི་མངོན་པ་གོང་འོག་ལས་ཤེས་པར་བྱའོ། ། འབྲས་བུ་ལྷག་མ་རྣམས་ནི་མཐོང་ལམ་དང་རྟོགས་པ་གཅིག་ཡིན་པས་དེས་ཐ་དད་དུ་མི་ཕྱེད་ཀྱི་སྤངས་པའི་རིམ་པས་དབྱེ་སྟེ། སྤང་བྱ་ལྷག་མ་སྒོམ་སྤང་ནི་ཁམས་གསུམ་གྱི་རིམ་གྱིས་སྤོང་བས་འདོད་ཁམས་ཀྱི་ཉོན་མོངས་པ་དྲུག་ཆེ་འབྲིང་ཆུང་གསུམ་ལ་རེ་རེ་ཞིང་དེ་ལྟར་གསུམ་དུ་ཕྱེ་བའི་དགུ་ལ་ལྔ་པ་ཟད་པ་ན་ལན་གཅིག་ཕྱིར་འོང་ལ་ཞུགས་པ་དང་དྲུག་པ་ཟད་པ་ན་ཕྱིར་འོང་ལ་གནས་པ་ཡིན་ནོ། ། དེ་འདོད་པས་ཉོན་མོངས་ཆུང་གསུམ་གྱི་དེར་ལན་གཅིག་སྐྱེ་སྲིད་པས་ལན་གཅིག་ཕྱིར་འོང་བ་ཞེས་བྱའོ། ། དེས་བདག་མེད་པ་བསྒོམས་པས་འདོད་པའི་ཉོན་མོངས་པ་བདུན་པ་དང་བརྒྱད་པ་སྤངས་པ་ན་ཕྱིར་མི་འོང་ལ་ཞུགས་པ་ཡིན་ནོ། ། འདོད་པའི་དགུ་པ་ཟད་པ་ནི་རྒྱུ་མེད་པས་དེར་ལན་གཅིག་ཀྱང་མི་སྐྱེ་བས་ཕྱིར་མི་འོང་བ་ཞེས་བྱའོ། ། དེས་བསམ་གཏན་དང་པོ་ནས་སྲིད་རྩེའི་ཉོན་མོངས་པ་བརྒྱད་པ་སྤོང་བའི་བར་ནི་ཕྱིར་མི་འོང་ཁྱད་པར་ཅན་དང་དགྲ་བཅོམ་ལ་ཞུགས་པ་ཡིན་ནོ། །
སྲིད་རྩེའི་དགུ་པ་སྤངས་པ་དེའི་ཚེ་དགྲ་ཁམས་གསུམ་གྱི་ཉོན་མོངས་པ་ཐམས་ཅད་བཅོམ་པས་དེ་ལ་གནས་པ་ཞེས་བྱའོ། ། དེ་ལ་སྔ་མ་སྔ་མ་ཁྱད་པར་ཅན་ནི་ཕྱི་མ་ཕྱི་མའི་ཞུགས་པར་བལྟའོ། ། ཅིའང་མེད་པའི་སྐྱེ་མཆེད་མན་ཆད་ཀྱི་ཉོན་མོངས་པ་ནི་ཕྱི་རོལ་པའི་དྲང་སྲོང་བདག་ཏུ་ལྟ་བ་བཞི་རགས་སུ་སྒོམ་པ་རྣམས་ཀྱིས་ཀྱང་སྤོང་བས་འབྲས་བུར་འགྱུར་བ་ལ་བདག་མེད་པ་མངོན་སུམ་གྱིས་མཐོང་བ་དང་མཐོང་སྤང་ཟད་པ་དགོས་སོ། ། སྒོམ་སྤང་ནི་འཁོར་བ་དང་ལྷན་ཅིག་ཏུ་སྐྱེས་པའི་ཉོན་མོངས་པ་ལྔ་དང་ལྟ་བ་ལྔ་སྟེ་བཅུ་ཡིན་ལ། ཁམས་གོང་མ་གཉིས་ན་ཁོང་ཁྲོ་མེད་དེ་རྒྱུད་ཞི་གནས་ཀྱིས་དུལ་བའི་ཕྱིར་རོ། ། དེ་ལ་སྒོམ་སྤང་བཞི་བརྒྱ་དང་། བཅུ་བཞི་དང་འབྲས་བུའི་དབྱེ་བ་རྒྱ་ཆེན་པོ་རྣམས་ནི་ཐེག་པ་ཆེ་ཆུང་གི་མངོན་པ་དང་མངོན་པར་རྟོགས་པ་རྒྱན་གྱི་མེ་ཏོག་ཏུ་བལྟའོ། ། དེ་གཞུང་དུ་སྟོན་པ་ནི་སྔར་བསྟན་པ་དེ་དག་མེད་ན་འབྲས་བུ་བཞི་མེད་ལ་འབྲས་བུ་བཞི་མེད་ན་ཞུགས་གནས་མེད་ལ་སྐྱེས་བུ་ཟུང་བཞི་དང་གང་ཟག་ཡ་བརྒྱད་མེད་ན་དགེ་འདུན་མེད་ལ་དེའི་དམིགས་ཡུལ་བདེན་པ་རྣམས་མེད་པའི་ཕྱིར་དམིགས་པ་ལས་བྱུང་བའི་དམ་པའི་ཆོས་འགོག་ལམ་ཀྱང་མེད་ལ་དེ་གཉིས་མེད་ན་སངས་རྒྱས་མེད་པ་ནི་ཐེག་པ་ཆེན་པོའི་ཆོས་དང་དགེ་འདུན་ཀྱང་མེད་ལ་སངས་རྒྱས་ནི་དེས་བསྐྱེད་པའི་འབྲས་བུའམ་དགེ་འདུན་གྱི་གཙོ་བོ་ཡིན་པའི་ཕྱིར་རོ། ། དེས་ན་དེ་སྐད་སྨྲ་ན་དེ་གསུམ་ལ་གནོད་པ་བྱེད་དེ་ཡོད་པ་འཇིག་པའི་ལོག་ལྟས་དགེ་རྩ་རྒྱུན་གཅོད་པར་བྱེད་དོ། ། ཞེས་སྟོན་པ་ཡིན་ནོ། །
གཞན་ཡང་སྟོང་ཉིད་དེ་འདོད་མི་འདོད་ཀྱི་འབྲས་བུ་དང་དེའི་རྒྱུ་ཆོས་དང་ཆོས་མིན་དང་འཇིག་རྟེན་པའི་བླང་དོར་གྱི་ཐ་སྙད་ཀུན་ལའང་གནོད་པ་བྱེད་ཏེ་སྐུར་པ་འདེབས་པའི་ལྟ་བ་ཡིན་ནོ། ། ཞེས་ཉན་ཐོས་སྡེ་པ་དག་ཟེར་ཏེ་ཇི་སྐད་དུ། དེ་ལྟར་རྒྱུ་དང་འབྲས་བུར་སྐུར་འདེབས་པ། ། ལོག་ལྟས་དཀར་ཕྱོགས་དྲུངས་འབྱིན་དམ་ཆོས་ཀྱི། ། ལོ་ཏོག་སེར་བས་ནམ་མཁའི་མེ་ཏོག་འདི། ། ལེགས་འདོད་རྣམས་ཀྱིས་རྒྱང་སྲིང་སྤང་བར་བྱ། ། ཞེས་དེ་དག་གིས་སྨྲས་པ་ཡིན་ནོ། ། གཉིས་པ་ལན་ནི་དེ་ལ་ལན་བཤད་པ་ཞེས་བྱ་བས་སྟོན་པར་བྱེད་དེ་སྡེ་པ་ཁྱོད་ཀྱི་སྟོང་ཉིད་ཀྱི་དགོས་པ་སེམས་གྲོལ་བ་དང་སྟོང་ཉིད་ཀྱི་མཚན་ཉིད་དང་སྟོང་ཉིད་ཀྱི་དོན་རྟེན་འབྲེལ་ཡིན་པ་མ་རྟོགས་པས་དེ་ལྟར་གནོད་པ་སྟེ་འགོག་པར་བྱེད་དོ། ། སློབ་དཔོན་རང་ཉིད་ཇི་ལྟར་འདོད་པའི་ཚུལ་སྟོན་པ་ནི་སངས་རྒྱས་རྣམས་ཀྱིས་ཅེས་པ་སྟེ་ཆོས་ནི་གསུང་རབ་ཡན་ལག་བཅུ་གཉིས་ཀྱིས་ཤེས་བྱ་ཀུན་བསྟན་ལ་དེ་ནི་བདེན་གཉིས་ལ་ཡང་དག་ཏེ་ངེས་པར་བརྟེན་ནས་བཤད་དོ། ། དེ་ལ་གཅིག་ནི་འཇིག་རྟེན་ཀུན་རྫོབ་བདེན་པ་སྟེ་འཇིག་རྟེན་མ་རིག་པས་བློ་བསྒྲིབས་པ་རྣམས་ཀྱི་ཡུལ་ན་བདེན་པ་གཟུགས་ནས་སངས་རྒྱས་ཀྱི་བར་འཁོར་འདས་ཀྱི་ཆོས་ཐམས་ཅད་ཡིན་ནོ། །
སཾ་བྲི་ཏི་ས་ཏྱ་ཅེས་པའི་སཾ་མྱཀ་ཡང་དག་པ་དང་བྷི་ཨ་ཝ་ར་སྒྲིབ་པ་དང་ས་ཏྱ་བདེན་པ་སྟེ་བདེན་གཉིས་ལས་གང་ཞིག་གིས་སམ་གང་ཞིག་ལ། ཡང་དག་སྒྲིབ་བྱེད་ཀུན་རྫོབ་འདོད། ། ཅེས་བཤད་དོ། ། འཇུག་པ་ལས་ཀྱང་། གཏི་མུག་ཡང་དག་སྒྲིབ་ཕྱིར་ཀུན་རྫོབ་སྟེ། ། དེས་གང་བཅོས་མ་བདེན་པར་སྣང་དེ་ནི། ། ཀུན་རྫོབ་བདེན་ཞེས་ཐུབ་པ་དེས་གསུངས་ཏེ། ། བཅོས་མར་གྱུར་པའི་དངོས་ནི་ཀུན་རྫོབ་ཏུའོ། ། ཞེས་བཤད་པ་བཞིན་ནོ། ། སྐྱེས་བུ་མཁས་པ་རྣམས་ཀྱིས་འདོད་ཅིང་དོན་དུ་གཉེར་བྱ་ཡིན་པས་ན་དམ་པའི་དོན་ཏེ་མཉམ་བཞག་རྣམ་པར་མི་རྟོག་པའི་ཡེ་ཤེས་སོ། །
དེའི་ངོ་ན་བདེན་པ་ནི་དོན་དམ་པའི་བདེན་པའོ། ། གང་ཟག་གང་དག་གིས་དེ་འདྲ་བའི་བདེན་པ་དེ་གཉིས་རྣམ་དབྱེའི་གནས་ཚུལ་མི་ཤེས་པ་དེས་ནི་སངས་རྒྱས་ཀྱི་བསྟན་པ་གསུང་རབ་ཡན་ལག་བཅུ་གཉིས་ཀྱི་དོན་ཟབ་མོ་དེ་ཉིད་མི་ཤེས་སོ། ། སེམས་འགྲེལ་ལས། ཀུན་རྫོབ་སྟོང་པ་ཉིད་དུ་བཤད། ། སྟོང་ཉིད་ཁོ་ན་ཀུན་རྫོབ་སྟེ། ། བྱས་པ་དང་ནི་མི་རྟག་བཞིན། ། མེད་ན་མི་འབྱུང་ངེས་ཕྱིར་རོ། ། ཞེས་བཤད་པ་དེ་ནི་རྟེན་འབྲེལ་གྱི་སྟོང་ཉིད་ཡིན་གྱི་སྤྲོས་བྲལ་ནི་མ་ཡིན་ནོ། ། ཅི་སྟེ་དོན་དམ་ཉིད་ཀྱིས་ཐར་པ་གྲུབ་པས་ཀུན་རྫོབ་བསྟན་པ་དོན་མེད་དོ་སྙམ་ན། ཐ་སྙད་ཀུན་རྫོབ་ལ་ནི་ཞེས་གསུངས་ཏེ་སློབ་དཔོན་སྣང་བྲལ་གྱི་དབུ་མ་སྙིང་པོ་ལས།
ཡང་དག་ཀུན་རྫོབ་རྣམས་ཀྱི་སྐས། ། མེད་པ་ཡང་དག་ཁང་པ་ཡི། ། སྟེང་དུ་འགྲོ་བར་བྱ་བ་ནི། ། མཁས་ལ་རུང་བ་མ་ཡིན་ནོ། ། ཞེས་བཤད་དེ་དེའི་ཕྱིར་གཉིས་ཀ་བཤད་དགོས་སོ། ། བདེན་གཉིས་རྒྱས་པར་ནི་དབུ་མ་རྒྱན་གྱི་མེ་ཏོག་ཏུ་ལྟའོ། ། དེ་ལྟར་བདེན་གཉིས་ཀྱི་གནས་ཚུལ་ཀུན་རྫོབ་ཏུ་ནི་ཐམས་ཅད་ཡོད། ། དམ་པའི་དོན་དུ་ཡོད་མ་ཡིན། ། ཆོས་རྣམས་ངོ་བོ་ཉིད་མེད་པ། ། དམ་པའི་དོན་དུ་ཉེ་བར་བསྟན། །
ཞེས་གསུངས་པ་དེ་མི་ཤེས་པར་སྟོང་པ་ཉིད་ལ་བལྟ་ཉེས་པ་ནི་ཀུན་རྫོབ་ཆད་དེ་མེད་དགག་རྐྱང་པར་བཟུང་ན་ལས་འབྲས་མེད་པ་ལ་སོགས་པའི་ཆད་ལྟར་འགྱུར་ལ། འཕགས་པ་ལྷའི་ཡེ་ཤེས་སྙིང་པོ་ཀུན་ལས་བཏུས་ལས། གྲངས་ཅན་སྨྲ་རྣམས་ཡོན་ཏན་མེད། ། སེར་སྐྱ་རྣམས་ནི་སྟོང་པའི་ཚུལ། ། ཞེས་དྲང་སྲོང་སེར་སྐྱའི་སློབ་མ་རྣམས་དངོས་པོ་ཐམས་ཅད་སྟོང་པའི་ཚུལ་ལས་བྱུང་བར་འདོད་དེ་རྣམ་པར་སྣང་མཛད་མངོན་པར་བྱང་ཆུབ་པའི་མདོ་ལས་གསང་བ་པའི་བདག་པོ་སྟོང་པ་ཉིད་དངོས་པོར་སེམས་པ་དེ་དག་གིས་ནི་སྟོང་པ་ཉིད་རབ་ཏུ་མི་ཤེས་སོ་ཞེས་བཤད་དོ། ། དེས་ན་དེ་ལྟར་བལྟས་ན་དེ་ལ་དངོས་པོར་འཛིན་པས་འཆིང་བར་འགྱུར་རོ། ། དབུ་མའི་ལྟ་བ་ལ་མི་མཁས་པ་རྣམས་ལ་ནི་དེ་གཉིས་ཀ་ཡོད་དེ་ཁ་ཅིག་ནི་ཀུན་རྫོབ་ཏུའང་ལས་འབྲས་སྤོང་ལ་ཁ་ཅིག་ནི་འཁོར་འདས་ཐམས་ཅད་སྤྲོས་བྲལ་གྱི་སྟོང་ཉིད་ལས་བྱུང་བར་འདོད་པས་དེ་དངོས་པོ་ཁས་བླངས་པའི་ཕྱིར་རོ་དེའི་ཕྱིར་དེ་དག་ནི་ཤེས་རབ་ཆུང་ལྡན་ཡིན་ལ་ཕུང་བར་བྱེད་པ་ནི་ལྟ་བ་དེ་འདྲ་བས་མཐོ་རིས་དང་ཐར་པའི་སྲོག་གཅོད་པའི་ཕྱིར་རོ། ། དེ་ཅི་དང་འདྲ་ཞེ་ན་ཇི་ལྟར་ཏེ་དཔེར་ན་ཞེས་གསུངས་ཏེ་སྨན་དང་སྔགས་དང་འཛིན་པའི་ཐབས་མེད་པར་དུག་སྦྲུལ་ལ་བཟུང་ན་དུག་དང་། སྒྲུབ་པའི་མན་ངག་དང་བྲལ་བས་རིག་སྔགས་བསྒྲུབས་ན་སླར་ལོག་པས་རང་ཉིད་འཆི་བ་བཞིན་ནོ། ། གཞུང་འདི་ནི་དོན་དེ་ལས་གཞན་དུ་བཤད་ནས་རིན་པོ་ཆེའི་ཕྲེང་བ་དང་སྦྱོར་བར་བྱེད་པ་དེ་ནི་མི་འགྲིག་སྟེ་སུན་ཕྱུང་ན་མང་བར་འགྱུར་རོ་བལྟ་ཉེས་ན་ཕུང་བར་བྱེད་པ་དེ་ཕྱིར་བློ་ཞན་པས་ཞེས་བྱ་བ་ནི་རྒྱ་ཆེ་རོལ་པ་ལས།
མི་སྨྲ་གཅིག་པུ་ནགས་སུ་གནས་པར་བྱ། ། ཞེས་འབྱུང་བ་དེ་ཡིན་ནོ། ། དེ་ལྟར་བདེན་པ་གཉིས་རྣམ་པར་བཞག་ནས་སྐབས་ཀྱི་རྒོལ་བའི་ལན་འདེབས་པ་ནི་ཉན་ཐོས་སྡེ་པ་ཁྱོད་ནི་བདེན་གཉིས་ཀྱི་དབྱེ་བ་མི་ཤེས་པར་ང་ལ་སྟོང་པ་ཉིད་ཡིན་ན་སྔར་བཤད་པའི་སྐྱོན་དུ་འགྱུར་བ་ཡིས་སྟོང་ཉིད་སྤོང་བར་བྱེད་པ་དེ་ནི་ངོ་བོ་ཉིད་སྟོང་པ་ལ་སྐྱོན་དེ་མི་འཐད་དེ་མེད་དོ། ། འདི་ལྟར་འཁོར་འདས་ཀྱི་གང་ཟག་གང་ལ་རྟེན་འབྲེལ་རང་བཞིན་གྱིས་སྟོང་པ་ཉིད་རུང་བ་དེ་ལ་འཁོར་འདས་ཐམས་ཅད་རུང་བར་འགྱུར་ལ་དེ་མི་རུང་བ་ལ་ཐམས་ཅད་མི་རུང་སྟེ་རང་བཞིན་གཞན་དུ་འགྱུར་བ་ནི་ནམ་ཡང་མི་འཐད་པའི་ཕྱིར་རོ། ། འདི་སྤྲོས་བྲལ་གྱི་སྟོང་པ་ལ་སྦྱོར་བ་དེས་ནི་ཅུང་ཟད་ཀྱང་ཁོང་དུ་མ་ཆུད་དེ་འདུས་མ་བྱས་ནམ་མཁའ་ལ་ནི་འཁོར་འདས་གང་ཡང་རུང་བ་མེད་དོ། ། རྟེན་འབྲེལ་ནི་མཐུན་མི་མཐུན་གྱི་རྒྱུ་སྣ་ཚོགས་ལས་འབྲས་བུ་སྣ་ཚོགས་སུ་འགྱུར་བར་འཁོར་འདས་ཐམས་ཅད་ལ་མཐོང་བ་ཡིན་ནོ། ། ཁྱོད་ཉིད་རང་གི་སྐྱོན་རང་བཞིན་གཞན་དུ་མི་འགྱུར་བ་ལ་གང་ཡང་མི་རུང་བ་རྣམས་ངལ་རྒྱུར་བྱེད་པ་དེ་རྟ་ལ་ཞོན་བཞིན་པས་རྟ་བརྗེད་པ་དང་འདྲ་སྟེ་རྟེན་འབྲེལ་རང་གི་ངོ་བོ་ལ་མི་གནས་པར་རྣམ་པ་སྣ་ཚོགས་སུ་འགྱུར་བ་མཐོང་བཞིན་དུ་དེ་བརྗེད་ནས་མི་ཤེས་པའི་ཕྱིར་ཏེ། འདིས་ནི་ཉན་ཐོས་སྡེ་པ་དེ་དག་ཤིན་ཏུ་བླུན་པར་བསྟན་ནོ། ། གལ་ཏེ་དངོས་རྣམས་གཞན་ལ་མ་ལྟོས་པའི་དངོས་པོ་ཉིད་དུ་ཡོད་པར་ལྟ་ན་རྒྱུ་རྐྱེན་ལ་སོགས་པ་འདི་དག་ལ་ཐམས་ཅད་མེད་པར་ལྟ་ཞིང་གནོད་པ་སྟེ་དགག་པ་བྱེད་པ་ཡིན་ཏེ་རྒྱུ་འབྲས་ལ་སོགས་པ་དེ་དག་ནི་རྟེན་འབྲེལ་རང་བཞིན་མེད་པ་སྣ་ཚོགས་སུ་འགྱུར་བ་མཐོང་གི་འདུས་མ་བྱས་ནམ་མཁའ་མི་སྒྲིབ་པའི་རང་བཞིན་ཅན་ལ་དེ་དག་གང་ཡང་མ་མཐོང་ངོ་། ། མེ་ཚ་བའི་རང་བཞིན་ཅན་ལ་དེ་དག་མཐོང་ངོ་ཞེ་ན།
དེ་ནི་ཀུན་རྫོབ་ཀྱི་རྟེན་འབྲེལ་རང་བཞིན་མེད་པ་ལ་དེར་ཞེན་པ་ཡིན་ཏེ་རང་བཞིན་གྱི་ཆོས་གསུམ་གང་ཡང་མེད་པའི་ཕྱིར་ཏེ། དེ་བཞིན་དུ་རྣམ་པ་གཞན་ལའང་སྦྱར་རོ། ། ཁོ་བོ་ཅག་གིས་ནི་རྟེན་ཅིང་འབྲེལ་འབྱུང་གང་ཡིན་པ་དེ་སྟོང་པ་ཉིད་དུ་བཤད་ལ་དེ་ནི་བརྟེན་ནས་གདགས་པ་སྟེ་བཏགས་པ་དང་རྟེན་འབྲེལ་གྱི་སྟོང་པ་དེ་ཉིད་དབུ་མའི་ལམ་ཡིན་ཏེ་རྟག་ཆད་དང་བྲལ་བའི་ཕྱིར་རོ། ། དེ་ལྟར་གསུམ་པོ་དེ་ནི་མིང་གི་རྣམ་གྲངས་ཡིན་ལ་དབུ་མ་པ་ནི་ལམ་དེ་ལ་ཞུགས་ནས་འགྲོ་བ་ཡིན་ནོ། ། ཡང་ན་རྟེན་འབྲེལ་སྟོང་ཉིད་དུ་མདོ་ནས་ཀྱང་བཤད་པ་སྟེ་རྐྱེན་ལ་རག་ལས་གང་དེ་སྟོང་པར་བཤད། ། ཅེས་པས་སོ། ། དེ་ལྟར་རྣམ་པར་དཔྱད་ན་གང་ཕྱིར་བྱ་བ་དང་འཁོར་འདས་ཀྱི་ཆོས་འགའ་ཞེས་སྦྱར་རོ། ། བཞི་བརྒྱ་པ་ལས། ། གང་ཞིག་གང་ན་ནམ་གྱི་ཚེའང་། ། མ་བརྟེན་པར་ནི་ཡོད་ཉིད་མེད། །
དེས་ན་ནམ་ཡང་གང་ཞིག་ཏུ། ། རྟག་པ་འགའ་ཡང་ཡོད་མ་ཡིན། ། ནམ་མཁའ་ལ་སོགས་རྟག་གོ་ཞེས། ། སོ་སོ་སྐྱེ་བོ་དག་གིས་རྟོག ། མཁས་པ་རྣམས་ཀྱིས་དེ་དག་ལ། ། འཇིག་རྟེན་པས་ཀྱང་དོན་མ་མཐོང་། ། ཞེས་བཤད་དོ། ། ཉན་ཐོས་སྡེ་པས་བཀོད་པ་དེ་ཕྱིར་བཟློག་པར་བྱེད་པ་ནི་གལ་ཏེ་འཁོར་འདས་འདི་ཀུན་མི་སྟོང་སྟེ་རང་བཞིན་འདོད་ན་དེ་ལ་གང་ཡང་མི་རུང་ངོ་ཞེས་སྟོན་པ་ནི་འབྱུང་བ་མེད་ཅིང་ཞེས་པས་མདོར་བསྟན་ནས་རྒྱས་པར་འཆད་ན་རྟེན་ཅིང་ཞེས་པས་སྡུག་བསྔལ་མེད་པ་དང་ངོ་བོ་ཉིད་དུ་ཀུན་འབྱུང་དང་། སྡུག་བསྔལ་ཅེས་པ་དང་འགོག་པ་ཅེས་པས་འགོག་པ་དང་། ལམ་ནི་བྱ་བ་དང་ལམ་དེ་བསྒོམ་བྱ་ཡིན་ན་རྟེན་འབྲེལ་ཡིན་པས་དངོས་པོའམ་ངོ་བོ་ཉིད་མེད་ཅེས་པས་ལམ་མེད་པར་སྟོན་ནོ། །
གང་ཚེ་ཞེས་བྱ་བས་ནི་ལམ་གྱི་སྡུག་བསྔལ་དང་ཀུན་འབྱུང་བཀག་ནས་འགོག་པ་མངོན་དུ་བྱས་པ་མི་རུང་བར་སྟོན་ལ། སྡུག་བསྔལ་ལ་རང་གི་ངོ་བོ་ཉིད་མེད་པས་ངོ་བོ་ཉིད་ཀྱི་ཤེས་པ་མ་ཡིན་ན་དེ་ཇི་ལྟར་སྤོངས་ཤེས་སུ་འགྱུར་ཏེ་ཁྱེད་ཀྱིས་དེ། དངོས་པོ་ཉིད་དུ་གནས་པ་ཤེས་པ་མ་ཡིན་ནམ་ཞེས་བྱ་བས་སྡུག་བསྔལ་ཤེས་པར་མི་རུང་བར་སྟོན་ཏོ། ། དེ་བཞིན་དུ་ཀུན་འབྱུང་ངོ་བོ་ཉིད་དུ་གྲུབ་པ་སྤངས་བ་དང་འགོག་པ་ངོ་བོ་ཉིད་དུ་གྲུབ་པ་མངོན་སུམ་དུ་བྱ་བ་དང་། ལམ་ངོ་བོ་ཉིད་དུ་གྲུབ་པ་སྒོམ་པ་དང་འབྲས་བུ་བཞི་ངོ་བོ་ཉིད་དུ་གྲུབ་པའང་སྡུག་བསྔལ་ཤེས་པ་མི་རུང་བ་བཞིན་འགྱུར་རོ། ཡང་རང་བཞིན་ནམ་ངོ་བོ་ཉིད་འཛིན་ན་འབྲས་བུ་བཞི་ངོ་བོ་ཉིད་ཀྱིས་མ་ཐོབ་པ་དེ་ཐོབ་ནུས་པར་འགྱུར་ཏེ་མ་ཐོབ་པ་ཐོབ་པར་འགྱུར་ན་རང་བཞིན་ཞིག་པའི་ཕྱིར་རོ། ། ཆོས་དང་དགེ་འདུན་མེད་ན་སངས་རྒྱས་མེད་པ་ནི་སངས་རྒྱས་ལ་རང་བཞིན་དུ་གྲུབ་པའི་འགོག་ལམ་གྱི་ཆོས་མེད་ཅིང་ཉན་ཐོས་སྡེ་པས་སངས་རྒྱས་མི་གཡོ་བའི་དགྲ་བཅོམ་དུ་འདོད་པའི་ཕྱིར་རོ། ། བྱང་ཆུབ་ནི་སངས་རྒྱས་ཀྱི་ཡེ་ཤེས་སམ་བྱང་ཆུབ་ཀྱི་སྐྱོད་པའོ། ། སངས་རྒྱས་ནི་གཟུགས་སྐུའོ། ། སངས་རྒྱས་མིན་པའི་རང་བཞིན་དེ་བྱང་ཆུབ་ཀྱི་སྤྱོད་པས་སངས་རྒྱས་སུ་མི་འགྱུར་ཏེ་རྩོལ་བ་ནི་བརྩོན་འགྲུས་སོ། །
ཅི་ཞིག་བྱ་ནི་རང་བཞིན་ལ་བྱ་བྱེད་མེད་པའོ། ། རྒྱུ་འབྲས་ཡོད་ན་རྟེན་འབྲེལ་རང་བཞིན་མེད་པ་ཡིན་པས་དེ་གཉིས་ཁྱོད་ལ་མེད་པར་འགྱུར་རོ། ། འདོད་མི་འདོད་ཀྱི་འབྲས་བུ་རང་བཞིན་དུ་གྲུབ་ཅིང་རྟེན་འབྲེལ་མ་ཡིན་ན་དེའི་རྒྱུ་ཆོས་དང་ཆོས་མིན་མེད་པར་ཡང་འགྱུར་ལ་རྒྱུ་འབྲས་ཡིན་ན་སྟོང་པར་འགྱུར་རོ། ། རང་གི་ལུགས་བཀག་པར་མ་ཟད་འཇིག་རྟེན་གྱི་ལུས་ངག་ཡིད་གསུམ་གྱི་ཐ་སྙད་ཀུན་མེད་པར་འགྱུར་ཏེ་དེ་དག་རྟེན་འབྲེལ་ཡིན་ལ་དེའི་སྟོང་ཉིད་མེད་པའི་ཕྱིར་རོ། ། དེ་མེད་ན་ནམ་མཁའ་བཞིན་དུ་གནས་སོ། ། ཉི་ཤུ་བཞི་པ་འཕགས་པའི་བདེན་པ་བརྟག་པ་བཤད་ཟིན་ཏོ།། །། མདོ་ལས་མྱ་ངན་ལས་འདས་པ་རང་བཞིན་མེད་པར་གསུངས་པའི་དགོངས་པ་བསྟན་པའི་ཕྱིར་དང་དེ་ལ་མངོན་པར་ཞེན་པ་དགག་པའི་ཕྱིར་དེ་བརྟག་པ་སྟོན་པ་ན་ཉན་ཐོས་སྡེ་པའི་རྒོལ་བ་དགོད་པ་ནི་གལ་ཏེ་ཞེས་པ་སྟེ་འབྱུང་འཇིག་མེད་ན་སྒྲིབ་པ་གང་ཞིག་སྤངས་པ་ལས་ཕུང་པོ་ལྷག་བཅས་དང་ཕུང་པོ་འགགས་པ་ལས་ལྷག་མེད་ཀྱི་མྱང་ངན་འདས་སུ་འགྱུར་བར་འདོད་ན་གཉིས་པོ་དེའང་ཁྱེད་ལ་མེད་པར་འགྱུར་ཏེ་སྟོང་པ་ལ་དེ་མི་རུང་བའི་ཕྱིར་རོ་ཞེ་ན། འདི་ལ་སློབ་དཔོན་ཉེས་པ་མཚུངས་པ་ཁོ་ནས་ཕ་རོལ་ཆོམས་པར་འགྱུར་བས་སྐྱོན་གཞན་མི་དགོས་སོ་སྙམ་པས་གལ་ཏེ་ཞེས་གསུངས་ཏེ་མི་སྟོང་པ་ནི་རང་བཞིན་ཏེ་ཁྱེད་ལའང་མྱ་ངན་འདས་མེད་པར་འགྱུར་ཏེ་རང་བཞིན་ལ་གཉིས་པོ་དེ་མི་རུང་བའི་ཕྱིར་རོ། ། ཞེས་སྟོན་པ་ཡིན་ནོ། ། འོ་ན་ཁྱེད་མྱང་འདས་ཇི་ལྟར་འདོད་ཅེ་ན།
དེ་ལ་ཀུན་རྫོབ་ཏུ་ནི་ལམ་བསྒོམས་པས་ཉོན་མོངས་པ་ཟད་པ་ཙམ་ལ་ལྷག་བཅས་དང་ཕུང་པོ་ཟད་པ་ལ་ལྷག་མེད་དུ་འདོད་དོ། ། ཇི་སྐད་དུ་གང་པོའི་རྟོགས་བརྗོད་ལས། ། མ་ཞུམ་པ་ཡི་ལུས་ཀྱི་ནི། ། ཚོར་བ་དང་དུ་ལེན་པ་ན། ། དེ་ཡི་སེམས་ནི་རྣམ་གྲོལ་བ། ། མར་མེ་ཤི་བར་གྱུར་པ་བཞིན། ། བྱ་བ་དང་། ཡང་ལུས་ཞིག་ཚོར་བ་བསིལ་བར་འགྱུར། ། འདུ་ཤེས་འགགས་ཤིང་འདུ་བྱེད་ཞིག ། རྣམ་པར་ཤེས་པ་ནུབ་གྱུར་པ། །
འདི་འདྲ་འདི་དག་ཡང་དག་མཐའ། ། ཞེས་བཤད་པ་བཞིན་ནོ། ། བྱ་བ་ཅི་ཡང་བྱ་བ་དང་མི་བྱེད་པ་བྱེད་པོར་འགྱུར་བ་ནི་རྒྱུའི་རང་བཞིན་ལ་བྱ་བྱེད་མེད་ཀྱང་འབྲས་བུར་འབྱུང་བའི་ཕྱིར་རོ། ། རང་བཞིན་ནི་གཞན་དུ་མི་འགྱུར་ལ་སྐྱེ་འགག་མེད་པས་དངོས་ཉིད་ཡོད་ན་ཞེས་སྦྱར་ཏེ་འགྲོ་བ་རྣམས་ནི་མ་སྐྱེས་པ་ལའང་སྦྱར་རོ། ། ཡང་རྟེན་འབྲེལ་གྱི་སྟོང་པ་ཡོད་མིན་ན་འཁོར་འདས་ཀྱི་མ་ཐོབ་པ་ཐོབ་པར་བྱ་བ་དང་སྡུག་བསྔལ་ཟད་པར་བྱེད་པའི་འཁོར་འདས་ཀྱི་ལས་དང་ཉོན་མོངས་པ་སྤོང་བའང་མེད་པར་འགྱུར་ཏེ་དེ་དག་ཐམས་ཅད་རྟེན་འབྲེལ་གྱིས་བྱེད་པ་ལས་དེ་མེད་པའི་ཕྱིར་རོ། ། རང་བཞིན་ཡོད་པ་ལ་སྐྱོན་དེ་སྙེད་དུ་འགྱུར་བའི་རྒྱུ་མཚན་དེའི་ཕྱིར་གང་ཟག་གང་གི་རྟེན་འབྲེལ་སྒྱུ་མའི་དཔེ་བརྒྱད་དང་འདྲ་བར་མཐོང་བ་དེས་ནི་བདེན་པ་བཞི་ཇི་ལྟ་བ་བཞིན་མཐོང་བ་ཡིན་ཏེ་འཁོར་འདས་ཀྱི་རྟེན་འབྲེལ་གྱི་ཆོས་ཐམས་ཅད་མདོར་བསྡུས་པ་ནི་བདེན་བཞི་ཡིན་ལ་དེ་རང་བཞིན་མེད་པར་མཐོང་བའི་ཕྱིར་རོ། ། རྒོལ་ལན་འདི་དག་སེམས་ཙམ་པ་དང་སྦྱོར་བ་དེ་ནི་ནོར་བ་ཡིན་ཏེ་འདི་དག་འཛིན་ནི་དབུ་མ་པ་ལྟར་རང་བཞིན་མེད་པར་སྨྲ་ལ་གཉིས་མེད་ཀྱི་ཤེས་པ་ཡོད་མེད་ཀྱི་སྟེང་ནས་འདིར་རྒོལ་ལན་བྱས་པ་མེད་དོ། ། རྣམ་ངེས་ལས། གཟུང་དང་འཛིན་པ་མེད་པའི་ཕྱིར། ། དེ་ནི་དེ་ལྟར་རང་ཉིད་གསལ། །
ཞེས་བཤད་པ་ཡིན་ནོ། ། དེས་ན་ཉན་ཐོས་སྡེ་པ་གཟུང་འཛིན་གཉིས་སྣང་གི་རང་བཞིན་དུ་གྲུབ་པའི་བདེན་བཞི་འདོད་པ་དེ་བཀག་ནས་རང་བཞིན་མེད་པའི་བདེན་བཞི་བཤད་པ་ཡིན་ནོ། ། ཞེས་དོན་དམ་པར་ནི་སྤངས་བྱ་སྤངས་པ་མེད་པ་འཐོབ་བྱ་ཐོབ་པ་མེད་པ་རྟག་ཆད་དང་སྐྱེ་འགག་མེད་པ་དེར་འདོད་དེ་མདོ་ལས་སྔར་བསྟན་པ་གཉིས་དང་མི་གནས་པའི་མྱང་འདས་ཆོས་སྐུ་དང་། རང་བཞིན་གྱི་མྱང་འདས་ཆོས་ཀྱི་དབྱིངས་བཞི་གསུངས་པ་ལས་ཐ་མ་འདི་བསྟན་པ་ཡིན་ནོ། ། སྲིད་ཞིར་མི་གནས་པའི་མྱ་ངན་འདས་ཆོས་སྐུ་ནི་སྐུ་གསུམ་གྱི་བསྟོད་པར་བལྟའོ། ། ཡང་ཉན་ཐོས་བྱེ་བྲག་ཏུ་སྨྲ་བ་མྱང་འདས་ནི་སོ་སོར་བརྟགས་འགོག་བྲལ་བ་རྟག་པའི་རྫས་དགེ་བ་ཡིན་ལ་དེ་ནི་འདུས་མ་བྱས་རྫས་གྲུབ་སྤང་བྱ་བཀག་པ་སྤང་བྱའི་གྲངས་དང་མཉམ་པ་ཕྲུགས་ཤད་ཀྱི་སོ་གཟིངས་པ་འདྲ་བ་འདོད་དོ། ། མཛོད་ལས། སོ་སོར་བརྟགས་པས་འགོག་པ་ནི། ། བྲལ་བའོ་སོ་སོ་སོ་སོ་ཡིན། ། ཞེས་བཤད་དོ། །
དེ་འགོག་པ་ནི་མྱ་ངན་འདས་པ་དངོས་པོ་མིན་ཏེ་ཡིན་ན་རྒ་ཤི་སྟེ་འགྱུར་བའི་མཚན་ཉིད་དུ་ཐལ་ལ་འགྱུར་བ་མེད་པའི་དངོས་པོ་ནི་མེད་དོ། ། དེ་བཞིན་དུ་དེ་འདུས་བྱས་སུ་འགྱུར་བ་དང་། ཡང་མྱ་ངན་འདས་དེ་ཇི་ལྟར་བརྟེན་ནས་འབྱུང་བ་མིན་ཏེ་བརྟེན་ནས་འབྱུང་བར་འགྱུར་རོ། ། ཞེས་སྦྱར་ཏེ་རྐང་པ་སྔ་མ་རྟགས་དང་ཕྱི་མ་གཉིས་ཁྱབ་པར་སྦྱར་རོ། ། ཡང་གོས་དམར་སྡེ་མྱང་འདས་མར་མེ་ཤི་བ་བཞིན་དང་། མདོ་སྡེ་པ་ཉོན་མོངས་པ་སྐྱེ་བ་མེད་པ་ཙམ་གྱི་དངོས་མེད་དུ་འདོད་པ་འགོག་པ་ནི། གལ་ཏེ་དེ་དངོས་པོ་མིན་ན་དངོས་མེད་དུ་ཇི་ལྟར་རུང་ཞེས་བསྟན་ནས་གང་ལ་དེ་དངོས་པོ་ཡིན་པར་འདོད་པ་དེ་ལ་དེ་དངོས་མེད་དུ་ཡོད་མ་ཡིན་ཏེ་དངོས་པོ་གཞན་དུ་འགྱུར་བ་དངོས་མེད་ཡིན་པ་ལ་དངོས་པོར་མ་གྲུབ་པའི་ཕྱིར་རོ། ། ཡང་དེ་དངོས་པོ་མིན་ན་ཇི་ལྟར་དེ་བརྟེན་པ་མིན་པར་འགྱུར་ཏེ་བརྟེན་པ་མ་ཡིན་པའི་དངོས་མེད་མེད་པའི་ཕྱིར་དེར་འཇོག་པ་དངོས་པོ་ལ་ལྟོས་པའི་ཕྱིར་རོ། ། རི་བོང་གི་རྭ་ལ་སོགས་མི་སྲིད་པ་རྣམས་ནི་སྒྲ་ཙམ་ཡིན་གྱི་དངོས་མེད་ཀྱང་མ་ཡིན་པའི་ཕྱིར། གང་ལའང་མི་ལྟོས་པས་རྟེན་འབྲེལ་མ་ཡིན་ནོ། །
འོ་ན་མྱང་འདས་གང་ཡིན་ཞེ་ན་ཚེ་སྔ་མ་ནས་འདིར་འོང་བ་སྟེ་སྐྱེ་བ་དང་ནི་འདི་ནས་ཕྱི་མར་འགྲོ་བ་སྟེ་འཆི་བའི་དངོས་པོ་རིང་ཐུང་ལྟར་ཕན་ཚུན་བརྟེན་ནས་བརྟགས་པའམ་མར་མེ་དང་འོད་ལྟར་སྔ་ཕྱི་རྒྱུ་འབྲས་སུ་བྱས་ནས་འཁོར་བར་བཏགས་པ་གང་ཡིན་པ་དེ་ཕན་ཚུན་བརྟེན་མིན་དང་རྒྱུ་དང་འབྲས་བུར་བཅས་པ་མིན་ཏེ་གཉིས་པོ་རྒྱུན་ཆད་ཅིང་ལོག་པ་དེ་མྱ་ངན་འདས་ཡིན་པར་ཀུན་རྫོབ་ཏུ་བསྟན་ཅིང་རྣམ་པར་བཞག་གོ ། རྒྱུན་ཆད་ནས་མེད་པ་ཙམ་ནི་དངོས་མེད་དུ་བཞག་པར་མི་དུས་ཏེ་མེད་པ་ཙམ་དངོས་མེད་ཡིན་ན་མི་སྲིད་པ་རྣམས་ཀྱང་དངོས་མེད་དུ་འགྱུར་བའི་ཕྱིར་དང་། དངོས་པོ་གཞན་དུ་འགྱུར་བ་དེ་ལ་མེད་པའི་ཕྱིར་རོ། ། ཡང་འབྱུང་འཇིག་སྟེ་འཁོར་བའི་སྐྱེ་འཆི་ནི་སྤང་བར་སྟོན་པས་ཉན་ཐོས་རྣམས་ལ་བཀའ་བསྩལ་ཏེ་དགེ་སློང་དག་སྐྱེ་བ་དང་འཆི་བའི་སྡུག་བསྔལ་ཟད་པར་བྱའོ། ། ཞེས་གསུངས་པ་ཡིན་ནོ། ། དེའི་ཕྱིར་ཕུང་པོ་ལྷག་མེད་དུ་འཆི་བ་ནི་མྱང་འདས་མ་ཡིན་ཏེ་འཆི་བ་སྤང་བྱར་གསུངས་ནས་མྱང་འདས་སྤང་བྱར་མ་གསུངས་པའི་ཕྱིར་རོ། ། དེའི་ཕྱིར་མྱང་འདས་ནི་དངོས་པོ་དང་དངོས་མེད་གཉིས་ཀ་མིན་པར་རིགས་ཏེ་རིན་ཆེན་ཕྲེང་བ་ལས། ། མྱ་ངན་འདས་པ་དངོས་མེད་པའང་། ། མིན་ན་དེ་དངོས་ག་ལ་ཡིན། ། དངོས་དང་དངོས་པོ་མེད་འཛིན་པ། །
ཟད་པ་མྱ་ངན་འདས་ཞེས་བྱ། ། ཞེས་བཤད་དོ། ། ཡང་བྱེ་བྲག་ཏུ་སྨྲ་བ་མི་སློབ་པའི་རྒྱུད་ལ་ཡོད་པའི་སོ་སོར་བརྟགས་འགོག་འདུས་མ་བྱས་རྟག་པའི་རྫས་ནི་དངོས་པོ་ཡིན་ལ་ཉོན་མོངས་པ་དང་སྐྱེ་བ་ཟད་པ་ནི་དངོས་མེད་ཡིན་པས་དེ་དངོས་དང་དངོས་མེད་གཉིས་ཀ་ཡིན་པར་འདོད་ན། དེ་གཉིས་ཐར་པར་འགྱུར་ན་དེ་མི་རིགས་ཏེ། དངོས་པོ་དངོས་མེད་འགལ་བ་གཉིས་རྒྱུད་གཅིག་ཏུ་དུས་གཅིག་ཏུ་མི་སྲིད་པའི་ཕྱིར་རོ། ། སོ་སོར་བརྟགས་འགོག་རྟག་པའི་རྫས་འགོག་པ་དབུ་མ་རྒྱན་ནས། ། བསྒོམས་ལས་བྱུང་བའི་ཤེས་པ་ཡི། ། ཤེས་བྱ་འདུས་མ་བྱས་སྨྲ་བའི། ། ལུགས་ལའང་གཅིག་མིན་དེ་དག་ནི། ། རིམ་ཅན་ཤེས་དང་འབྲེལ་ཕྱིར་རོ། །
ཞེས་གཅིག་དང་དུ་བྲལ་གྱི་བཀག་གོ ། གཞན་ཡང་དེ་ལ་རྟེན་མིན་ནས་བརྟེན་འབྱུང་དུ་ཐལ་ཏེ་དེ་གཉིས་ལ་བརྟེན་ནས་གནས་པའི་ཕྱིར་རོ། ། ཡང་དེ་ལྟ་ན་ཁྱེད་མྱ་ངན་འདས་པ་འདུས་མ་བྱས་སུ་འདོད་ལ་དངོས་དང་དངོས་མེད་ནི་འདུས་བྱས་ཡིན་པས་དེ་གཉིས་འགལ་ལོ། ། དངོས་མེད་འདུས་བྱས་ཡིན་པ་ནི་དངོས་པོ་གཞན་དུ་འགྱུར་བ་ལ་ལྟོས་པའི་ཕྱིར་དང་། སྐྱེ་བའི་རྐྱེན་གྱིས་རྒ་ཤི་ཞེས་རྒ་ཤི་དངོས་པོ་གཞན་དུ་འགྱུར་བ་དེ་སྐྱེ་བས་བྱས་པར་གསུངས་པའི་ཕྱིར་རོ། ། གལ་ཏེ་མྱང་འདས་ཀྱི་ངོ་བོ་དེ་གཉིས་མ་ཡིན་ཀྱང་དེ་ལ་དེ་གཉིས་ཡོད་པར་འདོད་དོ་ཞེ་ན་འགལ་བ་གཉིས་གཅིག་ལ་མེད་དེ་སྣང་མུན་བཞིན་ནོ། ། གནས་མ་བུ་པ་དེ་གཉིས་ཀར་བརྗོད་དུ་མེད་པར་འདོད་པ་འགོག་པ་ནི་དེ་དངོས་པོ་མེད་པའང་མིན་པར་སྟོན་པ་དེ་དགག་བྱ་དེ་གཉིས་གྲུབ་ན་འགྲུབ་པར་འགྱུར་ན་དགག་བྱ་མེད་པའི་བཀག་པ་མེད་དོ། ། གཞན་ཡང་དེ་གཉིས་ཀར་བརྗོད་དུ་མེད་པའི་མྱང་འདས་དེ་དེ་ལྟར་ཡོད་དོ། ། ཞེས་སྒྲུབ་བྱེད་གང་གི་མངོན་ཅིང་གསལ་བར་བྱེད། དེ་ཡོད་ན་ནི་མྱང་འདས་ཐོབ་པ་ན་ཕུང་པོ་མེད་པར་བརྗོད་དུ་མེད་པའི་བདག་ཡོད་པར་འགྱུར་རོ། །
ཡང་དེ་རྣམ་ཤེས་སམ་ཡེ་ཤེས་ཀྱིས་གཅོད་པར་བྱེད་གྲང་རྣམ་ཤེས་ནི་མཚན་མ་ལ་དམིགས་པ་ཡིན་ལ་མྱང་འདས་ལ་མཚན་མ་མེད་པས་མཚན་འཛིན་གྱིས་མཚན་མེད་མི་གཅོད་དོ། ། ཡེ་ཤེས་ནི་མཚན་མ་མེད་པ་ལ་དམིགས་པ་ཡིན་ན་གཉིས་ཀ་མ་ཡིན་པའི་མཚན་མ་ཇི་ལྟར་འཛིན། འཛིན་ན་ནི་ཡེ་ཤེས་མ་གྲོལ་བར་འགྱུར་ཏེ་གཉིས་ཀར་བརྗོད་དུ་མེད་པའི་བདག་ལ་འཛིན་པའི་ཕྱིར་རོ། ། དེས་ན་སྒྲུབ་བྱེད་མེད་པའི་བསྒྲུབ་བྱ་དེ་མི་འགྲུབ་བོ། ། མྱང་འདས་ཀྱི་མཐར་ཐུག་ནི་སངས་རྒྱས་ཡིན་པས་དེ་ལའང་མུ་བཞི་པོ་དེ་མེད་དོ་ཞེས་སྟོན་པ་ནི་བཅོམ་ལྡན་ཞེས་པ་སྟེ་འདས་བཞུགས་གཉིས་ཀ་ལ་མེད་པ་སྟེ་དེ་བཞིན་གཤེགས་པ་བརྟག་པ་བཤད་ཟིན་ཏོ།། །། དེས་ན་འཁོར་འདས་གཉིས་ཀ་དོན་དམ་པ་རིགས་པའི་ངོ་ན་མུ་བཞི་པོ་དེ་མེད་པར་ཁྱད་པར་མེད་དོ་ཞེས་སྟོན་པ་ནི་འཁོར་བ་ཞེས་པའོ། ། དེ་གཉིས་ཐོག་མཐའ་མེད་པར་ཡང་མཉམ་མོ་ཞེས་སྟོན་པ་ནི། མྱ་ངན་འདས་ཞེས་པ་སྟེ་མཐའ་ནི་ཐོག་མ་དང་མཐའ་མའི་མཐའ་འོ། ། ཁྱད་པར་མེད་པ་ནི་དེ་གཉིས་ཀའི་ཅི་རིགས་ལ་སྟེ་གང་ཟག་བྱེ་བྲག་པ་ལ་ནི་འཁོར་བའི་ཆོས་ཟད་པ་དེ་ནི་མྱང་འདས་ཀྱི་མཐའ་ཡིན་ནོ། ། རང་འགྲེལ་དང་ཤེས་རབ་སྒྲོན་མ་ནས་འཁོར་འདས་གཉིས་དང་དེ་གཉིས་ཀྱི་ཐོག་མཐའ་ཐམས་ཅད་སྟོང་ཉིད་དུ་མཉམ་པ་ལ་འཆད་དོ། །
ཡང་འགགས་པར་གྱུར་ནི་དེ་བཞིན་གཤེགས་པ་འདས་ནས་ཡོད་པ་དང་མེད་པ་དང་དེ་གཉིས་ཀ་ཡིན་པ་དང་གཉིས་ཀ་མ་ཡིན་པ་བཞི་ནི་མྱ་ངན་འདས་ལ་བརྟེན་པ་བཞིའོ། ། མཐའ་སོགས་ཏེ་འཇིག་རྟེན་མཐའ་ཡོད་པ་དང་མེད་པ་དང་དེ་གཉིས་ཀ་ཡིན་པ་དང་གཉིས་ཀ་མ་ཡིན་པ་བཞི་ནི་ཕྱི་མའི་མཐའ་ལ་བརྟེན་པ་བཞིའོ། ། རྟག་སོགས་ནི་འཇིག་རྟེན་རྟག་པ་དང་མི་རྟག་པ་དང་དེ་གཉིས་ཀ་ཡིན་པ་དང་གཉིས་ཀ་མ་ཡིན་པར་ལྔ་པ་ནི་སྔོན་གྱི་མཐའ་ལ་རྟེན་པ་བཞི་སྟེ། ཕྱི་མ་དེ་གཉིས་མ་འོངས་པ་དང་འདས་པའི་སྐྱེ་བ་ཕྱོགས་རེ་ཙམ་མཐོང་ནས་དེ་ལྟར་ལྟ་བ་ཡིན་གྱི་ཕྱི་རོལ་པའི་དྲང་སྲོང་མངོན་ཤེས་ཅན་རྣམས་ལས་བྱུང་བའི་ལྟ་བ་ཡིན་ནོ། ། དེ་ལ་དངོས་པོ་ཐམས་ཅད་སྟོང་པར་མཉམ་པ་ལ་བྱ་བ་དང་ལུས་དང་སྲོག་དེ་ཉིད་གཅིག་པ་དང་གཞན་ཐ་དད་པ་ཞེས་སྦྱར་ཏེ་ལུང་མ་བསྟན་གྱི་དངོས་པོ་བཅུ་བཞིའང་རང་གི་ངོ་བོ་མེད་ན་མེད་དོ། ། གལ་ཏེ་མྱ་ངན་འདས་པ་མེད་ན་སངས་རྒྱས་ཀྱི་སྐུ་གསུམ་ཡང་མེད་པས་དེས་ཆོས་བསྟན་པ་མེད་པར་འགྱུར་རོ་ཞེ་ན། དེ་བཀག་པ་ནི་རིགས་པའི་མཐུས་དོན་དམ་དུ་བཀག་པ་ཡིན་ལ་དེ་ལ་དེ་གཉིས་ཀ་མེད་པར་འདོད་པ་ཡིན་ནོ། ། ཞེས་སྟོན་པ་ནི་དོན་དམ་པར་བསྟན་བྱ་ཡུལ་གྱི་དམིགས་པ་ཐམས་ཅད་ཉེར་ཞི་ཞིང་སྟེ་མེད་ལ་སྟོན་བྱེད་བློ་སྒྲ་གཉིས་ཀྱི་སྤྲོས་པ་ཉེར་ཞི་ཞི་བ་སྟེ་དེ་གཉིས་ཀ་མེད་པས་དོན་དམ་ལ་སངས་རྒྱས་ཀྱི་ལྷ་མི་ལ་སོགས་པའི་ཡུལ་གང་དུའང་གདུལ་བྱ་སུ་ལའང་ཡན་ལག་བཅུ་གཉིས་ཀྱི་ཆོས་འགའ་སྟེ་གཅིག་ཀྱང་མ་བསྟན་ཏོ། ། འོན་ཏེ་ཀུན་རྫོབ་ཏུའང་སྐུ་གསུམ་གྱི་མྱང་འདས་མེད་པས་ཟེར་ན་རྟགས་མ་གྲུབ་སྟེ། སྐུ་གསུམ་གྱི་བསྟོད་པ་ལས།
སྐུ་གསུམ་དང་དེས་ཐེག་པ་ཆེ་ཆུང་གི་ཆོས་གསུངས་པ་གསལ་པོར་བཤད་ཅིང་རིན་ཆེན་ཕྲེང་བ་ལས། ཡེ་ཤེས་བསམ་མི་ཁྱབ་པའི་ཡུལ། ། རྣམ་པ་ཐམས་ཅད་མཁྱེན་ཉིད་འཐོབ། ། ཅེས་བཤད་པའི་ཕྱིར་རོ། ། ཡང་ན་ཀུན་རྫོབ་ཏུའང་བདེན་པའི་དམིགས་པ་དང་བདེན་འཛིན་གྱི་སྤྲོས་པ་ཞི་བས་བདེན་པའི་ཆོས་འགའང་མ་བསྟན་ཞེས་བཤད་པར་བྱའོ། ། འདི་ལ་སློབ་དཔོན་སྣང་བྲལ་གྱིས་སྨོན་ལམ་དང་གདུལ་བྱའི་དབང་གིས་དེ་ལྟར་སྣང་གི་དོན་ལ་གསུངས་པ་མེད་པ་དང་སྔོན་གྱི་སངས་རྒྱས་རྣམས་ཀྱིས་གསུངས་པ་ལས་གཞན་མ་བསྟན་པ་དང་སློབ་དཔོན་ཟླ་གྲགས་ཀྱིས་གསང་བའི་མདོ་ལས་ཡི་གེ་གཅིག་ཀྱང་མ་གསུངས་པ་ལ་སོགས་པའི་བཤད་པ་དུ་མ་བྱས་མོད་ཀྱི་དེ་དག་གི་སྐབས་ཀྱི་རྒོལ་བའི་ལན་མི་ཐེབས་ཏེ། ཀུན་རྫོབ་ཏུའང་མ་གསུངས་པར་འདོད་ན་ཆད་ལྟར་འགྱུར་ཏེ་གསུང་རབ་ཐམས་ཅད་ལས་གསུངས་པར་བཤད་ཅིང་སྡུད་པ་པོས་ཀུ་སུ་ལ་འགྲེལ་པ་མཁན་པོས་ཀྱང་བཤད་པའི་ཕྱིར་རོ། ། དོན་དམ་པར་མ་གསུངས་པས་ནི་ཀུན་རྫོབ་ཏུ་ཆོས་མ་བསྟན་པར་ཐལ་བའི་ལན་མི་ཐེབས་ལ་བདེན་གཉིས་ཕྱེ་ནས་ནི་ལན་བཏབ་པ་མེད་དོ། ། ཁོ་བོ་ནི་རྒོལ་བ་འདི་དང་གཞན་ལ་ཡང་བདེན་གཉིས་ཕྱེ་ནས་ལན་འདེབས་ཏེ་གསེར་འོད་དམ་པ་ལས། དེ་བཞིན་གཤེགས་པའི་ཤེས་རབ་སྤྱན། །
ཆོས་ཀྱི་མཚན་ཉིད་གཅིག་མི་གཟིགས། ། ཡང་དག་ཆོས་ཀྱི་སྤྱན་གྱི་ནི། ། ཀུན་ཏུ་གསལ་བ་བསམ་མི་ཁྱབ། ། ཅེས་བཤད་པ་བཞིན་ནོ། ། ཉི་ཤུ་རྩ་ལྔ་པ་མྱང་འདས་བརྟག་པ་བཤད་ཟིན་ཏོ།། །། དེ་ལྟར་རབ་ཏུ་བྱེད་པ་ཉི་ཤུ་རྩ་ལྔས་ཐེག་པ་ཆེན་པོའི་དོན་དམ་ལ་འཇུག་པ་བཤད་ནས་གཉིས་ཀྱིས་ཉན་ཐོས་ཀྱི་དོན་དམ་པ་ལ་འཇུག་པ་སྟོན་ཏོ། ། རྟེན་འབྲེལ་བཅུ་གཉིས་པོ་འདི་སེམས་འགྲེལ་ལ་སོགས་པ་གཞན་དུ་ཆོས་ཀྱི་བདག་མེད་དུ་བཤད་ཀྱང་རབ་ཏུ་བྱེད་པ་འདི་དང་རྟེན་འབྲེལ་གྱི་སྙིང་པོ་བཤད་པའི་གཞུང་གཉིས་ནི་གང་ཟག་གི་བདག་ཁོ་ན་སྟོན་པའི་དབང་དུ་བྱས་པར་རང་འགྲེལ་ལས་བཤད་དོ། ། དེའི་ཕྱིར་ཚིག་གསལ་ལས་སྔར་རྟེན་འབྲེལ་སྟོང་ཉིད་དུ་བཤད་པ་དང་རྟེན་འབྲེལ་མཐོང་བས་བདེན་བཞི་མཐོང་བར་བཤད་པ་དེ་འདི་ཡིན་ནོ། ། ཞེས་བཤད་པ་ནི་ནོར་བ་ཡིན་ཏེ་དེ་གཉིས་ནི་རྟེན་འབྲེལ་སྤྱིའི་དབང་དུ་བྱས་ནས་བཤད་པ་ཡིན་ནོ། ། འདིས་ནི་ཀུན་ནས་ཉོན་མོངས་པའི་འཁོར་བ་མི་རྟག་པ་དུ་མ་གཞན་དབང་ཅན་གང་ཟག་གི་བདག་མེད་ཁོ་ན་བཤད་ཀྱི་འདི་དང་རྟེན་ཆུང་གཉིས་ཀས་ཆོས་ཕུང་པོ་ཁམས་དང་སྐྱེ་མཆེད་གསུམ་པོ་དེར་ཡང་མ་གྲུབ་པའི་ཆོས་ཀྱི་བདག་མེད་ཅུང་ཟད་ཀྱང་མ་བཤད་པའི་ཕྱིར་རོ། །
དེས་ན་འདི་མུ་སྟེགས་བྱེད་འགྲོ་བ་ཐམས་ཅད་བདག་དང་གཙོ་བོ་དང་དབང་ཕྱུག་དང་ཁྱབ་འཇུག་དང་དུས་དང་སྒྲའི་ཚངས་པ་དང་རྡུལ་ཕྲ་རབ་དང་འདོད་རྒྱལ་དང་ངོ་བོ་ཉིད་དང་གནམ་གྱིས་བསྐོས་པ་དང་གྱི་ན་དང་རྒྱུ་མེད་པ་ལས་བྱུང་བ་དེ་བཀག་ནས་ཕུང་པོ་གང་ཟག་གི་བདག་དང་བདག་གི་མེད་པར་སྟོན་པ་ཡིན་ཏེ་འཁོར་བ་ཐམས་ཅད་མ་རིག་པས་བྱས་པ་དང་མྱ་ངན་ལས་འདས་པ་ཐམས་ཅད་བདག་མེད་པར་ཤེས་པ་ལས་བྱུང་བ་བསྒྲུབ་པས་དེ་དག་ལས་སྐྱེ་བ་ཁེགས་པའི་ཕྱིར་རོ། ། དེའི་ཕྱིར་ཐེག་པ་ཆེན་པོའི་མདོ་རྣམས་ནས་ཡན་ལག་བཅུ་གཉིས་རང་བཞིན་མེད་པར་གསུངས་པ་དེའི་དགོངས་པ་སྟོན་པ་མ་ཡིན་གྱི་འོན་ཀྱང་ས་ལུ་ལྗང་པ་དང་རྣམ་པར་དབྱེ་བའི་མདོ་ལ་སོགས་པ་ཐེག་ཆུང་བའི་གསུང་རབ་འཆད་པ་ཡིན་ནོ། ། དེ་ལ་འཁོར་བ་སྤྱིའི་མཚན་ཉིད་འཆད་པ་ན་བྱིས་པ་སོ་སོའི་སྐྱེ་བོ་རྣམས་འཁོར་བ་ཐོག་མ་མེད་པ་ནས་མ་རིག་པས་བདག་མེད་པ་མཐོང་བ་ལ་བསྒྲིབས་པའམ་ཡང་ན་དེས་རིག་པ་བཏུམས་པ་སྟེ་མདོ་ལས་སེམས་ཅན་མ་རིག་པའི་སྒོ་ངའི་སྦུབ་ན་གནས་པ་ཞེས་འབྱུང་བ་ཡིན་ནོ། ། འདིར་ཐེག་པ་ཆུང་ངུའི་མངོན་པ་ལས་མ་རིག་པ་རིག་པའི་མི་མཐུན་ཕྱོགས་ཙམ་ལ་བྱེད་པ་དེ་ནི་ནོར་བ་ཡིན་ཏེ་བེམས་པོ་དང་དངོས་མེད་རྣམས་ཀྱང་མ་རིག་པར་ཐལ་བའི་ཕྱིར་དང་། ཡེ་ཤེས་ཀྱི་མི་མཐུན་ཕྱོགས་ལ་འདོད་ན་ཉོན་མོངས་པ་ཐམས་ཅད་མ་རིག་པར་འགྱུར་བའི་ཕྱིར་རོ། ། ཕྱིན་ཅི་ལོག་ཏུ་འཛིན་པ་ཙམ་ཀྱང་མ་རིག་པ་མ་ཡིན་ཏེ་ལྟ་བ་ཐམས་ཅད་དང་ཉོན་མོངས་པ་ཕལ་ཆེར་ཀྱང་ཕྱིན་ཅི་ལོག་ཏུ་འཛིན་པའི་ཕྱིར་རོ། ། དེས་ན་འཇིག་ཚོགས་ལ་ལྟ་བ་ལ་སོགས་པའི་ཕྱིན་ཅི་ལོག་མང་པོ་མ་རིག་པར་བཤད་པའང་ཡོད་མོད་ཀྱི་ངེས་པའི་དོན་ནི་ཐེག་པ་ཆེན་པོའི་མངོན་པ་ལས་ཁམས་གསུམ་པའི་མི་ཤེས་པ་ལ་བཤད་དོ། ། འདིས་ནི་དགྲ་བཅོམ་པའི་མི་ཤེས་པ་ཉོན་མོངས་པ་ཅན་མ་ཡིན་པའི་མ་རིག་པ་སེལ་བར་བྱེད་དོ། ། དེ་འཁོར་བའི་རྩ་བའི་མ་རིག་པ་ཡིན་ན་དེ་འཁོར་བ་ལས་མ་ཐར་བ་ཐར་བར་འགྱུར་རོ། ། དེས་ན་འཁོར་བའི་རྩ་བའི་མ་རིག་པ་ལ་གཉིས་ལས་རྒྱུ་འབྲས་ལ་རྨོངས་པའི་མ་རིག་པ་ནི་དེ་མི་ཤེས་པ་སྟེ་དེས་ནི་ངན་འགྲོ་དང་མཐོ་རིས་ཀྱི་རྟེན་ལ་སྡུག་བསྔལ་འབྱུང་བའི་ལས་གསོག་པར་བྱེད་ལ།
དེ་ཁོ་ན་ལ་རྨོངས་པའི་མ་རིག་པ་ནི་བདག་མེད་གཉིས་མི་ཤེས་པ་སྟེ་དེས་དགེ་བ་དང་མི་གཡོ་བའི་ལས་གསོག་པར་བྱེད་དོ། ། ཇི་སྐད་དུ་སེམས་ཅན་ཐ་མ་འབྲིང་དང་མཆོག་གྱུར་ཇི་སྙེད་པ། ། དེ་ཀུན་མ་རིག་ལས་བྱུང་བདེ་བར་གཤེགས་པས་གསུངས། ། ཞེས་འབྱུང་བ་ཡིན་ནོ། ། དེ་འདྲ་བའི་མ་རིག་པ་གཉིས་ཀྱིས་ཡང་སྲིད་པ་གསུམ་དུ་སྐྱེ་བ་བླངས་པའི་ཕྱིར་ཏེ་ཆེད་དུ་འདུ་བྱེད་རྣམ་གསུམ་སྒོ་གསུམ་གྱི་ལས་གསུམ་མམ། དགེ་མི་དགེ་མི་གཡོ་བ་གསུམ་འདུ་བྱེད་དེ་སྒྲུབ་པར་བྱེད་པའི་ལས་དེས་འགྲོ་བར་འགྲོ་སྟེ་མི་དགེ་བས་ངན་འགྲོ་དང་དགེ་བས་འདོད་པའི་ལྷ་མི་དང་། བསམ་གཏན་དང་གཟུགས་མེད་སྒོམ་པའི་མི་གཡོ་བས་གཟུགས་དང་གཟུགས་མེད་པར་སྐྱེའོ། ། ལུང་མ་བསྟན་ནི་ས་བོན་རུལ་བ་དང་འདྲ་ལ་ཟག་མེད་ཀྱི་ལས་ནི་སྲེད་པའི་རླན་མེད་པས་འཁོར་བར་སྐྱེ་མི་ནུས་སོ། ། དེ་འདྲ་བའི་འདུ་བྱེད་རྐྱེན་ཅན་ལས་ཀྱི་བག་ཆགས་ཅན་གྱི་རྣམ་པར་ཤེས་པ་འགྲོ་བ་རྣམས་སུ་འཇུག་པ་ནི་ཀུན་གཞི་མི་འདོད་པ་རྣམས་ཡིད་ཤེས་སུ་འདོད་ལ་སློབ་དཔོན་ནི་ཀུན་གཞི་བཞེད་དེ་སེམས་འགྲེལ་ལས། དཔེར་ན་ཁབ་ལེན་གྱིས་དྲངས་པས།
ལྕགས་ནི་མྱུར་དུ་ཡོངས་སུ་གཡོ། ། དེ་ལ་སེམས་ནི་ཡོད་མིན་ཡང་། ། སེམས་དང་བཅས་པ་བཞིན་དུ་སྣང་། ། དེ་བཞིན་ཀུན་གཞིའི་རྣམ་ཤེས་ནི། ། རྫུན་ཡང་བདེན་པ་ལྟ་བུར་ནི། ། འགྲོ་དང་འོང་བས་རྣམ་གཡོ་ཞིང་། ། རྟག་ཏུ་སྲིད་པ་གསུམ་པོ་ལེན། ། དཔེར་ན་རྒྱ་མཚོས་མཐའ་གཏུགས་པའི། ། ས་ཡང་གཡོ་བར་བྱེད་པ་ལྟར། ། དེ་བཞིན་ཀུན་གཞིའི་རྣམ་ཤེས་ཀྱང་། །
རྟེན་གྱི་ལུས་ནི་གཡོ་བར་བྱེད། ། བྱ་བ་དང་ཆོས་ཀྱི་དབྱིངས་ཀྱི་བསྟོད་པ་ལས། ། ས་བོན་གྱུར་པ་ཁམས་དེ་ཉིད། ། ཆོས་རྣམས་ཀུན་གྱི་རྟེན་དུ་འདོད། ། རིམ་གྱིས་སྦྱངས་པར་གྱུར་པ་ལས། ། སངས་རྒྱས་གོ་འཕང་འཐོབ་པར་འགྱུར། ། ཞེས་བཤད་པའི་ཕྱིར་དང་ཁམས་དང་ཀུན་གཞི་ནི་གཅིག་ཏུ་རྒྱུད་བླ་མ་དང་ཐེག་བསྡུས་དང་སྟུག་པོ་བཀོད་པ་དང་ལང་ཀར་གཤེགས་པའི་མདོ་ལ་སོགས་པ་ནས་བཤད་པའི་ཕྱིར་རོ། ། སློབ་དཔོན་གྱིས་སངས་རྒྱས་ཀྱི་གསུང་རབ་ནས་འབྱུང་བ་བཀག་པ་དེ་ཐམས་ཅད་ནི་དོན་དམ་དུ་བཀག་པ་ཡིན་གྱི་དོན་དམ་དུ་བཀག་པ་ཐམས་ཅད་ཀུན་རྫོབ་ཏུ་མི་འདོད་ན་ནི་སློབ་དཔོན་གྱིས་འཁོར་འདས་ཀྱི་ཆོས་ཐམས་ཅད་ཀུན་རྫོབ་ཏུའང་མི་འདོད་པས་ཆད་ལྟ་ཆེན་པོར་འགྱུར་རོ། ། ཡིད་ཤེས་ནི་མི་བརྟན་པས་བག་ཆགས་ཆུད་ཟོས་པར་འགྱུར་ལ་དེ་བསགས་པས་ན་རྣམ་པར་ཤེས་པ་ཞེས་བྱ་བ་ནི་ཀུན་གཞི་ལས་ཚོགས་དྲུག་ལ་བཤད་དུ་མི་རུང་སྟེ་དེ་དག་ནི་ཡུལ་རྣམ་པར་རིག་པས་རྣམ་པར་ཤེས་པ་ཞེས་སློབ་དཔོན་རྣམས་འཆད་པའི་ཕྱིར་རོ། ། སེམས་འགྲེལ་ལས།
སེམས་ནི་བག་ཆགས་དག་གིས་བསགས། ། བག་ཆགས་བྲལ་བ་བདེ་བ་སྟེ། ། ཞེས་བཤད་དོ། ། དེས་ན་རྣམ་ཤེས་ཚོགས་དྲུག་ཀུན་གཞི་དང་སྐྱེ་འགག་ལྷན་ཅིག་ཏུ་བྱས་པས་དེ་གཉིས་ཀྱི་བག་ཆགས་དེ་ལ་འགོས་པ་ཅན་དེ་འགྲོ་བར་འཇུག་ཅིང་འཁོར་བ་ཡིན་ནོ། ། འདི་ལ་ཐེག་པ་ཆེ་ཆུང་གི་སློབ་དཔོན་རྣམས་འདོད་པ་ཐ་དད་པར་གྱུར་ཏེ་བྱེ་བྲག་ཏུ་སྨྲ་བ་ལ་སོགས་པ་རྣམས་ནི་འདོད་གཟུགས་གཉིས་སུ་སྐྱེ་བ་ལ་སྐྱེ་འཆི་གཉིས་ཀྱི་བར་ན་བར་དོའི་གཟུགས་ཀྱིས་སྦྲེལ་ནས་གཟུགས་རྒྱུན་མ་ཆད་པར་ཡོད་དེ་འབྲུ་ལ་སོགས་པའི་རྒྱུན་བཞིན་ནོ། ། དེ་གཉིས་ནས་གཟུགས་མེད་དུ་སྐྱེ་བ་ལ་བར་དོ་མེད་ལ་གཟུགས་མེད་པ་འདོད་གཟུགས་གཉིས་སུ་སྐྱེ་བ་ལ་བར་དོ་ཡོད་དེ་ཐམས་ཅད་ཀྱང་གར་སྐྱེ་བ་དེའི་བྱད་གཟུགས་ཅན་ཡིན་ནོ་ཞེས་ཟེར་རོ། ། མདོ་སྡེ་པ་ལ་སོགས་པ་རྣམས་ནི་འཆི་བའི་སེམས་ཉིད་སྐྱེ་བའི་སར་འགྲོའི་དེ་གཉིས་ཀྱི་བར་ན་བར་དོའི་གཟུགས་མེད་པར་འདོད་དོ། ། སློབ་དཔོན་འདིས་བརྟེན་འབྲེལ་ལས། ། ཁ་སྟོན་མར་མེ་མེ་ལོང་བརྒྱད། ། མེ་ཤེལ་ས་བོན་སྐྱུར་དང་སྒྲས། །
ཕུང་པོ་ཉིང་མཚམས་སྦྱོར་བ་ནི། ། མི་འཕོ་བར་ཡང་མཁས་རྟོགས་བྱ། ། ཞེས་བྱ་བ་དང་། འགྲེལ་པ་ལས། ། འཆི་ཀའི་སེམས་ལ་རྟེན་ནས་སྐྱེ་བའི་ཆར་གཏོགས་པའི་སེམས་ཀྱང་དེ་བཞིན་ཏེ་བྱ་བ་དང་དེ་དག་གི་ཉིང་འཚམས་སྦྱོར་བ་ནི་འགགས་ནས་རྒྱུ་དེ་ལས་གཞན་དག་འབྱུང་བ་སྟེ་ཞེས་བཤད་དོ། ། དེའི་དོན་ནི་འདི་ཡིན་ཏེ་དཔེ་དེ་དག་སྐྱེ་བྱེད་དེ་དག་དེར་མི་འཕོའི་སྐྱེད་བྱེད་ལ་བརྟེན་ནས་བསྐྱེད་བྱ་བར་མ་ཆད་པར་འབྱུང་བ་བཞིན་འཆི་སེམས་ཉིད་སྐྱེ་བར་མི་འཕོའི་དེ་ལས་དེ་བར་མ་ཆད་པར་འབྱུང་བ་བསྟན་ནས་བར་དོ་མེད་པར་བསྟན་ཏེ་ཡོད་ན་འཆི་སེམས་སྔོན་ལ་བར་དོར་འགྲོ་བའི་ཕྱིར་རོ། ། རིན་ཆེན་འཕྲེང་བ་ལས། མནར་མེད་པར་ནི་སྤྱི་ཚུགས་འགྲོ། ། ཞེས་བར་དོ་བཤད་དེ་དེའི་བར་དོ་སྤྱིའུ་ཚུགས་སུ་འགྲོ་བར་དྲན་པ་ཉེར་བཞག་ལས་བཤད་པའི་ཕྱིར་རོ། ། བྱང་ཆུབ་སེམས་དཔའ་སྒྲིབ་པ་རྣམ་སེལ་གྱི་རྒྱུད་ལས་སྡིག་པ་སྟོབས་ཅན་མར་འགྲོ་བ་དང་དགེ་བ་སྟོབས་ཅན་ཡར་འགྲོ་བ་གཉིས་ལ་བར་དོ་མེད་ལ་གཞན་རྣམས་ལ་ཡོད་དོ་ཞེས་བཤད་དོ། །
སློབ་དཔོན་སྣང་བྲལ་གྱི་འགྲེལ་པ་ལས་དེས་དེ་དག་གིས་སློབ་དཔོན་བར་དོ་མི་བཞེད་པར་བཤད་དོ། ། ལས་ཀྱི་བག་ཆགས་ཅན་གྱི་རྣམ་པར་ཤེས་པ་འདོད་གཟུགས་ཀྱི་འགྲོ་བར་ཞུགས་གྱུར་ན་མིང་ལྟར་ཐོགས་མེད་དུ་འཇུག་པའི་ཕུང་པོ་བཞི་དང་གཟུགས་ནི་ཆགས་པར་འགྱུར་ཏེ་བརྫུས་སྐྱེས་ལ་མེར་མེར་པོ་ལ་སོགས་པའི་གཟུགས་མེད་དོ། ། དེ་གཉིས་ཆགས་ན་དེ་ལས་སྐྱེ་མཆེད་དྲུག་འབྱུང་སྟེ་རྫུས་སྐྱེས་ལ་སྐྱེ་བ་དང་དེ་དག་འདོད་པ་དུས་གཅིག་ལ་འབྱུང་ངོ་། ། དེ་ལ་བརྟེན་ནས་ཞེས་པས་བསྟན་ནས་འཆད་པ་ནི་མིག་དང་ཞེས་པ་སྟེ་དྲན་བྱེད་ནི་གཏོད་པར་བྱེད་པའི་ཡིད་དེ་གསུམ་པོ་དེ་ལས་རེག་པ་སྐྱེ་བ་ཁོ་ན་སྟེ་མི་ལྡན་རྣམ་གཅོད་དོ། ། ཤིན་ཏུ་བཤད་པ་ནི་དེ་ལྟར་ཞེས་པ་སྟེ་གསུམ་པོ་འདུས་པ་སྟེ་རུང་ཡུལ་གཅིག་ཏུ་ཚོགས་པ་དེ་རེག་པའོ། ། རེག་པ་ལས་བདེ་སྡུག་གི་ཚོར་བ་འབྱུང་ལ་དེ་ལས་སྲེད་པ་སྟེ་བདེ་སྡུག་གཉིས་ལ་རིམ་པ་བཞིན་མི་འབྲལ་བ་དང་བྲལ་འདོད་ཀྱི་སྲེད་པ་ཚོར་བ་སྐྱེད་བྱེད་ཀྱི་དོན་ལ་འབྱུང་ངོ་། ། སྲེད་པ་ལས་ཉེར་ལེན་བཞིར་འགྱུར་བ་ནི་འདོད་ཡོན་དང་ལྟ་ངན་དང་ཚུལ་ཁྲིམས་དང་བརྟུལ་ཞུགས་དང་བདག་ཏུ་སྨྲ་བ་ཉེ་བར་ལེན་ཏེ་བཞི་པོ་ལ་ཆགས་པའོ། ། དེ་ཡོད་ན་ལེན་པ་པོ་ལ་བཞི་པོ་དེས་བསྐྱེད་པའི་སྲིད་པ་སྐྱེད་པའི་ལས་དེ་རྒྱུ་ལ་འབྲས་བུས་བཏགས་པའམ་ཡང་ན་ལས་ཀྱི་སྲིད་པ་སྟེ་སྲིད་པར་བྱེད་པས་སོ། ། ལྡོག་པ་སྟོན་པ་ནི་གལ་ཏེ་ན་ཉེར་ལེན་བཞི་མེད་ན་རྒྱུད་འཆིང་བ་ལས་གྲོལ་ནས་སྲིད་པར་མི་སྐྱེ་ལ་སྲིད་པ་དེ་ཡང་གསུམ་ལས་འདོད་གཟུགས་གཉིས་ན་ཕུང་པོ་ལྔ་ཡིན་ལ་གཟུགས་མེད་ན་མིང་བཞིའི་ཕུང་པོའོ། ། གོས་དམར་སྡེ་དང་ཕལ་ཆེན་སྡེ་པ་ནི་གཟུགས་མེད་ནའང་གཟུགས་ཕྲ་ཞིང་དྭངས་པ་ཡོད་པར་འདོད་དོ། །
འདིར་ཚིག་གསལ་ལས་སྲིད་པའི་ལས་ལ་ཕུང་པོ་ལྔ་བཤད་པ་ནི་ནོར་བ་ཡིན་ཏེ་ཚོར་བ་དང་འདུ་ཤེས་དང་སེམས་པ་མ་གཏོགས་པའི་འདུ་བྱེད་རྣམས་དང་རྣམ་པར་ཤེས་པ་ནི་ལས་མ་ཡིན་པའི་ཕྱིར་རོ། ། དེས་ན་རང་ཉིད་ཆོས་མངོན་པ་མི་ཤེས་པ་བསྟན་པར་འགྱུར་རོ། ། འདིར་སྐྱེ་བ་དངོས་སུ་སྐྱེད་པའི་ལས་ཀྱི་སྲིད་པ་ནི་ལས་ཀྱི་བག་ཆགས་ཏེ་དེས་ཁམས་གསུམ་དུ་སྐྱེ་བར་འགྱུར་ལ་སྐྱེ་བའི་དངོས་རྒྱུའི་ཉོན་མོངས་པ་ནི་འདོད་ཆགས་ཡིན་ཏེ། མཛོད་ལས། བློ་ནི་ཕྱིན་ཅི་ལོག་གྱུར་པས། ། རྩེ་དགས་འགྲོ་བའི་ཡུལ་དུ་འགྲོ། ། བྱ་བ་དང་། རྣམ་འགྲེལ་ལས། སེམས་ཅན་གཞན་གྱིས་བཀྲི་མིན་པར། ། བདག་ལ་ཆགས་པ་དང་ལྡན་པས། །
བདེ་སྡུག་དོར་ཐོབ་འདོད་པས་ན། ། དམན་པའི་གནས་ནི་ཡོངས་སུ་ལེན། ། ཞེས་བཤད་དོ། ། སྐྱེ་བ་ལས་རྒས་པ་དང་ཤི་བ་དང་སེམས་ཀྱི་གདུང་བའི་མྱ་ངན་ལ་སོགས་པ་ནི་འདོད་ཁམས་ཀྱི་དབང་དུ་བྱས་པ་ཡིན་ནོ། ། རྒ་ཤི་ནས་འཁྲུག་པའི་བར་དེ་དག་སྐྱེ་ལས་ཞེས་སྦྱར་རོ། ། འབའ་ཞིག་ནི་ཁོ་ན་སྟེ་བདག་དང་བདག་གི་མེད་པའམ་བདེ་བ་དང་མ་འདྲེས་པ་སྟེ་ཟག་བཅས་འགྱུར་བའི་འདུ་བྱེད་ཀྱི་སྡུག་བསྔལ་གྱིས་ཁམས་གསུམ་ཐམས་ཅད་ལ་ཁྱབ་པའི་ཕྱིར་རོ། ། ལས་ཀྱི་སྐྱེ་བ་དེ་ཕྱིར་བདག་མེད་མཐོང་བས་མ་རིག་པ་གཉིས་ཟད་པའི་མཁས་རྣམས་བྱ་བ་དང་བདག་མེད་མ་མཐོང་བ་དེ་ཕྱིར་བྱ་བ་དང་། མཁས་པས་མིན་ཏེ་མི་བྱེད་པ་དེ་ཉིད་མཐོང་ཕྱིར་ཞེས་སྦྱར་རོ། ། དེ་ལ་བཅུ་གཉིས་པོ་དེ་ཚེ་གཉིས་ལ་རྩི་ན་མ་རིག་པ་འདུ་བྱེད་ཚེ་སྔ་མ་རྣམ་པར་ཤེས་པ་མན་ཆད་ཚེ་འདི་ལ་རྩིའོ། ། གསུམ་ལ་རྩི་ན་ཚེ་སྔ་ཕྱི་གཉིས་ལ་ཐོག་མཐའི་གཉིས་ཏེ་བཞི་དང་ཚེ་འདི་ལ་བརྒྱད་རྩི་སྟེ་མཛོད་ལས།
སྔོན་དང་ཕྱི་མཐའ་བར་དག་ལ། རྨོངས་པ་རྣམ་པར་བཟློག་ཕྱིར་རོ། ། ཞེས་བཤད་དོ། ། ཡང་བཅུ་གཉིས་པོ་དེ་རང་རང་གི་མིང་གི་བསྟན་པ་ལ་རྩི་བ་དང་གནས་སྐབས་དེ་དང་དེའི་ཕུང་པོ་ལྔ་ཆར་ལ་རྩི་ལ་མ་རིག་པ་ལ་སོགས་པ་ནི་གཙོ་བོའི་མིང་གིས་སྨོས་པར་འདོད་པ་གཉིས་ཏེ། འདི་ནི་གནས་སྐབས་སར་འདོད་དོ། ། གཙོ་བོའི་ཕྱིར་ན་ཡན་ལག་བསྒྲགས། ། ཅེས་བཤད་དོ། ། བཅུ་གཉིས་པོ་དེ་ཀུན་ནས་ཉོན་མོངས་པ་གསུམ་དུ་བསྡུས་ཏེ་རྟེན་འབྲེལ་ཡན་ལག་བྱེ་བྲག་བཅུ་གཉིས་གང་། ། ཐུབ་པས་རྟེན་འབྱུང་གསུངས་དེ་དག ། ཉོན་མོངས་ལས་དང་སྡུག་བསྔལ་དང་། །
གསུམ་པོ་དག་ཏུ་ཟད་པར་འདུས། ། དང་པོར་བརྒྱད་དང་དགུ་ཉོན་མོངས། ། གཉིས་དང་བཅུ་པ་ལས་ཡིན་ཏེ། ། ལྷག་མ་བདུན་ཡང་སྡུག་བསྔལ་ཡིན། ། གསུམ་པོ་དག་ལས་གཉིས་འབྱུང་སྟེ། ། གཉིས་ལས་བདུན་འབྱུང་བདུན་ལས་ཀྱང་། ། གསུམ་འབྱུང་སྲིད་པའི་འཁོར་ལོ་དེ། ། ཉིད་ནི་ཡང་དང་ཡང་དུ་འཁོར། ། འགྲོ་ཀུན་རྒྱུ་དང་འབྲས་བུ་སྟེ། ། འདི་ལ་སེམས་ཅན་གཞན་ཅིའང་མེད། །
སྟོང་པ་ཁོ་ནའི་ཆོས་རྣམས་ལས། ། སྟོང་པའི་ཆོས་རྣམས་འབྱུང་བར་ཟད། ། བྱ་བ་དང་འགྲེལ་པ་ལས། འདི་ནས་ཕ་རོལ་ཏུ་དངོས་པོ་རྡུལ་ཕྲ་མོ་ཙམ་ཡང་མི་འཕོ་སྟེ་བདག་དང་བདག་གི་མེད་པའི་ཆོས་རྣམས་ལས་དེ་མེད་པའི་ཆོས་རྣམས་འབྱུང་བར་འགྱུར་རོ་བྱ་བ་དང་། ཡང་། ཤིན་ཏུ་ཕྲ་བའི་དངོས་ལ་ཡང་། ། གང་གིས་ཆད་པར་རྣམ་བརྟགས་པ། ། རྣམ་པར་མི་མཁས་དེ་ཡིས་ནི། ། རྐྱེན་ལས་བྱུང་བའི་དོན་མ་མཐོང་། ། འདི་ལ་བསལ་བྱ་ཅི་ཡང་མེད། །
གཞག་པར་བྱ་བ་ཅི་ཡང་མེད། ། ཡང་དག་ཉིད་ལ་ཡང་དག་ལྟ། ། ཡང་དག་མཐོང་ན་རྣམ་པར་གྲོལ། ། ཞེས་བཤད་དེ། འདི་དག་ཐམས་ཅད་གང་ཟག་གི་བདག་མེད་ཡིན་གྱི། ཆོས་ཀྱི་བདག་མེད་ཀྱིས་མ་བཤད་དོ། ། དེ་ལྟར་ལུགས་འབྱུང་བཤད་ནས་ལུགས་བཟློག་མྱང་འདས་སུ་འཇུག་པ་བཤད་པ་ནི་མ་རིག་འགགས་པར་ཞེས་པ་དང་དེ་འགགས་པར་འགྱུར་བའི་རྒྱུ་མཚན་ནི་བཅུ་གཉིས་པོ་དེ་ཐོས་བསམ་གྱི་ཤེས་པ་དེ་ཉིད་བསྒོམ་པས་གོམས་པར་བྱས་པས་སོ། ། འདིར་ཡང་ཤེས་པས་དེ་ཉིད་བྱ་བ་དང་འགྲེལ་པ་མཁན་པོས་ཆོས་ཀྱི་བདག་མེད་དུ་བསྒོམས་པས་ཞེས་བཤད་པ་ནི་ནོར་བ་ཡིན་ཏེ་འདི་གང་ཟག་གི་བདག་མེད་དུ་སློབ་དཔོན་གྱིས་བཅད་པའི་ཕྱིར་དང་། བྱང་ཆུབ་སེམས་དཔའི་དབང་དུ་བྱས་པ་ཡིན་ན་དེས་འཁོར་འདས་ཐམས་ཅད་ཆོས་ཀྱི་བདག་མེད་དུ་བསྒོམས་པ་ལ་འཁོར་བ་གཅིག་པུ་དེར་སྒོམ་པས་ཅི་བྱེད། དེས་ན་ཉན་ཐོས་ཀྱི་ཆོས་ཀྱི་བདག་མེད་རྟོགས་པར་འདོད་པའང་འདིས་བཀག་སྟེ་རང་འགྲེལ་ལས་འདི་ཉན་ཐོས་ཀྱི་གཞུང་ལུགས་ཀྱི་དོན་དམ་སྟོན་པ་བཤད་པའི་ཕྱིར་རོ། །
རྒྱུ་དེ་དང་དེ་ནི་བྱ་བ་དང་། འབྲས་བུ་དེ་དང་དེ་ནི་བྱ་བ་དང་ཡང་དག་ནི་ངེས་པར་རོ། ། དེ་ལྟར་འཁོར་བའི་འཇུག་ལྡོག་ཐམས་ཅད་ཀུན་གཞིའི་སྟེང་ནས་བྱེད་པ་ཡིན་ལ་དེ་ཡང་སློབ་དཔོན་བཞེད་དེ་ཆོས་ཀྱི་དབྱིངས་ཀྱི་བསྟོད་པ་ལས། གང་ཞིག་འཁོར་བའི་རྒྱུར་གྱུར་པ། དེ་ཉིད་སྦྱངས་པ་བྱས་པ་ལས། དག་པ་དེ་ཉིད་མྱ་ངན་འདས། ཆོས་ཀྱི་སྐུ་ཡང་དེ་ཉིད་དོ། ། ཞེས་བཤད་དོ། ། འདི་ལ་མི་ཤེས་པ་རྣམས་ཆོས་ཀྱི་དབྱིངས་མ་རྟོགས་ན་འཁོར་བའི་རྒྱུར་གྱུར་པ་ཞེས་འཆད་པ་དེ་ནི་ནོར་བ་ཡིན་ཏེ་དེ་ནི་རྒྱུ་འབྲས་ཐམས་ཅད་དང་བྲལ་བར་བཤད་ཟིན་པའི་ཕྱིར་རོ། ། དེས་ན་བསྟོད་པའི་སྐོར་འགའ་ཞིག་གིས་དོན་དམ་པར་ངེས་པའི་མདོ་འཆད་པ་ཡིན་ལ།
དེ་ལས་འཁོར་འདས་ཀྱི་ས་ཐམས་ཅད་ཀུན་གཞི་དག་མ་དག་ལ་བཤད་དོ། ། སྟུག་པོ་བཀོད་པའི་མདོ་ལས། ། ས་རྣམས་སྣ་ཚོགས་ཀུན་གཞི་སྟེ། ། བདེ་གཤེགས་སྙིང་པོ་དགེ་བའང་དེ། ། སྙིང་པོ་དེ་ལ་ཀུན་གཞིའི་སྒྲས། ། དེ་བཞིན་གཤེགས་པ་སྟོན་པར་མཛད། ། སྙིང་པོ་ཀུན་གཞིར་བསྟན་པ་ཡང་། ། བློ་ཞན་རྣམས་ཀྱིས་མི་ཤེས་སོ། ། ཞེས་བཤད་དོ། ། འཁོར་འདས་ཀྱི་གནས་ལུགས་རྒྱས་པ་ནི་ཆོས་མངོན་པར་ཀུན་ལས་བཏུས་པ་རྒྱན་གྱི་མེ་ཏོག་ཏུ་བལྟའོ། །
གཞུང་འདིར་ནི་ཉན་ཐོས་ཀྱི་ལུགས་ཀྱི་འཁོར་འདས་སྟོན་པར་འདོད་པས་སློབ་དཔོན་གྱིས་ཐེག་ཆེན་གྱི་བཏང་སྙོམས་སུ་མཛད་ནས་བཤད་པ་ཡིན་ནོ། ། སློབ་དཔོན་གྱི་གཞུང་རྣམས་ན་ཐེག་པ་ཆེ་ཆུང་གི་གསུང་རབ་ནས་བཤད་པའི་ཀུན་གཞི་ལ་སོགས་པ་རྣམས་ནི་རང་ལུགས་ལའང་མ་ཆད་པར་ཡོད་ལ་དོན་དམ་པར་ནི་ཐམས་ཅད་སྟོང་པར་བཞེད་དེ་ག་ལས་འཇིག་མེད་ལས་གཟུགས་ལ་སོགས་པ་ཐམས་ཅད་ཐ་སྙད་ཀྱི་བདེན་པ་དང་མི་འགལ་བར་ཡོད་དོ་ཞེས་བཤད་དོ། ། དེའི་ཕྱིར་སློབ་དཔོན་ནི་ཀུན་རྫོབ་ཏུའང་ཅི་ཡང་མི་འདོད་དོ་ཞེས་ཟེར་བ་ནི་བླུན་པོ་རྣམས་ཀྱང་རང་དགར་ཡིན་ནོ། ། ཉི་ཤུ་དྲུག་པ་སྲིད་པའི་ཡན་ལག་བཅུ་གཉིས་བརྟག་པ་བཤད་ཟིན་ཏོ།། །། ཟག་པ་ཐམས་ཅད་སྡོམ་པའི་རྣམ་གྲངས་ཞེས་བྱ་བ་ཉན་ཐོས་ཀྱི་མདོ་ལས་འབྱུང་བའི་ལྟ་བ་དགག་པའི་ཕྱིར་ལྟ་བ་བརྟག་པ་སྟོན་པ་ན་སྔོན་གྱི་དྲང་སྲོང་མངོན་ཤེས་དང་ལོག་ཤེས་མཚུངས་ལྡན་དུ་སྐྱེས་པ་རྣམས་ཀྱི་རྒྱུད་ལ་བྱུང་བའི་ལྟ་བའི་རྣམ་པ་འགོད་པ་ནི་བདག་འདས་པའི་དུས་ན་བྱུང་བ་དང་མ་བྱུང་བ་དང་དེ་གཉིས་ཀ་ཡིན་པ་དང་གཉིས་ཀ་མ་ཡིན་ཞེས་བྱ་བ་བཞི་དང་སྔར་ཞར་བྱུང་དུ་བསྟན་པའི་འཇིག་རྟེན་རྟག་པ་དང་མི་རྟག་པ་དང་གཉིས་ཀ་ཡིན་པ་དང་གཉིས་ཀ་མ་ཡིན་པ་བཞི་སྟེ་བརྒྱད་ནི་སྔོན་གྱི་མཐའ་ལ་བརྟེན་པ་ཡིན་ཏེ་འདས་པ་ལ་དམིགས་ནས་བྱུང་བའི་ཕྱིར་རོ། ། ཡང་བདག་མ་འོངས་པའི་དུས་གཞན་དུ་འབྱུང་བར་འགྱུར་བ་དང་མི་འགྱུར་བ་དང་གཉིས་ཀ་ཡིན་པ་དང་གཉིས་ཀ་མ་ཡིན་ཞེས་བྱ་བ་བཞི་དང་། ཡང་འཇིག་རྟེན་མཐའ་ཡོད་པ་དང་མེད་པ་དང་གཉིས་ཀ་ཡིན་པ་དང་མ་ཡིན་པ་བཞི་ནི་ཕྱི་མའི་མཐའ་ལ་བརྟེན་པ་ཡིན་ཏེ་ཕྱི་མ་ལ་དམིགས་ནས་ལྟ་བའི་ཕྱིར་རོ། ། སྒྲས་མ་ཟིན་པ་རྣམས་ནི་སོགས་པ་གཉིས་ཀྱིས་བཟུང་བ་ཡིན་གྱི་ཞེས་ཀྱི་སྒྲས་བཟུང་བ་དང་མཚོན་པའི་དོན་ནི་མ་ཡིན་ནོ། ། དེ་ལས་བཞི་ཚན་དང་པོ་འགོག་པ་ནི་འདས་པའི་ཞེས་པ་སྟེ་སྔོན་གྱི་དེ་འདི་མ་ཡིན་པའི་ཕྱིར་རོ། ། སྔོན་གྱི་དེ་ཉིད་ད་ལྟར་གྱི་བདག་ཏུ་འགྱུར་སྙམ་ན་དེ་གཉིས་ཉེར་ལེན་གྱི་ཕུང་པོ་ཐ་དད་དུ་འགྱུར་ཏེ་དུས་དང་སྐྱེད་བྱེད་ཀྱི་ལས་དང་ལུས་དང་དབང་པོ་ཐ་དད་པའི་ཕྱིར་རོ། །
ཉེར་ལེན་མ་གཏོགས་པའི་བདག་ཀྱང་མེད་དེ་མ་དམིགས་པའི་ཕྱིར་རོ། ། ཞེས་བརྒལ་ཞིང་བརྟག་པ་དེ་སྐད་དུ་བྱས་པའི་ཚེ་ཉེར་ལེན་གྱི་ཕུང་པོ་ཉིད་བདག་ཡིན་ནོ་ཞེ་ན་ཁྱོད་ཀྱི་བདག་མེད་པ་ཡིན་པར་འགྱུར་ཏེ་དེ་བདག་མེད་མ་ཡིན་པའི་ཕྱིར་ཏེ། དེ་ནི་བདག་དང་འགལ་བ་འབྱུང་འཇིག་ཡིན་པའི་ཕྱིར་རོ། ། གཞན་ཡང་ཉེ་བར་བླང་བྱ་ཕུང་པོ་དེ་ཇི་ལྟར་ན་ཉེ་བར་ལེན་པོ་བདག་ཡིན་པར་འགྱུར་ཏེ་བྱ་བའི་ལས་དང་བྱེད་པ་པོ་གཅིག་ཡིན་པ་བཀག་ཟིན་པའི་ཕྱིར་རོ། ། ཡང་བདག་ནི་ཉེར་ལེན་གྱི་ཕུང་པོ་ལས་གཞན་དུའང་མི་འཐད་དེ་དེ་གཞན་ཡིན་ན་ཉེར་ལེན་མེད་པར་གཟུང་དུ་ཡོད་པར་རིགས་ན་དེ་མེད་པའི་ཕྱིར་དེ་ལས་གཞན་མ་ཡིན་ནོ། ། ཇི་སྐད་བསྟན་པ་སྡུད་པ་ནི་སྔར་བསྟན་པ་དེ་ལྟར་ཉེར་ལེན་ལས་ཞེས་དང་བདག་ནི་ཉེ་བར་ལེན་པ་མེད་པར་མིན་པ་ནི་ཉེ་བར་ལེན་པ་མ་གཏོགས་པར་ཞེས་པ་སྟེ་སྡུད་པའོ། ། གསུམ་པོ་དེར་མེད་པ་རྣམ་པ་གཞན་ཉིད་དུའང་མེད་དེ་སྒྲུབ་བྱེད་གང་གིས་ཀྱང་དེ་མ་ངེས་པའི་ཕྱིར་རོ། ། ཞེས་བྱ་བའམ་ཡང་ན་མེད་པ་ཉིད་དུའང་བདག་དེ་མ་ངེས་པ་དེ་ལྟར་བརྟག་པར་མི་བྱ་སྟེ་ལང་ཀར་གཤེགས་པ་ལས། ཡོད་པ་མེད་པའི་ཟླས་དྲངས་ཏེ། ། མེད་པའང་ཡོད་པའི་ཟླས་དྲངས་སོ། །
དེ་ཕྱིར་ཡོད་པར་བརྗོད་མི་བྱ། ། མེད་པ་ཉིད་དུ་མི་བརྟག་གོ ། ཞེས་བཤད་དོ། ། ད་ནི་གཉིས་པ་བདག་འདས་པའི་དུས་ན་མ་བྱུང་ཞེས་བྱ་བ་དེ་ཡང་མི་འཐད་དོ། ། རིགས་པ་གང་གིས་ཞེ་ན། སྔོན་བྱུང་བ་དེ་ལས་ད་ལྟར་གྱི་འདི་གཞན་མ་ཡིན་པའི་ཕྱིར་རོ། ། རྟགས་མ་གྲུབ་བོ་ཞེ་ན་དེ་གཉིས་ལྟོས་པའི་གཞན་ཡིན་ན་རྟེན་འབྲེལ་གྱི་སྟོང་ཉིད་དུ་གྲུབ་སྟེ་སྒྲ་སྙན་བཞིན་ནོ། ། གལ་ཏེ་མ་ལྟོས་པའི་གཞན་དུ་གྱུར་ན་སྔ་མ་དེ་མེད་པར་ཡང་ད་ལྟར་གྱི་འདི་འབྱུང་བར་འགྱུར་ཏེ་བུམ་སྣམ་བཞིན་ནོ། ། དེ་བཞིན་དུ་སྔ་མ་དེ་ལ་མ་ལྟོས་པར་ད་ལྟར་གནས་འགྱུར་ཞིང་སྔ་མ་དེར་མ་ཤི་བར་སྐྱེ་བར་འགྱུར་ཏེ་སྔ་མ་ལ་ཡེ་མ་ལྟོས་པའི་ཕྱིར་རོ། ། འགྲེལ་པ་གཉིས་ལས་སྔར་གྱི་འགྲོ་བ་དེ་བཞིན་དུ་ད་ལྟ་གནས་པར་འགྱུར་ཞིང་སྔར་གྱི་འགྲོ་བ་དེར་མ་ཤི་བར་ཡང་འདིར་སྐྱེ་བར་འགྱུར་ཏེ་གཞན་ཡིན་པའི་ཕྱིར་ཞེས་ཟེར་བ་དང་།
རང་འགྲེལ་དང་སངས་རྒྱས་བསྐྱངས་སྔ་མ་དེ་དེ་ན་མ་ཤི་བར་གནས་བཞིན་དུ་འདིར་སྐྱེ་བ་དང་ཆད་པ་ལ་སོགས་པར་འགྱུར་ཞེས་འཆད་དེ་བཞི་ཀ་ལྟག་ཆོད་དོ། ། དེ་ན་བདག་གནས་པའི་དུས་ན་ཡེ་མ་བྱུང་ན་ད་ལྟར་གྱི་བདག་གི་རྒྱུ་ཆད་པ་དང་བདག་རྒྱུ་མེད་དུ་འབྱུང་ན་ལས་ལ་འབྲས་བུ་མེད་པས་ལས་རྣམས་ཆུད་ཟ་བ་དང་གཞན་གྱི་ལས་ལས་རང་གི་བདག་བྱུང་ན་གཞན་གྱིས་བྱས་པའི་ལས་ཀྱི་འབྲས་བུ་བདེ་སྡུག་གཞན་གྱིས་སོ་སོ་སྟེ་མ་འདྲེས་པར་མྱོང་པ་དང་ཡང་ན་བདག་སྔ་ཕྱི་ཐ་དད་དུ་འདོད་ན་དེ་ལྟར་ཐལ་བ་སྟེ། བདེ་སྡུག་བདག་དང་གཅིག་ཏུ་འདོད་པ་འགོག་པ་ཡིན་གྱི་བྱེ་བྲག་པ་དེ་གཉིས་ཐ་དད་དུ་འདོད་པ་འགོག་པ་ནི་མ་ཡིན་ཏེ། དེ་ལ་སོགས་པ་ནི། ཅི་སྟེ་ལས་ནི་མ་བྱས་ན། མ་བྱས་པ་དང་ཕྲད་འཇིག་འགྱུར། ཞེས་པ་ལ་སོགས་པའོ། ། ཡང་སྔོན་ཡེ་མ་བྱུང་བ་ལས་བྱུང་མིན་ཏེ་སྐྱོན་དུ་ཐལ་ཉིད་འཆད་པ་ནི་བདག་བྱས་པ་དང་མི་རྟག་པར་འགྱུར་ཏེ་མ་བྱུང་བ་ལས་བྱུང་བའི་ཕྱིར་དུ་བ་བཞིན་ནོ། ། བྱུང་བ་དེ་རྒྱུ་མེད་པར་ཡང་འགྱུར་ཏེ་སྔོན་བདག་དེ་ཡེ་མེད་པས་བྱེད་མཁན་མེད་པའི་ཕྱིར་དང་། དེ་བྱས་པའི་ལས་དང་ཉོན་མོངས་པའང་མེད་པའི་ཕྱིར་རོ། །
དེ་དག་སྡུད་པ་ནི་དེ་ལྟར་བདག་བྱུང་བའང་མ་བྱུང་བ་སོ་སོར་བཀག་པས་གཉིས་ཀ་དགག་པའང་གྲུབ་སྟེ་གཉིས་ཀ་ནི་དེ་གཉིས་འདུས་པ་ཡིན་པའི་ཕྱིར་རོ། ། གཉིས་ཀ་མེད་ན་གཉིས་ཀ་མ་ཡིན་པའང་མེད་དེ་དེའི་རྣམ་པ་གཞན་དེ་མི་སྲིད་པའི་ཕྱིར་དང་། དགག་བྱ་ཡོད་པ་མ་ཡིན་པས། ཡང་དག་ཏུ་ནི་བཀག་མེད་བསལ། ། ཞེས་འབྱུང་བའི་ཕྱིར་རོ། ། དེའི་ཕྱིར་འདས་པ་དེ་ལྟར་ལྟ་བ་བཞིན་ནི་འཐད་པ་མ་ཡིན་ཏེ་ལྟ་བའི་ཡུལ་མེད་པའི་ཕྱིར་ཐག་པ་ལ་སྦྲུལ་དུ་ལྟ་བ་བཞིན་ཏེ་ཕྱི་མ་རྣམས་ལའང་དེ་བཞིན་དུ་སྦྱར་རོ། ། ཕྱི་མའི་མཐའ་ལ་བརྟེན་པའི་ལྟ་བ་འགོག་པ་ན་མ་འོངས་པའི་དུས་གཞན་དུ་ཞེས་བྱ་བ་ལ་འདས་པའི་དུས་དང་མཚུངས་པ་ནི། མ་འོངས་དུས་ན་འབྱུང་འགྱུར་ཞེས་བྱ་བ་དེ་ནི་མི་འཐད་དོ། ། མ་འོངས་ཚེ་ལ་གང་འབྱུང་བ་དེ་ཉིད་འདི་ནི་མ་ཡིན་ནོ། ། ཞེས་བྱ་བ་ལ་སོགས་པས་གཅིག་དགག་པ་ཐམས་ཅད་དང་།
དེ་བཞིན་དུ་མ་འོངས་དུས་ན་མི་འབྱུང་ཞེས། ། བྱ་བ་དེ་ཡང་མི་འཐད་དོ། ། མ་འོངས་ཚེ་ལ་གང་འབྱུང་བ། ། དེ་ལས་འདི་གཞན་མ་ཡིན་ནོ། ། ཞེས་བྱ་བ་ལ་སོགས་པས་གཞན་ཉིད་དགག་པ་ལའང་མཚུངས་པར་སྦྱར་བར་བྱའོ། ། དེ་བཞིན་དུ་གཉིས་ཀ་དང་གཉིས་ཀ་མ་ཡིན་པ་དགག་པའང་སྔ་མ་བཞིན་ནོ། ། རྟག་པ་ལ་སོགས་པར་ལྟ་བ་སྔོན་གྱི་མཐའ་ལ་བརྟེན་པ་བཞི་འགོག་པ་ནི་གལ་ཏེ་ལྷ་དེ་ཉིད་མི་དེ་ཉིད་དུ་གྱུར་ན་ལྷ་རྟག་པར་འགྱུར་ཏེ་མིར་སྐྱེས་པའི་ཚེ་ནའང་མ་ཡིན་པའི་ཕྱིར་རོ། ། ཡང་ལྷ་མ་སྐྱེས་པར་འགྱུར་ཏེ་རྟག་པ་ལ་སྐྱེ་བ་མེད་པའི་ཕྱིར་འདུས་མ་བྱས་ནམ་མཁའ་བཞིན་ནོ། ། ཐལ་བ་དེ་གཉིས་དེ་ལྟར་ཡང་མ་ཡིན་པའི་ཕྱིར་རྟག་པ་མ་ཡིན་ནོ། ། ཡང་གལ་ཏེ་ལྷ་ལས་མི་གཞན་ཡིན་ན་མི་རྟག་པར་འགྱུར་ཏེ་ལྷ་ཞིག་ནས་མིར་སྐྱེས་པའི་ཕྱིར་རོ། །
གལ་ཏེ་ལྷ་མི་གཉིས་གཞན་ཡིན་ན་དེ་གཉིས་བདག་གི་རྒྱུད་གཅིག་པ་འཐད་པར་མི་འགྱུར་ཏེ་བུམ་སྣམ་རྒྱུད་མི་གཅིག་པ་བཞིན་ནོ། ། དེའི་ཕྱིར་རྟག་མི་རྟག་གཉིས་ཀ་མེད་དོ། ། འགྲོ་བ་གཅིག་ཉིད་རྟག་མི་རྟག་གཉིས་ཀ་ཡིན་པ་འགོག་པ་ནི་གལ་ཏེ་འགྲོ་བ་དེའི་ཕྱོགས་གཅིག་ལྷ་ཡིན་ལ་ཕྱོགས་གཅིག་མི་ཡིན་པས་ལྷ་ཡིན་པའི་ཆ་ནས་རྟག་ལ་མི་ཡིན་པའི་ཆ་ནས་མི་རྟག་པར་འགྱུར་བར་འདོད་ན་དེ་ཡང་མི་རིགས་ཏེ་ཕྱེད་ཤི་ལ་ཕྱེད་གསོན་པ་མི་སྲིད་པ་བཞིན་ནོ། ། རྟག་མི་རྟག་གཉིས་ཀ་མ་ཡིན་པ་འགོག་པ་ནི་གལ་ཏེ་དེ་གཉིས་གྲུབ་པར་གྱུར་ན་རྟག་མི་རྟག་གཉིས་ཀ་མ་ཡིན་པ་འགྲུབ་པར་འགྱུར་བ་འདོད་ལ་རག་སྟེ་དེ་རུང་ན་དགག་བྱ་དེ་གཉིས་མེད་པས་དེ་གཉིས་བཀག་པ་མི་འགྲུབ་ཅེས་སྟོན་པ་ཡིན་ནོ། ། དེའི་དོན་ནི་འདི་ཡིན་ཏེ་རྟག་པ་ཡོད་ན་དེ་ཕྱིས་མི་རྟག་པར་མཐོང་བས་རྟག་པ་མ་ཡིན་པ་དང་མི་རྟག་པ་ཡོད་ན་དེ་ཕྱིས་རྟག་པར་མཐོང་བས་མི་རྟག་པར་མ་ཡིན་པར་འགྱུར་བ་ཡིན་ན་རྟག་མི་རྟག་མེད་པའི་ཕྱིར་དེ་གཉིས་མ་ཡིན་པ་མི་འགྲུབ་བོ། ། གལ་ཏེ་འཁོར་བ་ཐོག་མ་མེད་པ་ནས་བདག་གམ་ཕུང་པོའི་རྒྱུན་མ་ཆད་པར་ཡོད་པའི་ཕྱིར་རྟག་པའི་དངོས་པོ་ཡོད་དོ་ཞེ་ན། གལ་ཏེ་དོན་དམ་པར་བདག་གམ་ཕུང་པོ་གང་ཞིག་སྐྱེ་བ་སྔ་མ་གང་ནས་འོངས་ཏེ་འདི་དང་ཕྱི་མ་གང་དུ་འགྲོ་འགྱུར་ན་རྟག་དངོས་རིགས་ན་དེ་སྔར་བཤད་པའི་རིགས་པས་བཙལ་ན་མི་རྙེད་པ་དེ་ཕྱིར་འཁོར་བ་དེ་ལ་ཐོག་མ་མེད་པས་རྟག་པར་འགྱུར་ན་རིགས་ངོ་ན་དེ་ཡང་མེད་པས་རྟག་དངོས་མེད་དོ། ། འདི་སྐད་དུ་མ་དཔྱད་ན་ཕུང་པོ་རྒྱུན་མ་ཆད་པར་འཁོར་བ་ཡོད་ཀྱང་སྔར་བསྟན་པའི་རིགས་པས་དཔྱད་ན་འཁོར་བའི་དངོས་པོ་མེད་པས་དོན་དམ་པར་རྟག་དངོས་མེད་དོ། ། ཞེས་སྟོན་པ་ཡིན་ནོ། ། གལ་ཏེ་དེ་ལྟར་དོན་དམ་པར་རྟག་པ་འགའ་མེད་ན་དེ་བཀག་པའི་མི་རྟག་པའི་འཁོར་བ་གང་ཞིག་ཡིན་པར་འགྱུར་ཏེ་མི་སྲིད་ལ་དེ་མེད་པས་རྟག་མི་རྟག་གཉིས་ཀ་ཡིན་པ་དང་དེ་གཉིས་བསལ་བ་སྟེ་བཀག་པར་གྱུར་པའི་གཉིས་ཀ་མ་ཡིན་པའང་མེད་པའི་ཕྱིར་སྔོན་གྱི་མཐའ་ལ་བརྟེན་པའི་བཞི་པོ་དེ་མེད་དོ། །
ཕྱི་མའི་མཐའ་ལ་བརྟེན་པ་མཐའ་དང་མཐའ་མེད་ལ་སོགས་པ་འགོག་པ་ནི་གལ་ཏེ་འཇིག་རྟེན་མཐའ་ཡོད་ན་འཇིག་རྟེན་ཕ་རོལ་ཇི་ལྟར་ཡོད་དེ་མེད་པར་འགྱུར་ཏེ་ས་བོན་ཚིག་ན་མྱུ་གུ་མེད་པ་བཞིན་ནོ། ། འཇིག་རྟེན་ཕ་རོལ་ཡང་ཡོད་པས་འཇིག་རྟེན་མཐའ་ཡོད་ཅེས་བྱ་བ་མི་འཐད་དོ། ། གལ་ཏེ་འཇིག་རྟེན་མཐའ་མེད་ན་འཁོར་བ་མཐའ་མེད་དུ་འཁོར་བ་ལ་འཇིག་རྟེན་ཕ་རོལ་ཡོད་པར་ཇི་ལྟར་འགྱུར་ཏེ་མཐའ་མེད་པ་ལ་ནམ་མཁའ་བཞིན་ཕ་རོལ་ཚུ་རོལ་མི་རུང་བའི་ཕྱིར་རོ། ། འདི་ལྟར་ཕ་རོལ་ཚུ་རོལ་ཐམས་ཅད་ནི་ཆུ་འགྲམ་ལྟར་མཐའ་ཅན་ལ་མཐོང་གི་མཐའ་མེད་པ་ནམ་མཁའ་དང་ལས་དང་ཉོན་མོངས་པ་དང་འཁོར་བ་དང་མཐའ་མེད་ཀྱི་སེམས་དང་བྱང་ཆུབ་སེམས་དཔའི་སྨོན་ལམ་ལ་སོགས་པ་ལ་ནི་མ་མཐོང་ངོ་། ། འདི་ལ་འགྲེལ་པ་གསུམ་གྱིས་བཤད་པ་ནི་ལྟག་ཆོད་དུ་སྣང་ངོ་། ། ཤེས་རབ་སྒྲོན་མ་ནས་མཐའ་མེད་ཀྱི་དོན་རྒྱུ་དེ་ཁོ་ན་བཞིན་དུ་གནས་པའི་འབྲས་བུ་མི་འབྱུང་བའི་ཕྱིར་རོ་ཞེས་རྟག་པ་ལ་བཤད་དོ་རྟག་ན་ཕ་རོལ་དུ་སྐྱེར་མི་འདོད་པས་འབྲས་བུ་མི་འབྱུང་བའོ། ། འབྱུང་བའང་ཡོད་པས་ཕུང་པོའི་རྒྱུན་མར་མེའི་འོད་དང་རྒྱུ་རྐྱེན་ཚོགས་པའི་དབང་གིས་འབྱུང་བར་མཚུངས་པས་མཐའ་ཡོད་མེད་གཉིས་མི་རིགས་སོ། ། ཇི་ལྟར་མི་རིགས་པ་སྟོན་པ་ནི་གལ་ཏེ་ཞེས་པ་སྟེ་དེ་ལྟར་ན་རྒྱུ་ཟད་པའི་མར་མེ་ལྟར་མཐའ་ཡོད་པར་འགྱུར་བ་ལས་ཕུང་པོ་ཕྱི་མ་འབྱུང་བའི་ཕྱིར་མཐའ་ཡོད་མ་ཡིན་ནོ། ། གལ་ཏེ་ཕུང་པོ་སྔ་མ་མི་འཇིག་ཅིང་རྟག་ན་དེ་ལ་བརྟེན་ནས་ཕྱི་མ་མི་འབྱུང་བས་འཇིག་རྟེན་མཐའ་མེད་དུ་འགྱུར་ཏེ་རྟག་པ་ལ་ཟད་མཐའ་མེད་པའི་ཕྱིར་ཏེ། མངོན་རྟོགས་རྒྱན་ལས།
དེ་ཉིད་ཟད་པ་མེད་པའི་ཕྱིར། ། རྟག་པ་ཞེས་ཀྱང་བརྗོད་པ་ཡིན། ། ཞེས་བཤད་པ་བཞིན་ནོ། ། མར་མེ་ལྟར་རྒྱུའི་དབང་གིས་ཡོད་མེད་དུ་འགྱུར་བའི་འཇིག་རྟེན་རྟག་པའི་མཐའ་མེད་མ་ཡིན་ནོ། ། བཞི་བརྒྱ་པ་ལས། ཉན་པ་པོ་དང་མཉན་བྱ་དང་། ། སྨྲ་པོ་འབྱུང་བ་ཤིན་ཏུ་དཀོན། ། དེ་ཕྱིར་མདོར་ན་འཁོར་བ་ཡི། ། མཐའ་ཡོད་མ་ཡིན་མཐའ་མེད་མིན། ། ཞེས་བཤད་དོ། །
གསུམ་པ་མཐའ་ཡོད་མེད་གཉི་ཀ་ཡིན་པ་འགོག་པ་ནི་གལ་ཏེ་ཞེས་པ་འཁོར་བ་སྤྱི་ལ་ལྟོས་ནས་ནི་གཉིས་ཀ་ཡིན་ཏེ་ལམ་སྒོམ་པ་ལ་མཐའ་ཡོད་ལ་མི་སྒོམ་པ་ལ་མཐའ་མེད་པའི་ཕྱིར་རོ། ། དེས་ན་རིགས་མ་ཡིན་ནི་གང་ཟག་གཅིག་ལ་ལྟོས་པ་ཡིན་པས་དེའི་ཉེར་ལེན་བདག་དང་ཉེ་བར་བླང་བྱ་ཕུང་པོ་ལ་ཕྱོགས་གཅིག་མི་འཇིག་པའི་འགལ་བ་གཉིས་འདུས་པ་མེད་དོ། ། ཞེས་སྟོན་པ་ནི་ཇི་ལྟ་བུར་ན་ཉེར་ལེན་པ་དང་ཉེར་བླངས་པ་ཞེས་པ་སྟེ་དེ་གཉིས་མི་རིགས་པ་ནི་བདག་དང་ཕུང་པོ་རྫས་གཅིག་ལ་དངོས་འགལ་གཉིས་མི་རུང་ལ་དེ་གཉིས་རྫས་གཉིས་པ་གང་ཟག་གཅིག་ལ་མེད་པའི་ཕྱིར་རོ། ། དེའི་ཕྱིར་གང་ཟག་གཅིག་ལ་དེ་གཉིས་ལ་བརྟེན་པའི་མཐའ་ཡོད་མེད་གཉིས་མེད་དོ། ། བཞི་པ་གཉིས་ཀ་མ་ཡིན་པ་དགག་པ་ནི་གལ་ཏེ་ཞེས་པ་སྟེ། འདོད་ལ་རག་སྟེ་འགྲུབ་པར་འགྱུར་ན་དགག་བྱ་མེད་ན་བཀག་པ་མེད་པར་བཤད་ཟིན་ཏོ། ། དེ་ལྟར་ཟག་པ་ཐམས་ཅད་སྡོམ་པའི་མདོ་ལས་བཤད་པའི་ལྟ་བ་རྣམས་བསལ་ནས་ལྟ་བ་ཐམས་ཅད་སྤྱིར་མི་འཐད་པ་སྟོན་པ་ནི་ཡང་ན་ཞེས་བྱ་བས་ནི་རྣམ་པ་གཞན་སྟོན་པར་བྱེད་དོ། ། དངོས་པོ་ཐམས་ཅད་སྟོན་པ་ནི་སྤྲོས་བྲལ་གྱི་སྟོང་པ་སྟེ་རྟེན་འབྲེལ་གྱི་སྟོང་པ་ལ་ནི་ལྟ་བ་རྣམས་འཇུག་པའི་ཕྱིར་རོ། ། སྔར་བཤད་པའི་རྟག་པར་ལྟ་བ་དང་ལ་སོགས་པ་མདོ་སྡེ་དུ་མ་ནས་འབྱུང་བ་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་དང་། མདོ་སྡེ་ཚངས་པའི་དྲ་བ་དང་ཡེ་ཤེས་རྒྱས་པའི་མདོ་ལ་སོགས་པ་ནས་བཤད་པའི་ལྟ་ངན་གྱི་ཕྲེང་བ་དྲུག་ཅུ་རྩ་གཉིས་དང་དད་པ་ཆེར་འབྱུང་གི་མདོ་ནས་བཤད་པའི་དམ་པ་མ་ཡིན་པའི་ལྟ་བ་ཉི་ཤུ་རྩ་བརྒྱད་དང་རྒྱལ་བའི་ཡུམ་ནས་བཤད་པའི་ལུང་མ་བསྟན་གྱི་ལྟ་བ་བཅུ་བཞི་ལ་སོགས་པར་ལྟ་བ་དེ་རྣམས་ཡུལ་དུས་གང་དུ་དངོས་པོ་གང་ལ་ལྟ་བ་གང་དག་རྒྱུ་ཅིའི་ཕྱིར་ཀུན་ཏུ་འབྱུང་བར་འགྱུར་ཏེ་དོན་དམ་སྤྲོས་བྲལ་ལ་བལྟ་བྱའི་ཡུལ་མེད་པའི་ཕྱིར་ནམ་མཁའི་པདྨ་ལ་ཁ་དོག་སྣ་ཚོགས་སུ་ལྟ་བ་མི་འཐད་པ་བཞིན་ནོ། །
དེ་ལྟར་ཡང་དག་པ་མ་ཡིན་པའི་ཀུན་ཏུ་རྟོག་པའི་རང་བཞིན་ཤེས་རབ་ཉོན་མོངས་པ་ཅན་གྱི་ལྟ་བ་སྣ་ཚོགས་ནི་སྡུག་བསྔལ་སྣ་ཚོགས་ཀྱི་རྒྱུ་ཡིན་པར་མཁྱེན་ནས་སངས་རྒྱས་བཅོམ་ལྡན་འདས་གང་གི་རྙེད་བཀུར་ལ་སོགས་པའི་ཆེད་དུ་མ་ཡིན་གྱི་སྡུག་བསྔལ་དང་བྲལ་འདོད་ཀྱིས་ཐུགས་བརྩེས་ཉེར་བཟུང་ནས་ཆེད་དུ་བྱ་བ་ལྟ་བ་ཐམས་ཅད་སྤངས་པའི་ཕྱིར་དམ་པ་འཕགས་པ་རྣམས་ཀྱིས་ཆོས་འཁོར་བར་ལྟུང་བ་ལས་འཛིན་པ་དང་བསྟན་མཛད་པ་མང་པོས་བཀུར་བའི་རིགས་ཀྱི་དྲང་སྲོང་གཽའུ་ཏ་མའི་བུ་ཉི་མའི་གཉེན་པའམ་བུ་རམ་ཤིང་པ་ཞེས་བྱ་བའི་རིགས་སུ་འཁྲུངས་པ་དེ་ལ་དེ་འདྲ་བའི་བསྟན་བཅོས་རྩོམ་པའི་སྒྲུབ་པའི་མཆོད་པ་སྔོན་དུ་བཏང་སྟེ་ཕྱག་འཚལ་ལོ། །

ཞེས་ཚིག་རྣམ་པར་སྦྱར་རོ། ། འདིར་རང་འགྲེལ་ལས་རྗེས་སུ་དཔག་པ་དང་སུན་དབྱུང་བའི་བསལ་བ་དང་དེ་ཁོ་ན་དག་སྟོན་པ་ཞེས་འབྱུང་བ་ལ་རྗེས་སུ་དཔག་པ་ནི་རང་རྒྱུད་ཀྱི་རྟགས་དང་སུན་དབྱུང་བ་ནི་ཐལ་འགྱུར་ཡིན་ནོ། ། གཞུང་འདིས་དེ་གཉིས་ཀ་སྟོན་པར་སློབ་དཔོན་རང་གིས་བཤད་པ་ལ་རང་རྒྱུད་རྣམས་ཐལ་འགྱུར་བཞིན་དུ་གསལ་པོ་མེད་པས་སྤྱན་རས་གཟིགས་བརྟུལ་ཞུགས་ནས་ཤེས་རབ་སྒྲོན་མས་མདོ་མཛད་པས་རང་གི་འགྲེལ་པ་ག་ལས་འཇིག་མེད་དུ་དངོས་སུ་མ་བསྟན་པའི་རང་རྒྱུད་ཀྱི་རྟགས་རྣམས་བཤད་པས་དེ་དང་ཟློས་པའི་སྐྱོན་མེད་དོ། ། ཞེས་བཤད་དོ། ། དེ་ལ་དབུ་མ་པས་དོན་དམ་པར་སྐྱེ་བ་དང་དངོས་པོ་དང་རང་བཞིན་ལ་སོགས་པ་འགོག་པའི་རྟགས་ལ་དགག་བྱ་དེ་ལྟ་བུ་མི་སྲིད་པས་དེ་ལ་ཞུགས་པའི་མ་ངེས་པ་དང་དེས་ཁྱབ་པའི་འགལ་བ་ནི་མི་སྲིད་དོ། ། རྟགས་ཀྱང་དེ་ལྟར་རང་ལ་སྒྲུབ་ན་རང་ལ་གྲུབ་པ་དགོས་ལ་ཕ་རོལ་ལ་སྒྲུབ་ན་ཕ་རོལ་ལ་གྲུབ་པས་ཆོག་པས་ཆོས་ཅན་དང་ཆོས་རྟགས་སུ་བཀོད་པའང་དུ་མ་བྱས་ཏེ་དེ་གཉིས་ཕ་རོལ་པོ་འདོད་པའི་ཕྱིར་རོ། ། དེས་ན་སློབ་དཔོན་ལེགས་ལྡན་འབྱེད་ཀྱིས་ཡན་ལག་ལྔ་ནི་མུ་སྟེགས་པའི་རྟགས་ཡིན་ལ་སངས་རྒྱས་པའི་ནི་ཡན་ལག་གསུམ་ཡིན་ནོ། ། ཞེས་དམ་བཅའ་དང་རྟགས་དང་དཔེ་གསུམ་བྱས་ལ་དཔེར་ན་གཞན་ལ་གྲུབ་ན་རུང་ངོ་། ། གཞན་ལ་གྲགས་པའི་རང་རྒྱུད་ནི་ཟླ་གྲགས་ཀྱང་འགོད་དེ་དེས་ན་ཁྱད་པར་ནི་རྟགས་མང་ཉུང་ལས་མེད་དོ། ། སློབ་དཔོན་ཕྱོགས་ཀྱི་གླང་པོ་རྗེས་འབྲང་དང་མཐུན་པའི་རྟགས་ནི་དེ་དག་གིས་བྱས་པ་མེད་ལ་རང་རྒྱུད་ཤར་གསུམ་མཁན་པོས་ལུགས་དེ་ཤེས་པས་བྱས་སོ། ། སློབ་དཔོན་སངས་རྒྱས་བསྐྱངས་ཀྱིས་ཕལ་ཆེར་རང་འགྲེལ་ཉིད་བྲིས་ནས་སྣང་སྟེ་རང་རྒྱུད་ནི་མ་བྱས་པར་སྣང་ངོ་། །
ཤེས་རབ་སྒྲོན་མེ་ན་རང་འགྲེལ་ཕལ་ཆེར་སྣང་མོད་ཀྱི་མེད་པའང་ཅི་རིགས་པ་སྣང་ངོ་། ། སློབ་དཔོན་ཟླ་གྲགས་ཀྱིས་ག་ལས་འཇིགས་མེད་དང་ཐ་སྙད་གྲུབ་པ་ནི་མ་མཐོང་བར་གསལ་ཏེ་དེའི་ཚིགས་བཅད་མང་པོ་དབུ་མ་རྒྱན་དང་དེའི་འགྲེལ་བཤད་སློབ་དཔོན་ཀ་མ་ལ་ཤཱི་ལས་བྱས་པ་ན་ཡོད་དོ། ། ཁོ་བོས་ནི་རང་རྒྱུད་ཀྱི་རྟགས་དབུ་མ་པ་དང་རྟོག་གེ་པའི་ལུགས་གཉིས་ཀ་མ་བྱས་པར་ཐལ་འགྱུར་གཞུང་བཞིན་དུ་བྱས་ཏེ་དེ་བྱས་ན་ཚིག་དོན་གཉིས་ཀ་མང་བར་འགྱུར་རོ། ། དེ་ལྟར་ན་གཞུང་འདིས་བཀའ་དང་པོ་བདེན་པ་བཞིའི་ཆོས་ཀྱི་འཁོར་ལོ་དང་བར་པ་མཚན་ཉིད་མེད་པའི་ཆོས་ཀྱི་འཁོར་ལོ་གཉིས་ཀྱི་ལྟ་བ་བདག་མེད་གཉིས་གསལ་བར་བྱས་པ་ཡིན་གྱི་ཐ་མ་དོན་དམ་རྣམ་པར་ངེས་པའི་ཆོས་ཀྱི་འཁོར་ལོ་ནི་གསལ་བར་མ་བྱས་པས་དེ་ནི་གཞུང་གཞན་དུ་ཤེས་པར་བྱའོ། ། མཐར་འཛིན་ལྟ་བའི་རི་དྭགས་སྐྲག་བྱེད་པ། ། རྒྱལ་སྲས་ཀླུ་སྒྲུབ་སྟོང་ཉིད་སེང་གེའི་སྒྲ། ། འཕགས་པས་གཟིགས་པའི་ཆོས་དབྱིངས་གསལ་བྱེད་པ། ། དཔལ་གྱི་རི་ནས་འཛམ་བུའི་གླིང་འདིར་བསྒྲགས། ། སངས་རྒྱས་བསྐྱངས་དང་ལེགས་ལྡན་ཟླ་གྲགས་སོགས། ། སློབ་དཔོན་རྣམས་ཀྱིས་མང་དུ་བཤད་མོད་ཀྱི། །
རང་གཞན་སྡེ་པའི་འདོད་ཚུལ་མང་ལྡན་པ། ། ཚིག་ཉུང་དོན་མང་རྒྱ་ཆེར་བདག་གིས་བཤད། ། འཕགས་པའི་བློ་གྲོས་རྒྱ་མཚོ་ལས་འཁྲུངས་པ། ། རིགས་པའི་པདྨོ་རིགས་པའི་མདངས་བཀྲ་བ། ། བཤད་པའི་དགེ་བ་ཟླ་བ་ལྟར་དཀར་དེས། ། རང་གཞན་ཀུན་མཁྱེན་མྱུར་དུ་ཐོབ་པར་ཤོག ། དབུ་མ་རྩ་བ་ཤེས་རབ་རྒྱན་གྱི་མེ་ཏོག་ཅེས་བྱ་བ་ཤཱཀྱའི་དགེ་སློང་བཅོམ་ལྡན་རལ་གྲིས་དབུ་མའི་འགྲེལ་པ་ལྔ་ལས་བཏུས་ཏེ་ལེགས་པར་སྦྱར་བ་རྫོགས་སོ།། །། བདེ་གཤེགས་བཞེད་གཞུང་ངེས་དོན་ཟབ་ཡངས་དབུ་མའི་དོན། ། ཀླུ་སྒྲུབ་བཞེད་པའི་དེ་ཉིད་འགྲེལ་པ་ལྔ་དང་ནི། ། བཀའ་དང་བསྟན་བཅོས་དུ་མ་དག་དང་མཐུན་སྦྱར་ནས། །
རྩ་བ་འདི་ཉིད་ཤེས་རབ་ཉིད་དུ་མཛད་པ་ནི། ། མཁས་པས་མཁས་པའི་གྲགས་པ་ཕྱོགས་བཅུར་རབ་གསལ་བའི། ། འཛམ་གླིང་བཅོམ་ལྡན་རལ་གྲི་ཉིད་ལས་ཁོ་བོས་ཐོས། ། ཀླུའི་རྒྱན་པས་མཚན་གྱི་འགྱུར་ལེགས་པར་སྣང་བས་དེའི་སྟེང་ནས་བཀྲལ་ལོ། ། ཁ་ཅིག་གི་པེ་ཚབ་དང་ཀླུའི་འགྱུར་མི་ཕྱེད་པར་སྣང་གསུང་ངོ་།། །། དགེའོ། ། མངྒ་ལཾ།། །། PAGE * MERGEFORMAT 88 བཅོམ་ལྡན་རིག་པའི་རལ་གྲི དབུ་མ་རྩ་ཤེས་རྒྱན་གྱི་མེ་ཏོག PAGE * MERGEFORMAT 89
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
