བཅོམ་ལྡན་རིག་པའི་རལ་གྲིའི་གསུང་སྐོར།
པོད ༧
རྣལ་འབྱོར་སྤྱོད་པ་བཞི་བརྒྱ་པ་རྒྱན་གྱི་མེ་ཏོག་ཅེས་བྱ།
༄༅། །རྣལ་འབྱོར་སྤྱོད་པ་བཞི་བརྒྱ་པ་རྒྱན་གྱི་མེ་ཏོག་ཅེས་བྱ་བཞུགས་སོ།། རྒྱ་གར་སྐད་དུ། བོ་དྷི་སཏྭ་ཡོ་ག་ཙརྻ་ཙ་ཏུ་ཤ་ཏ་ཀ་ཨ་ལཾ་ཀ་ར་པུཥྤ་ནཱ་མཿ བོད་སྐད་དུ། བྱང་ཆུབ་སེམས་དཔའི་རྣལ་འབྱོར་སྤྱོད་པ་བཞི་བརྒྱ་པའི་རྒྱན་གྱི་མེ་ཏོག་ཅེས་བྱ་བ། ཕྱོགས་བཅུ་དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། འཁོར་འདས་བླང་དོར་གནས་རྣམས་མ་ལུས་པ། ། སྒྲིབ་གཉིས་ཟད་པའི་ཡེ་ཤེས་མངོན་སུམ་གྱིས། ། ཇི་བཞིན་རྟོགས་ནས་འགྲོ་ལ་ཐུགས་བརྩེ་བས། ། སྟོན་པ་རྫོགས་སངས་རྒྱས་ལ་གུས་ཕྱག་འཚལ། །
སིང་ག་གླིང་དུ་པདྨོ་ལས་འཁྲུངས་ཤིང་། ། རྒྱལ་བས་ལུང་བསྟན་འཕགས་པའི་གནས་ཐོབ་ནས། ། བརྩེར་ལྡན་རང་གི་སྤྱན་ཡང་སྦྱིན་མཛད་པ། ། རྒྱལ་སྲས་སྤྱོད་པའི་གཞུང་འདི་ཁོ་བོས་བཤད། ། སློབ་དཔོན་འཕགས་པ་ལྷ་ནི་སིང་ག་གླིང་གི་རྒྱལ་པོའི་སྲས་སུ་གྱུར་ཏེ། ། རྒྱལ་ཚབ་བོར། དེ་ཉིད་དུ་རབ་ཏུ་བྱུང་སྟེ་ལྷོ་ཕྱོགས་དཔལ་གྱི་རིར་སློབ་དཔོན་ཀླུ་སྒྲུབ་ཀྱི་དྲུང་དུ་བྱོན་ནས་དེའི་ཉེ་གནས་མཛད་དེ་གཞུང་ལུགས་ཐམས་ཅད་ལ་མཁས་པར་གྱུར་ཏོ། ། སློབ་དཔོན་འདི་འཇམ་དཔལ་རྩ་བའི་རྒྱུད་ལས། ། གཞན་ཡང་རབ་བྱུང་དམ་པ་ནི། ། སིང་ག་ལ་ཡི་གྲོང་ན་གནས། །
འཕགས་པ་མིན་ལ་འཕགས་པའི་མིང་། ། ཕ་རོལ་རྒོལ་བ་བཟློག་ནས་ནི། ། མུ་སྟེགས་རྣམས་ཀྱི་སྔགས་སུན་ཕྱུང་། ། དེ་དུས་འཇིགས་སུ་རུང་བ་ཡི། ། དུས་ཀྱི་མཐའ་ལ་འབྱུང་བར་འགྱུར། ། ཞེས་ལུང་བསྟན་ཏོ། ། འདི་ལ་མཆོད་བརྗོད་དང་བཤད་པར་དམ་བཅའ་ནི་མ་མཛད་ལ། བསྟན་བཅོས་འདིའི་བརྗོད་བྱ་ནི་བྱང་ཆུབ་སེམས་དཔའི་བླང་དོར་གྱི་གནས་རྣམས་ཡིན་ལ། ། དེ་འདིས་རྟོགས་པ་ནི་དགོས་པ་ཡིན་ནོ། ། རྟོགས་པ་དེ་གོམས་པ་ལས་སངས་རྒྱས་ཐོབ་པ་ནི་དགོས་པའི་དགོས་པ་ཡིན་ལ།
དེ་དགོས་པ་དང་དགོས་པ་བསྟན་བཅོས་ལས་བྱུང་བ་ནི་འབྲེལ་བ་ཡིན་ནོ། ། འདིའི་རབ་ཏུ་བྱེད་པ་བཅུ་དྲུག་སློབ་དཔོན་དཔལ་ལྡན་ཆོས་སྐྱོང་གིས་དང་པོ་བརྒྱད་ཆོས་སྟོན་པ་བརྒྱ་པ་དང་། ཕྱི་མ་བརྒྱད་རྩོད་པ་བརྒྱ་པ་ཞེས་བྱ་བར་བྱས་ནས་ལྟ་བ་སེམས་ཙམ་དུ་བཀྲལ་ལོ། ། ཞེས་འགྲེལ་པ་ལས་བཤད་དོ། ། དེ་ལ་སློབ་དཔོན་འདིའི་ཀུན་རྫོབ་ཀྱི་ལྟ་བ་སེམས་ཙམ་རྣམ་རྫུན་ཡིན་ཏེ། དབུ་མ་འཁྲུལ་པ་འཇོམས་པ་ལ་སོགས་པ་ནས་ཐམས་ཅད་འཁྲུལ་སྣང་དུ་བཤད་པའི་ཕྱིར་རོ། ། དོན་དམ་གྱི་ལྟ་བ་ནི་སློབ་དཔོན་ཀླུ་སྒྲུབ་དང་མཐུན་ནོ། ། སློབ་དཔོན་ཆོས་ཀྱི་འབངས་ཀྱིས་རབ་ཏུ་བྱེད་པ་དང་པོ་བརྒྱད་འཇིག་རྟེན་ལ་གྲགས་པའི་དཔེས་བཤད་དེ་འགྲེལ་པར་བལྟའོ། ། གཞུང་འདིས་བྱང་ཆུབ་སེམས་དཔའི་ལྟ་བ་དང་སྤྱོད་པ་དང་བསྒོམ་པ་དང་འབྲས་བུ་དང་ཡོན་ཏན་རྣམས་སྟོན་པ་ན་དང་པོ་རྟག་འཛིན་སྤོང་བའི་ཐབས་སྟོན་པ་ནི་མི་རྟག་པ་ལས་སྐྱོ་བ་སྐྱེ་ཞིང་དེས་སྡུག་བསྔལ་ལ་སོགས་པ་འཆད་པར་འགྱུར་བ་རྣམས་རྟོགས་སླ་ལ་དེ་ནས་འཁོར་འདས་ཀྱི་ཆོས་རྣམས་འདི་ནས་བཤད་པ་ཇི་ལྟ་བ་བཞིན་རྟོགས་པར་འགྱུར་བའི་ཕྱིར་འཆི་བ་མི་རྟག་པ་འཆད་པ་ནི་གང་ཟག་གང་ལ་འདོད་པའི་ཁམས་ལ་སོགས་པ་གསུམ་མམ། ས་འོག་དང་ས་སྟེང་དང་ལྷའི་འཇིག་རྟེན་གསུམ་གསོད་པའི་མངའ་བདག་ཡོད་པ་དེས་ཞེས་སྦྱར་ཏེ་གང་དང་དེ་ནི་རྟག་ཏུ་འབྲེལ་བའི་ཕྱིར་རོ། །
དེ་ལྟར་འཆི་བདག་གི་རྒྱལ་པོའི་ཆད་པ་ཡོད་པ་དེས་རང་ཉིད་ལ་འཆི་བདག་གི་བྱེད་པ་པོ་མེད་པ་འཕགས་པ་རྣལ་མ་བཞིན་གཉིད་ལོག་སྟེ་དེ་ལ་ཟོན་མི་བྱེད་ན་དེ་ལས་མ་རུངས་ཆེ་བ་གཞན་ཅི་ཡོད་དེ་མི་འཆི་བའི་རྟག་འཛིན་ལས་འཁོར་བའི་ཉེས་པ་གྲངས་མེད་པ་འབྱུང་བའི་ཕྱིར་རོ་ཞེས་བྱ་བ་ནི་ཚིག་རྣམ་པར་སྦྱར་བ་ཡིན་ནོ། ། ཡང་ན་ཚིག་རྐང་དང་པོ་གཉིས་སངས་རྒྱས་ཀྱི་ཡོན་ཏན་དུ་བཤད་དེ་གསུམ་པོ་དེ་བདག་གིར་མཛད་ནས་འཁོར་བ་ལས་འདོན་ཅིང་རང་ཉིད་ཅེས་སྦྱར་ཏེ་ཟུར་གཉིས་པའི་རྒྱན་ཡིན་ནོ། ། འདིར་ལུང་གནས་མལ་གྱི་གཞི་དང་སངས་རྒྱས་སྨན་གྱི་བླའི་མདོ་ལ་སོགས་པ་ནས་སེམས་ཅན་རྣམས་གསོད་ཅིང་ལས་དང་མཐུན་པའི་ཆད་པ་གཅོད་པའི་འཆི་བདག་གི་གཤིན་རྗེ་བཤད་དེ། དེའི་དོན་སློབ་དཔོན་ཙནྡྲ་གོ་མིའི་སློབ་མ་ལ་སྤྲིངས་པ་ལས། དེ་ནས་དེ་ནི་འཆི་བདག་དགའ་བའི་ལག ། གཞིལ་བའི་བཅོས་ཐབས་མེད་པས་བཟུང་ནས་ནི། ། སྐྲ་དཀར་བོད་པ་སོ་ཡི་ཚོགས་དག་གིས། ། རྒོད་པ་བཞིན་དུ་སྤྱི་ནས་འཛིན་པར་བྱེད། ། གཤིན་རྗེའི་ཞགས་པས་དམ་དུ་བཅིངས་པ་དེ། ། ཅེ་ཏེ་འབལ་ཞིང་ཆོ་ངེས་འདེབས་བྱེད་ཀྱང་། །
དེ་ཡིས་ཀློང་ལ་ཉེ་དུའི་སྐྱེ་བོ་ཡིས། ། རང་གི་ངུ་སྒྲས་དིར་བ་བཞིན་མི་ཐོས། ། བགྲོད་དཀའི་ཆུ་དང་ཕ་བོང་ཐག་ཐུག་འདོམ་པའི་བར། ། ཚེར་མ་རྣོན་པོས་འཛིངས་པས་ཉམ་ངའི་ལམ་དག་ཏུ། ། དུས་ཀྱི་ཞགས་པས་སྐེ་ནས་བརྟགས་ཏེ་གཤིན་རྗེའི་མི། ། གཏུམ་པོ་རྣམས་ཀྱིས་དབྱུག་པས་བདའ་ཞིང་ཁྲིད་པར་འགྱུར། ། བྱ་བ་དང་། སྤྱོད་འཇུག་ལས། གཤིན་རྗེའི་སྐྱེས་བུས་བཟུང་བ་ལ་ཞེས་བཤད་དོ། ། ཐེག་པ་ཆེ་ཆུང་གི་ཆོས་མངོན་པ་ནས་རང་རང་གི་ལས་དང་ཚེ་དང་བསོད་ནམས་ཟད་པའི་འཆི་འཕོ་བ་གསུམ་ཉིད་འཆད་དོ། །
དེ་ལ་ཁམས་གོང་མ་གཉིས་ལ་གཤིན་རྗེའི་ཆད་པ་བཤད་པ་མེད་པས་འཇིག་རྟེན་གསུམ་ཁམས་གསུམ་ལ་བྱས་ན་རང་དབང་མེད་པར་འཆི་བ་ཉིད་འཆི་བདག་གི་དོན་ཡིན་ལ། ། ས་འོག་ཀླུ་ལ་སོགས་པ་ལ་ནི་གཤིན་རྗེ་ཉིད་ཡིན་ཏེ། ། སློབ་དཔོན་བློ་གྲོས་སྣ་ཚོགས་ཀྱི་མི་རྟག་པའི་གཏམ་ལས། གང་གིས་ས་འོག་འཛུལ་ཏེ་ཀླུ་ཡི་དབང་པོའང་པདྨའི་རྩ་བ་ལྟར་འབྱིན་བྱེད། ། མཐོ་རིས་འཛེགས་ཏེ་དབང་པོར་བཅས་པའི་ལྷ་ཚོགས་མིད་པར་བྱེད་པ་དང་། ། ས་སྟེང་བསྐོར་བསྐོར་ནྲི་ཀ་དང་ནི་ར་གུ་ན་ལ་བཏུས་གྱུར་པ། ། འཆི་བདག་དེས་མི་ཚུགས་པ་གང་དུ་གནས་ནས་ཁྱེད་ནི་འཇིགས་མེད་འགྱུར་ཞེས་བྱ་བ་དང་། ། ཁྱིམ་དྲུང་གནས་པའི་ནོར་ནི་གཞན་གྱིས་བརྐུས་ཞེས་ཐོས་པར་གྱུར་པ་ན། ། རང་གི་ཁྱིམ་དག་སྲུང་བར་བྱ་ཞེས་སེམས་པ་འདི་ནི་རིགས་པ་ཡིན། ། མི་ནི་ཁྱིམ་ཁྱིམ་དག་ནས་ཉིན་རེ་དྲངས་ཏེ་ཁྱེར་བར་བྱེད་པ་ཡི། །
འཆི་བདག་ལས་ཅི་དགོས་མེད་གྱུར་ཏམ་འགྲོ་བ་མེལ་ཚེ་ཅིས་མི་བྱེད། ། ཅེས་བཤད་པ་ཡིན་ནོ། ། སངས་རྒྱས་ལ་སོགས་པའི་འཕགས་པ་རྣམས་ལ་ནི་གཤིན་རྗེས་གནོད་པ་མི་ནུས་ལ། སངས་རྒྱས་དང་དབང་ཐོབ་པའི་བྱང་ཆུབ་སེམས་དཔའ་མ་ཡིན་པའི་འཕགས་པ་རྣམས་ལ་འཆི་འཕོ་བ་གསུམ་ཡོད་དོ། ། དབང་ཐོབ་པ་དང་དགྲ་བཅོམ་པ་རྣམས་ཀྱི་འཆི་འཕོ་བ་དང་སྐྱེ་བ་ནི་བསམ་གྱིས་མི་ཁྱབ་པའི་དེ་གཉིས་ཡིན་ནོ། ། ཡི་གེའི་དོན་ཞིབ་མོར་བཤད་ན་ནི་མང་བར་འགྱུར་རོ། ། གལ་ཏེ་རེ་ཞིག་གསོན་པས་དེས་མི་འཇིགས་སོ་སྙམ་ན་སྐྱེ་བའི་རྐྱེན་གྱིས་རྒ་ཤི་ཞེས་གསུངས་པས་འཆི་བར་བྱ་ཕྱིར་སྐྱེས་གྱུར་ཅིང་ན་རྒ་ལ་སོགས་པ་གཞན་གྱི་དབང་གིས་འཆི་བར་འབད་པ་མེད་པར་འགྲོ་བའི་ངང་ཅན་ལ་བྱ་བ་ཐམས་ཅད་འཆི་བའི་དོན་དུ་བྱེད་པའི་བྱ་བ་ལྟར་སྣང་ཞིང་མངོན་ཏེ་གསོན་པའི་དོན་དུ་བྱ་བ་བྱེད་པ་ནི་མིན་པ་ལྟར་སྣང་སྟེ་གང་གི་དོན་དུ་ནོར་གསོག་པ་ལ་སོགས་པའི་བྱ་བ་རྣམས་བྱེད་པའི་གསོན་པ་ནི་སྐད་ཅིག་གཅིག་ལས་མེད་པར་འཆད་པའི་ཕྱིར་རོ། ། དེས་ན་གསོན་པའི་དོན་དུ་བྱ་བ་ཅི་བྱེད་པ་ཐམས་ཅད་ནི་འཆི་བའི་དོན་དུ་བྱེད་པ་ཡིན་ཏེ། ཇི་སྐད་དུ། མི་ཡི་དཔའ་བོ་ཐོག་མའི་མཚན་མོ་ནི། །
གང་ན་འཇིག་རྟེན་མངལ་ན་གནས་གྱུར་པ། ། དེ་ནས་བརྩམས་ཏེ་དེ་ནི་ཉིན་རེ་བཞིན། ། འགྲོ་བཤོལ་མེད་པར་འཆི་བདག་དྲུང་དུ་འགྲོ། ། ཞེས་བཤད་པ་ཡིན་ནོ། ། ཡང་ཁྱོད་ཀྱིས་འདས་པ་བྱུང་བ་དང་མ་འོངས་པ་གཞན་ཏེ་རིང་པོར་མཐོང་ན་ཁྱོད་དེ་གཉིས་མཉམ་མི་མཉམ་དུ་སེམས་པ་དེ་འཇིགས་པའི་འོ་དོད་འདྲ་སྟེ་འཇིགས་པར་མི་འཇིགས་པའི་སྒྲ་བསྒྲགས་ཀྱང་དེ་འཇིགས་པར་བསྟན་པ་དེ་བཞིན་དུ་མ་འོངས་པ་ཡུན་རིང་དུ་རེ་བ་དེ་ཉིད་ཤི་དགོས་པ་ཡིན་པས་དེ་སེལ་བ་འཕགས་པ་རྣམས་བྱེད་པའི་ཆོས་གྱིས་ཤིག ཡང་འཆི་བ་གཞན་དང་སྤྱི་མཐུན་ཡིན་པས་དེ་འཇིགས་པ་མ་ཡིན་ནོ་སྙམ་ན་དེ་འཇིགས་པ་ནི་ཡིན་ལ་ཁྱོད་ལ་དེ་མེད་ན་གཞན་གཅིག་ལ་གནོད་པའི་འཆི་བ་དེ་དེ་ལ་བྱུང་ན་དགའ་བའི་ཕྲག་དོག་གི་སྒོ་ནས་རང་རྒྱུད་ལ་སྡུག་བསྔལ་བསྐྱེད་པར་འགྱུར་རམ་ཞེས་བྱ་བ་ནི་ཚིག་སྦྱར་བ་ཡིན་ནོ། ། དོན་ནི་མེས་སྲེག་པའི་གནོད་པ་དེ་ཐུན་མོང་ཡིན་ཀྱང་སོ་སོས་སྲུང་དགོས་པ་བཞིན་དེ་ཐུན་མོང་ཡིན་ཀྱང་དེ་བཟློག་པའི་ཐབས་བྱ་དགོས་སོ་ཞེས་བྱ་བའི་དོན་ཏོ། ། ཡང་ནད་བཅོས་པ་དང་རྒས་པ་གསོས་པས་ཆོག་པས་དེ་གཉིས་ལ་མི་འཇིགས་མོད་ཟེར་ཀྱང་གཉེན་པོ་ཡོད་པ་དེ་གཉིས་ལའང་འཇིགས་ན་གཤིན་རྗེའི་ཆད་པ་ཕྱི་མ་འཆི་ཁར་སྲོག་གཅོད་པ་གང་གིས་ཀྱང་གཅོར་མེད་པ་དེ་ལ་འཇིགས་པར་བྱ་དགོས་ཏེ་འདུལ་བ་ལུང་ལས། གང་དུ་གནས་ན་འཆི་བས་མི་ཚུགས་པའི། ། ས་ཕྱོགས་དེ་ནི་ཡོད་པ་མ་ཡིན་ཏེ། །
བར་སྣང་ལ་མེད་རྒྱ་མཚོའི་ནང་ནའང་མེད། ། རི་རྣམས་ཀྱི་ནི་གསེབ་ཏུ་ཞུགས་ནའང་མེད། ། ཅེས་བཤད་དོ། ། དེ་ཐུན་མོང་བ་ཡིན་ཀྱང་འོང་ངེས་པས་འཇིགས་དགོས་སོ། ། ཞེས་སྟོན་པ་ནི་ས་གཅིག་ཏུ་གསད་པར་བྱ་བའི་ཞེས་པ་དང་། སྒྲ་མི་སྙན་པ་མ་གཏོགས་པ་ལ་དུས་ངེས་པ་མེད་ཀྱང་དེ་འོང་ངེས་པས་འཇིགས་དགོས་སོ་ཞེས་སྟོན་པ་ནི་དུས་ལ་ཞེས་པའོ། ། གལ་ཏེ་མ་འོངས་པའི་དོན་རྙེད་གྲགས་ལ་སོགས་པ་ལ་ལྟ་བ་ཡིན་གྱི་གསོན་པ་ཟད་པ་སྟེ་ཚེ་མ་ཕྱིད་ནས་སྡིག་པ་བྱེད་པ་ནི་མ་ཡིན་ནོ་སྙམ་ན་བདག་ཉིད་རྙེད་གྲགས་སུ་འཚོང་ལ་བདག་ལ་ལྡན་པའམ་བྱམས་པ་སྟེ་བདག་ཉིད་རིག་པ་ཞེས་མཁས་པ་སུ་ཞིག་སྨྲ་ཏེ་དེ་ནི་རྨོངས་པ་ཡིན་ནོ། ། བདག་ཉིད་གཏའ་མར་བཞག་པ་ནི་གཤིན་རྗེའི་ལག་ཏུ་སྟེ་སངས་རྒྱས་སྨན་གྱི་བླའི་མདོ་ལས། ལྷན་ཅིག་སྐྱེས་པའི་ལྷས་དགེ་སྡིག་བྱས་པ་རྣམས་བྲིས་ནས་དེ་ལ་གཏད་དེ་ཆད་པ་བྱེད་པར་བཤད་པ་བཞིན་ནོ། ། མཁས་རྣམས་ནི་འཕགས་པ་རང་ལུས་ལ་འདོད་ཆགས་དང་བྲལ་བ་རྣམས་སོ། །
སུ་ལའང་ཞེས་བྱ་བ་ལ་སེམས་སྐད་ཅིག་ཡིན་པ་ནི་ཨ་ལ་སོགས་པའི་ཡི་གེ་མྱུར་པོ་བརྗོད་པ་ལ་འཕོ་བའི་རྟགས་ལས་ཤེས་ལ། དེའི་ཚད་ནི་མི་སྟོབས་ཅན་གྱི་སེ་གོལ་གཅིག་ལ་དྲུག་ཅུ་རྩ་ལྔ་འདའ་བར་འདོད་དོ། ། འདི་ནས་སེམས་ལྟར་འདུ་བྱེད་ཐམས་ཅད་སྐད་ཅིག་མ་ཡིན་ནོ་ཞེས་འགྲེལ་པ་ལས་བཤད་དོ། ། དེས་ན་སྐད་ཅིག་ཙམ་གསོན་པའི་དོན་དུ་སྡིག་བྱེད་པ་ནི་རང་གིས་རང་མ་ཤེས་པ་ཡིན་པས་དེ་སྤང་ངོ་ཞེས་སྟོན་པ་ཡིན་ནོ། ། ཁྱོད་རིང་ཞེས་བྱ་བས་ནི་འགལ་བ་ལ་སྤྱོད་པ་སྟོན་ཏེ་ཨེ་མ་ནི་དེ་ལ་བརྩེ་བའམ་སྐྱོ་བའི་སྒྲའོ། ། ཁྱོད་ཀྱི་སྤྱོད་པ་དེ་འདྲ་བ་ནི་སྐྱེ་བོ་ཁྱོད་དང་འདྲ་བ་ལ་དམ་པར་འགྱུར་གྱི་མཁས་པ་ལ་མ་ཡིན་པའོ། ། ཡང་ཁྱོད་རང་འཆི་བ་ལ་མྱ་ངན་ཏེ་ཡིད་སྡུག་བསྔལ་མི་བྱེད་པར་བུ་སོགས་ལ་ཅི་སྟེ་བྱེད་དེ་འདྲ་བ་རང་ཉིད་སྐྱོ་བྱ་སྟེ་སྨད་བྱ་ཡིན་པས་དེ་འདྲ་བའི་སྨྲ་བ་པོ་ནི་ཞེས་སྦྱར་རོ། ། དེའི་རྒྱུ་མཚན་སྟོན་པ་ནི་གང་ཚེ་སེམས་ཅན་འགའ་ཞིག་བུ་གྱིས་ཤིག་ཅེས་མ་བཅོལ་བར་རང་ཉིད་བུར་གྱུར་པ་དེའི་ཚེ་ཡང་དེ་ཕྱིར་མར་འགྲོ་བ་འགྲོའོ་ཞེས་དྲི་བ་མ་བྱས་པར་སོང་བ་དེ་རིགས་པར་མི་འགྱུར་མ་ཡིན་པ་རིགས་པར་འགྱུར་བ་སྟེ་དགག་པ་གཉིས་ཀྱིས་རྣལ་མ་སྟོན་པ་སྒྲའི་ལུགས་ཡིན་པའི་ཕྱིར་རོ། ། དེས་ན་རིགས་པས་སྤྱོད་པ་ལ་དེ་བྱེད་པ་ནི་གནས་མིན་ཡིན་པ་ལ་བྱེད་པ་ཡིན་ནོ། ། དེས་ན་ཁྱོད་གཏི་མུག་ཕྱིར་ན་བུའི་གནས་ལུགས་ཀྱིས་རྣམ་པར་རྟོག་པ་མེད་པར་ཟད་དེ་བུ་འདི་ཕྱི་མར་འགྲོ་བ་སྤྲོ་བ་སྟེ་བརྡ་སྤྲོད་པ་ཉིད་ཚིག་ཏུ་མ་སྨྲས་ཀྱང་རྒས་པས་སྟོན་པར་བྱད་དེ་སྐྱེས་ནས་མ་ཤིའི་བར་རྒས་པ་འབའ་ཞིག་ཡིན་པའི་ཕྱིར་རོ། །
རྒས་པ་ནི་འཆི་བ་ལ་དོན་གྱིས་བརྡ་སྤྲོད་པ་ཡིན་པས་དེ་མ་སྤྲད་པར་སོང་བར་མ་གྲུབ་པས་བུ་རིགས་པས་སྤྱོད་པ་ལ་མྱ་ངན་མི་བྱ་བར་རང་གཏི་མུག་པ་ལ་བྱ་སྟེ་བུ་སྐྱེད་པའི་རྒྱུ་ལ་འབད་ནས་དེའི་འབྲས་བུ་ཤི་བ་ལ་མྱ་ངན་བྱེད་པ་ནི་འགལ་བ་འདུས་པ་ཡིན་ནོ། ། ཞེས་སྟོན་ཏོ། ། ཡང་ཇི་ལྟར་ཕ་ལ་བུ་སྡུག་པ་དེ་ལ་བུ་སྡུག་ཅིང་ཡིད་དུ་འོང་བ་སྐྱེ་མ་ཡིན་གཞོན་པ་རྣམས་ནི་རྒན་པ་ལ་བྱས་ཤེས་དྲིན་བཟོ་འདོར་བའི་ཕྱིར་རོ། ། དེས་ན་འཇིག་རྟེན་གྱི་ཆགས་པ་འདི་ནི་ཆུ་ལྟར་འོག་ཏུ་འགྲོའི་གོང་དུ་མི་འགྲོ་ལ་ཆགས་པ་ལྟར་ལ་སོགས་ཏེ་དེ་ཕྱིར་མཐོ་རིས་ཀྱང་རྙེད་དཀའ་ན་ཐར་པ་ལྟ་ཅི་སྨོས་ཏེ་གོང་མ་ལ་སྲེད་པ་མེད་པས་དེའི་རྒྱུ་མི་བྱེད་པའི་ཕྱིར་རོ། ། དེས་ན་དྲིལ་བུའི་སྐད་རིམ་གྱིས་གཏན་མེད་པར་འགྱུར་བ་བཞིན་བྱས་ཤེས་དྲིན་བཟོ་མེད་པ་རྣམས་ཀྱི་དཀར་པོའི་ཆོས་རིམ་གྱིས་ཞིག་ནས་མཐོ་རིས་དང་ཐར་པ་གཉིས་ཀ་མེད་པར་འགྱུར་རོ། ། ཡང་བུ་དེ་རྗེས་སུ་མི་མཐུན་ན་དེ་ལ་སྡུག་པ་མེད་པས་དེ་ཆགས་པ་དང་མྱ་ངན་མི་འཐད་ལ། མཐུན་ན་དེའི་ཚེ་ཆགས་པ་ཚོང་དང་འདྲ་བ་ཁོ་ནར་ཟད་དེ་མཐུན་ཙ་ན་ཆགས་ལ། མི་མཐུན་ཙ་ན་དེ་མེད་པ་ལག་རྗེས་ལུག་པ་རྗེས་དེས་ཅི་བྱ། ཡང་ཆགས་ཡུལ་དང་བྲལ་བའི་བསྐྱེད་པའི་སྡུག་བསྔལ་ནི་མི་རྣམས་ལ་ཚིག་ཙམ་མ་ཡིན་པར་སྙིང་ནས་མྱུལ་དུ་ལྡོག་སྟེ་དེར་མ་ཟད་ཆགས་ལའང་སྡུག་བསྔལ་དང་བྲལ་བའི་མཚོན་པའི་མི་བརྟན་པ་ཉིད་ལྟོས་ཏེ་ཆགས་པའང་དེ་མ་ཐག་ཏུ་འཇིགས་པར་ལྟོས་པ་དང་དེས་བསྐྱེད་པའི་སྡུག་བསྔལ་ཞི་བར་འགྱུར་རོ། ། གལ་ཏེ་འཇིག་རྟེན་གྱི་ལུགས་དང་མཐུན་པས་བྱེད་དོ་ཞེ་ན་དེའི་དོན་དུ་རང་ཉིད་མྱ་ངན་གྱིས་གནོད་པས་གཟིར་བར་བྱས་ཀྱང་དེ་ལ་ཡོན་ཏན་མེད་པར་ཤེས་བཞིན་དུ་ཁྱེད་བདག་ཉིད་ལ་ཕྱི་ཚུལ་ཆོས་པ་དེ་མི་རིགས་ཏེ་གཡོ་ཅན་གྱི་སྤྱོད་པ་དེས་ཅི་བྱ།
ཡང་མྱ་ངན་ནི་སྡུག་བསྔལ་གྱི་སྟོན་མོ་འགོད་པ་ཡིན་ན་དེས་འཁྱམ་པ་ལ་དེའི་སྣོན་མི་དགོས་ཞེས་སྟོན་པ་ནི་སྡུག་བསྔལ་ཞེས་པ་སྟེ་རྨ་འབྲས་སུ་བསྒྱུར་བ་བཞིན་མི་འདོད་པ་བྱེད་པ་ཡིན་ནོ། ། འདུ་འབྲལ་གཉིས་ནི་འབྲལ་མི་སྲིད་པས་གཅིག་སྒྲུབ་ལ་གཅིག་འདོར་བ་དེ་མི་འཐད་དོ་ཞེས་སྟོན་པ་ནི་གང་གི་ཞེས་པ་སྟེ་བཀྲ་ཤིས་མ་དང་སྣ་ནག་མ་བཞིན་ནོ། ། མ་རིག་པ་ཡོད་པའི་འདུ་འབྲལ་གཉིས་ཀ་ལ་ཐོག་མཐའ་མེད་པས་གཅིག་མཐོང་ལ་གཅིག་མ་མཐོང་བ་དེ་མི་འཐད་པས་གཉིས་ཀ་འདོད་པའམ་ཡང་ན་གཉིས་ཀ་མི་འདོད་པར་བྱ་དགོས་སོ་ཞེས་སྟོན་པ་ནི་འདས་ལ་ཞེས་པ་སྟེ་རིང་པོ་ཐོག་མ་མེད་པ་ནས་བྲལ་བ་དེ་མཐོང་བ་མིན་ཏེ་སྔོན་ཆད་མ་མཐོང་བཞིན་མྱ་ངན་བྱེད་པ་དེ་མི་འཐད་པའི་དོན་ཏོ། ། གལ་ཏེ་འདུ་བའི་དུས་དེ་ལ་ཆགས་སོ་ཞེ་ན། སྐད་ཅིག་ནས་ལོ་ཟླ་ལ་སོགས་པའི་དུས་དེ་རྣམས་འཆི་སར་འཁྲིད་པས་དགྲ་དང་འདྲ་ཞེས་སྦྱར་རོ། ། ཡང་བློ་ངན་ཁྱོད་གཉེན་དང་བྲལ་བའི་འཇིགས་པས་ཁྱིམ་ནས་མི་འབྱུང་ན་མཁས་པ་སུ་ཞིག་ངེས་པར་བྱ་དགོས་པའི་འཆི་བདག་གི་ཆད་པ་དེ་སྒུག་པར་བྱེད་ཅིང་སྡོད་པར་འགྱུར་ཏེ་ཐར་པ་སྒྲུབ་བོ། ། གལ་ཏེ་བྱ་བ་རྣམས་བྱས་ནས་ཆོས་བྱའོ་སྙམ་ན། དེ་བྱས་ནས་བཏང་བྱ་ཡིན་ན་དེ་དང་པོ་བྱས་པ་ལ་དགོས་པ་མེད་དོ་ཞེས་སྟོན་པ་ནི་ཁྱོད་འདི་ཞེས་པ་ཡིན་ནོ། ། འཆི་བའི་མི་རྟག་པ་གོམས་པའི་འབྲས་བུ་ནི་བདག་ནི་ཞེས་པ་སྟེ་དེ་སྲོག་ལའང་ཆགས་པ་བཏང་ནས་འཆི་བདག་ལའང་མི་འཇིགས་ན་ནགས་སུ་འགྲོ་བ་དང་གཉེན་དང་འབྲལ་བ་ལ་ག་ལ་འཇིགས། དེའི་ཕྱིར་འཆི་བ་རྗེས་སུ་དྲན་པ་བསྒོམས་ནས་འཕགས་པའི་ལམ་བསྒྲུབ་པར་བྱའོ། །
སློབ་དཔོན་འཕགས་པ་ལྷས་མཛད་པའི་བྱང་ཆུབ་སེམས་དཔའི་རྣལ་འབྱོར་སྤྱོད་པ་བཞི་བརྒྱ་པ་ལས་རྟག་པར་འཛིན་པ་སྤོང་བའི་ཐབས་བསྟན་པའི་རབ་ཏུ་བྱེད་པ་དང་པོ་བཤད་ཟིན་ཏོ།། །། སྡུག་བསྔལ་ལ་བདེར་འཛིན་གྱི་ཕྱིན་ཅི་ལོག་སྤོང་བའི་ཐབས་སྟོན་པ་ན་ལུས་ནི་ཞེས་གསུངས་ཏེ་སྦྲུལ་གདུག་ལྟར་གནོད་པ་སྣ་ཚོགས་འབྱུང་བའི་ཕྱིར་རོ། ། དེ་འཆད་པ་ནི་མི་རྣམས་ཞེས་པ་སྟེ་གཞན་ནི་འདོད་ཡོན་ལྔའོ། ། གང་ཚེ་ནི་སྡུག་བསྔལ་ཤས་ཆེ་བ་ལ་ཆེ་བར་གྱིས་ཤིག་པའོ། ། མངོན་ཕྱོགས་ནི་འདོད་པའོ། ། འཇིག་པ་ནི་མི་རྟག་པའོ། ། སྙེག་པ་ནི་གྲིབ་མ་བཞིན་རྗེས་སུ་འབྲང་བའོ། ། ཅིས་དང་ཅི་སྟེ་ནི་དགག་ཚིག་སྟེ་བདེ་བ་ལ་གུས་པ་དང་སྡུག་བསྔལ་ལ་མི་འཇིགས་པ་དེ་མ་བྱེད་པའོ། ། སྣོད་ནི་འབྱུང་ཁུངས་ཏེ་བདེ་བ་སྡུག་བསྔལ་དུ་འགྱུར་འགྲོ་བའི་ཕྱིར་རོ། ། སྔར་ནི་ཆོས་ཀྱི་དོན་དུ་བསྲུང་བར་བཤད་ལ་འདིར་ནི་རྒྱགས་པའི་དོན་དུ་གསོ་བ་བཀག་པས་འགལ་བ་མེད་དོ། །
འགོར་བ་ནི་ཡུན་རིང་པོ་འདོད་ཡོན་གྱིས་གསོས་པའོ། ། ཟིལ་གནོན་ནི་སྡུག་བསྔལ་གྱི་རང་བཞིན་བདེ་བར་མི་འགྱུར་བ་སྟེ་ཆུ་གྱེན་དུ་མི་འགྱུར་བ་དང་ལྕགས་གསེར་དུ་མི་འགྱུར་བ་ལ་སོགས་པ་བཞིན་ནོ། ། གྲིབ་མ་བཞིན་འབྲངས་བ་དང་རང་བཞིན་པ་གསལ་བར་སྟོན་པ་ནི་རྒྱལ་པོ་ལ་སོགས་པ་མཆོག་ལ་ཞེས་པ་སྟེ་ཉིན་རེ་ཉིན་རེ་ནི་རྒྱུན་མ་ཆད་པའོ། ། ཡང་ཡིད་ཀྱི་བདེ་བ་རྟོགས་པའི་དབང་གྱུར་ནི་རྟོག་པའི་བཟོས་སྦྱར་བ་སྟེ་འཁོར་དང་ལོངས་སྤྱོད་ལ་སོགས་པ་ལ་བདེ་བར་རློམ་པ་ན་ཡིད་བདེ་སྐྱེ་བའི་ཕྱིར་རོ། ། རྟོག་པ་སྡུག་བསྔལ་དབང་གྱུར་ནི་ལུས་སེམས་ལ་སྡུག་བསྔལ་བྱུང་བ་ན་བདེར་འཛིན་གྱིས་རྟོག་པ་ཐམས་ཅད་འཇོམས་པས་དེ་ཕྱིར་ཞེས་སྦྱར་ཏེ་ཅི་ཡང་མེད་ནི་སྡུག་བསྔལ་འགོག་ནུས་པའི་རྟོག་པ་མེད་པས་དེ་ལ་རྟོག་པས་དབང་བྱེད་མི་ནུས་སོ། ། དུས་འགྲོ་བ་ནི་བུ་ཆུང་ནས་རྒན་པོའི་བར་ཏེ་དེར་ན་ཚོད་འགྱུར་བའི་སྡུག་བསྔལ་འཕེལ་བ་དེ་ཕྱིར་བདེ་བ་ནི་ལུས་ལས་གཞན་དུ་སྣང་ལ། སྡུག་བསྔལ་ནི་ལུས་ཀྱི་རང་བཞིན་དུ་གྲུབ་པ་སྟེ་འགྱུར་བ་རྒྱུན་མི་ཆད་པའི་ཕྱིར་རོ། ། གཞན་ནི་ཕྱིའི་ཚེར་མ་ལ་སོགས་པ་སྟེ་རྒྱུ་མང་ཉུང་གིས་ཀྱང་སྡུག་བསྔལ་ཤས་ཆེ་བར་གྲུབ་བོ། ། བཟློག་པ་མང་ཉུང་གིས་ཀྱང་དེ་ཤས་ཆེ་བར་སྒྲུབ་པ་ནི་འཕེལ་བཞིན་ཞེས་པ་སྟེ་ངན་སོང་གསུམ་དང་ལྷ་དང་མི་དབུལ་པོ་ལ་སོགས་པའི་སྡུག་བསྔལ་བཞིན་ནོ། ། དེ་གསལ་བར་སྟོན་པ་ནི་རྐྱེན་དང་ཞེས་པ་སྟེ་རྐྱེན་དྲོ་བ་དང་བསིལ་བ་ལས་བྱུང་བའི་བདེ་བ་ནི་བསྟེན་དྲགས་ན་བཟློག་པ་སྡུག་བསྔལ་དུ་འགྱུར་ལ།
སྡུག་བསྔལ་གྱི་རྒྱུ་བསྟེན་དྲགས་པས་བཟློག་པ་བདེ་བར་འགྱུར་བ་མེད་དེ་དམྱལ་བའི་མེ་དང་སྡུག་བསྔལ་གྱི་དམིགས་རྐྱེན་བཞིན་ནོ། ། སྐྱེས་ནས་མ་ཤིའི་བར་ནི་སྐད་ཅིག་དང་རྒྱུན་འགྱུར་བའི་རྒ་ཤི་ཡིན་པས་དེ་ལ་བདེ་བ་མེད་དོ་ཞེས་སྟོན་པ་ནི་ཁྱོད་འཆི་ཞེས་པ་སྟེ་འགྲོ་བ་དང་འགྲོ་འགྱུར་ནི་རྒྱུན་མི་འཆད་པར་འགྱུར་བའོ། ། ལུས་ཅན་ནི་གོ་སླའོ། ། འབྱུང་བ་རེ་རེ་ལ་ལུས་བསྐྱེད་པའི་ནུས་པ་མེད་པས་འབྱུང་བ་ཀུན་ཚོགས་པ་ལས་སྐྱེ་བ་ནི་ནུར་ནུར་པོ་ལས་མེད་ན་འབྱུང་བ་གསུམ་འཛིན་མི་ནུས་ལ། ཆུ་མེད་ན་གོང་བུར་འགྲིལ་མི་ནུས་ཤིང་། མེ་མེད་ན་འབྲུལ་ལ། རླུང་མེད་ན་འཕེལ་མི་ནུས་ཏེ་དེ་འཆི་ཁའི་བར་དུ་ཅི་རིགས་པར་སྦྱར་རོ། ། འབྱུང་བཞི་ངོ་བོ་དང་བྱེད་ལས་འགལ་བ་རྣམས་ནི་ཕན་ཚུན་གནོད་རེས་བྱེད་པས་བདེ་བ་མེད་དེ་སེམས་ཅན་མི་མཐུན་པས་གཅིག་ཏུ་སོགས་པ་བཞིན་ནོ། ། ཚ་གྲང་སོགས་ལ་དེ་འཆོས་པའི་རྐྱེན་རྟག་ཏུ་བ་མེད་པས་གྲང་སོགས་ཀྱིས་བརླག་བཞིན་པ་བྱ་བ་དང་འདོད་ཡོན་ལ་སྤྱོད་པ་དང་འབད་རྩོལ་གྱི་ལས་བྱེད་པ་ཞེས་སྦྱར་རོ། ། ཡང་ཚེ་འདིར་ནི་སྡིག་སྡུག་ལས་སྲུང་དགོས་ལ་དེ་མ་བསྲུང་ན་ཚེ་གཞན་དུ་ངན་འགྲོ་ཡོད་ན་ཞེས་སྦྱར་ཏེ་གཉིས་ཀར་སྡུག་པའོ། །
བཞོན་པ་སོགས་ནི་བཟའ་བཏུང་དང་ཉལ་བ་ལ་སོགས་པའོ། ། དང་པོ་དེ་དག་གང་ལ་རྩོམ་པའི་ཚེ་བདེ་བ་མེད་པ་དེ་ལ་མཐར་བདེ་བ་འཕེལ་བ་མེད་པ་ནི་སྒྲ་ཇི་བཞིན་པ་ལྟག་ཆོད་ཡིན་གྱི་ལས་བྱེད་པ་ཉིད་སྦྱར་བའམ་སྡུག་བསྔལ་ལ་སྤྲོ་བ་ཕྲག་ཁུར་སྤོ་བ་དང་འདྲའོ། ། དེ་འདྲའི་རིགས་ཐམས་ཅད་གསེར་སྣོད་དུ་སྐྱུག་པ་ལ་བདེ་བར་འཛིན་པ་བཞིན་སྡུག་བསྔལ་ལ་བདེ་བར་བློས་བཅོས་ཏེ་ཞེས་སྦྱར་རོ། ། ཕྲག་ཁུར་སྤོ་བའི་རྩོམ་པས་སྔར་སྐྱེས་པའི་སྡུག་བསྔལ་ལྡོག་པར་འགྱུར་བ་ཡིན་ན་དེས་ཕྲག་པ་གཅིག་ལ་སྡུག་བསྔལ་རྩོམ་སྟེ་སྐྱེ་བ་དང་འང་གི་སྒྲས་དེ་འགག་པ་ནའང་བདེ་བ་ཅི་ཡོད་དེ་མེད་པ་དེ་ཕྱིར་ཐུབ་པས་ཀ་ཏ་ཡ་ནའི་བུ་སྐྱེ་བ་ན་ཡང་སྡུག་བསྔལ་ཁོ་ན་སྐྱེའོ། ། འགགས་པ་ན་ཡང་སྡུག་བསྔལ་ཁོ་ན་འགག་གོ་ཞེས་གསུངས་པ་སྙམ་སེམས་སོ། ། གལ་ཏེ་སོ་སོ་སྐྱེ་བོས་སྡུག་བསྔལ་ཡོད་ཀྱང་བདེ་བས་བཀབ་པ་ལྟར་མི་མཐོང་ངོ་ཞེ་ན། དེ་སྟོབས་ཅན་གང་གིས་ཞེས་གསུངས་ཏེ་དེ་བཀག་ཟིན་ཅིང་འགོག་པར་འགྱུར་བའི་ཕྱིར་རོ། ། གལ་ཏེ་སྡུག་བསྔལ་འབའ་ཞིག་ཡིན་ན་དེ་བསྟན་པ་དོན་མེད་དེ་མེའི་ཚ་བ་བཞིན་ནོ། ། བྱིས་པ་ཁྱོད་སྡུག་བསྔལ་གྱི་ཕུང་པོ་ལ་ཆགས་བྲལ་མ་ཡིན་ཞེས་བྱིས་པ་ལ་བསྟན་པར་བྱ་དགོས་ཏེ་དེ་སྡུག་བསྔལ་ལ་གནས་བཞིན་དུའང་དེ་མི་ཤེས་པ་དེས་ན་སངས་རྒྱས་ཀྱིས་གཏི་མུག་སྒྲིབ་པ་ཀུན་གྱི་ཐ་མ་མཐར་ཐུག་ཏུ་གསུངས་ཏེ། ཆེ་ཞེས་འདི་ནི་སྒྲིབ་པ་རྣམས་ཀྱི་མཆོག་སྟེ་གང་འདི་མ་རིག་པའི་སྒྲིབ་པའོ་ཞེས་པས་སོ། །
དེ་དག་ཐམས་ཅད་བསྡུས་ནས་མི་རྟག་པ་ལ་སྡུག་བསྔལ་གྱིས་ཁྱབ་པར་སྟོན་པ་ནི་མི་རྟག་པ་ལ་ངེས་པར་གནོད་ནི་དངོས་པོ་དེ་དེས་འཇོམས་པའོ། ། དེས་ན་གནོད་པ་ཡོད་པ་ལ་སྡུག་བསྔལ་གྱིས་ཁྱབ་པར་བསྟན་ནོ། ། ཆོས་སྐུ་དང་ལོངས་སྐུ་ཡང་དག་གཉིས་ལ་གནོད་པ་མེད་པས་སྡུག་བསྔལ་མ་ཡིན་ལ། སྤྲུལ་སྐུ་ནི་གནོད་བཅས་སུ་སྣང་བས་གནོད་པའི་སྡུག་བསྔལ་ཅན་ཡིན་ཡང་ཚོར་བ་སྡུག་བསྔལ་ནི་མེད་དོ། ། སེང་ལྡེང་གི་ཚལ་པ་ཟུག་པ་ལ་སོགས་པ་ནི་དྲང་དོན་ཡིན་ནོ། ། མཛོད་འགྲེལ་ལས། མདོ་སྡེ་པའི་བཙུན་པ་དཔལ་ལེན་ཚོར་བ་བདེ་བ་མེད་པར་འདོད་པ་བཀག་པ་དེས་ནི་འདི་ལ་མི་གནོད་དེ་འདིས་སེམས་པ་དང་འདོད་པ་དང་ཕན་པའི་ཚོར་བ་མ་བཀག་པའི་ཕྱིར་རོ། ། དེས་ན་སློབ་དཔོན་ཟླ་གྲགས་ཀྱིས་དེས་གཞུང་འདི་བཀག་པ་ཡིན་ནོ། ། ཞེས་བཤད་པ་ནི་ནོར་བ་ཡིན་ནོ། ། བདེར་འཛིན་གྱི་ཕྱིན་ཅི་ལོག་སྤངས་པའི་ཐབས་བསྟན་པའི་རབ་ཏུ་བྱེད་པ་གཉིས་པའི་བཤད་པའོ།། །།
གཙང་འཛིན་གྱི་ཕྱིན་ཅི་ལོག་སྤངས་པའི་ཐབས་སྟོན་པ་ན་ཤིན་ཏུ་ཞེས་སྨོས་ཏེ་ཡུན་རིང་པོར་འདོད་པའི་ཡུལ་བསྟེན་ཀྱང་ཡུལ་ཡུལ་ཅན་གཉིས་ཀ་ལ་མུ་ཐུག་ཅིང་ཟད་པ་མེད་དེ་སྨན་པ་ངན་པ་མི་མཁས་པས་སྨན་དཔྱད་ཡུན་རིང་པོ་བྱས་ཀྱང་ངལ་བ་འབྲས་བུ་མེད་པ་བཞིན་འདོད་པ་སྤྱོད་པའི་ལུས་ཀྱང་དེ་བཞིན་ནོ། ། ཇི་སྐད་དུ། གཤེར་བ་གཤེར་བས་མི་སྐེམ་ཤིང་། ། ཚ་བ་ཚ་བས་ཉམས་མིན་ལྟར། ། དེ་བཞིན་འདོད་པ་ཉེར་སྤྱད་པས། ། འདོད་པའི་རེ་བ་སྤོང་མི་བྱེད། ། ཅེས་བཤད་དོ། ། དེ་ཉིད་གསལ་བར་སྟོན་པ་ནི་ཟས་སུ་ས་འདིས་སྟེན་པར་བྱེད་པ་ཞེས་པ་སྟེ་ངན་པ་ལ་སྲེད་པའི་དཔེའོ། ། བུད་མེད་ཅེས་པས་ནི་འཁྲིག་པ་འདྲ་ཞིང་ཁ་དོག་ཐུན་མོང་བ་ཡིན་པས་མཆོག་ལ་སྲེད་པ་དགག་པའོ། ། གང་ལ་ཞེས་བྱ་བ་ནི་མཆོག་དོན་ལ་མེད་ལ་ཁྱི་དང་ཡང་ཐུན་མོང་བ་ཡིན་པས་སྤང་བར་སྟོན་ནོ། །
ཁྱོད་ལ་ཞེས་པས་ནི་ཐུན་མོང་བ་དེ་ལ་ཁྱོད་ངོ་མཚར་དུ་འཛིན་པ་རིགས་པ་མིན་པར་སྟོན་ནོ། ། ཡོན་ཏན་ཞེས་པས་ནི་དེ་ལྡན་ལ་ཆགས་པ་དང་དེ་མེད་པའི་བཟློག་པ་ལ་ཞེ་སྡང་ན་ཡུལ་གཅིག་ལ་སྐྱོན་ཡོན་གཉིས་ཀ་འོང་བས་སྔ་ཕྱི་གཉིས་གང་དུ་བདེན་མི་ཤེས་པའོ། བླུན་པོའི་ཞེས་པ་ནི་དེ་རྒྱུ་ཡོན་ཏན་མེད་པ་ལ་འཇུག་པ་ལྡོག་པའང་རྒྱུ་ཡོན་ཏན་ལོག་པས་ག་ལ་ལྡོག་ཅེས་སྟོན་ཏོ། ། ཇི་སྲིད་སྐྱེས་པ་གཞན་མ་ཤེས་པར་དེ་ལ་འདུག་ལ་དེ་ཤེས་ནས་ནད་ངན་བཞིན་གཞན་ལ་འགོ་བ་དེ་རྐྱེན་ཏེ་ཐབས་ཀྱིས་བསྲུང་ཞེས་སྦྱར་རོ། ། ཡང་དར་མས་བྱས་པ་དེ་ནི་རྒན་པོའི་དུས་ན་མི་འདོད་དེ་འགྱོད་ལ་གྲོལ་བའི་འཕགས་པ་རྣམས་དེ་ལ་གདུང་ཞིང་སྲེད་པར་མི་འགྱུར་བས་དེ་འཁྲུལ་བ་ཡིན་ནོ། ། ཡང་མ་ཆགས་པ་ལ་ཆགས་པའི་བདེ་བ་མེད་ལ་ཆགས་པ་དེ་ཡང་བླུན་པོ་མིན་པ་ཤིན་ཏུ་མཁས་པ་ལ་མེད་ཅིང་རྟག་ཏུ་ཡིད་གཡེང་བར་བྱེད་པ་དེའི་བདེ་བ་ཅི་འདྲ་ཞིག་སྟེ་ཕྱིན་ཅི་ལོག་གི་བློ་ཡིན་ནོ། ། ཁྱོད་མོ་ལ་གུས་བཞིན་བྱ་བས་ནི་དེ་ལ་བདག་གིར་འཛིན་པ་མི་རིགས་པར་སྟོན་ཏོ། ། གལ་ཏེ་བྱ་བས་ནི་བདེ་བ་དེ་ལ་བུད་མེད་མི་དགོས་པར་འགྱུར་ཏེ་དེས་བདེ་བ་དང་དེའི་རྒྱུ་འཇོམས་པའི་ཕྱིར་རོ། ། བདེ་བ་དང་དེའི་རྒྱུ་དོར་བྱ་ཞེས་སྦྱར་རོ། ། བདེ་བ་གཞན་ལས་སྐྱེ་བ་ནི་ས་བོན་དང་ཚུལ་བཞིན་མ་ཡིན་པ་ལ་སོགས་པའོ། །
རྒྱུ་མ་ཡིན་ལ་རྒྱུར་འཛིན་པས་དེ་རྒྱུ་ཞེས་སོ། ། མཛེ་དང་གཡན་པ་དང་མེ་དབལ་གྱིས་ཉེན་པ་རྣམས་ཕྲུགས་ན་མི་ཟད་པའི་ན་ཚ་སྐྱེ་བཞིན་དུ་འཕྲུག་པ་ལྟར་ཆགས་པས་ལྡོངས་པ་ཟིལ་གྱིས་ནོན་པས་དེའི་སྐྱོན་མི་མཐོང་ལ། འཇིག་རྟེན་དང་འཇིག་རྟེན་ལས་འདས་པའི་ལམ་གྱིས་ཆགས་བྲལ་ཞེས་སྦྱར་རོ། ། བཀྲེས་པས་ཉེན་པ་ལ་མུ་གེ་བྱུང་བའི་ཚེ་ཕྱུག་པོ་བརྩེ་བ་མེད་པ་རྣམས་ཀྱིས་བརྙས་པ་སྣ་ཚོགས་བྱས་ཀྱང་ཕྱིས་ཀྱི་སྟེ་བས་བཟོད་པ་བཞིན་ཆགས་ཅན་བུད་མེད་མ་བཟོད་པའི་ལུས་ངག་གི་གཡོ་བའང་དེ་འདྲའོ། ། ངན་པ་ལ་ཆགས་ཤིང་ཕྲག་དོག་བྱེད་པ་སྟོན་པ་ནི་དྲེགས་པ་ཞེས་པ་སྟེ་བཤང་ཁང་དང་བུད་མེད་ལ་ཆགས་པ་འགའ་ཞིག་དེ་གཉིས་མེད་པ་འགའ་ལ་ཕྲག་དོག་དང་དེ་གཉིས་ལྷན་གྱི་དོགས་པའི་ཁྲེན་པ་བྱེད་དོ། ། མི་གཙང་བ་ལ་གཏི་མུག་འབྱུང་བ་ནི་དེར་མ་རིག་པའོ། ། འདོད་ཆགས་འབྱུང་བར་མི་རིགས་པ་ནི་དེ་འདོད་པར་བྱ་བ་ཡིད་དུ་འོང་བ་ལ་འཇུག་པའི་ཕྱིར་རོ། ། འདི་སྐད་དུ། དེ་ནི་ལྟ་བར་ཅི་ནས་ཀྱང་། ། རིགས་མིན་རྣམ་པར་ག་ལ་རིགས། །
དེ་ལ་ཆགས་པར་འགྱུར་ཞེས་པ། ། ཨེ་མ་འཇིག་རྟེན་མུན་ཆེན་ཡིན། ། ཞེས་བཤད་དོ། ། བྱིས་པའམ་མི་རྣམས་ཞེས་དང་སྨད་པར་འབྱུང་འགྱུར་གྱི་གནས་ཡིན་ན་བྱ་བ་དང་ལུས་གང་ལས་ཞེས་སྦྱར་རོ། ། དངོས་པོ་གཙང་བ་མེ་ཏོག་དང་དྲི་དང་གོས་དང་རྒྱན་ལ་སོགས་པ་ལུས་དང་ཕྲད་པས་ངན་པའི་ཐ་མ་མི་གཙང་བ་གང་དུ་དམིགས་ཅེས་སྦྱར་ཏེ་རྒྱ་མཚོས་ཆུ་ཀླུང་གཙང་མ་རྣམས་བ་ཚྭའི་རོར་བསྒྱུར་བ་བཞིན་ནོ། ། བཤང་བ་དེ་མེད་པར་བྱ་བ་དང་སྲིན་དང་འདྲ་བ་དེ་ལ་རྨོངས་པ་མ་རིག་པས་གཙང་བར་དྲེགས་ཞེས་སྦྱར་ཏེ་མའི་བཤང་ཁང་དུ་ཡུན་རིང་དུ་བསྡད་པའི་ཕྱིར་རོ། ། བསངས་གཏོར་དང་སྔགས་ཆུ་ལ་སོགས་པའི་ཐབས་ཞེས་དང་ནང་ལུས་གཙང་བ་ལ་འབད་ན་ཕྱི་རོལ་གྱི་མི་གཙང་བའི་ཕུང་པོ་ལ་དེ་མ་ཡིན་ཏེ་བྱེད་པར་འགྱུར་ཞེས་སྦྱར་རོ། ། མཛེ་ཅན་དང་བཤང་གཅི་ཅན་མི་གཙང་བར་མཉམ་ཡང་གཅིག་འདོར་ལ་གཅིག་ལེན་པ་ནི་ཐམས་ཅད་དེ་ལྟར་སོང་མ་སོང་ལས་ཡིན་ནོ་ཞེས་སྟོན་པ་ནི་མཛེ་ཅན་སྤོང་བ་བཞིན་དེ་ལྟར་བཤང་གཅི་ཅན་མི་ཀུན་ལ་མཚུངས་མིན་ཏེ་ཐུན་མོང་དུ་མེད་ན་དེ་ཀུན་གྱིས་སྤོང་བར་འགྱུར་ན་དྲང་སྲོང་དཀའ་ཐུབ་སྤྱོད་པ་རྣམས་ཀྱིས་ཀྱང་དེ་གཉིས་མཉམ་པ་དེ་མ་རྟོགས་པས་ཆུང་མ་བསྟེན་པ་ཡིན་ནོ། ། མི་གཙང་བ་དེ་དྲི་དང་རྒྱན་ལ་སོགས་པས་གཙང་འཆོས་པ་ལ་འདོད་ཆགས་སྐྱེ་བ་དེ་ནི་སྣ་རྡུམ་སྣ་ཚབ་བྱས་པ་ལ་དགའ་བ་དང་འདྲའོ་ཞེས་སྟོན་པ་ནི་སྣའི་ཡན་ལག་ཉམས་པ་ཞེས་བྱ་བ་ཡིན་ནོ། ། ཆགས་བྲལ་རྣམས་ཀྱིས་བལྟས་ན་ཆགས་བྲལ་ཏེ་ཡིད་འབྱུང་སྐྱེ་བར་གྱུར་པ་དེ་གཙང་བར་མི་རིགས་ལ་མེ་ཏོག་ལ་སོགས་པ་གཙང་བ་རྣམས་ལའང་ཆགས་བྲལ་རྣམས་འདོད་ཆགས་མི་སྐྱེ་བས་ངེས་པར་ཞེས་དང་གཙང་བའི་དངོས་དེ་ཞེས་སྦྱར་ཏེ་ཡུལ་མེད་པས་གཙང་འཛིན་ཕྱིན་ཅི་ལོག་ཏུ་བསྟན་ཏོ། །
མདོར་ན་ཞེས་བྱ་བས་དོན་སྡུད་པར་བྱེད་དེ་གཅིག་ལ་སྲིད་པ་ནི་ནང་ཉེར་ལེན་གྱི་ཕུང་པོ་ལ་གསལ་ལ་གནས་དོན་གཉིས་ལའང་མི་རྟག་པ་སྐད་ཅིག་དང་མི་གཙང་བ་སྐྱོ་བ་སྐྱེ་བ་དང་སྡུག་བསྔལ་གནོད་པ་དང་བདག་མེད་པ་རང་དབང་མེད་པ་སྟེ་ཕྱིན་ཅི་མ་ལོག་པ་བཞི་ཡོད་པས་རྟག་པ་ལ་སོགས་པའི་ཡུལ་དང་ཡུལ་ཅན་བཞི་པོ་ཐམས་ཅད་ཕྱིན་ཅི་ལོག་ཏུ་གྲུབ་བོ། ། གཙང་འཛིན་སྤངས་པའི་ཐབས་བསྟན་པའི་རབ་ཏུ་བྱེད་པ་གསུམ་པའི་བཤད་པའོ།། །། བདག་འཛིན་ཕྱིན་ཅི་ལོག་སྤང་བ་རྒྱལ་པོའི་དབང་དུ་བྱས་ནས་སྟོན་པ་ནི་བདག་དང་ཞེས་པ་སྟེ་དྲེགས་ཤིང་ང་རྒྱལ་བ་དེ་སྲིད་པ་གསུམ་དུ་དམ་པ་མཁས་པ་སུ་ལ་སྐྱེ་བར་འགྱུར་དེའི་གཏན་ཚིགས་གང་ཕྱིར་བྱ་དང་གནས་དོན་གྱི་ཡུལ་མཚུངས་ཏེ་ཐུན་མོང་བ་ཡིན་ཕྱིར་ཞེས་སྦྱར་ཏེ་རྒྱལ་པོ་ལ་སོགས་པས་ཀྱང་ཐུན་མོང་བ་ལ་ང་རྒྱལ་བྱ་བར་མི་རིགས་ཏེ་རང་ཁོ་ནའི་མ་ཡིན་པའི་ཕྱིར་གར་མཁན་ལ་སོགས་པའི་ལྟད་མོ་བཞིན་ནོ། ། བསྐལ་པ་འདི་ལ་སྔ་བའི་རྒྱལ་པོ་མང་པོས་བཀུར་བ་ཡིན་ལ་དེ་ནི་ཞིང་སྲུང་བའི་ཕྱིར་སྐྱེས་བུ་སྟོབས་པོ་ཆེ་གཅིག་ལ་འབྲུའི་དྲུག་ཆ་བྱིན་ནས་དེ་གླས་པ་ཡིན་པས་སྐྱེ་བོའི་ཚོགས་ཀྱི་བྲན་ཡིན་ནོ་ཞེས་སྟོན་པ་ནི་ཚོགས་བྲན་ཞེས་པ་སྟེ། བསྟབས་པ་ནི་གླས་པའོ། ། བྲན་གྱི་དྲེགས་པ་བྱ་བ་དང་བྱ་བ་གང་ངམ་ཡུལ་དེ་རུ་བྱ་བ་ནི་སྒྲུབ་པ་ལ་དབང་དུ་བྱས་པ་བློན་པོ་དང་འབངས་ལ་སོགས་པ་ལ་རག་ལས་པར་འགྱུར་བས་བྱ་བ་ཐམས་ཅད་ང་ལ་རག་ལས་ཞེས་དྲེགས་པ་དེ་མི་རིགས་སོ། ། ཇི་ལྟར་གསོ་བྱ་གླ་པ་དེ་གླ་ཐོབ་ཅིང་ཐོབ་ནས་གླ་སྟེར་བའི་རྗེ་བོ་གཏོང་བ་པོར་སེམས་ཤིང་རང་ང་རྒྱལ་མི་བྱེད་པ་བཞིན་རྒྱལ་པོས་ཀྱང་སྦྱིན་བྱ་བྱིན་ནས་བདག་ནི་གཏོང་བ་པོ་སྙམ་པའི་རློམ་སེམས་མི་བྱ་སྟེ་ཚོང་པས་ནོར་བརྗེ་བ་ལ་དྲེགས་པ་མི་རིགས་པ་བཞིན་ནོ། ། གཞན་མཁས་པ་རྣམས་ཀྱིས་ནི་སྡུག་བསྔལ་གྱི་གནས་སུ་མཐོང་བ་དེ་ཁྱོད་ལ་བདེ་བར་ཕྱིན་ཅི་ལོག་ཏུ་དྲན་ཏེ་ཤེས་པར་གྱུར་ལ། རྒྱལ་པོ་རྣམས་ནི་དྲུག་ཆའི་གླས་པ་སྐྱོང་བར་བྱེད་པ་ཡིན་པས་གཞན་སྐྱོང་བའི་ལས་ཞེས་སྦྱར་ཏེ་མེལ་ཚེ་བ་ལ་དགའ་བ་མེད་པ་བཞིན་ནོ། ། རྒྱལ་པོ་དང་འབངས་ནི་ཕན་ཚུན་གཉིས་ཀས་གཉིས་ཀ་སྲུང་དགོས་པས་སྲུང་བ་པོའི་དྲེགས་པ་བྱེད་ན་རང་འབངས་ཀྱིས་སྲུང་དགོས་པའི་དྲེགས་བྲལ་དུའང་བྱ་དགོས་སོ་ཞེས་སྟོན་པ་ནི་འཇིག་རྟེན་ཞེས་པ་སྟེ།
ཁྱོ་ཤུག་གམ་ནགས་དང་སེང་གེ་བཞིན་ནོ། ། རྒྱལ་པོ་རིགས་བཞི་པོ་ཀུན་གྱི་བདག་པོ་ཡིན་ན་རིགས་བཞི་པོ་ནི་རང་རང་གི་ལས་ཀྱིས་མི་འཚོ་བར་ཕལ་ཆེར་སྡིག་པ་སྤྱོད་དེ་དེའི་དྲུག་ཆའང་ཐོབ་པའི་ཕྱིར་ལྷ་མི་གཉིས་མི་ཐོབ་པོ་ཞེས་སྟོན་པ་ནི་རིགས་ཀུན་ཞེས་པའོ། ། བྱ་བ་ཐམས་ཅད་གཞན་གྱིས་བསྐུལ་ནས་བྱེད་པ་ནི་བླུན་པོར་གྲགས་ན་རྒྱལ་པོ་ནི་བློན་པོ་ལ་སོགས་པས་ཁྱི་དང་སྤྲེའུ་སྣོད་པ་བཞིན་བྱེད་པས་ཁྱོད་བས་བླུན་པ་མེད་དོ་ཞེས་སྟོན་པ་ནི་གཞན་གྱིས་ཞེས་པ་སྟེ་གཞན་དབང་ཅན་གཞན་ཞེས་སྦྱར་རོ། ། ཁྱེད་སྲུང་བ་བྱ་བ་དང་ཁྲིམས་ལས་འདའ་བའི་སྐྱེ་བོ་ཞེས་སྦྱར་རོ། ། ཕ་བས་ཀྱང་ཁྲིམས་དམ་པའམ་འདི་རྒྱལ་པོའི་ལུགས་ཡིན་ནོ་ཞེས་པ་ལ་སོགས་པས་བདག་ཉིད་བྱ་དང་ཉ་པ་དང་ཤན་པ་ལ་སོགས་པ་གང་དུ་མེད་མི་འགྱུར་ལ། རྒྱལ་པོ་དེ་ལ་སྡོམ་མིན་དང་སྡིག་པ་ཡོད་པ་ལུང་རྒྱལ་པོ་རྣམས་ལ་ཆོས་མ་ཡིན་པ་འདོན་པ་ལ་སོགས་པ་རྣམས་ནི་སྡོམ་པ་མ་ཡིན་པ་ཅན་ནོ། ། བྱ་བའི་ལུང་དང་ལ་སོགས་པ་རྒྱལ་པོ་རྣམས་ནི་སྡོམ་མིན་ཅན་ཡིན་ཏེ་གཞན་ལ་གནོད་པ་བྱེད་པའི་ཕྱིར་གཤེད་མ་བཞིན་བྱ་བའི་རྗེས་དཔག་དང་། འཕགས་པ་ལས་རྒྱུ་འབྲས་མངོན་སུམ་དུ་མཐོང་བའི་རྒྱུ་རྣམས་ཀྱི་དེའི་རྒྱུད་ལ་སྡིག་པའི་ལས་ཟད་ཅིང་འཇིག་པ་ཡོད་མིན་པར་འགྲུབ་པོ། གླ་ཟོས་ནས་སྲུང་བ་ཆོས་ཡིན་པ་འགོག་པ་ནི་གོ་མཚོན་ཆ་ལ་སོགས་པའི་བཟོ་མཁན་བྱ་བ་དང་རག་ལས་པ་སྨད་པའི་དཔེ་སྟོན་པ་ནི་དམ་པ་འཕགས་པས་སྲིད་པ་གསུམ་གྱི་སྲེད་པ་འདོད་ཆགས་རག་ལས་པ་ཡིན་ཀྱང་སྨོད་ཅིང་སྤོང་བ་བཞིན་ནོ། ། བླུན་མིན་བྱ་བ་ནི་འཕགས་པ་ལ་སོགས་པའི་མཁས་པ་རྣམས་རྒྱལ་སྲིད་སྤོང་ཞིང་བརྩེ་བ་ནི་མཁས་པའི་ཁྱད་ཆོས་ཡིན་པའི་ཕྱིར་རོ། །
རྒྱལ་པོའི་ཁྲིམས་ལུགས་འགའ་ཞིག་དྲང་སྲོང་གི་བསྟན་བཅོས་ལས་བྱུང་བས་ཆོས་ཡིན་པར་སྨྲ་བ་འགོག་པ་ནི་འཚེ་བ་ཆོས་སུ་སྨྲ་བ་དང་དེ་ཆོས་ཡིན་མིན་ཐེ་ཚོམ་ཟ་བ་དང་དེ་ཆོས་མིན་དུ་འདོད་པའི་དྲང་སྲོང་གསུམ་མོ། ། སྔར་གྱི་ཞེས་བྱ་བ་ནི་སྟོན་པ་སྔོན་རྒྱལ་པོར་གྱུར་པའི་སྐྱེས་རབས་བཞིན་ཏེ་རྩོད་དུས་ཀྱི་ཆོས་ནི་སྡིག་པ་དང་རི་དྭགས་གནས་པའི་དགོན་པ་ལྟར་སྟོངས་ཞེས་སྦྱར་རོ། ། སྐབས་སུ་བབ་པ་ན་དགྲ་ལ་བསྣུན་པ་ནི་ཆོམ་རྐུན་པ་ལ་སོགས་པ་ལའང་མཚུངས་པར་སྟོན་པ་ནི་གླགས་སུ་ཞེས་པའོ། ། དྲང་སྲོང་རྒྱས་པ་རྒྱལ་པོའི་ཆོས་ལུགས་ངན་པ་བྱས་པ་ནི་ཁྱད་པར་དུ་འཕགས་པའི་བསྟོད་པ་ལས། ཁྲོས་པས་གཡུལ་ངོར་བསད་ནས་ནི། ། བདེ་འགྲོར་འགྱུར་ཞེས་རྒྱས་པ་སྨྲ། ། མགོན་པོ་ཁྱོད་ཀྱི་གནས་སྐབས་དེའི། ། སེམས་ནི་ངན་འགྲོ་ཡིན་ཞེས་གསུངས། ། ཞེས་འབྱུང་སྟེ། དེས་རྒྱལ་པོ་མཉེས་པས་མཐོ་རིས་སུ་འགྲོ་བར་འདོད་དོ། །
དེ་འགོག་པ་ནི་ཆང་དང་སོགས་པ་རྒྱན་པོ་དང་བུད་མེད་ལ་སྟེར་བ་ལ་སོགས་པ་ཆགས་པས་ཀུན་ནས་བསླངས་ནས་མཆོད་པ་སྟེ་ཆོས་མ་ཡིན་ན་གཡུལ་ངོར་སྲོག་བཏང་བ་ཆོས་ཇི་ལྟར་ཡིན་ཏེ་ཞེ་སྡང་གིས་བསླངས་པའི་ལས་ཡིན་པའི་ཕྱིར་རོ། ། མགོན་དུ་འདོད་པ་ཁྱོད་ལ་རྗེས་སུ་སྟོན་པའི་མགོན་འགའ་བྱ་བ་དང་། བདག་ཉིད་མ་གཏོང་སྟེ་རྗེས་སུ་མ་བཟུང་བ་ཁྱོད་ལ་མཁས་པ་སུ་ཞིག་དགའ་སྟེ་རང་ཉིད་མགོན་མེད་པས་འཇིགས་དང་བཅས་པའི་ཕྱིར་རོ། ། རྒྱལ་པོ་ཤི་ཙ་ན་ཆད་པའི་གྲགས་པས་བདེ་སྐྱིད་ཀྱི་ཡོན་ཏན་མི་འབྱུང་ལ་ཡོན་ཏན་མེད་པ་དེ་དང་ཁྱི་ཤ་ཚད་མེད་ཅིང་ཟ་བའི་གྲགས་པ་ལ་ཁྱད་ཅི་ཡོད་དེའང་བྱེད་པར་འགྱུར་རོ། ། རྒྱལ་པོ་ནི་བསོད་ནམས་ཀྱིས་བྱས་པས་དེ་ཡོད་ན་སེམས་ཅན་འདི་རྒྱལ་པོར་མི་འགྱུར་བྱ་མེད་དེ་དམངས་རིགས་རྒྱལ་པོར་སོང་བ་བཞིན་ནོ། ། བསྐལ་པ་དང་པོ་ཐམས་ཅད་རྫུས་སྐྱེས་ཡིན་པས་རིགས་ཐ་དད་མེད་ལ། ཕྱིས་ནི་གླ་ཟོས་ནས་གཞན་སྲུང་བ་ལ་རྒྱལ་རིགས་དང་དེའི་བཀའ་ཉན་པ་ལ་རྗེ་རིགས་དང་དཀའ་ཐུབ་ལ་ཞུགས་པ་ལ་བྲམ་ཟེ་དང་ངན་ལས་བྱེད་པ་ལ་དམངས་རིགས་ཏེ་འཚོ་ཐབས་ལ་དེར་བཏགས་པས་དེའི་དབྱེ་བ་དོན་ལ་མེད་དོ། ། འདས་དུས་ཞེས་བྱ་བས་ནི་རྒྱུ་གཉིས་པོ་འདིས་བཞི་པོ་དེའི་ས་བོན་རིགས་མཐུན་དུ་མ་ཆད་པ་མེད་པས་རིགས་བཞི་ལ་ངེས་པ་མེད་དོ། ། བྲམ་ཟེའི་རིགས་མི་འགྱུར་བ་འགོག་པ་ནི་གལ་ཏེ་སྔོན་གྱི་ལས་སམ་བྱ་བའི་ལས་འགྱུར་བ་ལས་ཞེས་པའོ། ། ནོར་ལ་བགོ་བཤའ་བྱེད་པ་ལྟར་སྡིག་པ་ལ་དེ་སྦྱར་མི་རུང་བར་སྟོན་པ་ནི་རྒྱལ་པོ་ཞེས་པ་སྟེ་གཞན་ཆེད་དུ་སྡིག་བྱས་ནས་ཕྱིས་རང་མ་འཇོམས་ཤིག་བྱ་བའི་དོན་ཏོ། །
དེ་དག་ཐམས་ཅད་སྡུད་པ་ནི་དབང་ཕྱུག་ཅེས་པ་སྟེ་རང་དང་མཉམ་པ་དང་ལྷག་པའི་ནུས་པ་ཅན་ལ་བལྟས་ན་ལྟ་ཤེས་པའི་དམ་པའི་སེམས་ལ་ང་རྒྱལ་མེད་དེ་འདི་ནི་རིགས་དང་ཡོན་ཏན་དང་གཟུགས་ལ་སོགས་པའི་རློམ་སེམས་ཀྱང་ཕན་ཚུན་ལྟོས་པས་གཞོམ་པར་བྱའོ། ། བདག་འཛིན་སྤངས་པའི་ཐབས་བསྟན་པའི་རབ་ཏུ་བྱེད་པ་བཞི་པའི་བཤད་པའོ།། །། བསྟན་བཅོས་འདི་ནས་བཤད་པ་དང་ལེགས་པར་བཤད་པ་གཞན་ཐམས་ཅད་ནི་སངས་རྒྱས་ཁོ་ན་ལས་བྱུང་སྟེ། བློ་གྲོས་སྣ་ཚོགས་བསྟོད་པ་ལས། མ་ལ་ཡ་ལས་ཙན་དན་བཞིན། ཁྱོད་ལས་གཞན་ལ་ལྷར་བཅས་པའི། འཇིག་རྟེན་འདི་ན་ལེགས་བཤད་ཀྱི། རིན་ཆེན་འབྱུང་བ་མ་མཆིས་སོ། ། ཞེས་བཤད་དོ། ། དེའི་སྐུ་གསུང་ཐུགས་ཀྱི་གཡོ་བ་སྟེ་བྱ་བ་ནི་རྒྱུ་སྟེ་དགོས་པ་མེད་པ་འགའ་སྟེ་གཅིག་ཀྱང་མེད་དེ་འོད་བཀྱེ་བ་དང་ཐེམ་པ་ལ་ཞབས་བཞག་པ་དང་ཆོས་བསྟན་པ་དང་ཏིང་ངེ་འཛིན་ལ་མཉམ་པར་བཞག་པས་སེམས་ཅན་རྣམས་མཐོ་རིས་དང་ཐར་པ་གསུམ་ལ་བཀོད་པ་མདོ་རྣམས་ནས་འབྱུང་བ་བཞིན་ནོ། །
དེར་མ་ཟད་ཀུན་སློང་མེད་པ་དབུགས་ཀྱང་བྱ་བ་ནི་སེམས་ཅན་དམྱལ་བ་དང་ཡི་དྭགས་ལུས་མེར་འབར་བ་དང་། ཀླུ་བྱེ་ཚན་གྱི་ཚད་པས་ཉེན་པ་རྣམས་ལ་དེ་སྤྲིན་དུ་གྱུར་ཏེ་ཆར་ཕབ་ནས་ཚ་བའི་སྡུག་བསྔལ་རྣམས་ཞི་བར་བྱས་ཏེ། རང་དང་འཚམས་པའི་སྐུ་བསྟན་ནས་ཐར་པ་ཆ་མཐུན་གྱི་དགེ་བ་སྐྱེད་པར་བྱེད་དོ། ། ཀུན་མཁྱེན་སྒྲ་ཞེས་བྱ་བ་ནི་དེའི་མཚན་ཐོས་པས་སྡིག་པ་འཛད་ཅིང་བྱང་ཆུབ་གསུམ་གྱི་རྒྱུར་འགྱུར་བ་དང་སངས་རྒྱས་འཇིག་རྟེན་དུ་བྱོན་པའི་སྒྲས་བདུད་དང་འཆི་བདག་རྣམས་འདིས་སེམས་ཅན་ཐམས་ཅད་ངའི་ར་བ་ལས་འདའ་བར་བྱེད་དོ། ། ཞེས་སྐྲག་པའི་ཕྱིར་རོ། ། གལ་ཏེ་བདག་དང་འཇིག་རྟེན་རྟག་གམ་བྱ་བ་ལ་སོགས་པ་བཅུ་བཞི་དྲིས་པ་ན་ལུང་མ་བསྟན་པས་དེ་ཀུན་མཁྱེན་མ་ཡིན་ནོ་ཞེ་ན། དེ་སྒྲུབ་པ་བཤད་པ། ཐུབ་པ་སྐུས་མཛད་པར་འོས་པ་ཕན་པ་དང་མཛད་མིན་ཏེ། མི་འོས་པའི་གནོད་པ་དང་། གསུང་གིས་གསུང་བྱ་ཕན་པ་དང་གསུང་བྱ་མིན་པའི་གནོད་པ་བྱེད་པ་སྟེ་བཞི་པོ་དེའི་མཁྱེན་པ་དེ་ལ་མངའ་བ་དེས་ན་དེ་དེ་མིན་དུ་འགྱུར་བའི་རྒྱུ་ཅི་ཡོད་ཅེས་བྱ་བ་ནི་ཚིག་རྣམ་པར་སྦྱར་བ་ཡིན་ནོ། །
དེའི་དོན་ནི་འདི་ཡིན་ཏེ་བཞི་པོ་དེ་སེམས་ཅན་ལ་ཕན་པའི་ཚེ་མཛད་ལ་མི་ཕན་པའི་ཚེ་མི་མཛད་དོ། ། ལུང་མ་བསྟན་པ་བཅུ་བཞི་ནི་བདག་ལ་བརྩམས་ནས་དྲིས་པས་ཡོད་པར་བསྟན་ན་ནི་བདག་ལྟ་དམ་དུ་འགྲོ་ལ། མེད་པར་བསྟན་ན་ནི་བསྟན་པ་ལ་འཇུག་ཏུ་མི་འདོད་དོ། ། རིན་ཆེན་ཕྲེང་བ་ལས། ། འཇིག་རྟེན་མཐའ་དང་ལྡན་ནམ་ཞེས། ། དྲིས་ན་རྒྱལ་བ་མི་གསུང་བཞུགས། ། གང་ཕྱིར་འདི་ལྟར་ཟབ་པའི་ཆོས། ། སྣོད་མིན་འགྲོ་ལ་མི་གསུང་བ། ། དེ་ཡི་ཕྱིར་ན་མཁས་རྣམས་ཀྱིས། ། ཀུན་མཁྱེན་ཐམས་ཅད་མཁྱེན་པར་ཤེས། །
ཞེས་བྱ་བ་དང་། ། བློ་གྲོས་སྣ་ཚོགས་ཀྱིས། དུས་དང་བསམ་པ་མཁྱེན་ཁྱོད་ཀྱིས། ། ལ་ལར་དྲིས་ཀྱང་མི་གསུང་ལ། ། ཉེར་བྱོན་ནས་ཀྱང་གསུང་མཛད་ཅིང་། ། གཞན་དུ་སྐོམ་པར་མཛད་ནས་གསུང་། ། ཞེས་བཤད་དོ། ། དེ་བཞིན་དུ་རྒྱལ་བུ་འཇིགས་མེད་ཀྱིས། དེ་བཞིན་གཤེགས་པ་ལ་གཞན་ལ་གནོད་པར་འགྱུར་པའི་ཚིག་དེ་གསུང་ངམ་ཞེས་ཞུས་པ་ནི། བཀའ་བསྩལ་པ།
འདི་ལ་ནི་མགོ་གཅིག་ཏུ་མ་ཡིན་ཏེ་གང་ཕན་པར་བྱེད་པ་དེ་ནི་རེས་འགའ་གསུང་ངོ་ཞེས་རྒྱ་ཆེར་གསུངས་སོ། ། སློབ་དཔོན་འདི་སངས་རྒྱས་ལ་ཡེ་ཤེས་གཟུང་འཛིན་གཉིས་དང་བྲལ་བའི་སྣང་མེད་ཉིད་བཞེད་ལ་བློ་སྣང་བཅས་ཐམས་ཅད་འཁྲུལ་པ་ཡིན་ཞིང་སྣང་བཅས་ཀྱི་ཡེ་ཤེས་ནི་སྒྲུབ་པར་མི་ནུས་པས་ཡེ་ཤེས་དེ་ནི་གཞན་སྣང་ཡིན་ནོ། ། ཞེས་སྔགས་ཀྱི་གཞུང་རྣམས་ལས་བཤད་དོ། ། སློབ་དཔོན་ལེགས་ལྡན་འབྱེད་མུ་སྟེགས་རྣམས་ཀྱི་སངས་རྒྱས་མ་ཐག་ཏུ་ཀུན་ཏུ་རྒྱུ་ལྷག་སྤྱོད་དང་རིང་འཕུར་ཤི་བ་དང་ལྔ་སྡེ་ཡུལ་གང་ན་ཡོད་པ་དང་བྲམ་ཟེའི་བུ་མོས་སྐུར་པ་བཏབ་པ་དང་བུད་མེད་ཀྱི་རོ་མཉན་ཡོད་ཀྱི་ཀུན་དགའ་ར་བར་སྐུར་པ་གདབ་པའི་བློས་བོར་བ་ལ་སོགས་པ་མང་པོ་མ་ཤེས་སོ་ཞེས་རྩོད་པ་བཀོད་ནས་དེ་དག་ནི་སྨོན་གནས་མཁྱེན་པ་སྔོན་དུ་མ་བཏང་བ་ཡིན་གྱི་བཏང་ན་མཁྱེན་ནོ་ཞེས་ཤེས་རབ་སྒྲོན་མ་དང་རྟོག་གེ་འབར་བ་གཉི་ཀ་ནས་བཤད་དེ་དེ་འདྲའི་རིགས་ཅན་ཐམས་ཅད་དགོས་པ་འགའ་ཞིག་ལས་མ་མཁྱེན་པ་ལྟ་བུར་བསྟན་པ་ཡིན་ནོ། ། སངས་རྒྱས་ཐབས་སྣ་ཚོགས་ཀྱིས་སེམས་ཅན་ལ་ཕན་པ་མཛད་པ་ནི་རྒྱལ་པོ་གཅིག་གིས་ནོར་གྱི་ཕྱིར་ཁྱོད་ཀྱི་ཁྲོན་པ་ལེགས་པོ་དེ་འདིར་ཐོང་ཅིག་མ་བཏང་ན་ཆད་པ་བྱེད་དོ་བྱས་པ་ན། བྲམ་ཟེ་དེའི་བུ་མོས། ནོར་གྱིས་ནོར་རྣམས་འགུགས་བྱེད་ཅིང་། གླང་པོ་ཆེ་ཀྱང་གླང་ཆེན་ཏེ། ། རྒྱལ་དབང་ཁྲོན་པ་མངགས་འཚལ་ལོ། ། དེ་ནས་ཁྲོན་པ་འོང་བར་འགྱུར། །
ཞེས་བྱས་པས་ཆད་པ་མེད་པར་བྱས་པ་དང་འདྲའོ་ཞེས་སློབ་དཔོན་ཟླ་གྲགས་ཀྱིས་བཤད་དོ། ། དེ་སྒྲུབ་པའི་ལམ་ལ་སེམས་གཙོ་ཆེ་བར་སྟོན་པ་ནི་སེམས་ཞེས་པ་སྟེ་འགྲོ་བའི་སོགས་པས་ནི་འོང་བ་དང་ལངས་བ་དང་འཆག་པ་དང་འགྲེང་བ་དང་སྨྲ་བ་དང་སྦྱིན་སྲེག་ལ་སོགས་པ་དང་བསོད་ནམས་ཀྱི་སོགས་པས་སྡིག་པ་དང་ལུང་མ་བསྟན་བཟུང་སྟེ། སེམས་དེ་གསུམ་དུ་གྱུར་པ་ན་ལུས་ངག་གི་ལས་དེ་གསུམ་དུ་འགྱུར་བས་དེ་གསུམ་ཀྱི་ལས་ཀུན་ལ་ཡིན་དོན་པོ་སྟེ་གཙོ་བོར་བརྗོད་པར་བྱའོ། ། དེ་ཉིད་ཀྱི་ཕྱིར་གཞན་ལ་འཁོར་བའི་རྒྱུ་བྱེད་པའི་དགེ་མི་དགེ་ཐམས་ཅད་བྱང་ཆུབ་སེམས་དཔའ་ལ་བསམ་པ་བཟང་པོས་ལས་སུ་མི་འགྱུར་བར་དགེ་ལེགས་ལམ་ཉིད་དུ་འགྱུར་ཏེ་ལུས་ངག་བས་ཡིད་མཐུ་ཆེ་བས་ཡིད་ལམ་དུ་སོང་བ་དེའི་དབང་དུ་འགྱུར་པའི་ཕྱིར་སྦྲུལ་གྱིས་བཟུང་བའི་སོར་མོ་གཅོད་མཁན་དང་སྨན་པས་སྨན་དཔྱད་དྲག་པོ་བྱས་པ་བསོད་ནམས་སུ་འགྱུར་བ་བཞིན་ནོ། ། དེས་སྟོན་པས་བྲམ་ཟེའི་ཁྱེའུ་གྱུར་པ་ན་བུད་མེད་འདོད་པས་ཉེན་པའི་ཁྱིམ་ཐབ་བྱས་པ་དང་དེད་དཔོན་དུ་གྱུར་པ་བསྐལ་པ་བཟང་པོའི་བྱང་ཆུབ་སེམས་དཔའ་ལྔ་བརྒྱ་གསོད་པའི་མི་ནག་པོ་ལ་སྙིང་རྗེ་སྐྱེས་ཏེ་བསད་པས་བསྐལ་པ་སྟོང་ཕྲག་བརྒྱ་ལ་སོགས་པའི་ཚོགས་རྫོགས་པར་གསང་ཆེན་ཐབས་མཁས་ལ་སོགས་པའི་མདོ་ནས་བཤད་པ་དང་། སྟོན་པ་སེང་གེར་སྐྱེས་པས་གླང་པོ་ཆེ་ལ་སྟེགས་བྱས་ཏེ་མི་ཤིན་ཏུ་མང་པོ་ལ་བསྐོར་བའི་སྦྲུལ་ལ་སྡེར་མོ་བརྒྱབ་པས་དེ་གཉིས་ཤི་ནས་མི་རྣམས་ཐར་བ་ལ་སོགས་པ་བཤད་པ་བཞིན་ནོ། ། སེམས་དང་པོ་ནི་ཟག་མེད་ཀྱི་སེམས་དང་པོ་མཐོང་ལམ་མམ་སྨོན་པ་སེམས་བསྐྱེད་ལའང་བཤད་དུ་རུང་སྟེ་འགྲེལ་པ་ལས། ། རེ་ཤིག་བྱང་ཆུབ་སེམས་དཔའ་ནི། ། གཅིག་གི་བསོད་ནམས་གང་ཡིན་པ། ། དེ་འདིར་གལ་ཏེ་གཟུགས་ཅན་ན། །
འགྲོ་ཡོང་ཁྱབ་ན་གནས་འགྱུར་ཏེ། ། སེམས་ཅན་མཐའ་ཡས་ཉིད་ཕྱིར་དང་། ། སངས་རྒྱས་མཁྱེན་པ་ཚད་མེད་དང་། ། དེར་ནི་ཡོངས་སུ་བསྔོས་པའི་ཕྱིར། ། བསོད་ནམས་དེ་ནི་མཐའ་ཡས་འགྱུར། ། ཞེས་བཤད་པའི་རིགས་པ་དེ་རྣམས་ས་སྟེང་གི་སྐྱེ་བོ་ཐམས་ཅད་གླིང་བཞི་ལ་དབང་བའི་འཁོར་ལོས་བསྒྱུར་བར་གྱུར་པ་ལ་མེད་པའི་ཕྱིར་ཏེ་དེ་ནི་སེམས་ཅན་མཐའ་མེད་པའི་ཕན་བདེའི་རྒྱུ་ལ་ཞུགས་པའི་ཕྱིར་རོ། ། གཞན་སེམས་བསྐྱེད་ལ་བཅུག་པའི་ཕན་ཡོན་སྟོན་པ་ནི་སངས་རྒྱས་ཀྱི་རིང་བསྲེལ་ཅན་གྱི་བཻཌཱུརྻ་ལ་སོགས་པ་རིན་ཆེན་གྱི་མཆོད་རྟེན་སྟོང་གསུམ་སྙེད་ཀྱི་རྒྱ་དང་འོག་མིན་དང་མཉམ་པའི་མཐོ་བ་བྱས་ཏེ་བསྐལ་པའི་བར་དུ་མཆོད་པ་སྣ་ཚོགས་ཀྱིས་མཆོད་པ་བས་སེམས་ཅན་གཅིག་བྱང་ཆུབ་ལ་འདུལ་བ་སྟེ་འཛུད་པ་བཀྲབས་པ་སྟེ་ལྷག་པ་ཡིན་ཏེ། དེས་སངས་རྒྱས་ཀྱི་གདུང་རྒྱུན་མི་འཆད་པར་བྱས་ལ་སྔ་མ་དེ་ལྟ་མ་ཡིན་པའི་ཕྱིར་ཤི་བའི་རོ་སྲེག་པ་དང་དེའི་རིགས་རྒྱུད་མ་ཆད་པར་བྱས་པའི་ཁྱད་པར་བཞིན་ནོ། ། འགྲེལ་པ་ལས། ། གང་ཕྱིར་འཇིག་རྟེན་མཐར་ཐུག་པར། །
དཀོན་མཆོག་གསུམ་རྒྱུན་མི་ཆད་ཕྱིར། ། རྒྱུད་ཀྱི་ས་བོན་བཏབ་གྱུར་པ། ། དེ་ཕྱིར་དེ་ཡི་བསོད་ནམས་ཆེ། ། ཞེས་བཤད་དོ། ། སེམས་ཅན་དེ་ལ་བྱ་བ་དང་སྲི་ཞུ་སྟེ་དེ་དགའ་བར་བྱ་བ་དང་རང་ལ་གང་ཕན་པ་མི་ཤེས་ཏེ་བསླབ་དགོས་པ་ཞེས་སྦྱར་རོ། ། ནད་པ་ཁྲོ་བ་སྨན་པས་འབྱུང་པོའི་སྐྱོན་དུ་ལྟ་བ་བཞིན་ཐུབ་པ་སངས་རྒྱས་དང་བྱང་ཆུབ་སེམས་དཔའ་རྣམས་ཀྱང་ཉོན་མོངས་པའི་སྐྱོན་དུ་ལྟའི་དེ་དང་འབྲེལ་བ་གང་ཟག་གི་སྐྱོན་དུ་མི་ལྟ་བ་སེང་གེ་མཚོན་འཕེན་པ་པོ་ལ་སྣུན་གྱི་མཚོན་ལ་མི་སྣུན་པ་བཞིན་ནོ། ། ཆོས་གང་དང་བྱ་བ་དང་དེ་སྔར་བཤད་པ་དང་དེ་ལ་དད་པ་ཉམས་པ་དང་ལོག་པར་སྒྲུབ་པ་ལ་ཇི་ལྟར་ཞེས་སྦྱར་རོ། ། ཁེངས་པ་ལ་ལའི་བྱ་བ་དང་བླང་དོར་མ་རྟོགས་བྱ་བ་ནི། ། གྲོང་པའི་དཔོན་དང་ཁ་ལོ་བསྒྱུར་གྱུར་ཅིང་། ། མགྲོན་དཔོན་ཁྱིམ་བདག་དང་ནི་རྒྱལ་པོ་དང་། །
བློན་པོ་མདུན་ན་འདོན་དང་ཕོ་ཉ་དང་། ། བསྟན་བཅོས་ཚུལ་ཤས་སྨན་པ་མཁས་གྱུར་ནས། ། ཞེས་འབྱུང་བ་བཞིན་ནོ། ། སྒྲུབ་མེད་ནི་གསོར་མི་རུང་བའོ། ། དོན་བྱ་བའི་ཡུལ་དེ་མ་བསྐུལ་ཏེ་དོན་མ་བྱས་པ་ངན་སོང་བྱ་བ་དང་བློ་ལྡན་ནི་བྱང་ཆུབ་སེམས་དཔའོ། ། སྙིང་རྗེ་མེད་ན་སྦྱིན་པ་ལ་སོགས་པ་མེད་དོ་ཞེས་སྟོན་པ་ནི་སྡུག་བསྔལ་གྱིས་ཉེན་པ་ཞེས་པའོ། ། འགྲོ་བ་ལ་ཕན་པའི་ཕྱིར་འཁོར་བ་ཇི་སྲིད་དུ་གནས་པ་དེ་ལ་སོར་གནས་ཏེ་བཏང་སྙོམས་བྱེད་པའང་ཕུང་ན་སྡང་ལ་བསམ་པ་ཐག་པ་ཅི་ཞིག་ཡོད་དེ་སྨོས་ཅི་དགོས། ། དེ་ཉིད་འཆད་པ་ནི་བྱང་ཆུབ་སེམས་དཔའ་གང་ལ་བྱ་བ་དང་འགྲོ་བ་དམན་པར་དམན་ལྟའི་ལུས་ཀྱི་དངོས་པོ་ཞེས་སྦྱར་ཏེ་ངན་པ་དངོས་ནི་དེ་ལ་ཡིན་པའི་ཕྱིར་རོ། ། དེ་མངོན་ཤེས་ལྔས་འགྲོ་བ་ལ་བལྟས་ནས་སེམས་ཅན་གྱི་དོན་དུ་ཁྱི་དང་བྱི་བ་དང་སྤྲེའུ་དང་སྲེག་པ་དང་ནེ་ཙོ་དང་མ་ཧེ་དང་རི་བོང་དང་སྲིན་བུ་དང་ཕྱེ་མ་ལེབ་ལ་སོགས་པར་སྐྱེས་ནས་བྱ་དཀའ་བ་སྣ་ཚོགས་བྱས་པ་དེ་དག་གི་སྐྱེས་པའི་རབས་བཞིན་དུ་བརྗོད་པར་བྱའོ། ། དེ་འདྲ་བའི་ཐབས་མཁས་པས་དུས་ཀུན་གྱི་ཚེ་བྱ་བས་ནི་དེའི་ཡོན་ཏན་མཐའ་མེད་པ་སེམས་ཅན་གྱི་ཁམས་དང་འདྲ་བ་སྟོན་ཏོ། །
དེ་ལ་ཕ་རོལ་ཏུ་ཕྱིན་པ་དྲུག་གི་ཡོན་ཏན་མཐའ་མེད་ཀྱང་སྐྱེས་རབས་ལ་སོགས་པར་སྦྱིན་པའི་བསྔགས་པ་ཁོ་ན་གསུངས་པའི་རྒྱུ་མཚན་སྟོན་པ་ནི་སྐད་བྱིངས་དང་དྭ་ཞེས་པ་སྦྱིན་པའི་སྒྲར་བཤད་ན་སེམས་ཅན་གྱི་དོན་དུ་སྲོག་སྦྱིན་པ་འཆི་བ་ལ་འཇུག་སྟེ་དེས་སེམས་ཅན་རྣམས་སྐྱོ་བ་སྐྱེད་ནས་འདུལ་ཏེ་རྒྱལ་པོ་ཟླ་འོད་ཀྱིས་བུ་སྟོང་སྦྱིན་པ་བཞིན་ནོ། ། ཡང་དཱ་ན་དུ་ཉིད་སྦྱིན་པ་ལ་འཆད་པ་ན་སྟེར་བའི་ཆོས་ལ་འཇུག་སྟེ་དེའང་གསུམ་ལས་ཟང་ཟིང་སྟེར་བ་ནི་སྦྱིན་པ་ཉིད་ཡིན་ལ་མི་འཇིགས་པ་སྟེར་བ་ནི་ཚུལ་ཁྲིམས་དང་བཟོད་པ་ཡིན་ནོ། ། ཆོས་ཀྱི་སྦྱིན་པ་ནི་བསམ་གཏན་ཤེར་ཕྱིན་ཡིན་ལ་བརྩོན་འགྲུས་ནི་ཐམས་ཅད་ལ་དགོས་པས་གསུམ་གར་འགྱུར་རོ། ། ཡང་དེང་ནི་སྲུང་བ་དང་དེ་ས་སྦྱོང་བ་ལ་བཤད་ནས་སྐད་བྱིངས་གཉིས་པོ་དེ་སྦྱིན་པའི་སྒྲར་བཤད་ན་གཟུགས་ལ་སོགས་པའི་ཡུལ་རྣམས་ལ་སྒོ་གསུམ་སྲུང་ཞིང་གསུམ་པོ་དེ་དག་པ་ལ་སྦྱངས་ནས་ཇི་ལྟར་འདོད་པའི་སྲིད་པ་གཞན་སྒྲུབ་པའི་ཕྱིར་གསུམ་པོ་དེ་སྦྱིན་པའི་སྐད་བྱིངས་ཀྱི་སྒྲ་ལ་རྐྱེན་དེ་འདྲ་བས་བསྒྱུར་ན་གསལ་བར་བྱེད་པའི་ཕྱིར་གསུང་རབ་ལས་རྟག་ཏུ་ཕལ་ཆེ་བར་སྦྱིན་པའི་སྒྲའི་སྙན་པས་བྱང་ཆུབ་སེམས་དཔའ་རྣམས་སངས་རྒྱས་ཀྱིས་བསྔགས་ཤིང་བསྟོད་པ་ཡིན་ནོ། ། དོན་ནི་སྦྱིན་པའི་སྐད་བྱིངས་ཀྱིས་མི་རྟག་པ་དང་དཀར་པོ་དགེ་བའི་ཆོས་དང་སྲིད་པ་གཞན་དུ་སྐྱེ་བ་གསལ་བར་བྱེད་ལ་དེ་གསུམ་སེམས་ཅན་གྱི་དོན་བྱེད་པ་ལ་མཁོ་བས་དེས་བསྔགས་པའི་དོན་ཏོ། ། འདི་ནི་སྒྲ་པ་རྣམས་ཀྱི་སྙན་ངག་གི་བཤད་པ་ཡིན་གྱི་སངས་རྒྱས་ཀྱི་དགོངས་པ་ནི་སྦྱིན་པས་སྡུག་བསྔལ་གྱུར་པའི་སེམས་ཅན་ཡོངས་སྨིན་བྱེད། ཅེས་བྱ་བ་ལ་སོགས་པའི་སྒོ་ནས་སྦྱིན་པའི་སྒྲའི་སྙན་པ་བརྗོད་པར་བདེའོ། ། སྦྱིན་པ་དམན་པ་སྤང་བ་ནི་ཚེ་འདིར་བྱ་བ་དང་ཕྱི་མར་འབྲས་བུ་ཞེས་དང་སྤོགས་ནི་ཁེ་སྟེ་ཟླ་འཛོར་རོ། ། སྡིག་པ་ཡོད་ཉིད་ཡོད་པ་མ་ཡིན་པ་ནི་དགེ་བས་ཟིལ་གྱིས་མནན་པས་མེད་པ་དང་འདྲ་བ་དེ་ལ་སེམས་ཅན་གྱི་དོན་སྒྲུབ་པ་མིན་པ་མེད་ཅེས་པ་སྟེ་ལན་ཚའི་སྲང་ལྟ་བུའི་མདོ་ལས་དེ་དང་ཆུའི་དཔེས་བཤད་དོ། ། དགེ་བ་རླབས་ཆེན་བྱ་བ་དང་འང་གི་ཕྱི་མ་ཕན་ཆད་དང་གནོད་པ་ནི་སྐྱེ་རྒ་ན་འཆིའི་འོ། །
རྟག་ཏུ་སྲིད་པ་ན་བཞུགས་པ་ཐོག་མ་མེད་པའི་བྱང་ཆུབ་སེམས་དཔའ་འཇམ་དཔལ་བཞིན་ནོ། ། ས་དང་པོ་ཐོབ་པ་ལ་སོགས་པ་གང་ལ་དུས་ཀུན་གྱི་ཚེ་རང་གི་སེམས་ཀྱི་དབང་གིས་སྐྱེ་བ་ཡོད་པ་དེ་ལ་བྱ་དང་ཕན་འདོགས་པའི་མངའ་བདག་ཅེས་སྦྱར་ཏེ་བྱང་ཆུབ་སེམས་དཔའ་ནི་སེམས་ཅན་ལ་མི་ཕན་པར་མི་སྐྱེ་བའི་ཕྱིར་རོ། ། ཕུལ་ནི་ཁྱད་པར་དུ་འགྲོ་བ་སྟེ་སེམས་ཁྱད་པར་དུ་འགྱུར་བ་ནི་རིགས་པ་དང་སྒྱུ་རྩལ་དང་བསམ་གཏན་དང་གཟུགས་མེད་ཀྱི་ཏིང་ངེ་འཛིན་གོམས་པ་ལ་སོགས་པའོ། ། ལུས་གོམས་པས་ཁྱད་པར་དུ་འགྱུར་བ་ནི་སློབ་དཔོན་དགེ་བསྲུངས་ཀྱིས། ལུས་ནི་ཁྱད་པར་ཐོབ་ནས་ཀྱང་། ། གོམས་པ་འཕེལ་དང་ལྡན་པའང་སྲིད། ། ཡལ་ག་ནས་ནི་ཡལ་ག་རུ། ། འགྲོ་བར་མི་ནུས་མཁའ་ལྡིང་ཕྲུག ། ཤིན་ཏུ་གོམས་པར་གྱུར་ན་ནི། ། རྒྱ་མཚོ་ཡི་ཡང་ཕ་རོལ་འགྲོ། །
ཞེས་བཤད་པ་བཞིན་ནོ། ། འགྲེལ་པས་རིགས་དང་སྐྱེ་གནས་གོང་དུ་འགྲོ་བ་དང་འཁོར་ལོ་བསྒྱུར་བའི་རྒྱལ་པོ་དང་རི་རབ་ལ་དཔེ་བྱས་པ་ནི་ནོར་ཏེ་འདིར་སེམས་གོམས་པས་སངས་རྒྱས་སུ་འགྲོ་བ་སྒྲུབ་པ་ལ་དེ་དག་གིས་ཅི་བྱེད། འདིར་དེ་ལྟར་སྣང་ལ་གཞན་དུ་དེ་ལྟར་མི་འགྱུར་བའི་རྒྱུ་མཚན་མེད་པ་དེས་ན་བསམ་གྱིས་མི་ཁྱབ་པའི་སྐུ་གསུང་ཐུགས་ཀྱི་མཐུ་ཐོབ་པ་སངས་རྒྱས་ལ་སོགས་པ་ངེས་པར་ཡོད་ཅེས་དེ་ལ་སྐུར་པ་འདེབས་པ་མུ་སྟེགས་པ་རྣམས་ཀྱིས་ཀྱང་རྟོགས་པར་གྱིས་ཞེས་སྦྱར་རོ། ། སངས་རྒྱས་ལ་སོགས་པ་རྣལ་འབྱོར་པའི་མངོན་སུམ་བྱུང་ཟིན་དང་འབྱུང་རུང་དུ་སྒྲུབ་པ་ནི་སྡེ་བདུན་རྒྱན་གྱི་མེ་ཏོག་ཏུ་བལྟའོ། ། མུ་སྟེགས་པས་ཐམས་ཅད་མཁྱེན་པ་འགོག་པ་སྐྱེས་བུའམ་མི་ཡིན་པའི་ཕྱིར་བྱ་བ་དང་ཡོད་པའི་ཕྱིར་ཞེས་བཀོད་པ་དེ་ལ་སློབ་དཔོན་སྣང་བྲལ་གྱིས། དབུ་མ་སྙིང་པོ་ནས། ཆོས་དང་སྤྲུལ་པའི་སྐུ་དག་ནི། ང་ལ་མི་ཉིད་དུ་མ་གྲུབ། དེ་བཞིན་གཤེགས་པའང་མ་གྲུབ་སྟེ། ། དེས་ན་མ་ངེས་པ་ཉིད་ཡིན། །
བྱ་བ་དང་། སློབ་དཔོན་དགེ་བསྲུངས་ཀྱིས། ། ཐམས་ཅད་མཁྱེན་དང་ཡོད་པ་ནི། ། འགལ་བ་འགའ་ཡང་ཡོད་མ་ཡིན། ། དེ་ཕྱིར་ཡོད་ཕྱིར་ཀུན་མཁྱེན་མིན། ། ཞེས་བྱ་རིག་པ་མངོན་མི་ཤེས། ། ཞེས་བཤད་དོ། ། དེ་ལྟར་ན་བློ་གྲོས་བླུན་པ་ཟབ་ཆོས་ལ་བྱ་བ་དང་མོས་པ་ཞན་པ་སྟེ་དམན་པ་རྨད་བྱུང་སངས་རྒྱས་ཀྱི་ཆོས་ལ་མི་དད་དེ་སངས་རྒྱས་ལ་དམིགས་པའི་དགེ་བ་མེད་པའི་ཕྱིར་རོ་ཞེས་ཚིག་རྣམ་པར་སྦྱར་རོ། ། བྱང་ཆུབ་སེམས་དཔའི་སྤྱོད་པ་བསྟན་པའི་རབ་ཏུ་བྱེད་པ་ལྔ་པའི་བཤད་པའོ།། །། འཁོར་བའི་རྒྱུ་ཉོན་མོངས་པ་སྤོང་བའི་ཐབས་སྟོན་པ་ན་བདེ་བས་ཞེས་གསུངས་ཏེ་རྒྱུ་མཚན་ཅིས་དེ་གཉིས་དཀའ་ཐུབ་ཅན་ཡིན་མིན་དུ་རྟོག་ཅེས་བྱ་བ་ནི་གཅེར་བུ་པ་དང་ཕྱི་རོལ་པའི་དྲང་སྲོང་རྣམས་སྡུག་བསྔལ་ཁོ་ན་དཀའ་ཐུབ་ཏུ་འདོད་པ་འགོག་པ་ཡིན་ཏེ་དེ་དག་གིས།
སྡུག་བསྔལ་གྱིས་གདུངས་མེད་པ་ཡང་། ། སྐྱེ་བོ་སྐྱེ་བོ་སྐྱེ་མ་ཡིན། ། འཁོར་བ་ལས་ཡིད་མ་བྱུང་བར། ། སེམས་ནི་ཐར་པ་དོན་གཉེར་མིན། ། ཞེས་གང་སྨྲས་པ་ཡིན་ནོ། ། དེ་དག་གི་ལས་སྟོན་པ་ན་འདོད་ཆགས་ཞེས་སྨོས་ཏེ་རླུང་གིས་འབྱུང་བ་གཞན་གསུམ་པོ་གསོས་འདེབས་པ་བཞིན་ཡུལ་ཡུལ་ཅན་གྱི་རང་བཞིན་མི་ཤེས་པའི་གཏི་མུག་གི་བྱེད་ལས་ནི་གཞན་གཉིས་གསོས་འདེབས་ཏེ་དེ་དག་གི་རང་བཞིན་དང་ཉེས་པ་ཤེས་པ་ན་བྲལ་བར་འགྱུར་བའི་ཕྱིར་རོ། ། དཔེར་ན་ཆུ་ལ་སྤྱོད་པ་རྣམས་ལ་དབང་བསྒྱུར་བ་ཆུའི་སྲིན་པོ་ཞེས་བྱ་བ་ལུས་གཞོན་ཤ་ཅན་དེ་ནི་མེ་མ་གཏོགས་པ་གང་གིས་ཀྱང་སྐྲོད་མི་ནུས་པ་དེ་བཞིན་དུ་དུག་གསུམ་ཡང་རང་རང་གི་ལས་གསུམ་པོ་དེས་སྤོང་མི་ནུས་ཀྱི་ཡེ་ཤེས་ཁོ་ནས་སྤོང་སྟེ། བསྟོད་པ་ལས། ཐུབ་ཆེན་ཁྱོད་ཀྱིས་གང་གསུངས་པ། ། དེ་ཉིད་ལེགས་པར་ཚར་ཕྱིན་ཏེ། །
ཉོན་མོངས་ཡེ་ཤེས་ཁོ་ན་ཡིས། ། རྟོགས་ཀྱིས་ལས་གཞན་གྱིས་མ་ལགས། ། ཞེས་བཤད་དོ། ། གསུམ་པོ་དེ་ལས་སྡུག་བསྔལ་འབྱུང་བའི་ཚུལ་ནི་འདོད་པ་དང་མ་ཕྲད་པ་ལས་ཕྲད་འདོད་ཀྱི་འདོད་ཆགས་ཀྱི་སྡུག་བསྔལ་དང་སྤུངས་མེད་པའི་ཁྲོ་བ་ལས་ཞེ་སྡང་གི་སྡུག་བསྔལ་དང་བླང་དོར་མི་ཤེས་པ་ལས་གཏི་མུག་གི་སྡུག་བསྔལ་འབྱུང་སྟེ་གསུམ་པོ་དེ་དག་གིས་སྡུག་བསྔལ་དེ་དག་མི་རྟོགས་པས་སྡུག་བསྔལ་བདེ་བར་འདུ་ཤེས་ཏེ་འཁོར་བར་རྒྱུན་དུ་སྡུག་བསྔལ་ལོ། ། འགལ་བ་རྣམས་ལྷན་ཅིག་མི་གནས་པར་སྟོན་པ་ནི་བད་ཀན་ཆུའི་ཁམས་དང་། མཁྲིས་པ་མེའི་ཁམས་ཞེས་དང་ཆགས་པ་དང་རྒྱབ་ཀྱིས་ཕྱོགས་པ་ཡུལ་གཅིག་ལ་འགལ་ཕྱིར་རོ། ། གཏི་མུག་ནི་གཉིས་པོ་དང་མི་འགལ་བས་ལྷན་ཅིག་གནས་སོ། ། དེ་དག་འཕྲལ་དུ་སྤོང་བའི་ཐབས་སྟོན་པ་ན་འདོད་ཆགས་ལ་རང་གི་ལུས་བྲན་བཞིན་བཀོལ་ཏེ་ལུས་ལ་མི་འཕངས་པ་དེའི་སྨན་ཡིན་ཏེ་དེ་སྐྱེ་ལོ་མེད་པའི་ཕྱིར་རོ། ། ཞེ་སྡང་ལ་དེ་རྗེ་བོ་བཞིན་ཚིག་སྙན་དང་ཟས་གོས་ལ་སོགས་པས་མཆོད་དེ་ཕངས་ཤིང་གཅེས་པར་བྱེད་པ་དེའི་སྨན་ཡིན་པའི་ཕྱིར་རོ། ། གཏི་མུག་ནི་དེ་གཉིས་གང་དང་ལྷན་ཅིག་པ་དེའི་སྨན་གཉིས་པོ་དེས་བཅོས་པར་བྱའོ། །
དེ་གཉིས་དང་བྲལ་བའི་གཏི་མུག་ནི་བློ་གསལ་བས་བཅོས་སོ། ། སྔ་དྲོ་དང་པོར་གཏི་མུག་འབྱུང་བ་ནི་གཉིད་རྨུགས་དང་འབྲེལ་ཞིང་བད་ཀན་ཤས་ཆེ་བའི་ཕྱིར་རོ། ། ཉིན་དགུང་ཁྲོ་བ་འབྱུང་བ་ནི་བྱ་བ་དུ་མ་བྱེད་ཅིང་མཁྲིས་པ་ཤས་ཆེ་བའི་ཕྱིར་རོ། ། དགོང་དྲོ་འདོད་ཆགས་འབྱུང་བ་ནི་བྱ་བ་རྣམས་བཤོལ་ཞིང་ཟས་ཀྱིས་ལུས་རྒྱས་ལ་རླུང་ཤས་ཆེ་བའི་ཕྱིར་རོ། ། འགྲེལ་པ་ལས། གང་ཞིག་ཉོན་མོངས་རིམ་ཤེས་ནས། ། དེ་གཞོམ་པ་ལ་ཚུལ་སྒོམ་པ། ། དེ་ཡིས་དེ་དག་སེལ་བྱེད་དེ། ། སྨན་པའི་རྒྱལ་པོས་ནད་རྣམས་བཞིན། ། ཞེས་བཤད་དོ། །
འདོད་ཆགས་མཛའ་མིན་མཛའ་འདྲ་ནི་དེ་དང་འདྲ་བའི་རྣམ་པར་སྟོན་པ་དེས་དེ་ལ་ཁྱོད་མི་འཇིགས་ལ་མི་ཕན་ཏེ་གནོད་པ་བྱེད་པའི་ཞེས་སྦྱར་ཏེ་དེ་ཤིན་ཏུ་སྤང་དཀའ་བས་དེ་སྐྱེ་བའི་གོ་སྐབས་མེད་པར་བྱས་ལ་སྤངས་ཏེ་རྒྱལ་པོ་སྐྱ་སེང་དྲང་སོང་གི་སྨོད་པ་བསྲུངས་པའི་ཕྱིར་རྒྱལ་སྲིད་སྤངས་ནས་ནགས་སུ་སོང་བ་བཞིན་ནོ། ། ཞེ་སྡང་ནི་སྒྲའི་རྣམ་པ་དང་གཏི་མུག་ནི་གཉིས་ཀ་མ་ཡིན་པ་བར་མའི་ཚུལ་གྱི་འོང་བས་དེ་གཉིས་སྤང་སླའོ། ། འདོད་ཆགས་ནི་ཐོག་མ་མེད་པ་ནས་གོམས་པའི་རྒྱུ་བག་ཆགས་དང་རྐྱེན་ཡུལ་ཡིད་དུ་འོང་བ་ལས་ཀྱང་སྐྱེ་སྟེ་དེ་ནི་མདུང་ཁྱིམ་དང་བྱའི་གཤོགས་པ་བཞིན་ཡ་བྲལ་བས་ལྡོག་པས་སྤང་སླ་ལ། གཅིག་ཤོས་སྔ་མ་ནི་བག་ཆགས་རྟག་ཏུ་སེམས་ལ་གནས་པས་སྤང་དཀའ་སྟེ་ཡེ་ཤེས་དགོས་སོ། ། ཞེ་སྡང་བརྟན་པ་ནི་འཁོན་འཛིན་ཡུན་རིང་བ་དང་ཉེས་ཆེན་མཚམས་མེད་པ་ལ་སོགས་པ་སྟེ་མཐར་བྱེད་པ་ནི་ཟད་པར་རོ། ། ཤ་ཁྲག་གི་ལུས་ལ་ལུས་ཀྱི་དབང་པོ་ལ་སོགས་པ་ལྔ་བསྟེན་པ་བཞིན་གཏི་མུག་ལ་ནི་ཀུན་གནས་ཏེ་ཞེས་སྦྱར་ཏེ་དེ་མི་ཤེས་པའམ་བདེན་པར་སྒྲོ་འདོགས་པ་ལ་བྱས་ཀྱང་རུང་ཏེ་མེད་ན་ལུས་མེད་པའི་དབང་པོ་བཞིན་ནོ། ། དེ་སྤོང་བ་ནི་རྟེན་ཅིང་ཞེས་པའོ། ། དུག་གསུམ་ལ་སྤྱོད་པའི་མཚན་ཉིད་སྟོན་པ་ནི་རྟག་ཏུ་འཛིན་པའི་གར་དང་སོགས་པ་བཞད་གད་དང་འཇོ་སྒེག་དང་ཕྲེང་བ་དང་རྒྱན་ཁ་དོག་དྲི་མེ་ཏོག་ལ་སོགས་པ་ལ་དགའ་ལ་གཏོང་བ་པོ་དང་ཟ་བ་པོ་དང་གཙང་སྦྲ་དང་སྙན་སྨྲ་དང་འཇམ་དེས་ཅན་དུ་འགྱུར་བ་དེ་འདྲ་དང་སོགས་པ་བདེ་བ་དང་བཟོ་བ་ཞེས་སྦྱར་རོ། ། དེ་ལས་བཟློག་པ་ནི་ཞེ་སྡང་ལ་སྤྱོད་པའི་འོ། ། དེ་གཉིས་འདྲེས་པ་ལ་སྤྱོད་པ་ནི་གཏི་མུག་ལ་སྤྱོད་པ་སྟེ་དེ་དག་གིས་དེ་ལྡན་དུ་རྗེས་སུ་དཔག་གོ །
དེ་འདུལ་བའི་ཐབས་སྟོན་པ་ནི་སངས་རྒྱས་ཞེས་པ་སྟེ་དགེ་ལེགས་ཏེ་བདེ་སྐྱིད་ཐམས་ཅད་སྤངས་པ་ཟས་སྟན་གཅིག་པ་དང་ཕྱིས་མི་ལེན་དང་གོས་ཆོས་གོས་གསུམ་པ་དང་ཕྱིང་པ་པ་དང་ཕྱག་དར་ཁྲོད་པ་དང་གནས་མལ་གཙུག་ལག་ཁང་སྤངས་ནས་དུར་ཁྲོད་པ་དང་ཤིང་དྲུང་པ་དང་བླ་གབ་མེད་པ་དང་གཞི་ཇི་བཞིན་པ་དང་ཡང་སྒོ་ཐར་ཆགས་སུ་རྒྱུ་བ་དང་ཅི་ཐོབ་པ་ལེན་པ་དང་རྐང་པ་སྐུད་པ་དང་བྲལ་བ་དང་ཙོག་པུ་པ་ལ་སོགས་པ་དང་བླ་མའི་དྲུང་གནས་ནི་དེས་ཁྲིམས་གྲོགས་བྱེད་པའི་ཕྱིར་རོ། ། ཞེ་སྡང་ནི་དེ་ལས་བཟློགས་པ་དང་གནས་དབེན་པ་ལ་སོགས་པའོ། ། གཏི་མུག་ནི་དེ་གཉིས་འདྲེས་པ་སྟེ་དེ་གཉིས་གང་དང་འདྲེས་བལྟས་པས་སོ། ། དཔེར་ན་བྲམ་ཟེ་འདྲེར་སྐྱེས་པ་མི་གཙང་བའི་རྫས་ཀྱིས་འདུལ་བ་བཞིན་ནོ། ། ཞེ་སྡང་འདུལ་བ་ནི་གནོད་པའི་ནུས་པ་མེད་པ་སྟོབས་ཅན་ལ་ཁྲོ་བས་བདག་ཉིད་ཅེས་དང་གནོད་ནུས་པ་ཅན་ལ་ཁྲོ་ན་རང་བརྩེ་མེད་དུ་སྟོན་པས་ཁྲོ་བ་དེ་ནི་ཐ་ཆད་ཅེས་སྦྱར་རོ། ། ཡང་ཡིད་དུ་མི་འོང་བའི་སྒྲས་སྔོན་བྱས་པའི་སྡིག་པ་ཟད་པར་བྱེད་དེ་རྨོངས་ཤིང་དམ་པ་མ་ཡིན་པ་ཁྱོད་རང་ཉིད་ཀྱི་སྡིག་སྒྲིབ་དག་པར་མི་འདོད། སྒྲ་ཡིད་དུ་མི་འོང་བ་མེའི་ཚ་བ་བཞིན་ངོ་བོ་ཉིད་ཀྱིས་གནོད་མི་བྱེད་དེ་སྨྲ་མཁན་ལ་མི་གནོད་པ་བཞིན་ནོ། ། དེ་ཕྱིར་རང་གི་རྣམ་རྟོག་གཞན་དེ་ལ་གནོད་བྱེད་ཡིན་ནོ་སྙམ་དུ་རློམ་པ་རང་སྐྱོན་ཡིན་ནོ། ། ལུགས་ཀྱི་བསྟན་བཅོས་ལས་གཤེ་བ་པོ་ལ་ཆད་པ་བྱ་བར་བཤད་པ་དེ་ནི་ནོར་བ་ཡིན་ཏེ་སྙན་པར་སྨྲ་བ་ལ་མཆོད་པ་བྱེད་པར་ཡང་འགྱུར་ཏེ་རྒྱུ་མཚན་མཚུངས་པའི་ཕྱིར་རོ། ། དེའི་ཕྱིར་རྒྱུ་མཚན་མཉམ་པ་ལ་རྒྱུ་མཚན་ཅན་མི་མཉམ་པས་དེ་ནི་ཚད་མ་མ་ཡིན་ནོ། །
སྨད་བྱའི་སྐྱོན་དེ་དོན་ལ་ཡོད་ན་དེ་ཤེས་ནས་བདེན་པ་སྨྲ་བ་པོ་ལ་བྱ་བ་དང་མི་བདེན་པ་སྨྲ་བ་པོ་ལ་ཅི་སྨོས་ནི་མི་བདེན་པ་སྨྲས་པས་ཁོ་རང་སྐྱོན་ཅན་དུ་བསྟན་པའི་ཕྱིར་རོ། ། དེས་ན་མཁས་པས་བདེན་མི་བདེན་གཉིས་ཀའི་སྨྲ་བ་པོ་ལ་བཟོད་པར་བྱའོ། ། གང་ཟག་དམན་པ་ལས་མི་སྙན་པ་སྨྲ་བ་ཙམ་ངེས་འབྱུང་ཡིད་འབྱུང་གི་གནས་མ་ཡིན་ཏེ་དེ་ནི་གནོད་པ་སྣ་ཚོགས་བྱེད་པ་ཅན་མིན་པ་དེ་ཕྱིར་དེ་ཡི་མི་སྙན་པ་དེ་ནི་གནོད་པའི་ཡན་གར་ཅུང་ཟད་དུ་ཡིད་ལ་བྱ་སྟེ། འཕགས་པ་གང་པོས་ཀླུང་ཤོ་ན་ཕ་མཐའི་ཡུལ་གྱི་མི་རྣམས་འདུལ་བ་བཅོམ་ལྡན་འདས་ཀྱིས་མི་དེ་དག་ནི་ཤིན་ཏུ་མ་རུངས་པ་ཡིན་ནོ་ཞེས་བཀག་པ་ན། བཅོམ་ལྡན་འདས་གལ་ཏེ་བདག་ལ་དེ་དག་གཤེ་ན་ནི་ཨེ་མ་བདག་ལ་རྡེག་པར་མི་བྱེད་པ་འདི་དག་ནི་དེས་པ་ཞིག་གོ་སྙམ་དུ་སེམས་པར་བགྱིད་ལ། གལ་ཏེ་སྲོག་དང་བྲལ་བའི་བར་དུ་བགྱིད་ན་ཨེ་མ་བདག་གི་ལུས་རུལ་པ་འདི་ལས་ཐར་བར་བྱེད་པ་འདི་ནི་བདག་ལ་ཕན་འདོགས་པ་ཞིག་གོ་ཞེས་སེམས་པར་བགྱིད་དོ་ཞེས་གསོལ་བས་བཅོམ་ལྡན་འདས་ཀྱིས་གནང་བ་བཞིན་ནོ། ། གཞན་ལ་གནོད་ལན་བྱས་པས་བྱ་བ་དང་། ཡོན་ཏན་མེད་པ་ལ་གུས་ཤིང་ཞེན་པ་ཞེས་སྦྱར་རོ། ། ཁྲོ་བས་བསོད་ནམས་དེ་ལ་གེགས་བྱེད་པ་ཞེས་སྦྱར་ཏེ། འདི་ལྟར་བཟོད་མཚུངས་དཀའ་ཐུབ་མ་མཆིས་པས། །
ཁྱོད་ཀྱིས་ཁྲོ་བའི་གོ་སྐབས་དབྱེ་མི་བགྱི། ། ཁྲོ་བ་སྤངས་པས་ཕྱིར་མི་ལྡོག་པ་ཉིད། ། ཐོབ་པར་འགྱུར་བ་སངས་རྒྱས་ཞལ་གྱིས་བཞེས། ། ཞེས་བཤད་དོ། ། ཁྲོ་བ་བྱ་བས་ནི་དམན་པ་འཇོམས་པའི་དཔའ་བོ་དེ་ལ་བྱ་བ་དང་། གྱུར་ཏ་རེས་དེ་སྤང་བར་སྟོན་ཏོ། ། དེ་ཁྲོ་བའི་གནས་ལ་བཟོད་པ་དེ་ལ་བྱམས་པའི་ཏིང་ངེ་འཛིན་གྱི་སྒོམ་པ་སྐྱེ་ཞེས་སྦྱར་རོ། ། ཁྱད་དུ་གསོད་པ་དེ་མཐར་ཏེ་ཕུང་བར་བྱས་ནས་འཆི་བ་ཡོད་སེམས་ནི་དེ་ལྟར་བསམ་པར་བྱའོ། ། གནས་ཀྱི་སོགས་པས་ནི་སྐྱེ་འཇིག་གཉིས་བཟུང་ངོ་། ། ཡང་དག་ནི་སྒྱུ་མ་ལྟ་བུར་ཤེས་པ་སྟེ་བློ་གྲོས་ནི་སེམས་རྒྱུད་དོ། །
ཉོན་མོངས་པ་སྤངས་པའི་ཐབས་བསྟན་པའི་རབ་ཏུ་བྱེད་པ་དྲུག་པའི་བཤད་པའོ།། །། དེས་བསྐྱེད་པའི་ལས་སྤངས་པའི་ཐབས་སྟོན་པ་ན་སྡུག་བསྔལ་ཞེས་སྨོས་ཏེ་དྲང་སྲོང་མངོན་ཤེས་ཅན་རོ་ཧི་ཏའི་དྷ་ཞེས་བྱ་བས་རི་རབ་ནས་རི་རབ་ཀྱི་སྟེང་དུ་རྐང་པ་བཞག་ཅིང་མཐའ་བཙལ་ཀྱང་མ་རྙེད་པར་ཤི་བ་བཞིན་ནོ། ། རྒྱུན་དུ་ལང་ཚོ་ལ་གནས་པས་མི་འཇིགས་པའང་མ་ཡིན་ཏེ་དེ་རྒས་པའི་རྒྱབ་ཏུ་དང་སླར་ཡང་ཤི་ནས་འབྱུང་བས་མདུན་དུ་འབྱུང་བས་བདག་ཉིད་གནས་པར་རློམ་ཀྱང་ལང་ཚོ་དང་རྒས་པ་དང་འཆི་བ་གསུམ་འཁོར་བའི་ཚེ་གང་མགྱོགས་འགྲན་པ་རྟ་བང་འགྲན་པ་བཞིན་ནོ། ། རང་གར་འདོད་པར་འགྲོ་བ་ནམ་ཡང་མེད་ན་གཤེད་མས་ཁྲིད་པ་བཞིན་ལས་དང་ཉོན་མོངས་པའི་གཞན་དབང་གིས་འགྲོ་བ་ལ་ཞེས་སྦྱར་ཏེ་ཆུ་ཀླུང་གིས་ཁྱེར་བའི་རྫས་བཞིན་ནོ། ། མ་འོངས་པ་དེ་ཡང་ཞེས་སྦྱར་ཏེ་འཁོར་བ་ཐོག་མ་མེད་པ་ནས་སོ་སོ་སྐྱེ་བོར་ལས་པ་བཞིན་ཐ་མ་མེད་པར་ཡང་ལས་པར་མི་འགྱུར་བར་གྱིས་ཤིག་པའི་དོན་ཏོ། ། ཉན་པོ་དལ་འབྱོར་དང་མཉན་བྱ་བདེན་བཞི་སྟོན་པའི་གསུང་རབ་དང་འཆད་པོ་སངས་རྒྱས་ཏེ་དེ་ཚོགས་གསུམ་ཚང་བ་ལ་མཐའ་ཡོད་ལ་མ་ཚང་བ་ལ་མཐའ་མེད་པས་མཐའ་ཡོད་མེད་དྲིས་པ་ལ་ལུང་མི་སྟོན་པའི་རྒྱུ་གཅིག་དེ་ཡིན་ནོ། ། དེས་ན་གསུམ་པོ་ཚང་བ་ལ་འཁོར་བ་ཟད་པར་གྱིས་ཤིག་པའོ། ། དམ་པ་མ་ཡིན་པ་ནི་མུ་སྟེགས་བྱེད་དང་སྡིག་པའི་གྲོགས་པོ་ལ་སོགས་པ་སྟེ་ཕྱོགས་ནི་མི་དགེ་བའོ། ། ཅོ་འདྲི་བ་ནི་རྣམ་སྨིན་གྱིས་འཚེ་བ་སྟེ་བསྲེགས་པ་གསོད་པའི་གནས་དང་དམ་པ་ནི་འཕགས་པའོ། ། རང་ལ་གནོད་པའི་ལས་སྣ་ཚོགས་བྱེད་པས་སྨྱོན་པ་ཡིན་ནོ། །
ཞེས་སྟོན་པ་ནི་རྣམ་ཤེས་ཞེས་པའོ། ། ཐག་རིང་པོར་འགྲོ་བ་དང་སོགས་པ་འགྲེང་བ་དང་འདུག་པ་དང་སྨྲ་བ་ལ་སོགས་པའི་སྡུག་བསྔལ་ནི་རྒྱུ་དེ་དག་བཟློག་ན་ཉམས་ཏེ་མེད་པར་མཐོང་བས་འཁོར་བའི་སྡུག་བསྔལ་གྱི་རྒྱུ་ལས་ཐམས་ཅད་ཟད་པའི་ཐབས་ལ་ཞེས་སྦྱར་ཏེ་འདི་ནི་མུ་སྟེགས་ཟད་བྱེད་པ་ལའང་ཡོད་དེ་ཉོན་མོངས་པ་ཟད་ན་ལས་ཀྱིས་འཁོར་མི་ནུས་ལ་ལས་ཟད་པར་བྱ་བར་ཡང་མི་ནུས་པས་སྡིག་པའི་ལས་སྤང་བ་ལ་དགོངས་སོ། ། འབྱུང་བ་ལས་གྱུར་པའམ་སེམས་ལས་གྱུར་པའི་འབྲས་བུ་གཅིག་བྱ་བ་དང་དེ་ལྟར་གཅིག་ལའང་རྒྱུ་འབྲས་ཐུག་མེད་རྒྱས་པར་མཐོང་ནས་སྐྱེས་བུ་གང་ལ་འཇིགས་མི་འབྱུང་ཞེས་སྦྱར་རོ། ། བྱིས་པས་བརྩམས་པའི་འབྲས་བུ་བྱ་བ་དང་མཐར་འགྱུར་ཏེ་འཇིག་བྱ་བ་སྡུག་བསྔལ་གྱི་འཇོམས་ཞེས་སྦྱར་རོ། ། ཀོ་ནི་མི་བཟོད་པའི་སྒྲའོ། ། འདས་པའི་སེམས་ལ་བྱ་བ་དང་ད་ལྟར་ནི་འགྲོ་ཉིད་དེ་སྡོད་པ་མེད་ལ་བདེ་བའི་ཕྱིར་ང་ལ་འདི་ཞེས་སྦྱར་རོ། ། མཁས་རྣམས་བྱ་བ་ནི་བློ་གྲོས་སྣ་ཚོགས་ཀྱི་བསྟོད་པ་ལས། ། ཁྱོད་ཀྱི་ཆོས་ལ་མི་ཕྱོགས་པའི། ། སྐྱེ་བོ་གཏི་མུག་གིས་ལྡོངས་པ། ། སྲིད་རྩེའི་བར་དུ་སོན་ནས་ཀྱང་། །
སྡུག་བསྔལ་རབ་འབྱུང་སྲིད་པ་སྒྲུབ། ། ཅེས་བཤད་དོ། ། འཕགས་པར་མ་ཟད་བྱིས་པས་རིག་ནའང་ལུས་སེམས་གཉིས་དུས་གཅིག་ལ་འཇིག་གོ ། ཞེས་སྟོན་པ་ནི་གལ་ཏེ་བྱིས་པའང་ཞེས་པའོ། ། རློམ་པ་དང་ང་རྒྱལ་ཅན་ནི་སྙིང་རྗེ་མེད་པར་སྡིག་པ་སྤྱོད་པས་ཐུབ་པས་སྣང་བ་ནས་སྣང་བར་འགྲོ་བའི་གང་ཟག་ནི་དཀོན་ནོ་ཞེས་གསུངས་སོ། ། འདོད་པའི་ཡུལ་རྣམས་ལས་ལོག་པའི་སྦྱིན་པ་དང་ཚུལ་ཁྲིམས་དང་བཟོད་པ་ཅན་ལ་རྣམ་སྨིན་གྱི་འབྲས་བུ་ཡུལ་ལྔ་དམིགས་པའི་མཐོ་རིས་ཐོབ་པར་ལུང་ལས་གྲགས་ཏེ་ཕྱིན་ཅི་ལོག་འཁོར་བའི་ཆོས་ཀྱི་རྒྱུ་དགེ་བའང་མཁས་པ་སུ་ཞིག་འདོད། དེའི་འབྲས་བུ་མཐོ་རིས་ཀྱང་ཡེ་རྟག་ཏུ་འཚེ་བ་ལས་སྲུང་དགོས་པས་དེའང་ཐོབ་བྱར་བདག་གིར་མི་བྱེད་དེ་འཁོར་བ་རྒྱུ་འབྲས་གཉིས་ཀ་སྤོང་བ་ཡིན་ནོ། ། འཇིག་རྟེན་གྱི་ལུགས་ལ་དེའི་ཆོས་ཞེས་བྱ་ན་འཇིག་རྟེན་འགྱུར་བས་དེའི་ཆོས་འགྱུར་ནས་འགྲོ་བའི་ཕྱིར་འཇིག་རྟེན་གྱི་ལུགས་མི་བརྟན་པ་དེ་དོར་ལ་འཕགས་པའི་ཆོས་ལ་གུས་པར་བྱའོ། ། ཡུལ་ཡིད་འོང་ལྔ་ནི་དགེ་བས་འཐོབ་ན་དེའང་སྔར་ངན་པར་བརྩིས་པས་ལྔ་པོ་དེ་བཏང་བས་ཤིས་ཤིང་བདེ་བར་འགྱུར་བ་དེ་གྲུབ་པས་འདོད་པས་དོན་མེད་དོ། ། འཇིག་རྟེན་ན་རྒྱལ་པོ་ལྷག་པ་ཡིན་ན་བཀའ་ལུང་སྟེ་རྒྱལ་པོ་དོན་མེད་པ་དེ་ལ་དེ་ཐོབ་པར་བྱེད་པའི་ཆོས་ཀྱིས་ཀྱང་དོན་མེད་ལ་དེའི་ཆོས་དོན་དུ་གཉེར་བ་ནི་སྐྱེ་དགུའི་ནང་ན་བླུན་པ་ཡིན་ནོ། །
འབྲས་བུ་བདེ་འགྲོ་མཐོང་ནས་དེའི་རྒྱུ་ལ་ཆགས་ན་དེའི་མཐའ་ངན་འགྲོ་མཐོང་ནས་དེ་ལ་འཇིགས་པ་མེད་པར་དེའི་ལས་ཀྱིས་ཅི་བྱེད། བདེ་འགྲོའི་ཕྱིར་དགེ་བ་བྱེད་པ་ནི་གླ་རྔན་གྱི་ཕྱིར་ལས་བྱེད་པ་དང་འདྲ་བས་མཁས་པ་གང་དག་ཅེས་སྦྱར་རོ། ། འཁྲུལ་འཁོར་ནི་སྲད་བུ་དང་ཤིང་དུམ་ལ་སོགས་པ་ལས་གྲུབ་པའི་འགྲོ་བའི་གཟུགས་ཏེ་དེ་དང་སྒྱུ་མའི་གཟུགས་དེའི་རང་བཞིན་མི་ཤེས་པ་རྣམས་ཆགས་ཀྱང་དེ་གཉིས་ཤེས་པ་མི་ཆགས་པ་བཞིན་འགྲོ་བ་དེ་གཉིས་ལྟར་མཐོང་བ་རྣམས་སངས་རྒྱས་སུ་འགྱུར་རོ། ། རྒྱལ་སྲས་གང་དག་ལ་ནི་བྱ་བ་དང་སྐྱོ་བ་དང་མཐུན་པ་སྐྱེ་རྒ་ན་འཆི་ལ་སོགས་པ་འཁོར་བའི་ཆོས་ཀྱིས་དགའ་བ་དེ་མི་འཐད་དེ་འཁོར་བའི་ཆོས་ཐམས་ཅད་སྤོང་ངོ་ཞེས་ཚིག་རྣམ་པར་སྦྱར་རོ། ། ལོངས་སྤྱོད་ལ་ཞེན་པ་སྤངས་པའི་ཐབས་བསྟན་པའི་རབ་ཏུ་བྱེད་པ་བདུན་པའི་བཤད་པའོ།། །། སློབ་མ་ལ་གདམས་པ་སྟོན་པ་ན་ཇི་ལྟར་ཞེས་གསུངས་ཏེ་འཁོར་བ་ཀུན་གྱི་སྐྱོན་ཞེས་སྦྱར་རོ། ། ཆགས་པའི་ཡུལ་དོན་ལ་མེད་པར་སྟོན་པ་ནི་ལ་ལ་ཞེས་པ་སྟེ་རྨོངས་པ་ནི་སྐྱོན་ཡོན་ལ་མི་རྟོག་པར་བར་མར་གནས་པ་སྟེ་དོན་ནི་ཡུལ་ལོ། ། དོན་ལ་གྲུབ་ན་མཐུན་པར་སྣང་དགོས་ན་ཡུལ་གཅིག་ལ་དེ་མེད་པའི་ཕྱིར་བློས་བརྟགས་པ་ཡིན་ནོ། ། ཚུལ་བཞིན་མ་ཡིན་པའི་རྟོག་པ་མེད་པར་བྱ་བ་དང་ཉོན་མོངས་པའི་ཡོད་པ་དེ་རང་བཞིན་གྱི་ཡོད་མིན་ན་ཡང་དག་དོན་རང་བཞིན་གྱི་ཡོད་པ་དེ་རྟོག་པས་བསྐྱེད་པར་སུ་ཞིག་འཛིན་ཏེ་ལྟོས་ན་རྟེན་འབྲེལ་ཡིན་པས་རང་བཞིན་ཞིག་པའི་ཕྱིར་རོ། ། རྟོག་པ་ལ་ལྟོས་པ་ཡང་དག་མ་ཡིན་པའི་དཔེ་ནི་བསམ་གཏན་པ་གཅིག་གི་མགོ་ལ་ཐོད་པ་གཅིག་འབྱར་རོ་སྙམ་དུ་འཁྲུལ་བ་ན་གཞན་གཅིག་གིས་ཐོད་པ་གཅིག་བོར་ཏེ་ཁྱོད་ཀྱི་མགོ་ལ་མེད་དོ་ཞེས་བརྗོད་པས་དེའི་རྟོག་པ་ལོག་པ་བཞིན་ནོ། །
གང་ཟག་འགའ་ལའང་ཆགས་ཡུལ་འགའ་དང་བྱ་བ་དང་བཅིངས་པ་རང་བཞིན་པར་གྲུབ་ན་བྲལ་བ་མི་རིགས་ཏེ་དེ་གཉིས་ཀ་རྟེན་འབྲེལ་ཡིན་པས་རང་གི་ངོ་བོ་མེད་པའི་ཕྱིར་རོ། ། གཞན་དུ་རང་བཞིན་གྱི་བཅིངས་བྲལ་མཐོང་བའང་མེད་དེ་དེའང་རྟེན་འབྲེལ་ཡིན་པའི་ཕྱིར་རོ། ། རང་བཞིན་མེད་པའི་ཆོས་འདི་ལ་བསོད་ནམས་ཆུང་ངུས་ཞེས་སྦྱར་ཏེ་ཐེ་ཚོམ་ཟ་བ་ལ་ཞུགས་པས་རྒུད་པ་བསལ་བ་རྣམས་དཔེར་བྱའོ། ། འཁོར་བའི་ཆོས་རྣམས་ལ་འཕེལ་འགྲིབ་གཉིས་ཀ་ཡོད་ལ་མྱང་འདས་ལ་འཕེལ་བ་ཁོ་ན་ལས་འགྲིབ་པ་མེད་དོ་ཞེས་སྟོན་པ་ནི་རང་བཞིན་སྟོང་པར་མཐོང་བའི་རྟོགས་པའི་ཆོས་གང་ཞིག་ལ་ཞེས་པ་སྟེ་ཐར་པ་ནི་སངས་རྒྱས་ཀྱི་ས་དང་བློ་ལྡན་ནི་བྱང་ཆུབ་སེམས་དཔའོ། ། དམུས་ལོང་དམིགས་བུ་མེད་པ་ཞེས་བཤད་པ་ཡིན་ནོ། ། མྱང་འདས་ཐོབ་པའི་དོན་དུ་མི་སྟོང་པ་སྟོང་པར་སྒོམ་པ་མ་ཡིན་ཏེ་ལོག་ཤེས་ཀྱིས་དེ་མི་ཐོབ་པའི་ཕྱིར་རོ། ། ཞེས་སྟོན་པ་ནི་བདག་ནི་ཞེས་པ་སྟེ་མཐོང་བ་ནི་སྒོམ་པའོ། ། མྱང་འདས་ནི་ཡང་དག་པའི་ལྟ་བས་འཐོབ་པར་གསུངས་པའི་ཕྱིར་རོ། ། འོ་ན་དོན་དམ་པ་གཅིག་པུ་བསྟན་པས་ཆོག་མོད་འཁོར་བ་བསྟན་པས་ཅི་བྱ་ཞེ་ན། མདོ་གང་ལས་མ་རིག་པ་དང་འདུ་བྱེད་ལ་སོགས་པས་འཇིག་རྟེན་བསྟན་པ་འབྱུང་བ་དེ་ལས་འཁོར་བར་འཇུག་པ་གསུངས་ནས་རྒྱུ་མེད་དང་རྒྱུ་གཅིག་པུ་དང་མི་མཐུན་པའི་རྒྱུ་མུ་སྟེགས་རྣམས་ཀྱིས་བརྟགས་པ་དེ་མེད་པར་སྟོན་པ་ཡིན་ནོ། །
མདོ་གང་ལས་དོན་དམ་བསྙད་པ་འབྱུང་བ་དེ་ལས་རྟེན་འབྲེལ་རང་བཞིན་གྱིས་མ་སྐྱེས་པ་དང་རང་བཞིན་སྟོང་པ་ཉིད་བསྟན་ནས་དེ་རྟོགས་པས་མ་རིག་པ་ཟད་ནས་འཁོར་བ་ལྡོག་པ་གསུངས་པ་ཡིན་ནོ། ། སྟོང་ཉིད་ཡིན་ན་འཁོར་འདས་ཀུན་མེད་པས་ཅི་བྱ་སྟེ་འཇུག་ལྡོག་གི་བྱ་བ་ཐམས་ཅད་ཁྱོད་ལ་མེད་པའི་འཇིག་པར་འགྱུར་རོ་ཞེ་ན། གལ་ཏེ་རང་བཞིན་པའི་བྱ་བྱེད་ཡོད་ན་སྟོང་ཉིད་ཀྱི་ཆོས་འདི་འཁོར་བ་ལྡོག་བྱེད་དུ་མི་འགྱུར་ཏེ་རང་བཞིན་གཞན་དུ་མི་འགྱུར་བའི་ཕྱིར་རོ། ། ཁོ་བོ་ཅག་ནི་ཕྱི་ནང་གཉིས་ཀྱི་རང་ཕྱོགས་དང་གཞན་ཕྱོགས་ཐམས་ཅད་རང་བཞིན་མེད་པར་འདོད་ལ་རྒོལ་བ་ཁྱོད་ལ་རང་ཕྱོགས་ལ་ཆགས་ཤིང་གཞན་ཕྱོགས་ལ་སྡང་ན་མྱང་འདས་མི་འཐོབ་སྟེ་དེ་གཉིས་སྤྱོད་ཞི་བ་ཡིན་པ་ལ་མ་ཞི་བའི་ཕྱིར་རོ། ། མ་རིག་པ་ལས་མངོན་པར་འདུ་བྱེད་པ་མེད་པ་མྱང་འདས་སུ་འགྱུར་ཞིང་ལས་འདུ་བྱེད་པ་ཡང་སྲིད་པར་སྐྱེ་བར་འགྱུར་ཏེ་དེས་ལས་བྱེད་པའི་སེམས་ཁྲལ་མེད་པས་དེ་འཐོབ་ལ་གཅིག་ཤོས་ལས་འདུ་བྱེད་པས་ཐོབ་པ་མིན་ནོ། ། ཐོབ་སླའང་འཁོར་བ་ལ་ཆགས་པ་རྣམས་དེར་མི་འགྲོ་བའི་རྒྱུ་ནི་གང་ལ་འཁོར་བ་འདིར་སྐྱོ་བ་མེད་པ་དེ་ལ་ཞི་བ་མྱང་འདས་ལ་གུས་ཤིང་འདོད་པ་མེད་པས་རང་ཁྱིམ་ལ་ཆགས་པ་བཞིན་མི་འབྱུང་ལ། ངན་སོང་བ་ལ་སོགས་པ་ལ་སྡུག་བསྔལ་ཟིལ་གྱིས་མནན་ནས་འཆི་བ་ལ་དགའ་ཐབས་མི་ཤེས་པས་འཁོར་འདས་ཀྱི་གོ་འཕང་བཟང་པོ་མི་འཐོབ་བོ། ། སྡུག་བསྔལ་ཞི་བའི་ཐབས་ཀྱང་སྦྱིན་པ་དང་ཚུལ་ཁྲིམས་ཀྱིས་ངན་འགྲོའི་སྡུག་བསྔལ་ཞི་ལ་སྤྲོས་པ་ཞི་བའི་སྟོང་ཉིད་ཀྱི་འཁོར་བའི་སྡུག་བསྔལ་མ་ལུས་པ་ཞི་ནུས་པས་དེ་སྒོམས་པར་གྱིས་ཤིག གཞན་རྗེས་སུ་འཛིན་པ་ན་སྡུག་བསྔལ་གྱི་རྒྱུ་སྡིག་པ་དང་པོ་དང་བར་དུ་ཉོན་མོངས་ཀྱི་རྒྱུ་བདག་ཏུ་ལྟ་བ་ཉི་ཤུ་དང་། ཕྱི་ནས་ཕུང་པོ་ཁམས་དང་སྐྱེ་མཆེད་ལ་རགས་པ་དང་རྡུལ་དང་ཤེས་པའི་སྐད་ཅིག་མ་སོགས་པར་ལྟ་བ་བཟློག་པ་ཤེས་པ་དེ་ཆོས་སྟོན་པ་མཁས་པ་ཡིན་ནོ། །
ལྟ་བ་ཀུན་ལྡོག་པ་དེ་ཡང་གཟུགས་ལྟ་བུ་གཅིག་གི་སྟོང་པར་ལྟ་བུ་དེ་ནི་ཕུང་པོ་ལ་སོགས་པ་ཆོས་གསུམ་པོ་ཀུན་གྱི་ལྟ་པོར་ཏིང་ངེ་འཛིན་རྒྱལ་པོ་ལས། ། གཅིག་གིས་ཐམས་ཅད་ཤེས་འགྱུར་ཞིང་། ། གཅིག་གིས་ཐམས་ཅད་མཐོང་བར་འགྱུར། ། ཞེས་བཤད་ལ། ཐམས་ཅད་ཀྱི་སྟོང་ཉིད་གཅིག་ཡིན་པ་ནི་སྣོད་དུ་མའི་ནམ་མཁའ་ཐ་མི་དད་པ་དང་རྒྱ་མཚོའི་ཆུ་བ་ཚྭའི་རོར་མཚུངས་པ་བཞིན་ནོ། ། འཁོར་བའི་ཆོས་ལ་ཆགས་ཤིང་མཐོ་རིས་འདོད་པ་རྣམས་ལ་ཐུབ་པས་བསོད་ནམས་བྱ་བར་གསུངས་ལ། འཁོར་བ་ལས་ཐར་པ་འདོད་པ་རྣམས་ལ་བསོད་ནམས་ཀྱང་སྨད་ན་སྡིག་པ་སྨོས་ཅི་དགོས། ཝ་ར་ཎ་སིར་བྱམས་པ་ལུང་བསྟན་པ་ན། དགེ་སློང་མ་ཕམ་པས་དེའི་ཚེ་འཁོར་ལོ་བསྒྱུར་བ་དུང་དུ་སྨོན་ལམ་བཏབ་པས་སྡུག་བསྔལ་སྤངས་པའི་ཕྱིར་རབ་ཏུ་བྱུང་ནས་སྡུག་བསྔལ་འདོད་པ་ཁྱོད་བླུན་པོ་ཞིག་གོ་བྱ་བ་དང་། ང་ནི་སྐད་ཅིག་ཙམ་གྱིས་ཀྱང་སྲིད་པ་མངོན་པར་གྲུབ་པར་བསྔགས་པ་མི་མཛད་དེ་དེ་ནི་སྡུག་བསྔལ་བ་སྟེ་ཞེས་བཤད་དོ། །
འོ་ན་སྟོང་ཉིད་གཅིག་པུས་ཆོག་གམ་ཞེ་ན། རང་བཞིན་ལ་བསོད་ནམས་བྱ་དང་ཀུན་ལ་དུས་ཀུན་གྱི་ཚེ་བྱ་དང་གནས་མ་ཡིན་པ་ནད་དེ་ལ་མི་ཕན་ཞིང་ཉེས་པ་གཞན་བསྐྱེད་པའི་སྨན་བཞིན་མེད་པར་ལྟ་བ་དང་ཆོས་སྤོང་བར་འགྱུར་བའི་ཕྱིར་རོ། ། དང་པོར་གང་སྟོན་པ་ནི་ཇི་ལྟར་ཏེ་དཔེར་ན་ཞེས་གསུངས་ཏེ་བླུན་པས་སྐད་གཞན་ནི་དེས་མི་ཤེས་པའི་ཕྱིར་རོ། ། འཇིག་རྟེན་པའི་ལུགས་ལ་གང་དགེ་བར་གྲགས་པ་དེ་སྔོན་ལ་བཤད་ནས་བདག་མེད་གཉིས་ལ་རིམ་གྱིས་འཛུད་པའོ། ། ཐུབ་པས་རྒྱང་འཕེན་པ་ལ་སོགས་པའི་མེད་ལྟ་སྤངས་པའི་ཕྱིར་ཡོད་པ་དང་དངོས་པོ་འཛིནཔ་དགག་པའི་ཕྱིར་མེད་པ་དང་གཉིས་ཀར་ལྟ་བ་སྤངས་པའི་ཕྱིར་ཡོད་མེད་གཉིས་ཀ་དང་སྤྲོས་པ་ཐམས་ཅད་སྤངས་པའི་ཕྱིར་ཡོད་མེད་གཉིས་ཀ་མིན་པ་ཡང་བསྟན་ཏེ་ནད་རིགས་བཞི་ལ་སྨན་རིགས་བཞི་གཏོང་བ་དང་འདྲའོ། ། བསྟན་པ་བཞི་པོ་དེ་ལ་ཡོད་མེད་གཉིས་ཀ་མ་ཡིན་པའི་ཡང་དག་མཐོང་ན་གནས་མཆོག་ཐར་པ་འཐོབ་ལ། ལས་རྒྱུ་འབྲས་ལ་སོགས་པ་ཅུང་ཟད་མཐོང་སྟེ་བླང་དོར་མ་ནོར་བར་བྱས་ན་བདེ་འགྲོ་ཐོབ་སྟེ་དེ་ཕྱིར་ནང་བདག་སྟོང་ཉིད་བསམ་མོ། ། འགྲེལ་པས་ཡེ་ཤེས་ཀྱི་སྣང་བ་རྫོགས་མ་རྫོགས་དང་སྦྱར་རོ། ། ཅི་སྟེ་དེ་ཉིད་ཤེས་ཀྱང་རྐྱེན་འགའ་ཞིག་མ་ཚང་བས་ཚེ་འདིར་བྱ་དང་མཚམས་མེད་ལ་སོགས་པ་མྱོང་ངེས་ཀྱི་ལས་བཞིན་ནོ། ། བྱ་བ་ནི་འབྲས་བུ་སྟེ་འཇིག་རྟེན་དང་དེ་ལས་འདས་པ་ཀུན་ལ་དཀོན་ལ།
དེ་ཉིད་ཤེས་ན་ཚེ་འདི་ནའང་མེད་མིན་ནི་ཡོད་པ་སྟེ་དེ་ལ་སྦྱོར་བ་དང་སྦྱར་ནས་གྲོལ་བ་རྙེད་དཀའོ། ། ལུས་ལ་མི་གཙང་བའི་རྫས་དང་གསོ་དཀའ་བ་ལ་སོགས་པའི་ཡོན་ཏན་མེད་ཐོས་ན་འདོད་ཆགས་སྤོང་ནུས་པ་ལྟར་སྟོང་ཉིད་སྒོམ་པའི་ལམ་དེ་ཉིད་ཀྱིས་ཉོན་མོངས་ཐམས་ཅད་སྤོང་སྟེ་རྣམ་པ་ཐམས་ཅད་པའི་གཉེན་པོ་ཡིན་པའི་ཕྱིར་རོ། ། གལ་ཏེ་འཁོར་བ་ལ་ཐོག་མཐའ་གཉིས་ཀ་མེད་པས་ལམ་བསྒོམས་ཀྱང་མི་འཛད་དོ་ཞེ་ན། འཁོར་བ་སྤྱི་མི་འཛད་ཀྱང་བྱེ་བྲག་འཛད་དོ་ཞེས་སྟོན་པ་ནི་ཇི་ལྟར་ས་བོན་ལ་ཐོག་མ་མེད་ཀྱང་མེས་ཚིག་པ་ལ་མཐའ་མཐོང་བ་བཞིན་སྐྱེ་བའི་རྒྱུ་ཉོན་མོངས་པ་ཡེ་ཤེས་ཀྱི་མེས་བསྲེགས་པས་མི་སྐྱེ་སྟེ་རྒྱུ་མ་ཚང་བའི་ཕྱིར་རོ། ། རྣམ་འགྲེལ་ལས། ། སྲིད་པའི་སྲེད་པས་རྣམ་བརྒལ་བའི། ། ལས་གཞན་འཕེན་ནུས་མ་ཡིན་ཏེ། ། ལྷན་ཅིག་བྱེད་པ་ཟད་ཕྱིར་རོ། ། བྱ་བ་དང་། སློབ་དཔོན་གང་འཕེལ་གྱིས། །
སྐྱེ་བའི་ཤིང་རྟ་སྐྱེ་བོ་བྱིས་པ་ཡིས། ། ཞོན་ཞིང་ཉོན་མོངས་ལས་ཀྱི་འཕང་ལོ་ཅན། ། དེ་ནི་ཉོན་མོངས་འཕང་ལོ་གཅིག་ཉམས་ན། ། ལས་ཀྱི་འཕང་ལོ་གཅིག་པུ་འཁོར་མ་ཡིན། ། ཞེས་བཤད་དོ། ། ཐེག་པ་གཅིག་ཏུ་འདོད་པས་དགྲ་བཅོམ་རྣམས་སྐྱེ་བ་ལེན་ཚུལ་རྒྱས་པར་ནི་དབུ་མ་རྒྱན་གྱི་མེ་ཏོག་དང་མངོན་པར་རྟོགས་པ་རྒྱན་གྱི་མེ་ཏོག་ཏུ་ལྟའོ། ། བྱང་ཆུབ་སེམས་དཔའ་རྣམས་ནི་མདོ་སྡེ་རྒྱན་ནས། བློ་ལྡན་རྣམས་ནི་ལས་དང་ནི། ། དེ་བཞིན་སྨོན་ལམ་དག་དང་ནི། ། ཏིང་ངེ་འཛིན་དང་དབང་འབྱོར་བའི། །
དབང་གིས་སྐྱེ་བར་འདོད་པ་ཡིན། ། ཞེས་བཤད་དོ། ། སློབ་མ་ཡོངས་སུ་སྦྱོང་བའི་རབ་ཏུ་བྱེད་པ་བརྒྱད་པའི་བཤད་པའོ།། །།

རབ་ཏུ་བྱེད་པ་སྔ་མ་བརྒྱད་ཀྱིས་མཐོ་རིས་དང་ཐར་པ་འཐོབ་བྱེད་ཀྱི་ཆོས་བཤད་ནས་ཕྱི་མ་བརྒྱད་ཀྱིས་རང་གཞན་གྱི་གྲུབ་མཐའ་སྨྲ་བ་རྣམས་ཀྱི་ལུགས་འགོག་པའི་ཕྱིར་རྩོད་པ་བརྒྱ་པ་ཞེས་སློབ་དཔོན་དཔལ་ལྡན་ཆོས་སྐྱོང་འཆད་མོད་ཀྱི། སློབ་དཔོན་ཟླ་གྲགས་སྔར་གྱི་བརྒྱད་ཀྱིས་སྟོང་ཉིད་ཀྱི་བདུད་རྩི་བསྟན་པའི་སྣོད་དུ་རུང་བར་བྱས་ནས་ཕྱི་མ་བརྒྱད་ཀྱིས་དེ་ཁོ་ན་ཉིད་ཀྱི་བདུན་རྩི་སྟོན་པར་འཆད་དོ། ། དེ་ལ་དང་པོ་རྟག་པ་འགོག་པ་དང་ཕྱི་ནང་གི་སྟོན་པ་ཐམས་ཅད་མཁྱེན་པ་ཡིན་མིན་དུ་སྒྲུབ་པ་སྟོན་པ་ན་ཐམས་ཅད་ཅེས་གསུངས་ཏེ་འཁོར་འདས་ཀྱིས་བསྡུས་པའི་ཆོས་ཐམས་ཅད་འབྲས་བུའི་དོན་དུ་སྐྱེ་བ་ཡིན་ཏེ་འབྲས་བུ་མི་བྱེད་པའི་དངོས་པོ་ནི་མ་མཐོང་བའི་ཕྱིར་རོ། ། འབྲས་བུ་ཡང་འགྱུར་ནས་སྐྱེད་དེ་སྔར་མི་བྱེད་པ་ལས་བྱེད་པར་འགྱུར་བའི་ཕྱིར་དང་བྱས་ནས་རང་ཉིད་འགག་པའི་ཕྱིར་རོ། ། དེ་ལྟ་ཡིན་པ་དེས་ན་དངོས་པོ་རྟག་པ་ཡོད་པ་མིན་པ་དེའི་ཕྱིར་ཐུབ་པ་མ་གཏོགས་པ་དངོས་པོ་ཇི་ལྟ་བ་དེ་བཞིན་དུ་གཤེགས་པ་སྟེ་རྟོགས་པ་ཡོད་པ་མ་ཡིན་ཞེས་བྱ་བ་ནི་ཚིག་རྣམ་པར་སྦྱར་བ་ཡིན་ནོ། ། དེའི་དོན་ནི་འདི་ཡིན་ཏེ། མདོ་ལས། གང་ཅུང་ཟད་སྐྱེ་བ་དེ་ཐམས་ཅད་འཇིག་པའི་ཆོས་ཅན་ཡིན་ནོ་བྱ་དང་སྐྱེ་བའི་རྐྱེན་གྱིས་རྒ་ཤི་ཞེས་སྐྱེ་ཚད་ལ་འཇིག་པས་ཁྱབ་པར་གསུངས་སོ། ། མུ་སྟེགས་ཀྱི་སྟོན་པ་སེར་སྐྱ་དང་གཟེགས་གཟན་དང་རྐང་མིག་དང་ཟད་བྱེད་པའི་སྟོན་པ་ཉི་ཤུ་རྩ་བཞི་ལ་སོགས་པ་ནི་སྐྱེ་བའི་དངོས་པོ་རྟག་པ་འདོད་དེ་དེ་ནི་ཚད་མ་དང་འགལ་བས་དངོས་པོའི་གནས་ལུགས་མ་ཡིན་ནོ། ། ཏ་ཐཱ་ནི་དེ་བཞིན་དང་ག་ཏ་ནི་སྤངས་རྟོགས་གཉིས་ལ་འཇུག་སྟེ་ཡོངས་སུ་བཤད་པ་ལས་བྱུང་བའི་སྒྲ་ཡིན་ནོ། ། གཤེགས་པ་ནི་དེ་གཉིས་ཕྱོགས་སུ་མ་ལྷུང་བར་བསྒྱུར་བ་སྟེ་དཔེས་མཚོན་པའི་དོན་གསུམ་དང་ལྡན་པ་ཡིན་ནོ། །
འདི་ལྟར་དེ་བཞིན་གཤེགས་པ་དེ་རབ་ཏུ་མཛེས་པའི་དོན་ནི་སྐྱེས་བུ་གཟུགས་ལེགས་པ་དང་འདྲའོ། ། ཕྱིར་མི་ལྡོག་པའི་དོན་ནི་རིམས་ནད་ལེགས་པར་བྱང་བ་དང་འདྲའོ། ། ཡོངས་སུ་རྫོགས་པའི་མཐར་ཐུག་པའི་དོན་ནི་བུམ་པ་ལེགས་པར་གང་བ་དང་འདྲ་སྟེ་དོན་གསུམ་པོ་དེས་ནི་རིམ་པ་བཞིན་ཕྱི་རོལ་པའི་འདོད་ཆགས་དང་བྲལ་བ་དང་། ཉན་རང་སློབ་པ་དང་མི་སློབ་པ་རྣམས་ལས་རང་དོན་ཕུན་སུམ་ཚོགས་པ་ཁྱད་པར་དུ་འཕགས་པ་ཡིན་ནོ་ཞེས་སློབ་དཔོན་ཕྱོགས་ཀྱི་གླང་པོས་བཤད་དོ། ། དོན་དེ་ཉིད་རྣམ་འགྲེལ་ལས། རྒྱུ་སྤངས་ཡོན་ཏན་གསུམ་བདེ་གཤེགས། ། བྱ་བ་དང་། གཤེགས་པ་རྟོགས་པའི་དོན་ཕྱིར་ཏེ། ། དེ་ཕྱིར་ཕྱི་རོལ་པ་དང་སློབ། ། མི་སློབ་ལས་ལྷག་དེ་ཡི་ཕྱིར། །
གཞན་དོན་མཁྱེན་སྦྱོར་དེ་སྟོན་པ། ། ཞེས་བཤད་པ་ཡིན་ནོ། ། ཡང་ན་ག་ཏ་སྨྲ་བ་ལ་འཇུག་སྟེ། སྐུ་གསུང་ཐུགས་ཐུབ་པ་ལས་གཞན་པའི་སྟོན་པ་དེ་དག་དངོས་ཇི་ལྟ་བ་བཞིན་སྨྲ་བ་མ་ཡིན་ནོ། ། གཟེགས་གཟན་གྱི་རྗེས་སུ་འབྲངས་པའི་བྱེ་བྲག་པ་རྟག་པའི་རྫས་དྲུག་འདོད་པ་དེ་བདག་དང་དུས་དང་ཕྱོགས་དང་ནམ་མཁའ་བཞི་ནི་ཐམས་ཅད་དུ་ཁྱབ་པ་དང་རྟག་པ་དང་བྱ་བ་མེད་པའི་རྫས་ཡིན་ལ། ཡིད་ནི་རྟག་ཅིང་བྱ་བ་ཡོད་པ་ཡོངས་སུ་ཆད་པའི་རྫས་ཡིན་ནོ། ། འབྱུང་བཞིའི་རྡུལ་ནི་རྟག་པར་འདོད་ལ་རགས་པ་རྣམས་ནི་མི་རྟག་པར་འདོད་དོ། ། དེ་ལྟ་བུའི་ཡོད་ཅིང་རྟག་པ་མ་ཤེས་པས་སངས་རྒྱས་ཐམས་ཅད་མཁྱེན་པ་མ་ཡིན་ནོ། ། ཞེས་ཟེར་བ་འགོག་པ་ནི་དངོས་པོ་གང་ཞིག་ཡུལ་གང་ན་དུས་ནམ་གྱི་ཚེའང་རྒྱུ་ལ་མ་བརྟེན་པའི་ཡོད་པ་སྟེ་དངོས་པོ་མི་སྲིད་པ་དེས་ན་དུས་ནམ་ཡང་ཡུལ་གང་ཞིག་ཏུ་དངོས་པོ་རྟག་པ་མེད་དོ། ། དངོས་པོ་ཆོས་ཅན་རྟག་པ་མི་སྲིད་དེ་རྒྱུ་ལ་བརྟེན་པས་ཁྱབ་པའི་ཕྱིར་བུམ་པ་བཞིན་ནོ། །
དེས་ན་རྟག་པ་དེ་དག་རྒྱུ་མེད་ན་ནི་དངོས་མེད་དུ་འགྱུར་ཏེ་རི་བོང་གི་རྭ་བཞིན་ནོ། ། རྒྱུ་དང་ལྡན་ན་ནི་མི་རྟག་པར་འགྱུར་ཏེ་སྒྲ་བཞིན་ནོ། ། རྒྱུ་མཚན་དེས་ན་རྒྱུ་མེད་པ་ལས་གྲུབ་པ་ནི་ཤེས་བྱའི་དེ་ཉིད་མཁྱེན་པ་སངས་རྒྱས་ཀྱིས་གྲུབ་ཅིང་ཡོད་པ་མིན་པར་གསུངས་ཏེ། མདོ་ལས། མཁས་པ་རྟེན་འབྱུང་ཆོས་ལ་ལྷག་མོས་ཤིང་། ། མཐར་ལྟ་བ་ལ་བརྟེན་པར་བྱེད་པའང་མིན། ། རྒྱུ་བཅས་རྐྱེན་བཅས་ཆོས་ནི་ཤེས་འགྱུར་ཏེ། ། རྒྱུ་མེད་རྐྱེན་མེད་ཆོས་ནི་ཡོད་མ་ཡིན། ། ཞེས་གསུངས་སོ། ། ཅི་སྟེ་འདིར་མི་རྟག་པ་བྱས་པར་མཐོང་བས་བདག་ལ་སོགས་པ་མ་བྱས་པ་དེ་དག་རྟག་པར་འདོད་ན་འདིར་བྱས་པ་ཡོད་པར་མཐོང་བས་བདག་ལ་སོགས་པ་མ་བྱས་པའི་རྟག་པ་དེ་དག་མེད་པར་འགྱུར་ཏེ་རྒྱུ་མཚན་མཚུངས་པའི་ཕྱིར་རོ། །
དེ་བཞིན་དུ་གྲངས་ཅན་བདག་དང་གཙོ་བོ་རྟག་ཅིང་མ་བྱས་པའི་དངོས་པོ་འདོད་པ་དང་དཔྱོད་པ་བ་དང་དབང་ཕྱུག་པ་ལ་སོགས་པ་རྟག་ཅིང་མ་བྱས་པའི་དངོས་པོ་འདོད་པ་དེ་དག་ལའང་སུན་འབྱིན་པ་ནི་དེ་ཉིད་ཡིན་ནོ། ། ཁ་ཆེ་བྱེ་བྲག་ཏུ་སྨྲ་བ། འདུས་མ་བྱས་རྟག་གསུམ་ཉིད་དེ། ། ནམ་མཁའ་དང་ནི་འགོག་རྣམ་གཉིས། ། ཞེས་འདོད་པ་འགོག་པ་ནི་ནམ་མཁའ་ཞེས་པ་སྟེ་སོ་སོ་སྐྱེ་བོ་ནི་ཉན་ཐོས་པའོ། ། གསུམ་པོ་དེ་དག་ལ་རྟག་པའི་རྫས་མ་མཐོང་བ་ནི་མཁས་པ་དང་འཇིག་རྟེན་པ་གཉིས་ཀ་དང་སྦྱར་རོ། ། དེ་གཉིས་ཀས་གཟུགས་མེད་པ་ལ་ནམ་མཁའ་ཞེས་ཐ་སྙད་བྱེད་པར་ཟད་ཀྱི་འབྱུང་བ་བཞི་ལྟར་སྲ་བ་ལ་སོགས་པའི་མཚན་ཉིད་ནི་མེད་དོ། ། དེ་བཞིན་དུ་དགག་བྱ་མེད་པ་ཙམ་ལ་འགོག་པ་གཉིས་ཀྱི་ཐ་སྙད་བྱེད་ཀྱི་དངོས་པོའི་མཚན་ཉིད་ནི་ཅི་ཡང་མེད་དོ། ། གལ་ཏེ་ནམ་མཁའ་ནི་རྟག་པ་ཡིན་ཏེ་ཕྱོགས་བཅུ་ཀར་ཁྱབ་པའི་ཕྱིར་རོ། ། མི་རྟག་ན་ནི་རྟག་པ་དེ་མི་རུང་སྟེ་བུམ་པ་བཞིན་ནོ། །
ཞེ་ན། རྟགས་སུ་བཀོད་པའི་ཁྱབ་པ་ཉིད། འགོག་པ་ནི་ཤར་ལ་སོགས་པའི་ཕྱོགས་ནི་ཕྱོགས་དེ་ལ་ཁྱབ་པའི་ཕྱོགས་ཅན་ནམ་མཁའ་ཀུན་ལ་གནས་པ་མ་ཡིན་ཏེ་ཤར་ཕྱོགས་ཏེ་ནུབ་ལ་སོགས་པའི་ནམ་མཁའ་ལའང་གནས་པར་ཐལ་བའི་ཕྱིར་རོ། ། དེ་འདོད་ན་ནུབ་ཤར་དུ་འགྱུར་རོ། ། དེ་ལྟར་ཐལ་བ་དེ་ཕྱིར་ཕྱོགས་ཅན་ནམ་མཁའ་ལ་ཤར་ལ་སོགས་པའི་ཕྱོགས་གཞན་ཡང་ཤིན་ཏུ་གསལ་བར་ཡོད་དེ་ཕྱོགས་བཅུ་དང་འབྲེལ་བའི་ཕྱིར་རོ། ། འདི་སྐད་སྟོན་པ་ཡིན་ཏེ་ནམ་མཁའ་དེ་ཆ་ཤས་མེད་ན་ཤར་གྱི་ནམ་མཁའ་དེ་ཉིད་ནུབ་ཀྱིའང་ཡིན་པས་ཤར་ནུབ་གཅིག་པ་དང་བུམ་པའི་ནམ་མཁའ་དེ་ཉིད་སྣམ་བུའི་ཡིན་པས་དེ་གཉིས་གཅིག་ཏུ་འགྱུར་ཏེ། ཆོས་ཅན་ཐ་དད་པའི་ཆོས་གཅིག་པ་ནི་མི་སྲིད་དོ། ། དེ་གཅིག་མ་ཡིན་ཏེ་ཆ་ཤས་ཅན་ཡིན་ན་ཀུན་ལ་ཁྱབ་པ་མ་ཡིན་པར་འགྱུར་ཏེ་བུམ་པ་བཞིན་ནོ། ། ཕྱོགས་བཅུ་ལས་ཐ་དད་པའི་ཕྱོགས་ཅན་ནམ་མཁའ་ནི་དམིགས་པའང་མེད་པས་འདི་མིང་ཙམ་ཡིན་གྱི་དོན་ལ་རྟག་མི་རྟག་གཉིས་ཀར་མ་གྲུབ་སྟེ་རི་བོང་གི་རྭ་བཞིན་ནོ། ། དབུ་མ་རྒྱན་ལས།
ནམ་མཁའ་ལ་སོགས་འདུས་མ་བྱས། ། མིང་ཙམ་དུ་ནི་རབ་སྣང་བ། ། ཞེས་བྱ་བ་དང་། གསང་བ་བསམ་གྱི་མི་ཁྱབ་པའི་མདོ་ལས། ཞི་བའི་བློ་གྲོས། ནམ་མཁའ་ནི་སུས་ཀྱང་རྟག་པའམ་མི་རྟག་པར་བརྗོད་པར་བྱ་བ་མ་ཡིན་ཏེ་དེ་བཞིན་དུ་དེ་བཞིན་གཤེགས་པའི་སྐུ་ཡང་སུས་ཀྱང་རྟག་པའམ་མི་རྟག་པར་བརྗོད་པར་བྱ་བ་མ་ཡིན་ནོ། ། ཞེས་གསུངས་སོ། ། མུ་སྟེགས་དུས་རྒྱུར་འདོད་པ་ན་རེ། ། འབྱུང་བ་རྣམས་ནི་དུས་ཀྱིས་འབྱིན། ། སྐྱེ་དགུ་རྣམས་ནི་དུས་ཀྱིས་སྡུད། །
དུས་ཀྱིས་གཉིད་ལོག་སད་བྱེད་པས། དུས་ནི་འདའ་བར་དཀའ་བ་ཡིན། ། ཞེས་ཐམས་ཅད་དུས་ཀྱིས་བྱེད་པར་འདོད་པས་སྨྲས་པ་དུས་གང་ཞིག་ཡོད་ན་དབྱར་དགུན་ལ་སོགས་པའི་དངོས་པོའི་འཇུག་ལྡོག་དམིགས་པའི་ཕྱིར་དུས་ཡོད་ལ་དེ་ལ་རྒྱུ་མ་དམིགས་པའི་ཕྱིར་རྟག་པ་ཡིན་ནོ་ཞེས་འདོད་དོ། ། དེ་རྟག་ན་དེ་ལས་འབྲས་བུ་རྟག་ཏུ་སྐྱེ་བར་འགྱུར་ཏེ་ལྟོས་པ་མེད་པའི་ཕྱིར་རོ། ། དེ་ས་བོན་ལ་སོགས་པའི་རྐྱེན་གཞན་ལ་ལྟོས་ན་དེ་རྐྱེན་གཞན་གྱི་དབང་དུ་འགྱུར་ལ། དེས་ན་དེ་འབྲས་བུར་འགྱུར་ཏེ་དེའི་ཕྱིར་དུ་བ་ལ་སོགས་པ་བཞིན་དུ་མི་རྟག་པར་འགྱུར་རོ། ། འབྲས་བུ་མེད་ན་རྒྱུ་དེ་རྒྱུར་གཞག་ཏུ་མི་རུང་སྟེ་ཧ་ཅང་ཐལ་བའི་ཕྱིར་རོ། ། དེ་རྒྱུ་ཡིན་པ་འབྲས་བུས་བྱས་པ་དེའི་ཕྱིར་རྒྱུའོ་ཅོག་ཐམས་ཅད་འབྲས་བུར་ཐལ་བར་འགྱུར་རོ། ། སྟོང་ཉིད་བདུན་བཅུ་པ་ལས། ། འབྲས་ཡོད་འབྲས་དང་ལྡན་པ་རྒྱུ། །
དེ་མེད་ན་ནི་རྒྱུ་མིན་མཚུངས། ། ཡོད་ཡིན་མེད་པ་ཡིན་ན་འགལ། དུས་གསུམ་རྣམས་སུ་འཐད་མ་ཡིན། ། ཞེས་བཤད་དོ། ། རྒྱུ་ནི་རྣམ་པར་འགྱུར་བ་ན་གཞན་སྐྱེད་པའི་རྒྱུར་འགྱུར་ཏེ་དུས་འགྲོ་བ་སྣ་ཚོགས་ཀྱི་རྒྱུ་ཡིན་ནའང་དེ་འགྱུར་དགོས་པས་རྟག་པར་མི་འཐད་དོ། ། སྤྱིར་རྟག་པ་འབྲས་བུ་གང་གི་རྒྱུ་ཡིན་པའི་འབྲས་བུའི་དངོས་པོ་དེ་རྒྱུ་མ་བྱུང་བའམ་རྒྱུ་མི་འགྱུར་བ་ལས་སྐྱེ་བ་ཡིན་ལ་དེ་གཉིས་རྒྱུར་མི་རུང་བའི་ཕྱིར་དང་མི་འགྱུར་བར་སྡོད་པའི་འབྲས་བུ་དང་དུས་མཉམ་པ་དེའང་མི་རུང་བས་རྒྱུ་མེད་པར་རང་ཉིད་འབྱུང་བར་འགྱུར་བ་དེ་ལ་རྟག་པའི་རྒྱུ་ནི་ལོག་པའི་རྣམ་རྟོག་ཏུ་འགྱུར་རོ། ། དངོས་པོ་ཞེས་བྱ་བས་ནི་དེ་གཉིས་རྟག་མི་རྟག་གི་མཚན་ཉིད་མི་མཐུན་པ་འགོག་གི་རྣམ་པ་མི་མཐུན་པ་མི་འགོག་གོ ། དེ་དག་གིས་དུས་རྟག་པ་རྒྱུར་འདོད་པ་བཀག་གི ། ཚོགས་ཤིང་དུས་ལ་བབ་པ་ན། ། འབྲས་བུ་ཉིད་དུ་སྨིན་པར་འགྱུར། །
ཞེས་ལས་བརྒྱ་པ་ལས་གསུངས་པས་ལས་དེ་རྐྱེན་དུ་འདོད་དོ། ། ཞེས་འགྲེལ་པ་ལས་བཤད་དོ། ། མེ་ཤེལ་དང་ཆུ་ཤེལ་ལས་མེ་ཆུ་གཉིས་འབྱུང་བའང་ཉི་ཟླ་གཉིས་ཀྱི་འོད་ཀྱི་འགྱུར་བ་ལས་འབྱུང་བས་ཐམས་ཅད་དུ་རྒྱུ་རྟག་པ་ལས་སྐྱེ་བ་ནི་མེད་དོ། ། མུ་སྟེགས་བྱེ་བྲག་པ་སེམས་ཅན་གྱི་ལས་ཀྱིས་བསྐུལ་བའི་རྡུལ་ཕྲ་རབ་ཆ་མེད་བེམ་པོ་རྟག་པ་ལས་སྣོད་བཅུད་ཀྱི་འགྲོ་བ་སྣ་ཚོགས་སྐྱེ་བར་འདོད་པ་འགོག་པ་ནི་རྡུལ་རྣམས་ཕན་ཚུན་འདུ་བ་ལས་ཕྲད་ཅིང་འབྱར་ནས་རགས་པ་རྩོམ་པར་འདོད་པ་དེ་རྡུལ་གང་གིས་ཕྲད་པའི་ཕྱོགས་འགའ་རྒྱུ་ཡིན་ལ་མ་ཕྲད་པའི་ཕྱོགས་འགའ་རྒྱུ་མ་ཡིན་པ་དེས་ན་དེ་རྟག་པར་མི་རིགས་པར་འགྱུར་ཏེ་སྣ་ཚོགས་ཡིན་པའི་ཕྱིར་རི་མོ་སྣ་ཚོགས་བཞིན་ནོ། ། མ་ཕྲད་པའི་ཕྱོགས་ཀྱིས་རགས་པ་རྩོམ་པའང་མི་འཐད་དེ་བར་ཆོད་པའི་རྡུལ་གྱིས་ཀྱང་རགས་པ་རྩོམ་པར་ཐལ་བའི་ཕྱིར་རོ། ། རྡུལ་དེ་ཕྱོགས་གཅིག་གིས་མི་སྦྱོར་གྱི་རིལ་པོས་སྦྱོར་བས་སྐྱོན་དེར་མི་འགྱུར་རོ་སྙམ་ན། འདི་རྒྱུ་དང་ཟླུམ་པོ་དང་ཕྱོགས་མེད་པ་ནི་རྡུལ་གྱི་མཚན་ཉིད་དུ་འདོད་ན་རྒྱུ་རྡུལ་ཕྲ་རབ་ཀྱི་ཟླུམ་པོ་དེ་ནི་འབྲས་བུ་རྡུལ་དུ་མ་འདུས་པ་ལ་བདག་ཉིད་ཀུན་གྱིས་ཡོད་པས་རགས་པ་རྣམས་ཀྱང་ཟླུམ་པོ་འབའ་ཞིག་ཏུ་འགྱུར་ཏེ་ཟུར་བྱུང་ན་ཀུན་གྱིས་ཕྲད་པ་འཇིག་པའི་ཕྱིར་རོ། ། ཡང་རྡུལ་ཕྲ་རབ་ལ་ཕྲ་རབ་དེ་ཐིམ་པས་རགས་པ་ཐམས་ཅད་རྡུལ་ཕྲ་རབ་ཙམ་དུ་འགྱུར་བས་དབང་པོས་མི་སོད་པར་འགྱུར་རོ། ། ཕྱོགས་གཅིག་གི་སྦྱོར་བ་ལ་རྡུལ་ཕྲན་གཅིག་གི་གནས་ན་གཅིག་མེད་པའི་ཕྱིར་རྒྱུ་རྡུལ་དང་འབྲས་བུ་རགས་པ་གཉིས་བོང་ཚད་མཉམ་པར་མི་འདོད་པས་རགས་པ་དབང་པོ་ལས་འདས་པར་མི་འགྱུར་མོད། ། རྡུལ་འདུ་བ་ན་གཡོ་བས་མི་རྟག་པ་དང་ཕྱོགས་ཆ་ཡོད་པས་གཅིག་མ་ཡིན་པར་ཐལ་བ་ནི་སོ་ན་གནས་སོ། །
གལ་ཏེ་རྩོམ་ཙ་ན་ཉེས་པ་དེར་འགྱུར་ཡང་མི་རྩོམ་པའི་ཚེ་ཆ་མེད་པས་སྐྱོན་དེ་མེད་དོ་སྙམ་ན། དེའི་ཚེའང་རྡུལ་ཕན་ཚུན་ངོས་ལ་ལྟ་བས་ཤར་ལ་སོགས་པའི་ཕྱོགས་ཡོད་པས་དེ་དག་གི་ཆ་ཡོད་ལ་ཕྱོགས་ཀྱི་ཆ་ཡོད་པ་དེས་རྡུལ་དེ་རྡུལ་ཕྲན་མིན་པ་རགས་པར་བསྙད་ཅིང་བསྟན་ཏེ་དེ་རགས་པར་ཐལ་ཕྱོགས་ཡོད་པའི་ཕྱིར་བུམ་པ་བཞིན་ནོ། ། རྡུལ་དེ་སེམས་ཅན་གྱི་ལས་ཀྱིས་བསྐུལ་ཏེ་འདུས་ནས་རགས་པ་རྩོམ་པ་ན་འདུ་ན་རྡུལ་དེ་མདུན་གྱིས་མདུན་ཕྱོགས་ལེན་ཅིང་གནོན་ལ་རྒྱབ་ཀྱིས་རྒྱབ་ཕྱོགས་གཏོང་བས་གཏོང་ལེན་གཉིས་སུ་འགྱུར་ན་རྡུལ་དེ་ནི་འགྲོ་པོར་མི་འགྱུར་ཏེ་གཏོང་ལེན་གཉིས་མེད་པའི་ཕྱིར་ནམ་མཁའ་བཞིན་ནོ། ། འདུ་ན་ཆ་བཅས་སུ་འགྱུར་ལ་མི་འདུ་ན་མི་རྩོམ་པའི་ཕྱིར་ཆ་མེད་དང་རྩོམ་པ་འགལ་ལོ། ། དེ་རྣལ་འབྱོར་པའི་ལྷའི་མིག་གིས་མཐོང་བར་བཤད་དོ་ཞེ་ན། རྡུལ་གང་ལ་ཞེས་གསུངས་ཏེ་དང་པོ་དང་དཀྱིལ་དང་མཐའ་མ་ནི་མདུན་དང་བར་དང་རྒྱབ་ཀྱི་ཆ་སྟེ་གསུམ་པོ་དེ་མངོན་པ་མེད་པ་དེ་སུས་མཐོང་དེ་བལྟ་བྱ་མ་ཡིན་པའི་ཕྱིར་མཐོང་བར་བཤད་པའི་ལུང་ཚད་མ་མ་ཡིན་ནོ། ། གལ་ཏེ་རྡུལ་མེད་ན་འཇིག་རྟེན་ཆགས་པའི་རགས་པ་རྣམས་རྒྱུ་ས་བོན་མེད་པར་འགྱུར་རོ་ཞེ་ན། འབྲས་བུས་སྐྱེས་ཙ་ན་རྒྱུ་འཇིག་པས་འབྲས་བུ་རགས་པས་རྡུལ་བཤིག་པས་རྒྱུ་རྡུལ་དེ་རྟག་པ་མ་ཡིན་ནོ། ། མེ་སྐྱེས་ཀྱང་མེ་ཤེལ་མི་འཇིག་པ་བཞིན་རྒྱུ་རྡུལ་གནས་སོ་ཞེ་ན། ཡང་ན་ཏེ་དེ་ལྟ་ན་རྒྱུ་ཡོད་པ་ན་འབྲས་བུ་མེད་པས་རྒྱུ་འབྲས་མ་ཡིན་པར་འགྱུར་ཏེ།
ཡུལ་བྱེ་བའི་ཕྱིར་བུམ་སྣམ་ལ་སོགས་པ་བཞིན་ནོ་ཞེས་འཆད་མོད་ཀྱི་ལྟག་ཆོད་ཡིན་ཏེ་བྲལ་བའི་རྒྱུ་རྣམས་ནི་རྒྱུ་འགགས་པའི་ས་དེར་འབྲས་བུ་སྐྱེ་ལ། ལྡན་པའི་རྒྱུ་རྣམས་ནི་གོ་ས་ཐ་དད་དུ་རྒྱུའི་རྒྱུན་མ་འགགས་པར་འབྲས་བུ་སྐྱེ་བའི་ཕྱིར་རོ། ། ཐོགས་ལྡན་ཞེས་བྱ་བས་ནི་འདུས་མ་བྱས་ནམ་མཁའ་ལ་སོགས་པ་ཐོགས་མེད་ཀྱི་རྟག་པ་ཡོད་པར་སྟོན་ཏོ། ། སངས་རྒྱས་ལའང་སྣང་བ་མ་ཡིན་པས་མེད་པ་སྟེ་མ་གསུངས་སོ། ། ཁོ་བོ་ཅག་རྫས་ཀྱི་རྡུལ་བརྒྱད་ཀྱང་འབྱུང་བ་བཞི་དང་གཟུགས་ལ་སོགས་པ་འདུས་པ་ལས་གྲུབ་པའི་བུམ་པ་ལ་སོགས་པ་ལ་རྡུལ་བརྒྱད་དུ་བཏགས་པ་ཡིན་གྱི་ཉན་ཐོས་སྡེ་པ་དང་བྱེ་བྲག་པས་བཏགས་པའི་ཆ་མེད་ནི་མི་འདོད་དོ། ། སེམས་ཙམ་པ་རྡུལ་དང་རགས་པ་གཉིས་ཀ་རིགས་པས་བཀག་ནས་སེམས་སུ་འདོད་པ་དེ་ནི་རགས་པ་བཀག་པས་འཇིག་རྟེན་མཁས་པ་རྣམས་དང་འགལ་ཞིང་། སེམས་ཀྱི་རྡུལ་ཕྲ་རབ་སྒྲུབ་པར་མི་ནུས་ལ་སེམས་རྐྱང་པ་ལ་འདུས་བྱས་ཀྱི་མཚན་ཉིད་བཞི་རིམ་དང་ཅིག་ཅར་བརྩིར་མི་བཏུབ་ལ། མཚན་ཉིད་མེད་པའི་བྱས་པར་ཡང་བྱར་མི་རུང་བས་ཀུན་རྫོབ་ནི་འཇིག་རྟེན་ལ་ཇི་ལྟར་གྲགས་པ་བཞིན་ཁས་བླངས་ནས་རིགས་པ་ནི་འཕགས་པ་རྣམས་ཀྱིས་གཟིགས་པའི་དོན་ལ་བསྟེན་པར་བྱའོ། ། འགྲེལ་པས་རྡུལ་ཕྲ་རབ་རྣམས་སེམས་དང་ཀུན་རྫོབ་ཏུ་ཁྱད་མེད་དུ་བཤད་པ་ནི་ནོར་བ་ཡིན་ཏེ་དེ་ནི་ཉི་ཟེར་གྱི་རྡུལ་གྱི་བཞི་བཅུ་ཞེ་དགུའི་ཆ་གཅིག་ལ་གདགས་པ་ལས་བཤད་དོ། ། དེ་ནི་ཚད་མས་མ་གྲུབ་པས་ལོག་པའི་ཀུན་རྫོབ་ཡིན་ཏེ་ཆོས་མངོན་པ་ཀུན་ལས་བཏུས་ནས་རྡུལ་ཕྲ་རབ་ལུས་མེད་པར་རིག་པར་བྱའོ་ཞེས་བཤད་དོ། །
ཉན་ཐོས་བྱེ་བྲག་ཏུ་སྨྲ་བ་མྱ་ངན་ལས་འདས་པ་སོ་སོར་བརྟགས་པའི་འགོག་པ་རྟག་པ་དགེ་བའི་རྫས་འཇིག་རྟེན་ལས་འདས་པའི་ཡེ་ཤེས་ཀྱི་ཡུལ་ན་ཡོད་པ་རང་ལ་དམིགས་པའི་ཡེ་ཤེས་སྐྱེད་པའི་བྱ་བའང་མི་བྱེད་པའི་འདུས་མ་བྱས་ཡོད་པར་འདོད་པ་འགོག་པ་ནི་འཁོར་བར་འཆིང་བྱེད་ལས་དང་ཉོན་མོངས་པ་ཀུན་འབྱུང་གི་བདེན་པ་དེས་འཁོར་བར་བཅིངས་པ་སྡུག་བསྔལ་གསུམ་གྱིས་ཅི་རིགས་པར་སྡུག་བསྔལ་བ་སྡུག་བསྔལ་གྱི་བདེན་པ་དང་། གཉིས་པོ་དེ་ལྡོག་པར་བྱེད་པའི་ཐབས་བདག་མེད་གཉིས་སྒོམ་པར་བྱེད་པའི་སེམས་ལམ་གྱི་བདེན་པ་དང་། དེ་གསུམ་ལས་གཞན་པའི་ཐར་པ་འགོག་པའི་བདེན་པའི་མྱང་འདས་རྫས་སུ་ཡོད་ན་དེ་འདུས་མ་བྱས་བྱེད་པ་ཐམས་ཅད་ཀྱིས་སྟོང་པར་འདོད་པས་དེ་ལས་ཅིའང་མི་འབྱུང་བ་དེས་ན་དེ་ཐར་པ་རྫས་སུ་གྲུབ་པ་ཞེས་མི་བརྗོད་དེ་དེ་ལ་མི་འཁྲུལ་བའི་རྟགས་མེད་པའི་ཕྱིར་རོ། ། དེ་ནི་ཉོན་མོངས་པ་དང་སྐྱེ་བ་འགོག་ལ་ཆུའི་རགས་ལྟ་བུ་ཡིན་པས་དེ་གཉིས་མི་འབྱུང་བའི་རྟགས་ཀྱིས་ཤེས་སོ་ཞེ་ན། དེ་ནི་དངོས་མེད་དང་བེམ་པོ་འགའ་ཞིག་ལ་འཇུག་པས་མ་ངེས་སོ། ། སློབ་དཔོན་ཁ་ཅིག་ནི་ཐར་པ་ཞེས་བྱ་བ་ནི་ཅུང་ཟད་ཀྱང་མི་སྐྱེ་སྟེ་བདེན་པ་གཞན་གསུམ་ལས་རྣམ་པར་གྲོལ་བའི་ཕྱིར་བརྗོད་དུ་མེད་པའི་ཆོས་ཉིད་བཞིན་ནོ། ། ཞེས་འཆད་དོ། ། དབུ་མ་རྒྱན་ལས། ། བསྒོམས་ལས་བྱུང་བའི་ཤེས་པ་ཡིས། ། ཤེས་བྱ་འདུས་མ་བྱས་སྨྲ་བའི། །
ལུགས་ལའང་གཅིག་མིན་དེ་དག་ནི། ། རིམ་ཅན་ཤེས་དང་འབྲེལ་ཕྱིར་རོ། ། ཞེས་གཅིག་དང་དུ་བྲལ་གྱིས་བཀག་གོ ། དེས་ན་དེ་ནི་ཉོན་མོངས་པ་དང་སྐྱེ་བ་རྒྱུན་ཆད་ནས་སྔར་མི་འབྱུང་བ་ཙམ་ལ་འགོག་པ་ཞེས་བཏགས་པ་ཡིན་ནོ། ། དེས་ན་དེ་ལྟ་བུའི་མྱང་འདས་ལ་ཕུང་པོ་རྣམས་དང་དེ་ལེན་པའི་གང་ཟག་མི་སྲིད་པས་དེ་གཉིས་གང་དུ་མྱ་ངན་འདས་པར་གྱུར་པ་ཚད་མ་གསུམ་གྱིས་མ་མཐོང་བ་དེར་མྱ་ངན་འདས་པ་གང་ཞིག་ཡིན་ཏེ་བདག་དང་ཕུང་པོ་ལས་གཞན་པའི་དངོས་པོ་མེད་པའི་ཕྱིར་རོ། ། དེས་ན་དེ་རྟག་པའི་རྫས་སུ་མི་རིགས་ལ་ཕུང་པོ་དང་ཕན་ཚུན་རྟེན་དང་བརྟེན་པར་ཡང་མེད་དོ། ། གྲངས་ཅན་རྣམས་ཀྱིས་འཁོར་འདས་ཀྱི་ཚུལ་ནི་ཤེས་བྱ་ཐམས་ཅད་བདག་དང་གཙོ་བོ་གཉིས་སུ་བྱས་ནས་གཙོ་བོ་ལའང་རང་བཞིན་ནི་དུག་གསུམ་ཆ་མཉམ་པ་དང་དེ་ལས་རྣམ་འགྱུར་བློ་དང་ང་རྒྱལ་དང་ང་རྒྱལ་ལས་མིག་ལ་སོགས་པ་བློའི་དབང་པོ་ལྔ་དང་ལག་པ་དང་རྐང་པ་དང་བཤང་གཅི་གཉིས་དང་ངག་སྟེ་ལས་ཀྱི་དབང་པོ་ལྔ་དང་གཉིས་ཀའི་དབང་པོ་ཡིད་དང་སྒྲ་ལ་སོགས་ལྔ་དང་དོན་ལྔ་ལས་འབྱུང་བ་ལྔ་སྟེ་ཉི་ཤུ་རྩ་གསུམ་སྐྱེའོ། ། བདག་ནི་ཤེས་རིག་གི་སྐྱེས་བུ་རྟག་པ་རྟག་ཏུ་རང་བཞིན་གྱིས་ཁུག་མ་ན་གནས་སོ། ། དེ་ལ་གཙོ་བོས་ནི་འཁོར་འདས་ཐམས་ཅད་བྱེད་ལ་བདག་ལ་ནི་བྱེད་པ་མེད་དེ། རང་བཞིན་འཇུག་པ་ལས་ནི་ཡོན་ཏན་རྣམས། །
མུན་པས་བསྒྲིབས་ཕྱིར་ཕྱིན་ཅི་ལོག་སེམས་ཀྱི། ། བདག་གིས་ཞེས་ཤེས་མི་མཁས་སེམས་པ་ཡིན། ། རྩ་འགྲུགས་བྱེད་པའི་ནུས་པའང་ཡོད་མ་ཡིན། ། ཞེའོ། ། དེ་ལ་ལོང་བ་ནི་རང་གིས་མི་མཐོང་ཡང་མིག་ཅན་གྱིས་ཞའོ་ཁུར་བས་ལམ་བགྲོད་པ་བཞིན་རང་བཞིན་གྱིས་ལས་བྱས་པས་བདག་འཁོར་བར་འཁྲིད་པར་བྱེད་དེ། ཞ་ལོང་བཞིན་དུ་གཉིས་ཀ་ཡི། ། འབྲེལ་བ་དེ་ཡིས་འཁོར་བར་བྱས། ། ཞེས་སོ། ། ཇི་སྲིད་དུ་བདག་དང་གཙོ་བོ་ཐ་མི་དད་དུ་འཁྲུལ་བ་དེ་སྲིད་དུ་འཁོར་བར་འཁྱམ་ལ་དེ་གཉིས་ཐ་དད་དུ་ཤེས་པ་དེ་གོམས་པས་བློ་ལ་སོགས་པའི་རྣམ་འགྱུར་རྣམས་རིམ་གྱིས་ལོག་སྟེ་མ་ལུས་པ་ཞ་བ་ན་ཤེས་རིག་སྒྲ་ལ་སོགས་པའི་དོན་ལྔ་ལ་སྲེད་པ་དང་བྲལ་བར་འགྱུར་ཏེ་དེའི་ཚེ་ཤེས་རིག་རྟག་པར་གནས་པ་དེ་ཐར་པར་འདོད་དོ། ། དེ་འགོག་པ་ནི་སྲེད་པ་དང་བྲལ་བའི་བདག་དེ་ལ་ཐར་པ་ཐོབ་པའི་ཚེ་ཤེས་པ་ཡོད་པའི་ཡོན་ཏན་ཅི་ཞིག་ཡོད།
དེའི་ཚེ་ཤེས་པ་དེ་མེད་པར་ཐལ་ཏེ་དེའི་ཡུལ་རྣམ་འགྱུར་ཐམས་ཅད་ལོག་ནས་མེད་པའི་ཕྱིར་རོ། ། ཡང་ན་ཐར་ཚེ་སྲེད་དང་བྲལ་བ་ལ་ཞེས་སྦྱར་ཏེ་དེ་ལ་ཤེས་པ་ཡོད་པར་མི་འཐད་དེ་དེའི་ཡུལ་ཡོན་ཏན་ལྔ་ཅི་ཞིག་ཡོད་དེ་ལོག་ནས་མེད་པའི་ཕྱིར་རོ། ། འདི་བློས་ཞེན་པའི་དོན་ལ་སྐྱེས་བུས་ཤེས་པར་བྱེད་དོ་ཞེས་འདོད་ཅིང་རང་བཞིན་གྱིས་ནི་སྐྱེས་བུའི་འདོད་པ་རིག་ནས་དེ་ལོངས་སྤྱད་པའི་དོན་དུ་རྣམ་འགྱུར་རྣམས་སྤྲུལ་བར་བྱེད་དོ། ། སྐྱེས་བུའི་ཉེ་བར་སྤྱོད་པ་ནི། ། སྒྲུབ་ཕྱིར་གཙོ་བོ་རབ་འཇུག་སྟེ། ། ལྟད་མོ་བ་དག་གྲུབ་བྱའི་ཕྱིར། ། གར་གྱི་ལྟད་མོ་བྱེད་པ་བཞིན། ། བྱ་བ་དང་། ཇི་ལྟར་འོ་མ་སེམས་པ་མེད་ན་ཡང་། ། བེའུ་འཕེལ་བའི་རྒྱུ་མཚན་ཡིན་པ་ལྟར། །
དེ་བཞིན་གཙོ་བོ་སྐྱེས་བུ་རྣམས་འཕེལ་བའི། ། རྒྱུ་མཚན་ཉིད་དུ་འཇུག་པར་འགྱུར་བ་ཡིན། ། ཞེས་འདོད་དོ། ། དེའི་ཕྱིར་འདི་ལ་དེའི་ཚེ་སྐྱེས་བུའི་འདོད་པ་དང་རྒྱུ་འབྲས་ཀྱི་གཙོ་བོ་ཐམས་ཅད་མེད་པས་རྒྱུ་མེད་པའི་ཤེས་པ་དེ་མི་འཐད་དོ། ། འོ་ན་ནི་དེའི་ཚེ་ཤེས་པ་མེད་དོ་ཞེ་ན། དེ་ལ་ཤེས་པ་མེད་ན་ཡང་ཡོད་པར་འདོད་ཀྱང་ཡོད་པ་མིན་པ་ནམ་མཁའ་ལ་སོགས་པ་དང་འདྲ་སྟེ་དེ་བེམ་རིག་གཉིས་ཀ་མ་ཡིན་པའི་ཕྱིར་རོ། ། ཤེས་པ་དེ་མེའི་ཚ་བ་ལྟར་རང་བཞིན་པར་འདོད་པའང་ཞིག་པ་ཡིན་ཏེ་བསྟོད་པ་ལས། ཤེས་པ་མེད་པར་ཡུལ་མེད་ཅིང་། ། ཡུལ་མེད་རྣམ་པར་ཤེས་པ་མེད། ། དེ་ཕྱིར་ཤེས་དང་ཤེས་བྱ་དག །
རང་བཞིན་མེད་པར་ཁྱོད་ཀྱིས་གསུངས། ། ཞེས་བཤད་དོ། ། དེའི་ཚེ་ཤེས་པ་དངོས་པོ་མེད་ཀྱང་དེ་བསྐྱེད་པའི་ནུས་པ་ཡོད་དོ། ། ཞེ་ན། ཐར་པར་ཤེས་པ་ཡོད་པའི་བདག་ཡོད་ན་དེ་ལ་བརྟེན་པའི་ས་བོན་ཡོད་པ་སྲིད་ན་རྟེན་མེད་པའི་ཕྱིར་བརྟེན་པ་མེད་དོ། ། གལ་ཏེ་ཐར་པའི་བདག་མེད་ན་སྲིད་པ་ཡེ་མི་འཛད་པར་འགྱུར་རོ་ཞེ་ན། བདག་དེ་མེད་པས་སྲིད་པ་མི་འཛད་པའི་བསམ་པ་དེ་མེད་དེ་ངེད་བདག་མེད་པའི་ལམ་བསྒོམས་པས་རྒྱུ་ལས་དང་ཉོན་མོངས་པ་དང་འབྲས་བུ་ཕུང་པོ་ཟད་པས་ཕྱི་ནང་གི་བདག་ཏུ་བཏགས་པ་ཐམས་ཅད་རྒྱུན་ཆད་པ་ཐར་པར་འདོད་པའི་ཕྱིར་རོ། ། དེ་ལྟར་འདོད་པ་དེའི་ཕྱིར་འཁོར་བའི་སྡུག་བསྔལ་ལས་ཐར་བའི་མི་སྟེ་གང་ཟག་རྣམས་ལ་གཞན་བདག་རྟག་པ་ལ་ཐར་པ་ཡོད་པར་མིན་པར་ངེས་ཏེ་བཅིངས་ཐར་གྱི་འགྱུར་བ་དེ་མི་རུང་བ་དེ་ཕྱིར་ཐར་པའི་རྣམ་པ་ཀུན་ཏུ་བདག་ཏུ་བཏགས་པའི་ཉེར་ལེན་གྱི་ཕུང་པོ་ཟད་པ་དེ་ངེས་ལེགས་ཐར་པར་བརྗོད་དེ། གང་པོའི་རྟོགས་བརྗོད་ལས། ། ལུས་ཞིག་ཚོར་བ་བསིལ་བར་གྱུར། །
འདུ་ཤེས་འགགས་ཤིང་འདུ་བྱེད་ཞི། ། རྣམ་པར་ཤེས་པ་ནུབ་གྱུར་པ། ། འདི་འདྲ་འདི་དག་ཡང་དག་མཐའ། ། བྱ་བ་དང་། ཁྱད་པར་དུ་འཕགས་པའི་བསྟོད་པ་ལས། ། སེར་སྐྱ་ལ་སོགས་ཐར་པ་ཡི། ། བདག་ནི་སྲིད་པའི་རྒྱུ་ཞེས་ཟེར། ། ཁྱོད་ནི་ཞི་བར་ཞུགས་གྱུར་ནས། ། ཞུགས་གུམ་ལྟ་བུར་བགྲང་དུ་མེད། ། ཅེས་བཤད་དོ། །
གོང་དུ་བསྟན་པའི་ཚུལ་དེ་ལྟར་ན་དབུ་མ་པས་བདེན་གཉིས་ཀྱི་རྣམ་པར་གཞག་པ་ལ་འཇིག་རྟེན་པ་སྤྱོད་པ་ཀུན་རྫོབ་འདི་ཉིད་བླ་སྟེ་རིགས་ཀྱི་ཕྱི་ནང་གི་གྲུབ་མཐའ་སྨྲ་བས་རིགས་པས་དཔྱད་པའི་དོན་དམ་རྣམ་པ་ཀུན་ཏུ་རྟོགས་པ་མ་ཡིན་ཏེ་འཇིག་རྟེན་པའི་ཚུལ་ལ་འཐད་པ་ཅུང་ཟད་ཡོད་ལ་གྲུབ་མཐའ་སྨྲ་བ་རྣམས་ཀྱི་དམ་པའི་དོན་གྱི་རྣམ་གཞག་ལ་རིགས་ངོ་ན་འཐད་པ་ཅུང་ཟད་ཀྱང་ཡོད་པ་མ་ཡིན་པའི་ཕྱིར་རོ། ། འདི་རབ་ཏུ་བྱེད་པ་གཅིག་པོ་འདིའི་དོན་སྡུད་མ་ཡིན་གྱི་རིགས་པའི་ཚུལ་ལ་རྣམ་པ་ཀུན་ཏུ་དེ་ལྟར་ཡིན་ནོ། ། ཞེས་སྟོན་པ་ཡིན་ནོ། ། འདི་ལ་འགྲེལ་པས་མ་འབྲེལ་བའི་བཤད་པ་མང་པོ་བྱས་པ་དེ་དག་ལ་ནི་སྙིང་པོ་མེད་དོ། ། དངོས་པོ་རྟག་པ་དགག་པའི་རབ་ཏུ་བྱེད་པ་དགུ་པའི་བཤད་པའོ།། །། བདག་དགག་པར་སྟོན་པ་ན་མུ་སྟེགས་ཅན་རྣམས་ནང་དང་ཕྱིའི་བདག་གཉིས་འདོད་དེ་དང་པོ་ནི། ལུས་དང་དབང་པོ་ལ་གནས་པ་ལས་ཀྱི་འབྲས་བུ་ཟ་བ་པོར་འདོད་ལ་དེ་འགོག་པ་ནི་གང་ཚེ་ཞེས་པ་སྟེ་ནང་ནི་བདག་དེ་གསུམ་པོ་ཡིན་ན་སྐྱེ་བ་རྟག་ཏུ་གསུམ་པོ་དེར་འགྱུར་དགོས་ཏེ་ཕན་ཚུན་འགྱུར་ན་བདག་རྟག་པ་འཇིག་པའི་ཕྱིར་རོ། ། དེ་ཚེ་སྟེ་དེ་ཕྱིར་བདག་མེད་མི་ཤེས་པ་ལས་བདག་ཕོའོ་མོའོ་མ་ནིང་ངོ་སྙམ་དུ་སེམས་ཤིང་འཁོར་ཏེ་དཔེར་ན། དོགས་པའི་འདུ་ཤེས་ཀྱིས་ནི་དུག་ལངས་པ། དུག་དེ་ཁོང་དུ་སོང་བ་མེད་ཀྱང་བརྒྱལ་བར་འགྱུར། །
དེ་བཞིན་བྱིས་པ་བདག་དང་བདག་གིར་ཁས་ལེན་པ། ། བདག་དེར་འདུ་ཤེས་ཡང་དག་མིན་རྟག་སྐྱེ་ཞིང་འཆི། ། ཞེས་གསུངས་སོ། ། ཕྱིའི་བདག་དགག་པ་ནི། ནང་གི་བདག་ལ་ཕན་གནོད་བྱེད་པའི་འབྱུང་བ་ཆེན་པོ་བཞིའམ་ལྔ་ལ་ཕོ་མོ་མ་ནིང་ཡོད་པས་དེ་བསྐྱེད་པའི་ནང་ལ་གསུམ་པོ་དེའི་བདག་ཡོད་དོ་ཞེ་ན་གང་ཚེ་ཞེས་གསུངས་ཏེ་འབྱུང་བཞི་ལ་གསུམ་པོ་དེའི་རྟགས་མེད་པས་གསུམ་པོ་དེ་མེད་ལ་དེ་ལ་བརྟེན་ནས་སྐྱེས་པའི་ལུས་ཕོ་མོ་མ་ནིང་དུ་འཇོག་པ་ཡིན། རང་བཞིན་མེད་པར་སྨྲ་བ་ལ་རྐྱེན་གྱིས་སྣ་ཚོགས་སུ་འགྱུར་བ་ཡིན་ལ་རང་བཞིན་པ་ལ་ནི་གང་གིས་ཀྱང་འགྱུར་བ་མི་འཐད་དོ། ། ཕོ་ལ་སོགས་པའི་རྟགས་མེད་ཀྱང་དེ་དག་གི་བདག་ཡིན་ན་ནམ་མཁའ་ལ་སོགས་པའང་བདག་ཏུ་འགྱུར་རོ། ། དེ་དོན་ལ་གྲུབ་ན་མེའི་ཚ་བ་ལྟར་བདག་འཛིན་གྱི་ཡུལ་ངེས་པར་འགྱུར་ན་དེ་མེད་དོ་ཞེས་སྟོན་པ་ནི་ཁྱོད་ཀྱི་བདག་གང་ཡིན་པ་དེ་ནི་ང་ལ་སོགས་པ་གཞན་གྱི་བདག་མིན་པ་དེས་ན་དེ་བདག་རང་བཞིན་པ་མིན་ཏེ་མཐུན་པར་མ་ངེས་པའི་ཕྱིར་རྨི་ལམ་བཞིན་ནོ། ། དེས་ན་དངོས་པོ་མི་རྟག་པ་དུ་མ་གཞན་དབང་ཅན་རྣམས་ལ་དེ་ལས་བཟློག་པ་གསུམ་དུ་འཁྲུལ་ནས་བདག་དུ་རྟོག་པ་སྐྱེ་བར་འགྱུར་རོ། ། ཡང་སྐྱེ་དང་སྐྱེ་བར་ལུས་སྣ་ཚོགས་སུ་འགྱུར་བ་བཞིན་ནང་གི་སྐྱེས་བུ་བདག་དེའང་སྣ་ཚོགས་སུ་འགྱུར་བར་ཐལ་ལ་དེ་འདོད་ན་ལུས་ལས་གཞན་དང་རྟག་པ་མི་རིགས་ཏེ་ལུས་འགྱུར་བའི་རྗེས་སུ་བྱེད་པའི་ཕྱིར་ལུས་ཀྱི་ཆ་ཤས་བཞིན་ནོ། །
ལུས་ངག་གི་རྣམ་རིག་པས་དེ་བསྐུལ་བའི་བདག་ཡོད་དོ་ཞེ་ན། སྤྱིར་རེག་པ་མེད་པ་ལ་བསྐུལ་བ་མེད་དེ་སྲོག་སྟེ་བདག་ཀྱང་དེ་གཉིས་ཀྱི་སྐུལ་བྱེད་དུ་མི་འགྱུར་ཏེ་དེ་རེག་པ་མེད་པའི་ཕྱིར་རོ། ། བདག་ནི་དུས་ལྟར་ལུས་དང་ཕྱོགས་མེད་པའི་ཕྱིར་རྟག་པ་མེད་དོ། སེམས་ལའང་ལུས་དང་རེག་པ་མེད་པས་ལུས་ངག་གི་སྐུལ་བྱེད་དུ་མི་འགྱུར་ཞེ་ན། དེ་ལ་གསུམ་འདུས་པའི་རེག་པ་ཡོད་པས་སེམས་ཅན་ཐམས་ཅད་རེག་པའི་ལུས་ཅན་ཡིན་ལ་བདག་ནི་རེག་པ་ཅན་དུ་ཁྱོད་མི་འདོད་དོ། ། ཡང་ན་ངེད་སེམས་དངོས་པོ་ཐམས་ཅད་ཀྱི་རྒྱུར་འདོད་ལ་དེས་བསྐྱེད་པའི་རླུང་གི་རེག་པས་ལུས་ངག་གཡོ་བ་ཡིན་ཏེ་ཇི་སྐད་དུ། འདུན་པའི་རྩོལ་བའི་འདུ་བྱེད་ལས། ། སྐྱེད་པའི་རླུང་ཅན་ཡུལ་གཞན་དུ། ། རྣམ་ཆད་མེད་པར་སྐྱེ་བ་ནི། ། འགྲོ་བ་པོ་ཡི་མར་མེ་བཞིན། །
ཞེས་བཤད་པ་ཡིན་ནོ། ། བདག་གིས་ཀྱང་རླུང་བསྐྱེད་ནས་གཡོ་ན་ནི་བདག་ཏུ་གཡོ་བའམ་མི་གཡོ་བར་འགྱུར་ཏེ་རེས་གཡོ་ན་གཡོ་བྱེད་མི་རྟག་པར་འགྱུར་བའི་ཕྱིར་རོ། ། དེའི་ཕྱིར་སེམས་ལས་གཞན་པའི་བདག་མེད་དོ། ། ཁོ་བོ་ནི་མི་འཚེ་བའི་ཐབས་འཚོལ་བ་དང་བདག་རྟག་པ་འདི་ལ་རྒྱུ་ཅི་ཡོད་སྙམ་པ་ནི་འགལ་བས་ན་བཞད་གད་དུ་བྱེད་པའོ། ། དོན་ནི་ཁྱེད་མི་འཚེ་བའི་ཐབས་མི་འཚོལ་བར་ཐལ་ཏེ་རྟག་པ་ལ་མེ་དང་མཚོན་དང་དུག་དང་ཐོག་ལ་སོགས་པ་གང་གིའང་གནོད་པ་མེད་པའི་ཕྱིར་རྡོ་རྗེ་ཕ་ལམ་ལ་ཤིང་སྲིན་བསྲུང་མི་དགོས་པ་བཞིན་ནོ་ཞེས་བྱ་བ་ཡིན་ནོ། ། ཡང་ཁྱེད་འཁོར་བའི་སྡུག་བསྔལ་ལས་སྲུང་བའི་ཆོས་ཀྱང་མི་འཚོལ་བར་འགྱུར་ཏེ་རྟག་པ་ལ་འཚེ་བ་མེད་པའི་ཕྱིར་ནམ་མཁའ་བཞིན་ནོ། ། སྐྱེ་བ་དྲན་པས་བདག་རྟག་པ་ཡོད་དེ་མི་རྟག་ན་སྔོན་ཞིག་པ་དེ་ད་ལྟ་དྲན་པར་མི་རིགས་པའི་ཕྱིར་རོ་ཞེ་ན། མ་ངེས་པར་སྟོན་པ་ནི་ཚེ་སྔ་མ་ལ་ལུས་རྨ་ཅན་དུ་མཐོང་ཞིང་དྲན་པས་ད་ལྟར་གྱི་ལུས་ཡང་རྨ་ཅན་དུ་རྟག་པའི་ཕྱིར་ཁྱོད་ཀྱི་ལུས་ཀོ་རྒྱུ་མཚན་ཅིས་མི་རྟག་པར་འདོད་དེ་ལུས་ཀྱང་རྟག་པ་ཉིད་དུ་ཟུངས་ཤིག སྔོན་གྱི་བདག་དེ་ད་ལྟ་མེད་ན་དེ་གཉིས་གཅིག་ཏུ་སྣང་ཞིང་དྲན་པ་དེ་ཅི་ཡིན་ཞེ་ན། འདུས་བྱས་རང་བཞིན་མེད་པའི་མིག་འཕྲུལ་དང་འདྲ་བ་རྒྱུད་གཅིག་པ་དང་རྒྱུད་ཐ་དད་པ་ལས་དང་ཏིང་ངེ་འཛིན་ལ་སོགས་པའི་རྒྱུའི་ཁྱད་པར་གྱིས་དུས་གསུམ་གྱི་ཆོས་སྣ་ཚོགས་སུ་སྣང་བ་ནི་བསམ་གྱིས་མི་ཁྱབ་སྟེ་ཞོའི་སྣོད་འོག་ཁང་ན་གནས་པ་ལ་རྩྭའི་ཐོག་གི་སྟེང་དུ་ཕུག་རོན་ཕྱིན་པའི་རྐང་རྗེས་སྣང་ཡང་དེར་མ་ཕྱིན་པ་བཞིན་འདས་པ་དང་ད་ལྟར་བ་གཉིས་གཅིག་ཏུ་གཅིག་མ་ཕྱིན་ཡང་དེ་ལྟར་དེར་ཕྱིན་པར་སྣང་བ་ཡིན་ནོ། །
དེ་བཞིན་དུ་འཁྱུད་སྤྱད་ཀྱི་ལས་བསམ་གྱིས་མི་ཁྱབ་པ་རྣམས་ཀྱང་ཡིན་ནོ། ། དེ་ལྟར་བདག་ཕྱི་ནང་དུ་རྣམ་པར་ཆེ་བ་མུ་སྟེགས་པའི་འདོད་པ་ཕྱིར་བཀག་ནས་བེམ་པོ་དང་སེམས་པ་ཅན་གྱི་འདོད་པ་བྱེ་བྲག་ཏུ་ཕྱེ་ནས་འགོག་པ་ན་གཟེགས་གཟན་པ་ནི་བདག་བེམ་པོར་འདོད་དེ་ཁྱད་པར་དུ་འཕགས་པའི་བསྟོད་པ་ལས། གཟེགས་གཟན་གྱིས་ནི་ཤེས་ལས་བདག ། གཞན་དང་ཁྱབ་པར་ཡོངས་སུ་བརྗོད། ། ཁྱོད་ཀྱིས་དེ་ནི་ཤེས་མེད་ན། ། ཤིང་དང་འདྲ་བར་ཐལ་འགྱུར་གསུངས། ། བྱ་བ་དང་། དེ་ཁོ་ན་ཉིད་བསྡུས་པ་ལས། གཞན་གྱི་བདག་གི་མཚན་ཉིད་ནི། ། འདོད་དང་སྲང་སོགས་ཡོན་ཏན་ཅན། །
རྟེན་དང་ཀུན་འཇུག་ཟ་བ་པོ། ། སེམས་མིན་སེམས་དང་ལྡན་པར་འདོད། ། ཅེས་སོ། ། དེ་ལ་དེ་རང་གི་ངོ་བོས་སྐྱེ་བར་དྲན་པར་ནི་མི་རིགས་ཏེ་བེམ་པོ་ཡིན་པའི་ཕྱིར་དང་། དྲན་ན་སེམས་སུ་འགྱུར་བའི་ཕྱིར་རོ། ། སེམས་དང་ལྡན་པས་བདག་བེམ་པོ་ཡིན་ཡང་དྲན་ཅིང་ཤེས་པ་པོ་ཡིན་ན་སེམས་དང་ལྡན་པ་དེ་ཡི་སེམས་པ་ཅན་དེ་རང་ཉིད་སེམས་པ་མིན་པ་དང་སྐྱེས་བུ་དེ་མི་རྟག་པར་ཡང་འགྱུར་ཏེ་དེ་སེམས་ཀྱི་ངོ་བོ་མ་ཡིན་པའི་ཕྱིར་དང་། སེམས་ཀྱི་ཡུལ་ཤེས་མ་ཤེས་ཀྱིས་ཁོ་ཤེས་པ་པོ་ཡིན་མིན་དུ་འགྱུར་འགྲོ་བའི་ཕྱིར་རོ། ། དེ་རང་ཉིད་སེམས་མ་ཡིན་ཡང་སེམས་དང་ལྡན་པས་སེམས་སུ་འདོད་ན་བདག་སེམས་མ་ཡིན་པ་དང་ལྡན་པས་སེམས་ཀྱང་སེམས་མ་ཡིན་པར་འགྱུར་ཏེ། རྒྱུ་མཚན་མཚུངས་པའི་ཕྱིར་རོ། ། འདི་བདག་གིས་ཡོན་ཏན་མིག་སོགས་བློ་ལྔ་བདེ་སྡུག་དང་།
འདོད་སྡང་ཆོས་དང་ཆོས་མིན་འདུ་ཤུགས་འབད་ཅེས་བྱ་བ་བཅུ་གསུམ་འདོད་དེ་དེ་འདྲའི་བདེ་སོགས་དང་ལྡན་པའི་སྲོག་སྟེ་བདག་བདེ་སྡུག་ལ་སོགས་པ་འགལ་བ་རྣམས་དུས་གཅིག་ལ་བདེན་པ་མི་རུང་བས་བདེ་སོགས་བཞིན་དུ་སྣ་ཚོགས་མཐོང་སྟེ་དེ་དང་ལྡན་པའི་ཚེ་གཞན་དང་མི་ལྡན་པར་མཐོང་བ་དེ་ཕྱིར་བདག་དེ་ཞེས་སྦྱར་ཏེ་ཡོན་ཏན་དུ་མར་འགྱུར་བའི་ཚེ་ཡོན་ཏན་ཅན་ཡང་དུ་མར་འགྱུར་འགྲོ་བར་ཐལ་བའོ། ། གྲངས་ཅན་གྱི་བདག་འགོག་པ་ན་ཁྱད་པར་དུ་འཕགས་པའི་བསྟོད་པ་ལས། སེར་སྐྱས་བདག་གི་མཚན་ཉིད་ནི། ། ཤེས་དང་ལྡན་པར་ཡོངས་སུ་བརྟགས། ། ཁྱོད་ཀྱིས་དེ་ལྟར་མིན་ན་བདག ། མི་རྟག་ཉིད་དང་ལྡན་ཞེས་བསྟན། ། ཞེས་འབྱུང་ངོ་། ། དེ་ལ་གལ་ཏེ་བདག་ཤེས་པའི་ཡོད་པར་རྟག་ན་བྱེད་པ་ཅན་གྱི་རྒྱུ་འབྲས་ཀྱི་གཙོ་བོ་རྣམས་ལོག་སྟེ་དོན་མེད་པར་འགྱུར་ཏེ་མེ་རྟག་ན་བུད་ཤིང་དོན་མེད་པ་བཞིན་ནོ། ། མེ་བུད་ཤིང་ལས་འབར་བ་བཞིན་ཤེས་རིག་ཡུལ་ལྔ་ལ་གཙོ་བོ་ལས་འཁོར་བའི་ཚུལ་ནི་བཤད་ཟིན་ལ་རྟག་པ་ནི་རྐྱེན་ལ་མི་ལྟོས་པས་གཙོ་བོ་ལ་ཡེ་མི་ལྟོས་པར་འགྱུར་ན་ལྟོས་པར་ཡང་བཤད་ཟིན་པའི་ཕྱིར་ལྟོས་པ་ནི་རྟེན་འབྲེལ་རང་བཞིན་མེད་པ་དང་མི་རྟག་པ་ཡིན་ནོ། ། གལ་ཏེ་ཤིང་གི་རྫས་ནི་གཡོ་བའི་བྱ་བ་བཞིན་མ་ཞིག་གི་བར་དུ་གཡོ་བ་མེད་པར་སྡོད་པས་ཤིང་རྟག་ལ་གཡོ་བ་མི་རྟག་པ་བཞིན་དང་སྡོད་པ་རླུང་ལ་མི་ལྟོས་ལ་གཡོ་བ་ལྟོས་པ་བཞིན་འདི་ཡང་དེ་ལྟར་ཡིན་པ་དེས་ན་ཤིང་གི་རྫས་དེ་འདྲ་བའི་སྐྱེས་བུའི་ཡོད་པ་ནི་གཙོ་བོ་ལ་མི་ལྟོས་པས་རྟག་པའི་རང་བཞིན་ཡིན་ལ་གཡོ་བ་དང་འདྲ་བ་ཡུལ་ལྔ་ཤེས་པའི་ཡོད་པ་ནི་གཙོ་བོ་མེད་པར་མི་འབྱུང་ངོ་། །
ཞེས་བྱ་བར་ནི་མི་རིགས་ཏེ་ཤེས་པ་མ་ཡིན་པའི་སྐྱེས་བུ་བེམ་པོར་འགྱུར་བའི་ཕྱིར་དང་། སེམས་དང་ལྡན་པས་སེམས་ཡིན་པ་སྔར་བཀག་པའི་ཕྱིར་དང་། ཤེས་བྱའི་གྲངས་ཉི་ཤུ་རྩ་དྲུག་ཏུ་ཐལ་བའི་ཕྱིར་རོ། ། ཅི་སྟེ་ཉེས་པ་དེ་དག་གིས་འཇིགས་ནས་སྐྱེས་བུ་དེ་གནས་སྐབས་གཞན་དུ་ཤེས་པ་ཡོད་པའི་ཁམས་ཏེ་ཤེས་པའི་རྒྱུའམ་ས་བོན་དུ་མཐོང་ཞིང་གནས་སྐབས་གཞན་དུ་ཤེས་པའི་གསལ་བར་ཡོད་དེ་ལྕགས་མེ་དང་ལྡན་བྲལ་ཞུ་འཁྱགས་སུ་འགྱུར་བ་བཞིན་ནོ། ། ཞེ་ན། དེ་ལྟར་ཡིན་པ་དེའི་ཕྱིར་སྐྱེས་བུ་རྣམ་པར་འགྱུར་བ་མི་རྟག་པར་འགྱུར་ཏེ་གཙོ་བོ་ཡོད་མེད་ལས་ཤེས་པའི་གསལ་བ་ཡོད་མེད་དུ་འགྱུར་བའི་ཕྱིར་རོ། ། གྲངས་ཅན་གྱི་བྱེ་བྲག་ཁ་ཅིག་ན་རེ་ངེད་ཤེས་པའི་ཡོད་པ་ནི་གཉིས་ཀའི་དབང་པོ་ཡོད་ཙམ་འབའ་ཞིག་ལ་ལྡན་ཏེ་སྲོག་ཆགས་ཐམས་ཅད་ལ་ཁྱབ་པའི་བདག་གམ་སྐྱེས་བུ་ནི་ནམ་མཁའ་བཞིན་ཏུ་ཆེ་ལ་དེ་ལ་ཡིད་རྡུལ་ཕྲ་རབ་ཙམ་ཞིག་ལྡན་ཏེ་དེ་ཙམ་གྱིས་བདག་ཤེས་པ་ཅན་ཡིན་པས་སྔར་བཤད་པའི་སྐྱོན་རྣམས་མེད་དོ་ཞེ་ན། དེ་ལྟར་ཡིན་པ་དེའི་ཕྱིར་བདག་དེའི་ངོ་བོ་ནི་ཤེས་པ་ཡོད་མིན་དུ་མཐོང་སྟེ་བདག་རྫས་དང་ཡིད་དེའི་ཡོན་ཏན་ཡིན་པས་བདག་གི་ངོ་བོ་ནི་ཤེས་པ་མ་ཡིན་ལ་དེ་རྡུལ་ཕྲ་མོ་ཙམ་ལྡན་པས་ཀྱང་དེར་མི་འགྱུར་ཏེ་རྡུལ་ཕྲ་རབ་ཙམ་གྱི་ལན་ཚྭ་ཡོད་པས་གངྒའི་ཆུ་ཀླུང་ལན་ཚྭ་ཅན་དུ་བཞག་པར་མི་ནུས་པ་བཞིན་ནོ། ། འདི་ནི་བྱེ་བྲག་པའི་འདོད་པར་ཡང་བཤད་རུང་ངོ་། ། གལ་ཏེ་ཡང་བདག་གཅིག་གིས་ཀུན་ལ་ཁྱབ་པར་ཡོད་ན་གཞན་གྱི་བདག་དེ་རྒྱུ་མཚན་ཅིས་ངར་མི་རྟོགས་ཏེ་གཞན་གྱིས་གཞན་གྱི་བདག་ལ་ངར་འཛིན་པར་འགྱུར་ཏེ་ཐུན་མོང་གི་གཅིག་ཡིན་པའི་ཕྱིར་རྫས་ཐུན་མོང་བ་ལ་ངར་འཛིན་མཐུན་པར་འཇུག་པ་བཞིན་ནོ། །
གཞན་གྱིས་བདག་དེ་བསྒྲིབས་པས་གཞན་གྱིས་ངར་མི་འཛིན་ནོ་ཞེ་ན། བདག་དེ་ཉིད་ཀྱིས་དེ་ཉིད་ལ་བསྒྲིབས་པར་མི་འཐད་དེ་བདག་ཐམས་ཅད་གཅིག་ཡིན་པས་དེས་དེ་ཉིད་ལ་བསྒྲིབས་ན་རང་གིས་བདག་ལའང་ངར་མི་འཛིན་པར་འགྱུར་རོ། ། གྲངས་ཅན་གང་གི་ཡོན་ཏན་གསུམ་ཆ་མཉམ་པའི་རྒྱུའི་གཙོ་བོས་སྐྱེས་བུ་ཡུལ་ལ་སྤྱོད་པར་འདོད་པའི་འདོད་པ་རིག་ནས་རྣམ་འགྱུར་རྣམས་བྱེད་པ་པོར་འདོད་པ་དང་གཙོ་བོ་དེ་ལ་རྣམ་པ་ཀུན་ཏུ་ཤེས་པ་མེད་པར་སྨྲ་བ་དེ་དག་དང་སྨྱོན་པར་ཁྱད་པར་མེད་པ་ནི་ཤེས་པ་ཕྱིན་ཅི་ལོག་སྣ་ཚོགས་སུ་གྱུར་བར་འདྲ་བའི་ཕྱིར་རོ། ། ཡོན་ཏན་གསུམ་གྱིས་རྣམ་འགྱུར་ཐམས་ཅད་བྱེད་ཤེས་ལ་ཟ་བ་སླ་བ་དེ་མི་ཤེས་པ་ནི་ཟ་པོ་ནི་བདག་ཏུ་འདོད་པའི་ཕྱིར་རོ། ། མི་རིགས་པ་ནི་རིགས་པ་དང་འཇིག་རྟེན་པ་གཉིས་ཀ་དང་འགལ་བའི་ཕྱིར་རོ། ། བྱེ་བྲག་པ་བདག་དགེ་སྡིག་གཉིས་ཀའི་བྱེད་པ་པོ་དང་དེའི་འབྲས་བུ་ཟ་བ་པོ་གཉིས་ཀར་འདོད་པ་འགོག་པ་ནི་བྱ་བ་དང་ལྡན་པ་ཐམས་ཅད་ལ་རྟག་པ་མེད་དེ་བྱ་བ་བྱེད་པ་ཐམས་ཅད་ལ་འགྱུར་བས་ཁྱབ་པའི་ཕྱིར་རོ། ། ཁྱེད་བདག་ཐམས་ཅད་ལ་ཁྱབ་པར་འདོད་དེ་ཀུན་ཏུ་སོང་བ་ལ་བྱ་བ་མེད་དེ་ཡུལ་དུས་གསར་དུ་འགྲོ་བ་མེད་པའི་ཕྱིར་འདུས་མ་བྱས་ནམ་མཁའ་བཞིན་ནོ། ། བདག་ལ་བྱ་བ་མེད་པ་ནི་མེད་པ་རི་བོང་གི་རྭ་དང་མཚུངས་ཏེ་བྱ་བ་མེད་པའི་དངོས་པོ་མི་སྲིད་པའི་ཕྱིར་རོ། ། རང་གི་སྡེ་པ་བྱ་བྱེད་མེད་པའི་དངོས་པོ་ཙམ་འདོད་པ་དེའང་མ་ཡིན་ཏེ། མདོ་ལས།
འདུས་བྱས་ཐམས་ཅད་སྐད་ཅིག་མ། ། མི་གནས་བྱ་བ་ག་ལ་ཡོད། ། ཅེས་གསུངས་པའི་དོན་ནི་བདག་གི་བྱ་བྱེད་བཀག་པ་ཡིན་གྱི་ཆོས་རྟེན་ཅིང་འབྲེལ་བར་འབྱུང་བའི་བྱ་བྱེད་བཀག་པ་ནི་མ་ཡིན་ཏེ་དེ་ཁས་མི་ལེན་ན་སངས་རྒྱས་པ་མ་ཡིན་པར་འགྱུར་བའི་ཕྱིར་རོ། ། བདག་རིགས་པ་དེ་དག་གིས་ཁེགས་པས་བདག་མེད་ལ་ཁྱོད་ཅིས་མི་དགའ་སྟེ་རྟེན་འབྲེལ་ཆོས་ཙམ་དུ་ལྟ་བ་ལས་ལྟ་བའི་དྲ་བ་ཐམས་ཅད་ལོག་ནས་མཐོ་རིས་དང་ཐར་པ་འཐོབ་པའི་ཕྱིར་རོ། ། ཡང་བདག་རང་བཞིན་པ་ཡོད་ན་ཐམས་ཅད་རྟོགས་པ་མཐུན་པར་འགྱུར་ན་དེ་མེད་དོ། ། ཞེས་སྟོན་པ་ནི་གྲངས་ཅན་པ་དང་བྱེ་བྲག་པ་ལ་སོགས་པ་ལ་ལས་ཞེས་བྱ་བ་སྟེ་ཁ་ཅིག་ལུས་རེ་རེ་ཞིང་ཐ་མི་དད་དུ་གནས་པའི་བདག་ནམ་མཁའ་བཞིན་དུ་ཐམས་ཅད་དུ་སོང་བར་འདོད་དོ། ། ཁ་ཅིག་ནི་ཟླ་བ་གཅིག་གིས་ཆུ་ཐམས་ཅད་ལ་གཟུགས་བརྙན་གྱིས་ཁྱབ་པ་བཞིན་བདག་གཅིག་གིས་ཐམས་ཅད་ལ་ཁྱབ་པར་འདོད་དེ་བདག་ནི་ཐམས་ཅད་ན་ཁྱབ་པ་ཡིན་ཏེ་བདག་གི་ཡོན་ཏན་བདེ་སྡུག་ཐམས་ཅད་ན་ཁྱབ་པའི་ཕྱིར་ཞེས་འགོད་དོ། ། གཅེར་བུ་པ་ལ་ལས་ལུས་ཙམ་སྟེ། ། གཅེར་བུ་ལུས་ཀྱི་ཚད་བཞིན་དུ། ། སྲོག་ནི་ཞུམ་དང་རྒྱས་པར་སྨྲ། །
ཁྱོད་ཀྱིས་དེ་ནི་ཕྱོགས་གཅིག་ཕྱིར། ། རྣམ་པར་འཇིག་པར་འགྱུར་ཞེས་གསུངས། ། ཞེས་བཤད་དོ། ། རིགས་པ་ཅན་པ་ལ་སོགས་པ་ལ་ལས་རྡུལ་ཙམ་དང་སྐྲ་རྩེ་འབུམ་གྱི་ཆ་ཙམ་དང་ཡུངས་འབྲུ་ཙམ་དང་ཤེལ་གོང་དག་པ་ལྟ་བུའི་མཐེ་བོང་ཙམ་དང་རི་རབ་ཙམ་བསྟན་པར་མི་ནུས་པ་འདོད་ལ་བྱ་བ་དམིགས་པའི་རྟགས་ཀྱིས་ཡོད་པར་སྒྲུབ་བོ། ། སངས་རྒྱས་ཀྱི་ལུགས་འཛིན་པ་ཤེས་རབ་ཅན་གྱིས་བདག་མེད་ཅེས་མཐོང་ངོ་། ། ཡང་བདག་རྟག་པ་ལ་ཉོན་མོངས་དང་སྡུག་བསྔལ་ལ་སོགས་པའི་གནོད་པ་མེད་ལ་གནོད་མེད་ལའང་གནོད་པ་ལས་ཐར་པ་མེད་པ་དེས་ན་མུ་སྟེགས་པ་གང་གི་བདག་རྟག་པ་དེ་ལ་ཐར་པ་མི་རིགས་ཏེ་སྔ་ཕྱི་ལ་ཁྱད་པར་མེད་པའི་ཕྱིར་དང་རྩོལ་བས་སྐྱོན་རྙིང་པ་བསལ་བ་དང་ཡོན་ཏན་གསར་པ་བསྐྱེད་དུ་མེད་པའི་ཕྱིར་ནམ་མཁའ་བཞིན་ནོ། ། གཞན་ཡང་བདག་ཡོད་ན་བདག་མེད་སྙམ་པ་དེ་མི་རིགས་ཤིང་འཁྲུལ་པས་དེ་ཉིད་རིག་པ་ངེས་ཤིང་མཐར་ཐུག་པ་ལས་མྱ་ངན་ལས་འདས་པར་འགྱུར་བའང་བརྫུན་དུ་འགྱུར་ཏེ་སངས་རྒྱས་པའི་ལུགས་ལ་མྱང་འདས་དེ་ཡོད་པ་ལ་མེད་པར་འཛིན་པའི་བློ་འཁྲུལ་པར་འདུག་པའི་ཕྱིར་དང་། ཁྱེད་ཀྱི་ལུགས་ཀྱི་བདག་གི་དེ་ཉིད་རིག་པ་ངེས་པ་མྱང་འདས་སུ་འདོད་ན་བདག་འཛིན་ལས་ཉོན་མོངས་པའི་ཚོགས་བྱུང་ནས་ཡང་འཁོར་བའམ་འགྱུར་བའི་ཕྱིར་རོ། ། ཇི་སྐད་དུ། དེ་ཉིད་ཉི་ཤུ་ལྔ་ཤེས་ན། །
རལ་པའམ་བྱི་བོའམ་གཙུག་ཕུད་དམ། ། ཆ་ལུགས་གང་གིས་གནས་ཀྱང་རུང་། ། གྲོལ་འགྱུར་འདི་ལ་ཐེ་ཚོམ་མེད། ། བྱ་བ་དང་། རྟོག་གེ་འབར་བ་ལས། ། བློ་སོགས་བདག་གི་ཡོན་ཏན་བཅད། ། དྲུངས་ནས་ཕྱུང་བའི་རྣལ་འབྱོར་པ། ། ཡིད་ལ་བདག་ཅེས་གནས་པ་ནི། ། བྱེ་བྲག་པ་ཡི་ཐར་པར་ཤེས། ། ཞེས་བཤད་དོ། །
དེའི་ཕྱིར་བདག་ཡོད་ན་ཕྱི་ནང་གཉིས་ཀ་ལ་ཐར་པ་མི་རུང་ངོ་། ། གལ་ཏེ་གྲོལ་བའི་ཚེ་ན་བདག་མེད་ན་བདག་མེད་དེ་ནི་སྔར་མ་གྲོལ་བ་ན་ཡང་མེད་པ་ཡིན་ཏེ་ཡིད་ལ་བདག་ཡེ་ནས་མི་ལྡན་པ་ལ་གང་དེ་མཐོང་བ་དེ་ནི་རང་བཞིན་ཏེ་གཉུག་མའི་ཆོས་ཉིད་མཐོང་བར་མདོ་ལས་བཤད་དེ་ཅི་ཡང་མཐོང་བ་མེད་པ་ནི་མཐོང་བ་དམ་པ་མ་ཡིན་ནོ་ཞེས་སོ། ། འདི་ལ་གྲོལ་བ་ཡོད་ཉིད་ན་ཞེས་འདོན་པ་དེ་ནི་བཤད་དཀའོ། ། ཁ་ཅིག་ནི་གློ་བུར་གྱི་དྲི་མ་དང་མི་ལྡན་པ་ལ་མཐོང་བ་དེ་གཉུག་མའི་རང་བཞིན་དུ་བཤད་ཅེས་འཆད་དོ། ། གལ་ཏེ་བདག་རྟག་པ་མེད་ན་མི་རྟག་པ་ལ་རྒྱུན་མི་རུང་བས་ཆད་པའི་ལྟ་བར་འགྱུར་རོ་ཞེ་ན། དེ་ལྟ་ན་བསྐལ་པ་དང་པོ་ནས་ད་དུང་རྩྭ་སོགས་རྣམས་ཀྱི་རྒྱུན་ཅི་སྟེ་ཡོད་མི་རྟག་པ་ལ་རྒྱུན་མེད་པ་དེ་བདེན་ན་སུ་ལའང་གཏི་མུག་དང་ཆགས་སྡང་ལ་སོགས་པ་མི་འབྱུང་བར་འགྱུར་བས་ཆད་པའི་སྐྱོན་མེད་དོ། ། བདག་ནི་ཡོད་དུ་ཆུག་ཀྱང་གཟུགས་ལ་སོགས་པ་ཕྱི་ནང་གི་འཁོར་འདས་ཀྱི་ཕུང་པོ་ལྔ་ནི་རང་རང་གི་རྒྱུ་གཞན་ལས་སྐྱེ་འཇིག་གནས་གསུམ་བྱེད་པར་མཐོང་གི་བདག་གིས་ནི་བྱེད་པར་མ་མཐོང་བས་དེ་རྒྱུ་མ་ཡིན་ནོ། ། འདི་རྒྱས་པར་ནི་ཚད་མ་རྣམ་པར་ངེས་པ་ན་ཡོད་དོ། ། གང་ཞིག་ཡོད་ན་གང་འགྱུར་ཉིད། ། དེ་ལས་གཞན་པ་དེ་ཡི་རྒྱུར། །
རྟོག་པ་ཡིན་ན་ཐམས་ཅད་ལ། ། རྒྱུ་རྣམས་ཐུག་པ་མེད་པར་འགྱུར། ། ཞེས་བཤད་དོ། ། དེ་ཉིད་བྱེ་བྲག་ལ་མཚོན་ནས་སྟོན་པ་ནི་ཇི་ལྟར་ཏེ་དཔེར་ན་ས་བོན་ཏེ་རྒྱུ་སྔ་མས་བྱས་པ་ལ་འབྲས་བུ་མྱུ་གུ་ཡང་རྒྱུས་བྱས་པ་ཞེས་དང་། མི་རྟག་པ་གཉིས་ཀྱིས་ནི་རྟག་པའི་རྒྱུ་འབྲས་མེད་པར་སྟོན་ཏོ། ། རྟེན་འབྲེལ་གྱིས་རྟག་ཆད་ཀྱི་མཐའ་སྤོང་བའི་ཚུལ་སྟོན་པ་ནི་གང་ཕྱིར་ཞེས་པ་སྟེ་དངོས་པོ་འཇུག་འགྱུར་བ་ནི་རྒྱུ་ཚང་ན་འབྲས་བུ་རྒྱུན་མ་ཆད་དུ་འབྱུང་བས་འཁོར་འདས་ཀྱི་རྟེན་འབྲེལ་ཆད་པར་མི་འགྱུར་ཏེ་འདིས་ནི་འཇིག་རྟེན་རྒྱང་འཕེན་པ་སྐྱེ་བ་སྔ་ཕྱི་མེད་པས་འཁོར་འདས་རྒྱུན་ཆགས་མེད་པ་དང་། དཔྱོད་པ་བ་དྲི་མ་སེམས་ཀྱི་རང་བཞིན་ཡིན་པས་མྱང་འདས་ཡེ་མེད་པར་འདོད་པའི་ལོག་རྟོག་སེལ་ལོ། ། དངོས་པོ་ལྡོག་འགྱུར་ཞེས་བྱ་བས་ནི་རྒྱུ་ལོག་ན་འབྲས་བུ་ལྡོག་པས་རྟེན་འབྲེལ་ལ་རྟག་པའི་མཐའ་སེལ་ཏེ་འདིས་གྲངས་ཅན་དང་དཔྱོད་པ་པ་དང་དབང་ཕྱུག་པ་ལ་སོགས་པ་རྒྱུ་རྟག་པ་མ་ལོག་པར་འབྲས་བུ་རྟག་པ་སྐྱེ་བར་འདོད་པ་སེལ་ཏེ་དེ་དག་གི་ཚུལ་རྒྱས་པ་ནི་གྲུབ་མཐའ་རྒྱན་གྱི་མེ་ཏོག་ཏུ་བལྟའོ། ། བདེན་གཉིས་ལས། གང་ཕྱིར་རྒྱུ་ལས་བྱུང་དེའི་ཕྱིར། །
འདི་ནི་ཅི་ཕྱིར་ཆད་པར་འགྱུར། ། དེ་ལོག་ན་ནི་རྟོག་པ་ལ། ། ཇི་ལྟར་རྟག་པ་ཉིད་ཡིན་སྨྲོས། ། ཞེས་བཤད་དོ། ། འགྲེལ་པས་དངོས་པོའི་སྒྲ་རྒྱུ་འབྲས་སོ་སོ་ལ་སྦྱར་བ་དེ་ནི་མ་ཡིན་ནོ། ། འདིས་ཀྱང་ཆོས་ཐམས་ཅད་རང་གི་ངོ་བོ་ལས་མ་གྲུབ་པར་སྟོན་ཏོ། ། བདག་དགག་པའི་རབ་ཏུ་བྱེད་པ་བཅུ་པའི་བཤད་པའོ།། །། དུས་དགག་པ་སྟོན་པ་ན་འབྱུང་བ་བཞི་དང་ནམ་མཁའ་དང་ས་བོན་ལ་སོགས་པ་ཡོད་ཀྱང་མྱུ་གུ་དང་མེ་ཏོག་དང་རྩི་ཤིང་ལ་སོགས་པ་མི་སྐྱེ་བས་དུས་ཀྱི་རྒྱུ་ལ་ལྟོས་ལ་དེའང་རྟག་པ་ཡིན་ནོ། ། ཞེས་མུ་སྟེགས་དུས་རྒྱུར་སྨྲ་བ་དག་འདོད་པ་དེ་འགོག་པ་ནི་དེ་དངོས་པོ་ལས་ཐ་དད་དུ་གྲུབ་པ་ནི་མེད་དེ། མ་དམིགས་པའི་ཕྱིར་དང་ཚོར་བ་ལ་སོགས་པ་ལྟར་ཉམས་སུ་མྱོང་བ་དང་།
གཟུགས་སྒྲ་ལ་སོགས་པ་ལྟར་དབང་ཤེས་ཀྱིས་མི་རྟོགས་པའི་ཕྱིར་དང་། རྗེས་དཔག་གིས་ཀྱང་མ་ཡིན་ཏེ་གང་དུའང་མངོན་སུམ་གྱིས་མ་གྲུབ་པ་ལ་ཁྱབ་པ་ངེས་བྱེད་མེད་པའི་ཕྱིར་དང་། སྐད་ཅིག་དང་ཐང་ཅིག་དང་ཡུད་ཙམ་ལ་སོགས་པའང་ཉི་མའི་འགྲོས་ལ་བརྟགས་པ་ཡིན་པས་དུས་དང་འབྲེལ་བ་མེད་པས་རྟགས་མ་ཡིན་པའི་ཕྱིར་དང་། མི་འཁྲུལ་བའི་རྟགས་གཞན་ཡང་མེད་པའི་ཕྱིར་རོ། ། དེས་ན་བུམ་པའི་སྒོ་ནས་དུས་གསུམ་གྱི་ཁྱད་པར་འཇོག་པས་དེའི་སྒོ་ནས་འགོག་པ་ནི་མ་འོངས་པའི་བུམ་པ་ལ་ད་ལྟར་བ་དང་འདས་པའི་བུམ་པ་མེད་དེ་རྒྱུ་མཚན་གང་ཕྱིར་འདས་ད་ལྟར་གྱི་བུམ་པ་དེ་གཉིས་མ་འོངས་པ་དེར་ཕྱི་ནུར་བྱས་ནས་སྡོད་པ་མེད་པའི་ཕྱིར་ཏེ་སྡོད་ན་རྟག་པར་འགྱུར་བའི་ཕྱིར་རོ། ། དུས་དང་པོ་གཉིས་མེད་པ་དེ་ཕྱིར་དེ་ལ་ལྟོས་པའི་མ་འོངས་པ་མེད་དེ་གསུམ་པོ་ཕན་ཚུན་ལྟོས་པས་གཅིག་མེད་ན་གསུམ་ག་མེད་པར་འགྱུར་བའི་ཕྱིར་རོ། ། འདིར་དུས་གསུམ་གཞན་ལ་མ་ལྟོས་པ་རང་གི་ངོ་བོས་བསྟན་པར་མི་ནུས་པས་དེ་དང་དེའི་བུམ་པ་ཞེས་དེས་མཚོན་ནས་སྟོན་པ་ཡིན་ནོ། ། དེ་ལ་ད་ལྟར་བྱུང་བ་ནི་བུམ་པ་དེ་སྐྱེས་ལ་མ་འགག་པའོ། ། འདས་པ་ནི་དེ་ཞིག་པའོ། ། མ་འོངས་པ་ནི་ད་ལྟར་དུ་མ་གྲུབ་པ་སྟེ་དངོས་པོ་ལས་གཞན་དུ་གྱུར་པའི་དུས་རྟག་མི་རྟག་གང་ཡང་མེད་པས་དུས་གཞན་དང་གཞན་གྱི་དངོས་པོ་དེ་དུས་དེ་དང་དེ་ན་ཡོད་པར་འགྱུར་རོ་ཞེས་གསུམ་ག་ཕན་ཚུན་བསྣོལ་ལ་དགག་སྟེ་དེ་ལྟར་ཡོད་ན་ནི་དངོས་པོ་མི་འགྱུར་བ་རྟག་པའི་དོན་དུ་འགྱུར་བས་རྟག་པའི་སྐྱོན་བརྗོད་པས་དགག་གོ །
གལ་ཏེ་ཞིག་པ་འདས་པའི་བུམ་པ་དེ་མ་འོངས་པའི་ངོ་བོར་མ་འོངས་པ་ལ་ཡོད་པས་འདས་པ་མ་འོངས་པ་ལ་མེད་པར་མ་གྲུབ་ཅེ་ན། དེ་ཇི་ལྟར་འདས་པར་འགྱུར་ནས་འདས་པ་མ་ཡིན་པར་ཐལ་ཏེ་མ་འོངས་པའི་བདག་ཉིད་དུ་ཡོད་པའི་ཕྱིར་མ་འོངས་པ་ཉིད་བཞིན་ནོ། ། ཡང་མ་འོངས་པ་ད་ལྟར་གྱི་ཚེ་མེད་ན་དེ་སྟོང་པ་ཉིད་དུ་གྲུབ་ལ་ཅི་སྟེ་མ་འོངས་པའི་དངོས་པོ་དེ་ད་ལྟར་གྱི་ཚེ་མ་འོངས་པའི་བདག་ཏུ་གནས་པར་འགྱུར་ན་དེ་ད་ལྟར་བར་འགྱུར་ཏེ་ད་ལྟ་གྲུབ་ནས་གནས་པའི་ཕྱིར་ད་ལྟར་གྱི་བུམ་པ་བཞིན་ནོ། ། དེ་ལྟ་ན་མ་འོངས་པ་མི་སྲིད་པས་འདས་ད་ལྟར་ཡང་མེད་དེ་ལྟོས་ས་མེད་ན་ལྟོས་ཆོས་མེད་ཅིང་གཅིག་མེད་པས་ཀུན་མེད་པའི་ཕྱིར་རོ། ། དེ་ལྟར་ཕྱི་རོལ་པའི་དུས་བཀག་ནས་ནང་པའི་འགོག་པ་ན་བྱེ་བྲག་ཏུ་སྨྲ་བ་ན་རེ་བུམ་པ་ལ་སོགས་པའི་འདུས་བྱས་རྣམས་དུས་གསུམ་ག་ད་ལྟར་གྱི་ཚེ་རྫས་སུ་གྲུབ་ལ་དེ་ལ་ལུགས་བཞི་ལས་དངོས་པོ་གཞན་དུ་འགྱུར་བ་ནི་བཙུན་པ་ཆོས་སྐྱོབ་སྟེ་དུས་ཀྱི་དངོས་པོ་ཐ་དད་ཀྱང་བུམ་པའི་རྫས་ལ་འགྱུར་བ་མེད་པའི་ཕྱིར་རོ། ། མཚན་ཉིད་གཞན་དུ་འགྱུར་བ་ནི་བཙུན་པ་དབྱངས་སྒྲོགས་ཏེ་བུམ་པ་གཅིག་ལ་དུས་གསུམ་གའི་མཚན་ཉིད་ཚང་བའི་ཕྱིར་རོ། ། གནས་སྐབས་འགྱུར་བ་ནི་བཙུན་པ་དབྱིག་བཤེས་ཏེ་དེ་འགྱུར་ཡང་རྫས་གཅིག་ཡིན་པའི་ཕྱིར་རོ། ། གཞན་གཞན་དུ་འགྱུར་བ་ནི་བཙུན་པ་སངས་རྒྱས་ལྷ་སྟེ་སྔ་ཕྱི་ཐ་དད་ཙམ་ཡིན་པའི་ཕྱིར་རོ། ། ཞེས་ཟེར་རོ། ། དེ་ལ་མ་འོངས་ཞེས་གསུངས་ཏེ་ད་ཅི་ཞིག་མེད་དེ་མེད་པ་མི་སྲིད་པར་འགྱུར་རོ། །
དུས་ཀུན་ཡོད་པ་དེའི་མི་རྟག་པ་གང་ལས་ཏེ་དངོས་པོ་ཐམས་ཅད་རྟག་པར་འགྱུར་ཏེ་དུས་གསུམ་གྱི་རྫས་ལ་འགྱུར་བ་མེད་པའི་ཕྱིར་དང་། འགྱུར་ན་ཞིག་ནས་མེད་པར་འགྲོ་བའི་ཕྱིར་རོ། ། འདུ་བྱེད་རྟག་ནའང་མི་རྟག་པའི་ལུང་དང་འགལ་བར་འགྱུར་རོ། ། འདས་པ་དེ་ལས་འདས་ཏེ་དེ་ལས་བརྒལ་ན་ཅིའི་ཕྱིར་འདས་པར་འགྱུར་ཏེ་འོ་མ་ལས་འདས་པའི་ཞོ་འོ་མར་མི་རུང་བ་བཞིན་ནོ། ། འདས་པ་ལས་མ་འདས་པ་ཇི་ལྟར་འདས་པར་འགྱུར་ཏེ་ཁྱེད་དུས་གསུམ་གའི་བྱེད་པ་ད་ལྟར་ཡོད་པར་འདོད་པས་འདས་པ་ལ་འབྲས་བུ་འཛིན་པའི་བྱེད་པ་ཞིག་ཀྱང་དེ་འབྱིན་པའི་བྱེད་པ་ཡོད་པའི་ཕྱིར་རོ། ། དེ་ལ་འཛིན་པ་ནི་ད་ལྟར་བའི་རྒྱུས་ད་ལྟར་བའི་འབྲས་བུ་བསྐྱེད་པ་ཡིན་ལ། འབྱིན་པ་ནི་འདས་པའི་ལས་ཀྱིས་ད་ལྟར་གྱི་རྣམ་སྨིན་ཕྱུང་བ་ལྟ་བུ་ཡིན་ནོ། ། བྱེད་པའང་རྒྱུ་རྐྱེན་ལ་ཡོད་ཅིང་དེ་ལས་དོན་གཞན་པའོ། ། དེས་ན་འདས་པ་ལས་མ་འདས་པ་དེ་བྱེད་པ་དང་བཅས་པར་ད་ལྟར་གནས་ན་ཅིའི་ཕྱིར་འདས་པར་འགྱུར་ད་ལྟར་བ་ཐམས་ཅད་ཀྱང་འདས་པར་ཐལ་བའི་ཕྱིར་རོ། ། ཡང་ན་འདས་པའི་མཚན་ཉིད་ལས་འདས་ན་འདས་པར་མི་རུང་ལ་དེ་ལས་ད་ལྟར་བ་མ་འདས་ན་འདས་པ་མི་རུང་སྟེ་མཚན་ཉིད་ད་ལྟར་བ་ལ་འདས་པར་མི་རུང་བའི་ཕྱིར་རོ། །
མ་འོངས་པ་དགག་པ་ནི་མ་འོངས་པ་དེ་སྐྱེས་ནས་ཡོད་ན་ད་ལྟར་བར་འགྱུར་ལ། དེ་ལ་སྐྱེ་བ་མེད་ན་ནམ་མཁའ་ལྟར་རྟག་པར་འགྱུར་ལ། དེ་སྐྱེ་བ་མེད་ཀྱང་འཇིག་པས་མི་རྟག་པ་ཡིན་ཏེ་རྒྱུ་རྐྱེན་གྱིས་མ་འོངས་པ་ཞིག་ནས་ད་ལྟར་བར་འགྱུར་བའི་ཕྱིར་རོ་ཞེ་ན། འོ་ན་འདས་ལ་འཇིག་པ་མེད་དེ་རྐྱེན་གང་གིས་ཀྱང་འདས་པའམ་ད་ལྟར་དུ་བསྐྱེད་དུ་མེད་པའི་ཕྱིར་ཏེ། རྟག་པར་རྟོག་པར་འགྱུར་རོ། ། འདས་པ་དང་ད་ལྟར་བ་མི་རྟག་པར་འགྱུར་བ་ནི་འདས་པ་ཞིག་ཟིན་པ་དང་ད་ལྟར་བ་རང་བཞིན་ཡིན་པས་དེ་ལས་མི་ཉམས་ཤིང་དེ་གཉིས་ལས་གསུམ་པ་མ་འོངས་པ་མ་སྐྱེས་པའི་དངོས་མེད་ཡིན་པའི་ཕྱིར་མི་རྟག་པ་མེད་པར་མི་འགྱུར་བ་དང་དུས་གསུམ་མི་རུང་ངོ་། ། མ་འོངས་པ་ད་ལྟར་གྱི་ཚེ་ཡོད་དེ་རྐྱེན་ཚང་ན་སྐྱེ་བའི་ཕྱིར་རོ་ཞེ་ན། དངོས་པོ་ཕྱིས་སྐྱེ་བ་སྔར་ནས་ཡོད་ན་ཕྱ་སྨྲ་བ་རྒྱུ་མེད་དམ་གནམ་གྱིས་བསྐོས་པར་སྨྲ་བ་ལོག་མི་འགྱུར་ནས་དེ་དང་མཚུངས་ཞེས་འགྲེལ་པས་བཤད་མོད་ཀྱི་འདི་ནི་གྲངས་ཅན་རྒྱུ་ལ་འབྲས་གནས་པ་དང་འདྲ་བར་བཤད་ན་བདེའོ། ། འབྲས་བུ་གང་ཞིག་རྒྱུ་ལས་འབྱུང་བར་བྱེད་པ་དེ་རྒྱུ་ལ་སྔར་ནས་ཡོད་ན་འཁོར་བའི་བར་དུ་གཅིག་ཁོ་ན་བསྐྱར་ནས་སྐྱེ་བར་འགྱུར་རོ། ། སངས་རྒྱས་ལ་སོགས་པས་སྨོན་གནས་ཤེས་པས་མ་འོངས་པ་མཁྱེན་ནས་ལུང་བསྟན་པས་ཡོད་དོ་ཞེ་ན།
དེ་མོ་གཤམ་གྱི་བུ་ལ་སོགས་དངོས་མེད་ཀྱང་མཐོང་བར་འགྱུར་ཏེ་རང་བཞིན་མེད་པར་ཁྱད་པར་མེད་པའི་ཕྱིར་རོ། ། མ་འོངས་པ་ཤེས་པའི་ཚུལ་ནི་སྔོན་གྱི་སྨོན་ལམ་གྱི་མཐུ་དང་ད་ལྟའི་སྨོན་གནས་ཤེས་པའི་མཐུས་ཡེ་ཤེས་དེ་བསྟན་བྱ་དོན་གྱི་རྣམ་པ་ཅན་དུ་སྐྱེས་ནས་གདུལ་བྱ་ལ་བསྟན་པས་དེའི་སྒྲོ་འདོགས་གཅོད་པར་བྱེད་ཀྱི་ད་ལྟར་གྱི་ཤེས་པས་གཟུགས་སྒྲ་ལྟར་ཤེས་པ་ནི་མ་ཡིན་ཏེ་འདས་མ་འོངས་ད་ལྟར་གྱི་དོན་དུ་ཐལ་བའི་ཕྱིར་རོ། ། གསང་བའི་མདོ་ལས། ། འཁྲུལ་འཁོར་ལས་བྱུང་སིལ་སྙན་ནི། ། ཞེས་བཤད་དོ། ། དུས་གསུམ་ད་ལྟར་ཡོད་ན་དུས་གསུམ་གྱི་ཆོས་ལ་ཉེ་རིང་མེད་པར་འགྱུར་རོ། ། ཞེས་སྟོན་པ་ནི་གང་ལ་ཞེས་པ་སྟེ་དེ་གཉིས་ད་ལྟ་བ་བཞིན་ཡོད་པའི་ཕྱིར་རོ་ཞེས་དགོངས་པ་ཡིན་ནོ། ། གལ་ཏེ་སྦྱིན་ཚུལ་ལ་སོགས་པ་བྱས་པ་མེད་ཀྱང་མཐོ་རིས་དང་ཐར་པའི་ཆོས་བྱང་ཆུབ་གསུམ་ད་ལྟར་ཡོད་ན། སྒོ་གསུམ་ངེས་པར་སྡོམ་པའི་ངལ་བ་དོན་མེད་དུ་འགྱུར་རོ། ། ཅི་སྟེ་ངེས་སྡོམ་དེས་མཐོ་རིས་དང་ཐར་པ་ཅུང་ཟད་གསར་དུ་སྐྱེད་པར་བྱེད་ན་འབྲས་བུ་དེ་གཉིས་སྔར་ནས་ཡོད་པ་མི་སྲིད་དེ་གསར་སྐྱེས་ནི་སྔར་མེད་པའི་ཕྱིར་རོ། །
ཁྱོད་དངོས་པོ་ཐམས་ཅད་མི་རྟག་པ་ཡིན་ལ་འབྲས་བུ་རྣམས་ནི་མ་སྐྱེས་པའི་སྔོན་ནས་ཡོད་དོ་ཞེས་བྱ་བ་ནི་འགལ་ཏེ་ཐོག་མ་སྐྱེ་བ་དང་མཐའ་མ་འཇིག་པ་ཡོད་པ་དེ་མི་རྟག་པ་ཡིན་པ་ལ་འབྲས་བུ་ཡེ་ནས་ཡོད་པའི་ཐོག་མ་མེད་པ་དེ་མ་ཞིག་གི་བར་དུ་རྟག་པའི་ཕྱིར་དང་། འབྲས་བུ་མ་ཡིན་པའི་དངོས་པོ་ནི་ཡེ་མེད་པའི་ཕྱིར་རོ། ། མདོ་སྡེ་པ་དང་སེམས་ཙམ་པ་མ་འོངས་པ་མེད་པར་འདོད་པ་འགོག་པ་ནི་ལམ་སྒོམ་པའི་བསྒྲིམ་པ་མེད་པར་ཐར་པ་འཐོབ་པར་འགྱུར་ཏེ་མ་འོངས་པ་མེད་པས་དེ་ན་སྐྱེ་བ་དང་ཉོན་མོངས་པ་འབྱུང་བ་མེད་པའི་ཕྱིར་གྲོལ་བའི་དགྲ་བཅོམ་རྣམས་ལ་མ་འོངས་པ་ན་དེ་གཉིས་འབྱུང་བ་མེད་པས་དེ་གཉིས་མི་འབྱུང་བར་བྱ་བའི་ཕྱིར་ལམ་སྒོམ་པ་ལ་མི་འབད་པ་བཞིན་ནོ། ། ད་ལྟར་བའི་རྐྱེན་གསུམ་ལས་རྣམ་ཤེས་འབྱུང་བ་ནི་མ་འོངས་པ་སྟེ་ཆགས་པའི་མིང་ཅན་གྱི་སེམས་དེ་མེད་པར་ཡང་དེ་ལ་བརྟེན་པའི་འདོད་ཆགས་འབྱུང་བར་འགྱུར་ལ། དེ་འདོད་ན་འདོད་ཆགས་རྒྱུ་མེད་དུ་འགྱུར་བས་དགྲ་བཅོམ་ལའང་འབྱུང་བར་འགྱུར་རོ། ། འང་གི་སྒྲ་ནི་སྔ་མར་མ་ཟད་འདིར་ཡང་འགྱུར་བའོ། ། དེ་ལྟར་འགྱུར་བ་དེའི་ཕྱིར་མ་འོངས་པ་མེད་པར་མི་རིགས་སོ། ། རྒྱུ་ལ་འབྲས་བུ་ཡོད་མེད་གཉིས་ཀ་འགོག་པ་ན་རྒྱུ་ལ་འབྲས་བུ་ཡོད་པར་འདོད་པ་ནི་གྲངས་ཅན་དང་བྱེ་བྲག་ཏུ་སྨྲ་བ་སྟེ་གྲངས་ཅན་པ་ནི་མེད་པ་སྐྱེ་བར་མི་འགྱུར་ཞིང་། ཡོད་པ་འཇིག་པར་མི་འགྱུར་ཞེས་འདོད་དེ་མེད་ཀྱང་སྐྱེ་ན་ཐམས་ཅད་ཐམས་ཅད་ལས་སྐྱེ་བར་ཐལ་བའི་ཕྱིར་ཏེ། གལ་ཏེ་རྒྱུ་ཡི་བདག་ཉིད་ལ། །
ནུས་པའི་ངོ་བོ་འབྲས་མེད་ན། ། དེ་ཉིད་བྱེད་པར་ནུས་མིན་ཏེ། ། མེད་ཕྱིར་ནམ་མཁའི་པདྨ་བཞིན། ། ཞེས་བྱ་བ་དང་། རྒྱུ་ལ་འབྲས་བུ་ཡོད་པ་ཡིན་ཏེ་དེ་ལས་དེ་འབྱུང་བའི་ཕྱིར་ཁྱིམ་ན་རྟ་བཞིན་ཞེའོ། ། བྱེ་བྲག་ཏུ་སྨྲ་བ་ཡང་དུས་གསུམ་ག་ཡོད་པས་རྒྱུ་ལས་འབྲས་བུ་འབྱུང་བ་ནི་རྫས་ཀྱི་དངོས་པོ་འབྱུང་བ་མ་ཡིན་གྱི་གནས་སྐབས་དུས་གཞན་དུ་འབྱུང་བ་སྟེ་སྔར་བཤད་ཟིན་ཏོ། ། བྱེ་བྲག་པ་དང་མདོ་སྡེ་པ་དང་སེམས་ཙམ་པ་གསུམ་ནི་རྒྱུ་ལ་འབྲས་བུ་མེད་པར་འདོད་དེ་ཡོད་པ་སྐྱེ་བ་དོན་མེད་པའི་ཕྱིར་རོ། ། དེ་ལ་བྱེ་བྲག་པ་རྣམས་ནི་རྡུལ་ཕྲ་རབ་ལས་རགས་པ་སྐྱེ་བ་དེ་དེ་ལ་མེད་པར་འདོད་ལ། མདོ་སྡེ་པ་རྣམས་ཀྱང་དགེ་སློང་དག་མིག་ནི་མ་བྱུང་བ་ལས་འབྱུང་ཞིང་བྱུང་ནས་ཀྱང་རྣམ་པར་འཇིག་པར་འགྱུར་རོ་ཞེས་བྱ་བའི་ལུང་སྔ་མ་ལས་འབྲས་བུ་མེད་པར་སྐྱེ་བར་འདོད་དོ། ། སེམས་ཙམ་པ་རྣམས་ཀྱང་བག་ཆགས་སྣ་ཚོགས་ཅན་གྱི་ཀུན་གཞི་ཡུལ་ལ་སོགས་པའི་རྐྱེན་ཉེ་བ་ན་འཇུག་པའི་ཤེས་པ་ལ་སོགས་པ་ནི་མེད་པ་སྐྱེ་བར་འདོད་དོ། །
དེ་ལ་དང་པོ་འབྲས་བུ་ཡོད་པར་སྨྲ་བ་ལ་ཁྱིམ་གྱི་དོན་དུ་ཀ་བ་དང་ལ་སོགས་པ་པ་ཏྲ་དང་རི་མོ་ལ་སོགས་པའི་རྒྱན་དོན་མེད་པར་འགྱུར་ཏེ་ཁྱིམ་གྱི་རྒྱུ་རྣམས་ལ་ཁྱིམ་རྒྱན་དང་བཅས་པ་ཡོངས་རྫོགས་སུ་གྲུབ་པའི་ཕྱིར་དང་། སྔར་མེད་སྒྲུབ་ན་མེད་སྨྲར་ཐལ་བའི་ཕྱིར་རོ། ། འབྲས་བུ་མེད་པར་སྨྲ་བ་ལའང་དེ་ཁོ་ན་བཞིན་ཐལ་བར་འགྱུར་ཏེ་མེད་པ་ནི་རི་བོང་གི་རྭ་ལྟར་སུས་ཀྱང་སྒྲུབ་མི་ནུས་པའི་ཕྱིར་རོ། ། དེ་ཁོ་ན་བཞིན་ཕྱི་ནང་གི་རྒྱུ་འབྲས་རྣམས་ལ་སྦྱར་ཏེ་བཤད་དོ། ། ངེད་དབུ་མ་པ་ནི་མཐའ་ལ་མི་བརྟེན་པས་རྒྱུ་ལ་འབྲས་བུ་ཡོད་མེད་གཉིས་ཀར་མ་གྲུབ་པ་བརྟེན་ནས་འབྱུང་བའི་ཕྱིར་སྐྱོན་གང་ཡང་མེད་དོ། ། འདས་མ་འོངས་བཀག་ནས་ད་ལྟར་བ་འགོག་པ་ན་མ་འོངས་པ་ཡོངས་སུ་འགྱུར་ནས་བྱུང་བའི་ད་ལྟར་བ་ཡོད་དོ་ཞེ་ན། དངོས་པོ་རྣམས་ཀྱི་འགྱུར་བ་ནི་རགས་པ་མཐོང་བའི་སྒོ་ལྔར་མ་ཟད་ཆོད་པ་དང་ཕྲ་བ་དང་རིང་པོ་དང་གཟུགས་ཅན་མ་ཡིན་པ་ཤེས་པའི་ཡིད་ཀྱིས་ཀྱང་མི་འཛིན་ཏེ་འགྱུར་རྒྱུའི་མ་འོངས་པ་མེད་པའི་ཕྱིར་རོ། ། དེ་ལྟ་ན་སྟེ་དེའི་ཕྱིར་མ་འོངས་པ་འགྱུར་བའི་ད་ལྟ་བ་ཡོད་པར་རྟེན་འབྲེལ་ལ་མི་མཁས་པ་གྲངས་ཅན་དང་བྱེ་བྲག་ཏུ་སྨྲ་བ་རྣམས་ཀྱིས་རྟོག་གོ ། བྱེ་བྲག་ཏུ་སྨྲ་བ་དུས་གསུམ་གྱི་རྫས་མི་འགྱུར་ཡང་གནས་སྐབས་འགྱུར་བ་ལ་སོགས་པ་དང་། གྲངས་ཅན་རང་བཞིན་གྱི་གཙོ་བོ་མི་འགྱུར་ཡང་རྣམ་འགྱུར་འགྱུར་བར་འདོད་པའི་ཕྱིར་རོ། །
འོ་མ་དང་ཞོ་ཡང་མིག་ཤེས་ཀྱིས་དེ་གཉིས་སོ་སོར་བཟུང་གི་འོ་མའི་འགྱུར་བ་ཉིད་ཞོར་བཟུང་བ་ནི་མ་ཡིན་ཏེ་འོ་མའི་ཚེ་ཞོ་མེད་པའི་ཕྱིར་དང་། འབྲས་བུ་ཐམས་ཅད་རྒྱུའི་འགྱུར་བ་ཡིན་ན་དུ་བ་ལ་སོགས་པའང་མེ་ལ་སོགས་པའི་འགྱུར་བར་ཐལ་བའི་ཕྱིར་དང་། དེ་ནི་གྲངས་ཅན་གྱི་ལུགས་ཡིན་པའི་ཕྱིར་རོ། ། དངོས་པོ་གནས་པ་ཡོད་པས་ད་ལྟར་བའི་དུས་ཡོད་དོ་ཞེ་ན། སྐད་ཅིག་རེ་རེར་སྐྱེ་འཇིག་བྱེད་པས་ཅུང་ཟད་ཀྱང་གནས་པ་མེད་པ་རྣམས་ལ་གནས་པའི་དངོས་པོ་ག་ལ་ཡོད། དེ་ཉིད་བཤད་པ་ནི་མི་རྟག་པས་ཟོས་པས་གནས་པ་མེད་དོ། ། གལ་ཏེ་དང་པོ་གསར་པ་སོ་ན་གནས་ན་རྙིང་པ་ཐ་མ་རྙིང་པར་མི་འགྱུར་བར་ཐལ་བའི་ཕྱིར་སོ་ན་གནས་པ་མེད་དོ། ། རང་གི་སྡེ་པ་རྣམས་སྒོ་ལྔའི་རྣམ་པར་ཤེས་པ་རྣམས་རྟག་པར་སོང་གི་དོགས་ནས་མིག་གིས་རྣམ་ཤེས་ལྟ་བུ་གཅིག་གིས་སྔ་ཕྱིའི་དོན་གཉིས་མི་ཤེས་པར་འདོད་པ་དེ་བཞིན་དུ་སྔ་ཕྱིར་འབྱུང་བའི་མིག་ཤེས་གཉིས་ཀྱིས་ཀྱང་དོན་གཟུགས་གཅིག་མི་ཤེས་ཏེ་ཕྱིས་འབྱུང་གི་ཤེས་པས་སྔར་མཐོང་བའི་དོན་བཟུང་བ་མེད་དེ་སྐད་ཅིག་ཡིན་པས་ཞིག་ནས་མེད་པའི་ཕྱིར་དང་། ཕྱིས་ཀྱི་དེ་ནི་འདྲ་བ་གཞན་བྱུང་ཡིན་པའི་ཕྱིར་རོ། ། དེས་ན་དེ་དང་འདྲ་བ་མཐོང་བ་ལ་དངོས་པོ་ལ་མི་མཁས་པ་རྣམས་དེ་ཉིད་མཐོང་བར་འཁྲུལ་བ་ཡིན་ནོ། །
ཆོས་མངོན་པ་ལས། དོན་ལྔ་ལས་སྒོ་ལྔའི་ཤེས་པ་རེ་དང་ཡིད་ཤེས་རེ་སྟེ་གཉིས་གཉིས་སུ་འཇུག་པར་བཤད་པ་དེ་ནི་སྒོ་ལྔའི་རྗེས་སུ་རྒྱུ་བའི་ཡིད་ཀྱི་དོན་དེའི་སྔ་ཕྱི་ཐམས་ཅད་གཅིག་ཏུ་རློམ་པ་ལ་སྒོ་ལྔའི་ཤེས་པའི་ཡུལ་དེ་བཟུང་བར་འཇིག་རྟེན་པའི་ཐ་སྙད་དང་མཐུན་པར་བཤད་དེ་སྔར་སྒོ་ལྔའི་ཤེས་པས་བཟུང་བ་དེ་ཉིད་ཕྱིས་འབྱུང་བའི་ཡིད་ཀྱི་འཛིན་ན་ཆོས་མངོན་པ་བ་སྐད་ཅིག་ཁས་མི་ལེན་པས་སངས་རྒྱས་པ་མ་ཡིན་པར་འགྱུར་རོ། ། ཞེས་འགྲེལ་པར་སྐད་ཅིག་བསྒྲུབས་སོ། ། སློབ་དཔོན་ཆོས་ཀྱི་བཤེས་གཉེན་གྱིས་འགྲེལ་ཆུང་གི་ཊཱི་ཀར་སློབ་དཔོན་ཟླ་གྲགས་རགས་པའི་མི་རྟག་པ་ལས་ཕྲ་བའི་མི་རྟག་པ་སྐད་ཅིག་ཁས་མི་ལེན་ཏེ་དེ་ནི་འདུས་བྱས་ལ་ཡིད་སྐྱོ་བར་བྱ་བའི་དོན་དུ་སངས་རྒྱས་ཀྱིས་གསུངས་པར་འདོད་དེ་ཞེས་བཤད་དོ། ། རིན་ཆེན་ཕྲེང་བར། སྐད་ཅིག་ཡིན་ན་རིལ་མེད་ཕྱིར། ། རྙིང་པ་འགའ་ལྟ་ག་ལ་ཞིག ། ཅེས་སྐད་ཅིག་བཀག་ལ་སྐད་ཅིག་མ་ཡིན་པའང་བཀག་གོ ། སློབ་དཔོན་འདིས་ནི་གཞུང་འདིར་དོན་དང་ཤེས་པ་གཉིས་ཀ་སྐད་ཅིག་གཅིག་གྲངས་མཉམ་དུ་བཤད་པའི་ཕྱིར་སྐད་ཅིག་ཉིད་བཞེད་ལ། རི་མོ་སྣ་ཚོགས་ལ་ལྟ་བའི་ཤེས་པའང་རིམ་ཅན་མྱུར་པོར་སྐྱེ་བར་བཞེད་དེ།
དཀར་པོ་དག་ལ་སོགས་པ་ལ། ། ཤེས་པ་དེ་ནི་རིམ་འབྱུང་སྟེ། ། མགྱོགས་པར་འབྱུང་ཕྱིར་བླུན་པོ་དག ། ཅིག་ཅར་སྙམ་དུ་ཤེས་པ་ཡིན། ། ཞེས་ཉན་ཐོས་སྡེ་པ་འདོད་པ་དེ་ཉིད་བཞེད་དོ། ། དེས་ན་དོན་དང་ཤེས་པ་གཉིས་ཀ་རང་དུས་ཀྱི་སྐད་ཅིག་མ་ཡིན་ལ་ཡིད་ཤེས་ཀྱིས་ནི་རང་མཚན་དེ་དངོས་སུ་མི་ཤེས་ཀྱི་དབང་ཤེས་ཀྱིས་དངོས་སུ་བཅད་པ་ལ་ཡེ་ཤེས་ཀྱིས་རྟོགས་ལ་དེས་ཤེས་སོ་ཞེས་ཐ་སྙད་འདོགས་སོ། ། ཞེས་འགྲེལ་པས་བཤད་དོ། ། གལ་ཏེ་དངོས་པོ་གནས་པ་ཉིད་ད་ལྟར་བའི་དུས་ཡིན་པས་དུས་དེ་ཡོད་དོ་ཞེ་ན། གལ་ཏེ་དངོས་པོ་དེ་དུས་ལ་གནས་ནས་ཡོད་ན་རྟེན་དུས་དེ་ལ་གནས་པ་དེ་དུས་སུ་མི་འགྱུར་ཏེ་རྟེན་དང་བརྟེན་པ་ཐ་དད་པའི་ཕྱིར་ཁྲི་ལ་གནས་པའི་མི་ཁྲི་མ་ཡིན་པ་བཞིན་ལས་གཞན་གཞན་གྱི་མཚན་ཉིད་དུ་མི་རིགས་སོ། ། ཅི་སྟེ་དུས་ལ་གནས་པ་མེད་ན་གནས་པ་མེད་པ་དེ་ལ་མཐའ་འཇིག་པའང་མེད་པས་དུས་དེ་རྟག་པའི་ཕྱིར་ད་ལྟར་བའི་རྫས་ཀྱང་རྟག་པར་འགྱུར་ཏེ་རྒྱུ་མཚན་མཚུངས་པའི་ཕྱིར་རོ། །
དུས་གསུམ་རྫས་སུ་གྲུབ་པའང་མི་རྟག་པ་ཁས་ལེན་པས་མི་རྟག་པ་དེ་དངོས་པོ་ལས་གཞན་ཡིན་ན་དངོས་པོ་མི་རྟག་པར་མི་འགྱུར་ཏེ་རིགས་པ་ཐ་དད་དུ་ལྡན་པས་བེམ་པོ་མི་ཁེགས་པ་བཞིན་ནོ། ། དེ་གཉིས་གཅིག་ཡིན་ན་དངོས་པོ་དེ་ག་ལ་གནས་ཏེ་མི་རྟག་པ་དེ་ཉིད་དངོས་པོ་ཡིན་པས་དེས་ཟོས་པའི་ཕྱིར་རོ། ། མི་རྟག་པས་གནས་པ་ནི་མི་ཟ་སྟེ་རྒྱུན་ཆགས་སུ་གནས་པའི་ཚེ་མི་རྟག་པ་སྟོབས་ཆུང་བའི་ཕྱིར་སྟོབས་ཆུང་གིས་སྟོབས་ཆེན་འཇོམས་པ་ནི་འཇོམས་པ་མེད་དོ་ཞེ་ན། མི་རྟག་པ་རང་བཞིན་གྱིས་སྟོབས་ཆུང་ལ་གནས་པ་སྟོབས་ཆུང་མ་ཡིན་ཏེ་རང་བཞིན་གྱིས་སྟོབས་ཆེན་ཕྱི་ནས་དེ་དག་སྟོབས་གོ་བཟློག་པར་མཐོང་བ་མི་འཐད་དེ་རང་བཞིན་གཞན་དུ་མི་འགྱུར་བའི་ཕྱིར་རོ། ། ཕྱི་ནང་གི་གནས་པར་སྣང་བ་རྣམས་ནི་རྒྱུན་དུ་མི་རྟག་པས་འཇོམས་པར་མཐོང་བས་རྒྱུན་དུ་དེ་སྟོབས་ཆེ་ནས་སྟོབས་ཆུང་མིན་ཏེ་དངོས་པོ་ཀུན་ལ་ཡོད་ན་དངོས་པོ་ཀུན་ལ་གནས་པ་མེད་པར་འགྱུར་བའམ། ཡང་ན་དངོས་པོ་ཐམས་ཅད་མི་རྟག་མིན་པས་རྟག་པར་ཐལ་ཏེ་མི་རྟག་པས་མི་གནོད་པའི་གནས་པ་སྟོབས་ཆེན་ཡོད་པའི་ཕྱིར་རོ། ། གལ་ཏེ་རྟག་ཏུ་མཚན་ཉིད་མི་རྟག་པ་མཚན་གཞི་འདུས་བྱས་ལ་ཡོད་ན་འདུས་བྱས་རྟག་ཏུ་མི་རྟག་པར་ཐལ་ཏེ་མཚན་ཉིད་མཚན་གཞི་ལ་རྟག་ཏུ་གནས་པའི་ཕྱིར་རོ། ། གནས་མ་བུ་པ་མི་རྟག་པ་དེའི་རྐྱེན་གྱིས་ཕྱིས་འབྱུང་དུ་འདོད་དེ་དེ་ལ་སྔར་རྟག་ནས་ཕྱིས་མི་རྟག་པར་འགྱུར་ན་དངོས་པོ་གཅིག་གཉིས་ཀ་ཡིན་པ་ནི་མེད་དོ། ། འདུས་བྱས་ཀྱི་མཚན་ཉིད་རྣམས་གཅིག་ལ་ཡོད་དགོས་པ་ལ་ནི་མི་རྟག་པ་དང་གནས་པ་གཞི་གཅིག་ལ་མེད་པར་ཐལ་བ་ནི་གལ་ཏེ་ཞེས་པ་སྟེ་ལོག་པ་ནི་རྫུན་པ་སྟེ་མི་རྟག་པ་དོན་ལ་ཡོད་ན་གནས་པ་དོན་ལ་མེད་པས་གནས་པའི་དུས་དངོས་པོར་མེད་དོ། ། གལ་ཏེ་འདས་པའི་དུས་ནི་ཡོད་དེ་དེ་དྲན་པ་ཡོད་པའི་ཕྱིར་རོ་ཞེ་ན།
སྔོན་གྱི་ཚེ་མཐོང་ཟིན་པའི་དངོས་པོ་དེ་ད་ལྟ་མི་སྣང་ཏེ་དེ་ནི་འགགས་ནས་མེད་པའི་ཕྱིར་རོ། ། སླར་ཡང་དེ་ལ་དངོས་སུ་དམིགས་པའི་རྟོག་བཅས་རྟོག་མེད་ཀྱི་སེམས་ཀྱང་ད་ལྟར་སྐྱེ་བ་མིན་ཏེ་དེ་སྣང་བ་ཉིད་མེད་པའི་ཕྱིར་རོ། ། དེས་ན་དྲན་པ་དེ་བློས་སྒྲོ་བཏགས་ཤིང་བརྫུན་པ་ལོག་པའི་དོན་ལ་བློའང་ལོག་པ་རང་བཞིན་མེད་པ་རྟེན་འབྲེལ་གྱི་སྣང་བ་ཙམ་ཞིག་འབྱུང་སྟེ་གཉིད་སད་པས་རྨི་ལམ་གྱི་སྣང་བ་དྲན་པ་དང་འདྲའོ་ཞེས་སྟོན་པ་ཡིན་ནོ། ། འདི་ལྟར་དྲན་པས་ཡུལ་བདེན་པར་འགྲུབ་ན་རྨི་ལམ་གྱི་སྣང་བ་ཡང་བདེན་པར་འགྱུར་ན་དེ་ཡང་མ་ཡིན་པས་འདས་པའི་དུས་དང་དུས་ཅན་དེས་དངོས་པོར་མི་འགྲུབ་བོ། ། ཞེས་སྟོན་པ་ཡིན་ནོ། ། དུས་དགག་པ་རབ་ཏུ་བྱེད་པ་བཅུ་གཅིག་པའི་བཤད་པའོ།། །། ལྟ་བ་དགག་པ་སྟོན་པ་ན་དེ་བཞིན་གཤེགས་པའི་ཆོས་ལུགས་ཟབ་མོ་འདི་ཉན་པའི་སྣོད་སྟོན་པ་ནི་གཟུར་གནས་ནི་ཆགས་སྡང་གི་ཕྱོགས་སུ་མ་ལྷུང་བ་སྟེ་ལྷུང་ན་ལེགས་བཤད་མི་རྙེད་པའི་ཕྱིར་རོ། ། རྣམ་འགྲེལ་གྱི་རྒྱན་ལས། ཀྭ་ཡེ་སྒྲ་རྣམས་རྟག་ཏུ་ཕྱོགས་ལྷུང་བས། ། སྡང་ཞིང་རང་ཡིད་ཕྱོགས་ལྷུང་མུན་པ་ནི། །
དེ་ཉིད་རྟོག་པ་སྒྲུབ་མིན་མཛངས་པའི་ཚུལ། ། དབུ་མར་གནས་པ་ཡིན་པས་དེར་བློ་སྒྲུབ། ། ཅེས་བཤད་པ་ཡིན་ནོ། ། དེར་གནས་ཀྱང་ཤེས་རབ་མེད་ན་སྐྱོན་ཡོན་མི་ཤེས་པས་བློ་ཤེས་རབ་དང་ལྡན་པ་དང་དེ་ཡོད་ཀྱང་དོན་དུ་གཉེར་བའི་འདུན་པ་མེད་ན་དེ་ལ་མི་འཇུག་པས་དོན་གཉེར་དགོས་སོ། ། བཤད་པ་ནི་སློབ་མ་བཟང་པོ་བླ་མར་གུས་ལྡན་དེ་དག་གིས། ། བླ་མ་མཁས་པ་རྣམས་ལ་རྟག་ཏུ་བསྟེན་པར་བྱ། ། ཅི་ཕྱིར་ཞེ་ན་མཁས་པའི་ཡོན་ཏན་དེ་ལས་འབྱུང་། ། དེ་ལས་བྱང་ཆུབ་འཐོབ་ཅིང་ཡོན་ཏན་རྫོགས་པར་འགྱུར། ། ཞེས་པ་ལ་སོགས་པའོ། ། ཉན་པ་པོ་མཚན་ཉིད་དེ་དང་ལྡན་ན་ཆོས་སྨྲ་བ་པོ་ཡོན་ཏན་གཞན་དུ་མི་འགྱུར་བ་ནི་ཕྱིན་ཅི་མ་ལོག་པ་དང་ཟུར་དོད་པ་དང་།
གསལ་བ་དང་མ་འཁྲུགས་པ་དང་ཉན་པ་པོའི་ཡོན་ཏན་ཤེས་པ་དང་ཟང་ཟིང་དོན་དུ་མི་གཉེར་བ་ལ་སོགས་པ་དང་ལྡན་པའོ། ། ཉན་པ་པོ་ལའང་ཡོན་ཏན་གཞན་དུ་འགྱུར་བ་མིན་པ་ནི་ཆོས་དང་དེ་སྨྲ་བ་ལ་གུས་པ་དང་ཡིད་གཏོད་པ་དང་། རྩ་བར་བསྟན་པ་གསུམ་ལ་སོགས་པ་དང་ལྡན་པའོ། ། དེ་ལྟ་བུའི་སློབ་དཔོན་དང་སློབ་མའི་མཚན་ཉིད་ནི་ལྷག་པའི་བསམ་པ་བསྐུལ་བའི་མདོ་ལས་བཤད་དོ། ། དེ་ཉིད་ཀྱི་ཕྱིར་བཅོམ་ལྡན་འདས་ཀྱིས་སྲིད་པ་འབྲས་བུར་གྱུར་པ་ཉེ་བར་ལེན་པའི་ཕུང་པོ་ལྔ་སྡུག་བསྔལ་གྱི་བདེན་པ་དང་སྲིད་པའི་ཐབས་ཏེ་སྡུག་བསྔལ་གྱི་རྒྱུར་གྱུར་པ་ལས་དང་ཉོན་མོངས་པ་ཀུན་འབྱུང་གི་བདེན་པ་དང་གཉིས་པོ་དེ་ཞི་བའི་ཐབས་འཕགས་པའི་ལམ་ཡན་ལག་བརྒྱད་ལ་སོགས་པ་ལམ་གྱི་བདེན་པ་དང་། དེ་བཞིན་དུ་སྡུག་བསྔལ་དང་ཀུན་འབྱུང་ཐམས་ཅད་ཞི་བ་མྱ་ངན་ལས་འདས་པ་འགོག་པའི་བདེན་པ་སྟེ་བདེན་པ་བཞི་ཐར་པ་འདོད་པ་རྣམས་ལ་གསུངས་ཏེ་དེའང་སྔོན་བདག་མེད་པའི་དོན་ལ་ཡོངས་སུ་སྦྱངས་པ་བྱས་པ་རྣམས་ལ་ནི་མཐོ་རིས་དང་ཐར་པའི་དོན་ཆེན་པོ་བྱེད་ལ། སྔོན་ཡོངས་སུ་སྦྱངས་པ་མ་བྱས་པ་འཇིག་རྟེན་བདེན་བཞིའི་དོན་ཡོངས་སུ་མི་ཤེས་པ་གང་ཡིན་པ་དེ་ནི་ཐུབ་པའི་སྐྱོན་ལྟ་བུར་མངོན་པར་བྱེད་དེ་དགེ་སློང་ནམ་སོ་དང་འགྲོ་མགྱོགས་སངས་རྒྱས་ཀྱིས་ཆོས་གསུངས་པ་མངོན་པར་མི་ཤེས་པས་རང་ཉིད་ཡུལ་དགའ་འཕེལ་གྱི་མཚོ་ལ་ཀླུར་སྐྱེས་ནས་སངས་རྒྱས་ཀྱིས་ཆོས་མ་བསྟན་པས་བདག་ཉིད་ཀླུར་སྐྱེས་སོ་ཞེས་གཏི་མུག་གིས་བསྟན་པ་བསྣུབ་པར་བརྩམས་པ་བཞིན་ནོ། ། དེ་ཙམ་གྱིས་སངས་རྒྱས་བཅོམ་ལྡན་འདས་བླང་དོར་གྱི་རྒྱུ་འབྲས་མ་ལུས་པ་སྟོན་པ་སྐྱོན་དང་བཅས་པར་མི་འགྱུར་ཏེ་དམུས་ལོང་གིས་མ་མཐོང་བ་ཉི་མའི་སྐྱོན་མ་ཡིན་པ་བཞིན་ནོ། ། དེའི་ཕྱིར་སྣོད་མི་ལྡན་པ་ལ་སངས་རྒྱས་ཀྱིས་ཆོས་བསྟན་ཡང་སྟོན་པ་པོའི་སྐྱོན་དུ་མངོན་པར་བྱེད་ཅིང་ཆོས་དང་ཆོས་སྨྲ་བ་སྤོང་པས་རང་ཉིད་ལོག་པར་ལྷུང་བར་བྱེད་པའི་ཕྱིར་དང་པོར་སློབ་མའི་སྣོད་གསུངས་པ་ཡིན་ནོ། ། གལ་ཏེ་བཅོམ་ལྡན་འདས་ཀྱིས་མཐོ་རིས་ཀྱི་ཆོས་སྦྱིན་པ་དང་ཚུལ་ཁྲིམས་ལ་སོགས་པ་ནི་ལེགས་ན་ཐར་པའི་ཆོས་ཐམས་ཅད་མེད་པར་སྟོན་པ་ནི་སུན་འབྱིན་པར་ཆད་པར་ལྟ་བར་འགྱུར་བས་ཡིད་མི་ཆེས་སོ་ཞེ་ན།
བདེ་བ་དང་སྡུག་བསྔལ་ལ་སོགས་པ་ཀུན་ནས་ཉོན་མོངས་པ་ཐམས་ཅད་བཏང་ཞིང་སྤངས་པས་མྱ་ངན་འཁོར་བའི་སྡུག་བསྔལ་ལས་འདའ་བར་སྟོན་པ་ཡ་མཚན་ཅན་སེར་སྐྱ་དང་གཟེག་གཟན་ལ་སོགས་པ་ཀུན་འདོད་དེ་དེ་དག་ཀྱང་དྲང་སྲོང་གི་བརྟུལ་ཞུགས་དཀའ་ཐུབ་དྲག་པོས་ཉོན་མོངས་པ་སྤོང་བར་ཞུགས་པའི་ཕྱིར་རོ། ། དངོས་པོ་ཀུན་སུན་འབྱིན་པའི་སྟོང་ཉིད་ལ་དེ་དག་གི་རྗེས་སུ་འབྲང་པ་ཁྱེད་མི་དགར་འགྱུར་བའི་རྒྱུ་ཅི་ཞིག་ཡོད་དེ་སྟོང་ཉིད་ཁོ་ནས་སྡུག་བསྔལ་སྤོང་བའི་ཕྱིར་རོ། ། འདི་ཉན་ཐོས་སྡེ་པ་དང་རྒོལ་ལན་དུ་སྦྱོར་ནའང་འདི་ཆོས་ཀྱི་བདག་མེད་ལ་སྐྲག་པས་དེ་ལྟར་རྒོལ་ན་ཉོན་མོངས་པའི་རྒྱུ་འབྲས་ཐམས་ཅད་སྤངས་པས་མྱང་འདས་འཐོབ་པར་ཡ་མཚན་ཅན་དགྲ་བཅོམ་རྣམས་དང་སྡེ་པའི་གྲུབ་མཐའ་བྱེད་པའི་བཙུན་པ་ཆོས་སྐྱོབ་དང་གནས་བརྟན་བཙུན་པ་ལ་སོགས་པ་རྣམས་འདོད་ན་ཞེས་སྦྱར་ཏེ་ཡ་མཚན་ཅན་ནི་མུ་སྟེགས་ལ་བསྟིང་ཚིག་ཡིན་ལ་ཉན་ཐོས་པ་ལ་ངོ་མཚར་བ་ཡིན་ནོ། ། མུ་སྟེགས་པ་གང་ཞིག་གཏོང་ཐབས་ཏེ་སྤོང་ཐབས་བདག་མེད་མི་ཤེས་པ་དེ་དག་ཉོན་མོངས་པ་ཅི་ཞིག་སྤོང་བར་བྱེད་དེ་སྤོང་མི་ནུས་པ་དེས་ན་ཐུབ་པས་གཞན་མུ་སྟེགས་བྱེད་ལ་འཁོར་བའི་སྡུག་བསྔལ་ཞི་བའི་མྱང་འདས་མེད་ཅེས་གསུངས་ཏེ་ཏིང་ངེ་འཛིན་རྒྱལ་པོ་ལས། ། གང་ཞིག་བདག་མེད་ཆོས་ལ་རབ་རྟོག་ཅིང་། ། དེ་དག་བརྟགས་ནས་གལ་ཏེ་སྒོམ་བྱེད་ན། ། འབྲས་བུ་མྱ་ངན་འདས་ཐོབ་རྒྱུ་དེ་ཡིན། ། རྒྱུ་གཞན་དག་གིས་ཞི་བར་འགྱུར་མི་སྲིད། ། བྱ་བ་དང་། གང་པོའི་རྟོགས་བརྗོད་ནས།
རིགས་པའི་ཆོས་ཀྱི་ཕྱོགས་ཙམ་སྨྲ་བ་ཡང་། ། འདི་ནས་ཕྱི་རོལ་གཞན་ལ་དགེ་སྦྱོང་མེད། ། ཅེས་བྱ་བ་དང་། ཡུམ་ལས། ཀུན་ཏུ་རྒྱུ་བརྒྱ་ཀླན་ཀཱ་ཚོལ་བས་འོངས་པ་དེ་དག་ལ་ནི་དཀར་པོའི་ཆོས་གཅིག་ཙམ་ཡང་ངས་མ་མཐོང་ངོ་ཞེས་གསུངས་པ་ཡིན་ནོ། ། སྟོང་པ་ལ་ཉོན་མོངས་པ་མི་སྐྱེ་བར་མངོན་སུམ་གྱིས་གྲུབ་པ་དེ་བཞིན་དུ་སངས་རྒྱས་ཀྱིས་གསུངས་པའི་ལྐོག་གྱུར་བདེན་བཞི་དང་བཞི་པོ་དེའི་རྒྱུ་འབྲས་ཀྱི་འབྲེལ་བ་མཐའ་མེད་པ་སོ་སོ་སྐྱེ་བོའི་མངོན་སུམ་གྱིས་མི་ཤེས་པར་ཐེ་ཚོམ་སྐྱེ་བ་དེ་ཡི་སྟོང་པ་ཉིད་ཀྱི་དཔེ་ལ་བསྟེན་ཏེ་གསུང་རབ་ལས་གསུངས་པ་འདི་ཉིད་ཁོ་ན་ཡིན་པར་ཡིད་ཆེས་བྱ་སྟེ་ཤིན་ཏུ་ལྐོག་གྱུར་གྱི་དོན་སྟོན་པར་བྱེད་པའི་གསུང་རབ་ཆོས་ཅན་དོན་ཇི་ལྟ་བ་བཞིན་ཡིན་ཏེ་སངས་རྒྱས་ཀྱི་གསུང་རབ་ཡིན་པའི་ཕྱིར་སྟོང་ཉིད་སྟོན་པའི་མདོ་བཞིན་ནོ་ཞེས་བྱའོ། ། རྣམ་འགྲེལ་ལས། བླང་དང་དོར་བྱའི་དེ་ཉིད་ནི། ། ཐབས་བཅས་རབ་ཏུ་ངེས་པ་ཡིས། ། གཙོ་བོའི་དོན་ལ་མི་བསླུའི་ཕྱིར། །
གཞན་ལ་རྗེས་སུ་དཔག་པ་ཡིན། ། ཞེས་བདེན་བཞི་ལ་མི་བསླུ་བས་གཞན་ལའང་དཔོག་པར་བཤད་དོ། ། མུ་སྟེགས་ལ་ནི་དེ་ལྟར་མི་རུང་སྟེ། སེར་སྐྱ་དང་གཟེགས་གཟན་ལ་སོགས་པ་གང་གིས་སེམས་ཅན་དང་སྣོད་ཀྱི་འཇིག་རྟེན་འདིའི་རགས་པ་མཐོང་དཀའ་སྟེ་ཤེས་བྱའི་གྲངས་ཉི་ཤུ་རྩ་ལྔ་དང་ཚིག་གི་དོན་དྲུག་ལ་སོགས་པ་མངོན་སུམ་དང་འགལ་བ་འབའ་ཞིག་སྟོན་པ་དེ་ནི་གཞན་ཤིན་ཏུ་ལྐོག་གྱུར་ལ་བླུན་པ་ཉིད་ཡིན་ཏེ་ཟླ་བ་ཉ་མི་མཐོང་བ་བཞིན་ནོ། ། དེས་ན་ཕྱིས་འབྱུང་གང་དག་ལམ་ལོག་སྟོན་པའི་རྗེས་སུ་འགྲོ་བ་དེ་དག་ཡུན་རིང་པོར་སློབ་དཔོན་དང་དེས་བསྟན་པའི་ཁམས་ཀྱིས་བསླུ་བར་འགྱུར་ཏེ་སྡུག་བསྔལ་གྱི་རྒྱ་མཚོ་གཏིང་མཐའ་མེད་པར་འཁྱམ་པའི་ཕྱིར་རོ། ། དེ་འདྲ་བའི་ལམ་ལོག་སྤངས་ཏེ་མྱང་འདས་སུ་རང་ཉིད་འགྲོ་བ་གང་ཡིན་པ་དེ་དག་ནི་ཤིན་ཏུ་བྱ་དཀའ་བྱེད་ཅིང་སངས་རྒྱས་སུ་འགྱུར་ལ། འདྲེན་པ་སངས་རྒྱས་ཀྱི་སླད་ཏེ་ཕྱི་བཞིན་དུ་དམ་པ་མ་ཡིན་པ་རྣམས་ཀྱི་ཡིད་འགྲོ་བར་སྤྲོ་བ་མ་ཡིན་ཏེ་འཁོར་བ་ཐོག་མ་མེད་པ་ནས་ལོག་ལ་གོམས་པས་དེས་བསྟན་པའི་ལམ་ལ་སྐྲག་པའི་ཕྱིར་རོ། ། དེ་ལ་སྟོང་ཉིད་ཡེ་མ་མཐོང་ཞིང་མ་རྟོགས་པའི་འཇིག་རྟེན་ཕལ་པ་ནི་མི་སྐྲག་ལ་སྟོང་ཉིད་ལེགས་པར་མཐོང་ཞིང་ཤེས་ནའང་སྐྲག་པ་དེ་ལྡོག་པར་འགྱུར་བ་དེས་ན་ཅུང་ཟད་གཅིག་ཤེས་ནས་ངེས་པ་མ་རྙེད་པ་དེ་སྐྲག་པ་ཡིན་ཏེ་སྟོང་ཉིད་ལས་གཞན་ལའང་སྐྲག་པའི་ཚུལ་ནི་དེ་ཁོ་ན་བཞིན་ཡིན་ལ་གང་ལ་བློ་ཁ་མ་ཕྱོགས་པ་དང་ལེགས་པར་ཤེས་པ་ལ་ནི་སྐྲག་པ་མེད་པའི་ཕྱིར་ཏེ། ཁྲ་བོ་ཙམ་དུ་ཤེས་ལ་གང་གི་ཁྲ་བོ་ཡིན་མི་ཤེས་པ་སྦྲུལ་དུ་སྐྲག་པ་བཞིན་ནོ། ། སྐྲག་པའི་རྒྱུ་མི་མཐུན་ཕྱོགས་ལ་གོམས་པར་སྟོན་པ་ནི་བྱིས་པ་སོ་སོའི་སྐྱེ་བོ་རྣམས་འཁོར་བར་འཇུག་བྱེད་ཀྱི་ཆོས་དངོས་པོར་ཞེན་པ་ལ་ཐོག་མ་མེད་པ་ནས་གོམས་ཏེ་བྱིས་པ་དེ་དག་སྟོང་པ་ལ་གོམས་པ་མེད་པ་ཡིས་འཁོར་བ་ལྡོག་བྱེད་ཀྱི་ཆོས་སྟོང་ཉིད་ལ་འཇིགས་ཏེ་བློ་མི་འཇུག་པས་འཁོར་བ་ན་འཁྱམ་མོ། །
མི་གང་ཞིག་གཏི་མུག་ནི་མཚོན་པ་སྟེ་ཞེ་སྡང་དང་ཕྲག་དོག་དང་སེར་སྣ་དང་ལེ་ལོ་དང་འཇིགས་པ་ལ་སོགས་པས་བསྒྲིབས་ཤིང་ནོན་ནས་གཞན་སྟོང་པའི་དེ་ཉིད་ལ་གེགས་བྱེད་པ་དེ་ལ་དགེ་ལེགས་མཐོ་རིས་ཞེས་སྦྱར་ཏེ་དེའི་རྒྱུ་མཚན་དེས་རང་གཞན་གྱི་རྒྱུད་ལ་གནོད་པ་ཅི་མ་བྱས་ཏེ་ཤེས་རབ་ཀྱི་སྣང་བས་འཁོར་བའི་མུན་པ་བཟློག་ནས་ཐམས་ཅད་མཁྱེན་པའི་གྲོང་ཁྱེར་དུ་འགྲོ་བ་བཀག་པའི་ཕྱིར་རོ། ། དེ་ཉིད་ཀྱི་ཕྱིར་མདོ་ལས་ཚུལ་ཁྲིམས་ཞེས་གསུངས་ཏེ་དེའི་འཐད་པ་སློབ་དཔོན་གྱིས་སྟོན་པ་ནི་ཚུལ་ཁྲིམས་ཀྱིས་ནི་ཞེས་པ་སྟེ་གོ་འཕང་མཆོག་བྱང་ཆུབ་གསུམ་སྟེ་དེ་གཉིས་ཀྱིས་ཐོབ་པའི་འབྲས་བུའི་ཁྱད་དེ་ཙམ་ཞིག་ཉམས་པའི་ཉེས་པ་ལའང་འབྱུང་བའི་ཕྱིར་ཏེ་ཚུལ་ཁྲིམས་གྲངས་མེད་པ་ཉམས་པ་བས་ལྟ་བ་ལན་གཅིག་ཉམས་པ་ཉེས་པ་ཆེ་བའི་ཕྱིར་རོ། ། བདག་མེད་ལ་སྐྲག་པའི་དམ་པ་མིན་ལ་བདག་འཛིན་གྱི་ཆོས་བསྟན་པ་མཆོག་ཡིན་གྱི་བདག་མེད་བསྟན་བྱ་མ་ཡིན་ཏེ་གཅིག་དམ་མིན་ཏེ་དེས་ངན་འགྲོར་འགྲོ་ལ་ཐ་མལ་མ་ཡིན་པའི་དམ་པ་རྣམས་ནི་སྟོང་པས་ཞི་བ་མྱང་འདས་སུ་འགྲོའོ། ། ཤེས་རབ་བརྒྱ་པ་ལས། བླུན་ལ་ཉེ་བར་བསྟན་པ་ནི། ། འཁྲུག་པར་འགྱུར་གྱི་ཞི་ཕྱིར་མིན། ། ལག་འགྲོ་འོ་མ་འཐུང་བ་ནི། ། དུག་འཕེལ་འགྱུར་བ་འབའ་ཞིག་གོ ། ཞེས་བཤད་དོ། ། བདག་མེད་དེ་ཅི་འདྲ་བ་ཡིན་ཞེ་ན།
ཞི་བའི་སྒོ་གཉིས་པ་མེད་དེ་མཚན་མ་མེད་པ་དང་སྨོན་པ་མེད་པའི་སྒོ་གཉིས་ཀྱང་འདི་མེད་ན་མྱང་འདས་སུ་ཕྱིན་པར་མི་ནུས་པའི་ཕྱིར་རོ། ། བདག་དང་ཆོས་སུ་ལྟ་བའི་ལྟ་བ་ངན་པ་རྣམས་འཇིག་བྱེད་པ་ལྟ་བ་ཐམས་ཅད་ནི་གཉིས་པོ་དེས་བསྡུས་པའི་ཕྱིར་རོ། ། སངས་རྒྱས་ཀུན་ནི་ཆོས་སྐུ་ལ་བཞུགས་པ་ཐམས་ཅད་དམ་ཡང་ན་འཕགས་པའི་གང་ཟག་བཞི་ཀ་དེའི་སྒྲས་དངོས་དང་བཏགས་པས་བརྗོད་དོ། ། བདག་ནི་དངོས་པོ་རྣམས་གཞན་ལ་མ་ལྟོས་པའི་རང་གི་ངོ་བོའོ། ། དེ་མེད་པ་ནི་བདག་མེད་དེ་དེ་ནི་གང་ཟག་དང་ཆོས་ཀྱི་དབྱེ་བས་གཉིས་ཏེ་དང་པོ་ནི་མེད་དགག་ལ་རྟག་གཅིག་རང་དབང་ཅན་མེད་པའམ་མ་ཡིན་དགག་ལ་མི་རྟག་པ་དུ་མ་གཞན་དབང་ཅན་ནོ། ། གཉིས་པ་ནི་ཆོས་ཕུང་པོ་ཁམས་དང་སྐྱེ་མཆེད་རྣམས་མེད་དགག་ལ་སྤྲོས་བྲལ་ལམ་མ་ཡིན་དགག་ལ་སྒྱུ་མའི་དཔེ་བརྒྱད་ལྟར་སྣང་ལ་རང་བཞིན་མེད་པའོ། ། དེ་ལྟར་ཆོས་གསུམ་ལྡན་དེ་ནི་བདག་མེད་ཀྱི་དེ་ཁོ་ན་ཉིད་དེ་སྟོང་པ་ཉིད་ཡང་དག་པའི་མཐའ་དང་དོན་དམ་པ་དང་ཆོས་ཀྱི་དབྱིངས་དང་། མ་སྐྱེས་པ་དང་མ་འགགས་པ་དང་རང་བཞིན་གྱིས་མྱ་ངན་ལས་འདས་པ་ལ་སོགས་པ་ཤེས་རབ་ཀྱི་ཕ་རོལ་ཏུ་ཕྱིན་པའི་མཚན་བརྒྱ་རྩ་བརྒྱད་ནི་འདིའི་ཡང་མིང་གི་རྣམ་གྲངས་ཡིན་ནོ། ། འདི་དམན་པ་ལ་བསྟན་བྱ་མ་ཡིན་པ་ནི་ཆོས་འདིའི་མིང་དེ་རྣམས་ལས་ཀྱང་དམ་པ་སྟེ་སྣོད་མིན་པ་སྐྲག་པ་སྐྱེ་སྟེ་བློ་ཞན་ཏེ་ཤེས་རབ་ཆུང་བ་ཆོས་ཟབ་མོས་འཇིགས་པ་མི་སྐྱེད་པའི་ཤེས་རབ་སྟོབས་ལྡན་བདག་མེད་གཉིས་རྟོགས་པ་གང་ཞིག་མཐོང་སྟེ་མཐོང་ན་ནི་བློ་གྲོས་བཟང་པོ་ཅན་ཡིན་ནོ། ། སྐྲག་པའི་མུ་སྟེགས་པ་རྣམས་ཀྱིས་འདི་སྐད་དུ། །
ཕུང་པོ་སྐད་ཅིག་སྨྲ་བ་ཡི། ། ཤཱཀྱ་པ་རྣམས་བདག་མེད་ན། ། མཐོ་རིས་ཐར་ལ་དགོས་པ་ཡི། ། འབད་པ་དོན་མེད་ཉིད་དུ་འགྱུར། ། ཞེས་བྱ་བ་དང་། ཉན་ཐོས་སྡེ་པས། ། དེ་ལྟར་རྒྱུ་དང་འབྲས་བུར་སྐུར་འདེབས་པ། ། ལོག་ལྟས་དཀར་ཕྱོགས་དྲུངས་འབྱིན་དམ་ཆོས་ཀྱི། ། ལོ་ཏོག་སེར་བ་ནམ་མཁའི་མེ་ཏོག་འདི། ། ལེགས་འདོད་རྣམས་ཀྱིས་རྒྱང་སྲིང་སྤང་བར་བྱ། །
ཞེས་སྨྲས་པ་བཞིན་ནོ། ། སྐྲག་པ་དེ་དག་གི་ལྟ་ངན་ཕམ་ཞིང་བསལ་བའི་དོན་དུ་སངས་རྒྱས་ཀྱིས་དེ་དག་ལ་བསྟན་པ་མ་ཡིན་ནམ་ཞེ་ན། བདག་མེད་ཀྱི་ཆོས་འདི་བྱ་བ་དང་རྩད་ནས་ཕམ་པའི་ཆེད་དུ་བྱ་བ་དང་དེ་ལྟར་ནའང་བདག་མེད་འདིས་གཞན་བདག་ཏུ་སྨྲ་བ་རྣམས་སྲེག་པ་ཞེས་སྦྱར་ཏེ་མེ་བཙོ་བ་ལ་སོགས་པའི་དོན་དུ་སྦྱར་གྱི་ཤིང་སྲེག་པའི་དོན་དུ་སྦྱར་ཡང་དེ་ཞར་ལ་སྲེག་པ་བཞིན་བདག་མེད་འདི་ཐར་པའི་དོན་དུ་གསུངས་ཀྱང་ཞར་ལ་ལྟ་ངན་རྣམས་སྲེག་ཅིང་འཇོམས་པ་ཡིན་ནོ། ། སྦྱར་བའམ་ཟུར་གཉིས་པའི་རྒྱན་གྱིས་དེ་ཉིད་གསལ་བར་སྟོན་པ་ན་ལུང་གི་ཆོས་ལ་སྦྱར་བ་ནི་བདག་མེད་སྟོན་པའི་གསུང་རབ་ཡན་ལག་བཅུ་གཉིས་ཀྱི་ཆོས་འདི་གང་གིས་ཤེས་གྱུར་པ་དེ་ནི་གཞན་མུ་སྟེགས་ཀྱི་གཞུང་ལ་མི་དགའ་སྟེ་དེས་ན་འཕགས་པ་ལྷ་བདག་ལ་གསུང་རབ་ཀྱི་ཆོས་འདི་ལྟ་བ་དང་ཉོན་མོངས་པ་ཐམས་ཅད་འཇིགས་པའི་སྒོ་དང་འདྲ་བར་སྣང་སྟེ་གསུང་རབ་ཀྱི་སྒོ་ལས་བདག་མེད་ཀྱི་ལྟ་བ་འདི་ཐོན་བྱུང་བའི་ཕྱིར་རོ། ། རྟོགས་པའི་ཆོས་ལ་སྦྱར་བ་ནི་བདག་མེད་པའི་ཆོས་འདི་གང་གིས་ཤེས་ཤིང་རྟོགས་པར་གྱུར་པ་དེ་ནི་གཞན་བདག་གཉིས་སུ་ལྟ་བ་ལ་མི་དགའ་སྟེ་དེས་ན་བདག་ལ་བདག་མེད་རྟོགས་པའི་ཆོས་འདི་ལྟ་ངན་ཐམས་ཅད་འཇིག་པའི་སྒོ་སྟེ་རྒྱུ་དང་འདྲ་བར་སྣང་སྟེ་འཇིག་པའི་རྒྱུ་འདིས་ལྟ་ངན་ཐམས་ཅད་འཇིག་པའི་ཕྱིར་རོ། ། འདྲ་བ་དང་ལྟ་བུའི་སྒྲ་ནི་དངོས་དང་འདྲ་བ་གཉིས་ཀ་བརྗོད་པ་ཡིན་ནོ། ། མཛོད་ལས། ། སྟོན་པའི་དམ་ཆོས་རྣམ་གཉིས་ཏེ། ། ལུང་དང་རྟོགས་པའི་བདག་ཉིད་དོ། ། དེ་འཛིན་བྱེད་དང་སྨྲ་བྱེད་དང་། །
སྒྲུབ་པར་བྱེད་པ་ཁོ་ན་ཡིན། ། ཞེས་བཤད་དོ། ། མཁས་པ་མི་སྐྲག་པའི་རྒྱུ་སྟོན་པ་ནི་ལུང་དང་རིགས་པས་དཔྱད་ན་དེ་ཁོ་ན་ཉིད་དུ་སྟེ་དོན་དམ་དུ་བདག་མེད་དོ་སྙམ་དུ་མཁས་པ་གང་ལ་དེ་ལྟ་བུའི་དགོངས་པ་སྟེ་བསམ་པ་གནས་པ་དེ་ནི་བདག་ཡོད་པས་དགའ་བ་དང་བདག་མེད་པས་འཇིགས་ཤིང་སྐྲག་པར་མི་འགྱུར་ཏེ་དེ་ཡོད་པར་ལྟ་བ་ལ་ཆགས་པ་དང་བདག་མེད་པར་ལྟ་བ་ལ་ཁོང་ཁྲོ་མེད་པའི་ཕྱིར་དེ་གཉིས་ཀ་མེད་པ་ཤིང་དུམ་ལ་དགའ་འཇིགས་གཉིས་མེད་པ་བཞིན་ནོ། །

འདོད་པའི་དོན་མིན་པ་འཁོར་བ་དང་ངན་སོང་གི་ས་བོན་ཏེ་རྒྱུར་གྱུར་པའི་མུ་སྟེགས་ཅན་མང་པོ་མཐོང་ནས་བདག་མེད་པའི་ཆོས་འདོད་པའི་སྐྱེ་བོ་རྣམས་ལ་མཁས་པ་སུ་ཞིག་སྙིང་སྟེ་སེམས་མི་བརྩེ་བར་འགྱུར་ཏེ་བརྩེ་བ་དང་གུས་པར་རིགས་སོ། ། ཡང་ན་མུ་སྟེགས་ཀྱི་ཆོས་འདོད་པའི་སྐྱེ་བོ་ལ་བྱང་ཆུབ་སེམས་དཔའ་སུ་ཞིག་སྙིང་མི་བརྩེ་བར་འགྱུར་ཏེ་བརྩེ་བས་ཆོས་ལུགས་དེ་ལས་བཟློག་པར་བྱ་སྟེ། ཏིང་ངེ་འཛིན་རྒྱལ་པོ་ལས། ། འཇིག་རྟེན་འདི་ན་མུ་སྟེགས་ཅན་གཞན་གང་། ། འཁོད་པ་དེ་དག་རྣམས་ལ་ཡིན་མིན་དང་། ། དེ་དག་རྣམས་ལ་སྙིང་རྗེ་ཉེར་འཇོག་པ། ། དེ་ནི་བཟོད་པ་དང་པོའི་བྱེ་བྲག་ཡིན། ། ཞེས་བཤད་པ་ཡིན་ནོ། ། མི་རྣམས་ཕྱི་ནང་གི་བསྟན་པ་ལ་འཇུག་པ་མང་ཉུང་གི་རྒྱུ་མཚན་སྟོན་པ་ན་ཤཱཀྱ་པ་རྣམས་ཀྱི་ཆོས་ནི་ཡིད་ཀྱིས་འཛིན་པ་ཡིན་ཏེ་བདག་མེད་ལ་ཡིད་མཉམ་པར་བཞག་ནས་སྒྲིབ་པ་གཉིས་ཟད་པར་བྱེད་པའི་ཕྱིར་རོ། ། གོས་མེད་གཅེར་བུ་པ་རྣམས་ཀྱི་ཆོས་ནི་མིག་གིས་འཛིན་པ་ཡིན་ཏེ་གོས་མེད་པར་ཐལ་བས་བྱུགས་ཤིང་རླུང་དང་ཉི་མ་དང་སྐྲ་འབལ་བ་ལ་སོགས་པའི་ལུས་ཅན་ཡིན་པའི་ཕྱིར་རོ། ། བྲམ་ཟེ་རྣམས་ཀྱི་ཆོས་ནི་རྣ་བས་འཛིན་པ་ཡིན་ཏེ་རིག་བྱེད་འདོན་པ་ཆོས་སུ་འདོད་པའི་ཕྱིར་ཏེ།
ཁྱད་པར་དུ་འཕགས་པའི་བསྟོད་པ་ལས། ། ཆོས་འདོན་པ་དག་དམངས་རིགས་ལས། ། བློ་གྲོས་སྦྱིན་པར་བྱ་མིན་ཟེར། ། ཁྱོད་ནི་གདོལ་པ་རྣམས་ལ་ཡང་། ། ཐུགས་རྗེས་དམ་ཆོས་སྟོན་པར་མཛད། ། ཅེས་བྱ་བ་དང་། ། དེ་ཉིད་ཀྱི་གཞུང་ལས། འདོན་པ་ལས་ནི་བརྒྱད་འགྱུར་ཏེ། ། རིག་བྱེད་ཕ་རོལ་ཕྱིན་མཐའ་ཡས། ། ཞེས་འབྱུང་བ་ཡིན་ནོ། །
འང་གི་སྒྲས་ནི་མུ་སྟེགས་བྱེད་མེ་ལྔའི་དཀའ་ཐུབ་ཅན་དང་ཆུ་བོ་བཞིར་ཁྲུས་བྱེད་པ་དང་མདུང་རྩེ་གསུམ་གྱི་སྟེང་དུ་མཆོང་བ་དང་དབང་ཕྱུག་དང་ཁྱབ་འཇུག་གི་རིག་སྔགས་སྤྱོད་པ་ལ་སོགས་པ་བཟུང་ངོ་། ། དེ་ལྟ་ཡིན་པ་དེ་ཕྱིར་ཐུབ་པ་སངས་རྒྱས་ཀྱི་གཞུང་ཆོས་ལུགས་ཕྲ་སྟེ་མཁས་ཤིང་གསལ་ལ་ཡིད་གཞུངས་པ་རྣམས་ཀྱིས་སེམས་མཉམ་པར་བཞག་པས་ཤེས་པར་བྱ་བ་ཡིན་པའི་ཕྱིར་རོ། ། དེས་ན་དེ་ལྟར་རྟོགས་དཀའ་བ་དང་སྔོན་བསོད་ནམས་བསགས་པ་ཉུང་བའི་ཕྱིར་སངས་རྒྱས་ཀྱི་བསྟན་པ་ལ་འཇུག་པ་ཉུང་ངོ་། ། གཉིས་པོ་དེའི་ཆོས་གསལ་བར་སྟོན་པ་ནི་ཇི་ལྟར་ཞེས་པ་སྟེ་ཕྱི་ཆོས་པའི་ཆོས་ནི་བཟླས་བརྗོད་དང་སྦྱིན་སྲེག་དང་ཁྲུས་དང་གཙང་སྦྲ་བཀྲ་ཤིས་དང་འགྱོད་ཚངས་དང་དབྱིག་པ་དང་རིལ་བ་སྤྱི་བླུགས་དང་ཚངས་སྐུད་ལ་སོགས་པ་ལུས་ངག་གི་རྣམ་རིག་སྣ་ཚོགས་ཀྱིས། རྙེད་པ་དང་བཀུར་སྟི་ལ་སོགས་པ་འདོད་པས་ཕྱི་འཆོས་པ་ཡིན་ནོ། ། གཅེར་བུ་པའི་ཆོས་ལུགས་ཕལ་ཆེར་ནི་རང་ཉིད་ཀྱི་བསམ་པ་བླུན་པར་བརྗོད་ཅིང་སྟོན་པ་ཡིན་ཏེ་ལུས་ཐལ་བས་བྱུགས་པ་ལ་སོགས་པ་མཐོ་རིས་པའི་ཐབས་མ་ཡིན་པ་མང་པོ་བྱེད་པའི་ཕྱིར་རོ། ། ཕལ་ཆེར་གྱི་སྒྲས་ནི་སྲོག་ཆགས་རྨ་བྱའི་སྒྲོས་འཕྱག་པ་ལ་སོགས་པ་མཐོ་རིས་ཀྱི་རྒྱུ་རྣམས་ནི་བླུན་པར་སྟོན་ཏོ། དེ་འདྲ་བའི་ཆོས་རྣམས་ནི་ཕལ་ཆེར་འཁོར་བ་དང་མཐུན་པའི་ཕྱིར་དང་བྲམ་ཟེ་རྣམས་ཀྱི་ཚུལ་འཆོས་དང་ཁ་གསག་དང་གཞོགས་སློང་དང་ལྡན་པའི་བྱ་བ་སྣ་ཚོགས་རྣམས་ནི་ཉེ་བའི་ཉོན་མོངས་པ་འཕེལ་བའི་རྒྱུ་ཡིན་པའི་ཕྱིར་དང་། ཐར་པའི་བར་དུ་གཅོད་པའི་ཕྱིར་དེ་གཉིས་ཀ་སངས་རྒྱས་ཀྱིས་ཤཱཀྱ་པ་རྣམས་ལ་མ་བསྟན་ཏོ། ། དེ་གཉིས་ཀྱི་གནས་སྐབས་ཀྱི་འབྲས་བུ་སྟོན་པ་ནི་ཇི་ལྟར་བྲམ་ཟེའི་རིག་པ་སྟེ་ཆོས་ལུགས་བླངས་པ་ལས་འཇིག་རྟེན་བླུན་པོ་རྣམས་འདི་རིག་བྱེད་འདོན་པའི་བྲམ་ཟེ་ཡིན་ནོ་ཞེས་གུས་པ་སྐྱེ་བ་ལྟར་གཅེར་བུ་དང་སྤུ་འབྱིད་པ་ལ་སོགས་པའི་ཉོན་མོངས་ཤིང་སྡུག་བསྔལ་བླངས་པ་གཅེར་བུ་པ་ལ་འཇིག་རྟེན་པ་རྣམས་འདི་དཀའ་ཐུབ་ཅན་ཡིན་ནོ་ཞེས་བརྩེ་བར་འགྱུར་རོ། །
དེ་ཆོས་ཡིན་པ་དགག་པ་ནི་གཅེར་བུ་པའི་སྡུག་བསྔལ་དེ་སྔོན་ལས་ངན་པའི་རྣམ་སྨིན་ཡིན་པའི་ཕྱིར་ཆོས་སུ་མི་འགྱུར་བ་དེ་བཞིན་དུ་བྲམ་ཟེའི་རིགས་སུ་སྐྱེ་བ་ཡང་ཞེས་སྦྱར་རོ། ། ཆོས་ནི་མཐོ་རིས་དང་ཐར་པའི་ཐབས་ཏེ་དཔེར་ན་ལུས་དང་དབང་པོ་རྣམ་སྨིན་ཡིན་པས་ཆོས་མ་ཡིན་པ་བཞིན་ནོ། ། འོ་ན་ཆོས་གང་ཡིན་ཞེ་ན། ཆོས་ནི་ཞེས་གསུངས་ཏེ་འཚེ་བ་ནི་མི་དགེ་བ་བཅུ་སྟེ་མི་འཚེ་བ་ནི་དེ་ལས་བཟློག་པའི་དགེ་བ་བཅུའོ། ། བསྡུ་བ་བཞི་ལ་སོགས་པས་གཞན་ལ་ཕན་འདོགས་པ་ཐམས་ཅད་ཀྱི་མི་འཚེ་བའི་ཁོངས་སུ་འདུ་བ་ཡིན་ནོ། ། སངས་རྒྱས་ཀྱི་མཐོ་རིས་ཐོབ་པའི་ཆོས་མདོར་བསྡུས་པ་ནི་དེ་ཡིན་ལ། རང་བཞིན་གྱིས་སྟོང་པ་བདག་མེད་གཉིས་ནི་མྱ་ངན་ལས་འདས་པ་ཐར་པ་ཐོབ་པའི་ཆོས་ཏེ་སངས་རྒྱས་ཀྱིས་བསྟན་པ་འདིར་ནི་མཐོ་རིས་དང་ཐར་པ་ཐོབ་པའི་ཆོས་ནི་དེ་གཉིས་འབའ་ཞིག་སྟེ་གཉིས་ཁོ་ན་ཡིན་ནོ། ། དེས་ནི་ཆོས་ངན་པ་དེ་བོར་ནས་འདི་ལ་མི་འཇུག་པ་ནི་མུ་སྟེགས་རང་གི་ཕྱོགས་ཏེ་འཇིག་རྟེན་ཐམས་ཅད་ལ་སྐྱེ་བ་ངན་ཀྱང་དེ་ལ་ཆགས་ཤིང་སྡུག་པར་འགྱུར་བ་བཞིན་དུ་ཆོས་ངན་པ་དེ་ལྡོག་པར་བྱེད་པའི་རྒྱུ་སངས་རྒྱས་ཀྱི་ཆོས་དེ་མུ་སྟེགས་པ་ཁྱོད་ལ་རྒྱུ་གང་གིས་སྡུག་པར་འགྱུར་ཏེ་བག་ཆགས་ཀྱི་སྟོབས་ཀྱིས་རང་ཕྱོགས་ངན་པ་ལ་ཆགས་པས་ཉེས་པ་ཡིན་ནོ། ། དེས་ན་མཁས་པ་རང་གི་སྐྱེ་བ་ངན་པ་བོར་ནས་ཡུལ་བཟང་པོ་ལེན་པ་བཞིན་དུ་ཁྱོད་ཀྱང་ཕྱོགས་ལྷུང་མེད་པར་རིགས་པས་འཐད་པའི་དོན་གྱི་ཆོས་འདི་ནི་གཞན་ལས་ཀྱང་བློ་ཤེས་རབ་དང་ལྡན་པ་མཐོ་རིས་དང་ཐར་པའི་ལེགས་པ་འདོད་པས་བླང་བར་རིགས་ཏེ། ཉི་མའི་དཔེས་ནི་དེ་བཞིན་གཤེགས་པའི་ཆོས་འདི་དོན་དུ་གཉེར་བ་ཐམས་ཅད་ལ་ཉི་མ་ལྟར་མཉམ་པར་ཕན་པ་མཛད་པ་ཆགས་སྡང་ལ་སོགས་པའི་སྐྱོན་གང་ཡང་མེད་པར་སྟོན་ཏོ། །
སློབ་དཔོན་ཀ་མ་ཤཱི་ལའི་སྒོམ་པའི་རིམ་པ་ལས་ཀྱང་། དམ་པ་ཕྲག་དོག་ལ་སོགས་དྲི་མ་ཐག་བསྲིངས་པ། ། ཡོན་ཏན་རྣམས་ཀྱིས་མི་ངོམས་ཆུ་ཡི་མཚོ་འདྲ་དག ། རྣམ་པར་ཕྱེ་ནས་ལེགས་པར་བཤད་རྣམས་འཛིན་བྱེད་དེ། ། ངང་པ་རབ་དགའ་ཆུ་ལས་འོ་མ་ལེན་པ་བཞིན། ། ཞེས་བཤད་དོ། ། ལྟ་བ་དགག་པའི་རབ་ཏུ་བྱེད་པ་བཅུ་གཉིས་པའི་བཤད་པའོ།། །། དབང་པོ་དང་དོན་དགག་པ་སྟོན་པ་ན་གཟུགས་མཐོང་ཞེས་གསུངས་ཏེ་དེ་གྲངས་ཅན་གྱིས་གཙོ་བོ་རྟག་པའི་རྣམ་འགྱུར་དུ་འདོད་པ་དང་རིགས་པ་ཅན་དང་བྱེ་བྲག་པ་ཡན་ལག་ཅན་གྱི་རྫས་སུ་འདོད་པ་ནི་རྒྱུ་རྟག་པ་ལས་འབྲས་བུ་མི་རུང་ངོ་ཞེས་བཀག་ཟིན་ཏོ།། །། བདེ་བར་གཤེགས་པ་པ་རྣམས་ནི་འབྱུང་བ་བཞི་དང་གཟུགས་དྲི་རོ་རེག་གི་རྡུལ་བརྒྱད་ཚོགས་པ་ལ་བུམ་པར་འདོགས་ཏེ་དེ་ལ་བུམ་པའི་མཚན་ཉིད་རྣམས་ཚང་བའི་ཕྱིར་རོ། ། དེའི་ཕྱིར་དེའི་གཟུགས་མཐོང་བས་བུམ་པའི་རྡུལ་ཐམས་ཅད་མི་མཐོང་བས་བུམ་པ་མངོན་སུམ་གྱིས་མཐོང་བར་བུམ་པའི་དེ་ཉིད་རིགས་སུ་ཞིག་སྨྲ།
འདི་ལ་རྟོག་གེ་པ་རྣམས་ནི་ཤེས་པ་རྟོག་པ་མེད་པ་མངོན་སུམ་དུ་འདོད་ལ། སློབ་དཔོན་ཟླ་གྲགས་ལ་སོགས་པའི་དབུ་མ་པ་རྣམས་ནི་འཇིག་རྟེན་གྱི་དོན་སྤྱོད་པ་ལ་དེ་དང་འགལ་བར་སྨྲ་བ་ནི་མི་རིགས་ཏེ་དེ་ནི་ཡུལ་མངོན་སུམ་དུ་འདོད་ཀྱི་ཤེས་པ་ནི་མ་ཡིན་ནོ། ། དེས་ན་ཤེས་པ་ནི་དེར་བརྟགས་ནས་ཡིན་ནོ། ། ཤེས་པ་ལ་ཚད་མ་ཉིད་ཀྱང་མི་རུང་སྟེ་མི་བསླུ་བའི་ཤེས་པ་ནི་འཇིག་རྟེན་ལ་ཚད་མར་གྲགས་ན་བཅོམ་ལྡན་འདས་ཀྱིས་འདུས་བྱས་ཐམས་ཅད་བརྫུན་པ་བསླུ་བའི་ཆོས་ཅན་དུ་གསུངས་པའི་ཕྱིར་དང་། རྣམ་པ་གཞན་དུ་གནས་པའི་དོན་རྣམ་པ་གཞན་དུ་སྣང་བའི་ཕྱིར་དང་། དེ་འདྲ་བའང་ཚད་མ་ཡིན་ན་ཤེས་པ་ཐམས་ཅད་ཚད་མར་ཐལ་བའི་ཕྱིར་རོ། ། དེས་ན་འཇིག་རྟེན་པ་ལ་བུམ་པ་མངོན་དུ་རིགས་ཀྱི་དངོས་པོའི་རང་བཞིན་སེམས་པས་དེ་སྐད་སྨྲ་བར་མི་རིགས་ཏེ་བུམ་པ་ནི་རྣམ་པ་ཀུན་ཏུ་མ་མཐོང་བའི་ཕྱིར་ཞེས་ཟེར་རོ། ། རིག་པ་འདིས་མུན་ཁུང་དུ་དྲི་ཞིམ་པ་དང་རོ་མངར་བ་དང་རེག་བྱ་འཇམ་པ་མཐོང་བ་ཙམ་གྱིས་དེ་དང་ལྡན་པའི་རྫས་ཙནྡན་དང་བུ་རམ་དང་ཤིང་བལ་ལ་སོགས་པ་མངོན་སུམ་གྱིས་མཐོང་བར་འདོད་པ་ཐམས་ཅད་དག་རིགས་པ་དེས་སོ་སོར་དག་པར་བྱ་བ་ཡིན་ཏེ། དེ་དག་ཀྱང་རྫས་ཀྱི་རྡུལ་བརྒྱད་འདུས་པ་ལ་བརྗོད་པ་ན་གཅིག་ལས་མ་མཐོང་བའི་ཕྱིར་རོ། ། དེ་ལ་གལ་ཏེ་གཟུགས་མཐོང་བས་རྫས་དེ་ཐམས་ཅད་མཐོང་བར་འགྱུར་ན་བདུན་པོ་དེ་མ་མཐོང་བས་གཟུགས་མ་མཐོང་བར་འགྱུར་ཏེ་རྒྱུ་མཚན་མཚུངས་པའི་ཕྱིར་རོ། །
ཡང་ན་བུམ་པ་མ་མཐོང་བས་ཞེས་སྦྱར་རོ། ། ཚོགས་པ་བཀག་ནས་ཡ་གྱལ་ལ་འགོག་པ་ནི་གཟུགས་འབའ་ཞིག་རྐྱང་པ་ལའང་ཚུ་རོལ་མཐོང་བ་ན་གཞན་གཉིས་མ་མཐོང་བའི་ཕྱིར་ཏེ། དྲི་རོ་རེག་བྱའང་དེ་བཞིན་ནོ། ། ཆ་གསུམ་པོ་དེའང་གསུམ་པོ་དེའི་ཆས་ཕྱེ་ན་མཐར་རྡུལ་དུ་འགྱུར་ལ་རྡུལ་ལ་ཆ་ཤས་ཡོད་ན་ཐུག་མེད་དང་མེད་ན་འདུས་པ་མི་རུང་ངོ་། ། ཡང་ན་ཡོད་ན་རྡུལ་ཕྲ་རབ་ཉམས་ཤིང་དེས་མངོན་སུམ་མི་རུང་ལ་མེད་ན་གཟུགས་ཅན་དུ་མི་རུང་ངོ་། ། དྲི་རོ་རེག་བྱའང་དེ་ཁོ་ན་བཞིན་དགག་སྟེ་དྲི་མཐོང་བས་ཙན་དན་ཐམས་ཅད་མཐོང་ན་བྱ་བ་དང་། དྲི་རྐྱང་པ་ལ་མངོན་སུམ་མེད་པ་ལ་སོགས་པས་སོ། ། མཐོང་བྱེད་ཀྱི་མངོན་སུམ་མ་གྲུབ་པ་དེ་ཕྱིར་མ་གྲུབ་པའི་བསྒྲུབ་བྱ་མངོན་སུམ་གྱི་བསྒྲུབ་བྱ་གཟུགས་ལ་སོགས་པ་དངོས་པོའི་རང་བཞིན་སྒྲུབ་པ་མི་འཐད་དེ་གྲུབ་པ་གཉིས་སྒྲུབ་བྱེད་དུ་འགྱུར་བའི་ཕྱིར་མ་གྲུབ་པས་མ་གྲུབ་པ་སྒྲུབ་པ་ནི་རིགས་པའི་ལུགས་ལ་མི་རུང་ངོ་། ། དངོས་པོ་ཀུན་ཀྱང་ཕྲ་བ་ཡན་ལག་ཏུ་གྱུར་ནས་སླར་ཡང་དེས་བརྩམས་པ་ཡན་ལག་ཅན་དུ་འགྱུར་ཏེ་རྡུལ་ཕྲ་རབ་ནས་རགས་པའི་བར་ཕྱོགས་ཀྱི་ཆ་བསིལ་བས་ཡན་ལག་དང་ཡན་ལག་ཅན་གྲངས་མེད་པར་འགྱུར་རོ། དེའི་ཕྱིར་དེ་གཉིས་ནི་ལྟོས་པས་རང་བཞིན་མེད་པ་ཡིན་ནོ། །
དོན་ལ་མེད་པ་དེ་ཕྱིར་ཡི་གེ་ལ་ཡང་སྔ་ཕྱིའི་ཆ་ཕྱེ་བས་དངོས་པོ་མེད་དེ། རྣམ་འགྲེལ་ལས། ཡི་གེའི་བདག་ཉིད་ཀུན་མཐའ་ཡང་། ། མི་འཛུམ་ཚད་དུ་གནས་པ་ཡིན། ། ཞེས་བྱ་བ་དེ་ལ་སྐད་ཅིག་ཏུ་བསིལ་ན་དངོས་མེད་དང་སྔ་ཕྱི་ལྟོས་པས་རང་བཞིན་མེད་པར་འགྱུར་བའི་ཕྱིར་རོ། ། དེ་མེད་ན་དེས་བརྩམས་པའི་མིང་དང་ཚིག་དང་ངག་དང་ལེའུ་འམ་རབ་ཏུ་བྱེད་པ་དང་བསྟན་བཅོས་ཀྱི་བར་གྱི་རྗོད་པར་བྱེད་པ་སྒྲའི་ཚོགས་ཀྱང་མེད་དེ་དེ་དག་ཐམས་ཅད་སྔ་ཕྱིའི་ཆར་བསིལ་བས་དངོས་མེད་དང་སྔ་ཕྱི་ལྟོས་པས་རང་བཞིན་མེད་པར་འགྱུར་བའི་ཕྱིར་རོ། ། ཡང་ན་ཡི་གེ་ལ་སོགས་པའི་རྗོད་བྱེད་མེད་དེ་བརྗོད་བྱའི་དོན་མེད་ན་དེའི་ཡུལ་ཅན་གྱིས་ཤེས་བརྗོད་གཉིས་ཀ་མེད་པའི་ཕྱིར་ཡུལ་ཡུལ་ཅན་ཐམས་ཅད་རིགས་ངོ་ན་མེད་དོ། ། གལ་ཏེ་མདོག་དང་དབྱིབས་ཐ་དད་ན་མིག་གིས་དབྱིབས་མི་འཛིན་པར་འགྱུར་ཏེ་སྒྲ་བཞིན་ནོ། ། འོན་ཏེ་དེ་གཉིས་གཞན་མིན་གཅིག་ཡིན་ན་ལུས་ཀྱི་མུན་ཁུང་དུ་དབྱིབས་བཟུང་བས་མདོག་ཀྱང་འཛིན་པར་འགྱུར་ཞེས་བྱ་བ་ནི་བྱེ་བྲག་ཏུ་སྨྲ་བ་དབྱིབས་དང་ཁ་དོག་རྫས་གཞན་དུ་འདོད་པ་ལ་ཅུང་ཟད་སྐྱོན་དུ་འགྱུར་གྱི་མདོ་སྡེ་པ་ཁ་དོག་བཀོད་པའི་དབྱིབས་ནི་དེ་དང་གཅིག་ཡིན་ལ། རེག་བྱ་བཀོད་པའི་དབྱིབས་ནི་རེག་བྱ་དང་གཅིག་ཏུ་འདོད་པ་ལ་མ་རེག་པས་ལྟག་ཆོད་ཡིན་ནོ། །
ཡང་གཟུགས་ཀྱི་སྐྱེ་མཆེད་མ་གཏོགས་པའི་གཟུགས་ཀྱི་རྒྱུ་འབྱུང་བཞི་མི་སྣང་ངོ་། ། ཞེས་པའང་མི་འཐད་དེ་བུམ་པ་ལྟ་བུ་གཅིག་ལ་གཟུགས་མིག་དང་སྲ་གཤེར་དྲོད་དང་གཡོ་བའི་འབྱུང་བཞི་ལུས་ལ་སྣང་བའི་ཕྱིར་དང་། ཡུལ་ཐ་དད་ན་གཟུགས་དང་འབྱུང་བཞི་དབང་པོ་ཐ་དད་ཀྱི་ཡུལ་ཐ་དད་དུ་སྣང་བའི་ཕྱིར་འཕགས་པ་ཡབ་སྲས་ཆོས་མངོན་པ་ནས་བཤད་པའི་སྐྱེ་མཆེད་ཀྱི་དོན་ལ་ཅུང་ཟད་མི་མཁས་པར་མངོན་ནོ། ། དེ་ཉིད་ཀྱི་ཕྱིར་གཟུགས་དང་འབྱུང་བཞི་གཉིས་ཀ་གཅིག་ཡིན་ན་གཉིས་ཀ་མིག་གིས་འཛིན་པར་འགྱུར་ཞེས་པའང་བྱེ་བྲག་ཏུ་སྨྲ་བའི་བཙུན་པ་སངས་རྒྱས་ལྷ་ཁོ་ན་ལ་འགྱུར་གྱིས་གཞན་ལ་ནི་མི་འགྱུར་ཏེ་སངས་རྒྱས་པ་དོན་ཁས་ལེན་པ་ཐམས་ཅད་དེ་གཉིས་ཐ་དད་དུ་འདོད་པའི་ཕྱིར་རོ། ། ས་ནི་ཞེས་བྱ་བས་དེ་ལུས་ཀྱིས་འཛིན་གྱི་མིག་གིས་མི་འཛིན་པར་སྟོན་ཏེ་འབའ་ཞིག་ནི་ཁོ་ནའོ། ། བརྗོད་པ་ནི་ཆོས་མངོན་པ་ལས་ཏེ་འཇིག་རྟེན་པ་ནི་ཁ་དོག་དང་དབྱིབས་ལའང་ས་ཞེས་ཟེར་བའི་ཕྱིར་རོ། ། ཁ་ཅིག་ན་རེ་བལྟ་བྱ་ཞེས་བྱ་བ་སྐྱེས་པས་བུམ་པ་བལྟ་བྱར་འགྱུར་བས་དེ་མངོན་སུམ་ཡིན་ནོ་ཞེས་ཟེར་རོ། ། དེས་འདི་ལ་ཡོན་ཏན་དུ་མི་འགྱུར་བ་ནི་དེ་བལྟ་བྱ་ཡིན་པ་ལ་ནི་དོན་མེད་དེ་ཐུག་མེད་དུ་དགོས་པར་ཐལ་བའི་ཕྱིར་རོ། ། དེ་མ་ཡིན་པ་ལའང་དེ་མི་སྐྱེ་སྟེ་ལུས་ཅན་མ་ཡིན་པ་ལའང་དེ་སྐྱེས་པས་བལྟ་བྱར་འགྱུར་བའི་ཕྱིར་རོ། ། དེས་ན་བལྟ་བྱའི་སྐྱེ་བ་དེ་ལྟར་མི་འཐད་ཅིང་མ་མཐོང་བ་ལྟར་བུམ་པ་ལ་བལྟ་བྱ་མ་ཡིན་པའི་ཡོད་པའི་ངོ་བོའང་མེད་དེ་ཐ་སྙད་དུ་བལྟ་བྱ་མ་ཡིན་པའི་བུམ་པའི་ཡོད་པ་མི་སྲིད་པའི་ཕྱིར་རོ། །
ཡང་ན་བལྟ་བྱ་སྐྱེས་པ་དང་བལྟ་བྱ་མ་ཡིན་པའི་བུམ་ཡོད་གཉིས་ཀ་མ་མཐོང་བའི་ཕྱིར་མེད་དོ། ། གལ་ཏེ་ཁྱེད་ལ་ཡུལ་ཡུལ་ཅན་སོ་སོར་ངེས་པ་དེའི་རྒྱུ་མཚན་གང་ཡིན་རྒྱུ་མཚན་མེད་པར་ཡང་ངེས་ན་དེ་ལས་བཟློག་པར་ཡང་འགྱུར་རོ་ཞེ་ན། ངེད་ལ་མིག་གང་དང་རྣ་བ་གཉིས་ཀ་འབྱུང་བ་ལས་གྱུར་པ་འབྲས་བུའི་གཟུགས་སུ་མཚུངས་བཞིན་དུ་གཟུགས་མིག་གིས་མཐོང་གི་གཞན་རྣ་བས་ཐོས་པ་མིན་པ་ནི་ལས་ཀྱིས་དེ་ལྟར་ངེས་པར་བྱས་པ་དེས་ན་ཐུབ་པས་ལས་ཀྱི་རྣམ་སྨིན་བསམ་གྱིས་མི་ཁྱབ་པར་གསུངས་པ་ནི་དེ་ལྟ་བུ་ལ་སོགས་པ་ཡིན་ནོ། ། ཞེས་ཁོ་བོ་ནི་དེ་ལྟར་འཆད་དོ། ། འདི་ལ་སློབ་དཔོན་ཟླ་གྲགས་དབང་པོ་ཡོད་པས་དོན་མངོན་སུམ་པ་ཡོད་དོ་ཞེ་ན། མིག་དང་རྣ་བ་འབྱུང་འགྱུར་དུ་མཚུངས་པས་མིག་གིས་མཐོང་བ་བཞིན་གཟུགས་རྣ་བས་ཀྱང་མཐོང་བར་ཐལ་བ་དང་འབྱུང་བཞིས་བསྐྱེད་པས་རང་བཞིན་མེད་བྱ་བས་དབང་པོ་བཀག་ནས་དེ་མེད་ན་ལས་ཀྱི་རྣམ་སྨིན་མེད་པར་འགྱུར་རོ་ཞེ་ན། ལས་ཀྱི་རྣམ་སྨིན་གྱི་དབང་པོ་ནི་ཡོད་དེ་བཀག་པ་ནི་རང་བཞིན་པ་ཡིན་ནོ། ། རྩ་བར་བཀོད་པ་དེ་རང་ལའང་འོང་ངོ་ཞེ་ན། ལས་ཀྱི་རྣམ་སྨིན་ནི་རིགས་པ་བཅུག་ཀྱང་བསམ་པར་མི་ནུས་ཏེ་ལས་རང་གི་ངོ་བོས་མ་གྲུབ་པའི་ཕྱིར་དང་། གྲུབ་ན་ཡང་བསྐྱར་ནས་སྨིན་པ་དང་ཡེ་མི་སྨིན་པ་ལ་སོགས་པའི་སྐྱོན་བརྗོད་ནས་རྣམ་སྨིན་བསམ་གྱིས་མི་ཁྱབ་པ་སྤྲུལ་པ་ལས་སྤྲུལ་པ་འབྱུང་བ་ལྟ་བུ་རང་བཞིན་མེད་པ་རྣམས་ཀྱང་རྒྱུ་འབྲས་ངེས་པ་མིག་གིས་མཐོང་བ་དང་རྣ་བས་ཐོས་པ་ལ་སོགས་པ་ནི་མཐོང་བས་བསྙོན་པར་མི་ནུས་ཏེ་མདོ་ལས།
སེམས་ཅན་ལས་ཀྱི་རྣམ་སྨིན་བསམ་ཡས་པ། ། རླུང་ལས་འཇིག་རྟེན་འདི་ཀུན་འབྱུང་འགྱུར་ཏེ། ། མཚོ་དང་རི་དང་ལྷ་ཡི་གཞལ་མེད་ཁང་། ། རིན་པོ་ཆེས་ཕྱེ་ས་བོན་བཀྲམ་རྣམས་སོ། ། རླུང་ལས་བྱུང་བའི་སྤྲིན་གྱིས་ཆར་འབེབས་ཤིང་། ། སླར་ཡང་རླུང་གིས་སྤྲིན་ནི་རབ་ཏུ་འཇིལ། ། རླུང་ལས་འཇིག་རྟེན་ལོ་ཏོག་རྒྱས་འགྱུར་ཏེ། ། རླུང་གིས་འགྲོ་བ་ཀུན་ལ་བདེ་བ་འདྲེན། ། ཞེས་ལས་འབྲས་བསམ་གྱིས་མི་ཁྱབ་པར་གསུངས་སོ། ། ཞེས་འཆད་དེ་རྩ་བའི་ཐལ་འགྱུར་ནི་ལྟག་ཆོད་དུ་བཀྲལ་ལོ། །
ཤེས་པ་དགག་པ་ནི་རྐྱེན་མ་ཚང་བའི་ཕྱིར་ན་སྒོ་ལྔའི་ཤེས་པ་ནི་དབང་པོས་ལྟ་བ་དང་ཉན་པ་ལ་སོགས་པའི་སྔ་རོལ་ན་མེད་ལ་ལྟ་དང་ཉན་པ་ལ་སོགས་པའི་ཕྱི་ནས་ཤེས་པ་འབྱུང་ན་དོན་མེད་པར་འགྱུར་ཏེ་དབང་པོས་བཟུང་ཟིན་ལ་འཇུག་པའི་ཕྱིར་རོ། ། ཕྱོགས་གསུམ་པ་དབང་ཤེས་གཉིས་དུས་མཉམ་ན་རྒྱུ་ལྟ་བྱེད་ཀྱི་དབང་པོ་དོན་མེད་དུ་འགྱུར་ཏེ་དུས་མཉམ་པ་ཕན་ཚུན་རག་མ་ལས་པས་རྒྱུ་འབྲས་སུ་མི་རུང་བའི་ཕྱིར་དང་། ཤེས་པ་ཉིད་ཀྱིས་ཡུལ་རིག་པའི་ཕྱིར་རོ། ། སྒྲོན་མེ་དང་འོད་དུས་མཉམ་པའི་རྒྱུ་འབྲས་མཐོང་བས་གནོད་པའང་མ་ཡིན་ཏེ་དེའང་བ་ལང་གི་རྭ་ལྟར་དེ་ཉིད་ཀྱིས་འགོག་པའི་ཕྱིར་དང་། འཇིག་རྟེན་འཁྲུལ་པས་མཐོང་བ་བརྫུན་པ་དེས་དོན་དམ་དཔྱོད་པ་ལ་མི་གནོད་པའི་ཕྱིར་རོ། ། དེ་གཟུགས་ལ་ལྟ་བ་ན་དེར་སོང་བའམ་མ་སོང་བར་ལྟ་གྲང་ན། མིག་དེ་ཡུལ་དེར་འགྲོ་དང་ལྡན་གྱུར་ན་ཐག་རིང་པོའི་ཡུལ་དེར་ཡུན་རིང་པོས་མཐོང་བར་འགྱུར་ན་ཉི་ཟླ་དང་སྐར་མ་ལ་སོགས་པ་མིག་ཕྱེ་མ་ཐག་ཏུ་འཛིན་པའི་ཕྱིར་ཕྱི་ནས་མི་ལྟའོ། ། ལྟ་བ་དེ་སོང་ནས་འཕྲད་པ་ལ་ལྟོས་སོ་ཞེ་ན། ཧ་ཅང་ཉེ་བའི་མིག་སྨན་དང་ཐུར་མ་དང་ལིང་ཐོག་དང་ཆེས་རིང་བ་རི་རྩེའི་མཐོ་ལ་སོགས་པའི་གཟུགས་དེ་གསལ་བ་ཅི་སྟེ་མིན་ནས་དེ་གཉིས་གསལ་བར་མཐོང་བར་ཐལ་ཏེ་དང་པོ་འཕྲད་པ་ཡོད་པའི་ཕྱིར་དང་། གཉིས་པ་ལ་དེར་སོང་ནས་འཕྲད་པ་ཡོད་པའི་ཕྱིར་རོ། །
དེ་ལྟར་ནི་མ་ཡིན་པའི་ཕྱིར་སོང་ཏེ་ཕྲད་ནས་འཛིན་པ་མེད་དོ། ། ཡང་དེ་མཐོང་ནས་འགྲོའམ་མ་མཐོང་བར་འགྲོ་གྲང་ན་མཐོང་ནས་འགྲོ་ན་སོང་བ་ལ་ཡོད་དེ་དགོས་པ་འགའ་སྟེ་གཅིག་ཀྱང་མེད་དེ་འགྲོ་བ་ནི་ལྟ་བའི་དོན་དུ་ཡིན་ན་མཐོང་ཟིན་པའི་ཕྱིར་ད་འགྲོ་བས་ཅི་བྱ། ཡང་སྟེ་ཅི་སྟེ་མ་མཐོང་བར་འགྲོ་ན་བལྟ་བྱ་དེ་ངེས་པར་འདོད་པ་བརྫུན་པར་འགྱུར་ཏེ་ལོང་བས་མ་མཐོང་བས་གཟུགས་ངེས་འདོད་མེད་པ་བཞིན་ནོ། ། བརྟག་པ་གཉིས་པ་མིག་དེར་མ་སོང་བར་འཛིན་ན་འགྲོ་བ་ཀུན་གྱིས་གཟུགས་མཐོང་བར་འགྱུར་ཏེ་ཡུལ་ཅན་གང་ལ་འགྲོ་བ་མེད་པ་དེ་ལ་རིང་བ་དང་བསྒྲིབས་པ་གཉིས་ཀ་མེད་པའི་ཕྱིར་ཡིད་བཞིན་ནོ། ། འདིའང་མཐུན་ཕྱོགས་ལ་མཐོང་ཙམ་གྱིས་ལྟག་ཆོད་དུ་འགྱུར་ཉེན་ཡོད་དོ། ། རང་ལ་མི་ལྟ་བས་གཞན་ལའང་མི་ལྟའོ་ཞེས་སྟོན་པ་ནི་དངོས་པོ་ཞེས་པ་སྟེ་སྒྲོན་མ་བཞིན་རང་སྣང་ནས་གཞན་སྣང་བར་བྱེད་ན་དེས་དེ་ཉིད་འཛིན་པར་རྒྱུ་གང་གིས་ཀྱང་འགྱུར་བ་མ་ཡིན་ནས་འཛིན་པར་འགྱུར་ན་རང་ཉིད་ལ་བྱེད་པ་འགལ་བ་དང་དེ་ལྟར་སུས་ཀྱང་མ་མཐོང་ངོ་། ། ཚོགས་པས་མཐོང་བ་འགོག་པ་ནི་མིག་ལ་ཞེས་པ་སྟེ་ལྟ་བ་ནི་མིག་གོ་འདིའང་གསུམ་པོ་དེ་ངོ་བོ་གཅིག་ཏུ་ཚོགས་པ་ནི་ཁེགས་མོད་ཀྱི་ཐ་དད་ལྡན་པར་རུང་ཡུལ་གཅིག་ཏུ་ཚོགས་པ་དེས་མཐོང་བར་འདོད་པ་ནི་མ་བཀག་པས་ལྟག་ཆོད་དུ་མངོན་ནོ། ། དེ་ལྟ་བུའི་དེ་ཉིད་རིགས་པས་གཟུགས་མཐོང་བ་བཀག་ནས་སྔར་སྒྲ་ཐོས་པ་མ་བཀག་པས་དེ་འགོག་པ་ན་སྒྲ་རྣ་བའི་ནང་དུ་འགྲོ་བ་འགོག་པ་ན་གལ་ཏེ་སྒྲ་སྨྲ་ཞིང་འགྲོ་ན་རྒྱུ་གང་གིས་སྨྲ་བ་པོར་མི་འགྱུར་ནས་སྨྲ་བ་པོ་ཡིན་པའི་ཕྱིར་སྒྲ་མ་ཡིན་པར་འགྱུར་རོ། ། འོན་ཏེ་སྒྲ་དེ་མི་སྨྲ་བར་འགྲོ་ན་རྒྱུ་གང་གིས་རྣ་བ་དེ་ལ་སྒྲ་འཛིན་པའི་ཤེས་པ་བསྐྱེད་དེ་མི་བསྐྱེད་པར་ཐལ། སྒྲ་མི་སྨྲ་བར་གསང་ནས་འགྲོ་བའི་ཕྱིར་རོ། །
མ་ཐོས་པར་ནི་ཡོད་པར་བརྟག་མི་ནུས་སོ། ། ཡང་སྒྲ་དེ་རྣ་བ་དང་ཕྲད་ནས་འཛིན་ན་སྒྲའི་དང་པོ་མ་ཕྲད་པ་དེ་དབང་པོ་གང་གིས་འཛིན་ཏེ་འཛིན་བྱེད་མེད་པ་སྒྲར་མི་རུང་ངོ་། ། སྒྲ་ནི་རྡུལ་བརྒྱད་དང་བྲལ་བའི་རྐྱང་པ་མི་འོངས་ན་རེང་བུ་སྟེ་སྒྲ་རྐྱང་པ་ཇི་ལྟར་འཛིན་ཐམས་ཅད་དེར་འོངས་པ་ལ་གཅིག་ཁོ་ན་འཛིན་པ་མི་འཐད་དེ་ཐམས་ཅད་འཛིན་པའི་སྒྲའང་མི་འཛིན་པར་ཟུངས་ཤིག དེ་ལྟར་མཐོང་ངོ་ཞེ་ན་མཐོང་བ་འཁྲུལ་པས་ནི་དོན་དམ་ལ་མི་གནོད་དོ། ། ཇི་སྲིད་མ་ཐོས་པའི་བར་དུ་དེ་སྒྲར་མི་འགྱུར་ཏེ་ཧ་ཅང་ཐལ་བའི་ཕྱིར་རོ། ། དེ་ཐོས་པའི་སྔར་སྒྲ་མེད་པའང་མཐར་ཐོས་ཙ་ན་སྒྲར་འགྱུར་བ་མི་རིགས་ཏེ་ཐམས་ཅད་སྒྲར་འགྱུར་བར་ཐལ་བའི་ཕྱིར་རོ། ། དེ་དག་ནི་དང་པོ་མ་བཟུང་བའི་ཉེས་པ་ཡིན་ནོ། ། མདོ་ལས། ། ཡིད་དུ་འོང་བའི་སྒྲ་གང་ཐོས་གྱུར་པ། ། དེ་ནི་ནམ་ཡང་ནང་དུ་ཞུགས་པ་མེད། །
དེ་ཡི་འཕོ་བ་རྙེད་པར་མི་འགྱུར་མོད། ། རྟོག་པའི་དབང་གིས་སྒྲ་ནི་འབྱུང་བར་འགྱུར། ། བྱ་བ་དང་། ། དཔེར་ན་ཤིང་དང་རྒྱུད་ལ་བརྟེན་བྱས་ལ། ། ལག་པས་རྩོལ་བ་བྱས་པ་གསུམ་ཚོགས་ན། ། སྒྲོག་བྱེད་པི་ཝང་གླིང་བུ་ལ་སོགས་པ། ། དེ་དག་ལ་ནི་སྒྲ་དག་འབྱུང་བར་འགྱུར། ། དེ་ནས་མཁས་པ་ལ་ལས་བརྟགས་བྱས་ཏེ། ། དེ་ནི་གང་ནས་འོངས་ལ་གར་སོང་ཞེས། ། ཕྱོགས་དང་ཕྱོགས་མཚམས་ཀུན་ཏུ་བརྟགས་བྱས་ན། །
སྒྲ་ཡི་འགྲོ་བའམ་འོང་བ་མི་དམིགས་སོ། ། ཞེས་གསུངས་སོ། ། དེ་ལྟར་དབང་པོ་ལ་ཡུལ་འཛིན་པ་དགག་པ་བཤད་ནས་ཡིད་ལ་དེ་དགག་པ་སྟོན་པ་ནི་ཡིད་དབང་པོ་དང་བཅས་ནས་ཡུལ་ལ་འགྲོ་ན་ལུས་དབང་པོ་དང་བྲལ་བར་འགྱུར་རོ། ། དབང་པོ་རྣམས་དང་བྲལ་བའི་སེམས་ཡིད་ཀྱིས་སོང་སྟེའང་ཡུལ་ལ་ཅི་ཞིག་བྱེད་པར་འགྱུར་འོན་ལོང་ལ་སོགས་པས་ཀྱང་ཡུལ་ལ་ཡིད་ཀྱིས་ལྟ་བ་དང་ཉན་པ་ལ་སོགས་པ་ཡོད་པར་འགྱུར་བའི་ཕྱིར་རོ། ། འང་གི་སྒྲས་ནི་ཡིད་མ་སོང་བར་ཡོད་པར་མི་བྱེད་པ་སྡུད་པ་ཡིན་ནོ། ། ཡིད་དབང་པོ་དང་བྲལ་ནས་ཡུལ་ལ་འབྱམས་པ་དེ་ལྟར་ཡིན་དང་སྟེ་ཡིན་པའི་ཕྱིར་སྲོག་ཅན་གྱི་གང་ཟག་འདི་ནི་རྟག་ཏུ་ཡིད་མེད་ཅི་སྟེ་མིན་ན་སྟེ་ཡིད་མེད་དུ་ཐལ་ལ་དེ་འདོད་ན་བདག་མེད་པར་འགྱུར་ཏེ་བུམ་པ་བཞིན་ནོ། ། དབང་དོན་ཤེས་པ་གསུམ་ག་མེད་ན་མཚན་མར་འཛིན་པའི་འདུ་ཤེས་མེད་པར་འགྱུར་རོ། ། ཞེ་ན་དོན་དམ་དུ་མེད་པར་འདོད་ལ་ཐ་སྙད་དུ་སྔར་མཐོང་ཞིང་འགགས་པའི་དོན་གང་ཞིག་ལ་ད་ལྟར་གྱི་ཡིད་ཀྱིས་སྨིག་རྒྱུ་ལ་ཆུ་མེད་ཀྱང་འཛིན་པ་ལྟར་འདས་པའི་ཡུལ་མེད་ཀྱང་འཛིན་པ་དེ་ནི་ཆོས་ཏེ་ཤེས་བྱ་ཀུན་གྱི་ཐ་སྙད་རྣམ་གཞག་ལ་འདུ་ཤེས་ཕུང་པོ་ཞེས་བྱ་སྟེ་འཇིག་རྟེན་པ་དང་བསྟན་བཅོས་པ་ཐམས་ཅད་དེས་ཇི་ལྟར་རྣམ་པར་བཞག་པ་ལྟར་ཡོད་ཅིང་ཡིན་པར་རློམ་མོ། ། དེའང་སེམས་དང་གདུང་ཁྱིམ་བཞིན་ཕན་ཚུན་བརྟེན་ནས་གནས་པས་རང་བཞིན་མེད་དོ། ། འདིས་ཀྱང་རྟོག་མེད་ཀྱི་སེམས་ལ་འདུ་ཤེས་མེད་པར་བསྟན་ཏེ།
ཆོས་མངོན་པ་ལས་འདུ་ཤེས་ཀུན་འགྲོར་བཤད་པ་དང་འགལ་སྣང་ངོ་། ། རྒྱུ་མཚན་གཞན་ཡང་མིག་དང་གཟུགས་ལ་བརྟེན་ནས་ཡིད་རྣམ་པར་ཤེས་པ་རྣམས་སྒྱུ་མའི་སྣང་བ་བཞིན་སྐྱེ་བར་མདོ་ལས་གསུངས་ན་རྣམ་ཤེས་གང་ལ་རང་བཞིན་གྱི་ཡོད་པ་ཉིད་ཡོད་པ་དེ་ལ་སྒྱུ་མ་ཞེས་བྱར་མི་རིགས་ཏེ་ཕྱི་ནང་གི་ཡོད་པ་གཞན་ལ་སྒྱུ་མར་མི་བརྗོད་པ་བཞིན་ནོ། རྣམ་ཤེས་སྒྱུ་མ་ལྟ་བུར་ནི་སངས་རྒྱས་ཀྱིས་གསུངས་པས་དེ་དང་མཚུངས་ལྡན་གྱི་འདུ་ཤེས་ཀྱང་རང་བཞིན་མེད་པར་གྲུབ་བོ། ། མདོ་ལས། ། རབ་རྫོགས་ཤེས་པའི་དོན་ཅན་གྱི། ། འཛིན་ལ་འདུ་ཤེས་ངེས་པར་བསྟན། ། གང་ལ་འདུ་ཤེས་འབྱུང་འགྱུར་བའི། ། ཆོས་ནི་སངས་རྒྱས་ཀྱིས་མ་རྙེད། ། ཞེས་བཤད་དོ། ། གལ་ཏེ་དཔྱད་ན་དབང་ཤེས་ཀྱིས་ཡུལ་འཛིན་པ་མེད་བཞིན་དུ་འཛིན་པར་སྣང་བ་སྐྱེ་བ་འདི་ངོ་མཚར་རོ་སྙམ་ན་གང་ཚེ་རང་བཞིན་མེད་པར་དཔྱོད་པ་ལ་མཁས་པ་རྣམས་ལ་སྟོང་ན་ངོ་མཚར་ཅན་མིན་ཅིང་མེད་པ་དེ་ཚེ་དབང་པོ་དང་རྟོག་པ་སྟེ་ཤེས་པ་དེ་འདྲ་བ་ཞེས་སྦྱར་ཏེ་ཁོ་བོ་ནི་འཁོར་འདས་ཀྱི་ཆོས་ཐམས་ཅད་རིགས་པས་དཔྱད་ན་མེད་བཞིན་དུ་སྣ་ཚོགས་སུ་སྣང་བར་འདོད་པའི་ཕྱིར་རོ། །
དོན་ལ་མེད་བཞིན་དུ་སྣང་ལ་རང་བཞིན་མེད་པའི་དཔེ་སྟོན་པ་ནི་འགལ་མེ་ཞེས་པ་སྟེ་དེ་འཁོར་ལོའི་མུ་ཁྱུད་བཞིན་དོན་ལ་མེད་ཀྱང་སྣང་བ་དང་ཁུག་སྣ་ལ་དུ་བ་དང་རི་ནང་གི་བྲག་ཆ་ལ་སྒྲ་དངོས་དང་སྤྲིན་ལ་རིར་སྣང་བ་ལ་སོགས་པར་སྦྱར་ཏེ་སྲིད་པ་གསུམ་ཀྱང་རྒྱུ་ལས་དང་ཉོན་མོངས་པ་སྣ་ཚོགས་ལས་ལུས་སྣ་ཚོགས་སུ་སྣང་བ་ཡིན་ནོ། ། མྱ་ངན་ལས་འདས་པ་འཕགས་པའི་གང་ཟག་རྣམས་ཀྱང་རྒྱུ་ཐོས་བསམ་དང་ལམ་སྒོམ་པ་དང་སྨོན་ལམ་ལ་སོགས་པ་སྣ་ཚོགས་ལས་ཡོན་ཏན་ཆེ་ཆུང་ལ་སོགས་པ་སྣ་ཚོགས་སུ་འགྱུར་ཏེ་མདོ་སྡེ་རྒྱན་ལས། ཇི་ལྟར་མདུད་པའི་དབང་གིས་ནི། ། གོས་ལ་ཚོན་བཀྲ་མི་བཀྲ་བ། ། དེ་བཞིན་འཕེན་པའི་དབང་གིས་ཀྱང་། ། གྲོལ་བའི་ཡེ་ཤེས་བཀྲ་མི་བཀྲ། ། ཞེས་བྱ་བ་དང་། སྤེལ་མར་བསྟོད་པ་ལས། ། བསེ་རུའི་རྭ་དང་འདྲ་གང་དང་། ། གང་ཡང་ཁྱོད་ཀྱི་རྗེས་འགྲོ་སློབ། །
ཞི་བ་ཙམ་གྱིས་ཁྱོད་དང་མཚུངས། ། བསམ་ཡས་ཡོན་ཏན་ཚོགས་ཀྱིས་མིན། ། ཞེས་བཤད་པ་བཞིན་ནོ། ། དེའི་ཕྱིའི་འཁོར་འདས་ཀྱི་ཆོས་ཐམས་ཅད་རྒྱུ་རྟེན་འབྲེལ་རང་བཞིན་མེད་པ་གྱི་ན་ཙམ་ལས་འབྲས་བུ་ཡང་དེ་ལྟ་བུ་འབྱུང་བ་ཡིན་ཏེ། རྒྱལ་བའི་ཡུམ་ལས། མྱ་ངན་ལས་འདས་པ་དང་དེ་ལས་ལྷག་པའི་ཆོས་ཤིག་ཡོད་ནའང་དེ་གཉིས་རྨི་ལམ་དང་སྒྱུ་མ་ལྟ་བུ་ཡིན་ནོ་ཞེས་གསུངས་སོ། ། དབང་པོ་དང་དོན་དགག་པའི་རབ་ཏུ་བྱེད་པ་བཅུ་གསུམ་པའི་བཤད་པའོ།། །། མཐར་འཛིན་དགག་པ་སྟོན་པ་ན་དངོས་པོ་ཞེས་གསུངས་ཏེ་དེ་རྟེན་འབྲེལ་མ་ཡིན་ན་རང་གི་བདག་ཉིད་དུ་འགྲུབ་པར་འགྱུར་ན་དེ་གཞན་ལ་རག་ལས་པའི་རྟེན་འབྲེལ་ཡིན་པས་རང་གི་ངོ་བོ་འམ་རང་བཞིན་མེད་དོ་ཞེས་སྟོན་པ་ཡིན་ནོ། ། གཟེག་གཟན་པ་དང་དབང་ཕྱུག་གི་སྤྲུལ་པ་འུག་པས་བསྟན་པའི། རྫས་དང་ཡོན་ཏན་ལས་དང་སྤྱི། །
བྱེ་བྲག་འདུ་བ་རྣམ་པ་དྲུག ། ཅེས་བྱ་བ་ཚིག་གི་དོན་དྲུག་ཤེས་བྱའི་དེ་ཁོ་ནར་རྟོག་པ་འགོག་པ་ན། གཟུགས་དྲི་རོ་རེག་གྲངས་དང་བོང་ཚོད་དང་། ། སོ་སོ་བ་དང་ཕྲད་པ་བྱེ་བ་གཞན། ། གཞན་མིན་བཅུ་གཅིག་རྫས་ཀྱི་ཡོན་ཏན་འདོད། ། ཅེས་བྱ་བའི་ཡོན་ཏན་གཟུགས་ཁ་དོག་དབྱིབས་དང་བུམ་པ་གཅིག་མ་ཡིན་ཏེ་གཟུགས་ཡོད་པར་བུམ་པ་ཡོད་པས་ཁྱབ་པར་ཐལ་བའི་ཕྱིར་དང་། སོ་བཏང་ཙ་ན་ཁ་དོག་ཞིག་པས་བུམ་པའང་ཞིག་པར་འགྱུར་བའི་ཕྱིར་རོ། ། གཟུགས་དང་བུམ་པ་གཞན་ཐ་དད་དུའང་མེད་དེ། དེ་ལྟར་སུས་ཀྱང་མ་མཐོང་བའི་ཕྱིར་རོ། ། བུམ་པ་ལ་གཟུགས་དང་གཟུགས་ལ་བུམ་པ་ནི་སྔར་བཤད་པའི་རིགས་པས་ངོ་བོ་གཅིག་དང་ཐ་དད་གཉིས་ཀར་མེད་དེ་རང་བཞིན་མེད་ལ་གཟུགས་སུ་སྣང་བས་དཔེ་དགུ་དང་འདྲའོ། །
ཡང་དངོས་པོའི་ཡོད་པའི་སྤྱི་ནི་ཐམས་ཅད་ལ་ཡོད་ལ་བུམ་པ་ནི་གཞན་ལ་མེད་པས་དེ་གཉིས་མཚན་ཉིད་མི་མཐུན་པར་མཐོང་བས་དངོས་པོ་དང་བུམ་པ་གཞན་དུ་འདོད་ན་དེ་ནི་མ་ཡིན་ཏེ་དེ་ལྟར་ན་དངོས་པོ་ཡང་བུམ་པ་ལས་གཞན་དུ་འགྱུར་ལ་བུམ་པ་ལ་སྒྲ་བློ་འཇུག་པའི་རྒྱུ་གཞན་ཉིད་ཡིན་པ་བཞིན་དེ་ལ་སྒྲ་བློ་འཇུག་པའི་གཞན་ཉིད་གཉིས་པ་ལ་སོགས་ཐུག་མེད་ཀྱི་སྐྱོན་དུ་འགྱུར་རོ། ། ཡང་གཅིག་ཉིད་ལ་སོགས་པའི་གྲངས་བུམ་པར་མི་འདོད་ན་བུམ་པའང་གཅིག་ཏུ་མི་འགྱུར་བས་ཡན་ལག་ཅན་གཅིག་ཡིན་པ་ཉམས་སོ། ། རྫས་གཅིག་ལ་གཅིག་གི་གྲངས་དོན་མེད་ལ་རྫས་དུ་མ་ལ་གཅིག་གི་གྲངས་འགལ་བའི་ཕྱིར་རོ། ། འཇིག་རྟེན་ན་ནི་ཟླ་མེད་པ་ལ་གཅིག་ཏུ་གྲགས་སོ། ། འདིས་ནི་ཡོན་ཏན་དང་རྫས་ཀྱི་ལྡན་པ་ཁས་བླངས་ནས་སུན་འབྱིན་མཛད་དོ། ། ཡང་དེ་གཉིས་ཀྱི་ལྡན་པ་སྟེ་འབྲེལ་བ་འདི་ཁྱོད་ཀྱི་ལུགས་ལ་མཚུངས་པར་ཡོད་པ་མ་ཡིན་ཏེ་ཡོན་ཏན་རྣམས་རྫས་ལ་ལྡན་ཏེ་རྟེན་ཡང་རྫས་ཡོན་ཏན་ལ་ཚུར་བརྟེན་ཅིང་ལྡན་པར་མི་འདོད་པའི་ཕྱིར་རོ། ། ཁྱོད་ཀྱི་གཞུང་ལས། ཡོན་ཏན་རྣམས་ནི་རྫས་ལ་བརྟེན་པའོ། ། ཞེས་བཤད་དོ། ། གཅིག་བུམ་པར་མི་འདོད་ན་བུམ་པ་གཅིག་ཏུ་མི་འགྱུར་བར་མ་ཟད་ལྡན་པ་མི་མཚུངས་པ་དེས་ཀྱང་བུམ་པ་གཅིག་ཏུ་མི་འགྱུར་ཏེ་རྫས་གཅིག་ཏུ་འཇོག་པའི་རྒྱུ་མཚན་གྲངས་གཅིག་དང་མི་ལྡན་པའི་ཕྱིར་རོ། །
འདིས་ནི་ལྡན་པ་དེ་མི་སྲིད་པའི་སྒོ་ནས་སུན་འབྱིན་མཛད་དོ། ། འདི་སྐད་སྟོན་པ་ཡིན་ཏེ་ལྡན་པ་ནི་གཉིས་ཀ་ལ་གནས་པ་ཡིན་ཏེ་ཕན་ཚུན་སྤུན་དུ་ལྡན་ཞིང་འབྲེལ་བ་དང་བུམ་པ་སྣམ་བུ་དང་ལྡན་པ་དེ་གཉིས་ཀ་ལ་གནས་པ་བཞིན་ནོ། ། རྫས་དང་ཡོན་ཏན་གྱི་ལྡན་པ་ཡང་ཕན་ཚུན་གཉིས་ཀ་ལ་གནས་དགོས་ན་ཁྱེད་ཀྱི་ཡོན་ཏན་རྫས་ལ་བརྟེན་གྱི་རྫས་ཡོན་ཏན་ལ་མི་བརྟེན་པར་འདོད་དེ་འདྲ་བའི་ལྡན་པའང་མི་སྲིད་དེ་རྟེན་དང་བརྟེན་པ་ནི་གདུང་ཁྱིམ་ལྟར་གཅིག་མེད་ན་གཉིས་ཀ་མེད་པའི་ཕྱིར་རོ། ། དེས་ན་བུམ་པ་གཅིག་ལ་མི་བརྟེན་ན་གཅིག་ཀྱང་བུམ་པ་ལ་མི་བརྟེན་པས་བུམ་པ་གཅིག་ཏུ་མི་རུང་ངོ་། ། རྒྱ་ཤུགས་མེད་ཀྱང་མཁར་གཞོང་དང་ཞྭ་མེད་ཀྱང་མགོ་བོ་ཡོད་པ་མ་ཡིན་ནམ་ཞེ་ན། དེ་ལ་ཡང་རྟེན་དང་བརྟེན་པའི་གཉིས་པོ་དེ་ནི་མེད་ལ་དེ་གཉིས་མེད་པའི་གཉིས་པོ་དེ་ནི་སྔ་མ་ལས་གཞན་ཡིན་ནོ། ། ཡང་དེ་དང་ལྡན་པས་དེར་འགྱུར་ན་གང་གི་ཚེ་ཡན་ལག་ཅན་གྱི་རྫས་ཚད་ཇི་ཙམ་ཡོད་པའི་ཡོན་ཏན་གཟུགས་ཀྱང་དེ་ཙམ་དུ་འགྱུར་ན་དེའི་ཚེ་གཟུགས་ཀྱི་ཡོན་ཏན་ཀྱང་ཆེ་ཆུང་ཅི་སྟ་མིན་དེས་ན་རྫས་ལ་ཆེ་ཆུང་འདོད་ཀྱི་གཟུགས་ལ་ཆེ་ཆུང་མི་འདོད་པ་དེ་མི་འཐད་དོ། ། གཟུགས་ལ་ཆེ་ཆུང་ཡོད་ན་ཡང་དེས་རྫས་ཀྱི་ཚད་འཛིན་པས་བོང་ཚད་ཀྱི་ཡོན་ཏན་དོན་མེད་པར་འགྱུར་རོ། ། གལ་ཏེ་རྫས་དང་གཟུགས་ཚད་མཉམ་ཡང་ཡོན་ཏན་ཡོན་ཏན་གྱི་དབྱིབས་སུ་མི་འགྱུར་བ་ཞེས་བྱ། འདི་ངེད་ཀྱིས་གྲུབ་མཐའ་ཡིན་པས་གཟུགས་ལ་བོང་ཚད་མེད་པའི་ཕྱིར་རྫས་ཀྱི་ཚད་བོང་ཚད་ཀྱིས་འཛིན་ནོ་ཞེ་ན།
གལ་ཏེ་ཕྱིར་རྒོལ་དབུ་མ་པ་ཁྱོད་ལས་གཞན་མིན་ཏེ་ཁྱོད་ཀྱི་གྲུབ་མཐའ་ཁས་ལེན་ན་ཁྱོད་ཀྱི་གཞུང་ལུགས་ཡོན་ཏན་ཡོན་ཏན་གྱི་དབྱིབས་སུ་མི་འགྱུར་བའི་ལུང་འགལ་བསྙད་པ་སྟེ་བརྗོད་པར་བྱ་བར་འགྱུར་ན། ངེད་ལུགས་དེ་འགོག་པ་ལ་དེ་དང་འགལ་བ་སྐྱོན་མ་ཡིན་པས་ཉེས་པ་སོ་ན་ཡོད་དོ། ། རིགས་པ་དང་འཇིག་རྟེན་དང་འགལ་བ་བརྗོད་ན་ནི་རིགས་ཏེ་དེས་དེ་བཟློག་ནུས་པའི་ཕྱིར་རོ། ། དེ་ལྟར་ན་ཡོད་པའི་སྤྱི་བཀག་པ་དེས་བུམ་པ་ཉིད་ལ་སོགས་པའི་སྤྱི་དང་བྱེ་བྲག་ལ་སོགས་པ་དགག་པ་ཡང་ཤེས་པར་བྱ་སྟེ་སྤྱི་རྣམས་ནི་གྲངས་དང་འདྲ་ལ་བྱེ་བྲག་ལ་སོགས་པ་རྣམས་ནི་ཆེ་ཆུང་གི་གཟུགས་སམ་བོང་ཚད་དང་འདྲའོ། ། སྔར་བཀག་པ་དེ་དག་མེད་ཀྱང་བུམ་པའི་རྫས་མཚན་གཞི་ཡོད་དོ་ཞེ་ན། མཚན་ཉིད་གྲངས་དང་གཟུགས་ལ་སོགས་པས་ཀྱང་མཚན་གཞི་བུམ་པ་གཞན་གྱི་ཕྱོགས་གང་དུ་མ་གྲུབ་པ་དེར་ནི་གྲངས་སོགས་ལས་ཐ་དད་པའི་བུམ་པའི་དངོས་པོ་མེད་དེ་མ་དམིགས་པའི་ཕྱིར་རོ། ། འདི་སྐད་དུ་གཟེགས་གཟན་པས་བརྟགས་པའི་མཚན་ཉིད་ཡོན་ཏན་ལ་སོགས་པ་དང་མཚན་གཞི་བུམ་པ་ཡན་ལག་ཅན་གྱི་རྫས་ཐ་དད་ནི་མ་མཐོང་བའི་ཕྱིར་མེད་དོ། ། ཞེས་སྟོན་པ་ཡིན་ནོ། ། མཚན་མཚོན་ཐ་དད་དུ་འདོད་པ་བཀག་ནས་གཅིག་ཏུ་འདོད་པ་འགོག་པ་ནི་མཚན་ཉིད་རྫས་ཀྱི་རྡུལ་བརྒྱད་པོ་རྣམས་དང་བུམ་པ་སོ་སོ་མ་ཡིན་པའི་ཕྱིར་བུམ་པ་གཅིག་མ་ཡིན་ཏེ་མང་པོ་དང་གཅིག་ཡིན་ཕྱིར་རོ། ། རྫས་ཀྱི་རྡུལ་རེ་རེ་ལ་བུམ་པ་མེད་པའི་ཕྱིར་བུམ་པ་མང་པོར་མི་འཐད་དོ། །
རེ་རེ་ལ་མེད་ཀྱང་རྡུལ་བརྒྱད་ཚོགས་ཤིང་སྦྱར་བ་ལས་བུམ་པ་གཅིག་ཡིན་ནོ་ཞེ་ན། ལུས་ཀྱིས་རེག་ལྡན་ཏེ་རེག་བྱ་དང་རེག་དང་མི་ལྡན་པ་གཟུགས་དང་དྲི་རོ་དང་ལྷན་ཅིག་སྦྱོར་བ་སྟེ་ཕྲད་ཅིང་རེག་པ་མེད་དོ་ནམ་མཁའ་དང་བུམ་པ་ཕྲད་ཅིང་རེག་པ་མེད་པ་བཞིན་ནོ། ། དེ་དག་ཕན་ཚུན་སྦྱར་བ་མེད་པ་དེ་ཕྱིར་དེ་དག་སྦྱར་བའི་བུམ་པ་མེད་དོ་དེ་དག་རེག་པ་མེད་ཀྱང་ཚོགས་པ་ཙམ་བུམ་པ་ཡིན་ནོ་ཞེ་ན། གཟུགས་ལ་སོགས་པ་རྡུལ་བརྒྱད་སོ་སོ་ནི་བུམ་པའི་ཡན་ལག་ཡིན་པས་བུམ་པ་ཡན་ལག་ཅན་མིན་ལ་དེ་རྣམས་ལས་ཐ་དད་ནའང་ཡན་ལག་ཅན་མ་མཐོང་བས་མེད་པ་དེས་ན་ཡན་ལག་ཅན་མེད་པས་གཟུགས་ལ་སོགས་པ་ཡན་ལག་ཏུའང་མེད་པའི་ཕྱིར་དེ་གཉིས་ཀ་མེད་དོ། ། འདིའང་ཡ་གྱལ་ལ་མེད་ཀྱང་ཚོགས་པ་ལ་ཐ་སྙད་དུ་ཡོད་པས་ལྟག་ཆོད་དུ་མངོན་ནོ། ། གཟུགས་ཐམས་ཅད་ལ་རྫས་ཀྱི་རྡུལ་བརྒྱད་མཚན་ཉིད་ཁྱད་མེད་དུ་ཡོད་པས་ཐམས་ཅད་བུམ་པར་ཐལ་བའམ་ཡང་ན་བུམ་པའང་བུམ་མིན་དུ་འགྱུར་རོ་ཞེས་སྟོན་པ་ནི་གཟུགས་རྣམས་ཞེས་པ་སྟེ་ཉིད་ནི་སོགས་པའི་དོན་ནོ། ། རགས་པ་གཅིག་ཡིན་ན་དེ་རྩོམ་པའི་རྡུལ་རྣམས་ཀྱང་གཅིག་ཏུ་འགྱུར་རོ། ། གལ་ཏེ་ཐམས་ཅད་བུམ་པར་མི་འགྱུར་བའི་རྒྱུ་ཡོད་དེ་རོ་སོགས་བདུན་པོ་དག་ལས་གཟུགས་གཞན་ཡིན་ཞིང་བུམ་པ་ལས་གཟུགས་གཞན་མིན་པས་གཟུགས་མི་འདྲ་བ་ལས་ཐ་དད་དུ་འདོད་ན་རོ་སོགས་བདུན་པོ་དེ་རྣམས་མ་གཏོགས་ཏེ་མེད་པར་རང་མེད་པའི་བུམ་པ་དེ་གཟུགས་ལས་གཞན་ཇི་ལྟར་མིན་ནས་ཏེ་གཟུགས་ལས་གཞན་དུ་ཐལ་ཏེ་དེ་ལས་གཞན་པའི་རོ་སོགས་བདུན་དང་གཅིག་ཡིན་པའི་ཕྱིར་རོ། ། ཇི་ལྟར་དེ་རྣམས་མེད་པར་རང་། ། མེད་གང་དེ་གཟུགས་ལས་གཞན་མིན།
ཞེས་འདོན་པ་དེར་ཡང་དེ་ཇི་ལྟར་གཟུགས་ལས་གཞན་མིན་ཞེས་བཤད་པར་བྱའོ། ། དེ་ལྟར་རྫས་རེ་རེ་བ་དང་འདུས་པ་བུམ་པའི་རྒྱུ་མ་ཡིན་པས་བུམ་པ་ལ་རྒྱུ་མེད་ལ་དེ་རང་ཉིད་འབྲས་བུར་ཡང་མི་འགྱུར་བ་དེ་ཕྱིར་ཞེས་བྱ་བས་ནི་གཟེགས་གཟན་པ་དགག་པ་སྡུད་པ་ཡིན་ནོ། ། བུམ་པ་ཞེས་བྱ་བའི་རྒྱུ་ཐམས་ཅད་ནི་མཐོང་བ་རྣམས་རྒྱུར་བཟུང་གི་བདག་དང་གཙོ་བོ་དང་རྡུལ་ཕྲ་རབ་དང་སྒྲའི་ཚངས་པ་དང་དབང་ཕྱུག་ཁྱབ་འཇུག་དང་ཚངས་པ་ལ་སོགས་པ་ནི་གང་ལའང་རྒྱུར་མི་བཟུང་ངོ་། ། དངོས་པོ་ཐམས་ཅད་རང་གིས་རང་མི་བསྐྱེད་ལ་གཞན་གྱིས་གཞན་བསྐྱེད་པ་ནི་རྟེན་འབྲེལ་ཡིན་པས་རང་བཞིན་མེད་པར་སྟོན་ཏོ། ། རྡུལ་མང་པོ་ཡིན་ཡང་བུམ་པ་མང་པོར་མི་འགྱུར་ཏེ་རྡུལ་ཚོགས་པ་བུམ་པར་འདོད་པའི་ཕྱིར་རོ་ཞེ་ན། རྡུལ་རྣམས་ཕན་ཚུན་དུ་འཕྲོད་པ་འདུས་པར་གྱུར་ཀྱང་གཟུགས་དང་དྲི་ལ་སོགས་པ་གཅིག་ཏུ་མི་འཐད་དེ་ཚོགས་ནས་གནས་པ་རྣམས་ཀྱང་རང་རང་གི་མཚན་ཉིད་སོ་སོར་གནས་པས་རྡུལ་ཚོགས་པ་རྣམས་གཅིག་ཏུ་མི་རིགས་ཏེ་བུམ་པ་གཅིག་མ་ཡིན་པ་བཞིན་ནོ། ། ཇི་ལྟར་བྱ་བ་ལ་མ་གཏོགས་པ་གཉིས་ནི་མ་བསྐྱེད་པར་བཟུང་སྟེ་འབྱུང་བ་དང་འབྱུང་གྱུར་གཅིག་པ་བཙུན་པ་སངས་རྒྱས་ལྷའི་ལུགས་ཡིན་པའི་ཕྱིར་རོ། ། འདི་དགག་པ་ནི་ཁོ་བོས་བྱས་པ་ཆོས་མངོན་པའི་ཊཱི་ཀར་བལྟ་བར་བྱའོ། ། འབྱུང་བ་མེད་ན་འབྱུང་འགྱུར་མེད་པ་བཞིན་འབྱུང་བ་རྣམས་ཀྱང་ནང་ཕན་ཚུན་མེད་ན་རང་གི་ངོ་བོས་མ་གྲུབ་པར་སྟོན་པ་ནི་ཚ་བ་མེ་ཡིན་ལ་ཚ་བ་མིན་པའི་བུད་ཤིང་ཇི་ལྟར་བསྲེག་སྟེ་རིང་པོར་གནས་པའི་བུད་ཤིང་ཡང་བསྲེག་པར་ཐལ་བའི་ཕྱིར་རོ། ། དེས་ན་ཚ་བས་ཚ་བ་སྲེག་པ་མེས་བསྲེག་པ་ཡིན་པས་མེ་ལས་གཞན་པའི་བུད་ཤིང་མེད་ལ་བུད་ཤིང་དེ་མེད་པའི་མེ་མེད་པས་མེ་བསྲེག་བྱེད་དང་འབྱུང་བ་གཞན་གསུམ་བསྲེག་བྱར་མི་འཐད་དོ། །
བུད་ཤིང་ནི་སྲ་གཤེར་གཡོ་བའི་འབྱུང་བ་གསུམ་ཡིན་ལ་དེ་མེས་ཟིལ་གྱིས་གནན་པས་ཚ་བས་རང་ཉིད་ནི་མི་ཚ་བར་གནས་སོ་ཞེ་ན། དེ་ཅི་སྟེ་མེར་མི་འགྱུར་ཏེ་ཚ་བ་ཡིན་པའི་ཕྱིར་རོ། ། འོན་ཏེ་སྲེག་པའི་ཚེ་འབྱུང་བ་གསུམ་པོ་དེ་མི་ཚ་ན་དངོས་པོས་གཞན་མི་ཚ་བ་མེ་ལ་ཡོད་པར་འགྱུར་ན་དེ་ནི་མི་རུང་ངོ་། ། དེའི་ཕྱིར་འབྱུང་བ་གསུམ་དང་བྲལ་བའི་མེ་གཅིག་པུར་གྱུར་པས་འབྱུང་བ་བཞི་མི་འབྲལ་བར་ཡོད་པ་བྱེ་བྲག་ཏུ་སྨྲ་བའི་གྲུབ་མཐའ་ཞིག་པ་ཡིན་ལ་མེ་བུད་ཤིང་མེད་པར་འབྱུང་བས་མེ་རྒྱུ་མེད་པར་ཡང་འགྱུར་རོ། ། ཅི་སྟེ་མེའི་རྫས་ཀྱི་རྡུལ་ཕྲ་རབ་ལ་འབྱུང་བ་གཞན་གསུམ་མེད་པས་བུད་ཤིང་མེད་པའི་མེ་ཡོད་མོད་སྙམ་ན་མེའི་རྡུལ་ལ་ཤིང་མེད་ན་ཤིང་མེད་པའི་མེ་ཡོད་པས་རྒྱུ་མེད་དུ་འགྱུར་བའི་ཕྱིར་གཟེགས་གཟན་པ་ལྟར་རང་གི་སྡེ་པས་རྫས་ཀྱི་རྡུལ་ཕྲ་རབ་འདོད་པར་མི་རིགས་སོ། ། བྱེ་བྲག་པའི་རྡུལ་ནི་རབ་ཏུ་བྱེད་པ་དགུ་པར་བཀག་ཟིན་ཏོ། ། རྒྱུ་མེད་ཀྱི་འཇིགས་ནས་མེའི་རྡུལ་ཕྲ་རབ་དེ་ལའང་ཤིང་ཡོད་ན་མེའི་རྡུལ་ཕྲ་རབ་གཅིག་གི་བདག་ཅག་སྟེ་ངོ་བོར་ཁས་བླང་བར་མི་བྱའོ། ། དེས་ན་འབྱུང་བ་དང་འབྱུང་གྱུར་དང་སེམས་ཅན་དང་སེམས་བྱུང་དང་མཚན་ཉིད་མཚན་གཞི་ལ་སོགས་པ་དངོས་པོ་ཞེས་བྱ་བ་ལ་འདི་ལྟར་བེམ་རིག་གཉིས་ཀ་ཆ་དུ་མར་སྣང་བའི་གཏན་ཚིགས་ཀྱིས་གཅིག་མ་ཡིན་ལ་གཅིག་མེད་པའི་ཕྱིར་ན་དུ་མ་མེད་དེ་དུ་མ་ནི་གཅིག་བསགས་པ་ཡིན་པའི་ཕྱིར་རོ། ། ཅི་སྟེ་བེམ་རིག་རྣམས་ལྷན་ཅིག་འབྱུང་བ་རང་གི་སྡེ་པ་ལ་སྐྱོན་དེ་འབྱུང་གི་དེ་དག་སོ་སོར་རྟག་པར་གནས་པར་འདོད་པ་མུ་སྟེགས་པ་ལ་མི་འབྱུང་ངོ་ཞེས་སྨྲས་པ་ནི་གལ་ཏེ་ཡུལ་གང་ན་རྫས་ཀྱི་རྡུལ་བརྒྱད་ཀྱི་དངོས་པོ་དེ་རྣམས་ཚོགས་པར་མེད་དེ་སི་ལུ་སོ་སོ་བ་ཡོད་པ་གཟེགས་གཟན་པ་ལ་སོགས་པའི་ལུགས་དེར་གཅིག་ཡོད་ཅེས་འདོད་ན་དེ་ཡང་མ་ཡིན་ཏེ་མུ་སྟེགས་པ་གང་གི་ཀུན་ལ་གསུམ་ཡོད་ནི་བྱེ་བྲག་པས་རྡུལ་ཕྲ་རབ་ལ་རྫས་ཉིད་དང་གཅིག་ཉིད་དང་ཡོད་པ་ཉིད་ཅེས་བྱ་བ་གསུམ་འདོད་ལ་བདག་དང་རྫས་ལ་བརྟེན་པའི་ཡོན་ཏན་ལའང་ཡོན་ཏན་ཉིད་དང་ཡོད་པ་ཉིད་དང་གཅིག་ཉིད་ཅེས་བྱ་བ་གསུམ་འདོད་དོ། ། གྲངས་ཅན་ཡང་ཕྱི་ནང་གི་དངོས་པོ་ཐམས་ཅད་ཡོན་ཏན་གསུམ་གྱི་བདག་ཉིད་ཅན་དུ་འདོད་ལ།
གཅེར་བུ་པ་རྣམས་ཀྱང་ཚིག་གི་དོན་དགུ་དང་། དེ་ལས་གཞན་པ་རྣམས་ཀྱང་དུ་མར་འདོད་པ་གྲུབ་མཐའ་རྒྱན་གྱི་མེ་ཏོག་ཏུ་བཤད་པ་བཞིན་ཏེ་དེས་ན་མུ་སྟེགས་པའི་ལུགས་ལ་གཅིག་མེད་པས་དེ་བསགས་པའི་དུ་མའང་མེད་དོ། ། རང་གཞན་གྱི་གྲུབ་མཐའི་འདོད་པ་རྣམས་གཅིག་དང་དུ་བྲལ་གྱིས་སྟོང་པར་སྒྲུབ་པའི་ཚུལ་རྒྱས་པ་ནི་སློབ་དཔོན་ཞི་བ་འཚོའི་དབུ་མ་རྒྱན་ན་ཡོད་དོ། ། འགོག་ཚུལ་གཞན་ཡང་སྟོན་པ་ནི་རྒྱུ་ལ་འབྲས་བུ་ཡོད་པ་ནི་རྒྱུ་འབྲས་གཅིག་ཉིད་ཡིན་ལ་དེ་ལ་དེ་མེད་པ་ནི་སོགས་པས་བསྡུས་པ་རྒྱུ་འབྲས་གཞན་དུ་འདོད་པ་སྟེ་དེ་གཉིས་ནི་བཀག་ཟིན་ཏོ། ། ཡོད་མེད་གཉིས་ཀ་ཡིན་པ་ནི་གཅེར་བུ་པ་བདག་ཡེ་ནས་ཡོད་ཅིང་ལུས་གསར་དུ་སྐྱེ་བ་དང་། གསེར་ཡེ་ནས་ཡོད་པ་ལ་རྒྱན་ཆ་གསར་དུ་སྐྱེ་བ་སྟེ་དེ་ནི་སོགས་པས་བསྡུས་པ་གཉིས་ཀ་ཡིན་པ་སྟེ་དེའང་སྔར་ཡོད་མེད་དགག་པ་སྦྱར་ནས་དགག་གོ ། རྒྱུ་ལ་འབྲས་བུ་ཡོད་མེད་མིན་ནི་དེ་ལ་དེ་ཡོད་མེད་གཉིས་ཀར་བརྗོད་དུ་མེད་པ་སྟེ་དེའང་སོགས་པས་བསྡུས་པ་དགག་བྱ་གཉིས་ཀ་མེད་པས་དེ་བཀག་པའི་གཉིས་ཀ་མ་ཡིན་པ་མེད་ཅེས་སྦྱར་བས་དགག་སྟེ་དེའང་དོན་གྱིས་བཤད་ཟིན་ཏོ་ཞེས་སློབ་དཔོན་ཟླ་གྲགས་ནི་དེ་སྐད་དུ་འཆད་དོ། ། ཊཱི་ཀ་བྱེད་གཞན་དག་ནི་གཞན་དུ་འཆད་དེ་སྤྱིར་དངོས་པོ་ཡོད་པ་དང་མེད་པ་དང་དེ་གཉིས་ཀ་དང་དེ་གཉིས་ཀ་མིན་པ་ཞེས་བྱ་བའི་འདོད་ཚུལ་ལ་གཅིག་ཉིད་དང་གཞན་ཉིད་དང་གཉིས་ཀ་དང་གཉིས་ཀ་མིན་པ་ཞེས་བྱ་བའི་འགོག་ཚུལ་རྒྱས་པ་འགྲེལ་པ་ན་ཡོད་དེ་བློ་འཁྲུག་པར་འགྱུར་བས་མི་བྲིའོ། ། དེ་ལྟར་ཆོས་ཐམས་ཅད་རང་བཞིན་གྱིས་མ་གྲུབ་ན་རྒོལ་བ་དེ་དག་རྟག་པ་དང་བདེན་པར་ལྟ་བའི་རྒྱུ་ཅི་ཡིན་ཞེ་ན་ཇི་ལྟར་ཞེས་གསུངས་ཏེ་རྒྱུན་ལ་མཐོང་ཉེས་ནི་རྒྱུན་སྐད་ཅིག་གི་འགྱུར་བ་མ་རིག་པར་ཕྱི་རོལ་པའི་དྲང་སྲོང་རྣམས་སྐྱེ་བ་དྲན་པའི་མངོན་ཤེས་ཀྱིས་སྔ་ཕྱི་གཅིག་ཏུ་འཁྲུལ་ནས་རྒྱུན་རྟག་པར་ལྟ་བ་བཞིན་ཚོགས་ལ་མཐོང་ཉེས་ནི་དེ་དུ་མར་ཡོད་པ་མ་འཕྲིགས་པར་ཚོགས་པ་དུ་མ་དེ་གཅིག་གིས་དངོས་པོར་མཐོང་ཞིང་ལྟ་བར་འགྱུར་རོ། ། དབུ་མ་པ་མཁས་པ་རྣམས་ནི་རྟག་པ་དང་བདེན་པ་ལ་སོགས་པའི་དངོས་པོའམ་དངོས་མེད་དུ་མི་ལྟའི་རྟེན་ཅིང་འབྲེལ་བར་འབྱུང་བའི་ཆོས་ཙམ་དུ་ལྟ་ཞིང་རྟེན་འབྲེལ་ཉིད་སྨྲ་བས་རྟག་ཆད་ལས་གྲོལ་ལོ། །
གང་ལ་ཞེས་བྱ་བ་ནི་རྟེན་འབྲེལ་དང་བདག་གི་རང་བཞིན་འགལ་བར་བསྟན་པ་དེ་ལ་དེ་གཉིས་མེད་པར་སྟོན་ཏེ་འདི་ཀུན་ནི་དངོས་པོའོ། ། དངོས་པོ་རྣམས་རྒྱུ་རྐྱེན་ལས་བྱུང་བའི་རྟེན་འབྲེལ་དུ་ཐམས་ཅད་ཀྱིས་ཤེས་མོད་ཀྱི་དེ་ལ་རང་གི་ངོ་བོ་མེད་པར་མི་ཤེས་ཏེ་བྱིས་པ་རྣམས་གཟུགས་བརྙན་ལ་བདེན་པར་འཛིན་པ་བཞིན་ནོ། ། དེས་ན་རྟེན་འབྲེལ་གྱི་རང་བཞིན་ཤེས་མི་ཤེས་ནི་དབུ་མ་པ་དང་གཞན་གྱི་ཁྱད་པར་རོ། ། གང་ལ་གང་གི་འབྲས་བུ་མེད་པའི་དངོས་པོ་ཀུན་ལ་འབྲས་བུ་དེ་དོན་དུ་གཉེར་བས་སུའང་འདུ་བ་མེད་ལ་འབྲས་བུའི་ཆེད་དུ་འདུ་བ་དེ་ནི་འཕགས་པ་ལ་མེད་པས་མ་འདུས་པ་སྟེ་དེས་རྒྱུ་འབྲས་རང་བཞིན་མེད་པར་གཟིགས་ནས་དེ་བདེན་པར་མི་བཞེད་དོ། ། འདི་ནི་བྱིས་པ་རྣམས་ཀྱིས་ཀྱང་རྒྱུ་འབྲས་ཤེས་པས་རྟེན་འབྲེལ་ཤེས་མོད་ཀྱི་དེ་རང་བཞིན་མེད་པར་མི་ཤེས་ལ་འཕགས་པས་རྟེན་འབྲེལ་ནི་ཤེས་ཙ་ན་རང་བཞིན་མེད་པ་ཤེས་པ་བསྟན་ཏོ། ། དེ་ཉིད་ཀྱི་ཕྱིར་སྲིད་པ་གསུམ་གྱི་ས་བོན་ནམ་རྒྱུ་ནི་དངོས་པོ་བདེན་པར་འཛིན་པའི་རྣམ་ཤེས་བྱ་དང་བདག་སྟེ་རང་བཞིན་མེད་པ་བྱ་དང་འགགས་པ་སྟེ་གཏན་ནས་བཟློག་པར་འགྱུར་རོ། ། རྣམ་འགྲེལ་ལས། བདག་ལྟའི་ས་བོན་སྤངས་པའི་ཕྱིར། ། སླར་མི་ལྡོག་པ་ཉིད་ཡིན་ནོ། ། བྱ་བ་དང་།
དབུ་མའི་དེ་ཁོ་ན་ཉིད་ལ་འཇུག་པ་ལས། ། བདེན་པར་འཛིན་པའི་དབང་གིས་ན། ། ཆགས་དང་ཞེ་སྡང་ལ་སོགས་པའི། ། དགྲ་རྣམས་རབ་འབྱུང་དེ་ལོག་ན། ། དེ་དག་འབྱུང་བར་ག་ལ་འགྱུར། ། ཞེས་བཤད་དོ། ། འདིས་ནི་འཁོར་བ་ལྡོག་པ་བཤད་ཀྱི་སེམས་རྒྱུན་ཆད་པ་ནི་མ་བཤད་དེ་ཉན་རང་གཉིས་ཀྱང་མཐར་སངས་རྒྱས་སུ་འགྱུར་བར་སེམས་འགྲེལ་ལས་བཤད་དོ། ། མཐར་འཛིན་དགག་པའི་རབ་ཏུ་བྱེད་པ་བཅུ་བཞི་པའི་བཤད་པའོ།། །། འདུས་བྱས་ཀྱི་དོན་དགག་པ་སྟོན་པ་ན་འདུ་བྱས་ལ་ཡོད་མེད་སྐྱེ་བ་འགོག་པ་ནི་རྒྱུ་ལ་འབྲས་བུ་མེད་པ་སྐྱེ་བ་རྣམས་ལ་རྒྱུའི་ཐ་མ་ནུས་པ་ཐོགས་མེད་དེ་ལས་མེད་པ་རི་བོང་གི་རྭ་ལ་སོགས་པའང་སྐྱེ་བར་འགྱུར་ཏེ་མེད་པའི་ཕྱིར་རོ། ། མེད་པ་དེས་ནའང་དེ་ལྟར་ཐལ་བ་དེས་ན་མེད་པ་ག་ལ་སྐྱེ་སྟེ་མི་སྲིད་པའོ། །
གྲངས་ཅན་ལ་སོགས་པ་ཡོད་པ་སྐྱེ་བ་རྣམས་ལ་རྒྱུ་ལ་འབྲས་བུ་གདོད་ནས་ཡོད་པ་སྐྱེ་བར་འགྱུར་ན་འབྲས་བུ་མི་སྐྱེ་བར་འགྱུར་ཏེ་ཡོད་པའི་ཕྱིར་རོ། ། ཡོད་ཀྱང་སྐྱེ་ན་དེ་ཉིད་ཐུག་མེད་དུ་སྐྱེ་བར་འགྱུར་ཏེ་དེས་ན་ཡོད་པ་མི་སྐྱེའོ། ། འབྲས་བུ་སྐྱེ་བ་དང་རྒྱུ་འཇིག་པ་དུས་མཉམ་པས་འབྲས་བུས་རྒྱུ་བཤིག་པས་མེད་པ་སྐྱེ་བར་མི་འགྱུར་ཏེ་མེད་པ་རྒྱུའི་འཇིག་བྱེད་དུ་མི་རུང་བའི་ཕྱིར་རོ། ། གྲུབ་ཟིན་པ་ལ་སྒྲུབ་བྱེད་མེད་པ་དེའི་ཕྱིར་ཡང་ཡོད་པ་མི་སྐྱེ་སྟེ་གྲུབ་པ་ལ་རྒྱུ་མེད་པའི་ཕྱིར་རོ། ། སྐྱེ་བའི་དུས་མི་སྲིད་པས་སྐྱེ་བ་མེད་པ་ནི་འབྲས་བུ་རང་གྲུབ་པ་དེའི་ཚེ་སྐྱེ་བ་མེད་ལ་གཞན་མ་གྲུབ་པའི་ཚེའང་སྐྱེ་བ་མེད་ཅིང་གཉིས་པོ་དེའི་ཚེ་མི་སྐྱེ་ན་ནམ་ཞིག་སྐྱེ། འབྲས་བུའི་ཕྱེད་གྲུབ་ཅིང་ཕྱེད་མ་གྲུབ་པའི་སྐྱེ་བཞིན་པ་ལ་ཡང་སྐྱེ་བ་མེད་དེ་ཡོད་མེད་ལ་བརྗོད་པའི་སྐྱོན་དུ་འགྱུར་བའི་ཕྱིར་རོ། ། དེ་ལྟར་དུས་གསུམ་དུ་སྐྱེ་བ་མེད་ན་ནམ་ཞིག་སྐྱེ་བ་ཡོད་པར་འགྱུར་ཏེ་གང་དུ་སྐྱེ་བའི་དུས་མེད་པའི་ཕྱིར་རོ། ། རྒྱུ་འབྲས་བུར་སྐྱེའོ་ཞེ་ན། རྒྱུ་དེ་ཉིད་ལ་རྒྱུ་དེའི་དངོས་པོར་སྐྱེ་བ་དོན་མེད་པ་ལྟར་དེ་བཞིན་དུ་རྒྱུ་དེ་གཞན་འབྲས་བུའི་དངོས་པོར་ཡང་སྐྱེ་བ་མེད་དེ་གཞན་དུ་འགལ་བའི་ཕྱིར་རོ། ། ཡང་ཐོག་མ་སྐྱེ་བ་དང་བར་གནས་པ་དང་ཐ་མ་འཇིག་པ་རྣམས་སྐྱེ་བའི་སྔ་རོལ་ན་མི་སྲིད་དེ་དེས་ན་འདུས་བྱས་མེད་པའི་ཕྱིར་རོ། །
གསུམ་པོ་དེ་རང་དུས་ན་སོ་སོར་གནས་སོ་ཞེ་ན་གཉིས་གཉིས་མེད་པའི་རེ་རེས་འདུས་བྱས་རྩོམ་སྟེ་མཚོན་མི་ནུས་པར་འགྱུར་ཏེ་ཡ་གྱལ་ལ་མཚོན་བྱ་མཚོན་པའི་ནུས་པ་མེད་པའི་ཕྱིར་རོ། ། བུམ་པ་ཕྱོགས་ཀྱི་ཆའི་གྱོ་མོ་ལས་གྲུབ་པས་གཞན་གྱོ་མོ་མེད་པར་ནི་བདག་བུམ་པའི་དངོས་པོ་འབྱུང་བ་མེད་ལ་གྱོ་མོ་ཡང་འཇིམ་པ་དང་དེ་ཡང་ས་ཆུ་ལ་སོགས་རྒྱུ་ཐུག་མེད་ལ་ལྟོས་པས་རྒྱུ་འབྲས་ཐམས་ཅད་ལ་མ་ལྟོས་པའི་རང་གི་ངོ་བོ་མེད་ལ་ལྟོས་པ་རང་མེད་པས་གཞན་ཡང་མེད་པ་དེའི་ཕྱིར་ན་བདག་གཞན་གཉིས་ཀ་ལས་འབྱུང་སྟེ་སྐྱེ་བ་མེད་དོ། ། སྐྱེ་བ་དེ་སྐྱེ་བ་པོ་བུམ་པ་ལྟ་བུའི་སྔོན་དང་ཕྱིས་ནི་མི་འཐད་དེ་སྐྱེ་བ་པོ་དེ་མ་སྐྱེས་པར་ཐལ་བའི་ཕྱིར་རོ། ། དེ་གཉིས་ཅིག་ཅར་འབྱུང་བའང་མེད་དེ་གཡས་གཡོན་གྱི་རྭ་ལྟར་ཕན་ཚུན་མི་ལྟོས་པས་དེ་གཉིས་ཡ་བྲལ་བ་སྲིད་པར་ཐལ་བས་མ་སྐྱེས་པར་ཐལ་བའི་ཕྱིར་རོ། ། མཐར་རྙིང་པ་ཡོད་པས་དང་པོ་སྐྱེ་བ་ཡོད་དོ་ཞེ་ན། སྔར་སྐྱེས་པའི་ཚེ་བུམ་པ་ནི་གསར་པ་ཡིན་པའི་ཕྱིར་སྔར་སྐྱེས་དེ་རྙིང་པར་མི་འགྱུར་ལ་ཕྱེ་ནས་ཀུན་ཏུ་སྐྱེས་པ་དེ་རྙིང་པར་མི་འགྱུར་ཏེ་ཕྱི་ནས་གསར་པ་ཁ་ཚང་མ་སྐྱེས་པའི་ཕྱིར་སྔར་གྱི་གསར་སྐྱེས་བཞིན་ནོ། ། སྔར་སྐྱེས་པ་ནི་ཕྱིས་ཞིག་ལ་ཕྱིས་ནི་གསར་པ་སྐྱེས་པས་རྙིང་པ་མ་ཡིན་ཞིང་སྔ་ཕྱི་གཅིག་ན་གསར་རྙིང་གཅིག་ཏུ་ཐལ་བའི་ཕྱིར་རྙིང་པ་མེད་པས་དེས་མཚོན་པའི་སྐྱེ་བ་མེད་དོ། ། དེ་ལྟར་སྐྱེ་རྒས་མེད་པར་རྟོགས་པའི་ཕན་ཡོན་ནི། ། དེ་ཚེ་རྒས་པ་རྒྱ་ཆེན་ནི། ། མེད་ཅིང་སྡུག་བསྔལ་འཆི་བ་མེད། །
བྱ་བ་དང་། ། གང་ཞིག་རྟག་ཏུ་སྐྱེ་བ་སྐྱེ་མེད་པར། ། ཤེས་ཏེ་འཆི་བདག་ཕ་རོལ་འདའ་བར་འགྱུར། ། ཞེས་གསུངས་སོ། ། ཡང་ད་ལྟར་བའི་དངོས་པོ་དེ་ད་ལྟར་བ་དེ་ཉིད་ལས་མ་བྱུང་སྟེ་དུས་མཉམ་པ་ལ་རྒྱུ་འབྲས་མི་རུང་བའི་ཕྱིར་རོ། ། ད་ལྟར་བ་དེ་འདས་མ་འོངས་ལས་ཀྱང་མ་བྱུང་སྟེ་དེ་གཉིས་འགགས་པ་དང་མ་སྐྱེས་པའི་དངོས་མེད་ཡིན་པའི་ཕྱིར་རོ། ། དེ་དུས་གསུམ་གང་ལས་ཀྱང་མ་སྐྱེས་པས་དེའི་རང་བཞིན་ནི་སྐྱེ་མེད་ཡིན་ནོ། ། དེས་ན་སྐྱེས་པ་ལ་གང་ནས་ཀྱང་འོང་བ་མེད་ལ་འགགས་པ་ལ་གར་ཡང་འགྲོ་བ་མེད་ལ་དེ་ལྟ་ཡིན་ན་ཇི་ལྟར་སྲིད་པ་སྒྱུ་མ་དང་འདྲ་བ་མ་ཡིན་ཏེ་སྣང་ལ་རང་བཞིན་མེད་པར་སྒྱུ་མ་དང་འདྲ་བ་ཡིན་གྱི་རི་བོང་གི་རྭ་ལྟར་མེད་དགག་ནི་མ་ཡིན་པས་འཁོར་འདས་ཀྱི་རྣམ་གཞག་ཐམས་ཅད་འཐད་ལ་ལྟ་བ་འདིས་ཐར་པ་ཡང་གྲུབ་བོ། ། འདུས་བྱས་ཀྱི་མཚན་གཞི་བཀག་ནས་མཚན་ཉིད་འགོག་པ་ནི་སྐྱེ་བ་ལ་སོགས་པ་ཅིག་ཅར་མི་འབྱུང་བ་ནི་གཅིག་ལ་ཅིག་ཅར་འབྱུང་བ་འགལ་བའི་ཕྱིར་རོ། ། རིམ་གྱིས་འབྱུང་བའང་མེད་དེ་གཅིག་ཡོད་པ་ན་གཉིས་མེད་པས་མེད་པ་དང་རེ་རེ་བ་ལ་རིམ་པ་མེད་པའི་ཕྱིར་རོ། །
རྣམ་པ་གཞན་ཡང་མེད་པས་ནམ་ཞིག་གསུམ་པོ་དེ་འབྱུང་། སྐྱེ་བ་ལ་སོགས་པ་གསུམ་པོ་ཐམས་ཅད་ལ་སླར་ཡང་གསུམ་པོ་དེ་ཐམས་ཅད་འབྱུང་བ་ནི་སྐྱེ་བ་ལ་སྐྱེ་བའི་སྐྱེ་བ་ལ་སོགས་པ་གསུམ་དང་དེ་ལས་འཇིག་པ་སྐྱེ་འདྲ་ནི་དེ་ལའང་སྐྱེ་བ་ལ་སོགས་པ་གསུམ་དང་གནས་པ་འཇིག་དང་འདྲ་བར་སྣང་ནི་གནས་པ་ལའང་མཚན་ཉིད་གསུམ་དགོས་ཏེ་དེ་དག་ལ་མཚན་ཉིད་གསུམ་པོ་དེ་མེད་ན་འདུས་བྱས་མ་ཡིན་པར་ཐལ་བའི་ཕྱིར་རོ། ། དེ་ཕྱིར་གསུམ་པོ་དེ་ཐུག་མེད་དུ་ལྡན་དགོས་པས་རྩ་བའི་བུམ་པ་འདུས་བྱས་སུ་མི་འགྲུབ་སྟེ་ཐུག་མེད་ཀྱི་མཚན་ཉིད་མི་ངེས་པའི་ཕྱིར་དང་། མཚན་ཉིད་མ་ངེས་པར་མཚོན་བྱ་བཞག་ཏུ་མི་བཏུབ་པའི་ཕྱིར་རོ། ། ཡང་དེ་གཉིས་གཞན་ཐ་དད་ཡིན་ན་མཚན་གཞི་མི་རྟག་པ་མ་ཡིན་པ་དང་དེ་སྐྱེ་བ་དང་གནས་པ་མ་ཡིན་པར་འགྱུར་རོ། ། ཡང་ན་སྟེ་བཞི་པོ་དེ་གཅིག་ཡིན་ན་བཞི་པོ་དེ་ཡོད་པའི་ངོ་བོར་མ་གྲུབ་པར་ཐལ་ཏེ་ཕན་ཚུན་གཅིག་ཏུ་འདྲེས་ནས་མཚན་མཚོན་དུ་གསལ་བར་མེད་པའི་ཕྱིར་རོ། ། སྐྱེ་བ་ཉིད་འགོག་པ་ན་འབྲས་བུའི་དངོས་པོ་རྒྱུའི་དངོས་པོ་ལས་མི་སྐྱེ་སྟེ་འབྲས་བུ་དངོས་པོར་གྲུབ་ན་སྐྱེ་མི་དགོས་པའི་ཕྱིར་དང་། རྒྱུ་འགྱུར་ན་དངོས་པོའི་རང་བཞིན་ཞིག་ལ་མི་འགྱུར་བ་ནི་སྐྱེད་བྱེད་མ་ཡིན་པའི་ཕྱིར་རོ། ། དངོས་པོ་དངོས་མེད་ལས་མི་སྐྱེ་སྟེ་གྲུབ་ན་སྐྱེ་མི་དགོས་ལ་ས་བོན་ཚིག་པ་ལྟར་དངོས་མེད་སྐྱེད་བྱེད་མ་ཡིན་པའི་ཕྱིར་རོ། ། དངོས་མེད་དངོས་མེད་ལས་མི་སྐྱེ་སྟེ་དེ་གཉིས་བཀག་ཟིན་པའི་ཕྱིར་རོ། །
དངོས་མེད་དངོས་ལས་སྐྱེ་བའང་མེད་དེ་སྐྱེ་བ་དགག་པར་བཀག་ཟིན་པས་རྒྱུ་ཚོགས་པ་ལས་སྐྱེ་བ་མེད་དོ། ། སྐྱེ་འཇིག་འགོག་པ་ན་དངོས་པོ་དངོས་པོར་མི་འགྱུར་བ་ནི་དེ་ཉིད་དེ་ཉིད་དུ་མི་སྐྱེ་ལ་དེ་ཉིད་གཞན་དུའང་མི་སྐྱེ་བའི་ཕྱིར་རོ། ། དངོས་མེད་དངོས་པོར་མི་འགྱུར་ཏེ་ཕོངས་པ་རྒྱུན་ཆད་པར་འགྱུར་བའི་ཕྱིར་རོ། ། སྐྱེ་བ་བཀག་ནས་འཇིག་པ་འགོག་པ་ནི་དངོས་མེད་དངོས་མེད་དུ་མི་འགྱུར་ཏེ་རི་བོང་གི་རྭ་ལྟར་འགྱུར་བ་མེད་པའི་ཕྱིར་རོ། ། དངོས་པོ་དངོས་མེད་དུ་མི་འགྱུར་ཏེ་ཕན་ཚུན་འགལ་བའི་ཕྱིར་རོ། ། དེའི་ཕྱིར་འཇིག་པ་མེད་དོ། ། ཡོད་མེད་སྐྱེ་བ་མེད་ཀྱང་སྐྱེ་བཞིན་པ་སྐྱེའོ་ཞེ་ན། དེ་སྐྱེ་བར་མི་འགྱུར་ཏེ་དེ་ཕྱེད་སྐྱེས་པས་ཕྱེད་ཡོད་སྐྱེ་དང་ཕྱེད་མེད་སྐྱེར་འདུས་པའི་ཕྱིར་རོ། ། ཡང་ན་སྐྱེས་མ་སྐྱེས་གཉིས་ཀ་ལ་སྐྱེ་བཞིན་པ་ཟེར་ན་དུས་གསུམ་ཐམས་ཅད་སྐྱེ་བཞིན་པར་འགྱུར་ལ་ཡང་ན་སྐྱེ་བཞིན་པ་མི་སྲིད་པར་འགྱུར་རོ། ། ཡང་སྐྱེ་བཞིན་པའི་བདག་ཉིད་དུ་བྱ་བ་ནི་སྐྱེ་བཞིན་པའི་རྒྱུ་ཡིན་པས་སྐྱེ་བཞིན་པར་མི་འགྱུར་ཏེ་ད་དུང་དེར་མ་གྱུར་པའི་ཕྱིར་རོ། །
སྐྱེ་བཞིན་པའི་བདག་ཉིད་དུ་མི་བྱ་བའང་སྐྱེ་བཞིན་པ་མི་འགྱུར་ཏེ་སྐྱེ་བཞིན་པ་སྒྲུབ་མི་ནུས་པས་སྐྱེ་བཞིན་པ་འགལ་བའི་ཕྱིར་རོ། ། དེས་ཀྱང་སྐྱེ་བཞིན་པ་མེད་པས་དེ་མི་སྐྱེའོ། ། འདས་མ་འོངས་གཉིས་ཡོད་པས་དེ་གཉིས་ཀྱི་བར་ན་སྐྱེ་བཞིན་པ་ཡོད་དེ་དེ་ལ་བརྟེན་ནས་འདས་མ་འོངས་སུ་འཇོག་པའི་ཕྱིར་རོ་ཞེ་ན། རྒོལ་བ་གང་གིས་འདས་མ་འོངས་གཉིས་པོའི་བར་སྐྱེ་བཞིན་པ་མེད་པར་སྲིད་པ་ཡོད་པ་མ་ཡིན་ཏེ་བར་སྐྱེ་བཞིན་པ་ཡོད་པ་དེ་ལ་སྐྱེ་བཞིན་པ་མེད་པར་འགྱུར་ཏེ་གང་ཕྱིར་སྐྱེ་བཞིན་པ་དེ་ལའང་སྐྱེས་མ་སྐྱེས་ཀྱི་བར་གཉིས་པ་ཡོད་ལ་དེ་ལའང་གསུམ་པ་ལ་སོགས་པ་ཐུག་མེད་དུ་ཡོད་དེ་དེ་མེད་ན་བར་དང་པོ་དེའང་མེད་པར་འགྱུར་ཏེ་འདས་མ་འོངས་དངོས་མེད་ཡིན་པས་དེ་ལ་བར་མི་རུང་བའི་ཕྱིར་རོ། ། གལ་ཏེ་གང་གི་ཕྱིར་སྐྱེ་བཞིན་པ་ནི་ས་བོན་འགགས་པས་མྱུ་གུ་སྐྱེས་པ་སྐྱེ་བར་འགྱུར་བ་རྒྱུ་འགགས་མ་ཐག་པ་དེ་ཡིན་པའི་སྐྱེ་བཞིན་ཕྱེད་སྐྱེས་ཕྱེད་མ་སྐྱེས་ལས་གཞན་འབྲས་བུ་སྐྱེས་ལ་ཁད་པ་ཡོད་དོ་ཞེ་ན། གང་ཚེ་སྐྱེས་ཟིན་པ་དེའི་ཚེ་སྐྱེ་བཞིན་པ་མི་སྲིད་དེ་དེ་འགགས་ནས་མེད་པའི་ཕྱིར་རོ། ། དེ་སྐྱེས་པའི་རྟགས་ཀྱིས་ཀྱང་དཔག་ཏུ་མི་རུང་སྟེ་སྐྱེས་པ་ཉིད་མེད་པའི་ཕྱིར་རོ། ། འོ་ན་ནི་སྐྱེས་པ་ཉིད་སྐྱེ་བཞིན་པ་ཡིན་ནོ་ཞེ་ན། གང་ཚེ་སྐྱེས་པ་ཉིད་སྐྱེ་བཞིན་པར་འདོད་པ་དེ་ཚེ་སྐྱེ་བཞིན་པ་དེ་སྐྱེ་བར་འགྱུར་ཏེ། སྐྱེ་བཞིན་པ་ནི་སྐྱེ་བ་དང་བཅས་པ་ཡིན་ལ་སྐྱེས་ཟིན་པ་ལ་སྐྱེ་བ་མེད་པའི་ཕྱིར་རོ། །
འདིས་སྐྱེ་བཞིན་པ་ནི་དངོས་པོ་མ་སྐྱེས་པ་ཁོ་ན་སྐྱེ་བ་ལ་མངོན་སུམ་དུ་ཕྱོགས་པ་ལ་སྐྱེ་བཞིན་པ་ཞེས་བྱ་བར་བརྟགས་པར་གྲག ལོ་དང་ཞེའོ་དང་གྲག་ཅེས་བྱ་བ་ནི་གཞན་གྱི་འདོད་པ་སྟོན་པའི་སྒྲའོ། ། འདི་སྐྱེས་མ་སྐྱེས་ལ་ཁྱད་པར་མེད་དེ་གཅིག་པའི་ཕྱིར་སྐྱེས་པ་དེའི་ཚེ་བུམ་པ་མེད་པར་ཅིས་མི་རྟོག་སྟེ་མ་སྐྱེས་པའི་དངོས་པོ་མེད་དང་སྐྱེ་བཞིན་པའི་དངོས་པོ་གཅིག་ཏུ་ཁས་བླངས་པའི་ཕྱིར་རོ། ། ཡང་སྐྱེ་བཞིན་པ་ནི་སྐྱེ་བ་ཡོངས་སུ་མ་རྫོགས་ཀྱང་སྐྱེ་བའི་བྱ་བ་དང་འབྲེལ་བས་མ་སྐྱེས་པ་ལས་ཕྱི་རོལ་དུ་གྱུར་ལ་སྐྱེ་བ་མ་རྫོགས་པ་དེ་ལྟའང་ཡིན་པའི་ཕྱིར་སྐྱེས་པ་ལས་ཀྱང་ཕྱི་རོལ་གྱུར་ཏེ་སྐྱེས་མ་སྐྱེས་གཉིས་ཀ་མ་ཡིན་པའི་ཕྱིར་དངོས་འགལ་ལ་ཕུང་གསུམ་མི་སྲིད་པས་སྐྱེ་བཞིན་པ་མེད་པའི་ཕྱིར་མ་སྐྱེས་པ་སྐྱེ་བར་འགྱུར་རོ། ། ཡང་སྐྱེ་བཞིན་པ་དེ་སྔར་མ་བྱུང་ཡང་ཕྱིས་ནས་ཡོད་ཅིང་འབྱུང་བ་ཡིན་པར་གྲག་སྟེ་དེ་ལྟར་འདོད་དོ། ། འདས་མ་ཐག་པར་མ་ཟད་དེས་ཀྱང་མ་སྐྱེས་པ་སྐྱེ་བར་བསྟན་ཏོ་དེ་སྔར་མ་བྱུང་ན་སྔར་མེད་དུ་བསྟན་པའི་ཕྱིར་རོ། ། དེ་ལྟ་ཡིན་མོད་ཅེ་ན། སྔར་མ་བྱུང་བ་ཞེས་བྱ་བ་སྐྱེ་བ་མ་ཡིན་ཏེ་ངོ་བོ་མེད་པ་ལ་སྐྱེ་བའི་བྱ་བ་མེད་པའི་ཕྱིར་རོ། ། ཡང་རྫོགས་པར་གྲུབ་པ་ལ་ཡོད་ཅེས་ཟེར་ལ་མ་བྱས་ཤིང་མ་གྲུབ་པ་ལ་མེད་ཅེས་བརྗོད་ན་སྐྱེ་བཞིན་པ་དེ་གནས་སྐབས་དེ་གཉིས་དང་བྲལ་ནས་མེད་པ་དེ་ཚེ་ཡོད་པའམ་མེད་པ་དེར་བརྗོད་དེ་ཡོད་མེད་ཅིར་ཡང་མ་གྲུབ་བོ། ། གང་ཚེ་འབྲས་བུ་སྐྱེ་བའི་མཐའ་ཐམས་ཅད་ཁེགས་པས་རྒྱུ་མ་གཏོགས་པའི་འབྲས་བུ་མེད་པ་དེའི་ཚེ་འཇུག་པ་སྟེ་འབྲས་བུ་སྐྱེ་བ་དང་ལྡོག་པ་སྟེ་རྒྱུ་འཇིག་པ་མི་འཐད་པས་འདུས་བྱས་ཀྱི་མཚན་ཉིད་སྐྱེ་འཇིག་གནས་གསུམ་མེད་དོ་ཞེས་བཤད་ན་སྤྱིའི་དོན་སྡུད་ཡིན་ལ།
རྒྱུ་མ་གཏོགས་པའི་འབྲས་བུ་སྐྱེ་བཞིན་པ་ཡོད་མིན་བྱས་ན་སྐྱེ་བཞིན་པ་འགོག་པའི་དོན་སྡུད་དུ་འགྲོའོ། ། མདོ་ལས། སེམས་ཅན་མི་དང་ཤེད་སྐྱེད་ཀྱང་རུང་སྟེ། ། འདིར་སྐྱེས་ཤི་བ་འགའ་ཡང་སྐྱེ་མི་འགྱུར། ། ཆོས་ཀུན་རང་བཞིན་སྒྱུ་འདྲ་སྟོང་པ་སྟེ། ། མུ་སྟེགས་ཅན་གྱིས་ཤེས་པར་ནུས་མ་ཡིན། ། བྱ་བ་དང་། ཆོས་ཐམས་ཅད་སྟོང་པ་ཉིད་དེ་མཚན་ཉིད་མེད་པ་མ་སྐྱེས་པ་མ་འགགས་པ་ཞེས་བྱ་བ་ལ་སོགས་པ་བཤད་པ་ཡིན་ནོ། ། འདུས་བྱས་ཀྱི་དོན་དགག་པའི་རབ་ཏུ་བྱེད་པ་བཅོ་ལྔ་པའི་བཤད་པའོ།། །། དེ་ལྟར་རབ་ཏུ་བྱེད་པ་བཅོ་ལྔས་བསྟན་བཅོས་ཀྱི་དོན་རྫོགས་པར་བསྟན་ནས་བཅུ་དྲུག་པ་སློབ་དཔོན་དང་སློབ་མ་གཏན་ལ་དབབ་པས་བསྟན་བཅོས་ཀྱི་དགོས་པ་དང་རང་གི་ལུགས་ལ་རྒོལ་བ་ངན་པ་སྤང་བ་སྟོན་པ་ན་དོན་བྱེད་ནུས་པ་དང་རྒྱུན་ཆགས་སུ་གནས་པ་དང་དངོས་འཛིན་གོམས་པ་ལ་སོགས་པ་ཕྱི་ནང་གི་འཁྲུལ་པའི་རྒྱུ་འགའ་ཞིག་གིས་རང་བཞིན་གྱིས་སྟོང་པ་ཡང་སྟོང་པ་མིན་པ་དངོས་པོ་ལྟ་བུར་རྟོག་མེད་ལ་སྣང་ཞིང་རྟོག་པས་ཞེན་ཏེ་རབ་ཏུ་བྱེད་པ་བཅོ་ལྔ་པོ་ཐམས་ཅད་ཀྱིས་འཁྲུལ་པ་འཁྲུལ་རྒྱུ་དང་བཅས་པ་དེ་ནི་སོ་སོར་འགོག་པར་བྱེད་དོ། །
དེ་ལ་གལ་ཏེ་འདི་སྙམ་དུ་གང་ཚེ་སྨྲ་པོ་དང་བརྗོད་བྱ་དང་འང་གིས་བསྡུས་པའི་རྗོད་བྱེད་སྒྲ་གསུམ་བྱུང་བས་སྟོང་པ་མི་རུང་ངོ་ཞེ་ན། གང་ཞིག་རྒྱུ་ལ་བརྟེན་ནས་འབྲས་བུ་ཀུན་འབྱུང་བ་དེ་ནི་ཁོ་བོ་ཅག་གི་གྲུབ་མཐའ་ཡིན་པས་དེ་ལྟར་གསུམ་ལའང་རང་བཞིན་མེད་དེ་རྟེན་འབྲེལ་ཡིན་པའི་ཕྱིར་རོ། ། སྐྱེད་དང་རྣམ་འཇོག་རྒྱུ་གང་དང་གང་གིས་གསུམ་པོ་དེར་འཇོག་པའི་རྒྱུ་གཉིས་པོ་དེ་དང་དེ་ལས་དེར་འཇོག་པས་ལྟོས་པའི་རྟེན་འབྲེལ་རང་བཞིན་མེད་པ་ཡིན་ནོ། ། གལ་ཏེ་འཁོར་འདས་མི་འཐད་པ་ལ་སོགས་པ་སྟོང་པ་ལ་བརྗོད་པའི་ཉེས་པ་ལྟར་སྣང་གིས་སྟོང་པ་མ་ཡིན་པའི་བདེན་པའི་རང་བཞིན་འགྲུབ་འགྱུར་ན་མི་སྟོང་པའི་ཉེས་པ་ཡང་དག་སྔར་བཤད་པ་རྣམས་ཀྱིས་སྟོང་པ་ཅི་སྟེ་མི་འགྲུབ་སྟེ་སྐྱོན་ཡང་དག་དང་ལྟར་སྣང་གི་ཁྱད་ཡོད་པའི་ཕྱིར་རོ། ། གལ་ཏེ་དངོས་སྨྲ་ཁྱོད་གཞན་དབུ་མ་པའི་ཕྱོགས་བཟློག་པའི་སུན་འབྱིན་བྱེད་ཅིང་རང་ཕྱོགས་གྲུབ་པའི་ཕྱོགས་གཅིག་པུ་ལ་དགའ་ན་དེ་དག་གིས་སྒྲུབ་བྱེད་ཅིས་མི་འགོད་དེ་འགོད་དགོས་ན་དེ་བཀོད་པ་ན་ཁོ་བོ་ཅག་དེའང་རང་བཞིན་མེད་པར་སྒྲུབ་པའི་ཕྱིར་དེའང་ནུས་པ་མེད་དོ། ། གལ་ཏེ་དབུ་མ་པའི་ཕྱོགས་སམ་ལུགས་ཡོངས་སུ་བརྟགས་པ་ན་མེད་པ་གང་ཡིན་པ་དེ་ནི་མེད་པས་ཕྱོགས་སུ་མི་འགྱུར་ན་དེས་ན་ཁྱོད་ཀྱི་དངོས་པོ་གཅིག་ཉིད་དང་གཞན་ཉིད་དང་དེ་ཉིད་དང་གཞན་དུ་བརྗོད་དུ་མེད་པ་གསུམ་ལ་སོགས་པ་ཀུན་ཀྱང་ཕྱོགས་མ་ཡིན་པར་འགྱུར་ཏེ་བརྟགས་ན་མེད་པའི་ཕྱིར་རོ། ། གང་དུ་མངོན་སུམ་གྱི་བུམ་པ་བདེན་པར་གྲུབ་པ་དེར་སྟོང་པར་སྒྲུབ་པའི་རིགས་པ་དོན་མེད་པར་འགྱུར་རོ་ཞེ་ན། མངོན་སུམ་གྱིས་གྲུབ་པ་ནི་བཀག་ཟིན་ཏོ། ། འགྲོ་བ་འདི་ན་བདེན་པར་སྒྲུབ་ཅིང་སྟོང་པ་ལ་གནོད་པའི་ཕྱི་ནང་གི་གཞུང་ལུགས་ལས་འབྱུང་བའི་གཏན་ཚིགས་མེད་ལ་བདེན་པ་ལས་གཞན་སྟོང་ཉིད་དུ་སྒྲུབ་པའི་རྟགས་དང་རིགས་པ་ནི་ཡོད་པས་མངོན་སུམ་དང་རྗེས་དཔག་གཉིས་ཀས་སྟོང་པ་ལ་མི་གནོད་དེ་དེ་དག་གི་རིགས་པས་མི་གནོད་པའི་བདེན་པ་གཞལ་བ་མེད་པའི་ཕྱིར་རོ། ། དོན་དམ་པར་སྟོང་པའང་ཁས་མི་ལེན་ནོ། །
ཞེས་སྟོན་པ་ནི་ལྟོས་པ་སྟོང་མིན་མེད་པར་སྟོང་པ་ནི་གང་ལ་ལྟོས་ནས་འབྱུང་བར་འགྱུར། ཐམས་ཅད་དུ་འགལ་ཟླ་མིད་པའི་འགལ་ཟླ་མི་སྲིད་ལ་གཅིག་ཤོས་དགག་བྱ་མེད་པས་གཉེན་པོ་བཀག་པ་མེད་པའི་ཕྱིར་རོ། ། གལ་ཏེ་དབུ་མ་པ་ལ་ཕྱོགས་ཉིད་དུ་འགྱུར་ན་ཕྱོགས་མེད་པ་ཕྱོགས་ཀྱི་ངོ་བོར་འགྱུར་དགོས་ན་དོན་དམ་པར་ཡོད་མེད་གང་ཡང་ཁས་མི་ལེན་པས་ཕྱོགས་མེད་པ་ཉིད་ཀྱང་མེད་ན་དོན་དམ་པར་གང་ཞིག་མི་མཐུན་ཕྱོགས་དགག་བྱར་འགྱུར། གལ་ཏེ་ནི་རྒོལ་བ་ཡིན་ལ་ཚ་བ་ནི་ལན་རེ་ཚ་བ་མིན་པ་ཇི་ལྟར་བསྲེག་བྱ་བ་དེར་བཀག་པའོ། ། བདེན་པའི་དངོས་པོ་མཐོང་ན་དེ་མེད་པ་བཟློག་བྱར་འགྱུར་ན་དེ་མཐོང་བ་མེད་པས་སྔར་བཤད་པའི་ཡོད་མེད་དང་གཅིག་དང་གཞན་ཉིད་ལ་སོགས་པ་ཕྱོགས་བཞི་ཆར་ལ་ཉེས་པ་སྤངས་པ་སྟེ་སྐྱོན་མེད་པ་མཐོང་བའོ། ། ཕྲ་བའི་རྡུལ་ཕྲན་བྱ་དང་རྡུལ་ཕྲན་ཇི་ལྟར་འབྱུང་བྱ་དང་ཡོད་པ་མ་གྲུབ་པ་དེ་ཉིད་ཕྱིར་ན་མ་འབྲེལ་ཏེ་མི་སྣང་སྟེ་སངས་རྒྱས་ལ་མི་སྣང་ན་གཞན་ལ་གར་སྣང་སྟེ་དོན་ལ་མེད་པའོ། ། གལ་ཏེ་མཐོང་བ་ཀུན་ལ་སྔར་བཀག་པའི་ཡོད་མེད་ལ་སོགས་པའི་གཉིས་ཆོས་ཐམས་ཅད་ཡོད་པ་མིན་ན་གཞན་མ་མཐོང་བ་བདག་དང་གཙོ་བོ་དང་སྒྲའི་ཚངས་པ་དང་སྐྱེས་བུ་དྲང་སྲོང་ཆེན་པོ་ཉི་མའི་མདོག་ལ་སོགས་པ་གཞན་གྱིས་རྟག་པར་བརྟགས་པ་གང་ཞིག་ལ་ཡོད་པའི་དངོས་པོ་ཡོད་དེ་མི་ལྡན་པའི་འདུ་བྱེད་རྫས་གྲུབ་ལ་སོགས་པ་ཕྱི་ནང་གི་བརྟགས་པ་ཐམས་ཅད་གཞུང་འདིའི་རིགས་པས་ཁེགས་པའི་ཕྱིར་རོ། ། དེས་ན་ཁྱེད་ལའང་རང་བཞིན་མེད་པའི་གཉིས་མེད་དེ་དེ་ལྟར་བསྟན་ན་རིགས་ཤིང་འཐད་ན་ངེད་ལ་ཚུར་ཆད་ལྟ་ཡིན་ནོ་ཞེས་བརྒལ་བ་གཞན་མང་པོ་ཅི་སྟེ་བྱེད། ཀུན་རྫོབ་ཏུ་འཁོར་འདས་ཐམས་ཅད་ཇི་ལྟར་གྲགས་པ་ལྟར་ཁས་ལེན་པའི་ཕྱིར་རོ། ། འཁོར་འདས་ཀྱི་དངོས་པོ་ཀུན་གྱི་དངོས་མེད་ཆོས་ཀྱི་དབྱིངས་མེད་དགག་དེ་ལ་ཡུལ་དུས་རང་བཞིན་གྱི་རྣམ་དབྱེ་མི་རིགས་ཏེ་ཆོས་ཅན་རྫས་ཀུན་ལ་མཐོང་བའི་རྣམ་དབྱེ་མང་པོ་དེ་ནི་ཆོས་ཉིད་ཀྱི་རྣམ་དབྱེར་མི་འགྱུར་ཏེ་སྣོད་ཀྱི་དབྱེ་བ་ནམ་མཁའི་དབྱེ་བར་མི་འགྱུར་བ་བཞིན་ནོ། །
དབུ་མ་པ་ལ་ཅི་ཡང་མེད་པའི་ཕྱིར་གཞན་གྱི་ཕྱོགས་ལ་ལན་ཏེ་སུན་འབྱིན་བརྗོད་པར་བྱ་བ་མིན་ནོ་ཞེས་རྒོལ་བར་གྲག་ན་དབུ་མ་པའི་རིགས་པ་དང་གཏན་ཚིགས་ཀྱིས་བཟློག་ཅིང་བཀག་པའི་དངོས་སྨྲའི་རང་ཕྱོགས་ཀྱང་ཅིའི་ཕྱིར་ན་སྒྲུབ་མི་འགྱུར་རིགས་པས་མ་གྲུབ་པ་ནི་ཁས་བླང་བར་མི་རིགས་སོ། ། ཡང་ན་གཏན་ཚིགས་ཀྱིས་བཟློག་པ་རང་ཕྱོགས་ཅིའི་ཕྱིར་མི་སྒྲུབ་ཅེས་སྦྱར་རོ། ། ཕ་རོལ་ལ་སུན་འབྱིན་བྱེད་པའི་རིགས་པ་དང་གཏན་ཚིགས་རྙེད་སླ་ཞིང་འདོད་པ་སྒྲུབ་པའི་རྟགས་དང་རིགས་པ་རྙེད་སླའོ་ཞེས་འཇིག་རྟེན་བརྗོད་ན་གཞན་དབུ་མ་པའི་ཕྱོགས་ལ་སྐྱོན་བརྗོད་པར་ཅིའི་ཕྱིར་མི་ནུས་ཏེ་སྒྲུབ་པ་དང་སུན་འབྱིན་གཉིས་ཀྱིས་དང་མི་ཤེས་པ་ཉིད་དོ། ། རིགས་པ་མེད་པའི་ཚིག་ཙམ་གྱིས་ནི་དགག་སྒྲུབ་མི་ནུས་ཏེ་དངོས་སྨྲའི་ཡོད་ཅེས་བྱ་བ་དང་དབུ་མ་པའི་དེ་མེད་ཅེས་བྱ་བར་སྦྱར་རོ། ། མེད་པ་ལ་ཡོད་པའི་མིང་མི་འཇུག་པས་ཡོད་པའི་མིང་གིས་ཡོད་པར་སྒྲུབ་པོ་ཞེ་ན་གང་ཕྱིར་ཡོད་ཅིང་བདོག་ཅེས་བྱ་བ་དང་། དབུ་མ་པས་མེད་ཅེས་སྦྱར་རོ། ། གལ་ཏེ་སྒྲ་དོན་ལ་འབྲེལ་བ་མེད་པས་མིང་གི་རྗེས་སུ་དོན་མི་འབྲང་ཡང་དངོས་པོ་ཐམས་ཅད་འཇིག་རྟེན་པ་ལ་གྲགས་པའི་དངོས་པོ་ཐམས་ཅད་ཡོད་པར་འདོད་ན་གྲགས་པའི་ཀུན་རྫོབ་ནི་མི་འགོག་ལ་དེས་དོན་དམ་དུ་ཡོད་པར་སྒྲུབ་ན་དངོས་གང་དེ་ཉིད་དུ་ཡོད་པ་རིག་པ་དེ་ནི་འཇིག་རྟེན་པར་རྒྱུ་མཚན་ཅིས་འགྱུར་དེ་ཁོ་ན་ཉིད་མཐོང་བའི་རྣལ་འབྱོར་པར་འགྱུར་བས་འཁོར་བ་གཏན་མེད་པར་འགྱུར་རོ། ། གལ་ཏེ་དངོས་ཀུན་མེད་ཅེས་བཀག་པའི་ཕྱིར་མེད་པ་ཉིད་ཀྱི་མཐར་འགྱུར་རོ་ཞེ་ན། ཡོད་པ་བཀག་པས་མེད་པར་འགྱུར་བ་དེ་ལྟ་ཡིན་ན་དབུ་མ་པའི་རང་ཕྱོགས་ཀུན་དངོས་མེད་དུ་མི་རིགས་ཏེ་དབུ་མ་པ་ལ་དགག་བྱ་རྟག་པའི་དངོས་པོ་མེད་པས་དེ་བཀག་པའི་དངོས་མེད་དོན་ལ་མི་སྲིད་པའི་ཕྱིར་རོ། ། དེའི་ཁྱབ་པ་ནི་དངོས་པོ་མེད་པར་ཞེས་པ་སྟེ་རི་བོང་གི་རྭའི་དངོས་པོ་མེད་པས་དེ་བཀག་པའི་དངོས་མེད་དོན་ལ་མེད་པ་བཞིན་ནོ། །
སྟོང་པ་རིགས་པའམ་གཏན་ཚིགས་ལས་འགྲུབ་པར་འགྱུར་བས་ཐམས་ཅད་སྟོང་པར་མི་འགྱུར་ཏེ་རིགས་པ་དང་རྟགས་དངོས་པོ་ཡིན་པའི་ཕྱིར་རོ་ཞེ་ན། དམ་བཅའ་གཏན་ཚིགས་ལས་གཞན་ཡིན་ན་སྒྲ་ལ་མིག་གི་གཟུང་བྱ་བཞིན་ཕྱོགས་ཀྱི་ཆོས་མ་ཡིན་ལ་གཞན་མ་ཡིན་ནའང་དམ་བཅའ་བཞིན་གཏན་ཚིགས་མ་ཡིན་པས་གཏན་ཚིགས་མེད་པའི་ཕྱིར་ཐམས་ཅད་རང་བཞིན་མེད་དོ་ཞེས་འཆད་མོད་ཀྱི་ལྟག་ཆོད་ཡིན་པས་རང་བཞིན་མེད་པས་རང་བཞིན་མེད་པ་སྒྲུབ་པོ་ཞེས་བཤད་ན་བདེ་སྟེ། ཇི་ལྟར་སྤྲུལ་པས་སྤྲུལ་པ་དང་། ། སྒྱུ་མའི་སྐྱེས་བུས་སྒྱུ་མ་སྤྲུལ། ། དགག་པ་བྱེད་པ་ཅི་འདྲ་བ། ། དགག་པ་འདི་ཡང་དེ་བཞིན་འདོད། ། ཅེས་བཤད་དོ། ། སྟོང་པའི་དཔེ་ཡོད་པས་ཐམས་ཅད་སྟོང་པར་མི་འགྱུར་ཏེ་དཔེའང་དངོས་མེད་ཡིན་ན་སྟོང་པ་མཚོན་མི་ནུས་པའི་ཕྱིར་རོ། ། ཞེ་ན། རྟགས་དང་མ་འབྲེལ་བའི་དཔེ་སྒྲུབ་བྱེད་མ་ཡིན་ཏེ་བྱ་རོག་ནག་པོའི་དཔེས་བདག་ཉིད་བདག་ཉིད་ནག་པོར་མཚོན་མི་ནུས་པ་བཞིན་ནོ། །
ཞེས་སློབ་དཔོན་ཟླ་གྲགས་ནི་དེ་སྐད་དུ་འཆད་དོ། ། གཞན་དག་ནི་གཞན་དུ་འཆད་དེ་དཔེ་ལ་མི་ལྟོས་ཏེ་དཔེའང་སྟོང་པ་ལས་གཞན་མ་ཡིན་ན་ཐ་དད་མེད་པས་མཚོན་བྱེད་མ་ཡིན་ལ། གཞན་ཡིན་ན་མཚོན་མི་ནུས་ཏེ་དེའི་ཆོས་གཞན་ལ་མེད་པའི་ཕྱིར་བྱ་རོག་གིས་བདག་ཉིད་ནག་པོར་མཚོན་མི་ནུས་པ་བཞིན་ནོ་ཞེས་ཟེར་རོ། ། གལ་ཏེ་རབ་ཏུ་བྱེད་པ་ཐམས་ཅད་ཀྱིས་རང་བཞིན་སྟོང་པ་ཉིད་བསྟན་པའི་དགོས་པ་གང་ཡིན་ཞེ་ན། གལ་ཏེ་ཆོས་རྣམས་རང་བཞིན་གྱིས་དངོས་པོར་ཡོད་ན་སྟོང་པར་བསྟན་ཅིང་མཐོང་བ་ལ་ཡོན་ཏན་ཅི་ཞིག་ཡོད་དེ། སྐུར་པ་འདེབས་པའི་སྐྱོན་ཅན་དུ་འགྱུར་རོ། ། ཆོས་རྣམས་ཀྱི་གནས་ལུགས་རང་བཞིན་གྱིས་སྟོང་པ་ཡིན་པས་དེ་བསྟན་ཅིང་རྟོགས་ན་མཐོ་རིས་དང་ཐར་པ་ཐམས་ཅད་འབྱུང་བའི་ཡོན་ཏན་ཡོད་པས་དེ་བསྟན་པའི་དགོས་པ་ཡིན་ནོ། ། ཡང་ཚེ་ཐོག་མ་མེད་པ་ནས་དངོས་པོར་མངོན་ཞེན་གོམས་པ་དང་ཕྱི་ནང་གི་གྲུབ་མཐའ་ངན་པ་ལས་བྱུང་བའི་རྟོག་པས་མཐོང་ཞིང་བརྟགས་པ་ནི་འཁོར་བར་འཆིང་བ་སྟེ་དེ་འདི་རུ་དགག་པར་བྱ་བ་ཡིན་གྱི་འཁོར་འདས་ཀྱི་རྟེན་འབྲེལ་སྣང་བ་ཙམ་ནི་མི་འགོག་སྟེ་བདེན་གཉིས་ལས། གཞན་གྱིས་ཡོངས་སུ་བརྟགས་པ་འགོག ། བྱ་བ་དང་། །
དེ་ཁོ་ན་ཉིད་ལ་འཇུག་པ་ལས། ཡང་དག་ལྟ་བ་ཕྲ་རབ་ཀྱི། ། ངོ་བོ་ཡང་ནི་མི་མཐོང་ངོ་། ། དེ་ཕྱིར་རང་བཞིན་མེད་སྨྲ་ཡི། ། སྣང་བ་བསལ་ཕྱིར་མ་ཡིན་ནོ། ། བྱ་བ་དང་། རྒྱན་ལས། བདག་ནི་སྣང་བའི་ངང་ཅན་གྱི། ། དངོས་པོ་འགོག་པར་མི་བྱེད་དེ། ། ཞེས་བཤད་པ་བཞིན་ནོ། །
དེའི་ཕྱིར་རང་བཞིན་མེད་པ་རྟོགས་པ་དང་འཆིང་བྱེད་ཀྱི་རྟོག་པ་སྤོང་བ་ནི་བསྟན་བཅོས་འདིའི་དགོས་པ་ཡིན་ནོ། ། སེམས་ཙམ་པ་དང་ཉན་ཐོས་སྡེ་པ་གང་དག་གཅིག་སེམས་དང་རྡུལ་ཕྲ་རབ་ནི་ཡོད་ལ་གཅིག་དོན་དང་རགས་པ་རྣམས་མེད་ཅེས་བྱ་བ་ལ་སོགས་པས་ཤེས་བྱའི་གནས་ལུགས་དང་མདོའི་དོན་འཇོག་པར་བྱེད་པ་དེ་དག་ནི་འཇིག་རྟེན་ལས་འདས་པའི་དེ་ཉིད་འཕགས་པས་གཟིགས་པ་དེ་མིན་ཏེ་དེ་དག་གིས་ནི་ཕུང་པོ་ལྔ་པོ་ཐམས་ཅད་རང་བཞིན་གྱིས་སྟོང་པར་གཟིགས་པའི་ཕྱིར་རོ། ། དེ་ཉིད་མ་མཐོང་བ་འཇིག་རྟེན་པ་རྣམས་ཀྱི་ལུགས་ཀྱང་མིན་ཏེ་དེ་ནི་ཕུང་པོ་ལྔ་ཆར་འདོད་པའི་ཕྱིར་རོ། ། དེ་ལྟར་ཡིན་པ་དེས་ན་སེམས་འདི་ཡོད་ལ་དོན་འདི་མེད་ཅེས་ནི་བརྗོད་པར་མི་ནུས་ཏེ་རིགས་པས་མ་དཔྱད་ན་ཐམས་ཅད་ཡོད་ལ། དཔྱད་ན་ཐམས་ཅད་མེད་པའི་ཕྱིར་རོ། ། དེ་ལྟར་ཤིང་རྟ་ཆེན་པོ་རྣམས་ཀྱིས་བཤད་ཀྱང་མྱོང་བ་གཉིས་མེད་ཀྱི་ཤེས་པ་ནི་རིན་པོ་ཆེ་ཕྲེང་བར། ཇི་ལྟར་སྐད་ཅིག་མཐའ་ཡོད་ལྟར། ། དེ་བཞིན་ཐོག་མ་དབུས་བརྟག་གོ ། སྐད་ཅིག་གསུམ་གྱི་བདག་ཉིད་ཕྱིར། ། འཇིག་རྟེན་སྐད་ཅིག་ལ་མི་གནས། །
ཞེས་བྱ་བ་ནས་བཟུང་སྟེ། ། དུས་ཕྱིས་ཀྱི་རྩོམ་པ་པོ་ཆེན་པོ་སངས་རྒྱས་ཡེ་ཤེས་ལ་སོགས་པ་ཡན་ཆད་ཀྱི་གཞུང་རྣམས་ཀྱིས་མ་ཁེགས་པར་སྣང་སྟེ་གཞུང་འདི་ནས་ཀྱང་། སུ་ལའང་གསོན་པ་ཞེས་བྱ་བ། ། སེམས་ཀྱི་སྐད་ཅིག་ལས་གཞན་མེད། ། ཅེས་བཤད་དོ། སློབ་དཔོན་སངས་རྒྱས་ཡེ་ཤེས་དང་། སློབ་དཔོན་ཀླུའི་བཤེས་གཉེན་ལ་སོགས་པའི་དབུ་མ་པ་མང་པོ་ནི་འཁོར་འདས་གཞི་མེད་ཀྱི་ཉེས་པ་སློབ་དཔོན་བློ་བརྟན་ལ་སོགས་པས་བཀོད་པ་དེ་སྤང་བའི་དོན་དུ་གཉིས་མེད་ཀྱི་ཤེས་པ་ཉིད་ཁས་བླངས་ནས་དབུ་མའི་དོན་འཆད་པར་བྱེད་དེ། དེ་ལའང་སྔོན་གྱི་དབུ་མ་མཁས་པ་རྣམས་ཀྱིས་སྐྱོན་བརྗོད་པ་ནི་མེད་དོ། ། གལ་ཏེ་ལུགས་འདི་ལ་མ་འོངས་པ་ན་མངོན་པར་བརྩོན་པའི་མཁས་པ་རྣམས་ཀྱིས་སུན་འབྱིན་མི་རུང་ངམ་ཞེ་ན། ཡོད་དང་མེད་དང་ཡོད་མེད་གཉིས་ཀ་དང་ཞེས་ནི་སོགས་པའི་དོན་ལ་འཇུག་པས་ཡོད་མེད་གཉིས་མ་ཡིན་པའི་ཕྱོགས་མེད་པ་གང་ཡིན་པའི་དབུ་མ་པ་དེ་ལ་མ་འོངས་པའི་ཡུན་རིང་པོ་ནའང་ཀླན་ཀ་སྟེ་སྐྱོན་བརྗོད་པར་ནུས་པ་མ་ཡིན་ཏེ་ཀུན་རྫོབ་ཏུ་ནི་འཁོར་འདས་ཀྱི་ཆོས་ཐམས་ཅད་ཇི་ལྟར་འཇིག་རྟེན་དང་འཇིག་རྟེན་ལས་འདས་པའི་འཕགས་པ་རྣམས་ལ་གྲགས་པ་ལྟར་ཁས་ལེན་ལ།
དོན་དམ་པར་ཅིའང་ཁས་མི་ལེན་པའི་ཕྱིར་ནམ་མཁའ་ལ་རི་མོ་དང་ལྕག་གིས་གཞུས་ནས་གཟིར་དུ་མི་རུང་བ་བཞིན་ནོ། ། དེའི་ཕྱིར་རྒོལ་བ་ངན་པའི་ཀླན་ཀ་གང་ལ་བྱེད། འདི་སྐད་དུ་མདོ་ལས། ཇི་ལྟར་མི་གཡོ་རི་རབ་ཆེན་པོ་ནི། ། གྲོག་མ་ཀུན་གྱིས་བསྐྱོད་པར་མི་ནུས་ལྟར། ། དེ་བཞིན་ཡང་དག་ཚུལ་ལ་ལེགས་བསླབས་པའི། ། མཁས་དེ་ལྷ་ཡི་གཟུགས་ཀྱིས་ཀྱང་མི་བསྐྱོད། ། ཅེས་བཤད་པ་ཡིན་ནོ། ། སློབ་དཔོན་དང་སློབ་མ་གཏན་ལ་དབབ་པ་སྒོམ་པ་བསྟན་པ་རབ་ཏུ་བྱེད་པ་བཅུ་དྲུག་པའི་བཤད་པའོ།། །། འདིའི་རྩོམ་པ་མཐར་ཕྱིན་པའི་མཇུག་སྡུད་དང་མཛད་བྱང་མ་ཐོབ་འདུག་ཀྱང་།
བཅོམ་ལྡན་རིག་པའི་རལ་གྲིས་མཛད་པའོ།། །། PAGE * MERGEFORMAT 84 བཅོམ་ལྡན་རིག་པའི་རལ་གྲི རྣལ་འབྱོར་སྤྱོད་པ་བཞི་བརྒྱ་པ་རྒྱན་གྱི་མེ་ཏོག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
