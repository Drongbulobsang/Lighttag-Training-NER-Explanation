བཅོམ་ལྡན་རིག་པའི་རལ་གྲིའི་གསུང་སྐོར།
པོད ༨
དོ་ཧ་རྒྱན་གྱི་མེ་ཏོག
༄༅། །དོ་ཧ་རྒྱན་གྱི་མེ་ཏོག་བཞུགས་སོ།། རྒྱ་གར་སྐད་དུ། དོ་ཧ་ཨ་ལངྐཱ་ར་པུཥྤ་ན་མ། བོད་སྐད་དུ་དོ་ཧ་རྒྱན་གྱི་མེ་ཏོག་ཅེས་བྱ་བ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། སེམས་ཉིད་འོད་གསལ་ཆོས་སྐུར་ལྷན་ཅིག་སྐྱེས། ། གཉིས་མེད་བྱང་ཆུབ་སེམས་ལ་གུས་བཏུད་ནས། ། བྲམ་ཟེ་ཆེན་པོའི་དོ་ཧའི་དེ་ཉིད་དོན། ། ཐར་པའི་ལམ་དང་ལམ་མིན་དབྱེ་བ་བཤད། ། དེ་ལ་སངས་རྒྱས་རྡོ་རྗེ་འཆང་ཆེན་པོའི་སློབ་མ་གསང་བདག་ཕྱག་ན་རྡོ་རྗེ་དང་།
ཡེ་ཤེས་ཀྱི་མཁའ་འགྲོ་མ་སུ་ཁ་སིདྡྷི་ལ་རྒྱ་གར་ལྷོ་ཕྱོགས་ཀྱི་བྲམ་ཟེ་ཆེན་པོ་ས་ར་ཧས་གསན་ཏེ་དོ་ཧའི་གཞུང་འདི་མཛད་པ་ནི་གང་བཤད་པར་བྱ་བའི་ཆོས་ཡིན་ནོ། ། དེ་སློབ་དཔོན་མཚོ་སྐྱེས་རྡོ་རྗེ་དང་། འཕགས་པ་ཀླུ་སྒྲུབ་དང་། རི་ཁྲོད་དབང་ཕྱུག་གསུམ་ལ་གསུངས་ཤིང་། གཞུང་འདི་ནི་སློབ་དཔོན་མཚོ་སྐྱེས་རྡོ་རྗེས་ཞུས་ནས་བརྩམས་སོ་ཞེས་གྲགས་ཏེ། བུ་ཞེས་པའི་བོད་ཚིག་རྣམས་ཀྱང་དངོས་སུ་དེ་ལ་ཡིན་ནོ། ། སློབ་དཔོན་ཀླུ་སྒྲུབ་ཀྱི་སློབ་དཔོན་འཕགས་པ་ལྷ་ལ་ལྷོ་ཕྱོགས་དཔལ་གྱི་རིའི་མཆོད་རྟེན་གྱི་དྲུང་དུ་གསུངས་པ་ལ་ནི་ཕྱག་རྒྱ་ཆེན་པོ་མཆོད་རྟེན་གྱི་དྲུང་དུ་ཐོབ་པ་ཞེས་བྱ་བ་ལམ་སྐོར་དགུའི་གཅིག་ཡིན་ནོ། ། ཐམས་ཅད་ཀྱང་རྒྱ་གར་ལྷོ་ཕྱོགས་དཔལ་གྱི་རི་ལ་བཞུགས་པ་ཡིན་ནོ། ། རི་ཁྲོད་དབང་ཕྱུག་ཤ་བ་རི་པ་ལ་མཻ་ཏྲི་པས་དཔལ་གྱི་རིར་བྱོན་ནས་ཞུས་ཏེ། དེ་ལ་སློབ་མ་ཆེན་པོ་བཞི་ལས་བཛྲ་པཱ་ཎི་བྱང་དུ་སོང་ཅིག་བྱ་བ་གསུངས་ནས་དེ་བལ་པོར་བྱོན་པ་ལ།
ནག་ཚོ་ལོ་ཙ་བ་དང་། རྨ་བན་ཆོས་འབར་དང་། བ་རེག་ལོ་ཙ་བ་དང་། བལ་པོ་ཨ་སུ་བཞིས་ཞུས་ནས་བོད་དུ་ཕྱག་རྒྱ་ཆེན་པོའི་གཞུང་དར་བར་བྱས་སོ། ། བདག་གིས་ནི་དེ་དག་ལས་བརྒྱུད་པ་དང་། ཁ་ཆེ་ཤཱཀྱ་ཤྲཱི་ལས་བྱུང་བའང་དེའི་ཉེ་གནས་པ་ཡུལ་ལ་དགོན་པའི་སློབ་དཔོན་ཇོ་གདན་ལའང་ཐོས་ཏེ། བླ་མ་པཎྜི་ཏ་ཆེན་པོ་དཱ་ན་ཤཱི་ལའི་ཞལ་ནས་སངས་རྒྱས་ཀྱི་བསྟན་པ་འདི་ལ་བྱུང་བའི་ཆོས་གཅིག་ལ་འདི་ཟབ་པ་ཡིན་ཞེས་གསུང་ངོ་། ། གཞུང་འདི་ལ་འགྲེལ་པ་སློབ་དཔོན་ཐར་པའི་འབྱུང་གནས་སྦས་པས་བྱས་པ་དང་། དཔལ་གཉིས་མེད་རྡོ་རྗེས་བྱས་ཟེར་བ་བླ་མ་བཻ་རོ་ཙ་ནས་བསྒྱུར་བ་སྣང་ལ། ཀོར་ནེ་རུ་བས་བྱས་ནས་གཉིས་མེད་རྟོགས་པ་མཻ་ཏྲིས་བྱས་ཞེས་དེ་ལ་ཁ་འཕངས་པ་རྩ་བ་ཆོ་དོ་ཧ་རྣལ་མ་དང་མི་མཐུན་པ་རི་ཁྲོད་དབང་ཕྱུག་གིས་བྱས་ཞེས་བྲིས་པ་ཡོད་དེ། །
དེ་ནི་གྲུབ་ཐོབ་རྔོན་པ་བ་བྱ་བ་རི་དགས་བཤོལ་བ་གྲུབ་ཐོབ་ཏུ་སོང་བ་ཡིན་པས་བྲམ་ཟེ་ཆེན་པོ་དང་མི་གཅིག་གོ ། འགྲེལ་པ་དེ་ལ་ནི་དེ་འདྲའི་རང་དགའ་སྣ་ཚོགས་ཡོད་པས་ཡིད་ཆེས་མི་བྱའོ། ། བྲམ་ཟེ་ཆེན་པོས་བྱས་ཟེར་བ་ལའང་ཀ་ཁ་ལ་སོགས་པ་ཡི་གེའི་དོ་ཧ་དང་། སྐུ་གསུང་ཐུགས་ཀྱི་དོ་ཧ་གསུམ་ལ་སོགས་པ་མང་པོ་བཅུག་ཡོད་དེ། རྒྱལ་པོ་དོ་ཧ་དང་བཙུན་མོ་དོ་ཧ་གཉིས་ནི་བལ་པོ་ཨ་སུས་བྱས་པར་གྲགས་ལ། རྨོངས་པ་ནམ་མཁའི་ཚད་མ་ནི། ། གལ་ཏེ་ཤེས་ན་རྨོངས་ཚོགས་གཅོད། ། དང་པོ་རྣམ་དག་ནམ་མཁའ་ལ། ། བལྟ་ཞིག་བལྟ་བས་མིག་ནི་འགག ། ཆོས་ཀྱི་ཚད་ནི་འདི་ཙམ་ཆོག །
མང་པོ་སྨྲས་པས་ཅི་ཞིག་བྱ། ། མིག་ནི་ཕྱེད་མིག་གྱེན་བཟློག་ནས། ། མིག་ནི་བརྟན་པ་ཉིད་ཀྱིས་ཤེས། ། ཅེས་པ་ལ་སོགས་པའི་ཚིགས་བཅད་ཡོད་པའི་དོ་ཧའི་ཆིངས་ཞེས་བྱ་བ་མཚན་བརྗོད་ཀྱི་འགྲེལ་པ་བདུད་རྩིའི་ཐིགས་པར་དྲངས་པ་ཡོད་དེ། དེ་དང་གཞུང་འདི་ནི་ས་ར་ཧས་བྱས་པ་རྩོད་མེད་ཡིན་ནོ། ། གཞན་བྲམ་ཟེ་ཆེན་པོས་བྱས་ཟེར་བ་རྣམས་ནི་རྒྱ་གཞུང་དུ་དྲངས་པ་མི་འོང་པས་ཐེ་ཚོམ་ཅན་དུ་སྣང་ངོ་། ། གཞུང་འདིའི་མཚན་དོན་ལ་དོ་ཧ་ནི་ལྷུག་པའམ་མ་བཅོས་པ་ཡིན་པས་སེམས་རྣལ་མ་ཉོན་མོངས་རྣམ་རྟོག་གིས་མ་བཅོས་པ་དེ་སྟོན་པས་དོ་ཧ་ཞེས་སོ། ཡང་ན་དོ་ཧའི་སྐད་བྱིངས་འགེངས་པའམ་འཇོ་བ་ལ་འཇུག་པས་རྒྱུད་ཡེ་ཤེས་ཀྱིས་འགེངས་པའམ། རང་རྒྱུད་ཀྱི་ཡེ་ཤེས་འཇོ་བ་ཡིན་ནོ། ། ཀོ་ཥ་ནི་མཛོད་དེ་ཡེ་ཤེས་དེ་དག་འབྱུང་བའི་སྣོད་ཡིན་ལ།
གཱིརྟི་ནི་གླུ་སྟེ་དེ་འདྲ་སྟོན་པའི་གཞུང་གླུ་དབྱངས་སུ་བྱས་པའོ། ། དེས་ན་དོན་ནི་གཉིས་ལ་ཧ་རྒོད་པ་ཡིན་པས་གཉིས་ལ་རྒོད་པ་དང་བཀའ་ཕབ་པ་སྟེ་བཀའ་བཀྱོན་པར་བཤད་པ་ནི་བོད་ཀྱི་འོལ་ཚོད་ཡིན་ཏེ། གཉིས་ཀྱི་རྒྱ་སྐད་ནི་དྭི་ཡིན་པའི་ཕྱིར་རོ། ། འཇམ་དཔལ་ནི་ལོ་ཙ་བའི་ཕྱག་གོ ། དེ་ལྟ་བུའི་གཞུང་འདིའི་སྤྱིའི་དོན་ནི་འདིའི་བརྗོད་བྱ་ལྷན་ཅིག་སྐྱེས་པའི་ཡེ་ཤེས་ཡིན་ལ། དེའང་དགྱེས་རྡོར་ལས། ལུས་ལ་ཡེ་ཤེས་ཆེན་པོ་གནས། ། རྟོག་པ་ཐམས་ཅད་ཡང་དག་སྤངས། ། དངོས་པོ་ཀུན་ལ་ཁྱབ་པ་པོ། ། ལུས་གནས་ལུས་ལས་མ་སྐྱེས་པའོ། །
བྱ་བ་དང་། རྒྱལ་བའི་ཡུམ་གསུམ་ལས། སེམས་ནི་སེམས་མ་མཆིས་པ་སྟེ་སེམས་ཀྱི་རང་བཞིན་ནི་འོད་གསལ་བའོ། ། བྱ་བ་དང་། རྒྱུད་བླ་མ་ལས། སེམས་ཀྱི་རང་བཞིན་འོད་གསལ་བས་ན་ཉོན་མོངས་ངོ་བོ་མེད་གཟིགས་པས། ། གང་དག་འགྲོ་ཀུན་བདག་མེད་མཐའ་བཞི་ཡང་དག་རྟོགས་ནས་ཐམས་ཅད་ལ། ། རྫོགས་པའི་སངས་རྒྱས་རྗེས་ཞུགས་གཟིགས་པ་སྒྲིབ་པ་མེད་པའི་བློ་མངའ་བ། ། སེམས་ཅན་རྣམ་དག་མཐའ་ཡས་ཡུལ་ཅན་ཡེ་ཤེས་གཟིགས་མངའ་དེ་ལ་འདུད། ། ཅེས་འབྱུང་ངོ་། །
དེ་དག་གི་དོན་ནི་འདི་ཡིན་ཏེ་སེམས་ཉོན་མོངས་དང་རྣམ་རྟོག་གིས་མ་བསྒྱུར་བ་ནམ་མཁའ་དྲི་མ་མེད་པ་བཞིན་གནས་པ་ནི་སེམས་ཅན་ཐམས་ཅད་ལ་ཁྱབ་པར་ཡོད་དེ། ཏིང་ངེ་འཛིན་རྒྱལ་པོ་ལས། བདེ་གཤེགས་སྙིང་པོ་འགྲོ་ཀུན་ཡོངས་ལ་ཁྱབ། ། འདི་ན་སྣོད་མིན་སེམས་ཅན་འགའ་ཡང་མེད། ། འགྲོ་བ་འདི་དག་མ་ལུས་སངས་རྒྱས་འགྱུར། ། བྱ་བ་དང་། མདོ་སྡེ་རྒྱན་ལས། དེ་བཞིན་ཉིད་ནི་ཐམས་ཅད་ལ། ། ཁྱད་པར་མེད་ཀྱང་དག་གྱུར་པས། ། དེ་བཞིན་གཤེགས་ཉིད་དེ་ཡི་ཕྱིར། །
འགྲོ་ཀུན་དེ་ཡི་སྙིང་པོ་ཅན། ། ཞེས་གསུངས་པ་ཡིན་ནོ། ། ཉོན་མོངས་པ་དང་རྟོག་པ་རྣམས་ནི་རང་བཞིན་འོད་གསལ་དེ་ལས་གློ་བུར་དུ་འབྱུང་སྟེ། རྒྱུད་བླ་མ་ལས། རང་བཞིན་གྱིས་ནི་མ་གྲུབ་དང་། ། ཁྱབ་དང་གློ་བུར་བ་ཉིད་ཀྱིས། ། ཉོན་མོངས་ཤེས་བྱའི་སྒྲིབ་པ་དེ། ། སྤྲིན་དང་འདྲ་བར་བརྗོད་པ་ཡིན། ། བྱ་བ་དང་། རྣམ་འགྲེལ་ལས།
སེམས་འདིའི་རང་བཞིན་འོད་གསལ་དེ། ། དྲི་མ་རྣམས་ནི་གློ་བུར་བ། ། ཞེས་བཤད་པ་ཡིན་ནོ། ། སེམས་ཀྱི་རང་བཞིན་འོད་གསལ་དེ་ནི་སེམས་ཅན་ཐམས་ཅད་དང་འཁོར་བར་དུས་གཅིག་ཏུ་སྐྱེས་པས་ལྷན་ཅིག་སྐྱེས་པ་དང་། དེ་མངོན་སུམ་དུ་རྟོགས་ཤིང་གོམས་ན་སྒྲིབ་པ་གཉིས་འཇོམས་པས་ཡེ་ཤེས་ཞེས་བྱའོ། ། དེ་ལམ་མ་སྐྱེས་པའི་སེམས་ཅན་གྱི་རྒྱུད་ལ་ཡོད་པ་ལ་གཞིའི་ལྷན་ཅིག་སྐྱེས་པ་ཟེར་ལ། དེ་བླ་མས་ངོ་སྤྲད་ནས་རྒྱུད་ལ་ཤར་བ་ལ་ལམ་གྱི་ལྷན་ཅིག་སྐྱེས་པ་ཟེར་རོ། ། དེ་སྒྲིབ་པ་བག་ཆགས་དང་བཅས་པ་ཟད་པའི་ཡེ་ཤེས་ལ་འབྲས་བུའི་ལྷན་ཅིག་སྐྱེས་པ་ཟེར་ཏེ། འཕགས་པ་ཀླུ་སྒྲུབ་ཀྱིས་རིམ་ལྔ་ལས། སློབ་དཔོན་ལས་ནི་དྲིན་ཐོབ་དངོས་ཀུན་རང་བཞིན་དྲི་མ་མེད་པ་བརྟན་པའི་བློ་གྲོས་ཀྱིས། །
གསལ་དག་ཤིན་ཏུ་ཕྲ་བ་དམ་པ་ཞི་བའི་རང་བཞིན་སངས་རྒྱས་མྱ་ངན་འདས་པའི་ཁམས། ། གཉིས་མེད་རྣམ་པར་རྟོག་བྲལ་རྟག་ཏུ་བདེ་བའི་རང་བཞིན་དེ་ཉིད་རྣལ་འབྱོར་པས་བསྒོམ་བྱ། ། བསོད་ནམས་བསོད་ནམས་མིན་ལས་རྣམ་གྲོལ་རང་ཉིད་འདིར་ནི་བཅོམ་ལྡན་རྡོ་རྗེ་སེམས་དཔར་འགྱུར། ། ཞེས་གསུངས་སོ། ། དེ་ལ་གསལ་དག་ལ་སོགས་པས་ནི་གཞིའི་ལྷན་སྐྱེས་བསྟན་ལ། གཉིས་མེད་ལ་སོགས་པས་ནི་ལམ་གྱི་ལྷན་སྐྱེས་བསྟན་ནོ། ། རྡོ་རྗེ་སེམས་དཔར་འགྱུར་བས་ནི་འབྲས་བུའི་ལྷན་སྐྱེས་བསྟན་ཏེ། བསོད་ནམས་བསོད་ནམས་མིན་གྱིས་ལམ་འབྲས་གཉིས་ཀ་དགེ་སྡིག་ལ་སོགས་པའི་རྟོག་པ་ཐམས་ཅད་ལས་གྲོལ་བར་བསྟན་ནོ། ། ཐར་པའི་ལམ་ནི་དེ་གཅིག་པུ་ཡིན་ཏེ། ཀླུ་སྒྲུབ་ཀྱིས་རྣམ་པར་མི་རྟོག་པར་བསྟོད་པ་ལས། །
ཉན་ཐོས་རང་སངས་རྒྱས་ཀུན་དང་། ། སངས་རྒྱས་རྣམས་ཀྱིས་ངེས་བསྟན་པའི། ། ཐར་ལམ་ཁྱོད་ཉིད་གཅིག་པུ་སྟེ། ། གཞན་ཞེས་བགྱི་བ་མ་མཆིས་ངེས། ། ཞེས་བཤད་པ་ཡིན་ནོ། ། གཉིས་པ་དེ་གཞུང་དུ་སྟོན་པ་ནི། ལམ་ཐམས་ཅད་ནི་སློབ་དཔོན་ལ་རག་ལས་ལ་ཁྱད་པར་དུ་གསང་སྔགས་ཀྱི་བྱང་ཆུབ་ནི་བླ་མ་ལ་རག་ལས་པས་ལྷན་སྐྱེས་མི་སྟོན་པ་ཐམས་ཅད་འགོག་པ་ན་དང་པོ་མུ་སྟེགས་ཀྱི་སློབ་དཔོན་སྤྱིར་འགོག་པ་ནི་དུག་སྦྲུལ་ནི་མཐོང་བ་དང་ཁ་རླངས་དང་རེག་པ་དང་མཆེ་བའི་དུག་གིས་གཞན་ཕུང་བར་བྱེད་པ་ལྟ་བུ་རང་ལ་ཐར་ལམ་གྱི་སྐལ་བ་མེད་པའི་མུ་སྟེགས་ཀྱི་སློབ་དཔོན་རྣམས་ནི་ངེས་པར་སྐྱེ་བོ་དམ་པ་སངས་རྒྱས་ཀྱི་སྙིང་པོ་ཅན་ལ་ལམ་ལྟ་སྤྱོད་ངན་པའི་སྐྱོན་གྱི་དྲི་མས་འགོས་པའི་ཕྱིར་མཐོང་བ་ཙམ་གྱིས་འཇིགས་པ་བྱོས་ལ་སྤོངས་ཤིག ཅེས་བྱ་བ་ནི་སྤྱིར་དགག་པའོ། ། བྱེ་བྲག་ཏུ་འགོག་པ་ན་དང་པོ་རིག་བྱེད་འཛིན་པའི་བྲམ་ཟེ་དགག་པ་ནི་ཐར་ལམ་གྱི་དེ་ཉིད་མི་ཤེས། བྲམ་ཟེ་ནི་གྱི་ན་སྟེ་ངན་པའི་ངེས་བརྗོད་དང་སྙན་ངག་དང་།
མཆོད་སྦྱིན་དང་སྲིད་སྲུང་གི་རིག་བྱེད་བཞི་འདོན་ཏེ། རྟོག་གེ་འབར་བ་ལས། སྐྱེས་བུ་མིག་བཟང་པས་བྱས་པར། ། རིག་བྱེད་འདི་ནི་དཔག་བྱ་སྟེ། ། འབྱུང་པོ་འཚེ་དང་ཆང་འཐུང་བརྫུན། ། སྨྲ་ཕྱིར་ཁྭ་ཡི་བསྟན་བཅོས་བཞིན། ། ཞེས་འབྱུང་བ་ཡིན་ནོ། ། ས་ཆུ་དང་རྩྭ་ཀུ་ཤའི་སྡིག་སྒྲིབ་དག་བྱེད་དང་མེ་ལ་སྦྱིན་སྲེག་བྱེད་དེ་དེ་ལ་མཐོ་རིས་དང་ཐར་པའི་དོན་མེད་དོ། ། གཉིས་པ་དཀའ་ཐུབ་ངན་པ་ལ་གནས་པ་དགག་པ་ནི་དབྱུག་གུ་སྟེ་མདུང་རྩེ་གསུམ་པས་ལུས་འཇོམས་པར་བྱེད་ཅིང་དེ་ལེགས་ལྡན་དབང་ཕྱུག་གི་གཟུགས་སུ་མོས་པར་བྱེད་པ་དང་། གྲངས་ཅན་པ།
དེ་ཉིད་ཉི་ཤུ་ལྔ་ཤེས་ན། ། རལ་པའམ་སྤྱི་བོའམ་གཙུག་ཕུད་དམ། ། ཆ་ལུགས་གང་གིས་གནས་ཀྱང་རུང་། ། གྲོལ་འགྱུར་འདི་ལ་ཐེ་ཚོམ་མེད། ། ཅེས་དེས་སེམས་འདུལ་བར་འདོད་པ་དང་། འདི་བདག་དང་གཙོ་བོ་ཐ་དད་དུ་ཤེས་ན་གྲོལ་བར་འདོད་པས་ཐ་དད་པའང་ཟེར་རོ། ། ཡང་ཁྱབ་འཇུག་པས། ཉ་དང་རུས་སྦལ་ཕག་རྒོད་དང་། ། མིའི་སེང་གེ་མིའུ་ཐུང་དང་། ། རཱ་མ་གཉིས་དང་ནག་པ་དང་། །
སངས་རྒྱས་ངང་པ་ཅན་ཏེ་བཅུ། ། གང་གིས་ཁྱབ་འཇུག་ཡོན་ཏན་རྣམས། ། རྟག་ཏུ་བསྒོམས་ན་བདེ་ཐོབ་འགྱུར། ། ཞེས་ཁྱབ་འཇུག་གི་འཇུག་པ་བཅུའི་དེ་རྡོ་རྟ་ངང་པར་སྤྲུལ་ནས་སེམས་ཅན་གྱི་དོན་བྱེད་པའི་ངང་པས་བསྟན་པ་དག་ཆོས་དང་ཆོས་མིན་ཏེ་ལམ་དང་ལམ་མིན་མི་ཤེས་པར་མཉམ་ཞིང་དེ་འདྲའི་འགྲོ་བ་རྣམས་ནི་ལམ་རྫུན་པ་ཉིད་དུ་གོལ་ཏེ་འབྲོག་སྟོང་པར་འཁྱམ་པ་བཞིན་ནོ། ། དབང་ཕྱུག་པ་དགག་པ་ནི་ཨེ་རིའི་ཐལ་བ་ནི་བྲམ་ཟེའི་རོ་བསྲེགས་པའི་ཐལ་བ། དེས་བསྒོས་ཤིང་བྱུགས་པའོ། ། མཚམས་ནི་དབང་ཕྱུག་གནས་པའི་བྱང་ཤར་རམ་དཀྱིལ་འཁོར་གྱི་ཟུར་རོ། ། བུད་མེད་ཁྱོ་མེད་དང་སྐྲ་མེད་ཀྱི་མགོ་རེག་འདི་འདྲ་བ་གཞན་ལ་ཆོས་སྟོན་ཅིང་དབང་ཕྱུག་པ་དང་ཁྱབ་འཇུག་པ་གཉིས་ཀ་དེ་གཉིས་ཀྱི་དབང་བསྐུར་གྱིས་གྲོལ་བར་དེ་གཉིས་ཀྱི་རྒྱུད་ལས་བཤད་དེ་དེ་དགག་པ་རྣམ་འགྲེལ་ལས། ལུང་ནི་དེ་ལྟའི་དངོས་ཡིན་པའི། ། རྒྱུ་མ་མཐོང་བ་རྣམས་ལ་ནི། །
ལུང་ཙམ་གྱིས་ནི་གྲོལ་བར་ཡང་། ། སྨྲ་བ་ཡོངས་སུ་མགུ་བྱེད་མིན། ། ཞེས་བཤད་པ་བཞིན་ནོ། ། མཻ་ཏྲི་པའང་མུ་སྟེགས་ཀྱི་དུས་ན་སློབ་དཔོན་བྷར་ཀ་ལ་ཁྱབ་འཇུག་ཆེན་པོའི་དབང་བསྐུར་ཞུས་ནས་གསང་མཚན་ལྷན་ཅིག་སྐྱེས་པའི་དགའ་བ་ཞེས་བཏགས་པ་བཞིན་ནོ། ། ཁྱད་པར་དུ་འཕགས་པའི་བསྟོད་པ་ལས། ལུས་ཀྱི་དཀའ་ཐུབ་བགྱིས་པ་ཡིས། ། མདུད་པ་འཇིག་པར་གཅེར་བུ་འཚལ། ། ཁྱོད་ནི་ཐུགས་ཀྱི་དཀའ་ཐུབ་ཀྱིས། ། མདུད་པ་འཇིག་པར་བཞེད་པ་ལགས། ། ཞེས་པའི་གཅེར་བུ་བ་དགག་པ་ནི། །
སེན་མོ་རིང་ཞིང་ཞེས་པ་སྟེ་ནམ་མཁའི་ཡིད་ཅན་ནི་དེ་སྒོམ་པའི་རྟག་འཛིན་ཅན་ཏེ་དེ་རང་ལ་གནོད་པ་བྱེད་པའི་ལམ་གྱི་གཟུགས་གཅེར་བུ་ལ་སོགས་པས་ཐར་པའི་ཆེད་དུ་བདག་ཉིད་ཡུལ་མང་པོར་འགྲོ་བར་བྱེད་པའི་བཟོད་པ་ཅན་གྱི་ཐེག་པ་སྟེ་ལམ་ནི་བཞད་གད་རྒྱུ་ཡིན་ནོ། ། བཞད་གད་ཉིད་བཤད་པ་ནི་གཅེར་བུ་གོས་མེད་ཀྱི་སྤྱོད་པས་གྲོལ་ན་བྱ་དང་། སྤུ་འཐོག་པའི་སྤྱོད་པས་གྲོལ་ན་བུད་མེད་ལུས་མཛེས་པའི་དོན་དུ་སྐེད་པ་ལ་སོགས་པའི་སྤུ་འཐོག་པ་བྱ་དང་། འདི་རྨ་བྱ་དང་གཡག་དང་རྟ་དང་གླང་པོ་ལ་སོགས་པ་ལངས་ཏེ་ཟ་བ་ལྷར་སྐྱེ་བར་ཐོས་ནས་དེ་དག་གི་ཆས་སུ་འཇུག་པའི་སྤྱོད་པ་བྱེད་དེ་དེ་འགོག་པ་ནི་མཇུག་སྤུ་བསླང་པ་ལ་སོགས་པའོ། ། མདའ་བསྣུན་ནི་ས་ར་མདའ་དང་ཧ་ས་བསྣུན་པའམ་བརྒྱབ་པའི་སྒྲ་ཡིན་པས་དེའང་འདོད་རྒྱལ་བའི་མིང་དང་ཡེ་ཤེས་ཀྱི་མཁའ་འགྲོ་མས་རང་ལ་མདས་བསྣུན་པས་ཡེ་ཤེས་ཤར་བས་ཞེས་བཤད་པའི་རྒྱུ་མཚན་ཅན་གྱི་སྒྲར་བཤད་པ་གཉིས་ཡོད་དོ། ། བོད་ཀྱིས་དེས་ཆང་འཐུང་བ་ལ་སོགས་པས་བྲམ་ཟེའི་རིགས་སྭཱ་ཧཱ་ལ་སོགས་པར་མི་རྣམས་ཀྱིས་བྱས་པས་ས་ར་ཧ་ཡིན་ནོ་ཞེས་བཤད་པ་ནི་འོལ་ཚོད་ཡིན་ཏེ་སྭཱ་ཧཱ་ནི་ལས་བཞི་ཀ་འགྲུབ་པའི་ཡི་གེར་སྒྲ་པ་རྣམས་བཤད་པའི་ཕྱིར་རོ། ། ནམ་མཁའི་ཡིད་ཅན་ནི་གཅེར་བུ་པའོ། ། འཇིག་རྟེན་རྒྱང་འཕེན་པ་དང་དཔྱོད་པ་བ་གཉིས་ནི་ཐར་ལམ་གཉིས་ཀ་མི་འདོད་པས་དགག་པ་མ་བྱས་པར་སྣང་ངོ་། ། དེ་ལྟར་མུ་སྟེགས་བྱེད་ཀྱི་ལུགས་མང་པོ་བཀག་ནས། གཉིས་པ་སངས་རྒྱས་པའི་འགོག་པར་བྱེད་དེ།
དང་པོ་ཐེག་ཆུང་པ་འགོག་པ་ནི། ཉན་ཐོས་རྩ་བའི་སྡེ་བཞི་ལས་གྱེས་པའི་སྡེ་པ་བཅོ་བརྒྱད་དེ་དེ་དག་ཟག་མེད་ཀྱི་བདེ་བའི་དེ་ཉིད་བྱ་དང་། གནས་བརྟན་ནི་བསྙེན་པར་རྫོགས་ནས་བཅུ་ཡན་ཆད་ལོན་པའོ། ། བནྡེ་ནི་བཙུན་པའོ། ། ཐེག་པ་ཆུང་ངུའི་མདོ་སྡེ་བྱ་དང་། རང་སངས་རྒྱས་ཀྱི་ཚུལ་ནི་གཅིག་པུ་མི་སྨྲ་བར་སྡོད་པའོ། ། གཉིས་པ་ཐེག་ཆེན་པ་འགོག་པ་ནི། ཁ་ཅིག་ཐེག་ཆེན་དབུ་མ་སེམས་ཙམ་དེ་ལ་རྒྱུར་བྱེད་པའམ་ཕ་རོལ་ཏུ་ཕྱིན་པ་ལ་རྒྱུའི་ཐེག་པར་བྱེད་དེ་དེ་ནི་གཞུང་ལུགས་རྣམས་འཆད་པའི་བསྟན་བཅོས་པ་ཡིན་ནོ། ། འབྲས་བུ་སྔགས་ཀྱི་ཐེག་པ་འགོག་པ་ནི། གང་ཟག་གཞན་ཡང་ལྷའི་དཀྱིལ་འཁོར་སྒོམ་པ་དང་དབང་བཞིའམ་དགའ་བ་བཞིའི་དོན་འཆད་པའོ། །
ནམ་མཁའི་ཁམས་ལ་རྟོག་པ་ནི། སློབ་དཔོན་ཐར་པའི་འབྱུང་གནས་སྦས་པ་ཕྱི་ནང་ཐུན་མོང་བའི་འདོད་པར་བཤད་དེ་ནམ་མཁའ་དང་དུས་དང་ཕྱོགས་ལ་བལྟའོ། ། དེ་ལ་དང་པོ་ནི་ནམ་མཁའ་ལ་སྤྲིན་དང་གཟའ་སྐར་ལ་སོགས་པས་མི་རྟག་པར་བལྟ་བ་དང་། དུས་ཀྱི་འགྱུར་བས་མི་རྟག་པར་བལྟ་བ་དང་། ཉི་མ་ཤར་ནུབ་ཀྱི་ཕྱོགས་ཀྱིས་མི་རྟག་པར་བལྟ་བའོ། ། ཡང་ན་ནམ་མཁའ་ལ་བལྟ་བའི་ལྟ་སྟངས་རྐྱང་པ་འགོག་པའོ། ། སྟོང་ཉིད་དུ་ལྟ་བ་ནི་དབུ་མ་པའོ། ། དེ་ལས་སངས་རྒྱས་པའི་ལམ་གཞན་ནི་དོ་ཧ་གཞན་དུ་ཉེ་ལམ་བོར་ནས་རིང་ལམ་མ་སྐོར་ཅིག་ཅེས་པས་བཀག་གོ ། དེ་དག་ཕལ་ཆེར་མི་མཐུན་ཕྱོགས་ལ་ཞུགས་པ་ནི་རྟོག་བཅས་ཀྱི་སྒོམ་པས་རྟོག་མེད་ཀྱི་ལྷན་སྐྱེས་མི་རྟོགས་པའི་ཕྱིར་རོ། ། གཉིས་པ་རང་ལུགས་ལ།
དང་པོ་རྟོགས་བྱ་གཞིའི་ལྷན་སྐྱེས་སྟོན་པ་ནི་དེས་ན་གཞིའི་ལྷན་སྐྱེས་ཤེས་པ་དང་བྲལ་བའི་གཞན་ཕྱི་ནང་གཉིས་ཀྱི་མྱང་འདས་ཀྱི་ལམ་སྒོམ་བྱེད་པ་དེ་དག་འགས་ཀྱང་དབུ་མ་པའི་དོན་དམ་ལས་ཅིག་ཤོས་རྣམ་པར་མི་རྟོག་པའི་ཡེ་ཤེས་འགྲུབ་པར་མི་འགྱུར་རོ། འདི་གཟུང་འཛིན་དང་བྲལ་བའི་ཡེ་ཤེས་དོན་དམ་དུ་འདོད་པ་སེམས་ཙམ་པ་དང་མཐུན་ཏེ། ཡེ་ཤེས་སྙིང་པོ་ཀུན་ལས་བཏུས་ལས། ། གཟུང་དང་འཛིན་པ་ལས་གྲོལ་བའི། ། རྣམ་པར་ཤེས་པའི་དོན་དམ་ཉིད། ། འདི་ནི་རྣལ་འབྱོར་སྤྱོད་པའི་གཞུང་། ། རྒྱ་མཚོའི་ཕ་རོལ་སོན་རྣམས་འདོད། ། ཅེས་བཤད་པ་ཡིན་ནོ། ། དེས་ན་སྔར་བཤད་པའི་ཕྱི་ནང་གཉིས་པོ་གང་ཞིག་རང་རང་གི་ལུགས་གང་ལ་མོས་པར་གྱུར་པ་དེས་དེ་འདྲ་བའི་བསམ་གཏན་ལ་གནས་པས་འཁོར་བ་ལས་ཐར་པ་ཐོབ་བམ་ཅི་སྟེ་མི་ཐོབ། དེས་ན་དོན་དམ་གྱི་ཡེ་ཤེས་དེ་ཐོབ་པ་ལ་ཕྱིའི་མཆོད་པ་མར་མེ་ལ་སོགས་ཅི་དགོས།
དེ་ལ་ནང་གི་མཆོད་པས་ཀྱང་ཅི་བྱ། གསང་སྔགས་བརྟེན་པ་ལྷ་སྒོམ་སྔགས་ཟློས་ཅི་ཞིག་དགོས་ཏེ། དཔལ་དགྱེས་པའི་རྡོ་རྗེ་ལས། སྒོམ་པ་པོ་མེད་བསྒོམ་བྱ་མེད། ། ལྷ་མེད་སྔགས་ཀྱང་ཡོད་མ་ཡིན། ། བྱ་བ་དང་། མཚན་བརྗོད་ལས། ། བདག་གིར་མི་འཛིན་ངར་མི་འཛིན། ། ཅེས་གསུངས་པའི་ཕྱིར་རོ། ། མུ་སྟེགས་པའི་འབབ་སྟེགས་སུ་ཁྲུས་ལ་འགྲོ་བ་དང་མེ་ལྔ་བསྟེན་པ་ལ་སོགས་པའི་དཀའ་ཐུབ་ཅི་དགོས་ཏེ་ཆུ་ལ་ཞུགས་པས་ཐར་པ་ཐོབ་ན་དེར་གནས་པའི་སྲོག་ཆགས་ཐམས་ཅད་ཀྱིས་ཐར་པ་ཐོབ་པར་ཐལ་བའི་ཕྱིར་རོ། །
དེ་ནས་སྙིང་རྗེ་དང་བྲལ་གྱི་ཚིག་རྐང་དྲུག་ནི་པཎྜི་ཏ་ཨ་ལ་ཀ་དེ་བ་དང་སྟེང་ལོས་བསྒྱུར་བ་དང་། བཻ་རོ་ཙ་ནས་བསྒྱུར་བའི་གཉིས་མེད་རྡོ་རྗེས་བྱས་ཟེར་བའི་འགྲེལ་པ་ན་མེད་ཅིང་། རྒྱ་གར་ཕྱག་ན་ལོ་པཎ་གྱིས་བསྒྱུར་བ་ལ་བྱུང་སྟེ་འདི་ཐབས་ཆད་པའི་སྐྱོན་སྤངས་པའི་དོན་དུ་ཕྱིས་གཞན་གྱིས་བཅུག་པ་འདྲ་སྟེ། དེར་ཕར་ཕྱིན་གྱི་ཐེག་པས་བཤད་ན། ཤེས་པས་སྲིད་ལ་མི་གནས་ཤིང་། ། སྙིང་རྗེས་ཞི་ལ་མི་གནས་པས། ། བཤད་དགོས་ལ། སྔགས་ཀྱིས་བཤད་ན། སྙིང་རྗེས་བསྐྱེད་རིམ་དང་སྟོང་པས་རྫོགས་རིམ་ལ་བཤད་དགོས་ཏེ་གཞུང་འདི་ནས་བསྐྱེད་རིམ་དང་ཕར་ཕྱིན་གཉིས་ཀ་འགོག་པའི་ཕྱིར་རོ། ། ཀྱེ་ལགས་ནི་མཚོ་སྐྱེས་ལ་བོད་པའོ། །
སྔར་གང་སྨྲས་ལོག་ཅིང་སླུ་བ་ལ་ཞེན་ཅིང་ཆགས་པ་དེ་ཐོངས་ཤིག རྟོགས་པར་གྱུར་ན་སེམས་ཅན་ཐམས་ཅད་ལྷན་ཅིག་སྐྱེས་པ་དེ་ཡིན་ཏེ། མདོ་སྡེ་རྒྱན་ལས། ། འགྲོ་བ་འདི་ན་དེ་ལས་གཞན་ཡང་ཅུང་ཟད་ཡོད་མིན་ལ། ། འགྲོ་བ་མ་ལུས་པ་ཡང་དེ་ལ་ཀུན་ཏུ་རྨོངས་པའི་བློ། ། ཡོད་པ་ཀུན་ནས་སྤངས་ཏེ་མེད་ལ་མངོན་ཞེན་གང་ཡིན་པ། ། འཇིག་རྟེན་རྨོངས་པའི་རྣམ་པ་ཚབས་ཆེན་འདི་ཀོ་ཇི་ལྟ་བུ། ། བྱ་བ་དང་། མཚོ་སྐྱེས་ཀྱིས་གསང་བ་གྲུབ་པ་ལས། ཇི་ལྟར་བུར་ཤིང་ཁུ་བ་དང་། །
ཏིལ་ལ་ཏིལ་མར་ཇི་བཞིན་དུ། ། དེ་བཞིན་ལུས་ལ་རྣམ་ཀུན་ཏུ། ། ཤེས་རབ་ཕ་རོལ་ཕྱིན་པ་གནས། ། ཞེས་བཤད་པ་ཡིན་ནོ། ། ལྷན་སྐྱེས་དེ་ལས་གཞན་ཞིག་ཕྱི་ནང་སུས་ཀྱང་མི་ཤེས་ལ། ཀློག་པ་ལ་སོགས་པ་བསྟན་བཅོས་ཏེ་གཞུང་ལུགས་སྙིང་སྟེ་སེམས་ལས་འཆད་པའང་ལྷན་སྐྱེས་དེ་ཡིན་ཏེ་དེའི་རླབས་ལས་བྱུང་བའི་ཕྱིར་རོ། ། ལྷན་སྐྱེས་དེ་མི་མཚོན་པའི་ལྟ་བ་མེད་དེ་ཕྱི་ནང་གཉིས་ཀའི་ལྟ་བས་སེམས་བཤད་ལ་སེམས་ཉིད་ལྷན་ཅིག་སྐྱེས་པ་ཡིན་པའི་ཕྱིར་རོ། ། འོན་ཀྱང་དེ་མི་རྟོགས་པ་ནི་མཐའ་གཅིག་ཏུ་བླ་མའི་ཞལ་ལ་ལྟོས་པ་ཡིན་ཏེ། དགྱེས་རྡོར་ལས། གཞན་གྱིས་བརྗོད་མིན་ལྷན་ཅིག་སྐྱེས། །
གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བསྟན་པ་དང་། ། རང་གི་བསོད་ནམས་ལས་ཤེས་བྱ། ། ཞེས་བཤད་དོ། ། དེ་བླ་མས་སྨྲས་ཏེ་ངོ་སྤྲད་པ་སློབ་མའི་སྙིང་སྟེ་སེམས་ལ་ཞུགས་པ་དེ་ལག་མཐིལ་དུ་རྫས་མཐོང་བ་དང་འདྲའོ་ཞེས་ཚིག་རྣམ་པར་སྦྱར་རོ། ། དེ་དག་གི་དོན་ནི་འདི་ཡིན་ཏེ་དཔལ་གསང་བའི་ལེའུ་བཅུ་གསུམ་པ་ལས། མ་རྟོགས་པ་དང་ལོག་པར་རྟོག ། ཕྱོགས་རྟོགས་ཡང་དག་ཉིད་མ་རྟོགས། ། ཞེས་གསུངས་པའི་སེམས་ཅན་ཕལ་པ་རྣམས་ཀྱིས་ནི་ལྷན་སྐྱེས་དེ་ཡེ་མ་རྟོགས་པ་ཡིན་ན་མུ་སྟེགས་པ་རྣམས་ཀྱིས་ནི་དེ་ལོག་པར་རྟོགས་པ་ཡིན་ནོ། ། ཉན་རང་གཉིས་ཀྱིས་ནི་སེམས་གང་ཟག་གི་བདག་མེད་དུ་རྟོགས་པས་དེའི་ཕྱོགས་གཅིག་རྟོགས་པ་ཡིན་ནོ། །
རྒྱུ་ཕ་རོལ་ཏུ་ཕྱིན་པའི་ཐེག་པས་ནི་ལྷན་སྐྱེས་དེ་ཡང་དག་ཉིད་མ་རྟོགས་པ་ཡིན་ནོ། ། མཐར་ཐུག་གསང་སྔགས་ཀྱི་ཐེག་པས་ནི་ལྷན་ཅིག་སྐྱེས་པའི་ཡེ་ཤེས་དེ་བླ་མའི་མན་ངག་གིས་ངོ་སྤྲད་པས་རྟོགས་པ་ཡིན་ནོ། ། འཁོར་འདས་གཉིས་ཀྱི་སེམས་དང་སེམས་བྱུང་ཐམས་ཅད་ནི་ལྷན་ཅིག་སྐྱེས་པ་དེའི་རླབས་ཡིན་ཞིང་དེར་གཅིག་པས། དཔལ་གསང་བ་འདུས་པའི་རྒྱུ་ཕྱི་མ་ལས། ། ཨེ་མའོ་འཁོར་བ་དག་གི་རྒྱུན། ། ཨེ་མའོ་མཆོག་ཏུ་མྱ་ངན་འདས། ། ཞེས་གསུངས་པའི་དོན་སློབ་དཔོན་ཀླུ་སྒྲུབ་ཀྱིས། འཁོར་བ་དང་ནི་མྱ་ངན་འདས། ། གཉིས་སུ་ཡོད་པ་མ་ཡིན་ཏེ། ། འཁོར་བ་མི་དམིགས་པ་ཉིད་ནི། །
མྱ་ངན་འདས་ཞེས་བྱ་བར་བརྗོད། ། ཅེས་བཤད་དོ། ། དེས་ན་ལྷན་སྐྱེས་དེ་ལ་འཁོར་འདས་གཉིས་ཀ་ཚང་བས། ། འཇམ་དཔལ་ཞལ་ལུང་ལས། ། རྫོགས་པ་ཆེན་པོ་ཡེ་ཤེས་སྤྱི་ཡི་གཟུགས། ། ཡོངས་སུ་དག་སྐུ་རྡོ་རྗེ་འཆང་ཆེན་པོ། ། ཞེས་བཤད་དོ། ། སློབ་དཔོན་ཐར་པའི་འབྱུང་གནས་ཀྱིས་འགྲེལ་པ་ལས། གང་ལ་ཡི་དམ་ལྷའི་ཞེན་པ་ཡོད་ན་དེ་ཡང་ཐོང་། རྟོགས་པར་གྱུར་ན་ལྷ་ཐམས་ཅད་དེ་ཡིན་ཏེ་གཞན་ཞིག་སུས་ཀྱང་ལྷར་ཤེས་པར་མི་འགྱུར་ཞེས་བཤད་དེ།
སློབ་དཔོན་ཀླུ་སྒྲུབ་ཀྱིས་སེམས་ཀྱི་རྡོ་རྗེ་ལ་བསྟོད་པ་ལས། སེམས་ཅན་མོས་པ་སྣ་ཚོགས་པ། ། ཐ་དད་པ་ཡི་ལྷ་དམིགས་ཏེ། ། རིན་ཆེན་སེམས་ནི་རྣམ་གྲོལ་ལས། ། ལྷ་གཞན་བསྒྲུབ་ཏུ་ཡོད་མ་ཡིན། ། ཞེས་བཤད་དོ། ། དེ་འདྲའི་གཉུག་མའི་རང་བཞིན་ལྷན་སྐྱེས་དེ་བྱིས་པས་མ་ཤེས་པར་གཟུང་འཛིན་གཉིས་སྣང་དུ་འཁྲུལ་བས་འཁོར་བར་བསླུས་ཏེ་འཁྱམས་བྱ་དང་། དེའི་རྒྱུ་མཚན་བྱིས་པ་དེ་ལ་གཉིས་མེད་ཀྱི་བསམ་གཏན་མེད་ཅིང་ལ་སོགས་པས་གཉིས་མེད་ཀྱི་དེ་ཉིད་མ་ཤེས་པ་ཡིན་ནོ། ། དེ་ཆགས་བཅས་ཀྱི་ལམ་གྱིས་རྟོགས་སོ། ། ཞེ་ན།
གལ་ཏེ་དེའི་ཚེ་དེ་མངོན་དུ་གྱུར་ན་བསམ་གཏན་ཅི་སྟེ་སྒོམ་མི་དགོས་པར་གྲོལ་བར་འགྱུར་རོ། ། དེའི་ཚེའང་ལྷན་སྐྱེས་ལྐོག་ཏུ་གྱུར་ན་མུན་པའི་ནང་གི་རྫས་འཇལ་བ་ལྟར་བློ་ཐེ་ཚོམ་དུ་འགྱུར་བས་གྲོལ་མི་ནུས་སོ། ། འདི་ལྷན་སྐྱེས་དབང་གསུམ་པའི་ཉམས་མྱོང་གིས་རྟོགས་པར་འདོད་པ་དགག་པ་དང་། དབུ་མ་པས་སྟོང་ཉིད་བསྒོམས་པས་གྲོལ་བར་འདོད་པ་དགག་པར་ཡང་འགྲེལ་པས་བཤད་མོད་ཀྱི་སྔ་མ་ཉིད་འབྲེལ་ལོ། ། དེའི་རང་བཞིན་སྟོན་པ་ན་ལྷན་སྐྱེས་དེ་གཟུང་འཛིན་གཉིས་སྣང་གི་དངོས་པོ་མིན་ཏེ་དེ་གཉིས་མེད་མི་ཤེས་པའི་མ་རིག་པས་སྤྲུལ་པའི་འཁོར་བ་ཁོ་ན་ཡིན་པའི་ཕྱིར་ཏེ་རྣམ་འགྲེལ་ལས། གཟུང་དང་འཛིན་པའི་བསླད་པ་དག ། མེད་པ་དེ་ནི་མེད་ཕྱིར་རོ། ། ཞེས་བཤད་པ་བཞིན་ནོ། ། ཅིའང་མ་ཡིན་པའི་དངོས་མེད་ཀྱང་མིན་ཏེ་དེས་སྤང་རྟོགས་ཐམས་ཅད་སྒྲུབ་པའི་ཕྱིར་རོ། ། འོན་ཀྱང་གཉིས་མེད་རང་རིག་ཡིན་ཏེ།
འདི་ནི་རང་རིག་སྟེ། ཞེས་དང་། རང་རིག་པ་ཡི་དེ་ཉིད་འབྲས་བུར་ནི། ། ཏེ་ལོ་པས་ནི་དེ་སྐད་བསྟན་པ་ཡིན། ། ཞེས་དེའི་དོ་ཧར་བཤད་པའི་ཕྱིར་རོ། ། དེ་ལ་གཟུང་འཛིན་གཉིས་སྣང་བླངས་ནས་སྐྱེ་ཤིར་གནས་འགྱུར་ལ། ། དེའི་དེ་ཉིད་གཉིས་མེད་བླངས་ནས་བདེ་ཆེན་མཆོག་སངས་རྒྱས་འགྲུབ་ཅེས་འཁོར་འདས་གཉིས་ཀྱི་གནད་སྨྲས་ཀྱང་འཇིག་རྟེན་གྱི་མི་གོ་ན་ཇི་ལྟར་བྱ་ཞེས་བྱ་བ་ནི་སྙིང་རྗེའི་འོ་དོད་ཡིན་ནོ། ། དེ་འདྲ་བའི་རྒྱུའི་ལྷན་སྐྱེས་དེ་ཡིད་ལ་མི་བྱེད་པའི་ཕྱག་རྒྱ་ཆེན་པོས་དོན་གཉིས་པ་ལམ་གྱི་ལྷན་སྐྱེས་སུ་བསྒྱུར་བར་བྱེད་པ་ནི་དེ་དམིགས་བཅས་ཀྱི་བསམ་གཏན་དང་བྲལ་བས་ཅིར་ཡང་བསམ་དུ་མེད་ལ། སྒྲས་བརྗོད་ཀྱང་མི་གོ་བས་བཤད་དུའང་མེད་དོ། ། དེ་འདྲའི་རང་བཞིན་གཉུག་མ་དེ་འཁོར་བ་པ་སུས་ཀྱང་བླངས་ཤིང་ཤར་བ་མེད་དེ་སྲིད་པའི་ཕྱག་རྒྱས་ལས་དང་ཉོན་མོངས་པར་འགྲོ་བ་མ་ལུས་ཞུགས་པས་བསྒྲིབས་པའི་ཕྱིར་རོ། །
དེས་ན་རྒྱུད་དང་དམིགས་བཅས་ཀྱི་བསམ་གཏན་ལ་སོགས་པ་ནི་རང་ཡིད་གཉིས་སྣང་དུ་འཁྲུལ་བར་བྱེད་པའི་རྒྱུ་ཡིན་པའི་ཕྱིར་རོ། ། ཏེ་ལོ་པའི་དོ་ཧ་ལས། ། ཡིད་ལ་མི་བྱེད་པ་ཡི་རང་བཞིན་ལ། ། བརྫུན་པ་རྣམས་ཀྱི་སྐུར་པ་མ་འདེབས་ཤིག ། བྱ་བ་དང་། དགྱེས་རྡོར་ལས། གང་ཕྱིར་ཡིད་ཀྱིས་མི་སྒོམ་པར། ། འགྲོ་བ་ཐམས་ཅད་བསྒོམ་པར་བྱ། ། ཞེས་གསུངས་སོ། ། རང་བཞིན་དག་པའི་སེམས་ལྷན་སྐྱེས་ལ་དམིགས་བཅས་ཀྱི་བསམ་གཏན་དག་གིས་མི་བསླད་དེ་དེས་བདག་ཉིད་ཅེས་སྦྱར་རོ། །
ཚོགས་འཁོར་ལ་སོགས་པས་གྲོལ་བར་འདོད་པ་དགག་པ་ནི་ཟ་ཞིང་ཞེས་པ་སྟེ་ཤ་རུས་ཀྱི་འཁོར་ལོ་བྱ་བ་དང་། ཕ་རོལ་འགྲུབ་འགྱུར་ནི་སྡུད་པ་ལས། འཁོར་བར་ཆགས་པའི་ཡིད་དང་ལྡན་རྣམས་རྟག་ཏུ་འཁོར། ཞེས་བཤད་དེ་དེ་ལྟ་བུའི་རྨོངས་པ་ནི་རང་མགོ་རང་གིས་རྟོག་པས་མནན་ནས་ཕྱི་མར་འགྲོ། གང་དུ་སེམས་ཀྱི་རྟ་རླུང་དང་དེ་ལ་ཞོན་པའི་སེམས་མི་རྒྱུ་ཞིང་ཉི་མ་ཟླ་བ་གཡས་གཡོན་གྱི་རླུང་གཉིས་ཕྱག་རྒྱ་ཆེན་པོའམ་རླུང་གི་མན་ངག་གིས་རྒྱུ་བ་མེད་པར་གྱུར་པ་དེ་དབུགས་ཕྱུང་བ་ནི་སྡུག་བསྔལ་ལས་ངལ་གསོས་པ་སྟེ་མཚན་བཅས་མཚན་མེད་ཀྱི་མན་ངག་ཐམས་ཅད་ཅེས་སྦྱར་རོ། ། ཡང་ཡིད་ལ་མི་བྱེད་པས་གཉིས་སྣང་ཐམས་ཅད་སྤངས་ནས་གཉིས་བྲལ་ལྷན་ཅིག་སྐྱེས་པར་བྱས་ཏེ་མི་རིགས་བཞི་ལ་སོགས་པ་གཉིས་ཆོས་སུ་མ་བྱེད་པར་རང་རྒྱུད་ལ་ཡོད་པའི་ཁམས་གསུམ་གྱི་བག་ཆགས་མ་ལུས་པ་འདོད་ཆགས་སྟེ་བདེ་བ་ཆེན་པོ་གཉིས་མེད་ལྷན་སྐྱེས་གཅིག་ཏུ་ཁ་དོག་སྟེ་ངོ་བོ་བསྒྱུར་ཅིག་བསྒྱུར་བ་དེ་ལ་ནི་ཐོག་མ་སྐྱེ་བ་བར་གནས་པ་མཐར་འགག་པ་མེད་དེ། དཔལ་གསང་བ་འདུས་པ་ལས། རང་སེམས་གདོད་ནས་མ་སྐྱེས་པ། ། སྟོང་པ་ཉིད་ཀྱི་རང་བཞིན་ནོ། ། ཞེས་བཤད་པ་ཡིན་ནོ། །
དེ་སྲིད་པ་འཁོར་བའི་སེམས་མིན་ལ་མྱ་འདས་ཉན་རང་གི་སེམས་ཀྱང་མིན་ཏེ། རིན་ཆེན་ཕྲེང་བ་ལས། སྡིག་དང་བསོད་ནམས་བྱ་བ་འདས། ། ཟབ་མོ་བཀྲོལ་བའི་དོན་དང་ལྡན། ། མུ་སྟེགས་བྱེད་དང་རང་ཉིད་ཀྱིའང་། ། གནས་མིན་འཇིགས་པས་མ་མྱངས་པའོ། ། ཞེས་བཤད་པ་ཡིན་ནོ། ། དེ་བདེ་བ་ཆེན་པོའི་མཆོག་ཆོས་སྐུའི་མགོ་རྩོམ་པ་ཡིན་ཏེ། འདའ་ཀ་ཡེ་ཤེས་ལས། སེམས་རྟོགས་ན་ཡེ་ཤེས་ཡིན་པས་སངས་རྒྱས་གཞན་དུ་མི་བཙལ་བའི་འདུ་ཤེས་བསྒོམ་པར་བྱའོ། །
སེམས་ནི་ཡེ་ཤེས་འབྱུང་བའི་རྒྱུ། ། སངས་རྒྱས་གཞན་དུ་མ་ཚོལ་ཞིག ། བྱ་བ་དང་། འཇམ་དཔལ་ཞལ་ལུང་ལས། དངོས་ཀུན་གཙོ་བོ་རང་སེམས་ཀྱི། ། ངོ་བོ་ཉིད་དེ་དེ་རྟོགས་ན། ། སངས་རྒྱས་བྱང་ཆུབ་དེ་ཉིད་དོ། ། ཞེས་གསུངས་པ་ཡིན་ནོ། ། དེ་འདྲའི་ཡེ་ཤེས་འདི་ལ་བདག་གཞན་དང་མདུན་རྒྱབ་དང་ཕྱོགས་བཅུར་གང་དང་གང་མཐོང་བ་དེ་ཉིད་ལ་དེ་རིང་དེ་རྟོགས་པའི་དུས་དེ་ཉིད་དུ་མགོན་པོ་ས་ར་ཧ་ང་ལྟར་གཟུང་འཛིན་གཉིས་སྣང་གི་འཁྲུལ་པ་ཆད་པས་ད་ནི་ཏེ་དེ་ནས་འཁོར་འདས་ཀྱི་གནས་ཚུལ་སུ་ལའང་དྲི་རྒྱུ་མེད་པའོ། ། གཉིས་སྣང་ནུབ་ཚུལ་བཤད་པ་ནི་དབང་པོ་འཛིན་པ་ལྷན་སྐྱེས་གང་དུ་ཡིད་ལ་མི་བྱེད་པས་ནུབ་འགྱུར་ཞིང་།
དེས་བཟུང་བའི་ངོ་བོའང་ཉམས་ཤིང་མེད་པར་འགྱུར་ཏེ། ཐེག་བསྡུས་ལས། མི་རྟོག་ཡེ་ཤེས་རྒྱུ་བ་ལ། ། དོན་དུ་སྣང་བ་མེད་པའི་ཕྱིར། ། དོན་མེད་ཁོང་དུ་ཆུད་པར་བྱ། ། ཞེས་དང་། ། རིགས་པ་དྲུག་ཅུ་པ་ལས། ། འབྱུང་བ་ཆེ་ལ་སོགས་བཤད་པ། ། རྣམ་པར་ཤེས་སུ་ཡང་དག་འདུ། ། དེ་ཉིད་ཤེས་པ་བྲལ་འགྱུར་ན། །
ལོག་པར་རྣམ་བརྟག་མ་ཡིན་ནམ། ། ཞེས་བཤད་པ་ཡིན་ནོ། ། གྲོགས་དག་ནི་བོད་པའོ། ། དེ་འདྲ་བ་དེ་ནི་ལྷན་ཅིག་སྐྱེས་པའི་ལུས་ཏེ་ངོ་བོ་ཡིན་ནོ། ། གསལ་བར་དྲིས་པའི་དོན་ནི་བཤད་པ་དེ་ཉིད་ཡིན་ནོ། ། ཡང་ཡིད་གར་འཆི་བ་དེར་དེའི་གཞོན་པ་རླུང་དེངས་ཏེ་རྒྱུན་ཆད་འགྲོའོ། ། ཁམས་གསུམ་མམ་ས་འོག་ས་སྟེང་ས་བླ་གསུམ་འདི་ན་འཁོར་བའི་ཡན་ལག་རིགས་ལྔའམ་དྲུག་པོ་ཐམས་ཅད་གནས་ལ། དེའི་གཉིས་མེད་མི་ཤེས་པ་དེ་ནི་དེ་ལ་རྨོངས་པས་འཁོར་བའི་ས་མཚམས་སུ་ཤེས་པར་བྱ་ལ། གཉིས་མེད་ལ་རྨོངས་པའི་གཏི་མུག་རྒྱ་མཚོ་ཆད་པའི་ཤེས་པ་འདི་ནི་བདེ་མཆོག་མྱང་འདས་ཡིན་ཏེ། ས་ར་ཧས།
འཁོར་འདས་དེ་ལྟར་བསྟན་པའོ། ། ཀྱེ་ཧོ་ནི་བོད་པའོ། ། ལྷན་སྐྱེས་འདི་ནི་གཉིས་མེད་རང་རིག་འདི་ལ་འཁྲུལ་བ་གཉིས་སྣང་ལྷན་སྐྱེས་སུ་མ་བྱེད་ཅིག དངོས་དང་དངོས་མེད་ཡོད་མེད་དུ་རྟོག་པ་ནི་བདེ་བར་གཤེགས་པའི་འཆིང་བ་སྟེ་གཉུག་མ་གཞིའི་ལྷན་སྐྱེས་ཀྱི་ཡིད་ནི་ཡོད་མེད་དུ་མི་རྟོག་པར་རྩེ་གཅིག་ཏུ་ཞོག་དང་། དེའི་ཚེ་རྣལ་འབྱོར་པས་དབྱིངས་དང་ཡེ་ཤེས་ཆུ་ལ་ཆུ་བསྲེས་པ་བཞིན་དུ་གཉིས་མེད་དུ་ཤེས་པར་བྱོས་ཤིག་དེ་མ་རྟོགས་པའི་ཕྱི་ནང་གཉིས་ཀྱི་བསམ་གཏན་རྫུན་པས་སེམས་འཁོར་བ་ལས་ཐར་པ་མི་རྙེད་ལ་སྒྱུ་འཕྲུལ་དྲ་བ་ནི་ལས་ཀྱི་ཕྱག་རྒྱ་སྟེ་དེ་ཇི་ལྟར་བསྟེན་ཏེ་སྤོངས་ཤིག མཚོ་སྐྱེས་ཀྱི་གསང་བ་གྲུབ་པ་ལས་ཀྱང་། ལས་ཀྱི་ཕྱག་རྒྱ་ཁྲོ་རྒྱུ་ཅན། ། བུད་མེད་ཕྱག་རྒྱ་སྤངས་བྱས་ནས། ། རང་ལུས་ཐབས་དང་ལྡན་པ་ཡི། ། ཕྱག་རྒྱ་ཆེན་པོ་བསྒོམ་པར་བྱ། །
ཞེས་བཤད་དོ། ། དེའང་བླ་མ་དམ་པའི་གསུང་ལ་ཡིད་ཆེས་པས་བསྒོམ་པར་བྱའི་ངེས་བརྗོད་དུ་མེད་ལ། འོན་ཀྱང་སེམས་ཀྱི་ཆོས་ཉིད་ནམ་མཁའ་ལྟ་བུ་ལ་བློ་བཞག་སྟེ། དཔལ་དང་པོའི་སངས་རྒྱས་ཀྱི་རྒྱུད་ལས། ། ཕྱི་རོལ་ནམ་མཁའ་མ་ཡིན་པ། ། སེམས་ཀྱི་ནམ་མཁའི་དབུས་གནས་སུ། ། མི་རྟོག་པ་ལ་ལེགས་བཞག་ན། ། མི་རྟོག་བདེ་ཆེན་རྟོགས་པར་འགྱུར། ། བྱ་བ་དང་རྣམ་སྣང་མངོན་བྱང་ལས། གསང་བའི་བདག་པོ་བྱང་ཆུབ་ནི་རང་གི་སེམས་ཡང་དག་པ་ཇི་ལྟ་བ་བཞིན་ཤེས་པ་སྟེ།
དེ་ལ་ནི་ཆོས་རྡུལ་ཙམ་ཡང་མེད་ཅིང་མི་དམིགས་ཏེ་དེ་ནི་ནམ་མཁའི་མཚན་ཉིད་དོ། ། སེམས་ནི་ནམ་མཁའི་རང་བཞིན་དང་སེམས་ཀྱི་རང་བཞིན་ནི་བྱང་ཆུབ་ཀྱི་རང་བཞིན་ཏེ་གསུམ་པོ་དེ་ནི་གཉིས་སུ་མེད་གཉིས་སུ་བྱར་མེད་དོ། ། ཞེས་གསུངས་སོ། ། དེ་ཉིད་སྟོན་པ་ནི་སེམས་གདོད་ནས་དག་པའི་རང་བཞིན་ནམ་མཁའ་དང་འདྲ་བ་ལ་དེ་ལྟར་བལྟས་ཤིང་གཟུང་འཛིན་གཉིས་སྣང་གི་མཐོང་བ་འགག་པར་འགྱུར་རོ། ། འདི་ལ་སློབ་དཔོན་ཐར་པའི་འབྱུང་གནས་དེ་ལྟ་བུ་ཉིད་ཀྱི་དུས་སུ་འགོག་བྱེད་ནི་ཉིན་མོའི་རྣལ་འབྱོར་གྱིས་ཉིན་པར་བླ་གབ་མེད་པ་སྤྲིན་གྱིས་དག་པའི་ནམ་མཁའ་ལ་བལྟས་པས་རྟོག་པ་འགག་པའོ། ། དང་པོའི་སངས་རྒྱས་ཀྱི་རྒྱུད་ལས། ནམ་མཁའ་སྤྲིན་བྲལ་ལ་ནི་ཁེངས་པའི་ལྟ་བས་བལྟ། ། ཅེས་གསུངས་སོ། ། ཞེས་གཞུང་ཇི་ལྟ་བར་སྦྱོར་དྲུག་གི་ལྟ་སྟངས་སྒོམ་པར་བཤད་དེ་འདི་ནི་དེའི་གཞུང་གསུམ་ཡོད་དེ་རྒྱས་པར་བླ་མའི་ཞལ་ལས་ཤེས་པར་བྱའོ། ། དེ་ལྟ་བུའི་ལྷན་སྐྱེས་མི་རྟོག་པའི་རྒྱུ་ནི་གཉུག་མའི་ཡིད་ནི་ལྷན་སྐྱེས་སོ། །
དེའི་སྐྱོན་གྱིས་བྱིས་པ་བསླུས་པ་ནི། ། གྲུབ་མཐའ་འཛིན་པ་རྣམས་རང་གི་གྲུབ་མཐའ་ལ་ཞེན་ནས་སྐྱེ་བོ་མ་ལུས་པ་ལ་སུན་འབྱིན་བྱེད་ཅིང་ང་རྒྱལ་གྱི་སྐྱོན་གྱིས་དེ་ཉིད་དེ་མི་རྟོགས་ལ། དེ་མི་བྱེད་པའམ་ཁམས་གོང་མ་གཉིས་ཀྱི་འཇིག་རྟེན་མ་ལུས་པ་ནི་རྟོག་བཅས་ཀྱི་བསམ་གཏན་གྱིས་རྨོངས་ནས་གཉུག་མའི་ལྷན་སྐྱེས་དེ་སུས་ཀྱང་མི་རྟོགས་སོ། ། སེམས་ཐམས་ཅད་ཀྱི་རྩ་བ་ལྷན་སྐྱེས་འོད་གསལ་དང་འདྲེས་པ་དེའི་རང་བཞིན་མི་ཤེས་ཏེ་གཞི་ལམ་འབྲས་བུ་གསུམ་གྱི་ལྷན་སྐྱེས་རྣམ་གསུམ་གྱི་ལྷན་སྐྱེས་གང་ལས་སེམས་དེ་སྐྱེས་པ་དང་། གང་དུ་ནུབ་གང་དུ་གནས་པ་ལྷན་སྐྱེས་དེ་ཉིད་ཀྱིས་གསལ་བར་མི་ཤེས་ཏེ། སངས་རྒྱས་ཀྱིས་རྡོ་རྗེ་གཙུག་ཏོར་གྱི་རྒྱུད་དུ། དགེ་མི་དགེ་ལ་སོགས་པའི་རྟོག་པ་ཐམས་ཅད་སེམས་ཀྱི་འོད་གསལ་ལས་བྱུང་ཞིང་དེར་འཇུག་པར་འགྱུར་རོ། ། ཞེས་པའི་དོན་འཕགས་པ་ཀླུའི་བློས་ལས་ཀྱི་མཐའ་རྣམ་པར་འབྱེད་པ་ལས། སྤྲིན་ནི་འབྲུག་སྒྲའི་རྣམ་པ་དང་ལྡན་ནམ་མཁའི་ཁོང་ནས་ཀུན་ཏུ་འབྱུང་བ་རྣམས། ། གང་ཚེ་ཕྱོགས་བཅུ་བསྐོར་ནས་གནས་ཤིང་དེ་ཉིད་སླར་ཡང་ཡལ་བར་མཐོང་བ་ཇི་ལྟ་བ། །
དེ་ལྟར་རྣམ་ཤེས་རྣམས་ནི་འོད་གསལ་གནས་ལས་འཐོན་ཞིང་སླར་ཡང་ཞིག་གྱུར་ནས། ། རང་བཞིན་རྣམ་པ་སྣ་ཚོགས་རྣམས་སུ་གནས་ཤིང་དེ་ཉིད་དུ་ནི་ཡལ་བར་འགྱུར། ། ཞེས་བཤད་པ་ཡིན་ནོ། ། དཔལ་གསང་བ་སྙིང་པོ་ལས། གཞི་རྩ་མེད་པའི་སེམས་ཉིད་ནི། ། དེ་བཞིན་ཉིད་དབྱིངས་ཡེ་ཤེས་ཏེ། ། ཞེས་གསུངས་པའི་རྩ་བ་བྲལ་བའི་སེམས་ཀྱི་དེ་ཉིད་ལ་གང་སེམས་པ་བླ་མའི་མན་ངག་ཐོབ་པ་དེའི་ས་ཆོག་འདི་རྟོགས་སུ་བསྒྱུར་བ་དེ་ལེགས་སོ། ། འཁོར་བའི་རང་བཞིན་སེམས་ཡིན་པ་ནི། དཔུང་བཟང་ཀྱི་རྒྱུད་ལས། ། འདོད་ཆགས་ལ་སོགས་ཉོན་མོངས་སེམས་ལྡན་པའི། །
སེམས་ནི་འཁོར་བ་ཡིན་པར་ཀུན་ཏུ་བརྗོད། ། ཉོན་མོངས་རྣམ་གྲོལ་ཤེལ་དང་ཟླ་འདྲ་བ། ། སྲིད་པའི་རྒྱ་མཚོའི་མཐར་ནི་རབ་ཏུ་བསྒྲགས། ། ཞེས་འབྱུང་བ་སྟེ་རྨོངས་རྣམས་ཞེས་བོས་ནས་ངས་སྨྲས་པ་ལྟར་ཙེན་ནེ་ཏེ་ལེགས་པར་ཤེས་པར་གྱིས་ཤིག རང་བཞིན་གཉུག་མ་ལྷན་སྐྱེས་ཏེ་དེ་མི་ཤེས་པའི་སྒྲའི་བརྗོད་བྱ་མ་ཡིན་ཏེ་མཐོང་བ་ནི་རྟོག་པའོ། ། ཆོས་དང་ཆོས་མིན་ནི་དགེ་སྡིག་གི་རྟོག་པའོ། ། མ་ཉེས་ཏེ་དག་པར་བྱས་ནས་བཟའ་བཏུང་ཟོས་པ་ཡིད་ལུས་ལྷར་མ་བསྐྱེད་ཀྱང་ཉེས་པ་མེད་པའོ། ། ལྷན་སྐྱེས་དེ་རྒྱུན་དུ་སྦྱངས་པས་བླ་མ་སངས་རྒྱས་ཀྱི་ཡོན་ཏན་སེམས་ལ་སྐྱེས་ཏེ་སྔགས་དང་མདོ་རྒྱུད་མ་ཤེས་ཀྱང་དེས་ཆོག་པའོ། ། འགྲོ་དྲུག་རྣམས་དེའི་ལས་ཀྱིས་དྲུག་པོ་སོ་སོར་འཆིང་འགྱུར་ཞེས་བྱ་བ་ལས་ཟད་པས་གྲོལ་བར་སྨྲ་བ་ནི་གཅེར་བུ་པའི་ལུགས་ཡིན་གྱི། སངས་རྒྱས་པ་ནི་ཉོན་མོངས་པ་ཟད་པས་གྲོལ་བར་འདོད་དེ་གཞན་མེད་པ་ནི་གཞན་མི་དགོས་པའོ། །
མྱང་འདས་མཆོག་ནི་དེ་སྤང་བྱ་མཐའ་དག་གིས་དག་པའོ། ། སེམས་ཉིད་གཅིག་པུ་ནི་ཀུན་གཞི་འདོད་པ་ལྟར་ན་དེའམ། དེ་མི་འདོད་པ་ལྟར་ན་ཡིད་ཤེས་འོད་གསལ་དང་འདྲེས་པ་སྟེ་དེ་ལ་ཡོད་པའི་ས་བོན་ལས་འཁོར་འདས་གཉིས་ཀ་འཕྲོ་སྟེ་འབྱུང་ལ། དེའི་དགེ་བའི་ས་བོན་ལས་གང་འདོད་པའི་བྱ་དང་། གང་ཡིད་ཀྱིས་བསམས་པ་བཞིན་འབྱུང་བའི་ནོར་བུ་ཞེས་སྦྱར་རོ། ། ཐར་པའི་འབྱུང་གནས་ཀྱི་འགྲེལ་པ་ལས། དེ་ཡན་ཆོད་རྒྱུའི་ལྷན་སྐྱེས་དང་། འདི་ནས་ཐབས་ཀྱི་ལྷན་སྐྱེས་སུ་འཆད་དེ་སེམས་ཉོན་མོངས་རྣམ་རྟོག་གིས་བཅིངས་གྲོལ་ལས་འཁོར་འདས་ཡིན་ལ། མི་ཤེས་པའི་བླུན་པོའི་འཆིང་བྱེད་དེས་མཁས་པ་གྲོལ་བ་ནི། དགྱེས་རྡོར་ལས། །
གང་དང་གང་གིས་འཇིག་རྟེན་འཆིང་འགྱུར་བ། ། དེ་དང་དེ་ཡིས་མཁས་པ་ཡོངས་སུ་གྲོལ། ། ཞེས་གསུངས་པས་བཅིང་བྱ་འཆིང་བྱེད་ཀྱི་སེམས་ཐམས་ཅད་ནམ་མཁའ་འདྲ་བར་གཟུང་བྱ་སྟེ། གཟུགས་དང་ཚོར་བ་ལ་སོགས་པའི་ཕུང་ཁམས་སྐྱེ་མཆེད་ཀྱི་ཆོས་རྣམས་ཀུན་ཀྱང་ནམ་མཁའ་འདྲ་བར་བལྟ་སྟེ། བྱང་ཆུབ་སེམས་འགྲེལ་ལས། དམིགས་པ་མེད་པའི་སེམས་སུ་ནི། ། གནས་པ་ནམ་མཁའི་མཚན་ཉིད་དེ། ། ནམ་མཁའ་སྒོམ་པ་དེ་ཉིད་ནི། ། སྟོང་ཉིད་སྒོམ་པར་འདོད་པ་ཡིན། ། རྟོགས་བྱ་རྟོགས་པའི་རྣམ་པར་ཤེས། །
མ་གཟིགས་པ་ནི་དེ་བཞིན་གཤེགས། ། གང་ལ་རྟོགས་བྱ་རྟོགས་བྱེད་ཡོད། ། དེ་ལ་བྱང་ཆུབ་ག་ལ་ཡོད། ། དགེ་དང་མི་དགེའི་རྣམ་རྟོག་ནི། ། རྒྱུན་ཆད་པ་ཡི་མཚན་ཉིད་ཅན། ། སྟོང་པ་རྒྱལ་བ་རྣམས་ཀྱིས་གསུངས། ། གཞན་ནི་སྟོང་པར་མི་བཞེད་དོ། ། ཞེས་བཤད་པ་བཞིན་ནོ། ། དེ་ལྟར་སེམས་དེ་བསམ་མི་ཁྱབ་བློའི་ཡུལ་ལས་འདས་པར་བསམ་བྱས་ན་བླ་མེད་འཐོབ་པ། མཁའ་འགྲོ་ཀུན་སྤྱོད་ཀྱི་རྒྱུད་ལས།
བསམ་གྱིས་མི་ཁྱབ་དེ་བསམས་ན། ། དེ་ལས་གཟུངས་ནི་ཐོབ་པར་འགྱུར། ། ཞེས་བཤད་དོ། ། སེམས་མཁའ་འདྲར་བྱས་ནས་རླུང་འཆིང་བ་ནི་སྲབ་འཐེན་ན་རྟ་སྡོད་པ་དང་འདྲ་བས་རླུང་སེམས་གཉིས་མི་གཡོ་བ་ལས་མཉམ་ཉིད་ལྷན་སྐྱེས་ཤེས་པས་རླུང་སེམས་གཉིས་ཀ་འོད་གསལ་ལ་ཐིམ་པར་འགྱུར་རོ། ། ཞེས་སྨྲས་པ་དེ་ནུས་ལྡན་དུ་སོང་ན་མི་རྟག་གཡོ་བ་ནི་འཁོར་བའོ། ། དེ་ལྟར་བསྒོམས་པས་འབྱུང་བཞི་འགགས་ཏེ་དབང་ཆེན་ནི་སའོ། ། བདུད་རྩི་ནི་མི་རྟོག་པའི་ཡེ་ཤེས་ཏེ་དེ་ལྟར་རླུང་དང་བཞི་རང་གི་སེམས་ལ་ཞུགས་ནས་དུས་ནམ་ཞིག་ཕུང་པོ་ལྔ་སྦྱོར་བའི་འབྱུང་བཞི་ནས་གཅིག་རྣམ་ཤེས་ལ་ཞུགས་པ་ན་བདེ་ཆེན་མཆོག་ནམ་མཁའ་དང་མཉམ་པ་འབྱུང་ངོ་། ། དེ་སྐད་དུའང་ལས་ཀྱི་མཐའ་རྣམ་འབྱེད་ལས། དང་པོར་ས་ནི་ཆུ་ལ་འཇུག ། ཆུ་ནི་མེ་ལ་ཐིམ་འགྱུར་ཞིང་། །
མེ་ནི་རླུང་ལ་ཐིམ་པར་འགྱུར། ། རླུང་ནི་རྣམ་པར་ཤེས་ལ་འཇུག ། རྣམ་ཤེས་འཛིན་པར་གཤེགས་ནས་སུ། ། འོད་གསལ་བར་ནི་དེ་ནས་ཞུགས། ། ཞེས་བཤད་པ་བཞིན་ནོ། ། དེ་འདྲ་བའི་མི་རྟོག་པའི་ཡེ་ཤེས་བསྒོམས་པས་ནི། རྣམ་སྣང་མངོན་བྱང་ལས། དེ་ཉིད་དོན་ལ་བསྒོམས་ན་ནི། ། འཇའ་ཚོན་ལྟ་བུའི་ལུས་ཐོབ་འགྱུར། ། བྱ་བ་དང་།
འབྱུང་བ་དང་། དེ་ཉིད་ཤེས་པ་འབྲལ་འགྱུར་ན། ། ཞེས་འཇའ་ཚོན་ལྟ་བུའི་ལུས་ནམ་མཁའ་ལ་འགྲོ་བ་འབྱུང་ངོ་། ། ཁྱིམ་ཐམས་ཅད་ན་སེམས་ལྷན་སྐྱེས་དེས་བྱས་པའི་གཏམ་བདེ་ཆེན་གནས་མི་ཤེས་པ་ནི་འགྲོ་ཀུན་གྱི་རྟོག་པའི་བསམ་པས་དེ་སུན་འབྱིན་ཅིང་སྒྲིབ་པའམ། ཡང་ན་དེ་སྟོན་པའི་བླ་མ་དམ་པ་སུན་འབྱིན་པས་བསམ་མི་ཁྱབ་དེ་སྒྲུབ་པ་མེད་ན་དེ་རྟོགས་པར་དཀའ་འང་སྒྲུབ་མི་ནུས་པ་མ་ཡིན་ཏེ་སྲོག་ཆགས་ཀུན་ལ་ཡོད་པའི་ཕྱིར་དེ་ཐམས་ཅད་དེ་ཡོད་པར་རོ་མཉམ་ལ། ལྷན་སྐྱེས་དེའི་མིང་ནི་བསམ་ཡས་ཡེ་ཤེས་བླ་མེད་པའོ། ། ལེ་ལོ་ཅན་རྣམས་དེ་རིང་དང་སང་གི་རིམ་པ་མང་པོས་ཚེ་འདིའི་དོན་སྒྲུབ་པར་འདོད་པ་རྣམས་ལ་ཀྱེ་ཧོ་བཞིན་བཟང་ཞེས་བོས་ཏེ། སྙིམ་པ་ཆུས་བཀང་བ་འཛག་པ་མ་ཚོར་བ་བཞིན་དུ་རང་ཉིད་ཐར་པའི་ལམ་ལས་ཉམས་པ་མ་ཚོར་རོ། ལུས་ངག་གི་བྱ་བ་བྱེད་དང་དེ་མི་བྱེད་པས་གཉིས་ཀས་ལྷན་སྐྱེས་དེ་རྟོགས་ན་འཁོར་བར་མི་འཆིང་ཞིང་མི་གཏོང་ངོ་། ། རྗོད་བྱེད་སྒྲའི་ཡི་གེ་མེད་དེ་དེས་མི་གོ་བའི་ལྷན་སྐྱེས་ལ་རྟོག་པ་ཐམས་ཅད་རྒྱུན་ཆད་པར་ཡིད་འཇུག་པ་རྣལ་འབྱོར་པ་འགའ་ཡིས་བརྒྱ་ལམ་ན་མཚོན་ཅིང་རྟོགས་སོ། །
སྐུད་པ་གློད་ན་གྲོལ་བ་བཞིན་དུ་ཉོན་མོངས་རྣམ་རྟོག་གི་འཇུར་ནུས་བཅིངས་པའི་སེམས་འདི་མི་རྟོག་པ་ལ་གློད་ཅིང་བཞག་ན་ཉོན་མོངས་རྣམ་རྟོག་ལས་གྲོལ་བར་ཐེ་ཚོམ་མེད། གང་གིས་རྨོངས་པ་འཆིང་བའི་དངོས་པོ་གཉིས་པོ་དེ་ཡིས་མཁས་པ་རྣམས་གྲོལ་འགྲོ་སྟེ་དེ་གཉིས་སེམས་ཀྱི་རང་བཞིན་མ་ཡིན་པར་ཤེས་ནས་ཡེ་ཤེས་ཀྱིས་འཇོམས་པའི་ཕྱིར་རོ། ། དཔེར་ན་བཅིངས་པའི་བཙོན་པ་འགྲོ་བར་རྩོམ་ལ། བཏང་ན་གནས་པ་བཞིན་དེ་ལས་གོ་བཟློག་པའི་ཆོས་ནི་བཅིངས་པའི་ཚེ་གྲོལ་ལ། ཐོངས་ན་སྡོད་པ་འདི་བདག་གིས་རྟོགས་ཏེ། འདི་སྟེང་པ་ལོ་ཙ་བས། འདི་ལྟར་རྔ་མོང་ལ་ལྟོས་དེ་འདྲ་བ། ། རྣམ་པར་དཔྱད་ན་བདག་ཀྱང་དེ་ལྟར་མཐོང་། ། ཞེས་དང་། བླ་མ་བཻ་རོས།
གྲོགས་དག་འདི་ནི་རྔ་མོང་བཞིན། ། གོ་བཟློག་པ་འདི་ཞེས་བསྒྱུར་ནས། ། རྔ་མོང་བཀལ་ན་འགྲོ་ལ། ཁལ་ཕོག་ན་ཉལ་བ་ལ་དཔེ་བྱས་པ་ཡོད་དོ། ། ངས་རྟོགས་པ་དེ་ལྟ་བུ་ཁྱེད་རྣམས་ཀྱང་རང་གི་རྒྱུད་ལ་ཚོར་ཏེ་དེ་གཉིས་བྱུང་མ་ཐག་ཏུ་སེམས་ཀྱི་རང་བཞིན་དུ་མི་འཛིན་པར་ཡལ་དུ་ཆུག་ལ། མི་རྟོག་པའི་ཡེ་ཤེས་ལ་ལྟ་ཞིང་ལྟོས་ཤིང་སྒོམས་ཤིག དེ་ལྟར་བཅིངས་གྲོལ་གྱི་རྒྱུ་བསྟན་ནས་གྲོལ་བའི་ཐབས་བསྟན་པའི་ཕྱིར། ཀྱེ་ལགས་ཞེས་གསུངས་ཏེ་དབང་པོ་ལྟོས་ཤིག ཅེས་པ་ནི་སྔར་བཤད་པ་བཞིན་ནམ་མཁའ་སྤྲིན་མེད་ལ་ལྟོས་ཤོག་དང་། ནམ་མཁའ་སྤྲིན་མེད་འདི་ལ་ངས་མ་རྟོགས་པ་ནི་ཡིད་ཀྱིས་མི་བརྟག་པའོ། །
ལས་ཟིན་པ་རྟོག་པ་ཆད་པའི་སྐྱེས་བུ་རང་ཉིད་ཀྱི་དྲུང་དུ་རྟོག་པའི་སེམས་ཐག་གཅད་པར་བྱོས། ཞེས་སློབ་དཔོན་ཐར་པའི་འབྱུང་གནས་ཉིན་མཚན་གྱི་རྣལ་འབྱོར་གཉིས་རྟགས་དང་བཅས་པ་བཤད་དོ། ། ཡང་ན་ཡེ་ཤེས་ཀྱི་དབང་པོ་ལྷན་ཅིག་སྐྱེས་པ་ལ་ལྟོས་ཤིག་དང་། གྲོལ་བའི་ཐབས་གཞན་ནི་ངས་མ་རྟོགས་ལ། དེ་ལས་ཟིན་པ་བྱ་རྒྱུ་གཞན་མེད་པའི་སྐྱེས་བུ་རང་ཉིད་ཀྱི་དྲུང་དུ་སེམས་ཀྱི་སྒྲོ་འདོགས་ཆོད་པའོ། ། དེ་ལས་གཞན་རླུང་འཛིན་པ་ལ་མ་སེམས། སེམས་རེངས་པར་བྱེད་པ་སྣ་རྩེ་ལ་སོགས་པར་ཐིག་ལེ་ལ་སེམས་འཛིན་པ་ལ་མ་འདུག་ཅིག ཨེ་མའོ་ནི་བོད་པ་སྟེ་དེ་ལ་སོགས་པ་རྟོག་བཅས་ཀྱི་སྒོམ་པ་ཐམས་ཅད་ཐར་པའི་ལམ་མ་ཡིན་པས་ལྷན་སྐྱེས་ལ་ཡིད་ཆགས་པས་སྒོམས་ཤིག སྔར་གྱི་སྲིད་པའི་སྣ་རྩེ་ལ་སོགས་པ་སྤངས་ཏེ་རླུང་འཛིན་པ་ལ་སོགས་པ་ཡིད་འདུས་པས་རླུང་གི་རླབས་ཀྱིས་ལུས་སེམས་གཡོ་ཞིང་འཕྱར་ལ། ལུས་སེམས་ཤིན་ཏུ་མི་སྲུན་པ་སྨྱོ་བ་ལ་སོགས་པར་འགྱུར་ཏེ།
ད་ལྟའང་སྲོག་རྩོལ་གྱི་རླུང་ལ་སོགས་པས་སྨྱོ་འབོག་དང་སྤྱི་བོ་འགས་པ་ལ་སོགས་པ་སྐྱོན་སྣ་ཚོགས་བྱེད་པ་བཞིན་ནོ། ། ལྷན་སྐྱེས་ལ་གནས་ན་ལུས་སེམས་དེའི་བདག་ཉིད་བརྟན་པར་འགྱུར་བ་ཡིན། གང་ཚེ་ཡིད་འགགས་ཏེ་ལྷན་ཅིག་སྐྱེས་པའི་རྟོག་མེད་ལ་གནས་པར་གྱུར་ན་ལུས་སེམས་ཀྱི་སྡུག་བསྔལ་གྱིས་འཆིང་བ་ཆད་པར་འགྱུར་རོ། ། གང་ཚེ་སེམས་ལྷན་སྐྱེས་དང་རོ་གཅིག་པར་གྱུར་བ་དེ་ཚེ་སེམས་ཅན་ལ་དམངས་རིགས་དང་བྲམ་ཟེ་ལ་སོགས་པ་རྟོག་པ་རྒྱུན་ཆད་དོ། ། དེ་འདྲ་ལྷན་སྐྱེས་རྟོགས་པའི་ཐབས་མ་ཡིན་པར་བསྟན་ནས་ཕྱི་རོལ་ཐབས་མ་ཡིན་ཞིང་། རང་གི་ལུས་སེམས་ཐབས་ཡིན་པར་སྟོན་པ་ནི་འཛམ་བུ་གླིང་འདི་ན་ཆུ་ཤེལ་ཡོད་པའི་མཚོ་ཟླ་བའི་རྒྱ་མཚོ་དང་ཆུ་བོ་གང་གའི་མཚོ་དང་ཝ་ར་ཎ་སི་དང་སྤྲ་མ་གའི་ཁྲུས་པ་དང་ལུས་ཉི་མ་ཟླ་བས་གསལ་བར་བྱེད་པ་དང་མུ་མུ་ནི་ལ་སོགས་པའི་ཞིང་ཀུན་དང་ཨུ་རྒྱན་ལ་སོགས་པ་གནས་དང་ཉེ་བའི་གནས་ལ་སོགས་པ་ཡུལ་ཉི་ཤུ་རྩ་བཞིར་ཕྱིན་ཏེ་བལྟས་པས་ལྷན་སྐྱེས་རྟོགས་པར་ང་མི་སྨྲ། དེ་དག་གིས་རྟོགས་པ་ས་ར་ཧ་ང་ཡིས་གཉིད་མ་ལོག་པར་མ་ཟད་རྨི་ལམ་དུའང་མཐོང་བ་མེད། རང་གི་ལུས་དང་དྲན་པ་སེམས་ཀྱི་མུ་མཐའ་བསྐོར་ནས་གནས་པའི་སེམས་ཉིད་འོད་གསལ་གྱི་མཚོ་གཉིས་ལ་དགེ་ལྡན་ས་ར་ཧ་ང་ཡིས་ལྷན་སྐྱེས་ཡང་དག་གནས་པར་ངེས་པར་མཐོང་། ། འདི་ལ་ལུས་དང་འདྲ་བའི་འབབ་སྟེགས་གྲུབ་པའི་གནས། ། ཁྱད་པར་འཕགས་པ་གཞན་ནི་མ་མཐོང་ངོ་། །
ཞེས་བསྒྱུར་བ་དེ་ལེགས་སོ། ། དེས་ན་དེ་འདྲ་བའི་ལུས་སེམས་གཉིས་ཀྱི་རི་བོའི་ཁྲོད་དུ་གནས་ཏེ་དེར་ཡང་བག་མེད་སྤོངས་ལ་བག་ཡོད་བྱོས་ཤིག ཡང་རྩ་རླུང་འགོག་པ་ནི་འདབ་ལྡན་པདྨའི་སྡོང་པོ་ཞེས་པ་སྟེ་རྩའི་འཁོར་ལོ་མང་པོ་བཀོད་ནས་དེའི་གེ་སར་གྱི་དབུས་ན་སྣལ་མ་དང་དྲི་དང་ཁ་དོག་ལ་སོགས་པའི་བྱེ་བྲག་ཚོ་སྒོམ་པ་བོར་ཞིག དེས་སྔར་བཤད་པའི་སྐྱོན་གྱིས་གདུང་བར་འགྱུར་རོ། ། ལྷན་སྐྱེས་དེ་ཉིད་ཡེ་ནས་གནས་པ་མ་བཅོས་པའི་ལྷ་ཡིན་པས་ཕྱི་རོལ་པའི་ལྷ་མཆོད་པ་འགོག་པ་ནི་གནས་གང་དུ་ཞེས་པ་སྟེ་མིག་གསུམ་པ་ནི་དབང་ཕྱུག་གོ ། མུ་སྟེགས་མ་ལུས་པའི་མཆོད་པའི་ཞིང་གྱུར་པ་རིགས་པ་མེད་པ་དེ་དག་ལ་མཆོད་ན་སངས་རྒྱས་པའི་དགེ་བའི་ལས་ཀྱི་ཚོགས་ཟད་པར་འགྱུར་བས་དེ་སྤང་ངོ་། ། ཏེ་ལོ་པས་ཀྱང་། བྱང་ཆུབ་རང་ལ་ཡོད་བཞིན་ཚངས་པ་དང་། ། ཁྱབ་འཇུག་དབང་ཕྱུག་ལྷ་ལ་བཀུར་མི་བྱ། ། ལྷ་ལ་མ་མཆོད་འབབ་སྟེགས་མ་འགྲོ་ཅིག །
ལྷ་རྣམས་མཆོད་ཀྱང་ཐར་པ་ཐོབ་མི་འགྱུར། ། མི་རྟོག་སེམས་ཀྱིས་སངས་རྒྱས་མཆོད་པར་གྱིས། ། ཞེས་བཤད་དོ། ། གྲུབ་མཐའི་རྩོད་པ་སྨྲ་བ་དགག་པ་ནི། ཀྱེ་ཧོ་ཞེས་པ་སྟེ་ཕན་ཚུན་མི་མཐུན་པར་རྩོད་པའི་རོའམ་རི་ནི་དགའ་བར་གནས་པར་ཤེས་པས་ཕྱི་ནང་གི་འགྲོ་བ་འཆད་ཅིང་ཀློག་འདོན་ལ་སོགས་པས་ལྷན་སྐྱེས་དེ་མི་ཤེས་སོ། ། ཕྱི་ནང་གི་འདོད་ཚུལ་གྱི་དེ་ཉིད་སྣ་ཚོགས་ཀྱི་གཉིས་མེད་ཀྱི་རོ་འདི་བསྟན་མི་ནུས་ཏེ་དེ་དག་ལ་བདེ་གནས་རྟོག་མེད་ཀྱི་ལྷན་སྐྱེས་དེ་ཡོད་ཀྱང་འགྲོ་བ་སྐྱེ་བ་ཐ་མལ་པ་བཞིན་ནོ། ། རྟོག་པའི་བློ་འགགས་ཤིང་ཡིད་ཀྱི་གཟུང་འཛིན་ཞི་བ་དང་མངོན་པའི་ང་རྒྱལ་ལ་སོགས་པ་བདུན་ཆད་པ་དེ་ཉིད་གཉིས་མེད་སྒྱུ་མའི་རང་བཞིན་མཆོག་རྟོགས་པ་སྟེ་དེ་ལ་རྟོགས་པའི་བསམ་གཏན་གྱིས་ཅི་ཞིག་བྱ། གཟུང་འཛིན་གྱི་དངོས་པོ་སྤྲིན་དང་བྲལ་བའི་ནམ་མཁའ་ལྟར་ཞེ་ན་ཡེ་ཤེས་ཀྱིས་སྤངས་པ་དེ་ཕྱི་ནས་ཡེ་མི་སྐྱེའོ། ། དེ་རིང་ནས་རྟོག་པའི་དབྱེ་བ་སྣ་ཚོགས་སྤངས་པ་ལ་གནས་པར་གྱིས་ཤིག མཐོང་ཐོས་ལ་སོགས་པ་ལ་སེམས་པའི་ཚེ་ནའང་དེ་དག་རྨི་ལམ་སྒྱུ་མ་གཅིག་གིས་རྣམ་པ་ལས་མི་འདའ་བར་བྱའོ། །
གང་ཞིག་ཅེས་པ་ནི་གཞུངས་ལུགས་འཆད་པ་རྣམས་ཀྱིས་ཀྱང་ལྷན་སྐྱེས་འཆད་པའི་བླ་མ་ལ་བསྟེན་པར་སྟོན་ནོ། ། དེའི་རྒྱུ་མཚན་བླ་མས་སྒྲས་བསྟན་པས་ཞེས་པ་སྟེ་བླ་མ་ལས་གཞན་གང་ཞིག་གིས་བསྟན་པར་ནུས། བླ་མས་བསྟན་པ་ཚད་མར་འཛིན་ན་སློབ་མ་བླུན་པོས་ལྷན་སྐྱེས་ཀྱི་བྱེ་བྲག་དེ་ཤེས་ཏེ་དེ་གདོལ་པའི་ཁྱིམ་དུ་ཕྱིན་ཡང་སྐྱོན་གྱིས་མི་གོས་པའོ། ། དེ་སློང་ན་སྲང་ཁར་བོར་བའི་ཁམ་ཕོར་གྱིས་སྤྱོད་པའི་སྤྲང་པོ་ཡིན་ཡང་དེ་ལ་སུས་ཀྱང་གནོད་པ་བྱར་མེད་ཅིང་རང་བས་དབང་ཆེ་བ་མེད་པས་བདག་ཉིད་རྒྱལ་པོ་ཡིན་པའི་ཕྱིར་རོ། ། སློབ་དཔོན་ལུ་ཧི་པས། ས་གཞི་མལ་སྟན་ཆེན་པོ་ལག་པའི་རྔས་ནི་འབོལ་ལ་འཁྲིལ། ། ཉི་ཟླའི་སྒྲོན་མེ་གསལ་ཞིང་བསིལ་ཡབ་རྗེས་སུ་མཐུན་པའི་རླུང་། ། ནམ་མཁའི་བླ་བྲེ་ཆགས་བྲལ་སྟོང་པའི་བུད་མེད་ལ་སྤྱོད་དེ། ། ཀྱེ་མ་སྲིད་ན་འཇིགས་མེད་རྣལ་འབྱོར་འདིར་ཉལ་རྒྱལ་པོ་ཡིན། ། ཞེས་གསུང་པ་བཞིན་ཏེ་དེའི་གཏམ་རྒྱུད་བཤད་དོ། །
དེ་སེམས་མྱང་འདས་ཆོས་སྐུ་ལ་གནས་ནས་ལུས་སྲིད་པ་ན་མཛེས་པ་ཡིན་ནོ། ། ནད་གཞན་ལ་སྨན་གཞན་མི་གཏོང་བ་ནི་རྟོག་པའི་ནད་ལ་རྟོག་མེད་ལས་གཞན་མི་གཏོང་བར་བསམ་པ་རྟོག་པ་དང་བསམ་བྱ་རྟོག་པའི་ཡུལ་སྤངས་ནས་བུ་ཆུང་གི་ཚུལ་རྟོག་མེད་དུ་འཁོར་བ་ན་གནས་པར་བྱ་སྟེ་བླ་མའི་ལུང་ལས་གུས་པས་འབད་ན་དེ་ལྟ་བུའི་ལྷན་སྐྱེས་འབྱུང་ངོ་ཞེས་སོ། ། ལྷན་སྐྱེས་དེ་ནི་ཁ་དོག་གཟུགས་དང་ཡི་གེ་སྒྲ་དང་དྲི་རོ་རེག་བྱའི་ཡོན་ཏན་དཔེ་བྲལ་དཔེས་མཚོན་དུ་མི་བཏུབ་པས་དཔེ་ལ་སོགས་པ་གང་གིས་ཀྱང་སྨྲར་མི་བཏུབ་པ་དེ་ནི་བདག་སྟེ། བླ་མས་མཚོན་པར་བྱེད་དེ་སྨྲར་མི་བཏུབ་པ་གཞོན་ནུ་མའི་བདེ་བ་བཞིན་ནོ། ། དེ་ནི་མངོན་ཤེས་དྲུག་ལ་སོགས་པའི་ཡོན་ཏན་གྱི་དབང་ཕྱུག་དམ་པ་ཡིན་ཏེ། དེ་བླ་མ་མིན་པས་སུས་སུ་ལ་བསྟན་པར་ནུས། རྒྱུད་བླ་མ་ལས། དྲི་མེད་གནས་ལ་མངོན་ཤེས་དང་། ། ཡེ་ཤེས་དྲི་མེད་དེ་ཉིད་དང་། ། རྣམ་དབྱེར་མེད་ཕྱིར་མར་མེ་ཡི། །
སྣང་དང་དྲོ་མདོག་ཆོས་མཚུངས་ཅན། ། ཞེས་སེམས་ཀྱི་རང་བཞིན་འོད་གསལ་ལ་མངོན་ཤེས་དང་ཡེ་ཤེས་དང་དྲི་མ་ཟད་པ་གསུམ་མར་མེའི་ཆོས་གསུམ་དང་འདྲ་བར་བཤད་དོ། ། དེ་འདྲ་བའི་ལྷན་སྐྱེས་དངོས་པོ་དངོས་མེད་དུ་རྟོག་པ་བཅད་ཅིང་སྤངས་པ་དེར་ནི་འཁོར་འདས་ཀྱི་འགྲོ་བ་མ་ལུས་རབ་ཐིམ་སྟེ། མཉམ་པར་འགྱུར་ཏེ་དགྱེས་རྡོར་ལས། ། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་སྒྲིབས། ། དེ་བསལ་ན་ནི་སངས་རྒྱས་ཉིད། ། ཅེས་གསུངས་པ་ཡིན་ནོ། ། གང་ཚེ་ཡིད་ནི་ལྷན་སྐྱེས་ལས་མི་གཡོ་ཞིང་བརྟན་པ་དེ་ཚེ་འཁོར་བའི་དངོས་པོ་ཉོན་མོངས་དང་རྣམ་རྟོག་ཐམས་ཅད་སྟོན་ཀའི་ནམ་མཁའ་ལ་སྤྲིན་དེངས་པ་བཞིན་རང་གྲོལ་དུ་འགྱུར་རོ། ། གང་ཚེ་བདག་གཞན་གྱི་རྟོག་པ་མེད་ན་དེ་ཚེ་བླ་མ་སྟེ་གོང་མ་འཕགས་པའི་ལུས་སུ་གྲུབ་པ་ཡིན་ནོ། །
ངས་དེ་ལྟར་བསྟན་པ་ལ་མ་འཁྲུལ་བར་རང་གིས་རང་རྒྱུད་ལ་བསླན་ཏེ་ཤེས་པར་བྱའོ། ། དེ་ལྟར་བྱས་པས་ཕྱི་རོལ་གྱི་དངོས་པོ་ཀུན་རྡུལ་མིན་ལ་རྡུལ་ཕྲན་མེད་དགག་ཀྱང་མ་ཡིན། སེམས་ཀྱང་མིན་པའི་གདོད་ནས་དངོས་པོར་མ་གྲུབ་པའི་ཞེན་མེད་རྨི་ལམ་སྒྱུ་མ་ལྟ་བུར་འཆར་རོ། ། ཡང་ན་སེམས་ཀྱི་ཆོས་ཉིད་དེ་གསུམ་མ་ཡིན་པ་འཆར་རོ། ། ཡང་ན་ལྷན་སྐྱེས་ལ་བསྒོམས་པའི་སྟོང་གཟུགས་གསུམ་པོ་དེ་མ་ཡིན་པའི་གཟུགས་སྣང་ཙམ་དུ་འཆར་ཏེ་ཡེ་ཤེས་སྐྱེ་བའི་རྟགས་སོ། ། ལྷན་སྐྱེས་ཀྱི་གནད་ནི་དེ་ཙམ་དུ་ཟད་དོ། ། ཀྱེ་ཧོ་ཞེས་པས་ནི་རང་ལ་ཡོད་ཀྱང་མི་རྟོགས་པའི་དཔེ་བཤད་དེ་སེམས་ཅན་མ་ལུས་དྲི་མེད་དོན་དམ་དེར་ཤེས་པར་གྱིས་དང་། དེ་ཡོད་ཀྱང་མི་ཤེས་པའི་ཁྱིམ་ན་ཡོད་པ་དེ་ཕྱིར་ཚོལ་བ་དང་ཁྱིམ་བདག་མཐོང་ནས་ཁྱིམ་མཚེས་ལ་དེ་འདྲི་བ་འདྲ་བར་ཤེས་པར་གྱིས་ཤིག སྔར་བཀག་པའི་བླུན་པོའི་བསམ་གཏན་ལ་སོགས་པས་ནི་དེ་རྟོགས་པ་མིན་ལ། དེ་འདྲ་བའི་བླ་མས་བསྟན་པ་དེ་ཤེས་ཀྱང་ས་ར་ཧ་བདག་གིས་བརྟགས་དཔྱད་བྱས་པ་དེ་མ་ཤེས་ན་ཐར་པ་མི་འཐོབ་བོ། །
ཞིང་དང་ཡུལ་ཉི་ཤུ་རྩ་བཞི་ལ་སོགས་པར་ཕྱིན་ཀྱང་སྡུག་བསྔལ་གྱིས་ཉེན་ཅིང་སྡིག་པ་མང་པོས་གོས་འགྲོའོ། ། ལྷན་སྐྱེས་རྒྱུད་ལ་ཤར་ན་འདོད་ཡོན་གྱི་ཡུལ་རྣམས་བསྟེན་ཀྱང་དེའི་ཉེས་པས་མི་གོས་ཏེ། ཨུཏྤལ་ཆུ་ལ་གནས་ཀྱང་ཆུ་ཡིས་མི་གོས་བཞིན། ། འདི་ལྟར་རྣལ་འབྱོར་རྩ་བའི་སྐྱབས་སུ་འགྲོ། ། ཞེས་བསྒྱུར་བ་དེ་ལེགས་པའོ། ། དེའི་རྒྱུ་མཚན་འདི་ལྟར་འཁོར་འདས་ཐམས་ཅད་ཀྱི་རྩ་བ་ལྷན་སྐྱེས་རྒྱུད་ལ་ཤར་བ་དེའི་སྐྱབས་སུ་འགྲོ་སྟེ། དེས་སྐྱོབ་པའི་ཕྱིར་ཏེ། ཀུན་ཏུ་སྤྱོད་པའི་རྒྱུད་ལས། གཉིས་མེད་རང་བཞིན་སེམས་ལྡན་ལ། ། མི་བྱ་བ་ནི་ཅི་ཡང་མེད། །
ཅེས་གསུངས་པས་དུག་སྔགས་ཅན་དུག་གིས་མི་ཚུགས་པ་དང་འདྲའོ། ། རང་གཞན་གྱི་ལྷ་ལ་བྱ་དང་། མཆོད་པ་དེ་འདྲས་བྱ་དང་། ལྷན་སྐྱེས་འདིར་གོམས་བྱ་དང་འཁོར་བ་མ་ལུས་ཞེས་སྦྱར་རོ། ། སྔོན་ཇོ་བོ་རྗེས་དོ་ཧའི་བསྔགས་པ་བརྗོད་ནས་བསམ་ཡས་མཆིམས་ཕུར་འདི་བསྒྱུར་བ་ན་མར་མེ་དེ་ཅིའི་སྐབས་སུ་འབྲོམ་སྟོན་པ་ན་རེ་འདི་བསྟན་པ་ལ་གནོད་པ་ཅིག་འོང་བར་འདུག་ཅེས་ཟེར་རོ། ། འདི་ན་མར་བསྒྱུར་ཙ་ན་གནོད་ངོ་ཤེས་པ་ཅིག་འོང་བར་འདུག་ཅེས་ཟེར་ནས་བཀག་སྟེ་བསྒྱུར་ཟིན་ཚོ་མཆོད་རྟེན་གཅིག་ན་ཡོད་དོ་ཞེས་གྲག་གོ ། དེ་ལ་སངས་རྒྱས་པའི་ལྷ་ལ་མཆོད་པས་ནི་དངོས་སུ་མི་གྲོལ་བ་སྟོན་པ་ཡིན་གྱི་མཆོད་པ་གཏན་ནས་འགོག་པ་ནི་མ་ཡིན་ནོ། ། ལྷན་སྐྱེས་འཆར་བའི་དངོས་རྒྱུ་སྟོན་པ་ནི་མིག་ནི་ཞེས་པ་སྟེ་འགགས་པ་དང་འགོག་པ་ནི་མི་གཡོ་བ་སྟེ་བླ་མ་ལས་རྟོགས་པར་བྱའོ། ། དེ་ད་ལྟ་མ་བསྒོམས་ན་གང་གི་ཚེ་འཆི་བའི་ཚེ་ན་རླུང་རྒྱུ་བ་དེ་གཡོ་བའི་འོད་གསལ་འཆར་ཡང་དེའི་ཚེ་རྣལ་འབྱོར་པས་ཅི་བྱ་སྟེ་དུས་ཐུང་བས་འོད་གསལ་མི་ཟིན་པའི་ཕྱིར་རོ། ། འདིའང་འཆི་བའི་ཚེ་ན་དུས་ནི་རྫོགས་པའོ། །
ཞེས་སྟེང་ལོས་བསྒྱུར་རོ། ། རླུང་མ་དུལ་བའི་ཉེས་པ་བཤད་པ་ནི། ཇི་སྲིད་རླུང་གིས་དབང་པོ་དང་ཤེས་པ་རྣམས་ཡུལ་ལ་ལྷུང་ནས་ལས་ངན་སྣ་ཚོགས་བྱེད་ན་ཁྱེད་ད་ལྟ་ཅི་བྱེད་ཕྱི་མ་གར་འགྲོ་སེམས་དང་། ཀྱེ་ནི་བོད་པའོ། ། རྒྱུད་དགོངས་པ་ལུང་སྟོན་ལས། འཇིག་རྟེན་བཏགས་པ་སྣ་ཚོགས་པ། ། རྣམ་རྟོག་བྱང་ཆུབ་སེམས་ཞེས་པ། ། རླུང་ལས་རྟག་ཏུ་འབྱུང་བ་ཡིན། ། ཞེས་གསུངས་སོ། ། དེས་ན་མཁས་པ་དེ་ནི་ཤིན་ཏུ་རྟོགས་དཀའ་བའི་སངས་རྒྱས་ཀྱི་དགོངས་པ་ལ་འཇུག་སྟེ་དེའི་ཚེ་རྣལ་འབྱོར་པ་གང་ཞིག་ཡུལ་གང་ལ་གནས་པའི་ཡུལ་དེ་ནི་དེ་རུ་མ་མཐོང་བའི་རྟོག་མེད་ལ་བཞག་གོ །
མཁས་པ་ཐམས་ཅད་ཅེས་པ་ནི་བླ་མའི་མན་ངག་མེད་ན་ལྷན་སྐྱེས་དེ་ལུས་ལ་ཡོད་པ་མི་རྟོགས་པའོ། ། ཉམས་སུ་ལེན་ཚུལ་དེ་དཔེས་སྟོན་པ་ནི་གླང་ཆེན་འཚོ་བ་རྣམས་དེ་ལོབ་ནས་སེམས་བདེ་བར་གནས་པ་བཞིན་དུ་སེམས་མི་གཡོ་བ་དེར་ནི་སེམས་འགྲོ་འོང་བཅད་ན་དལ་ཞིང་བདེ་བར་རྟོགས་ཏེ་ང་ལ་ཆོས་རྟོགས་པའི་རྣལ་འབྱོར་མི་དགོས་སོ། ། ཞེས་ངོ་ཚ་སྟེ་འཛེམ་པ་མེད་པར་མཁས་པ་ང་སྨྲའོ། ། གསོན་པ་རྣམས་ལུས་མ་འགྱུར་བར་རྒས་ནས་འཆི་བ་མི་སྲིད་པ་བཞིན་བླ་མའི་གདམས་ངག་མེད་པར་གཞན་གྱིས་གྲོལ་བ་གང་ཡིན། བླ་མ་ལས་ཐོབ་པའི་བློ་གྲོས་ནི་སེམས་ཀྱི་དེ་ཉིད་རྟོགས་པ་རིན་པོ་ཆེའི་གཏེར་ཡིན་པའི་ཕྱིར་རོ། ། ལོ་ནི་མ་རངས་པའི་ཚིག་ཕྲད་དོ། ། གཟུགས་ལ་སོགས་པའི་ཡུལ་རྣམས་ནི། ། དངོས་པོར་བསྟེན་ཏེ་བལྟ་བྱ་མིན། ། དངོས་པོས་རྣམ་པར་དག་པའི་སྟོང་པ་འབའ་ཞིག་གི་སྤྱད་པར་བྱའི། སེམས་ཚུར་ལ་དགུག་མི་དགོས་ཏེ།
དཔེར་ན་གཟིངས་ལ་བཞག་པའི་བྱ་རོག་བཟུང་བས་མི་ཐུབ་པར་འགྲོ་བ་དེ་ཐམས་ཅད་ཆུར་སོང་བས་བབས་ས་མ་རྙེད་དེ་དེར་ལྡོག་པ་བཞིན་ཡུལ་ལ་འཕྲོ་བའི་སེམས་ཀྱང་སྟོང་ཉིད་ལ་འབབ་པ་སྟེ། ཡེ་ཤེས་སྙིང་པོ་ལས། ཡིད་ནི་གང་གང་འགྲོ་གྱུར་པ། ། ཤེས་བྱ་ལ་ནི་དེ་ཉིད་སྦྱར། ། ཐམས་ཅད་དེ་ཡི་རང་བཞིན་ཕྱིར། ། སོང་ནའང་གང་དུ་འགྲོ་བར་འགྱུར། ། ཞེས་བཤད་པ་བཞིན་ནོ། ། དེས་ན་ཡུལ་ལ་དངོས་པོར་ཞེན་པས་རང་ཉིད་མ་འཆིང་ཞིག ཀྱེ་ཧོ་རྨོངས་པ་ཞེས་བོས་ནས་འདོད་ཡོན་གྱི་ཡུལ་རྣམས་ནི་ཉ་ལྕགས་ཀྱུ་ལ་བཀལ་བའི་རོ་ལ་ཆགས་པ་དང་། ཕྱེ་མ་ལེབ་མར་མེའི་གཟུགས་དང་།
གླང་ཆེན་གླང་མོའི་རེག་བྱ་དང་། སྦྲང་མ་བུང་བ་སྦྲང་རྩིའི་དྲི་དང་། རི་དྭགས་གཉན་ཆོམ་རྐུན་པའི་གླུ་སྒྲ་ལ་ཆགས་པས་འཆི་བ་བཞིན་དུ་བལྟ་བར་གྱིས་ཤིག ཉོན་མོངས་རྣམ་རྟོག་གང་ཞིག་སེམས་ལས་འཕྲོས་པ་དེ་ཉིད་མགོན་པོ་འོད་གསལ་དེ་ཉིད་རྟོག་པར་ཤར་བ་སྟེ་ཆུ་རླབས་སུ་ཤར་བ་བཞིན་ནོ། ། དེས་ན་སྲིད་པ་འཁོར་བའི་ཆོས་དང་མཉམ་ཉིད་མྱ་ངན་ལས་འདས་པ་སྐྱེ་མེད་ནམ་མཁའི་རང་བཞིན་ནོ། ། ཀླུ་སྒྲུབ་ཀྱིས། འཁོར་བ་ཡོངས་སུ་ཤེས་པ་ནི། ། མྱ་ངན་འདས་ཞེས་དེ་ལ་བྱ། ། ཞེས་བཤད་དོ། ། དེ་ལྟར་ཤེས་པའི་ཕན་ཡོན་སྟོན་པ་ནི་མན་ངག་གང་ཞིག་བླ་མས་བསྟན་ཏེ་སློབ་མས་ཐོས་པའི་དགོས་པ་དམ་པར་སྐྱོལ་བ་མཐར་ཕྱིན་པ་ན་གདུག་པ་ཉོན་མོངས་ནི་དེའི་སྐུགས་སམ།
སྐུངས་པ་བཙའ་བའི་སེམས་འོད་གསལ་དུ་རྡུལ་བཞིན་བརླག་ནི་རྩ་བ་ནས་དག་པའོ། ། གང་དུ་དག་ན་སྙིང་ཁའི་མི་ཤིགས་པའི་ཐིག་ལེར་ཞེས་ཐར་པའི་འབྱུང་གནས་བཤད་ཀྱང་། དེ་སེམས་ཀྱི་འོད་གསལ་ཡིན་པས། དེར་ནུབ་པར་འགྱུར་བ་ཡིན་ཏེ་དཔེ་ཆུ་ལ་ཆུ་བླུགས་ན་ཆུར་གཅིག་པ་བཞིན་དུ་རྩ་བའི་སེམས་འོད་གསལ་དུ་གཅིག་པར་འགྱུར་རོ། ། ཏེ་ལོ་པས། ཕུང་པོ་ཁམས་དང་སྐྱེ་མཆེད་རྣམས། ། ལྷན་ཅིག་སྐྱེས་པའི་ཡིད་ཀྱི་རང་བཞིན་ལ། ། མ་ལུས་དེ་ལས་བྱུང་ཞིང་དེར་ནི་ནུབ། ། ཅེས་བཤད་དོ། ། དེ་འདྲ་བའི་སྐྱོན་ཡོན་གཉིས་དང་ལྡན་པའི་སེམས་ཀྱི་མགོན་པོ་མན་ངག་མེད་པར་དེ་གཉིས་རོ་མཉམ་དུ་སུས་ཀྱང་མ་ཤེས་མན་ངག་མེད་པའི་རྨོངས་པ་དག་ལ་གཉེན་པོའི་རིགས་གང་ཡང་མེད་པས་ནགས་ལ་མཆེད་པའི་མེ་ལྕེས་ནགས་ཐམས་ཅད་མེར་བསྒྱུར་བ་བཞིན་སྣང་བ་ཀུན་ལམ་གྱི་རྩ་བ་སྟོང་ཉིད་དུ་སྒྱུར་ཅིག
དེ་བཞིན་དུ་ཡིད་དུ་འོང་མི་འོང་གི་ཆགས་སྡང་གི་ཟུག་རྔུ་ཆུང་ངུས་ཀྱང་སྡུག་བསྔལ་སྐྱེད་པས་སྟོང་ཉིད་དུ་སྒྱུར་ཅིག སྟོང་པ་ཐམས་ཅད་ཀྱིས་ཉོན་མོངས་སྤོང་པར་མི་མཉམ་པ་ནི་གྲོགས་དག་ཅེས་བོས་ཏེ། ཕག་པ་དང་གླང་པོ་ཆེ་དབྱིབས་འདྲ་ཡང་ཕག་པ་གླང་པོ་ཆེ་མ་ཡིན་པ་བཞིན་ཐེག་པ་གཞན་གྱིས་བརྟགས་པའི་སྟོང་པ་ནི་སྟོང་པ་ཡིན་ཡང་ལམ་མ་ཡིན་ནོ། ། སྐྱོན་སྐྱེས་ཚད་སེམས་ཉིད་སྟོང་པར་ཐིམ་པའི་སྟོང་པ་ཤེས་པ་དེས་འཁྲུལ་པ་ཐམས་ཅད་འཇིག་པའི་དཔེ་ནི་ཡིད་བཞིན་གྱི་ནོར་བུ་རིན་པོ་ཆེ་ལུས་ལ་བཏགས་ན་ལུས་སེམས་ཀྱི་ནད་དང་སྐྱོན་ཐམས་ཅད་མེད་པར་འགྱུར་བ་བཞིན་སེམས་ཀྱི་སྟོང་ཉིད་རྟོགས་པས་ཀྱང་སེམས་ཀྱི་འཁྲུལ་པ་ཐམས་ཅད་ཞིག་པའི་མཁས་པ་དེ་ཐེག་པ་གཞན་ལ་ཞུགས་པ་བས་ངོ་མཚར་ཆེའོ། ། སྟོང་པ་དེ་བདེ་བའི་གནས་སུ་སྟོན་པ་ནི། རང་ལ་རང་རིག་བདེ་བ་ཆེན་པོའི་བག་ཆགས་གཟུགས་ལྟ་བུ་ཡོད་པ་དེ་ཚེ་ཆོས་ཐམས་ཅད་ནམ་མཁའ་དང་མཉམ་པར་བྱེད་པར་འགྱུར་རོ། ། ཀཱ་ལ་ཀུ་ཌ་ནི་ནག་པོ་བརྩེགས་པ་སྟེ་ཕྱིའི་རྒྱ་མཚོ་ལས་འོང་བའི་དུག་གི་མིང་ངོ་། ། དེ་སུས་ཟོས་པ་དེ་འཆི་བ་བཞིན་ལྷན་ཅིག་སྐྱེས་པ་གང་ལ་ཤར་བ་དེའི་ཉོན་མོངས་རྣམ་རྟོག་ཐམས་ཅད་གསོད་པས་མི་མཐུན་པའི་དཔེའི་མིང་གི་ལྷན་སྐྱེས་སྨོས་སོ། ། དེ་ཚིག་གི་སྨོས་སུ་མི་རུང་བ་ནི་དེས་མི་གོའི་རང་བཞིན་མཁའ་མཉམ་རྟོགས་པའི་ཡིད་ཀྱིས་དེ་ཤེས་པ་ཡིན། དེས་སྐྱོན་གྱི་ཡིད་དེ་དག་མེད་པར་འགྱུར་ཏེ་དེས་ན་དེ་མཛེས་ཤིང་དཔའ་བ་ཡིན་ནོ། །
ཕྱི་ནང་གཉིས་ཀྱི་ཁྱིམ་དང་ཁྱིམ་ན་དེ་ནི་སེམས་བཤད་པ་རྣམས་ཀྱིས་བརྗོད་ཀྱང་དེ་མི་ཤེས་པར་འགྲོ་བ་ཐམས་ཅད་སེམས་གཉིས་སྣང་དུ་འཁྲུལ་པ་སྨྲའོ། ། བསམ་དུ་མེད་པ་དེ་ནི་མན་ངག་མེད་པར་སུས་ཀྱང་མི་རྟོགས་སོ། ། ཀྱེ་མ་ནི་ངོ་མཚར་བ་སྟེ་དེ་ལྷན་ཅིག་སྐྱེས་ཀྱི་རྣལ་འབྱོར་སྒོམ་པ་ལ་དྲིས་ཤིག གསང་གནས་ལ་སོགས་པའི་གཟུགས་ཐམས་ཅད་སྤངས་པ་དེ་ངས་མཐོང་སྟེ་གཟུགས་མེད་གཟུགས་བཟང་དམ་པ་སྟེ། ། སྣ་ཚོགས་གཟུགས་ཅན་ཡིད་ལས་སྐྱེས། ། ཞེས་གསུངས་པ་ཡིན་ནོ། ། དེ་རྗེས་ཐོབ་ཀྱི་བསམ་པས་ཡུལ་རྨི་ལམ་ལྟ་བུར་མཚོན་ཅིང་ཤེས་པར་བྱེད་པའི་རྣལ་འབྱོར་པ་གཞན་དག་བསམ་པ་དེས་འཁོར་བའི་རྒྱུ་རླུང་ཐམས་ཅད་འགག་པར་འགྱུར་ཏེ་སེམས་ཀྱིས་སེམས་རྟོགས་ནས་རླུང་སེམས་མི་གཡོ་ཞིང་བརྟན་པར་འགྱུར་བའི་ཕྱིར་རོ། ། རྡོ་རྗེ་ཕྲེང་བའི་རྒྱུད་ལས། ཁམས་གསུམ་རླུང་གིས་སྤྲུལ་པ་སྟེ། ། རྨི་ལམ་རྨི་བ་བཞིན་དུ་བལྟ། །
ཞེས་གསུངས་སོ། ། དེ་ལྟར་བསྒོམས་པས་སེམས་ཐམས་ཅད་རང་བཞིན་འོད་གསལ་ལ་ཐིམ་པར་འགྱུར་ཏེ། དེའི་ཚེ་བདག་གཞན་མཉམ་པར་མཐོང་བས་རྟོག་བཅས་འབད་རྩོལ་ཅན་གྱི་བསམ་གཏན་གྱིས་ཅི་བྱེད། འོ་ན་སངས་རྒྱས་ཀྱིས་ཅིའི་ཕྱིར་གསུངས་སྙམ་ན། ལྟ་བ་དེ་ཁོ་ན་ཉིད་གཅིག་ལ་དེ་སྟོན་པའི་ལུང་མི་འདྲ་བ་མང་པོ་མཐོང་བ་དེ་ལ་རང་དད་ཅིང་འདོད་པའི་དབང་གིས་རྩ་དང་རླུང་དང་ཐིག་ལེ་དང་ལྷའི་སྐུ་དང་གསུང་དང་ཐུགས་ཕྱག་མཚན་ལ་སེམས་གཏོད་པ་ལ་སོགས་པ་གསལ་བ་སྟེ་སོ་སོར་སྣང་། དེ་མགོན་པོ་ལྷན་ཅིག་སྐྱེས་པ་དང་ས་ར་ཧ་བདག་ཉིད་གཅིག་པུ་མཐུན་གྱི་རྟོག་བཅས་ཀྱི་བསམ་གཏན་གཞན་རྣམས་ཐམས་ཅད་དང་དེ་འགལ་ལོ། ། འོ་ན་དེ་ཐམས་ཅད་ནོར་རམ་སྙམ་ན། དེ་སྒོམ་པའི་རང་གི་ཁྱིམ་དང་ཁྱིམ་ན་ཞི་སོགས་དམན་པའི་དངོས་གྲུབ་དང་། འབྲིང་གྲུབ་པ་ཆེན་པོ་བརྒྱད་ལ་སོགས་པའི་གྲུབ་མཐའ་དེ་གྲུབ་པ་ཡོད་པས་དེ་དག་གསུངས་པ་དོན་མེད་མ་ཡིན་ནོ། ། ལྷན་སྐྱེས་དེ་རྟོགས་པས་ཆོས་ཐམས་ཅད་རྟོགས་པའི་དཔེ་སྟོན་པ་ནི་གཅིག་རྣམ་ཤེས་འོད་གསལ་གྱིས་ཟོས་པས་ཕུང་པོ་གཞན་ཀུན་ཡེ་ཤེས་ཀྱི་མེས་འཚིག་སྟེ་དཔེར་ན་ནགས་ཀྱི་ཤིང་གཅིག་མེས་ཚིག་པས་དེ་མཆེད་ནས་ནགས་ཐམས་ཅད་འཚིག་པ་བཞིན་ནོ། །
ལྷན་སྐྱེས་དེ་རང་ལ་ཡོད་པ་མ་ཤེས་པར་ཕྱི་རོལ་སོང་ན་ཁྱིམ་བདག་སྟེ་ལྷན་སྐྱེས་འཚོལ་བ་ནི་དེས་དེ་འོངས་ཀྱང་མ་མཐོང་གར་ཕྱིན་ཀྱང་དེ་མེད་ཅིང་ཕྱི་རོལ་དུ་འདུག་པར་གྱུར་ཀྱང་དེ་མི་ཤེས་སོ། ། དེ་གང་གིས་རྙེད་ན་རྟོག་པའི་རྦ་རླབས་མེད་པའི་རྟོག་མེད་ཀྱི་དབང་ཕྱུག་མཆོག་ཉོན་མོངས་ཀྱི་རྙོག་པ་མེད་པའི་མི་རྟོག་པའི་བསམ་གཏན་གྱིས་དེ་འཐོབ་པར་འགྱུར་ལ། བསམ་གཏན་དེ་དཔེས་སྟོན་པ་ནི་ཆུ་དང་བ་དང་མར་མེ་རང་གསལ་བ་མི་འཆོས་པ་བཞིན་དུ་སེམས་རྟོག་མེད་གཅིག་པུར་ཞོག་ཅིག དེ་འགྲོ་འོང་ལ་སོགས་པའི་སྤྱོད་ལམ་གང་ཡང་རང་གིས་མི་དགག་པར་གཞག་གོ ། དགྱེས་རྡོར་ལས། ཡིད་ཀྱང་འགག་པར་མི་བྱ་ཞིང་། ། དབང་པོ་རྣམས་ནི་དགག་མི་བྱ། ། ཞེས་གསུངས་སོ། ། ཆགས་ཞེན་གྱི་ཡུལ་ཐམས་ཅད་སྟོང་པ་སྣང་བ་རྨི་ལམ་གྱི་དཔེས་སྟོན་པ་ནི། གང་ཡང་སྟེ་གཞན་ཡང་ཞེས་པ་སྟེ་རྨི་ལམ་དུ་སྒེག་མོ་དང་ཉལ་བའི་སེམས་འཁྲུལ་པ་ནི་གཞི་ཅི་ཡང་མེད་པ་སྣང་བ་བཞིན་སྣང་ཚད་རང་གི་སེམས་དང་གཅིག་ཏུ་བལྟས་ན་སངས་རྒྱས་འཐོབ་བོ། །
དེ་ལྟར་གོམས་པས་རང་གི་ལུས་ངག་ཡིད་གསུམ་ལྷན་ཅིག་སྐྱེས་པ་དང་དབྱེར་མེད་དུ་ཤར་བ་དེའི་ཚེ་རྟོགས་པ་མཛེས་ཏེ་བཟང་བ་ཡིན་ནོ། ། དེའི་སྤྱོད་པ་ནི་ཁྱིམ་པ་བཟའ་མི་འཛེམ་མེད་དུ་སྤྱོད་པ་བཞིན་རྟོག་མེད་དུ་ཡུལ་ལྔ་ལ་སྤྱད་པར་བྱའོ། ། སྔར་དེ་ཙམ་ཞིག་བཤད་ཀྱང་སྐལ་མེད་ཀྱིས་མི་གོ་ཞེས་སྟོན་པ་ནི། ས་ར་ཧ་ང་ཡིས་རྩེ་མོ་སྟེ་སྨྱོན་ཚིག་མང་པོ་སྨྲས་པ་ལ་བྱིས་པ་རྣམས་ཤ་ཐང་ཆད་དེ་མི་རྟོག་པར་མེ་སྤྲ་བ་ཉིད་ལ་འབར་བ་བཞིན་རང་ཁོ་ནས་རྟོགས་པར་ཟད་དོ། ། ཡང་ན་ལྷན་ཅིག་སྐྱེས་པ་ང་ཡིས་རྩེད་མོ་སྟེ་རྟོག་པའི་རྣམ་འཕྲུལ་མང་པོ་བྱས་པ་ལ་བྱིས་པ་དེ་མ་རྟོགས་པ་རྣམས་འཁོར་བར་འཁྱམ་པའོ། ། མེ་སྤྲ་བ་ཉིད་ལ་འབར་བ་ནི་མཁས་པ་རྣམས་རྟོགས་པའི་སྤྲ་བ་དེ་ཉིད་ལ་ཡེ་ཤེས་ཀྱི་མེ་འབར་བའོ། ། ཀྱེ་མ་ནི་ཡིད་སྐྱོ་བ་སྟེ་གྲོལ་བའི་ཐབས་གཞན་ནི་ཡོད་མ་ཡིན་ཏེ་ལ་ལས་ཡིད་ཆེས་པའམ་ལུས་སྐྱེད་བྱེད་གཞན་ན་མེད་པ་བཞིན་ནོ། ། དེ་འདྲའི་རྣལ་འབྱོར་ལ་སྤྱོད་པ་འཁོར་བའི་དཔེ་དང་བྲལ་བ་ཡིན་ཏེ་འཁོར་འདས་ཐམས་ཅད་ཀྱི་བདག་པོ་ལྷན་སྐྱེས་ཟ་ཞིང་སྐྱོན་གང་ཡང་མེད་པས་རང་བཞིན་མཛེས་པ་དེས་ཆགས་ཤིང་ཞེན་པའི་ཡུལ་གྱིས་གང་བའི་འཁོར་བའི་སེམས་ཉིད་ཆགས་བྲལ་དུ་བྱས་ནས་འཁོར་འདས་ཐམས་ཅད་ཀྱི་གཞིའམ་གཉུག་མར་ཞུགས་ནས་གཟུང་འཛིན་གྱི་སེམས་ཉམས་པས་ནི་སངས་རྒྱས་ཐམས་ཅད་སྐྱེད་པའི་ཡུམ་ཡིན་པས་རྣལ་འབྱོར་མ་སྟེ་ངས་མཐོང་བས་འཁོར་བའི་ཟ་འཐུང་ལ་བསམ་པ་མེད་དོ། ། གྲོགས་དག་ནི་བོད་པའོ། སེམས་ལ་གང་སྣང་བ་ཕྱི་རོལ་ན་ཡོད་པར་སེམས་པ་དེ་སྡུག་བསྔལ་གྱིས་འཛིན་ནོ། །
ཕྱི་རོལ་སྒྱུ་མ་ལྟ་བུར་རྟོགས་པའི་རྣལ་འབྱོར་པ་ནི་འཁོར་བའི་དཔེ་དང་བྲལ་བས་དེས་འདི་ཙམ་ཞིག་བསམ་པར་བྱ་སྟེ། སྒོ་གསུམ་གྱི་རྩོམ་པ་གང་ལའང་རྨི་ལམ་སྒྱུ་མ་དང་དབྱེར་མེད་དུ་འཛིན་པའི་བློ་ནི་ས་གསུམ་སྟེ་ལུས་ངག་ཡིད་གསུམ་དྲི་མེད་དུ་འགྱུར་རོ། ། དཔེར་ན་ཟླ་བའི་འོད་ཟེར་དང་ཕྲད་པའི་ནོར་བུ་ཆུ་ཤེལ་ལས་ཆུ་རང་དབང་མེད་པར་འཛག་པ་བཞིན་དུ་ལྷན་ཅིག་སྐྱེས་པའི་ཐབས་སྣ་ཚོགས་ཀྱིས་ཐར་པའི་ཡོད་ཏན་མངོན་ཤེས་ལ་སོགས་པའི་ཡོན་ཏན་གྱིས་རྒྱལ་སྲིད་ཀུན་ལ་དབང་བསྒྱུར་བར་བྱེད་དེ་དེ་འདྲ་བའི་སེམས་ཉིད་ལྷན་ཅིག་སྐྱེས་པ་དེ་ནི་མི་རྟོག་པའི་ཡེ་ཤེས་གྲུབ་པའི་རྣལ་འབྱོར་མ་དང་སྒོ་གསུམ་གྱི་ཉེས་སྤྱོད་ཐམས་ཅད་སྡོམ་ནུས་པས་ལྷན་ཅིག་སྐྱེས་པའི་སྡོམ་པ་ཞེས་བྱའོ། ། ལྷན་སྐྱེས་དེ་ཡི་གེར་བཤད་པ་ནི་ཡི་གེ་འདུས་པས་ཐ་སྙད་བྱེད་པའི་སེམས་ཅན་གྱི་འགྲོ་བ་མ་ལུས་པ་ལ་ཡི་གེའི་ཐ་སྙད་མེད་པ་གཅིག་ཀྱང་མེད། ཇི་སྲིད་ཡི་གེས་ཐ་སྙད་བྱེད་པའི་མཚན་འཛིན་གྱི་རྟོག་པ་མེད་པར་གྱུར་པ་འགགས་པའི་ཚེ་ན་དོན་དམ་པའི་ཡི་གེ་རབ་ཏུ་ཤེས། ཡི་གེ་ཕྱིས་པས་སྣག་ཚ་ཡལ་ནི་ཡི་གེ་མེད་པ་ཡི་གེ་ཡིན་ཞེས་བསྒྱུར་བ་དེ་ལེགས་སོ། ། དེའི་དོན་ནི་འདི་ཡིན་ཏེ་ཡི་གེ་ལ་རྒྱ་སྐད་ཨཀྵ་ར་དེ་བོད་སྐད་མི་འགྱུར་བ་ཡིན་ཏེ། རྣམ་གྲངས་དུ་མ་མེད་པ་དང་། ཞེས་བཤད་པ་ཡིན་ནོ། ། ལྷན་སྐྱེས་ཀྱི་ཡེ་ཤེས་ནི་སེམས་ཅན་ནས་སངས་རྒྱས་ཀྱི་བར་དུ་མི་འགྱུར་བས་དེ་ལ་མཆོག་གི་མི་འགྱུར་བ་ཞེས་ཟེར་རོ། །
དེ་ལ་དོན་དམ་པ་དང་ཐ་སྙད་ཀྱི་ཡི་གེ་གཉིས་མེད་པའི་སེམས་ཅན་ནི་གཅིག་ཀྱང་མེད་ལ། མཚན་འཛིན་གྱི་ཐ་སྙད་ནུབ་པའི་ཚེ་དོན་དམ་པའི་ལྷན་སྐྱེས་ཀྱི་ཡི་གེ་དེ་གསལ་བར་འགྱུར་ཏེ། ཡི་གེ་ཕྱིས་པས་སྣག་ཚ་ཡལ་ཙ་ན་ཤོག་བུ་གསལ་བ་བཞིན་ནམ། མཚན་འཛིན་ཐ་སྙད་ཀྱི་ཡི་གེ་མེད་པ་ནི་དོན་དམ་པའི་ཡི་གེ་ཡིན་ཞེས་བཤད་པར་བྱའོ། ། དེ་འདྲའི་ཡི་གེ་མི་ཤེས་པར་མུ་སྟེགས་ཅོལ་མེད་རིག་བྱེད་འདོན་པ་ཐར་པ་ལས་ཉམས་ནི་དེས་དོན་དམ་པའི་ཡི་གེ་སྒྲའི་ཚངས་པ་ཨོཾ་ཡི་གེ་ཕྱེད་དང་བཞི་པར་འདོན་པ་དེ་ཡི་གེ་གཉིས་ཀ་མ་ཤེས་པར་འཁོར་བར་འཁྱམ་པར་འགྱུར་རོ། ། ཀྱེ་དམ་པ་རྣམས་སོམས་དང་ཅིག་ཤོས་ལྷན་སྐྱེས་མི་ཤེས་ན་འཁོར་བ་རྣམས་གང་ནས་ཤར་ཅིང་གང་དུ་ནུབ་པ་དང་། ཇི་ལྟར་ཕྱི་རོལ་པ་དང་། ནང་པའང་དེ་བཞིན་མི་ཤེས་ལ། དེ་ཤེས་ན་བཅུ་བཞི་པའི་ས་ལ་རྒྱུན་དུ་གནས་སོ། ། དེ་ལ་བཅུ་བཞི་པ་ནི་ཚོགས་ལམ་ནས་བཅུ་གཅིག་ཀུན་ཏུ་འོད་ཀྱི་བར་ས་བཅུ་གསུམ་དང་།
གསང་སྔགས་ནང་གི་སངས་རྒྱས་ནི་དེའི་ཡང་གོང་ན་ཡོད་པས་བཅུ་བཞི་པ་སྟེ། འདི་རྒྱས་པར་འཇམ་དཔལ་ཞལ་ལུང་ལ་སོགས་པ་ན་ཡོད་དོ། ། ལྷན་སྐྱེས་དེ་ལ་གཟུགས་ཅན་གྱི་ལུས་མེད་ལ་ལུས་ལ་གཏེར་དུ་སྦས་པའི་ཚུལ་དུ་ཡོད་དེ་དགྱེས་རྡོར་ལས། ལུས་ལ་ཡེ་ཤེས་ཆེན་པོ་གནས། ། རྟོག་པ་ཐམས་ཅད་ཡང་དག་སྤངས། ། དངོས་པོ་ཀུན་ལ་ཁྱབ་པ་པོ། ། ལུས་གནས་ལུས་ལས་མ་སྐྱེས་པའོ། ། ཞེས་གསུངས་པ་ཡིན་ནོ། ། དེ་མངོན་སུམ་དུ་ཤེས་ན་དེས་གྲོལ་བར་འགྱུར་རོ། ། ས་ར་ཧ་ང་ཡིས་དོན་དམ་པ་གྲུབ་པའི་ཡི་གེ་ལྷན་སྐྱེས་དང་པོ་ཡེ་ནས་སྦས་པ་དེ་བཏོན་ནས་དེའི་ཁུ་བ་སྟེ་བཅུད་འཐུངས་པས་ངའི་ཉོན་མོངས་རྣམ་རྟོག་བརྗེད་ཅིང་ཡལ་བར་འགྱུར་ཏེ།
ཆང་འཐུངས་པས་ཡིད་མི་བདེ་ཡལ་བ་བཞིན་ནོ། ། མི་གང་གི་དོན་དམ་པའི་ཡི་གེ་གཅིག་པོ་ཤེས་པ་དེའི་མིང་འཛིན་གྱི་མཚན་མ་ཐམས་ཅད་མི་ཤེས་ཏེ་ནུབ་འགྲོའོ། ། ནགས་ཁྲོད་གསུམ་ནི་ལུས་ངག་ཡིད་གསུམ་མོ། ། ཡི་གེ་གཅིག་ནི་ལྷན་སྐྱེས་སོ། ། དེ་གཞི་ལམ་འབྲས་གསུམ་གྱི་ཡི་གེ་གསུམ་གྱི་དབུས་ན་འོད་གསལ་གྱི་ལྷ་གང་ཞིག་དེ་གསུམ་ལས་འབབ་ཅིང་གནས་པ་དེ་ལ་ནི་གདོལ་པ་རིགས་ངན་ལམ་ལས་འཛུར་བ་བཞིན་དུ་ཆགས་བཅས་ཀྱི་རིག་བྱེད་བཞི་སྟེ་དགའ་བ་བཞི་ཡང་ལྷན་སྐྱེས་ཀྱི་ལམ་ལས་འཛུར་རོ། ། དེ་གསལ་བར་བཤད་པ་ནི། ལྷན་སྐྱེས་མ་ལུས་པའི་རང་བཞིན་མི་ཤེས་པའི་མི་གང་ཞིག་ཀུན་ཏུ་རུ་ལས་རྒྱ་བསྟེན་པའི་སྐབས་སུ་ཟག་མེད་ཀྱི་བདེ་ཆེན་སྒྲུབ་པར་འདོད་པ་ནི། རི་དྭགས་མོ་སྐོམ་པ་སྨིག་རྒྱུ་ལ་ཆུར་ཤེས་ནས་རྒྱུག་པ་དེ་བོད་ལ་འགྱུར་བར་འདྲ་བ་ལ་འཁྲུལ་ནས་སྐོམ་ནས་འཆི་སྟེ་དེས་ནམ་མཁའ་ལ་ཆུ་རྙེད་དམ། དེ་བཞིན་དུ་དགའ་བཞིའི་བདེ་བ་ལ་ཡེ་ཤེས་སུ་འཁྲུལ་ནས་ལྷན་སྐྱེས་མི་རྟོགས་སོ། ། དེའི་རྒྱུ་མཚན་དེ་གཉིས་སྦྱར་བ་ལས་སྐྱེས་པའི་བདེ་བ་དེ་ལ་ནི་ལྷན་སྐྱེས་དེ་བརྟེན་ཅིང་སྐྱེད་པའི་ནུས་པ་མེད་པས་ན་ས་གསུམ་སྟེ་སྒོ་གསུམ་གྱི་སྤངས་རྟོགས་གང་དུ་རྫོགས་ཏེ་མི་རྫོགས་སོ། །
ཡང་ན་ཐབས་རྐྱང་པས་བསྐྱེད་པའི་བདེ་བའི་སྐད་ཅིག་མ་དེའང་ཡེ་ཤེས་སུ་འགྱུར་ལ། ཡང་ཡེ་ཤེས་དེ་ཉིད་ཤེས་རབ་ཡོད་མེད་གཉིས་ཀའི་དུས་སུ་སྐྱེ་བར་འགྱུར་བས་ལས་རྒྱ་ལ་ལྟོས་ཅི་དགོས། དེས་ན་ལྷན་སྐྱེས་དེ་བླ་མའི་དྲིན་གྱིས་དུས་རྒྱ་ལ་གང་ཟག་འགའ་ཡིས་ཤེས་པར་འགྱུར་རོ། དེ་གསལ་བར་བཤད་པ་ནི་གྲོགས་དག་ཅེས་བོས་ནས་རྟོགས་དཀའ་བས་ཟབ་མོ་དང་ནི་སེམས་ཅན་ཐམས་ཅད་ལ་ཁྱབ་པས་རྒྱ་ཆེ་བ་མན་ངག་མེད་པའི་བདག་ཉིད་ལས་སྐྱེ་བ་མ་ཡིན་ཏེ། ལྷན་ཅིག་སྐྱེས་དགའ་དེ་དབང་བཞི་པའི་དུས་སུ་བླ་མས་སེམས་ཡེ་ཤེས་ཕྱག་རྒྱ་ཆེན་པོར་ངོ་སྤྲད་པས་སེམས་ཀྱི་གཞི་གཉུག་མ་ཉམས་སུ་མྱོང་བས་ཤེས་སོ། ། དེའི་ཡོན་ཏན་ནི་མུན་ནག་ཏུ་ཟླ་བ་ཤར་བས་མུན་པ་འཇོམས་པ་བཞིན་དེའི་བྱ་རྫོགས་ཀྱི་སྐད་ཅིག་གཅིག་ལ་སྙིང་ཁམས་སྟེ་དེ་འདྲའི་སེམས་སྟོབས་ཅན་གྱིས་སྡིག་སྒྲིབ་མ་ལུས་པ་ཟད་པར་བྱེད་དོ། ། ཏེ་ལོ་པའི་དོ་ཧའི་མན་ངག་ལས། དོན་འདིར་མཉམ་བཞག་སྡིག་སྒྲིབ་མ་ལུས་སྲེག ། བསྟན་པའི་སྒྲོན་མེ་ཞེས་སུ་བཤད་པ་ཡིན། ། ཞེས་བཤད་དོ། །
དེ་འདྲའི་སྡུག་བསྔལ་སྣང་བྱེད་དེ་སྐྱེད་བྱེད་སྡིག་སྒྲིབ་གཉིས་ནུབ་པ་ན་འཁོར་བ་ལས་སྒྲོལ་བའི་བདག་པོ་ནང་གི་གཟའ་ཡེ་ཤེས་དང་དུས་མཉམ་དུ་ཤར་ནས་གནས་པས་སྤྲུལ་པ་སྣ་ཚོགས་སྤྲུལ་པ་དང་། ཞི་ཁྲོ་ལ་སོགས་པ་དཀྱིལ་འཁོར་དུ་སྣང་བའང་འབྱུང་ངོ་། ། ཀྱེ་ཧོ་རྨོངས་པ་ནི་བོད་པའོ། ། སེམས་ཀྱིས་སེམས་དེ་སྟོང་ཉིད་དུ་རྟོགས་ན་རང་གི་སེམས་ལྟ་ངན་གྱི་ཕྲེང་བ་དྲུག་ཅུ་རྩ་གཉིས་ལ་སོགས་པ་ལས་གྲོལ་ཏེ་མཆོག་ཏུ་བདེ་བའང་དེ་ཙམ་དུ་ཟད། དེ་ལ་གནས་ན་མཆོག་ཐུན་མོང་གི་དངོས་གྲུབ་དམ་པ་རྣམས་འགྲུབ་བོ། ། ལྷན་སྐྱེས་དེ་ལ་སེམས་འཇོག་པའི་ཐབས་ནི་སེམས་ཀྱི་གླང་པོ་དེ་ནན་ཚིར་དུ་མི་དགག་པར་ཡན་དུ་ཆུག དེ་བདག་ཉིད་ལ་དྲིས་ཤིག་ནི་གློད་ནས་འཇོག་པའོ། ། དེ་ལ་རྟོག་པས་མ་འདྲི་ནི་དེ་རྟོག་མེད་དུ་འཇོག་པའོ། ། ཆོས་ཉིད་ནམ་མཁའི་རི་བོ་ལས་བབ་པའི་སེམས་རང་བཞིན་གྱིས་འོད་གསལ་བ་དྲི་མ་ཐམས་ཅད་དག་པར་བྱེད་པའི་ཆུ་འཐུང་ནི་དེ་ཤེས་པར་གྱིས་ལ་དེའི་འགྲམ་དུ་དེ་ལ་མ་ཡེངས་པར་རང་དགར་ཞོག་ཅིག དཔེར་ན་རྒྱལ་པོས་ཡུལ་གྱི་གླང་པོ་ཆེའི་དབང་པོ་ལྕགས་ཀྱུའི་ལག་པས་བཟུང་ནས་གསོད་པར་བྱེད་པ་ལྟར་རྣལ་འབྱོར་པས་ཀྱང་གླང་པོ་སྐྱོང་བ་བཞིན་སེམས་ཀྱི་གླང་པོ་ལ་དབང་བསྒྱུར་བས་སྤྲོས་པའི་སེམས་རང་ལོག་ཏུ་བསད་པར་འགྱུར་བ་ཡིན་ནོ། །
འཁོར་འདས་དབྱེར་མེད་དུ་བཞག་པ་སྟོན་པ་ནི། སྔར་ཆུ་དང་རླབས་ཀྱི་དཔེས་དེ་གཉིས་གཅིག་ཏུ་ངེས་པར་བྱས་ནས་ཡུལ་གྱི་དབྱེ་བ་སྣ་ཚོགས་ཀྱང་སེམས་དང་རང་བཞིན་གཅིག་ཅིང་གཉིས་འཛིན་གྱི་དྲི་མ་མེད་པར་རྟོགས་པར་བྱའོ། ། དེའི་འཐད་པ་ནི། ཡིད་ཀྱི་དེ་ཉིད་དམིགས་བཅས་ནི་དམིགས་མེད་ཀྱི་སྟོང་ཉིད་ཡིན་པའི་ཕྱིར་རོ། ། གཉིས་སྣང་ཐམས་ཅད་སྐྱོན་ཅན་ཡིན་པས་རྣལ་འབྱོར་པས་དེ་མི་སྒོམ་ལ། བསྒོམ་བྱ་ནི་དམིགས་བཅས་ཐམས་ཅད་དམིགས་མེད་དུ་སྒོམ་ཏེ་གཉིས་མེད་བདེ་བའི་རང་བཞིན་བླ་མེད་རང་བྱུང་དེ་རྟོགས་ཏེ་དེའང་དང་པོ་བླ་མས་དུས་སུ་བསྟན་པའི་ཐབས་བསྟེན་པས་ཤེས་སོ། ། གཉིས་མེད་སྒོམ་པའི་གནས་ངེས་མེད་དུ་སྟོན་པ་ནི་ནགས་སུ་མ་འགྲོ་ཁྱིམ་དུ་འདུག་དེར་དེ་ཤེས་ན་དེ་ལ་གནས་པར་བྱའོ། ། དེ་ནི་འཁོར་འདས་གཉིས་འཛིན་གྱི་རྟོག་པ་མེད་པའི་ཡིད་ལྷན་སྐྱེས་སུ་སོན་པ་ཡིན་ནོ། ། དེའི་ཚེ་མི་རྟོག་པའི་དགྲ་བོ་རྟོག་པ་ལ་འཇུག་པ་མེད་ལ། རྟོག་མེད་ལ་གནས་ནས་རྟོག་པ་ལས་རྒྱལ་བ་ཡིན་ཏེ་དེ་རྟོགས་པ་ནགས་དང་ཁྱིམ་ན་གནས་པ་ལ་བྱེ་བྲག་གམ་ཁྱད་པར་མེད་དོ། །
དེ་ལྟར་ཤེས་པས་མི་རྟོག་པ་ལ་བསྟེན་པར་བྱོས་ཤིག དེས་བདག་གཞན་ཐམས་ཅད་ལྷན་སྐྱེས་དེར་ཤེས་པར་བྱའོ། ། གང་སྒོམ་པ་དང་གང་གིས་སྒོམ་པ་ལ་སོགས་པའི་དབྱེ་བའི་འཆིང་བ་དང་བྲལ་བར་བྱོས་ཤིག་དང་བདག་ཉིད་གྲོལ་བར་འགྱུར་རོ། ། ཐ་དད་སྣ་ཚོགས་སུ་སྣང་བ་དེ་ཇི་ལྟར་ཡིན་ཞེ་ན། ཇི་ལྟར་ཏེ་དཔེར་ན་རྒྱ་མཚོའི་མཐོངས་ཇི་བཞིན་ཞེས་པ་ནི་མཚོ་དང་བའི་ནང་དུ་གཟུགས་བརྙན་སྣ་ཚོགས་སྣང་ཡང་མེད་པ་བཞིན་དུ་བདག་གཞན་སྣ་ཚོགས་སུ་སྣང་བའི་འཁྲུལ་བར་མ་བྱེད་ཅིག ཅེས་ཚིག་རྣམ་པར་སྦྱར་རོ། ། དེ་ལྟར་ལམ་གྱི་ལྷན་ཅིག་སྐྱེས་པ་བཞི་བསྟན་ནས་ད་ནི་འབྲས་བུའི་ལྷན་ཅིག་སྐྱེས་པ་རྒྱས་པར་བསྟན་པའི་ཕྱིར། སེམས་ཅན་ཐམས་ཅད་འཁོར་བར་སྐྱེས་ཙམ་ཉིད་ན་གཞི་གདོད་ནས་གྲུབ་པའི་སངས་རྒྱས་སུ་ཡོད་ཀྱང་དེ་ངོ་མ་ཤེས་པས་ལམ་བསྒོམས་ཙ་ན་སྔ་ན་མེད་པའི་སངས་རྒྱས་སུ་སྣང་སྟེ། དེ་གཉིས་སྒྲིབ་པ་གཉིས་ཀྱི་དྲི་མ་མེད་པ་མཆོག་གི་གོ་འཕང་སེམས་ངོ་བོ་ཉིད་ཀྱིས་དག་པའི་གཉིས་མེད་སེམས་ཀྱི་སྡོང་པོ་དམ་པ་དེ་ལ་བརྒྱད་སྟོང་དོན་བསྡུས་ལས། ཤེས་རབ་ཕ་རོལ་ཕྱིན་གཉིས་མེད། །
ཡེ་ཤེས་དེ་ནི་དེ་བཞིན་གཤེགས། ། ཞེས་བཤད་དོ། ། དེ་ས་གསུམ་སྟེ་ཁམས་གསུམ་མ་ལུས་པ་ཕྲིན་ལས་ཀྱི་ཡལ་ག་ལོ་འདབ་ཀྱིས་ཁྱབ་པ་སྙིང་རྗེ་ཆེན་པོའི་མེ་ཏོག་ཅན་གཞན་ཕན་སྣ་ཚོགས་པའི་འབྲས་བུ་སྨིན་པ་འཛིན་པའོ། ། དེ་ལ་དོན་ལ་བདག་གཞན་གཉིས་མེད་ཀྱང་དེའི་མིང་ནི་གཞན་ལ་ཕན་པ་ཞེས་བྱའོ། ། དེ་ནི་ཆོས་སྐུ་ནམ་མཁའ་དང་འདྲ་བ་ཡིན་པས་སྟོང་པ་ཡིན་ལ། དེ་ལས་ལོངས་སྐུའི་སྡོང་པོ་དང་ཅིར་ཡང་སྤྲུལ་པའི་སྐུའི་ཡལ་འདབ་སྣ་ཚོགས་རྒྱས་པ་སྙིང་རྗེའི་སྒོ་ནས་ཕྲིན་ལས་སྣ་ཚོགས་པ་འབད་མེད་ལྷུན་གྲུབ་འབྱུང་བ་ལྷན་སྐྱེས་ཕྱི་མ་འབྲས་བུ་ལྷན་སྐྱེས་དེ་འདྲའི་བདེ་བ་ཆེན་པོ་འདི་ནི་གཞན་ཟག་བཅས་ཀྱི་སེམས་མིན་ནོ། ། སྟོང་པའི་སྡོང་པོ་སྙིང་རྗེ་མིན་ཏེ་མེད་པ་ལྷན་སྐྱེས་རྐྱང་པ་གང་ལ་གཞན་ཕན་གྱི་རྩ་བ་སྙིང་རྗེའི་ལོ་འདབ་མེད་པ་དེ་ལས་སླར་ཡང་སྟེ་དུས་རྟག་ཏུ་དམིགས་པར་བྱེད་པ་གང་ཡིན་པ་ནི་གཞན་ཕན་མེད་པ་དེར་ལྷུང་བས་ཐབས་ཀྱི་ཡན་ལག་ཆག་པའི་ཉན་རང་དུ་ལྟུང་བར་འགྱུར་རོ། ། ཟག་མེད་ཀྱི་ས་བོན་གཅིག་ལས་སྟོང་ཉིད་རྟོགས་པ་དང་སྙིང་རྗེའི་སྡོང་པོ་གཉིས་འབྱུང་ལ་དེ་གཉིས་སྦྱངས་པའི་རྒྱུ་དེ་ལས་འབྲས་བུ་ཆོས་སྐུ་གཅིག་འབྱུང་ངོ་། ། སྟོང་ཉིད་སྙིང་རྗེ་དེ་ཡང་དུས་རྟག་ཏུ་དབྱེར་མེད་མི་འབྲལ་བ་གང་སེམས་པ་ནི་འཁོར་འདས་གཉིས་ལས་གྲོལ་ཏེ། རྒྱུད་བླ་མ་ལས།
བདག་སྲེད་མ་ལུས་ཤེས་རབ་ཀྱིས་བཅད་དེ། ། སེམས་ཅན་སྲེད་ཕྱིར་བརྩེ་ལྡན་ཞི་ཐོབ་མིན། ། དེ་ལྟར་བློ་རྩེ་བྱང་ཆུབ་ཐབས་བསྟེན་ནས། ། འཕགས་པ་འཁོར་བའམ་མྱ་ངན་འདའ་མི་འགྱུར། ། ཞེས་བཤད་པ་ཡིན་ནོ། ། ད་ནི་དེ་ལྟར་རྟོགས་པའི་གང་ཟག་དེ། ལམ་གྱི་དུས་ནའང་སྙིང་རྗེས་གཞན་དོན་བྱེད་དགོས་པར་སྟོན་པ་ནི་མི་གང་ཞིག་ཆོས་འདི་འདོད་ཅིང་དོན་དུ་གཉེར་བ་ཅན་འོངས་པའི་ཚེ་དེ་ནི་གལ་ཏེ་ཆོས་མི་སྟེར་བར་བྱེད་ཅིང་འགྲོ་ན་དེ་ལ་སངས་རྒྱས་རེ་བ་མེད་དེ་མི་འཐོབ་སྟེ། དེ་དཔེར་ན་ཁམ་ཕོར་གྱི་དུམ་བུས་སློང་བའི་མི་སྤྲང་པོ་ཕྱི་སྒོར་བོར་བའི་སྣོད་དང་། བཟའ་བཏུང་བླངས་ནས་དེ་གཞན་དོན་མི་བྱེད་འདོད་པ་ལ་མི་སྟེར་ན་དེ་བླངས་པ་དོན་མེད་བྱས་པ་བཞིན།

ཆོས་ཤེས་ནས་གཞན་ལ་མི་འཆད་པ་ནི་འཁོར་བར་སྐྱེ་བའི་འབྲས་བུ་གང་ཡིན་ཏེ། མེད་དོ། ། ལོ་ནི་མ་རངས་པའི་ཚིག་གོ ། དེ་བས་ན་རང་དོན་བོར་ནས་གཞན་དོན་བྱས་ན་རུང་ཞིང་བཟང་སྟེ་སློབ་དཔོན་ཀ་མ་ལ་ཤཱི་ལའི་སྒོམ་རིམ་ཆུང་བ་ལས་མི་རྟོག་ཡེ་ཤེས་མི་སྒྲུབ་ན། ། ཚིགས་གིས་སངས་རྒྱས་འགྲུབ་པ་མེད། ། འོན་ཀྱང་འགྲོ་བ་འདོན་པས་ན། ། མཁས་པ་རྣམས་ཀྱིས་བཤད་པར་རིགས། ། ཞེས་གསུངས་པ་བཞིན་ནོ། ། སློབ་དཔོན་ཐར་པའི་འབྱུང་གནས་ནི་དེ་འདྲ་བའི་གང་ཟག་དེ་འདོད་པ་ཅན་སློང་ན་འགྲོ་བ་གང་ལའང་ལན་ལ་རེ་མེད་པ་སྟེར་རོ། ། ཁམ་ཕོར་དུམ་བུ་ཞེས་པ་ལ་སོགས་པས་ནི་རང་དོན་མེད་པར་གཞན་དོན་མི་འགྲུབ་པར་སྟོན་ལ། རང་ཉིད་བོར་བར་བྱས་ན་རུང་ནི་གཞན་དོན་བྱ་བར་སྟོན་ཏེ།
འཁོར་བར་སྐྱེས་པ་དོན་མེད་དུ་འགྲོ་བས་རང་དོན་བོར་ནས། གཞན་དོན་བྱའོ། ། ཞེས་དང་། ཡང་ན་གཞན་དོན་མེད་ཀྱང་མ་ཞེན་ན་འཁོར་བའི་འབྲས་བུ་གང་ཡིན་དེ་དེའི་སྐྱོན་གྱིས་མི་གོས་པའོ། ། ཞེས་བཤད་དོ། ། འགྲེལ་བ་ཁ་ཅིག་ལས། སྔར་བསྟན་པའི་དོན་མཐའ་དག་སྤྲང་པོ་ལྟར་འཁོར་བའི་ལོངས་སྤྱོད་ལ་ཆགས་མེད་པ་དེའི་ཚེ་རྟོགས་པར་འགྱུར་བས་རང་ཉིད་བོར་བར་བྱས་ན་རུང་སྟེ་ཁྱིམ་ནས་ཐོན་ལ་ལུས་སྲོག་ལ་མི་ལྟ་ཞིང་དགྲ་གཉེན་ཐམས་ཅད་ལ་ཆགས་པ་མེད་པར་གནས་པར་བྱའོ། ། ཞེས་བྱ་བའི་དོན་དུ་འཆད་དོ། ། དོན་དེ་དག་དཔལ་ས་ར་ཧའི་དོ་ཧ་ཆིངས་ལས། རྨོངས་པ་ནམ་མཁའི་ཚད་མ་ནི། །
གལ་ཏེ་ཤེས་ན་རྨོངས་ཚོགས་གཅོད། ། དང་པོ་རྣམ་དག་ནམ་མཁའ་ལ། ། བལྟ་ཞིང་བལྟ་བས་མིག་ནི་འགག ། བྱ་བ་དང་། གློ་བུར་ཕྱིར་བྱུང་ཤ་བ་རི། ། ནམ་མཁའི་འབྲས་བུ་ལེན་པར་མཛོད། ། བྱ་བ་དང་། ཡང་། ཆོས་ཀྱི་ཚད་ནི་འདི་ཙམ་ཆོག ། མང་པོ་སྨྲས་པས་ཅི་ཞིག་བྱ། །
ཞེས་བྱ་བ་ལ་སོགས་པ་གསུངས་སོ། ། གསང་སྔགས་ནང་གིའང་རྩ་རླུང་ཐིག་ལེ་ལ་སོགས་པའི་སྟེང་ནས་ནི་ཁོ་བོས་མ་བཤད་དེ། དཔལ་བིརྺ་པའི་ཚིག་རྐང་བརྒྱད་ཅུ་རྩ་བཞི་པ་ལས་ཀྱང་སྤྲོས་བཅས་དེ་དག་ཐམས་ཅད་བཀག་ལ། ནག་པོ་སྤྱོད་པ་བའི་དོ་ཧ་ལས་ཀྱང་། བཟླས་པ་སྦྱིན་སྲེག་དཀྱིལ་འཁོར་ལས་ཀྱི་ནི། ། ཉིན་རེ་ཀུ་རེ་རྩེད་མོས་ཇི་ལྟར་འགྲུབ། ། གང་གིས་རྟག་ཏུ་ལྷན་སྐྱེས་བདེ་རྟོགས་ན། ། རིག་བྱེད་རྙིང་པ་དག་གིས་ཅི་ཞིག་བྱ། ། དེས་ནི་མ་ལུས་པ་ཡི་རྣམ་རྟོག་དང་། ། འགྲོ་བ་མ་ལུས་པ་ཡི་ང་རྒྱལ་འཇོམས། །
ཞེས་བཤད་དོ། ། རྣལ་འབྱོར་གྱི་དབང་ཕྱུག་ཆེན་པོ་ནི་དེ་གཉིས་མེད་ཀྱི་ཡེ་ཤེས་ལ་མངའ་བསྒྱུར་བའི་ཕྱིར་རོ། ། ས་ར་ནི་མདའ་དང་མཚོ་གཉིས་ཀའི་མིང་ཡིན་ཏེ་འདིར་མདའོ། ། ཧ་ས་ནི་བསྣུན་པ་སྟེ་མིང་ཡིག་དང་པོ་བྲིས་པ་ཡིན་ནོ། ། སེམས་ཀྱི་དེ་ཁོ་ན་ཉིད་གནས་ཚུལ་སྒྲོ་འདོགས་སྐུར་འདེབས་མེད་པར་མཚོན་ཅིང་སྟོན་པའི་རྣལ་འབྱོར་པའི་གླུ་དབྱངས་གཉིས་མེད་དོན་དམ་པ་སྟོན་པའི་ཡི་གེ་ཏེ། གཞུང་ངོ་། ། བཛྲ་པཱ་ཎི་ནི་ཕྱག་ན་རྡོ་རྗེ་སྟེ་རྒྱ་གར་ཕྱག་ན་ཞེས་གྲགས་པ་ཡིན་ནོ། ། དེའི་ལོ་ཙ་བ་ནི་ནག་ཚོ་དང་། རྨ་ཆོས་འབར་དང་། བལ་པོ་ཨ་སུ་གསུམ་གྱིས་བསྒྱུར་རོ། །
གཉལ་གྱི་སྟེང་པ་ལོ་ཙྭ་བ་ལ་སོགས་པས་བསྒྱུར་བའང་ཡོད་དོ། ། གཞན་ས་ར་ཧའི་གཏམ་རྒྱུད་ནོར་བ་མང་པོ་སུས་བྱས་མི་ཤེས་པ་ཡོད་དེ་རྒྱུས་མེད་པས་བྱས་པའི་ནོར་བའི་ཕྲེང་བ་ཡིན་པས་ཡིད་ཆེས་མི་བྱའོ། ཐུབ་པའི་མདོ་རྒྱུད་ཟབ་མོའི་ངེས་པའི་དོན། ། ཀུན་ཁྱབ་ལྷན་སྐྱེས་སྟོན་པའི་དོ་ཧ་འདི། ། བྲམ་ཟེ་ཆེན་པོས་མཚོ་སྐྱེས་དོན་དུ་མཛད། ། དེའི་ཆིངས་ཤ་བ་རི་པའི་དོན་དུ་མཛད། ། ཕྱི་ནང་ཀུན་ལ་བསླབས་པའི་མཁས་པས་ཀྱང་། གཞུང་འདི་ཤེས་པར་དཀའ་ན་མ་བསླབས་པའི། ། རྒྱལ་པོ་བཙུན་མོ་འབངས་ལ་སོགས་པའི་མི། ། བླུན་པོ་རྣམས་ཀྱིས་ཤེས་པར་ག་ལ་ནུས། །
དེ་དག་དོན་དུ་རྟོགས་དཀའི་གཞུང་རྩོམ་ན། ། རང་ཉིད་མཁས་དང་གཞུང་གི་དགོས་འབྲེལ་འཇིག ། དེས་ནི་དེ་དག་དོན་དུ་བརྩམས་ལ་སོགས། ། སེམས་ཅན་མང་པོ་བསླུ་བའི་རྫུན་ཚིག་ཡིན། ། གཉུག་མའི་དོན་སྟོན་བྲམ་ཟེ་ཆེན་པོའི་གཞུང་། ། ལེགས་པར་བཤད་ལས་བསོད་ནམས་གང་སྐྱེས་པ། ། དེས་ནི་འགྲོ་ཀུན་ལྷན་སྐྱེས་དོན་རྟོགས་ཏེ། ། སྐུ་གསུམ་མཛད་ལྡན་སངས་རྒྱས་མྱུར་ཐོབ་ཤོག ། དོ་ཧ་རྒྱན་གྱི་མེ་ཏོག་ཅེས་བྱ་བ་གཙང་གཡས་རུའི་དཔོན་དགེ་བཤེས་སྙིང་པོ་བས་ཡང་དང་ཡང་དུ་ཞུས་ནས་མང་དུ་ཐོས་པ་ཤཱཀྱའི་དགེ་སློང་བཅོམ་ལྡན་རལ་གྲིས་ལེགས་པར་སྦྱར་བ་རྫོགས་སོ།། །། འདིས་འདི་ལ་ཞུགས་པའི་སེམས་ཅན་ཐམས་ཅད་ལྷན་སྐྱེས་མི་ཤེས་པའི་མ་རིག་པའི་མུན་པ་སེལ་བར་གྱུར་ཅིག། །།
PAGE * MERGEFORMAT 30 བཅོམ་ལྡན་རིག་པའི་རལ་གྲི དོ་ཧ་རྒྱན་གྱི་མེ་ཏོག PAGE * MERGEFORMAT 31
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
