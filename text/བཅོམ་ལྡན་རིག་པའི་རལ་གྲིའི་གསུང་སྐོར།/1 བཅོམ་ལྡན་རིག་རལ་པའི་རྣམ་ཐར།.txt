བཅོམ་ལྡན་རིག་པའི་རལ་གྲིའི་གསུང་སྐོར།
པོད ༡
བཅོམ་ལྡན་རིག་རལ་པའི་རྣམ་ཐར།
༄༅། །བཅོམ་ལྡན་རིག་རལ་པའི་རྣམ་ཐར་བཞུགས་སོ།། བླ་མ་དང་འཇམ་པའི་དབྱངས་ལ་ཕྱག་འཚལ་ལོ། ། ཕས་རྒོལ་མེ་ཏོག་མདའ་ཡི་དཔུང་འཇོམས་ཤིང་། ། འཆད་རྩོད་རྩོམ་པའི་དཔལ་དང་ལྡན་གྱུར་པས། སྣ་ཚོགས་གྲུབ་མཐའི་འཐིབས་པོ་གཅོད་མཛད་པའི། ། བཅོམ་ལྡན་མཁས་པའི་ཞབས་ལ་སྤྱི་བོས་འདུད། སྐྱེ་དང་སྐྱེ་བར་སྦྱངས་པའི་སྟོབས་སད་པས། ། མཁས་དང་མཁས་པའི་སྐྱེས་བུ་མང་བསྟེན་ནས། ། ལུང་དང་རིགས་པའི་གཞུང་དང་མན་ངག་ལ། ། བསླབ་དང་ལེགས་པར་བསླབ་ཚུལ་ཤས་ཙམ་བརྗོད། །
བདག་ཅག་རྣམས་ཀྱི་འདྲེན་པ་བསླབ་གསུམ་གྱི་དྲི་ངད་ཀྱིས་ཉེས་སྤྱོད་ཀྱི་རྙོག་དུག་སེལ་ཞིང་། རང་གཞན་གྱི་གྲུབ་མཐའ་རྒྱ་མཚོའི་ཕ་རོལ་དུ་སོན་པས། སྐྱེས་བུ་མཁས་པ་རྣམས་ཀྱི་གཙུག་རྒྱན་དུ་གྱུར་པ། ཐུགས་དམ་གྱི་ལྷས་བྱིན་གྱིས་བརླབས་པས། འགྲན་ཟླ་ཐམས་ཅད་དང་བྲལ་བ། བཅོམ་ལྡན་རིགས་པའི་རལ་གྲི་ཞེས་ཕྱོགས་ཐམས་ཅད་དུ་གྲགས་པ་དེ་ཉིད། འཛམ་བུའི་གླིང་བྱང་གི་ཆ་ལ་ཉེ་བ། ཁ་བ་ཅན་གྱི་ཡུལ་གྱིས་དབུས། རྒྱལ་པོ་བྱང་ཆུབ་སེམས་དཔའ་རྣམས་དང་། བྱང་ཆུབ་སེམས་དཔའི་སྤྲུལ་པ་སྤྲེའུ་དང་བྲག་སྲིན་ལས་བོད་ཀྱི་སྐྱེ་བོ་ཐམས་ཅད་དང་པོར་བྱུང་ཞིང་།
དམ་པའི་ཆོས་ཀྱི་དབུ་བརྙེས་པའི་གནས། འབྲུ་བཅུད་ཕུན་སུམ་ཚོགས་ཤིང་། ཡན་ལག་བརྒྱད་ལྡན་གྱི་ཆུ་དང་། རྩི་ཤིང་ནགས་ཚལ་རྒྱས་པས་མཐོང་བ་ཙམ་གྱིས་ཡིད་འཛིན་པ། སྐྱེ་བོ་ཐམས་ཅད་ཡ་རབས་ཀྱི་ཚུལ་ལ་གནས་ཤིང་། བདེ་བར་གཤེགས་པའི་སྐུ་དཔག་ཏུ་མེད་པ་རང་བྱོན་དུ་བྱོན་ནས་རྣམ་པར་རྒྱལ་བའི་ཚང་བཟང་པས་ལྷག་པའི་གནས་སུ་བཞུགས་ནས་འགྲོ་བ་མང་པོའི་དོན་མཛད་པའི་གནས་ཡར་ལུང་། དེའི་བྱེ་བྲག་ཕུ་ཐང་བྱང་པ་སར། ཡབ་ཡོན་བདག་འཁོར་ལོ་འབུམ་དང་། ཡུམ་རྣལ་འབྱོར་རྒྱན་ཅེས་པ། ཡབ་དེ་ཡུལ་གྱི་གཙོ་བོར་གྱུར་ཅིང་།
འབྱོར་པ་དང་ལྡན་པར་ཡོད་པ་ལས། ཕ་སྤུན་ཡོན་བདག་མཁའ་འགྲོས་སྤྱན་རས་གཟིགས་ཞལ་གཅིག་པའི་སྐུ་གཅིག་བཞེངས་པས། རབ་གནས་ལ་ཡིད་གཉིས་སུ་གྱུར་ནས། པཎ་ཆེན་ཤཱཀྱ་ཤྲཱི་སྤྱན་དྲངས་པས་དེའི་ཁང་པར་མ་བྱོན་ཞིང་ཡོན་བདག་འཁོར་ལོ་འབུམ་གྱི་ཁང་པར་བྱོན་ཏེ་ཞག་གཉིས་སུ་བཞུགས་ནས། དུས་ཕྱིས་ཁྱེད་ལ་བུ་བཟང་པོ་བསྟན་པ་ལ་ཕན་པ་ཞིག་འབྱུང་བར་འདུག་ཅེས་ལུང་བསྟན་ཅིང་། དེའི་རྗེས་ནས་བུ་ཆེ་བ་རྣལ་འབྱོར་འབུམ་ཞེས་པ་དང་། གཟུང་དར། བསོད་ནམས་དར། བཅོམ་ལྡན་པ་དང་། དགེ་བཤེས་ཤེར་སྨོན་དང་ལྔ་བཅས་པ་ལས།
བཅོམ་ལྡན་པ་ཉིད་དང་པོ་ནས་མི་དགེ་བ་ལ་ངང་གིས་འཛེམ་ཞིང་། འཆད་ཉན་ལ་སོགས་པའི་ཚུལ་ལ་འཇུག་པ། ཆོས་དང་གང་ཟག་དམ་པའི་གཏམ་འབའ་ཞིག་གླེང་བ་ཞིག་བྱུང་བས་ཡོན་བཙུན་འབུམ་དཀོན་ཞེས་པ་ལ་ཀློག་ལེགས་པར་མཐར་ཕྱིན་པར་བསླབས་ཤིང་ཕྱིས་ཀྱང་རིང་དུ་བསྟེན་ནས། རྣམ་འཇོམས་སློབ་དཔོན་སངས་རྒྱས་གསང་བའི་འགྲེལ་པ། སྒྲུབ་ཐབས་རིག་སྔགས་འཆང་གི་སློབ་དཔོན་གཞོན་ནུ་སྡེ་ཡིས་བྱས་པའི་ཁྲུས་ཆོག སྨྲི་ཏིའི་ལུགས་ཀྱི་འགྲེལ་པ་དང་། སྒྲུབ་ཐབས་ཆ་ཚང་བ། ཁ་ཆེ་པཎ་ཆེན་ནས་ཀྱིས་ཡི་གེ་དྲུག་པའི་སྒྲུབ་ཐབས་འཕོ་བའི་མན་ངག་དང་བཅས་པ། རྒྱ་ཀན་བ་ནས་བརྒྱུད་པའི་གདམས་ངག་བལ་པོ་ཀཱ་ཡ་ཤྲཱིའི་ཆོས་གསུམ། དམར་པོ་ཞབས་ཀྱི་རླུང་གི་མན་ངག་ཆེ་ཆུང་།
ཕྱག་རྡོར་འགྲོ་བཟང་མའི་སྒྲུབ་ཐབས། རྡོ་རྗེ་ས་འོག་གི་རྒྱུད་རྡོ་རྗེ་ས་གསུམ་དུ་རྒྱུ་བའི་རྟོག་པ། ལྷ་བཅུ་བདུན་གྱི་སྒྲུབ་ཐབས་དང་། ཁ་རག་སྐོར་གསུམ་ལ་སོགས་པ་མང་དུ་གསན་ཞིང་དགུང་ལོ་བཅུ་གཅིག་ལོན་དུས་སུ་ཀྱི་སྟོན་ནམ་མཁའ་ཁྱུང་ལ། ཕུར་པ་ལ་སོགས་པའི་སྒྲུབ་སྐོར་ཞུས་ནས་དེའི་སྒྲུབ་ཐབས་དང་། འཕྲིན་ཆོག་དང་། ཆབ་གཏོར་འཇམ་དཔལ་མ་ལ་སོགས་པ་ཞུས་སོ། ། དེ་ནས་དགུང་ལོ་བཅུ་གཉིས་ལོན་པ་ལ་གྲ་བྱི་གནས་གསར་དུ་སྒྲོ་རྒྱལ་མཚན་ཐར་ཞེས་པ། གཙང་པ་དྲུག་པོ་ལ་ཕར་ཕྱིན་ལ་སོགས་པའི་ཆོས་མང་དུ་ཚར་བ། གཞན་ཡང་ཡོན་ཏན་དུ་མས་ཐུགས་རྒྱུད་གཏམས་པ་ཞིག་གིས་མཁན་པོ་མཛད་ཅིང་།
ཕར་ཕྱིན་གཉལ་ཏིག་ཀྱང་གསན། རྒྱ་ཀན་པའི་གདུང་བརྒྱུད་ཤཱཀྱ་སེང་གེ་ཞེས་པ། དཔྱལ་ལོ་ཙྭ་བ་དང་། ཇོ་བཙུན་རྟགས་པ་ལ་སོགས་པ་ལ་སློབ་གཉེར་མཛད་ཅིང་གཙང་དུ་ཡུན་རིང་དུ་བཞུགས་པས་སློབ་དཔོན་གཙང་པ་ཞེས་གྲགས་པ་དེས་སློབ་དཔོན་མཛད་ཅིང་རབ་ཏུ་བྱུང་ནས་མཚན་ཡང་དར་མ་རྒྱལ་མཚན་དུ་བཏགས་སོ། ། དེ་ནས་ཀྱོག་སྟོན་དར་མ་གྲགས་ཞེས་པ་གཉལ་པ་ཞིག་པོའི་སློབ་མ་གཅིག་ལ་ཡི་གེ་ལེགས་པར་བསླབས་ཤིང་། གཉལ་ཞིག་གི་ཚད་མ་བསྡུས་པའང་གསན་ནོ། ། དེ་ནས་གྲ་བྱའི་ལྕགས་རིར་བཞུགས་ནས་འདུལ་འཛིན་དཔལ་བཟང་ཞེས་པ་ལ་ཤ་མིའི་ལུགས་ཀྱི་འདུལ་བ་མདོ་རྩ་བ་དང་། སུམ་བརྒྱ་པ་དང་། སོ་སོར་ཐར་པ་དང་། ཀཱ་རི་ཀཱ་ལྔ་བཅུ་པ་དང་།
བཀའ་གདམས་ནག་ཚོའི་བསྟན་རིམ་དང་། བྱང་ཆུབ་ལམ་སྒྲོན་དང་། ཇོ་བོའི་བདེན་གཉིས་དང་དབུ་མའི་མན་ངག་དང་། སྤྱོད་པ་བསྡུས་པའི་སྒྲོན་མ་དང་། ཡན་ལག་བདུན་པ་དང་། སངས་རྒྱས་རྗེས་དྲན་གྱི་མན་ངག་དང་། ཆབ་གཏོར་དྲི་མེད་དང་། ཇོ་བོས་མཛད་པའི་ཆབ་གཏོར་གཞན་གཅིག་དང་། ལམ་སྒྲོན་གྱི་ཇོ་བོའི་རང་འགྲེལ་དང་། དབུ་མའི་སེང་གེས་མཛད་པའི་བདེན་གཉིས་ཀྱི་འགྲེལ་པ་དང་།
ཇོ་བོའི་འཇིག་རྟེན་དབང་ཕྱུག་གི་སྒྲུབ་ཐབས་དང་། མདོ་ཀུན་ལས་བཏུས་པ་ཆེན་མོ་དང་། ལུས་ངག་ཡིད་གསུམ་བྱིན་གྱིས་བརླབས་པའི་ཆོ་ག་དང་། ཡི་གེ་དྲུག་པའི་སྒྲུབ་ཐབས་དང་། སྒྲོལ་མའི་སྒྲུབ་ཐབས་དང་། མི་གཡོ་བའི་སྒྲུབ་ཐབས་རྣམས་ཇོ་བོས་མཛད་པ་དང་། དམ་ཚིག་གསུམ་བཀོད་རྣམས་དང་། གཙུག་ཏོར་དྲི་མེད་ཀྱི་རྟོག་པ་དང་། དེའི་འགྲེལ་པ་སློབ་དཔོན་ལྷན་ཅིག་སྐྱེས་པའི་རོལ་པས་མཛད་པ་དང་། འདི་ཡོན་བཙུན་འབུམ་དཀོན་ལ་གསན་ཀྱང་གསུང་ངོ་། །
ནོར་བུ་རྒྱས་པའི་གཞལ་མེད་ཁང་གི་གཟུངས། བདེ་མཆོག་ལོ་ཨི་པའི་སྒྲུབ་ཐབས་དང་། དེའི་བཤད་པ་ལོ་ཙ་བ་རིན་ཆེན་བཟང་པོས་ཇོ་བོའི་གསུང་ལ་ཟིན་བྲིས་མཛད་པ་དང་། སྤྱོད་འཇུག་སྟོད་ལུང་རྒྱ་དམར་བའི་ལུགས་དང་། སྡོམ་པ་ཉི་ཤུ་པའི་འགྲེལ་པ་གསར་རྙིང་། ཤེར་སྙིང་གི་སྒྲུབ་ཐབས་ནགས་ཚོའི་ལུགས། རྟེན་འབྲེལ་གྱི་མདོ། ། ཕ་རོལ་དུ་ཕྱིན་པའི་རབ་གནས། བྱམས་པ་ལྷ་ཡུལ་མའི་སྒྲུབ་ཐབས་ལ་སོགས་པ་མང་དུ་གསན་ནོ། ། ཞང་མཚལ་པའི་དངོས་སློབ་ངམ་ཤོད་ཀྱི་སློབ་དཔོན་སྒོམ་འཇམ་ཞེས་པའི་སྒོམ་ཆེན་གཅིག་ལ།
ཏེ་ལོ་པའི་དྭ་ཧ་དང་། བ་སུ་ཀིའི་ཀླུ་གཏོར་དང་། བླ་མ་བྷེ་རོའི་ཆོས་ཅི་རིགས་པ་དང་། མགོན་པོ་ལ་སོགས་པ་མཚལ་པའི་ཆོས་མང་དུ་ཞུས་ཤིང་། དཔོན་སུམ་པ་ལ། དཔལ་ལྷ་ལས་བབས་པའི་མཆོད་རྟེན་གྱི་ཆག་ཚད་བསླབས་ཤིང་ཡབ་དང་གཉིས་ཀ་ལ་རྣམ་པར་སྣང་མཛད་ཀྱི་ཚེ་སྒྲུབ་ཞུས་སོ། ། བླ་མ་དཱ་ན་ཤཱི་ལ་ལ་བདེ་མཆོག་ལ་སོགས་པའི་དབང་བཀའ་མང་དུ་ཞུས་ཤིང་། འཇམ་དཔལ་དཀར་པོ་དང་། མི་གཡོ་བ་དཀར་པོ་དང་། སྔོན་པོ་པུས་བཙུགས་དང་།
རི་ཁྲོད་ལོ་མ་ཅན་དང་། ཨེ་ཀ་ཛཱ་ཏི་དཀར་ནག་གི་སྒྲུབ་ཐབས་དང་། སྤྱན་རས་གཟིགས་དང་། རྒྱལ་པོ་ཨིནྡྲ་བོ་དྷིའི་ལུགས་ཀྱི་གསང་འདུས་ལྷ་བཅུ་གསུམ་མའི་སྒྲུབ་ཐབས། རྡོ་རྗེ་སྒྲོལ་མའི་སྒྲུབ་ཐབས། ཕག་མོའི་མངོན་རྟོགས་སྙེ་མ། སྒོམ་པ་དྲུག་གི་གཞུང་། དྷ་རི་ཀ་པའི་ཞལ་གཉིས་མའི་འགྲེལ་པ། གཤིན་རྗེ་གཤེད་ཀྱི་ཆ་ལག་ལ་སོགས་པ་སྔགས་ཀྱི་སྒྲུབ་ཐབས་དང་། དཔའ་བོ་གྲུབ་པའི་རྒྱུད་དང་།
གླེགས་བམ་བཀླག་པའི་ཐབས། ཨ་བྷྱའི་ལུགས་ཀྱི་ཀླུ་གཏོར། གཞན་ཡང་སྒྲའི་འགོད་ཚུལ་དང་། དབྲི་བསྣན། ཡི་གེའི་བརྗོད་ཚུལ་ལ་སོགས་པ་དང་། ཚད་མའི་གཞུང་ཅི་རིགས་པ་དང་། སྒེག་པ་རྡོ་རྗེའི་འཛམ་ནག འབྲེལ་གཏམ་དྲིར་འཇུག་ལ་སོགས་པ་མང་པོའི་སྒོ་ནས་གཏན་ལ་ཕབ་བོ། ། སློབ་དཔོན་ཕུ་ཐང་སྟོན་ཤག་ལ་གཞུང་རྣམ་ངེས་ཆོས་མཆོག་ཆེ་ཆུང་རིགས་ཐིགས། རྒྱུད་གཞན་གྲུབ་པ།
འབྲེལ་བ་བརྟག་པ། གཏན་ཚིགས་ཐིགས་པ། རྩོད་པའི་རིགས་པ། ཚད་མ་བསྡུས་པ། ཐམས་ཅད་མཁྱེན་པ་སྒྲུབ་པ། ཕྱི་རོལ་དོན་གྲུབ། ཚད་མ་ཀུན་ལས་བཏུས། ཚད་མ་བརྟག་པ་ཆེ་ཆུང་། གཞན་སེལ། སྨྲ་སྒོ་མཚོན་ཆ་རིག་པ་བཀླག་པ།
ཡི་གེའི་མདོ། ། དབང་ཕྱུག་རྟག་པ། ཀླུ་མེས་ཀྱི་བསྡུས་ཆུང་། ནོར་རྒྱུན་དཀར་དམར་སེར་གསུམ་གྱི་སྒྲུབ་ཐབས། བདེ་མཆོག་ལོ་ཨི་པ་དང་། ལ་བ་པའི་འགྲེལ་པ་དང་། བདེ་མཆོག་གི་རྒྱུད་འགྲེལ་ཅི་རིགས་པ་དང་། གསང་འདུས་ཀུན་སྙིང་གི་འགྲེལ་པ་ཆུང་བ་དང་། ཨིནྡྲ་བོ་དྷིའི་གཅིག་གསུམ་པའི་ཆ་ལག་ཅི་རིགས་པ་དང་། ཡེ་ཤེས་ཞབས་ལུགས་ཀྱི་ཆ་ལག་ཅི་རིགས་པ་དང་།
གཤིན་རྗེ་གཤེད་དམར་པོའི་ལྷ་བཅུ་གསུམ་མ་དང་། བིརྺ་པའི་ལྷ་ལྔ་མའི་སྒྲུབ་ཐབས་དང་། དཔའ་བོ་གཅིག་པའི་སྒྲུབ་ཐབས་དང་། གཏོར་ཆོག འཁྲུལ་འཁོར་གྱི་ཆོ་ག་ལ་སོགས་པ་མང་དུ་གསན་ཞིང་སྒྲ་དང་ཚད་མའི་སྲོལ་དང་གྲུབ་མཐའ་རྣམ་པར་དག་པ་རྣམས་དེ་ལས་བྱུང་ངོ་། ། སློབ་དཔོན་ཤཱི་ལ་ཤྲཱི་ཞེས་པ་སཱ་དྷུ་ཀཱིརྟིའི་པན་ཆུང་གཡེ་ན་བཞུགས་པ་གཅིག་ལ། ཀ་ལཱ་པའི་མཚམས་སྦྱོར་གྱི་རབ་ཏུ་བྱེད་པ་ལེའུ་དྲུག་དང་། རྒྱ་ཀློག་དང་། རྒྱ་ཡིག་དང་། སྒྲའི་འགོད་ཚུལ་ལ་སོགས་པ་ཅི་རིགས་པ་བསླབས་སོ། །
པཎྜི་ཏ་ཤུ་བྷ་ཀ་ར་སེ་ལ་ཡང་སྒྲའི་སྦྱོར་བ་དང་། ཡི་གེའི་བྱེ་བྲག་དང་། མན་ངག་ཅི་རིགས་པ་ཞུས་སོ། ། བླ་མ་ཆག་ལོ་ཙྭ་བ་ཆོས་རྗེ་དཔལ་ལ་དཔལ་གསང་བ་འདུས་པ་སློབ་དཔོན་ཀླུ་སྒྲུབ་དང་། ཀླུའི་བྱང་ཆུབ་གཉིས་ཆར་གྱི་དཀྱིལ་འཁོར་ཆོ་ག་ཉི་ཤུ་པའི་སྒོར་དབང་བསྐུར་བ་ཞུས་ནས། གསང་བ་འདུས་པའི་རྒྱུད། རྒྱུད་ཕྱི་མ་འགྲེལ་པ་སྒྲོན་གསལ། སྒྲུབ་ཐབས་མདོར་བྱས། མདོ་བསྲེ། དཀྱིལ་འཁོར་ཆོ་ག་ཉི་ཤུ་པ།
ཀླུའི་བྱང་ཆུབ་ཀྱིས་མཛད་པའི་དཀྱིལ་འཁོར་ཆོ་ག རིམ་ལྔ་སྤྱོད་པ་བསྡུས་པའི་སྒྲོན་མེ། མངོན་པར་བྱང་ཆུབ་པ། བདག་བྱིན་གྱིས་བརླབ་པ། ལས་ཀྱི་མཐའ་རྣམ་འབྱེད། རྒྱན་བདུན་དགྲོལ་བ། དུས་ཀྱི་འཁོར་ལོའི་རྒྱུད། དུས་འཁོར་གྱི་བསྟན་རྩིས། བདེ་མཆོག་བཅུ་གསུམ་མའི་དཀྱིལ་འཁོར་དུ་དབང་བསྐུར་བ་ཞུས་ནས། རྒྱུད་སྡོམ་པ་འབྱུང་བ།
དེའི་འགྲེལ་པ་རཏྣ་རཀྵི་ཏས་མཛད་པ། སྒྲུབ་ཐབས་དཀྱིལ་ཆོག དཀྱིལ་འཁོར་གྱི་ཆོ་ག་རྡོ་རྗེ་ཕྲེང་བའི་དཀྱིལ་འཁོར་དུ་དབང་བསྐུར་བ་ཕལ་ཆེར་རྫོགས་པར་ཞུས་ནས་དཀྱིལ་ཆོག་རྡོ་རྗེ་ཕྲེང་བ་སྒྲུབ་ཐབས་རྫོགས་པའི་རྣལ་འབྱོར་གྱི་ཕྲེང་བ། སྦྱིན་སྲེག་འོད་ཀྱི་སྙེ་མ། ངན་སོང་སྦྱོང་བ་དཀྱིལ་འཁོར་བཅུ་གཉིས་ཀྱི་དབང་ཞུས་ནས། ངན་སོང་སྦྱོང་རྒྱུད། རྡོ་རྗེ་འབྱུང་བ། ཨ་བྷྱའི་ལུགས་ཀྱི་སེམས་བསྐྱེད་ཞུས་ནས། བྱང་ཆུབ་གཞུང་ལམ་དང་། སྡོམ་པ་བཟུང་བའི་ཆོ་ག
བསླབ་བྱ། སློབ་དཔོན་ཀླུ་སྒྲུབ་དང་། ཞི་བའི་ལྷ་ལ་སོགས་པའི་སེམས་བསྐྱེད་ཞུས་ཤིང་དེའི་ཆོ་ག་དང་བསླབ་བྱ་ལ་སོགས་པའི་གཞུང་མང་པོ། ཏིང་ངེ་འཛིན་རྒྱལ་པོའི་མདོ། ། འགྲེལ་པ་གྲགས་པའི་ཕྲེང་བ། འདུལ་བ་མེ་ཏོག་གི་ཕྲེང་རྒྱུད། དགེ་ཚུལ་གྱི་བསླབ་པའི་གཞི་མདོ། ། ཀཱ་རི་ཀཱའི་འགྲེལ་པ་དོན་བརྒྱད་མ། བི་བུ་ཏའི་སྡོམ་གསུམ་འོད་ཀྱི་ཕྲེང་བ། བུདྡྷ་ཤྲཱིའི་རྒྱལ་བ་ལམ་འཇུག
སྤྱོད་འཇུག བུདྡྷ་ཤྲཱིའི་ལམ་རིམ། ཤཱཀྱ་ཤྲཱིའི་ལམ་རིམ། ཤཱཀྱ་ཤྲཱིའི་ཡན་ལག་བདུན་པ། ཐེག་ཆེན་གྱི་སྨོན་ལམ། ཨ་བྷྱའི་འཛམ་ནག དེས་མཛད་པའི་སྡོམ་བཟུང་བའི་ཆོ་ག མཚན་བརྗོད་ཀྱི་འགྲེལ་པ་བདུད་རྩི་ཐིགས་པ། གུར་གུམ་གཞོན་ནུའི་སྒྲུབ་ཐབས། བསྟོད་པ།
ཨ་ར་པ་ཙ་ནའི་སྒྲུབ་ཐབས་མི་ཕམ་བཤེས་གཉེན་གྱིས་མཛད་པ། ཤ་ཤ་དྷ་རའི་བསྟོད་པ། སྒྲོལ་མའི་མེ་ཏོག་ཕྲེང་འཛིན། བཟང་པོ་དྲུག་གི་རབ་གནས། ཤཱཀྱ་ཤྲཱིའི་ཐེག་ཆེན་གྱི་མན་ངག་ཚིགས་བཅད་མ། བི་བུ་ཏའི་ཡི་གེ་བརྒྱ་པའི་སྒྲུབ་ཐབས། ས་བདག་ལྟོ་འཕྱེའི་རྟག་པ། ཀུན་རིག་ལ་བརྟེན་ནས་སྡིག་པ་སྦྱོང་ཐབས་བཅུ་གཅིག བདེ་མཆོག་ལུས་དཀྱིལ་ལ་བསྒོམ། དྲིལ་བུ་སྐོར་གསུམ།
དྲིལ་བུ་པས་མཛད་པའི་བདེ་མཆོག་ལྷན་སྐྱེས། ལྟུང་བའི་སྙེ་མ་དམ་ཚིག་གསོ་བ་དང་བཅས་པ། གཤིན་རྗེ་གཤེད་དམར་པོའི་སྒྲུབ་ཐབས། རྣམ་པར་སྣང་མཛད་སྲུང་བས་མཛད་པ། བིརྺ་པས་མཛད་པའི་གཤེད་དམར་ལྷ་ལྔའི་དཀྱིལ་འཁོར་གྱི་སྒྲུབ་ཐབས། ལྷན་སྐྱེས་ཀྱི་སྒྲུབ་པ། ཕྱོགས་སྐྱོང་གི་གཏོར་མའི་ཆོ་ག མཎྜལ་གྱི་ཆོ་ག གཏོར་མའི་ཆོ་ག འཁྲུལ་འཁོར་གྱི་ཆོ་ག
བལ་པོ་རེ་བེནྟྲེས་མཛད་པའི་གཤེད་དམར་གྱི་ལུགས་ཆ་ལག་ཚང་བ། སློབ་དཔོན་དཔལ་འཛིན་གྱིས་མཛད་པའི་ལྷ་བཅུ་གསུམ་གྱི་ཆོ་ག སློབ་དཔོན་གྱིས་མཛད་པའི་ལྷ་བཅུ་གསུམ་གྱི་སྒྲུབ་ཐབས། གཏོར་མའི་ཆོ་ག་རྒྱས་པ་སློབ་དཔོན་བློ་གྲོས་བཟང་པོས་མཛད་པའི་ལྷ་ལྔའི་སྒྲུབ་ཐབས། རང་བྱིན་གྱིས་བརླབས་པ་བྱང་ཆུབ་སྙིང་པོས་མཛད་པའི་འཁྲུལ་འཁོར་གྱི་དེ་ཁོ་ན་ཉིད། འཆི་བདག་གི་དབྱུག་པ་འཛིན་པའི་རྣམ་རྒྱལ་དང་། དེའི་ཆ་ལག་ལེགས་པར་ཚང་བ་དང་། ངན་འགྲོ་ཡོངས་སུ་སྦྱོང་བའི་རྣམ་རྒྱལ་ལ་སོགས་པ་གསན་ནོ། ། ཆོས་རྗེ་ས་སྐྱ་པཎྜི་ཏ་ལ། ཚད་མ་རིགས་གཏེར།
ངན་སོང་སྦྱོང་རྒྱུད། ཚོགས་ཆོས། སེམས་བསྐྱེད། སྣང་བ་མཐའ་ཡས་ཀྱི་སྒོམ་དོན་རྣམས་ཐོབ། དབྱར་ཉི་མ་ལ་མཁན་པོ་དང་། མཁན་ཆེན་མཆིམས་ཁ་ལས་ཆོག་དང་། ཀྱི་སྟོན་གྱིས་གསང་སྟོན་བྱས་ནས་དགའ་བ་སྟོང་དུ་བསྙེན་པར་རྫོགས་ཤིང་། དབྱར་ཉི་མ་བརྩོན་འགྲུས་ལས་ཕ་རོལ་དུ་ཕྱིན་པ་མངོན་རྟོགས་རྒྱན་རྩ་འགྲེལ། ཉི་ཁྲི་ལེ་བརྒྱད་མ། ཉི་ཁྲི་སྣང་བ་བརྒྱད་སྟོང་པ་རྩ་འགྲེལ།
སྡུད་པ་རྩ་འགྲེལ། ཤེར་སྙིང་རྩ་འགྲེལ། ཡི་གེ་གཅིག་མའི་མདོ་མན་ངག་དང་བཅས་པ། རྐྱང་ཐུར་མཚུར་གྱི་ཚད་མ་བསྡུས་པ། ཕྱག་རྒྱ་ཆེན་པོ་བརྡའ་རྒྱབ་རྟེན་དང་བཅས་པ། གཅོད་ཀྱི་མན་ངག རྒྱ་བུག་གི་ལམ་རིམ། ནཱ་རོའི་ཆོས་དྲུག འཇམ་དཔལ་དཀར་པོ་ལ་སོགས་པ་ཞུས་སོ། ། སྣར་ཐང་གི་སངས་རྒྱས་བསྒོམ་པ་ལ་ཕར་ཕྱིར་གཏོང་བཙན་མ་དང་།
གཙང་ནག་པའི་ཆོས་ཆུང་བརྒྱ་རྩ་དང་། བྱང་ཆུབ་ལམ་སྒྲོན་དང་། སྐྱེས་བུ་གསུམ། སྐྱེར་སྒང་མ། བློ་སྦྱོང་ལ་སོགས་པ་ཞུས་སོ། ། མཁན་ཆེན་མཆིམས་པ་ལ། འདུལ་བ་མདོ་རྩ། རྒྱ་ཆེ་འགྲེལ་པ། འདུལ་བ་འོད་ལྡན། སོ་སོར་ཐར་པ།
སུམ་བརྒྱ་པ། ཀཱ་རི་ཀཱ བཀའ་གདམས་ལམ་རིམ་ལམ་སྒྲོན། བསླབ་བཏུས། སྤྱོད་འཇུག་མདོ་ཀུན་ལས་བཏུས། སྐྱེས་རབས། ཆེད་དུ་བརྗོད་པའི་ཚོམས། མངོན་པ་མཛོད། མཛོད་ཀྱི་འགྲེལ་པ། རྒྱས་པའི་བསྟན་བཅོས་ས་སྡེ་ལྔ། ཐེག་བསྡུས་བསྐོར་གསུམ།
རྣམ་སྣང་མངོན་བྱང་གི་རྒྱུད་ཆོ་ག་དང་བཅས་པ། ཀྲི་ཡ་དཔུང་བཟང་། གསང་བ་སྤྱི་རྒྱུད་ལེགས་པར་གྲུབ་པའི་རྒྱུད། བསམ་གཏན་ཕྱི་མ་ཇོ་བོའི་ལུགས་ཀྱི་བདེ་མཆོག་དང་། རྗེ་བཙུན་མའི་ཆོ་ག་ཞུས་ནས། ལུ་ཨི་པའི་སྒྲུབ་ཐབས། ལྷ་བཅུ་གསུམ་མ། ལྷ་ལྔ་མ། དཔའ་བོ་གཅིག་པ། ཇོ་བོས་མཛད་པའི་དྲུག་ཅུ་རྩ་གཉིས་མའི་སྒྲུབ་ཐབས།
ལུ་ཨི་པའི་འགྲེལ་པ། ལྟ་བ་དང་སྤྱོད་པའི་གླུའི་འགྲེལ་པ། ལྟ་སྒོམ་སྤྱོད་གསུམ། རྗེ་བཙུན་མ་རིན་ཆེན་རྒྱན་གྱི་སྒྲུབ་ཐབས་ཆ་ལག་དང་བཅས་པ། བ་རང་མ་དང་། རྩྭའི་སྤྱིལ་པོ་མ་དང་། ནཱ་རོ་པས་མཛད་པའི་ཞལ་གཅིག་མ་རྡོ་རྗེ་བསྣམས་པའི་སྒྲུབ་ཐབས་དང་། ཕྱག་འཚལ་ཉེར་གཅིག་གི་སྒྲུབ་ཐབས་ཡན་ལག་དང་བཅས་པ་དང་། འཇམ་དཔལ་སྨྲ་སེང་། དབྱངས་ཅན་མ་དམར་མོ། །
ཀླུ་དབང་རྒྱལ་པོ། རྟ་མགྲིན། སྨན་བླའི་ཆོས་སྐོར་ཐམས་ཅད་ཚང་བ། ཟན་མགོ་གཅོད་ཐབས། ཡན་ལག་བདུན་པ། ཆོས་སྤྱོད་སིལ་བུ་ཅི་རིགས་པ། སྒྲོལ་མའི་གསོལ་འདེབས་སྒྲུབ་ཡིག་དང་བཅས་པ། ཤེར་སྙིང་གི་སྒྲུབ་པ། མདོ་སྡེའི་རྒྱན་རྩ་འགྲེལ། རྒྱུད་བླ་མ་མངོན་རྟོགས་རྒྱན།
དབུས་མཐའ། ཆོས་ཉིད་རྣམ་འབྱེད། རྟེན་འབྲེལ་ཆེན་པོའི་ཊཱི་ཀ ལས་གྲུབ་པའི་རབ་ཏུ་བྱེད་པ། རྣམ་བཤད་རིག་པ། དམ་ཚིག་གསུམ་བཀོད་ཀྱི་རྒྱུད་ཀྱི་དེ་བཞིན་གཤེགས་པའི་ལེའུ་དང་། དེའི་སྒྲུབ་ཐབས་དང་། ཕྱག་ན་རྡོ་རྗེ་མཚན་བརྒྱད་པའི་མན་ངག་ལ་སོགས་པ་ཞུས་སོ། ། སློབ་དཔོན་ཆུ་མིག་པ་ལ། སློབ་དཔོན་ཀླུའི་བྱང་ཆུབ་ལ་གསོལ་བ་འདེབས་པའི་ཐབས།
ཇོ་བོས་མཛད་པའི་སྒྲུབ་ཐབས་འགའ་ཞིག་ཞུས་སོ། ། སློབ་དཔོན་སྐྱེལ་གྲགས་པ་སེང་གེ་ལ། ཚད་མ་རྣམ་པར་ངེས་པ། ཚད་མ་བསྡུས་པ། རྣམ་འགྲེལ་གྱི་འགྲེལ་པ་སྟོང་ཕྲག་ཕྱེད་དང་བཞི་པ་དང་སྡེ་ཕྲན་ཅི་རིགས་པ་གསན་ནོ། ། སློབ་དཔོན་ཀྱི་སྟོན་གྲགས་འབུམ་ལ་ཆོས་མངོན་པ་ཀུན་ལས་བཏུས་པ་དང་། ཚད་མ་རྣམ་པར་ངེས་པ་དང་། ཚད་མ་བསྡུས་པ་ལ་སོགས་པ་གསན་ནོ། ། སློབ་དཔོན་འུ་ཡུག་པ་བསོད་ནམས་སེང་གེ་ལ། ཚད་མ་རྣམ་འགྲེལ་དང་།
ཚད་མ་མདོ་དང་། རིགས་ཐིགས་དང་། རྒྱུད་གཞན་གྲུབ་པ་དང་། འབྲེལ་བ་བརྟག་པ་དང་། གཏན་ཚིགས་ཐིགས་པ་དང་། རྩོད་རིགས་དང་། རྒྱུད་བརྟག་པ་གཉིས་དང་། རྡོ་རྗེ་གུར་དང་། བདེ་མཆོག་རྩ་རྒྱུད་དང་། སྒྲུབ་ཐབས་མཚོ་སྐྱེས་དང་།
ཡན་ལག་དྲུག་པ་དང་། དཀྱིལ་འཁོར་ཆོ་ག་བཟང་པོ་ཡོངས་བཟུང་དང་། རིན་ཆེན་འབར་བ་དང་། བདེ་མཆོག་ལུ་ཨི་པའི་སྐོར་དང་། ནག་པོའི་ཆོས་དྲུག་དང་། དྲིལ་བུ་སྐོར་གསུམ་དང་། གདམས་ངག་ལམ་འབྲས་ལམ་སྐོར་དང་བཅས་པ་དང་། བིར་ཝ་པའི་བསྲུང་འཁོར་དང་། རྩ་དབུ་མའི་ཁྲིད་དང་། བ་རི་བའི་སྒྲུབ་ཐབས་བརྒྱ་རྩ་དང་།
དགོན་པར་གནས་པའི་ཆོས་དྲུག་དང་། བླ་མའི་རྣལ་འབྱོར་དང་། འཇམ་དཔལ་ཨ་ར་པ་ཙ་ནའི་སྒྲུབ་ཐབས་དང་། མཁའ་འགྲོ་སྤྱི་གཏོར་དང་། དབྱུག་གུ་དྲུག་ཅུ་རྩ་བཞིའི་གཏོར་མ་དང་། ཚད་མ་རིགས་གཏེར་དང་། རིགས་པ་གྲུབ་པ་དང་། གཙུག་ཏོར་གདུགས་དཀར་གྱི་གཟུངས་ཤུ་རང་ག་ཝརྨའི་འགྲེལ་པར་བཅས་པ་དང་། རྡོ་རྗེ་གདན་པའི་ཉེ་བར་བཤད་པ་དང་། གྷི་ར་ཝརྟི་དང་།
ཙནྡྲ་གོ་མིས་མཛད་པའི་སྒྲུབ་ཐབས་དང་། བ་རི་བའི་གཏོར་ཆེན་དང་། རྣམ་རྒྱལ་དང་། འབྲོག་མིས་བསྒྱུར་བའི་ངག་དགྲོལ་ལ་སོགས་པ་གསན་ནོ། ། སློབ་དཔོན་དོ་པ་དཀར་ཤཱཀྱ་གྲགས་ལ་གཙུག་ཏོར་རྣམ་རྒྱལ། སྒྲོལ་མ་ལུས་དཀྱིལ་དང་། མི་གཡོ་བ་ལ་སོགས་པའི་ཆོས་སྐོར་འགའ་ཞུས་སོ། ། སློབ་དཔོན་གད་པ་གྲགས་ཚུལ་ལ། རྡ་ར་ཏྲ་སེ་ནའི་རུ་གྲགས་པའི་འབུམ་ཊཱིཀ འབུམ་ཊཱིཀ་ཆེན་པོའི་ཕྱེད་ཙམ།
དབུ་མ་རྩ་བའི་ཤེས་རབ། རྩོད་པ་བཟློག་པ། སྟོང་ཉིད་བདུན་ཅུ་པ། རིགས་པ་དྲུག་ཅུ་པ། ཞིབ་མོ་རྣམ་པར་འཐག་པ། རིན་ཆེན་ཕྲེང་བ། རྩ་བའི་འགྲེལ་པ་ཚིག་གསལ་འཇུག་པ་རྩ་འགྲེལ། རིགས་པ་དྲུག་ཅུ་པའི་འགྲེལ་པ། སྟོང་ཉིད་བདུན་ཅུ་པའི་འགྲེལ་པ། རྩོད་ཟློག་གི་འགྲེལ་པ།
ཞིབ་མོ་རྣམ་འཐག་གི་འགྲེལ་པ། སློབ་དཔོན་ཟླ་བ་གྲགས་པའི་དབུ་མའི་ཕུང་པོ་ལྔ་པ། སློབ་དཔོན་འཕགས་པའི་དབུ་མ་ཡི་གེ་བརྒྱ་པ་རྩ་འགྲེལ། དབུ་མ་སྣང་བ། བདེན་གཉིས་རྩ་འགྲེལ། དབུ་མ་རྒྱན་རྩ་འགྲེལ། སྒོམ་རིམ་རྣམ་པ་གསུམ། ཀ་མ་ལ་ཤཱི་ལའི་སྒོམ་རིམ། མདོར་བསྡུས་ཏེ་སྒོམ་པའི་མན་ངག ཤནྟི་པའི་དབུ་མ་རྒྱན་རྩ་འགྲེལ།
ཆོས་ཀྱི་དབྱིངས་སུ་བསྟོད་པ། དོན་དམ་པར་བསྟོད་པ། དཔེ་མེད་པར་བསྟོད་པ། མཐའ་ལས་འདས་པར་བསྟོད་པ། རྣམ་པར་མི་རྟོག་པར་བསྟོད་པ། སེམས་ཀྱི་རྡོ་རྗེ་ལ་བསྟོད་པ། ཡོན་ཏན་མཐའ་ཡས་པར་བསྟོད་པ་རྩ་འགྲེལ། གནས་ཆེན་པོ་བརྒྱད་ལ་བསྟོད་པ། སེམས་མགུ་བར་བྱ་བར་བསྟོད་པ། དམྱལ་བ་ནས་འདོན་པར་བསྟོད་པ།
སྐུ་གསུམ་ལ་བསྟོད་པ། ཇོ་བོའི་བདེན་ཆུང་རྩ་འགྲེལ་ལ་སོགས་པ་དབུ་མའི་གཞུང་རབ་ཏུ་མང་པོ་གསན་ནོ། ། བླ་མ་གྲུ་རྡོ་རྗེ་སེང་གེ་ལ་གསང་འདུས་ཡེ་ཤེས་ཞབས་ལུགས་ཀྱི་རྒྱུད་ཕྱི་མ། ཐ་ཀ་ནའི་འགྲེལ་པ། འཇམ་དཔལ་ཞལ་ལུང་། སྒྲུབ་ཐབས་ཀུན་བཟང་། དཀྱིལ་འཁོར་ཆོ་ག་བཞི་བརྒྱ་ལྔ་བཅུ་པ། གྲོལ་བའི་ཐིག་ལེ། བདག་སྒྲུབ་པར་འབྱུང་བ། འབྱུང་པོ་ཐམས་ཅད་ཀྱི་གཏོར་མའི་ཆོ་ག
དུས་ཀྱི་འཁོར་ལོའི་རྒྱུད། འགྲེལ་པ་དྲི་མ་མེད་པའི་འོད། ས་དུ་སུ་དྲའི་དཀྱིལ་ཆོག་སྒྲུབ་ཐབས། འགྲེལ་ཆུང་། དུས་ཞབས་ཀྱི་སྒྲུབ་ཐབས་དང་། དཀྱིལ་ཆོག ཡི་གེའི་རྒྱུད་དེ་ཉིད་འདུས་པ། ཀུན་སྙིང་གི་འགྲེལ་པ་དེ་ཉིད་སྣང་བ། ཤཱཀྱ་བཤེས་གཉེན་གྱི་ཀོ་ས་ལའི་རྒྱན། སངས་རྒྱས་གསང་བའི་ཨ་བ་ཏ་ར།
རྡོ་རྗེ་རྩེ་མོའི་རྒྱུད། ངན་སོང་སྦྱོང་རྒྱུད། དཔལ་མཆོག་དང་པོའི་རྩ་འགྲེལ། རྡོ་རྗེ་འབྱུང་བ་གཙུག་ཏོར་དགུ་པ་དབང་བཀའ་དང་བཅས་པ། རྣལ་འབྱོར་བསྐྱངས་ཀྱི་སྦྱིན་སྲེག་དང་ས་ཚྭ། དཔལ་མཆོག་རིགས་བསྡུས་དང་། རྩེ་མོ་རིགས་བསྡུས་ཀྱི་དབང་ཀ བདེ་མཆོག་ལེ་ཆུང་ལུགས་ཀྱི་རྩ་རྒྱུད། ཀུན་སྤྱོད་ལུ་ཨི་པ། རྟག་པ་རྡོ་རྗེའི་ཆོས་བཞི།
ཕྱག་ན་རྡོ་རྗེའི་རྒྱུད་རྡོ་རྗེ་ས་འོག གནོད་སྦྱིན་ཤིང་རྟ། གར་མཁན་མཆོག རྣམ་སྲས་བདེ་བྱེད་དང་། དྲག་པོ་བྱེད། སེམས་ཉིད་ངལ་གསོ། བསྟན་པའི་གྲུ། སྦས་པའི་བུམ་འཁྱིལ། ཤེས་རབ་འཁོར་ལོ། ། འཁོར་ལོ་ཆེན་པོའི་དཀྱིལ་འཁོར་དུ་དབང་བསྐུར་བ་ཞུས་ནས་དྲག་པོ་གསུམ་འདུལ་གྱི་རྒྱུད།
རྒྱུད་ཕྱི་མ། སྒྲུབ་ཐབས་འཁོར་ལོ་ཆེན་པོ། བདུད་རྩི་ཐིགས་པ། སྒྲུབ་ཐབས་མདོར་བསྡུས། དྲག་པོ་གསུམ་འདུལ་གྱི་འགྲེལ་པ། བདུད་རྩི་མྱུ་གུ། དཀྱིལ་འཁོར་ཆོ་ག རིམ་པ་དྲུག་པ། རྟགས་གསལ་བ། ཀླུ་རིགས་བཞི་སྒྲུབ་པའི་ཐབས།
གནོད་སྦྱིན་གྱི་སྒྲུབ་པའི་ཐབས། བདུད་རྩི་བཟློག་པ། སྦྱིན་སྲེག་ཆོ་ག་རྒྱས་པ། བསྡུས་པ། ཁྲོ་བོ་བསད་པའི་ཕྲིན་ལས། མཛེ་ནད་ཀྱི་མཚན་ཉིད། ཀླུ་རིགས་བཞི་བསད་པ་མནན་པ། གསོ་བའི་ཆོ་ག ཕྱག་རྡོར་མཆོད་པའི་ཆོ་ག གཏོར་མའི་ཆོ་ག
འཇམ་དཔལ་གྱི་མཚན་བརྗོད། དེའི་འགྲེལ་པ། སྒྲུབ་ཐབས་དཀྱིལ་ཆོག རྡོ་རྗེ་རྣམ་འཇོམས་ཀྱི་གཟུངས། འགྲེལ་པ་རིན་པོ་ཆེའི་ཕྲེང་བ། དཀྱིལ་ཆོག་རིན་ཆེན་སྣང་བ། སྒྲུབ་ཐབས་ལ་སོགས་པའི་ཡན་ལག་ཚང་བ། སྒྲོལ་མ་ལས་སྣ་ཚོགས། སྤྱན་རས་གཟིགས་པད་མ་ཅོད་པན། མི་གཡོ་བ་དངོས་གྲུབ་འབྱུང་བའི་རྒྱུད།
ཕྱག་རྒྱ་ཆེན་པོ་གྲུབ་སྙིང་། རྙོག་པ་མེད་པའི་རྒྱུད། མཚན་བརྗོད་ཕྱག་རྒྱ་ཆེན་པོའི་བཤད་ལུགས། མགོན་པོ་གདོང་བཞི་པའི་སྒྲུབ་ཐབས། ལས་ཚོགས་ལ་སོགས་པ་ཚང་བ། ཕྱག་ན་རྡོ་རྗེ་མདོ་ལུགས་ཀྱི་དབང་དང་། རྗེས་གནང་དང་། དམིགས་པ་རྣམས་ཚང་བར་ཞུས་ནས་གཟུངས་ཀྱི་རྒྱུད་ཆུང་དང་། སྒྲུབ་ཐབས་ལ་དགུ་ལ་ཊཱི་ཀ་ཆེན་མོ་བཏབ་པ། མངོན་རྟོགས་ཆེན་མོ། །
ཆུང་ངུ་། ལྷ་ལྔ་མ། དཔའ་བོ་གཅིག་པ། གཟུངས་ཀྱི་འགྲེལ་པ། གཏོར་མ། སྦྱིན་སྲེག རྟ་གཏོར། ཉེ་བར་བསྙེན་པ། དངོས་གྲུབ་ཉེ་བར་བྱེད་པ། ཇོ་བོས་མཛད་པའི་ཀླུ་མཆོད།
ཞུས་ལན་གསུམ། ལམ་བརྟག་པ། ཚོད་འཛིན་དང་བཅས་པའི་མན་ངག ཚང་བ། སི་ཏིའི་སྦྲུལ་འབྱིན། ཀླུ་གཏོར་ཆེན་མོ། ། རྣལ་འབྱོར་བརྒྱད་པ་སྒྱུ་འཕྲུལ་དང་། སེམས་ཕྱོགས་ཅི་རིགས་པ། མཱ་ཧཱ་མ་ཡའི་རྒྱུད། ཀུ་ཀུ་རི་པས་མཛད་པའི་སྒྲུབ་ཐབས་ཆེ་ཆུང་དཀྱིལ་ཆོག
དེ་ཁོ་ན་ཉིད་ཀྱི་རྩ་འགྲེལ་ལ་སོགས་པའི་ཕྲན་བུ་རྣམས་འགྲེལ་པ་དང་། ཆ་ལག་གཞན་ཅི་རིགས་པ་ལ་སོགས་པ་ཞུས་སོ། ། བླ་མ་དཔྱལ་ཨ་མོ་གྷ་ལ་དགྱེས་རྡོར། ནཱ་རོ་འགྲེལ་ཆེན། དེའི་མན་ངག་རིན་པོ་ཆེ་སྒྲོམ་གྱི་ལྡེ་མིག དགྱེས་རྡོར་གྱི་དཀྱིལ་ཆོག་ངག་འདོན་མ། དགྱེས་རྡོར་ལྷན་སྐྱེས། བདེ་མཆོག་ལྷན་སྐྱེས། ཕག་མོ་གཞུང་དྲུག་མན་ངག་དང་བཅས་པ། སྦྱིན་སྲེག
ཀུར་མ་སྭ་ཏ། མཁའ་སྤྱོད་མ། དེའི་མན་ངག་ཡིད་ཕམ་པ་དང་སེམས་ངལ་གསོ་བ་དང་། སེང་གེ་སྒྲ། རིམ་ལྔའི་ཁྲིད། སྦྱོར་དྲུག་གི་མན་ངག བུ་བྷུ་ཏ་ལས་བརྒྱུད་པ། ཕག་མོ་ལྷན་ཅིག་སྐྱེས་པ། བདེ་མཆོག་དཀར་པོ་ལ་སོགས་པ་ཞུས་སོ། ། རོང་ཡུལ་བ་དགོན་པའི་སློབ་དཔོན་ཇོ་གདན་ལ།
དྭ་ཧ་སྐོར་གསུམ། དམ་པ་དྭ་ཧའི་འགྲེལ་པ། སློབ་དཔོན་ཐར་པའི་འབྱུང་གནས་སྦས་པས་མཛད་པ། ཁ་ཆེ་པཎ་ཆེན་ནས་ཀྱི་མེ་ཏོག་ཕྲེང་འཛིན་གྱི་སྒྲུབ་ཐབས། འཕོ་བ། བཀྲ་ཤིས་བརྒྱད་པའོ། ། དྲང་པོ་ལུང་གི་སློབ་དཔོན་ཐུགས་རྗེ་རྒྱལ་མཚན་པ་ལ། དོན་ཞགས་དང་། བཅུ་གཅིག་ཞལ་གྱི་ཆོས་སྐོར་ཚང་བ་དང་། བ་རི་ལུགས་ཀྱི་རྣམ་རྒྱལ་དང་།
རྣམ་རྒྱལ་ཤཱཀྱ་ཐུབ་མ་ལ་སོགས་པ་དང་ཇོ་བོའི་ཆོས་ཆུང་བརྒྱ་རྩའོ། ། སློབ་དཔོན་འཕགས་པ་ལ་ཇོ་བོ་རྗེའི་ལུགས་ཀྱི་སྦྱོར་དྲུག་དང་། གཞན་ཡང་གདམས་ངག་ཅི་རིགས་པ་ཞུས་སོ། ། ཉང་སྟོད་རྨ་བྱ་རས་ཆེན་ལ་བསྐྱེད་རིམ་ཇོ་མོ་ལྷན་སྐྱེས། རྫོགས་རིམ་རླུང་སེམས་དབྱེར་མེད། འཕོ་བ་ཐིག་ལེ་སྔོ་དམར་ཞེས་པ་ལ་སོགས་པའི་མན་ངག་ཟབ་པ་ཅི་རིགས་པ་དང་། དགྱེས་རྡོ་རྗེར་རྔོག་པའི་ལུགས་དང་། བདག་མེད་མའི་དབང་བཀའ་དང་། སྒྲུབ་ཐབས་དང་། དགྱེས་རྡོ་རྗེའི་སྒྲུབ་ཐབས་དང་།
དཀྱིལ་ཆོག གཏུམ་མོའི་མན་ངག་ལ་སོགས་པ་ཞུས་སོ། ། བྱ་ཡུལ་གྱི་དགེ་བའི་བཤེས་གཉེན་ཚེ་རིང་པོ་བ་ལ་སློབ་དཔོན་ཀླུ་སྒྲུབ་ཀྱིས་མཛད་པའི་སྤྱན་རས་གཟིགས་ཕྱག་སྟོང་སྤྱན་སྟོང་པའི་སྒྲུབ་ཐབས་ལ་སོགས་པ་གསན་ནོ། ། དེ་རྣམས་ནི་བདག་གི་བློ་སྣང་བ་རྣམས་བྲིས་པ་ཡིན་ལ་གཞན་ཡང་དེར་མ་འདུས་པའི་བླ་མ་བསྟེན་པ་དང་། ཆོས་བཙལ་བའི་ཚུལ་དུ་མ་ཡོད་མོད་ཀྱི། བདག་གི་ངེས་པ་མ་རྙེད་པས་མོད་ལ་ཤས་ཆེར་འཛིན་པའི་བློ་ནི་སྒྲོ་སྐུར་གྱིས་ཡུལ་ཅན་དུ་དོགས་པས་མ་བྲིས་སོ། ། གཞན་ཡང་བླ་མ་དམ་པ་རྣམས་ཀྱིས་བཟུང་ཞིང་ཐུགས་དམ་གྱིས་ལྷ་ཡིས་རྗེས་སུ་བཟུང་བའི་ཚུལ་མཐའ་ཡས་པ་ཡོད་མོད་ཀྱི་སྣར་ཐང་དུ་བཞུགས་དུས་སུ་ནག་པོ་ཚང་གི་ཤར་སྐྱའི་ཡི་གེ་ལ་གཟིགས་པའི་ཚེ་སངས་རྒྱས་སྒོམ་པ་བྱོན་ནས་དབུ་ལ་ཕྱག་གིས་བྱུགས་ཏེ་དབུས་པའི་བཙུན་ཆུང་མགོ་བོ་ཆེ་འདི་ལ་དུས་ཕྱིས་བསྟན་པ་ལ་ཕན་པ་ཅིག་འོང་བར་འདུག་གིས་གསུངས་པ་དང་། ཆོས་ཉན་འཕྲོ་ལ་གདོན་གྱིས་རྟོག་པ་བྱུང་ནས་སྤངས་རྩ་བ་ལ་བསྟན་པས་ལུང་མ་བྱུང་བ་དང་། སངས་རྒྱས་བསྒོམ་པའི་གསུང་གིས་འདི་ལ་ལུང་ཕོག་ལོ་སུམ་ཅུ་རྩ་གཉིས་ལོན་ནས་བསྟན་པའི་བྱ་བ་ཆེན་པོ་ནུས་པར་ཡོད་གསུང་བ་ལ་ཕོག་སྟེ་གྲོག་པོ་ཤར་གྱི་གད་ཕུག་ཏུ་བཞུགས་ནས་ཉིན་བར་ནན་ཏན་དང་། མཚན་མོ་བཟླས་པ་བྱས་ཏེ།
གཏིང་ནས་གྲུ་པ་ལ་གཏན་པས་བོགས་ཆེན་པོ་བྱུང་ནས་འདུག་གསུངས་ནས་དམིགས་པ་ལེགས་པར་ཚུད་དེ། ཕྱག་ན་རྡོ་རྗེ་ལ་ནུས་པ་ཐོན་པ་དང་། ལྷ་སའི་སྟེང་གང་གི་མི་གཡོ་བ་དཀར་པོ་ལ་གསོལ་བ་བཏབ་ཅིང་བཟླས་པ་བྱས་པས་དག་སྣང་ཁྱད་པར་ཅན་བྱུང་བ་དང་། ཕྱིས་བཟླས་པ་དུང་ཕྱུར་ལྷག་ཙམ་བྱས་པས་མི་གཡོ་བ་པུས་མོ་དང་ཞབས་ཀྱི་མཐེ་བོང་ཉི་མའི་གདན་ལ་རེག་པ་ཞལ་གཟིགས་པ་དང་། སྔར་ཆུ་མིག་ཏུ་རྗེ་བཙུན་སྒྲོལ་མ་ལ་གསོལ་བ་བཏབ་པས་བློ་སྣ་བསྟུང་དུས་བདེ་མོ་མི་ཡོང་ཟེར་བའི་སྣང་བ་བྱུང་བའི་རྗེས་སུ་ཧོར་བྱུང་ནས་མི་མང་པོ་བསད་པ་བྱུང་བ་དང་། གཞན་ཡང་སྐུ་གཟུགས་དང་གླེགས་བམ་གྱི་རབ་གནས་བྱས་པ་ལ་མེ་ཏོག་གི་ཕྲེང་བ་ཆགས་པ་མང་དུ་བྱུང་བ་ལ་སོགས་པ་མངོན་པར་རྟོགས་པའི་ཡོན་ཏན་རྒྱ་ཆེར་མངའ་བའི་རྒྱུ་མཚན་མང་དུ་ཡོད་མོད་ཀྱི། བླ་མ་ཉིད་ཀྱང་ཞིབ་པར་མི་གསུངས་ལ། བདག་གིས་ཀྱང་སྒྲོ་སྐུར་དུ་དོགས་པ་རྣམས་མ་བྲིས་སོ། ། ངེས་པར་གསན་པའི་གཏན་ཚིགས་ཡོད་ཅིང་། གང་ལས་ཐོས་མ་ངེས་པ་ནི།
བདེ་མཆོག་རྡོ་རྗེ་མཁའ་འགྲོ། ཨ་བྷི་དྷ་ན། ཧེ་རུ་ཀ་མངོན་བྱུང་། ར་ལོའི་རྒྱུད་རྣམས། ཕག་མོ་མངོན་འབྱུང་། མཁའ་འགྲོ་མ་བཞི་ཁ་སྦྱོར། སངས་རྒྱས་མཉམ་སྦྱོར། རྡོ་རྗེ་སེམས་དཔའ་ནམ་མཁའ་དང་མཉམ་པའི་རྒྱུད། ཕྱག་ན་རྡོ་རྗེའི་སྦྱོར་དྲུག ཡེ་ཤེས་ཞབས་ཀྱི་སྦྱོར་དྲུག
རྣམ་འཇོམས་ཤོལ་པོ་ལུགས། མན་ངག་ཆོས་སྐོར་དང་བཅས་པ། བྲམ་ཟེ་མཆོག་སྲེད་ཀྱིས་བྱས་པའི་མགོན་པོ་གྲི་གུག་གི་སྒྲུབ་ཐབས་གཉིས། ཕྱག་བཞི་པའི་སྐོར་རྒྱས་པ། རྟ་མགྲིན་དྲག་པོ་གསུམ་འདུལ། སློབ་དཔོན་དཔའ་བོའི་ཕ་རོལ་ཏུ་ཕྱིན་པ་བསྡུས་པ། སྨན་དཔྱད་ཡན་ལག་བརྒྱད་པའི་ལེའུ་དང་པོ། ཇོ་བོ་དང་འདི་མི་འཁྲུགས་པ་རིགས་པ་གྲུབ་པའི་སྒྲོན་མེ། གཤིན་རྗེ་གཤེད་ནག་འཇིགས། སྤྲིང་ཡིག་བདུད་རྩིའི་ཐིག་ལེ།
ཐམས་ཅད་མཁྱེན་པ་གྲུབ་པར་བསྟོད་པ། སྐུའི་ཕྱོགས་གཅིག་ལ་བསྟོད་པ། ལྗགས་ལ་བསྟོད་པ། ཚེམས་ལ་བསྟོད་པ། སྤེལ་མར་བསྟོད་པ། ལྷ་ལས་ཕུལ་དུ་བྱུང་བར་བསྟོད་པ་རྩ་འགྲེལ། ཁྱད་པར་དུ་འཕགས་པའི་བསྟོད་པ་རྩ་འགྲེལ། ཕག་མོ་གྲུ་པའི་ཞི་བྱེད་རྨི་ལམ་མ། རྟ་དབྱངས་ཀྱི་དཀོན་མཆོག་གསུམ་གྱི་བསྟོད་པ། དུས་འཁོར་གྱི་རྩིས།
ཕྱག་ན་རྡོ་རྗེ་དབང་བསྐུར་བའི་རྒྱུད་ལ་སོགས་པ་གསན་པར་ངེས་ཤིང་ཕལ་ཆེ་བ་སྔར་གྱི་སློབ་དཔོན་དེ་དག་ལ་གསན་ཡང་གང་ལ་གསན་ཐེ་ཚོམ་ཅན་རྣམས་ནི་བྱེ་བྲག་ཏུ་མ་ཕྱེ་བར་བཞག་ཅིང་། བདག་གིས་མ་རྟོགས་པའི་བླ་མ་བསྟེན་པ་དང་། ཟབ་ཅིང་རྒྱ་ཆེ་བའི་ཆོས་དཀའ་བས་བཙལ་བ་དང་ཟས་གོས་ལ་ཆེད་དུ་མ་བཟུང་ཞིང་ཚ་གྲང་བཀྲེས་སྐོམ་གྱི་སྡུག་བསྔལ་དཔག་ཏུ་མེད་པ་ཆོས་ཀྱི་ཕྱིར་ཁྱད་པར་དུ་བསད་ནས། འཆད་ཉན་དང་སྒོམ་སྒྲུབ་ལ་སོགས་པ་བསྟན་པའི་བྱ་བ་བྱས་ཏེ། འཇིག་རྟེན་གྱི་བྱ་བ་ཐམས་ཅད་བཏང་ནས་འཆད་རྩོད་རྩོམ་གསུམ་དང་ཐུགས་དམ་ལ་བརྩོན་པར་མཛད་ཅིང་། གཞུང་ལུགས་ཆེན་པོ་ཕལ་བའི་རྣམ་བཤད་དང་། རང་གི་བཞེད་གཞུང་འཆད་པའི་བསྟན་བཅོས་རབ་ཏུ་མང་པོ་དང་། སྒྲུབ་ཐབས་དང་མན་ངག་གི་ཡི་གེ་ཡང་མཐའ་ཡས་པ་མཛད་པ་ལས་རགས་རིམ་སྨོས་ན། ཕ་རོལ་དུ་ཕྱིན་པའི་འགྲེལ་བཤད་མངོན་པར་རྟོགས་པའི་རྒྱན་གྱི་མེ་ཏོག་ལ་སོགས་པ་བྱམས་པའི་ཆོས་ལྔ་ཆར་གྱི་ཊཱི་ཀ་དང་། ཚད་མ་ཀུན་ལས་བཏུས་པའི་ཊཱི་ཀ་དང་།
རྣམ་འགྲེལ་དང་། རྣམ་པར་ངེས་པ་རྒྱན་གྱི་མེ་ཏོག་ལ་སོགས་པ་རྟོག་གེ་སྡེ་བདུན་གྱི་ཊཱི་ཀ་དང་། ཆོས་མངོན་པ་ཀུན་ལས་བཏུས་པའི་ཊཱི་ཀ་དང་། མཛོད་ཀྱི་གནས་དང་པོའི་ཊཱི་ཀ་དང་། སྤྱོད་འཇུག་དང་བྱང་ཆུབ་ལམ་སྒྲོན་དང་། སྡོམ་པ་ཉི་ཤུ་པ་ལ་སོགས་པ་སྤྱོད་ཕྱོགས་ཀྱི་གཞུང་མང་པོའི་ཊཱི་ཀ་དང་། དགྱེས་པའི་རྡོ་རྗེ་རྒྱན་གྱི་མེ་ཏོག་དང་། གཞན་ཡང་མཁའ་འགྲོ་ཀུན་སྤྱོད་དང་། མཧཱ་མ་ཡ་དང་། འཇམ་དཔལ་ཞལ་ལུང་དང་།
དྲག་པོ་གསུམ་འདུལ་དང་། དེའི་རྒྱུད་ཕྱི་མ་དང་། ངན་སོང་སྦྱོང་རྒྱུད་དང་། འཇམ་དཔལ་མཚན་བརྗོད་ལ་སོགས་པ་རྒྱུད་སྡེ་མང་པོའི་རྣམ་བཤད་དང་དབུ་མ་རྩ་བའི་ཤེས་རབ་དང་། བཞི་བརྒྱ་པ་ལ་སོགས་པ་དབུ་མའི་གཞུང་ལུགས་ཀྱི་རྣམ་བཤད་དང་། སྟོང་ཕྲག་བརྒྱ་པ་དང་། ཤེས་རབ་སྙིང་པོ་དང་། ཡི་གེ་གཅིག་མ་དང་། བརྒྱད་སྟོང་དོན་བསྡུ་དང་། སེམས་ཙམ་བརྒྱན་དང་།
ཕྱི་རོལ་དོན་གྲུབ་དང་། གཞན་སེལ་དང་། དབང་ཕྱུག་རྟག་པ་དང་། རྡོ་རྗེ་རྣམ་འཇོམས་དང་། ཕྱག་འཚལ་ཉེར་གཅིག་པ་ལ་སོགས་པ་མང་པོའི་ཊཱི་ཀ་དང་། སྡེ་བདུན་རྒྱན་གྱི་མེ་ཏོག སྨྲ་བ་རྒྱན་གྱི་མེ་ཏོག བསླབ་གསུམ་རྒྱན་གྱི་མེ་ཏོག་དང་། དབུ་མ་རྒྱན་གྱི་མེ་ཏོག་དང་། སྐྱེས་རབས་རྒྱན་གྱི་མེ་ཏོག་དང་།
འདུལ་བ་རྒྱན་གྱི་མེ་ཏོག་དང་། འདུལ་བ་ཀུན་ལས་བཏུས་པ་རྒྱན་གྱི་མེ་ཏོག་དང་། མདོ་སྡེ་ཀུན་ལས་བཏུས་པ་རྒྱན་གྱི་མེ་ཏོག་དང་། དཀོན་མཆོག་བརྩེགས་པ་རྒྱན་གྱི་མེ་ཏོག་དང་། བདེན་བཞི་རྒྱན་གྱི་མེ་ཏོག་དང་། ཚོགས་བརྒྱད་རྒྱན་གྱི་མེ་ཏོག་དང་། བསྐལ་པ་རྒྱན་གྱི་མེ་ཏོག་དང་། རྒྱུད་སྡེ་རྒྱན་གྱི་མེ་ཏོག་དང་། དཀྱིལ་འཁོར་རྒྱན་གྱི་མེ་ཏོག་དང་། སྦྱིན་སྲེག་རྒྱན་གྱི་མེ་ཏོག་དང་།
ཚོགས་འཁོར་རྒྱན་གྱི་མེ་ཏོག་དང་། བསྔོ་བ་རྒྱན་གྱི་མེ་ཏོག་དང་། མི་འཁྲུགས་པའི་ཞིང་གི་བཀོད་པ་རྒྱན་གྱི་མེ་ཏོག་དང་། རྡོ་རྗེ་གདན་རྒྱན་གྱི་མེ་ཏོག་དང་། ལྟ་བའི་ཕྲེང་བ་རྒྱན་གྱི་མེ་ཏོག་དང་། གྲུབ་མཐའ་རྒྱན་གྱི་མེ་ཏོག་དང་། སེམས་བསྐྱེད་རྒྱན་གྱི་མེ་ཏོག་དང་། ལྔ་བསྡུས་དང་། གཟའ་ལྔ་རྒྱན་གྱི་མེ་ཏོག་དང་། སངས་རྒྱས་སྟོང་གི་མཆོད་པའི་ཆོ་ག་དང་།
གཞན་ཡང་སྒྲུབ་ཐབས་དང་མན་ངག་ལ་ནི། ཕྱག་ན་རྡོ་རྗེ་མདོ་ལུགས་ཀྱི་གཟུངས་དང་། རྡོ་རྗེ་མཁའ་འགྲོ་ནས་བཤད་པའི་གཟུངས་དང་། སྒྲུབ་ཐབས་ཆེན་མོ་ལྷ་དགུ་མ་དང་། འཁོར་ལོ་ཆེན་པོ་དང་། དེའི་དཀྱིལ་འཁོར་ཆོ་ག་དང་། སྒྲོལ་མ་ཉི་ཤུ་རྩ་གཅིག་གི་སྒྲུབ་ཐབས་དང་། རྟ་མགྲིན་ཇོ་བོའི་ལུགས་དང་། ཀླུ་དབང་རྒྱལ་པོ་དང་། སྨན་བླ་དང་།
མགོན་པོ་གྲི་གུག་མ་དང་། འོད་ཟེར་ཅན་དང་། སེང་གེ་སྒྲ་དང་། གཙུག་ཏོར་དྲི་མེད་དང་། རྣམ་རྒྱལ་དང་། དོན་ཞགས་དང་། བཅུ་གཅིག་ཞལ་དང་། འཇམ་དཔལ་སྨྲ་སེང་དང་། གུར་གུམ་གཞོན་ནུ་དང་། ཕྱག་རྡོར་འགྲོ་བཟང་མ་དང་།
རྣམ་སྲས་དང་། རྣམ་འཇོམས་ལ་སོགས་པའི་སྒྲུབ་ཐབས་ཀྱི་རྣམ་བཤད་དང་། གསང་འདུས་ལྷ་བཅུ་གསུམ་མ་དང་། སངས་རྒྱས་སྟོང་དང་། སངས་རྒྱས་སུམ་ཅུ་རྩ་ལྔ་དང་། བྱམས་པ་དང་། ཤཱཀྱ་ཐུབ་པ་ལ་སོགས་དཔག་ཏུ་མེད་པའི་སྒྲུབ་ཐབས་དང་། བསྟོད་པ་དང་། མི་གཡོ་བ་ལ་སོགས་པ་ཐུགས་དམ་གྱི་ལྷ་དུ་མའི་མངོན་རྟོགས་དང་། བསྟོད་པ་ལ་སོགས་པའི་ཡི་གེ་མཛད་ཅིང་།
མན་ངག་ལའང་ཆོས་དྲུག་རྒྱན་གྱི་མེ་ཏོག་དང་། ཕྱག་རྒྱ་ཆེན་པོ་རྒྱན་གྱི་མེ་ཏོག་དང་། སེམས་ཉིད་ངལ་གསོའི་ཆ་ལག་དང་། སྦྱོར་དྲུག་ལ་སོགས་པའི་གདམས་ངག་དུ་མ་ཡོད་མོད་ཀྱི་མཐའ་ཡས་པས་མཛད་ཡིག་ཉིད་དུ་བལྟ་བར་བྱའོ། ། གཞན་ཡང་ས་སྐྱ་ལོ་ཙ་བའི་གཤེགས་རྫོང་གི་ཆོས་འཁོར་ལ། བོ་དོང་རིན་པོ་ཆེ་འཁོར་མང་པོ་དང་བཅས་པའི་རྒོལ་བ་རྣམས་སུན་ཕྱུང་ནས། ཆུ་མིག་རིང་མོར་རྒྱལ་པོ་གོ་པེ་ལ་རྒྱལ་སར་ཐོན་པའི་ཆོས་འཁོར་དང་། འཇི་བི་གི་ཆོས་འཁོར་དང་། ཇིང་ཀྱིམ་གྱི་ཆོས་འཁོར་དང་། བླ་མ་ཆེན་པོ་འཕགས་པའི་གཤེགས་རྫོང་གི་ཆོས་འཁོར་དང་།
ས་སྐྱར་སློབ་དཔོན་ཕྱག་ནའི་ཆོས་འཁོར་དང་། དཔོན་ཆེན་ཤཱཀྱ་བཟང་པོའི་གཤེགས་རྫོང་དང་། སློབ་དཔོན་དྷརྨ་པཱ་ལ་ར་ཏའི་ཆོས་འཁོར་ལ་སོགས་པ་དགེ་འདུན་འདུ་བ་ཆེན་པོ་ཐམས་ཅད་ཀྱི་ཚེའང་རྩོད་པའི་སེང་གེའི་ང་རོས་རྒོལ་བ་གླང་པོའི་དྲེགས་པ་ཐམས་ཅད་བཅོམ་སྟེ། ཡང་དག་པའི་རྟོག་གེ་ལ་ཐམས་ཅད་འདུན་པར་བྱས་ཤིང་། སྔར་དགུང་ལོ་སུམ་ཅུ་སོ་གཉིས་གསུམ་ནས་ཐང་པོ་ཆེ་དང་། ལྷག་རུ་ལ་སོགས་པར་ཕ་རོལ་ཏུ་ཕྱིན་པ་དང་། ཚད་མ་བསྡུས་པ་དང་། མངོན་པ་མཛོད་ལ་སོགས་པའི་གཞུང་ལུགས་མང་དུ་གསུངས་ཤིང་། དགུང་ལོ་སོ་དྲུག་པའི་དུས་སུ་སྣར་ཐང་དུ་སློབ་དཔོན་གྱི་སྟོན་གྲགས་འབུམ་སྐུ་འདས་ནས་དེའི་གདན་ས་དང་། གཞན་ཡང་ཐེག་པ་ཆེ་ཆུང་གི་སྡེ་སྣོད་དང་།
རྒྱུད་སྡེ་དང་། སྒྲ་ཚད་དང་། མན་ངག་ལ་སོགས་པའི་ཆོས་ཀྱི་ཚུལ་སྣ་ཚོགས་གསལ་བར་མཛད་པར་དགོངས་ནས། མཁན་ཆེན་ཐམས་ཅད་མཁྱེན་པ་དང་། ཉེ་གནས་ཆེན་པོ་ཆོས་ཀྱི་བྱང་ཆུབ་ཀྱི་གསུང་དང་བུ་སློབ་རྣམས་ཀྱིས་ཞུ་བ་བསྐུར་བ་ལ། དགེ་བའི་བཤེས་གཉེན་འཇམ་སྒེག་དང་། དགེ་བཤེས་འབུམ་མེ་དང་། འབྲི་སྒང་པ་གཞོན་རྡོར་རྣམས་ཀྱིས་སྤྱན་དྲངས་ཏེ། ཆུ་ཕོ་ཁྱིའི་ལོ་ལ་ཆགས་ཕབ་ནས་ཤིང་མོ་སྦྲུལ་གྱི་བར་དུ་ལོ་བཞི་བཅུ་ཞེ་བཞིར་དཔལ་ལྡན་སྣར་ཐང་གིས་གཙོ་བྱས་པའི་ཆོས་གཞིས་ཆུ་མིག་རིང་མོ་དང་། ཞ་ལུ་གསེར་ཁང་དང་།
ཤབ་སྣ་རིང་དང་། ཐང་སྐྱ་དང་། གླས་རིང་ལ་སོགས་པར་ཡང་སྐབས་སུ་བྱོན་ནས་ཕ་རོལ་དུ་ཕྱིན་པ་དང་། མངོན་པ་ཀུན་ལས་བཏུས་དང་། ཚད་མ་རྣམ་ངེས་དང་བསྡུས་པ་ལ་སོགས་པ་དུས་བཞིར་རྒྱུན་མ་ཆད་པར་གསུངས་ཤིང་། གཞན་ཡང་སྡེ་སྣོད། རྒྱུད་སྡེ། སྒྲ་ཚད། མན་ངག་ལ་སོགས་པའི་ཆོས་ཀྱི་ཆར་ཕབ་ཅིང་། སློབ་མའི་ཚོགས་བསམ་གྱིས་མི་ཁྱབ་པ་སྨིན་པ་དང་གྲོལ་བར་མཛད་དེ།
སྡེ་སྣོད་འཛིན་པ་སྟོང་ཕྲག་ལྷག་པ་ཐོན་ཅིང་། དགེ་བའི་བཤེས་གཉེན་འགྲོ་བའི་གསོས་སྨན་དུ་གྱུར་པའང་ལྔ་བརྒྱ་ལྷག་བྱུང་ངོ་། ། དེ་ལྟར་འགྲོ་བའི་དོན་རྒྱ་ཆེན་པོ་མཛད་ནས་འདུས་བྱས་ཀྱི་མཚན་ཉིད་ལ་རྨོངས་པ་རྣམས་ལ་དེའི་ཚུལ་གསལ་བར་བྱ་བའི་ཕྱིར། དྲུང་ན་བཞུགས་པའི་ཞབས་ཐོག་བྱེད་པ་ཀུན་དང་། ཉེ་བ་ན་གནས་པའི་སྡེ་སྣོད་འཛིན་པ་དབུ་ཚད་པ་རིན་ཆེན་བཟང་པོ་དང་། དབུས་པ་བློ་གསལ་རྩོད་པའི་སེང་གེ་ལ་སོགས་པ་ལ་བོས་ནས། ཁ་བ་ཅན་གྱི་ཡུལ་འདིར་ལུང་རིགས་ལ་བློ་སྦྱངས་པ་དང་། རྟོག་གེའི་ཚུལ་སྨྲ་བ་མང་དུ་བྱུང་མོད་ཀྱི་ལོ་རྩ་བ་ཆེན་པོའི་ཤེས་རབ་ལ་འགྲན་པར་ནུས་པ་མེད་ཅིང་དེའི་གྲུབ་མཐའ་ལ་ནོར་བ་མེད་ཀྱང་དེའི་རྗེས་ནས་ནོར་བའི་གྲུབ་མཐའ་མང་དུ་བྱུང་བས་དེ་དག་གི་རྗེས་སུ་མ་འཇུག་པར། པཎ་ཆེན་སྦྱིན་པ་ཚུལ་ཁྲིམས་ཀྱི་རྗེས་སུ་འབྲང་པ་ལའང་གྲུབ་མཐའ་རྩིང་པོར་སྨྲ་བ་ཡོད་མོད་ཀྱི། གཞུང་གི་དགོངས་པ་ལ་སྒྲིག་པ་མང་པོའང་མེད་མོད།
དེ་དག་དང་ཡང་མ་འདྲེས་པར་རང་ལུགས་ཀྱི་གྲུབ་མཐའ་རྣམ་པར་དག་པ་བཟུང་ལ་བསྟན་པའི་བྱ་བ་གྱིས་ཞེས་པ་ལ་སོགས་པ་ཞལ་ཆེམས་སུ་གསུངས་ནས་ཤིང་མོ་སྦྲུལ་གྱི་ལོ་དུས་འཁོར་ལུགས་ཀྱི་སྟོན་ཟླ་ར་བ། ཁྲུམ་གྱི་ཟླ་བའི་ཚེས་དགུའི་སྔ་དྲོ་ཉི་མ་ཤར་གཏིང་ལ་ཞི་བའི་དབྱིངས་སུ་གཤེགས་སོ། ། ཚེས་བཅུ་གསུམ་གྱི་ཉིན་མོ་ཙན་དན་དང་ཨ་ཀ་རུ་ལས་བྱས་པའི་ཞུགས་ཤིང་དྲི་ཞིམ་པོ་དུ་མའི་ཞུགས་མེ་ཕུལ་བས་རྩ་རོ་རྐྱང་དབུ་མ་གསུམ་མེ་ལྷས་མ་གསོལ་བར་བྱིན་པ་དང་། སྐུ་གདུང་རིང་བསྲེལ་གྱི་སྙིང་པོ་ཅན་དུ་བྱོན་པ་དང་། ནམ་མཁའ་ལ་འཇའི་གུར་ཕུབ་པ་ལ་སོགས་པ་ངོ་མཚར་བའི་ལྟས་དུ་མ་བྱུང་ཞིང་བུ་སློབ་ཕྱོགས་མཚམས་ནས་དགེ་བའི་བཤེས་གཉེན་སྡེ་སྣོད་འཛིན་པ་དུ་མ་འདུས་ནས་གསོལ་བ་བཏབ་སྟེ། སྐུ་གདུང་ཕལ་ཆེ་བ་ནི་མཆོད་རྟེན་བྱང་ཆུབ་ཆེན་པོ་རྒྱུ་སྨན་དང་དར་ཟབ་ལས་གྲུབ་ཅིང་ཁ་དོག་སེར་ལ་རིན་པོ་ཆེ་སྣ་ཚོགས་ཀྱིས་སྤྲས་པ་དང་། བཅོམ་ལྡན་འདས་འཇམ་པའི་རྡོ་རྗེའི་ནང་དུ་བཞུགས་ཤིང་། བུ་སློབ་དད་པ་ཅན་རྣམས་ཀྱིས་ཕྱོགས་མཚམས་སུ་ཅི་རིགས་པ་སྤྱན་དྲངས་ཏེ། སྐུ་གཟུགས་དུ་མ་བཞེངས་ནས་སྐུ་གདུང་གི་སྙིང་པོ་ཅན་དུ་བྱས་སོ། ། དེ་ཉིད་ཀྱིས་མཛད་པའི་བསྟན་བཅོས་རྣམས་ཀྱང་མཁན་པོ་འདུལ་བ་འཛིན་པ་ཆེན་པོའི་བདག་རྐྱེན་ལ་བརྟེན་ནས་སྤྱིར་བསྡོམས་སྟེ་བཞེངས་ནས་སྣར་ཐང་གི་གཟིམ་ཁང་དུ་བཞུགས་པ་དང་།
སོ་སོར་བཞེངས་ཏེ་ཡུལ་ཕྱོགས་ཐ་དད་པར་སྤྱན་དྲངས་ནས་བསྟན་པའི་སྙིང་པོར་བཞུགས་ནས་ཀྱང་ཡུན་དུ་བསྟན་པ་གསལ་བར་མཛད་པའི་སྒོ་ནས་དོན་ཆེན་པོར་གྱུར་ཏོ། ། བུ་སློབ་སྡེ་སྣོད་འཛིན་པ་མཚན་མོའི་སྐར་ཚོགས་ཙམ་གྱིས་ཀྱང་ཉིད་ལས་ཐོབ་པའི་སྡེ་སྣོད་དང་། རྒྱུད་སྡེ་དང་། སྒྲ་ཚད། མན་ངག་རྣམས་ལ་བརྟེན་ནས་འཆད་པ་དང་། རྩོད་པ་དང་། རྩོམ་པ་དང་། སྒོམ་པའི་སྒོ་ནས་འཕྲིན་ལས་ཀྱི་རྒྱུན་གྱིས་བསྟན་པའི་བྱ་བ་ཆེར་གྲུབ་པ་དང་། འགྲུབ་པར་འགྱུར་རོ། ། དེ་དག་ལ་འདི་སྐད་ཅེས་བྱ་སྟེ།
ཐོག་མེད་དུས་ནས་སྦྱངས་པ་མཐར་སོན་ཅིང་། ། དམ་པས་ལུང་བསྟན་ཡུལ་དབུས་སའི་མཐིལ། ། མཁས་པའི་འབྱུང་གནས་ཡར་ལུང་ཕུ་ཐང་དུ། ། བལྟམས་པའི་མཛད་པ་བསྟན་ལ་ཕྱག་འཚལ་ལོ། ། གཞོན་ནུའི་དུས་ན་ལེགས་སྤྱད་གོམས་པའི་མཐུས། ། དཀར་ནག་ལས་ལ་བླང་དོར་ངང་གིས་མཛད། ། རྣམ་བཅུའི་སྤྱོད་ལ་བརྩེ་བའི་ཚུལ་མཛད་པས། ། མ་གོས་དྲི་མ་སྤངས་ལ་ཕྱག་འཚལ་ལོ། ། འཁོར་བའི་ཆོས་རྣམས་མི་གཙང་ལྟར་གཟིགས་ནས། ། བཅུ་གཉིས་ལོ་ལ་བྱ་གྲི་གནས་གསལ་དུ། །
བསྟན་པའི་རྒྱལ་མཚན་དར་ཕྱིར་ཤཱཀྱའི། ། སེང་གེའི་བསྟན་ལ་ཞུགས་ལ་ཕྱག་འཚལ་ལོ། ། ལོ་པཎ་མཁས་གྲུབ་ལུང་རྟོགས་ལྡན་པ་ཡིད། ། འདྲེན་པ་བཅུ་ཕྲག་གསུམ་ལ་གུས་བསྟེན་ཅིང་། ། སྒྲ་ཚད་ལུང་རིགས་མན་ངག་ཀུན་སྦྱངས་པས། ། གནས་ལྔ་མཐར་ཕྱིན་གྱུར་ལ་ཕྱག་འཚལ་ལོ། ། མཁས་མཆོག་གྱུར་ནས་དགའ་སྡོང་གཙུག་ལག་ཏུ། ། ཉི་མ་ནམ་མཁའ་གྲགས་པའི་ཞབས་དྲུང་དུ། ། མངོན་དུ་གྱུར་པ་བཅུ་ཡི་རྒྱུ་ཚོགས་ལས། ། རྣམ་དག་བསྙེན་པར་རྫོགས་ལ་ཕྱག་འཚལ་ལོ། །
རྡོ་རྗེ་འཛིན་པའི་ཏིང་འཛིན་གསལ་ལྡན་པས། ། ཀླུ་སོགས་གདོན་བགེགས་འདུལ་བའི་མཐུ་ལྡན་ཞིང་། ། སྒྲོལ་མ་མི་གཡོ་མགོན་གྱི་རྗེས་བཟུང་བས། ། གྲུབ་མཆོག་ཁྱད་པར་ཅན་ལ་ཕྱག་འཚལ་ལོ། ། ཀླུ་སྒྲུབ་ཐོགས་མེད་ཞབས་དང་ཞི་བའི་ལྷ། ། འཇིག་མེད་འབྱུང་གནས་སྦས་པའི་ཤིང་རྟའི་སྲོལ། ། སྨོན་འཇུག་བྱང་ཆུབ་མཆོག་ཏུ་ཐུགས་བསྐྱེད་ནས། ། འགྲོ་དོན་སྐྱོ་མེད་མཛད་ལ་ཕྱག་འཚལ་ལོ། ། པཎ་ཆེན་དཱ་ན་ཤཱི་ལ་ཆོས་རྗེ་ཆག ། གྲུབ་ཆེན་རྡོ་རྗེ་སེང་གེ་ཨ་མོ་གྷ། །
རྣམ་དག་རྒྱུད་སྡེ་བཞི་ཡི་དཀྱིལ་འཁོར་དུ། ། དབང་བསྐུར་བྱིན་གྱིས་བརླབས་ལ་ཕྱག་འཚལ་ལོ། ། སུམ་ཅུའི་ལོ་ལ་ས་སྐྱ་པཎྜི་ཏའི། ། ཆོས་འཁོར་མཁས་པའི་ཚོགས་ཀྱིས་བསྐོར་བའི་ཚེ། ། བོ་དོང་རིན་ཆེན་འཁོར་མང་བཅས་ལ་སོགས། ། ཀུན་ལས་རྣམ་པར་རྒྱལ་ལ་ཕྱག་འཚལ་ལོ། ། སོ་གཉིས་ལོ་ནས་ཐང་ཆེན་ལྷག་རུ་སོགས། ། སྡེ་ཆེན་རྒྱ་མཚོའི་འདྲེན་པར་གྱུར་ནས་ནི། ། ཕ་རོལ་ཕྱིན་གཞུང་མཛོད་དང་བསྡུས་པ་ཡིས། ། འཁོར་ལོ་ཐོག་མར་བསྐོར་ལ་ཕྱག་འཚལ་ལོ། །
སོ་དྲུག་ཆུ་ཕོ་ཁྱི་ཡི་སྟོན་ཀ་ནས། ། དོན་དགུ་ཤིང་མོ་སྦྲུལ་གྱི་སྟོན་སེར་བར། ། དམ་པས་བསྔགས་པས་གདན་ས་སྣར་ཐང་དུ། ། ཐོག་མཐའ་བར་གསུམ་དགེ་བའི་འཁོར་ལོ་ཡི། ། དྲི་མེད་ཆོས་ཆར་ཕབ་ལ་ཕྱག་འཚལ་ལོ། ། རྒྱ་གར་རྒྱ་ནག་ཁ་ཆེ་བལ་བོད་དང་། ། སིང་གྷ་གླིང་དང་ཟངས་གླིང་ཨུ་རྒྱན་དང་། ། མི་ཉག་ཡུ་གུར་ལ་སོགས་དཀར་པོའི་ཡུལ། ། ཀུན་གྱི་ཚད་མར་བཀུར་ལ་ཕྱག་འཚལ་ལོ། ། མི་དབང་སྲས་དང་འདྲེན་པར་བཅས་པ་ཡི། །
ཁྲིམས་ལྡན་འབུམ་དང་མཁས་པ་ཁྲི་ཕྲག་ལ། ། ཆོས་འཁོར་བསྐོར་ཚེ་རྒོལ་བ་གླང་པོའི་ཚོགས། ། སེང་གེའི་ང་རོས་བཅོམ་ལ་ཕྱག་འཚལ་ལོ། ། རྒྱལ་བའི་བཀའ་དང་མཁས་པའི་བསྟན་བཅོས་དང་། ། དམ་པའི་གསུང་གི་གདམས་ངག་ཟབ་མོའི་དོན། ། སྡེབ་ལེགས་ཚིག་གིས་རྣམ་པར་འབྱེད་ལ་མཁས། ། རྩོམ་པའི་མཆོག་ཏུ་གྱུར་ལ་ཕྱག་འཚལ་ལོ། ། མི་དབང་དགེ་བའི་བཤེས་དང་སྡེ་ཆེན་བདག ། འབྱོར་ལྡན་སྐྱེ་བོས་ཐོད་བཞིན་བཀུར་གྱུར་ཀྱང་། ། ཆོས་འདོད་ཟང་ཟིང་མེད་ལ་མི་བརྙས་པ། །
ཐུགས་རྗེ་ཀུན་ལ་སྙོམས་ལ་ཕྱག་འཚལ་ལོ། ། ཚེ་འདིའི་འདོད་ཡོན་རྙེད་དང་བཀུར་སྟི་དང་། ། འཁོར་དང་ལོངས་སྤྱོད་སྤྲིན་ལྟར་འདུས་གྱུར་ཀྱང་། ། ཁེངས་དྲེགས་འདོད་པའི་འདམ་གྱིས་མ་གོས་པར། ། འཇིག་རྟེན་འདུ་འཛི་སྤངས་ལ་ཕྱག་འཚལ་ལོ། ། སྐུ་ནས་བྱོན་དང་བསྙུན་གྱི་ཟིན་ཚེའང་། ། དབང་པོ་གསལ་ཞིང་བརྩོན་པའི་ཤུགས་དྲག་པས། ། འཆད་རྩོད་རྩོམ་དང་སྒྲུབ་ལ་གཡེལ་མེད་པའི། ། མཐུ་སྟོབས་བསམ་མི་ཁྱབ་ལ་ཕྱག་འཚལ་ལོ། ། འདའ་བའི་སྔོན་དུ་འཁོར་གྱི་མཁས་ཚོགས་ལ། །
ལོག་ལྟའི་དྲི་མ་བློ་གྲོས་མ་སྤངས་པར། ། རྣམ་དག་གྲུབ་མཐའི་བསྟན་པ་ཟུངས་ཤིག་ཅེས། ། བརྩེ་བས་གསུངས་ཆེམས་བཞག་ལ་ཕྱག་འཚལ་ལོ། ། ཤིང་མོ་སྦྲུལ་གྱི་ཁྲུམ་ཟླའི་ཚེས་དགུ་ལ། ། བསྟན་པ་རྒྱས་བྱེད་བཅོམ་ལྡན་པད་མོའི་གཉེན། ། མི་རྟག་སྒྲ་གཅན་འཛིན་གྱིས་ཟིན་པར་གྱུར། ། ལྟ་ངན་མུན་པའི་དམག་གིས་ཕྱོགས་བཅུར་ཁྱབ། ། ཀྱེ་མ་ཀྱི་ཧུད་ཆོས་ཀྱི་སྒྲོན་མེ་མནལ། ། ཀྱེ་མ་ཀྱི་ཧུད་ཕན་བདེའི་ལྗོན་ཤིང་སྐམ། ། ཀྱེ་མ་ཀྱེ་ཧུད་ལེགས་བཤད་ཆར་པ་ཆད། །
ཀྱེ་མ་ཀྱི་ཧུད་མཁས་པའི་གཙུག་རྒྱན་སྟོར། ། ཐུབ་པའི་སྐུ་ཚེར་གཅིག་གིས་མ་ཆོག་པས། ། སྐུ་ཡི་གདུལ་བྱ་རྫོགས་ནས་བདག་ཅག་དོར། ། གདུང་བའི་ཡིད་ཀྱིས་ཕྱོགས་བཅུར་བཙལ་བྱས་ཀྱང་། ། མཐུན་པའི་དཔེ་ཡང་རྙེད་པར་མ་གྱུར་ཏོ། ། ཀྱེ་མ་མཁས་མཆོག་ཞི་བའི་ཚུལ་བསྟན་པས། ། ད་ནི་གྲུབ་མཐའ་ངན་པའི་ཚང་ཚིང་འཁྲིགས། ། ལོག་པའི་བཤེས་གཉེན་དྲེགས་པའི་ང་རོ་འབྱིན། ། རྒྱལ་བའི་གསུང་གི་དགོངས་པ་གང་ནས་བཙལ། ། སྙིགས་མའི་སྐྱེ་བོ་རིགས་ལམ་མི་འཇུག་ཅིང་། །
བསགས་པའི་དྲིན་བརྒྱ་ཚིག་ངོར་འདོར་བའི་ཚེ། ། བཅོམ་ལྡན་རིགས་པའི་དབང་ཕྱུག་མི་བཞུགས་ན། ། ལེགས་པའི་ལམ་ཉིད་གང་ནས་བཙལ་བར་བྱ། ། བཤེས་གཉེན་ཆོས་མིན་བྱ་བས་བྲེལ་གྱུར་ཅིང་། ། དགེ་སྦྱོང་འདོད་པའི་འདམ་དུ་བྱིང་བ་རྣམས། ། སྐྱབས་མཆོག་དཔའ་བོ་ཁྱོད་ཀྱིས་མ་བཟུང་ན། ། བདེ་འགྲོའི་ལམ་ལ་གང་གིས་འདྲེན་པར་གྱུར། ། སྡེ་སྣོད་སྨྲ་རྣམས་རྙེད་དང་བཀུར་སྟིས་བཅིངས། ། གྲགས་འདོད་བདག་བསྟོད་ཕ་རོལ་དམོད་པ་རྣམས། ། བློ་གྲོས་ཆེན་པོའི་རྣམ་ཐར་མ་མཐོང་ན། །
ཆོས་ལྟར་བཅོས་པའི་དྲི་མ་གང་གིས་སེལ། ། གུས་པས་ཕྱག་འཚལ་ཀུན་བཟང་མཆོད་ཚོགས་འབུལ། ། མ་ལུས་སྡིག་བཤགས་དགེ་ལ་རྗེས་ཡིད་རང་། ། འཁོར་ལོ་བསྐོར་ཞིང་ཡུན་དུ་བཞུགས་པར་གསོལ། ། དུས་གསུམ་དགེ་བ་བྱང་ཆུབ་ཆེན་པོར་བསྔོ། ། མཁས་མཆོག་བླ་མ་རྣམས་དང་ཡི་དམ་ལྷ། ། དུས་གསུམ་བདེ་གཤེགས་སྲས་བཅས་བྱིན་རླབས་ཀྱིས། ། འགྲོ་བའི་གསོས་སྨན་ཐུབ་བསྟན་པད་མོའི་ཚལ། ། རིང་ནས་ཕྱོགས་བཅུར་རྒྱས་པར་བྱིན་གྱིས་རློབས། ། ཆོས་ཀྱི་གཞིར་གྱུར་བསྟན་རྩ་གཙུག་ལག་ཁང་། །
རྟེན་གསུམ་ཀུན་བཟང་མཆོད་སྤྲིན་གྱིས་སྤྲས་ཏེ། ། དགེ་འདུན་བདུད་ཀྱིས་དབྱེ་བར་མི་ནུས་ཤིང་། ། ཆོས་སྤྱོད་བཅུ་ཡིས་རྒྱས་པར་བྱིན་གྱིས་རློབས། དཀར་པོའི་ལྷ་རྣམས་དུས་སུ་ཆར་འབེབས་ཤིང་། ། ས་གཞི་ལོ་ཐོག་དྲི་ཡིས་ཁྱབ་གྱུར་ནས། ། ནད་དང་འཐབ་རྩོད་མེད་ཅིང་འབྲུ་འཕེལ་བས། ། སྐྱེ་དགུ་ཐམས་ཅད་བདེ་བར་བྱིན་གྱིས་རློབས། ། བསྟན་པའི་རྩ་ལག་དམ་པའི་སྐྱེ་བོ་རྣམས། ། འགྲོ་ལ་ཕན་བདེའི་བསམ་སྦྱོར་མི་འཁྲུག་ཅིང་། ། བདུད་དང་བགེགས་ཀྱིས་བར་ཆད་མི་ནུས་པ། །
སྐུ་ཚེ་ཡུན་དུ་བརྟན་པར་བྱིན་གྱིས་རློབས། ། བདག་ཀྱང་ཁྱེད་ཀྱི་བསྟན་པ་རྗེས་བཟུངས་ཏེ། ། གསུང་རབ་ནོར་བུ་སྤྱི་བོས་ལེན་པ་ལ། ། ལས་དང་ལོག་འདྲེན་གཏུམ་པོས་མི་གནོད་པར། ། དོན་གཉིས་མཐར་ཕྱིན་འགྱུར་བར་བྱིན་གྱིས་རློབས། ། ལེགས་ཚོགས་རྣམ་ཐར་མཐོང་བཞིན་བྲིས་པ་དང་། ། བཀའ་དྲིན་དྲན་པའི་ཚིག་གི་བསྟོད་པ་ཡིས། ། རྡོ་རྗེའི་གདན་དྲུང་མངོན་པར་སངས་རྒྱས་བར། ། མཁས་པ་དེ་ཡི་ཞབས་དྲུང་སྐྱེ་བར་ཤོག ། ཐུབ་ཆེན་འོད་འཕྲོའི་ཕུང་པོ་རིན་ཆེན་སྙིང་། །
བདེ་གཤེགས་དཀོན་མཆོག་ཡན་ལག་མར་མེ་མཛད། ། འོད་སྲུང་ཤཱཀྱའི་སྐྱེས་མཆོག་བཀྲ་ཤིས་ཀྱིས། ། ཚོགས་རྫོགས་མྱུར་དུ་འཚང་རྒྱའི་བཀྲ་ཤིས་ཤོག ། འཇམ་དབྱངས་རྡོ་རྗེ་འཛིན་དང་བྱམས་པའི་མགོན། ། མཁའ་སྙིང་སྒྲིབ་རྣམ་སེལ་དང་ཀུན་ཏུ་བཟང་། ། ས་སྙིང་འཇིག་རྟེན་དབང་ཕྱུག་བཀྲ་ཤིས་ཀྱིས། ། རྒྱལ་སྲས་སྤྱོད་མཐར་ཕྱིན་པའི་བཀྲ་ཤིས་ཤོག ། འོད་སྲུང་ཀུན་དགའ་བོ་དང་ཉེ་བར་འཁོར། ། དགྲ་བཅོམ་བཀའ་རྒྱུད་གསུམ་དང་གཞན་ཡང་ནི། ། འཕགས་ཆེན་གནས་བརྟན་བཅུ་དྲུག་བཀྲ་ཤིས་ཀྱིས། །
ཐུབ་བསྟན་ཕྱོགས་བཅུར་རྒྱས་པའི་བཀྲ་ཤིས་ཤོག ། ཀླུ་སྒྲུབ་འཕགས་པ་ལྷ་དང་ཟླ་བ་གྲགས། ། ཐོགས་མེད་དབྱིག་གཉེན་ཞབས་དང་བློ་གྲོས་བརྟན། ། ཕྱོགས་གླང་དྷརྨ་ཀཱིརྟི་ཆོས་མཆོག་གིས། ། མ་ནོར་གསུང་རབ་འབྱེད་པའི་བཀྲ་ཤིས་ཤོག ། དཱ་ན་ཤི་ལ་ཛི་ན་མི་ཏྲ་དང་། ། འཆི་མེད་གཞན་ཕན་ཀ་ཅོག་ཞང་གསུམ་དང་། ། རིན་བཟང་ཟངས་རྔོག་གཉན་ཚོགས་སྦྱངས་སྟོབས་ཀྱིས། ། ལེགས་སྦྱར་བརྡ་སྐད་རྣམ་དག་བཀྲ་ཤིས་ཤོག ། བློ་ལྡན་སྲས་ཀྱི་ཐུ་བོ་རྣམ་གཉིས་དང་། །
འབྲི་ཁྱུང་རྒྱ་དམར་ཕྱ་གཙང་དན་གསུམ་དང་། ། གཉལ་ཞིག་རིགས་པའི་སེང་གེ་སྐྱེལ་སོགས་ཀྱིས། ། རྣམ་དག་གཞུང་ལུགས་སྨྲ་བའི་བཀྲ་ཤིས་ཤོག ། བཀའ་བརྒྱུད་དྲི་མེད་མཁའ་འདྲའི་བྱིན་རླབས་དང་། ། བཅོམ་ལྡན་རིགས་པའི་ཐུགས་རྗེའི་ཉི་འོད་དང་། ། མཁས་མང་རྒྱུ་སྐར་བྱེ་བའི་ཕྲིན་ལས་ཀྱིས། ཆོས་བརྒྱུད་རྣམ་པར་འཕེལ་བའི་བཀྲ་ཤིས་ཤོག ། བཅོམ་ལྡན་རིག་པའི་རལ་གྲིའི་རྣམ་ཐར་དད་པའི་ལྗོན་ཤིང་ཞེས་བྱ་བ་འདི་ནི། མཁས་མཆོག་དེ་ཉིད་ཀྱི་དབོན་པོ་བསོད་ནམས་ཀྱི་ལྷུན་པོ་ཤེས་རབ་ཀྱི་རྒྱལ་མཚན་གྱིས་མངོན་པར་མཐོ་བས་ཅུང་ཟད་བསྐུལ་བའི་ངོར། ཆོས་སྨྲ་བའི་བཙུན་པ་བསམ་གཏན་བཟང་པོས་རང་གི་བློ་ལ་སྣང་བ་རྣམས་བྲིས་པ་ཡིན་ནོ། །
དགེ་ཞིང་བཀྲ་ཤིས་པ་དང་ལྡན་པར་གྱུར་ཅིག། །། PAGE * MERGEFORMAT 20 བཅོམ་ལྡན་རིག་པའི་རལ་གྲི བཅོམ་ལྡན་རིག་རལ་གྱི་རྣམ་ཐར། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
