ཚད་མའི་སྐོར།
སྡེ་བདུན་གྱི་དགོངས་འགྲེལ་ཚད་མ་རིགས་པའི་གཏེར་གྱི་དེ་ཁོ་ན་ཉིད་གསལ་བར་བྱེད་པ་རིགས་པའི་འོད་སྟོང་འཕྲོ་བ།
༼༡༽ ༄༅། །སྡེ་བདུན་གྱི་དགོངས་འགྲེལ་ཚད་མ་རིགས་པའི་གཏེར་གྱི་དེ་ཁོ་ན་ཉིད་གསལ་བར་བྱེད་པ་རིགས་པའི་འོད་སྟོང་འཕྲོ་བ་ཞེས་བྱ་བ་བཞུགས་སོ།། ༼༢༽ སྡེ་བདུན་གྱི་དགོངས་འགྲེལ་ཚད་མ་རིགས་པའི་གཏེར་གྱི་དེ་ཁོ་ན་ཉིད་གསལ་བར་བྱེད་པ་རིགས་པའི་འོད་སྟོང་འཕྲོ་བ་ཞེས་བྱ་བ། ལྷག་པའི་ལྷ་ལ་སྒོ་གསུམ་གུས་པས་ཕྱག་འཚལ་ལོ། ། ཐབས་ཤེས་རང་བཞིན་རལ་གྲི་པོ་ཏི་འཛིན། ། ཐུགས་རྗེའི་རང་བཞིན་གུར་གུམ་མདོག་ཅན་མཚན། ། འགྲོ་དོན་རང་བཞིན་ལྷུན་གྱིས་གྲུབ་པའི་སྐུ། ། འཇམ་དབྱངས་རང་བཞིན་པཎ་ཆེན་ཞབས་ལ་འདུད། ། ལོག་རྟོགས་མུན་པའི་ཚོགས་རྣམས་བསལ་བྱས་ནས། ། ཡང་དག་རིགས་པའི་སྣང་བ་རྒྱས་བྱའི་ཕྱིར། །
༼༣༽ སྐལ་ལྡན་ཤེས་ཅན་དོན་གཉེར་གཟུར་གནས་ལ། ། ཕྲག་དོག་འགྲན་སེམས་ང་རྒྱལ་དུག་སྤངས་ནས། ། ཡང་དག་རིགས་པའི་འོད་སྟོང་འདི་འགྱེད་དོ། ། རྒོལ་བ་ངན་པ་ཚར་བཅད་དེ། ཡང་དག་པའི་གཞུང་ལུགས་ཀྱི་བསྟན་པ་དར་བར་བྱེད་པ་ལ་རིགས་པའི་དེ་ཁོ་ཉིད་ཤེས་དགོས་པའི་དེ་ཤེས་པར་བྱ་བའི་ཕྱིར། ཚད་མ་རིགས་པའི་གཏེར་འཆད་པ་ལ། ཐ་སྙད་རྟོགས་ཕྱིར་མཚན་དོན་སྨྲོས། ། བར་ཆད་ཞི་ཕྱིར་མཆོད་བརྗོད་དགོད། ། དགོས་པ་བརྗོད་དེ་རྩོམ་པའི་ཚུལ། ། དགོས་ལྡན་བསྟན་བཅོས་ལུས་དངོས་བཤད། །
བཤད་པ་ཡོངས་སུ་རྫོགས་པར་བསྟན་པའོ། ། དང་པོ་ནི་རྒྱ་གར་སྐད་དུ་བསྟན་བཅོས་འདི་ལ་པྲ་མཱ་ཎ་ཡུག་ཏ་ནི་དྷི་ཞེས་ཟེར་ལ། བོད་སྐད་དུ་བསྟན་བཅོས་འདི་ལ་ཚད་མ་རིགས་པའི་གཏེར་ཞེས་པའི་མཚན་འདོགས་སོ། ། མཚན་བཤད་ན་བརྗོད་བྱ་ཚད་མ་མངོན་སུམ་རྗེས་དཔག་འཁོར་བཅས་རྗོད་བྱེད་ཚད་མ་སྡེ་བདུན་དེ་རྣམས་ཀྱི་གནས་ལུགས་གསལ་བར་བྱེད་པའི་རིགས་པ་མི་ཟད་པ་འབྱུང་བའི་གནས་ཡིན་པས་ན་དེའི་གཏེར་ཞེས་ ༼༤༽ པའོ། ། གཉིས་པ་ནི། འཇིག་རྟེན་ལས་འདས་པས་འཕགས་པ། ཐུགས་རྒྱུད་སྒྲིབ་པ་དང་བྲལ་བས་འཇམ་པ། མཐའ་ཡས་པའི་ཡོན་ཏན་རིན་པོ་ཆེ་ལ་དབང་འབྱོར་བས་དཔལ། རྒས་པའི་སྐྱོན་གྱིས་མ་གོས་ཤིང་དག་པའི་ས་ལ་གནས་པས་གཞོན་ནུར་གྱུར་པ་ལ། ཆོས་ཀྱི་རྗེ་ཆོས་ཐམས་ཅད་ཀྱི་མངའ་བདག་ས་སྐྱ་པཎ་ཆེན་གྱིས་སྒོ་གསུམ་གུས་པས་ཕྱག་འཚལ་ལོ། །
ཇི་ལྟ་ཇི་སྙེད་པའི་ཤེས་བྱ་ཐམས་ཅད་གཟིགས་པས་བློ་གྲོས་ཀྱི་སྤྱན་ཡངས་པ། འགྲོ་བ་ཀུན་ལ་མངོན་མཐོ་དང་ངེས་པར་ལེགས་པའི་དགེ་ལེགས་དུས་ལ་བབ་པ་ན་སྐལ་བ་དང་འཚམ་པར་བསྒྲུབས་པས་ཐུགས་རྗེ་ཅན། བསམ་གྱིས་ཡས་པའི་ལྷུན་གྲུབ་རྒྱུན་མི་ཆད་ཀྱི་ཕྲིན་ལས་མཛད་པས་སྟོབས་ཕུན་སུམ་ཚོགས་པ་མངའ་བ་འཇམ་དབྱངས་མགོན་པོ་དང་དབྱེར་མེད་པའི་བླ་མ་རྗེ་བཙུན་གྲགས་པ་རྒྱལ་མཚན་གྱི་ཞབས་ཀྱི་པད་མོ་དྲི་མ་མེད་པ་ལ་མགོ་བོས་ཕྱག་འཚལ་ལོ། ། ཀླུའི་དབང་པོ་དང་མཚུངས་པའི་དཔལ་ལྡན་ཕྱོགས་གླང་ཆོས་གྲགས་གཉིས་རྒྱལ་བར་གྱུར་ཅིག ༼༥༽ མཚུངས་པའི་རྒྱུ་མཚན། དཔལ་ལྡན་ཕྱོགས་གླང་ཆོས་གྲགས་གཉིས་ཆོས་ཅན། ཀླུའི་དབང་པོ་དང་མཚུངས་ཏེ། བློ་གྲོས་ཀྱི་སྤྱི་གཙུག་ཡོན་ཏན་ནོར་བུའི་རྒྱན་གྱིས་སྤྲས་པའི་ཕྱིར་དང༌། བདེན་གཉིས་རྟོགས་པའི་མཁྱེན་པ་གཉིས་ཀྱི་རོ་འཛིན་པའི་ཕྱིར་དང༌། སྟོང་པ་ཉིད་ཀྱི་ཕུད་སྒྲའི་སྒྲ་སྒྲོགས་པའི་ཕྱིར་དང༌།
མཁྱེན་པ་དང་བརྩེ་བའི་ལྟ་བའི་ཟེར་ཕས་རྒོལ་སྐྱེ་བོས་མི་བཟོད་པའི་ཕྱིར་དང༌། བློ་གསལ་དོན་གཉེར་རྒྱ་མཚོའི་རྒྱན་དུ་གྱུར་པའི་ཕྱིར། གསུམ་པ་ནི། སྡེ་བདུན་གྱི་དགོངས་པ་སྔར་ནས་མཁས་པ་མང་པོས་བཀྲལ་ཟིན་པའི་ཕྱིར་འདི་བརྩམས་པ་ལ་དགོས་པ་མེད་དོ་ཞེ་ན། སྔོན་ཆད་གངས་རིའི་ཁྲོད་བོད་ཡུལ་འདིར་ཕྱ་པ་སོགས་མཁས་པ་རྒྱུ་སྐར་ལྟ་བུ་བྱེ་བ་བརྒྱས་དཔལ་ལྡན་ཆོས་ཀྱི་གྲགས་པའི་གསུང་རབ་པད་མོ་ལྟ་བུའི་ཚིག་འདབ་མ་ལྟ་བུའི་ཁ་རབ་ཏུ་ཕྱེ་མོད་བདག་གི་བློ་གྲོས་ཉི་མའི་འོད་ལྟ་བུའི་སྣང་བས་མ་ཁྱབ་ཀྱི་བར་དེ་སྲིད་དུ་གཞུང་ལུགས་སྡེ་བདུན་གྱི་དགོངས་དོན་པད་མོའི་གེ་སར་ལྟ་བུའི་སྙིང་པོ་ ༼༦༽ གསལ་བར་མ་ནུས་པས་དེ་གསལ་བར་བྱ་བའི་ཕྱིར་རིགས་པའི་གཏེར་འདི་བཤད་ཅིང་རྩོམ་མོ། ། གདུལ་བྱ་ཤེས་རབ་དང་ལྡན་པ། བློ་གཟུ་བོར་གནས་པ། བསྟན་བཅོས་འདི་དོན་དུ་གཉེར་ཞིང་འདུན་པ་བརྩོན་འགྲུས་དང་ལྡན་པ་གཞན་ལའོ། ། དགོངས་པ་བརྩེ་བ་ཆེན་པོའི་བསམ་པས་སོ། ། གང་ལ་བརྟེན་ནས་ན།
ཆོས་ཀྱི་གྲགས་པའི་བཞེད་གཞུང་སྡེ་བདུན་གྱི་དགོངས་དོན་ཇི་ལྟ་བར་བློ་གྲོས་གསལ་བའི་མིག་གིས་ལེགས་པར་མཐོང་བ་ལ་བརྟེན་ནས་སོ། ། ཇི་ལྟར་ན། དགོངས་དོན་ཇི་ལྟ་བ་བཞིན་དུའོ། ། དགོས་པ་ཡང་དག་པའི་ཤེས་པ་འཁོར་བཅས་ལ་རིགས་པར་སྨྲ་བ་ཁས་འཆེ་བ་འགའ་ཞིག་ཀྱང་མ་རྟོགས་པ་དང༌། ལོག་པར་རྟོག་པ་དུ་མ་མཐོང་བས་དེ་སུན་དབྱུང་བ་དང་ཡང་དག་པའི་དོན་གཏན་ལ་དབབ་པའི་ཕྱིར་དུའོ། གང་གིས་ན། མཁྱེན་རབ་ཀྱི་མངའ་བདག་ས་སྐྱ་པཎ་ཆེན་ཐམས་ཅད་མཁྱེན་པ་གཉིས་པས་སོ། ། བཞི་པ་ལ། ཤེས་བྱ་སྤྱི་ལྡོག་ནས་གཏན་ལ་དབབ། ཤེས་བྱེད་ཚད་མའི་རང་བཞིན་ངེས་པར་བྱ་བའོ། །
དང་པོ་ལ། ཤེས་བྱའི་ཡུལ། ཤེས་བྱེད་ཀྱི་ ༼༧༽ བློ། བློ་དེས་ཡུལ་ཇི་ལྟར་རྟོགས་པའི་ཚུལ་ལོ། ། དང་པོ་ལ་གཉིས་ལས། དང་པོ་ཡུལ་གྱི་མཚན་ཉིད་བློས་རིག་པར་བྱ་བ། གཉིས་པ་དབྱེ་བ་ལ་གསུམ་ལས། དང་པོ་གཞན་ལུགས་དགག་པ་ནི། བོད་ཀྱི་རྟོག་གེ་པ་ཁ་ཅིག་ན་རེ། རྟོག་པའི་ཡུལ་དོན་སྤྱི་དང་རྟོག་མེད་འཁྲུལ་ཤེས་ཀྱི་ཡུལ་མེད་པ་གསལ་སྣང་གཉིས་འཁྲུལ་ཤེས་ཀྱི་གཟུང་ཡུལ་ཡིན་ཞེ་ན།
དོན་སྤྱི་དང་མེད་པ་གསལ་བ་དེ་གཉིས་འཛིན་པའི་ཤེས་པ་གཉིས་འཁྲུལ་པ་ཡིན་པར་འགལ་བར་ཐལ། དེ་གཉིས་ཀྱི་གཟུང་ཡུལ་ཡོད་པའི་ཕྱིར། དཔེར་ན་བུམ་གཟུགས་འཛིན་པའི་མིག་ཤེས་མ་འཁྲུལ་བ་བཞིན་ནོ། ། མ་ཁྱབ་སྟེ། དེ་གཉིས་ལ་གཟུང་ཡུལ་ཡོད་ན་ཡང་ཐག་པ་ལ་སྦྲུལ་དུ་འཛིན་པའི་ཤེས་པ་བཞིན་དུ་འཁྲུལ་ཞེ་ན། ཐག་ཁྲ་འཛིན་པའི་མིག་ཤེས་ཆོས་ཅན། མ་འཁྲུལ་པ་ཡིན་ཏེ། ཁྱོད་ཀྱི་གཟུང་ཡུལ་ཡོད་པའི་ཕྱིར། ཐག་ཁྲ་ལ་སྦྲུལ་དུ་འཛིན་པའི་རྟོག་པ་ཆོས་ཅན། འཁྲུལ་པ་ཡིན་ཏེ།
ཡུལ་དོན་ལ་མེད་པ་སྒྲོ་བཏགས་ནས་བཟུང་བས་སོ། ། ཆོས་ཅན། ཁྱོད་ཀྱི་ཡུལ་དོན་ལ་མེད་པར་ཐལ། ༼༨༽ ཁྱོད་སྦྲུལ་དོན་ལ་མེད་པ་སྒྲོ་བཏགས་ནས་འཛིན་པའི་ཕྱིར། དེའི་ཕྱིར་སྔར་གྱི་ཁྱབ་པ་གྲུབ་བོ། ། ཁྱོད་འདོད་པའི་སྣང་ཡུལ་དོན་སྤྱི་དང་མེད་པ་གསལ་བ་གཉིས་པོ་ཆོས་ཅན། ཡིད་ཉེ་བར་གཏད་པ་ནི་ཡོད། འཁྲུལ་པའི་རྒྱུ་མེད་པ་ན་ཡུལ་རུང་བ་ན་གནས་པའི་གང་ཟག་གཞན་གྱིས་ཀྱང་མཐོང་བར་ཐལ། ཤེས་པ་ལས་ཐ་དད་པའི་སྣང་རུང་གི་ཕྱི་རོལ་གྱི་དོན་ཡིན་པའི་ཕྱིར། དཔེར་ན།
མ་དཔྱད་པ་ན་བུམ་གཟུགས་ལ་སོགས་པ་ཉེ་བ་ན་གནས་པའི་མིག་ཤེས་ཀྱིས་མཐོང་ཞེས་བརྗོད་པ་བཞིན་ནོ། ། མ་ཁྱབ་སྟེ། ལུས་ཀྱི་ནང་ཤེས་པ་ལས་ཐ་དད་པའི་དོན་ཡིན་ཡང་གཞན་གྱིས་མི་མཐོང་བ་བཞིན་དུ་འཁྲུལ་སྣང་དོན་སྤྱི་དང་མེད་པ་གསལ་བ་གཉིས་ཀྱང་གང་ཟག་གཞན་གྱིས་རྟོགས་པ་མེད་དེ། རང་སྣང་མཁན་གྱི་བློ་ལ་རྟག་ཏུ་འབྲེལ་བའི་ཕྱིར་ཞེ་ན། ཤེས་བྱ་ཆོས་ཅན། ནང་གི་ལུས་ཡུལ་སྣང་རུང་གི་མཐུན་དཔེར་མི་རུང་བར་ཐལ། དེ་སྣང་རུང་མིན་པའི་ཕྱིར། རྒྱུ་མཚན་དེས་ན་རང་གིས་ཀྱང་མི་མཐོང་ངོ༌། ། དོན་སྤྱི་དང་མེད་པ་གསལ་བ་གཉིས་པོའང་ཡུལ་སྣང་རུང་མིན་ཏེ། སྣང་མཁན་རང་གི་བློ་དང་རྟག་ཏུ་འབྲེལ་བས་སོ་ཞེ་ན།
དོན་སྤྱི་ཆོས་ཅན། ཁྱོད་བརྗོད་ཀྱང་ ༼༩༽ གང་ཟག་གཞན་གྱིས་མི་རྟོགས་པར་ཐལ། སྣང་མཁན་རང་གི་བློ་ཁོ་ན་དང་འབྲེལ་བའི་ཕྱིར། གང་ཟག་རང་རང་གི་བློའི་ཡུལ་དེ་རང་གི་བློ་དང་འབྲེལ་བའི་ཕྱིར་དེ་བརྗོད་པས་རང་རང་གི་བློའི་ཡུལ་དེ་ཉིད་རྟོགས་ཤེ་ན། བུམ་པ་ལ་འཆད་ཉན་བྱེད་པའི་གང་ཟག་གཉིས་ཀྱི་བརྗོད་བྱའི་དོན་བུམ་པའི་དོན་སྤྱི་གཉིས་ཆོས་ཅན། རང་སྣང་མཁན་གྱི་བློས་གཅིག་ཏུ་མཚམས་སྦྱོར་མི་ནུས་པར་ཐལ། རང་སྣང་མཁན་གྱི་བློས་སོ་སོར་བཟུང་བ་ཡིན་པའི་ཕྱིར། གལ་ཏེ་འཆད་ཉན་བྱེད་པའི་གང་ཟག་སོ་སོའི་བློ་ལ་ཤར་བའི་སེམས་ཀྱི་རྣམ་པ་གཉིས་འདྲ་བ་ལ་གཅིག་ཏུ་ཞེན་ནས་གཅིག་ཏུ་ཐ་སྙད་སྦྱོར་བའི་ཕྱིར། སོ་སོར་བཟུང་ཡང་གཅིག་ཏུ་སྦྱོར་བ་མི་འགལ་ཞེ་ན། འཆད་ཉན་བྱེད་པའི་གང་ཟག་གཉིས་ཀྱི་བློ་ལ་རང་གི་དོན་སྤྱིའི་རྣམ་པ་ཤར་རམ་མ་ཤར།
ཤར་ན། རང་རང་གི་ཡུལ་ཐུན་མོང་མིན་པ་ཡིན་པས་ཐུན་མོང་དུ་མི་འཛིན། རྣམ་པ་མ་ཤར་ན། དེ་ཉིད་ཀྱིས་ཡུལ་མིན་པས་ཕན་ཚུན་འདྲ་བར་མི་ཤེས་སོ། ། རྒྱུ་མཚན་དེས་ན་དེ་གཉིས་ཐ་དད་དུ་གཟུང་བ་ལ་དེ་གཉིས་གཅིག་ཏུ་འཛིན་པ་ག་ལ་སྲིད། འཆད་ཉན་བྱེད་པའི་གང་ཟག་གཉིས་ཀྱི་བློའི་ཡུལ་དོན་སྤྱི་ ༼༡༠༽ གཉིས་ཐ་དད་ཡིན་ཡང་འཁྲུལ་པའི་སྒོ་ནས་ཡུལ་གཅིག་ཏུ་འཛིན་ཞེ་ན། འཆད་ཉན་བྱེད་པའི་རྟོག་པ་ཆོས་ཅན། ཁྱེད་ཀྱི་གཟུང་ཡུལ་མེད་པར་ཐལ། ཡུལ་ཐ་དད་ལ་གཅིག་ཏུ་འཛིན་པའི་འཁྲུལ་པ་ཡིན་པའི་ཕྱིར། རིགས་པས་བརྟགས་ན་དོན་སྤྱི་དང་མེད་པ་གསལ་བ་གཉིས་མེད་བཞིན་ད་དུང་བོད་ཕལ་ཆེར་གཟུང་ཡུལ་དུ་ཞེན་པ་ནི་སོར་མོའི་རྩེ་མོས་བསྟན་པ་ན་ནམ་མཁའ་མཐོང་ཞེས་བླུན་པོ་སྨྲ་བ་དང་མཚུངས་སོ། །
གཉིས་པ་རང་ལུགས་གཞག་པ་ནི། གཞལ་བྱ་ནི་གནས་ལུགས་ཀྱི་སྟེང་ནས་དཔྱད་ན་རང་མཚན་གཅིག་ཁོ་ན་ཡིན་ཏེ། བླང་དོར་བྱེད་པ་ཐམས་ཅད་ནི་རང་མཚན་ཉིད་ལ་འཇུག་གི་དོན་བྱེད་མི་ནུས་པ་ལ་དགོས་ནུས་མེད་པའི་ཕྱིར་མི་འཇུག་ལ་སྤྱི་མཚན་རྟོག་པས་སྦྱར་བའི་ཆོས་ཡིན་པའི་ཕྱིར། བློས་འཇུག་ཚུལ་གྱི་སྒོ་ནས་དབྱེ་ན། གཟུང་ཡུལ། ཞེན་ཡུལ། འཇུག་ཡུལ་གསུམ། དང་པོའི་མཚན་ཉིད། རང་འཛིན་མ་འཁྲུལ་པ་ལ་རང་འདྲའི་རྣམ་པ་དངོས་སུ་གཏོད་བྱེད། དེ་ལྟར་རྣམ་འགྲེལ་ལས།
རྒྱུ་ཡི་དངོས་པོ་མ་གཏོགས་པ། ། གཟུང་བ་ཞེས་བྱ་གཞན་ཅིའང་མེད། ། ཅེས་དང༌། ༼༡༡༽ རྣམ་ངེས་ལས། རྣམ་པ་གཏོད་པར་ནུས་པའི་ཕྱིར་ཤེས་པའི་ཡུལ་ནི་རྒྱུ་ཡིན་ལ། རྗེས་སུ་འགྲོ་བ་དང་ལྡོག་པའི་རྗེས་སུ་མི་བྱེད་པ་ནི་རྒྱུ་མ་ཡིན་ཞིང་རྒྱུ་མ་ཡིན་པ་ནི་ཡུལ་མ་ཡིན་ནོ་ཞེས་གསུངས་པའི་ཕྱིར། གཉིས་པའི་མཚན་ཉིད། ལྐོག་གྱུར་དུ་རིག་པར་བྱ་བ། གསུམ་པའི་མཚན་ཉིད། བླང་དོར་བྱ་ཕྱིར་ཞུགས་པ་ན་མི་བསླུ་བ།
འཇུག་ཡུལ་རྒྱུན་ཡིན་ཏེ། སྐད་ཅིག་མ་ནི་ཐོབ་པར་མི་ནུས་པའི་ཕྱིར་རོ། ། ཆོས་མཆོག་གིས་མངོན་སུམ་གྱིས་ཐོབ་པར་བྱ་བ་ཡང་རྒྱུན་ཉིད་ཡིན་ཏེ། སྐད་ཅིག་མ་ནི་ཐོབ་པར་མི་ནུས་པའི་ཕྱིར་རོ་ཞེས་གསུངས། ཆོས་མཆོག་གིས། ཤེས་པ་རྣམས་ཀྱི་ཡུལ་ནི་རྣམ་པ་གཉིས་ཏེ། གཟུང་བ་དང་ཞེན་པའོ། ། རྣམ་པར་རྟོག་པས་ནི་སྒྲོ་བཏགས་པའི་རང་བཞིན་འཛིན་ཅིང༌། དེ་དང་འདྲ་བའི་རང་གི་མཚན་ཉིད་ནི་ངེས་པར་བྱེད་པ་ཡིན་ནོ། ། དབང་པོའི་ཤེས་པས་ནི་སྐད་ཅིག་མ་འཛིན་ཅིང༌།
དེའི་སྟོབས་ཀྱིས་སྐྱེས་པའི་ངེས་པ་ནི་སྐད་ཅིག་མ་དེའི་ཆ་ཤས་རྒྱུན་མཐོང་ངོ་སྙམ་དུ་ངེས་པ་ཡིན་ནོ། ། དེ་ལ་གཟུང་བའི་ཡུལ་ཐ་དད་ཀྱི། འཇུག་པའི་ཡུལ་ནི་མ་ཡིན་ ༼༡༢༽ ཏེ། གཉིས་ཀས་ཀྱང་དེར་ཞེན་པས་རང་གིས་མཚན་ཉིད་ཁོ་ན་ལ་འཇུག་པའི་ཕྱིར་རོ། ། དེ་ཉིད་ཀྱི་ཕྱིར་མངོན་སུམ་གྱི་གཟུང་བའི་ཡུལ་གང་ཡིན་པ་དེ་ནི་ཐོབ་པར་བྱ་བ་མ་ཡིན་ཏེ། སྐད་ཅིག་མ་ནི་ཐོབ་པར་མི་ནུས་པའི་ཕྱིར་རོ། ། ཞེས་གསུངས་པས་མངོན་སུམ་གྱིས་གཟུང་ཡུལ་སྐད་ཅིག་མ། རྟོག་པའི་གཟུང་ཡུལ་སྒྲོ་བཏགས། ཚད་མ་གཉིས་ཀའི་འཇུག་ཡུལ་རྒྱུན་ལ་བཤད་དོ། ། གསུམ་པ་རྩོད་པ་སྤང་བ་ལ་གཉིས་ལས།
དང་པོ་འཁྲུལ་ཤེས་ཡོད་མེད་ལ་རྩོད་པ་སྤང་བ་ནི། གཞལ་བྱ་རང་མཚན་གཅིག་ཡིན་ན་སློབ་དཔོན་ཕྱོགས་ཀྱི་གླང་པོས། ཚད་མའོ་མཚན་ཉིད་གཉིས་གཞལ་བྱ། ། ཞེས་ཡུལ་རང་སྤྱི་གཉིས་བཞེད་པས་གནོད་ཅེ་ན། དོན་ལ་གཞལ་བྱ་རང་མཚན་གཅིག་པུ་ཡིན་པ་དང༌། སློབ་དཔོན་གྱིས་གཞལ་བྱ་གཉིས་སུ་གསུངས་པ་མི་འགལ་ཏེ། སློབ་དཔོན་གྱིས་དོན་ལ་གཞལ་བྱ་གཉིས་ཡོད་པ་ལ་དགོངས་ནས་གཉིས་སུ་གསུངས་པ་མ་ཡིན་གྱི། འཇུག་ཚུལ་གྱི་སྒོ་ནས་མངོན་གྱུར་གྱི་རང་མཚན་རང་དང་འདྲ་བའི་རྣམ་པའི་སྒོ་ནས་འཇལ། ལྐོག་གྱུར་གྱི་རང་མཚན་གཞན་དོན་སྤྱིའི་རྣམ་པའི་སྒོ་ནས་ ༼༡༣༽ འཇལ་བ་ལ་དགོངས་ནས་གཞལ་བྱ་རང་སྤྱི་གཉིས་གསུངས་པའི་ཕྱིར། འོ་ན་དོན་སྤྱི་འཇུག་ཚུལ་གྱི་སྒོ་ནས་གཞལ་བྱར་འཇོག་པ་བཞིན་དུ་རྟོག་མེད་འཁྲུལ་པའི་དམིགས་པ་མེད་གསལ་བའང་གཞལ་བྱར་མཚུངས་ཤེ་ན།
མི་མཚུངས་ཏེ། སྐྲ་ཤད་སོགས་མེད་པ་གསལ་བ་དེ་ལ་ཡུལ་གྱི་དགོས་ནུས་མེད་དེ། དེའང་ཕྱི་རོལ་ན་ཡུལ་དངོས་པོ་ལའང་མེད། ཡུལ་དུ་ཞེན་པའང་མེད། ཞེན་པ་བྱས་ཀྱང་དོན་དང་ཕྲད་པ་མེད་པའི་ཕྱིར། དོན་སྤྱི་ལ་འཁྲུལ་ནས་ཞུགས་པ་ན་འཇུག་ཡུལ་ཐོབ་པར་ནུས་པས་ཡུལ་དུ་འཇོག་པའི་ཕྱིར་རོ། ། འོ་ན་རབ་རིབ་ཅན་ལ་སྐྲ་ཤད་ལ་སོགས་པར་སྣང་བ་འདི་དོན་བྱེད་མི་ནུས་པས་རང་མཚན་མ་ཡིན་ལ། རྟོག་པས་མ་གཟུང་བས་སྤྱི་ཡང་མ་ཡིན་པས་གང་དུ་འདུ་ཞེ་ན། སྐྲ་ཤད་སོགས་སྣང་བའི་ཡུལ་ཅན་ནི་བློ་ཉིད་ཡིན་པས་རང་མཚན་ཡིན་ལ། སྐྲར་སྣང་ཕྱི་རོལ་ཡུལ་དུ་རློམ་པ་ནི་གཞི་མེད་ལ་འཁྲུལ་པས་ཡུལ་དོན་ལ་གྲུབ་པ་ཅི་ཡང་མེད་ལ།
སྐྲར་སྣང་དེ་ནི་དངོས་པོར་ཡོད་མེད་ཅེས་རྟོག་པས་དཔྱད་པ་ན་རྟོག་པའི་དངོས་ཡུལ་སྒྲ་དོན་དེ་ནི་རྟོག་པའི་དངོས་ཡུལ་ཡིན་པས་སྤྱིའི་ཁོངས་སུ་ ༼༡༤༽ འདུས་སོ། ། དངོས་མེད་དོན་སྤྱི་དང་མེད་པ་གསལ་བ་གཉིས་པོ་ཡུལ་དུ་མེད་ན་འཁྲུལ་ཤེས་གཉིས་མྱོང་བའི་རང་རིག་གིས་ཤུགས་ལ་གྲུབ་པས་བསལ་ལོ་ཞེ་ན། དོན་སྤྱི་དང་མེད་པ་གསལ་བ་གཉིས་འཁྲུལ་ཤེས་གཉིས་ཀྱི་གཟུང་ཡུལ་དུ་བྱས་ན་གནོད་པ་ཅན་གྱི་ཚད་མ་ཡོད་པས་དེ་གཉིས་ཀྱི་གཟུང་ཡུལ་དུ་མེད་ཅིང༌། དོན་སྤྱི་དང་སྐྲ་ཤད་ཀྱི་རྣམ་པ་སྣང་བའི་གཟུང་རྣམ་དེ་ཆོས་ཅན། ཤེས་པ་ཉིད་ཡིན་ཏེ། རང་རིག་གིས་མྱོང་བའི་ཕྱིར། ཆོས་ཅན། འཁྲུལ་ཤེས་ཡིན་ཏེ། དོན་ལ་མེད་པར་འཛིན་པའི་ཤེས་པ་ཡིན་པའི་ཕྱིར། དངོས་མེད་གཞལ་བྱར་འགལ་བར་ཐལ།
རང་མཚན་མིན་པའི་ཡུལ་དོན་ལ་མེད་པའི་ཕྱིར་ཞེ་ན། ཤེས་བྱ་ཆོས་ཅན། རང་མཚན་མིན་པའི་ཡུལ་དོན་ལ་མེད་ན་དངོས་མེད་གཞལ་བྱར་འགལ་བ་མེད་དེ། དོན་ལ་ཡོད་པར་བསྒྲུབ་ན་དངོས་པོར་ཡོད་ཅེས་བསྒྲུབ། དགག་བྱ་དོན་ལ་ཡོད་པ་འགོག་ན་དངོས་པོར་མེད་ཅེས་འགོག་པས་རྣམ་བཅད་ཀྱི་སྒོ་ནས་དངོས་མེད་གཞལ་བྱར་འཇོག་པའི་ཕྱིར། གཉིས་པ་གཟུང་ཡུལ་རང་མཚན་ལ་རྩོད་པ་སྤང་བ་ལ། རྩོད་པ་ནི། ཕྱིའི་གཟུང་ ༼༡༥༽ ཡུལ་མཁས་པ་སློབ་དཔོན་ཕྱོགས་གླང་གིས་བཀག་ལ། ཤེས་པ་རང་རིག་གི་གཟུང་ཡུལ་འདིར་མི་སྲིད་པས་དེས་ན་གཟུང་ཡུལ་གཞལ་བྱ་རང་མཚན་གཅིག་ཉིད་ཀྱང་མི་འཐད་ཅེས་བོད་བསྡུས་པ་ཁ་ཅིག་སྨྲ་ན། གཉིས་པ་ལན་ལ།
གྲུབ་མཐའི་རྣམ་གཞག་སྤྱིར་དཔྱད་པ་དང༌། བདེ་བར་གཤེགས་པའི་ལུགས་བསྒྲུབ། དེ་སློབ་དཔོན་གྱི་ཇི་ལྟར་གཏན་ལ་ཕབ་པའི་ཚུལ་ལོ། ། དང་པོ་ནི། མུ་སྟེགས་དཔྱོད་པ་པ་ལ་སོགས་པ་ངོ་བོ་ཉིད་རྒྱུར་སྨྲ་བ་ནི་དངོས་པོ་ཐམས་ཅད་རྒྱུ་མེད་ངོ་བོ་ཉིད་ལས་བྱུང་བར་སྨྲ་ལ། དབང་ཕྱུག་པ། ཐམས་ཅད་དབང་ཕྱུག་གིས་བྱས་པར་འདོད། གྲངས་ཅན་པ། ཐམས་ཅད་གཙོ་བོས་བྱས་པར་འདོད། གཟེགས་ཟན་པ་དང་ཉན་ཐོས་ཁ་ཅིག་དོན་གྱི་གནས་ལུགས་རྡུལ་ཕྲན་དུ་འདོད།
སེམས་ཙམ་པ། ཁམས་གསུམ་པོ་ཐམས་ཅད་རྣམ་པར་རིག་པ་སེམས་ལས་གཞན་མ་ཡིན་པར་འདོད། དབུ་མ་པ། ཡིན་ལུགས་ལ་རྟེན་འབྲེལ་སྣ་ཚོགས་འདི་སྤྲོས་པའི་མཐའ་དང་བྲལ་བ། ཀུན་རྫོབ་ཀྱི་རྣམ་གཞག་མདོ་སྡེ་པ་དང་སེམས་ཙམ་པ་དང་སྒོ་བསྟུན་ནས་འཇོག་པ་ ༼༡༦༽ དང༌། འཇིག་རྟེན་གྲགས་པ་དང་བསྟུན་ནས་འཇོག་པ་སྟེ། རང་དང་གཞན་གྱི་སྡེ་པ་གྲུབ་མཐའ་ཐ་དད་འདོད་པ་དེ་དག་གང་ལྟར་ཡང་ཀུན་ཏུ་ཐ་སྙད་པ་ལ་དོན་ཤེས་གཉིས་སུ་ཁ་ཚོན་ཆོད་དོ། ། གཉིས་པ་ནི། ཐུབ་པས་ཕྱི་རོལ་ལ་དཔྱོད་པ་ན་རྡུལ་ཕྲན་ཞལ་གྱིས་བཞེས་ལ། ཐ་སྙད་ཀྱི་དེ་ཁོ་ན་ལ་དཔྱོད་པ་ན་སེམས་ཞལ་གྱིས་བཞེད་ལ།
དོན་དམ་པའི་དེ་ཁོ་ན་ལ་འཇུག་པ་ན་སྤྲོས་པ་དང་བྲལ་བར་འཇུག་པར་མཛད་དོ། ། གསུམ་པ་ནི། སློབ་དཔོན་གྱིས་ཚད་མ་སྡེ་བདུན་དུ་དོན་རིག་དང་རྣམ་རིག་པའི་ལུགས་གཉིས་སུ་གཏན་ལ་ཕབ་པའི་དང་པོ་ལ། གཞན་ལུགས་དགག་པ་ནི། ཉན་ཐོས་བྱེ་བྲག་ཏུ་སྨྲ་བ་ན་རེ། བར་དུ་ཆོད་པའི་དོན་མཐོང་བ་མིན་པའི་ཕྱིར་རྣམ་ཤེས་དོན་ལ་བལྟ་བྱེད་མིན་ལ། རྟེན་བཅས་ཀྱི་དབང་པོ་བལྟ་བྱེད་ཡིན་ལོ། ། རྟེན་བཅས་ཀྱི་དབང་པོ་ཆོས་ཅན། དོན་ལ་བལྟ་བྱེད་མིན་པར་ཐལ། བེམ་པོ་ཡིན་པའི་ཕྱིར།
དབང་པོ་དང་ཡུལ་དུས་མཉམ་པ་གཟུང་འཛིན་དུ་མི་འཐད་དེ། དུས་མཉམ་པ་ལ་འབྲེལ་པ་གཉིས་ཀ་མེད་པའི་ཕྱིར། དུས་མི་མཉམ་ན་ཡུལ་དུ་མི་རུང་ལ།
༼༡༧༽ དབང་པོ་བལྟ་བྱེད་མིན་པས་དུས་མཉམ་པའི་ཡུལ་དང་རྣམ་ཤེས་གཟུང་འཛིན་ཡིན་ཞེས་གངས་ཅན་གྱི་རྟོག་གེ་པ་ཁ་ཅིག་སྨྲའོ། ། དུས་མཉམ་པའི་ཡུལ་དང་རྣམ་ཤེས་ཆོས་ཅན། གཟུང་འཛིན་མིན་པར་ཐལ། འབྲེལ་པ་མེད་པའི་ཕྱིར་ཏེ། དུས་མཉམ་ཡིན་པའི་ཕྱིར། ཤེས་བྱ་ཆོས་ཅན། དོན་སྣང་གི་དབང་ཤེས་འགལ་བར་ཐལ།
རྣམ་པ་གཏོད་བྱེད་ཀྱི་རྒྱུ་མེད་པའི་ཕྱིར། མི་འགལ་ཏེ། སྐད་ཅིག་གིས་སྔ་བའི་ཡུལ་རྣམ་ཤེས་ཀྱི་དམིགས་པའི་རྒྱུ་ཡིན་གྱི་དུས་མཉམ་པའི་ཡུལ་གཟུང་ཡུལ་ཡིན་ཞེ་ན། སྐད་ཅིག་གིས་སྔ་བའི་ཡུལ་དང་དབང་པོ་དང་ཡིད་ལ་བྱེད་པ་ལས་སྐྱེས་པའི་ཕྱིར་དོན་སྣང་གི་དབང་ཤེས་གྲུབ་མོད། དེ་ལ་དུས་མཉམ་པའི་ཡུལ་དགོས་པ་མེད་དོ། ། རང་ལུགས་བཞག་པ་ནི། དམིགས་རྐྱེན་ཡུལ་དང་བདག་རྐྱེན་དབང་པོ་དང་དེ་མ་ཐག་རྐྱེན་ཡིད་ལ་བྱེད་པ་ཚོགས་པའི་སྐད་ཅིག་དང་པོ་དེ་ཤེས་པ་དང་འདྲ་བའི་སྐྱེད་བྱེད་ཡིན་ལ། དེ་ལས་སྐད་ཅིག་གཉིས་པར་དབང་ཤེས་ཕྱི་རོལ་ཡུལ་གྱི་རྣམ་པ་འདྲ་བར་སྐྱེས་པ་དེ་ཉིད་སྐྱེས་ལ་འདྲ་བའི་རྣམ་ཤེས་ཡིན་ནོ། ། དེ་གཉིས་རྒྱུ་འབྲས་ཡིན་པས་ ༼༡༨༽ གཟུང་འཛིན་དུས་མཉམ་མིན་ནོ། ། འོ་ན་རྐྱེན་གསུམ་ཐམས་ཅད་ཤེས་པའི་རྒྱུར་མཚུངས་པ་ལ་ཤེས་པ་ཡུལ་ཁོ་ན་དང་འདྲ་བར་སྐྱེ་ལ།
དབང་སོགས་དང་འདྲ་བར་མི་སྐྱེ་བ་ཅི་ཡིན་ཞེ་ན། དངོས་པོའི་ཆོས་ཉིད་ཡིན་ཏེ། དཔེར་ན་ཟས་དང་དུས་དང་དྲོད་ལ་སོགས་པ་བུའི་རྒྱུ་ཡིན་ཡང་ཕ་མ་གང་ཡང་རུང་བའི་གཟུགས་འཛིན་པ་བཞིན། རྐྱེན་གསུམ་རྒྱུ་ཡིན་པར་མཚུངས་ཀྱང་ཡུལ་ཁོ་ནའི་རྣམ་པ་འདྲ་བར་སྐྱེ་བ་ཡིན་ནོ། ། རྒྱུ་མཚན་དེས་ན་ཡུལ་བུམ་གཟུགས་ལྟ་བུ་གཅིག་ལ་ཁོས་ཉེར་ལེན་བྱས་ན་བུམ་གཟུགས་སྐད་ཅིག་གཉིས་པ་བེམ་པོར་སྐྱེ་བ་དང༌། དབང་པོའི་གྲོགས་བྱས་ནས་མིག་ཤེས་གཟུགས་དང་འདྲ་བར་སྐྱེ་བ་སྟེ། ལག་རྗེས་འབྲས་བུ་གཉིས་སྐྱེས་པ་ཡིན་ནོ། ། ཡུལ་ཅན་བློ་ཡང་ཡུལ་ཤེས་པའི་བློ་དང་བློ་དེ་ཤེས་པའི་བློ་སྟེ་ཚུལ་གཉིས་ཡིན་པར་སློབ་དཔོན་གྱིས་འདོད་དོ། ། གཉིས་པ་རྣམ་རིག་ཏུ་བསྒྲུབ་པ་ལ། གཞན་ལུགས་དགག་པ་ནི།
ཤེས་བྱ་ཆོས་ཅན། ཕྱི་རོལ་གྱི་དོན་བདེན་པ་མེད་དེ། རགས་པ་ཡན་ལག་ཅན་གྱི་རྫས་གཅིག་དང་ཕྲ་མོ་ཆ་མེད་ཀྱི་དུ་མར་བདེན་པ་དང་བྲལ་བའི་ཕྱིར། ཡན་ལག་ཅན་གྱི་རྫས་གཅིག་མེད་པར་ཐལ། ཕྱོགས་ཆ་དུ་མ་ ༼༡༩༽ དང་འབྲེལ་བའི་ཕྱིར། འབྲུའི་ཕུང་པོ་བཞིན། རྡུལ་ཕྲ་མོ་ཆ་མེད་ཀྱི་དུ་མར་བདེན་པ་མེད་པར་ཐལ། རྡུལ་དྲུག་གི་དབུས་སུ་རྡུལ་ཕྲ་རབ་གཅིག་བཞག་པ་ན་ཆ་དྲུག་དང་འབྲེལ་བའི་ཕྱིར། ཁང་པ་བཞིན་ནོ། ། དོན་མེད་པ་དེས་ན་དེས་བཞག་པའི་རྣམ་པའང་མེད་དོ། །
ཡང་རྟོག་གེ་པ་ཁ་ཅིག་སློབ་དཔོན་ཟླ་བ་གྲགས་པ་དང་མཐུན་པར་ཀུན་རྫོབ་འཇིག་རྟེན་གྲགས་སྡེ་དང་བསྟུན་ནས་འཇོག་ལ། དེའང་གང་ཟག་འཇིག་རྟེན་པ་མ་ཡིན་གྱི་བློ་འཇིག་རྟེན་པ་མ་བརྟགས་མ་དཔྱད་པར་འཇུག་པ་དང་མཐུན་པར་འཇོག་ཟེར་ན། ཤེས་བྱ་ཆོས་ཅན། ཚད་མ་དང་ཚད་མ་མ་ཡིན་པ་ལ་སོགས་པའི་རྣམ་གཞག་སྡེ་བདུན་ནས་བཤད་པ་ཐམས་ཅད་འགལ་བར་ཐལ། མ་བརྟག་པའི་བློ་ངོར་མངོན་སུམ་དང་རྗེས་དཔག་དང་སྒྲུབ་པ་དང་གཞན་སེལ་ལ་སོགས་པ་མི་འཇུག་པའི་ཕྱིར། རྣམ་རིག་ཏུ་བསྒྲུབ་པ་དངོས་ནི། གསལ་ཞིང་རིག་པས་ཤེས་བྱ་ཐམས་ཅད་སེམས་སུ་འགྲུབ་སྟེ། ཤེས་པའི་མཚན་ཉིད། གསལ་ཞིང་རིག་པ་ཡིན་ལ། དེ་དང་མི་ལྡན་པའི་ཤེས་བྱ་མི་སྲིད་པའི་ཕྱིར།
ལྷན་ཅིག་དམིགས་པས་ཤེས་བྱ་ཐམས་ཅད་སེམས་སུ་འགྲུབ་སྟེ། ༼༢༠༽ འདི་ལྟར་རྟགས་དགོད་པ་ནི། གང་ལྷན་ཅིག་དམིགས་ངེས་ཡིན་ན་རྫས་གཞན་མ་ཡིན་ཏེ། དཔེར་ན་ཟླ་བ་གཉིས་སྣང་བཞིན། སྔོན་པོ་དང་སྔོན་འཛིན་ཡང་ལྷན་ཅིག་དམིགས་ངེས་ཡིན་ནོ་ཞེས་པ་ནི་ཁྱབ་བྱེད་འགལ་བ་དམིགས་པའོ། ། ཕྱོགས་ཆོས་ནི་རང་རིག་གིས་གྲུབ་ལ། ཁྱབ་པ་ཟླ་གཉིས་ལ་སོགས་པའི་སྟེང་དུ་འགྲུབ་ཅིང་གཞན་མི་མཐུན་ཕྱོགས་ལ་ཡོད་པ་མཐའ་གཞན་བཀག་པས་ཁེགས་ཏེ། འདི་ལྟར་མི་མཐུན་ཕྱོགས་དངོས་པོ་ཐ་དད་དུས་མི་མཉམ་པ་ལ་དུས་མི་མཉམ་པར་འཛིན་པས་ཁེགས། དུས་མཉམ་ལའང་སྒྲོ་བཏགས་ནི་སྒྲོ་བཏགས་པར་ཤེས་པས་རྫས་གཞན་མེད་པར་གྲུབ། རྫས་ཐ་དད་དུས་མཉམ་པ་ལ་གནོད་པ་ཅན་གྱི་རྟགས་ཀྱིས་ཁེགས་ཏེ།
གང་རྫས་ཐ་དད་འབྲེལ་པ་མེད་པ་དེ་ལ་རྟགས་ལྷན་ཅིག་དམིགས་ངེས་མི་སྲིད་དེ། དཔེར་ན་སྔོ་སེར་བཞིན། མིག་དང་གཟུགས་ཀྱང་རྫས་ཐ་དད་དུས་མཉམ་པར་ཁྱེད་ཀྱིས་ཁས་བླངས་སོ། ། ཞེས་པས་ཁེགས་སོ། ། གསུམ་པ་རྩོད་པ་སྤང་བ་ནི། དབུ་མ་པ་ཁ་ཅིག་ན་རེ། སེམས་ཀྱང་བདེན་པར་མེད་དེ། རྒྱུན་གཅིག་ཏུ་ཡང་བདེན་པར་མེད། སྐད་ཅིག་ཆ་མེད་དུ་མར་བདེན་པ་ཡང་མེད་པའི་ ༼༢༡༽ ཕྱིར། སེམས་རྒྱུན་གཅིག་ཏུ་བདེན་པར་མེད་དེ།
ཡན་ལག་ཅན་བཞིན་དུ་དུས་ཆ་ཐ་དད་ཡིན་པའི་ཕྱིར། སེམས་སྐད་ཅིག་ཆ་མེད་དུ་མར་བདེན་པ་མེད་དེ། རྡུལ་གྱི་ཆ་ཤས་བཞིན་དུ་སྐད་ཅིག་ནི་སྐྱེ་འཇིག་གནས་པ་གསུམ་གྱི་བདག་ཉིད་ཡིན་པའི་ཕྱིར། རྒྱུ་མཚན་དེས་ན་སེམས་ཀྱང་བདེན་པའི་གཅིག་དང་དུ་མ་དང་བྲལ་བ་ཡིན་ནོ་ཞེས་ཟེར་རོ། ། མི་མཚུངས་ཏེ། ཤེས་བྱ་ཆོས་ཅན། སྐད་ཅིག་རྐྱང་པ་གཅིག་མི་སྲིད་པར་ཐལ། སྐད་ཅིག་ཐམས་ཅད་སྐྱེ་འཇིག་གནས་པའི་སྐད་ཅིག་གསུམ་གྱི་བདག་ཉིད་ཡིན་པའི་ཕྱིར། འདོད་ན། སྐད་ཅིག་གསུམ་གྱི་བདག་ཉིད་ཡིན་པ་མི་སྲིད་པར་ཐལ།
རྩོམ་བྱེད་སྐད་ཅིག་གཅིག་མི་སྲིད་པའི་ཕྱིར། འོ་ན་རྡུལ་ཕྲན་ཡང་གཅིག་ཡིན་ན་དྲུག་ཡིན་པར་འགལ། དྲུག་ཡིན་ན་གཅིག་ཡིན་པར་འགལ་བས་མཚུངས་སོ་ཞེ་ན། ཁོ་བོ་ཡང་དེ་འདོད་པས་རྡུལ་ཕྲན་འཇིག་པ་ཡིན་ནོ། ། འོ་ན་སྐད་ཅིག་ཡིན་ན་གསུམ་ཡིན་པར་འགལ། གསུམ་ཡིན་ན་གཅིག་ཡིན་པར་འགལ་བས་སྐད་ཅིག་ཡང་འཇིག་གོ་ཞེ་ན། དུས་གསུམ་ཅིག་ཆར་སྐྱེ་ན་བདེན་པ་ཞིག་ན། ཁོ་བོ་ཅག་ཅིག་ཆར་མི་སྐྱེ་བ་ལ ༼༢༢༽ སྐྱོན་ག་ལ་ཡོད། རྡུལ་དང་སྐད་ཅིག་མི་མཚུངས་ཏེ། རྡུལ་ཕྲན་དུས་གཅིག་ཏུ་མ་བསྐོར་ན་རགས་པ་མི་རྩོམ་ལ།
བསྐོར་བ་ན་དབུས་ཀྱི་རྡུལ་ཕྲན་ཆ་བཅས་སུ་འགྱུར་ལ། དུས་ཅིག་ཆར་སྐྱེ་ན་འདས་མ་འོངས་གཉིས་ཀྱང་ད་ལྟར་བར་ཐལ་བ་ལས། འདས་པ་འགགས། མ་འོངས་པ་མ་སྐྱེས་ནས་དངོས་པོར་མེད་པའི་ཕྱིར། དེས་ན་དུས་གསུམ་ཅིག་ཆར་མི་སྐྱེ་བས་ད་ལྟར་སྐྱེས་པའི་སྐད་ཅིག་གཅིག་ལས་མ་གཏོགས་པའི་དངོས་པོའི་ཆོས་གཞན་མི་སྲིད་པས་སྐད་ཅིག་ཆ་མེད་དུ་གསུངས་པའི་དགོངས་པ་དེ་ཡིན་ནོ། ། དུང་དཀར་པོ་སེར་པོར་སྣང་བའི་མིག་ཤེས་ལ་སོགས་པ་ཕྱི་རོལ་གྱི་ཡུལ་མེད་པ་འཛིན་པར་མཚུངས་པ་ལ། ཚད་མ་ཡིན་མིན་གྱི་རྣམ་གཞག་འགལ་ལོ་ཞེ་ན། དོན་དུ་སྣང་བ་ཅི་སྐྱེས་པ་ཐམས་ཅད་བློ་ཉིད་ཡིན་ལ། སྣང་བ་སྐྱེས་པ་དེ་ཉིད་ཕྱི་རོལ་ན་མེད་པས་ཕྱི་རོལ་གྱི་ཡུལ་མེད་པར་མཚུངས་ཀྱང༌། དུང་གི་ཁ་དོག་དཀར་པོར་སྣང་བའི་མིག་ཤེས་ལ་ཚད་མ་དང་དུང་གི་ཁ་དོག་སེར་པོར་སྣང་བའི་མིག་ཤེས་ལ་ཚད་མ་མ་ཡིན་པའི་རྣམ་གཞག་འཐད་དེ།
དུང་གི་ཁ་དོག་དཀར་པོར་སྣང་བའི་མིག་ཤེས་ནི་བག་ཆགས་བརྟན་པས་ཐ་སྙད་ལ་མི་བསླུ་བ་ལ་ལྟོས་ ༼༢༣༽ ནས་བདེན་པ་ཚད་མ་དང༌། དུང་གི་ཁ་དོག་སེར་པོར་སྣང་བའི་མིག་ཤེས་ནི་བག་ཆགས་མི་བརྟན་པས་མི་མཁས་པས་ཀྱང་ཐ་སྙད་ལ་ཡིད་བརྟན་དུ་མེད་པར་མཐོང་བས་བརྫུན་པ་ཚད་མ་མིན་པའི་རྣམ་གཞག་བྱེད་པའི་ཕྱིར། དེ་སྐད་དུ་ཡང་རྣམ་ངེས་ལས། ཤེས་པ་ཐམས་ཅད་ཀྱི་ཡུལ་བཟློག་པ་ན་བསླད་པ་དང་ཅིག་ཤོས་སུ་ཇི་ལྟར་སྨྲ་སྟེ། ཁྱད་པར་མེད་པའི་ཕྱིར་ཞེ་ན། ཉེ་བར་བསླད་པའི་བག་ཆགས་མཚམས་སྦྱོར་བ་མེད་པའི་སྐྱོན་གྱིས་མི་མཁས་པས་ཀྱང་ཐ་སྙད་ལ་ཡིད་བརྟན་དུ་མེད་པར་མཐོང་བས་གཅིག་ནི་ཚད་མ་མ་ཡིན་པར་བརྗོད་ལ། གཞན་བག་ཆགས་བརྟན་པའི་ཕྱིར་འཁོར་བ་ཇི་སྲིད་མི་འབྲལ་བར་རྗེས་སུ་འབྲེལ་བ་ནི་ཐ་སྙད་ལ་མི་བསླུ་བ་ལ་ལྟོས་ནས་འདིར་ཚད་མ་ཡིན་ནོ་ཞེས་གསུངས་པའི་ཕྱིར། རྒྱན་ལས། ད་ལྟའི་སྐྱེ་བོ་ལ་ལྟོས་ནས། ། གནོད་བྱེད་ཤེས་པ་མེད་པའི་ཕྱིར། །
མ་འཁྲུལ་བར་བཤད་དོན་དམ་དུ། ། དམིགས་པ་ཐམས་ཅད་འཁྲུལ་པ་ཉིད། ། ད་ལྟར་གྱི་སྐྱེ་བོ་རྟོག་པའི་སྣང་བ་མ་ཤེས་པ་རྣམས་ལ་འདི་མ་འཁྲུལ་པ་ཉིད་དུ་སྣང་བས་དེ་ལ་ལྟོས་ནས་མ་འཁྲུལ་པ་ཡིན་ནོ་ཞེས་དེ་སྐད་བཤད་པར་ཟད་ཀྱི་དོན་དམ་པར་ནི་ ༼༢༤༽ དམིགས་པ་ཐམས་ཅད་ལ་འཁྲུལ་པ་ཁོ་ནའོ་ཞེས་གསུངས་པའི་ཕྱིར་རོ། ། མདོར་ན་སྡེ་བདུན་འདིར་རང་ལུགས་ལ་ཇི་སྲིད་ཕྱི་རོལ་གྱི་དོན་ཁས་ལེན་པའི་སྐབས་དེ་སྲིད་དུ་རང་འདྲའི་རྣམ་པ་གཏོད་བྱེད་ཀྱི་རྒྱུ་ལ་གཟུང་ཡུལ་ཟེར་ལ། རང་ལུགས་ཤེས་བྱ་ནང་སེམས་སུ་སྨྲ་བ་སེམས་ཙམ་པའི་གྲུབ་མཐའ་ལ་ཞུགས་པ་ན་ཕྱི་རོལ་གྱི་ཡུལ་དང་དེས་རྣམ་པ་གཏད་པའི་ཡུལ་ཅན་དུ་གྲུབ་པ་མེད་དོ། ། ཚད་མ་རིགས་པའི་གཏེར་ལས་ཡུལ་བརྟག་པའི་རབ་ཏུ་བྱེད་པ་དང་པོའི་གསལ་བྱེད་རེ་ཞིག་རྫོགས་སོ།། ༈ །།གཉིས་པ་ཤེས་བྱེད་ཀྱི་བློ་ལ། མཚན་ཉིད་ནི། བློའི་མཚན་ཉིད་རིག་པ། གཉིས་པ་བློའི་དབྱེ་བསྡུ་ནི།
བློ་ལ་ཡུལ་གྱི་སྒོ་ནས་དབྱེ་ན། རྟོག་པ་དང་རྟོག་མེད་གཉིས་སུ་འགྱུར་ཏེ། བློའི་ཡུལ་ལ་རང་སྤྱི་གཉིས་ཡོད་པའི་ཕྱིར། སོགས་པ་ཤེས་པའི་ངོ་བོ་གཟུང་རྣམ་གྱི་སྒོ་ནས་དབྱེ་ན། འཁྲུལ་མ་འཁྲུལ་གཉིས་སུ་འགྱུར་ཏེ། དོན་རིག་མངོན་སུམ་གཟུང་རྣམ་ལ་མ་འཁྲུལ་ལ། རྟོག་པ་རྣམས་གཟུང་རྣམ་ལ་འཁྲུལ་བའི་ཕྱིར། འཇུག་ཚུལ་གྱི་སྒོ་ནས་དབྱེ་ན། ཤིང་གཅོད་པ་ལྟར་ཡུལ་ལ་མ་ཞུགས་པ་དང༌། ༼༢༥༽ འཇུག་བཞིན་པ་དང༌།
ཞུགས་ཟིན་པ་གསུམ། དེ་ལྟར་ལས་དང་བྱེད་པ་པོ་དང་བྱ་བའི་སྒོ་ནས་དབྱེ་ན་དབྱེ་སྒོ་གསུམ་པོ་དེའང་ཤེས་པ་ཡུལ་ཅན་ཁོ་རང་གནས་ལུགས་ཀྱི་སྒོ་ནས་དཔྱད་ན་རང་རིག་ཁོ་ནར་འདུའོ། ། མདོར་ན་ཡུལ་ཁོ་རང་གནས་ལུགས་ཀྱི་སྒོ་ནས་དཔྱོད་ན་རང་མཚན་ཁོ་ནར་འདུ་བ་བཞིན་དུ་ཤེས་པ་ཐམས་ཅད་ཁོ་རང་གནས་ལུགས་ཀྱི་སྒོ་ནས་དཔྱད་ན་རང་རིག་ཏུ་འདུའོ། ། གསུམ་པ་དེའི་དོན་གཏན་ལ་དབབ་པ་ལ་གཉིས་ལས། ཚད་མ་འོག་ཏུ་འཆད་དོ། ། ཚད་མིན་གྱི་བློ་ལ་གཞན་ལུགས་དགག་པ་ལ། དགག་པའི་ཡུལ་སྤྱིར་བསྟན་པ་ནི། བོད་སྔ་རབས་པ་ཕལ་ཆེར་ཚད་མིན་གྱི་བློ་ལ་དབྱེ་ན། ཡིད་དཔྱོད་སྣང་ལ་མ་ངེས་པ་བཅད་ཤེས་ལོག་ཤེས་ཐེ་ཚོམ་དང་ལྔ་ཟེར་རོ། ། དེ་དག་གི་མི་འཐད་པའི་ཆ་དགག་པ་ལ།
མ་རྟོགས་ལོག་རྟོག་ཐེ་ཚོམ་གསུམ་དུ་མ་འདུས་པའི་ཡིད་དཔྱོད་དགག སྣང་ལ་མ་ངེས་པ་དགག དཔྱད་ཤེས་དགག་པའོ། ། དང་པོ་ལ་འདོད་པ་བརྗོད་པ་ནི་ཡིད་དཔྱོད་ཀྱི་མཚན་ཉིད་རྟགས་ལ་མ་ལྟོས་པར་སྔར་མ་རྟོགས་པའི་ལྐོག་གྱུར་དོན་དང་མཐུན་པར་ངེས་པ། དབྱེ་ ༼༢༦༽ ན་རྒྱུ་མཚན་མེད་པའི་ཡིད་དཔྱོད་ཁྲོན་པ་རྙིང་པ་ན་ཆུ་ཡོད་དམ་སྙམ་པ་ལྟ་བུ་དང༌། རྒྱུ་མཚན་ཕྱིན་ཅི་ལོག་པ་ཤ་བསྲེགས་པའི་གསུར་ལ་འདུས་པའི་སྦྲང་མའི་ཚོགས་ལ་མེར་ངེས་པ་ལྟ་བུ་དང༌། རྒྱུ་མཚན་མ་ངེས་པ་ཚུལ་གསུམ་མི་ཤེས་ཀྱང་བྱས་པའི་རྟགས་ལས་མི་རྟག་པ་རྟོག་པ་ལྟ་བུའོ་ཟེར་ན། དེ་དགག་པ་ལ་སྤྱིར་དགག་པ་ནི་ཁྱོད་འདོད་པའི་ཡིད་དཔྱོད་དེ་བརྟགས་ན་མི་འཐད་དེ། ཡིད་དཔྱོད་དེ་རྟགས་ལ་ལྟོས་སམ་མི་ལྟོས། རྟགས་སུ་བཀོད་པ་ལ་གཏན་མི་ལྟོས་ན་དམ་བཅའ་ཙམ་ཡིན་པས་ཐེ་ཚོམ་དུ་འགྱུར་ལ།
ཡིད་དཔྱོད་དེ་རྟགས་སུ་བཀོད་པ་ལ་ལྟོས་ན་རྟགས་སུ་བཀོད་པ་ལ་ཡིད་དཔྱོད་དེ་ཚད་མ་དང་ལོག་ཤེས་ཐེ་ཚོམ་གསུམ་དུ་འདུས་པར་ཐལ། ཡིད་དཔྱོད་ཀྱི་ལྟོས་ས་རྟགས་དེ་ཡང་དག་གམ་ལྟར་སྣང་གསུམ་ལས་འདའ་བ་མེད་པའི་ཕྱིར་ཏེ། རྟགས་སུ་བཀོད་པ་ལ་ཕྱོགས་ཆོས་མ་གྲུབ་ན་མ་གྲུབ་པའི་རྟགས་ལྟར་སྣང༌། ཕྱོགས་ཆོས་གྲུབ་ནས་མཐུན་ཕྱོགས་ཁོ་ན་ལ་འཇུག་ན་ཡང་དག མི་མཐུན་ཕྱོགས་ཁོ་ན་ལ་འཇུག་ན་འགལ་བ། གཉིས་ཀ་ལ་འཇུག་པའམ་མི་འཇུག་ན་མ་ངེས་པའི་རྟགས་ལྟར་སྣང་ ༼༢༧༽ ལས་མ་འདས་པའི་ཕྱིར། གཞན་ཡང་རྒྱུ་མཚན་མ་ངེས་པ་དང་རྒྱུ་མཚན་ཕྱིན་ཅི་ལོག་གི་ཡིད་དཔྱོད་གཉིས་རྟགས་ལྟར་སྣང་གསུམ་ལ་བརྟེན་པའི་བློ་གསུམ་དུ་འདུའམ་མི་འདུ། འདུ་ན་དེ་གཉིས་ཆོས་ཅན། མ་རྟོགས་ལོག་རྟོག་ཐེ་ཚོམ་གསུམ་དུ་འདུ་བར་ཐལ། རྟགས་ལྟར་སྣང་གསུམ་ལ་བརྟེན་པའི་བློ་གསུམ་དུ་འདུས་པའི་ཕྱིར།
མི་འདུ་ན་ཤེས་བྱ་ཆོས་ཅན། ཡིད་དཔྱོད་བསྐྱེད་པའི་གཏད་ཚིགས་ལྟར་སྣང་བཞི་པ་སྲིད་པར་ཐལ། རྒྱུ་མཚན་ཅན་གྱི་ཡིད་དཔྱོད་གཉིས་རྟགས་ལྟར་སྣང་གསུམ་ལ་བརྟེན་པའི་བློ་གསུམ་དུ་མི་འདུ་བའི་ཕྱིར། ཡིད་དཔྱོད་ཆོས་ཅན། ཁྱོད་ཚད་མ་གསུམ་པར་ཐལ། རྟགས་ལྟར་སྣང་གསུམ་ལ་བརྟེན་པའི་བློ་གསུམ་དུ་འདུ་བ་མ་ཡིན། ཚད་མ་གཉིས་གང་ཡང་མ་ཡིན། དོན་བདེན་པ་ངེས་པའི་ཕྱིར། མ་ཁྱབ་སྟེ། ཡིད་དཔྱོད་དེས་དོན་བདེན་པ་གསར་དུ་ངེས་ཀྱང་ཚད་མ་མིན་ཞེ་ན།
དེའི་ཕྱིར་རྗེས་དཔག་ཀྱང་ཚད་མ་མིན་པར་ཐལ་ལོ། ། མི་མཚུངས་ཏེ། ཡིད་དཔྱོད་ཀྱིས་དོན་བདེན་པ་ངེས་ཀྱང་སྒྲོ་འདོགས་མི་ ༼༢༨༽ གཅོད་པའི་ཕྱིར་ཟེར་ན། དེའི་ཕྱིར་ཞེན་ཡུལ་གཅིག་ལ་འཇུག་པའི་ངེས་ཤེས་དང་སྒྲོ་འདོགས་གཉིས་གནོད་བྱ་གནོད་བྱེད་མིན་པར་ཐལ་ལོ། ། གལ་ཏེ་ངེས་པ་མེད་ཀྱང་ཁྲོན་པ་ན་ཆུ་ཡོད་དམ་སྙམ་པ་བདེན་པའི་ཡིད་དཔྱོད། མེད་དམ་སྙམ་པ་བརྫུན་པ་ལོག་ཤེས་དང༌། གཉིས་ཀར་འཛིན་པ་སོམ་ཉི་ཐེ་ཚོམ་སྟེ། བློ་གསུམ་དུ་འབྱེད་པ་མི་འགལ་ལོ་ཞེ་ན། ངེས་པ་མེད་ཀྱང་ཡིད་དཔྱོད་ཡིན་པ་མི་འགལ་ན། ཡིད་དཔྱོད་ཡིན་ན་རྟགས་ལ་མ་ལྟོས་པར་སྔར་མ་རྟོགས་པའི་ལྐོག་གྱུར་དོན་དང་མཐུན་པར་ངེས་པ་ཡིན་པ་ཉམས།
ཡོད་དམ་སྙམ་པ་ཡིད་དཔྱོད། མེད་དམ་སྙམ་པ་ལོག་ཤེས་ཡིན་ན་ཐེ་ཚོམ་རྙེད་པ་དཀའོ། ། ཡང་ན་རྟགས་ལ་མ་ལྟོས་པར་སྔར་མ་རྟོགས་པའི་ལྐོག་གྱུར་དོན་དང་མཐུན་པར་ངེས་པ་བདེན་པའི་ཡིད་དཔྱོད་ཡིན་པ་ལྟར་རྟགས་ལ་མ་ལྟོས་པར་སྔར་མ་རྟོགས་པའི་ལྐོག་གྱུར་དོན་དང་མི་མཐུན་པར་ངེས་པ་དེ་ལོག་པའི་ཡིད་དཔྱོད་ཡིན་པ་འཐད་པར་ཐལ། རྒྱུ་མཚན་མཚུངས་པའི་ཕྱིར། འདོད་ན། ཡིད་དཔྱོད་ཡིན་ན་བདེན་པ་ཉམས། དེ་ཡིད་དཔྱོད་མིན་ན་སྔ་མའང་ཡིད་དཔྱོད་མིན་པར་ ༼༢༩༽ མཚུངས་སོ། ། ལོག་པའི་ཡིད་དཔྱོད་གཉིས་ཀར་དོགས་པས་ཐེ་ཚོམ་དུ་འགྱུར་ན་བདེན་པའི་ཡིད་དཔྱོད་ལའང་མཚུངས་ལ། གལ་ཏེ་ཡིད་དཔྱོད་ཡིན་ན་ཚད་མིན་དྲུག་ཏུ་འགྱུར་བས་ལྔར་གྲངས་ངེས་པ་འཇིག་གོ ། ལོག་པའི་ཡིད་དཔྱོད་ལོག་ཤེས་ཡིན་ན་བདེན་པའི་ཡིད་དཔྱོད་ཀྱང་ཚད་མར་ཐལ།
རྒྱུ་མཚན་མཚུངས་པའི་ཕྱིར་རོ། ། སོ་སོར་དགག་པ་ནི་གལ་ཏེ་རྒྱུ་མཚན་མེད་པའི་ཡིད་དཔྱོད་བདེན་ན་རང་འོག་ན་རིན་པོ་ཆེ་ཡོད་དམ་སྙམ་པ་ལ་སོགས་པ་ཚོད་དཔག་ཀུན་བདེན་པར་འགྱུར་རོ། ། གལ་ཏེ་ལོག་པའི་རྒྱུ་མཚན་ཅན་གྱི་བློ་ཡིད་དཔྱོད་ཡིན་ན་མཉན་བྱས་སྒྲ་མི་རྟག་པར་བསྒྲུབ་པ་ལ་སོགས་པ་མ་ངེས་པའི་རྟགས་ལ་བརྟེན་པའི་བློ་དང་མིག་གི་གཟུང་བྱས་སྒྲ་མི་རྟག་པར་བསྒྲུབ་པ་ལ་སོགས་པ་མ་གྲུབ་པའི་རྟགས་ལ་བརྟེན་པའི་བློ་ཆོས་ཅན། ཡིད་དཔྱོད་ཡིན་པར་ཐལ། ལོག་པའི་རྒྱུ་མཚན་ཅན་གྱི་བློ་ཡིན་པའི་ཕྱིར། འདོད་ན། མདོ་ལས། ཕྱོགས་ལ་མཐུ་མེད་སོམ་ཉི་དང༌། ། ཞེས་པའི་གཞུང་དང་འགལ་ལོ། ། གལ་ཏེ་ལུང་ཐོས་པ་ལས་བྱུང་བའི་ཤེས་རབ་ཡིད་ ༼༣༠༽ དཔྱོད་ཡིན་ནོ་ཞེ་ན།
ཤེས་བྱ་ཆོས་ཅན། དེ་ཡིད་དཔྱོད་མིན་པར་ཐལ། རང་སྡེའམ་གཞན་སྡེའི་ལུང་ལས་དེའི་བརྗོད་བྱ་རྟོགས་པའི་བློ་དེ་ཚད་མ་དང་ལོག་ཤེས་དང་ཐེ་ཚོམ་དང་མ་རྟོགས་པའི་བློ་སྟེ། བློ་རིགས་བཞི་པོ་དེ་དང་དེར་འདུས་པའི་ཕྱིར་ཏེ། བདག་མེད་གཉིས་ལ་སོགས་པ་སྟོན་པའི་ལུང་རྣམ་དག་ལ་བརྟེན་ནས་བདག་མེད་གཉིས་རྟོགས་པའི་བློ་ནི་ཚད་མ་ཡིན། ཁྲུས་ཀྱིས་སྡིག་པ་དག་པ་ལ་སོགས་པར་སྟོན་པའི་བརྗོད་བྱ་གནོད་བྱེད་ཡོད་པའི་ལུང་ལ་བརྟེན་ནས་ཁྲུས་ཀྱིས་སྡིག་པ་དག་པར་འཛིན་པའི་བློ་ནི་ལོག་ཤེས། བརྗོད་བྱ་ལ་གནོད་བྱེད་དང་སྒྲུབ་བྱེད་གཉིས་ཀ་མ་མཐོང་བའི་ལུང་ལ་བརྗོད་བྱ་གཞི་གྲུབ་ན་དེ་ལ་བརྟེན་པའི་བློ་དེ་ཐེ་ཚོམ་ཡིན། བརྗོད་བྱ་གཞི་མ་གྲུབ་ན་དེ་ལ་བརྟེན་པའི་བློ་དེ་མ་རྟོགས་པའི་བློ་ཡིན་པའི་ཕྱིར། གཉིས་པ་སྣང་ལ་མ་ངེས་པ་དགག་པ་ལ་ཕྱོགས་སྔ་མ་ནི། མཚན་ཉིད་སྒྲོ་འདོགས་དང་མི་འགལ་བའི་དོན་རང་མཚན་སྣང་བ།
དེ་ཐམས་ཅད་ཚད་མ་མིན་ཞེ་ན། གལ་ཏེ་དེ་ལྟ་བུའི་སྣང་ལ་མ་ངེས་པ་ཚད་མ་མིན་ན། ཤེས་བྱ་ཆོས་ཅན། མངོན་ ༼༣༡༽ སུམ་ཀུན་ཚད་མར་མི་འགྱུར་བར་ཐལ། མངོན་སུམ་ངེས་པ་ཡིན་པ་བཀག་པའི་ཕྱིར་དང༌། མཚན་ཉིད་དེ་ཞུགས་པའི་ཕྱིར། གསུམ་པ་བཅད་ཤེས་དགག་པ་ལ་ཕྱོགས་སྔ་མ་ནི། མཚན་ཉིད་སྔར་རྟོགས་ཟིན་གྱི་བྱེད་པ་མ་ཉམས་པ་ལ་ལོག་ཕྱོགས་ཀྱི་སྒྲོ་འདོགས་དང་འགལ་བར་འཇུག་པ། དབྱེ་ན་མངོན་སུམ་དཔྱད་ཤེས་སྔར་སྔོན་པོ་མཐོང་བའི་རྗེས་ལ་སྔོན་པོ་མཐོང་བའི་མིག་ཤེས་ལྟ་བུ་དང༌། རྟོག་པ་བཅད་ཤེས་མངོན་སུམ་དང་རྗེས་དཔག་གི་རྗེས་སུ་སྐྱེས་པའི་ངེས་པ་དང་དྲན་པ་ཡིན་ནོ་ཟེར་ན།
དེ་དགག་པ་ལ་སྤྱིར་དགག་པ་ནི། ཤེས་བྱ་ཆོས་ཅན། མ་རྟོགས་པ་དང་ལོག་ཤེས་དང་ཚད་མ་རྣམས་ལས་གཞན་པའི་བློ་བཅད་ཤེས་མི་སྲིད་པར་ཐལ། ཁྱོད་འདོད་པའི་བཅད་ཤེས་རིགས་པས་མཐའ་དཔྱད་པ་ན་མ་རྟོགས་པ་དང་ལོག་རྟོག་དང་ཡང་ན་ཚད་མ་ཉིད་དུ་འགྱུར་བའི་ཕྱིར་ཏེ། རང་གི་ཚད་མ་སྔ་མའི་ཡུལ་ལ་འཇུག་པའི་བློ་ནི་མ་རྟོགས་པ་ཡིན་ཏེ། སྔར་རྟོགས་ཟིན་པས་ད་ལྟ་རྟོགས་པར་བྱ་རྒྱུ་མེད་པའི་ཕྱིར། ཤིང་བཅད་ཟིན་ལ་སྟ་རེ་གཅོད་བྱེད་མ་ཡིན་པ་བཞིན་ནོ། ། སྔར་རྟོགས་པ་དེ་ཉིད་ད་ལྟར་ ༼༣༢༽ འདི་ཡིན་ཞེས་འཛིན་པའི་བློ་ནི་ལོག་ཤེས་སུ་འདུ་སྟེ། དེ་མ་ཡིན་ལ་དེར་འཛིན་པའི་ཕྱིར། ད་ལྟ་དྲན་པའི་རྟགས་ལས་སྔར་གྱི་མྱོང་བ་དཔོག་པའི་བློ་ནི་ཚད་མར་འདུ་བའི་ཕྱིར།
བྱེ་བྲག་ཏུ་མངོན་སུམ་བཅད་ཤེས་དགག་པ་ནི། ཤེས་བྱ་ཆོས་ཅན། མངོན་སུམ་ཡང་ཡིན་བཅད་ཤེས་ཡང་ཡིན་པའི་གཞི་མཐུན་མི་སྲིད་པར་ཐལ། མངོན་སུམ་དང་བཅད་ཤེས་གཉིས་ཡུལ་དང་དུས་དང་ངོ་བོ་དང་འཛིན་སྟངས་མི་མཐུན་པའི་ཕྱིར་ཏེ། མངོན་སུམ་ངོ་བོ་རྟོག་བྲལ། ཡུལ་རང་མཚན། དུས་ད་ལྟར་བ། འཛིན་སྟངས་གསལ་ལ་མ་འདྲེས་པར་འཛིན་པ་ཡིན་ལ། བཅད་ཤེས་ནི་དུས་འདས་པ། ངོ་བོ་རྟོག་པ།
ཡུལ་སྒྲ་དོན། འཛིན་སྟངས་མི་གསལ་ལ་འདྲེས་པ་འཛིན་པའི་ཕྱིར། གལ་ཏེ་སྔོན་པོའི་རིགས་རྒྱུན་འཛིན་པ་མངོན་སུམ་ཡིན་ལ། དེ་ལ་སྔོན་པོའི་སྐད་ཅིག་དང་པོ་མཐོང་བ་ཚད་མ་ཡིན་ལ། དེའི་རྗེས་ལ་སྐྱེས་པའི་ཤེས་པ་ཐམས་ཅད་བཅད་ཤེས་ཡིན་ཞེ་ན། རིགས་དེ་སྐད་ཅིག་གི་ཕྲེང་བ་ལ་བྱེད་ན་རྫས་ཡིན་གྱི་རིགས་མ་ཡིན། མུ་སྟེགས་པ་འདོད་པའི་སྤྱི་ནི་མི་སྲིད་ལ། ༼༣༣༽ གཞན་སེལ་གྱི་སྤྱི་ནི་མངོན་སུམ་གྱི་ཡུལ་མ་ཡིན་པས་དེ་ལ་མངོན་སུམ་ཚད་མ་ཇི་ལྟར་ཡིན། སྐད་ཅིག་དང་པོ་དེ་དུས་མཐའི་སྐད་ཅིག་ལ་བྱེད་ན། སྐད་ཅིག་ཐམས་ཅད་དུས་མཐའི་སྐད་ཅིག་ཡིན་པས་མངོན་སུམ་གྱིས་མཐོང་བའི་དོན་རང་མཚན་འཛིན་པའི་བཅད་ཤེས་མེད་ལ།
བྱ་རྫོགས་ལ་བྱེད་ན། ཡུལ་དང་དབང་པོ་མ་བྲལ་གྱི་བར་དེ་སྲིད་དུ་མངོན་སུམ་གྱི་བྱ་བ་མ་རྫོགས་པས་ཐམས་ཅད་མངོན་སུམ་དུ་སོང་གི་བཅད་ཤེས་མི་སྲིད་དོ། ། དང་པོ་སྔོན་པོ་མཐོང་བ་མངོན་སུམ། ཕྱིས་མཐོང་བ་ཐམས་ཅད་བཅད་ཤེས་སུ་མིང་འདོགས་ཞེ་ན། མིང་འདོགས་པ་ལ་རག་མོད་དང་པོ་དང་ཕྱིས་མཐོང་བའི་སྔོན་པོ་གཉིས་སྔར་མ་མཐོང་བའི་དོན་རང་མཚན་ཤེས་པ་མ་འཁྲུལ་བས་མཐོང་བར་ཁྱད་མེད་པས་སྔ་ཕྱི་ཚད་མ་ཡིན་མིན་གྱི་ཁྱད་པར་མེད་དོ། ། ཡུལ་དེ་སྔོན་པོར་ཉམས་སུ་མྱོང་བ་ཙམ་གྱིས་ཚད་མའི་བྱ་བ་རྫོགས་ལ། ད་བཟོད་སྔོན་པོའོ་སྙམ་དུ་སྔར་གྱི་དེ་རྟོག་པས་ངེས་མན་ཆད་བཅད་ཤེས་ཡིན་ནོ་ཞེ་ན། དེ་མངོན་སུམ་བཅད་ཤེས་སུ་མི་འཐད་དེ། ངེས་པ་ཡོད་ན་མངོན་སུམ་ ༼༣༤༽ མིན་པའི་ཕྱིར། གལ་ཏེ་འདྲ་བར་མཐོང་བ་མངོན་སུམ་བཅད་ཤེས་ཡིན་ནོ་ཞེ་ན།
འདྲ་བར་འཛིན་པའི་བློ་ཆོས་ཅན། མངོན་སུམ་མིན་པར་ཐལ། རྟོག་པ་ཡིན་པའི་ཕྱིར། རྒྱུ་མཚན་དེས་ན་མངོན་སུམ་བཅད་ཤེས་དང་གཞི་མཐུན་རིགས་པ་ཤེས་པ་ཕྱོགས་གླང་ཆོས་གྲགས་ཀྱིས་བཀག་གོ ། རྩོད་པ་སྤང་བ་ནི། འོ་ན་མངོན་སུམ་རྫས་སྐད་ཅིག་ཁོ་ན་འཛིན་པར་ཟད་པས་སོ་སྐྱེ་ལ་མངོན་སུམ་ཚད་མ་མི་སྲིད་དོ་ཞེ་ན། མ་ཁྱབ་སྟེ། སོ་སྐྱེའི་དབང་པོའི་མངོན་སུམ་ནི་རྡུལ་ཕྲ་རབ་རེ་རེ་ལ་མི་འཇུག་གི་རྡུལ་ཕྲ་རབ་དུ་མ་འདུས་པའི་ཡུལ་དང་དབང་པོ་དང་ཡིད་ལ་བྱེད་པ་ཚོགས་པའི་སྐད་ཅིག་ཇི་སྙེད་ཀྱིས་བསྐྱེད་པའི་མྱོང་བའི་རྣམ་ཤེས་མ་འཁྲུལ་པ་གང་ཡིན་པ་དེའང་ཡིན་པའི་ཕྱིར་རོ། ། གྲངས་ཀྱི་དབྱེ་བསྡུ་ཇི་སྙེད་པ་རིགས་ཀྱི་སྒོ་ནས་དབྱེ་བསྡུ་བྱས་པ་ཡིན་ལ། དེའི་ནང་ཚན་གྱི་དབྱེ་བསྡུ་ཇི་སྙེད་པ་རིགས་ཀྱི་དབྱེ་བསྡུ་དེའི་ཁོངས་སུ་གཏོགས་པར་སློབ་དཔོན་གཉིས་བཞེད་དོ། །
གཉིས་པ་རང་ལུགས་བཞག་པ་ལ། ཚད་མིན་གྱི་བློའི་མཚན་ཉིད་རང་གི་གཞལ་བྱ་ལ་མི་བསླུ་བ་མ་གྲུབ་པའི་རིག་པ། དབྱེ་བསྡུ་ནི། ཚད་མིན་ ༼༣༥༽ གྱི་བློ་ལ་ཡུལ་ལ་འཇུག་ཚུལ་གྱི་སྒོ་ནས་ཕྱེ་ན། མ་རྟོགས་ལོག་རྟོག་ཐེ་ཚོམ་སྟེ། ། ཚད་མའི་འགལ་ཟླ་རྣམ་པ་གསུམ་དུ་གྲངས་ངེས་ཏེ། གཏན་ཚིགས་ལྟར་སྣང་དེ་འགལ་མ་ངེས་མ་གྲུབ་གསུམ་དུ་ངེས་པའི་ཕྱིར། ཁྱབ་སྟེ། གཏན་ཚིགས་མ་གྲུབ་པས་བསྒྲུབ་བྱ་བསྒྲུབ་པ་ལ་མཐུ་མེད་པ་ལྟར་མ་རྟོགས་པ་ལའང་བློ་གང་ལའང་འཇུག་པའི་མཐུ་མེད་དོ། ། གཏན་ཚིགས་མ་ངེས་པས་སོམ་ཉི་བསྐྱེད་པ་ལྟར་ཐེ་ཚོམ་གྱིས་གནས་ལུགས་ལས་མཐའ་གཞན་དུ་དོགས་པར་བྱེད།
གཏན་ཚིགས་འགལ་བས་གང་མི་འདོད་པ་བསྒྲུབ་པ་ལྟར་ལོག་རྟོགས་ཀྱིས་གང་མ་ཡིན་པ་དེ་རྟོགས་པར་བྱེད་དོ། ། གཏན་ཚིགས་ཡང་དག་གིས་གང་འདོད་པའི་དོན་བསྒྲུབ་པ་ལྟར་ཚད་མས་ཀྱང་གང་འདོད་པའི་དོན་དེ་ཡིན་པ་ལྟར་རྟོགས་སོ། ། དེས་ན་རྟགས་སུ་བཀོད་ཚད་ལ་བཞི་ལས་མི་སྲིད་ལ། གཅིག་སྐྱོན་མེད་ཡིན་པས་སྐྱོན་ཅན་གསུམ་ལས་མི་སྲིད་པ་ལྟར་བློའི་འཇུག་ཚུལ་མཐའ་དག་ལ་བཞི་ལས་མི་སྲིད་ལ། གཅིག་ཚད་མ་ཡིན་པས་ཚད་མ་མིན་པའི་བློ་གསུམ་ཁོ་ནར་གྲངས་ངེས་སོ། ། མདོ་ལས། ཕྱོགས་ལ་མཐུ་མེད་སོམ་ཉི་དང༌། ། ༼༣༦༽ མི་འདོད་འདོད་པའི་ངེས་སྒྲུབ་བྱེད། ། ཅེས་གསུངས་པ་ལྟར་རོ། ། ངོ་བོ་ཡུལ་རྟོགས་ལུགས་ཀྱི་སྒོ་ནས་བསྡུ་ན་ཚད་མིན་གྱི་བློ་ཐམས་ཅད་ཡུལ་མ་རྟོགས་པ་གཅིག་པུར་འདུ་སྟེ།
ལོག་ཤེས་ནི་ཡུལ་ཕྱིན་ཅི་ལོག་ཏུ་འཛིན་པའི་ཕྱིར་དང༌། ཐེ་ཚོམ་ནི་ཡུལ་མཐའ་གཞན་དུ་དོགས་པའི་ཕྱིར། སོ་སོའི་རྣམ་གཞག་ལ། མ་རྟོགས་པའི་བློའི་མཚན་ཉིད་ཡུལ་དེ་དང་དེ་མིན་དུ་འཛིན་པའི་ནུས་པས་སྟོང་པའི་རིག་པ། དབྱེ་ན་གསུམ་སྟེ། ཡུལ་དེ་ལ་གཏན་མ་ཞུགས་ནས་མ་རྟོགས་པ་ནི། ཡུལ་དེ་ལ་བློ་ཁ་མ་ཕྱོགས་པ་སྟེ། རྟོག་གེ་མི་ཤེས་པ་ལ་ཚུལ་གསུམ་གྱི་འགྲོ་ལྡོག་དྲིས་པ་ལྟ་བུ་དང༌། ཞུགས་ཀྱང་འཚོལ་བའི་བྱ་བ་མ་རྫོགས་ནས་མ་རྟོགས་པ་ནི། སྒྲ་རྟག་མི་རྟག་དྲིས་པ་ན་དཔྱོད་པ་ལྟ་བུ་དང༌།
འཚོལ་བའི་བྱ་བ་རྫོགས་ཀྱང་མ་རྙེད་ནས་མ་རྟོགས་པ་ནི། དཔྱད་ཀྱང་བློའི་ཡུལ་དུ་མ་བྱུང་བ་སྟེ། དེ་ལ་དབྱེ་ན་གསུམ། རྟོགས་བྱའི་ཡུལ་མེད་ནས་མ་རྟོགས་པ་ནི། འདས་པའི་དོན་ལ་འཇུག་པའི་བཅད་ཤེས་ལྟ་བུ་དང༌། རྟོགས་བྱེད་ཀྱི་བློ་བསླད་ནས་གཞན་སེལ་གྱི་ངོར་མ་རྟོགས་པ་ནི། རྟོག་པས་ ༼༣༧༽ བུམ་གཟུགས་འཛིན་པ་ན་དེའི་སྐད་ཅིག་མ་ལྟ་བུ་དང༌། ཤེས་བྱེད་ཀྱི་ཡུལ་མ་ཡིན་ནས་མ་རྟོགས་པ་ནི། ཚུར་མཐོང་བའི་བློས་ཡུལ་དུས་རང་བཞིན་གྱིས་བསྐལ་པའི་དོན་ལ་དཔྱོད་པ་ལྟ་བུའོ། ། ལོག་ཤེས་ཀྱི་མཚན་ཉིད་ཡུལ་དེར་འཛིན་པ་ལ་དེ་མིན་གྱིས་གནོད་པའི་རིག་པ།
དབྱེ་ན། རྟོག་པ་ལོག་ཤེས་དང་རྟོག་མེད་ལོག་ཤེས་གཉིས། དང་པོའི་མཚན་ཉིད་ཡུལ་ཕྱིན་ཅི་ལོག་ཏུ་མཐའ་གཅིག་ཏུ་མི་གསལ་བར་སྣང་བའི་རིག་པ། དབྱེ་ན། རྣམ་པ་ལ་ལོག་པར་རྟོག་པ་ཐག་ཁྲ་ལ་སྦྲུལ་དུ་འཁྲུལ་བ་ལྟ་བུ་དང༌། དུས་ལ་ལོག་པར་རྟོག་པ་ད་ལྟར་གྱི་སྔོན་པོ་ལ་འདས་པའི་སྔོན་པོ་འཛིན་པ་ལྟ་བུ་དང༌། ཡུལ་ལ་ལོག་པར་རྟོག་པ་ཤ་པ་འདིའང་ཙནྡན་དང་སྤྱི་གཅིག་པ་ཡིན་ནོ་སྙམ་པ་སྤྱི་འཛིན་པའི་ཤེས་པ་ལྟ་བུ་སྟེ་གསུམ། རྟོག་མེད་ལོག་ཤེས་ཀྱི་མཚན་ཉིད། ཡུལ་ཕྱིན་ཅི་ལོག་ཏུ་མཐའ་གཅིག་ཏུ་གསལ་བར་སྣང་བའི་རིག་པ། དབྱེ་ན།
དབང་ཤེས་འཁྲུལ་པ་ཟླ་བ་གཅིག་ལ་གཉིས་སུ་སྣང་བའི་མིག་ཤེས་ལྟ་བུ་དང༌། ཡིད་ཤེས་བསླད་པ་རྨི་ལམ་གསལ་སྣང་གི་ཤེས་པ་ ༼༣༨༽ ལྟ་བུ་སྟེ། སོ་སོར་ཕྱེ་ན་རྟོག་པ་ལོག་ཤེས་ལ་གསུམ། རྟོག་མེད་ལོག་ཤེས་ལ་གཉིས་ཏེ་རྣམ་པ་ལྔའོ། ། ཐེ་ཚོམ་གྱི་མཚན་ཉིད་ཡུལ་དེར་འཛིན་ན་ཡང་དེ་མིན་སྲིད་པའི་རིག་པ། ཡང་ན་མཐའ་གཞན་དུ་དོགས་པའི་རིག་པ། དབྱེ་ན་མངོན་གྱུར་དང་བག་ལ་ཉལ་གཉིས། དང་པོ་ནི་ཐེ་ཚོམ་དངོས་སུ་ཞུགས་པ་སྟེ། དབྱེ་ན་ཆ་མཉམ་པ་དང་ཤས་ཆེར་འཛིན་པའི་ཐེ་ཚོམ་གཉིས། དང་པོ་ནི།
སྦྱིན་པ་ལས་འབྲས་བུ་ལོངས་སྤྱོད་འབྱུང་ངམ་མི་འབྱུང་སྙམ་པ་ལྟ་བུའོ། ། གཉིས་པ་ལ་སྦྱིན་པ་ལས་འབྲས་བུ་ལོངས་སྤྱོད་འབྱུང་ངམ་མི་འབྱུང༌། ཕལ་ཆེར་འབྱུང་སྙམ་པ་ལྟ་བུ་དོན་འགྱུར་གྱི་ཐེ་ཚོམ་དང་ཕལ་ཆེར་མི་འབྱུང་སྙམ་པ་དོན་མི་འགྱུར་གྱི་ཐེ་ཚོམ་ཡིན་ནོ། ། བག་ལ་ཉལ་ནི་སྒྲོམ་ནང་གི་ས་བོན་ལྟ་བུ་རྐྱེན་དང་ཕྲད་ན་ནུས་པ་ཡོད་པ་སྟེ། དེ་ཡང་རྟགས་སུ་བཀོད་པ་ལ་ལྟོས་པ། མ་ངེས་པའི་རྟགས་ལ་བརྟེན་པའི་བློ་མཐའ་དག་དང༌། རྟགས་ལ་མ་ལྟོས་པ་ཁྲོན་པ་ན་ཆུ་ཡོད་དམ་སྙམ་པ་ལྟ་བུ་སྟེ། མདོར་ན་རྟགས་ལ་མ་ལྟོས་པར་ལྐོག་གྱུར་ལ་འཇུག་པའི་བློ་ནི་ ༼༣༩༽ བདེན་ཡང་རུང་བརྫུན་ཡང་རུང་བརྟགས་ན་ཐེ་ཚོམ་ཡིན་ནོ། ། འཇུག་བསྡུ་བ་ནི། ཚད་མའི་ཤེས་པ་གཉིས་པོ་ཡང་ཡུལ་ཅན་ཡིན་ལུགས་ཀྱི་ངོས་ནས་དཔྱད་ན་རང་རིག་ཚད་མར་འདུས་ལ།
ཚད་མ་མིན་པའི་ཤེས་པ་གསུམ་པོ་ཡང་ཡུལ་རྟོགས་ལུགས་ཀྱི་ངོས་ནས་དཔྱད་ན་ཡུལ་མ་རྟོགས་པ་ལས་དོན་གཞན་མིན་ནོ། ། མདོར་ན་ཚད་མ་རིགས་པའི་གཏེར་ལས་བློ་བརྟག་པའི་རབ་ཏུ་བྱེད་པ་གཉིས་པའི་གསལ་བྱེད་རེ་ཞིག་རྫོགས་སོ།། །། ༼༤༠༽ གསུམ་པ་བློ་དེས་ཡུལ་རྟོགས་པའི་ཚུལ་ལ་བཞི་ལས། དང་པོ་སྤྱི་དང་བྱེ་བྲག་རྟོགས་པའི་ཚུལ་ལ་གསུམ་ལས། དང་པོ་ཡུལ་དང་ཡུལ་ཅན་གྱི་རྣམ་གཞག་སྤྱིར་བསྟན་པ་ལ་གནས་ལུགས་ནི། ཤེས་བྱ་ཆོས་ཅན། རང་མཚན་གསལ་བར་འཛིན་པའི་བློ་གང་ཡིན་རྟོག་མེད་ཡིན་ཏེ། དེ་སྒྲ་དོན་འདྲེ་རུང་དུ་འཛིན་པ་དང་བྲལ་བའི་ཕྱིར། སྤྱི་འཛིན་པའི་བློ་གང་ཡིན་རྟོག་པ་ཡིན་ཏེ། དེ་གང་ཡིན་སྒྲ་དོན་སྣང་བའི་རིག་པ་ཡིན་པའི་ཕྱིར།
རང་སྤྱི་གཉིས་ཡོད་པ་དེ་ལ་རང་མཚན་དང་གསལ་བ་དང་རྫས་དང་ལོག་པ་གང་ཡིན་དངོས་པོ་ཡིན་ཏེ། དོན་བྱེད་ནུས་པའི་ཕྱིར། སྤྱི་དང་གཞན་སེལ་དང་ལྡོག་པ་དང་རྣམ་གཅོད་དང་འདྲེས་པ་དང༌། འབྲེལ་པ་དང༌། ཀུན་རྫོབ་གང་ཡིན་ནི་དངོས་པོར་མེད་དེ། དོན་བྱེད་མི་ནུས་པའི་ཕྱིར། རྫས་དང་ལྡོག་པ་སྤྱི་དང་བྱེ་བྲག་སྣང་བ་དང་གཞན་སེལ་རྟོག་པ་དང་རྟོག་མེད་རྣམས་ལ་གཞན་བོད་བསྡུས་པ་ཁ་ཅིག་རྫས་དང་སྒྲུབ་པ་སྤྱི་དང་ལྡོག་པ་ལ་སོགས་པ་རེས་འགའ་མཚུངས་པ་ལྟར་འཆད། རེས་ ༼༤༡༽ འགའ་མི་མཚུངས་པ་ལྟར་འཆད། རེས་བློ་ཆོས་ལྟར་འཆད། རེས་དོན་ཆོས་ལྟར་འཆད།
རེས་འགའ་སྤྱི་བསྒྲུབ་པ་ལྟར་འཆད། རེས་འགའ་སྤྱི་འགོག་པ་ལྟར་བྱེད་པས་སྡེ་བདུན་གྱི་རྣམ་གཞག་གཞན་དུ་འཆད་ལ། ཁོ་བོ་ནི་སྡེ་བདུན་གྱི་གཞུང་ནས་བཤད་པ་བཞིན་འཆད་དེ། ཤེས་བྱ་འདི་ལ་མཐའ་བཅད་ན་ཡུལ་ལ་རྫས་དང་ལྡོག་པ་སྤྱི་དང་བྱེ་བྲག་ཏུ་ངེས་ཏེ། ཡུལ་ལ་རང་སྤྱི་གཉིས་སུ་ངེས་པའི་ཕྱིར། ཡུལ་ཅན་བློ་ལ་རྟོག་པ་དང་རྟོག་མེད་གཉིས་སུ་ངེས་ཏེ། གསལ་བར་སྣང་བ་དང་མི་གསལ་བར་སྣང་བ་གཉིས་སུ་ངེས་པའི་ཕྱིར། འཛིན་སྟངས་ལ་སྣང་བ་དང་སེལ་བས་འཇུག་པ་གཉིས་སུ་ངེས་ཏེ། སྒྲུབ་པ་དང་ཆ་ཤས་ཕྱེ་ནས་འཇུག་པ་གཉིས་སུ་ངེས་པའི་ཕྱིར་ཞེས་འཆད་དོ། ། སྔ་རབས་པ་ཁ་ཅིག་རྫས་ཆོས་ཀྱི་མཚན་ཉིད།
དངོས་འགལ་རྫས་གཅིག་ལ་མི་འདུ་བ། ལྡོག་ཆོས་ཀྱི་མཚན་ཉིད། དངོས་འགལ་ལྡོག་པ་གཅིག་ལ་མི་འདུ་བ་ཞེས་ཟེར་ལ། ད་ལྟའི་བོད་བསྡུས་པ་ཁ་ཅིག་རྫས་ཆོས་ཀྱི་མཚན་ཉིད། གཞི་གྲུབ། ཁྱོད་ཀྱང་ ༼༤༢༽ ཁྱོད་མ་ཡིན། ཁྱོད་མ་ཡིན་དེ་ཡང་ཁྱོད་མ་ཡིན་པ། ལྡོག་ཆོས་ཀྱི་མཚན་ཉིད། ཁྱོད་ཀྱི་དངོས་འགལ་ཡོད་པ་གང་ཞིག ཁྱོད་ཁྱོད་མ་ཡིན་པ་དེ་ཡིན་པའམ།
ཁྱོད་མ་ཡིན་དེ་ཁྱོད་ལས་ཐ་དད་པའི་སྒོ་ནས་ཁྱོད་ཡིན་པ་གང་རུང་ཡིན་པ། ཁ་ཅིག་གཞི་གྲུབ་རྫས་ཆོས་མ་ཡིན་པ། གཞི་གྲུབ་ལྡོག་ཆོས་མ་ཡིན་པ་ཟེར་རོ། ། དང་པོ་མི་འཐད་དེ། ལྡོག་པ་གང་ཡིན་ཐམས་ཅད་ཆོས་ཅན། རྫས་ཆོས་ཡིན་པར་ཐལ། མཚན་ཉིད་དེ་ཡིན་པའི་ཕྱིར། འདོད་ན། སྒྲ་མི་རྟག་པར་བསྒྲུབ་པའི་རྟགས་ཆོས་དོན་གསུམ་ཡང་རྫས་ཆོས་ཡིན་པས་སྒྲའི་སྟེང་དུ་བྱས་པ་རྟོགས་པ་ན་མི་རྟག་པ་རྟོགས་པར་ཐལ། སྒྲའི་སྟེང་དུ་བྱས་མི་རྟག་རྫས་གཅིག་ཡིན་པའི་ཕྱིར།
མ་ཁྱབ་སྟེ། ལྡོག་པ་ཐ་དད་པས་སོ་ཞེ་ན། དེ་ལྟར་ན་རྫས་ཆོས་ཡིན་པ་ཉམས་སོ། ། གཞན་ཡང་རྗེས་དཔག་ཆོས་ཅན། ཁྱོད་ཀྱི་དངོས་ཡུལ་དེ་ལ་རྫས་ཆོས་འཐད་པ་མ་ཡིན་པར་ཐལ། ཁྱོད་ཀྱིས་དངོས་པོ་སྣང་ནས་མི་འཛིན་པས་སོ། ། དེས་ན་ཆོས་ཅན། ལྡོག་པའི་སྒོ་ནས་རང་བཙན་རྟོགས་པར་བཞེད་དེ། རང་ཡུལ་ ༼༤༣༽ ལ་སེལ་བའི་སྒོ་ནས་འཇུག་པ་ཡིན་པའི་ཕྱིར། གཉིས་པ་ཡང་མི་འཐད་དེ།
ལྡོག་པ་ཆོས་ཅན། རྫས་ཆོས་ཡིན་པར་ཐལ། མཚན་ཉིད་དེའི་ཕྱིར། འདོད་ན། ཁྱེད་ཀྱི་ངོ་བོ་གྲུབ་པར་ཐལ་ལོ། ། འདོད་ན། ལྡོག་པ་ངོ་བོ་ཉིད་མེད་ཕྱིར། ། ཞེས་རྣམ་འགྲེལ་ལས་བཤད་པ་དང་འགལ་ལོ། ། གསུམ་པ་ཡང་མི་འཐད་དེ། རྫས་ཆོས་རྟོགས་པ་ལྡོག་ཆོས་རྟོགས་པ་ལ་ལྟོས་དགོས་པའི་ཕྱིར་རོ། །
ཁྱད་པར་དུ་སྤྱི་དང་བྱེ་བྲག་དཔྱད་པ་ལ། སྤྱིའི་མཚན་ཉིད། གཞན་རིགས་མི་མཐུན་པ་ལས་ལྡོག་པ་གང་ཞིག རང་གི་གསལ་བ་ལ་ཐུན་མོང་བར་རྗེས་སུ་འགྲོ་བ། བྱེ་བྲག་གི་མཚན་ཉིད། གཞན་རིགས་མི་མཐུན་ལས་ཀྱང་ལོག རིགས་མཐུན་ལས་ཀྱང་ལོག་པའི་ལྡོག་པ་གཉིས་ཚོགས་པ། དབྱེ་ན། ཤ་པ་ཙནྡན་ལ་སོགས་པ་རྫས་ཐ་དད་ཕྱོགས་ཀྱིས་བསྡུས་པ་རྣམས་ཐད་ཀའི་བྱེ་བྲག་ཡིན་ལ། དེ་དང་འབྲེལ་བ་ཤིང་ཉིད་ལ་སོགས་པ་ནི་ཐད་ཀའི་སྤྱིའོ་ཞེས་པ་སེལ་ངོ་ཡིན་ནོ། །
ཤ་པ་ལ་སོགས་པ་དངོས་པོ་གཅིག་ཉིད་ཀྱི་སྐད་ཅིག་སྔ་མ་དང་ཕྱི་མ་དུས་ཀྱིས་བསྡུས་ ༼༤༤༽ པ་རྣམས་གོང་མའི་བྱེ་བྲག་ཡིན་ལ། དེ་དང་འབྲེལ་བ་སྐད་ཅིག་ཉིད་ནི་གོང་མའི་སྤྱིའོ། ། མདོར་ན་ཐད་ཀ་དང་གོང་མའི་སྤྱི་དང་བྱེ་བྲག་གཉིས་གཉིས་ཡོད་དོ། ། ཐད་ཀའི་བྱེ་བྲག་རྣམས་ཕྱོགས་ལ་ལྟོས་པས་ནང་ཕན་ཚུན་རྫས་ཐ་དད། གོང་མའི་བྱེ་བྲག་རྣམས་དུས་ལ་ལྟོས་པས་སྐད་ཅིག་ད་ལྟར་བ་དངོས་པོ། འདས་པ་འགགས། མ་འོངས་པ་མ་སྐྱེས་པས་དངོས་པོར་མེད་པའི་ཕྱིར་གཅིག་པ་བཀག་པའི་ཐ་དད་དོ། ། སྤྱི་དང་བྱེ་བྲག་ནི་རྫས་དེ་ཉིད་དང་གཞན་དུ་མེད་དོ། ། དེའི་དོན་གཏན་ལ་དབབ་པ་ལ་གསུམ་ལས། གཞན་ལུགས་དགག་པ་ལ་རིགས་པ་དང་ལུང་གིས་དགག་པ་གཉིས།
དང་པོ་ལ་རྫས་ཐ་དད་དང་གཅིག་ཏུ་འདོད་པ་དགག་པ་གཉིས། དང་པོ་ནི་མུ་སྟེགས་བྱེ་བྲག་པ་ཁ་ཅིག་ན་རེ། སྤྱི་ཆེན་པོ་ཡོད་པ་ཉིད་ལྟ་བུ་དང༌། ཉི་ཚེ་བའི་སྤྱི་བ་ལང་ཉིད་ལྟ་བུ་སྟེ། དེ་གཉིས་ཀའང་དངོས་པོ་ཐམས་ཅད་ལ་ཁྱབ་པ་རྟག་པ་མི་སྣང་བ་གསལ་བར་དཀར་ཟལ་སོགས་པ་དང་འདུ་བའི་འབྲེལ་པས་སྦྲེལ་བ། ཐག་པ་གཅིག་ལ་བ་ལང་གི་ཚོགས་བཏགས་པ་ལྟ་བུའི་ ༼༤༥༽ སྤྱི་གསལ་རྫས་ཐ་དད་ཡིན་ཞེས་ཟེར་རོ། ། ཤེས་བྱ་ཆོས་ཅན། གསལ་བ་ལས་རྫས་ཐ་དད་པའི་སྤྱི་མེད་པར་ཐལ། དེ་ཡོད་ན་ཚད་མ་ལ་སྣང་རུང་བ་གང་ཞིག དེ་ཚད་མས་དམིགས་པ་མེད་པས་སོ། །
དཔེར་ན་རི་བོང་གི་རྭ་བཞིན་ནོ། ། གཉིས་པ་ལ་སྤྱི་གཅིག་བྱེ་བྲག་དུ་མ་དང་རྫས་གཅིག་པ་དགག སྤྱི་དུ་མ་བྱེ་བྲག་དུ་མ་དང་རྫས་གཅིག་པ་དགག མཚུངས་པའི་སྤྱི་དགག་པ་དང་གསུམ། དང་པོ་ནི་གྲངས་ཅན་ཏེ། རྡུལ་མུན་པ་སྙིང་སྟོབས་གསུམ་ཆ་མཉམ་པའི་སྤྱི་གཙོ་བོ་དེ་གསལ་བ་ལ་མེ་ལ་ཚ་བ་ལྟར་གཅིག་ཏུ་ཡོད་པས་སྤྱི་དང་བྱེ་བྲག་རྫས་གཅིག་ཡིན་ཞེས་ཟེར་རོ། ། བོད་བསྡུས་པ་ཁ་ཅིག་ཤིང་ཙམ་དང་ཤ་པ་ལ་སོགས་གསལ་བ་རྣམས་རྫས་གཅིག དེ་ལ་སོགས་པ་དངོས་པོ་གཞིར་བྱས་ཀྱི་སྤྱི་བྱེ་བྲག་རྫས་གཅིག་ཡིན་ནོ། ། ཞེས་སྨྲའོ། ། འདི་སྐད་འདོད་པའི་གྲངས་ཅན་དང་བོད་རྣམས་མཐུན་ནོ། །
དེ་དགག་པ་ནི། ཤེས་བྱ་ཆོས་ཅན། དངོས་པོ་གཞིར་བྱས་ཀྱི་སྤྱི་བྱེ་བྲག་རྫས་གཅིག་ཏུ་ཡོད་པ་མིན་པར་ཐལ། དངོས་པོ་ ༼༤༦༽ གཞིར་བྱས་ཀྱི་སྤྱི་བྱེ་བྲག་རྫས་གཅིག་ཡིན་ན་བྱེ་བྲག་གཅིག་མངོན་སུམ་དུ་སྣང་བ་ན་དེ་དང་རྫས་གཅིག་པའི་སྤྱི་སྣང་དུ་རུང་བ་གང་ཞིག དེ་སྣང་བ་མིན་པའི་ཕྱིར། ངན་རྟོག་རྣམས་ཀྱི་ལོག་རྟོག་མང་བས་བརྟགས་ནས་དགག ཧ་ཅང་ཐལ་བས་དགག་པ་གཉིས། དང་པོ་ནི་གལ་ཏེ་ཡུལ་དང་དུས་དང་རྣམ་པ་ཐ་དད་པའི་བྱེ་བྲག་ཤ་པ་ཙནྡན་ལ་སོགས་པ་རྣམས་དངོས་པོ་དང་ཤིང་ལ་སོགས་པའི་སྤྱི་གཅིག་དང་རྫས་གཅིག་ན། ཤེས་བྱ་ཆོས་ཅན། རང་མཚན་གཅིག་སྐྱེ་བ་ན་དངོས་པོ་ཡང་སྐྱེ།
རང་མཚན་གཅིག་འཇིག་པ་ན་དངོས་པོ་ཡང་འཇིག་པར་ཐལ། དངོས་པོ་གཞིར་བྱས་ཀྱི་སྤྱི་བྱེ་བྲག་རྫས་གཅིག་ཡིན་པའི་ཕྱིར་རམ། དངོས་པོའི་ཁྱད་པར་གང་ཡིན་ཐམས་ཅད་སྤྱི་དངོས་པོ་དེ་དང་རྫས་གཅིག་ཡིན་པའི་ཕྱིར། དེ་རྣམས་སྐྱེ་འཇིག་ཅིག་ཆར་བྱེད་པ་མིན་ན། ཤེས་བྱ་ཆོས་ཅན། དེ་རྣམས་སྐྱེ་འཇིག་ཐ་དད་དུ་བྱེད་པར་ཐལ། དེ་རྣམས་སྐྱེ་འཇིག་བྱེད་པ་གང་ཞིག སྐྱེ་འཇིག་ཅིག་ཆར་དུ་བྱེད་པ་ནི་མིན་པའི་ཕྱིར། འདོད་མི་ནུས་ཏེ། རྫས་གཅིག་ ༼༤༧༽ ལ་སྐྱེ་འཇིག་ཆ་གཉིས་འགལ་བའི་ཕྱིར།
དེ་སྐད་དུ་རྣམ་ངེས་ལས། དེ་གྲུབ་ན་མ་གྲུབ་པའམ། རྒྱུ་ཐ་དད་པ་ནི་དེའི་རང་བཞིན་དུ་རིགས་པ་མ་ཡིན་ནོ། ། དངོས་པོ་རྣམས་ཀྱི་ཐ་དད་པའམ་རྒྱུ་ཐ་དད་པ་ནི་འདི་ཁོ་ན་ཡིན་ཏེ། ཆོས་འགལ་བར་གནས་པའམ། རྒྱུ་ཐ་དད་པའོ། ། དེས་ཀྱང་ཐ་དད་པར་མི་འགྲུབ་ན་ནི་འགའ་ཡང་གང་ལས་ཐ་དད་པ་མེད་པས་རིལ་རྫས་གཅིག་ཏུ་འགྱུར་རོ། ། ཞེས་དང༌། རྣམ་འགྲེལ་གྱི་རང་འགྲེལ་ལས། དེས་ན་ལྷན་ཅིག་སྐྱེ་བ་དང་འཇིག་པ་དག་དང་ཐམས་ཅད་ལ་ཐམས་ཅད་ཉེ་བར་སྦྱོར་བར་འགྱུར་རོ། །
ཞེས་གསུང་པའི་ཕྱིར་རོ། ། གཉིས་པ་ནི། སྤྱི་བྱེ་བྲག་རྫས་གཅིག་ཡིན་ན་ཧ་ཅང་ཐལ་ཏེ། ཤེས་བྱ་ཆོས་ཅན། ཡན་ལག་ཐམས་ཅད་ལ་ཁྱབ་པའི་ཡན་ལག་ཅན་རྫས་གཅིག་ཡོད་པ་དགག་མི་ནུས་པར་ཐལ། དངོས་པོ་གཞིར་བྱས་ཀྱི་སྤྱི་དང་བྱེ་བྲག་རྫས་གཅིག་ཡིན་པའི་ཕྱིར། འདི་ལྟར་མི་མཚུངས་ཏེ། གང་དུ་མ་དང་འབྲེལ་བ་དེ་གཅིག་མ་ཡིན་ཏེ། སྣོད་ཐ་དད་ཀྱི་ ༼༤༨༽ རྒྱ་ཤུག་བཞིན། ཡན་ལག་ཅན་གྱི་རྫས་ཀྱང་དུ་མ་དང་འབྲེལ་བ་ཡིན་ནོ། །
ཞེས་པའི་ཐལ་བས་ཁེགས་སོ་ཞེ་ན། སྤྱི་དངོས་པོ་བ་དེ་ཆོས་ཅན། གཅིག་མ་ཡིན་པར་ཐལ། གསལ་བ་དུ་མ་དང་འབྲེལ་བའི་ཕྱིར། ཞེས་པ་ཁེགས་སོ། ། ཡང་ཤེས་བྱ་ཆོས་ཅན། ལག་པ་གཡས་པ་གཡོ་བ་ན་ལུས་ཐམས་ཅད་གཡོ་བ་དང༌། ལག་པ་གཡས་པ་གོས་ཀྱིས་བསྒྲིགས་པ་ན། མཚོན་གྱིས་ཁ་བསྒྱུར་བ་ན། ལུས་ཐམས་ཅད་གོས་ཀྱི་བསྒྲིབས་པ་དང༌།
མཚོན་གྱིས་བསྒྱུར་བར་ཐལ། ལུས་ཀྱི་ཡན་ལག་དང་ཡན་ལག་ཅན་རྫས་གཅིག་ཡིན་པའི་ཕྱིར། ཞེས་པས་ཡན་ལག་ཅན་རྫས་གཅིག་ཡོད་པ་ཁེགས་སོ་ཞེ་ན། ལག་པ་གཡས་པ་གཡོ་བ་ན་དངོས་པོ་ཡང་གཡོ་བར་ཐལ། དེ་གཉིས་རྫས་གཅིག་ཡིན་པའི་ཕྱིར། ཞེས་སོགས་ཀྱིས་མཚུངས་སོ། ། གཞན་ཡང་དངོས་པོ་གཞིར་བྱས་ཀྱི་སྤྱི་བྱེ་བྲག་རྫས་གཅིག་ཡིན་ན། དབང་པོའི་མངོན་སུམ་ཐམས་ཅད་རྟོག་བཅས་སུ་ཐལ། རང་མཚན་གཅིག་མངོན་སུམ་དུ་མཐོང་བ་ ༼༤༩༽ ན་སྤྱི་དངོས་པོ་བ་དེ་ཡང་མངོན་སུམ་དུ་མཐོང་དགོས་པའི་ཕྱིར། མ་གྲུབ་ན།
དེ་གཉིས་རྫས་གཅིག་ཡིན་པ་བུད། དེ་ལ་ཁྱབ་པ་ཡོད་དེ། རྫས་གཅིག་ལ་མངོན་སུམ་ལ་སྣང་མི་སྣང་ཆ་གཉིས་མེད་པའི་ཕྱིར། དེ་སྐད་དུ་རྣམ་འགྲེལ་ལས། དོན་གྱི་རང་གི་ངོ་བོ་གཅིག ། བདག་ཉིད་མངོན་སུམ་ཡིན་པ་ལ། ། ཚད་མ་རྣམས་ཀྱིས་བརྟག་བྱ་གང༌། ། མ་མཐོང་ཆ་གཞན་ཅི་ཞིག་ཡོད། ། ཅེས་དང༌། དེ་ཕྱིར་དངོས་པོ་མཐོང་བ་ཡིས། །
ཡོན་ཏན་མཐའ་དག་མཐོང་བ་ཉིད། ། ཅེས་སོགས་གསུངས་པའི་ཕྱིར་རོ། ། གཞན་ཡང་སྤྱི་དང་བྱེ་བྲག་རྫས་གཅིག་ཡིན་ན། འགལ་བ་ཀུན་ཀྱང་རྫས་གཅིག་ཏུ་འགྱུར་ཏེ། འདི་ལྟར་ཤེས་བྱ་ཆོས་ཅན། འགལ་བ་སྣང་མུན་དང༌། ཚ་རེག་དང་གྲང་རེག་དང༌། བདག་འཛིན་དང་བདག་མེད་རྟོགས་པའི་ཡེ་ཤེས་དང༌། དཀར་དམར་སོགས་རྫས་གཅིག་ཏུ་ཐལ། དེ་རྣམས་ཀྱི་སྤྱི་དངོས་པོ་བ་དང་རྫས་གཅིག་ཡིན་པའི་ཕྱིར།
ཁྱབ་སྟེ། རྫས་གཅིག་ཡིན་ན་གཅིག་ཡིན་དགོས་པའི་ཕྱིར་ཏེ། རང་མཚན་རྫས་གཅིག་ ༼༥༠༽ པ་རྣམས་ལ་ཐ་དད་དུ་སྣང་བ་དེ་རྟོག་པས་བསླད་པ་ཡིན་པའི་ཕྱིར་ཏེ། རང་མཚན་རྫས་གཅིག་པ་རྣམས་ཐ་དད་དུ་མེད་པའི་ཕྱིར། དེ་སྐད་དུ་རྣམ་འགྲེལ་ལས། དམ་པའི་དོན་གྱི་དོན་རྣམས་ནི། ། རང་གིས་འདྲེ་དང་ཐ་དད་མེད། ། དེ་ལ་ངོ་བོ་གཅིག་པ་དང༌། ། དུ་མ་བློ་ཡིས་བསླད་པ་ཡིན། ། ཞེས་གསུངས་པའི་ཕྱིར་རོ། །
གཉིས་པ་ནི་ཁ་ཅིག་ན་རེ། སྤྱི་གཅིག་བྱེ་བྲག་དུ་མ་དང་རྫས་གཅིག་པ་མེད་ཀྱང་བྱེ་བྲག་རེ་རེ་དང་རྫས་གཅིག་པའི་སྤྱིའང་དུ་མ་ཡོད་ཅེ་ན། ཤ་པའི་སྤྱི་ལྡོག་པ་གཉིས་ཚོགས་སུ་ཐལ། སྤྱི་དུ་མ་ཡིན་པའི་ཕྱིར། འདོད་ན། བྱེ་བྲག་ཏུ་ཐལ། འདོད་ན། རང་གི་གསལ་བ་དུ་མ་ལ་ཁྱབ་པའི་སྤྱིའི་མཚན་ཉིད་མི་འགྲུབ་ཅིང༌། ཤ་པའི་བྱེ་བྲག་གྲུབ་ཀྱང་ཤིང་གཞན་གྱི་སྤྱི་མི་གྲུབ། ཤ་པའི་སྤྱི་ཁེགས་ཀྱང་ཤིང་གཞན་གྱི་བྱེ་བྲག་མི་ཁེགས།
སྤྱི་ཡང་བྱེ་བྲག་བཞིན་དུ་མ་ཡིན་པས་སྤྱི་བཀག་པས་བྱེ་བྲག་ཁེགས་པ་དང༌། བྱེ་བྲག་གྲུབ་པས་སྤྱི་འགྲུབ་པའི་དགག་སྒྲུབ་ཀྱི་རྣམ་པར་གཞག་པའང་འཇིག་པར་འགྱུར་རོ། ། གསུམ་པ་ནི། ཁ་ཅིག་ན་རེ། སྤྱི་གཅིག་ ༼༥༡༽ དང་དུ་མ་མི་འདོད་ཀྱི། ཤ་པ་ཙནྡན་ལ་སོགས་པ་ཡལ་ག་ལོ་འདབ་དང་ལྡན་པར་མཚན་ཉིད་མཚུངས་པའི་སྤྱི་གཅིག་དང་ཤ་པ་ལ་སོགས་པའི་བྱེ་བྲག་རྫས་གཅིག་ཡིན་ནོ་ལོ། ། ཤེས་བྱ་ཆོས་ཅན། མཚུངས་པ་དོན་ལ་མེད་པར་ཐལ། མཚུངས་པ་རྟོག་པའི་བློ་ཆོས་ཡིན་པའི་ཕྱིར་ཏེ། མཚུངས་པ་ཕན་ཚུན་སྦྱར་ཞིང་སྡེབ་མཁན་རྟོག་པ་ཡིན་པས་སོ། །
དོན་ལ་འདྲ་བ་ཡོད་ན། ཤེས་བྱ་ཆོས་ཅན། སྔོན་མ་མཐོང་བའི་པད་མ་རཱ་ག་གཅིག་མཐོང་བ་ན་པད་མ་རཱ་ག་གཞན་དང་འདྲའོ་སྙམ་པའི་བློ་སྐྱེ་བར་ཐལ། དོན་ལ་འདྲ་བ་ཡོད་པའི་ཕྱིར། གལ་ཏེ་དོན་ལ་མཚུངས་པའི་སྤྱི་མེད་མོད་རྟོག་པས་མཚུངས་པར་གཟུང་བ་ཙམ་སྤྱི་ཡིན་ནོ་ཞེ་ན། ཤེས་བྱ་ཆོས་ཅན། རྟོག་པས་མཚུངས་པར་གཟུང་བ་ཙམ་དེ་སྤྱི་མ་ཡིན་པར་ཐལ། མཚུངས་པ་ཡིན་ན་སྤྱི་གཅིག་ཏུ་མི་སྲིད་ལ། གཅིག་མ་ཡིན་པ་ལ་སྤྱིའི་སྒྲ་བློ་འཇུག་པ་མེད་པའི་ཕྱིར། ཆོས་ཅན།
མཚུངས་པ་ཡིན་ན་གཅིག་ཏུ་མི་སྲིད་དེ། རང་ཉིད་རང་དང་མཚུངས་པ་མི་སྲིད་པའི་ཕྱིར། ༼༥༢༽ གཅིག་ཏུ་མ་ཤར་ཡང་མཚུངས་པར་འཛིན་པ་ཉིད་སྤྱི་ཡིན་ནོ་ཞེ་ན། ཆོས་ཅན། གཅིག་ཏུ་མ་ཤར་ཡང་མཚུངས་པར་འཛིན་པ་ཉིད་སྤྱི་མིན་པར་ཐལ། བློ་ལ་རིགས་གཅིག་མ་ཤར་ན་མཚུངས་པར་རྟོགས་ཀྱང་སྤྱིའི་གོ་མི་ཆོད་པའི་ཕྱིར། གལ་ཏེ་ཆོད་ན་དེའི་ཕྱིར། ཆོས་ཅན། ཐ་སྙད་ཀྱི་སྒོ་ནས་དོན་ལ་འཇུག་པ་ན་ཤིང་འོན་ཅིག་ཅེས་སྤྱི་གཅིག་གི་སྒྲ་མི་འཇུག་པར་ཤ་པ་དང་འདྲ་བ་འོན་ཅིག་ཅེས་བརྗོད་པས་དགོས་དོན་འགྲུབ་པར་ཐལ་ལོ། ། འདོད་མི་ནུས་ཏེ།
ཤ་པ་དང་ཕྱོགས་རེ་འདྲ་བ་ཤེས་བྱ་ཀུན་ལ་ཡོད་ལ། ཡུལ་དང་དུས་དང་རྣམ་པའི་ཁྱད་པར་གྱིས་ཐམས་ཅད་དུ་འདྲ་བ་གང་ནའང་མེད་པའི་ཕྱིར་རོ། ། དེས་ན་སྤྱི་དོན་ལ་ཡོད་ན་རིགས་པ་དང་འགལ་བར་བསྟན་ནས། སྤྱི་དོན་ལ་ཡོད་ན་རིགས་པའི་རྒྱལ་པོ་ཆོས་གྲགས་ཀྱིས་གསུངས་པའི་རྣམ་གཞག་དང་ཡང་འགལ་བར་སྣང་སྟེ། རྣམ་འགྲེལ་ལས། སྤྱི་ཡི་བློ་ཡང་བསླད་པ་ཡིན། ། ཞེས་དང༌། རྟོག་པའི་ཤེས་པའི་ཡུལ་ཉིད་ཀྱིས། ། སྒྲ་ཡི་དོན་ནི་བཏགས་པ་ཡིན། ། དང༌།
སྤྱི་ནི་དངོས་མེད་ངོ་བོ་ཡིན། ། དང༌། ༼༥༣༽ དེ་ཡིས་ཇི་ལྟར་ཀུན་བཏགས་པ། ། དེ་ནི་དམ་པའི་དོན་དུ་མེད། ། དང༌། འདི་ལའང་ངོ་བོ་ཅུང་ཟད་མེད། ། དང༌། རང་འགྲེལ་ལས། ཁྱད་པར་སྐྱེད་པར་བྱེད་པ་ཡིན་གྱི་སྤྱི་ནི་མ་ཡིན་ནོ། ། དེའི་ཕྱིར་དེ་ཁོ་ན་དངོས་པོ་ཡིན་ནོ། །
འདི་ལྟར། དོན་བྱེད་ནུས་པ་གང་ཡིན་པ། ། དེ་འདིར་དོན་དམ་ཡོད་པའོ། ། དངོས་པོ་དང་དངོས་པོ་མེད་པའི་མཚན་ཉིད་ནི། གང་དོན་བྱེད་པར་རུང་བ་ཉིད་དང་མི་རུང་བ་ཉིད་ཅེས་བྱ་བ་འདི་ཉིད་འཆད་པར་འགྱུར་རོ། ། དོན་བྱེད་ནུས་པར་རུང་པའི་དོན། ། དེ་ཡང་རྗེས་འགྲོ་མེད་གང་ཞིག ། རྗེས་འགྲོ་དེ་ལས་འབྲས་མི་འབྱུང༌། ། དེ་བས་ན་སྤྱི་ཐམས་ཅད་ནི་དོན་བྱེད་ནུས་པར་རུང་བ་མེད་པ་ཉིད་ཀྱི་ཕྱིར། དངོས་པོ་མེད་པ་ཡིན་ལ།
དངོས་པོ་ནི་ཁྱད་པར་ཁོ་ན་ཡིན་ཏེ། དེ་ཁོ་ན་ཉིད་ལས་དེ་གྲུབ་པའི་ཕྱིར། ། དང༌། དོན་གྱི་བྱ་བ་བྱེད་པ་གང་ཡིན་པ་དེ་ཉིད་དངོས་པོ་ཡིན་ནོ་ཞེས་བཤད་དེ། དེ་ཡང་ཁྱད་པར་ཁོ་ན་ཡིན་ཏེ། གང་ཡང་སྤྱི་ཞེས་བྱ་བ་དེ་ནི་དེ་ཉིད་གཞན་ལས་ལྡོག་པ་ཡིན། ཞེས་དང༌། གཞན་ཡང་སྤྱི་གསལ་བ་དང་རྫས་གཅིག་དང་ཐ་དད་ ༼༥༤༽ བརྟགས་ནས་རྫས་སུ་གྲུབ་པ་འགོག་པའི་ལུང་རིགས། གསལ་བ་རྣམས་ནི་རྗེས་མི་འགྲོ། ། རྗེས་འགྲོ་གཞན་ནི་སྣང་བ་མེད། །
དང༌། གཞན་དུ་དངོས་པོ་ལས་ལྡོག་པ། ། དངོས་པོར་མི་འགྱུར་འདི་འདྲ་ལས། ། དང༌། ཐ་དད་པ། ། མེད་ན་ཅིག་ཆར་སྐྱེ་འཇིག་འགྱུར། ། དེ་ལས་ཐ་དད་པས་དེ་ལྟར། ། མི་འགྱུར་ཅེ་ན་གཅིག་འཇིག་ཚེ། ། བདག་གནས་ན་ནི་དེ་ཡི་མིན། ། དང༌།
གཞན་ཉིད་མིན་ན་རྗེས་འགྲོ་མེད། ། གཞན་ཉིད་ན་ཡང་རྟེན་མིན་ཕྱིར། ། དང༌། དངོས་པོའི་ངོ་བོ་གཅིག་ཉིད་ཕྱིར། ། ངོ་བོ་བློ་གང་ཐ་དད་ལས། ། གཅིག་ནི་རྗེས་སུ་འགྲོ་ལྡོག་གི ། དོན་གཅིག་སྤྱོད་ཡུལ་ཅན་མ་ཡིན། ། ཐ་དད་འགྱུར་ན་དབྱེར་མེད་པའི། ། ཐ་སྙད་དག་ཀྱང་རྒྱུ་མེད་འགྱུར། ། དང༌།
སྒྲ་དོན་གྱི་འབྲེལ་པ་རྫས་འགོག་ནི། འབྲེལ་པ་དངོས་པོ་ཉིད་འགྱུར་མོད། ། ཐ་དད་ཕྱིར་བློ་སྣ་ཚོགས་འགྱུར། ། དེ་ལས་ཐ་དད་མིན་དེ་ཉིད། ། འདི་ལས་གཞན་དངོས་ཡོད་མ་ཡིན། ། དང༌། ཞིག་པ་རྫས་འགོག་ནི། མེ་ལས་དོན་གཞན་གྱུར་པ་དག ། སྐྱེ་ན་འཇིག་པ་མེད་པའི་ཕྱིར། ། ཤིང་ནི་མཐོང་བ་ཉིད་དུ་འགྱུར། །
༼༥༥༽ ནས། ། འཇིག་པ་གཞན་ཉིད་མ་ཡིན་ན། ། ཤིང་ཉིད་འཇིག་པ་ཉིད་དུ་འགྱུར། ། འདི་ལས་གཞན་པའི་རྣམ་པའང་མེད། ། དང༌། སྤྱི་དངོས་མེད་དུ་བསྒྲུབ་པའི་རིགས་པ་བརྒྱད་གསུངས་ནས། ཇི་སྐད་བཤད་ལས། བཟློག་གང་ཡིན། ། དེ་ནི་རང་གི་མཚན་ཉིད་འདོད། ། ཅེས་གསུངས་པའི་ཕྱིར་རོ། །
མདོར་ན་སྡེ་བདུན་འདིར་ལྡོག་པ་གཞན་སེལ་གྱི་སྤྱི་དངོས་པོ་མ་ཡིན་ལས་ལོག་པའི་ལྡོག་པ་ལྟ་བུ་དང༌། བློའི་གཞན་སེལ་གྱི་སྤྱི་སྤྱི་འཛིན་རྟོག་པ་ལ་སྣང་བའི་རྣམ་པ་ལ་ཕྱི་རོལ་དུ་བཏགས་པའི་བཏགས་ཆ་གཉིས་ལས་གཞན་པའི་སྤྱི་མ་བསྟན་ལ། དེ་གཉིས་ནི་དངོས་པོར་མེད་དེ། ལྡོག་པ་ངོ་བོ་ཉིད་མེད་ཕྱིར། ། གནས་དང་མི་གནས་རྟོག་པ་མིན། ། སྤྱི་ཡི་བློ་ཡང་བསླད་པ་ཡིན། ། དེ་ཕྱིར་སུན་དབྱུང་བ་ཡང་མེད། ། དང༌། དོན་རྣམས་ཀྱི་ནི་སྤྱི་གང་ཡིན། ། གཞན་ལས་ལྡོག་པའི་མཚན་ཉིད་ནི། །
སྒྲ་འདི་དག་གིས་གང་བརྗོད་པ། ། འདི་ལ་ངོ་བོ་ཅུང་ཟད་མེད། ། ངོ་བོ་མེད་ཅན་སྤྱི་བློ་ལ། ། སྤྱི་ཉིད་དུ་ནི་མཐོང་ཕྱིར་དང༌། ། དོན་ལ་འཁྲུལ་པ་མེད་པ་ནི། ། སྤྱིར་འདོད་དེ་ཡང་བསླད་ཕྱིར་དང༌། ། དེ་ཉིད་དུ་ན་དོན་ ༼༥༦༽ དངོས་སུ། ། མེད་ཕྱིར་ངོ་བོ་ཅན་མ་ཡིན། ། ཞེས་གསུངས་པའི་དོན་སོམས་ལ་སྤྱི་ཡང་ཡིན་དངོས་པོ་ཡང་ཡིན་པའི་དུག་ཆུས་མ་མྱོས་པར་མཛོད། སྤྱི་ཡིན་ན་དངོས་པོར་མེད་པ་དེའི་ཕྱིར།
ཡན་ལག་ཅན་ཡིན་ན་དངོས་པོར་མེད་དགོས་ཏེ། རང་གི་ཡན་ལག་དང་རྫས་དེ་ཉིད་དང་གཞན་དུ་མ་གྲུབ་པའི་ཕྱིར་རོ། ། རྗོད་བྱེད་ཀྱི་སྒྲ་ལ་དཔེར་བརྗོད་ན། ས་རཿཞེས་པའི་ཚིག་ནི་དངོས་པོར་མེད་དེ། རང་ལ་ཡོད་པའི་ཡི་གེ་ས་དང་དེའི་སྲོག་ཡིག་ཨ་དང་ཚེག་དྲག་རྣམས་དང་རྫས་དེ་ཉིད་དང་གཞན་དུ་མ་གྲུབ་པའི་ཕྱིར་ཏེ། ཡི་གེ་དེ་རྣམས་ཀྱང་རྫས་སུ་མ་གྲུབ་པའི་ཕྱིར་ཏེ། ཡི་གེ་དེ་རྣམས་རེ་རེ་ལ་ཡང་རང་གི་ཆ་ཤས་སྐད་ཅིག་མང་པོ་ཡོད་ལ། དེ་རྣམས་དང་རྫས་དེ་ཉིད་དང་གཞན་ཉིད་དུ་མ་གྲུབ་པའི་ཕྱིར་རོ། ། ཁ་ཅིག་ན་རེ། རང་གི་ཡན་ལག་དེ་རྣམས་དང་རྫས་གཅིག་ཡིན་ལ།
ཡན་ལག་རྣམས་ནང་ཕན་ཚུན་རྫས་ཐ་དད་ཡིན་ནོ་ཞེ་ན། དེ་ནི་གལ་ཏེ་ཡན་ལག་རྣམས་ཀྱི་རྫས་དང་ཡན་ལག་ཅན་གྱི་རྫས་གཅིག་ཡིན་ན་ཡན་ལག་རྣམས་ཀྱི་རྫས་ཀྱང་གཅིག་ཡིན་དགོས་ ༼༥༧༽ པའི་ཕྱིར། དཔེར་ན་མི་སྤུན་གཉིས་ཀྱི་ཕ་གཅིག་ཡིན་ན། ཕུ་བོའི་ཕ་དང་ནུ་བོའི་ཕ་གཅིག་ཡིན་དགོས་པ་བཞིན་ནོ། ། ཁ་ཅིག་ན་རེ། ཡན་ལག་རྣམས་ཀྱང་རྫས་གཅིག་ཡིན་ནོ་ཞེ་ན། ཡི་གེ་སྔ་མ་ས་དང་རྫས་གཅིག་ཡིན་ན་ཡི་གེ་ཕྱི་མ་ར་དང་རྫས་གཅིག་ཡིན་པ་བུད། ཡི་གེ་སའི་སྐད་ཅིག་དང་པོ་དང་རྫས་གཅིག་ཡིན་ན་དེའི་སྐད་ཅིག་དྲུག་པ་དང་རྫས་གཅིག་ཡིན་པ་བུད། ཁྱབ་སྟེ། དེ་རྣམས་ཡང་དག་ཀུན་རྫོབ་ཏུ་སྔ་མ་སྔ་མ་རྣམས་ཕྱི་མ་ཕྱི་མའི་རྒྱུ་ཡིན་པའི་ཕྱིར་རོ། །
དེ་སྐད་དུ་རྣམ་འགྲེལ་ལས། ཡི་གེ་ཀུན་སློང་ཤེས་པ་ལས། ། སྐྱེ་ལ་ཤེས་པས་སྒྲ་སྐྱེའོ། ། དེ་ཡི་ཁྱད་པར་ཅན་དེ་ནི། ། རྣ་བས་ངེས་པར་འགྱུར་བ་ཡིན། ། ཤེས་དེས་བསྐྱེད་པའི་ཤེས་པ་ཅན། ། དེ་ཐོས་མྱུར་མིན་ཐོས་པ་ཅན། ། དེ་དྲན་པ་ལ་ལྟོས་ནས་ནི། ། ཕྱིས་ནི་བདག་ཉིད་ལ་དྲན་བྱེད། ། ཅེས་དེ་ལ་ཡོད་པའི་ཡི་གེ་རྣམས་ཡང་དག་ཀུན་རྫོབ་ཏུ་རྒྱུ་ཀུན་སློང་རིམ་ཅན་ལས་རིམ་ཅན་དུ་འཛིན།
དྲན་ཤེས་རིམ་ཅན་གྱིས་རིམ་ཅན་དུ་དྲན་པའི་ཕྱིར་རོ། ། དེ་ལྟར་ན་དངོས་པོ་མ་ཡིན་པར་ ༼༥༨༽ འགལ་ལོ་ཞེ་ན། མི་འགལ་སྟེ། སྡེ་བདུན་འདིར་རང་ལུགས་ལ་ཕྱི་རོལ་གྱི་དོན་སྒྲུབ་པའི་སྐབས་ནི་མདོ་སྡེ་པའི་ལུགས་ཡིན་ལ། མདོ་སྡེ་པའི་ལུགས་ལ་དངོས་པོ་ཡིན་ན་དོན་དམ་ཡིན་དགོས་པའི་ཕྱིར་རོ། ། ཁ་ཅིག་ན་རེ། ཡན་ལག་དང་ཡན་ལག་ཅན་རྫས་ཐ་དད། ཡན་ལག་རྣམས་ཀྱང་རྫས་ཐ་དད་པ་ཡིན་ནོ་ཞེ་ན། མི་འཐད་དེ། ཡན་ལག་ཕྱི་མ་ཕྱི་མ་སྐྱེས་པ་ན་ཡན་ལག་སྔ་མ་སྔ་མ་འགགས་ཟིན་ན།
འགགས་ཟིན་པས་དངོས་པོར་མེད་པའི་ཕྱིར་རྫས་ཐ་དད་དུ་མི་འཐད་ལ། མ་འགགས་ན་ཡན་ལག་སྔ་ཕྱི་ལྷན་ཅིག་ཚོགས་པ་སྲིད་པར་ཐལ་བའི་སྐྱོན་དང༌། སྔར་མི་འཇིག་ན་ཕྱིས་ཀྱང་མི་འཇིག་པས་དངོས་པོར་འདོད་པ་ཉམས་སོ། ། གཞན་ཡང་ས་རཿཞེས་པའི་ཚིག་དེ་ཁོ་རང་ལ་ཡོད་པའི་ཡི་གེ་ས་སོགས་དང་རྫས་ཐ་དད་དུ་ཡོད་པ་མ་ཡིན་ཏེ། དེར་བློ་མ་འཁྲུལ་བས་མ་དམིགས་པའི་ཕྱིར། དེ་སྐད་དུ་རྣམ་འགྲེལ་ལས། ངག་ནི་ཡི་གེ་ལས་ཐ་དད། ། ཡོད་པ་མིན་ཏེ་མ་དམིགས་ཕྱིར། ། ཞེས་དང༌། དེའི་རང་འགྲེལ་ལས།
ཁོ་བོ་ཅག་གི་བློ་ལ་ལྷ་སྦྱིན་ལ་སོགས་པའི་ཚིག་དང་ ༼༥༩༽ ངག་རྣམས་ཀྱི་ཡི་གེ་ད་ལ་སོགས་པ་སྣང་བ་མ་གཏོགས་པར་ཡི་གེ་གཉིས་པ་དང་འདྲ་བ་གཞན་ནི་མ་མཐོང་ངོ་ཞེས་གསུངས་པའི་ཕྱིར་རོ། ། རྫས་གཅིག་ཡིན་ན། ས་རཿཞེས་པའི་ཚིག་ཆོས་ཅན། བརྗོད་བྱའི་དོན་སྟོན་པ་མེད་པར་ཐལ། རང་ལ་ཡོད་པའི་ཡི་གེ་སའི་སྲོག་ཡིག་ཨ་དང་རྫས་གཅིག་ཡིན་པའི་ཕྱིར། འདོད་ན། མཚོ་གོ་བྱེད་ཀྱི་ངག་མ་ཡིན་པར་ཐལ་ལོ། ། ཁྱབ་སྟེ། རྣམ་འགྲེལ་ལས། ཡི་གེ་དོན་མེད་ཅན་འགྱུར་ཞིང༌། །
ཞེས་དང༌། དེའི་རང་འགྲེལ་ལས། རྗོད་པར་བྱེད་པ་ནི་ཚིག་གི་ཡན་ལག་གིས་དེ་དང་ལྡན་པར་འགྱུར་ན། ཡི་གེ་དག་ཡོད་དུ་ཟིན་ཀྱང་བརྗོད་པར་བྱ་བ་མ་ཡིན་ནོ། ། དེ་བས་ན་དེ་དག་ལ་བརྗོད་པར་བྱ་བ་དང་རྗོད་པར་བྱེད་པའི་འབྲེལ་པ་ཡོད་པ་མ་ཡིན་ཏེ། དེ་དག་ལ་གནས་ན་རང་གི་ངོ་བོ་ཉམས་པར་ཐལ་བར་འགྱུར་བའི་ཕྱིར་རོ། ། ཞེས་གསུངས་པའི་ཕྱིར་རོ། ། མདོར་ན་ངག་ཚིག་ཐམས་ཅད་དངོས་མེད་ཡིན་ཏེ། རྣམ་འགྲེལ་ལས། ཚིག་སོགས་ཀུན་བཏགས་དངོས་མེད་ལ། །
དངོས་པོ་ཡི་ནི་འབྲེལ་པ་འདི། ། ཇི་ལྟར་བུར་ ༼༦༠༽ ན་འཇུག་པར་འགྱུར། ། ཞེས་དང༌། དེའི་རང་འགྲེལ་ལས། དེ་བས་ན་ཡི་གེ་རྣམས་རྗོད་པར་བྱེད་པ་ཉིད་མ་ཡིན་ན་ཚིག་ལ་སོགས་པ་རྗོད་པར་བྱེད་པར་འགྱུར་རོ་སྙམ་ན། དེ་ནི་ཅིར་ཡང་མི་རུང་སྟེ། ཐ་དད་པ་དང་ཐ་དད་པ་མེད་པ་ནི་འགལ་བའི་ཕྱིར་རོ། ། དེ་བས་ན་དབང་པོའི་རྣམ་པར་ཤེས་པ་ཁྱད་པར་ཅན་གྱི་རྗེས་སུ་འཇུག་པའི་རིགས་མཐུན་པའི་བག་ཆགས་ཀྱི་ཉེ་བར་ལེན་པ་ཅན་གྱི་རྣམ་པར་རྟོག་པ་ལ་སྣང་བའི་ཚིག་དང་ངག་ནི་འཁྲུལ་པ་ཡིན་ནོ། ། གཅིག་ཏུ་སྣང་བ་ནི་ལོག་པ་ཁོ་ན་ཡིན་ཏེ། གཅིག་དང་དུ་མ་ཉིད་མི་རུང་བའི་ཕྱིར་རོ། །
གཅིག་མ་ཡིན་ཏེ། བློ་དུ་མའི་རིམ་པས་འཛིན་པ་མི་རུང་བའི་ཕྱིར་དང༌། དེ་ནི་གཅིག་གིས་བཟུང་བར་བྱ་བ་མ་ཡིན་ཏེ། ཡི་གེའི་བཀོད་པ་རྗེས་སུ་འཛིན་པའི་ཕྱིར་དང༌། ཡི་གེ་གཅིག་འཛིན་པ་ན་ཡང་བློ་དུ་མ་འགག་པའི་ཕྱིར། བློ་རྣམས་ནི་སྐད་ཅིག་མ་ཡིན་པའི་ཕྱིར་དང༌། སྐད་ཅིག་མ་རྡུལ་ཕྲ་རབ་གཅིག་ལས་འདས་པའི་དུས་ཅན་ཉིད་ཡིན་པའི་ཕྱིར་དང༌། ལྷག་པ་ཡིན་ན་ནི་ཆ་ཅན་གྱི་མཐའ་མི་རུང་བའི་ཕྱིར་དང༌། ཡི་གེ་ཐུང་དུ་ཡོངས་སུ་རྫོགས་ ༼༦༡༽ པ་ནི་རྡུལ་ཕྲན་དུ་མ་འདས་པ་ཅན་གྱི་མིག་འབྱེད་པའི་དུས་ཅན་ཡིན་པའི་ཕྱིར་དང༌། དྲན་པ་ཡང་དེའི་དུས་ཅན་ཁོ་ན་ཡིན་ཏེ།
ཇི་ལྟར་ཉམས་སུ་མྱོང་བ་བཞིན་དུ་དྲན་པའི་ཕྱིར་དང༌། ཉམས་སུ་མྱོང་བ་དང་དྲན་པའི་གོ་རིམ་དག་ཀྱང་ཁྱད་པར་རྟོགས་པ་མེད་པའི་ཕྱིར་རོ། ། ཚིག་ལ་སོགས་པ་དུ་མ་ཡང་མ་ཡིན་ཏེ། བློ་ལ་ཐ་དད་པ་མེད་པར་སྣང་བའི་ཕྱིར་དང༌། དེའི་དུ་མ་ཉིད་ནི་འགགས་པར་འགྱུར་བ་ཉིད་ཀྱི་ཕྱིར་རོ། ། དེ་ནི་དངོས་པོ་མ་ཡིན་ཏེ། དེའི་རྣམ་པར་རྟོག་པ་དེ་ལས་མ་འདས་པའི་ཕྱིར་རོ་ཞེས་གསུངས་པའི་ཕྱིར་རོ། ། ཡི་གེ་ནི་ཤིན་ཏུ་དུས་ཐུང་ཡང༌། མིག་འབྱེད་པ་ལས་བཙུམས་པ། བཙུམས་པ་ལས་འབྱེད་པའི་དུས་ཙམ་དུ་གནས་ལ།
དེ་ཡང་རྡུལ་ཕྲ་རབ་དུ་མ་གོ་ས་གཅིག་ནས་གཅིག་ཏུ་བསྒྲེས་པའི་དུ་མ་དང་འབྲེལ་བས་རྫོགས་ལ། དེ་ལ་སྐད་ཅིག་དྲུག་ཅུ་རྩ་ལྔ་ཡོད་ཅེས་མངོན་པ་ནས་བཤད་ལ། ཆོས་བཤེས་ཀྱིས་དེ་ལ་སྐད་ཅིག་བརྒྱ་དྲུག་ཅུ་རྩ་ལྔ་ཡོད་ཅེས་བཤད་དོ། ། ཡི་གེའི་ཐུང་མཐའ་ཨ་ལྟ་བུ་ལ་ ༼༦༢༽ ཡང་སྐད་ཅིག་དྲུག་ཅུ་རྩ་ལྔ་ཡོད་ན། ཁོ་དངོས་པོ་ཡིན་ན། སྐད་ཅིག་དང་པོ་འཇིག་དུས་ན་ཞིག་ན་ཕྱི་མ་རྣམས་དང་རྫས་གཅིག་པའམ་ཐ་དད་ཡིན་པ་བུད། ཁོ་ཁོ་རང་ལ་ཡོད་པའི་སྐད་ཅིག་དང་པོ་འཇིག་པའི་དུས་སུ་མ་ཞིག་ན། ཕྱིས་ཀྱང་མི་འཇིག་པས་དངོས་པོ་ཡིན་པ་ཉམས། མདོ་སྡེ་རྒྱན་ནས། དང་པོ་མི་འཇིག་མཐར་མི་འགྱུར་ཞེས་གསུངས་པའི་ཕྱིར་རོ། །
ཡི་གེའི་བདག་ཉིད་ཀུན་མཐའ་ཡང༌། ། མིག་བཙུམས་ཚད་དུ་གནས་པ་ཡིན། ། དེ་ཡང་རིམ་གྱིས་རྡུལ་ཕྲན་ནི། ། དུ་མ་དག་དང་འབྲེལ་བས་རྫོགས། ། རྡུལ་གཅིག་བསྒྲེས་དུས་ཆུང་བ་ཡི། ། མཐར་ཐུག་དུས་ཀྱང་སྐད་ཅིག་འདོད། ། ཅེས་ཀྱང་རྣམ་འགྲེལ་ལས་གསུངས་པའི་ཕྱིར། ཤཱཀྱ་བློས་ཚིག་ལ་སོགས་པ་ནི་ཅིར་ཡང་མི་རུང་ངོ༌། ། ཅིའི་ཕྱིར་ཞེ་ན། ཡི་གེ་རྣམས་ལས་ཚིག་ལ་སོགས་པ་དེ་ཐ་དད་པ་དང༌།
ཐ་དད་པ་མེད་པ་དག་ཀྱང་འགལ་བའི་ཕྱིར་རོ། ། ཐ་དད་པ་ཡིན་ན་ནི་སྣང་བ་ཐ་དད་པར་དམིགས་པར་འགྱུར་ལ། མི་སྣང་བ་ཉིད་ཡིན་ན་ཡང་བརྗོད་པར་བྱེད་པ་ཉིད་མ་ ༼༦༣༽ ཡིན་ཏེ། མ་བཟུང་བར་ཤེས་པར་བྱེད་པ་ཉིད་དུ་མི་རུང་བའི་ཕྱིར་རོ། ། ཐ་དད་པ་མེད་པ་ཡིན་ན་ཡང་ཡི་གེ་ཉིད་དང་འདྲ་བར་བརྗོད་པར་བྱེད་པ་ཉིད་མ་ཡིན་པར་ཐལ་བར་འགྱུར་རོ། ། གང་གི་ཕྱིར་དེ་ལྟར་ཡི་གེ་རྣམས་ལས་ཚིག་ལ་སོགས་པ་དེ་ཐ་དད་པ་དང༌། ཐ་མི་དད་པ་འགལ་བ་དེ་བས་ན་ཚིག་ལ་སོགས་པ་དངོས་པོར་གྱུར་པ་མ་ཡིན་ནོ། ། ཞེས་གསུང་པའི་ཕྱིར་རོ། ། བུམ་པ་ལ་དཔེ་བརྗོད་ན། བུམ་པ་དེ་དངོས་པོ་ཡིན་ན།
ཁོ་རང་ལ་ཡོད་པའི་རྫས་གཟུགས་དྲི་རོ་རེག་བྱ་བཞི། ས་ཆུ་མེ་རླུང་བཞི་དང་རྫས་གཅིག་གམ་ཐ་དད། རྫས་གཅིག་ཡིན་ན། ཁོ་ལ་ཡོད་པའི་རྫས་བརྒྱད་པོ་རྫས་གཅིག་ཡིན་པར་ཐལ། བུམ་པ་དེ་ཁོ་རང་ལ་ཡོད་པའི་རྫས་བརྒྱད་དང་རྫས་གཅིག་ཡིན་པའི་ཕྱིར། འདོད་ན། རྫས་བརྒྱད་དང་རྫས་གཅིག་ཡིན་པར་ཐལ་བ་ནི་ངའི་མ་མོ་གཤམ་ཡིན་ཟེར་བ་དང་མཚུངས་ཏེ། མ་ཡིན་ན་མོ་གཤམ་ཡིན་པར་འགལ་བ་བཞིན་དུ་བརྒྱད་ཡིན་ན་གཅིག་ཡིན་པར་འགལ་བའི་ཕྱིར་རོ། ། གཞན་ཡང་བུམ་པ་ལ་ ༼༦༤༽ ཡོད་པའི་དྲིས་རང་འབྲས་མིག་ཤེས་སྐྱེད་ནུས་པར་ཐལ། དེ་བུམ་པའི་གཟུགས་དང་རྫས་གཅིག་ཡིན་པའི་ཕྱིར།
དེའི་གཟུགས་ཀྱིས་རང་འབྲས་རོ་འཛིན་ལྕེའི་དབང་ཤེས་སྐྱེད་ནུས་པར་ཐལ། དེ་དེའི་རོ་དང་རྫས་གཅིག་ཡིན་པའི་ཕྱིར། དེ་གཉིས་འདོད་ན། དེའི་གཟུགས་ཀྱིས་རང་འབྲས་གཟུགས་འཛིན་མིག་ཤེས་བསྐྱེད། དེའི་རོས་རང་འབྲས་རོ་འཛིན་ལྕེའི་དབང་ཤེས་བསྐྱེད། དེའི་དྲིས་རང་འབྲས་དྲི་འཛིན་སྣའི་དབང་ཤེས་བསྐྱེད་ནུས་པ་དེ་སོ་སོར་ངེས་པའི་ནུས་པ་མ་ཡིན་པར་ཐལ། དེའི་དྲིས་རང་འབྲས་མིག་ཤེས་བསྐྱེད། དེའི་གཟུགས་ཀྱིས་རང་འབྲས་རོ་འཛིན་ལྕེའི་དབང་ཤེས་བསྐྱེད་ནུས་པའི་ཕྱིར། འདོད་ན། རྣམ་འགྲེལ་ལས།
གཟུགས་སོགས་ནུས་པའི་ཁྱད་པར་ནི། ། སྤོང་བས་དེ་མཚུངས་འབྲས་བུ་ཡི། ། རྒྱུ་མིན་པ་ནི་རྣམ་གཅོད་ལ། ། ཞེས་དང༌། དེའི་འགྲེལ་པར་ལྷ་དབང་བློས། གཟུགས་ལ་སོགས་པའི་ནུས་པ་ནི། རྣམ་པ་གཉིས་ཏེ། སྤྱིའི་ནི། དཔེར་ན་བུམ་པའི་དབྱིངས་ཅན་དག་ཆུ་ལ་སོགས་པ་འཛིན་པ་ལ་སོགས་པའི་འབྲས་བུ་ ༼༦༥༽ བྱེད་པའི་ནུས་པ་ལྟ་བུའོ། ། སོ་སོར་ངེས་པའི་ནི།
དཔེར་ན་མིག་གི་རྣམ་པར་ཤེས་པ་ལ་སོགས་པའི་འབྲས་བུ་བྱེད་པའི་ནུས་པ་ལྟ་བུའོ་ཞེས་གསུངས་པ་དང་འགལ་ལོ། ། རྫས་ཐ་དད་ཡིན་ན། བུམ་པ་ལ་ཡོད་པའི་རྫས་བརྒྱད་པོ་ལས་རྫས་ཐ་དད་པའི་བུམ་པའི་རྫས་ཡོད་པ་མ་ཡིན་པར་ཐལ། དེ་ལས་རྫས་ཐ་དད་པའི་བུམ་པའི་གཟུགས་ཀྱང་མེད། དྲི་ཡང་མེད། རོ་ཡང་མེད། རེག་བྱ་ཡང་མེད། ས་དང་ཆུ་དང་མེ་དང་རླུང་ཡང་མེད། སྒྲ་ཡང་མེད་པའི་ཕྱིར་དང༌། བུམ་པ་དེ་ཕྱིའི་བེམ་པོ་ཡིན་པའི་ཕྱིར།
ཁྱབ་སྟེ། ཕྱིའི་བེམ་པོ་ཡིན་ན་འབྱུང་བ་དང་འབྱུང་འགྱུར་གང་རུང་གཅིག་ཡིན་དགོས། འབྱུང་བ་ཡིན་ན་ས་ཆུ་མེ་རླུང་བཞི་གང་རུང་གཅིག་ཡིན་དགོས། འབྱུང་འགྱུར་ཡིན་ན་གཟུགས་སྒྲ་དྲི་རོ་རེག་བྱ་གང་རུང་གཅིག་ཡིན་དགོས་པའི་ཕྱིར། དེ་ལྟ་མ་ཡིན་ན་གྲངས་ངེས་པའི་རྣམ་གཞག་ཐམས་ཅད་འཇིག་པར་འགྱུར་རོ། ། བུམ་པ་ཆོས་ཅན། ཁྱོད་རང་ལ་ཡོད་པའི་རྫས་བརྒྱད་དང་རྫས་ཐ་དད་མིན་པར་ ༼༦༦༽ ཐལ། དེ་ལས་རྫས་ཐ་དད་པའི་ཁྱོད་བློ་མ་འཁྲུལ་བས་མ་དམིགས་པའི་ཕྱིར་རོ། ། དེ་སྐད་དུ་རྣམ་འགྲེལ་ལས། དེ་ལྡན་རང་གི་ངོ་བོ་དང༌། །
བརྗོད་པ་དག་ལས་ཐ་དད་པའི། ། གྲངས་ལྡན་ལས་ལ་སོགས་པ་ཡི། ། ངོ་བོ་བློ་ལ་མི་སྣང་ངོ༌། ། ཞེས་སོགས་དང༌། ཕྱོགས་འདིས་གཞན་ལའང་བརྗོད་པར་བྱ། ། ཞེས་པའི་འགྲེལ་པར་ལྷ་དབང་བློས། དཔེར་ན་ཙནྡན་གྱི་དྲི་ཞེས་བྱ་བ་འདི་ལ་ཡང་ཙནྡན་ཞེས་བྱ་བའི་རྫས་ཅུང་ཟད་ཀྱང་དྲི་ལ་སོགས་པ་ལས་ཐ་དད་མ་ཡིན་པ་ལྟ་བུའོ་ཞེས་གསུངས་པའི་ཕྱིར། ཡན་ལག་ཅན་རྫས་གྲུབ་འགོག་པ་ནི། རྒྱས་པར་རྣམ་འགྲེལ་དུ། ཡན་ལག་ཅན་རང་གི་ཡན་ལག་དང་རྫས་གཅིག་ཡིན་ན།
ལག་སོགས་གཡོ་ན་ཐམས་ཅད་དག ། གཡོ་བར་འགྱུར་ཕྱིར་འགལ་བ་ཅན། ། ལས་ནི་གཅིག་ལ་མི་རུང་ཕྱིར། ། གཞན་དུ་ཐ་དད་གྲུབ་པར་འགྱུར། ། གཅིག་བསྒྲིབས་པ་ན་ཐམས་ཅད་དག ། བསྒྲིབས་པར་གྱུར་པའམ་མ་བསྒྲིབས་ན། ། མཐོང་འགྱུར་གཅིག་མཚོན་གྱིས་བསྒྱུར་ན། །

བསྒྱུར་ ༼༦༧༽ བའམ་མ་བསྒྱུར་རྟོགས་པར་འགྱུར། ། དེ་ཕྱིར་ཚོགས་པ་གཅིག་ཡོད་མིན། ། ཞེས་པའི་ཚུལ་གྱིས་བཀག་ནས། ཡན་ལག་ཅན་རང་གི་ཡན་ལག་དང་རྫས་ཐ་དད་ཡིན་ན། དེ་ལྡན་རང་གི་ངོ་བོ་དང༌། ། ཞེས་པ་ནས། ཕྱོགས་འདིས་གཞན་ལའང་བརྗོད་པར་བྱ། ། ཞེས་པའི་བར་གྱིས་བཀག་ཅིང༌། གཞན་ཡང་གོང་དུ། ལྡན་དོན་རྫས་ཀྱི་མཚན་ཉིད་ནི། ། ཞེས་སོགས་ཕྱོགས་སྔ་མ་བཀོད་ནས།
ཁྱད་པར་ཅན་མིན་གཞན་ཡོད་ནི། ། ཞེས་སོགས་ཀྱིས་བཀག་པས་དེ་རྣམས་ལ་གཟིགས། རྒྱ་འགྲེལ་རྣམས་དཔང་དུ་ཚུགས། ཡི་དམ་ལྷ་ལ་གསོལ་བ་ཐོབ། དཀོན་མཆོག་དཔང་དུ་ཚུགས། གཟུ་བོར་གནས་པའི་བློས་དཔྱོད་ལ། བླང་དོར་གྱི་གནས་ལུགས་ལ་ཤིན་ཏུ་མཁས་པར་མཛོད་ཅིག ཤེས་ལྡན་རྣམས་འདི་དག་གི་དོན་ཕྱིན་ཅི་མ་ལོག་པར་རྟོགས་ནས་སྨྲ་བ་ཉིད་ནི་དེང་སང་ཁ་བ་ཅན་འདི་ན་ཁོ་བོ་ཙམ་སྟེ། དེ་ཡང་ལྷག་པའི་ལྷ་དང༌། ཆོས་རྗེ་ཐམས་ཅད་མཁྱེན་པ་འཇམ་དབྱངས་ཀྱི་ངོ་བོ་ས་སྐྱ་པཎ་ཆེན་གྱི་བྱིན་རླབས་ཆུ་ ༼༦༨༽ གཏེར་བདག་གི་བློ་གྲོས་ཀྱི་འཛིན་མར་བབས་པ།
བསོད་ནམས་ཀྱི་ལྕགས་རིས་བསྐོར་བའི་མཐུ་ལས་རྙེད་པ་ཡིན་པས་ཤིན་ཏུ་ཡ་མཚན་ཆེའོ། ། ཞིབ་པར་ངག་ལས་ཤེས་དགོས་ཏེ། འདིར་ཡི་གེ་མང་དུ་དོགས་ནས་ཞིབ་པར་མ་བཀོད་དོ། ། གཉིས་པ་རང་ལུགས་བཞག་པ་ནི། ལུང་དང་རིགས་པས་སྤྱི་དོན་ལ་ཡོད་པ་འགོག་ན། ཁྱེད་འདོད་པའི་སྤྱི་དེ་གང་ཡིན། དེ་ལ་དགག་སྒྲུབ་ཇི་ལྟར་བྱེད་ཅེ་ན། གཞན་རང་མ་ཡིན་གྱི་རང་བཞིན་ལས་ལོག་པའི་ལྡོག་པ་སེལ་ངོར་གསལ་བ་ཀུན་ལ་ཁྱབ་བྱེད་དུ་གྲུབ་པ་དེ་གཞན་སེལ་མེད་དགག་གི་སྤྱི་ཡིན་ལ། དཔེར་ན་བུམ་པ་མ་ཡིན་པ་ལས་ལོག་པའི་ལྡོག་པ་ལྟ་བུའོ། ། སྤྱི་འཛིན་རྟོག་པ་ལ་སྣང་བའི་རྣམ་པ་ལ་ཕྱི་རོལ་ཏུ་བཏགས་པའི་བཏགས་ཆ་ནི་བློའི་གཞན་སེལ་གྱི་སྤྱི་ཡིན་ལ།
དཔེར་ན་བུམ་པའི་སྤྱི་འཛིན་པའི་རྟོག་པ་ལ་སྣང་བའི་རྣམ་པ་ལ་ཕྱི་རོལ་བུམ་པར་བཏགས་པའི་བཏགས་ཆ་ལྟ་བུའོ། ། བོད་བསྡུས་པ་ཁ་ཅིག་བུམ་པ་ལྟ་བུ་རིགས་སྤྱི་དང༌། བློའི་གཞན་སེལ་གྱི་སྤྱི་ལྟ་བུ་སྒྲ་དོན་གྱི་སྤྱི་ཡིན་ལ། རིགས་སྤྱི་ཡིན་ལ་དངོས་ ༼༦༩༽ པོ་ཡིན་པ་ཡོད། སྒྲ་དོན་གྱི་སྤྱི་ཡིན་ལ་དངོས་པོ་ཡིན་པ་མེད་ཟེར་བ་ཆུར་མ་འདུས་པའི་རྒྱ་མཚོ་ལྟར་སློབ་དཔོན་ངན་པའི་དུག་ཆུས་མྱོས་པའི་བརླབ་འཆོལ་ཡིན་ཏེ། བུམ་གསལ་ཀུན་ལ་ཁྱབ་པའི་བུམ་ཙམ་ནི་རྟོགས་པས་བཟོས་པ་འབའ་ཞིག་ཡིན་པའི་ཕྱིར་སྒྲ་དོན་ཡིན་ནོ། ། ཡང་བོད་བསྡུས་པ་ཁ་ཅིག་དེའི་བྱེ་བྲག་ཡིན་ན་དེ་ཡིན་དགོས་ཟེར་བ་ནི་རྣམ་པར་འཁྱམས་ཏེ། རང་མཚན་གང་ཡིན་ཐམས་ཅད་ཆོས་ཅན། དངོས་པོ་མ་ཡིན་པ་ལས་ལོག་པའི་ལྡོག་པ་ཡིན་པར་ཐལ། དེའི་བྱེ་བྲག་ཡིན་པའི་ཕྱིར།
རྟགས་མ་གྲུབ་ན། དེར་ཐལ། དེ་ཁྱོད་ཀྱི་སྤྱི་ཡིན་པའི་ཕྱིར། དེར་ཐལ། དེ་ཁྱོད་ལ་ཁྱབ་བྱེད་ཐུན་མོང་བར་རྗེས་སུ་འགྲོ་བའི་ཕྱིར། རྟགས་མ་གྲུབ་པ་ན། དོན་རྣམས་ཀྱི་ནི་སྤྱི་གང་ཡིན། ། གཞན་ལས་ལྡོག་པའི་མཚན་ཉིད་ཅན། ། ཞེས་པ་དང་འགལ་ལོ། ། རྩ་བའི་དེ་འདོད་ན།
སྒྲོ་བཏགས་ཡིན་པར་ཐལ་ལོ། ། དེ་འདོད་ན། དངོས་པོ་མ་ཡིན་པར་ཐལ་ལོ། ། དེ་བཞིན་དུ་སྒྲ་དོན་གྱི་སྤྱི་ལ་ཡང་སྦྱོར་མཛོད། དགག་སྒྲུབ་བྱེད་པའི་ཚུལ་ནི། རྣམ་ ༼༧༠༽ པར་རྟོག་པ་རྣམས་ནི་ཐོག་མ་མེད་ནས་སྣང་བ་དང་བཏགས་པ་གཅིག་ཏུ་འཁྲུལ་བའི་བག་ཆགས་ཀྱི་མཐུས་སྣང་བཏགས་གཅིག་ཏུ་འཁྲུལ་ནས་གཞན་སེལ་གྱི་སྤྱི་དང་བྱེ་བྲག་ལ་དོན་རང་མཚན་གྱི་སྤྱི་དང་བྱེ་བྲག་ཏུ་འཁྲུལ་ནས་དེ་ལ་བྱེ་བྲག་གྲུབ་པས་སྤྱི་འགྲུབ་པ་དང་སྤྱི་ཁེགས་པས་བྱེ་བྲག་ཁེགས་པའི་དགག་སྒྲུབ་ཀྱི་རྣམ་གཞག་བྱེད་དོ། ། དེ་སྐད་དུ་རྣམ་འགྲེལ་ལས། འཁྲུལ་པས་དངོས་པོ་གཅིག་ལྟར་རྟོགས། ། ཞེས་དང༌། དེ་ལ་ངོ་བོ་ཕྱི་རོལ་དང༌། །
གཅིག་ལྟར་གཞན་ལས་ལོག་ལྟ་བུར། ། སྣང་བ་གང་ཡིན་བཏགས་པ་ཡི། ། ཡན་ལག་མེད་ཕྱིར་དེ་ཉིད་མིན། ། ཞེས་གསུངས་པའི་ཕྱིར་རོ། ། གསུམ་པ་རྩོད་པ་སྤང་བ་ནི། གལ་ཏེ་དོན་ལ་སྤྱི་མེད་ན་གཞན་སེལ་གྱི་སྤྱི་ནི་ཐ་སྙད་དུ་གྲུབ་ཀྱང་སྒྲོ་བཏགས་ཡིན་པའི་ཕྱིར་དངོས་མེད་ཡིན་ལ། དེ་ལ་དགག་སྒྲུབ་བྱས་ཀྱང་དོན་རང་མཚན་དང་མ་འབྲེལ་བའི་ཕྱིར་བྱེ་བྲག་གྲུབ་པས་སྤྱི་འགྲུབ་པ་རང་བཞིན་གྱི་རྟགས་དང༌། སྤྱི་ཁེགས་པས་བྱེ་བྲག་འགོག་པ་ཁྱབ་བྱེད་མ་དམིགས་པ་ལ་སོགས་པ་རྟོག་གེའི་རྣམ་གཞག་དང་འཇིག་རྟེན་གྱི་ཐ་སྙད་ཐམས་ཅད་ ༼༧༡༽ འཇིག་ཅེ་ན། གཞན་སེལ་ཕྱིན་ཅི་མ་ལོག་པའི་རྟོག་པས་དོན་རང་མཚན་དང་གཞན་སེལ་གཅིག་ཏུ་འཁྲུལ་ནས་ཡུལ་ལ་འཇུག་པ་ན་འཇུག་ཡུལ་རང་མཚན་ཐོབ་པ་དེ་ཙམ་གྱིས་ཚད་མའི་བྱ་བ་གྲུབ་པ་ཡིན་པའི་ཕྱིར་རྟོག་གེ་དང་འཇིག་རྟེན་གྱི་རྣམ་གཞག་འཐད་པ་ཡིན་ནོ། ། ཐོབ་ཅེས་པའང་དགག་སྒྲུབ་ཇི་ལྟར་བྱས་པ་ལྟར་ཞུགས་པ་ན་དོན་ཡོད་པ་ལ་ཡོད་པ་ཉིད་དུ་ཤེས།
མེད་པ་ལ་མེད་པ་ཉིད་དུ་ཤེས་པ་དེ་ཉིད་ཡིན་ནོ། ། ངག་དོན། ཤེས་བྱ་ཆོས་ཅན། གཞན་སེལ་ལ་དགག་སྒྲུབ་བྱས་ན་རྟོག་གེ་དང་འཇིག་རྟེན་གྱི་ཐ་སྙད་མི་འཐད་མི་དགོས་པར་ཐལ། གཞན་སེལ་ལ་དགག་སྒྲུབ་བྱས་ཀྱང་རྟོག་གེ་དང་འཇིག་རྟེན་པའི་ཐ་སྙད་འཐད་པ་ཡིན་པའི་ཕྱིར་ཏེ། གཞན་སེལ་ཕྱིན་ཅི་མ་ལོག་པའི་རྟོག་པས་གཞན་སེལ་ལ་དོན་རང་མཚན་དུ་འཁྲུལ་ནས་ཞུགས་པ་ན་འཇུག་ཡུལ་རང་མཚན་ཐོབ་པ་དེ་ཙམ་གྱིས་ཚད་མའི་བྱ་བ་གྲུབ་པ་ཡིན་པའི་ཕྱིར། འུག་པ་ལ་སྟོན་པ་བྱེད་པས་འུག་ཕྲུག་པ་བྱེ་བྲག་པ་ནི་གསལ་བ་ལས་རྫས་ཐ་དད་པའི་སྤྱི་འདོད་ལ། ཤེས་བྱ་ཉི་ཤུ་རྩ་ ༼༧༢༽ ལྔར་གྲངས་ངེས་པ་འདོད་པས་གྲངས་ཅན་པ། སྤྱི་དང་བྱེ་བྲག་རྫས་གཅིག་ཡིན་ཞེས་འདོད་ལ། དངོས་པོ་གཞིར་བྱས་ཀྱི་སྤྱི་བྱེ་བྲག་རྫས་གཅིག་ཏུ་འདོད་པའི་གངས་ཅན་པ་རྣམས་གྲངས་ཅན་དེའི་རྗེས་སུ་འབྲངས་པ་ཡིན་ལ།
སྤྱི་དང་བྱེ་བྲག་རྫས་དེ་ཉིད་དང་གཞན་དུ་མེད་པ་གཞན་སེལ་བར་འདོད་པ་ནི་མཁས་པ་རིགས་པའི་དབང་ཕྱུག་གཉིས་ཀྱི་ལུགས་ཡིན་པས་འཐད་དོ། ། ཚད་མ་རིགས་པའི་གཏེར་ལས་སྤྱི་དང་བྱེ་བྲག་བརྟག་པའི་རབ་ཏུ་བྱེད་པ་སྟེ་གསུམ་པའི་གསལ་བྱེད་རེ་ཞིག་རྫོགས་སོ།། །། ༼༧༣༽ གཉིས་པ་སྣང་བ་དང་སེལ་བས་རྟོགས་པའི་ཚུལ་ལ། འཇུག་ཚུལ་སྤྱིར་བསྟན་པ་དང༌། སོ་སོའི་རང་བཞིན་ངེས་པར་བྱ་བ་དང་གཉིས། དང་པོ་ནི། རྟོག་མེད་ཀྱི་ཤེས་པ་ཐམས་ཅད་སྣང་བའི་སྒོ་ནས་འཇུག རྗོད་བྱེད་ཀྱི་སྒྲ་དང་རྟོག་པ་ཐམས་ཅད་གཞན་སེལ་བའི་སྒོ་ནས་འཇུག་པ་ཡིན་ནོ། ། སྣང་བ་དང་སེལ་བ་དེ་གཉིས་ལ་བྱེད་པ་པོའི་སྒོ་ནས་དབྱེ་ན། སྣང་བ་ལ་འཁྲུལ་པ་དང་མ་འཁྲུལ་བ་གཉིས།
སེལ་བ་ལ་ཕྱིན་ཅི་ལོག་པ་དང་མ་ལོག་པ་གཉིས་སུ་དབྱེ་བས་གཉིས་གཉིས་ཏེ་རྣམ་པ་བཞིའོ། ། གཉིས་པ་ལ་སྣང་སེལ་གཉིས། དང་པོ་ལ་སྣང་བའི་མཚན་ཉིད། རྟོག་མེད་ཀྱི་ཤེས་པས་མཐོང་བ། དབྱེ་ན་སྣང་བ་འཁྲུལ་པ་དང་མ་འཁྲུལ་བ་གཉིས། དང་པོའི་མཚན་ཉིད་རང་མཚན་མེད་པ་གསལ་བར་མཐོང་བ། དབྱེ་ན་དབང་ཤེས་འཁྲུལ་པ་དང༌། ཡིད་ཤེས་བསླད་པ་གཉིས། སྣང་བ་མ་འཁྲུལ་བའི་མཚན་ཉིད་རང་མཚན་ཡོད་པ་གསལ་བར་མཐོང་བ། དབྱེ་ན་མངོན་སུམ་བཞི།
འདི་ལ་ཡུལ་གྱི་གནས་ ༼༧༤༽ ལུགས་ནི། དོན་ལ་གནས་པའི་དངོས་པོ་རྣམས་ལ་རྫས་གཅིག་པ་བཻ་ཌཱུརྻའི་སྔོན་པོ་དང་བྱས་མི་རྟག་པ་ལ་སོགས་པ་རྣམས་རྫས་ཐ་དད་ལྟ་ཞོག་ལྡོག་པའང་ཐ་དད་མེད་པས་ཐ་དད་མི་སྲིད་ཅིང༌། བཻ་ཌཱུརྻའི་སྔོན་པོ་དང་ཨཏྤ་ལའི་སྔོན་པོ་ལ་སོགས་རྫས་དུ་མ་རྣམས་ལ་སྔོན་པོ་ཙམ་ལ་སོགས་པའི་སྤྱི་དངོས་པོ་བ་མེད་པས་ཕན་ཚུན་རྗེས་སུ་འགྲོ་བས་སྟོང་ཞིང་གཅིག་ཏུ་གནས་པ་མི་སྲིད་ལ། རྫས་གཅིག་ལ་གསལ་མི་གསལ་ཆ་གཉིས་མེད་དོ། ། དེ་སྐད་དུ་རྣམ་འགྲེལ་ལས། དམ་པའི་དོན་གྱི་དོན་རྣམས་ནི། ། རང་གིས་འདྲེ་དང་ཐ་དད་མེད། ། དེ་ལ་ངོ་བོ་གཅིག་པ་དང༌། ། དུ་མ་བློ་ཡིས་བསླད་པ་ཡིན། ། ཞེས་གསུངས་པའི་ཕྱིར་རོ། །
བློའི་འཛིན་སྟངས་ནི། གཞན་རིག་མངོན་སུམ་ཐམས་ཅད་ཆོས་ཅན། དོན་རང་མཚན་རྣམས་རྣམ་པ་ཇི་ལྟར་གནས་པ་བཞིན་སྣང་སྟེ། དོན་རྫས་གཅིག་པ་ལ་གཅིག་ཏུ་སྣང་ཞིང་ཐ་དད་དུ་སྣང་བ་མེད། རྫས་ཐ་དད་པ་རྣམས་རྫས་ཐ་དད་དུ་སྣང་ཞིང་གཅིག་ཏུ་སྣང་བ་མེད་པའི་ཕྱིར། ཆོས་ཅན། ཡུལ་ལ་རེས་འཇོག་ཏུ་འཇུག་པ་མེད་དེ། རང་ཡུལ་ ༼༧༥༽ ལ་སྣང་བས་འཇུག་པའི་ཕྱིར། བློ་དོན་མཐུན་པ་ལ་ཇི་ལྟར་མཐུན་པའི་ཚུལ། དེ་ཚད་མས་སྒྲུབ་པ་དང༌།
དེས་ན་མངོན་སུམ་མ་ངེས་པར་བསྒྲུབ་པའོ། ། དང་པོ་ནི། བློ་དབང་པོའི་མངོན་སུམ་ཆོས་ཅན། རང་གི་དོན་གྱི་གནས་ཚུལ་དང་ཁྱོད་ལ་སྣང་བ་ཕན་ཚུན་འཆོལ་བ་མེད་དེ། དོན་གཅིག་དང་ཐ་དད་དུ་མེད་ན་ཁྱོད་ལ་གཅིག་དང་ཐ་དད་ཀྱི་རྣམ་པ་མི་འབྱུང་བར་ངེས་པའི་ཕྱིར་ཏེ། རང་གི་གཟུང་ཡུལ་ལ་ཇི་ལྟར་གནས་པའི་ནུས་པས་དོན་གྱི་རྣམ་ལྡན་དུ་སྐྱེས་པས་སོ། ། ཕན་ཚུན་མ་འཆོལ་བའི་དོན་ཡང་ཡུལ་སྔོན་པོར་གནས་པ་ལྟར་མངོན་སུམ་ལའང་སྔོན་པོར་སྣང༌། སྔོན་པོ་ནི་བྱས་མི་རྟག་དང་ཐ་དད་དུ་མེད་པ་ལྟར་མངོན་སུམ་ལའང་ཐ་དད་མེད་པར་སྣང༌། ཡུལ་དུས་རྣམ་པ་ཐ་དད་དུ་གནས་པ་རྣམས་ཡུལ་དུས་རྣམ་པ་ཐ་དད་དུ་གནས་པ་ལྟར་མངོན་སུམ་ལའང་ཐ་དད་དུ་སྣང་སྟེ། རྒྱ་ཐ་དད་ཀྱི་འབུར་བཞིན་ནོ། །
དེ་སྐད་དུ་རྣམ་འགྲེལ་ལས། དོན་གྱི་རང་གི་ངོ་བོ་གཅིག ། བདག་ཉིད་མངོན་སུམ་ ༼༧༦༽ ཡིན་པ་ལ། ། ཚད་མ་རྣམས་ཀྱིས་བརྟག་བྱ་གང༌། ། མ་མཐོང་ཆ་གཞན་ཅི་ཞིག་ཡོད། ། ཅེས་དང༌། དེ་ཕྱིར་དངོས་པོ་མཐོང་བ་ཡིས། ། ཡོན་ཏན་མཐའ་དག་མཐོང་བ་ཉིད། ། ཅེས་གསུངས་པའི་ཕྱིར་རོ། ། གཉིས་པ་ལ་རྟགས་འགོད་པ་ནི།
དོན་ངོ་བོ་དབྱེར་མེད་ཀྱི་གཅིག་ཡིན་པ་དེ་ལ་སྣང་མི་སྣང་ཆ་གཉིས་མེད་དེ། དཔེར་ན་བཻ་ཌཱུརྻ་མཐོང་བ་ན་སྔོན་པོ་མཐོང་བ་བཞིན་ནོ། ། བུམ་པའི་བྱས་མི་རྟག་ཀྱང་དོན་ངོ་བོ་དབྱེར་མེད་ཀྱི་གཅིག་ཡིན་ནོ། ། ཞེས་བྱ་བ་ནི་རང་བཞིན་གྱི་རྟགས་ཡིན་ནོ། ། དེའི་ཕྱོགས་ཆོས་ནི་ལྟོས་མེད་དང་གནོད་པ་ཅན་གྱིས་འོག་ཏུ་སྒྲུབ་ལ། ཁྱབ་པ་མྱོང་བས་གྲུབ་བོ། ། གལ་ཏེ་བྱས་མི་རྟག་ངོ་བོ་གཅིག་ཡིན་པ་དེ་དོན་གྱི་གཅིག་ཡིན་ན་མི་སྲིད་ལ། ཀུན་རྫོབ་ཀྱི་གཅིག་ཡིན་ན་མ་ངེས་ཏེ། ཟླ་བའི་དཀྱིལ་འཁོར་གྱི་འོག་སྣང་ཡང་སྟེང་མི་སྣང་བ་བཞིན་ནོ་ཞེ་ན། ཀུན་རྫོབ་ཀྱི་གཅིག་ཡིན་ནོ། །
དེ་ཡང་འཇིག་རྟེན་ལ་གྲགས་པ་ཟླ་གཅིག་ལྟ་བུ་མ་ཡིན་གྱི་བསྟན་བཅོས་ལ་གྲགས་པའི་སྐྱེ་མཆེད་ཀྱི་རྫས་གཅིག་ཡིན་ནོ་ཞེས་ཀུན་མཁྱེན་གཉིས་པ་གསུང་མོད། མདོ་སྡེ་ ༼༧༧༽ པ་ལྟར་ན་དོན་དམ་གྱི་གཅིག་ཡིན་ཏེ། རྫས་སུ་གྲུབ་ན་དོན་དམ་བདེན་པ་ཡིན་པའི་ཕྱིར། དེ་སྐད་དུ། དམ་པའི་དོན་གྱི་དོན་རྣམས་ནི། ། རང་གིས་འདྲེ་དང་ཐ་དད་མེད། ། དེ་ལ་ངོ་བོ་གཅིག་པ་དང༌། ། དུ་མ་བློ་ཡིས་བསླད་པ་ཡིན། ། ཞེས་གསུངས་པའི་ཕྱིར་རོ། ། གལ་ཏེ་རྫས་གཅིག་ལ་སྣང་མི་སྣང་ཆ་གཉིས་མེད་ན།
རྗེས་དཔག་དང་དེ་མྱོང་གཉིས་ལ་སྒྲ་དོན་འཛིན་མི་འཛིན་ཆ་གཉིས་འགལ་ཏེ། རྫས་གཅིག་ཡིན་པའི་ཕྱིར་ཟེར་ན། མི་འགལ་ཏེ། ཤེས་པ་གཅིག་ཉིད་རང་རིག་ཁ་ནང་བལྟ་སྣང་བས་འཇུག རྗེས་དཔག་ཁ་ཕྱིར་བལྟ་སེལ་བས་འཇུག་པའི་ཕྱིར་རོ། ། རྫས་གཅིག་ལ་སྣང་མི་སྣང་ཆ་གཉིས་མེད་ན་ངེས་མ་ངེས་ཆ་གཉིས་ཡོད་པ་འགལ་ལོ་ཞེ་ན། མངོན་སུམ་རྫས་ཀྱི་ཡུལ་ཅན། ངེས་པ་གཞན་སེལ་གྱི་ཡུལ་ཅན་ཐ་དད་པས་མི་མཚུངས་སོ། ། གསུམ་པ་ནི་མངོན་སུམ་ཚད་མ་ཡང་ཆོས་ཅན། ཁྱོད་ཚད་མར་འགྱུར་བ་ལ་ངེས་པ་ཡིན་མི་དགོས་ཏེ།
རྟོག་མེད་ཡིན་པའི་ཕྱིར་ཏེ། སྒྲུབ་པས་འཇུག་པ་དེས་ནའོ། ། དེ་སྐད་དུ་རང་འགྲེལ་ལས། ད་ནི་ཇི་ལྟར་མ་ངེས་པ་ ༼༧༨༽ མངོན་སུམ་གྱིས་ཀྱང་གཟུང་བ་ཡིན་ཞེ་ན། མངོན་སུམ་ནི་གང་གི་ཡང་ངེས་པར་བྱེད་པ་མ་ཡིན་ཏེ། དེས་གང་ཞིག་འཛིན་པ་དེ་ཡང་ངེས་པས་ནི་མ་ཡིན་ནོ། ། འོ་ན་ཅི་ཞེ་ན། དེར་སྣང་བས་སོ། ། དེ་བས་ན་ངེས་པ་དང་མ་ངེས་པའི་དབང་གིས་མངོན་སུམ་གྱིས་འཛིན་པ་དང་མི་འཛིན་པ་དག་མ་ཡིན་ནོ། ། ངེས་པ་རྣམས་ཀྱིས་ནི་དེ་ལྟ་མ་ཡིན་ཏེ།
འགའ་ཞིག་ངེས་ཀྱང་གཞན་ལ་མ་ངེས་པས་འཇུག་པ་ཐ་དད་པས་འཛིན་པ་དང་མི་འཛིན་པ་དག་ཡིན་ནོ། ། དེའི་ཕྱིར་ངེས་པ་གང་ཡིན་པ་དེ་ཉིད་འདི་འཛིན་པ་ཡིན་ནོ། ། དེ་ལྟ་མ་ཡིན་ན་རྣམ་པ་གཅིག་ལ་ཡང་དེར་མི་འགྱུར་རོ་ཞེས་གསུངས་པའི་ཕྱིར་རོ། ། ཚད་མ་ལ་ངེས་མི་དགོས་ན། ཡོད་མེད་ངེས་པའི་འབྲས་ཅན་མིན། ། ཕྱིར་ན་ཚན་མ་ཉིད་མི་འགྱུར། ། ཞེས་པ་དང་འགལ་ལོ་ཞེ་ན། དེའི་དོན་ནི་ཚད་མ་ཡིན་ན་ངེས་པ་ཡིན་དགོས་པ་མ་ཡིན་གྱི། རང་ངམ་གཞན་ལས་ངེས་པ་འདྲེན་ནུས་པ་མ་ཡིན་ན་ཚད་མ་མིན་དགོས་པའི་ཕྱིར་རོ། ། གལ་ཏེ་དངོས་སུ་མ་ངེས་ན་ཚད་མར་འགལ་ལོ་ཞེ་ན།
ཁ་ཅིག་ན་རེ། ངེས་པ་ ༼༧༩༽ གཉིས་ལས་རྟོག་པའི་ངེས་པ་མེད་ཀྱང་རྟོག་མེད་ཀྱི་ངེས་པ་ཡོད་དེ། མངོན་སུམ་གྱིས་སྒྲོ་འདོགས་གཅོད་པའི་ཕྱིར་རོ་ཞེ་ན། སྒྲོ་འདོགས་ཆོད་པ་དེ་ཅི། སྣང་བ་ཙམ་ལ་ཟེར་ན། མངོན་སུམ་ལ་སྒྲོ་འདོགས་མ་ཆོད་པ་མི་སྲིད་ལ། གཞན་སེལ་གྱིས་སྒྲོ་འདོགས་ཆོད་པ་ལ་ཟེར་ན་རྗེས་དཔག་ལྟར་རྟོག་པ་ལས་མ་འདས་སོ། ། རང་ལན་ལ། མངོན་སུམ་གྱིས་དགག་སྒྲུབ་བྱེད་པའི་ཚུལ། ངེས་ན་མངོན་སུམ་དུ་འགལ་བ་དང༌།
སྣང་ཡུལ་ལ་སྒྲ་རྟོག་མི་འཇུག་པའི་ཚུལ་ལོ། ། འོ་ན་མངོན་སུམ་ཚད་མ་གང༌། དེས་དགག་སྒྲུབ་ཇི་ལྟར་བྱེད་ཅེ་ན། མངོན་སུམ་རྟོག་བྲལ་མ་འཁྲུལ་བ་ཡིན་པ་ཉིད་ཀྱིས་ཚད་མར་གྲུབ་པ་ཡིན་ལ། རང་ངམ་གཞན་གྱི་སྟོབས་ཀྱིས་ངེས་པའི་དབང་གིས་དགག་སྒྲུབ་བྱེད་པ་ཡིན་ནོ། ། དེ་ཡང་བུམ་གཟུགས་རང་མཚན་མངོན་སུམ་དུ་མཐོང་བ་ན་དེའི་ཁ་དོག་དང་དེའི་མི་རྟག་པ་གཉིས་ཀ་མངོན་སུམ་ལ་སྣང་བས་ཁ་དོག་གི་རྫས་ལ་ཚད་མར་སོང་བ་ན་མི་རྟག་པའི་རྫས་ལའང་ཚད་མར་སོང་བ་ཉིད་ཀྱིས་མངོན་ ༼༨༠༽ སུམ་ཚད་མར་གྲུབ་པ་ཡིན་ནོ། ། འོན་ཀྱང་ཁ་དོག་གི་ཆ་ལ་འཁྲུལ་པའི་རྒྱུ་མེད་པ་དང༌། གོམས་པའི་རྐྱེན་གསལ་བ་དང༌། ཡིད་གཏད་པ་ཡོད་པས་རང་སྟོབས་ཀྱིས་ངེས་པ་འདྲེན་ནུས་ཏེ། ཁྱད་པར་ཆ་ཤས་རྣམས་སྤངས་པ། །
མངོན་སུམ་གྱི་ནི་གཟུང་བ་ལའང༌། ། ཁྱད་པར་གང་ལ་རྟོགས་པ་ཡི། ། རྐྱེན་ཡོད་དེ་ནི་རྟོགས་པར་འགྱུར། ། ཞེས་གསུངས་པའི་ཕྱིར་རོ། ། མི་རྟག་པའི་ལྡོག་པ་ལ་འདྲ་བ་གཞན་འབྱུང་སོགས་འཁྲུལ་པའི་རྒྱུས་ཟིན་པས་རང་སྟོབས་ཀྱིས་ངེས་པ་འདྲེན་མི་ནུས་པས་གཞན་གྱིས་ངེས་པ་དྲངས་པ་ལ་ལྟོས་དགོས་ཏེ། འཁྲུལ་པས་ངེས་པར་མི་བྱེད་པས། ། བསྒྲུབ་པ་རབ་ཏུ་འཇུག་པ་ཡིན། ། ཞེས་དང༌། གཟུགས་ཆོས་མཐུན་པར་མཐོང་བ་ལས། ། ཉ་ཕྱིས་ལ་དངུལ་རྣམ་པ་ལྟར། །
གལ་ཏེ་འཁྲུལ་པའི་རྒྱུ་མཚན་གྱིས། ། ཡོན་ཏན་གཞན་སྦྱོར་མི་བྱེད་ན། ། ཞེས་གསུངས་པའི་ཕྱིར་རོ། ། གཉིས་པ་ནི་གལ་ཏེ་སྐད་ཅིག་གི་ལྡོག་པ་ལ་གཞན་སེལ་འཇུག་མོད། སྔོན་པོའི་རང་ལྡོག་ ༼༨༡༽ ངེས་པ་འདི་རྟོག་པ་ཡིན་པས་མངོན་སུམ་དུ་མི་རུང༌། རྟགས་ལ་མ་ལྟོས་པས་རྗེས་དཔག་ཀྱང་མ་ཡིན། འགལ་ཟླ་མ་བཅད་པས་གཞན་སེལ་དུའང་མི་རུང་བའི་ཕྱིར་ཞེ་ན། དོན་ཆ་ཤས་སུ་མ་ཕྱེ་བ་མངོན་སུམ་གྱིས་མཐོང་ནས་དེའི་རྗེས་ལ་བྱུང་བའི་ཤེས་པས་སྔོན་པོའོ་ཞེས་སྔོ་ལྡོག་སྤྱིའི་ཚུལ་དུ་ངེས་པ་ཆོས་ཅན། གཞན་སེལ་བའི་ཡུལ་ཅན་ཡིན་ཏེ། རྟོག་པ་ཡིན་པའི་ཕྱིར་དང༌།
འགལ་ཟླ་གཞན་གྱི་ཆ་ཤས་སུ་སྒྲོ་མ་བཏགས་པར་སྔོ་མིན་བཅད་ནས་འཇུག་པའི་ཕྱིར། ཆོས་ཅན། སྣང་བཏགས་གཅིག་ཏུ་འཁྲུལ་ནས་ཞུགས་པས་འཇུག་ཡུལ་རང་མཚན་ཐོབ་པ་ཡིན་ཏེ། གཞན་སེལ་ཕྱིན་ཅི་མ་ལོག་པའི་ཕྱིར། ཆོས་ཅན། ནང་ལྟ་མ་འཁྲུལ་བ་ཡིན་ཏེ། ནང་ལྟ་རང་རིག་ཡིན་པའི་ཕྱིར། དེ་སྐད་དུ་མདོ་ལས། རྟོག་པའང་རང་རིག་ཉིད་དུ་འདོད། ། དོན་ལ་མ་ཡིན་དེར་རྟོག་ཕྱིར། །
ཞེས་དང༌། མཐོང་བ་འགའ་ལའང་ཤེས་པ་གང༌། ། སྤྱི་ཡི་དོན་ཅན་ ༼༨༢༽ རྣམ་རྟོག་པ། ། གཞན་གྱི་ཆ་སྒྲོ་མ་བཏགས་པ། ། དེ་ཙམ་སེལ་བའི་སྤྱོད་ཡུལ་ཅན། ། ཞེས་གསུངས་པའི་ཕྱིར་རོ། ། ཤེས་བྱ་ཆོས་ཅན། ཡུལ་གང་ལ་ངེས་ཤེས་དོན་མཐུན་ཡོད་པ་དེས་ཡུལ་དེ་མ་ཡིན་དུ་སྒྲོ་འདོགས་པ་བཅད་པར་ཤེས་པར་བྱ་བ་ཡིན་ཏེ། ཞེན་ཡུལ་གཅིག་ལ་ཞུགས་པའི་ངེས་ཤེས་དོན་མཐུན་དང་དེ་མིན་དུ་སྒྲོ་འདོགས་པའི་སྒྲོ་འདོགས་གཉིས་ལྷན་ཅིག་མི་གནས་འགལ་ཡིན་ཕྱིར། དེ་སྐད་དུ།
ངེས་པ་དང་ནི་སྒྲོ་འདོགས་ཡིད། ། གནོད་བྱ་གནོད་བྱེད་ངོ་བོའི་ཕྱིར། ། འདི་ནི་སྒྲོ་འདོགས་དབེན་པ་ལ། ། འཇུག་ཅེས་བྱ་བར་ཤེས་པ་ཡིན། ། ཞེས་གསུངས་པའི་ཕྱིར་རོ། ། ངེས་ཤེས་དང་སྒྲོ་འདོགས་ཀྱི་ཡིད་གཉིས་ཆོས་ཅན། མངོན་སུམ་མ་ཡིན་ཏེ། སེལ་བས་འཇུག་པའི་ཕྱིར། ཞེས་རིགས་པའི་དེ་ཁོ་ན་ཉིད་མཁྱེན་པ་ཕྱོགས་གླང་ཆོས་གྲགས་གཉིས་ཀྱིས་གསུངས་པ་ཡིན་ནོ། ། གསུམ་པ་ནི།
གལ་ཏེ་སྒྲ་དང་ངེས་པ་ཡང་ ༼༨༣༽ དངོས་པོ་སྣང་བས་འཇལ་ན་སྐྱོན་ཅི་ཡོད་ཅེ་ན། ཤེས་བྱ་ཆོས་ཅན། གྲུབ་ནའང་ཅིག་ཆར་གྲུབ། དགག་ནའང་ཅིག་ཆར་ཁེགས་པར་ཐལ། སྒྲ་རྟོག་གིས་སྣང་བའི་སྒོ་ནས་དངོས་པོ་འཇལ་བ་ཡིན་པའི་ཕྱིར། སྐྱོན་མེད་དེ། དོན་གཅིག་ཀྱང་མིང་ཐ་དད་ཡིན་པའི་ཕྱིར་ཞེ་ན། ཤེས་བྱ་ཆོས་ཅན། དོན་ཁྱད་མེད་གཅིག་ལ་སྒྲ་དང་ངེས་ཤེས་ཇི་སྙེད་གཅིག་གིས་མིང་དུ་མར་བཏགས་ནས་བརྗོད་ཀྱང་མིང་གི་རྣམ་གྲངས་ཡིན་གྱི་ཐ་དད་ཀྱི་མིང་དང་ཐ་སྙད་ཐོབ་པ་མ་ཡིན་པར་ཐལ། དོན་གཅིག་པོ་དེ་ལས་མ་འདས་པའི་ཕྱིར།
བྱས་མི་རྟག་སོགས་ངོ་བོ་གཅིག་ལ་སྒྲ་ཐ་དད་ཀྱིས་བརྗོད་ཀྱང་རྣམ་གྲངས་པར་མི་འགྱུར་ཏེ། བྱས་མི་རྟག་ལྡོག་པ་ཐ་དད་ཡིན་པའི་ཕྱིར་ཟེར་ན། བྱས་མི་རྟག་ལྡོག་པ་ཐ་དད་པས་ཐ་དད་དུ་འབྱེད་ན་སེལ་བ་ལ་དངོས་པོའི་མིང་གིས་བཏགས་པར་ཟད་ལ། ལྡོག་པ་དེ་ལ་སྣང་བ་དངོས་པོར་རློམ་པ་ནི་འཁྲུལ་ཞིང་ལྡོག་པ་ལ་སྣང་བར་མིང་ ༼༨༤༽ འདོགས་པ་ནི་རྟོག་གེའི་ཐ་སྙད་མི་ཤེས་པར་ཟད་དོ། ། ངག་དོན། སྒྲ་རྟོག་གི་ཡུལ་དུ་གྱུར་པའི་བྱས་མི་རྟག་ཆོས་ཅན། སེལ་བ་ཡིན་པར་ཐལ། ལྡོག་པ་ཐ་དད་ཡིན་པའི་ཕྱིར། འདོད་ན། དངོས་པོ་ཡིན་པ་བུད།
གཉིས་པ་གཞན་སེལ་ལ། དངོས་འགལ་བཅད་ནས་འཇུག་པ་ནི་གཞན་སེལ་བའི་ཡུལ་ཅན་གྱི་མཚན་ཉིད་ཡིན་པར་སློབ་དཔོན་གྱིས་བཞེད་དོ། ། དངོས་འགལ་གཅོད་པ་ནི་ཡུལ་གཞན་སེལ་གྱི་མཚན་ཉིད་ཡིན་ནོ། ། དེ་སྐད་དུ་རྣམ་འགྲེལ་ལས། དེ་ནི་རྣམ་གཅོད་ཡུལ་ཅན་གྲུབ། ། ཅེས་དང༌། རྣམ་གཅོད་བརྗོད་པར་བྱེད་པར་གྲུབ། ། ཅེས་གསུངས་པའི་ཕྱིར་རོ། ། འདི་ལ་སེལ་བའི་རྣམ་གཞག་དང༌། དེའི་དབྱེ་བ་གཉིས།
དང་པོ་ལ་ཡུལ་གྱི་གནས་ལུགས། བློའི་འཛིན་སྟངས་གཉིས། དང་པོ་ནི། གཞན་སེལ་ཕྱིན་ཅི་མ་ལོག་པའི་ཤེས་པ་ཆོས་ཅན། ཁྱོད་ཀྱི་དངོས་ཡུལ་དོན་ལ་མེད་དེ། ཁྱེད་ཀྱི་ ༼༨༥༽ དངོས་ཡུལ་དེ་སྒྲོ་བཏགས་ཡིན་པའི་ཕྱིར། ཆོས་ཅན། ཁྱོད་འཁྲུལ་ནས་འཇུག་པ་ན་ཐོབ་པའི་ཡུལ་རང་མཚན་ཡིན་ཏེ། དེ་ལྟ་བུའི་ཡུལ་དེས་དོན་བྱེད་ནུས་པའི་ཕྱིར། རང་མཚན་དེ་ཡང་བྱས་མི་རྟག་ལ་སོགས་པ་དོན་ལ་ཐ་དད་མེད་པར་གཅིག་ཏུ་གནས་ལ།
རང་མཚན་རྫས་ཐ་དད་རྣམས་ཕན་ཚུན་འདྲེ་བ་མེད་པར་ཐ་དད་དུ་གནས་སོ། ། འོ་ན་དམ་བཅའི་ཕྱོགས་གཅིག་རྟགས་སུ་འགྱུར་བ་དང་རྟགས་རྗེས་འགྲོ་མེད་པར་འགྱུར་རོ་ཞེས་བྱེ་བྲག་པས་བརྗོད་པའི་སྐྱོན་ཇི་ལྟར་སྤོང་ཞེ་ན། འདིའི་ལན་ལ་བློའི་འཛིན་སྟངས་ཤེས་དགོས་པས་དེ་བཤད་ན། དོན་རང་མཚན་རྣམས་དེ་ལྟར་གནས་ཀྱང་རྟོག་པས་སྒྲོ་བཏགས་ནས་རང་མཚན་གཅིག་ལ་ཐ་དད། ཐ་དད་ལ་གཅིག་དང༌། གཅིག་ལ་གཅིག་དང༌། ཐ་དད་ལ་ཐ་དད་དུ་འཛིན་པ་སྟེ། སེལ་བའི་འཛིན་སྟངས་མུ་བཞི་སྲིད་པ་ལ། གཞན་གཉིས་གོ་སླ་ལ། བཟློག་པ་གཉིས་ ༼༨༦༽ ལ།
ཐ་དད་ལ་གཅིག་ཏུ་འཛིན་པ་ལ་སྒྲོ་འདོགས་པའི་རྒྱུ་མཚན། བློའི་རྣམ་པ། དགོས་པ་དང་གསུམ། དང་པོ་ནི་ཙནྡན་གྱི་མེ་ལ་སོགས་པ་མེ་ཐམས་ཅད་བསྲེག་པའི་བྱ་བ་འབྲས་བུ་གཅིག ཆུ་ཐམས་ཅད་ངོམས་པའི་འབྲས་བུ་གཅིག ཙནྡན་དང་ཤ་པ་ལ་སོགས་པ་ཡལ་ག་ལོ་འདབ་དང་ལྡན་པར་མཚན་ཉིད་གཅིག དཀར་ཟལ་སོགས་ནོག་ལྐོག་ཤལ་དང་ལྡན་པར་མཚན་ཉིད་གཅིག་པ་ཉིད་གཅིག་ཏུ་སྒྲོ་འདོགས་པའི་རྒྱུ་མཚན་ཡིན་ནོ། ། བློའི་རྣམ་པ་ལ་ཐ་དད་ལ་གཅིག་ཏུ་འཁྲུལ་ཚུལ་ནི། ཡལ་ག་དང་ནོག་དང་སྲེག་པ་དང་ངོམས་པ་ལ་སོགས་པ་གཞན་སེལ་གཅིག་པའི་ཡུལ་རྣམས་ལ་ཐོག་མ་མེད་པ་ནས་སྣང་བཏགས་གཅིག་ཏུ་འཁྲུལ་བའི་བག་ཆགས་ཀྱིས་སྟོབས་ཀྱིས་གཅིག་ཏུ་འཁྲུལ་ནས་སྤྱི་གཅིག་ཏུ་གཟུང་བ་ཡིན་ནོ། ། དེ་སྐད་དུ།
ཐ་དད་དངོས་རྣམས་ལ་བརྟེན་ནས། ། དོན་གཅིག་ཏུ་ནི་སྣང་བའི་བློ། ། ཞེས་དང༌། དངོས་ ༼༨༧༽ རྣམས་ངོ་བོ་འགའ་ཞིག་གིས། ། ཐ་དད་མིན་པ་ལྟ་བུར་སྣང༌། ། དེ་ལ་བསམ་པའི་དབང་གིས་ན། ། སྤྱི་ཡོད་པར་ནི་རབ་ཏུ་བསྒྲགས། ། དེ་ཡིས་ཇི་ལྟར་ཀུན་བཏགས་པ། ། དེ་ནི་དམ་པའི་དོན་དུ་མེད། ། གསལ་བ་རྣམས་ནི་རྗེས་མི་འགྲོ། །
རྗེས་འགྲོ་གཞན་ནི་སྣང་བ་མེད། ། ཅེས་གསུངས་པའི་ཕྱིར། སྤྱི་དངོས་པོ་བ་མེད་པའི་ཐ་དད་དུ་མཚུངས་པ་ལ། དཀར་ཟལ་དང་ནག་སྒུར་ལ་འབྲས་བུ་བ་ལང་གི་སྤྱི་འཛིན་གྱི་བློ་གཅིག་སྐྱེ་ལ། རྟ་དང་བ་ལང་ལ་སྤྱི་འཛིན་གྱི་བློ་གཅིག་མི་སྐྱེ་བར་སྤྱི་འཛིན་གྱི་བློ་ཐ་དད་སྐྱེ་བ་འགལ་ཞེ་ན། ཡུལ་དབང་ཡིད་བྱེད་གསུམ་སྤྱི་དངོས་པོ་བ་མེད་པའི་ཐ་དད་ཡིན་ཡང་འབྲས་བུ་རྣམ་ཤེས་གཅིག་བསྐྱེད་པ་ལ་མི་འགལ་བ་དང༌། སྨན་སླེ་ཏྲེས་དང་པརྤ་ཏ་ལ་སོགས་པ་སྤྱི་དངོས་པོ་བ་མེད་པའི་ཐ་དད་ཡིན་ཀྱང་རིམས་ཞི་བར་བྱེད་པ་བཞིན། ཤེས་བྱ་ཆོས་ཅན། སྤྱི་དངོས་པོ་བ་མེད་པའི་ཐ་དད་དུ་ཁྱད་ ༼༨༨༽ པར་མེད་ན་ཡང་དཀར་ཟལ་ནག་སྒུར་སོགས་ཀྱིས་བ་ལང་གི་སྤྱི་འཛིན་གྱི་བློ་གཅིག་བསྐྱེད། རྟ་དང་ཤིང་ལ་སོགས་པས་བ་ལང་གི་སྤྱི་འཛིན་གྱི་བློ་མི་བསྐྱེད་པའི་ཁྱད་པར་ཡོད་དེ།
དེ་རྟེན་འབྲེལ་ཡིན་པའི་ཕྱིར། དེ་སྐད་དུ། གཅིག་རྟོགས་དོན་ཤེས་ལ་སོགས་པ། ། དོན་གཅིག་སྒྲུབ་ལ་འགའ་ཞིག་ནི། ། ཐ་དད་ཡིན་ཡང་རང་བཞིན་གྱིས། ། ངེས་ཏེ་དབང་པོ་ལ་སོགས་བཞིན། ། ཞེས་གསུངས་པའི་ཕྱིར། དགོས་པ་ནི་ཡུལ་དུས་རྣམ་པ་ཐ་དད་པའི་ཤ་པ་ཙནྡན་ལ་སོགས་པ་ཐ་དད་རྣམས་ལ་སྤྱི་གཅིག་ཏུ་གོ་ནས་དགག་སྒྲུབ་ཕྱོགས་གཅིག་ཏུ་རྟོགས་པ་ཉིད་དགོས་པ་ཡིན་ནོ། ། དེ་སྐད་དུ། དེ་ཡི་ཁྱད་པར་གྱིས། །
རྟོགས་འགྱུར་པ་དག་རབ་ཏུ་བྱེད། ། ཅེས་གསུངས་པའི་ཕྱིར་རོ། ། གཅིག་ལ་ཐ་དད་དུ་འཛིན་པ་ལ་ཡང་གསུམ་ལས། སྒྲོ་འདོགས་པའི་རྒྱུ་མཚན་ནི། སྒྲའི་བྱས་མི་རྟག་ལ་སོགས་པ་དོན་ལ་ཐ་དད་མེད་མོད། འོན་ཀྱང་བདེ་ ༼༨༩༽ བར་གཤེགས་པས་ཕུང་པོ་ཐ་དད་དུ་གསུངས་པ་དང་རིགས་པ་སྨྲ་བས་ཆོས་ཅན་དང་བསྒྲུབ་བྱ་དང་གཏན་ཚིགས་ཐ་དད་དུ་ཕྱེ་བ་ནི་གཞན་སེལ་བའི་སྤྱོད་ཡུལ་ལོག་ས་ཐ་དད་ལས་ལོག་པའི་ལྡོག་པ་ཐ་དད་པའི་སྒོ་ནས་དོན་རྫས་གཅིག་པ་རྣམས་ལའང་བློས་ལྡོག་པ་ཐ་དད་དུ་སྒྲོ་བཏགས་སུ་རུང་བ་ཉིད་ཡིན་ནོ། ། དེ་སྐད་དུ། མིང་དོན་གང་ལྡན་ཕན་ཚུན་དུ། ། ཐ་དད་པ་འདིའི་ས་བོན་ཡིན། ། ཞེས་གསུངས་པའི་ཕྱིར་རོ། །
བློའི་རྣམ་པ་ནི། གཞན་སེལ་ལ་བརྟེན་ཏེ་སྒྲ་དང་རྟོག་པ་ལ་ཐ་དད་དུ་སྣང་བ་ལྟར་དོན་ལའང་ཐ་དད་ཉིད་དུ་སྒྲོ་བཏགས་ནས་ཞེན་པར་བྱེད་དོ། ། དེས་ན་ཁྱད་པར་གང་ཞིག་ཆོས། ། གང་གིས་གོ་བར་འགྱུར་བ་དེ། ། དེ་ལས་གཞན་གྱིས་ནུས་མ་ཡིན། ། དེས་ན་ཐ་དད་རྣམ་པར་གནས། ། ཞེས་གསུངས་པའི་ཕྱིར་རོ། ། དགོས་པ་ནི། དོན་རྫས་གཅིག་པ་རྣམས་ལ་རྫས་གཅིག་ཏུ་མ་རྟོགས་པ་རྟོགས་པར་བྱེད་པའི་ཕྱིར་གཞན་སེལ་གྱི་སྒོ་ནས་སྒྲ་མ་ཡིན་པ་དང་མི་ ༼༩༠༽ རྟག་པ་མ་ཡིན་པ་དང་མ་བྱས་པ་ལ་ལྡོག་པའི་སྒོ་ནས་ཐ་དད་དུ་རྣམ་པར་ཕྱེ་སྟེ་དོན་ལ་གཅིག་ཡིན་ནོ། ། ཞེས་བསྒྲུབས་པས་སྒྲ་ཉིད་མི་རྟག་པ་ལ་སོགས་པར་གོ་བར་བྱེད་པ་ཉིད་ཡིན་ནོ། །
དེ་སྐད་དུ། ཆོས་དང་ཆོས་ཅན་རྣམ་གཞག་དང༌། ། ཐ་དད་ཐ་དད་མིན་ཅི་འདྲ། ། དེ་ཉིད་དུ་ནི་མ་བརྟགས་པར། ། འཇིག་རྟེན་ཇི་ལྟར་གྲགས་དེ་ལ། ། དེ་བཞིན་ཁོ་ནར་བརྟེན་ནས་ནི། ། བསྒྲུབ་བྱ་སྒྲུབ་པ་ཀུན་བཞག་པ། ། དམ་པའི་དོན་ལ་གཞུག་བྱའི་ཕྱིར། ། མཁས་པ་རྣམས་ཀྱིས་བྱས་པ་ཡིན། ། ཞེས་གསུངས་པའི་ཕྱིར་རོ། །
འདི་དག་གི་དངོས་ལ་གནོད་བྱེད་ནི། སྤྱི་དང་ལྡོག་པ་ཐ་དད་དོན་ལ་འགོག་པའི་རིགས་པ་བཞིན་ཤེས་པར་བྱའོ། ། དབྱེ་བ་ལ་གསུམ་ལས། དབྱེ་བ་དངོས་ནི། སྒྲས་ཡོད་པ་དང་མེད་པར་བརྗོད་ཅིང་རྟོག་པས་ཡོད་པ་དང་མེད་པར་འཛིན་པའི་སྒོ་ནས་ཡོད་པ་གཞན་སེལ་དང་མེད་པ་གཞན་སེལ་རྣམ་པ་གཉིས། ཡོད་པ་གཞན་སེལ་དང་མེད་པ་གཞན་སེལ་དེ་ཡང་ཡོད་པ་ ༼༩༡༽ སྒྲ་དང་བློའི་གཞན་སེལ། མེད་པ་སྒྲ་དང་བློའི་གཞན་སེལ་གཉིས་གཉིས་སུ་དབྱེ་བའི་སྒོ་ནས་རྣམ་པ་བཞི་ཡིན་ནོ། ། གཉིས་པ་དོན་ལ་གཞན་སེལ་དགག་པ་ནི། གཞན་སེལ་ཆོས་ཅན། བེམ་པོའི་དོན་རང་མཚན་དུ་མེད་དེ།
བློ་རྟོག་པའི་འཇུག་ཚུལ་ལ་བཏགས་པ་ཡིན་པའི་ཕྱིར། བོད་ཁ་ཅིག་དོན་གྱི་གཞན་སེལ་ཞེས་བྱ་བ་དོན་བེམ་པོ་ཉིད་ལ་གཞན་སེལ་དུ་འདོད་པ་ནི་ཆོས་ཀྱི་གྲགས་པའི་དགོངས་པ་ལོག་པ་རང་མཚན་དང་ལྡོག་པ་སྤྱི་མཚན་མ་ཕྱེད་པར་ཟད་དོ། ། གཞན་སེལ་དོན་ལ་མེད་པའི་རྒྱུ་མཚན་ཅི་ཡིན་ཞེ་ན། དོན་རང་མཚན་གྱི་གཞན་སེལ་ཆོས་ཅན། སྣང་ཡུལ་ཡིན་པར་ཐལ། རང་མཚན་ཡིན་པའི་ཕྱིར། འདོད་ན། སེལ་བ་ཡིན་པ་ཉམས་སོ། ། གཞན་ཡང་རང་མཚན་ཉིད་སེལ་བ་ཡིན་ན། ཤེས་བྱ་ཆོས་ཅན།
སྣང་བ་གང་ཡིན་དོན་ལ་ཡོད་པར་ཐལ། སེལ་བ་གང་ཡིན་དོན་ལ་ཡོད་པའི་ཕྱིར། འདོད་ན། ལོང་བ་རྒྱུན་ཆད་པར་ཐལ། རང་མཚན་ ༼༩༢༽ ཐམས་ཅད་མངོན་སུམ་ལ་གསལ་བར་སྣང་བའི་ཆ་དོན་ལ་ཡོད་པའི་ཕྱིར། དེས་ན་གཞན་སེལ་ཐམས་ཅད་བློའི་འཇུག་ཚུལ་སྒྲ་དང་རྟོག་པའི་བྱེད་པ་ཕན་ཚུན་བསྲེ་བ་དང་འབྱེད་པར་བྱེད་པ་ཡིན་ལ། དོན་རང་མཚན་ཐམས་ཅད་རང་གི་ངོ་བོ་ཇི་ལྟར་ཡོད་པ་ལྟར་གནས་པའི་ཕྱིར་གཞན་སེལ་བའི་བརྡ་མེད་དོ། ། དེ་ལྟ་མ་ཡིན་ན། ཤེས་བྱ་ཆོས་ཅན། མངོན་སུམ་དེ་སེལ་བའི་ཡུལ་ཅན་ཡིན་པར་ཐལ།
རང་མཚན་ཁོ་ན་སེལ་བ་ཡིན་པའི་ཕྱིར། རྗོད་བྱེད་ཀྱི་སྒྲ་དང་རྟོག་པ་ཐམས་ཅད་སེལ་བའི་དངོས་ཀྱི་ཡུལ་ཅན་མ་ཡིན་པར་ཐལ། སེལ་བ་ཡིན་ན་རང་མཚན་ཡིན་པའི་ཕྱིར། དེ་སྐད་དུ། དེ་ཕྱིར་དེ་དག་རྟགས་སེལ་བའི། ། ཡུལ་ཅན་ཡིན་པར་རབ་ཏུ་བསྒྲགས། ། ཞེས་དང༌། དེ་ནི་རྣམ་གཅོད་ཡུལ་ཅན་གྲུབ། ། དེ་ལས་གཞན་པའང་དེ་དང་འདྲ། ། ཞེས་དང༌།
དངོས་མེད་ངོ་བོ་མེད་པའི་ཕྱིར། ། ངོ་བོ་མེད་པ་དཔྱད་བྱ་ཉིད། ། མ་ཡིན་སྒྲ་ནི་དེ་དག་ཉིད། ། རྣམ་གཅོད་བརྗོད་པར་བྱེད་པར་གྲུབ། ། ཅེས་ ༼༩༣༽ གསུངས་པའི་ཕྱིར་རོ། ། དེས་ན་དངོས་མེད་ཅེས་བརྗོད་པའི་སྒྲ་ཡང་རྣམ་གཅོད་བརྗོད་པར་གྲུབ་པའི་ཕྱིར་སེལ་བའི་ཡུལ་ཅན་ཡིན་པས་སེལ་བ་རང་མཚན་མ་ཡིན་ནོ། ། གསུམ་པ་སོ་སོའི་རྣམ་གཞག་ལ། དངོས་པོའི་གཞན་སེལ་གྱི་མཚན་ཉིད་དངོས་མེད་དོན་བྱེད་མི་ནུས་པ་གཅོད་པ། དབྱེ་ན། རང་མཚན་སྣང་བའི་ཡུལ་གྱི་སྒོ་ནས་དབྱེ་ན་མངོན་གྱུར་ལ་ངེས་པའི་གཞན་སེལ་དང༌།
རང་མཚན་མི་སྣང་བའི་ཡུལ་གྱི་སྒོ་ནས་དབྱེ་ན་ལྐོག་གྱུར་ལ་ངེས་པའི་གཞན་སེལ་གཉིས། མངོན་གྱུར་ལ་ངེས་པའི་གཞན་སེལ་གྱི་མཚན་ཉིད་རང་མཚན་སྣང་བ་ན་སྒྲས་བརྗོད་ཅིང་རྟོག་པས་ངེས་པའི་ཆ་དེ་ཡང་དབང་པོའི་མངོན་སུམ་གྱིས་རང་མཚན་མཐོང་བ་མངོན་གྱུར་ཡིན་ལ། དེ་ལ་རྗེས་ཀྱི་ངེས་ཤེས་ཇི་སྙེད་པས་སྔོན་པོ་དང་སྔོན་པོ་མ་ཡིན་པ་དང་རྟག་པ་དང་མི་རྟག་པ་ལ་སོགས་པར་མིང་བཏགས་ཤིང་རྟོག་པས་ཡིན་པ་དང་མ་ཡིན་པ་སོགས་ངེས་པར་བྱེད་པ་ན་དེ་ལྟར་བརྗོད་པའི་སྒྲ་དང་རྟོག་པ་ནི་བྱེད་པ་པོ་ལ་ ༼༩༤༽ ཡོད་པའི་གཞན་སེལ་ཡིན་ལ། དེ་གཉིས་ཀྱི་དངོས་ཡུལ་སྒྲ་དོན་དེ་ལས་ལ་ཡོད་པའི་གཞན་སེལ་ཡིན་ལ། དེ་གཉིས་ཀྱི་བརྗོད་ཚུལ་དང་འཛིན་སྟངས་ནི་བྱ་བ་ལ་ཡོད་པའི་གཞན་སེལ་ཡིན་ནོ། ། དེ་ལ་སྒྲ་དང་རྟོག་པ་རང་མཚན་ཡིན་པ་ནི་སེལ་བ་བཏགས་པ་བ། གཞན་གཉིས་མཚན་ཉིད་པ་ཡིན་ནོ། ། མདོར་ན་མངོན་སུམ་ལ་རང་མཚན་སྣང་བ་ལ་རྗེས་ཀྱི་ངེས་ཤེས་ཇི་སྙེད་པས་བཏགས་པའི་ཆོས་རྣམས་ཆོས་ཅན། སེལ་བའི་ཆར་གྱུར་པའི་ཡུལ་ཡིན་ཏེ། སྒྲ་རྟོག་གིས་ཕྱེ་བའི་ཆོས་ཡིན་པས་སོ། །
ལྐོག་གྱུར་ལ་ངེས་པའི་གཞན་སེལ་གྱི་མཚན་ཉིད་རང་མཚན་མི་སྣང་བ་ན་སྒྲས་བརྗོད་ཅིང་རྟོག་པས་ངེས་པའི་ཆ་དེ་ཡང་རང་མཚན་མི་སྣང་བ་ལྐོག་གྱུར་ལ་སྒྲ་རྟོག་འཇུག་པ་ན་རྟགས་ལ་ལྟོས་སམ་མ་ལྟོས་ཀྱང་རུང་སྒྲས་བརྗོད་ཅིང་རྟོག་པས་ངེས་པའི་ཆ་དེ་ཡང་ཆོས་ཅན། གཞན་སེལ་ཡིན་ཏེ། སྒྲ་རྟོག་གི་དངོས་ཡུལ་ཡིན་པས་སོ། ། དབྱེ་ན། བདེན་པ་ལ་འཇུག་པ་རྗེས་དཔག་གི་གཞན་སེལ། མི་བདེན་པ་བརྫུན་ ༼༩༥༽ པ་ལ་འཇུག་པ་ལོག་ཤེས་ཀྱི་གཞན་སེལ། མཐའ་གཉིས་པ་ཐེ་ཚོམ་གྱི་གཞན་སེལ་ཏེ། རྟོག་པའི་འཇུག་པ་རྣམ་པ་གསུམ་མོ། ། དང་པོ་ནི་བྱས་པའི་རྟགས་ལས་སྒྲ་མི་རྟག་པར་འཇལ་བ་ན་འཇལ་བྱེད་རྗེས་དཔག་ནི་བྱེད་པ་པོ་ལ་ཡོད་པའི་གཞན་སེལ་ཏེ། སེལ་བ་བཏགས་པ་བ་ཡིན་ཏེ།
རང་མཚན་ཡིན་པའི་ཕྱིར། དེའི་འཛིན་སྟངས་ཡུལ་ལ་འཇུག་ཚུལ་ནི་བྱ་བ་ལ་ཡོད་པའི་གཞན་སེལ་དང༌། དེའི་ཡུལ་རྟགས་ཆོས་དོན་གསུམ་ནི་ལས་ལ་ཡོད་པའི་གཞན་སེལ་ཏེ། དེ་གཉིས་གཞན་སེལ་དངོས་ཡིན་ཏེ། དགག་སྒྲུབ་རྟོག་པས་སྒྲོ་བཏགས་ནས་དོན་ལ་སྦྱོར་བའི་ཕྱིར། དེ་སྐད་དུ། དེ་ཚེ་གོ་བྱེད་རྗེས་འགྲོ་བ། ། སྤྱི་ཡི་ངོ་བོ་ཉིད་དུ་རྟོགས། ། དེས་ན་ལྐོག་གྱུར་དོན་ཐམས་ཅད། ། ཁྱད་པར་དུ་ནི་རྟོགས་མི་འགྱུར། །
ཞེས་དང༌། མ་ཡིན་འཇིག་པ་གྲུབ་པ་ཡི། ། སྒྲ་ནི་དེ་ལྟར་གྲུབ་ཕྱིར་རོ། ། ཞེས་དང༌། ཕྱི་རོལ་རྟེན་མིན་སྒྲ་དོན་ལ། ། བརྟེན་ནས་འདིར་ནི་སྒྲུབ་པ་དང༌། ། དགག་པ་ ༼༩༦༽ ཐམས་ཅད་འདོད་པ་ཡིན། ། ཞེས་དང༌། དཔག་བྱ་དཔོག་པར་བྱེད་པ་ཡི། ། དོན་གྱི་ཐ་སྙད་གནས་པ་འདི། །
ཤེས་པ་ལ་གྲུབ་ཐ་དད་ལ། ། བརྟེན་ནས་རྣམ་པར་བཏགས་པ་ཡིན། ། ཞེས་དང༌། དེ་སྤྱི་སྒྲུབ་པར་བྱ་ཡིན་པས། ། གྲུབ་པ་སྒྲུབ་པ་ཉིད་མ་ཡིན། ། ཞེས་གསུངས་པའི་ཕྱིར་རོ། ། བོད་ཁ་ཅིག་ན་རེ། སྒྲ་བྱས་མི་རྟག་པ་གསུམ་ཀ་རྫས་ཡིན་པས་སྒྲའི་རྫས་ཆོས་ཅན། མི་རྟག་པའི་རྫས་བསྒྲུབ་བྱའི་ཆོས། ། བྱས་པའི་རྫས་རྟགས་ཡིན། །
དེ་སྐད་དུ། དངོས་ལས་དངོས་ནི་གྲུབ་ཕྱིར་རོ། ། ཞེས་དང༌། དོན་གྱིས་དོན་རྟོགས་ཕྱིར་དོན་ལ། ། ཞེས་དང༌། དོན་ཡོད་ཤེས་ལ་ལྟོས་བཅས་ཡིན། ། མེད་པ་ཤེས་པ་སྒྲུབ་བྱེད་མིན། ། ཞེས་གསུངས་པའི་ཕྱིར་རོ། ། གལ་ཏེ་སྒྲ་དོན་ཡིན་ན་དེ་ལྡོག་པ་ཡིན་ལ། དེ་དངོས་མེད་ཡིན་པས་དོན་ལ་མི་གནས་པ་ལ་དགག་སྒྲུབ་བྱས་པས་དོན་རང་མཚན་ལ་དགག་སྒྲུབ་བྱས་པར་མི་འགྱུར་ཏེ།
དེ་དང་རང་མཚན་ལ་འབྲེལ་བ་གཉིས་ཀ་ ༼༩༧༽ མེད་པའི་ཕྱིར་རོ། ། དེ་སྐད་དུ་རང་འགྲེལ་ལས། བློའི་ཆོས་རང་དགའ་བ་རྣམས་ནི་དོན་ལ་མི་བརྟེན་པའི་ཕྱིར་རོ། ། དེ་དག་གིས་བཏགས་པའི་ཡུལ་གྱིས་གོ་ན་ནི་དོན་མི་ཐོབ་པ་ཁོ་ནར་འགྱུར་རོ་ཞེས་གསུངས་པའི་ཕྱིར་རོ་ཟེར་ན། རྟགས་དང་བསྒྲུབ་བྱའི་ཆོས་སུ་སོང་བ་གཉིས་རྫས་མ་ཡིན་ཏེ། རྫས་ཡིན་ན་རྗེས་སུ་འགྲོ་བ་མེད་དགོས་པ་ལ། དེ་གཉིས་ནི་མཐུན་དཔེ་དང་ཤེས་འདོད་ཆོས་ཅན་ལ་ཐུན་མོང་བར་རྗེས་སུ་འགྲོ་བའི་ཕྱིར། བློའི་ཆོས་རང་དགའ་བ་རྣམས་ནི་དོན་ལ་མི་བརྟེན་པའི་ཕྱིར་རོ། ། དེ་དག་གིས་བཏགས་པའི་ཡུལ་གྱིས་གོ་ན་ནི་དོན་མི་ཐོབ་པ་ཁོ་ནར་འགྱུར་རོ། ། ཞེས་གསུངས་པའི་དོན་ནི་འཇུག་པ་ན་ལྡོག་པ་བཏགས་པའི་ཆོས་ཁོ་ན་གོ་བྱེད་ཡིན་ན་དོན་རང་མཚན་མི་ཐོབ་སྟེ།
དེ་དོན་རང་མཚན་དང་འབྲེལ་བ་མེད་པའི་ཕྱིར་རོ། ། དངོས་ལས་དངོས་ནི་གྲུབ་ཕྱིར་རོ་ཞེས་སོགས་ཀྱི་དོན་ནི། འཇུག་དུས་ན་སྒྲ་དོན་དང་རང་མཚན་མ་ཕྱེ་བའི་རྟགས་ལས་དེ་གཉིས་མ་ཕྱེ་བའི་བསྒྲུབ་བྱ་སྒྲུབ་པ་ཡིན་ཏེ། ༼༩༨༽ དེ་ཡང་འཇུག་དུས་ན་སྒྲ་དོན་ལ་རང་མཚན་དུ་ཞེན་པ་ལ་དགག་སྒྲུབ་བྱེད་པའི་ཕྱིར་རོ། ། དེས་ན་དང་པོ་བརྡ་བྱེད་པ་ནའང་རང་མཚན་དང་སྒྲ་དོན་སོ་སོར་མ་ཕྱེ་བར་བརྡ་བྱེད་ལ། ཕྱིས་ཐ་སྙད་སྦྱོར་བ་ནའང་མ་ཕྱེ་བར་འཇུག་པའི་ཕྱིར་རོ། ། སོ་སོར་མི་འབྱེད་པའི་རྒྱུ་མཚན་ཡང་ཐོག་མ་མེད་པ་ནས་སྣང་བརྟག་གཅིག་ཏུ་འཁྲུལ་བའི་བག་ཆགས་ཀྱི་སྟོབས་ཀྱིས་གཅིག་ཏུ་འཁྲུལ་པ་ཡིན་ནོ། ། རྟགས་ཆོས་དོན་གསུམ་དུ་སོང་བ་ནི་སྤྱི་ཡིན་ཞེས་པ་ནི་འཆད་དུས་ཡིན་ཏེ། འཆད་ཚེ་རྣམ་པར་དབྱེ་དགོས་པའི་ཕྱིར་རོ། ། སྒྲ་བྱས་མི་རྟག་པ་གསུམ་དངོས་པོ་ཡིན་ཞེས་པ་ནི་འཇུག་དུས་ཡིན་ཏེ།
འཇུག་དུས་སྣང་བརྟག་གཅིག་ཏུ་ཞེན་ནས་འཇུག་དགོས་པའི་ཕྱིར་རོ། ། དེ་སྐད་དུ་རང་འགྲེལ་ལས། འཆད་པར་བྱེད་པ་རྣམས་དེ་ལྟར་རྣམ་པར་འབྱེད་པར་བྱེད་ཀྱི། ཐ་སྙད་འདོགས་པ་པོ་རྣམས་ནི་མ་ཡིན་ཏེ། དེ་དག་ནི་རང་གི་དམིགས་པ་ཁོ་ན་དོན་བྱེད་རུང་བ་སེམས་ཤིང་སྣང་བ་དང་རྣམ་པར་བཏགས་པར་བྱ་བའི་དོན་དག་གཅིག་ཏུ་བྱས་ནས་འཇུག་གོ་ཞེས་གསུངས་པའི་ཕྱིར་རོ། ། ༼༩༩༽ རྣམ་འགྲེལ་ལས། དེ་མིན་རང་བཞིན་ལས་ལྡོག་པའི། ། དངོས་པོ་ཙམ་ཞིག་རབ་སྒྲུབ་ཕྱིར། ། རྟགས་སྤྱིའི་ཡུལ་ཅན་དུ་བཤད་དེ། ། ཁྱད་པར་གནས་པ་མེད་ཕྱིར་རོ། །
ཞེས་གསུངས་པས་ཀྱང་རྟགས་ཆོས་དོན་གསུམ་གཞན་སེལ་དུ་གོའོ། ། ལོག་ཤེས་ཀྱི་གཞན་སེལ་ནི། བདེན་པ་གཅོད་པའི་སྒྲ་དང་རྟོག་པས་བཏགས་པ་ཐམས་ཅད་ཡིན་ནོ། ། ཐེ་ཚོམ་གྱི་གཞན་སེལ་ནི། ཐེ་ཚོམ་ནི་གཞན་སེལ་བའི་སྒོ་ནས་གཉིས་ཀར་དོགས་པའི་ཕྱིར་རོ། ། དེས་བརྟགས་པ་ཐམས་ཅད་ཀྱང་གཞན་སེལ་ཡིན་ནོ། ། གཉིས་པ་དངོས་མེད་ཀྱི་གཞན་སེལ་གྱི་མཚན་ཉིད་དོན་བྱེད་ནུས་པ་གཅོད་པ། དབྱེ་ན་དགག་བྱ་ཤེས་བྱ་ལ་ཡོད་པ་བུམ་མེད་དང་ཀ་མེད་ལ་སོགས་པ་དང༌། དགག་བྱ་ཤེས་བྱ་ལ་མེད་པ་རི་བོང་རྭ་མེད་དང་རྟག་དངོས་མེད་པ་ལ་སོགས་པ་རྣམ་པ་གཉིས། རྒྱུ་མཚན་དེས་ན་དངོས་མེད་ཆོས་ཅན།
སྣང་བའི་སྒོ་ནས་ཤེས་བྱ་མིན་ཏེ། རང་གི་ངོ་བོ་ཡོད་པ་མིན་པས་སོ། ། ཁྱབ་སྟེ། རང་གི་དངོས་པོ་གསལ་བར་སྣང་ ༼༡༠༠༽ བའི་སྒོ་ནས་ཤེས་བྱར་མི་རུང་བའི་ཕྱིར། འོན་ཀྱང་རང་གི་ངོ་བོ་དངོས་པོ་བསལ་བ་ཙམ་ལ་དངོས་མེད་ཅེས་བཏགས་པར་ཟད་ཀྱི་དོན་ལ་གྲུབ་པ་མེད་དོ། ། གལ་ཏེ་དངོས་མེད་ལ་དངོས་པོའི་ངོ་བོ་མ་གྲུབ་ཀྱང་དངོས་མེད་རང་གི་ངོ་བོ་གྲུབ་ལ། དངོས་པོའི་ངོ་བོ་མ་གྲུབ་པས་མ་གྲུབ་པར་འགྱུར་ན། དངོས་པོ་ལའང་ངོ་བོ་མ་གྲུབ་པར་ཐལ། དེ་ལ་དངོས་མེད་ཀྱི་ངོ་བོ་མ་གྲུབ་པའི་ཕྱིར་ཟེར་ན། ཤེས་བྱ་ཆོས་ཅན།
དེ་མི་མཚུངས་པར་ཐལ། དངོས་པོ་གང་ཡིན་ནི་རང་གི་རྒྱུ་ལས་གྲུབ་པས་དངོས་མེད་བཀག་པ་ལ་མི་ལྟོས་པར་མངོན་སུམ་གྱི་ངོར་སྣང་བས་གྲུབ་ཅིང༌། དངོས་མེད་རྒྱུ་ཡིས་མི་སྐྱེད་པས་སྣང་བའི་སྒོ་ནས་མི་འགྲུབ་ཅིང་དངོས་པོ་བཀག་ནས་སེལ་བའི་བློ་ངོར་སྒྲུབ་པ་ཡིན་པའི་ཕྱིར། གལ་ཏེ་དངོས་མེད་དོན་ལ་མེད་ན་ཚད་མ་དང་འགལ་ཏེ། རི་བོང་གི་རྭ་སོགས་ལ་ངོ་བོ་མེད་མོད། འདུས་མ་བྱས་དང་ནམ་མཁའ་དང་རྟོག་པ་འཁྲུལ་པའི་ཡུལ་དོན་སྤྱི་དང་རྟོག་མེད་འཁྲུལ་པའི་ཡུལ་མེད་པ་གསལ་བ་གཉིས་དེར་ ༼༡༠༡༽ འཛིན་གཉིས་མྱོང་བའི་སྟོབས་ལས་གྲུབ་པས་འཁྲུལ་ཤེས་དེ་གཉིས་ཀྱི་ཡུལ་གཉིས་དོན་ལ་ཡོད་པར་གྲུབ་ཅེ་ན། ཤེས་བྱ་ཆོས་ཅན། ནམ་མཁའ་དང་སོ་སོར་བརྟག་འགོག་དང་བརྟག་མིན་གྱི་འགོག་པ་སྟེ་འདུས་མ་བྱས་གསུམ་དང་འཁྲུལ་ཤེས་གཉིས་ཀྱི་ཡུལ་དོན་སྤྱི་དང་མེད་པ་གསལ་བ་གཉིས་སྣང་བའི་སྒོ་ནས་འཇལ་བའི་ཚད་མ་མེད་པར་ཐལ། འདུས་མ་བྱས་གསུམ་ནི་འདུས་བྱས་བཀག་པའི་སྒོ་ནས་ཡུལ་དུ་བྱེད་ཅིང་སྣང་བའི་སྒོ་ནས་ཡུལ་དུ་མི་ནུས། དོན་སྤྱི་དང་མེད་པ་གསལ་བ་གཉིས་འཁྲུལ་ཤེས་གཉིས་ལ་སྣང་བའི་རྣམ་པ་དེ་ཤེས་པ་ཡིན་ལ།
ཕྱི་རོལ་དུ་རློམ་པའི་ཆ་ནི་སྒྲོ་བཏགས་ཡིན་པས་ཚད་མས་སྣང་བའི་སྒོ་ནས་གཞལ་མི་ནུས་པ་དེས་ནའོ། ། ནམ་མཁའ་དོན་ལ་མེད་ན་གྲགས་པ་དང་འགལ་ཏེ། ནམ་མཁའ་དོན་ལ་མེད་ན་འཇིག་རྟེན་ན་ནམ་མཁའ་སྣང་བར་བརྗོད་པ་དང༌། བསྟན་བཅོས་ལས་ནམ་མཁའ་དཔེར་བརྗོད་པ་གཉིས་དང་འགལ་ཞེ་ན། ཤེས་བྱ་ཆོས་ཅན། ནམ་ ༼༡༠༢༽ མཁའ་ཡོད་པ་འཇལ་བྱེད་ཚད་མ་མེད་པར་ཐལ། དོན་ལ་ནམ་མཁའ་ཡོད་པར་འཇལ་བྱེད་མངོན་སུམ་ཡང་མེད། རྗེས་དཔག་ཡང་མེད་པ་དེས་ནའོ། ། ནམ་མཁའ་ཆོས་ཅན། ཁྱོད་དོན་ལ་ཡོད་པར་འཇལ་བྱེད་མངོན་སུམ་མེད་དེ།
ཁྱོད་རང་མཚན་དུ་མེད་པའི་ཕྱིར། ཆོས་ཅན། ཁྱོད་དོན་ལ་ཡོད་པར་འཇལ་བྱེད་རྗེས་དཔག་མེད་དེ། ཁྱོད་དོན་ལ་ཡོད་པ་དང་བདག་གཅིག་དེ་བྱུང་གི་འབྲེལ་བ་མེད་པའི་ཕྱིར། འོ་ན་ནམ་མཁའ་སྔོན་པོར་སྣང་བ་དང་ཁང་པ་ལ་སོགས་པའི་ནང་གི་བུ་ག་ནམ་མཁའ་སྣང་བ་འདི་དག་མངོན་སུམ་གྱིས་མཐོང་བ་ཇི་ལྟར་ཡིན་ཞེ་ན། ཤེས་བྱ་ཆོས་ཅན། རྒྱན་དང་བུ་ག་ནམ་མཁའ་དེ་ནམ་མཁའ་དོན་ལ་ཡོད་པའི་སྒྲུབ་བྱེད་མིན་པར་ཐལ། རྒྱན་ནམ་མཁའ་སྔོན་པོར་སྣང་བ་ནི་རི་རབ་ལ་སོགས་པའི་འོད་ལ་སྔོན་པོར་མཐོང་བ་ཡིན་པས་སྔོན་པོའི་རྡུལ་གྱི་ཁ་དོག་གི་གཟུགས་ཡིན་པས་ནམ་མཁར་མི་རུང་ལ། བུ་ག་ནམ་མཁའ་ནི་ཐོགས་བཅས་ཀྱི་གཟུགས་ཀྱི་གོ་ཕྱེ་བ་ཙམ་ལ་ནི་ནམ་ ༼༡༠༣༽ མཁར་རློམས་པར་ཟད་པ་དེས་ནའོ། ། གལ་ཏེ་འདུས་མ་བྱས་ནམ་མཁའ་དོན་ལ་མ་གྲུབ་ན་ལུང་ལས་རྟག་པར་བཤད་པ་དང་འགལ་ཞེ་ན།
མུ་སྟེགས་བྱེད་བྱེ་བྲག་པ་ལྟ་བུ་རྟག་སྨྲ་བ་ཁ་ཅིག་དང་ཉན་ཐོས་རྟག་སྨྲ་བ་བྱེ་བྲག་ཏུ་སྨྲ་བ་གཉིས་པོ་ཆོས་ཐམས་ཅད་རྫས་སུ་གྲུབ་པར་འདོད་པས་ནམ་མཁའ་རྟག་པའི་རྫས་སུ་འདོད། ཆོས་ཀྱི་གྲགས་པས་མི་རྟག་པ་ལོག་པ་ཙམ་ལ་རྟག་པའི་ཐ་སྙད་འདོགས་ལ། དོན་ལ་རྟག་པ་མ་ཡིན་ཏེ། གང་གི་རང་བཞིན་འཇིག་མེད་པ། ། དེ་ལ་ནམ་མཁའ་རྟག་ཅེས་བརྗོད། ། དེས་ན་ངོ་ཚའི་ལྟ་བ་འདི། ། སྤོངས་ལ་འདི་ནི་རྟག་པར་སྨྲོས། ། ཞེས་དང༌། མེད་པ་རྟག་ཉིད་ག་ལ་ཡིན། ། ཞེས་གསུངས་པའི་ཕྱིར་རོ།
མདོར་ན་ནམ་མཁའ་ཆོས་ཅན། རྟག་པ་ཡིན་ཏེ། རང་གི་ངོ་བོ་འཇིག་མེད་ཡིན་པའི་ཕྱིར། གཞན་ཡང་དངོས་མེད་ངོ་བོ་གྲུབ་ན་རྫས་དེ་ཉིད་གཞན་ཉིད་ལས་མ་འདས་ཏེ། རང་འགྲེལ་ལས། རང་གི་ངོ་བོའི་རང་བཞིན་ནི་དེ་ཉིད་དང་གཞན་ཉིད་ཅེས་ ༼༡༠༤༽ བྱ་བའི་རྣམ་པར་རྟོག་པ་གཉིས་ལས་འདས་པ་མ་ཡིན་ལ། དེ་ཉིད་མ་ཡིན་པའི་རང་བཞིན་ནི་གཞན་ཉིད་ཡིན་ནོ་ཞེས་གསུངས་པའི་ཕྱིར་རོ། ། དེས་ན་དངོས་མེད་དུ་བཏགས་པ་ཐམས་ཅད་ཀྱང་གཞན་སེལ་གྱི་སྒོ་ནས་ཤེས་བྱར་བྱེད་ཀྱི། སྣང་བའི་སྒོ་ནས་ཤེས་བྱར་བྱེད་མི་སྲིད་དོ། ། མདོར་ན་དབང་པོའི་མངོན་སུམ་ཆོས་ཅན།
ལྐུག་པ་མིག་ཅན་འདྲ་སྟེ། དོན་རང་མཚན་གསལ་བར་མཐོང་ཡང་བརྡ་མི་སྦྱོར་བའི་ཕྱིར། རྟོག་པ་ཆོས་ཅན། ལོང་བ་སྨྲ་མཁས་འདྲ་སྟེ། དོན་རང་མཚན་མ་མཐོང་ཡང་བརྡ་སྣ་ཚོགས་སྦྱོར་བར་བྱེད་པའི་ཕྱིར། རང་རིག་ཆོས་ཅན། དབང་པོ་ཚང་བའི་སྐྱེས་བུ་འདྲ་སྟེ། ཁྱོད་ལ་བརྟེན་ནས་གཉིས་པོ་དེའི་བརྡ་སྤྲོད་པར་བྱེད་པའི་ཕྱིར། ཞེས་པ་སྣང་སེལ་གཉིས་བསྡུ་བའི་ཚིགས་སུ་བཅད་པའོ། ། རྩོད་པ་སྤང་བ་ནི།
བྱེ་བྲག་པ་ན་རེ། སྤྱི་དངོས་པོར་མེད་པ་ལ་དེས་བཞག་པའི་སྤྱི་སྒྲ་མི་སྲིད་པའི་ཕྱིར་སྤྱིའི་ཐ་སྙད་ཐམས་ཅད་རྒྱུན་ཆད་པར་འགྱུར་ཏེ། ༼༡༠༥༽ རྒྱ་མེད་པར་འབུར་བཞིན་ནོ་ཞེས་སྒྲ་དོན་དངོས་པོའི་འབྲེལ་བར་བསམས་ནས་སྨྲའོ། ། ཤེས་བྱ་ཆོས་ཅན། སྤྱི་དངོས་པོ་བ་མེད་ན་སྤྱིའི་ཐ་སྙད་རྒྱུན་ཆད་མི་དགོས་པར་ཐལ། རྗོད་བྱེད་ཀྱི་སྒྲ་རྣམས་བརྗོད་འདོད་ཀྱི་དབང་གིས་འཇུག་ཡུལ་ལ་ལྟོས་པ་མེད་པའི་ཕྱིར་ཏེ། རྗོད་བྱེད་ཀྱི་སྒྲ་རྣམས་ནི་ཡུལ་གྱིས་ཚུར་བཞག་པ་མ་ཡིན་གྱི་བརྗོད་འདོད་ཀྱིས་ཕར་སྦྱར་བ་ཡིན་པའི་ཕྱིར། གལ་ཏེ་རྗོད་བྱེད་ཀྱི་སྒྲ་རྣམས་དོན་གྱི་སྒོ་ནས་མ་བཞག་པ་དེ་ལྟ་ཡིན་ན། བརྡ་སྤྲོད་པ་དག་གིས་ཆོས་དང་ཆོས་ཅན་བརྗོད་པའི་སྒྲ་དངོས་པོ་དང་རྫས་བརྗོད་པའི་སྒོ་ནས་སྦྱོར་བ་འགལ་ཏེ། དཔེར་ན་བ་ལང་ཉིད་ཅེས་བརྗོད་པ་ཆོས་དང་དངོས་པོ་བརྗོད་པ་དང༌།
བ་ལང་ཞེས་བརྗོད་པ་ཆོས་ཅན་དང་རྫས་བརྗོད་པའི་སྒྲ་ཐ་དད་དུ་སྦྱོར་བ་དོན་མེད་པར་ཐལ། དོན་ཐམས་ཅད་རང་མཚན་མ་འདྲེས་པ་རྐྱང་པ། སྤྱི་དངོས་པོ་བ་དང་བྲལ་བ་ཡིན་པའི་ཕྱིར་ཞེ་ན། ཤེས་བྱ་ཆོས་ཅན། སྒྲ་རྣམས་དོན་གྱི་སྒོ་ནས་ ༼༡༠༦༽ མ་བཞག་ན་ཆོས་དང་ཆོས་ཅན་བརྗོད་པའི་སྒྲ་དངོས་པོ་དང་རྫས་བརྗོད་པའི་སྒོ་ནས་སྦྱོར་བ་མི་འགལ་ཏེ། དོན་ནོག་སོགས་འདུས་པའི་གོང་བུ་གཅིག་ལ་བ་ལང་མ་ཡིན་པའི་ཁྱད་པར་གཞན་ཐམས་ཅད་སྤོང་བའི་བརྗོད་འདོད་ཀྱིས་སྦྱོར་བ་ན། ཆོས་སམ་དངོས་པོ་བརྗོད་པའི་སྒྲ་བ་ལང་ཉིད་ཅེས་པ་ལྟ་བུ་ལྡོག་པ་སྟོན་པའི་སྒྲ་སྦྱོར་ལ། ནོག་སོགས་འདུས་པའི་གོང་བུ་དེ་ལ་བ་ལང་མ་ཡིན་པའི་ཁྱད་པར་གཞན་རྣམས་མི་སྤོང་བའི་བརྗོད་འདོད་ཀྱིས་སྦྱོར་བ་ན། ཆོས་ཅན་ནམ་རྫས་བརྗོད་པའི་སྒྲ་བ་ལང་ཞེས་པ་ལྟ་བུ་ལོག་པ་སྟོན་པའི་སྒྲ་སྦྱོར་བ་ཡིན་པའི་ཕྱིར། གལ་ཏེ་དངོས་འགལ་ཤིང་མིན་གཅོད་པའི་སྒོ་ནས་ཤིང་གི་གཞན་སེལ་ལ་སྒྲ་སྦྱོར་ན།
ཤིང་དང་ཤིང་མིན་དེ་ནི་རྟོགས་པ་ཕན་ཚུན་བརྟེན་པའི་སྐྱོན་ཡོད་དེ། ཤིང་གོ་བ་ཤིང་མིན་ལ་ལྟོས། ཤིང་མིན་གོ་བ་ཤིང་ལ་ལྟོས་དགོས་པའི་ཕྱིར། འདོད་ན། དེའི་ཕྱིར་གང་རུང་གཅིག་འཛིན་པ་མི་སྲིད་ཅིང༌། གཅིག་མ་བཟུང་ན་མཐར་གཉིས་ཀ་ ༼༡༠༧༽ འཛིན་པ་མེད་པས་ཐ་སྙད་ཐམས་ཅད་རྒྱུན་ཆད་པའི་སྐྱོན་ཡོད་པ་དེས་ན་གཞན་སེལ་ལ་བརྡ་སྦྱོར་བ་མི་སྲིད་དོ་ཞེས་རྒྱལ་དཔོག་པ་ཟེར་ལོ། ། དངོས་པོའི་རིགས་ཉིད་ལ་བརྡ་འདོགས་པ་ཁྱེད་ཀྱང་ཤིང་ཞེས་པའི་སྒྲ་དེས་ཤིང་མིན་གཅོད་དམ་མི་གཅོད། གལ་ཏེ་དངོས་འགལ་ཤིང་མིན་མི་གཅོད་ན། ཤིང་ཞེས་པའི་སྒྲ་ཆོས་ཅན། ཁྱོད་ལས་ཤིང་དེའི་ངོ་བོ་རྟོགས་མི་སྲིད་པར་ཐལ།
ཤིང་མིན་མི་གཅོད་པའི་ཕྱིར། དཔེར་ན་ཤིང་འོན་ཅིག་ཅེས་བརྗོད་པས་ཙནྡན་དང་ཤ་པ་ལ་སོགས་པ་ལ་འཇུག་པ་བཞིན་ནོ། ། གཅོད་ན་བརྡའི་སྔོན་རོལ་དུ་ཤིང་གི་དོན་འཛིན་ན་ཤིང་གི་བརྡ་སྦྱར་མི་དགོས་པར་འགྱུར་ལ། མི་འཛིན་ན། ཤེས་བྱ་ཆོས་ཅན། འགལ་ཟླ་ཤིང་མིན་མི་རྟོགས་པར་ཐལ། ཤིང་མིན་གོ་བ་ཤིང་ལ་ལྟོས་པའི་ཕྱིར། དེ་ལྟར་ན་ཤིང་བླང་དོར་གྱི་ཐ་སྙད་ཐམས་ཅད་ཁྱེད་ལའང་རྒྱུན་ཆད་པར་འགྱུར་རོ། ། གལ་ཏེ་ཁོ་བོ་ནི། དངོས་འགལ་བསལ་ནས་དངོས་པོ་མི་བསྒྲུབ་ཀྱི་འོན་ཀྱང་སྒྲུབ་པ་རྐྱང་ ༼༡༠༨༽ པ་འདོད་པས་ཡལ་ག་ལོ་འདབ་དང་ལྡན་པའི་ཤིང་གཅིག་མཐོང་ནས་དེ་ལ་འདི་ཤིང་ཡིན་ནོ་ཞེས་སྒྲུབ་པའི་སྒོ་ནས་བརྡ་བྱེད་ལ།
ཕྱིས་ཐ་སྙད་འདོགས་པའི་དུས་ཀྱི་ཚེ་ནའང་ཡལ་ག་ལོ་འདབ་དང་ལྡན་པ་དེ་ཉིད་ཤིང་དུ་རྟོགས་པས་ཐ་སྙད་ཆད་པའི་ཉེས་པ་མེད་ཅེ་ན། བརྡ་དུས་ན་ཡལ་ག་ལོ་འདབ་དང་ལྡན་པ་གཅིག་མཐོང་ནས་འདི་ཤིང་ཡིན་ནོ་ཞེས་བརྡ་བྱེད་པའི་ཚེ་འདི་ཡང་ཡིན་ལ་གཞན་ཡང་ཤིང་ཞེས་མི་ལྡན་རྣམ་གཅོད་དུ་སྦྱོར་རམ། འདི་ཁོ་ན་ཤིང་ཡིན་ཞེས་གཞན་ལྡན་རྣམ་གཅོད་དུ་སྦྱོར། དང་པོ་ལྟར་ན། ཤེས་བྱ་ཆོས་ཅན། ཐ་སྙད་ཀྱི་དུས་སུ་འདོད་པའི་ཤིང་མི་འགྲུབ་པར་ཐལ། གཞན་ཤིང་ཡིན་པ་མ་བཀག་པས་སོ། ། གལ་ཏེ་ཡལ་ག་ལོ་འདབ་དང་མི་ལྡན་པ་གཞན་ཤིང་ཡིན་པ་བཀག་ན་ཐ་སྙད་ཀྱི་ཚེ་དེ་དང་འདྲ་བ་ཐམས་ཅད་ཤིང་དུ་གྲུབ་མོད། འོན་ཀྱང་ཡལ་ག་ལོ་འདབ་དང་མི་ལྡན་པ་གཞན་ཤིང་ཡིན་པ་བཀག་པ་དེ་ནི་གཞན་སེལ་ཡིན་པས་ཁྱོད་ཀྱི་ལུགས་ལའང་གཞན་ ༼༡༠༩༽ སེལ་ལ་བརྡ་སྦྱོར་བ་ཉིད་དུ་གྲུབ་བོ། ། མགོ་མཚུངས་ཀྱིས་དགག་ནས་དངོས་ལན་ནི།
ཁོ་བོ་ཅག་བརྡའ་བྱེད་པ་ན་བརྡའི་སྔ་རོལ་དུ་ཡལ་ག་ལོ་འདབ་དང་ལྡན་མི་ལྡན་གྱི་མཚན་ཉིད་སོ་སོར་ཕྱེ་ནས་ཡལ་ག་ལོ་འདབ་དང་ལྡན་པར་མཐོང་ནས་དེ་དང་ལྡན་པ་རྣམས་ལ་རྟོག་བཅས་ཀྱི་བློས་རིགས་གཅིག་ཏུ་ཞེན་ཅིང་ཤིང་མ་ཡིན་ལས་ཐ་དད་དུ་ཤེས་ཏེ། གཞན་སེལ་གྱི་སྒོ་ནས་ཡལ་ག་ལོ་འདབ་དང་ལྡན་པ་དེ་ལ་ཤིང་གི་བརྡ་བྱེད་ལ། དེ་བཞིན་དུ་ཡལ་ག་ལོ་འདབ་དང་མི་ལྡན་པ་ལ་རིགས་ཐ་དད་དུ་ཞེན་ཅིང་ཤིང་ལས་ཐ་དད་དུ་ཤེས་ནས་ཤིང་མ་ཡིན་གྱི་བརྡ་བཏགས་ལ། འཆད་པ་ན་བརྡ་དེ་རིགས་གཅིག་པ་ལ་སྦྱོར་བར་བྱེད་ལ། རིགས་ནི་གཞན་སེལ་ལས་གནས་མིན་ནོ། ། དེ་ལྟར་བརྡ་དེ་དག་རང་མཚན་ལ་མ་སྦྱར་ཡང་རྟོག་པ་ངོ་བོ་ཉིད་ཀྱིས་འཁྲུལ་པས་རང་ལ་སྣང་བ་དེ་ཉིད་ཕྱི་རོལ་གྱི་དངོས་པོར་ཞེན་ནས་བརྡ་སྦྱོར་ལ། ཕྱིས་ཐ་སྙད་ལ་འཇུག་པའི་ཚེ་ཡང་སྣང་བརྟག་ ༼༡༡༠༽ གཅིག་ཏུ་འཁྲུལ་པས་དོན་རང་མཚན་དེ་ཉིད་ལ་འཇུག་གོ ། འོ་ན་སྒྲ་ཐམས་ཅད་གཞན་སེལ་ཁོ་ན་སྟོན་ན་ངེས་བཟུང་གི་སྒྲ་གཞན་ལྡན་རྣམ་གཅོད་ཁོ་ན་སྦྱར་དགོས་ཞེ་ན། དོན་སྟོན་པའི་ཆེད་དུ་སྦྱར་བའི་ཚིག་ཀུན་ཆོས་ཅན། ངེས་བཟུང་གི་སྒྲ་ཁོང་ན་ཡོད་པ་ཁ་ན་ཡིན་ཏེ།
དོན་གཞན་རྣམ་པར་བཅད་ནས་རང་གི་བརྗོད་བྱའི་དོན་དེ་དངོས་སུ་སྟོན་པའི་ཕྱིར་རོ། ། དཔེར་ན་བུམ་པར་ཆུ་འོན་ཅིག་ཅེས་བརྗོད་པའི་སྒྲ་བཞིན་ནོ། ། གལ་ཏེ་བུམ་པ་ཞེས་པ་ལ་སོགས་པའི་སྒྲ་སེལ་བས་འཇུག་མོད། ཤེས་བྱ་དང་ཐམས་ཅད་ལ་སོགས་པའི་སྒྲ་དེ་ལ་བཅད་བྱ་ཤེས་བྱ་མ་ཡིན་པ་ལ་སོགས་པ་མེད་པས་རྣམ་བཅད་འགལ་ཞེ་ན། ཤེས་བྱ་ལ་སོགས་པ་དེར་མ་འདུས་པའི་ཆོས་མེད་མོད་འོན་ཀྱང་ཤེས་བྱ་མ་ཡིན་པར་སྒྲོ་བཏགས་པའི་སྒོ་ནས་རྣམ་བཅད་ཡོད་པས་རྗོད་བྱེད་ཀྱི་སྒྲ་ཐམས་ཅད་སེལ་བས་འཇུག་པ་ལ་གནོད་པ་མེད་དོ། ། ཆོས་ཐམས་ཅད་ཤེས་བྱ་ཡིན་ནོ་ཞེས་པའི་སྒྲ་ཆོས་ཅན། རྣམ་ ༼༡༡༡༽ གཅོད་ཡོད་དེ། རང་གི་བརྗོད་བྱ་དེ་མིན་དུ་སྒྲོ་བཏགས་པ་གཅོད་བྱེད་ཡིན་པའི་ཕྱིར། གལ་ཏེ་ཁྱོད་ཀྱི་ལྡོག་པ་དེ་དངོས་པོ་ཡིན་ན་སྤྱི་དངོས་པོར་འདོད་པ་ལ་བརྗོད་པའི་སྐྱོན་མཚུངས་ལ། དངོས་མེད་ཡིན་ན་ཅི་ཡང་མེད་པས་དགོས་ནུས་མེད་པ་དེས་ན་བརྡ་སྦྱོར་བ་ལ་ལྡོག་པ་མི་དགོས་ལོ། །
འདིའི་ལན་ལ་གཞན་ལན་དགག་ན། འདི་ལ་བོད་ཁ་བ་ཅན་གྱི་རྟོག་གེ་པར་རློམ་པ་ཕལ་ཆེ་བ་རྣམས་དངོས་མེད་ཀྱི་ལྡོག་པ་དངོས་མེད་ཡིན་ཡང་དངོས་པོའི་ལྡོག་པ་དངོས་པོ་ཡིན་ཏེ། དངོས་པོ་དང་ངོ་བོ་དབྱེར་མེད་པའི་ཕྱིར་ཞེས་འདོད། དེ་ལྟར་ཡིན་ན་སྤྱི་དངོས་པོར་འདོད་པ་ལ་སྤྱི་གསལ་བ་དང་རྫས་གཅིག་དང་ཐ་དད་བརྟགས་ནས་སྐྱོན་བརྗོད་པ་འདི་གདོན་པར་དཀའོ། ། ཇི་ལྟར་དཀའ་ཞེ་ན། ཤིང་མ་ཡིན་ལས་ལྡོག་པ་དེ་དངོས་པོ་ཡིན་ན་ཤིང་ཤ་པ་དང་ཙནྡན་དང་རྫས་གཅིག་ཡིན་ནམ་རྫས་ཐ་དད་ཡིན། དང་པོ་ཙནྡན་དང་ཤ་པ་དང་རྫས་གཅིག་ཡིན་ན། ཤིང་མ་ཡིན་ལས་ལྡོག་པ་ཆོས་ཅན། གཞན་ཙནྡན་ ༼༡༡༢༽ ཁྱོད་མ་ཡིན་པར་ཐལ། ཁྱོད་ཤིང་ཤ་པ་དེའི་རང་བཞིན་གཞན་མིན་པ་སྟེ་ཤིང་ཤ་པ་དང་རྫས་གཅིག་ཡིན་པའི་ཕྱིར།
ཆོས་ཅན། ཤིང་ཤ་པ་ཁྱོད་མ་ཡིན་པར་ཐལ། ཁྱོད་གཞན་ཙནྡན་དང་རྫས་གཅིག་ཡིན་པའི་ཕྱིར། གཉིས་པ་ལྟར་ན། ཤིང་ཤ་པ་ཆོས་ཅན། ཤིང་མ་ཡིན་པར་ཐལ། ཤིང་མ་ཡིན་ལས་ལྡོག་པ་དང་རྫས་ཐ་དད་ཡིན་པའི་ཕྱིར། དཔེར་ན་རྡོའི་དུམ་བུ་བཞིན་ནོ། ། དེས་ན་ལྡོག་པ་དང་སྤྱི་དངོས་པོར་ཁས་ལེན་པ་དེས་ཆོས་ཀྱི་གྲགས་པས་གང་བཀག་པ་དེ་སྙིང་ནད་ཀྱིས་ཁས་བླངས་པ་ཡིན་ནོ། ། དེ་ཡང་ཆོས་ཀྱི་གྲགས་པའི་གཞུང་སྡེ་བདུན་གང་ཡང་རུང་བའམ་ཐམས་ཅད་གཟུང་ནས་བདག་ཉིད་ཆེན་པོ་ཆོས་ཀྱི་གྲགས་པའི་སྤྱི་དང་ལྡོག་པ་དངོས་མེད་ཡིན་པའི་རིགས་པ་འགོག་པ་ནི་ནགས་ལ་གནས་པའི་སྤྲེའུ་དག་ལྗོན་པའི་ཤིང་ལ་མི་གཙང་བ་འཐོར་བ་དང་མཚུངས་སོ་ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ།། །།
རང་གི་ལན་ནི། ལྡོག་པ་དངོས་པོར་ ༼༡༡༣༽ མ་གྲུབ་པས་རྫས་གཅིག་དང་ཐ་དད་ཀྱི་སྐྱོན་ལས་གྲོལ་ལོ། ། ལྡོག་པ་དོན་ལ་མི་གནས་ཀྱང་དགོས་ནུས་མེད་པའི་སྐྱོན་འདི་གཞན་སེལ་སྨྲ་བ་ལ་མེད་དེ། བློ་རྟོག་པའི་འཇུག་ཚུལ་དཔྱད་པ་ན་རྟོག་པའི་ངོར་ལྡོག་པ་མཚུངས་པ་དེ་དངོས་པོ་གསལ་བ་ཀུན་ལ་ཁྱབ་པར་ཡོད་པའི་ཕྱིར། ཤེས་བྱ་ཆོས་ཅན། ཤིང་ཞེས་པའི་སྒྲ་གཅིག་བརྗོད་པ་ན་ཤིང་མིན་དགག་པ་དང་ཤིང་སྒྲུབ་པའི་ནུས་པ་གཉིས་ཡོད་དེ། དོན་སྟོན་པའི་ཆེད་དུ་བརྡ་སྦྱར་བའི་སྒྲ་རྣམས་ནི་རང་གི་བརྗོད་བྱ་དེ་མིན་བཅད་པའི་སྒོ་ནས་འཇུག་པ་དེས་ནའོ། ། འོ་ན་ནུས་པ་གཉིས་པོ་དེས་ལོག་པ་དང་ལྡོག་པ་སྟོན་པའི་སྒྲ་གཉིས་དངོས་སུ་བྱེད་པ་པོར་མི་འགྱུར་རམ་ཞེ་ན། ཤེས་བྱ་ཆོས་ཅན། དེར་མི་འགྱུར་ཏེ།
ལྡོག་པ་བློ་ཆོས་དང་མཐོང་བ་དོན་ཆོས་གཉིས་རྟོག་པས་དུས་གཅིག་ཏུ་འཁྲུལ་ནས་སྒྲས་བརྗོད་པས་ལོག་པའི་དངོས་པོ་དོན་རང་མཚན་གྲུབ་ཅིང་གོ་བར་སློབ་དཔོན་གྱིས་དོན་མཐུན་དུ་གསུངས་པའི་ཕྱིར། ༼༡༡༤༽ སྣང་བཏགས་གཅིག་ཏུ་འཁྲུལ་ནས་སྒྲ་བརྗོད་པས་རང་མཚན་གོ་བ་ཡིན་ཏེ། ཡིན་མིན་གྱི་ཆོས་གཉིས་གཅིག་པ་མི་སྲིད་ཅིང་ལྡོག་པ་དོན་ལ་མ་གྲུབ་པས་སོ། ། བྱེ་བྲག་པ་ལ་སོགས་པ་ན་རེ། གསལ་བ་ཐ་དད་རྣམས་ལ་སྤྱི་དངོས་པོ་བའམ་འདུ་བའི་འབྲེལ་བས་སྦྲེལ་བ་ཞིག་མེད་ན། ཨུཏྤལ་སྔོན་པོ་ལ་སོགས་པ་གཞི་མཐུན་མེད་པར་ཐལ། གཅིག་ཡིན་ན་མཐུན་པའི་ཆོས་གཞན་མེད་ལ། ཆོས་ཐ་དད་རྣམས་མཐུན་ས་གཞི་གཅིག་ལ་འདུ་བ་མེད་པས་སོ་ཞེ་ན། སྔོན་པོ་ལས་ཨུཏྤལ་རྫས་གཞན་མིན་ཡང་རྟོག་པས་སྔོན་པོ་དང་ཨུཏྤལ་ཐ་དད་དུ་དབྱེ་ནས་སྔོན་པོ་ཞེས་པའི་སྒྲས་སྔོ་མིན་བཅད་ཙམ་གྱི་རྣམ་གཅོད་གཅིག་ཉིད་སྟོན་པ་ན་ཨུཏྤལ་སྤོང་སྒྲུབ་མི་བྱེད་པར་གནས་ལ། སྔོན་པོ་དང་ཨུཏྤལ་གཅིག་ཏུ་བསྡུས་ནས་ཨུཏྤལ་སྔོན་པོ་དེ་ལྡོག་པ་གཉིས་དང་ལྡན་པའི་ཆོས་ཅན་གཅིག་ཏུ་སྣང་བའི་རྟོག་པའི་ངོར་གཞི་མཐུན་ཉིད་དུ་འགྱུར་གྱི་སྤྱི་དངོས་པོ་བ་མི་དགོས་པས་གཞི་མཐུན་མེད་པའི་སྐྱོན་མེད་དོ། །
༼༡༡༥༽ ཤེས་བྱ་ཆོས་ཅན། གཞི་མཐུན་དུ་འགྱུར་བ་ལ་སྤྱི་དངོས་པོ་བ་མི་དགོས་པར་ཐལ། སྤྱི་དངོས་པོ་བ་མེད་ཀྱང་ཨུཏྤལ་སྔོན་པོ་དེ་ལྡོག་པ་གཉིས་དང་ལྡན་པའི་ཆོས་ཅན་དུ་སྣང་བའི་རྟོག་པའི་ངོར་གཞི་མཐུན་དུ་འགྱུར་བའི་ཕྱིར། དབང་པོའི་མངོན་སུམ་ཆོས་ཅན། གཞན་སེལ་གཞི་མཐུན་དེ་ཁྱོད་ཀྱི་ཡུལ་མིན་ཏེ། ཁྱོད་རང་མཚན་ཉིད་ལ་འཇུག་པའི་ཕྱིར། ཁྱབ་སྟེ། རང་མཚན་སྒྲའི་དངོས་ཀྱི་བརྗོད་བྱ་མ་ཡིན་པའི་ཕྱིར། སྒྲུབ་པ་དང་གཞན་སེལ་གྱི་གནས་ལུགས་རྣམ་པར་དག་པ་ཤེས་པའི་མིག་དང་བློ་གྲོས་གསལ་པོ་དང་ལྡན་པའི་རྟོག་གེ་པ་དེ་ཤེས་བྱའི་དེ་ཁོ་ན་ཉིད་བལྟ་བ་ལ་ཀུན་མཁྱེན་དང་འདྲ་ཞེས་ཕན་ཡོན་གྱི་སྒོ་ནས་འཇུག་བསྡུ་བའོ། ། ཚད་མ་རིགས་པའི་གཏེར་ལས་སྒྲུབ་པ་དང་གཞན་སེལ་བརྟག་པའི་རབ་ཏུ་བྱེད་པ་སྟེ་བཞི་པའི་གསལ་བྱེད་རེ་ཞིག་རྫོགས་སོ།། །།
༼༡༡༦༽ གསུམ་པ་བརྗོད་བྱ་རྗོད་བྱེད་རྟོགས་པའི་ཚུལ་ལ་གསུམ་ལས། གཞན་ལུགས་དགག་པ་ལ། རང་མཚན་རྐྱང་པ་དངོས་ཀྱི་བརྗོད་བྱ་ཡིན་པ་དགག སྤྱི་རྐྱང་པ་བརྗོད་བྱ་ཡིན་པ་དགག་པ་གཉིས། དང་པོ་ནི། རང་མཚན་ཁོ་ན་དངོས་ཀྱི་བརྗོད་བྱ་ཡིན་ཏེ། བུམ་པ་འོན་ཅིག་ཅེས་བརྗོད་པ་ན་ཆུ་སྐྱོར་བའི་བྱ་བ་བྱེད་པ་དེ་ཉིད་ལེན་པའི་ཕྱིར་རོ། ། ཞེས་བརྡ་སྤྲོད་པ་ལ་སོགས་པ་འགའ་ཞིག་སྨྲའོ། ། རང་མཚན་རྣམས་ཆོས་ཅན། ཁྱོད་ལ་བརྡ་དངོས་སུ་བྱ་མི་ནུས་པར་ཐལ།
ཁྱོད་ཡུལ་དུས་རྣམ་པ་སོ་སོར་ངེས་པས་མཐའ་ཡས་པའི་ཕྱིར། གལ་ཏེ་ནུས་སུ་ཆུག་ནའང༌། ཤེས་བྱ་ཆོས་ཅན། རང་མཚན་ལ་བརྡའ་དངོས་སུ་སྦྱར་བ་ལ་དགོས་པ་མེད་པར་ཐལ། ཕྱིས་ཐ་སྙད་བྱེད་པའི་ཚེ་ན་དང་པོ་བརྡ་བཏགས་པའི་རང་མཚན་མི་རྙེད་ཅིང་གོ་མི་སྲིད་པའི་ཕྱིར། གཞན་ཡང་ཤེས་བྱ་ཆོས་ཅན། འདས་མ་འོངས་ཀྱི་བུམ་པ་བརྗོད་བྱ་མ་ཡིན་པར་ཐལ། དེ་རང་མཚན་དུ་མེད་པའི་ཕྱིར་ཏེ། ༼༡༡༧༽ འདས་པ་འགག་མ་འོངས་པ་མ་སྐྱེས་པའི་ཕྱིར། གཞན་ཡང་ཤེས་བྱ་ཆོས་ཅན།
གཟུགས་སོགས་རང་མཚན་སྣང་ནས་འཛིན་པ་ལ་མིག་དབང་དང་སོགས་པ་སྣང་བ་དང་ཡིད་བྱེད་དགོས་པ་མེད་པར་ཐལ། སྒྲ་རང་མཚན་བརྗོད་པ་ཉིད་ཀྱིས་རྟོགས་པའི་ཕྱིར། གཞན་ཡང་དོན་རང་མཚན་ཐམས་ཅད་མ་འདྲེས་པ་སིལ་བུ་ཡིན་པས་དངོས་པོའི་དོན་ལ་འབྲེལ་བ་མེད་པའི་ཕྱིར་དབང་ཤེས་ཀྱིས་སྒྲ་དོན་གྱི་འབྲེལ་བ་འཛིན་མི་སྲིད་པས་དབང་ཤེས་ཀྱི་ཡུལ་རང་མཚན་རྣམས་སྒྲའི་དངོས་ཀྱི་བརྗོད་བྱ་མ་ཡིན་ནོ། ། དེའི་ཕྱིར། དོན་འདིའི་བརྗོད་བྱ་རྗོད་བྱེད་ཅེས་སྦྲེལ་བའི་བློ་ཆོས་ཅན། གཞན་སེལ་རྟོག་པ་ཡིན་ཏེ། དཔྱོད་པ་ཡིན་པའི་ཕྱིར། དེས་ན་དབང་ཤེས་དཔྱོད་བྱེད་མ་ཡིན་པས་འབྲེལ་བ་མི་འགྲུབ་པའི་ཕྱིར་རྟོག་པས་འབྲེལ་བ་བསྒྲུབ་བོ། ། དེས་ན་དབང་ཤེས་ཀྱིས་སྤྱི་མི་འཛིན་རྟོག་པས་རང་མཚན་མི་འཛིན་པའི་ཕྱིར་དང་པོ་བརྡའི་སྔ་རོལ་དུ་རྟོག་པས་དཔྱད་ནས་ལྟོ་ ༼༡༡༨༽ ལྡིར་ཞབས་ཞུམ་ཆུ་སྐྱོར་གྱི་དོན་བྱེད་ནུས་པ་ལ་བུམ་པ་ཞེས་མིང་དོན་གྱི་འབྲེལ་བ་བྱེད་པའི་ཚེ་བུམ་པ་རང་མཚན་བསྟན་ཡང་རུང་མ་བསྟན་ཡང་རུང༌། ཤེས་བྱ་ཆོས་ཅན།
བརྡ་སྤྱི་ལ་སྦྱོར་བར་བྱེད་དེ། ཕྱིས་ཐ་སྙད་བྱེད་པའི་དུས་ན་བུམ་པ་འོན་ཅིག་ཅེས་བརྗོད་པ་ན་ཆུ་སྐྱོར་བའི་དོན་བྱེད་ནུས་པ་ལེན་པའི་ཕྱིར། ཡང་ན་ཕྱིས་ཐ་སྙད་ཀྱི་དུས་སུ་བླང་དོར་ལ་འཇུག་པའི་དོན་དུ་བརྡ་འདོགས་པའི་ཕྱིར། གལ་ཏེ་དབང་ཤེས་ཀྱི་ཡུལ་རང་མཚན་ལ་སྒྲས་བརྡ་མ་བྱས་ཀྱང་དབང་ཤེས་ཀྱིས་སྒྲ་དོན་འདྲེས་པ་འཛིན་ན། ཤེས་བྱ་ཆོས་ཅན། སྒྲས་བརྡ་སྦྱར་བ་མེད་ཀྱང་མིག་ཤེས་ཀྱིས་དོན་མཐོང་བ་ཙམ་གྱིས་བརྡ་རྟོགས་པར་ཐལ། དབང་ཤེས་ཀྱིས་སྒྲ་དོན་འདྲེས་པ་འཛིན་པའི་ཕྱིར། གལ་ཏེ་སྒྲ་དོན་འདྲེས་པ་མེད་ཀྱང་དབང་པོའི་སྒོར་རྗེས་སུ་འབྲང་བའི་ཡིད་ཤེས་དེ་བརྗོད་པ་དང་འདྲེ་བ་བུམ་པ་ཞེས་སྦྱོར་བར་བྱེད་པ་དང་མཐོང་བར་བྱེད་པ་གཉིས་རྒྱུན་མ་ཆད་པར་འབྱུང་བ་དེ་ ༼༡༡༩༽ རྟོག་པ་ཡིན་ཡང་རྟོག་མེད་ལྟར་མངོན་པ་ཡིན་ནོ། ། དེ་ལྟ་ཡིན་པ་ལས་གཞན་དུ་མ་ཡིན་ན་དོན་རྟོགས་པ་ལ་ངེས་པ་མི་སྲིད་པར་ཐལ། མཐོང་རྟོག་ཡུལ་ཐ་དད་པ་རྟོག་པས་རང་མཚན་མི་མཐོང༌།
མཐོང་བ་ལ་རྟོག་པ་མེད། དེ་གཉིས་ལྷན་ཅིག་ཏུ་འཇུག་པ་མི་སྲིད་པའི་ཕྱིར། དེས་ན་མཐོང་བ་ལ་ངེས་པ་མྱོང་བས་གྲུབ་པས་མཐོང་བ་ཉིད་རྟོག་པ་ཡིན་ལོ། ། འདིའི་ལན་ལ། རྣམ་ཤེས་ཅིག་ཆར་འཇུག་པའི་ལུགས་ལ་བརྟེན་ན། བུམ་གཟུགས་རང་མཚན་མཐོང་བའི་རྟོག་མེད་ཀྱི་ཤེས་པ་དང་བུམ་གཟུགས་རང་མཚན་ངེས་པའི་རྟོག་བཅས་ཀྱི་ཡིད་ཆོས་ཅན། གཅིག་མིན་པར་ཐལ། ཐ་དད་ཡིན་ཡང་འཇུག་ཡུལ་གཅིག་ལ་ཅིག་ཆར་འཇུག་པས་བླུན་པོ་རྣམས་ཀྱིས་གཅིག་ཏུ་ཞེན་པ་ཡིན་པའི་ཕྱིར། རྣམ་ཤེས་རིམ་གྱིས་འཇུག་པའི་ལུགས་ལ་བརྟེན་ན། ཆོས་ཅན།
གཅིག་མ་ཡིན་པར་ཐལ། རིམ་གྱིས་འཇུག་ནའང་འཇུག་པ་མྱུར་བས་བླུན་པོ་རྣམས་ཀྱིས་གཅིག་ཏུ་ཞེན་པ་ ༼༡༢༠༽ ཡིན་པའི་ཕྱིར། ཤེས་པ་རང་མཚན་ལ་བརྡ་དངོས་སུ་སྦྱོར་ཞེ་ན། ཤེས་པ་རང་མཚན་ཆོས་ཅན། ཁྱོད་ལ་བརྡ་དངོས་སུ་སྦྱར་དུ་མི་རུང་བར་ཐལ། རང་མཚན་ཡིན་པ་དེས་ནའོ། ། ཡང་ན་ཆོས་ཅན། ཁྱོད་ལ་བརྡ་དངོས་སུ་སྦྱར་དུ་མི་རུང་བར་ཐལ། ཁྱོད་ལ་བརྡ་དངོས་སུ་སྦྱར་ན་ཕྱི་རོལ་རང་མཚན་ལ་བརྡ་དངོས་སུ་སྦྱར་བ་ལ་འཕངས་པའི་སྐྱོན་ཐམས་ཅད་འཇུག་པ་ཡིན་པའི་ཕྱིར། གཉིས་པ་ནི་བྱེ་བྲག་པ་ན་རེ།
སྒྲས་གསལ་བ་རང་མཚན་བརྗོད་ན་སྐྱོན་ཡོད་པས་དེ་མི་བརྗོད་ཀྱི་རིགས་སྤྱི་བརྗོད་པའི་ཕྱིར་སྐྱོན་མེད་ཅེ་ན། སྤྱི་དངོས་པོ་བ་སྔར་བཀག་པས་དོན་ལ་མེད་མོད། གལ་ཏེ་ཡོད་དུ་ཆུག་ན་ཡང་སྤྱི་ཆོས་ཅན། ཁྱོད་རྐྱང་པ་ལ་བརྡ་སྦྱར་བ་ལ་དགོས་ནུས་མེད་པར་ཐལ། ཁྱོད་རྐྱང་པ་ལ་བརྡ་བྱས་པས་དོན་རང་མཚན་གོ་བར་མི་ནུས་པའི་ཕྱིར་ཏེ། ཁྱོད་རྐྱང་པ་དེ་དོན་རང་མཚན་དང་འབྲེལ་བ་མེད་པའི་ཕྱིར། སྤྱི་རྐྱང་པ་ལ་བརྡ་མི་བྱེད་ཀྱི་འོན་ཀྱང་སྤྱི་དང་འབྲེལ་བའི་ ༼༡༢༡༽ རང་མཚན་ལ་བརྡ་སྦྱར་བས་རང་མཚན་གོ་ཞེ་ན། རང་མཚན་ཉིད་ལ་བརྡ་སྦྱོར་ན། སྤྱི་མི་དགོས་ལ། རང་མཚན་ལ་མ་སྦྱར་ན་སྤྱི་རྐྱང་པ་ལ་བརྡ་སྦྱར་ཡང་རང་མཚན་གོ་མི་ནུས་པས་བར་དེར་ལམ་སྟོན་པ་ལ་སྡོང་དུམ་ལ་འདྲི་བ་ལྟར་དགོས་ནུས་མེད་པའི་སྤྱི་བོར་ལ་རང་མཚན་ཉིད་ལ་བརྡ་སྦྱོར་ཅིག་གལ་ཏེ་རང་མཚན་མཐའ་ཡས་པའི་ཕྱིར་བརྡ་དངོས་སུ་སྦྱར་མི་ནུས་ཤེ་ན།
སྤྱི་དང་འབྲེལ་བའི་རང་མཚན་ཡང་མཐའ་ཡས་པའི་ཕྱིར་དེ་ལ་བརྡ་དངོས་སུ་སྦྱར་མི་ནུས་པར་མཚུངས་སོ། ། གངས་ཅན་གྱི་རྟོག་གེ་པ་ཁ་ཅིག་རང་མཚན་དང་དོན་ལ་གནས་པའི་སྤྱི་བརྗོད་བྱར་བྱས་ན་མུ་སྟེགས་བྱེད་ལ་བརྗོད་པའི་སྐྱོན་ཡོད་པས་སྒྲ་དོན་དོན་སྤྱི་ཁོ་ན་དངོས་ཀྱི་བརྗོད་བྱར་འདོད་ལ། ཉན་ཐོས་མང་པོས་བཀུར་བ་ཁ་ཅིག་མིང་ཞེས་བྱ་བ་སྒྲ་ཤེས་དོན་གསུམ་ལས་ཐ་དད་པ་བུམ་པ་ལ་སོགས་པར་བརྡ་བཏགས་པ་དེ་དང༌། མཚན་མ་ཞེས་བྱ་བ་སྒྲ་ཤེས་དོན་གསུམ་ལས་ ༼༡༢༢༽ ཐ་དད་པ་དོན་བརྗོད་པའི་རྟེན་དུ་རུང་བ། གཟུགས་དང་སེམས་དང་སེམས་ལས་བྱུང་བ་དང་མི་ལྡན་པས་ན་ལྡན་པ་མ་ཡིན་པའི་འདུ་བྱེད་ཁོ་ན་སྒྲའི་དངོས་ཀྱི་བརྗོད་བྱར་འདོད་དོ། ། འདི་གཉིས་དོན་གཅིག་པས་ཕྱོགས་གཅིག་ཏུ་དགག་ན། ཤེས་བྱ་ཆོས་ཅན། དོན་སྤྱི་དང་མི་ལྡན་པའི་འདུ་བྱེད་ཁོ་ན་ལ་བརྡ་སྦྱར་བས་གཟུགས་སོགས་རང་མཚན་རྟོགས་མི་སྲིད་པར་ཐལ། དོན་སྤྱི་དང་མི་ལྡན་པའི་འདུ་བྱེད་རྐྱང་པ་དང་གཟུགས་སོགས་རང་མཚན་ལ་འབྲེལ་བ་མེད་པའི་ཕྱིར། དཔེར་ན་བུམ་པ་ཞེས་བརྗོད་པ་དེ་དང་འབྲེལ་བ་མེད་པའི་བ་ལང་མི་རྟོགས་པ་བཞིན་ནོ། །
གལ་ཏེ་དོན་རང་མཚན་དང་མི་ལྡན་པའི་འདུ་བྱེད་ལ་འབྲེལ་བ་མེད་ཀྱང་གཉིས་ཀ་ལྟོ་ལྡིར་བ་སོགས་ཀྱི་རྣམ་པ་འདྲ་བ་ཡིན་པའི་ཕྱིར་དོན་སྤྱི་ལ་བརྡ་སྦྱར་ཡང་དོན་སྤྱི་ལ་དོན་རང་མཚན་དུ་འཁྲུལ་ནས་དོན་རང་མཚན་ལ་འཇུག་སྟེ། དཔེར་ན་ཚེ་མ་འདྲ་ནས་འཁྲུལ་པ་བཞིན་ནོ་ཞེ་ན། བུམ་པ་དང་བུམ་པའི་མིང་སོགས་ལྡན་མིན་འདུ་བྱེད་གཉིས་འདྲ་བས་ ༼༡༢༣༽ འཁྲུལ་ན་ཡུལ་དུས་རེས་དགའ་འཁྲུལ་གྱི། ཡུལ་ཀུན་ཏུ་འཁྲུལ་པར་མི་འགྱུར་ཏེ། ལྷ་སྦྱིན་འདྲ་བ་གཉིས་ཡོད་ཀྱང་མདུན་དུ་གནས་པ་ལ་བྱིན་ཅིག་ཅེས་བརྗོད་ན་རྒྱབ་ན་གནས་པ་ལ་མི་འཁྲུལ་བ་ལྟར་ལྡན་མིན་འདུ་འབྱེད་ཁོ་ན་ལ་བརྡ་སྦྱོར་ཞེས་ངེས་པར་བཟུང་ན་དོན་རང་མཚན་ལ་འཁྲུལ་བ་མི་སྲིད་དོ། ། དུས་ཀུན་ཏུ་འཁྲུལ་བར་མི་འགྱུར་ཏེ། ལྷ་སྦྱིན་དང་མཆོད་སྦྱིན་ལྟ་བུའི་ཚེ་མ་ལ་ཡང་འཁྲུལ་ན་རེས་འགའ་ལྷ་སྦྱིན་ལ་འཇུག རེས་འགའ་མཆོད་སྦྱིན་ལ་འཇུག་པ་ལྟར་འདིར་ཡང་འཁྲུལ་ནས་རེས་འགའ་བུམ་པ་ལ་འཇུག རེས་འགའ་ལྡན་མིན་འདུ་བྱེད་ལ་འཇུག་པར་ཐལ་བ་ལས། དེ་ལྟ་མ་ཡིན་པར་སྐྱེས་བུ་ཐམས་ཅད་བུམ་པ་ཞེས་པའི་སྒྲ་ལ་འཇུག་པ་འདིར་ནི་རྟག་ཏུ་འཁྲུལ་ནས་བུམ་པ་ཉིད་ལེན་གྱི།
ལྡན་མིན་འདུ་བྱེད་ལ་འཇུག་པ་མ་མཐོང་བས་འདྲ་བའི་སྒོ་ནས་འཁྲུལ་པ་མིན་ནོ། ། ངག་དོན། བུམ་པ་ཞེས་པའི་སྒྲ་ཆོས་ཅན། ཁྱོད་ལས་སྐྱེས་བུ་བླང་དོར་ལ་འཇུག་པ་ན་འཁྲུལ་ ༼༡༢༤༽ ནས་རེས་འགའ་བུམ་པ་ལ་འཇུག རེས་འགའ་བུམ་པའི་མིང་སོགས་ལྡན་མིན་འདུ་བྱེད་ལ་འཇུག་གི་ཡུལ་དུས་ཀུན་ཏུ་བུམ་པ་ལ་འཇུག་པ་མིན་པར་ཐལ། བུམ་པ་དང་བུམ་པའི་མིང་སོགས་ལྡན་མིན་འདུ་བྱེད་གཉིས་རྣམ་པ་འདྲ་བས་འཁྲུལ་ནས་དོན་བུམ་པ་ལ་འཇུག་པའི་ཕྱིར། ཆོས་ཅན། དེ་གཉིས་རྣམ་པ་འདྲ་བའི་སྒོ་ནས་འཁྲུལ་པ་མིན་པར་ཐལ། ཁྱོད་ལས་སྐྱེས་བུ་བླང་དོར་ལ་འཇུག་པའི་ཡུལ་དུས་རྟག་ཏུ་འཁྲུལ་ནས་བུམ་པ་ཉིད་ལ་འཇུག་པའི་ཕྱིར། གཉིས་པ་རང་ལུགས་བཞག་པ་ལ།
བརྗོད་བྱའི་མཚན་ཉིད་བརྡས་གོ་བྱ་ཡིན་པ། རྗོད་བྱེད་ཀྱི་མཚན་ཉིད་དོན་གོ་བར་བྱེད་པའི་བརྡ། དབྱེ་ན་འཆད་པ་དང་འཇུག་པའི་དུས་ཀྱི་གང་ཟག་གཉིས་ཡོད་པའི་དབྱེ་བས་འཆད་དུས་ཀྱི་བརྗོད་བྱ་རྗོད་བྱེད་གཉིས། འཇུག་དུས་ཀྱི་བརྗོད་བྱ་རྗོད་བྱེད་གཉིས་ཏེ། རྣམ་པ་བཞིའོ། ། འཆད་པའི་ཚེ་དངོས་ཀྱི་བརྗོད་བྱ་སྒྲ་དོན་དང༌། ཞེན་པའི་བརྗོད་བྱ་དོན་རང་མཚན་ཡིན་ལ། དངོས་ཀྱི་རྗོད་བྱེད་སྒྲ་སྤྱི། ཞེན་ ༼༡༢༥༽ པའི་རྗོད་བྱེད་སྒྲ་རང་མཚན་ཡིན་ཞེས་རྣམ་པར་དབྱེ་བ་ཤེས་ན་གནས་ལུགས་ལ་མཁས་པར་འགྱུར་རོ། ། འཇུག་པའི་ཚེ་རང་མཚན་དང་སྤྱི་སོ་སོར་མ་ཕྱེ་བར་གཅིག་ཏུ་འཁྲུལ་བ་ལ་བརྡ་སྦྱར་བས་ཐ་སྙད་ཀྱི་ཚེ་དོན་རང་མཚན་ཐོབ་པ་ཡིན་ནོ། །
རང་འགྲེལ་ལས། འཆད་པར་བྱེད་པ་རྣམས་དེ་ལྟར་རྣམ་པར་འབྱེད་པར་བྱེད་ཀྱི། ཐ་སྙད་འདོགས་པར་བྱེད་པ་རྣམས་ལ་ནི་མ་ཡིན་ཏེ། དེ་དག་ནི་རང་གི་དམིགས་པ་ཁོ་ན་དོན་བྱེད་རུང་བར་སེམས་ཤིང་སྣང་བ་དང་རྣམ་པར་བརྟགས་པར་བྱ་བའི་དོན་དག་གཅིག་ཏུ་བྱས་ནས་འཇུག་གོ་ཞེས་གསུངས་སོ། ། ཤེས་བྱ་ཆོས་ཅན། དོན་དམ་པར་སྒྲའི་དངོས་ཀྱི་བརྗོད་བྱ་མེད་དེ། དོན་དང་ཤེས་པ་རང་མཚན་ཡིན་ལ་དོན་སྤྱི་དང་སྒྲ་དོན་གྱི་སྤྱི་གཉིས་པོ་དོན་ལ་མེད་པ་ཡིན་པས་དེ་བཞི་དོན་དམ་པར་དངོས་ཀྱི་བརྗོད་བྱ་མ་ཡིན་པས་སོ། ། ཁྱབ་སྟེ། དེ་དག་ལས་གཞན་པའི་ཤེས་བྱ་མི་སྲིད་པས་སོ། ། གཞི་མེད་ལ་འཁྲུལ་ནས་བརྡ་སྦྱོར་བའི་ ༼༡༢༦༽ ཚུལ་ནི།
རྟོག་པ་ཇི་སྙེད་པ་ཐམས་ཅད་རང་ཡུལ་ལ་ངོ་བོ་ཉིད་ཀྱིས་རྨི་ལམ་ལྟར་གཞི་མེད་ལ་འཁྲུལ་པས་སྒྲ་དོན་གྱི་གཟུགས་བརྙན་ཤར་བ་དེ་ལ་ཕྱི་རོལ་དོན་དུ་ཞེན་ནས་བརྡ་སྦྱོར་ལ། རྟོག་པ་ལ་ཤར་བའི་གཟུགས་བརྙན་ལ་ཕྱི་རོལ་དོན་དུ་བཏགས་པའི་ཆ་དེ་ནི་སྒྲའི་དངོས་ཀྱི་བརྗོད་བྱ་ཡིན་ནོ་ཞེས་ཐ་སྙད་དུ་བཏགས་པ་ཡིན་གྱི། དོན་དམ་པར་མ་ཡིན་ནོ། ། གཞི་མེད་ཅེས་པའང་དོན་སྤྱི་གཟུང་ཡུལ་དུ་མ་གྲུབ་པ་ལ་བརྗོད་དོ། ། ངག་དོན། ཤེས་བྱ་ཆོས་ཅན། དོན་དམ་པར་དངོས་ཀྱི་བརྗོད་བྱ་རྗོད་བྱེད་མེད་ཀྱང་བརྡ་སྦྱར་བ་མི་འགལ་ཏེ། རྟོག་པ་ལ་སྒྲ་དོན་གྱི་གཟུགས་བརྙན་ཤར་བ་ལ་དོན་དུ་ཞེན་ནས་བརྗོད་བྱར་བཏགས་པ་ཡིན་པའི་ཕྱིར། འཁྲུལ་པ་ལ་བརྡ་སྦྱར་བས་རང་མཚན་གོ་བའི་འཐད་པ་ནི། ཤེས་བྱ་ཆོས་ཅན།
འཁྲུལ་པ་ལ་བརྡ་སྦྱར་ཡང་དོན་བདེན་པ་གོ་བར་འཐད་དེ། ཐོག་མ་མེད་པ་ནས་སྣང་བརྟག་གཅིག་ཏུ་འཁྲུལ་པའི་བག་ཆགས་གོམས་པས་བརྡའི་དུས་སུ་རང་ ༼༡༢༧༽ མཚན་དང་སྤྱི་སོ་སོར་མ་ཕྱེ་བར་གཅིག་ཏུ་བསྲེས་ནས་བརྡ་སྦྱར་ལ། ཕྱིས་ཐ་སྙད་ཀྱི་དུས་ནའང་རང་སྤྱི་གཅིག་ཏུ་འཁྲུལ་ནས་དོན་རང་མཚན་གོ་བ་ཡིན་པའི་ཕྱིར། གསུམ་པ་རྩོད་པ་སྤང་བ་ནི། སྒྲ་དོན་རྟོག་པ་ལ་སྣང་བའི་དོན་གྱི་གཟུགས་བརྙན་དེ་དོན་གཞན་ལས་མི་ལྡོག་ན་ལྡོག་པ་བརྗོད་བྱར་འགལ་ལ། ལྡོག་ན་རང་མཚན་ལྟར་དངོས་པོར་འགྱུར་རོ། ། དེ་བརྗོད་བྱ་ཡིན་ན་རྟོག་པའི་གཟུགས་བརྙན་དོན་སྤྱི་བརྗོད་པ་དང་སྤྱི་དངོས་པོ་བ་བརྗོད་བྱར་འགྱུར་བ་གཉིས་ལ་ཁྱད་པར་མེད་པས་མིང་རྐྱང་ལ་རྩོད་པར་ཟད་དོ་ཞེ་ན། ཤེས་བྱ་ཆོས་ཅན། དོན་སྤྱི་བརྗོད་པ་དང་སྤྱི་དངོས་པོ་བ་བརྗོད་པ་གཉིས་མི་མཚུངས་པར་ཐལ། བུམ་པའི་དོན་སྤྱི་དེ་དོན་དམ་པར་བུམ་པ་མ་ཡིན་པ་ལས་མི་ལྡོག་ཀྱང་རྟོག་ངོར་ལྡོག་པར་སྣང་བ་དངོས་མེད་ཡིན་ལ།
མུ་སྟེགས་བྱེད་བརྗོད་བྱའི་སྤྱི་དེ་མ་འཁྲུལ་བའི་དངོས་པོར་འདོད་པས་སོ། ། གལ་ཏེ་རྟོག་པའི་གཟུགས་བརྙན་དོན་སྤྱི་དངོས་ཀྱི་བརྗོད་བྱ་ ༼༡༢༨༽ ཡིན་ན་ཤེས་པ་ལས་ཐ་མི་དད་པའི་ཕྱིར་ཤེས་པ་རང་མཚན་བརྗོད་བྱར་འདོད་པ་ལ་བརྗོད་པའི་སྐྱོན་འབྱུང་ངོ་ཞེ་ན། སྤྱི་འཛིན་རྟོག་པ་ལ་སྣང་བའི་ཤེས་རྣམ་རང་མཚན་གྱི་ཆ་ནི་སྒྲའི་དངོས་ཀྱི་བརྗོད་བྱ་མིན་གྱི་དེའི་རྣམ་པ་ལ་རྟོག་པས་ཕྱི་རོལ་དུ་བཏགས་པའི་ཆ་ལ་བརྡ་སྦྱོར་ལ། དེ་ལ་བརྡ་སྦྱར་བས་ཤེས་པ་རང་མཚན་ལ་སྦྱར་བའི་སྐྱོན་མེད་དེ། དེ་དངོས་མེད་ཡིན་པའི་ཕྱིར། འོ་ན་དགོས་པ་མེད་དོ་ཞེ་ན། རྟོག་པའི་གཟུགས་བརྙན་དོན་སྤྱི་ཆོས་ཅན། ཁྱོད་ལ་བརྡ་སྦྱར་བ་དགོས་མེད་མིན་ཏེ། འཇིག་རྟེན་པ་རྣམས་དོན་ལ་གཞུག་པའི་ཕྱིར་དུ་ཁྱོད་ལ་བརྡ་སྦྱར་བར་ཟད་པའི་ཕྱིར། གལ་ཏེ་གཞན་སེལ་བའི་སྤྱི་ལ་བརྡ་སྦྱར་ན་ལྡན་མིན་འདུ་བྱེད་ལ་བརྡ་སྦྱོར་བའི་སྐྱོན་མཚུངས་སོ་ཞེ་ན།
གལ་ཏེ་དོན་སྤྱི་ཞེས་བྱ་བ་གཟུགས་དང་སེམས་དང་སེམས་ལས་བྱུང་བ་དང་མི་ལྡན་པ་རྫས་གྲུབ་ཞིག་འདོད་ན་ཁྱེད་བདེན་མོད་འོན་ཀྱང༌། ཤེས་བྱ་ཆོས་ཅན། དོན་སྤྱི་ལ་བརྡ་སྦྱར་ན་ལྡན་མིན་འདུ་བྱེད་ལ་བརྡ་སྦྱར་བའི་ ༼༡༢༩༽ སྐྱོན་མཚུངས་པ་མིན་པར་ཐལ། དོན་སྤྱི་དེ་དངོས་མེད་ཡིན་ཕྱིར། དོན་སྤྱི་དངོས་པོར་མེད་པའི་ཕྱིར་སེལ་བའི་དངོས་ཡུལ་དོན་ལ་མེད་ཅེས་ཤེས་ན་སྒྲའི་དངོས་ཀྱི་བརྗོད་བྱ་རྗོད་བྱེད་མེད་པར་གྲུབ་བོ། ། གལ་ཏེ་དོན་ལ་བརྗོད་བྱ་རྗོད་བྱེད་མེད་ན་སྒྲ་སྤྱི་དང་དོན་སྤྱི་ལ་རང་མཚན་དུ་འཁྲུལ་ནས་བརྡ་སྦྱོར་བ་གསོག་ཡིན་ཏེ། བློའི་ཆོས་རང་དགའ་བ་རྣམས་ནི་དོན་ལ་མི་བརྟེན་པར་གསུངས་པའི་ཕྱིར། རྒྱུ་མཚན་དེའི་ཕྱིར་འཁྲུལ་པ་ལ་ཡིད་བརྟན་དུ་མེད་པས་ཐ་སྙད་ཐམས་ཅད་རྒྱུན་ཆད་དོ་ཞེ་ན། ཤེས་བྱ་ཆོས་ཅན། བླང་དོར་གྱི་ཐ་སྙད་ཐམས་ཅད་འཐད་པ་ཡིན་ཏེ།
འཇིག་རྟེན་པ་རྣམས་དོན་སྤྱི་ལ་རང་མཚན་དུ་འཁྲུལ་བའི་སྒོ་ནས་རང་མཚན་ཉིད་བླང་དོར་ལ་འཇུག་པའི་ཕྱིར། གལ་ཏེ་ཆད་བྱས་ཀྱི་འབྲེལ་བས་གོ་བས་འཁྲུལ་པའི་འབྲེལ་བ་མི་དགོས་ལོ། ། འོ་ན་ཆད་བྱས་ཀྱི་འབྲེལ་བ་དེ་རང་མཚན་ལ་བརྡ་ཆད་བྱེད་ན། མུ་སྟེགས་བྱེད་ལ་བརྗོད་པའི་སྐྱོན་འབྱུང་ ༼༡༣༠༽ ལ། དོན་སྤྱི་ལ་བརྡ་ཆད་བྱེད་ན་ཉན་ཐོས་མང་བཀུར་བ་ལ་བརྗོད་པའི་སྐྱོན་ཡོད་ཅིང༌། དོན་སྤྱི་དང་རང་མཚན་གཉིས་པོ་གཅིག་ཏུ་འཁྲུལ་པ་ལ་བརྡ་བྱེད་ན། ཁོ་བོ་ཅག་གི་འདོད་པ་བསྒྲུབ་པས་གང་ལྟར་ཡང་རང་མཚན་དང་དོན་སྤྱི་དང་དེ་གཉིས་གཅིག་ཏུ་འཁྲུལ་པ་སྟེ་གསུམ་པོ་གང་ལ་བརྡ་ཆད་བྱས་ཀྱང་འཁྲུལ་པ་མེད་ན། བརྡ་མི་སྦྱོར་བས་མ་འཁྲུལ་བའི་ཆད་བྱས་ཀྱི་འབྲེལ་བ་མུན་སྤྲུལ་ཡིན་ནོ། ། འོ་ན་ཁྱེད་རང་བརྡ་ཆད་བྱེད་པ་མ་ཡིན་ནམ་ཞེ་ན། བརྡ་ཆད་ཀྱིས་བླང་དོར་ལ་འཇུག་པའི་སྐབས་འདིར་ནི།
སྒྱུ་མའི་མཁན་པོ་དག་འཇིག་རྟེན་པ་དོན་ལ་གཞུག་པའི་ཕྱིར་སྔགས་ཀྱིས་འཁྲུལ་དུ་འཇུག་པ་ལྟར། རང་མཚན་དང་གཟུགས་བརྙན་དོན་སྤྱི་གཉིས་གཅིག་ཏུ་འཁྲུལ་དུ་གཞུག་པའི་ཕྱིར་དེ་གཉིས་གཅིག་ཏུ་བསྲེས་ནས་བརྡ་བྱེད་རྒན་པོ་རྣམས་ཀྱི་བརྡ་ཆད་ཀྱི་སྔགས་ཀྱིས་འཁྲུལ་དུ་འཇུག་ལ། དེ་ལྟར་འཁྲུལ་པའི་སྟོབས་ཀྱིས་དོན་རང་མཚན་ཉིད་བླང་དོར་ལ་འཇུག་པ་ནི་ ༼༡༣༡༽ ཚུ་རོལ་མཐོང་བ་རྣམས་ཀྱི་རྣམ་པར་ཐར་པ་ཡིན་ནོ། ། ངག་དོན་ནི། ཤེས་བྱ་ཆོས་ཅན། དོན་སྤྱི་དང་རང་མཚན་གཅིག་ཏུ་བསྲེས་ནས་བརྡ་བྱས་པ་ལ་དགོས་པ་ཡོད་དེ། དེ་ལ་བརྟེན་ནས་སོ་སྐྱེ་འགའ་ཞིག་དོན་རང་མཚན་ཉིད་བླང་དོར་ལ་འཇུག་པའི་ཕྱིར། མདོར་ན་དོན་ལ་སྒྲའི་དངོས་ཀྱི་བརྗོད་བྱ་མེད་ལ། ཞེན་པའི་བརྗོད་བྱ་རང་མཚན་ཡིན་ཅིང༌། འབྲེལ་བ་སྣང་བརྟགས་གཅིག་ཏུ་འཁྲུལ་པས་བྱས་ན་ཡང་འཇུག་པའི་སྐྱེས་བུ་བསླུ་བ་མེད་དེ།
ཞུགས་པས་དོན་རང་མཚན་ཐོབ་པའི་ཕྱིར་ཞེས་བྱ་བ་ནི་གོང་མ་ཐམས་ཅད་བསྡུ་བའི་ཚིགས་སུ་བཅད་པའོ། ། ཚད་མ་རིགས་པའི་གཏེར་ལས་བརྗོད་བྱ་རྗོད་བྱེད་བརྟག་པའི་རབ་ཏུ་བྱེད་པ་སྟེ་ལྔ་པའི་གསལ་བྱེད་རེ་ཞིག་རྫོགས་སོ།། །། ༼༡༣༢༽ བཞི་པ་འབྲེལ་བ་དང་འགལ་བ་རྟོགས་པའི་ཚུལ་ལ། ཚད་མའི་མཚན་ཉིད་དཔྱོད་པའི་ཐོག་མར་འགལ་འབྲེལ་དཔྱད་པའི་རྒྱུ་མཚན། འགལ་འབྲེལ་དཔྱོད་པ་དངོས་དང་གཉིས། དང་པོ་ནི། ཤེས་བྱ་ཆོས་ཅན། ཚད་མའི་མཚན་ཉིད་དཔྱད་པའི་སྔོན་དུ་འགལ་འབྲེལ་དཔྱད་པ་ལ་རྒྱུ་མཚན་ཡོད་དེ། ཚད་མ་ཡིན་མིན་ལ་སོགས་པའི་དགག་སྒྲུབ་ལ་དཔྱོད་པ་ཇི་སྙེད་པ་འགལ་འབྲེལ་ལ་ལྟོས་པས་སོ། ། གཉིས་པ་ལ།
འབྲེལ་བ་དཔྱད་པ་དང༌། འགལ་བ་དཔྱད་པ་གཉིས། དང་པོ་ལ་དོན་ལ་འབྲེལ་བ་དགག བློ་ངོར་འབྲེལ་བ་སྒྲུབ། འབྲེལ་བ་སྒྲུབ་པའི་ཚད་མ་དང་གསུམ། དང་པོ་ལ། སྤྱིར་དགག སོ་སོར་དགག་པ་གཉིས། དང་པ་ནི། ཤེས་བྱ་ཐམས་ཅད་དངོས་པོ་དང་དངོས་མེད་གཉིས་ལས་གཞན་མི་སྲིད་ལ།
དངོས་པོ་རང་གཞན་གཉིས་སུ་ཁ་ཚོན་ཆོད་ཅིང༌། རང་ཡིན་ན་གཞན་དང་མ་འདྲེས། གཞན་ཡིན་ན་རང་དང་མ་འདྲེས་ ༼༡༣༣༽ པས་གཉིས་ཡིན་གྱི་ཕུང་པོ་གསུམ་པ་མེད་དོ། ། དེས་ན་གྲངས་ཅན་ལྟར་ཆོས་གཉིས་གཅིག་ཏུ་འདྲེས་པ་མི་སྲིད་ཅིང༌། གཅིག་ལ་འབྲེལ་བ་མི་སྲིད་པས་རང་རང་གི་ངོ་བོ་མ་འདྲེས་པར་གནས་པའི་དངོས་པོ་ཐམས་ཅད་དོན་ལ་འབྲེལ་བ་མེད་པ་ཡིན་ནོ། ། ངག་དོན་ནི། ཤེས་བྱ་ཆོས་ཅན། རང་རང་གི་ངོ་བོ་མ་འདྲེས་པར་གནས་པའི་དངོས་པོ་ཐམས་ཅད་དོན་ལ་འབྲེལ་བ་མེད་པ་ཡིན་ཏེ། ཆོས་གཉིས་གཅིག་ཏུ་འདྲེས་པ་མི་སྲིད་ཅིང༌། གཅིག་ལ་འབྲེལ་བ་མི་སྲིད་པས་སོ། །
བོད་བསྡུས་པ་འགའ་ཞིག་གཅིག་དུ་བྲལ་ལ་སོགས་པའི་རྟགས་ཀྱི་དགག་བྱ་མི་སྲིད་པ་རྣམས་ལ་བསྒྲུབ་བྱའི་ཆོས་མེད་དགག་ཡིན་པས་དངོས་པོའི་འབྲེལ་བ་མེད་ཅིང༌། དགག་བྱ་མི་སྲིད་པས་བཟློག་འབྲེལ་ཡང་མེད་ན་འབྲེལ་མེད་ཀྱི་རྟགས་ཡང་དག་སྲིད་པར་ཐལ་བས་ན་དངོས་པོར་མ་ཟད་དངོས་མེད་ལའང་དངོས་པོའི་འབྲེལ་བ་ཡོད་ལ། འོན་ཀྱང་དེ་སྤུ་རིས་མི་ཟིན་པས་བཟློག་ ༼༡༣༤༽ འབྲེལ་ངེས་པ་ལ་ལྟོས་སོ་ཞེས་སྨྲའོ། ། དངོས་མེད་བདེན་པའི་གཅིག་དང་དུ་བྲལ་དང༌། བདེན་པའི་རང་བཞིན་མེད་པ་གཉིས་ལ་དངོས་པོའི་འབྲེལ་པ་ཡོད་ན། བདག་གཅིག་པའི་དངོས་པོའི་འབྲེལ་བ་ཡོད་ན། རང་བཞིན་གྱི་དངོས་པོར་འགྱུར། དེ་ལས་བྱུང་བའི་དངོས་པོའི་འབྲེལ་བ་ཡོད་ན་འབྲས་བུའི་དངོས་པོའི་འགྱུར་རོ། ། ཐལ་བ་ལས། དེ་གཉིས་ཆོས་ཅན།
དངོས་པོའི་འབྲེལ་བ་མེད་དེ། ངོ་བོ་མེད་པའི་ཕྱིར། ཤེས་བྱ་ཆོས་ཅན། འབྲེལ་བ་སྤྱིའི་མཚན་ཉིད་ཆོས་གང་ཞིག་ཆོས་གཞན་མི་འདོར་བ་དེ་དོན་ལ་དངོས་པོ་དང་དངོས་མེད་གཉིས་ཀ་ལ་མེད་དེ། དངོས་པོ་ཐ་དད་རྣམས་གཅིག་ཏུ་འདྲེ་བ་མེད་པའི་ཕྱིར་དང༌། དངོས་མེད་ལ་ངོ་བོ་མེད་པའི་ཕྱིར། ཡང༌། འབྲེལ་བའི་སྒྲ་དོན་སངས་རྒྱས་པ་དང་ཕྱི་རོལ་པ་གཉིས་ཀས་སཾ་བྷནྡྷ་ཞེས་བྱ་བ་ཡང་དག་པར་བཅིངས་པའམ། པྲ་ཏི་བྷནྡྷ་ཞེས་བྱ་བ་སོ་སོར་བཅིངས་ཤིང་གཉིས་ཕན་ ༼༡༣༥༽ ཚུན་མི་གཏོང་བ་ལ་འདོད་ལ། དེ་དག་ཀྱང་དངོས་པོ་དངོས་མེད་ཀྱི་དོན་གྱི་འབྲེལ་བ་ལ་མི་འགྲུབ་བོ། །
གཉིས་པ་ལ། བདག་གཅིག་འབྲེལ་པ་དོན་ལ་དགག་པ་ནི། ཤེས་བྱ་ཆོས་ཅན། བྱས་མི་རྟག་གཉིས་དོན་གྱི་སྟེང་ན་འབྲེལ་བ་མེད་དེ། དོན་ལ་བདག་གཅིག་པ་ལ་ཆོས་གཉིས་མེད་ལ། ཆོས་གཉིས་མེད་ལ་འབྲེལ་བ་མི་སྲིད་པ་དེས་ནའོ། ། ཆོས་ཅན། ཆོས་གཉིས་སུ་མེད་པ་ལ་འབྲེལ་བ་མི་སྲིད་དེ། འབྲེལ་བ་ཡིན་ན་ཆོས་གཉིས་ལ་གནས་དགོས་པའི་ཕྱིར་ཏེ། འབྲེལ་བ་ཡིན་ན་ཆོས་གཞན་མི་འདོར་བ་ཡིན་དགོས་པའི་ཕྱིར།
དེ་སྐད་དུ། འབྲེལ་བ་བརྟག་པ་ལས། འགའ་ཡང་འབྲེལ་བའི་མཚན་ཉིད་ནི། ། གཉིས་པ་གནས་ཀྱི་གཞན་དུ་མིན། ། ཅེས་གསུངས་པའི་ཕྱིར་རོ། ། གྲངས་ཅན་པ་དང་བོད་བསྡུས་པ་རྣམས་མཐུན་པར། སྒྲ་བྱས་མི་རྟག་པ་གསུམ་རྫས་གཅིག་ཀྱང་ལྡོག་པ་ཐ་དད་དུ་དོན་ལ་གནས་སོ། ། གལ་ཏེ་བྱས་པ་དང་མི་རྟག་པའི་ལྡོག་པ་དོན་ལ་མ་ ༼༡༣༦༽ འགྲུབ་པར་བློ་བྱས་ཡིན་ན། བློའི་ཆོས་རང་དགའ་བ་རྣམས་ནི་དོན་དང་མ་འབྲེལ་བའི་ཕྱིར་དོན་ལ་བྱས་པ་སྒྲ་མི་རྟག་པར་སྒྲུབ་པའི་ཚུལ་གསུམ་གྲུབ་མི་སྲིད་པས་བྱས་མི་རྟག་གཉིས་དོན་ལ་བདག་གཅིག་ཏུ་འབྲེལ་ཞེས་ཟེར་ན། སྒྲའི་བྱས་མི་རྟག་གཉིས་སྒྲའི་རྫས་སུ་གཅིག་པར་དོན་མཐུན་མོད།
འོན་ཀྱང་བྱས་པའི་ལྡོག་པ་དང་མི་རྟག་པའི་ལྡོག་པ་ཐ་དད་གཉིས་དོན་ལ་ཡོད་ན། བྱས་པ་དང་མི་རྟག་པའི་ལྡོག་པ་གཉིས་འབྲེལ་ལམ་མ་འབྲེལ། མ་འབྲེལ་ན། བྱས་པ་སྒྲའི་སྟེང་དུ་མི་རྟག་པ་སྒྲུབ་པའི་རྟགས་མིན་པར་ཐལ་ལོ། ། དོན་ལ་འབྲེལ་བ་ཡོད་ན། བྱས་ལྡོག་དང༌། མི་རྟག་པའི་ལྡོག་པ་བདག་གཅིག་གམ་དེ་ལས་བྱུང་བས་འབྲེལ། དང་པོ་ལྟར་ན། བྱས་མི་རྟག་གཉིས་རྫས་ཀྱང་གཅིག་ལྡོག་པའང་གཅིག་པས་མིང་དུ་མ་བཏགས་ཀྱང་རྣམ་གྲངས་འགྱུར་གྱི་ལྡོག་པ་ཐ་དད་དུ་མི་འགྱུར་བའམ། གཉིས་པ་ལྟར་ན།
བྱས་པ་ཆོས་ཅན། སྒྲ་མི་རྟག་པར་སྒྲུབ་པའི་འབྲས་བུའི་རྟགས་སུ་ ༼༡༣༧༽ ཐལ། དེ་སྒྲུབ་ཀྱི་ཕྱོགས་ཆོས་གང་ཞིག མི་རྟག་པ་ལ་དེ་བྱུང་དུ་འབྲེལ་བར་ངེས་པའི་ཕྱིར། གཉིས་པ་དེ་བྱུང་དུ་འབྲེལ་བ་དོན་ལ་དགག་པ་ནི། ཤེས་བྱ་ཆོས་ཅན། རྒྱུ་འབྲས་གཉིས་གཅིག་དངོས་པོར་ཡོད་པ་ན། གཅིག་ཤོས་དངོས་པོར་མེད་པ་གཅིག་པ་བཀག་པ་ལ་དེ་བྱུང་འབྲེལ་བ་དོན་ལ་མེད་དེ། དངོས་པོ་སྔ་ཕྱི་མིན་པ་རྫས་ཐ་དད་དུས་མཉམ་པ་ལ་དེ་བྱུང་འབྲེལ་བ་མེད་ཅིང༌། སྔ་ཕྱི་ཡོད་པ་དུས་མི་མཉམ་པ་རྒྱུ་འབྲས་ལ་རྒྱུ་མེ་ཡོད་པ་ན།
འབྲས་བུ་དུ་བ་མ་སྐྱེས་ནས་དངོས་མེད་ཡིན་ལ། འབྲས་བུ་དུ་བ་ནམ་སྐྱེས་པ་ན་རྒྱུ་མེ་ཞིག་པས་དངོས་པོར་མེད་པའི་ཕྱིར།

དེ་སྐད་དུ། འབྲེལ་བ་བརྟག་པ་ལས། རྒྱུ་དང་འབྲས་བུའི་དངོས་པོ་ཡང༌། ། དེ་གཉིས་ལྷན་ཅིག་མི་གནས་པས། ། གཉིས་ལ་གནས་པ་ཇི་ལྟར་འགྲུབ། ། གཉིས་ལ་མི་གནས་ཇི་ལྟར་འབྲེལ། ། ཅེས་གསུངས་པའི་ཕྱིར་རོ། ། མུ་སྟེགས་བྱེད་ན་རེ། རྒྱུ་འགགས་པ་དང་འབྲས་བུ་སྐྱེ་བའི་བར་དེར་སྦྱོར་འབྲེལ་ ༼༡༣༨༽ དངོས་པོ་བ་གཅིག་ཡོད་ཅེ་ན། འོ་ན་སྦྱོར་འབྲེལ་དེ་རྟག་གམ་མི་རྟག སྦྱོར་འབྲེལ་དེ་རྟག་ན་དངོས་པོར་མི་འཐད་ལ།
དངོས་པོར་མེད་པ་དེ་བྱ་བྱེད་ལས་གྲོལ་བའི་ཕྱིར་རྒྱུ་འབྲས་གཉིས་སྦྱོར་བའི་བྱེད་པ་པོར་མི་རུང་ཞིང་སྦྱོར་འབྲེལ་དེ་མི་རྟག་ན། སྦྱོར་འབྲེལ་དེ་རྒྱུ་མེ་འགག་པ་ན་འབྲས་བུ་དུ་བ་སྦྲེལ་བར་མི་ནུས་ཏེ། དུ་བའི་དུས་ན་འགགས་པའི་ཕྱིར། གལ་ཏེ་མེ་འགགས་ལ་དུ་བ་མ་སྐྱེས་པའི་བར་དེར་ཡོད་ན། རྒྱུ་འབྲས་མ་འབྲལ་བ་གཉིས་ཀྱི་འབྲེལ་བྱེད་དུ་མི་འཐད་དེ། འབྲེལ་བྱེད་དེ་ཆོས་གསུམ་པར་ཡོད་པའི་ཕྱིར། ཆོས་གསུམ་པར་ཡོད་ཀྱང་མེ་དུད་ཀྱི་འབྲེལ་བྱེད་ཡིན་ན། མེ་དུ་གཉིས་ཉིད་འབྲེལ་བས་ཆོག་གི་འབྲེལ་བས་སྦྲེལ་ཅི་དགོས། གལ་ཏེ་མེ་དུད་དང་སྦྱོར་འབྲེལ་གྱི་བར་དུའང་འབྲེལ་བྱེད་གཞན་ཞིག་དགོས་ན། དེ་ལ་འབྲེལ་བྱེད་ཀྱི་འབྲེལ་བ་གཞན་དགོས།
དེ་ལའང་འབྲེལ་བྱེད་ཀྱི་འབྲེལ་བ་གཞན་དགོས་པས་སྦྲེལ་བྱེད་ཀྱི་འབྲེལ་ ༼༡༣༩༽ བ་ཐུག་མེད་དུ་འགྱུར་རོ། ། གལ་ཏེ་འབྲེལ་བ་ནི་ཆོས་གཉིས་ལ་ལྟོས་མི་དགོས་ཀྱི་ཕན་ཚུན་མ་ལྟོས་པའི་མེ་དུ་སོ་སོ་བ་མཐོང་བས་འབྲེལ་བ་འགྲུབ་པ་ཡིན་ཅེ་ན། ཤེས་བྱ་ཆོས་ཅན། མེ་དུ་རྐྱང་པ་རེ་རེ་མཐོང་བས་ཀྱང་མེ་དུད་གཉིས་ཀའི་འབྲེལ་བ་ངེས་པར་ཐལ། མེ་དུད་རེ་རེ་བ་མཐོང་བས་འབྲེལ་བ་འགྲུབ་པའི་ཕྱིར། ཆོས་ཅན། འབྲེལ་མེད་མི་སྲིད་པར་ཐལ། མེ་དུད་རྐྱང་པ་འབྲེལ་བའི་ཕྱིར། ཆོས་ཅན། ཕན་ཚུན་མ་ལྟོས་ཀྱང་རྒྱུ་འབྲས་ངེས་པར་ཐལ།
མེ་དུད་རྐྱང་པ་འབྲེལ་བ་ཡིན་པའི་ཕྱིར། ཆོས་ཅན། འབྲས་རྟགས་དང་རྒྱུ་མ་དམིགས་པའི་རྟགས་གོ་བྱེད་དུ་མི་འགྱུར་བར་ཐལ། ཕན་ཚུན་མི་ལྟོས་པའི་ཕྱིར། གལ་ཏེ་རྒྱུ་འབྲས་ཕན་ཚུན་ལྟོས་ནས་མེ་ཕན་འདོགས་བྱེད་དུ་བ་ཕན་གདགས་བྱ་ཡིན་པའི་ཕྱིར། འབྲེལ་བ་ཆོས་གཉིས་ལ་ལྟོས་པ་མི་འགལ་ཞེ་ན། ཤེས་བྱ་ཆོས་ཅན། རྒྱུ་འབྲས་ལ་ཕན་བྱ་ཕན་བྱེད་ཀྱི་འབྲེལ་བ་དོན་ལ་འཐད་པ་ ༼༡༤༠༽ དཀའ་བར་ཐལ། ཕན་འདོགས་བྱེད་ཀྱི་རྒྱུ་དངོས་པོར་ཡོད་པ་ན་ཕན་བྱའི་འབྲས་བུ་མ་སྐྱེས་ནས་དངོས་པོར་མེད་ལ། ཕན་གདགས་བྱའི་འབྲས་བུ་སྐྱེས་པ་ན་ཕན་འདོགས་བྱེད་ཀྱི་རྒྱུ་འགགས་ནས་དངོས་པོར་མེད་པའི་ཕྱིར།
དཔེར་ན་ཐུབ་པ་དང་རིང་ཕུར་བཞིན་ནོ། ། དེ་སྐད་དུ། འབྲེལ་བ་བརྟག་པ་ལས། འདི་ནི་གཞན་དུ་འདུག་པ་ན། ། ཅི་སྟེ་དེ་གཉིས་གཅིག་ལ་ལྟོས། ། ལྟོས་ལ་ཕན་པར་བྱེད་པར་འགྱུར། ། མེད་ན་ཇི་ལྟར་ཕན་པར་བྱེད། ། ཅེས་གསུངས་པའི་ཕྱིར་རོ། ། གལ་ཏེ་རྒྱུ་ལ་ལྟོས་པ་མེད་པར་འབྲས་བུའི་ཐ་སྙད་མི་འབྱུང་བ་ཙམ་དེ་བྱུང་འབྲེལ་བ་ཡིན་ནོ་ཞེ་ན། ཤེས་བྱ་ཆོས་ཅན།
རྭ་གཡས་གཡོན་དང་ཕ་རོལ་ཚུ་རོལ་དང་རིང་པོ་དང་ཐུང་ངུ་སོགས་ཀྱང་དེ་ལས་བྱུང་བའི་ཚུལ་གྱིས་འབྲེལ་བར་ཐལ། རྭ་གཡས་པ་ལ་མ་ལྟོས་པར་གཡོན་པའི་ཐ་སྙད་མི་འབྱུང་བ་སོགས་ཀྱི་ཕྱིར་རོ། ། དེ་སྐད་དུ། འབྲེལ་པ་བརྟག་པ་ལས། ཅི་སྟེ་དོན་གཅིག་འབྲེལ་བའི་ཕྱིར། ། དེ་གཉིས་ ༼༡༤༡༽ རྒྱུ་འབྲས་ཉིད་ཡིན་ན། ། གཉིས་ཉིད་ལ་སོགས་འབྲེལ་བའི་ཕྱིར། ། གཡས་གཡོན་རྭ་ལའང་དེ་གཉིས་ཐོབ། ། ཅེས་གསུངས་པའི་ཕྱིར་རོ། ། གལ་ཏེ་ཐ་སྙད་ལ་ལྟོས་པ་ཙམ་མ་ཡིན་གྱི་དོན་ལ་མེད་ན་མི་འབྱུང་བའི་འབྲེལ་བ་ཡོད་ཅེ་ན།
ཤེས་བྱ་ཆོས་ཅན། དོན་ལ་མེད་ན་མི་འབྱུང་བའི་འབྲེལ་བ་དེ་མི་འཐད་པར་ཐལ། དེ་རྫས་ལྡོག་མེད་ན་མི་འབྱུང་བར་བརྟག་པའི་སྒོ་ནས་ཁེགས་པའི་ཕྱིར། ཇི་ལྟར་མེད་ན་མི་འབྱུང་བ་དེ། མེའི་རྫས་མེད་ན་དུ་བའི་རྫས་མི་འབྱུང་བ་ཡིན་ནམ། མེ་ཙམ་གྱི་ལྡོག་པ་མེད་ན་དུ་ཙམ་གྱི་ལྡོག་པ་མི་འབྱུང་བ་ཡིན། དང་པོ་ལྟར་ན། མེའི་རྫས་ལ་གསུམ་ལས། ད་ལྟར་བའི་དུ་བ་དང་འདས་པའི་མེ་མེད་ན་མི་འབྱུང་བ་ཡིན་མོད་འདས་པའི་མེ་ཐོབ་བྱ་མ་ཡིན་ཏེ། འགགས་པའི་ཕྱིར་རོ། །
མ་འོངས་པའི་མེ་ཐོབ་ཏུ་ཆུག་ནའང་རྒྱུ་མ་ཡིན་པས་མེད་ན་མི་འབྱུང་བ་མེད་ལ། ད་ལྟར་བའི་མེ་ལ་མེད་ན་མི་འབྱུང་བ་དང་ ༼༡༤༢༽ ཐོབ་པ་གཉིས་ཀ་མེད་དེ། ད་ལྟར་བའི་མེ་དུ་གཉིས་དུས་མཉམ་པའི་ཕྱིར། གཉིས་པ་ལྟར་ན། ལྡོག་པ་མེད་ན་མི་འབྱུང་བའི་འབྲེལ་བ་དེ་རྟོག་པས་སྦྲེལ་བ་ཡིན་གྱི་དོན་གྱི་འབྲེལ་བར་མི་འཐད་དོ། ། གལ་ཏེ་རྒྱུ་འབྲས་རང་མཚན་ལ་འབྲེལ་བ་མེད་ཀྱང་རྒྱུ་འབྲས་རིགས་ལ་འབྲེལ་བ་ཡོད་ཅེ་ན། རིགས་དེ་ཅི། རྒྱུ་འབྲས་རང་མཚན་ཉིད་ལ་ཟེར་ན། རང་མཚན་དུས་གསུམ་དུ་བརྟགས་ནས་བཀག་པའི་སྐྱོན་ལས་འདས་པ་མེད་ལ། རྒྱུ་འབྲས་ལས་གཞན་པའི་རིགས་ཡོད་ན།
སྤྱི་བྱེ་བྲག་ལས་རྫས་ཐ་དད་ན། བྱེ་བྲག་པ་ལ་བརྗོད་པའི་སྐྱོན་དང་རྫས་གཅིག་ན་གྲངས་ཅན་ལ་བརྗོད་པའི་སྐྱོན་གྱིས་སྔར་སྤྱི་འགོག་པའི་སྐབས་སུ་བཀག་ཟིན་ཏོ། ། གསུམ་པ་འབྲེལ་བ་གཞན་བཀག་པར་གྲུབ་པ་ནི། བདག་གཅིག་དང་དེ་བྱུང་གི་འབྲེལ་བ་དོན་ལ་གྲུབ་པ་འགོག་པའི་རིགས་པ་འདིས་ནི་ལྡན་པ་དང་འདུ་བ་དང་ཁྱད་པར་ཅན་དང་བྱེད་པ་དང་ཕྲད་པ་ལ་སོགས་པའི་འབྲེལ་བ་དོན་ལ་གྲུབ་པར་ ༼༡༤༣༽ འདོད་པ་བཀག་པ་ཡིན་ནོ། ། འདི་ལ་ཕྱོགས་སྔ་མ་བརྗོད་པ་དང༌། དེ་བཀག་པ་གཉིས། དང་པོ་ནི། འཁར་གཞོང་རྒྱ་ཤུག་ངོ་བོ་ཐ་དད་ཅིང༌། དེ་ལས་མ་སྐྱེས་པས་བདག་གཅིག་དང་དེ་བྱུང་མེད་མོད། འཁར་གཞོང་ལ་རྒྱ་ཤུག་བརྟེན་པ་ལྡན་པའི་འབྲེལ་བ་དང༌།
སྤྱི་ཤིང་ཙམ་ལ་སོགས་པ་རྟག་པའི་རྟེན་ལ་བྱེ་བྲག་ཙནྡན་ལ་སོགས་པ་མི་རྟག་པ་བརྟེན་པ་འཕྲོད་པ་འདུ་བའི་འབྲེལ་བ་དང༌། བྱས་མི་རྟག་ལ་སོགས་པ་ཐ་དད་སྒྲ་དང་འབྲེལ་བའམ། ནོག་ལྐོག་ཤལ་རྭ་རྨིག་བཞི་ལ་སོགས་པ་བ་ལང་དཀར་ཟལ་ལ་སོགས་པ་དང་འབྲེལ་བའམ། ཐགས་ཀྱི་རྒྱུ་སྤུན་སྣམ་བུ་དང་འབྲེལ་བ་ལ་སོགས་པ་ཆོས་ཐ་དད་མི་འབྲེལ་བ་ཐམས་ཅད་དོན་གཅིག་ལ་འདུ་བའི་འབྲེལ་བ་དང༌། ཐ་དད་པའི་དབྱུག་པས་གཞན་དབྱུག་པ་ཅན་གོ་བ་ལ་སོགས་པ་ཐམས་ཅད་ཁྱད་པར་བྱེད་ཆོས་ཀྱི་འབྲེལ་བ་དང༌། རྒྱུ་འགགས་པ་དང་འབྲས་བུ་ད་ལྟ་བ་གཉིས་འབྲེལ་བ་ ༼༡༤༤༽ ལ་སྦྱོར་བའི་འབྲེལ་བ་དང༌། བདག་རྟག་པ་དང་བྱ་བ་མི་རྟག་པ་ལ་བྱེད་པའི་འབྲེལ་བ་དང༌། མིག་དང་གཟུགས་འདུས་པ་ནས་ལུས་དང་རེག་བྱ་འདུས་ནས་འཛིན་པའི་བར་ཐམས་ཅད་ལ་ཕྲད་པའི་འབྲེལ་བ་དང༌། ཁུ་བྱུག་དང་ཁུག་རྟ་ལ་རྗེ་ཁོལ་གྱི་འབྲེལ་བ་དང༌། ངུར་པ་བཟའ་ཚོ་ལ་ཁྱོ་ཤུག་གི་འབྲེལ་བ་དང་སོགས་པ་སྒྲ་དང་དོན་ལ་བརྗོད་བྱ་རྗོད་བྱེད་ཀྱི་འབྲེལ་བ་དོན་ལ་ཡོད་པ་ཡིན་ཅེས་མུ་སྟེགས་བྱེད་དང༌།
བོད་བསྡུས་རྨོངས་པ་འགའ་ཞིག་སྨྲ་ལ། གཙོ་བོར་བྱེ་བྲག་པ་སྨྲའོ། ། གཉིས་པ་ནི། ལྡན་པ་ལ་སོགས་པའི་འབྲེལ་བ་དོན་ལ་གྲུབ་པར་འདོད་ན། ལྡན་པ་ལ་སོགས་པའི་འབྲེལ་བ་དེ་དངོས་པོར་མེད་ན། དངོས་པོའི་འབྲེལ་བ་མི་སྲིད་ཅིང༌། དངོས་པོར་ཡོད་ན། རྫས་གཅིག་ཡིན་ན་ཐ་དད་མེད་ལ། རྫས་ཐ་དད་ཡིན་ན་འདྲེ་བ་མེད་དོ་ཞེས་བཏགས་པའི་སྒོ་ནས་འབྲེལ་བ་དོན་ལ་གྲུབ་པ་ཁེགས་སོ། ། ལྡན་པ་ལ་སོགས་པ་ལའང་དོན་ལ་འབྲེལ་བ་མེད་ཀྱང༌།
ཁྱེད་ ༼༡༤༥༽ ལྟར་གཞན་སེལ་གྱི་སྒོ་ནས་སྦྲེལ་ན་བློ་ངོར་འབྲེལ་བ་ཅི་སྟེ་མི་འགྲུབ་ཅེ་ན། ལྡན་པ་ལ་སོགས་པའི་འབྲེལ་བ་དེ་དག་ལ་གནོད་བྱེད་ཡོད་ན་འབྲེལ་བར་མི་རུང་ལ། གནོད་བྱེད་མེད་ན་འབྲེལ་བ་བློ་ངོར་འགྲུབ་མོད་འོན་ཀྱང་བདག་གཅིག་དེ་བྱུང་གི་འབྲེལ་བ་གཉིས་པོར་འདུས་སོ། ། གནོད་བྱེད་ཇི་ལྟར་ཡོད། གནོད་བྱེད་མེད་ན་གཉིས་པོར་ཇི་ལྟར་འདུ་ཞེ་ན། འཁར་གཞོང་གིས་རྒྱ་ཤུག་ལ་ཕན་མི་འདོགས་ན། རྒྱ་ཤུག་མི་གནས་པར་ཐལ་ལ། ཕན་མ་བཏགས་ཀྱང་གནས་ན། རྒྱ་ཤུག་ལྟུང་བ་མི་སྲིད་དོ། ། འཁར་གཞོང་གིས་སྔར་མེད་ཀྱི་ཁྱད་པར་བསྐྱེད་ན།
སྔར་མི་གནས་པ་གནས་པར་བསྐྱེད་པས་རྒྱུ་འབྲས་ལས་མ་འདས་ཏེ། རྒྱ་ཤུག་སོགས་ལའང་དེ་ཡི་ཡུལ། ། བསྐྱེད་པ་འཁར་གཞོང་སོགས་པས་ནུས། ། ཞེས་གསུངས་པའི་ཕྱིར་རོ། ། སྒྲའི་བྱས་མི་རྟག་འདུ་བ་མ་ཡིན་གྱི་དོན་གཅིག་ཏུ་བཤད་ཟིན་ཏོ། ། ནོག་ལྐོག་ཤལ་སོགས་ ༼༡༤༦༽ འདུ་བས་སྦྲེལ་པའི་ཡན་ལག་ཅན་གྱི་རྫས་མི་འདོད་ལ། ནོག་ལ་སོགས་པའི་ཚོགས་པ་ཅན་ཡ་གྱལ་རྣམས་འདུས་པ་ལས་ཚོགས་པའི་གོང་བུ་སྐྱེ་བ་ནི། རྡུལ་ཕྲན་འདུས་པ་ལས་རི་སྐྱེ་བ་ལྟར། ཕན་བཏགས་པས་རྒྱུ་འབྲས་ཡིན་ཏེ། རྣམ་ངེས་ལས།
ཚོགས་པ་རྣམ་པར་འཇོག་པ་ཡི། ། རྒྱུ་ནི་ཚོགས་པ་ཅན་ཡིན་པས། ། དེ་དག་མེད་ན་དེ་མེད་ཕྱིར། ། བ་ལང་ཉིད་ལས་རྭ་ཅན་བཞིན། ། ཅེས་གསུངས་པའི་ཕྱིར་རོ། ། རྒྱུ་སྤུན་ལ་སྣམ་བུ་འབྱུང་བའང་འཕྲོད་འདུ་མ་ཡིན་ཏེ། དེ་སྣང་དུ་རུང་བ་ལས་མ་དམིགས་པའི་ཕྱིར། དེའང༌། དབང་པོས་འཕྲོད་འདུ་འཛིན་མེད་ཕྱིར། ། འབྲེལ་བ་མཐོང་བ་མེད་པར་གནས། །
ཞེས་གསུངས་པའི་ཕྱིར་རོ། ། འཕྲོད་འདུའི་འབྲེལ་བ་སྣང་དུ་མི་རུང་ངོ་སྙམ་ན། སྣང་དུ་མི་རུང་བའི་འཕྲོད་འདུ་དེ་སྣམ་བུ་ལ་མི་དགོས་ཏེ། སྣམ་བུ་རྒྱུ་སྤུན་བཏགས་པ་ལས་གྲུབ་པའི་ཕྱིར་རོ། ། དེ་ཉིད་འཕྲོད་འདུའི་འབྲེལ་བ་ཡིན་ནོ་ ༼༡༤༧༽ ཞེ་ན། དེ་རྒྱུ་འབྲས་ཡིན་ནོ། ། ཁྱད་པར་བྱེད་ཆོས་དབྱུག་པ། ཁྱད་པར་དུ་བྱ་གཞི་སྐྱེས་བུས་བཟུང་བ་ན། ཁྱད་པར་དུ་བྱས་ཆོས་དབྱུག་པ་ཅན་ཞེས་འདོགས་པ་ནི་ཁྱད་པར་བྱས་ཆོས་ཀྱི་འབྲེལ་བ་ཞེས་བདག་གཅིག་དེ་བྱུང་ལས་གཞན་པར་མུ་སྟེགས་བྱེད་དང་བོད་བསྡུས་པ་ཁ་ཅིག་མཐུན་པར་སྨྲའོ། ། དེ་ལྟར་ན་འཁར་གཞོང་དང་རྒྱ་ཤུག་གམ།
མེ་དུད་འབྲེལ་བ་གཞན་ཡིན་པ་ཅིས་དགག དེ་ལ་དུས་མཉམ་པའི་རྟེན་དང་བརྟེན་པའམ། དུས་མཉམ་པའི་མེ་དུད་ཀྱི་རྫས་འབྲེལ་བར་མི་འདོད་ཀྱི། སྐད་ཅིག་གིས་སྔ་བའི་འཁར་གཞོང་དང་རྒྱ་ཤུག་གི་རྒྱུ་རྐྱེན་ལས། རྒྱ་ཤུག་མི་ལྟུང་བ་ཞེས་བྱ་བའི་ཆོས་གཞན་སྐྱེ་ལ། མེ་དུད་ཀྱང་སྐད་ཅིག་གིས་སྔ་བའི་མེ་ལས་དུ་བ་ཕྱིས་སྐྱེ་བས་རྒྱུ་འབྲས་ཡིན་ནོ། ། ཞེ་ན། འདིར་ཡང་སྐྱེས་བུ་དང་དབྱུག་པ་དུས་མཉམ་པ་རྒྱུ་འབྲས་སུ་མི་འདོད་ཀྱི། སྐད་ཅིག་གིས་སྔ་བའི་སྐྱེས་བུ་དང་དབྱུག་རྐྱེན་ལས་སྐད་ ༼༡༤༨༽ ཅིག་གིས་འཕྱི་བའི་དབྱུག་པ་ཅན་ཞེས་བྱ་བ་ཆོས་གཞན་སྐྱེ་བས་རྒྱུ་འབྲས་ཡིན་ནོ། ། གཞན་ཡང་བདག་རྟག་པ་ལ་བྱ་བྱེད་འགལ་ལོ། །
ཡང་མིག་ཤེས་གཟུགས་འཛིན་དུ་སྐྱེས་པ་ན་དབང་པོ་དང་གཟུགས་འགགས་ལ། དབང་པོ་དང་གཟུགས་ཡོད་པ་ན། མིག་གི་རྣམ་ཤེས་མེད་པས་གཟུགས་དང་དབང་པོ་ལ་ལྟ་བ་ཞེས་བྱ་བའི་འབྲེལ་བ་དོན་ལ་མེད་དོ། ། དེ་བཞིན་དུ་རྗེ་ཁོལ་སོགས་ལ། ཕན་ཚུན་ལུས་དང་སྲོག་གནས་པ་ལ་ཕན་འདོགས་ན། རྒྱུ་འབྲས་ཡིན་ལ། ཕན་མི་འདོགས་ན་འབྲེལ་བ་མ་ཡིན་ནོ། ། ཆོས་ཀྱི་གྲགས་པས་བོར་བའི་ངན་རྟོག་བདག་གཅིག་དེ་བྱུང་མ་གཏོགས་པའི་འབྲེལ་བ་དོན་ལ་གྲུབ་པ་ལ་སོགས་པ་ཕལ་ཆེར་བླུན་པོས་ལེན་ཏེ། སྐྱུགས་སྨན་བཏང་ནས་སྐྱུགས་པ་ལ་ཁྱི་ལས་གཞན་པ་ཤེས་རིགས་ཅན་ཡ་རབས་སུ་ཡང་མི་ཟ་བ་བཞིན་ནོ། ། ཞེས་པ་ནི་བར་སྐབས་ཀྱི་ཚིགས་སུ་བཅད་པའོ།། །།
གཉིས་པ་བློ་ངོར་འབྲེལ་བ་བསྒྲུབ་པ་ལ་གཉིས་ལས་དང་པོ་བློས་ཇི་ལྟར་ ༼༡༤༩༽ སྦྲེལ་བའི་ཚུལ་ནི། དོན་རང་མཚན་ཐམས་ཅད་རྫས་གཅིག་དང་ཐ་དད་དུ་གནས་པས་དོན་ལ་འབྲེལ་བ་མི་སྲིད་མོད། འོན་ཀྱང་གཞན་སེལ་གྱི་སྒོ་ནས་བློ་ངོར་འབྲེལ་པ་འགྲུབ་སྟེ། དཔེར་ན་བུམ་པ་རང་མཚན་ལྟ་བུ་གཅིག་ཉིད་ལ། ཐ་དད་དུ་འབྱེད་པའི་གཞན་སེལ་གྱིས་ལྟོ་ལྡིར་བ་མ་ཡིན་པ་དང་སྐད་ཅིག་མ་མ་ཡིན་པ་དང༌། རྒྱུ་རྐྱེན་གྱིས་བསྐྱེད་པ་མ་ཡིན་པ་སྤོང་བའི་རྣམ་པ་ཅན་གྱི་སྒྲ་རྟོག་གིས་བུམ་པ་དང༌། མི་རྟག་པ་དང༌། བྱས་པའི་ལྡོག་པ་ཐ་དད་དུ་དབྱེ་ནས་དེ་དག་གཅིག་ཏུ་བསྡུད་པའི་གཞན་སེལ་གྱིས་གཅིག་ཏུ་བཏགས་པའི་ཆ་མཚན་གཞི། བདག་གཅིག་འབྲེལ་བར་མཚོན། ཆོས་གང་ཞིག་རང་དང་རང་བཞིན་གཅིག་པའི་ཆོས་གཞན་མི་འདོར་བ་མཚན་ཉིད་དོ། །
དེ་དག་ཀྱང་བློའི་ཆོས་རང་དགའ་བས་རྒྱུ་མཚན་མེད་པར་དབྱེ་བསྡུ་བྱེད་པ་མ་ཡིན་གྱི། སྒྲ་རྟོག་གི་ཡུལ་ཐ་དད་དང་འཇིག་རྟེན་ལ་གྲགས་པའི་ཐ་སྙད་ལ་བརྟེན་ནས་དབྱེ་བསྡུ་བྱས་པས་ ༼༡༥༠༽ འཇུག་ཡུལ་སྒྲུབ་ནུས་པའི་ཕྱིར། བློ་ངོར་བདག་གཅིག་འབྲེལ་བ་གྲུབ་པ་འཐད་དེ། རྣམ་འགྲེལ་ལས། མིང་དོན་གང་ལྡན་ཕན་ཚུན་དུ། ། ཐ་དད་པའི་འདིའི་ས་བོན་ཡིན། ། ཅེས་དང༌། དེ་བཞིན་ཁོ་ནར་བརྟེན་ནས་ནི། ། བསྒྲུབ་བྱ་བསྒྲུབ་པར་ཀུན་བཞག་པ། ། དམ་པའི་དོན་ལ་འཇུག་བྱའི་ཕྱིར། །
མཁས་པ་རྣམས་ཀྱིས་བྱས་པ་ཡིན། ། ཅེས་གསུངས་པའི་ཕྱིར་རོ། ། དེ་བྱུང་འབྲེལ་བའང་རྫས་ཐ་དད་དུས་མཉམ་དང་སྔ་ཕྱི་བ་གཉིས་ཀའི་དོན་ལ་མི་སྲིད་མོད། འོན་ཀྱང་སྔར་མཐོང་བའི་མེ་དང༌། ཕྱིས་མཐོང་བའི་དུ་བ་གཉིས་མངོན་སུམ་དང་མི་དམིགས་པ་སྔོན་དུ་འགྲོ་བའི་ཕྲུགས་གསུམ་ལ་སོགས་པ་དང༌། གཞན་སེལ་ཕྱིན་ཅི་མ་ལོག་པའི་རྟོག་པས་ཕྱིས་མཐོང་བའི་དུ་བ་འདི་སྔར་མཐོང་བའི་མེ་ལས་བྱུང་བ་ཡིན་ནོ་ཞེས་སྦྲེལ་བས་འཇུག་ཡུལ་སྒྲུབ་ནུས་པའི་ཕྱིར། བློ་ངོར་དེ་བྱུང་འབྲེལ་བ་གྲུབ་པ་འཐད་མོད། དོན་ལ་དེ་བྱུང་འབྲེལ་བ་ཡོད་ན། ཕྲུགས་གསུམ་ ༼༡༥༡༽ ལ་སོགས་པ་རྟོག་པའི་བཟོ་ཅི་དགོས། དེ་སྐད་དུ།
འབྲེལ་བ་བརྟག་པ་ལས། མངོན་སུམ་མ་དམིགས་པ་དག་ལས། ། རྒྱུ་དང་འབྲས་བུའི་སྤྱོད་ཡུལ་རྣམས། ། འབྲེལ་བའི་དོན་བཞིན་ཡང་དག་དོན། ། སྟོན་པའི་རྣམ་རྟོག་ལོག་པ་ཡིན། ། ཅེས་གསུངས་པའི་ཕྱིར་རོ། ། གཞན་སེལ་ཕྱིན་ཅི་མ་ལོག་པས་ད་ལྟར་གྱི་དུ་བ་འདི་སྔར་གྱི་མེ་ལས་བྱུང་བར་བཏགས་པའི་ཆ་འདི་མཚན་གཞི། དེ་བྱུང་འབྲེལ་བར་མཚོན། ཆོས་གང་ཞིག་རང་དང་རྫས་གཞན་པའི་ཆོས་གཞན་མི་འདོར་བ་མཚན་ཉིད་དོ། ། གཉིས་པ་རྩོད་པ་སྤང་པ་ནི།
བྱས་པ་མི་རྟག་པ་བློས་སྦྲེལ་བ་དོན་ལ་གྲུབ་ན་དོན་ལ་འབྲེལ་བ་མེད་ཅེས་བརྗོད་ཀྱང་ཡོད་པར་འགྱུར་ལ། དེ་དག་དོན་ལ་མ་གྲུབ་ན་བྱས་པ་མི་རྟག་པའི་སྒྲུབ་བྱེད་མིན་པར་ཐལ། དེ་དག་གི་འབྲེལ་བ་དོན་ལ་མི་གནས་པའི་ཕྱིར། དེས་ན་བློས་སྦྲེལ་བ་ནི། བློའི་ཆོས་རང་དགའ་བར་འགྱུར་རོ་ཞེ་ན། གཞན་སེལ་ཕྱིན་ཅི་མ་ ༼༡༥༢༽ ལོག་པའི་བཏགས་པ་བློ་ཆོས་དེ་མཐོང་བ་དོན་ཆོས་ལ་འཇུག་ཏུ་རུང་བ། སྒྲ་རང་མཚན་ལ་བྱས་པ་དང་མི་རྟག་པ་རྟོགས་པ་ལྟ་བུ་དང༌། གཞན་སེལ་ཕྱིན་ཅི་ལོག་གི་བཏགས་པ་བློ་ཆོས་དེ་མཐོང་བ་དོན་ཆོས་ལ་འཇུག་ཏུ་མི་རུང་བ་སྒྲ་རང་མཚན་ལ་མ་བྱས་པ་དང༌། རྟག་པར་རྟོག་པ་ལྟ་བུ་སྟེ་རྣམ་པ་གཉིས་ལས། དང་པོ་གཞན་སེལ་ཕྱིན་ཅི་མ་ལོག་པའི་བཏགས་པ་བློ་ཆོས་མཐོང་བ་དོན་ཆོས་ལ་འཇུག་ཏུ་རུང་བས་འཇུག་ཡུལ་ཐོབ་པ་ན་འབྲེལ་བའི་ཐ་སྙད་རུང་ལ།
གཉིས་པ་འཇུག་ཡུལ་མི་ཐོབ་པས་འབྲེལ་བ་མིན་པར་འཇོག་སྟེ། ནོར་བུ་སྒྲོན་མེའི་འོད་དག་ལས། ། ནོར་བུའི་བློ་ཡིས་མངོན་རྒྱུག་པ། ། ལོག་པའི་ཤེས་པར་ཁྱད་མེད་ཀྱང༌། ། ཇི་ལྟར་དོན་བྱེད་ལ་ཁྱད་ཡོད། ། ཅེས་པ་ལྟར་རོ། ། གལ་ཏེ་འབྲེལ་ཡུལ་མེའི་སྟེང་ན་འབྲེལ་བ་མེད་ཀྱང་འབྲེལ་ཆོས་དུ་བའི་སྟེང་ན་དུ་བ་འདི་མེ་དེ་མེད་ན་མི་འབྱུང་བ་དོན་ལ་མེད་ན་དུ་བ་དེ་རྒྱུ་མེད་དུ་འགྱུར་ལ། དེ་དོན་ལ་ཡོད་ན་དེ་ཉིད་ ༼༡༥༣༽ དངོས་པོའི་འབྲེལ་བར་འགྱུར་ཅེ་ན། ཤེས་བྱ་ཆོས་ཅན། དོན་ལ་རྒྱུ་མེ་མེད་ན།
འབྲས་བུ་དུ་བ་མི་འབྱུང་སྟེ། དུ་བ་སྐྱེ་བ་མེ་ལ་ལྟོས་པའི་ཕྱིར། དེ་ལྟ་ཡིན་ཀྱང་སྔར་གྱི་མེ་དེ་མེད་ན་ད་ལྟར་གྱི་དུ་བ་མི་འབྱུང་ཞེས་སྔ་ཕྱི་མཚམས་སྦྱོར་བའི་སྦྲེལ་བ་ནི་རྟོག་པ་མ་ཡིན་པས་སྦྲེལ་མི་ནུས་པའི་ཕྱིར། མེད་ན་མི་འབྱུང་བའི་འབྲེལ་བ་སེལ་ངོར་ཡིན་ཏེ། རྣམ་འགྲེལ་ལས། རྣམ་བརྟགས་འབྲེལ་ལ་ཉེས་འདི་མེད། ། ཅེས་གསུངས་པ་ལྟར་རོ། ། གསུམ་པ་འབྲེལ་བ་སྒྲུབ་བྱེད་ཀྱི་ཚད་མ་ལ། མཚན་ཉིད་སྒྲུབ་པ། མཚན་གཞི་ངོས་བཟུང་བ།
དེ་གང་གིས་ངེས་པའི་ཚུལ་ལོ། ། དང་པོ་ལ་བདག་གཅིག་འབྲེལ་བ་དང༌། དེ་བྱུང་འབྲེལ་བ་སྒྲུབ་བྱེད་གཉིས། དང་པོ་ནི་ལྡོག་པ་ཐ་དད་དོན་ལ་གཅིག་ཏུ་ཡོད་པར་ཚད་མ་གང་གིས་འགྲུབ་ཅེ་ན། འདི་ལ་གཉིས་ལས་ཐ་སྙད་སྒྲུབ་ཀྱི་འབྲེལ་བ་ནི་མཚན་ཉིད་ནོག་སོགས་འདུས་པའི་གོང་བུ་དང་མཚོན་བྱ་བ་ལང་ ༼༡༥༤༽ གི་འབྲེལ་བ་ཡང་ནོག་ལྐོག་ཤལ་དང་ལྡན་པ་འདི་ཉིད་བ་ལང་ངོ་ཞེས་མིང་དོན་གཅིག་ཏུ་འཁྲུལ་པའི་རྟོག་པས་མིང་དོན་གཅིག་ཏུ་བརྡ་ཆད་བྱས་པས་འགྲུབ་ཀྱི་དོན་ལ་གཅིག་ཏུ་མེད་དེ། མཚོན་བྱ་བ་ལང་སྒྲོ་བཏགས་དོན་ལ་མི་གནས་པའི་ཕྱིར་རོ། ། སྤྱི་དང་བྱེ་བྲག་འབྲེལ་བ་ཡང༌། ལྡོག་པ་གཅིག་རྐྱང་གི་ཤིང་དང་ལྡོག་པ་གཉིས་ཚོགས་ཀྱི་ཤ་པ་གཅིག་ཏུ་འཁྲུལ་བའི་རྟོག་པས་གཅིག་ཏུ་བརྡ་ཆད་བྱས་པས་གྲུབ་ཀྱི་གཞན་དོན་ལ་སྤྱི་བྱེ་བྲག་རྫས་གཅིག་མ་ཡིན་ཏེ། སྔར་རིགས་པ་ཡང་དག་གིས་བཀག་ཟིན་པའི་ཕྱིར་རོ། ། གཉིས་པ་དོན་སྒྲུབ་ཀྱི་འབྲེལ་བ་ནི།
བྱས་མི་རྟག་བདག་གཅིག་ཡིན་པར་གང་གིས་འགྲུབ་ཅེ་ན། འདི་ལ་རྟགས་དགོད་པ་ནི། གང་ཡོད་པ་ཁྱད་པར་ཅན་དེ་འཇིག་པ་ཡིན་ཏེ། དཔེར་ན་བུམ་པ་བཞིན། སྒྲ་ཡང་ཡོད་པ་ཁྱད་པར་ཅན་ཡིན་ནོ་ཞེས་པ་རང་བཞིན་གྱི་རྟགས་ཡིན་ནོ། ། དེ་ལ་འཇུག་དུས་ཀྱི་རྟགས་ཆོས་དོན་གསུམ་ནི། ཆོས་ཅན་སྒྲ་ནི་རིག་བྱེད་ཀྱི་ ༼༡༥༥༽ སྒྲ་ལ་སོགས་པ་ཕྱིར་རྒོལ་གྱིས་རྟག་པར་ཁས་བླངས་པའི་སྒྲ་དོན་ལ་རང་མཚན་དུ་འཁྲུལ་བའོ། ། སྒྲུབ་བྱའི་ཆོས་མི་རྟག་པ་དང༌། རྟགས་ཡོད་པ་དངོས་པོ་ནི། སྣང་བཏགས་གཅིག་ཏུ་འཁྲུལ་བའོ། །
འཆད་པའི་དུས་ནི་ཆོས་ཅན་དང་སྒྲུབ་བྱའི་ཆོས་དང་རྟགས་སུ་བཟུང་བྱ་སྒྲ་རང་མཚན་དང་སྒྲ་མི་རྟག་པ་དང་དངོས་པོ་རང་མཚན་ཡིན་ལ། སོང་ཚོད་གསུམ་པོ་ནི་སྒྲ་དང་མི་རྟག་པ་དང་དངོས་པོ་ཙམ་སོང་བ་ཡིན་ནོ་ཞེས་འཆད་ན་རྣམ་དབྱེ་ལ་མཁས་པར་འགྱུར་རོ། ། དེ་སྐད་དུ། རྣམ་འགྲེལ་ལས། དེ་ཚེ་གོ་བྱེད་རྗེས་འགྲོ་བ། ། སྤྱི་ཡི་ངོ་བོ་ཉིད་དུ་རྟོགས། ། ཞེས་དང༌། ། མ་ཡིན་འཇིག་པ་གྲུབ་པ་ཡིས། ། སྒྲ་ནི་དེ་ལྟར་སྒྲུབ་ཕྱིར་རོ། ། ཞེས་དང༌།
དཔྱད་པ་ཉིད་ཀྱིས་སྐབས་ཀྱིས་ནི། ། རབ་གྲགས་རྟེན་ནི་གྲུབ་འགྱུར་ཏེ། ། རང་འདོད་བཏགས་པའི་ཁྱད་པར་ཅན། ། དངོས་པོ་རྣམ་གཅོད་མེད་ཕྱིར་རོ། ། ཞེས་དང༌། དེ་ཕྱིར་དངོས་དངོས་མེད་བརྟེན་ ༼༡༥༦༽ ཅན། ། ཕྱི་རོལ་རྟེན་མིན་སྒྲ་དོན་ལ། ། བརྟེན་ནས་འདིར་ནི་སྒྲུབ་པ་དང༌། ། དགག་པ་ཐམས་ཅད་འདོད་པ་ཡིན། ། ཅེས་དང༌།
དཔག་བྱ་དཔོག་པར་བྱེད་པ་ཡི། ། དོན་གྱི་ཐ་སྙད་གནས་པ་འདི། ། ཤེས་པ་ལ་གྲུབ་ཐ་དད་ལ། ། བརྟེན་ནས་རྣམ་པར་བཏགས་པ་ཡིན། ། ཅེས་དང༌། བསྒྲུབ་བྱ་སྒྲུབ་པར་རྟོག་པ་ལ། ། དངོས་པོ་མཐོང་བ་ཉམས་པའི་ཕྱིར། ། ཁྱད་པར་སྤྱི་དང་འདྲེས་པ་འདིར། ། རང་གི་མཚན་ཉིད་བཟུང་བྱ་མིན། ། ཅེས་དང༌།
དམ་པའི་དོན་ནི་མ་བརྟག་པར། ། འཇིག་རྟེན་ཇི་ལྟར་གྲགས་དེ་ལ། ། དེ་བཞིན་ཁོ་ནར་བརྟེན་ནས་ནི། ། བསྒྲུབ་བྱ་བསྒྲུབ་པར་ཀུན་བཞག་པ། ། དམ་པའི་དོན་ལ་འཇུག་བྱའི་ཕྱིར། ། མཁས་པ་རྣམས་ཀྱིས་བྱས་པ་ཡིན། ། ཅེས་དང༌། དེ་སྤྱི་བསྒྲུབ་པར་བྱ་ཡིན་པས། ། གྲུབ་པ་སྒྲུབ་པ་ཉིད་མ་ཡིན། ། ཅེས་དང༌།
རྟགས་སུ་གཟུང་བྱ་ནི་རང་མཚན་ཡིན་ཏེ། རྣམ་འགྲེལ་ལས། དངོས་གང་ཇི་ལྟར་བུར་གྱུར་པ། ། དེ་འདྲ་དེ་ནི་ ༼༡༥༧༽ རྟགས་སེམས་ཀྱི། ། རྒྱུ་ཡིན། ། ཅེས་གསུང་པའི་ཕྱིར་རོ། ། རྟགས་དེ་ལ་མ་ངེས་པ་སྤང་བ་ལ་ལྟོས་མེད་དང༌། གནོད་པ་ཅན་གྱི་རྟགས་ཀྱིས་ཁྱབ་པ་སྒྲུབ་པ་གཉིས། དང་པོ་ནི། ཤེས་བྱ་ཆོས་ཅན།
དངོས་པོ་དེ་ལ་འཇིག་བྱེད་རྒྱུ་དོན་གཞན་མི་དགོས་ཏེ། དངོས་པོ་སྐྱེས་པ་ཁོ་ན་འཇིག་པ་ཡིན་པའི་ཕྱིར། དངོས་པོ་སྐྱེས་པ་བྱས་པ་དེ་སྐད་ཅིག་གཉིས་པར་སྐྱེས་པ་ན། སྐད་ཅིག་དང་པོ་ལ་ཞིག་པ་ཞེས་པའི་མིང་གདགས་ཀྱི་བཤིག་ནས་ཞིག་པ་ཞེས་བྱ་བའི་ཆོས་གྲུབ་པ་ཅི་ཡང་མེད་དོ། ། དེ་ལ་རྟགས་དགོད་པ་ནི། ཕྱིས་རྒྱུ་དོན་གཞན་ལ་ལྟོས་མེད་དུ་རང་རྒྱུ་ལས་འཇིག་པར་སྐྱེས་པ་ཡིན་ན་འཇིག་པར་ངེས་པ་ཡིན་ཏེ། དཔེར་ན། རྒྱུ་ཚོགས་པ་ཐ་མ་འབྲས་བུ་སྐྱེད་པ་གཞན་ལ་མི་ལྟོས་པ་བཞིན། དངོས་པོ་གང་ཡིན་ཐམས་ཅད་ཕྱིས་རྒྱུ་དོན་གཞན་ལ་ལྟོས་མེད་དུ་རང་རྒྱུ་ལས་འཇིག་པར་སྐྱེས་པ་ཡིན་ནོ། ། ཞེས་པ་ནི་རང་བཞིན་གྱི་རྟགས་སོ། །
དེ་སྐད་དུ། རྒྱུ་མེད་ ༼༡༥༨༽ ཕྱིར་ན་འཇིག་པ་ནི། ། རང་གི་དངོས་པོས་རྗེས་འབྲེལ་ཉིད། ། ཅེས་གསུངས་པའི་ཕྱིར་རོ། ། དེ་ལ་གནོད་པ་སྤང་བ་ལ་གསུམ་ལས། མ་གྲུབ་པ་སྤང་བ་ནི། གལ་ཏེ་དངོས་པོ་ཡོད་ཙམ་གྱིས་འཇིག་པར་མི་གྲུབ་ཀྱི། བུམ་པ་འཇིག་པ་ཐོ་བ་དང༌། ཤིང་འཇིག་པ་མེ་སོགས་ཕྱིས་རྒྱུ་དོན་གཞན་ལ་ལྟོས་པའི་ཕྱིར། ལྟོས་མེད་ཀྱི་གཏན་ཚིགས་འདི་ནི་མ་གྲུབ་ལོ།
འདི་ལ་དཔྱད་དེ། འཇིག་པ་ཞེས་པའི་སྒྲ་དེ་འཇིག་པར་བྱ་རྒྱུ་བུམ་སོགས་དངོས་པོ་དང་ཞིག་པ་དངོས་མེད་གཉིས་ཀ་ལ་འཇུག་མོད། དེ་ལ་ཆོས་ཀྱི་གྲགས་པས་འཇིག་པར་བྱ་རྒྱུ་དངོས་པོའི་སྐབས་སུ་རྒྱུ་མེད་དུ་གསུངས་པ་ནི། འཇིག་པ་ཉིད་དངོས་པོ་ཡིན་པས་དངོས་པོ་བསྐྱེད་པ་ལས་རྒྱུ་གཞན་ལ་མི་ལྟོས་པ་ལ་དགོངས་ལ། ཞིག་ནས་མེད་པ་ལ་འཇིག་པར་འདོགས་པའི་སྐབས་སུ་རྒྱུ་མེད་ནི་རྒྱུ་གཏན་མེད་ལ་དགོངས་ཏེ། ཞིག་པ་དེ་དངོས་མེད་ཡིན་པའི་ཕྱིར་རོ། ། དེས་ན་དེ་ལྟ་བུའི་འཇིག་པ་གཉིས་ཀའང་རྒྱུ་མི་དགོས་པར་ ༼༡༥༩༽ གསལ་ལོ། ། འདི་ཙམ་གྱིས་ལྟོས་མེད་ཀྱི་རྟགས་གྲུབ་མོད། འོན་ཀྱང་འཇིག་པ་རྒྱུ་མེད་དེ་དཔྱིས་ཕྱིན་པར་ཤེས་པར་བྱ་བའི་ཕྱིར་རྣམ་པར་བརྟགས་ལ། དགག་པ་ནི།
ཐོ་སོགས་ཀྱི་རྒྱུས་བུམ་པ་འཇིག་པར་བྱེད་ན། བུམ་པ་འཇིག་པ་དེ་ཅི། དངོས་མེད་ཡིན་ན་རྒྱུས་བསྐྱེད་པ་འགལ་ལ། རྒྱུས་བསྐྱེད་ན་དངོས་མེད་དུ་འདོད་ཀྱང་དངོས་པོར་ཐལ་ཏེ་མྱུ་གུ་བཞིན་ནོ། ། བུམ་པ་འཇིག་པ་དེ་དངོས་པོ་ཡིན་ན། དངོས་པོ་ལ་རང་གཞན་གཉིས་སུ་ཁ་ཚོན་ཆོད་པས་བུམ་པ་དང་རྫས་གཅིག་ཡིན་ན། ཐོ་བ་སོགས་ཀྱིས་བྱ་མི་དགོས་ཏེ། བུམ་པའི་རྒྱུས་བྱས་ཟིན་པའི་ཕྱིར། བུམ་པ་ལས་རྫས་གཞན་བྱེད་ན། འཇིག་རྒྱུ་ཐོ་སོགས་དེས་བུམ་པ་ལས་གཞན་ཐོ་བའམ་གྱོ་མོའམ་དེ་གཉིས་ལས་གཞན་ཞིག་བྱེད།
ཐོ་བ་རང་ཐོ་བས་བྱེད་པ་མི་སྲིད་དེ། རང་ལ་བྱ་བྱེད་གཉིས་མི་སྲིད་པའི་ཕྱིར། གྱོ་མོ་བྱས་ན། བུམ་པའི་ཉེར་ལེན་དང་ཐོ་བའི་ལྷན་ཅིག་བྱེད་པ་ ༼༡༦༠༽ ལས་གྱོ་མོ་སྐྱེ་བ་ཁོ་བོ་ཡང་འདོད་མོད། དེས་བུམ་པ་འཇིག་པར་མི་འགྱུར་རོ། ། གལ་ཏེ་གྱོ་མོར་བཏང་བ་ཉིད་འཇིག་པ་རྒྱུས་བྱས་པ་ཡིན་ནོ་ཞེ་ན། གྱོ་མོ་བསྐྱེད་པ་ལ། འཇིག་པ་བསྐྱེད་པར་མིང་འདོགས་ན། མི་བླུན་པོ་ལ་བ་ལང་ལྟར་མིང་ལ་མི་བརྩད་དོ། ། དེ་གཉིས་ལས་གཞན་ཞིག་ཐོ་བས་བྱེད་ན།
བུམ་པ་ལས་གཞན་འཇིག་རྒྱུ་ཐོ་བས་བྱས་པས་བུམ་པ་དེ་འཇིག་པར་བྱས་པར་མི་འགྱུར་རོ། ། ངག་དོན་ནི། ཐོ་སོགས་ཀྱི་རྒྱུས་བུམ་པ་འཇིག་པར་བྱེད་ན། བུམ་པ་འཇིག་པ་དེ་ཅི། དངོས་མེད་ཡིན་ནམ་དངོས་པོ་ཡིན། དང་པོ་ལྟར་ན། བུམ་པ་འཇིག་པ་ཆོས་ཅན། རྒྱུ་ལ་མི་ལྟོས་པར་ཐལ། དངོས་མེད་ཡིན་པའི་ཕྱིར། དངོས་པོ་ཡིན་ན་བུམ་པ་དང་རྫས་གཅིག་ཡིན་ནམ་ཐ་དད་ཡིན།
དང་པོ་ལྟར་ན། ཆོས་ཅན། ཕྱིས་རྒྱུ་དོན་གཞན་གྱིས་སྐྱེད་མི་དགོས་པར་ཐལ། རང་རྒྱུ་ལས་གྲུབ་ཟིན་པའི་ཕྱིར། བུམ་པ་ལས་ ༼༡༦༡༽ རྫས་གཞན་ཞིག་འཇིག་པར་བྱེད་ན། འཇིག་རྒྱུ་ཐོ་བ་ཆོས་ཅན། ཁྱོད་ཀྱིས་བུམ་པ་དེ་འཇིག་པར་བྱས་པ་མ་ཡིན་པར་ཐལ། བུམ་པ་ལས་རྫས་གཞན་གཅིག་འཇིག་པར་བྱས་པས་སོ། ། ཤེས་བྱ་ཆོས་ཅན། དངོས་པོ་འཇིག་པ་འཇིག་རྒྱུ་དོན་གཞན་ལ་ལྟོས་མེད་དུ་གྲུབ་པ་ཡིན་ཏེ།
འཇིག་པ་དེ་དངོས་མེད་ཡིན་ན་རྒྱུ་གཞན་ལ་མི་ལྟོས་ལ། དངོས་པོ་ཡིན་ན་རང་རྒྱུ་ལས་གྲུབ་ཟིན་པ་དེས་ནའོ། ། གཞན་ཡང༌། ཤེས་བྱ་ཆོས་ཅན། འཇིག་པ་རྒྱུ་དང་ལྡན་པར་སྨྲ་བ་རྣམས་ཀྱིས་ཞིག་པ་དངོས་མེད་རྒྱུས་བྱེད་ཅེས་སྨྲ་ན། འཇིག་པ་རྒྱུ་ལ་ལྟོས་མེད་དུ་ཤུགས་ལ་གྲུབ་ཏེ། འཇིག་རྒྱུས་དངོས་མེད་བྱེད་པ་དང་འཇིག་རྒྱུས་ཅི་ཡང་མི་བྱེད་པ་དོན་མཚུངས་པའི་ཕྱིར་རོ། ། དཔེར་ན་མེད་པ་ལ་ལྟ་བ་དང་ལྟ་རྒྱུ་མེད་པ་དོན་གཅིག་པ་བཞིན་ནོ། ། གཉིས་པ་མ་ངེས་པ་སྤང་བ་ནི། མུ་སྟེགས་པ་ཁ་ཅིག་ན་རེ།
ས་བོན་ཆུ་ལུད་དྲོད་གཤེར་ཚོགས་པ་ཚང་ནས་རྒྱུ་གཞན་ལ་མི་ལྟོས་ ༼༡༦༢༽ ཀྱང་མྱུ་གུ་མི་སྐྱེད་པ་བཞིན་དུ་ལྟོས་མེད་ཀྱི་གཏན་ཚིགས་འདིའང་ཁྱབ་པ་མ་ངེས་ལོ། ཤེས་བྱ་ཆོས་ཅན། ས་བོན་ཆུ་ལུད་དྲོད་གཤེར་ཚོགས་པ་ཚང་ནས་མྱུ་གུ་བསྐྱེད་པ་གཞན་ལ་མི་ལྟོས་པའི་རྒྱུ་མཚན་གྱིས་ལྟོས་མེད་ཀྱི་གཏན་ཚིགས་ཀྱི་ཁྱབ་པ་མ་ངེས་པ་མ་ཡིན་པར་ཐལ། ས་བོན་ཆུ་ལུད་དྲོད་གཤེར་ཚོགས་པ་ཚང་ནས་མྱུ་གུ་བསྐྱེད་པ་དེ་དག་རྒྱུན་ཡོངས་སུ་འགྱུར་བ་ལ་ལྟོས་པའི་ཕྱིར། འོ་ན་བྱས་པ་ལའང་འཇིག་པ་ཡོད་ཀྱང་དུས་གཞན་ལ་ལྟོས་ཤེ་ན། བྱས་པ་འཇིག་པ་དུས་ལ་ལྟོས་ན། བྱས་པ་འཇིག་པ་དུས་ལ་ལྟོས་ཀྱི་བར་དུ་འགྱུར་རམ་མི་འགྱུར། དང་པོ་ལྟར་ན། བྱས་པ་ཆོས་ཅན། ཁྱོད་འཇིག་པ་ཕྱིས་རྒྱུ་དོན་གཞན་ལ་ལྟོས་མེད་དུ་གྲུབ་པར་ཐལ།
ཁྱོད་འཇིག་པ་དུས་ལ་ལྟོས་ཀྱི་བར་དུ་ཡང་འགྱུར་བའི་ཕྱིར། མི་འགྱུར་ན། ཆོས་ཅན། སྔར་མི་འཇིག་པ་བཞིན་དུ་ཕྱིས་ཀྱང་འཇིག་པ་མེད་པར་གནས་པར་ཐལ། ཁྱོད་ཀྱི་ངོ་བོ་ལ་སྔ་ ༼༡༦༣༽ ཕྱི་འཇིག་མི་འཇིག་གི་ཁྱད་པར་མེད་པའི་ཕྱིར་དང་སྔར་མི་འཇིག་པའི་ཕྱིར། མདོ་སྡེ་རྒྱན་ལས། དང་པོ་མི་འཇིག་མཐར་མི་འགྱུར། ། ཅེས་གསུངས་པའི་ཕྱིར་རོ། ། ས་བོན་ཆུ་ལུད་དྲོད་གཤེར་གྱི་ཚོགས་པ་ནི་རང་གི་ངོ་བོ་འགྱུར་མེད་གཅིག་ཡིན་པས་རྒྱུན་འགྱུར་བ་ལ་ལྟོས་པའི་གཏན་ཚིགས་འདི་ནི་མ་གྲུབ་ལོ། ཤེས་བྱ་ཆོས་ཅན།
ས་བོན་ཆུ་ལུད་དྲོད་གཤེར་ཚོགས་པ་ཐ་མས་མྱུ་གུ་བསྐྱེད་པ་ལྟར། དེ་དང་པོ་ཚོགས་ཙམ་ནས་མྱུ་གུ་བསྐྱེད་པར་ཐལ། དེའི་ཚོགས་པ་ཐ་མས་དེ་བསྐྱེད་པ་གང་ཞིག དེའི་ཚོགས་པ་དང་དེ་ངོ་བོ་གཅིག་ཡིན་པའི་ཕྱིར། གལ་ཏེ་ངོ་བོ་གཅིག་ཡིན་ན་ཡང་ཚོགས་པ་དང་པོས་མྱུ་གུ་བསྐྱེད་པ་ལ་གེགས་ཡོད་པའི་ཕྱིར་མྱུ་གུ་བསྐྱེད་པར་མ་ངེས་སོ་ཞེ་ན། ས་བོན་ཆུ་ལུད་དྲོད་གཤེར་ཚོགས་པ་ཆོས་ཅན། ཁྱོད་ཀྱི་སྔ་ཕྱི་གཉིས་ཐ་དད་དུ་ཐལ། ཁྱོད་ཀྱི་སྔ་ཕྱི་གཉིས་མྱུ་གུ་བསྐྱེད་པ་ལ་གེགས་ཅན་དང་གེགས་ ༼༡༦༤༽ མེད་ཡིན་པའི་ཕྱིར། གལ་ཏེ་ནས་ཀྱི་ས་བོན་སོགས་རྒྱུ་ཚོགས་པ་ནི་ས་ལུའི་མྱུ་གུ་སྐྱེད་པ་ལ་ལྟོས་ཏེ་ལྟོས་མེད་ཀྱི་རྟགས་ཞུགས་ཀྱང་ས་ལུའི་མྱུ་གུ་མི་སྐྱེད་པས་ལྟོས་མེད་ཀྱི་གཏན་ཚིགས་འདི་ནི་མ་ངེས་ལོ། ། ནས་ཀྱི་ས་བོན་སོགས་རྒྱུ་ཚོགས་པ་ཆོས་ཅན།
ས་ལུའི་མྱུ་གུ་བསྐྱེད་ན་རྒྱུ་གཞན་ལ་ལྟོས་མེད་ཡིན་པའི་རྟགས་མ་གྲུབ་པར་ཐལ། དེ་བསྐྱེད་ན་ས་ལུའི་ས་བོན་ལ་ལྟོས་པའི་ཕྱིར། འོ་ན་བྱས་པའམ་ཡོད་པ་དངོས་པོའང་སྐད་ཅིག་རེ་ལ་འཇིག་པ་མིན་ཏེ། འཇིག་པའི་རྒྱུ་ཐོ་བ་སོགས་ལ་ལྟོས་པའི་ཕྱིར། ལྟོས་མེད་ཀྱིའང་རྟགས་མ་གྲུབ་ཅེ་ན། ཤེས་བྱ་ཆོས་ཅན། མྱུ་གུ་བསྐྱེད་པ་རང་གི་ས་བོན་ལ་ལྟོས་པ་བཞིན་དུ་དངོས་པོ་འཇིག་པ་ཕྱིས་རྒྱུ་དོན་གཞན་ལ་ལྟོས་པ་མ་ཡིན་པར་ཐལ། ནས་དང་ས་ལུའི་མྱུ་གུ་སོགས་རང་རང་གི་རྒྱུ་ས་བོན་ལ་ལྟོས་ཏེ་དེས་ཕན་བཏགས་སྟོབས་ཀྱིས་དེའི་རྗེས་སུ་འགྲོ་ལྡོག་བྱེད་པའི་ཕྱིར་དང་དངོས་པོ་འཇིག་པ་དེ་དངོས་པོ་ཡིན་ན་རང་གི་རྒྱུ་ལས་ ༼༡༦༥༽ སྐྱེ་བས་ཕྱིས་རྒྱུ་དོན་གཞན་ལ་མི་ལྟོས་ལ། དངོས་པོ་འཇིག་པ་དེ་དངོས་མེད་ཡིན་ན་སྐྱེ་རྒྱུ་མེད་པས་རྒྱུ་མི་དགོས་པའི་ཕྱིར། རྒྱུ་མཚན་དེས་ན་དངོས་པོ་འཇིག་པར་བྱེད་པ་ལ་རྒྱུ་དོན་གཞན་མི་དགོས་སོ། །
རིག་བྱེད་པ་ན་རེ། བུམ་པ་ཞིག་པ་རྒྱུ་མེད་ཡིན་ན། དངོས་མེད་དུ་ཐལ། འདོད་ན། རྟག་པའི་རྫས་སུ་ཐལ་ལོ། ། དེ་ལྟར་ན་བུམ་པ་མི་རྟག་པ་དང་ཞིག་པ་རྟག་པ་དངོས་འགལ་གཉིས་བུམ་པའི་སྟེང་དུ་རྫས་གཅིག་ཏུ་ཐལ་ལོ་ཞེ་ན། དཔལ་ལྡན་ཆོས་གྲགས་ཆོས་ཅན། དེ་ལྟ་བུའི་ཐལ་བས་ཁྱོད་ལ་མི་གནོད་དེ། ཁྱོད་ཀྱི་ལུགས་ལ་ཞིག་པ་རྒྱུ་མེད་ཡིན་པས་དངོས་མེད་ཡིན་ཡང་རྟག་པའི་རྫས་སུ་མི་འགྱུར་བའི་ཕྱིར་ཏེ། ཁྱོད་ཀྱི་ལུགས་ལ་དངོས་མེད་ལ་ངོ་བོ་མེད་ཅིང་རྫས་རྟག་མི་རྟག་དཔྱད་པ་དངོས་པོ་ལ་འཇུག་གི་དངོས་མེད་ལ་མི་འཇུག་པའི་ཕྱིར།
རྒྱལ་དཔོག་པ་ན་རེ། ཞིག་པ་རྒྱུ་མེད་ཡིན་ན། སྔར་ངེད་ལ་བཀོད་པ་ལྟར་ཞིག་པ་དེ་དངོས་པོ་དེ་ཉིད་ ༼༡༦༦༽ ཡིན་ན་དངོས་པོ་ཡིན་པའི་ཕྱིར་མ་ཞིག་པར་ཐལ་ལོ། ། དངོས་པོ་ལས་གཞན་ན། ཤིང་མཐོང་བར་ཐལ། ཤིང་ཞིག་པ་ཤིང་ལས་གཞན་ཡིན་པའི་ཕྱིར་ཟེར་ན། ཆོས་ཅན། ཁྱོད་ལ་དེ་ལྟ་བུའི་ཐལ་བས་མི་གནོད་དེ། ཁྱོད་ཀྱི་ལུགས་ལ་ཤིང་ཞིག་པ་དངོས་མེད་ཡིན་པས་ཤིང་དང་རྫས་དེ་ཉིད་དང་གཞན་གང་དུའང་མ་གྲུབ་པའི་ཕྱིར། དངོས་པོར་མཚུངས་པ་ལ་རྟག་མི་རྟག་གཉིས་མི་སྲིད་ན།
དངོས་པོར་མཚུངས་པ་ལ་ཐོགས་བཅས་ཐོགས་མེད་གཉིས་མི་སྲིད་པར་མཚུངས་པར་ཐལ་ལོ་ཞེ་ན། ཆོས་ཅན། དེ་གཉིས་མཚུངས་པར་ཐལ་བས་མི་གནོད་དེ། དངོས་པོ་སྐྱེས་ཙམ་ཉིད་ནས་མི་རྟག་པ་ཡིན་གྱི། དངོས་པོ་དེ་ལ་རྟག་མི་རྟག་ཐ་དད་བསྐྱེད་པའི་རྒྱུ་མེད་ལ། ཐོགས་བཅས་ཐོགས་མེད་ཀྱི་དངོས་པོ་གཉིས་རྒྱུ་ཐ་དད་ལས་ཐ་དད་པར་སྐྱེས་པའི་ཕྱིར་རོ། ། གཉིས་པ་གནོད་པ་ཅན་གྱི་གཏན་ཚིགས་ལ། ཕྱོགས་སྔ་མ་དགོད་པ་ནི། དབང་ཕྱུག་པ་ལ་སོགས་པ་ ༼༡༦༧༽ ཁ་ཅིག་ན་རེ། བྱ་རོག་ཕར་ཆེར་ནག་པོར་མཐོང་ཡང་བརྒྱ་ལ་དཀར་པོ་སྲིད་པ་ལྟར་དངོས་པོའི་ནུས་པ་སྣ་ཚོགས་པས་བུམ་པ་ལ་སོགས་པ་ཕལ་ཆེར་མི་རྟག་ཀྱང་དབང་ཕྱུག་ལ་སོགས་པ་རྟག་པར་སྐྱེའོ། །
དེས་ན་བུམ་པ་ལ་སོགས་པ་རྒྱུན་གྱི་མཐར་འཇིག་པར་མཐོང་བ་འདི་དག་ལ་ལྟོས་མེད་ཀྱིས་འཇིག་པར་འགྲུབ་ཀྱང༌། དབང་ཕྱུག་ནི་རང་བྱུང་ཡིན་པས་བྱས་པའི་རྟགས་མི་འགྲུབ་ལ། རྟག་པ་ཡིན་པས་མཐར་འཇིག་པ་མ་མཐོང་བའི་ཕྱིར། ལྟོས་མེད་ཀྱིས་མི་རྟག་པར་མི་འགྲུབ། དངོས་པོ་ཡིན་པའི་རྟགས་གྲུབ་ཀྱང་མི་རྟག་པའི་སྒྲུབ་བྱ་མི་འགྲུབ་བོ། ། དེས་ན་དངོས་པོ་རྟགས་སུ་དགོད་ན་མི་མཐུན་ཕྱོགས་ལ་རྟགས་ཞུགས་པས་མ་ངེས་སོ་ཞེ་ན། དེ་དགག་པ་ལ། བརྟག་ན་མི་འཐད་པ། རྟག་པ་དངོས་མེད་དུ་རྟགས་ཀྱིས་སྒྲུབ། རྟགས་ཀྱི་རིགས་ངོས་བཟུང་བ་དང་གསུམ།
དང་པོ་ནི། དབང་ཕྱུག་ལ་སོགས་པ་རྟག་པ་དེས་དོན་བྱེད་ནུས་སམ་ ༼༡༦༨༽ མི་ནུས། དེས་དོན་བྱེད་མི་ནུས་ན་དངོས་མེད་ཡིན་པའི་ཕྱིར་དངོས་པོར་མིང་བཏགས་ཀྱང་དོན་ལ་དངོས་མེད་དུ་མཐུན་པས་མིང་ལ་མི་བརྩད་དོ། ། གལ་ཏེ་རྟག་པ་དེས་དོན་བྱེད་ནུས་ན་དབང་ཕྱུག་དེས་དོན་བྱེད་པའི་ཚེ་སྔར་དོན་མི་བྱེད་པའི་རང་བཞིན་ལས་འགྱུར་རམ་མི་འགྱུར། འགྱུར་ན། དབང་ཕྱུག་ཆོས་ཅན། རྟག་པ་ཡིན་པ་ཉམས་པར་ཐལ། འགྱུར་བ་མེད་ན། ཆོས་ཅན། དོན་བྱེད་པ་འགལ་བར་ཐལ།
སྔར་དོན་མི་བྱེད་པའི་གནས་སྐབས་ལས་འགྱུར་བ་མེད་པའི་ཕྱིར། གཉིས་པ་ནི། གང་དོན་བྱེད་པས་སྟོང་པ་དེ་དངོས་མེད་ཡིན་ཏེ། ནམ་མཁའ་བཞིན། དབང་ཕྱུག་ལ་སོགས་པ་རྟག་པའང་དོན་བྱེད་པས་སྟོང་ངོ༌། ། ཞེས་པ་ནི་མི་མཐུན་ཕྱོགས་རྟག་པ་ལ་དངོས་པོ་འགོག་པས་གནོད་པ་ཅན་གྱི་གཏན་ཚིགས་སོ། ། དེ་ལ་ཆོས་ཅན་ནི། ཕྱི་རྒོལ་གྱིས་ཁས་བླངས་པའི་དབང་ཕྱུག་ལ་སོགས་པའི་སྒྲ་དོན་ལ་རང་མཚན་དུ་བཟུང་བ་དབང་ ༼༡༦༩༽ ཕྱུག་ལ་སོགས་པ་རྟག་པའི་གཞན་སེལ་ཡིན་ནོ། ། དངོས་པོས་སྟོང་པའི་མེད་དགག་སྒྲུབ་བྱའི་ཆོས་ཡིན་ནོ། ། གཏན་ཚིགས་ཀྱི་དོན་ལ་ཕྱོགས་ཆོས་དང་ཁྱབ་པ་བསྒྲུབ་པ་གཉིས།
དང་པོ་ནི་བོད་བསྡུས་པ་ཁ་ཅིག་དབང་ཕྱུག་རྟག་པ་ལ་རིམ་དང་ཅིག་ཅར་གྱི་དོན་བྱེད་པས་སྟོང་པའི་ཕྱོགས་ཆོས་མངོན་སུམ་གྱིས་འགྲུབ་ཏེ། དགག་གཞི་རྟག་པ་འགྱུར་མེད་ལ་རྟོག་པ་དང་དགག་བྱ་དོན་བྱེད་ནུས་པ་འགྱུར་བ་ལ་རྟོག་པའི་རྟོག་པ་གཉིས་འཛིན་སྟངས་འགལ་བར་རང་རིག་གིས་མྱོང་བའི་ཤུགས་ལ་ཡུལ་གཉིས་འགལ་པར་གྲུབ་པས་རྟག་པ་ལ་དོན་བྱེད་པ་ཁེགས་སོ་ཞེས་ཟེར་རོ། ། ཤེས་བྱ་ཆོས་ཅན། དེ་མི་འཐད་དེ། དགག་པ་བྱེད་པ་ལ་དགག་བྱ་ལ་དམིགས་པའི་ཚད་མ་སྐྱེ་བས་ཁྱབ་མི་དགོས་པའི་ཕྱིར། གཙང་ནག་པ་ན་རེ། རྟག་པ་ལ་དོན་བྱེད་པས་སྟོང་པའི་ཕྱོགས་ཆོས་རྟག་པ་འགྱུར་མེད་དུ་རྟོགས་པའི་རྟོག་པ་མྱོང་བའི་རང་རིག་གིས་དེའི་ཡུལ་འགྱུར་མེད་ཀྱི་རྣམ་ ༼༡༧༠༽ པར་འགྲུབ་པས་འགྱུར་བ་ཙམ་ཁེགས་པ་ན། དོན་བྱེད་པའང་ཁེགས་པས་བློ་རང་རིག་གཅིག་གིས་འགྲུབ་པ་ཡིན་ནོ་ལོ། ། ཤེས་བྱ་ཆོས་ཅན། མུ་སྟེགས་བྱེད་ལ་རྟག་པ་བྱེད་པ་པོ་ཡིན་པར་འཛིན་པའི་ལོག་རྟོག་མི་སྲིད་པར་ཐལ།
རྟག་པ་འགྱུར་མེད་དུ་རྟོགས་པའི་རྟོག་པ་མྱོངས་བའི་རང་རིག་གཅིག་གིས་རྟག་པ་འགྱུར་མེད་དུ་གྲུབ་པས་རྟག་པ་ལ་དོན་བྱེད་པ་ཁེགས་པའི་ཕྱིར་རོ། ། རང་ལུགས་ནི། རྟག་པ་ལ་དོན་བྱེད་པས་སྟོང་པ་དེས་ན་སྐད་ཅིག་གིས་སྟོང་པ་ལ་དོན་བྱེད་པ་འགོག་པའི་རྟགས་ཀྱིས་ཕྱོགས་ཆོས་འགྲུབ་བོ། ། དེ་ཡང་ཇི་ལྟ་བུ་ཞེ་ན། གང་འགྱུར་བ་མེད་པ་དེ་དོན་བྱེད་པ་མེད་དེ། ནམ་མཁའ་བཞིན། དབང་ཕྱུག་ལ་སོགས་པ་རྟག་པའང་འགྱུར་བ་མེད་དོ། ། ཞེས་ཁྱབ་བྱེད་མི་དམིགས་པའི་རྟགས་ཀྱིས་འགྲུབ་བོ། ། དབང་ཕྱུག་པ་ན་རེ། དབང་ཕྱུག་གི་རང་བཞིན་རྟག་ཀྱང་གནས་སྐབས་འགྱུར་བས་དོན་བྱེད་པ་འཐད་དོ་ཞེ་ན།
དབང་ཕྱུག་གི་རང་བཞིན་དང་གནས་སྐབས་ ༼༡༧༡༽ གཅིག་ན། དབང་ཕྱུག་གི་རང་བཞིན་དང་གནས་སྐབས་གཉིས་ཆོས་ཅན། འགྱུར་མི་འགྱུར་གྱི་ཆོས་གཉིས་འགལ་བར་ཐལ། གཅིག་ཡིན་པའི་ཕྱིར། ཐ་དད་ན། དབང་ཕྱུག་ཆོས་ཅན། ཁྱོད་ཀྱི་གནས་སྐབས་མི་རྟག་པས་དོན་བྱེད་པས་རང་བཞིན་རྟག་པས་དོན་བྱེད་མི་ནུས་པར་ཐལ། དེ་གཉིས་རྫས་ཐ་དད་ཡིན་པའི་ཕྱིར། གལ་ཏེ་དབང་ཕྱུག་རྟག་པ་ལ་སྐད་ཅིག་གིས་འཇིག་པ་མེད་ན་ཡང༌། རགས་པའི་འགྱུར་བ་ཡོད་པས་དོན་བྱེད་ཅེ་ན།
དབང་ཕྱུག་ཆོས་ཅན། ཁྱོད་ཀྱི་རགས་པའི་འགྱུར་བ་མི་སྲིད་པར་ཐལ། དང་པོ་ནས་སྐད་ཅིག་གིས་མི་འཇིག་པའི་ཕྱིར། དེ་རྣམས་ཀྱིས་ཕྱོགས་ཆོས་བསྒྲུབས་ནས་དོན་བྱེད་ནུས་པས་སྟོང་པ་ལ་དངོས་མེད་ཀྱིས་ཁྱབ་པ་ནི། ཤེས་བྱ་ཆོས་ཅན། དོན་བྱེད་ནུས་པ་བཀག་པ་ལ་དངོས་པོ་མེད་པས་ཁྱབ་པ་འགྲུབ་སྟེ། དོན་བྱེད་ནུས་པ་དེ་དངོས་པོའི་མཚན་ཉིད་ཡིན་པའི་ཕྱིར། གསུམ་པ་རྟགས་ ༼༡༧༢༽ རིགས་ངོས་བཟུང་བ་ནི། དངོས་པོའམ་བྱས་པའི་མཚན་ཉིད་འགོག་ན་དོན་འགོག་ཡིན་ལ། མཚོན་བྱ་འགོག་ན་ཐ་སྙད་འགོག་པ་ཡིན་ནོ། །
ལྟོས་མེད་དམ་གནོད་པ་ཅན་གང་རུང་གིས་ཁྱབ་པ་འགྲུབ་པས་གཉིས་དོན་མེད་དོ་ཞེ་ན། བོད་བསྡུས་པ་ཁ་ཅིག་གནོད་པ་ཅན་གྱི་ལམ་སྦྱོང་དུ་ལྟོས་མེད་འཆད་པ་སློབ་དཔོན་གྱི་དགོངས་པ་མ་ཡིན་ནོ། ། གཏན་ཚིགས་གཉིས་ལ་དགོས་པ་སོགས་ཡོད་པ་དེས་ན། མུ་སྟེགས་བྱེད་འགའ་ཞིག་དངོས་པོ་རྣམས་འཇིག་རྒྱུ་དང་ཕྲད་ན་འཇིག་ལ། མ་ཕྲད་ན་མི་འཇིག་པར་འདོད་པའི་ལོག་རྟོག་གི་གཉེན་པོར་ལྟོས་མེད་ཀྱི་གཏན་ཚིགས་གསུངས་ལ། དབང་ཕྱུག་པ་དང་རིག་བྱེད་པ་ལ་སོགས་པ་ཁ་ཅིག དབང་ཕྱུག་དང་རིག་བྱེད་ཀྱི་སྒྲ་ལ་སོགས་པ་དངོས་པོ་ནི་ཡིན་ལ། འཇིག་པའི་རྐྱེན་དང་ཕྲད་ཀྱང་མི་འཇིག་པར་འདོད་པའི་ལོག་རྟོག་གི་གཉེན་པོར་གནོད་པ་ཅན་གྱི་གཏན་ཚིགས་གསུངས་ལ། འཇིག་པར་ཁས་ལེན་པ་ལ་གནོད་པ་ཅན་གྱི་གཏན་ ༼༡༧༣༽ ཚིགས་མི་འཇུག མི་འཇིག་པར་ཁས་ལེན་པ་ལ་ལྟོས་མེད་ཀྱི་གཏན་ཚིགས་མི་འཇུག་པས་ཡུལ་ཡང་ཐ་དད་དགོས་པ་ཡང་ཐ་དད་པའི་ཕྱིར།
གཏན་ཚིགས་གཉིས་གཅིག་གི་ལམ་སྦྱོང་དུ་གཅིག་འཆད་པ་སློབ་དཔོན་གྱི་དགོངས་པ་མ་ཡིན་ནོ། ། གཉིས་པ་དེ་བྱུང་འབྲེལ་བ་ངེས་བྱེད་ནི། བོད་ཁ་ཅིག་རྒྱུ་འབྲས་ཕྲུགས་ལྔས་ངེས་པར་བྱེད་དེ། དེ་ཡང་རྒྱུ་འབྲས་གཉིས་ཀ་མ་དམིགས། དེ་ནས་རྒྱུ་དམིགས། དེ་ནས་འབྲས་བུ་དམིགས། དེ་ནས་རྒྱུ་ལོག་པས་རྒྱུ་མ་དམིགས། དེ་ནས་འབྲས་བུ་ལོག་པས་འབྲས་བུ་མ་དམིགས་པ་དང་ལྔའོ། ། ཞེས་ཟེར་རོ། ། དེ་ཡང་རང་བཞིན་གྱི་རྗེས་སུ་འགྲོ་ལྡོག་གིས་ངེས་ན་ནི་ཕྲུགས་གསུམ་དུ་འདུས་ལ།
གནས་སྐབས་ཀྱི་རྗེས་སུ་འགྲོ་ལྡོག་ཡིན་ན། ཤེས་བྱ་ཆོས་ཅན། དེ་ལྟ་བུའི་གནས་སྐབས་ཀྱི་རྗེས་སུ་འགྲོ་ལྡོག་གི་ཕྲུགས་ལྔ་པོ་དེ་དེ་བྱུང་འབྲེལ་བ་ངེས་བྱེད་དུ་མི་འཐད་པར་ཐལ། གནས་ ༼༡༧༤༽ སྐབས་ཀྱི་རྗེས་སུ་འགྲོ་ལྡོག་རྔ་སྒྲ་དང་ཉི་མའི་འོད་ཟེར་ལའང་ཡོད་པས་ཧ་ཅང་ཐལ་བའི་ཕྱིར། རང་ལུགས་ལ། རྒྱུའི་མཚན་ཉིད་ཆོས་གཞན་ལ་ཕན་འདོགས་བྱེད། འབྲས་བུའི་མཚན་ཉིད་ཆོས་གཞན་གྱིས་ཕན་གདགས་བྱ་ཡིན་པ། རྒྱུ་ལ་དབྱེ་ན་གཉིས་ལས། ཉེར་ལེན་གྱི་མཚན་ཉིད་འབྲས་བུའི་ངོ་བོ་ལ་ཕན་འདོགས་བྱེད། ལྷན་ཅིག་བྱེད་རྐྱེན་གྱི་མཚན་ཉིད་འབྲས་བུའི་ཁྱད་པར་ལ་ཕན་འདོགས་བྱེད།
ས་བོན་གྱི་མཚན་ཉིད་རྐྱེན་དང་ཕྲད་ན་འབྲས་བུ་སྐྱེད་ནུས་སོ། ། རྒྱུ་འབྲས་ངེས་པར་བྱེད་པའི་ཚད་མ་དེ་ཡང་རྗེས་འགྲོའི་སྒོ་ནས་མ་དམིགས་པ་སྔོན་དུ་འགྲོ་བའི་ཕྲུགས་གསུམ་ཁྱད་པར་ཅན་ནི། དང་པོ་ས་ཕྱོགས་དག་པར་མེ་དུད་གཉིས་ཀ་སྣང་རུང་མ་དམིགས་པ་ལས། དེ་ནས་མེ་མངོན་སུམ་གྱིས་མཐོང་བའི་ཚེ་རྟོག་པས་མེའི་གཞན་སེལ་བཟུང༌། དེ་ནས་དུ་བ་མངོན་སུམ་གྱིས་བཟུང་བའི་ཚེ། རྟོག་པས་དུ་བའི་གཞན་སེལ་བཟུང་ནས་ད་ལྟར་གྱི་ ༼༡༧༥༽ དུ་བ་འདི་སྔར་གྱི་མེ་དེ་མེད་ན་མི་འབྱུང་ཞེས་རྟོག་བཅས་ཀྱི་བློས་ངེས་པར་བྱེད་དོ། ། ལྡོག་པའི་སྒོ་ནས་དམིགས་པ་སྔོན་དུ་འགྲོ་བའི་ཕྲུགས་གསུམ་ཁྱད་པར་ཅན་ནི། དང་པོ་འབྲས་བུ་དུ་བ་སྐྱེ་བ་མཐོང༌། དེ་ནས་སྐྱེད་བྱེད་ཀྱི་མེ་མ་མཐོང༌། དེ་ནས་འབྲས་བུ་དུ་བ་མ་མཐོང་བས་སོ། །
འདི་སྔོན་མཐའ་མི་ངེས་པ་ལ་འཇུག་ཅིང༌། སྔ་མ་ནི་ཕྱི་མཐའ་མི་ངེས་པ་ལ་འཇུག་གོ ། འབྲེལ་བ་བརྟག་པ་ལས། གང་ཞིག་མཐོང་ན་མ་མཐོང་མཐོང༌། ། དེ་མ་མཐོང་ན་མ་མཐོང་བ། ། འབྲས་བུ་ཡིན་པ་ཉིད་དུ་ནི། ། སྟོན་པའི་སྐྱེ་བོ་མེད་ཀྱང་ཤེས། ། ཞེས་དང༌། རང་འགྲེལ་ལས། དེའི་མཚན་ཉིད་ཀྱིར་གྱུར་པ་མི་དམིགས་པ་ལས་གང་དག་དམིགས་ན་དམིགས་ལ།
དེ་ལས་གཅིག་མེད་ན་ཡང་མ་དམིགས་པ་གང་ཡིན་པ་དེ་ནི་དེའི་འབྲས་བུ་ཡིན་ཏེ། དེ་ཡང་དུ་བ་ལ་ཡང་ཡོད་དོ་ཞེས་དང༌། དེའི་འགྲེལ་པར། ཤས། དེ་ལྟར་ན་རེ་ཞིག་མ་དམིགས་པ་ ༼༡༧༦༽ སྔོན་དུ་འགྲོ་བའི་མངོན་སུམ་སྒྲུབ་པ་ཉིད་དུ་བཤད་པ་ཡིན་ནོ། ། དེ་ནི་མངོན་སུམ་སྔོན་དུ་འགྲོ་བའི་མི་དམིགས་པ་དེ་ལས་ཞེས་བྱ་བ་སོགས་པ་སྨྲོས་ཞེས་གསུངས་པའི་ཕྱིར་རོ། ། དེ་སྐད་བྱས་པ་ལ་ཁ་ཅིག་ན་རེ། སྔར་མ་དམིགས་པས་འབྲས་བུ་ལྡོག་པའི་མཚན་ཉིད་མི་འགྲུབ་སྟེ། འབྲས་བུ་བལྟར་མི་རུང་བ་སྲིད་པའི་ཕྱིར་རོ། ། དེ་ཙམ་གྱིས་བསྐྱེད་པར་མཐོང་བས་ཀྱང་མི་སྣང་བའི་རྒྱུ་གཞན་མི་ཁེགས་ཏེ།
བདེ་སྡུག་བསྐྱེད་པ་ལ་ལས་དང༌། ནད་བསྐྱེད་པ་ལ་གདོན་དང༌། འཚོ་བ་ལ་ལྷ་བཞིན་ནོ་ཞེ་ན། དེ་ལྟ་བུའི་ཐལ་བས་འདིར་མི་གནོད་དེ། འདིར་ནི་རང་བཞིན་གྱིས་མ་བསྐལ་བ་སྣང་རུང་གི་མེ་དུད་ལྟ་བུ་རྒྱུ་འབྲས་སུ་བསྒྲུབ་པའི་ཕྱིར་རོ། ། དོན་གཞན་རྗེས་སུ་འགྲོ་ལྡོག་བྱ་ས་དང་བྱེད་པ་པོ་ཡིན་པ་རྒྱུ་འབྲས་ཡིན་ན་ཧ་ཅང་ཐལ་ཏེ། རྒྱུ་འབྲས་མ་ཡིན་པའི་སྡོང་བུའི་རྣམ་འགྱུར་དང༌། མུན་པའམ། འབྲས་བུའི་སྤྱི་དང་རྒྱུའི་བྱེ་བྲག་ཀྱང་རྒྱུ་འབྲས་སུ་ ༼༡༧༧༽ ཐལ། དོན་གཞན་རྗེས་སུ་འགྲོ་ལྡོག་བྱེད་པའི་ཕྱིར་ཟེར་ན།
ཤེས་བྱ་ཆོས་ཅན། དེ་ལྟ་བུའི་ཐལ་བས་འདིར་མི་གནོད་དེ། མུན་པ་ནི་སྡོང་བུའི་རྣམ་འགྱུར་དང་རྗེས་སུ་འགྲོ་ལྡོག་མི་བྱེད་ཀྱི་སྡོང་བུའི་རྣམ་འགྱུར་ལྡོག་པའི་སྣང་བ་དང་རྗེས་སུ་འགྲོ་ལྡོག་བྱེད་པ་ལ། དེ་དང་རྗེས་སུ་འགྲོ་ལྡོག་བྱེད་པ་ལྟར་མཐོང་བའི་ཕྱིར་དང༌། འབྲས་བུའི་སྤྱི་དང་རྒྱུའི་བྱེ་བྲག་ལ་ཁྱབ་ཆེས་པ་མེད་དེ། དུ་བའི་ཤེས་བྱ་དང་ཤེས་བྱ་ཙམ་ལྡོག་གཉིས་ལས། དང་པོ་ནི་འབྲས་བུ་ཡིན་ལ། གཉིས་པ་ལ་རྗེས་སུ་འགྲོ་ལྡོག་མེད་པའི་ཕྱིར་རོ། ། མདོར་ན་ཤེས་བྱ་ཆོས་ཅན། དེ་ལྟ་བུའི་ཐལ་བས་མི་གནོད་དེ།
དེ་ལ་རྟགས་མ་གྲུབ་ཀྱི་ལན་དོན་མཐུན་དུ་ཐེབས་པའི་ཕྱིར། གལ་ཏེ་མི་ཐེབས་ན། རང་ཕུག་ན་མུན་པ་མེད་པར་ཐལ། སྡོང་བུའི་རྣམ་འགྱུར་ལོག་པའི་ཕྱིར། ཤ་པའི་མེ་ལོག་པས་དུ་ཙམ་ལྡོག་པར་ཐལ་ལོ། ། རྒྱུ་འབྲས་གཞན་དུ་འཁྲུལ་པར་ཐལ། མེ་མེད་བརྒྱ་སྦྱིན་གྱི་སྤྱི་བོ་ལས་དུ་བ་ ༼༡༧༨༽ འབྱུང་བའི་ཕྱིར་ཞེ་ན། ཤེས་བྱ་ཆོས་ཅན། དེ་ལྟ་བུའི་ཐལ་བས་འདིར་མི་གནོད་དེ། སྤྱིར་རིགས་མི་མཐུན་པའི་ཉེར་ལེན་ལས་མི་སྐྱེ།
གལ་ཏེ་སྐྱེ་ན་སྔ་ཕྱིའི་རྒྱུ་འབྲས་ཡིན་པའི་ཕྱིར། དང་པོ་ནི། ཤེས་བྱ་ཆོས་ཅན། དུ་བའི་རྒྱུ་མེ་མིན་པ་བརྒྱ་བྱིན་གྱི་སྤྱི་བོ་ལས་སྐྱེས་པའི་སྔོ་ཕྱུར་བ་དེ་མེའི་འབྲས་བུ་དུ་བ་མ་ཡིན་པར་ཐལ། བརྒྱ་བྱིན་གྱི་སྤྱི་བོའི་སྔོ་ཕྱུར་བ་དེ་དུ་བ་དང་རྣམ་པ་འདྲ་བས་འཁྲུལ་ནས་དུ་བའི་མིང་གིས་བཏགས་པར་ཟད་པའི་ཕྱིར། དེས་ན་བརྒྱ་བྱིན་གྱི་སྤྱི་བོའི་སྔོ་ཕྱུར་བ་དེ་ཆོས་ཅན། མེ་ལས་སྐྱེས་པར་ཐལ། དུ་བ་ཡིན་པའི་ཕྱིར། མེ་ལས་མ་སྐྱེས་ན། དུ་བ་མ་ཡིན་པར་ཐལ་ལོ། །
འདི་ནི་འབྲས་རྟགས་ལ་གནོད་པ་ཅན་གྱི་གཏན་ཚིགས་ཡིན་ནོ། ། གལ་ཏེ་རྒྱུ་མ་ཡིན་པ་ལས་སྐྱེས་པས། དེའི་འབྲས་བུ་མ་ཡིན་ན། རྡོ་གཉིས་གཙུབས་པ་ལས་བྱུང་བའི་མེ་དེ། མེ་མ་ཡིན་པར་ཐལ། བུད་ཤིང་ལས་མ་བྱུང་ ༼༡༧༩༽ བའི་ཕྱིར། དེ་བུད་ཤིང་ལས་མ་བྱུང་ཡང་མེ་ཡིན་ན། བརྒྱ་བྱིན་གྱི་དེ་མེ་ལས་མ་སྐྱེས་ཀྱང་དུ་བ་ཡིན་པར་མཚུངས་སོ་ཞེ་ན། མི་མཚུངས་ཏེ། རྡོ་ཤིང་ལ་སོགས་པ་མེའི་ཉེར་ལེན་མ་ཡིན་གྱི།
མེའི་ཉེར་ལེན་མེའི་རྡུལ་ཕྲན་ཡིན་ལ། དེ་དག་གཅིག་ཏུ་བསྡུད་པའི་བདག་རྐྱེན་ཡིན་པའི་ཕྱིར། དཔེར་ན་མིག་ཤེས་ཀྱི་ཉེར་ལེན་རྣམ་ཤེས་སྔ་མ་ཡིན་ལ། བདག་རྐྱེན་དབང་པོ་ཡིན་པ་བཞིན་ནོ། ། དུ་བ་ནི་མེ་དང་བུད་ཤིང་གིས་བསྐྱེད་པའི་སའི་རྫས་ཀྱི་བྱེ་བྲག་ཡིན་པས། མེ་མེད་བརྒྱ་བྱིན་ལ་ག་ལ་གྲུབ། གཉིས་པ་ནི། ཤེས་བྱ་ཆོས་ཅན། ཡང་ན་དང་པོའི་རྒྱུ་འབྲས་དང་ཕྱིས་ཀྱི་རྒྱུ་འབྲས་ལ་ཁྱད་ཡོད་དེ། དུ་བ་དང་པོ་ཉེར་ལེན་མེ་ལས་སྐྱེ་ཞིང༌།
ཕྱིས་ཉེར་ལེན་དུ་བ་ལས་སྐྱེ་བའི་ཕྱིར། འབྲེལ་བའི་མཚན་གཞི་ངོས་བཟུང་བ་ནི། བོད་བསྡུས་པ་ཁ་ཅིག་འབྲེལ་བ་དོན་ལ་ཡོད་པར་འདོད་པ་ལྟར་ན། མཚན་གཞིའང་ཡུལ་དུས་སོ་སོར་ངེས་པའི་རྫས་ལ་བརྩི་དགོས་ལ། ༼༡༨༠༽ དེ་ལྟར་ན་མི་འཐད་དེ། རང་མཚན་ལ་རྗེས་འགྲོ་མེད་པའི་ཕྱིར་རོ། ། ཡང་ཁ་ཅིག་སྒྲ་དོན་ཁོ་ན་འབྲེལ་བའི་མཚན་གཞིར་འདོད་པ་མི་འཐད་དེ། སྒྲ་དོན་དངོས་མེད་ལ་འབྲེལ་བ་བྱས་པས་རང་མཚན་གོ་བར་མི་ནུས་པའི་ཕྱིར་ཏེ། རང་མཚན་དང་སྒྲ་དོན་དངོས་མེད་ལ་འབྲེལ་བ་མེད་པའི་ཕྱིར། དཔེར་ན་བུམ་པ་ལ་འབྲེལ་བ་བྱས་པས་བ་ལང་མི་གོ་བ་བཞིན་ནོ། །
དེས་ན། ཤེས་བྱ་ཆོས་ཅན། སྒྲ་དོན་ལ་རང་མཚན་དུ་འཁྲུལ་པའི་གཞན་སེལ་གྱིས་བྱས་མི་རྟག་ལ་སོགས་པ་ལྡོག་པ་གཅིག་ཏུ་བཟུང་བའི་ཆ་ཁོ་ན་བདག་གཅིག་འབྲེལ་པའི་མཚན་གཞི་ཡིན་ཏེ། བདག་གཅིག་འབྲེལ་བའི་མཚན་གཞི་ཡིན་པ་གཅིག་ཡོད་པ་གང་ཞིག རང་མཚན་དང་སྒྲ་དོན་གཉིས་འབྲེལ་བའི་མཚན་གཞིར་མི་འཐད་པས་སོ། ། འབྲེལ་བ་དེ་དག་གང་གིས་ངེས་པའི་ཚུལ་ནི། ཁ་ཆེའི་རྟོག་གེ་པ་ཆེན་པོ་བདེ་བྱེད་དགའ་བ་ན་རེ། གནས་སྐབས་ཀྱི་འབྲེལ་བ་ཚད་མས་ངེས་ཀྱང་རང་བཞིན་ ༼༡༨༡༽ གྱི་འབྲེལ་བ་དཔྱོད་པས་ངེས་པར་བྱེད་ཅེས་གྲག་གོ ། རྒྱ་གར་ཉི་འོག་གི་པཎྜི་ཏ་རྣམས་ཁ་མཐུན་པ་སྔར་བཤད་པ་བཞིན་དུ་རྗེས་སུ་འགྲོ་ལྡོག་ངེས་པའི་ཚད་མས་འབྲེལ་བ་ངེས་པར་བྱེད་དེ། དཔེ་ལ་རྟགས་ཀྱི་མཚན་གཞི་འཛིན་པའི་ཚད་མ་དང༌།
དེ་མི་མཐུན་ཕྱོགས་ལ་འགོག་པའི་ཚད་མ་གཉིས་ཀྱིས་ཡོད་ན་ཡོད་པའི་རྗེས་འགྲོ་དང༌། ལོག་ན་ལྡོག་པའི་ལྡོག་པ་གྲུབ་པས་སྤྱི་ཁྱབ་འགྲུབ་པའི་ཕྱིར་ཞེས་འདོད་དོ། ། རང་ལུགས་ནི། ཚད་མ་ལ་མ་ལྟོས་པའི་དཔྱོད་པའང་གཞན་སེལ་ཕྱིན་ཅི་ལོག་སྲིད་པས་འབྲེལ་བ་མི་ངེས་ལ། མངོན་སུམ་ཡང་མ་ངེས་ན་འཇུག་ལྡོག་གི་ཐ་སྙད་མི་འགྲུབ་ཅིང༌། ངེས་ན་རྟོག་དཔྱོད་ལས་མ་འདས་ལ། རྗེས་དཔག་གིས་མི་མཐུན་ཕྱོགས་ལ་ཁེགས་ཀྱང་རྟོག་དཔྱོད་མེད་ན། མཐུན་ཕྱོགས་དང་འབྲེལ་བ་མི་འགྲུབ་པས། ཚད་མའི་སྟོབས་ཀྱིས་བསྐྱེད་པའི་གཞན་སེལ་ངེས་པའི་བདག་ཉིད་ཅན་རྟོག་དཔྱོད་དེས་གཞན་སེལ་ ༼༡༨༢༽ དང་དངོས་པོ་གཅིག་ཏུ་འཁྲུལ་པས་འབྲེལ་བ་ངེས་པ་ཡིན་ནོ། ། མདོར་ན།
ཤེས་བྱ་ཆོས་ཅན། དངོས་པོའི་དོན་ལ་འབྲེལ་བ་མེད་དེ། དོན་རང་མཚན་ཐ་དད་རྣམས་འདྲེ་བ་མེད་ཅིང༌། དོན་རང་མཚན་གཅིག་པ་རྣམས་ཐ་དད་མེད་པའི་ཕྱིར། ཆོས་ཅན། བདག་གཅིག་དེ་བྱུང་གི་འབྲེལ་བ་གཉིས་ཀྱང་སྒྲོ་བཏགས་ཡིན་ཏེ། འབྲེལ་བ་གང་ཡིན་རྟོག་པས་སྦྱར་བའི་ཆོས་ཡིན་པའི་ཕྱིར། ཆོས་ཅན། སྒྲ་དོན་ལ་རང་མཚན་དུ་འཁྲུལ་པས་འབྲེལ་བ་ངེས་པའི་རྟོག་དཔྱོད་སྐྱེ་བ་ཡིན་ཏེ། སྣང་བཏགས་གཅིག་ཏུ་འཁྲུལ་ནས་འབྲེལ་བ་ངེས་པར་བྱེད་པའི་ཕྱིར།
ཚད་མ་རིགས་པའི་གཏེར་ལས་འབྲེལ་བ་བརྟག་པའི་རབ་ཏུ་བྱེད་པ་སྟེ་དྲུག་པའི་གསལ་བྱེད་རེ་ཞིག་རྫོགས་སོ།། །། གཉིས་པ་འགལ་བ་རྟོགས་པའི་ཚུལ་ལ། འགལ་བ་སྤྱིའི་མཚན་ཉིད། མཚན་གཞིའི་རབ་དབྱེ་གཉིས། དང་པོ་ནི། འགལ་བའི་ ༼༡༨༣༽ མཚན་ཉིད་ཆོས་གང་ཞིག གནོད་བྱ་གནོད་བྱེད་དུ་གྱུར་པ། དེ་སྐད་དུ། རྣམ་ངེས་ལས། དེའི་ཕྱིར་བསྒྲུབ་པར་བྱ་བ་ལ་གནོད་པར་བྱེད་པ་ཁོ་ན་འགལ་བ་ཡིན་ནོ་ཞེས་དང༌།
དགག་པར་བྱ་བའི་དོན་ལ་གནོད་པར་བྱེད་པའི་ངོ་བོ་ཉིད་ཉེ་བར་བཀོད་པའི་སྒོ་ནས་རབ་ཏུ་སྦྱོར་ཏེ། དཔེར་ན། འདི་ན་གྲང་བའི་རེག་པ་མེད་དེ། མེ་ཡོད་པའི་ཕྱིར་ཞེས་པ་ལྟ་བུ་སྟེ། སྔར་དཔེར་བརྗོད་པ་བཞིན་ནོ། ། འགལ་བ་དེ་ཡང་ཇི་ལྟར་རྟོགས་ཞེ་ན། འགའ་ཞིག་ཏུ་རྒྱུ་མ་ཚང་བ་མེད་པར་འབྱུང་བ་ལས་གཞན་ཡོད་ན་མེད་པའི་ཕྱིར་འགལ་བར་རྟོགས་ཏེ། དཔེར་ན་གྲང་བ་དང་དྲོ་བའི་རེག་པ་བཞིན་ནོ། ། ཕན་ཚུན་ཐ་དད་གྲུབ་ཕྱིར་ཏེ། ། བརྟན་དངོས་དང་ནི་འཇིག་པ་བཞིན། །
ཡང་ན། ཕན་ཚུན་སྤངས་ཏེ་གནས་པའི་མཚན་ཉིད་ཀྱིས་འགལ་བ་ཡིན་ཏེ། རྟག་པ་དང་མི་རྟག་པ་བཞིན་ནོ། ། ཚད་མས་གནོད་པའི་ཕྱིར་ཡང་སྟེ། ། ལྟོས་ ༼༡༨༤༽ བཅས་དང་ནི་ངེས་དངོས་བཞིན། ། ཡང་ན་གལ་ཏེ་དེ་ཉིད་ལ་ཚད་མས་གནོད་པར་བྱེད་པ་ཡིན་ན། དེའི་རྟགས་དང་ཡང་འགལ་བར་འགྱུར་ཏེ། དཔེར་ན་ལྟོས་པ་དང་ངེས་པའི་དངོས་པོ་བཞིན་ནོ་ཞེས་དང༌། ལྷ་དབང་བློས། འདོད་ཆགས་ཁོང་ཁྲོ་ཕན་ཚུན་དག
མཚན་ཉིད་ཐ་དད་ན་ཡང་གནོད་པ་མེད། གང་གིས་ན་དེ་དག་ཤིན་ཏུ་འགལ་བ་ཡིན་ཅེས་དང༌། རྒྱུ་དང་འབྲས་བུའི་དངོས་པོའི་ཕྱིར། ཕན་ཚུན་འགལ་བ་ཡོད་པ་མ་ཡིན་ནོ་ཞེས་དང༌། བདག་ཉིད་སྦྱོར་བ་དག་ལ་དེའི། མེད་པ་སྒྲུབ་པར་བྱེད་པ་ཡི་རང་གི་ངོ་བོ་སྟེ་མི་དམིགས་པའི་སྦྱོར་བའམ། དོན་ལ་གནོད་བྱེད་ངོ་བོ་སྟེ་ཕྱིན་ཅི་ལོག་ཏུ་དམིགས་པའི་ངོ་བོའོ། ། དོན་འདི་ལ་གནོད་པར་བྱེད་པ་འདི་ཡིན་ནོ་ཞེས་བྱ་བ་འདི་ཉིད་ནི་གང་ལས་རྟོགས་པར་འགྱུར། གང་གིས་དོན་ལ་གནོད་བྱེད་ངོ་བོ་སྦྱོར་བ་ཡིན་ཞེ་ན། ཡོད་ན་ཡོད་པས་མེད་ཕྱིར་རམ་རྒྱུ་མ་གཏུགས་ ༼༡༨༥༽ པ་ཅན་ཡོད་ན་མེད་པའི་ཕྱིར་ཏེ།
སྣང་བའི་བདག་ཉིད་ཅན་གྱི་གྲང་བ་དང་དྲོ་བའི་རེག་པ་བཞིན་ནོ་ཞེས་བྱ་བའི་ཐ་ཚིག་གོ ། ཕན་ཚུན་ཐ་དད་གྲུབ་པའི་ཕྱིར། ཕན་ཚུན་སྤངས་ཏེ་གནས་པའི་མཚན་ཉིད་ཅན་གྱི་འགལ་བ་ཉིད་ཡིན་པའི་ཕྱིར་རོ། ། བརྟན་དངོས་དང་ནི་འཇིག་པ་བཞིན། ། རྟག་པ་དང་མི་རྟག་ཉིད་བཞིན་ནོ། ། ལྷན་ཅིག་མི་གནས་པའི་མཚན་ཉིད་ཅན་གྱི་འགལ་བ་ནི་གཅིག་ཤོས་ཁོ་ན་ཡིན་ནོ། ། དེ་ཡང་སྣང་བ་དང་མི་སྣང་བའི་ཡུལ་གྱི་ཁྱད་པར་ལས་གཉིས་སུ་ངེས་པར་བྱས་ནས་རྣམ་པ་གཉིས་སུ་བསྟན་པར་འགྱུར་རོ། ། ཚད་མ་གཞན་གྱིས་གནོད་པའི་ཕྱིར་དང་བརྒྱུད་པས་ཀྱང་འགལ་བའི་ཕྱིར་རོ། ། རེས་འགའ་བ་དང་ལྟོས་མེད་བཞིན། དངོས་པོ་གང་ལ་ལྟོས་པ་མེད་པ་གང་ཡིན་པ་དེ་དག་ནི་རེས་འགའ་བར་འགྱུར་བ་མ་ཡིན་ཏེ།
དཔེར་ན་རྒྱུའི་ཚོགས་པ་ཐ་མ་ལ་གེགས་བྱེད་པ་མི་སྲིད་པ་བཞིན་ནོ། ། འདིར་ལྟོས་པ་མེད་པ་དང༌། རེས་འགའ་ ༼༡༨༦༽ བ་ཉིད་ནི་དངོས་སུ་འགལ་བ་ཡོད་པ་མ་ཡིན་ན་ཡང༌། ལྟོས་པ་མེད་པ་ཉིད་ཀྱི་ཁྱབ་པར་བྱེད་པ་བརྟན་པའི་ངོ་བོ་ཉིད་དང༌། ལྷན་ཅིག་རེས་འགའ་བ་ཉིད་འགལ་བར་འགྱུར་བ་ན། ལྟོས་པ་མེད་པ་ཉིད་དང་དོན་གྱིས་འགལ་བ་ཡིན་ནོ་ཞེས་དང༌། རྒྱན་ལས། གལ་ཏེ་འགལ་བ་ཞེས་བྱ་བའི་རྟགས་གཞན་ཡང་ཡོད་པ་མ་ཡིན་ནམ། འདི་ན་གྲང་བའི་རེག་པ་མེད་དེ། མེ་ཡོད་པའི་ཕྱིར་ཞེས་པ་ལྟ་བུའོ། །
དེའི་དབྱེ་བ་དང་མཚན་ཉིད་ཅི་སྟེ་མ་བཤད་ཅེ་ན། དེ་ཡང་མི་དམིགས་པ་ཉིད་ཀྱི་ནང་དུ་འདུས་པའི་ཕྱིར་རོ། ། འདི་ལྟར། རང་གི་སྦྱོར་བ་དག་ལ་དེའི། ། རང་གི་ངོ་བོ་སྦྱོར་བའམ། ། དོན་ལ་གནོད་བྱེད་ངོ་བོ་སྟེ། ། ཡོད་ན་ཡོད་པས་མེད་ཕྱིར་རམ། ། འགལ་བའི་གཏན་ཚིགས་ནི། མི་དམིགས་པ་དེ་ཉིད་ཀྱི་རབ་ཏུ་དབྱེ་བ་དབྱེ་བ་ཡིན་ཏེ། དེ་ལས་གཞན་པའི་དབྱེ་བ་བཞིན་ནོ། །
དེ་ལྟ་མ་ཡིན་ན་འགལ་བ་དང༌། འགལ་ ༼༡༨༧༽ བའི་འབྲས་བུ་དང༌། འགལ་བས་ཁྱབ་པ་ལ་སོགས་པ་རྣམས་ཀྱང་གཞན་དུ་ཐ་དད་པར་བསྟན་པར་འགྱུར་རོ། ། གང་གི་ཚེ་རབ་ཏུ་དབྱེ་བ་དུ་མ་འདི་དག་དེ་ཉིད་ཀྱི་ཡིན་པ་དེའི་ཚེ་ཉེས་པ་འདི་མེད་དོ། ། འདི་ལྟར་ངོ་བོ་དང༌། རྒྱུ་དང༌། ཁྱབ་པར་བྱེད་པ་དང༌། འབྲས་བུ་མི་དམིགས་ཞེས་བྱ་བ་རང་གི་སྦྱོར་བའམ། ཡང་ན་འདི་ན་གྲང་བའི་རེག་པ་མེད་དེ། མེ་ཡོད་པའི་ཕྱིར་ཞེས་དགག་པར་བྱ་བའི་དོན་ལ་གནོད་པར་བྱེད་པའི་རང་གི་ངོ་བོས་སོ། །
ཇི་ལྟར་མི་དམིགས་པ་དངོས་པོ་མེད་པ་སྒྲུབ་བྱེད་ཡིན་པ་དེ་བཞིན་དུ། དངོས་དང་བརྒྱུད་པས་འགལ་བ་དམིགས་པ་ཡང་ཡིན་ནོ། ། ཅིའི་ཕྱིར་ཞེ་ན། འགལ་བ་བཟློག་བྱེད་ཡིན་པའི་ཕྱིར་རོ། ། འགལ་བར་ཇི་ལྟར་འགྲུབ་ཅེ་ན། མེ་གཅིག་ཡོད་པ་ན། རྒྱུ་མ་ཚང་བ་མེད་པ་ཅན་གྱི་གྲང་བའི་རེག་པ་ལ་སོགས་པ་མེད་པའི་འགལ་བ་རྟོགས་སོ། ། འགལ་བ་ནི། དམིགས་པ་དང་མི་དམིགས་པའི་མཚན་ཉིད་ཡིན་ནོ། ། དེས་ ༼༡༨༨༽ ན་འགལ་བ་མཐོང་བ་ལས་དམིགས་པའི་མཚན་ཉིད་ཀྱིར་འགྱུར་བ་མ་དམིགས་པར་སྒྲུབ་བོ། །
དེ་ལ་ཡུལ་ཐག་རིང་པོ་ནས་གནས་པའི་མེ་ལས་དམིགས་པའི་མཚན་ཉིད་དུ་གྱུར་པ་མི་དམིགས་པར་རྗེས་སུ་དཔག་པས་གྲུབ་པས་མེད་པ་སྒྲུབ་པར་བྱེད་པའི་ཕྱིར། འགལ་བ་དམིགས་པ་ནི། རང་བཞིན་མི་དམིགས་པ་ལས་གཞན་མ་ཡིན་ནོ། ། དྲོ་བ་ཡང་མ་ཡིན། གྲང་བ་ཡང་མ་ཡིན་པའི་རེག་པའམ། དྲོ་བའི་རེག་པ་དེ་ཉིད་ཀྱང་དེས་དབེན་པ་ཡིན་པའི་ཕྱིར་རོ། ། གྲང་བ་མེད་པ་ཡིན་ཏེ། དེས་ན་དེ་དམིགས་པ་ཉིད་དེ་མ་དམིགས་པ་ཡིན་ནོ། ། འགལ་བའི་འབྲས་བུ་དམིགས་པ་ཡང་དེ་བཞིན་ཏེ། འབྲས་བུའི་གཏན་ཚིགས་ཀྱི་རྗེས་སུ་དཔག་པ་ལས།
རང་བཞིན་མི་དམིགས་པ་གྲུབ་པ་ཡིན་ལ། སྔ་མ་ནི་ཚོགས་པ་གཅིག་ལ་རག་ལས་པའི་རྗེས་སུ་དཔག་པ་ཡིན་ནོ། ། ཕན་ཚུན་ཐ་དད་གྲུབ་ཕྱིར་ཏེ། བརྟན་དངོས་དང་ནི་འཇིག་པ་བཞིན། ཕན་ཚུན་སྤངས་ཏེ་གནས་པའི་མཚན་ ༼༡༨༩༽ ཉིད་ཀྱི་འགལ་བ་སྟེ། རྟག་པ་དང་གཅིག་ཤོས་བཞིན་ནོ། ། འདི་ལྟར་ཕན་ཚུན་སྤངས་ཏེ་གནས་པའི་མཚན་ཉིད་ཀྱི་འགལ་བ་ནི་དེའི་འདི་ཉིད་འགོག་པར་རབ་ཏུ་སྒྲུབ་སྟེ། དཔེར་ན་ས་ཕྱོགས་འདི་ནི་བུམ་པ་དང་བཅས་པ་མ་ཡིན་ཏེ། དེ་ཡོངས་སུ་སྤངས་ཏེ་གནས་ཕྱིར་རོ་ཞེས་བྱ་བ་བཞིན་ནོ། ། ཐམས་ཅད་དངོས་སུ་དངོས་པོ་མེད་པར་སྒྲུབ་པ་ནི།
བཟློག་པ་དམིགས་པ་ཉིད་ཡིན་ནོ། ། ཚད་མ་གཞན་གྱིས་གནོད་ཕྱིར་ཡང༌། ། ངེས་གྱུར་དང་ནི་ལྟོས་བཅས་བཞིན། ། ཇི་ལྟར་ཕན་ཚུན་གནོད་པས་འགལ་བ་ཡིན་པ་དེ་བཞིན་དུ། ཚད་མས་གནོད་པས་ཀྱང་ཡིན་ཏེ། ལྟོས་པ་དང་བཅས་པ་དང་ངེས་པར་འགྱུར་བ་བཞིན་ནོ་ཞེས་བྱ་བའི་དོན་ལ་ངེས་པར་སོམས་མཛོད། འགལ་བ་དེ་ཡང་གཞི་གཅིག་གི་སྟེང་དུ་ཡིན་གྱི། གཞི་ཐ་དད་པ་ཆུ་ཀླུང་ན་གྲང་རེག་ཡོད་པ་དང༌། ཚང་མང་ན་མེ་ཡོད་པ་འགལ་འབྲེལ་གང་ཡང་མ་ཡིན་ནོ། ། བོད་བསྡུས་པ་ཁ་ཅིག་མེ་དུད་ལྟ་བུ་རྒྱུ་འབྲས་འགལ་བར་འདོད་པ་ནི།
འགལ་ ༼༡༩༠༽ བའི་གཏན་ཚིགས་ཡིན་ན་སྒྲུབ་བྱ་འགོག་པའི་རྣམ་གཞག་ལ་རྨོངས་པས་རིང་དུ་སྤངས་མཛོད། གཉིས་པ་ནི། འགལ་ཟླ་དངོས་པོར་ཡོད་པའི་ཡུལ་གྱི་དབྱེ་བ་ལ་ལྟོས་ནས་ལྷན་ཅིག་མི་གནས་འགལ་དང༌། འགལ་ཟླ་དངོས་པོར་མེད་པའི་ཡུལ་གྱི་དབྱེ་བ་ལ་ལྟོས་ནས་ཕན་ཚུན་སྤངས་འགལ་གཉིས་སློབ་དཔོན་གྱིས་བཞེད་དོ། ། རིགས་ཐིགས་ལས། དངོས་པོ་རྣམས་ཀྱི་འགལ་བ་ནི་རྣམ་པ་གཉིས་ཏེ། རྒྱུ་མ་ཚང་བ་མེད་པར་འབྱུང་བ་ལ་གཞན་ཡོད་ན་མེད་པའི་ཕྱིར། འགལ་བ་སྟེ། གྲང་བ་དང་དྲོ་བའི་རེག་པ་ལྟ་བུའོ། ། གཅིག་གིས་གཅིག་སྤངས་ཏེ་གནས་པའི་མཚན་ཉིད་ཁོ་ན་སྟེ།
ཡོད་པ་དང་མེད་པ་ལྟ་བུའོ། ། ཞེས་གསུངས་པའི་ཕྱིར་རོ། ། འགལ་བ་འདི་གཉིས་གཅིག་གི་ནང་དུ་གཅིག་འདུས་པ་མེད་དེ། ཕན་ཚུན་སྤངས་འགལ་གྱིས་གཅིག་པ་འགེགས་པར་བྱེད་ལ། ལྷན་ཅིག་མི་གནས་འགལ་གྱིས་གནས་པ་འགེགས་པར་བྱེད་པས་བྱེད་པ་ཐ་ ༼༡༩༡༽ དད་པའི་ཕྱིར་དང༌། ཕན་ཚུན་སྤངས་འགལ་ནི་དངོས་པོ་དངོས་མེད་མཐའ་དག་ལ་འཇུག་ལ། ལྷན་ཅིག་མི་གནས་འགལ་ནི་དངོས་པོ་འབའ་ཞིག་ལ་འཇུག་པས་ཡུལ་ཡང་ཐ་དད་པའི་ཕྱིར་རོ། ། དེ་སྐད་དུ། ཆོས་མཆོག་གིས་རིགས་ཐིགས་ཀྱི་འགྲེལ་པར། འགལ་བ་གཉིས་བྱེད་པ་ཐ་དད་པ་ཡིན་ཏེ།
གཅིག་གིས་ནི་གྲང་བ་དང་དྲོ་བའི་རེག་པ་དག་བཞིན་དུ། གཅིག་པ་ཉིད་འགེགས་པར་བྱེད་ལ། གཞན་གྱིས་ནི་ལྷན་དུ་གནས་པའོ། ། ཡུལ་ཡང་ཐ་དད་པ་ཡིན་ཏེ། ཕན་ཚུན་སྤངས་པ་ནི་དངོས་པོ་དང་དངོས་པོ་མེད་པ་མཐའ་དག་ཡིན་ལ། ལྷན་ཅིག་མི་གནས་པའི་འགལ་བ་ནི་དངོས་པོ་འབའ་ཞིག་ལ་ཡིན་ནོ། ། དེ་བས་ན་བྱེད་པ་ཐ་དད་པ་དང་ཡུལ་ཐ་དད་པ་ཡིན་ལ། དེའི་ཕྱིར་འདི་གཉིས་གཅིག་གི་ནང་དུ་གཅིག་འདུས་པ་མེད་དོ་ཞེས་གསུངས་པའི་ཕྱིར་རོ། ། ངག་དོན། འགལ་བ་ཆོས་ཅན།
ཁྱོད་ལ་ལྷན་ཅིག་མི་གནས་འགལ་དང༌། ཕན་ཚུན་སྤངས་འགལ་གཉིས་སུ་འབྱེད་པ་ལ་རྒྱུ་མཚན་ཡོད་དེ། ཁྱོད་ལ་འགལ་ཟླ་དངོས་པོར་ཡོད་མེད་གཉིས་ཡོད་པའི་རྒྱུ་མཚན་གྱིས་དེ་གཉིས་སུ་ཕྱེ་བའི་ཕྱིར། ལྷན་ཅིག་མི་གནས་འགལ་ལ་བཞི་ལས། མཚན་ཉིད་ནི། བོད་ཁ་ཅིག་ལྷན་མི་གནས་འགལ་གྱི་མཚན་ཉིད་དངོས་པོ་གཉིས་ལ་གནས་པའི་ཆོས་གནོད་ ༼༡༩༢༽ བྱ་གནོད་བྱེད་དུ་འདོད་པ་དཔྱད་ན་འཐད་པ་མ་ཡིན་ཏེ། གནོད་བྱ་གནོད་བྱེད་ཚོགས་པའི་སྤྱི་མི་སྲིད་ཅིང༌། ཡ་གྱལ་འགོད་ན་རྒྱུ་འབྲས་ཀྱི་མཚན་ཉིད་དུ་གང་རུང་གི་མཚན་ཉིད་བཀོད་པ་ལྟར་མ་ཁྱབ་པའི་ཕྱིར་དང༌། གཞན་ཡང་གནོད་བྱེད་ཅེས་པ་འཇིག་པར་བྱེད་པ་ལ་ཟེར་བ་མི་འཐད་དེ། འཇིག་པ་ལ་རྒྱུ་མི་དགོས་པའི་ཕྱིར་རོ་ཞེས་སྐད་གཉིས་སྨྲ་བའི་དབང་པོ་གསུང་མོད་ནའང༌།
དངོས་པོ་ལས་གྱུར་པའི་གནོད་བྱ་གནོད་བྱེད་དུ་གྱུར་པ་ཞེས་བྱས་ན་འཐད་བསམ་སྟེ། འགལ་བ་གཉིས་ལ་གནས་ཀྱི། ཡ་གྱལ་རེ་རེ་ལ་འགལ་བ་མེད་པའི་ཕྱིར་རོ། ། ཤེས་བྱ་ཆོས་ཅན། དངོས་པོ་ལས་གྱུར་པའི་གནོད་བྱ་གནོད་བྱེད་གཉིས་རྒྱུ་འབྲས་བཞིན་དུ་གཅིག་པ་བཀག་པའི་ཐ་དད་ཡིན་ཏེ། དངོས་པོ་ལས་གྱུར་པའི་གནོད་བྱ་གནོད་བྱེད་གཉིས་གཅིག་ཡོད་དུས་ན་གཅིག་མེད་པ་དེས་ནའོ། ། དངོས་པོ་ལས་གྱུར་པའི་གནོད་བྱའི་མཚན་ཉིད་རྒྱུ་མ་གཏུགས་པར་བྱུང་བ་ཅན་ཡོད་ན་ནུས་མེད་དུ་སྐྱེ་བ། དངོས་པོ་ལས་གྱུར་པའི་གནོད་བྱེད་ཀྱི་མཚན་ཉིད་རྒྱུ་མ་གཏུགས་པར་འབྱུང་བ་ཅན་གཞན་དེ་ནུས་མེད་དུ་སྐྱེད་བྱེད་ཡིན་པ། དེ་སྐད་དུ། རྣམ་ངེས་ལས།
རྒྱུ་མ་གཏུགས་པ་འབྱུང་བ་ཅན་གཞན་ཡོད་ན་མེད་པའི་ཕྱིར་འགལ་བར་རྟོགས་ལ། ཞེས་གསུངས་པའི་ཕྱིར། གཉིས་པ་འགལ་བ་གནས་པའི་ཡུལ་ལ། འགལ་བ་ངོས་བཟུང་བ་ནི། ལྷན་ཅིག་མི་གནས་པའི་འགལ་བ་ཇི་སྙེད་པ་ནི། རྒྱུན་གཉིས་འགྲོགས་སུ་མི་རུང་བ་ཡིན་ལ། དེ་ནི་ངོ་བོ་གཅིག་པ། ཡ་གྱལ་དངོས་མེད་ལ་མི་འཇུག་པས་ ༼༡༩༣༽ དངོས་པོའི་ཆོས་གཉིས་ལ་འཇུག་ཅིང༌། དེ་ཡང་རྒྱུན་གཉིས་འགལ་བ་ཡིན་གྱི་སྐད་ཅིག་མིན་ཏེ། དངོས་པོ་ལས་གྱུར་པའི་གནོད་བྱ་གནོད་བྱེད་གཉིས་བསྐྱེད་བྱ་སྐྱེད་བྱེད་ཡིན་པའི་ཕྱིར།
དེ་སྐད་དུ། ཆོས་མཆོག་གིས། འགལ་བ་གཉིས་པ་ནི་སྐད་ཅིག་གཅིག་ལ་ཡང་ལྷན་ཅིག་ཏུ་གནས་པ་སྤངས་བར་བྱ་བ་དང༌། བར་རིང་པོར་གནས་པ་གཉིས་པ་འགལ་བ་མེད་པས་ན། ཉེ་བར་གནས་པ་དག་ཁོ་ན་བཟློག་པར་བྱེད་པ་དང༌། བཟློག་པར་བྱ་བ་དེ་དངོས་པོར་བཞག་གོ་ཞེས་དང༌། བསྐྱེད་པར་བྱ་བ་དང༌། སྐྱེད་པར་བྱེད་པའི་དངོས་པོ་ཡིན་པའི་ཕྱིར། རྒྱུན་གཉིས་འགལ་བ་ཡིན་གྱི། སྐད་ཅིག་མ་གཉིས་ལ་ནི་མ་ཡིན་ནོ། །
ཅི་སྟེ་རྒྱུན་ཅེས་བྱ་བ། དངོས་པོར་ཡོད་པ་མ་ཡིན་པ་དེ་ལྟ་ནའང༌། རྒྱུན་ཅན་དངོས་པོར་གྱུར་པ་ཡིན་ནོ། ། དེས་ན་དོན་དམ་པར་ནི་འདི་ཡིན་ཏེ། སྐད་ཅིག་གཉིས་ནི་འགལ་བ་མ་ཡིན་གྱི། འོན་ཀྱང་སྐད་ ༼༡༩༤༽ ཅིག་མང་པོ་རྣམས་ཡིན་ཏེ། འདི་ལྟར་སྲེག་པར་བྱེད་པའི་སྐད་ཅིག་མ་ཡོད་པ་ན། གྲང་བའི་སྐད་ཅིག་མ་འབྱུང་དུ་ཟིན་ཀྱང་འགག་པའི་ཆོས་ཅན་དུ་འགྱུར་རོ་ཞེས་བྱ་བ་འདི་ཡིན་ནོ། ། རྒྱུན་གཉིས་བཟློག་པར་བྱ་བ་དང་བཟློག་པར་བྱེད་པ་ཉིད་ཀྱི་རྒྱུ་མཚན་གྱིས་འགལ་བར་གནས་པ། ཞེས་གསུངས་པའི་ཕྱིར་རོ། །
དེ་ལ་རྩོད་པ་སྤང་བ་ནི། གལ་ཏེ་སྐད་ཅིག་ལ་འགལ་བ་མི་སྲིད་ལ། རྒྱུན་རྫས་སུ་མ་གྲུབ་པ་དེས་ན་འགལ་བ་གནས་པའི་ཡུལ་འདི་ནི་མི་སྲིད་དོ་ཞེ་ན། ཤེས་བྱ་ཆོས་ཅན། དེ་ལྟ་བུའི་སྐྱོན་མེད་དེ། དངོས་པོར་གྱུར་པའི་གནོད་བྱའི་སྐད་ཅིག་སྔ་མ་སྔ་མ་ལས་སྔོན་མེད་པའི་སྐད་ཅིག་ཕྱི་མ་ཕྱི་མ་སྐྱེ་བ་དེ་ལ་རྒྱུན་དུ་སྒྲོ་བཏགས་པ་དེ་གནོད་བྱེད་ཀྱི་བཟློག་པར་བྱེད་པ་ལ་ཉེས་པ་མེད་པའི་ཕྱིར། དཔེར་ན་མེའི་སྐད་ཅིག་མང་པོ་ཡོད་ན། གྲང་བའི་སྐད་ཅིག་བྱུང་ཡང་འགག་པའི་ཆོས་ཅན་ཡིན་པ་བཞིན་ནོ། ། གལ་ཏེ་ཚ་གྲང་གི་རྡུལ་ཕྲན་གཉིས་ལྷན་ཅིག་གཤིབས་པ་ན། གྲང་རེག་གི་རྡུལ་ ༼༡༩༥༽ བཅོམ་མམ་མ་བཅོམ།
མ་བཅོམ་པར་ལྷན་ཅིག་ཏུ་གནས་ན་ལྷན་ཅིག་མི་གནས་པ་འགལ་ལ། བཅོམ་ནས་ལྷན་ཅིག་མི་གནས་ན། ཕྲད་དུས་དེ་ཉིད་དུ་བཅོམ་ན་དུས་མཉམ་པའི་རྒྱུ་འབྲས་སུ་འགྱུར་རོ་ཞེ་ན། གཞན་ལན་དགག་པ་ནི། གྲངས་ཅན་ནི་གྲང་རེག་གི་རྡུལ་ཉིན་མོའི་སྐར་མ་བཞིན་དུ་ཚ་རེག་གི་ཁོངས་ན་ཉེ་བར་ཞི་བར་འདོད་ལ། གཟེགས་ཟན་གྱི་རྗེས་འབྲངས་ཁ་ཅིག་གྲང་རེག་གི་འདུ་བའི་འབྲེལ་བ་ཞིག་ཀྱང༌། རྫས་ཕན་ཚུན་རྟག་པས་གནོད་པ་མ་བྱས་པར་འདོད། བྱེ་བྲག་པ་ཁ་ཅིག་ཚ་རེག་གི་རྡུལ་དང་ཕྲད་ནས་གྲང་རེག་གི་རྡུལ་དེ་ཚ་རེག་གི་རྡུལ་དུ་བསྒྱུར་བར་འདོད། ཉན་ཐོས་སྡེ་པ་འགའ་ཞིག་བསྐོར་བ་བར་དང་བཅས་པས་མ་ཕྲད་པར་ཡོད་ལ། གྲང་རེག་གི་རྡུལ་གཞན་འོང་བའི་གོ་ཚ་རེག་གིས་བཀག་པས་རགས་པ་རྩོམ་མ་ནུས་པར་འདོད་དོ། །
གྲངས་ཅན་སོགས་ཚ་གྲང་གི་རྡུལ་རྟག་པར་སྨྲ་བ་དེ་དག་འཁྲུལ་པ་ཡིན་ཏེ། རྒྱུ་མཚན་འདི་ལྟར། ༼༡༩༦༽ ཤེས་བྱ་ཆོས་ཅན། ཚ་གྲང་གི་རྡུལ་གཉིས་ལྷན་ཅིག་མི་གནས་པའི་འགལ་བ་མ་ཡིན་པར་ཐལ། ཚ་རེག་གི་ཁོངས་ན་གྲང་རེག་གི་རྡུལ་ཉེ་བར་ཞི་བའི་ཚུལ་གྱིས་ལྷན་ཅིག་གནས་པའི་ཕྱིར། ཆོས་ཅན། གྲང་རེག་གི་རྡུལ་དེ་རྟག་པ་མ་ཡིན་པར་ཐལ། གྲང་རེག་གི་རྡུལ་དེ་ཚ་རེག་གི་རྡུལ་དུ་བསྒྱུར་བའི་ཕྱིར། རང་ལན་ནི། ཤེས་བྱ་ཆོས་ཅན།
ཚ་གྲང་གི་རྡུལ་གཉིས་ལྷན་ཅིག་གནས་ན་ཚ་རེག་དང་གྲང་རེག་ལྷན་ཅིག་མི་གནས་འགལ་ཡིན་པ་ལ་འགལ་བ་མེད་དེ། འགལ་ཟླའི་རྡུལ་ཕྲན་གཉིས་ཕྲད་ནས་སྐད་ཅིག་སྔ་མ་ཞིག་ནས་ཕྱི་མ་སྐྱེ་བ་ན། གང་རྡུལ་མང་བ་རྣམས་ནུས་ལྡན་དུ་སྐྱེ་ལ། གང་རྡུལ་ཉུང་བ་རྣམས་ནུས་མེད་དུ་སྐྱེ་བའི་ཕྱིར། གསུམ་པ་གནོད་བྱ་ལྡོག་པའི་དུས་ནི། བོད་བསྡུས་པ་ལ་ལ་ན་རེ། སྤང་གཉེན་གཉིས་བྱ་རྫོགས་ཀྱི་སྐད་ཅིག་གསུམ་ལ་ལྡོག་ཟེར། ཁ་ཅིག་ད་ལྟ་ནས་རྡོ་རྗེ་ལྟ་བུའི་ཏིང་ངེ་འཛིན་གྱི་བར་དུ་ཡུལ་རིང་པོ་བསྐལ་པའི་བར་གནོད་བྱ་ ༼༡༩༧༽ གནོད་བྱེད་འགྲོགས་ཞེས་ཟེར་རོ། ། བསྐལ་པའི་བར་དུ་ཡུན་རིང་དུ་འགྲོགས་པའི་ལྷན་ཅིག་མི་གནས་པ་དེ་བློ་གྲོས་ནམ་མཁའ་དང་མཉམ་པ་ཁྱེད་ལྟ་བུ་ལས་གཞན་སུས་གོ ཤིན་ཏུ་ངོ་མཚར་ཞེས་བཞད་གད་དུ་བྱས་པ་ཡིན་ནོ། །
རང་ལུགས་ནི། ཚ་གྲང་ལ་སོགས་པ་དོན་གྱི་ཆོས་དུས་གཅིག་ལ་འདུར་རུང་བ་རྣམས་སྐད་ཅིག་དང་པོ་ལ་ཕྲད། གཉིས་པ་ལ་ནུས་མེད་དུ་བསྐྱེད། གསུམ་པ་ལ་འགལ་བ་གནོད་བྱ་འགགས་པ་དང༌། གནོད་བྱེད་སྐྱེས་པ་དུས་མཉམ་ལ། སྒྲོ་འདོགས་དང་ངེས་པ་ལ་སོགས་པ་བློའི་ཆོས་དུས་ལ་ལྟོས་པ་རྣམས་སྐད་ཅིག་དང་པོ་ལ་ཕྲད་པ་མི་སྲིད་ཀྱང༌། གཉེན་པོ་སྐྱེས་པས་སྤང་བྱ་ཕྱིས་སྐྱེ་མ་ནུས་པ་ཉིད་ལ་ལྷན་ཅིག་མི་གནས་ཞེས་བརྗོད་དོ། ། དེ་སྐད་དུ། ཆོས་མཆོག་གིས། དེ་བས་ན་གང་གང་གིས་བཟློག་པར་བྱེད་པ་དེས་ནི།
དེ་ནི་དེ་ལྟར་མྱུར་ན་སྐད་ཅིག་གསུམ་པ་ལ་བཟློག་པར་བྱེད་དོ། ། སྐད་ཅིག་དང་པོ་ལ་ནི་ཚོགས་ ༼༡༩༨༽ པ་ན་ནུས་པ་མེད་པའི་གནས་སྐབས་སུ་རུང་བར་བྱེད་པ་ཡིན་ནོ། ། གཉིས་པ་ལ་ཡང་འགལ་བ་ནུས་པ་མེད་དོ། ། གསུམ་པ་ནི་ནུས་པ་མེད་པ་འགགས་པའི་ཡུལ་དེར་འདོགས་པར་བྱེད་དོ་ཞེས་གསུངས་པའི་ཕྱིར་རོ། ། རྩོད་པ་སྤང་བ་ནི། གལ་ཏེ་སྐད་ཅིག་གསུམ་པ་ལ་ལྡོག་པའི་སྐད་ཅིག་དང་པོ་ལ་སྐད་ཅིག་གསུམ་མེད་ན་རགས་པའི་རྒྱུན་རྩོམ་པ་མེད་པར་འགྱུར་ཅིང་ཡོད་ན་སྐད་ཅིག་དང་པོ་དེ་ལའང་སྐད་ཅིག་གསུམ་འབྱུང་ལ། དེ་འདོད་ན། ཐུག་པ་མེད་པས་སྐད་ཅིག་གསུམ་ལ་ལྡོག་པ་ངོས་ཟིན་པ་དཀའོ་ཞེ་ན། སྐད་ཅིག་ལ་ཆ་ཤས་མེད་དེ། ཆོས་གྲགས་ཀྱི་རྣམ་གཞག་ཁས་ལེན་བཞིན་དུ་སྐད་ཅིག་ཆ་ཤས་ཅན་དུ་འདོད་པ་ནི་རིགས་པའི་རྭ་བ་ལས་འདས་པའི་ཕྱིར་རོ། །
རྒྱུན་ཆོས་ཅན། བདེན་པར་མེད་དེ། སྐད་ཅིག་སྔ་ཕྱི་བར་མ་ཆད་དུ་སྐྱེས་པ་ཙམ་ལ་བཏགས་པ་ཡིན་པའི་ཕྱིར། རྡུལ་ཕྲན་དང་སྐད་ཅིག་མི་མཚུངས་ཏེ། སྐད་ཅིག་དུས་ལ་ལྟོས་པས་ཆ་ ༼༡༩༩༽ མེད་ཡིན་ཅིང༌། རྡུལ་ཕྲན་ཕྱོགས་ལ་ལྟོས་པས་ཆ་བཅས་ཡིན་པའི་ཕྱིར། དེ་བས་ན། ཆ་མེད་ཀྱི་སྐད་ཅིག་སྔ་མ་ལས་སྐད་ཅིག་གཞན་སྐྱེ་བས་གནོད་བྱ་སྐད་ཅིག་གསུམ་པ་ལ་ལྡོག་པ་ཡིན་ནོ། ། གལ་ཏེ་ཚ་རེག་དང་དུས་མཉམ་པའི་གྲང་རེག་དེ། གྲང་རེག་སྐད་ཅིག་ཕྱི་མ་ནུས་ཅན་བསྐྱེད་པའི་ནུས་པ་ཐོགས་མེད་ཡིན་ནམ།
ནུས་མེད་བསྐྱེད་པའི་ནུས་པ་ཐོགས་མེད་ཡིན། དང་པོ་ལྟར་ན། ཚ་རེག་གིས་བཟློག་མི་ནུས་པར་ཐལ། དེའི་རྒྱུ་མ་ཚང་བ་མེད་པར་ཡོད་པའི་ཕྱིར། གཉིས་པ་ལྟར་ན། ཚ་རེག་མི་དགོས་པར་ཐལ། རང་ཉིད་འགགས་པའི་ཕྱིར། དེས་ན་གཉིས་ཀ་ལྟར་ན་ཡང་གྲང་རེག་བཟློག་པ་ལ་ཚ་རེག་དགོས་ནུས་མེད་པར་འགྱུར་རོ། ། ཞེ་ན། ཚ་རེག་དང་དུས་མཉམ་པའི་གྲང་རེག་དེ་གྲང་རེག་སྐད་ཅིག་ཕྱི་མ་ནུས་ལྡན་དང༌།
ནུས་མེད་བསྐྱེད་པའི་ནུས་པ་ཐོགས་མེད་གཉིས་ཀའི་ལྡོག་པར་མི་འདོད་ཀྱི། གྲང་རེག་སྐད་ཅིག་གཉིས་ ༼༢༠༠༽ པ་བསྐྱེད་པའི་ནུས་པ་ཐོགས་མེད་ཀྱི་ཉེར་ལེན་གྱི་རྒྱུ་ཡིན་ནོ། ། དེའི་འབྲས་བུ་གྲང་རེག་སྐད་ཅིག་གཉིས་པ་དེ་ལྷན་ཅིག་བྱེད་རྐྱེན་དང་ཕྲད་པས་ནུས་ཅན་དང་ནུས་མེད་དུ་བསྒྱུར་ཏེ། ཚ་རེག་གི་རྐྱེན་སྟོབས་ཆེ་ན་ནུས་མེད་དུ་སྐྱེ་ལ། གྲང་རེག་སྟོབས་ཆེ་ན་ནུས་ལྡན་དུ་སྐྱེ་སྟེ། དཔེར་ན་འཇིམ་པ་ལ་ས་སྟོབས་ཆེ་ན་སྐ་བར་སྐྱེ་ལ། ཆུ་སྟོབས་ཆེ་ན་སླ་བར་སྐྱེ་བ་བཞིན་ནོ། ། གལ་ཏེ་ངེས་པ་དེས་སྤང་བྱ་སྒྲོ་འདོགས་ཀྱི་ངོ་བོ་སྤོང་ངམ་ས་བོན་སྤོང༌། གཉིས་ཀ་ལྟར་ཡང་མི་འཐད་དེ། སྒྲོ་འདོགས་ཀྱི་ངོ་བོ་ཙམ་མེད་པར་བྱེད་པ་གཞན་ལ་ཡིད་གཏད་པས་ཀྱང་ལྡོག་པས་ཚད་མ་མི་དགོས།
ས་བོན་འཇོམས་པའི་ནུས་པ་ངེས་ཤེས་ལའང་མེད་པའི་ཕྱིར། ཟེར་ན། ས་བཅུ་རྒྱུན་མཐའི་རྡོ་རྗེ་ལྟ་བུའི་ཏིང་ངེ་འཛིན་ལ་སོགས་སྤང་བྱའི་ས་བོན་སྤོང་བའི་གཉེན་པོའང་ཡོད་མོད། འདིར་ཚད་མ་ལས་བྱུང་བའི་ངེས་ཤེས་ཀྱིས་སྒྲོ་འདོགས་ཀྱི་ངོ་བོ་དང་ས་ ༼༢༠༡༽ བོན་གཉིས་ཀ་སྤོང་བ་མིན་མོད། འོན་ཀྱང་ངེས་ཤེས་ཇི་སྲིད་ཡོད་ཀྱི་བར་དུ་སྒྲོ་འདོགས་མི་སྐྱེ་བ་ཡིན་ནོ། ། བཞི་པ་འགལ་བ་ངེས་བྱེད་ཀྱི་ཚད་མ་ནི། ཤེས་བྱ་ཆོས་ཅན། འབྲེལ་བ་བཞིན་དུ་འགལ་བའང་དོན་ལ་གྲུབ་པ་མེད་དེ། རྣམ་པར་རྟོག་པས་སྒྲོ་བཏགས་ནས་འགལ་བ་ཉིད་དུ་བཞག་པ་ཙམ་ཡིན་པའི་ཕྱིར་དང༌། གནོད་བྱ་ཡོད་པ་ན་གནོད་བྱེད་མེད་ལ།
གནོད་བྱེད་སྐྱེས་པ་ན། གནོད་བྱ་འགགས་ཤིང༌། དུས་མཉམ་པའི་ཚ་རེག་དང་གྲང་རེག་ལྟ་བུ་འགལ་བ་དང་འབྲེལ་བ་གཉིས་ཀ་མ་དམིགས་པའི་ཕྱིར། ཤེས་བྱ་ཆོས་ཅན། བློ་ངོར་འགལ་བ་གྲུབ་སྟེ། རྒྱུ་འབྲས་ངེས་བྱེད་བཞིན་དུ་དང་པོ་གནོད་བྱ་ནུས་མེད་དང་གནོད་བྱེད་སྟོབས་ལྡན་གཉིས་ཀ་མ་དམིགས། དེ་ནས་གནོད་བྱེད་ནུས་ལྡན་དམིགས། དེའི་རྗེས་སུ་གནོད་བྱ་ནུས་མེད་དམིགས་པའི་ཚད་མས་ངེས་སོ། ། ཁ་ཅིག་ན་རེ། གྲང་རེག་འགོག་པ་ལ་ ༼༢༠༢༽ མེ་ཙམ་བཀོད་ན་ཁྱབ་པ་མ་ངེས་ལ།
མེ་སྟོབས་ལྡན་རྟགས་སུ་བཀོད་ན་དེའི་ཚེ་གྲང་རེག་སྣང་དུ་རུང་ན་སྣང་རུང་མི་དམིགས་པས་ཁེགས་ཤིང༌། སྣང་དུ་མི་རུང་ན་དེ་བས་སྟོབས་ཆེ་བའི་ཕྱོགས་ཆོས་མི་འགྲུབ་ལོ། ། བོད་ཁ་ཅིག་སྟོབས་ལྡན་འགོད་ལ། དགག་བྱ་གྲང་རེག་མེ་བས་སྟོབས་ཆེ་བའམ་མཉམ་པ་ནི་སྣང་རུང་མི་དམིགས་པས་ཁེགས་ཤིང༌། འོན་ཀྱང་མེ་བས་སྟོབས་ཆུང་བའི་གྲང་རེག་ཡོད་ཀྱང་སྣང་དུ་མི་རུང་བས་དེ་འགོག་པ་ལ་རྟགས་སྦྱོར་ཅེས་ཟེར་རོ། ། མེ་སྣང་བ་ཉིད་ཀྱིས་དེའི་འགལ་ཟླའི་གྲང་རེག་མེད་པར་གྲུབ་པས་རྟགས་རང་གི་ངོ་བོ་མེ་ཙམ་གྱིས་འགྲུབ་བོ། ། གཉིས་པ་ཕན་ཚུན་སྤང་འགལ་ལ། གཞན་ལུགས་དགག་པ་ནི། བོད་བསྡུས་པ་ཁ་ཅིག་ཆོས་གང་ཆོས་གཞན་གྱིས་དབེན་པ་ཕན་ཚུན་སྤང་འགལ་གྱི་མཚན་ཉིད་ཡིན་ནོ་ཞེས་ཟེར། དེ་ལྟར་ན།
ལྷན་ཅིག་མི་གནས་འགལ་ཡང་ཕན་ཚུན་སྤང་འགལ་གྱི་བྱེ་བྲག་ཏུ་འདོད། ཁ་ཅིག་རྒྱུན་མི་ ༼༢༠༣༽ བཟློག་ཀྱང་ཆོས་གང་ཞིག ཆོས་གཞན་གྱིས་དབེན་པ་ཞེས་ཟེར་རོ། ། དབྱེ་ན་དངོས་འགལ་བརྒྱུད་འགལ་གཉིས། དངོས་འགལ་ནི། དགག་བྱ་རྣམ་པར་བཅད་ལྡོག་ཙམ་དུ་གནས་པ། བརྒྱུད་འགལ་ལའང་དངོས་འགལ་གྱིས་ཁྱད་པར་དུ་བྱས་པ་དང་མ་བྱས་པའི་བརྒྱུད་འགལ་གཉིས། དེ་ལའང་རྫས་དང་ལྡོག་པ་འགལ་བའི་སྒོ་ནས་དབྱེ་ན། རྫས་དངོས་འགལ་རྟག་མི་རྟག་ལྟ་བུ་དང༌། རྫས་དངོས་འགལ་གྱིས་ཁྱད་པར་དུ་བྱས་པ་སྔོན་པོ་མིན་པ་དང་ཨུཏྤལ་སྔོན་པོ་ལྟ་བུ་དང༌།
རྫས་དངོས་འགལ་གྱིས་ཁྱད་པར་དུ་མ་བྱས་པ་སྔོ་སེར་དང༌། བྱས་པ་དང་རྟག་པ་ལ་སོགས་པ་ལྟ་བུ་སྟེ་གསུམ་དང༌། ལྡོག་པ་དངོས་འགལ་མེད་དགག་ཡིན་མ་ཡིན་དང༌། ལྡོག་པ་དངོས་འགལ་གྱིས་ཁྱད་པར་དུ་བྱས་པ་མེད་དགག་དང་ཤེས་བྱའི་ལྡོག་པ་ལྟ་བུ་དང༌། ཁྱད་པར་དུ་མ་བྱས་པ་བྱས་ལྡོག་དང་མི་རྟག་པའི་ལྡོག་པ་ལྟ་བུ་དང་གསུམ་སྟེ་རྣམ་པ་དྲུག་ཡིན་ནོ་ཞེས་ཟེར་ ༼༢༠༤༽ རོ། ། ཆོས་གང་ཞིག ཆོས་གཞན་གྱིས་དབེན་པ་ཙམ་འགལ་བ་ཡིན་ན། ཆོས་ཐ་དད་ཐམས་ཅད་འགལ་བར་ཐལ། འདོད་ན། མེ་དུད་དང་བྱས་མི་རྟག་ལ་སོགས་པ་འབྲེལ་བ་ཐམས་ཅད་དང༌།
སྨྲ་བ་དང་ཐམས་ཅད་མཁྱེན་པ་ལ་སོགས་པ་ལྡོག་པ་ཐ་དད་མཐའ་དག་ཀྱང་འགལ་བར་ཐལ་ལོ། ། འདོད་ན། འགལ་བ་རྟགས་སུ་སྦྱར་ན་བསྒྲུབ་བྱ་འགོག་པ་དང་ཕྱོགས་ཆོས་དང་འབྲེལ་བ་ངེས་ན་བསྒྲུབ་བྱ་སྒྲུབ་པའི་རྣམ་གཞག་ཐམས་ཅད་འཇིག་པར་ཐལ་ལོ། ། སྨྲ་བ་དང་ཐམས་ཅད་མཁྱེན་པ་འགལ་ན། རིགས་ཐིགས་ལས། འགལ་བ་དེ་རྣམས་གཉིས་ཀ་ཡང་སྨྲ་བ་ཉིད་དང་ཐམས་ཅད་མཁྱེན་པ་ཉིད་ལ་མི་སྲིད་ལ། མི་འགལ་བ་ཡོད་པའི་ཕྱིར་ཞེས་པ་དང་འགལ་ལོ། ། དེ་ལ་ཁ་ཅིག་རྫས་སམ་ལྡོག་པ་ཐ་དད་སྔོ་སེར་ལ་སོགས་མ་འབྲེལ་ཡང་རུང༌། མེ་དུད་ལ་སོགས་པ་འབྲེལ་ཡང་རུང༌། ཕན་ཚུན་ཐ་དད་ལྡན་པ་དང་ངོ་བོ་ཡིན་པ་འགོག་ལ།
དེ་ཉིད་འགལ་ ༼༢༠༥༽ སྟོབས་ཀྱིས་ཡིན་པས་འགལ་ཡང་འགལ། འབྲེལ་ཡང་འབྲེལ་པས་དགག་སྒྲུབ་ཀྱི་རྣམ་གཞག་འཇིག་པའི་སྐྱོན་མེད་དོ་ཞེ་ན། ཤེས་བྱ་ཆོས་ཅན། སྔོ་སེར་དང་མེ་དུད་ལ་སོགས་པ་ཕན་ཚུན་ཡིན་པ་སྣང་རུང་མི་དམིགས་པས་མི་ཁེགས་ཤིང༌། དེ་རྣམས་ཕན་ཚུན་ཡིན་པ་འགོག་པ་ཐམས་ཅད་དུ་འགལ་དམིགས་ཀྱི་རྟགས་སྦྱོར་དགོས་པར་ཐལ། སྔོ་སེར་ལ་སོགས་པ་ཕན་ཚུན་འགལ་སྟོབས་ཀྱིས་འགོག་པའི་ཕྱིར། ཡང་ན་དེ་ཆོས་ཅན། སྔོ་སེར་སོགས་ཕན་ཚུན་ཡིན་པ་འགོག་པ་ལ་སྣང་རུང་མ་དམིགས་པའི་རྟགས་ལ་ནུས་པ་མེད་པར་ཐལ། སྔོ་སེར་སོགས་ཕན་ཚུན་ཡིན་པ་འགལ་བ་དམིགས་པའི་རྟགས་ཀྱིས་འགོག་པའི་ཕྱིར། འོ་ན་རྟོག་གེའི་སྐབས་འགར་སྔོ་སེར་སོགས་འགལ་བར་གསུངས་པ་དང་འགལ་ལོ་ཞེ་ན།
ཤེས་བྱ་ཆོས་ཅན། མི་འགལ་ཏེ། རྟོག་གེའི་སྐབས་འགར་སྔོ་སེར་སོགས་ཐ་དད་ལ་འགལ་བར་གསུངས་པ་ནི་འགལ་ ༼༢༠༦༽ བ་བཏགས་པ་བ་ཡིན་པའི་ཕྱིར། དཔེར་ན་རྟ་དང་འབྲེལ་བའི་བ་ལང་ཞེས་ལྷན་ཅིག་འདུས་པ་ལ་འབྲེལ་བར་འདོགས་པ་བཞིན་ནོ། ། གཉིས་པ་རང་ལུགས་ནི། སྤྱིར་གཅིག་དང་ཐ་དད་ཀྱི་རྣམ་གཞག་ནི། རྒྱུ་གཅིག་དང་ཐ་དད་ཀྱིས་བསྐྱེད་པའམ། ཤེས་པ་མ་འཁྲུལ་བ་ལ་རྣམ་པ་གཅིག་དང་ཐ་དད་དུ་ཤར་བའི་དབྱེ་བ་ཡིས་གཅིག་དང་ཐ་དད་ཀྱི་རྣམ་གཞག་བྱེད་དོ། ། དེ་ལ་ཆོས་ཐ་དད་དེ་དག་ཕན་འདོགས་ན་འབྲེལ་བ་དང་གནོད་པ་བྱེད་ན་འགལ་བ་དང༌། ཕན་པ་དང་གནོད་པ་གཉིས་ཀ་མིན་ན་ཐ་དད་ཙམ་དུ་རྣམ་པར་གཞག་གོ །
དེ་ལ་ཕན་ཚུན་སྤང་འགལ་གྱི་མཚན་ཉིད་གནོད་བྱ་གནོད་བྱེད་དུ་གྱུར་པ་གང་ཞིག འགལ་ཟླ་དངོས་པོར་མ་གྲུབ་པ། དངོས་འགལ་གྱི་མཚན་ཉིད་རང་མིན་འགོག་པ། དཔེར་ན་རྟག་པ་དང་མི་རྟག་པ་དང༌། སྔོན་པོ་དང་སྔོན་པོ་མ་ཡིན་པ་ལ་སོགས་པའོ། ། དེ་སྐད་དུ་རྣམ་འགྲེལ་ལས། ཕན་ཚུན་ཐ་དད་གྲུབ་ཕྱིར་ཏེ། ། བརྟན་དངོས་ ༼༢༠༧༽ དང་ནི་འཇིག་པ་བཞིན། ། ཅེས་དང༌། དེའི་འགྲེལ་པར་ལྷས།
ཕན་ཚུན་སྤངས་ཏེ་གནས་པའི་མཚན་ཉིད་ཅན་གྱི་འགལ་བ་ཉིད་ཡིན་པའི་ཕྱིར་རོ། ། བརྟན་དངོས་དང་ནི་འཇིག་པ་བཞིན། ། རྟག་པ་དང་མི་རྟག་པ་བཞིན་ནོ། ། ཞེས་དང༌། རྒྱན་གྱིས། ཕན་ཚུན་སྤངས་ཏེ་གནས་པའི་མཚན་ཉིད་ཀྱིས་འགལ་བ་སྟེ། རྟག་པ་དང་གཅིག་ཤོས་བཞིན་ནོ་ཞེས་དང༌། རྣམ་ངེས་ལས། ཕན་ཚུན་ཐ་དད་གྲུབ་ཕྱིར་ཏེ། ། བརྟན་དངོས་དང་ནི་འཇིག་པ་བཞིན། །
ཡང་ན་ཕན་ཚུན་སྤངས་ཏེ་གནས་པའི་མཚན་ཉིད་ཀྱིས་འགལ་བ་ཡིན་ཏེ། རྟག་པ་དང་མི་རྟག་པ་བཞིན་ནོ། ། ཞེས་གསུངས་པའི་ཕྱིར་རོ། ། བརྒྱུད་འགལ་གྱི་མཚན་ཉིད་རང་མིན་ཁྱབ་བྱེད་འགོག་པ། དཔེར་ན། འདུས་བྱས་དང་རྟག་པ་དང༌། ལྟོས་བཅས་དང་ངེས་དངོས་ལ་སོགས་པ་བཞིན་ནོ། ། དེ་སྐད་དུ་རྣམ་འགྲེལ་ལས། ཚད་མ་གཞན་གྱིས་གནོད་ཕྱིར་ ༼༢༠༨༽ ཡང༌། ། ངེས་འགྱུར་དང་ནི་ལྟོས་བཅས་བཞིན། །
ཅེས་དང༌། དེའི་འགྲེལ་པར་ལྷས། ཚད་མ་གཞན་གྱིས་གནོད་པའི་ཕྱིར་དང་བརྒྱུད་པས་ཀྱང་འགལ་བའི་ཕྱིར། རེས་འགའ་བ་དང་ལྟོས་མེད་བཞིན། ། དངོས་པོ་གང་ལ་ལྟོས་པ་མེད་པ་གང་ཡིན་པ་དེ་དག་ནི་རེས་འགའ་བར་འགྱུར་བ་མ་ཡིན་ཏེ། དཔེར་ན་རྒྱུའི་ཚོགས་པ་ཐ་མ་ལ་གེགས་བྱེད་པ་མི་སྲིད་པ་བཞིན་ནོ། ། འདིར་ལྟོས་པ་མེད་པ་དང་རེས་འགའ་བ་ཉིད་ནི་དངོས་སུ་འགལ་བ་ཡོད་པ་མ་ཡིན་ན་ཡང༌། ལྟོས་པ་མེད་པ་ཉིད་ཀྱི་ཁྱབ་པར་བྱེད་པ་བརྟན་པའི་ངོ་བོ་ཉིད་དང༌། ལྷན་ཅིག་རེས་འགའ་བ་ཉིད་འགལ་བར་འགྱུར་བ་ན། ལྟོས་པ་མེད་པ་ཉིད་དང་དོན་གྱིས་འགལ་བ་ཡིན་ནོ། །
ཞེས་དང༌། རྒྱན་གྱིས། ཚད་མ་གཞན་གྱིས་གནོད་ཕྱིར་ཡང༌། ། ངེས་འགྱུར་དང་ནི་ལྟོས་བཅས་བཞིན། ། ཇི་ལྟར་ཕན་ཚུན་གནོད་པས་འགལ་བ་ཡིན་པ་དེ་བཞིན་དུ་ཚད་མས་གནོད་པས་ཀྱང་ཡིན་ཏེ། ལྟོས་པ་དང་བཅས་པ་དང་ངེས་པར་ ༼༢༠༩༽ འགྱུར་བ་བཞིན་ནོ། ། འདི་ལྟོས་པ་དང་བཅས་པ་དང་ལྟོས་པ་མེད་པ་མེད་པའམ། ངེས་པར་འགྱུར་བ་དང་གཅིག་ཤོས་ཞེས་བྱ་བ་ནི་ཕན་ཚུན་འགལ་བ་ཡིན་ལ། ལྟོས་པ་དང་བཅས་པ་དང་ངེས་པར་འགྱུར་བ་དག་ནི་ཕན་ཚུན་སྤངས་པ་མ་ཡིན། ཚད་མས་གནོད་པའི་མཚན་ཉིད་ཀྱིས་འགལ་བའི་ཕྱིར་འགལ་བ་ཡིན་ནོ་ཞེས་དང༌།
རྣམ་ངེས་ལས། ཚད་མས་གནོད་པའི་ཕྱིར་ཡང་སྟེ། ། ལྟོས་བཅས་དང་ནི་ངེས་དངོས་བཞིན། །

ཡང་ན་གལ་ཏེ་དེ་ཉིད་ལ་ཚད་མས་གནོད་པར་བྱེད་པ་ཡིན་ན། དེའི་རྟགས་དང་ཡང་འགལ་བར་འགྱུར་ཏེ། དཔེར་ན་ལྟོས་པ་དང་ངེས་པའི་དངོས་པོ་བཞིན་ནོ་ཞེས་གསུངས་པའི་ཕྱིར་རོ། ། བོད་ཁ་ཅིག་སྔོ་སེར་དང་བུམ་སྣམ་ལ་སོགས་ཆོས་ཅན། གཅིག་ཏུ་གྱུར་པས་གཅིག་ཏུ་མི་ཁེགས་པར་ཐལ། དངོས་འགལ་དང༌། དེས་ཁྱད་པར་དུ་བྱས་པའི་བརྒྱུད་འགལ་གཉིས་ཀ་མ་ཡིན་པའི་ཕྱིར་ཅེ་ན། མ་ཁྱབ་སྟེ། དེ་ ༼༢༡༠༽ དག་ཕན་ཚུན་སྤངས་པ་ཡིན་ཡང་ཕན་ཚུན་སྤངས་འགལ་མ་ཡིན་ནོ། ། དེས་ན་ཕན་ཚུན་སྤངས་པ་སྣང་རུང་འདི་དག་ཡོད་པའམ་ཡིན་པ་སྣང་རུང་མ་དམིགས་པས་ཁེགས་ལ། སྤངས་འགལ་ནི་དགག་བྱ་སྣང་དུ་མི་རུང་བས།
འགལ་དམིགས་ཀྱི་སྦྱོར་བས་འགོག་གོ ། མདོར་ན། ཕན་ཚུན་སྤངས་འགལ་ནི་གཅིག་པ་བཀག་པ་ཡིན་ལ། དེ་ཡིན་པ་དེ་མ་ཡིན་གྱིས་འགོག་གོ ། ཕན་ཚུན་སྤངས་པའི་དངོས་པོ་གཉིས་ཕན་ཚུན་ཡིན་པ་སྣང་རུང་མ་དམིགས་པས་ཁེགས་སོ། ། ཚད་མ་རིགས་པའི་གཏེར་ལས་འགལ་བ་བརྟག་པའི་རབ་ཏུ་བྱེད་པ་སྟེ་བདུན་པའི་གསལ་བྱེད་རེ་ཞིག་རྫོགས་སོ།། །། གཉིས་པ་ཤེས་བྱེད་ཚད་མའི་རང་བཞིན་ངེས་པར་བྱ་བ་ལ། མཚན་ཉིད་ཀྱི་རྣམ་གཞག མཚན་གཞི་སོ་སོའི་དོན་གཏན་ལ་དབབ་པ་གཉིས། དང་པོ་ལ།
སྤྱིར་མཚན་མཚོན་གཞི་གསུམ་གྱི་རང་བཞིན། བྱེ་བྲག་ཏུ་ཚད་མའི་མཚན་ཉིད་ངེས་པར་བྱ་བ། ༼༢༡༡༽ མཚན་ཉིད་ཀྱི་མཚོན་པའི་དོན་གཏན་ལ་དབབ་པ་དང་གསུམ། དང་པོ་ལ། ཤེས་བྱ་ལ་ཆོས་གསུམ་གྱིས་ཁྱབ་པ་བསྒྲུབ་པ། ཁྱབ་བྱེད་ཆོས་གསུམ་གྱི་རང་བཞིན་ངེས་པར་བྱ་བ། ཆོས་གསུམ་སོ་སོའི་རྣམ་གཞག་དང་གསུམ། དང་པོ་ནི། ཤེས་བྱ་ཆོས་ཅན། མཚན་མཚོན་གཞི་གསུམ་པོ་དེའི་རྣམ་གཞག་བཤད་པ་ལ་རྒྱུ་མཚན་ཡོད་དེ།
ཤེས་བྱ་ཀུན་ལ་མཚན་མཚོན་གཞི་གསུམ་གྱིས་ཁྱབ་པའི་ཕྱིར། རྟགས་རང་རིག་མངོན་སུམ་གྱིས་འགྲུབ་སྟེ། ཤེས་བྱའི་རྣམ་པ་བློ་ལ་འཆར་བ་ན་གཞན་དང་མི་འདྲ་བའི་རྣམ་པ་དང༌། དེ་ཉིད་ལ་སྒྲ་བློ་མ་འཁྲུལ་བས་ཞེན་རུང༌། གཞི་དང་བཅས་པར་འཆར་བའི་ཕྱིར། གཉིས་པ་ལ་ངོ་བོ་ངོས་བཟུང༌། དེར་འཇོག་པའི་འཐད་པ། སོ་སོའི་མཚན་ཉིད་དང་གསུམ། དང་པོ་ནི། མཚན་ཉིད་ནི་འདིས་གོ་བར་བྱེད་པ་རྣམ་འཇོག་གི་རྒྱུ་སྟེ།
ནོག་སོགས་ ༼༢༡༢༽ འདུས་པའི་གོང་བུ་ལྟ་བུ། དོན་གྱི་ཆོས་ཡིན་ལ། མཚོན་བྱ་ནི་འདི་གོ་བར་བྱ་བ་རྣམ་གཞག་གི་འབྲས་བུ་སྟེ། བ་ལང་གི་ཐ་སྙད་ལྟ་བུ་བློའི་ཆོས་ཡིན་ནོ། ། མཚན་གཞི་ནི་འདི་ལ་གོ་བར་བྱ་བའི་རྟེན་ཏེ་ནོག་སོགས་འདུས་པ་དཀར་ཟལ་ལྟ་བུའོ། ། གསུམ་པོ་འདིའང་དོན་རང་མཚན་གྱི་ཆ་ནས་མི་འགྱུར་གྱི། གཞན་སེལ་ཁོ་ན་ཡིན་ཏེ། རྣམ་འགྲེལ་ལས། བྱ་བ་བྱེད་པའི་ཐ་སྙད་དག ། ཐམས་ཅད་དེ་ལྟར་རྣམ་པར་གནས། །
ཐ་དད་འདོད་པའི་དངོས་རྣམས་ལ། ། སྒྲོ་འདོགས་པས་ནི་འཇུག་ཕྱིར་རོ། ། ཞེས་དང༌། དེའི་འགྲེལ་པར། ལྷས། གང་དུ་ཡང་དངོས་པོ་ཐ་དད་པ་ལ་བྱ་བ་དང་བྱེད་པ་ཐ་དད་མེད་པར་རྣམ་པར་འཇོག་པར་འདོད་པ་སྟེ། དཔེར་ན་སྟ་རེ་ལ་སོགས་པ་ལྟ་བུ་སྟེ། དངོས་རྣམས་ཐ་དད་འདོད་པ་ལ། དེར་ཡང་དངོས་པོ་ལ་བརྟེན་པ་ཅན་མ་ཡིན་ནོ། ། ཅིའི་ཕྱིར་ཞེ་ན།
སྒྲོ་འདོགས་པས་ནི་འཇུག་ཕྱིར་རོ། ། ཤེས་པ་དེ་དང་དེ་ལ་བརྟེན་པས་ ༼༢༡༣༽ བསྐྱེད་པར་བྱ་བ་དང་སྐྱེད་པར་བྱེད་པ་འབའ་ཞིག་ཏུ་སྒྲོ་འདོགས་པ་དང་ལྡན་པ་དག་བྱ་བ་དང་བྱེད་པ་ཞེས་བརྗོད་ཀྱི། དོན་གཞན་དུ་གྱུར་པའི་བྱ་བ་ནི་ཡོད་པ་མ་ཡིན་ནོ། ། དེ་མེད་པའི་ཕྱིར་གང་ལས་བྱེད་པ་ཡིན། དེའི་ཕྱིར། བྱ་བ་བྱེད་པའི་ཐ་སྙད་དག ། ཐམས་ཅད་དེ་ལྟའི་རྣམ་པ་ཅན། ། ཉེ་བར་བཏགས་པའི་རང་བཞིན་ཡིན་གྱི་དངོས་པོ་ལ་བརྟེན་པ་ཅན་ནི་མ་ཡིན་ནོ། ། ཞེས་གསུངས་པའི་ཕྱིར། གཉིས་པ་ནི།
ནོག་སོགས་འདུས་པ་དཀར་ཟལ་མཚན་གཞི། བ་ལང་དུ་མཚོན། ནོག་སོགས་འདུས་པ་མཚན་ཉིད་དེ། ཆོས་གསུམ་དུ་འཇོག་པའི་རྒྱུ་མཚན་དགོས་པས་ཅི་ཡིན། རྒྱུ་མཚན་མེད་ཀྱང་མཚན་མཚོན་གཞི་གསུམ་དུ་འཇོག་ན་བ་ལང་ཡང་མཚན་ཉིད་དུ་འགྱུར་བ་ལ་སོགས་པ་མཚན་མཚོན་གཞི་གསུམ་གྱི་རྣམ་གཞག་ཐམས་ཅད་འཆོལ་བར་འགྱུར་རོ། ། གསུམ་པ་ལ་མཚན་མཚོན་གཞི་གསུམ་ལས། དང་པོ་མཚན་ཉིད་ལ། མི་དགོས་ ༼༢༡༤༽ པར་རྟོག་པ་དགག དགོས་པའི་མཚན་ཉིད་བཞག་པ། དེའི་བསལ་བྱ་སྐྱོན་ཅན་གྱི་དབྱེ་བ་དང་གསུམ།
དང་པོ་ལ་གསུམ་ལས། གཞན་ལུགས་དགག་པ་ནི། སྔ་རབས་པ་ཁ་ཅིག་མཚན་ཉིད་ལ་མཚན་ཉིད་མི་དགོས་ཏེ། དོན་ལྡོག་རྫས་ཡོད་ཡིན་པའི་ཕྱིར་དང༌། དགོས་ན་ཐུག་མེད་དུ་འགྱུར་བའི་ཕྱིར་ཟེར་རོ། ། ཕྱ་པ་སོགས་ཁ་ཅིག་ན་རེ། སྔོན་པོ་ལ་མངོན་གྱུར་གྱི་དོན་གྲུབ་ཀྱང་ཐ་སྙད་མ་གྲུབ་པའི་རྨོངས་པ་ལ། སྔོན་པོ་ཆོས་ཅན། མངོན་གྱུར་གྱི་ཐ་སྙད་བྱ་རུང་སྟེ། མྱོང་བས་རྟོགས་པར་བྱ་བ་ཡིན་པའི་ཕྱིར།
ཞེས་རྟོག་གེ་པ་ཐམས་ཅད་འདོད་པ་དེ་བཞིན་དུ་མཚན་ཉིད་ལའང་དོན་དང་ཐ་སྙད་གཉིས་ལས། དོན་ལ་མཚན་ཉིད་གཞན་མི་དགོས་ཀྱང༌། དེ་མཚན་གཞིར་བཞག་པ་ལ་མཚན་ཉིད་ཀྱི་ཐ་སྙད་དུ་མཚོན་པའི་མཚན་ཉིད་འཇོག་པ་ཡིན་ནོ་ཞེས་ཟེར་ལ། གཙང་ནག་པ་སོགས་གཞན་དག་ནི་དོན་ལའང་དགོས་ཀྱང་སྐྱོན་མེད་དེ། ༼༢༡༥༽ ཐ་སྙད་གཉིས་པའི་མཚན་ཉིད་བ་ལང་གི་ཐ་སྙད་ལ་མཚན་ཉིད་ནོག་ལྐོག་ཤལ་དགོས་པ་བཞིན་ནོ། ། དེ་བཞིན་དུ་མཚོན་བྱ་ལའང་མཚོན་བྱ་གཞན་ཡོད། དེ་ལྟར་ན་མཚན་ཉིད་དང་མཚོན་བྱའི་དོན་ལ་ཐུག་པ་ཡོད་ཀྱང་ཐ་སྙད་ཐུག་མེད་དུ་འགྱུར་ཏེ། མཚན་ཉིད་དང་མཚོན་བྱ་གཉིས་པོ་དེ་གཞིར་བཞག་ནས་མཚན་ཉིད་དང་མཚོན་བྱའི་ཐ་སྙད་དུ་བྱ་རུང་ལ་མཚན་ཉིད་གཞན་དགོས་པས་ཐུག་མེད་དུ་འགྱུར་ཏེ། དཔེར་ན་དུ་བ་ཆོས་ཅན། ལ་མེ་ལྡན་དུ་སྒྲུབ་པའི་གཏན་ཚིགས་ཀྱི་ཐ་སྙད་དུ་བྱ་རུང་སྟེ།
དེ་སྒྲུབ་ལ་ལྟོས་ནས་ཚུལ་གསུམ་ཚང་བའི་ཕྱིར། ཚུལ་གསུམ་ཚང་བ་ཆོས་ཅན། དུ་བ་གཏན་ཚིགས་སུ་སྒྲུབ་པའི་གཏན་ཚིགས་ཀྱི་ཐ་སྙད་བྱ་རུང་སྟེ། དུ་བ་གཏན་ཚིགས་སྒྲུབ་པ་ལ་ལྟོས་ནས་ཚུལ་གསུམ་གཉིས་པ་ཚང་བའི་ཕྱིར། ཚུལ་གསུམ་གཉིས་པ་ཆོས་ཅན། ཚུལ་གསུམ་དང་པོ་གཏན་ཚིགས་སུ་སྒྲུབ་པ་ལ་ལྟོས་ནས་གཏན་ཚིགས་ ༼༢༡༦༽ ཀྱི་ཐ་སྙད་བྱ་རུང་སྟེ། ཚུལ་གསུམ་གསུམ་པ་ཚང་བའི་ཕྱིར། ། ཞེས་སོགས་རྟགས་ཐུག་མེད་ཡིན་པ་བཞིན། ཞེས་ཟེར་རོ། ། འདི་མི་འཐད་དེ།
རྣམ་འཇོག་གི་རྒྱུ་མཚན་ཉིད་མ་ངེས་པར་རྣམ་བཞག་གི་འབྲས་བུ་མཚོན་བྱ་ངེས་ན་མཚན་ཉིད་ཆོས་ཅན། དབང་རྟུལ་གྱིས་མཚོན་བྱ་གོ་བ་ལ་ཁྱོད་ངེས་པར་དགོས་པ་མེད་པར་ཐལ། ཁྱོད་མེད་ཀྱང་དབང་རྟུལ་གྱིས་མཚོན་བྱ་ངེས་པ་ཡོད་པའི་ཕྱིར། མ་ངེས་ན། ཤེས་བྱ་ཆོས་ཅན། རྩ་བའི་མཚན་ཉིད་ངེས་པ་མི་སྲིད་པར་ཐལ། མཚན་ཉིད་ཐུག་མེད་ཀྱི་ཕྱི་མ་ངེས་པ་མི་སྲིད་པའི་ཕྱིར། ཐུག་མེད་ཀྱི་ཕྱི་མ་མ་ངེས་ཀྱང་སྐྱོན་མེད་དེ། བསྒྲུབ་བྱ་རྟགས་ཀྱི་མཚན་གཞིས་བསྒྲུབ་པའི་ཕྱིར། ཅེ་ན།
སྒྲ་མི་རྟགས་པར་སྒྲུབ་པའི་ཚུལ་གསུམ་མ་ངེས་ཀྱང་མཚན་གཞི་བྱས་པ་ངེས་ཙམ་གྱིས་སྒྲ་མི་རྟག་པར་ངེས་པར་ཐལ། རྟགས་ཀྱི་མཚན་གཞིས་བསྒྲུབ་བྱ་གོ་བའི་ཕྱིར། ཆོས་ཅན། ནོག་ལྐོག་ཤལ་མ་ངེས་ཀྱང་མཚན་གཞི་དཀར་ཟལ་ངེས་ ༼༢༡༧༽ ཙམ་གྱིས་བ་ལང་ངེས་པར་ཐལ། མཚན་ཉིད་ཀྱི་མཚན་གཞིས་བསྒྲུབ་བྱ་གོ་བའི་ཕྱིར། འདོད་ན། སྒྲ་བྱས་པར་མཐོང་བ་ལ་རྟག་པའི་སྒྲོ་འདོགས་སྐྱེ་མི་སྲིད་པར་ཐལ་བ་དང༌། ནོག་ལྐོག་ཤལ་མེད་པའི་གོང་བུ་གཞན་ལའང་བ་ལང་དུ་ངེས་པར་ཐལ་ལོ། ། གཙང་ནག་པ་ལ་སོགས་པ་ལ་ལ་ན་རེ། ཐ་སྙད་ལའང་སྒྲ་བློ་མ་འཁྲུལ་པའི་ཞེན་རུང་ཞིག་མེད་ན་དེ་ཤེས་བྱ་མ་ཡིན་པར་འགྱུར་ལ།
ཡོད་ན་དེ་ཉིད་ཐ་སྙད་ཕྱི་མའི་མཚན་ཉིད་ཡིན་པ་དེས་ན་ཐ་སྙད་སྔ་མ་སྔ་མ་ནི་མཚན་ཉིད་ཡིན་ལ། དེ་ཉིད་ལ་སྒྲ་བློས་ཞེན་རུང་གི་ཐ་སྙད་ཕྱི་མ་ཕྱི་མ་རྣམས་ནི་མཚོན་བྱ་ཡིན་པས་ཤེས་བྱ་ལ་མཚན་ཉིད་དུ་མི་རུང་བའི་ཆོས་མི་སྲིད་དོ་ཞེས་འདོད་དོ། ། དེ་ལྟར་ཡིན་ན་ཤིང་གི་མཚན་ཉིད་དུ་འདོད་པའི་ཡལ་ག་ལོ་འདབ་དང་ལྡན་པ་ལའང་ཡལ་ག་གཉིས་པ་མེད་ན་དེ་ཤིང་མ་ཡིན་པར་འགྱུར་ལ། དེ་ལའང་ཡལ་ག་གཉིས་པ་ཡོད་ན་དེ་ལའང་ཡལ་ག་གསུམ་ ༼༢༡༨༽ པ་དང་བཞི་པ་ལ་སོགས་པ་དགོས་པས་ཤིང་གི་མཚན་ཉིད་ཀྱང་ཐུག་མེད་དུ་ཐལ་ལོ་ཞེས་བརྗོད་ན་ཅིར་འགྱུར། གལ་ཏེ་ཙནྡན་ཤིང་དུ་སྒྲུབ་པ་ལ་ཡལ་ག་ལོ་འདབ་དང་ལྡན་པ་བཀོད་པའི་ཚེ། ཡལ་ག་ལ་ཡལ་ག་གཞན་མེད་ཀྱང་ཡལ་ག་དེ་ཤིང་མ་ཡིན་པར་མི་འགྱུར་ཏེ། ཡལ་ག་དེས་ཙནྡན་ཤིང་དང་ཐ་དད་ལྡན་པར་མི་སྒྲུབ་ཀྱི་ཤིང་དང་ངོ་བོ་དབྱེར་མེད་དུ་སྒྲུབ་པའི་ཕྱིར། ཡལ་ག་ཤིང་དུ་གྲུབ་པས་ཐུག་མེད་མི་དགོས་སོ་ཞེ་ན། བ་ལང་ལ་སོགས་པའི་ཐ་སྙད་ལ་ཐ་སྙད་གཉིས་པ་མེད་ན་ཡང༌། ཐ་སྙད་སྔ་མ་ཤེས་བརྗོད་ལས་འདས་པར་མི་འགྱུར་ཏེ།
ནོག་སོགས་འདུས་པ་ལ་སོགས་པའི་མཚན་ཉིད་ཀྱིས་བ་ལང་ལ་སོགས་པའི་ཐ་སྙད་དེ་ཉིད་ཤེས་བྱ་དང་ཐ་དད་ལྡན་པར་མི་སྒྲུབ་ཀྱི་ངོ་བོ་དབྱེར་མེད་དུ་སྒྲུབ་པའི་ཕྱིར། ནོག་སོགས་འདུས་པ་ཤེས་བརྗོད་ཀྱི་ཡུལ་དུ་གྲུབ་པ་ན། དེ་དང་དབྱེར་མེད་ཀྱི་བ་ལང་གི་ཐ་སྙད་ཀྱང་ཤེས་བརྗོད་ཀྱི་ཡུལ་དུ་གྲུབ་ ༼༢༡༩༽ པས་ཐ་སྙད་ཐུག་མེད་ག་ལ་དགོས་ཏེ། དཔེར་ན་ཙནྡན་ཤིང་དུ་སྒྲུབ་པ་ན་དེའི་ཡལ་ག་ཤིང་དུ་གྲུབ་པ་བཞིན་ནོ། ། གཉིས་པ་རང་ལུགས་ནི། མཁས་པས་གཏན་ཚིགས་དང་མཚན་ཉིད་ཀྱི་དོན་མཐོང་བ་ཙམ་གྱིས་ཐ་སྙད་འགྲུབ་ལ། རྒོལ་བ་བླུན་པོ་ལ་དེ་དག་གི་མཚན་ཉིད་རྟགས་སུ་བཀོད་པའི་ཐ་སྙད་སྒྲུབ་ཀྱིས་འགྲུབ་ཅིང༌། ཤིན་ཏུ་བླུན་པོ་ལ་ཚུལ་གསུམ་སོ་སོའི་ངོ་བོ་བཤད་པ་དང༌། ནོག་ནི་གཉའ་བར་ཤ་འཕུངས་པ་དང༌། ལྐོག་ཤལ་ནི་མགྲིན་པར་ལྤགས་པ་འཕྱང་བ་ལ་སོགས་པ་བརྡ་དོན་སྦྲེལ་དགོས་སྲིད་དོ། །
དེ་ཙམ་བརྗོད་ཀྱང་མི་གོ་བ་ནི་ཐ་སྙད་སྒྲུབ་ཀྱི་ཡུལ་མ་ཡིན་ནོ། ། མདོར་ན་རྒོལ་བ་བླུན་པོ་ལ་བ་ལང་སོགས་བརྡ་དང་ནོག་སོགས་འདུས་པ་སོགས་དོན་འབྲེལ་པར་ནམ་རྟོགས་པ་དེའི་ཚེ་ན། དེའི་ཐ་སྙད་འགྲུབ་བོ། ། འོ་ན་རྒོལ་བ་བླུན་པོ་ལ་ཐ་སྙད་ཇི་ལྟར་འགྲུབ་སྙམ་ན། རྟགས་དང་མཚན་ཉིད་ཀྱི་ཐ་སྙད་སྒྲུབ་པ་གཉིས་ ༼༢༢༠༽ ཀ་ལ་སྤྱི་དང་བྱེ་བྲག་གི་སྦྱོར་བ་གཉིས་གཉིས་ཡིན་ལ། དེ་གཉིས་ཀའང་སྦྱོར་བ་གསུམ་པར་ཐུག་ཅིང༌། བཞི་པ་ཕན་ཆད་དགོས་ནུས་མེད་པས་མི་འགོད་དོ། ། དེ་ཡང་དཔེར་ན་དུ་ལྡན་གྱི་ལ་ལ་ཆོས་ཅན། མེ་ཡོད་དེ། དུ་བ་ཡོད་པའི་ཕྱིར།
ཞེས་བཀོད་པ་ན། དུ་བ་གཏན་ཚིགས་ཡིན་པའི་རྒྱུ་མཚན་ཅི་ཞེས་དྲིས་པ་ལ། སྤྱིར་གཏན་ཚིགས་ཀྱི་ཐ་སྙད་བྱ་རུང་དུ་སྒྲུབ་པ་དང་བྱེ་བྲག་སྦྱོར་བ་འདིར་གཏོགས་ཀྱི་གཏན་ཚིགས་ཀྱི་ཐ་སྙད་བྱ་རུང་དུ་སྒྲུབ་པ་གཉིས། དང་པོ་ནི་གང་ཚུལ་གསུམ་ངེས་པ་དེ་ལ་གཏན་ཚིགས་ཡང་དག་གི་ཐ་སྙད་བྱ་རུང་སྟེ། བྱས་པ་བཞིན། དུ་བ་ཡང་ཚུལ་གསུམ་ངེས་པ་ཡིན་ནོ་ཞེས་འགོད་དོ། ། ཚུལ་གསུམ་ངེས་པ་དེ་གཏན་ཚིགས་ཡང་དག་ཡིན་པའི་རྒྱུ་མཚན་ཅི་ཡིན་ཞེ་ན། གང་ཚུལ་གསུམ་ངེས་པ་ལ་གཏན་ཚིགས་ཡང་དག་གི་བརྡ་སྦྱར་ཏེ། ཡལ་ག་ལོ་འདབ་དང་ལྡན་པ་ལ་ཤིང་གི་བརྡ་སྦྱར་བ་བཞིན། ཞེས་བརྡ་ ༼༢༢༡༽ དྲན་པར་བྱས་པས་འགྲུབ་བོ། །
གཉིས་པ་བྱེ་བྲག་སྦྱོར་བ་འདིར་གཏོགས་ནི། གང་སྦྱོར་བ་འདིར་གཏོགས་ཀྱི་ཚུལ་གསུམ་ངེས་པ་དེ་ལ་སྦྱོར་བ་འདིར་གཏོགས་ཀྱི་གཏན་ཚིགས་ཡང་དག་གི་ཐ་སྙད་བྱ་རུང་སྟེ། བྱས་པ་བཞིན། དུ་བ་ཡང་སྦྱོར་བ་འདིར་གཏོགས་ཀྱི་ཚུལ་གསུམ་ངེས་པ་ཡིན་ནོ། ། ཞེས་སོགས་སྦྱར་བས་གོ་སླའོ། ། དེ་བཞིན་དུ་ནོག་སོགས་འདུས་པ་དཀར་ཟལ་མཚན་གཞི། བ་ལང་དུ་མཚོན། ནོག་སོགས་འདུས་པའི་གོང་བུ་མཚན་ཉིད་དུ་བཀོད་པ་ན། ནོག་སོགས་འདུས་པའི་གོང་བུ་སྤྱིར་མཚན་ཉིད་དུ་སྒྲུབ་པ་དང༌། བྱེ་བྲག་སྦྱོར་བ་འདིར་གཏོགས་ཀྱི་མཚན་ཉིད་དུ་སྒྲུབ་པ་གཉིས།
དང་པོ་ནི། གང་དངོས་འགལ་གཅོད་པའི་དོན་ལྡོག་ལ་མཚན་ཉིད་ཀྱི་ཐ་སྙད་བྱ་རུང་སྟེ། ལྟོ་ལྡིར་ཞབས་ཞུམ་ཆུ་སྐྱོར་གྱི་དོན་བྱེད་ནུས་པ་བཞིན། ནོག་སོགས་འདུས་པའི་གོང་བུ་ཡང༌། དངོས་འགལ་གཅོད་པའི་དོན་ལྡོག་ཡིན་ནོ་ཞེས་ ༼༢༢༢༽ པས་འགྲུབ་བོ། ། དེ་མཚན་ཉིད་ཡིན་པའི་རྒྱུ་མཚན། གང་དངོས་འགལ་གཅོད་པའི་དོན་ལྡོག་ལ་མཚན་ཉིད་ཀྱི་བརྡ་སྦྱར་ཏེ། ཡལ་ག་ལོ་འདབ་དང་ལྡན་པ་ལ་ཤིང་གི་བརྡ་སྦྱར་བ་བཞིན་ཞེས་བརྡ་དྲན་པར་བྱས་པས་འགྲུབ་བོ། ། གཉིས་པ་སྦྱོར་བ་འདིར་གཏོགས་ནི། སྦྱོར་བ་འདིར་གཏོགས་ཀྱི་དངོས་འགལ་གཅོད་པའི་དོན་ལྡོག་ཅེས་སྦྱར་བས་གོ་སླའོ། །
གསུམ་པ་རྩོད་པ་སྤང་བ་ནི། ཚུལ་གསུམ་ལའང་ཚུལ་གསུམ་མེད་ན་ཚུལ་གསུམ་རྟགས་སུ་མི་འགྱུར་ལ། ཡོད་ན་དེ་ཉིད་ཚུལ་གསུམ་གཉིས་པ་ཡིན་པས། དེ་ཉིད་ལ་ལྟོས་ནས་ཚུལ་གསུམ་གསུམ་པ་དང་བཞི་པ་སོགས་ཁྱེད་ལའང་ཚུལ་གསུམ་ཐུག་མེད་དུ་འགྱུར་རོ་ཞེ་ན། དུ་བ་གཞིར་བཞག་ནས་དེའི་སྟེང་དུ་ཚུལ་གསུམ་གཞན་ཞིག་རྩི་ན། ཚུལ་གསུམ་ཐུག་མེད་དུ་འགྱུར་བ་བདེན་ན་ཡང༌། ཤེས་བྱ་ཆོས་ཅན། ཚུལ་གསུམ་ཐུག་མེད་དུ་འགྱུར་བའི་སྐྱོན་མེད་དེ། དུ་བ་ཁོ་ན་བློས་ཚུལ་གསུམ་དུ་བཟུང་བ་ཡིན་ ༼༢༢༣༽ གྱི་དུ་བའི་སྟེང་དུ་ཚུལ་གསུམ་གཉིས་པ་དང་གསུམ་པ་སོགས་གཞན་མེད་པའི་ཕྱིར། ཤེས་བྱ་ཆོས་ཅན།
ཚུལ་གསུམ་ཐུག་མེད་དུ་ཐལ་བའི་སྐྱོན་བསལ་བའི་རིགས་པ་འདིས། བ་ལང་གི་མཚན་ཉིད་ཐུག་མེད་དུ་ཐལ་བའི་སྐྱོན་ཡང་བསལ་བ་ཡིན་ཏེ། ནོག་སོགས་འདུས་པའི་གོང་བུ་གཞིར་བཞག་ནས། དེའི་སྟེང་དུ་དངོས་འགལ་གཅོད་པའི་དོན་ལྡོག་གཞན་མི་རྩི་བར། ནོག་སོགས་འདུས་པའི་གོང་བུ་ཉིད་བ་ལང་གི་དངོས་འགལ་གཅོད་པའི་དོན་ལྡོག་ཡིན་པའི་ཕྱིར། དེ་ལྟ་མ་ཡིན་ན། ལྐོག་ཤལ་ལ་ལྐོག་ཤལ་གཉིས་པ་མེད་ན་ནོག་ལྐོག་ཤལ་འདུས་པའི་གོང་བུ་བ་ལང་མ་ཡིན་པར་འགྱུར་ལ། ཡོད་ན་ལྐོག་ཤལ་ཐུག་མེད་དགོད་དགོས་པ་སོགས་ཧ་ཅང་ཐལ་ལོ། ། གཉིས་པ་དགོས་པའི་མཚན་ཉིད་བཞག་པ་ལ། གཞན་ལུགས་དགག་པ་ནི།
ལོ་ཙཱ་བ་སོགས་ལ་ལ་ན་རེ། མཚན་ཉིད་ཀྱི་མཚན་ཉིད་མཚོན་བྱ་རྣམ་འཇོག་གི་རྒྱུ་མཚན་ ༼༢༢༤༽ ཟེར་རོ། ། ཤེས་བྱ་ཆོས་ཅན། མཚོན་བྱ་རྣམ་འཇོག་གི་རྒྱུ་མཚན་དེ་མཚན་ཉིད་ཀྱི་མཚན་ཉིད་ཡང་དག་མ་ཡིན་པར་ཐལ། དེ་དེའི་མཚན་ཉིད་ཡང་དག་ཡིན་ན། བསྒྲུབ་བྱ་གོ་བྱེད་གཏན་ཚིགས་ཡང་དག་གི་མཚན་ཉིད་ཡང་དག་ཡིན་པར་རྒྱུ་མཚན་མཚུངས་པའི་ཕྱིར། ཕྱ་པ་སོགས་འགའ་ཞིག་མཚན་ཉིད་ཀྱི་མཚན་ཉིད་རྫས་ཡོད་ཆོས་གསུམ་ཚང་བར་འདོད། ཆོས་གསུམ་ནི་སྤྱིར་མཚན་ཉིད་ཡིན་པ། མཚོན་བྱ་གཞན་གྱི་མཚན་ཉིད་མ་ཡིན་པ། མཚན་གཞི་ལ་བརྟེན་པའོ། །
གཙང་ནག་པ་མཚོན་བྱའི་དོན་ལྡོག་གཞི་ལ་གྲུབ་པ་ཞེས་གསུངས་སོ། ། ཤེས་བྱ་ཆོས་ཅན། མཚོན་བྱའི་དོན་ལྡོག་གཞི་ལ་གྲུབ་པ་འདི་མཚན་ཉིད་ཀྱི་མཚན་ཉིད་དུ་མི་འཐད་པར་ཐལ། དེ་ངེས་པ་མཚོན་བྱ་ངེས་པ་ལ་ལྟོས་དགོས་པའི་ཕྱིར། ཆོས་ཅན། རྫས་ཡོད་ཆོས་གསུམ་ཚང་བ་དེ་མཚན་ཉིད་ཀྱི་མཚན་ཉིད་དུ་མི་འཐད་པར་ཐལ། དེ་ངེས་པ་མཚན་ཉིད་ངེས་པ་ལ་ལྟོས་དགོས་པའི་ཕྱིར། གཞན་ཡང་ཆོས་ཅན། ༼༢༢༥༽ སྤྱིར་གཏན་ཚིགས་ཡིན་པ། སྒྲུབ་བྱ་གཞན་གྱི་གཏན་ཚིགས་མ་ཡིན་པ།
མཐུན་དཔེ་ལ་རྗེས་སུ་འགྲོ་བའི་གོ་བྱེད་དེ་རྟགས་ཡང་དག་གི་མཚན་ཉིད་ཡིན་པར་ཐལ། སྤྱིར་མཚན་ཉིད་ཡིན་པ། མཚོན་བྱ་གཞན་གྱི་མཚན་ཉིད་མ་ཡིན་པ། མཚན་གཞི་ལ་བརྟེན་པའི་རྫས་ཡོད་དེ་མཚན་ཉིད་ཀྱི་མཚན་ཉིད་ཡིན་ཕྱིར། གཉིས་པ་རང་ལུགས་ནི་མཚན་ཉིད་ཀྱི་མཚན་ཉིད། དངོས་འགལ་གཅོད་པའི་དོན་ལྡོག་སྟེ། མཚོན་བྱ་དང་མཚན་གཞིའི་ལྡོག་པ་གཉིས་བཅད་ནས་གང་འདོད་པ་དེའི་དོན་ལྡོག་གྲུབ་པའི་ཕྱིར་རོ་ཞེས་གསུངས་མོད། མདོར་ན་ཆོས་གང་དང་གང་གི་དོན་ལྡོག་དེ། ཆོས་གང་དང་གང་ཡིན་པའི་མཚན་ཉིད་ཡིན་ནོ། ། གསུམ་པ་དེའི་བསལ་བྱ་སྐྱོན་ཅན་གྱི་དབྱེ་བ་ལ།
གཞན་ལུགས་དགག་པ་ནི། བྱང་ཕྱོགས་པ་བོད་ཀྱི་རྟོག་གེ་པ་ཕྱི་རབས་པ་རྣམས་མཚན་ཉིད་དེའི་སྐྱོན་བསྡུ་ན་རང་ལྡོག་རྫས་སུ་མ་གྲུབ། དོན་ལྡོག་གཞན་འགྱུར། ༼༢༢༦༽ མཚན་གཞི་ལ་མི་གནས་པ་དང་གསུམ། དང་པོ་ནི་བ་ལང་གི་མཚན་ཉིད་དུ་བ་ལང་ཉིད་བཀོད་པ་ལྟ་བུའོ། ། གཉིས་པ་ལ། མི་སྲིད་པ་དང༌། མ་ཁྱབ་པ་དང༌། ཁྱབ་ཆེས་པ་དང༌། ཁྱབ་མཉམ་པའི་དོན་ལྡོག་གཞན་འགྱུར་བཞི།
དང་པོ་ནི་རྟར་མཚོན་པ་ལ་ལྐོག་ཤལ་བཀོད་པ་ལྟ་བུའོ། ། གཉིས་པ་ནི་བ་ལང་གི་མཚན་ཉིད་དུ་ལྐོག་ཤལ་ཁྲ་བོ་བཀོད་པ་ལྟ་བུའོ། ། གསུམ་པ་ནི་བ་ལང་གི་མཚན་ཉིད་དུ་མགོ་ལྡན་བཀོད་པ་ལྟ་བུའོ། ། བཞི་པ་ནི་མི་རྟག་པའི་མཚན་ཉིད་དུ་རྒྱུ་རྐྱེན་གྱིས་བསྐྱེད་པ་བཀོད་པ་ལྟ་བུའོ། ། མཚན་གཞི་ལ་མི་གནས་པ་ལ། འགལ་ནས་མི་གནས་པ། ལྡོག་པ་ཐ་དད་མེད་ནས་མི་གནས་པ། དོན་ལྡོག་ཐ་དད་མེད་ནས་མི་གནས་པ། མཚན་གཞིའི་ཕྱོགས་གཅིག་ལ་མ་ཁྱབ་ནས་མི་གནས་པའོ། ། དང་པོ་ནི་རྟ་བ་ལང་དུ་མཚོན་པ་ལ་ལྐོག་ཤལ་བཀོད་པ་ལྟ་བུའོ། །
གཉིས་པ་ནི་ལྐོག་ཤལ་བ་ལང་དུ་མཚོན་པ་ལ་ལྐོག་ཤལ་བཀོད་པ་ལྟ་བུའོ། ། གསུམ་ ༼༢༢༧༽ པ་ནི་བ་ལང་བ་ལང་དུ་མཚོན་པ་ལ་ལྐོག་ཤལ་བཀོད་པ་ལྟ་བུའོ། ། བཞི་པ་ནི་སྲོག་ཆགས་ཙམ་བ་ལང་དུ་མཚོན་པ་ལ་ལྐོག་ཤལ་བཀོད་པ་ལྟ་བུའོ། ། ཞེས་འདོད་དོ། ། གལ་ཏེ་སྐྱོན་འདི་དག་སྦྱོར་བ་བཀོད་ནས་རྩི་ན། ཤེས་བྱ་ཆོས་ཅན། དོན་ལྡོག་གཞན་འགྱུར་སྐྱོན་དུ་མེད་པར་ཐལ། ཁྱོད་ལྟར་ན། སྟོང་ཉིད་སྒྲུབ་ཆོས་དོར་བས་མེད་དགག་ཏུ་མཚོན་པའི་ཚེ། སྒྲུབ་ཆོས་དོར་བ་མེད་དགག་གི་ཐ་སྙད་ལ་མི་སྲིད་ཀྱང་དེའི་མཚན་ཉིད་ཡིན་པའི་ཕྱིར།
གལ་ཏེ་སྦྱོར་བ་མ་བཀོད་པ་ལ་སྐྱོན་སྦྱོར་ན། ཤེས་བྱ་ཆོས་ཅན། མཚན་གཞི་ལ་མི་གནས་པ་མཚན་ཉིད་ཀྱི་སྐྱོན་དུ་བཞག་པ་དོན་མེད་པར་ཐལ། བ་ལང་གི་མཚན་ཉིད་དུ་ནོག་སོགས་འདུས་པ་བཀོད་པ་སྐྱོན་མེད་ཡིན་པའི་ཕྱིར། ཆོས་ཅན། རང་ལྡོག་རྫས་སུ་མ་གྲུབ། དོན་ལྡོག་གཞན་འགྱུར། མཚན་གཞི་ལ་མི་གནས་པའི་མཚན་ཉིད་ཀྱི་སྐྱོན་གྱི་ཐ་སྙད་འདི་མི་འཐད་པར་ཐལ། འདི་དག་སྐྱོན་གྱི་ཐ་སྙད་དུ་འཐད་ན་ ༼༢༢༨༽ མཁས་པའི་གཙུག་རྒྱན་ཕྱོགས་གླང་ཆོས་གྲགས་གཉིས་ཀྱིས་མདོ་དང་སྡེ་བདུན་དུ་གསུངས་དགོས་པའི་ཕྱིར། གཉིས་པ་རང་ལུགས་ནི།
ཤེས་བྱ་ཆོས་ཅན། མཚན་ཉིད་ཀྱི་སྐྱོན་སྤྱིར་བསྡུ་ན། མ་ཁྱབ་ཁྱབ་ཆེས་མི་སྲིད་གསུམ་དུ་འདུས་པ་ཡིན་ཏེ། དོན་གོ་བའི་ཆེད་དུ་བརྡ་སྦྱར་བའི་སྒྲ་དང་དོན་མཚན་ཉིད་ཀྱི་རྣམ་གཅོད་ཀུན་མི་ལྡན་རྣམ་གཅོད། གཞན་ལྡན་རྣམ་གཅོད། མི་སྲིད་རྣམ་གཅོད་དང་གསུམ་པོ་འདི་ལས་གཞན་ཡོད་པ་མ་ཡིན་པའི་ཕྱིར། དེ་སྐད་དུ། རྣམ་འགྲེལ་ལས། ཆོས་ཀྱི་ཚིག་ཕྲད་ཐ་དད་པར། ། བྱེད་པས་མི་ལྡན་གཞན་ལྡན་དང༌། །
ཤིན་ཏུ་མི་སྲིད་རྣམ་གཅོད་བྱེད། ། ཅེས་གསུངས་པའི་ཕྱིར། མཚན་ཉིད་ཀྱི་སྐྱོན་གསུམ་པོ་དེ་ཉིད་རྣམ་འགྲེལ་ལས། རང་ཉིད་ཚིག་ཕྲད་ངོ་བོའི་སྒྲ། ། མ་བསལ་བ་དང་བཅས་པ་དག ། ལྡོག་པ་སེལ་བར་བྱེད་པ་ཡིན། ། འདོད་སྒྲས་མ་ཁྱབ་སེལ་བར་བྱེད། ། ཅེས་དང༌། སྒྲུབ་བྱར་ཁས་བླངས་ཕྱོགས་ ༼༢༢༩༽ མཚན་ཉིད། ། དེ་རྣམས་ལ་ནི་ཕྱོགས་ཉིད་མེད། །
བསལ་བ་སྣོད་དང་ལྷག་མ་ལ། ། མཚན་ཉིད་འཇུག་པ་མེད་ཕྱིར་རོ། ། ཞེས་པ་རིམ་པ་བཞིན་ཁྱབ་ཆེས་པ། མ་ཁྱབ་པ། མི་སྲིད་པ་གསུམ་ལ་དགོངས་པ་ཡིན་ནོ། ། དེ་ལ་མཚན་ཉིད་ཀྱི་སྐྱོན་མ་ཁྱབ་པའི་མཚན་ཉིད། མཚན་ཉིད་དུ་བཀོད་པ་གང་ཞིག མཚན་གཞིའི་ཕྱོགས་གཅིག་ལ་མ་གྲུབ་པ། དཔེར་ན་བ་ལང་གི་མཚན་ཉིད་དུ་ནོག་ལྐོག་ཤལ་ཁྲ་བོ་བཀོད་པ་ལྟ་བུའོ། ། མཚན་ཉིད་ཀྱི་སྐྱོན་ཁྱབ་ཆེས་པའི་མཚན་ཉིད།
མཚན་ཉིད་དུ་བཀོད་པ་གང་ཞིག མཚན་གཞི་ལ་ཁྱབ་ཅིང་མཚོན་འདོད་མེད་པར་ཞུགས་པ། དཔེར་ན་བ་ལང་གི་མཚན་ཉིད་དུ་མགོ་ལྡན་བཀོད་པ་ལྟ་བུའོ། ། མཚན་ཉིད་ཀྱི་སྐྱོན་མི་སྲིད་པའི་མཚན་ཉིད། མཚན་ཉིད་དུ་བཀོད་པ་གང་ཞིག མཚོན་འདོད་ལ་ཇི་ལྟར་དགོད་བྱ་ལྟར་མ་གྲུབ་པ། དབྱེ་ན། རང་ལྡོག་མ་གྲུབ་ནས་མི་སྲིད་པ་དང༌། རང་ལྡོག་ ༼༢༣༠༽ གྲུབ་ཀྱང་མཚོན་འདོད་ལ་མི་སྲིད་པ་གཉིས། དང་པོ་ལ་རང་གི་ཐ་སྙད་དང༌།
རང་གི་ཐ་སྙད་ཀྱིས་ཁྱད་པར་དུ་བྱས་པ་དང༌། གཞན་གྱི་ཐ་སྙད་དང༌། གཞན་གྱི་ཐ་སྙད་ཀྱིས་ཁྱད་པར་དུ་བྱས་པ་མཚན་ཉིད་དུ་བཀོད་པ་ལྟ་བུ་ནི་རིམ་པ་བཞིན་དུ། བ་ལང་གི་མཚན་ཉིད་དུ་བ་ལང་དང༌། བ་ལང་གི་མགོ་དང༌། རྟ་དང༌། རྟའི་མགོ་བཀོད་པ་བཞིན་ནོ། ། གཉིས་པ་ལ། ངོ་བོ་ཐ་དད་ནས་མི་སྲིད། རང་ལྡོག་ཐ་དད་མེད་ནས་མི་སྲིད།
དོན་ལྡོག་ཐ་དད་མེད་ནས་མི་སྲིད་པ་གསུམ། དང་པོ་ནི། རྟ་བ་ལང་དུ་མཚོན་པ་ལ་ནོག་སོགས་འདུས་པ་མཚན་ཉིད་དུ་བཀོད་པ་བཞིན། གཉིས་པ་ནི་ནོག་སོགས་འདུས་པའི་གོང་བུ་བ་ལང་དུ་མཚོན་པ་ལ་ནོག་སོགས་འདུས་པ་བཀོད་པ་བཞིན། གསུམ་པ་ནི་བ་ལང་བ་ལང་དུ་མཚོན་པ་ལ་ནོག་སོགས་འདུས་པའི་གོང་བུ་བཀོད་པ་བཞིན་ནོ། ། གསུམ་པ་རྩོད་པ་སྤང་བ་ནི། གལ་ཏེ་མཚན་ཉིད་ཀྱི་སྐྱོན་འདི་དག་མཚན་གཞི་བཀོད་པ་ལ་རྩི་ན། བ་ལང་གི་ ༼༢༣༡༽ མཚན་ཉིད་དུ་ལྐོག་ཤལ་ཁྲ་བོ་བཀོད་པ་མ་ཁྱབ་པར་མི་འགྱུར་ཏེ། བ་ལང་དཀར་ཟལ་ལ་སྐྱོན་མེད། ནག་སྒུར་ལ་བཀོད་ན་མི་སྲིད་པར་འགྱུར་བའི་ཕྱིར།
གལ་ཏེ་མ་བཀོད་པ་ལ་རྩི་ན་མཚན་གཞི་ལ་ལྟོས་པའི་སྐྱོན་ཐམས་ཅད་མི་འཐད་དེ། སྲོག་ཆགས་ཙམ་བ་ལང་དུ་མཚོན་པ་ལ་ནོག་སོགས་འདུས་པའི་གོང་བུ་བཀོད་པའང་སྐྱོན་མེད་ཡིན་ནོ་ཞེ་ན། དེ་ལྟ་བུའི་རྩོད་པས་འདིར་མི་གནོད་དེ། མཚན་ཉིད་ཀྱི་སྐྱོན་ཐམས་ཅད་མཚན་གཞི་བཀོད་པ་ལ་རྩིའོ། ། དེ་ལྟ་ནའང་བ་ལང་ཙམ་དུ་མཚོན་པ་ལ་ནོག་སོགས་འདུས་པ་ཁྲ་བོ་མ་ཁྱབ་པར་འགྱུར་ཏེ། བ་ལང་ནག་སྒུར་ལ་མ་ཁྱབ་པའི་ཕྱིར། གལ་ཏེ་མཚན་གཞི་ལ་བཀོད་པ་ལ་རྩི་ན། མཚན་ཉིད་མི་སྲིད་པའི་གཞིར་མཚོན་བྱ་མི་ཁེགས་ན་མཚོན་བྱ་ལ་མཚན་ཉིད་ཀྱིས་མ་ཁྱབ་པར་འགྱུར་ལ། ཁེགས་ན་ནོག་སོགས་འདུས་པའི་གོང་བུ་མཚན་གཞིར་བྱས་པ་ལ་ནོག་སོགས་འདུས་པའི་གོང་བུ་ལྡོག་པ་ཐ་དད་ ༼༢༣༢༽ མེད་ནས་མི་སྲིད་པའི་ཕྱིར། མཚོན་བྱ་བ་ལང་ཁེགས་པར་ཐལ་ལོ་ཞེ་ན།
དེ་ལྟ་བུའི་རྩོད་པས་འདིར་མི་གནོད་དེ། ནོག་སོགས་འདུས་པའི་གོང་བུ་ལ་ནོག་སོགས་འདུས་པ་རང་མི་སྲིད་པའི་ཕྱིར་ཟེར་ན། རྟགས་མ་གྲུབ། དེ་ལ་ནོག་སོགས་འདུས་པའི་གོང་བུ་གཞན་མི་སྲིད་པའི་ཕྱིར། བ་ལང་གི་ཐ་སྙད་གཞན་ཁེགས་པར་ཐལ་ཟེར་ན། འདོད་པ་ཡིན་པའི་ཕྱིར། གཉིས་པ་མཚོན་བྱ་ལ་གསུམ་ལས། གཞན་ལུགས་དགག་པ་ནི། བོད་བསྡུས་པ་ཁ་ཅིག་མཚན་མཚོན་དོན་ལ་རྫས་གཅིག་ཡིན་ཏེ། ཐ་སྙད་སྒྲུབ་ཀྱི་རྟགས་ནི་རང་བཞིན་གྱི་རྟགས་ཡིན་པའི་ཕྱིར།
ཟེར་ན། ལྟོ་ལྡིར་བ་ཆོས་ཅན། མིང་དང་རྫས་གཅིག་ཏུ་ཐལ། མཚོན་བྱ་བུམ་པ་མིང་གིས་ཁྱད་པར་དུ་བྱས་པ་ཡིན་ལ། དེ་དང་རྫས་གཅིག་ཡིན་པའི་ཕྱིར། འདོད་ན། མཚན་ཉིད་ལྟོ་ལྡིར་བ་མཐོང་བའི་དབང་ཤེས་ཆོས་ཅན། རྟོག་བཅས་སུ་ཐལ། མིང་དང་རྫས་གཅིག་ཏུ་གྱུར་པའི་ལྟོ་ལྡིར་བ་འཛིན་ ༼༢༣༣༽ པའི་བློ་ཡིན་པའི་ཕྱིར། ཁྱབ་སྟེ།
རྫས་གཅིག་ལ་དབང་ཤེས་ལ་སྣང་མི་སྣང་ཆ་གཉིས་མེད་པའི་ཕྱིར། ཤེས་བྱ་ཆོས་ཅན། མཚན་ཉིད་རྟགས་སུ་བཀོད་ནས་མཚོན་བྱ་སྒྲུབ་པའི་རྟགས་ཐམས་ཅད་དོན་སྒྲུབ་ཏུ་ཐལ། མཚན་མཚོན་རྫས་གཅིག་པའི་ཕྱིར། མཚོན་བྱ་ཆོས་ཅན། རྫས་ཡོད་དུ་ཐལ། མཚན་ཉིད་དང་རྫས་གཅིག་ཡིན་པའི་ཕྱིར། གཙང་ནག་པ་དོན་ལྡོག་ལ་སྒྲ་བློ་མ་འཁྲུལ་བས་ཞེན་རུང་དེ་ཐ་སྙད་ཀྱི་མཚན་ཉིད་ཡིན་ལ། དེ་མཚོན་བྱའི་མཚན་གཞིར་འདོད་པ་གཞུང་གི་དགོངས་པ་མ་ཡིན་ཏེ། ཤེས་བྱ་ཆོས་ཅན།
ཐ་སྙད་དེ་མཚོན་བྱའི་མཚན་གཞི་མ་ཡིན་པར་ཐལ། བརྡའི་དུས་སུ་མཚན་ཉིད་རྒྱུ་མཚན་དུ་བྱས་ནས་བཏགས་པ་དེ་ཕྱིས་ཐ་སྙད་ཀྱི་དུས་སུ་མཚན་ཉིད་མཐོང་བས་དྲན་པར་བྱས་ནས་གཟོད་ཐ་སྙད་ལ་འཇུག་པར་སློབ་དཔོན་གྱིས་གསུངས་པའི་ཕྱིར། དེ་སྐད་དུ། རྣམ་འགྲེལ་ལས། གྲགས་པ་ ༼༢༣༤༽ བརྡ་ཡི་རྗེས་འགྲོ་ཅན། ། དེ་ཡང་བརྗོད་འདོད་རྗེས་འགྲོ་ཅན། ། ཐ་སྙད་དོན་དུ་བྱས་པ་སྟེ། ། སྡེབ་སྦྱོར་མིང་དང་སྒྲ་ཆ་བཞིན། ། ཅེས་གསུངས་པའི་ཕྱིར། གཉིས་པ་རང་ལུགས་ནི་རྒྱུ་མཚན་ཅན་གྱི་སྒྲ་ཤེས་སྒྲུབ་པ་མཚོན་བྱའི་མཚན་ཉིད་ཡིན་ལ།
རྒྱུ་མཚན་དོན་ལྡོག་ལ་བརྡ་སྦྱར་བའི་མིང་ནི་དེའི་མཚན་གཞི་ཡིན་ནོ། ། མདོར་ན་རྒྱུ་མཚན་དོན་ལྡོག་ལ་བརྡ་སྦྱར་བའི་མིང་མཚན་གཞི། མཚོན་བྱ་ཡིན་པར་མཚོན། དོན་ལྡོག་རྒྱུ་མཚན་དུ་བྱས་པའི་མིང་ཡིན་པ། དེ་སྐད་དུ་རྣམ་འགྲེལ་ལས། དེ་འབྲས་ཡིན་ཡང་དེ་ལས་ནི། ། བློ་སྒྲ་ཐེ་ཚོམ་མེད་པར་གྲུབ། ། ཅེས་དང༌། རྒྱུ་མཚན་ཅན་གྱི་སྒྲ་ཤེས་གྲུབ། ། ཅེས་གསུངས་པའི་ཕྱིར་རོ། །
གོང་དུ་བསྟན་པ་དེ་ལྟར་དོན་དང་མིང་རྟོགས་ནས་སྒོ་གསུམ་གྱི་འཇུག་པ་ནི་དེའི་ཐ་སྙད་ཡིན་ལ། ཐ་སྙད་ལ་གསུམ་སྟེ། ལུས་ཀྱི་ཐ་སྙད་བླང་དོར་ལ་འཇུག་པ། ངག་གི་ཐ་སྙད་ཡིན་མིན་སོགས་བརྗོད་པ། ཡིད་ཀྱི་ཐ་ ༼༢༣༥༽ སྙད་དོན་ཡོད་མེད་སོགས་དཔྱོད་པ་ལ་སོགས་པ་དེ་ལྟ་བུའི་འཇིག་རྟེན་གྱི་བྱ་བ་བསྒྲུབ་པ་ནི་ཐ་སྙད་སྒྲུབ་ཡིན་ནོ། ། མཚོན་བྱ་ཆོས་ཅན། བཏགས་ཡོད་ཡིན་ཏེ། ཁྱོད་ངེས་པ་དོན་ལྡོག་ངེས་པ་ལ་ལྟོས་པའི་མིང་ཡིན་པས་སོ། ། ཆོས་ཅན། སྒྲོ་བཏགས་ཡིན་ཏེ།
དངོས་པོ་ལ་མ་གྲུབ་པའི་ཆོས་ཅན་ཡིན་པའི་ཕྱིར། དེས་ན་སྒྲ་རང་མཚན་དང༌། སྒྲ་སྤྱི་ཙམ་དང༌། མིང་དངོས་སུ་བཏགས་པ་ཙམ་ཡང་མཚོན་བྱ་མ་ཡིན་ཏེ། ལྷ་བྱིན་ལ་སོགས་པའི་མིང་གི་སྒྲ་ཐམས་ཅད་ཀྱང་མཚོན་བྱར་ཐལ་བའི་ཕྱིར་དང༌། གདགས་རུང་ཙམ་ཡང་མཚོན་བྱ་མ་ཡིན་ཏེ། གདགས་རུང་ཙམ་དེ་ཤེས་བྱ་ཐམས་ཅད་ལ་ཡོད་པའི་ཕྱིར་རོ། ། དེས་ན་རིགས་ཀྱི་སྒྲ་མཚན་ཉིད་ལ་ལྟོས་པ་རྒྱུ་མཚན་ཅན་གྱི་མིང་གི་སྤྱི་དེ་མཚོན་བྱ་ཡིན་ནོ། ། རྩོད་པ་སྤང་བ་ནི། མཚན་མཚོན་རྫས་གཅིག་མ་ཡིན་ན།
མཚན་ཉིད་རྟགས་སུ་བཀོད་ནས་མཚོན་བྱ་སྒྲུབ་པ་རང་བཞིན་གྱི་རྟགས་སུ་མི་འཐད་ལོ། ། ཤེས་བྱ་ཆོས་ཅན། ༼༢༣༦༽ མཚན་མཚོན་རྫས་གཅིག་མ་ཡིན་ཀྱང་ཐ་སྙད་སྒྲུབ་ཀྱི་གྲགས་པའི་རྗེས་དཔག་མི་འགལ་ཏེ། མཚོན་བྱ་སྒྲ་སྤྱི་དང་མཚན་ཉིད་དོན་སྤྱི་གཉིས་རྟོག་པ་འཁྲུལ་པས་གཅིག་ཏུ་བཟུང་བ་དེ་གཞན་སེལ་ཕྱིན་ཅི་མ་ལོག་པའི་སྒོ་ནས་ལྡོག་པ་སོ་སོར་ཕྱེ་སྟེ་ངོ་བོ་གཅིག་ཏུ་སྒྲུབ་པ་ལ། ཐ་སྙད་ཀྱི་རང་བཞིན་གྱི་རྟགས་སྦྱར་བས་ཀུན་ཏུ་ཐ་སྙད་པའི་ཚད་མ་འཇིག་རྟེན་གྱི་དོན་ལ་མི་བསླུ་བའི་ཕྱིར། གསུམ་པ་མཚན་གཞི་ལ། མཚན་ཉིད་ཀྱི་རྟེན་བྱེད་པ་མཚན་གཞིའི་མཚན་ཉིད་ཡིན་ལ། དབྱེ་ན། མཚན་གཞི་མཚན་ཉིད་པ་བ་ལང་གི་མཚན་གཞིར་ནོག་སོགས་འདུས་པ་དཀར་ཟལ་ལྟ་བུ་དང༌། བཏགས་པ་བ་བ་ལང་གི་མཚན་གཞིར་རྟ་བཞག་པ་ལྟ་བུ་སྟེ།
གཉིས་སོ། ། གསུམ་པ་ཆོས་གསུམ་སོ་སོའི་རྣམ་གཞག་ནི། སྣང་བའི་སྒྲུབ་པ་དང༌། སེལ་བའི་སྒྲུབ་པ་མི་ཕྱེད་པའི་བོད་བསྡུས་པ་འགའ་ཞིག་མཚན་མཚོན་གཞི་གསུམ་གྱི་རང་ལྡོག་ནི་སྒྲུབ་པ་ཁོ་ན་ཡིན་ཏེ། རང་གི་ ༼༢༣༧༽ རྣམ་པ་རང་དབང་དུ་འཆར་བས་ངེས་སུ་རུང་བའི་ཕྱིར། ཟེར་ན། ཆོས་གསུམ་པོ་རང་གི་རྣམ་པ་རང་དབང་དུ་འཆར་བ་དེ་ལྟ་ཡིན་ན་ཆོས་གསུམ་པོ་ཆོས་ཅན། རྟོག་མེད་ཀྱི་ཤེས་པའི་ཡུལ་དུ་ཐལ། རང་གི་རྣམ་པ་རང་དབང་དུ་འཆར་བའི་ཕྱིར། འདོད་ན།
སྒྲ་རྟོག་ཐམས་ཅད་སེལ་བའི་ཡུལ་ཅན་དུ་གསུངས་པ་དང་འགལ་ལོ། ། རང་ལུགས་ནི། ཤེས་བྱ་ཆོས་ཅན། སྣང་བའི་ལྡོག་པ་དོན་རང་མཚན་གང་ཡིན་པ་དེ་མཚན་མཚོན་གཞི་གསུམ་མིན་ཏེ། དེ་རྟོག་མེད་ཤེས་པའི་ཡུལ་ཡིན་ཅིང༌། མཚན་མཚོན་ཡིན་ན་གཞན་སེལ་ཡིན་པ་ངེས་ནའོ། ། ཆོས་ཅན། གཞན་སེལ་བའི་ཆོས་གསུམ་གྱི་རང་ལྡོག་ལ་སྒྲུབ་པ་མ་ཡིན་དགག་དང༌། མེད་དགག་གཉིས་སུ་ཡོད་དེ། དེ་ལ་དགག་བྱ་བཀག་ནས་ཆོས་གཞན་འཕེན་པ་དང༌།
མི་འཕེན་པ་གཉིས་ཡོད་པའི་ཕྱིར། དེ་ཡང་ཆོས་གསུམ་པོ་གཞན་སེལ་གྱི་ཆ་ནས་ ༼༢༣༨༽ དངོས་པོའི་ཆ་སྒྲུབ་ན་མ་ཡིན་དགག་དང༌། དངོས་མེད་ཀྱི་ཆ་སྒྲུབ་ན་མེད་དགག་ཡིན་ནོ། ། ཆོས་གསུམ་པོ་ཇི་ལྟར་འབྲེལ་ཞེ་ན། མཚན་མཚོན་གཉིས་རང་བཞིན་འབྲེལ་བ་ཡིན་ཏེ། བདག་གཅིག་ཏུ་འབྲེལ་བའི་ཕྱིར། དེ་གཉིས་དང་མཚན་གཞི་ཕལ་ཆེར་གནས་སྐབས་འབྲེལ་ལ། དངོས་པོ་མཚན་གཞི། མི་རྟག་པར་མཚོན་པ་ལ། སྐད་ཅིག་མ་མཚན་ཉིད་དུ་བཀོད་པ་ལྟ་བུ་རང་བཞིན་འབྲེལ་པའང་ཡོད་དོ། །
འབྲེལ་བ་དེ་ངེས་པར་བྱེད་པའི་ཚད་མ་གང་ཞེ་ན། མཚན་ཉིད་དོན་སྤྱི་དང་མཚོན་བྱ་སྒྲ་སྤྱི་གཉིས་གཅིག་ཏུ་བརྡ་ཆད་བྱས་པའི་རྟོག་པ་འཁྲུལ་པས་གཅིག་ཏུ་འཛིན་པ་ཉིད་མྱོང་བའི་རང་རིག་གིས་མཚན་མཚོན་འབྲེལ་བ་འགྲུབ་བོ། ། མཚན་གཞི་དང་མཚོན་བྱའི་འབྲེལ་བ། མཁས་པས་མཚན་ཉིད་ནམ་མཐོང་བ་ན་བརྡ་དྲན་པས་འགྲུབ་སྟེ། རྣམ་འགྲེལ་ལས། བློ་གྲོས་ཆེན་པོས་མཐོང་ཉིད་ལས། ། རྣམ་པ་ཐམས་ཅད་ངེས་པར་བྱེད། ། ༼༢༣༩༽ ཅེས་གསུངས་པའི་ཕྱིར་རོ། ། རྨོངས་པ་ལ་སྔོན་དཔེ་ལ་འབྲེལ་བ་དྲན་པའི་ཐ་སྙད་སྒྲུབ་ཀྱི་རྟགས་ཀྱིས་ངེས་དགོས་ཏེ། ཡུལ་ཡོད་ན་ཡང་རྨོངས་པས་འདིར། །
གཞན་དག་རྗེས་སུ་མི་བརྗོད་པ། ། གྲུབ་པ་དང་ནི་ཆོས་མཐུན་ལས། ། བརྡ་དྲན་བྱེད་པ་འབའ་ཞིག་གོ ། ཞེས་གསུངས་པའི་ཕྱིར་རོ། ། ཐ་སྙད་སྒྲུབ་ཀྱི་རྟགས་དེ་ཡང་གང་ཞེ་ན། རྟགས་ཀྱི་སྦྱོར་བའི་དབྱེ་བ་ནི་མཚན་མཚོན་གཞི་གསུམ་པོ་དེ་ལ་སྤྱི་དང་བྱེ་བྲག་སྦྱོར་བ་འདིར་གཏོགས་ཀྱི་སྦྱོར་བ་གཉིས་གཉིས་ཏེ། རང་ལྡོག་ཡིན་པར་མཚོན་ཚུལ་དྲུག དེ་ལས་བཟློག་པ་གཞན་ལྡོག་མིན་པར་མཚོན་ཚུལ་ལའང་དྲུག་གོ ། དང་པོ་དྲུག་ནི། ནོག་སོགས་འདུས་པ་དཀར་ཟལ་མཚན་གཞི།
བ་ལང་དུ་མཚོན། ནོག་སོགས་འདུས་པའི་གོང་བུ་མཚན་ཉིད་དུ་བཀོད་པ་ན། ནོག་སོགས་འདུས་པའི་གོང་བུ་མཚན་གཞི། སྤྱིར་མཚན་ཉིད་དུ་མཚོན། སྤྱིར་དངོས་འགལ་གཅོད་པའི་དོན་ ༼༢༤༠༽ ལྡོག་ཡིན་པ། བྱེ་བྲག་སྦྱོར་བ་འདིར་གཏོགས་ཀྱི་མཚན་ཉིད་དུ་མཚོན། བྱེ་བྲག་སྦྱོར་བ་འདིར་གཏོགས་ཀྱི་དངོས་འགལ་གཅོད་པའི་དོན་ལྡོག་ཡིན་པ་གཉིས། བ་ལང་མཚན་གཞི། སྤྱིར་མཚོན་བྱར་མཚོན། སྤྱིར་དོན་ལྡོག་རྒྱུ་མཚན་དུ་བྱས་པའི་མིང་ཡིན་པ།
བྱེ་བྲག་སྦྱོར་བ་འདིར་གཏོགས་ཀྱི་མཚོན་བྱར་མཚོན། བྱེ་བྲག་སྦྱོར་བ་འདིར་གཏོགས་ཀྱི་དོན་ལྡོག་རྒྱུ་མཚན་དུ་བྱས་པའི་མིང་ཡིན་པ་གཉིས། ནོག་སོགས་འདུས་པ་དཀར་ཟལ་མཚན་གཞི། སྤྱིར་མཚན་གཞིར་མཚོན། སྤྱིར་མཚན་ཉིད་ཀྱི་རྟེན་བྱེད་པ། བྱེ་བྲག་སྦྱོར་བ་འདིར་གཏོགས་ཀྱི་མཚན་གཞིར་མཚོན། བྱེ་བྲག་སྦྱོར་བ་འདིར་གཏོགས་ཀྱི་མཚན་ཉིད་ཀྱི་རྟེན་བྱེད་པ་གཉིས་ཏེ། དྲུག་ཡང་དག་གོ ། ལྡོག་པ་དྲུག་ནི། ནོག་སོགས་འདུས་པའི་གོང་བུ་མཚན་གཞི།
སྤྱིར་མཚོན་བྱ་མ་ཡིན་པར་མཚོན། སྤྱིར་དོན་ལྡོག་རྒྱུ་མཚན་དུ་བྱས་པའི་མིང་མ་ཡིན་པ། ༼༢༤༡༽ བྱེ་བྲག་སྦྱོར་བ་འདིར་གཏོགས་ཀྱི་མཚོན་བྱ་མ་ཡིན་པར་མཚོན། བྱེ་བྲག་སྦྱོར་བ་འདིར་གཏོགས་ཀྱི་དོན་ལྡོག་རྒྱུ་མཚན་དུ་བྱས་པའི་མིང་མ་ཡིན་པ་གཉིས། བ་ལང་མཚན་གཞི། སྤྱི་དང་བྱེ་བྲག་སྦྱོར་བ་འདིར་གཏོགས་ཀྱི་མཚན་ཉིད་མ་ཡིན་པར་མཚོན། སྤྱི་དང་བྱེ་བྲག་སྦྱོར་བ་འདིར་གཏོགས་ཀྱི་དངོས་འགལ་གཅོད་པའི་དོན་ལྡོག་མ་ཡིན་པ་གཉིས་ཏེ་བཞི་ཡང་དག་གོ ། ནོག་སོགས་འདུས་པ་དང་བ་ལང་མཚན་གཞིར་བྱས་ནས། བྱེ་བྲག་སྦྱོར་བ་འདིར་གཏོགས་ཀྱི་མཚན་གཞི་མ་ཡིན་པར་མཚོན་པ་སྐྱོན་མེད་ཡིན་ལ། སྤྱིར་མཚན་གཞི་མ་ཡིན་པར་མཚོན་པ་སྐྱོན་ཅན་ཡིན་ཏེ།
སྐབས་སྟོབས་ཀྱིས་མཚན་གཞིར་མི་རུང་བ་མེད་པའི་ཕྱིར་རོ། ། བ་ལང་མཚན་ཉིད་མ་ཡིན་པར་མཚོན་པ་སྐྱོན་མེད་ཡིན་ལ། ནོག་སོགས་འདུས་པ་དཀར་ཟལ་སྤྱིར་མཚན་ཉིད་མ་ཡིན་པར་མཚོན་པ་སྐྱོན་ཅན་ཡིན་ཏེ། ནོག་སོགས་འདུས་པ་དཀར་ཟལ་དེ་བ་ལང་དཀར་ཟལ་གྱི་ ༼༢༤༢༽ མཚན་ཉིད་ཡིན་པའི་ཕྱིར། ཕྱ་པ་ན་རེ། གལ་ཏེ་ནོག་སོགས་འདུས་པའི་གོང་བུ་མཚན་གཞི། སྦྱོར་བ་འདིར་གཏོགས་ཀྱི་མཚན་ཉིད་དུ་མཚོན། སྦྱོར་བ་འདིར་གཏོགས་ཀྱི་དངོས་འགལ་གཅོད་པའི་དོན་ལྡོག་མཚན་ཉིད་དུ་བཀོད་པའི་ཚེ། མཚན་ཉིད་སྦྱོར་བ་འདིར་གཏོགས་ཀྱི་དངོས་འགལ་གཅོད་པའི་དོན་ལྡོག་དེ་མཚན་གཞི་དཀར་ཟལ་དང་མཚོན་བྱ་བ་ལང་གཉིས་ལ་ཁེགས་ན། མཚན་གཞི་ལྐོག་ཤལ་ཡང་ཁེགས་པར་ཐལ་ལོ། །
གལ་ཏེ་མཚན་ཉིད་ཁེགས་ཀྱང་མཚན་གཞི་མ་ཁེགས་ན། མཚན་གཞི་ལ་མཚན་ཉིད་ཀྱིས་མ་ཁྱབ་པར་ཐལ་ལོ། ། གལ་ཏེ་དེ་གཉིས་ལ་མ་ཁེགས་ན་ཁྱབ་ཆེས་པར་ཐལ། མཚན་གཞི་མ་ཡིན་པ་ལའང་ཞུགས་པའི་ཕྱིར་ཟེར་ན། སྦྱོར་བ་འདིར་གཏོགས་ཀྱི་དངོས་འགལ་གཅོད་པའི་དོན་ལྡོག་གིས་བ་ལང་གི་དོན་ལྡོག་ལ་ཁྱབ་སྟེ། དེ་གཉིས་དོན་ལྡོག་གཅིག་ཡིན་པའི་ཕྱིར། དེས་ན་མཚན་གཞི་ལ་མ་ཁྱབ་པའི་སྐྱོན་ ༼༢༤༣༽ ལས་གྲོལ་ལོ། ། བ་ལང་གི་རང་ལྡོག་ལ་མ་ཁྱབ་སྟེ། དེ་གཉིས་རང་ལྡོག་ཐ་དད་ཡིན་པའི་ཕྱིར། དེས་ན་ཁྱབ་ཆེས་པའི་ཉེས་པ་མེད་དོ། །
གཞན་ལྡོག་མ་ཡིན་པར་མཚོན་ཚུལ་ལ་རྩོད་པ་སྤང་བ་ནི། མཚོན་བྱ་མ་ཡིན་པ་དེ་མཚོན་བྱ་ཡིན་ན། མཚོན་བྱའི་མཚན་ཉིད་བཀག་པས་མཚོན་པ་འགལ་ཏེ། ལྐོག་ཤལ་བཀག་པས་བ་ལང་དུ་མཚོན་པ་བཞིན་ནོ། ། མཚོན་བྱ་མ་ཡིན་ན་རྣམ་འཇོག་གི་རྒྱུ་ལ་མི་ལྟོས་པར་འགྱུར་རོ་ཞེ་ན། དེ་ལྟ་བུའི་རྩོད་པས་གནོད་པ་མེད་དེ། མཚོན་བྱ་མ་ཡིན་པ་དེ་མཚོན་བྱའི་མཚན་གཞི་ཡིན་ལ་རང་ལྡོག་མ་ཡིན་པའི་ཕྱིར། ཕྱ་པ་དང་གཙང་ནག་པ་ན་རེ། ནོག་སོགས་འདུས་པ་ལ་སྤྱིར་རྒྱུ་མཚན་ཅན་གྱི་སྒྲ་བློ་ཁེགས་ན། མཚན་ཉིད་ཀྱི་རང་ལྡོག་ལ་རྒྱུ་མཚན་ཅན་གྱི་སྒྲ་བློ་གྲུབ་པ་ཁེགས་པ་དང༌།
མཚོན་བྱའི་མཚན་ཉིད་བཀག་པའི་རང་ལྡོག་ལ་མཚོན་བྱའི་སྒྲ་བློའང་ཁེགས་པས་མཚན་ཉིད་ཀྱི་ཐ་སྙད་ ༼༢༤༤༽ དང༌། མཚོན་བྱ་མ་ཡིན་པའི་ཐ་སྙད་ཐམས་ཅད་རྒྱུན་ཁེགས་པར་ཐལ་ལོ། ། མ་ཁེགས་ན་མཚོན་བྱའི་མཚན་ཉིད་ཁྱབ་ཆེས་པར་ཐལ། ནོག་སོགས་འདུས་པ་དེ་རྒྱུ་མཚན་ཅན་གྱི་སྒྲ་བློ་གྲུབ་པ་ཡིན་པའི་ཕྱིར་ཞེ་ན། དེ་ལྟ་བུའི་རྩོད་པས་གནོད་པ་མེད་དེ། ནོག་སོགས་འདུས་པའི་མིང་ལ་རྒྱུ་མཚན་ཅན་གྱི་སྒྲ་བློ་མ་ཁེགས་པས་ཐ་སྙད་རྒྱུན་ཆད་པ་མེད་ལ། རང་ལྡོག་ལ་ཁེགས་པས་ཁྱབ་ཆེས་པ་མེད་པའི་ཕྱིར་རོ། ། གལ་ཏེ་མཚོན་བྱ་མ་ཡིན་པ་དེ་མཚོན་བྱའི་མཚན་གཞི་ཡིན་ན། དངོས་པོ་ལ་དངོས་མེད་དེ་མཚན་གཞི་དང༌། དངོས་པོ་དེ་མཚོན་བྱར་ཐལ་ལོ་ཞེ་ན།
དེ་ལྟ་བུའི་རྩོད་པས་གནོད་པ་མེད་དེ། མཚོན་བྱ་མ་ཡིན་པ་དེ་དོན་ལྡོག་རྒྱུ་མཚན་དུ་བྱས་པའི་མིང་ཡིན་པས་མཚོན་བྱར་འཐད་ལ། དངོས་མེད་དོན་བྱེད་ནུས་པས་སྟོང་པས་དངོས་པོར་འགལ་བའི་ཕྱིར་རོ། ། ཤེས་བྱ་ཆོས་ཅན། སྐབས་ལ་ལར་འགལ་བ་དང་མཚུངས་ ༼༢༤༥༽ པར་མངོན་པའི་སྦྱོར་བ་སྲིད་དེ། མཚོན་བྱ་མ་ཡིན་པ་དེ་མཚོན་བྱའི་མཚན་གཞི་ཡིན་པ་དེས་ནའོ། ། དེ་ལ་གཞི་ཐ་དད་ལ་ལྟོས་ནས་མཚུངས་པ་དང་འགལ་བ་མེད་ཀྱང་ལྡོག་པའི་སྒོ་ནས་མཚུངས་པར་མངོན་པ་དང་འགལ་བར་མངོན་པའི་སྦྱོར་བ་གཉིས། དང་པོ་ནི། ཤེས་བྱའི་ལྡོག་པ་མཚན་གཞི། ཤེས་བྱར་མཚོན།
བློའི་ཡུལ་དུ་བྱ་རུང་བ་བཀོད་པ་ལྟ་བུའོ། ། གཉིས་པ་ནི། བྱས་པ་མཚན་གཞི། སྒྲ་རྟག་པར་སྒྲུབ་པའི་རྟགས་ཡང་དག་མ་ཡིན་པར་མཚོན། སྒྲ་རྟག་པར་སྒྲུབ་པའི་ཚུལ་གསུམ་མ་ངེས་པ་བཀོད་པ་ན། སྒྲ་རྟག་པར་སྒྲུབ་པའི་ཚུལ་གསུམ་མ་ངེས་པ་མཚན་གཞི། དེ་སྒྲུབ་ཀྱི་རྟགས་ཡང་དག་ཏུ་མཚོན། དེ་སྒྲུབ་ཀྱི་ཚུལ་གསུམ་ངེས་པ་བཀོད་པ་ལྟ་བུ་ཡིན་ནོ། ། ཤེས་བྱ་ཆོས་ཅན། མཚན་མཚོན་གྲངས་མཉམ་པ་ཡིན་ཏེ།
མཚོན་བྱ་རེ་ལ་མཚན་ཉིད་རེ་ཡོད་པ་གང་ཞིག་མཚན་ཉིད་གཅིག་ལ་མཚོན་བྱ་དུ་མ་ ༼༢༤༦༽ དང༌། མཚོན་བྱ་གཅིག་ལ་མཚན་ཉིད་དུ་མ་དང༌། མཚན་ཉིད་དུ་མ་ལ་མཚོན་བྱ་གཅིག་དང༌། མཚོན་བྱ་དུ་མ་ལ་མཚན་ཉིད་གཅིག་མི་སྲིད་པའི་ཕྱིར། ཆོས་ཅན། རྟོག་ངོར་མཚན་མཚོན་ངོ་བོ་གཅིག་ཏུ་སྣང་བ་ཡིན་ཏེ། དེས་དེར་འཛིན་པའི་ཕྱིར། ཆོས་ཅན། མཚན་ཉིད་རྫས་ཡོད་དང་མཚོན་བྱ་བཏགས་ཡོད་དུ་ངེས་ཏེ། མཚན་ཉིད་དོན་དང་མཚོན་བྱ་མིང་དུ་ངེས་པའི་ཕྱིར།
ཤེས་བྱ་ཆོས་ཅན། བོད་བསྡུས་པ་འགའ་ཞིག་མཚན་མཚོན་དོན་ལ་རྫས་གཅིག་འདོད་པ་འཁྲུལ་ཏེ། མཚོན་བྱ་ནི་སྒྲོ་བཏགས་ཡིན་པའི་ཕྱིར། ཆོས་ཅན། ཉན་ཐོས་བྱེ་བྲག་སྨྲ་བ་ཁ་ཅིག་བུམ་པ་འདུས་བྱས་སུ་མཚོན་པའི་མཚན་ཉིད་སྐྱེ་གནས་རྒ་འཇིག་བཞི་བུམ་པ་ལས་རྫས་ཐ་དད་དུ་འདོད་པ་འཁྲུལ་ཏེ། མཚན་ཉིད་དེས་མཚོན་བྱ་ངོ་བོ་དབྱེར་མེད་དུ་མཚོན་མི་ནུས་ཏེ། རྫས་ཐ་དད་ཡིན་པའི་ཕྱིར། ཐ་དད་ལྡན་པར་མཚོན་ནུས་ཀྱང་བྱས་པ་མི་རྟག་ ༼༢༤༧༽ པ་དང་ལྡན་པར་འགྱུར་གྱི་མི་རྟག་པར་མི་འགྱུར་བའི་ཕྱིར་རོ། ། བོད་བསྡུས་པ་ཁ་ཅིག་ས་བོན་གཅིག་གིས་འབྲས་བུ་དུ་མ་བསྐྱེད་པ་ལྟར་མཚན་ཉིད་གཅིག་གིས་མཚོན་བྱ་དུ་མ་མཚོན་པ་དང༌། བསྒྲུབ་བྱ་གཅིག་ལ་རྟགས་དུ་མ་རུང་བ་ལྟར།
མཚན་ཉིད་དུ་མས་མཚོན་བྱ་གཅིག་མཚོན་པས་མཚན་མཚོན་གྲངས་མི་མཉམ་པར་འདོད་པ་འཁྲུལ་ཏེ། རྒྱུ་མཚན་འདི་ལྟར། མཚན་ཉིད་དེས་མཚོན་བྱ་དེ་མ་ཡིན་ལས་ཐ་དད་དུ་མ་ཕྱེ་བར་དེའི་ཐ་སྙད་དུ་མཚོན་མི་ནུས་ལ། འབྱེད་ན་ཡང་དེ་མིན་དེ་མཚོན་མི་ནུས་ཏེ། དེ་དང་དེ་མིན་འགལ་བའི་ཕྱིར་རོ། ། དོན་མི་འགལ་བ་སྒྲ་བློ་ཐ་དད་ཀྱི་མཚན་ཉིད་ཡིན་ན། ཟླ་བ་དང་རི་བོང་ཅན་ལྟར་རྣམ་གྲངས་པར་འགྱུར་བས་དོན་མི་མཚུངས་པ་དང༌། དཔེ་མི་མཚུངས་ཏེ། རྒྱུ་འབྲས་བསྐྱེད་བྱ་སྐྱེད་བྱེད་ཡིན་པས། རྐྱེན་སྟོབས་ཀྱིས་འབྲས་བུ་དུ་མ་སྲིད་ལ།
མཚན་མཚོན་རྣམ་པར་གཞག་འཇོག་ཡིན་པས་ ༼༢༤༨༽ གཅིག་གིས་དུ་མ་འཇོག་མི་ནུས་པའི་ཕྱིར་རོ། ། མཚན་ཉིད་དུ་མས་མཚོན་བྱ་གཅིག་མཚོན་པའང་མི་རུང་སྟེ། མཚོན་བྱ་ནི་དོན་ལྡོག་རྒྱུ་མཚན་དུ་བྱས་པའི་མིང་ཡིན་གྱི། དོན་ལྡོག་རྒྱུ་མཚན་དུ་མ་བྱས་ན། མིང་མཐུན་པ་ཙམ་གྱིས་མཚོན་བྱར་མི་འགྱུར་ལ། བསྒྲུབ་བྱ་ནི་གང་ལ་འབྲེལ་བ་ཡོད་པ་སྒྲུབ་ཀྱི། རྟགས་ཀྱི་གཞག་བྱ་མ་ཡིན་པས་མི་མཚུངས་སོ། ། རྒོལ་བ་ཁ་ཅིག་མཚན་མཚོན་གྱི་མིང་དོན་དེ་དག་ཕན་ཚུན་བཟློག་པའི་རྣམ་གཞག་གི་སྒོ་ནས་རྩོད་པས་འདིར་མི་གནོད་དེ། དེ་ཡང་འདི་ལྟར། མིང་དེའི་དོན་གཞན་དུ་བཏགས་ནས།
འདོད་པའི་མཚོན་བྱ་འགོག་པ་ཡོད་དེ། དཔེར་ན་སངས་རྒྱས་པས་རྗེས་དཔག་རང་གི་གཞལ་བྱ་ལ་གསར་དུ་མི་བསླུ་བའི་ཤེས་པས། ཚད་མར་མཚོན་པ་ལ་རྒྱང་འཕེན་པས། ཚད་མའི་དོན་དངོས་པོར་འཛིན་པ་ལ་བཏགས་ཏེ། རྗེས་དཔག་ཚད་མ་ཡིན་པ་འགོག་པས་འདིར་མི་གནོད་ ༼༢༤༩༽ དེ། དངོས་པོ་འཛིན་པ་ལ་ཚད་མའི་བརྡ་བྱེད་ན། དེ་རྗེས་དཔག་ལ་ངེད་ཀྱང་མི་འདོད་ལ། རང་གི་གཞལ་བྱ་ལ་གསར་དུ་མི་བསླུ་བའི་ཤེས་པ་ལ་ཚད་མའི་བརྡ་བྱེད་ན། ཁྱེད་ཀྱིས་རྗེས་དཔག་ཚད་མ་ཡིན་པ་དགག་མི་ནུས་སོ། ། རྒོལ་བ་འགའ་ཞིག་བུམ་པའི་གཟུགས་དཔྱད་མི་བཟོད་པས་ཀུན་རྫོབ་ཏུ་མཚོན་པ་ལ།
ཕྱིར་རྒོལ་འགའ་ཞིག་བུམ་པའི་གཟུགས་དོན་བྱེད་ནུས་པས་དོན་དམ་ཡིན་ནོ་ཞེས་དོན་དེའི་མིང་གཞན་དུ་བཏགས་ནས་རྩོད་པས་འདིར་མི་གནོད་དེ། དབུ་མ་པས་སྤྲོས་བྲལ་ལ་དོན་དམ་དུ་བྱས་པ་བུམ་པའི་གཟུགས་ལ་མ་གྲུབ་ལ། རྟོག་གེ་པས་དོན་བྱེད་ནུས་པ་ལ་དོན་དམ་གྱི་བརྡ་བྱས་པ་དེ་ཁོ་བོ་ཡང་འདོད་དོ། ། གཉིས་པ་བྱེ་བྲག་ཏུ་ཚད་མའི་མཚན་ཉིད་ངེས་པར་བྱ་བ་ལ། མཚན་ཉིད་ངོས་བཟུང༌། དེས་སྒྲོ་འདོགས་ཇི་ལྟར་གཅོད་པའི་ཚུལ་ལོ། ། དང་པོ་ལ་གསུམ་ལས། གཞན་གྱིས་བཏགས་པ་དགག་པ་ནི། སློབ་ ༼༢༥༠༽ དཔོན་ལྷ་དབང་བློ། མི་བསླུ་བའི་ཤེས་པ་དང་སྔར་མ་ཤེས་པའི་དོན་གསལ་བར་བྱེད་པའི་ཤེས་པ་ཚད་མའི་མཚན་ཉིད་རྣམ་གྲངས་པ་ཡིན་པར་འདོད་དོ། །
དེ་སྐད་དུ། དེ་བས་ན་དེ་ལྟར་ཚད་མའི་མཚན་ཉིད་མི་བསླུ་བ་གཅིག་བཤད་དོ། ། མ་ཤེས་དོན་གྱི་གསལ་བྱེད་ཀྱང་གཞན་མཚན་ཉིད་གཉིས་པ་ཡིན་ནོ་ཞེས་གསུངས་པའི་ཕྱིར་རོ། ། རྒྱན་མཁན་པོ་ཐ་སྙད་པ་དང་དོན་དམ་པའི་ཚད་མ་སོ་སོར་ཕྱེ་སྟེ། དང་པོ་ནི་གཟུང་འཛིན་གཉིས་སུ་སྣང་བ་མེད་པའི་ཤེས་པ། འཕགས་པ་རྣམས་ཀྱི་སོ་སོ་རང་གིས་རིག་པའི་ཡེ་ཤེས་ཀྱི་ཕུལ་དུ་འགྱུར་བ་གསལ་བར་མྱོང་བ་དེ་ཡིན་ལ། དེ་དོན་དམ་པ་ཡང་ཡིན་ལ། ཚད་མ་ཡང་ཡིན་པས་དོན་དམ་པའི་ཚད་མའོ། ། དེ་མ་ཤེས་དོན་གསལ་ཡིན་གྱི་མི་བསླུ་བ་མ་ཡིན་ཏེ། བཅད་པའི་དོན་ཐོབ་པ་མེད་པའི་ཕྱིར་རོ། །
ཐ་སྙད་པའི་ཚད་མ་ནི་སོ་སོ་སྐྱེ་བོའི་རྒྱུད་ལ་ཡོད་པ། གཟུང་འཛིན་གཉིས་སུ་ ༼༢༥༡༽ སྣང་བའི་མངོན་སུམ་དང་རྗེས་དཔག་གཉིས་ཡིན་ལ། དེ་ནི་མི་བསླུ་བ་ཡིན་ཏེ། བཅད་པའི་དོན་ཐོབ་པ་ཡོད་པའི་ཕྱིར་རོ། ། ཞེས་སྨྲ་སྟེ། དེས་མཛད་པའི་འགྲེལ་བ་ལས། མ་ཤེས་དོན་གྱི་གསལ་བྱེད་ཅེས་བྱ་བ་ནི་དོན་དམ་པ་གསལ་བྱེད་ཅེས་བྱ་བའི་དོན་ཏོ། ། དོན་དམ་པ་ཡང་གཉིས་སུ་མེད་པའི་རང་བཞིན་ཉིད་ཡིན་པས་དེ་ལ་གསལ་བར་བྱེད་པ་ནི་ཚད་མ་ཉིད་ཡིན་ནོ་ཞེས་དང༌། འདི་ནི་དོན་དམ་པའི་ཚད་མའི་མཚན་ཉིད་ཡིན་ལ། སྔ་མ་ནི་ཐ་སྙད་པ་ཡིན་ནོ་ཞེས་དང༌།
ཀུན་རྫོབ་པའི་ཤེས་པ་ནི། མ་ཤེས་པའི་དོན་གསལ་བར་བྱེད་པ་མ་ཡིན་ནོ། ། དེས་ནི་མ་ཤེས་པའི་དོན་འགའ་ཡང་གསལ་བ་མ་ཡིན་ནོ། ། སོ་སོར་བཟུང་བའི་གཟུགས་ལ་སོགས་པ་ཉིད་རྣམ་པར་རྟོགས་པའི་ཕྱིར་རོ་ཞེས་གསུངས་པའི་ཕྱིར་རོ། ། སློབ་དཔོན་ཆོས་མཆོག་ནི་རྣམ་ངེས་ལས། འདི་དག་གིས་དོན་ཡོངས་སུ་བཅད་ནས་འཇུག་པ་ན། དོན་བྱ་བ་ལ་བསླུ་བ་ ༼༢༥༢༽ མེད་པའི་ཕྱིར་རོ་ཞེས་པའི་ཚིག་གསུམ་གྱིས་མཚོན་པའི་ཁྱད་པར་གསུམ་ལྡན་ནི། རང་གི་ངོ་བོའི་ཁྱད་པར་དོན་ཐོབ་བྱེད་ཀྱི་ནུས་པ། ཡུལ་གྱི་ཁྱད་པར་ཡོངས་སུ་བཅད་པའི་འཇུག་ཡུལ་ཐོབ་པའོ། ། བྱེད་པའི་ཁྱད་པར་དོན་ཡོངས་སུ་གཅོད་བྱེད་ལ་གནས་པའི་ནུས་པ་སྟེ།
ཤེས་པས་དོན་ཡོངས་སུ་བཅད་ནས་ཞུགས་པས་ཐོབ་པའི་ནུས་པ་ཡིན་གྱི། རྐང་ལག་ལ་སོགས་པས་ཐོབ་པའི་ནུས་པ་མ་ཡིན་ནོ། ། དེ་ལ་ངོ་བོའི་ཁྱད་པར་གྱིས་དངོས་པོར་འཛིན་པ་ཚད་མའི་མཚན་ཉིད་ཡིན་པ་གཅོད་ལ། ཡུལ་གྱི་ཁྱད་པར་གྱིས་མི་སྲིད་པ་གཅོད་ཅིང༌། བྱེད་པའི་ཁྱད་པར་གྱིས་ཁྱབ་ཆེས་པ་གཅོད་ལ། མ་ཁྱབ་པ་གཅོད་པ་ཞིག་ཁ་བསྐང་ངོ༌། ། བདེན་པའི་དོན་རྟོགས་ཚད་མའི་བྱེད་པ་ཡིན་གྱི་མཚན་ཉིད་མ་ཡིན་ནོ་ཞེས་གསུངས་སོ། ། བྲམ་ཟེའི་རྗེས་སུ་འབྲང་བ་རྣམས་ནི། བདེན་པའི་དོན་རྟོགས་ཆོས་གསུམ་ལྡན་ཏེ། སྔར་མ་རྟོགས་པའི་དོན་ལ་འཛིན་སྟངས་ ༼༢༥༣༽ མི་འཁྲུལ་བས་སྒྲོ་འདོགས་སེལ་བ་ཞེས་བྱའོ། །
དེའང་ངོ་བོའི་ཁྱད་པར་བཟློག་ཕྱོགས་ཀྱི་སྒྲོ་འདོགས་སེལ་བ། ཡུལ་གྱི་ཁྱད་པར་སྔར་མ་རྟོགས་པའི་དོན་ཡིན་ལ། དེ་ཡང་ཡུལ་དུས་རྣམ་པ་སོ་སོར་ངེས་པའི་རིགས་སྔར་མ་རྟོགས་པ་རྟོགས་པའོ། ། འཛིན་སྟངས་ཀྱི་ཁྱད་པར་དོན་ལ་མི་འཁྲུལ་བའོ། ། དེའང་རང་གིས་སྒྲོ་མ་བཏགས་པའི་དོན་ལ་མི་འཁྲུལ་བའོ། ། ཞེས་གསུངས་སོ། ། དེ་དག་གི་མི་འཐད་པའི་ཆ་དགག་ན། ཤེས་བྱ་ཆོས་ཅན། ལྷ་དབང་བློས་མི་བསླུ་བའི་ཤེས་པ་དང༌། མ་ཤེས་པའི་དོན་གསལ་བར་བྱེད་པའི་ཤེས་པ་གཉིས་ཚད་མའི་མཚན་ཉིད་ཐ་དད་པ་གཉིས་སུ་འདོད་པ་མི་འཐད་དེ།
མཚན་ཉིད་ཐ་དད་པ་གཉིས་ཀྱིས་འཇོག་ན་མཚོན་བྱ་ཚད་མ་དེའང་གཉིས་སུ་འགྱུར་དགོས་པའི་ཕྱིར། རྟགས་གྲུབ་སྟེ། མཚོན་བྱ་གཅིག་ལ་དོན་ལྡོག་གཉིས་མེད་པའི་ཕྱིར་རོ། ། རྒྱན་མཁན་པོའི་བཞེད་པའང་མི་འཐད་དེ། ༼༢༥༤༽ ཚད་མ་སྤྱིའི་མཚན་ཉིད་གང་ཡིན་དྲིས་པ་ན། འདི་ཐ་སྙད་པའི་ཚད་མའི་མཚན་ཉིད་ཡིན་ལ། འདི་དོན་དམ་པའི་ཚད་མའི་མཚན་ཉིད་ཡིན་ནོ་ཞེས་སོ་སོར་ཕྱེ་ནས་བརྗོད་པས་མ་འབྲེལ་བའི་ཕྱིར། ཤེས་བྱ་ཆོས་ཅན། ཚད་མ་སྤྱིའི་མཚན་ཉིད་གཅིག་མི་སྲིད་པར་ཐལ། མི་བསླུ་བའི་ཤེས་པ་དེ་ཐ་སྙད་པའི་ཚད་མའི་མཚན་ཉིད་དང༌།
མ་ཤེས་པའི་དོན་གསལ་བར་བྱེད་པའི་ཤེས་པ་དེ་དོན་དམ་པའི་ཚད་མའི་མཚན་ཉིད་དེ། མཚན་མཚོན་གཉིས་ཡིན་པའི་ཕྱིར། འདོད་ན། མཚོན་བྱ་ཚད་མ་གཅིག་མི་འཐད་པར་ཐལ་ལོ། ། སློབ་དཔོན་ཆོས་མཆོག་ཚད་མའི་མཚན་ཉིད་སྟོན་པའི་ཚིག་ལ་མ་ཁྱབ་པ་གཅོད་ཚུལ་གཞན་ནས་ཁ་བསྐང་ངོ་ཞེས་གསུངས་པ་འདིའང་མི་འཐད་དེ། མཚན་ཉིད་དུ་བཞག་པའི་ཚིག་ལ་མ་ཁྱབ་པ་གཅོད་པའི་ནུས་པ་མེད་ན་གཞན་ནས་ཁ་བསྐང་བས་ཚིག་སྔ་མ་སྐྱོན་ཅན་དུ་གྱུར་པ་བཟློག་མི་ནུས་པའི་ཕྱིར་རོ། ། བདེན་པའི་དོན་རྟོགས་ཚད་མའི་བྱེད་པ་ ༼༢༥༥༽ ཡིན་གྱི་མཚན་ཉིད་མ་ཡིན་ནོ་ཞེས་གཉིས་སུ་འབྱེད་པ་གཞུང་གི་དགོངས་པ་མ་ཡིན་པས་མི་འཐད་དོ། ། ཤེས་བྱ་ཆོས་ཅན། བྲམ་ཟའི་རྗེས་འབྲང་རྣམས་བདེན་པའི་དོན་རྟོགས་ཆོས་གསུམ་ལྡན་ཚད་མའི་མཚན་ཉིད་དུ་འདོད་པ་མི་འཐད་པར་ཐལ། དེ་ལྟར་འདོད་པ་ལ་མི་དགོས་མ་ཁྱབ་མི་སྲིད་པའི་སྐྱོན་གསུམ་ཡོད་པའི་ཕྱིར།
དེ་ཡང་ཡུལ་གྱི་ཁྱད་པར་སྔར་མ་རྟོགས་པ་ལ་རྣམ་བཅད་མེད་པས་མི་དགོས་ཏེ། འཛིན་སྟངས་དོན་ལ་མི་འཁྲུལ་ན་རྟོགས་ཟིན་ལ་འཇུག་པ་མི་སྲིད་པའི་ཕྱིར། ངོ་བོའི་ཁྱད་པར་སྒྲོ་འདོགས་གཅོད་པས་མངོན་སུམ་ལ་མ་ཁྱབ་ཏེ། མངོན་སུམ་རྟོག་བྲལ་ཡིན་པས་སྒྲོ་འདོགས་གཅོད་པ་མེད་པའི་ཕྱིར་རོ། ། དོན་བདེན་པ་གོ་བ་དོན་ཇི་ལྟར་ཡིན་པ་ལྟར་འཛིན་པ་ལ་བྱེད་ན། མི་སྲིད་དེ། མངོན་སུམ་གྱིས་ཀྱང་དོན་དང་འདྲ་བ་མཐོང་བ་ལ་མཐོང་བར་འཇོག་གི་དོན་དངོས་མཐོང་བ་མེད་པའི་ཕྱིར། གཉིས་པ་རང་ལུགས་བཞག་པ་ནི་སློབ་དཔོན་ ༼༢༥༦༽ ཕྱོགས་གླང་གིས་གཞུང་གི་ཆ་འགའ་ཞིག་ཏུ་མི་བསླུ་བའི་ཤེས་པ་དང༌། འགའ་ཞིག་ཏུ་མ་ཤེས་པའི་དོན་གསལ་བྱེད་ཀྱི་ཤེས་པ་གསུངས་ལ། དཔལ་ལྡན་ཆོས་གྲགས་ཀྱིས་དེ་གཉིས་དགོངས་པ་གཅིག་ཏུ་མཛད་ནས་བློ་དེ་དོན་རང་མཚན་ལ་མི་བསླུ་བའི་ནུས་པ་ཉིད་ལ་བཞེད་དོ། །
ཤེས་བྱ་ཆོས་ཅན། ཐ་སྙད་པ་དང་དོན་དམ་པའི་ཚད་མ་གཉིས་ཀ་ལ་ཡང་མི་བསླུ་བ་དང་མ་ཤེས་དོན་གསལ་གཉིས་པོ་འཇུག་སྟེ། དེ་གཉིས་ཀའང་འཇུག་ཡུལ་ལ་མི་བསླུ་བའི་ཕྱིར་དང༌། སྔར་མ་རྟོགས་པའི་དོན་ལ་འཇལ་བྱེད་དུ་འཇུག་པའི་ཕྱིར་རོ། ། མི་བསླུ་བ་དེ་ཡང་ལས་དང་བྱེད་པ་པོ་དང་བྱ་བ་གསུམ་གྱི་བདག་ཉིད་ཅན་ཡིན་པས་མི་བསླུའོ། ། བྱེད་པ་པོ་གང་མི་བསླུ་ན། ཤེས་པ་མ་འཁྲུལ་བ་དོན་ཇི་ལྟར་གནས་པ་ལྟར་ཡོད་པ་ལ་ཡོད་པར་ཤེས། མེད་པ་ལ་མེད་པར་ཤེས་པ་དེ་མི་བསླུ། ལས་གང་ལ་མི་བསླུ་ན་ཤེས་བྱ་ལ་དོན་རང་མཚན་དུ་ཡོད་ན་དོན་བྱེད་ནུས་པར་མི་བསླུ། རང་མཚན་དུ་ ༼༢༥༧༽ མེད་ན་དོན་བྱེད་མི་ནུས་ཉིད་མི་བསླུའོ། །
བྱ་བ་ཇི་ལྟར་མི་བསླུ་ན། དོན་རང་མཚན་ལ་ཞུགས་ན་རང་མཚན་ཐོབ་པ་ལ་མི་བསླུ། རང་མཚན་མེད་པས་དེ་ལ་མི་འཇུག་ན། ལྡོག་པ་པོ་མེད་པ་ཉིད་ལ་མི་བསླུ་བའོ། ། མདོར་ན་ཡུལ་ཇི་ལྟར་གནས་པ་ལྟར་རྟོགས་པའམ་ཐོབ་པར་བྱེད་པ་ནི་ཡུལ་ཅན་གྱི་མི་བསླུ་བ་ཡིན་ལ། ཡུལ་རང་མཚན་ཇི་ལྟར་གནས་པ་ལྟར་དོན་བྱེད་ནུས་པ་ནི་ཡུལ་གྱི་མི་བསླུ་བ་ཡིན་ཏེ། དེ་སྐད་དུ། ཚད་མ་བསླུ་མེད་ཅན་ཤེས་པ། ། དོན་བྱེད་ནུས་པར་གནས་པ་ནི། ། མི་བསླུ།
ཞེས་དང༌། དེའི་འགྲེལ་པར་ལྷས། མི་བསླུ་བ་དེ་ཡང་དོན་ཡོངས་སུ་བཅད་ནས་འཇུག་པ་དོན་གྱི་རང་གི་ནུས་པས་ཇི་ལྟར་འདོད་པའི་དོན་དེ་ལྟ་བུའི་ངོ་བོའི་མི་བསླུ་བ་ནི་ཡུལ་གྱི་ཆོས་སོ། ། དེའི་དེ་ལྟ་བུར་གྱུར་པ་རྟོགས་པ་ན་ཤེས་པའི་མི་བསླུ་བ་ནི་ཡུལ་ཅན་གྱི་ཆོས་སོ། ། དེ་གང་ལ་ཡོད་པ་དེ་ནི་བསླུ་བ་མེད་པ་ཅན་གྱི་ཤེས་པའོ། ། ཞེས་གསུངས་པའི་ཕྱིར་རོ། ། མདོར་ན་རང་གི་ ༼༢༥༨༽ གཞལ་བྱ་རང་མཚན་ལ་གསར་དུ་མི་བསླུ་བའི་ཤེས་པ་ཉིད་ཚད་མའི་མཚན་ཉིད་ཡིན་ནོ། ། གསུམ་པ་རྩོད་པ་སྤང་བ་ནི། འོ་ན་དགག་རྟགས་ལ་བརྟེན་པའི་རྗེས་དཔག་གི་འཇུག་ཡུལ་རང་མཚན་མེད་ན། ཚད་མ་མིན་པར་འགྱུར་ལ།
ཡོད་ན་གང་ཡིན་ཅེ་ན། ལྟར་རུང་བུམ་པ་དམིགས་རུང་མ་དམིགས་པའི་རྟགས་ལས། ལྟར་རུང་བུམ་པས་དག་པའི་ས་ཕྱོགས་སུ། ལྟར་རུང་བུམ་པ་མེད་ངེས་ཀྱི་ཐ་སྙད་བྱ་རུང་དུ་འཇལ་བའི་རྗེས་དཔག་གི་འཇུག་ཡུལ་ནི། ལྟར་རུང་བུམ་པས་དབེན་པའི་ས་ཕྱོགས་རང་མཚན་པ་ཡིན་ནོ། ། དེ་བཞིན་དུ་དུ་བས་དབེན་པའི་སྔོ་ཕྱུར་བ་དང་ལྡན་པའི་མཚན་མོ་རང་མཚན་དང༌། ཤིང་ཤ་པས་དབེན་པའི་བྲག་རྫོང་རང་མཚན་སོགས་རིགས་འགྲེའོ། ། དོན་བྱེད་ནུས་སྟོང་གི་རྟགས་ལས་འདུ་མ་བྱས་ཀྱི་ནམ་མཁའ་དངོས་མེད་དུ་འཇལ་བའི་རྗེས་དཔག་གི་འཇུག་ཡུལ་ནི་ཁོ་རང་ལ་སྣང་བའི་འདུས་མ་བྱས་ནམ་མཁའ་དངོས་མེད་ཀྱི་གཟུང་རྣམ་དེ་ཡིན་ཏེ། རང་གིས་མཚན་ཉིད་མི་ ༼༢༥༩༽ ཤེས་པ། ། ཤེས་པ་གང་ཡིན་ཞེས་དགོངས་ཕྱིར། །
རང་གི་མཚན་ཉིད་དཔྱད་ཕྱིར་རོ། ། ཞེས་དང༌། དེའི་འགྲེལ་བར་ལྷས། གལ་ཏེ་དོན་བྱེད་པར་ནུས་པ་མེད་པའི་ཡུལ་ཅན་གྱི་རྗེས་སུ་དཔག་པ་ནི་ཚད་མ་ཉིད་མ་ཡིན་པར་ཐལ་བར་འགྱུར་རོ་ཞེ་ན། འདི་ལ་ཡང་རང་གི་མཚན་ཉིད་མ་རྟོགས་པ་ལ་མི་ཤེས་པའི་ཡུལ་ཅན་ཉིད་ཡོད་པའི་ཕྱིར་རོ། ། རང་གི་མཚན་ཉིད་ཁོ་ན་མེད་པ་ཉིད་དུ་བཏགས་པའི་ཕྱིར་རོ། ། བུམ་པ་ལ་སོགས་པ་དོན་གྱི་བྱ་བ་བྱེད་པ་དགག་པར་བྱ་བ་མེད་པ་ཉིད་དུ་རྟོགས་པའི་ཕྱིར་རམ། ཕྱོགས་ལ་སོགས་པ་དེས་དབེན་པའི་ཡུལ་དེ་ལྟར་དེས་དབེན་པའི་ངོ་བོར་ཤེས་པའི་ཕྱིར། དོན་དམ་པར་མི་དམིགས་པ་ཡང་རང་གི་མཚན་ཉིད་ཀྱི་རྟེན་ཅན་ཡིན་ནོ། ། གང་དུ་ནམ་མཁའ་ལ་སོགས་པ་རྣམ་པར་གཅོད་པ་ན།
ཕྱི་རོལ་གྱི་དངོས་པོ་རྟེན་མེད་པ་དེ་ལ་ཡང་ནམ་མཁའི་རྒྱུས་སྟོང་པ་དེའི་རྣམ་པར་རྟོག་པའི་བློ་ཉིད་རྟེན་ཡིན་པ་དེ་ལྟར་ན་ཐམས་ ༼༢༦༠༽ ཅད་དངོས་པོ་ལ་རེག་པ་ཡིན་ནོ་ཞེས་གསུངས་པའི་ཕྱིར་རོ། ། འོ་ན་རང་འགྲེལ་ལས། རྗེས་སུ་དཔག་པར་བྱ་བ་ཤེས་པ་འདི་གཉིས་ནི་དངོས་པོ་ལས་མ་སྐྱེས་པའི་ཕྱིར། དེ་སྣང་བ་ཉིད་མ་ཡིན་ཡང་དེ་ལས་སྐྱེས་པའི་ཕྱིར་དེར་འཁྲུལ་པ་མེད་པ་དག་ཡིན་ཏེ། དེས་ན་ཚད་མ་ཡིན་ཏེ། མངོན་སུམ་བཞིན་ནོ། ། མངོན་སུམ་གྱི་ཚད་མ་ཉིད་ཀྱང་དོན་འཁྲུལ་པ་མེད་པ་ཁོ་ན་ཡིན་ཏེ། དེ་མེད་པར་འབྱུང་བ་ནི་དེར་འཁྲུལ་བའི་ཕྱིར་རོ། ། ཞེས་གསུངས་པས་གཟུང་རྣམ་ལ་མ་འཁྲུལ་བར་ཐལ། དེ་འཇུག་ཡུལ་ཡིན་པའི་ཕྱིར།
འདོད་ན། དེ་ལ་འཁྲུལ་པར་ཐལ། དེ་ཕྱི་རོལ་གྱི་དོན་མ་ཡིན་པ་ལ་དེར་ཞེན་པའི་ཕྱིར་ཏེ། ཇི་བཞིན་མངོན་ཞེན་མིན་པའི་ཕྱིར། ། གཉིས་པ་འཁྲུལ་པ་ཡིན་པར་བཞེད། ། ཅེས་གསུངས་པའི་ཕྱིར་ཟེར་ན། སྔ་མ་ལ་ཁྱབ་པ་མེད་དེ། དེ་ལ་དོན་དུ་ཞེན་ནས་ཞུགས་པས་དོན་ཐོབ་པའི་ཆ་ནས་དེ་ལ་འཁྲུལ་པ་མེད་པར་བརྗོད་ཀྱི། དེས་མ་ ༼༢༦༡༽ འཁྲུལ་བའི་གོ་མི་ཆོད། དོན་ཐོབ་པ་ཡང་དོན་དེ་ཡོད་ན་ཡོད་པར་ཤེས།
མེད་ན་མེད་པར་ཤེས་པ་ཡིན་ནོ། ། ཡང་ཁ་ཅིག་ན་རེ། ཚད་མ་ཡིན་ན་རང་མཚན་ལ་མི་བསླུ་བ་ཡིན་ལ། དེ་འདུས་མ་བྱས་ནམ་མཁའ་དངོས་མེད་དུ་འཇལ་བའི་ཚད་མ་ལ་མ་ཁྱབ་ཅིང་ཉེ་བར་བསླད་པ་དུང་གི་ཁ་དོག་སེར་འཛིན་གྱི་དབང་ཤེས་དང༌། ལྗོན་ཤིང་འགྲོར་སྣང་ལ་ཁྱབ་ཆེས་ཏེ། དེ་གཉིས་ཀྱང་དུང་གི་ཁ་དོག་དཀར་པོ་དང༌། ལྗོན་ཤིང་སྡོད་པ་ལ་མི་བསླུ་བས་དེ་གཉིས་ཀྱང་ཚད་མར་འགྱུར་རོ་ཞེ་ན། འདུས་མ་བྱས་ནམ་མཁའ་དངོས་མེད་དུ་འཇལ་བའི་རྗེས་དཔག་ཆོས་ཅན། མི་བསླུ་བར་འཐད་དེ། འདུས་མ་བྱས་ནམ་མཁའ་དེ་རང་མཚན་དུ་ཡོད་མེད་དཔྱད་ནས་དངོས་མེད་དུ་རྟོགས་པའི་ཕྱིར།
ཉེ་བར་བསླད་པ་དུང་གི་ཁ་དོག་སེར་འཛིན་གྱི་དབང་ཤེས་ཆོས་ཅན། རང་མཚན་ལ་མི་བསླུ་བའི་ནུས་པ་མེད་དེ། རྟོག་མེད་གང་ཞིག དེ་མ་ཡིན་ལ་དེར་སྣང་བའི་ ༼༢༦༢༽ ཕྱིར། རྣམ་ངེས་ལས། ཉེ་བར་བསླད་པ་བསླུ་བའི་ཕྱིར། ། མངོན་སུམ་ལྟར་སྣང༌། ཞེས་བཤད་དོ། ། གཉིས་པ་དེས་སྒྲོ་འདོགས་གཅོད་པའི་ཚུལ་ལ་གཉིས་ལས། དང་པོ་ཇི་ལྟར་སེལ་བ་ནི།
ཀུན་ཏུ་ཐ་སྙད་པའི་ཚད་མའི་སྟོབས་ཀྱི་འཇུག་ལྡོག་བྱེད་པ་ན། ངེས་ཤེས་འདྲེན་དགོས་ཏེ། ངེས་ཤེས་མ་དྲངས་ན་འཇུག་ལྡོག་བྱེད་མི་ནུས་པའི་ཕྱིར། དེ་སྐད་དུ། ཡོད་མེད་ངེས་པའི་འབྲས་ཅན་མིན། ། ཕྱིར་ན་ཚད་མ་ཉིད་མི་འགྱུར། ། ཞེས་གསུངས་པའི་ཕྱིར། དེ་ལ་ངེས་པའི་མཚན་ཉིད་ཐེ་ཚོམ་ཆོད་པ། དབྱེ་ན་མི་བསླུ་བའི་དོན་ལ་ཐེ་ཚོམ་ཆོད་པ་ཡང་དག་པའི་ངེས་པ་དང༌། བསླུ་བའི་དོན་ལ་ཐེ་ཚོམ་ཆོད་པ་ལོག་ཤེས་ཀྱི་ངེས་པའོ། །
འདི་ཚད་མ་སྐྱེས་པ་ན་འཇིག་པས་ངེས་པ་བཏགས་པ་བ་ཡིན་པའི་ཕྱིར་འདིར་བཤད་པར་བྱ་བ་མ་ཡིན་ནོ། ། ཡང་དག་པའི་ངེས་པའི་འགལ་ཟླ་སྒྲོ་འདོགས་ཡིན་ལ། དེའི་མཚན་ཉིད་གནས་ལུགས་ལས་ ༼༢༦༣༽ མཐའ་གཞན་དུ་རྟོག་པའི་བློ། དབྱེ་ན་རྟོག་པ་ལོག་ཤེས་དང༌། ཐེ་ཚོམ་གཉིས། རྟོག་མེད་ལོག་ཤེས་ནི། ངེས་པའི་བསལ་བྱ་སྒྲོ་འདོགས་མ་ཡིན་ཏེ། ངེས་ཤེས་རྟོག་པ་ཡིན་པས་བསལ་མི་ནུས་པའི་ཕྱིར་རོ། ། ཁ་ཅིག་ན་རེ། ཡང་དག་པའི་ངེས་པ་ཡིན་ན་སྒྲོ་འདོགས་སེལ་བས་མ་ཁྱབ་ཏེ།
གློ་བུར་བའི་རྗེས་དཔག་ལའི་མེ་མཐོང་བའི་ཚེ་སྔར་མ་རྟོགས་པ་རྟོགས་པ་ཡིན་གྱི་སྒྲོ་འདོགས་གཉིས་པོ་མ་བཅད་པའི་ཕྱིར་ལོ། ། དུ་བ་གློ་བུར་དུ་མཐོང་བའི་རྟགས་ལས་ལ་ལ་མེ་རྟོགས་པའི་རྗེས་དཔག་ཆོས་ཅན། སེལ་པས་འཇུག་པ་ཡིན་ཏེ། རང་ཡུལ་ལ་འཇུག་པ་གང་ཞིག སྣང་བས་མི་འཇུག་པས་སོ། ། འོ་ན་དེས་སྒྲོ་འདོགས་གང་བཅད་ཅེ་ན། དེ་ལྟ་བུའི་རྗེས་དཔག་དེའི་ཡུལ་ས་ཕྱོགས་དེ་མེ་མེད་ཀྱི་ས་ཕྱོགས་གཞན་དང་མཚུངས་པར་འཛིན་པའི་བློ་ཆོས་ཅན། ལོག་ཤེས་ཡིན་ཏེ། དེ་མ་ཡིན་ལ་དེར་འཛིན་པའི་བློ་ཡིན་པའི་ ༼༢༦༤༽ ཕྱིར། སྒྲོ་འདོགས་དེ་བཅད་དོ། །
ཡང་དག་པའི་ངེས་པས་སྒྲོ་འདོགས་སེལ་བའི་ཚུལ་ཡང༌། སྒྲོ་འདོགས་ཀྱི་ས་བོན་མེད་པར་བྱེད་པའི་ནུས་པ་བྱིས་པའི་ངེས་པ་ལ་མེད་ལ། མངོན་དུ་རྒྱུ་གཞན་ལ་ཡིད་གཏད་པས་ཀྱང་ལྡོག་པས་དེ་སེལ་བ་ལ་ངེས་པ་མི་དགོས། འོན་ཀྱང་ཡང་དག་པའི་ངེས་པ་དེའི་བྱེད་པ་མ་ཉམས་པ་དེ་སྲིད་དུ་དེ་མིན་དུ་འཛིན་པའི་སྒྲོ་འདོགས་མི་སྐྱེ་བ་ཙམ་ཡིན་ནོ། ། གཉིས་པ་རྩོད་པ་སྤང་བ་ནི། ཡང་དག་པའི་ངེས་པ་དང་སྒྲོ་འདོགས་གཉིས་ཡུལ་དང་ངོ་བོ་དང་དུས་གསུམ་ལ་གཅིག་དང་ཐ་དད་བརྟག་པའི་རྩོད་པ་གསུམ་གྱིས་འདིར་མི་གནོད་དེ། རྒྱུ་མཚན་འདི་ལྟར། ངེས་པ་དང་སྒྲོ་འདོགས་གཉིས་ཡུལ་གཅིག་གམ་ཐ་དད། མི་གཅིག་ན་བསལ་བྱ་སེལ་བྱེད་དུ་མི་འཐད་དེ། ཕྱིའི་སྣང་བ་དང་ནང་གི་མུན་པ་བཞིན།
གཅིག་ན། ཡུལ་བདེན་ན་སྒྲོ་འདོགས་མ་འཁྲུལ་བར་འགྱུར་ཏེ། ཡུལ་བདེན་པར་གྲུབ་པའི་ཕྱིར། ཚད་མ་བཞིན། ཡུལ་མ་གྲུབ་ན་སེལ་བྱེད་ ༼༢༦༥༽ ཚད་མར་མི་འགྱུར་ཏེ། གཞལ་བྱ་མ་གྲུབ་པའི་ཕྱིར། སྒྲོ་འདོགས་བཞིན་ཞེས་རྩོད་ན། ལན་ནི་འདིར་མི་གནོད་དེ། སེལ་བྱེད་དང་བསལ་བྱར་འགྱུར་བའི་ཡང་དག་པའི་ངེས་ཤེས་དང་སྒྲོ་འདོགས་ཆོས་ཅན། སེལ་བྱེད་དང་བསལ་བྱར་འཐད་དེ།
ཞེན་ཡུལ་གཅིག་ལ་ཞེན་སྟངས་དོན་དང་མཐུན་མི་མཐུན་ཐ་དད་པའི་ཕྱིར། དེ་ཡང་ཡང་དག་པའི་ངེས་ཤེས་ཀྱི་ཞེན་སྟངས་དོན་དང་མཐུན་ལ། སྒྲོ་འདོགས་ཀྱི་ཞེན་སྟངས་དོན་དང་མི་མཐུན་པའི་ཕྱིར་རོ། ། ཞེན་ཡུལ་ཐ་དད་ན་བསལ་བྱ་སེལ་བྱེད་དུ་མི་འཐད་དེ། སྒྲ་མི་རྟག་པར་ངེས་པ་དང་སྔོན་པོ་སྔོ་མ་ཡིན་དུ་སྒྲོ་འདོགས་པ་བཞིན་ནོ། ། ཡང་ངེས་ཤེས་དང་སྒྲོ་འདོགས་གཉིས་ངོ་བོ་གཅིག་གམ་མི་གཅིག གཅིག་ན་བསལ་བྱ་སེལ་བྱེད་དུ་མི་འཐད་དེ། རལ་གྲིའི་སོ་རང་གིས་རང་མི་གཅོད་པ་བཞིན་ནོ། ། མི་གཅིག་ན་བསལ་བྱ་སེལ་བྱེད་དུ་མི་འཐད་དེ། སངས་རྒྱས་ཀྱི་ཡེ་ཤེས་ཀྱི་སེམས་ཅན་ ༼༢༦༦༽ གྱི་མི་ཤེས་པ་མི་སེལ་བ་བཞིན་ནོ་ཞེ་ན།
དེ་ལྟ་བུའི་རྩོད་པས་འདིར་མི་གནོད་དེ། སེལ་བྱེད་དང་བསལ་བྱར་འགྱུར་བའི་ངེས་ཤེས་དང་སྒྲོ་འདོགས་གཉིས་ཤེས་རྒྱུད་གཅིག་ལ་ལྡོག་པ་ཐ་དད་པ་ཡིན་པའི་ཕྱིར་རོ། ། ཡང་དུས་གཅིག་གམ་ཐ་དད། གཅིག་ན་རྟོག་གཉིས་ཅིག་ཆར་འཇུག་པར་འགྱུར་ལ། ཐ་དད་ན། བསལ་བྱ་སེལ་བྱེད་དུ་མི་འགྱུར་ཏེ། མ་ཚོགས་པའི་ཕྱིར། ཉིན་མོའི་འོད་ཟེར་དང་མཚན་མོའི་མུན་པ་བཞིན་ནོ་ཞེས་རྩོད་ན། འདིར་མི་གནོད་དེ། དེ་གཉིས་དུས་མི་གཅིག་ཀྱང་བསལ་བྱ་སེལ་བྱེད་དུ་མི་འགལ་ཏེ།
དེ་གཉིས་ཕྲད་ནས་སེལ་བ་མེད་ཀྱང་བློའི་རྒྱུན་གཅིག་ལ་དང་པོ་སྒྲོ་འདོགས་སྐྱེ་ནས་ཕྱིས་ཚད་མའི་སྟོབས་ལས་བྱུང་བའི་ངེས་ཤེས་སྐྱེས་པས་སྒྲོ་འདོགས་ཀྱི་རྒྱུན་སྐྱེ་མ་ནུས་པ་ལ་ངེས་ཤེས་ཀྱིས་སྒྲོ་འདོགས་བསལ་ཞེས་ཐ་སྙད་འདོགས་པའི་ཕྱིར་རོ། ། དེ་བཞིན་དུ་སྤང་གཉེན་ལ་སོགས་རྒྱུན་གཅིག་ལ་གནོད་བྱ་གནོད་བྱེད་ཐ་དད་སྔ་ཕྱིའི་རྣམ་གཞག་ཕལ་ ༼༢༦༧༽ ཆེར་འདི་བཞིན་ཡིན་ནོ། ། གསུམ་པ་མཚན་ཉིད་ཀྱིས་མཚོན་པའི་དོན་གཏན་ལ་དབབ་པ་ལ། མཚོན་བྱའི་རབ་དབྱེ། མཚན་གཞི་ལ་ལོག་རྟོག་དགག མཚན་གཞི་ལ་མཚན་ཉིད་ངེས་པར་བྱེད་པའི་ཚད་མ། དེས་དགག་སྒྲུབ་ཇི་ལྟར་བྱེད་པའི་ཚུལ་དང་བཞི། དང་པོ་ལ་དབྱེ་གཞི། དབྱེ་བའི་དོན། གྲངས་ངེས།
སྒྲ་དོན་དང་བཞི། དང་པོ་ནི་བོད་ཁ་ཅིག་ཡང་དག་པའི་ཤེས་པ་ཙམ་ཚད་མའི་དབྱེ་གཞི་མ་ཡིན་ཏེ། བཅད་ཤེས་དང་ཡིད་དཔྱོད་ཚད་མ་མ་ཡིན་ཡང་ཡང་དག་པའི་ཤེས་པ་ཡིན་ཟེར་བ་ནི་དངོས་པོ་སྟོབས་ཞུགས་དང་གཞུང་གི་དགོངས་པ་མ་ཤེས་པར་ཟད་དེ། བཅད་ཤེས་དང་ཡིད་དཔྱོད་ཡང་དག་པའི་ཤེས་པ་ཡིན་པ་སྔར་བཀག་ཟིན་ཏོ། ། སློབ་དཔོན་ཆོས་མཆོག་གིས་ཡང་དག་པའི་ཤེས་པ་ལ་དོན་བྱེད་པར་སྣང་བ་མེས་བཙོ་བསྲེག་བྱེད་བཞིན་པ་ལྟ་བུ། སྐྱེས་བུ་དོན་གྲུབ་ཀྱི་དངོས་རྒྱུར་གྱུར་པ་དང༌། དོན་བྱེད་པ་ལ་རབ་ཏུ་འཇུག་པ་མེ་ཆུ་ ༼༢༦༨༽ སོགས་རྒྱུ་རྐྱང་པ་སྣང་བ། སྐྱེས་བུ་དོན་གྲུབ་ཀྱི་བརྒྱུད་པའི་རྒྱུར་གྱུར་པ་གཉིས་ལས། དང་པོ་ནི་མི་བསླུ་བར་དེ་ཉིད་ཀྱིས་ངེས་ཟིན་པས་བསྟན་བཅོས་སུ་དཔྱད་བྱ་མ་ཡིན་ལ། དེས་ན་དོན་བྱེད་པ་ལ་རབ་ཏུ་འཇུག་པའི་ཡང་དག་པའི་ཤེས་པ་དབྱེ་གཞི་ཡིན་ནོ་ཞེས་ཕྱེ་ནས་འཆད་པ་འཁྲུལ་ཏེ།
སྤྱི་དབྱེ་གཞིར་མི་རུང་བར་བྱེ་བྲག་ཕྱེ་ནས་དབྱེ་གཞིར་འཇོག་དགོས་ན་མངོན་སུམ་ལ་སོགས་པ་དབྱེ་བ་ཐམས་ཅད་ལའང་དེ་ལྟར་དགོས་པས་ཧ་ཅང་ཐལ་བའི་ཕྱིར་རོ། ། ཚད་མ་མ་ཡིན་ན་ཡང་དག་པའི་ཤེས་པ་མ་ཡིན་པ་དེས་ན་ཡང་དག་པའི་ཤེས་པ་དང་ཚད་མ་གཉིས་རྣམ་གྲངས་པ་ཡིན་པའི་ཕྱིར་ཡང་དག་པའི་ཤེས་པ་ཉིད་དབྱེ་གཞིར་འཐད་དོ། ། དེ་སྐད་དུ་རྣམ་ངེས་ལས། ཡང་དག་པའི་ཤེས་པ་དེ་ནི་རྣམ་པ་གཉིས་ཏེ། མངོན་སུམ་དང་ནི་རྗེས་སུ་དཔག་ཅེས་བྱའོ་ཞེས་གསུངས་པའི་ཕྱིར་རོ། ། གཉིས་པ་ནི་དབྱེ་ན་མངོན་སུམ་དང་རྗེས་དཔག་གཉིས། དེ་གཉིས་བུམ་སྣམ་ལྟར་དངོས་པོ་ ༼༢༦༩༽ ཐ་དད་ཡིན་ནམ། དངོས་པོ་དང་དངོས་མེད་ལྟར་གཅིག་པ་བཀག་པའམ། བྱས་མི་རྟག་ལྟར་ངོ་བོ་གཅིག་ལ་ལྡོག་པ་ཐ་དད་ཡིན་ནམ། ཟླ་བ་དང་བསིལ་ཟེར་བྱེད་ལྟར་དོན་གཅིག་མིང་གི་རྣམ་གྲངས་ཡིན་ཞེས་བརྟག་པར་བྱའོ། །
དེ་ལ་ཁ་ཆེ་ཛྙ་ན་ཤྲཱི་མངོན་སུམ་མྱོང་བའི་བློའི་ཆ། རྗེས་དཔག་རྟོག་པ་དྲི་མའི་ཆ་ཡིན་པས་གཟུང་ཡུལ་དངོས་པོར་མེད་པའི་ཕྱིར་དེ་འཛིན་རྗེས་དཔག་ཀྱང་དངོས་མེད་ཡིན་པས། གཅིག་པ་བཀག་པའི་ཐ་དད་ཡིན་ཟེར་བ་མི་འཐད་དེ། ཚད་མ་མངོན་སུམ་དང་རྗེས་དཔག་ཆོས་ཅན། གཅིག་པ་བཀག་པའི་ཐ་དད་མིན་ཏེ། དངོས་པོ་ཡིན་པའི་ཕྱིར། ཆོས་ཅན། ཡུལ་གཅིག་ལ་ལྟོས་ནས་གཅིག་མིན་ཏེ། ཡུལ་གཅིག་མ་ཡིན་པའི་ཕྱིར། རྗེས་དཔག་ཆོས་ཅན།
ཡུལ་ཐ་དད་ལ་ལྟོས་ནས་མངོན་སུམ་དང་རྫས་ཐ་དད་མིན་ཏེ། ཤེས་པ་མ་ཡིན་པར་ཐལ་བའི་སྐྱོན་ཡོད་པའི་ཕྱིར། རྒྱུ་མཚན་དེས་ན་རྗེས་ ༼༢༧༠༽ དཔག་ནི་བློ་རང་གི་ངོ་བོ་ལ་ལྟོས་ནས་མངོན་སུམ་དང་རྫས་གཅིག་ལ། ཡུལ་ལ་ལྟོས་ནས་མངོན་སུམ་དང་ཐ་དད་ཡིན་ཏེ། རྗེས་དཔག་དེ་སྒྲ་དོན་གྱི་དངོས་ཀྱི་ཡུལ་ཅན་ཡིན་པའི་ཕྱིར། གལ་ཏེ་ཡུལ་ལ་ལྟོས་ནས་ཐ་དད་ཡིན་ན། རྗེས་དཔག་ཡུལ་ལ་ལྟོས་ནས་ཤེས་པ་མ་ཡིན་པར་ཐལ། དེ་ལ་ལྟོས་ནས་རང་རིག་མ་ཡིན་པའི་ཕྱིར། ཡང་ཡུལ་ཅན་ལ་ལྟོས་ནས་རང་རིག་དང་རྫས་གཅིག་པས་མངོན་སུམ་དང་རྫས་གཅིག་ཡིན་ན། དབང་མངོན་དང་རྫས་ཐ་དད་པས་མངོན་སུམ་དང་ཡང་རྫས་ཐ་དད་ཡིན་པར་ཐལ་ལོ་ཞེ་ན།
རྗེས་དཔག་ཡུལ་གྱི་ལྡོག་པ་མ་ཡིན་གྱི་ཡུལ་རྟོགས་པའི་བློ་ཡིན་པས་སྐྱོན་དང་པོ་ལས་གྲོལ་ལ། མངོན་སུམ་གྱི་བྱེ་བྲག་རང་རིག་དང་རྫས་གཅིག་ཡིན་པའི་ཕྱིར་སྐྱོན་གཉིས་པ་ལས་གྲོལ་ལོ། ། གསུམ་པ་ནི་ཚད་མ་ཆོས་ཅན། ཁྱོད་མངོན་རྗེས་གཉིས་སུ་ངེས་ཏེ། ཁྱོད་ཀྱི་གཞལ་བྱ་དེ་རང་སྤྱི་གཉིས་སུ་ངེས་པའི་ཕྱིར། རྗེས་དཔག་ཀྱང་ཚད་མའི་མཚན་ཉིད་དང་ ༼༢༧༡༽ ལྡན་པས་གཉིས་སུ་ངེས་པ་དེ་ལས་གྲངས་གཞན་ཚད་མ་མངོན་སུམ་གཅིག་ཏུ་ངེས་པ་བཀག་ལ། ཤེས་བྱ་ཆོས་ཅན། ཚད་མ་གསུམ་དང་བཞི་དང་ལྔ་ལ་སོགས་པ་འདོད་པ་དེ་དག་ཀྱང་མངོན་རྗེས་ལས་གཞན་མེད་དེ། མྱོང་བ་དང་རྟགས་ལས་མ་གཏོགས་པ་རྟོགས་ཚུལ་གསུམ་པ་མེད་པའི་ཕྱིར། ཐེ་ཚོམ་བཞིན་ཞེས་པ་ནི།
ཚད་མ་ལ་གྲངས་གཞན་འགོག་པའི་རིགས་པའོ། ། ཆོས་ཅན། སྒྲ་བྱུང་དང་ཉེར་འཇལ་ལ་སོགས་པ་གཞན་ཚད་མ་མིན་ཏེ། མངོན་སུམ་ཡང་མ་ཡིན། རྗེས་དཔག་ཀྱང་མ་ཡིན་པའི་ཕྱིར། ལོག་ཤེས་བཞིན་ཞེས་པ་ནི་གྲངས་གཞན་ལ་ཚད་མ་འགོག་པའི་རིགས་པ་སྟེ། རིགས་པ་འདི་གཉིས་ཀྱིས་ཚད་མ་གཞན་ཁེགས་སོ། ། བཞི་པ་ནི། སྤྱིར་མིང་ལ་ཐམས་ཅད་མཁྱེན་པ་ལ་སོགས་པ་ཡི་གེ་སོ་སོར་བཤད་པ་ལས་ཐོབ་པ་བཤད་པའི་རྒྱུ་མཚན་ཅན་གྱི་མིང་དང༌། ཤིང་ཞེས་པ་སོགས་འཇུག་པའི་རྒྱུ་མཚན་ཅན་གྱི་མིང་རྣམ་ ༼༢༧༢༽ པ་གཉིས་སོ། །
དེ་ལ་བཤད་འཇུག་འགལ་བའི་སྒྲ་བྱིའུ་ཏིལ་འཐུང་ངམ་བྱ་ལུག་རྫི་མོ་ཞེས་པའི་སྒྲ་ལྟ་བུའོ། ། མི་འགལ་བའི་སྒྲ་ཐམས་ཅད་མཁྱེན་པ་ཞེས་པའི་སྒྲ་ལྟ་བུའོ། ། འགལ་ཞིང་མི་འགལ་བ་ནི་མུ་གསུམ་པ་སྟེ། དཔེར་ན་མཚོ་སྐྱེས་ལྟ་བུ་སྟེ། འཇུག་པ་པདྨོ་ལ་འཇུག བཤད་ན་མཚོ་ལས་སྐྱེས་པའི་ཕྱིར་མཚོ་སྐྱེས་སོ། ། དེ་ལ་མུ་གསུམ་སྟེ། མཚོ་ལས་སྐྱེས་པའི་པད་མོ་ལ་བཤད་འཇུག་གཉིས་ཀ་ཡོད་ལ། སྐམ་ལས་སྐྱེས་པའི་པད་མོ་ལ་འཇུག་པ་འབའ་ཞིག་ཡོད་ཅིང༌། མཚོ་ལས་སྐྱེས་པའི་སྲོག་ཆགས་ལ་བཤད་པ་འབའ་ཞིག་ཡོད་པའོ། །
འོ་ན་སྐམ་སའི་སྡོང་དུམ་ལ་བཤད་འཇུག་གཉིས་ཀ་མེད་པས་མུ་བཞི་པ་མ་ཡིན་ནམ་ཞེ་ན། སྤྱིར་དེ་ལ་བཤད་འཇུག་གཉིས་ཀ་ཡོད་པ། བཤད་པ་འབའ་ཞིག་ཡོད་པ། འཇུག་པ་འབའ་ཞིག་ཡོད་པ། གཉིས་ཀ་མེད་པའི་དབྱེ་བ་རྣམ་པ་བཞི་ཡོད་མོད། མཚོ་སྐྱེས་ཀྱི་མིང་ལ་མི་འཇུག་ ༼༢༧༣༽ པས་མུ་བཞི་པར་མི་བགྲང་ངོ༌། ། བཤད་པ་དང་འཇུག་པའི་རྒྱུ་མཚན་ཅན་གྱི་མིང་དེ་དག་ལ་ལྷ་བྱིན་ཞེས་པ་ལ་སོགས་པ་རིགས་ལ་མི་ལྟོས་པ་མིག་གི་སྒྲ་དང་ཤིང་ཞེས་པ་ལ་སོགས་པ་རིགས་ལ་ལྟོས་པ་རིགས་ཀྱི་སྒྲ་གཉིས་སུ་མཁས་པ་རྣམས་ཀྱིས་ཕྱེའོ། ། འདིར་མངོན་སུམ་གྱི་སྒྲ་ནི་པྲ་ཏེ་སོ་སོ། ཨཀྵ་ནི་དབང་པོ་ཡིན་པས་དེའང་སྒྲའི་མདོ་ལས། ཨི་ནི་ཨ་དང་ཡའོ། །
ཞེས་ཟེར་བས་པྲ་ཏིའི་ཨི་ཨ་དང་ཡ་གཉིས་སུ་བསྒྱུར་ལ། ཨ་བརྗོད་པའི་དོན་ཏེ་ཞེས་པའི་ཚུལ་གྱིས་མི་མངོན་པར་བྱས་ལ། ཡ་ཏ་ལ་སྦྱར་བས་ཨཀྵའི་ཨ་ཏའི་སྲོག་ཏུ་བྱིན་པས་པྲཏྱཀྵ་ཞེས་བྱ་བ་ཡིན་ལ། དེ་ནི་དབང་རྟེན་ཞེས་བྱ་བར་འགྱུར་བས་བཤད་ན་དབང་པོ་ལ་བརྟེན་པ་ཞེས་བྱ་ལ། འཇུག་པ་ནི་དོན་རང་མཚན་འཛིན་པའི་ཤེས་པ་ཐམས་ཅད་ལ་འཇུག་གོ ། དེ་ནི་མཚོ་སྐྱེས་ཀྱི་སྒྲ་ལྟར་མུ་གསུམ་པ་ཡིན་ཏེ། མངོན་སུམ་དང་པོ་གཉིས་ལ་ ༼༢༧༤༽ གཉིས་ཀ་ཡོད་ཅིང༌། ཕྱི་མ་གཉིས་ལ་འཇུག་པ་འབའ་ཞིག་ཡོད་ལ། དབང་ཤེས་འཁྲུལ་པ་ལ་བཤད་པ་འབའ་ཞིག་ཡོད་པའི་ཕྱིར་རོ། ། རྗེས་དཔག་གི་སྒྲ་ནི།
ཨ་ནུ་ནི་ཕྱི་ནས་སམ་རྗེས་སུ། མ་ཎ་ནི་འཇལ་བའམ་དཔག་པ་སྟེ། རྟགས་མཐོང་འབྲེལ་བ་དྲན་པའི་རྗེས་སུ་སྤྱིའི་ཚུལ་གྱིས་དཔག་པས་ན་རྗེས་དཔག་གོ ། གཉིས་པ་ལ་གཉིས་ལས། མངོན་སུམ་ལ་ལོག་རྟོག་དགག་པ་ནི། རྒྱན་མཛད་པ་ཡུལ་ལ་འཁྲུལ་བ། ནོར་བུའི་འོད་ལ་ནོར་བུ་འཛིན་པའི་བློ། ཡུལ་གྱི་ཁྱད་པར་སྒོ་ཕུག་ལ་འཁྲུལ་ཡང་ནོར་བུ་ཙམ་ལ་མངོན་སུམ་ཚད་མར་འདོད། དུལ་བ་ལྷ་དུས་ལ་འཁྲུལ་པ་ནམ་གུང་ལ་ཉིན་ཕྱེད་དུ་འཁྲུལ་པའི་རྨི་ལམ་གྱི་ཤེས་པ་ཉིན་ཕྱེད་ཀྱི་བུ་ལ་མངོན་སུམ་ཚད་མར་འདོད། རྔོག་ལོ་ཙཱ་བ་རྣམ་པ་ལ་འཁྲུལ་པ་དུང་སེར་འཛིན་གྱི་ཤེས་པ་ཁ་དོག་ལ་འཁྲུལ་ཡང་དབྱིབས་ལ་མངོན་སུམ་ཚད་མ་དང༌།
ལྗོན་ཤིང་འགྲོར་སྣང་གི་ཤེས་པ་བརྟེན་པ་ ༼༢༧༥༽ སྡོད་པའི་ཆ་ལ་འཁྲུལ་ཡང་རྟེན་ཁ་དོག་ལ་མངོན་སུམ་ཚད་མ་ཡིན་ནོ་ཟེར་བ་མི་འཐད་དེ། ནོར་བུའི་འོད་ལ་ནོར་བུ་འཛིན་པའི་བློ་ཆོས་ཅན། ནོར་བུ་ཙམ་ལ་མངོན་སུམ་མིན་པར་ཐལ། ནོར་བུ་རང་མཚན་སྣང་བ་མེད་པའི་ཕྱིར། དེས་གཞན་གསུམ་ལའང་རིགས་འགྲེའོ། ། གཞན་ཡང༌། དུང་གི་ཁ་དོག་སེར་འཛིན་གྱི་བློ་ཆོས་ཅན། ཁྱོད་ལ་དུང་གི་ཁ་དོག་སྣང་བར་ཐལ། དེ་དང་རྫས་གཅིག་པའི་དུང་གི་དབྱིབས་ལ་ཚད་མ་ཡིན་པའི་ཕྱིར། ལྗོན་ཤིང་འགྲོར་སྣང་གི་ཤེས་པ་ཆོས་ཅན།
ཁྱོད་ལ་ལྗོན་ཤིང་སྡོད་པ་སྣང་བར་ཐལ། དེ་དང་རྫས་གཅིག་པའི་ལྗོན་ཤིང་གི་ཁ་དོག་ལ་མངོན་སུམ་ཚད་མ་ཡིན་པའི་ཕྱིར། ཡང་ནོར་བུའི་འོད་ལ་སོགས་པའི་རྟགས་ལས་ངེས་ན་རྗེས་དཔག་ཏུ་འགྱུར་བ་སྲིད་དོ། ། རྒྱན་མཁན་པོ་དང་རྔོག་ལོ་ཙཱ་བ་དུང་གི་ཁ་དོག་འཛིན་པའི་མིག་ཤེས་ནི་དུང་གི་རེག་བྱ་འཇམ་པ་ལ་མངོན་སུམ་ཡིན་ནོ་ཞེས་ ༼༢༧༦༽ སྨྲའོ། ། འདི་མི་འཐད་དེ། སྐྱེ་བྱེད་ཀྱི་རྣམ་དབྱེ་མ་ཤེས་པས་རྒྱུའི་ཆོས་དཔོག་པ་མངོན་སུམ་ཡིན་པར་འཁྲུལ་པར་ཟད་པས་སོ། ། ཡང་ཤེས་བྱ་ཆོས་ཅན། དུང་གི་རེག་བྱ་འཛིན་པ་ལ་ལུས་དབང་དོན་མེད་པར་ཐལ། དུང་གི་ཁ་དོག་འཛིན་པའི་མིག་ཤེས་ཀྱིས་དུང་གི་རེག་བྱ་འཇམ་པོ་སྣང་ནས་འཛིན་པའི་ཕྱིར། ཆོས་ཅན།
དུང་གི་ཁ་དོག་འཛིན་པའི་མིག་ཤེས་དེ་དུང་གི་རེག་བྱ་འཇམ་པོ་ལ་མངོན་སུམ་མ་ཡིན་པར་ཐལ། ཁ་དོག་ལས་རེག་བྱ་དཔོག་པ་རྒྱུའི་ཆོས་དཔོག་པར་སློབ་དཔོན་གྱིས་གསུངས་པའི་ཕྱིར་རོ། ། དེ་སྐད་དུ། ཚོགས་པ་གཅིག་ལ་རག་ལས་པའི། ། གཟུགས་ལ་སོགས་པ་རོས་རྟོགས་པ། ། རྒྱུ་ཆོས་རྗེས་སུ་དཔག་པ་སྟེ། ། དུ་བས་བུད་ཤིང་འགྱུར་བ་བཞིན། ། ཞེས་གསུངས་པའི་ཕྱིར་རོ། ། ཁྱུང་རིན་ཆེན་གྲགས་རྟོག་པ་ཡུལ་སྒོ་རྒྱབ་ཀྱི་བུམ་པ་ལ་ཁང་ཕུག་གི་བུམ་པར་འཁྲུལ་པའི་ཚེ་མིག་ཤེས་བུམ་གཟུགས་ལ་མངོན་སུམ་ཡིན་པ་འགོག་པ་དང༌། ༼༢༧༧༽ རྟོག་པ་དུས་ཕྱི་དྲོའི་སྲོག་ཆགས་ལ་སྔ་དྲོའི་སྲོག་ཆགས་སུ་འཁྲུལ་བ་དང༌།
རྟོག་པ་རྣམ་པ་སྣམ་བུའི་དམར་པོ་ལ་བུམ་པའི་དམར་པོར་འཁྲུལ་བའི་ཚེ་མིག་ཤེས་སྲོག་ཆགས་ཀྱི་གཟུགས་དང་དམར་པོ་ལ་མངོན་སུམ་ཡིན་པ་འགོག་སྟེ། དུང་སེར་པོར་སྣང་བ་དབྱིབས་ལ་ཚད་མ་མ་ཡིན་པ་བཞིན་ཞེས་ཟེར་བ་མི་འཐད་དེ། དེའི་ཚེ་རྟོག་པ་ཡུལ་དུས་རྣམ་པ་ལ་འཁྲུལ་བས་ལོག་ཤེས་ཡིན་ཡང་བུམ་གཟུགས་དང་སྲོག་ཆགས་ཀྱི་གཟུགས་དང་ཁ་དོག་དམར་པོ་མཐོང་བའི་དབང་པོའི་མངོན་སུམ་ཆོས་ཅན། ཁྱོད་མངོན་སུམ་ཡིན་པ་ལ་མི་སྒྲིབ་སྟེ། ཁྱོད་དོན་རང་མཚན་ལ་མ་འཁྲུལ་བའི་ཤེས་པ་ཡིན་པའི་ཕྱིར། དཔེར་ན་བུམ་པ་ལ་རྟག་པར་འཛིན་པའི་སྒྲོ་འདོགས་ཡོད་ཀྱང་སྔོན་འཛིན་མིག་ཤེས་མ་འཁྲུལ་བ་སྔོན་པོ་ལ་ཚད་མ་ཡིན་པ་བཞིན་ནོ། ། ཁྱུང་ན་རེ། རྟོག་པ་སྣམ་བུའི་དམར་པོ་ལ་བུམ་པའི་དམར་པོར་འཁྲུལ་བའི་ཚེ། མིག་ཤེས་དམར་པོ་ ༼༢༧༨༽ ལ་ཚད་མ་ཡིན་ན། དུང་སེར་པོར་འཁྲུལ་པའང་དབྱིབས་ལ་ཚད་མ་ཡིན་ལ།
དེ་མིན་ན་དེའང་མིན་པར་མཚུངས་ཞེས་ཟེར་རོ། ། མི་མཚུངས་ཏེ། ཡིད་ཤེས་དང་དབང་ཤེས་ཡུལ་ཐ་དད་ཡིན་པའི་ཕྱིར་རོ། ། གཉིས་པ་རྗེས་དཔག་ལ་ལོག་རྟོག་དགག་པ་ནི། བོད་ཁ་ཅིག ནོར་བུའི་འོད་ལས་ནོར་བུ་རྟོགས་པའི་བློ་རྗེས་དཔག་མིན་ཏེ། ནོར་བུ་རྟགས་སུ་བཀོད་ན་རྟགས་དང་རྟགས་ཅན་མེད། ནོར་བུའི་འོད་མི་འགྲུབ། འོད་ཙམ་མ་ངེས་སོ། ། ཞེ་ན།
ཤེས་བྱ་ཆོས་ཅན། ས་ལུའི་མྱུ་གུའི་རྟགས་ལས་ས་ལུའི་ས་བོན་དཔོག་པ་སོགས་འབྲས་རྟགས་ཕལ་ཆེར་འཁྲུལ་བར་ཐལ། ས་ལུ་བཀོད་ན་རྟགས་དང་རྟགས་ཅན་མེད། ས་ལུའི་མྱུ་གུ་མ་འགྲུབ། མྱུ་གུ་ཙམ་མ་ངེས་པའི་ཕྱིར། གལ་ཏེ་ས་ལུའི་མྱུ་གུ་འགོད་ལ། དེའི་ཚེ་ས་ལུས་ཁྱད་པར་དུ་བྱས་པ་མ་གྲུབ་ཀྱང་གཞན་དུ་མཐོང་བའི་སྟོབས་ཀྱིས་དེར་སྤུ་རིས་ཟིན་པས་མི་འགལ་ལོ་ ༼༢༧༩༽ ཞེ་ན། ། ནོར་བུའི་འོད་འགོད་ལ། དེའི་ཚེ་ནོར་བུས་ཁྱད་པར་དུ་བྱས་པ་མ་གྲུབ་ཀྱང་གཞན་དུ་མཐོང་བའི་སྟོབས་ཀྱིས་དེར་སྤུ་རིས་ཟིན་པས་ག་ལ་འགལ། དན་བག་པ་དུ་བས་ལ་ལ་རྟག་པའི་མེ་དཔག་པ་ན་རྟགས་དང་བསྒྲུབ་བྱ་འཁྲུལ་ཡང་དོན་མེ་ཙམ་ལ་ཚད་མ་ཡིན་ནོ་ཞེས་ཟེར།
གཙང་ནག་པ་ཡན་ལག་ཅན་གྱི་ལ་ལ་ཆོས་ཅན། རྟག་པའི་མེ་ཡོད་དེ། དོན་དམ་པའི་དུ་བ་ཡོད་པའི་ཕྱིར། དབང་ཕྱུག་གིས་བྱས་པའི་ཚང་མང་བཞིན། ཞེས་བཀོད་པ་ན། རློམ་ཚོད་ཀྱི་རྟགས་དང་བསྒྲུབ་བྱ་འཁྲུལ་ན་ཡང༌། གྲུབ་ཚོད་ཀྱི་ཆ་ལ་ཚད་མ་ཡིན་ནོ་ཞེས་ཟེར་རོ། ། ཤེས་བྱ་ཆོས་ཅན། དེ་ལྟ་བུ་རྟགས་ཡང་དག་མ་ཡིན་པར་ཐལ། དེ་ལྟ་བུའི་རྟགས་ལ་ཚུལ་གསུམ་མེད་པའི་ཕྱིར་ཏེ།
ཡན་ལག་ཅན་གྱི་དུ་བ་དང་རྟག་པའི་མེ་དང་དོན་དམ་པའི་དུ་བ་མི་སྲིད་པའི་ཕྱིར། བཀོད་པ་དེ་ལྟར་བཀོད་ཀྱང་གྲུབ་ཚོད་ལ་མི་ ༼༢༨༠༽ རྟག་པའི་མེ་ཙམ་བསྒྲུབ་བྱའི་ཆོས་དང་དུ་བ་ཙམ་རྟགས་སུ་སོང་ངོ་ཞེ་ན། མ་ཡིན་ཏེ། དེ་ལ་ཁྱད་པར་བྱེད་ཆོས་རྟག་པ་དང་དོན་དམ་པ་མེད་པའི་ཕྱིར། གསུམ་པ། མཚན་གཞི་ལ་མཚན་ཉིད་ངེས་པར་བྱེད་པའི་ཚད་མ་ནི། ཚད་མས་དོན་རྟོགས་པའི་ཚེ་རང་སྟོབས་ཀྱིས་ངེས་ཤེས་འདྲེན་ནམ་གཞན་སྟོབས་ཀྱིས་ངེས་ཤེས་འདྲེན། རང་སྟོབས་ཀྱིས་འདྲེན་ན་ཚད་མའི་མཚན་ཉིད་ལ་མི་མཐུན་པ་མེད་པར་འགྱུར་ལ། གཞན་ལས་ངེས་ན་ཐུག་མེད་དུ་འགྱུར་རོ་ཞེ་ན། གངས་པ་ཤེའུ་ལ་སོགས་པ་ལ་ལ།
རང་ཁོ་ན་ལས་ངེས་པར་འདོད། ཤང་ཀར་ནན་ཏ་ལ་སོགས་པ་འགའ་ཞིག་གཞན་ཁོ་ན་ལས་ངེས་པར་བྱེད་དོ་ཞེས་ཟེར་རོ། ། དེ་གཉིས་མི་འཐད་དེ། དེ་དག་གཉིས་ཀས་དངོས་པོ་སྟོབས་ཞུགས་ཀྱི་རིགས་པ་དང་རིགས་པ་སྨྲ་བ་དཔལ་ལྡན་ཆོས་གྲགས་ཀྱི་བཞེད་པ་མ་ཤེས་པར་ཟད་པའི་ཕྱིར་ཏེ། རྣམ་འགྲེལ་ལས། རང་ལས་རང་གི་ངོ་བོ་རྟོགས། ། ༼༢༨༡༽ ཐ་སྙད་ལས་ནི་ཚད་མ་ཉིད། ། ཅེས་དང༌། ཁྱད་པར་ཆ་ཤས་རྣམ་སྤངས་པ། ། མངོན་སུམ་གྱིས་ནི་བཟུང་བ་ལའང༌། །
ཁྱད་པར་གང་ལ་རྟོགས་པ་ཡི། ། རྐྱེན་ཡོད་དེ་ནི་རྟོགས་པར་འགྱུར། ། ཞེས་གསུངས་པའི་ཕྱིར་རོ། ། རང་གི་ལན་ནི། དོན་བྱེད་པར་སྣང་བའི་མངོན་སུམ་དང༌། མངོན་སུམ་གོམས་པ་ཅན་ཏེ་དོན་རིག་གཉིས་དང༌། རང་རིག་དང་རྗེས་དཔག་རང་ལས་ངེས་པ་འདྲེན་པར་བྱེད་ལ། དང་པོ་པ་ཡི་མངོན་སུམ། ཡིད་མ་གཏད་ཀྱི་མངོན་སུམ་ཉ་ཕྱིས་ལ་དངུལ་དུ་འཁྲུལ་པའི་དུས་ཀྱིས་ཉ་ཕྱིས་ཀྱི་གཟུགས་འཛིན་པའི་མིག་ཤེས་མ་འཁྲུལ་བ་ལྟ་བུ། འཁྲུལ་རྒྱུ་ཅན་གྱི་མངོན་སུམ་རྣམས་གཞན་ལས་ངེས་པ་འདྲེན་པར་བྱེད་དོ། །
འོ་ན་དེ་ལ་ངེས་པ་འདྲེན་པར་བྱེད་པའི་ཚད་མ་གང་ཞེ་ན། མེའི་རྣམ་པ་སྣང་ནས་བདེན་བརྫུན་ཐེ་ཚོམ་ཟ་བ་ན། བཙོ་བསྲེག་ལ་སོགས་པའི་དོན་བྱེད་པར་མཐོང་ནས་མེར་ ༼༢༨༢༽ ངེས་པའམ། ཡང་ན་དོན་བྱེད་པར་མ་མཐོང་ཡང༌། བར་དུ་སྐྱེས་པ་དོན་གྱི་རྣམ་པ་གསལ་བར་འཛིན་པའི་མངོན་སུམ་གོམས་པའི་སྟོབས་ཀྱིས་སྤུ་རིས་ཟིན་ནས་ངེས་པའམ། རྗེས་དཔག་གིས་ངེས་པ་ལ་གཉིས་ལས། དམར་འབར་བ་སྣང་ཡང་བརྫུན་པར་དོགས་པ་ལ། དུ་བ་སྐྱེས་པའི་རྟགས་ལས་མེར་ངེས་པའམ། མེའི་དྲི་ལ་སོགས་པ་སྐྱེ་མཆེད་གཞན་གྱི་རྟགས་ལས་མེར་ངེས་པ་འདྲེན་པ་ལྟ་བུའོ། ། ཁྱུང་ལ་སོགས་པ་ཁ་ཅིག་ཡུལ་ལ་བརྟག་ན་གཞན་ངེས་མི་སྲིད་དེ།
ངེས་བྱའི་ཚད་མ་དང་ངེས་བྱེད་ཀྱི་ཚད་མ་གཉིས་ཡུལ་གཅིག་གམ་མི་གཅིག གཅིག་ན་ངེས་བྱེད་ཀྱི་ཚད་མ་གཉིས་པ་བཅད་པའི་ཡུལ་ཅན་དུ་འགྱུར་ལ། མི་གཅིག་ན་ཡུལ་གཞན་དངོས་པོར་གྲུབ་པས་གཞན་དངོས་པོར་མི་འགྲུབ་པའི་ཕྱིར་ཞེས་ཟེར་རོ། ། གངས་ཤེ་ན་རེ། ངོ་བོ་ལ་བརྟག་ན་གཞན་ངེས་མི་སྲིད་དེ། གཞན་ལས་ངེས་ཀྱི་ཚད་མ་ཐམས་ཅད་ཀྱིས་ ༼༢༨༣༽ ཀྱང༌། དོན་རྟོགས་པའི་ཚེ་སྒྲོ་འདོགས་མ་ཆོད་ན་ཚད་མ་མ་ཡིན་པས་གཞན་ལས་ངེས་ཀྱི་ཚད་མར་ཡང་མི་འཐད་ལ། སྒྲོ་འདོགས་ཆོད་ན་རང་ལས་ངེས་སུ་འགྱུར་བའི་ཕྱིར་ཞེས་ཟེར་རོ། ། རྒོལ་བ་དེ་དག་གིས་ནི་མངོན་སུམ་རྟོག་བྲལ་མ་འཁྲུལ་ཙམ་གྱིས་ཚད་མར་འགྲོ་ལ། དེ་ལ་མངོན་སུམ་ཉིད་ཀྱིས་རང་སྟོབས་ཀྱིས་དེ་མ་ཐག་ཏུ་ངེས་ཤེས་འདྲེན་ནུས་ན་རང་ལས་ངེས་དང༌།
རང་སྟོབས་ཀྱིས་དེ་མ་ཐག་ཏུ་ངེས་ཤེས་འདྲེན་མ་ནུས་པར་ཚད་མ་ཕྱི་མས་ངེས་ཤེས་འདྲེན་དགོས་པ་གཞན་ལས་ངེས་ཀྱི་ཚད་མ་ཡིན་པའི་རྣམ་གཞག་མ་ཤེས་པར་མུ་སྟེགས་བྱེད་ལྟར་མངོན་སུམ་དང་རྟོག་པའི་བྱེད་པ་འདྲེས་ཏེ། མངོན་སུམ་ཉིད་ངེས་པའི་བདག་ཉིད་དུ་བསམས་ནས་བརྩད་པར་ཟད་པས་འཁྲུལ་ཏེ། མངོན་སུམ་ངེས་པ་ཡིན་མི་སྲིད་པའི་ཕྱིར་རོ། ། བཞི་པ་དེས་དགག་སྒྲུབ་ཇི་ལྟར་བྱེད་པའི་ཚུལ་ནི།

ཤེས་བྱ་ཆོས་ཅན། མངོན་སུམ་དོན་ལ་བལྟ་བ་ ༼༢༨༤༽ ཙམ་མ་གཏོགས་པ་དགག་སྒྲུབ་ཀྱི་ཐ་སྙད་བྱེད་པ་མེད་དེ། སྣང་བ་མ་འཁྲུལ་བའི་གཞན་རིག་ནི་དངོས་པོའི་ཡུལ་ཅན་ཡིན་པའི་ཕྱིར། འོན་ཀྱང་མངོན་སུམ་གྱིས་དྲངས་པའི་ངེས་ཤེས་དང་རྗེས་དཔག་སྟེ་གཞན་སེལ་ཕྱིན་ཅི་མ་ལོག་པས་དགག་སྒྲུབ་བྱེད་པས་སེལ་བའི་དགག་སྒྲུབ་གཉིས་ཡོད་ལ། སེལ་བའི་དགག་སྒྲུབ་གཉིས་དང་མེད་དགག་མ་ཡིན་དགག་གཉིས་དོན་གཅིག་ཏེ། སེལ་བའི་སྒྲུབ་པ་ནི་དོན་ལ་ཅི་ཡང་མ་གྲུབ་པ་རྟོག་པས་བཏགས་ནས་བཞག་པ་ཙམ་ཡིན་པའི་ཕྱིར། དེ་ལ་སྒྲུབ་པའི་མཚན་ཉིད་བློས་ཡོངས་གཅོད་དུ་རྟོགས་པར་བྱ་བ། དཔེར་ན་གཟུགས་རང་མཚན་པ་ལྟ་བུའོ། ། དགག་པའི་མཚན་ཉིད་བློས་རྣམ་བཅད་དུ་རྟོགས་པར་བྱ་བ། དཔེར་ན་བུམ་མེད་ལྟ་བུའོ། ། དེ་ལ་སྣང་བའི་སྒྲུབ་པ་ཡིན་ན་དངོས་པོ་ཡིན་དགོས་ཏེ།
མངོན་སུམ་ཡུལ་ལ་དངོས་པོའི་དབང་གིས་འཇུག་པའི་ཕྱིར་དང༌། སྣང་བ་འཁྲུལ་པ་ནི་མེད་པ་གསལ་སྣང་ཅན་ཡིན་པའི་ཕྱིར་ ༼༢༨༥༽ རོ། ། དེ་ལ་སྒྲུབ་པ་ལ་དབྱེ་ན་ཕྱི་རོལ་གྱི་དོན་ཡིན་པ་དང་ཡོད་པ་གཉིས། ཤེས་པ་ཡིན་པ་དང་ཡོད་པ་གཉིས་ཏེ་བཞིའོ། ། དགག་པ་ལ་དབྱེ་ན། སྒྲུབ་པ་སྤོང་བ་དང་མི་སྤོང་བའི་སྒོ་ནས་མེད་དགག་དང་མ་ཡིན་དགག་གཉིས། མེད་དགག་གི་མཚན་ཉིད་དགག་བྱ་བཀག་ནས་ཆོས་གཞན་མི་འཕེན་པ། མ་ཡིན་དགག་གི་མཚན་ཉིད་དགག་བྱ་བཀག་ནས་ཆོས་གཞན་འཕེན་པ། མེད་དགག་ལ་དབྱེ་ན་སྒྲུབ་པའི་བཞི་པོ་དེ་ཉིད་བཟློག་པ་དོན་མ་ཡིན་པ་དང་མེད་པ་གཉིས། ཤེས་པ་མ་ཡིན་པ་དང་མེད་པ་གཉིས་ཏེ་བཞིའོ། །
མ་ཡིན་དགག་ནི་བུམ་པས་དག་པའི་ས་ཕྱོགས་ལྟ་བུའོ། ། དགག་སྒྲུབ་དེ་ཡང་མངོན་སུམ་ཚད་མས་དྲངས་པའི་ངེས་ཤེས་དང་མ་ཡིན་དགག་སྒྲུབ་པའི་རྗེས་དཔག་ཚད་མས་སྒྲུབ་པ་འགྲུབ་ལ། མེད་དགག་སྒྲུབ་པའི་རྗེས་དཔག་ཚད་མ་དང་དེས་དྲངས་པའི་ངེས་ཤེས་ཀྱིས་དགག་པ་འགྲུབ་ལ། རྗེས་དཔག་ཀྱང་མེད་དགག་སྒྲུབ་པའི་མི་དམིགས་པའི་ ༼༢༨༦༽ རྟགས་ཀྱིས་མེད་དགག་རྟོགས་ལ། མ་ཡིན་དགག་སྒྲུབ་པའི་སྒྲུབ་རྟགས་ཀྱིས་མ་ཡིན་དགག་རྟོགས་སོ། ། དེ་ལྟར་བརྟགས་ནས་འགོག་པའི་ཚུལ་ཡང་ངོ་བོ་ཡིན་པ་དང་ཐ་དད་ལྡན་པ་འགོག་པ་གཉིས། དང་པོ་ནི་བདེ་བ་སྡུག་བསྔལ་ཡིན་པ་རང་གི་བྱེད་པས་ཁེགས་པ་ལྟ་བུའོ། ། གཉིས་པ་ནི་ས་ཕྱོགས་ན་བུམ་པ་ལྟར་གཞི་བལྟར་རུང་བ་རྣམས་ནི་གཞི་དག་པ་བར་མྱོང་བ་ཉིད་ཀྱིས་ཁེགས་ཏེ། རྣམ་འགྲེལ་ལས། རང་བཞིན་ཁྱད་པར་ཅན་ཉིད་ལས། །
གཞན་བསལ་བ་ནི་གཞན་མ་ཡིན། ། ཞེས་གསུངས་པའི་ཕྱིར་རོ། ། བོད་བསྡུས་པ་ཁ་ཅིག་དངོས་རྟོགས་དང་ཤུགས་རྟོགས་ཀྱི་སྒོ་ནས་སྒྲུབ་པ་དང་དགག་པ་གཉིས། དེ་ལ་དངོས་རྟོགས་ཀྱི་མཚན་ཉིད་དོན་དེ་ཉིད་ཀྱི་རྣམ་པ་སྣང་བའི་སྒོ་ནས་སྒྲོ་འདོགས་གཅོད་པ། ཤུགས་རྟོགས་ཀྱི་མཚན་ཉིད་དོན་གཞན་གྱི་རྣམ་པ་སྣང་བའི་སྒོ་ནས་སྒྲོ་འདོགས་གཅོད་པའོ། ། དེས་དགག་སྒྲུབ་བྱེད་པའི་ཚུལ་ལ། སྒྲུབ་པ་ལ་དཔེར་བརྗོད་ན་རྗེས་དཔག་གིས་ ༼༢༨༧༽ ལ་མེ་ལྡན་དུ་དངོས་སུ་གཞལ་བ་ན་བདག་ཉིད་མེ་འཇལ་དུ་ཤུགས་ལ་རྟོགས་པ་ལྟ་བུའོ། ། དགག་པ་ལ་དཔེར་བརྗོད་ན་སྤྱི་མེ་ཙམ་ལ་བསིལ་བ་དངོས་སུ་ཁེགས་པས་ཙནྡན་གྱི་མེ་ལ་བསིལ་བ་ཤུགས་ལ་ཁེགས་པ་ལྟ་བུའོ་ཞེས་ཟེར་རོ། ། རྗེས་དཔག་ཆོས་ཅན། ཤུགས་རྟོགས་ཡིན་པར་ཐལ།
དོན་གཞན་གྱི་རྣམ་པ་སྣང་བའི་སྒོ་ནས་སྒྲོ་འདོགས་གཅོད་པའི་ཕྱིར་རོ། ། གལ་ཏེ་རྗེས་དཔག་རྟགས་ལ་ལྟོས་ལ། འདི་རྟགས་ལ་མི་ལྟོས་པར་དོན་གཞན་ལ་སྒྲོ་འདོགས་གཅོད་པས་རྗེས་དཔག་མིན་ཞེ་ན། རྟགས་ལ་མི་ལྟོས་པ་དེ་ཅི། འབྲེལ་བ་ལ་མི་ལྟོས་པར་སྒྲོ་འདོགས་གཅོད་ན་ཚད་མ་གསུམ་པར་ཐལ་ལོ། ། འབྲེལ་བ་ལ་ལྟོས་ན་རྗེས་དཔག་ལས་མི་འདའོ། ། གལ་ཏེ་ཤུགས་རྟོགས་མི་འཐད་ན། སློབ་དཔོན་གྱིས་གཞུང་གི་ཆ་འགར་ཤུགས་ལས་རྟོགས་པའམ་དོན་གྱིས་གོ་བ་ཅེས་གསུངས་པ་དང་འགལ་ལོ་ཞེ་ན། མི་འགལ་ཏེ། སློབ་དཔོན་ ༼༢༨༨༽ གྱིས་གཞུང་གི་ཆ་འགར་ཤུགས་ལས་རྟོགས་ཞེས་པ་ཡང་མངོན་སུམ་གྱི་བྱེད་པའམ་ཚུལ་གསུམ་གོམས་པས་གློ་བུར་བའི་རྗེས་དཔག་སྐྱེས་པ་ལ་དགོངས་པའི་ཕྱིར།
རྣམ་ངེས་ལས། རང་གིས་གྲུབ་པ་མ་ཡིན་པ་ཐམས་ཅད་ནི་བདག་ཉིད་དང་འབྲེལ་བར་བྱེད་པ་མི་འཁྲུལ་བ་གཞན་ལ་ལྟོས་པའི་ཕྱིར། མངོན་སུམ་མ་ཡིན་པའི་ཚད་མ་ནི་རྗེས་སུ་དཔག་པ་ལས་གཞན་ཡོད་པ་མིན་ནོ་ཞེས་གསུངས་པའི་ཕྱིར་རོ། ། ཚད་མ་རིགས་པའི་གཏེར་ལས་མཚན་ཉིད་བརྟག་པའི་རབ་ཏུ་བྱེད་པ་སྟེ་བརྒྱད་པའི་གསལ་བྱེད་རེ་ཞིག་རྫོགས་སོ།། །། གཉིས་པ་མཚན་གཞི་སོ་སོའི་དོན་ལ་མངོན་སུམ་དང་རྗེས་དཔག་གཉིས། དང་པོ་ལ་མངོན་སུམ་ཡང་དག་དང༌། བཟློག་ཕྱོགས་མངོན་སུམ་ལྟར་སྣང་དང༌། ཚད་འབྲས་དང་གསུམ། དང་པོ་མངོན་སུམ་ལ་བོད་ཁ་ཅིག་མངོན་སུམ་གྱི་མཚན་ཉིད་རྟོག་བྲལ་མ་འཁྲུལ་བ། མངོན་སུམ་ཚད་མའི་མཚན་ཉིད་སྔར་ ༼༢༨༩༽ མ་རྟོགས་པའི་དོན་ལ་མྱོང་སྟོབས་ཀྱིས་སྒྲོ་འདོགས་གཅོད་པ་ཞེས་ཟེར་བ་འཁྲུལ་ཏེ།
གཉིས་སུ་ཕྱེ་བ་གཞུང་ལས་མ་བཤད་ཅིང་སྒྲོ་འདོགས་གཅོད་པ་མངོན་སུམ་གྱི་ལྡོག་པ་ལ་མི་སྲིད་པའི་ཕྱིར། མངོན་སུམ་ཡིན་ན་ཚད་མ་ཡིན་དགོས་ཏེ། རྒྱུད་གཞན་གྲུབ་པ་ལས། མངོན་སུམ་དེ་ནི་དེའི་རྣམ་པའི་རྗེས་སུ་བྱེད་པ་གསལ་བར་སྣང་བའི་ཕྱིར་དང༌། མི་བསླུ་བའི་ཕྱིར་ཚད་མའོ་ཞེས་བྱ་བར་འདོད་དོ། ། ཞེས་གསུངས་པའི་ཕྱིར་རོ། ། རང་ལུགས་ནི་མངོན་སུམ་གྱི་མཚན་ཉིད་རྟོག་བྲལ་མ་འཁྲུལ་བའི་རིག་པ། བྲལ་བྱ་རྟོག་པ་ནི་སྒྲ་དོན་འདྲེ་རུང་དུ་འཛིན་པའི་ཤེས་པ་ཡིན་ལ། བྲལ་བའི་དོན་རྟོག་པའི་རྫས་དང་བྲལ་བ་ལ་བྱས་ན་རྟོག་མྱོང་རང་རིག་མངོན་སུམ་རྟོག་བྲལ་མ་ཡིན་པར་འགྱུར་ལ། ལྡོག་པ་དང་བྲལ་བ་ལ་བྱས་ན་རྗེས་དཔག་རྟོག་བྲལ་དུ་ཐལ།
རྟོག་པའི་ལྡོག་པ་དང་བྲལ་བའི་ཕྱིར་ཏེ། ལྡོག་པར་མ་གྲུབ་པའི་ཕྱིར་རོ། ། ༼༢༩༠༽ དེས་ན་རང་ལྡོག་ལ་རྟོག་པའི་མཚན་ཉིད་མི་བརྟེན་པ་ཡིན་ནོ། ། མ་འཁྲུལ་བའི་དོན་ནི་རབ་རིབ་ལ་སོགས་པ་འཁྲུལ་པའི་རྒྱུས་འཁྲུལ་པར་མ་བསྐྱེད་པའམ་དབང་པོ་དང་ཡུལ་དང་བྱ་བ་ལ་སོགས་འཁྲུལ་པའི་རྒྱུ་དེ་དག་དང་བྲལ་བ་ཡིན་ནོ། ། དེ་སྐད་དུ་རིགས་ཐིག་ལས། མངོན་སུམ་ནི་རྟོག་པ་དང་བྲལ་ཞིང་མ་འཁྲུལ་བའོ། ། རྟོག་པ་ནི་ཤེས་པ་ལ་བརྗོད་པ་དང་འདྲེར་རུང་བ་སྣང་བ་སྟེ་དེ་དང་བྲལ་བའོ། ། རབ་རིབ་དང༌། མྱུར་དུ་བསྐོར་བ་དང༌། གྲུར་ཞུགས་པ་དང༌།
འཁྲུལ་པ་ལ་སོགས་པས་འཁྲུལ་པ་མ་སྐྱེས་པའི་ཤེས་པ་ནི་མངོན་སུམ་མོ་ཞེས་དང༌། དེའི་འགྲེལ་བར་ཆོས་མཆོག་གིས། ཤེས་པ་ཁ་ཅིག་ནི་བརྗོད་པ་དང་འདྲེས་པ་ཡང་ཡིན་ཏེ། དཔེར་ན་བརྡ་ལ་བྱང་བ་རྣམས་ཀྱིས་བུམ་པ་མཐོང་བའི་དོན་ལ་རྟོག་པ་ན་བུམ་པའི་སྒྲ་དང་འདྲེས་པའི་དོན་སྣང་བ་བཞིན་ནོ། ། ཁ་ཅིག་ནི་མངོན་པར་བརྗོད་པ་དང་མ་འདྲེས་པར་ཡང་མངོན་ ༼༢༩༡༽ པར་བརྗོད་པ་དང་རུང་བར་སྣང་བ་ཡིན་ནོ། ། དཔེར་ན་བརྡ་ལ་མ་བྱང་བ་རྣམས་ཀྱི་རྟོག་པ་ལྟ་བུའོ། ། དེ་ལ་རྟོག་པ་ནི་མངོན་པར་བརྗོད་པ་དང་འདྲེས་པའོ་ཞེས་སྨྲོས་ན་ནི་བརྡ་ལ་བློ་མ་བྱང་བའི་རྟོག་པ་མ་བསྡུས་པར་འགྱུར་བས་རུང་བ་སྨྲོས་པས་དེ་ཡང་བསྡུས་པ་ཡིན་ནོ། ། ཞེས་པ་ནས་བརྗོད་པ་དང་འདྲེས་པ་གང་ཡིན་པ་དེ་ཡང་རུང་བ་ཞེས་བྱའོ། ། དེ་བས་ན་གཉིས་ཀ་ཡང་རུང་བ་སྨྲོས་པས་བསྡུས་པ་ཡིན་ནོ་ཞེས་དང༌། རབ་རིབ་ནི་མིག་ལ་གནོད་པ་སྟེ་འཁྲུལ་པའི་རྒྱུ་འདི་ནི་དབང་པོ་ལ་ཡོད་པའོ། །
མྱུར་དུ་བསྐོར་བ་ནི་འགལ་མེ་ལ་སོགས་པ་ཡིན་ཏེ། འགལ་མེ་ལ་སོགས་པ་དལ་བུས་བསྐོར་ན་འཁོར་ལོར་འཁྲུལ་པ་མི་འབྱུང་བས་ཞེས་པ་ནས། རྒྱུ་འདི་ནི་ཡུལ་ལ་ཡོད་པའོ། ། གྲུར་ཞུགས་པ་ནི་གྲུས་འགྲོ་བ་སྟེ་ཞེས་པ་ནས། འཁྲུལ་བའི་རྒྱུ་འདི་ནི་ཕྱི་རོལ་གྱི་རྟེན་ལ་གནས་པ་ཡིན་ནོ། ། འཁྲུལ་པ་ནི་རླུང་དང་མཁྲིས་པ་དང་བད་ཀན་ ༼༢༩༢༽ ལ་སོགས་པ་སྟེ། རླུང་ལ་སོགས་པས་འཁྲུག་པར་འགྱུར་བ་ན། ཀ་བ་ལ་སོགས་པ་ལ་འབར་བར་འཁྲུལ་པ་སྐྱེའོ། ། འཁྲུལ་པའི་རྒྱུ་འདི་ནི་ནང་ལ་ཡོད་པའོ་ཞེས་གསུངས་པའི་ཕྱིར་རོ། ། མཚན་ཉིད་ཀྱི་ཚིག་འདི་གཉིས་ནི་རིགས་མི་མཐུན་སེལ་བའི་ཕྱིར་མ་ཡིན་ཏེ།
ཡང་དག་པར་ན་རྟོག་པ་ཐམས་ཅད་འཁྲུལ་པ་ཡིན་པས་མ་འཁྲུལ་བ་སྨྲོས་པས་རྟོག་བྲལ་དུ་གྲུབ་པའི་ཕྱིར་རོ། ། དེས་ན་ལོག་རྟོག་བསལ་བའི་ཕྱིར་སྨྲོས་ཏེ། རྗེས་དཔག་སོགས་བསལ་བའི་ཕྱིར་རྟོག་བྲལ་སྨྲོས་ལ། ལྗོན་ཤིང་འགྲོར་སྣང་སོགས་དབང་ཤེས་འཁྲུལ་པ་རྣམས་མངོན་སུམ་ཡིན་ནམ་སྙམ་པའི་དོགས་པ་བསལ་བའི་ཕྱིར་མ་འཁྲུལ་བ་སྨྲོས་སོ། ། དེ་སྐད་དུ་རྣམ་འགྲེལ་ལས། མངོན་སུམ་ལྟར་སྣང་རྣམ་པ་བཞི། ། ནས། དེ་ཕྱིར་དེ་རྟོག་མེད་ན་ཡང༌། ། ཚད་མ་ཉིད་ནི་བཀག་པ་སྟེ། ། བསླུ་བའི་ཕྱིར་རོ་དེ་དོན་དུའང༌། །
མངོན་ ༼༢༩༣༽ སུམ་ལྟར་སྣང་གཉིས་སུ་བཤད། ། ཅེས་གསུངས་པའི་ཕྱིར་རོ། ། དབྱེ་ན། མ་འཁྲུལ་བའི་རིག་པ་དེ་དབྱེ་གཞི། དབྱེ་ངོ་དབང་པོའི་མངོན་སུམ། ཡིད་ཀྱི་མངོན་སུམ། རང་རིག་མངོན་སུམ། རྣལ་འབྱོར་མངོན་སུམ་དང་རྣམ་པ་བཞིའོ། ། མངོན་སུམ་དེའང་སེལ་ངོར་ཡུལ་གྱི་སྒོ་ནས་དབྱེ་ན། ཡུལ་གཞན་མཐོང་བ་དོན་རིག་གཉིས་དང༌།
ཡུལ་རང་མཐོང་བ་རང་རིག་མངོན་སུམ་དང༌། རང་གཞན་གཉིས་ཀ་མཐོང་བ་རྣལ་འབྱོར་མངོན་སུམ། རྟེན་གྱི་སྒོ་ནས་དབྱེ་ན། དབང་པོ་ལ་བརྟེན་པ་དོན་རིག་དང༌། གཞན་དབང་ལ་བརྟེན་པ་རང་རིག ཏིང་ངེ་འཛིན་ལ་བརྟེན་པ་རྣལ་འབྱོར་མངོན་སུམ། གང་ཟག་གི་སྒོ་ནས་དབྱེ་ན། སོ་སྐྱེའི་མངོན་སུམ་དང་འཕགས་པའི་མངོན་སུམ་གཉིས་སོ། ། གྲུབ་མཐའི་སྒོ་ནས་དབྱེ་ན། མདོ་སྡེ་པའི་ལུགས་ལ་དཔྱད་ན་མ་འཁྲུལ་བའི་དབང་པོའི་མངོན་སུམ།
༼༢༩༤༽ ཡིད་ཀྱི་མངོན་སུམ། རང་རིག་མངོན་སུམ། རྣལ་འབྱོར་མངོན་སུམ་དང་བཞི་ཡོད་ལ། བྱེ་བྲག་ཏུ་སྨྲ་བའི་ལུགས་ལ་རང་རིག་མེད་པས་མངོན་སུམ་གཞན་གསུམ་ཡོད་ཅིང་རྣམ་རིག་སེམས་ཙམ་པའི་ལུགས་ལ་མ་དཔྱད་ན་དོན་རིག་པའི་མངོན་སུམ་ཡོད་ཀྱང་དཔྱད་ན་ཤེས་པ་ལས་གཞན་པའི་གཞལ་བྱ་མེད་པས་རང་རིག་དང་རྣལ་འབྱོར་མངོན་སུམ་གཉིས་ལས་མངོན་སུམ་གཞན་མེད་དོ། ། མངོན་སུམ་བཞི་ལས་དབང་པོའི་མངོན་སུམ་ལ། བོད་བསྡུས་པ་ཁ་ཅིག་དབང་པོའི་མངོན་སུམ་གྱི་མཚན་ཉིད། བདག་རྐྱེན་དབང་པོ་གཟུགས་ཅན་ལ་བརྟེན་ནས་སྐྱེས་ཤིང་གཟུང་དོན་ལ་མ་འཁྲུལ་བ། དེའི་ཚད་མའི་མཚན་ཉིད། བདག་རྐྱེན་དབང་པོ་གཟུགས་ཅན་ལ་བརྟེན་ནས་སྔར་མ་རྟོགས་པའི་དོན་ལ་མྱོང་སྟོབས་ཀྱིས་སྒྲོ་འདོགས་གཅོད་པ་ཞེས་དབང་པོའི་མངོན་སུམ་དང་དེའི་ཚད་མ་སོ་སོར་ཕྱེ་ནས་མཚན་ཉིད་འཇོག་པ་འཁྲུལ་ཏེ། གཉིས་སུ་ཕྱེ་བ་གཞུང་ནས་མ་བཤད་ཅིང༌།
༼༢༩༥༽ སྒྲོ་འདོགས་གཅོད་པ་མི་སྲིད་པར་བཤད་ཟིན་པའི་ཕྱིར། ཕྱེ་ནས་མཚན་ཉིད་འཇོག་པ་འཁྲུལ་པ་དེས་ན་དབང་ཤེས་ཀྱི་མཚན་ཉིད་རང་གི་བདག་རྐྱེན་དབང་པོ་ལས་དངོས་སུ་སྐྱེས་པའི་གཞན་རིག་གི་ཤེས་པ། དབང་པོའི་མངོན་སུམ་གྱི་མཚན་ཉིད་རང་གི་བདག་རྐྱེན་དབང་པོ་གཟུགས་ཅན་ལས་དངོས་སུ་སྐྱེས་པའི་གཞན་རིག་གི་ཤེས་པ་མ་འཁྲུལ་བ། དེའི་དམིགས་རྐྱེན་དང་བདག་རྐྱེན་གང་ཞེ་ན། མདོ་སྡེ་པ་ལྟར་ན་རྡུལ་ཕྲ་རབ་སོ་སོ་བས་ཉེར་ལེན་བྱས་པ་ལས་རང་འབྲས་དབང་མངོན་རང་གི་རྣམ་ལྡན་དུ་བསྐྱེད་ནུས་ཀྱི་རྡུལ་ཕྲན་གཞན་དང་གཞན་ཤིན་ཏུ་ཐག་ཉེ་བ་ན་གནས་པ་རྣམས་ཡིན་ཏེ། རྣམ་འགྲེལ་ལས། དོན་གཞན་དང་ནི་མངོན་འབྲེལ་ཕྱིར། ། རྡུལ་ཕྲན་གཞན་ཡང་སྐྱེ་འགྱུར་བ། ། དེ་དག་བསགས་བཤད་དེ་དག་ནི། ། ཤེས་པ་སྐྱེ་བའི་རྒྱུ་མཚན་ཡིན། །
ཅེས་དང༌། དེའི་འགྲེལ་པར། ལྷ་དབང་བློས། རྣམ་པར་ཤེས་པ་སྐྱེད་པར་བྱེད་པའི་ནུས་པའི་ ༼༢༩༦༽ རང་བཞིན་སྐྱེད་པའི་རྐྱེན་ཉེ་བའི་ཕྱིར་རྡུལ་ཕྲ་རབ་ཉེ་བར་ལེན་པའི་རྒྱུའི་སྔར་ནུས་པ་མེད་པ་དག་ལས་རྣམ་པར་ཤེས་པ་སྐྱེད་པར་བྱེད་པའི་ནུས་པ། རྡུལ་ཕྲན་གཞན་གང་སྐྱེ་འགྱུར་བ། དེ་དག་གཞན་དང་གཞན་ཐག་ཉེ་བའི་གནས་སྐབས་ཐོབ་པར་འགྱུར་པའི་སོ་སོའི་ནུས་པ་རྣམས་བསགས་པའི་སྒྲས་བཤད་དོ། ། དེ་བས་ན་བསགས་པ་ལ་དམིགས་པ་ཞེས་བཤད་དོ། ། དེ་དག་ལ་རྡུལ་ཕྲན་གྱི་ནུས་པ་སྐྱེས་པར་གྱུར་པ་དེ་དག་ནི་དབང་པོའི་ཤེས་པ་སྐྱེ་བའི་རྒྱུ་མཚན་ཏེ་རྒྱུ་ཡིན་ནོ་ཞེས་གསུངས་པའི་ཕྱིར་རོ། ། བདག་རྐྱེན་དབང་པོ་གཟུགས་ཅན་ནི། འབྱུང་བ་བཞི་རྒྱུར་བྱས་པ་དབང་མངོན་གྱི་རྟེན་ནང་གི་གཟུགས་དྭངས་པ་གཅིག་ཡིན་ཏེ།
ཀུན་ལས་བཏུས་པ་ལས། མིག་གི་དབང་པོ་གང་ཞེ་ན། འབྱུང་བ་ཆེན་པོ་དག་རྒྱུར་བྱས་མིག་གི་རྣམ་པར་ཤེས་པའི་རྟེན་གཟུགས་དྭངས་པའོ། ། ཞེས་གསུངས་པའི་ཕྱིར་རོ། ། སེམས་ཙམ་པ་ལྟར་ན། ཕྱི་རོལ་དོན་ལྟ་བུར་སྣང་བའི་གཟུང་ ༼༢༩༧༽ རྣམ་ནི་དམིགས་རྐྱེན་ཡིན་ཏེ། དམིགས་བརྟག་ལས། ནང་གི་ཤེས་བྱའི་ངོ་བོ་ནི། ། ཕྱི་རོལ་ལྟར་སྣང་གང་ཡིན་དེ། ། དོན་ཡིན་རྣམ་ཤེས་ངོ་བོའི་ཕྱིར། །
དེ་རྐྱེན་ཉིད་ཀྱང་ཡིན་ཕྱིར་རོ། ། ཞེས་གསུངས་པའི་ཕྱིར་རོ། ། དབང་ཤེས་སྔ་མས་བཞག་པའི་བག་ཆགས་ཡོངས་སུ་སྨིན་པ་རང་འབྲས་དབང་ཤེས་ཡུལ་འཛིན་ནུས་སུ་སྐྱེད་པའི་ནུས་པ་དེ་བདག་རྐྱེན་དབང་པོ་ཡིན་ཏེ། དམིགས་བརྟག་ལས། ལྷན་ཅིག་བྱེད་དབང་ནུས་པ་ཡི། ། ངོ་བོ་གང་ཡིན་དབང་པོའང་ཡིན། ། ཞེས་དང༌། དབུ་མ་འཇུག་པ་ལས། མིག་བློའི་སྐྱེ་བ་རང་ནུས་གང་ཞིག་ལས། ། དེ་མ་ཐག་ཏུ་ཀུན་ནས་སྐྱེ་འགྱུར་ཞིང༌། །
རང་གི་རྣམ་ཤེས་རྟེན་གྱི་ནུས་དེ་ལ། ། དབང་པོ་གཟུགས་ཅན་མིག་ཅེས་བྱ་བར་རྟོག ། ཅེས་གསུངས་པའི་ཕྱིར་རོ། ། དེ་ལས་སྐྱེས་པར་རྗེས་སུ་འགྲོ་ལྡོག་ངེས་པས་འགྲུབ་བོ། ། ༼༢༩༨༽ དབང་པོའི་མངོན་སུམ་ཆོས་ཅན། རྟོག་མེད་དུ་འགྲུབ་སྟེ། ཡུལ་གསལ་བར་སྣང་བས་སོ། ། ཆོས་ཅན། འཁྲུལ་པ་མེད་དེ། རང་མཚན་སྣང་ནས་འཛིན་པའི་ཕྱིར།
གལ་ཏེ་དབང་པོའི་མངོན་སུམ་བསྐྱེད་པ་ལ་དབང་པོ་རྒྱུ་ཡིན་པ་ལྟར་ཡུལ་དང་ཡིད་ལ་བྱེད་པ་ཡང་ཡིན་ན་ཡུལ་གྱི་སྒོ་ནས་ཐ་སྙད་མི་འདོགས་པར་དབང་ཤེས་དབང་པོ་ཁོ་ནའི་སྒོ་ནས་མིང་འདོགས་པའི་རྒྱུ་མཚན་ཅི་ཡིན་ཞེ་ན། དབང་པོ་གཟུགས་ཅན་གྱི་དངོས་འབྲས་གཞན་རིག་གི་ཤེས་པ་རྟོག་བྲལ་མ་འཁྲུལ་བ་དེ་ཆོས་ཅན། ཁྱོད་ལ་དབང་ཤེས་ཞེས་པའི་མིང་བརྡ་སྦྱར་བ་ལ་རྒྱུ་མཚན་ཡོད་པ་ཡིན་ཏེ། རང་གི་བདག་རྐྱེན་དབང་པོ་གཟུགས་ཅན་དེ་ཁྱོད་ཀྱི་ཐུན་མོང་མིན་པའི་རྒྱུ་ཡིན་པའི་རྒྱུ་མཚན་གྱིས་ཁྱོད་ལ་དེའི་མིང་བརྡ་སྦྱར་བའི་ཕྱིར། དཔེར་ན་རྔའི་སྒྲ་ལ་རྔ་སྒྲ་ཞེས་པའི་མིང་བརྡ་སྦྱར་བ་བཞིན་ནོ། ། དེ་སྐད་དུ་མདོ་ལས། དབང་པོ་ཐུན་མོང་མིན་རྒྱུའི་ཕྱིར། ། ༼༢༩༩༽ དེ་ཡི་ཐ་སྙད་དབང་པོས་བྱས། ། ཞེས་གསུངས་པའི་ཕྱིར་རོ། ། མདོ་ལས།
ཡིད་ཀྱང་དོན་དང༌། ཞེས་པའི་དོན་ཡིད་ཀྱི་མངོན་སུམ་ལ། མཚན་ཉིད་ནི་རང་གི་བདག་རྐྱེན་ཡིད་ཀྱི་དབང་པོ་ལ་དངོས་སུ་བརྟེན་ནས་སྐྱེས་པའི་གཞན་རིག་མ་འཁྲུལ་པའི་ཤེས་པ་ནི་ཡིད་ཀྱི་མངོན་སུམ་གྱི་མཚན་ཉིད་ཡིན་ནོ། ། དེ་ཡང་ཁྱད་པར་གསུམ་སྟེ། རང་གི་སྔ་ལོགས་སུ་འགགས་མ་ཐག་པའི་དབང་ཤེས་དེ་བདག་རྐྱེན། དེའི་ཡུལ་གྱི་སྐད་ཅིག་གཉིས་པ་དེ་དམིགས་རྐྱེན། དེ་འཛིན་པར་སྐྱེད་བྱེད་ཀྱི་ཡིད་བྱེད་སྔ་མ་དེ་དེ་མ་ཐག་རྐྱེན་ཏེ། དེ་ལྟ་བུའི་རྐྱེན་གསུམ་ལས། དེ་མ་ཐག་ཏུ་སྐྱེས་པའི་ཡིད་ཤེས་མ་འཁྲུལ་བ་ནི་ཡིད་ཀྱི་མངོན་སུམ་གྱི་མཚན་གཞི་ཡིན་ནོ། ། རྣམ་ངེས་ལས།
དབང་ཤེས་དེ་མ་ཐག་རྐྱེན་ལས། ། བྱུང་ཞིང་དེ་དོན་དེ་མ་ཐག ། འཛིན་པར་བྱེད་པ་ཡིད་ཀྱང་ངོ༌། ། ཞེས་གསུངས་པའི་ཕྱིར་རོ། ། གལ་ཏེ་དབང་ཤེས་ལྔ་འགགས་པའི་རྗེས་སུ་ ༼༣༠༠༽ ཡིད་མངོན་གཅིག་སྐྱེ་ན་རྒྱུའི་ཁྱད་པར་ལས་འབྲས་བུའི་ཁྱད་པར་མ་སྐྱེ་བར་འགྱུར་ལ། ལྔ་སྐྱེ་ན་ཡིད་དུ་མ་ཡོད་པས་སྐྱེས་བུ་དེ་རྒྱུད་དུ་མར་འགྱུར་རོ་ཞེ་ན། དབང་མངོན་ལྔ་འགགས་པའི་རྗེས་སུ་ཡིད་མངོན་ལྔ་སྐྱེ་ལ། དེ་ལྟ་ན་ཡང༌། ཤེས་བྱ་ཆོས་ཅན། ཡིད་མངོན་དུ་མ་སྐྱེ་ན་གང་ཟག་གི་རྒྱུད་དུ་མར་འགྱུར་མི་དགོས་པར་ཐལ།
ཡིད་མངོན་དུ་མ་སྐྱེས་ཡང་ནང་ལྟ་རང་རིག་ཏུ་གཅིག་པའི་ཕྱིར། དཔེར་ན་དབང་ཤེས་དུ་མ་ཡོད་ཀྱང་རྒྱུད་དུ་མར་མི་འགྱུར་བ་བཞིན་ནོ། ། ཡིད་མངོན་ཆོས་ཅན། ཚད་མ་ཡིན་ཏེ། དོན་རང་མཚན་འཛིན་པའི་ཤེས་པ་འཁྲུལ་མེད་ཡིན་པའི་ཕྱིར། ཆོས་ཅན། རང་ཡུལ་ལ་རང་སྟོབས་ཀྱི་ངེས་ཤེས་འདྲེན་མི་ནུས་ཏེ། ཁྱོད་ཀྱི་རྒྱུན་མེད་པའི་ཕྱིར། གལ་ཏེ་དབང་མངོན་ལ་རྒྱུན་ཡོད་ལ་ཡིད་མངོན་ལ་རྒྱུན་མེད་པའི་རྒྱུ་མཚན་ཅི་ཡིན་ཞེ་ན། ཤེས་བྱ་ཆོས་ཅན།
དབང་ཤེས་རྒྱུན་དང་བཅས་པ་ཡིན་ཏེ། དབང་པོ་གཟུགས་ཅན་སྐད་ཅིག་སྔ་ ༼༣༠༡༽ མ་ལས་དབང་པོ་གཟུགས་ཅན་སྐད་ཅིག་ཕྱི་མ་སྐྱེ་བ་དེས་ནའོ། ། ཆོས་ཅན། ཡིད་མངོན་དེ་ལ་རྒྱུན་མེད་དེ། ཡིད་དབང་སྔ་མ་ལས་ཡིད་དབང་ཕྱི་མ་སྐྱེ་བ་མིན་པའི་ཕྱིར་ཏེ། རང་གི་སྔ་ལོགས་སུ་འགགས་མ་ཐག་པའི་དབང་མངོན་དེ་ཁོ་ན་ཡིད་དབང་ཡིན་པའི་ཕྱིར། དེ་སྐད་དུ་མཛོད་ལས། དྲུག་པོ་འགགས་མ་ཐག་པ་ཡི། ། རྣམ་ཤེས་གང་ཡིན་དེ་ཡིད་དོ། ། ཞེས་གསུངས་པའི་ཕྱིར་རོ། །
འོ་ན་དབང་མངོན་གྱི་རྒྱུན་འགགས་པའི་རྗེས་སུ་ཡིད་མངོན་སྐྱེའམ། དབང་མངོན་དང་ཡིད་མངོན་སྤེལ་མར་སྐྱེ་ཞེ་ན། རྒྱན་མཁན་པོ་ལྟར་ན་རང་གི་བདག་རྐྱེན་དབང་ཤེས་ཀྱི་ཡུལ་གྱི་དེ་མ་ཐག་པའི་ཡུལ་ལྷན་ཅིག་བྱེད་པ་ཅན། དེ་མ་ཐག་རྐྱེན་དབང་ཤེས་ཀྱིས་བསྐྱེད་པའི་ཡིད་འདིའོ་ཞེས་མདུན་ན་གནས་པ་ལ་མངོན་དུ་བྱེད་པའི་རྣམ་པས་འཇུག་པ་ནི་ཡིད་ཀྱི་མངོན་སུམ་མོ། ། སྐྱེ་ཚུལ་ནི། དབང་མངོན་སྐད་ཅིག་སྔ་མ་འགགས་པའི་རྗེས་སུ་ཡིད་མངོན་རེ་སྐྱེ་བས་མགོ་དབང་མངོན་གྱིས་ ༼༣༠༢༽ འཛིན་ལ། མཇུག་ཡིད་མངོན་གྱིས་བསྡུས་ནས་སྤེལ་མར་སྐྱེའོ། ། ཞེས་འདོད་དེ། དེ་སྐད་དུ་རྒྱན་ལས། རང་གི་ཡུལ་གྱི་དེ་མ་ཐག་པའི་ཡུལ་ལྷན་ཅིག་བྱེད་པ་ཅན།
དབང་པོའི་ཤེས་པ་ཅན་བསྐྱེད་པའི་ཡིད་ཀྱང་མངོན་སུམ་མོ། ། ཞེས་པ་ནས། གོམས་ལས་མདུན་ན་གནས་པ་ལ། ། འདིའོ་ཞེས་སོགས་ཤེས་པ་གང༌། ། མངོན་དུ་བྱེད་ཕྱིར་དེ་ལ་ནི། ། ཡིད་ཀྱི་མངོན་སུམ་ཡིན་པར་འདོད། ། འདིའོ་ཞེས་མདུན་ན་གནས་པ་ལ་མངོན་དུ་བྱེད་པའི་རྣམ་པས་འཇུག་པ་ནི་ཡིད་ཀྱི་མངོན་སུམ་མོ། ། འོན་ཏེ་མིག་གི་བྱེད་པ་ལས་སྐྱེས་པ་ནི། མིག་གི་ཤེས་པ་ཉིད་ཡིན་ནོ་ཞེ་ན། མ་ཡིན་ཏེ།
མིག་གི་ཤེས་པ་ནི་གཟུགས་སྣང་བ་ཙམ་ལ་ཉེ་བར་མཁོ་བ་ཡིན་ལ། ངེས་པ་ནི་སྔར་གོམས་པ་ལས་འཛིན་པའོ། ། འདི་ལ་ནི་མིག་གི་བྱེད་པ་མེད་པས་ཡིད་སྔར་གོམས་པའི་མཚན་ཉིད་ལས་སྐྱེས་པ་ཡིན་པའི་ཕྱིར། འདི་ནི་ཡིད་ཀྱི་མངོན་སུམ་མོ། ། ཞེས་གསུངས་པའི་ཕྱིར་རོ། ། སྤེལ་མར་སྐྱེ་བ་འདི་རྒྱན་ ༼༣༠༣༽ ན་བཀོད་པ་མི་སྣང་ངོ༌། ། ཆོས་མཆོག་གིས། ཡིད་ཀྱི་རྣམ་པར་ཤེས་པ་དེ་ཡང༌། མིག་གི་བྱ་བ་འདས་པའི་ཚེ་མངོན་སུམ་དུ་འདོད་དོ། ། མིག་གི་བྱེད་པ་དང་ལྡན་པའི་ཚེ་གཟུགས་ཤེས་པ་གང་ཡིན་དེ་ཐམས་ཅད་ཀྱང་མིག་ལ་བརྟེན་པ་ཁོ་ན་ཡིན་ནོ། །
དེ་ལྟ་མ་ཡིན་ན། རྣམ་པར་ཤེས་པ་གང་ཡང་མིག་ལ་བརྟེན་པ་མི་འཐད་པར་འགྱུར་རོ། ། ཡིད་ཀྱི་མངོན་སུམ་འདི་ཡང་གྲུབ་པའི་མཐའ་གྲགས་པ་ཡིན་གྱི། འདི་ལ་སྒྲུབ་པར་བྱེད་པའི་ཚད་མ་ནི་ཡོད་པ་མ་ཡིན་ནོ། ། ཅི་སྟེ་དེ་ལྟ་བུ་ཡོད་དུ་ཆུག་ན་ཡང༌། ཉེས་པ་འགའ་ཡང་མེད་དོ། ། ཞེས་བསྟན་པའི་ཕྱིར་འདིའི་མཚན་ཉིད་བསྟན་པ་ཡིན་ནོ། ། ཞེས་གསུངས་པས་དབང་མངོན་གྱི་རྒྱུན་འགགས་པའི་མཐར་ཡིད་མངོན་སྐྱེ་བར་འདོད་དོ། ། དེ་གཉིས་ཀ་ལ་ཡང་གནོད་བྱེད་ཡོད་པས་མི་འཐད་དོ། ། འདི་ལྟར་ཤེས་བྱ་ཆོས་ཅན།
དབང་མངོན་དང་ཡིད་མངོན་སྤེལ་མར་སྐྱེ་བ་མ་ཡིན་པར་ཐལ། དབང་ ༼༣༠༤༽ མངོན་གྱིས་རང་སྟོབས་ཀྱིས་ངེས་ཤེས་འདྲེན་ནུས་ལ། ཡིད་མངོན་གྱིས་རང་སྟོབས་ཀྱིས་ངེས་ཤེས་འདྲེན་མི་ནུས་པའི་ཕྱིར། ཆོས་ཅན། དབང་མངོན་གྱི་རྒྱུན་འགགས་པའི་མཐར་ཡིད་མངོན་གཅིག་སྐྱེ་བ་མ་ཡིན་པར་ཐལ། རྒྱུ་མཚན་ཁྱད་པར་མེད་པ་ལ་སྔར་མི་སྐྱེ་བ་ཕྱིས་སྐྱེ་བ་མི་འཐད་པའི་ཕྱིར་རོ། ། ཞེས་ཆོས་རྗེ་པ་གསུང༌། དེས་ན་ཤེས་བྱ་ཆོས་ཅན། དབང་མངོན་གྱི་རྒྱུན་འགགས་པའི་མཐར་ཡིད་མངོན་སྐྱེ་བ་མ་ཡིན་པར་ཐལ། ཡིད་མངོན་དེ་གྲུབ་མཐའ་ལ་གྲགས་པ་ཙམ་ཡིན་པ་གང་ཞིག
དེ་ལྟར་སྐྱེ་བར་ལུང་ལས་མ་བཤད་པའི་ཕྱིར། ཀ་མ་ལ་ཤི་ལས། ཡིད་རིག་པ་མ་བརྗོད་པ་དེ་ལྟ་ན་ཡང་དབང་པོའི་ཤེས་པ་ལ་བརྡ་མི་ནུས་པའི་རིགས་པ་གང་ཡིན་པ་དེ། དེ་ལ་ཡང་མཚུངས་པའམ། ཡང་ན་འདི་ལ་རྣལ་འབྱོར་པའི་ཤེས་པ་ཡང་ཡིད་ཡིན་ལ། དེ་ཡང་འཆད་པར་འགྱུར་རོ། ། ལུང་ལ་གྲགས་པ་ཡིན་པའི་ཕྱིར་འདིར་ཡིད་ཀྱི་མཚན་ཉིད་མ་བྱས་ལ་ ༼༣༠༥༽ ཚད་མས་གནོད་པ་མེད་པ་ནི་སློབ་དཔོན་གྱིས་བསྒྲུབས་ཟིན་པའི་ཕྱིར། ཡང་ཁོ་བོ་ཅག་གིས་སྒྲུབ་པར་མི་བྱའོ་སྙམ་དུ་བསམ་པ་ཡིན་ནོ་ཞེས་སོ། ། སྤེལ་མ་དང་རྒྱུན་གྱི་མཐར་སྐྱེ་བ་གཉིས་ཀ་ལ་གནོད་བྱེད་ཡོད་པ་དེས་ན་དབང་མངོན་སྐད་ཅིག་དང་པོས་ཉེར་ལེན་བྱས་ནས་དེ་དང་རིགས་འདྲ་བའི་དབང་མངོན་སྐད་ཅིག་གཉིས་པ་སྐྱེ་ལ། དེ་དང་དུས་མཉམ་པར་དབང་མངོན་སྐད་ཅིག་དང་པོས་བདག་རྐྱེན་བྱས་ནས་ལོགས་ཤིག་ཏུ་ཡིད་མངོན་སྐད་ཅིག་དང་པོ་བསྐྱེད་དོ། །
ཁ་ཕྱིར་ལྟ་ལ་མངོན་སུམ་གཉིས་སྐྱེ་བ་ན་ནང་ལྟ་རང་རིག་མངོན་སུམ་གཅིག་སྐྱེའོ། ། དེ་ལྟར་ན་མངོན་སུམ་ཇི་སྙེད་སྐྱེས་ཀྱང་རང་རིག་གིས་བསྡུས་པ་ཡིན་པའི་ཕྱིར་རྒྱུད་དུ་མར་འགྱུར་བའི་སྐྱོན་མེད་ལ། སྤེལ་མར་མི་སྐྱེ་བར་ལོགས་ཤིག་ཏུ་སྐྱེ་ལ། དེ་གཉིས་ལ་རྒྱུན་ཡོད་མེད་ཀྱིས་ངེས་མ་ངེས་སྲིད་པས་རྒྱན་མཛད་པ་ལ་བརྗོད་པའི་སྐྱོན་མེད་ལ། དབང་མངོན་གྱི་སྐད་ཅིག་གཉིས་པ་དང་གྲངས་མཉམ་དུ་སྐྱེ་བས་ ༼༣༠༦༽ ཆོས་མཆོག་ལ་བརྗོད་པའི་སྐྱོན་ལས་གྲོལ་བ་འདི་ནི་ཤང་ཀར་ནན་ཏའི་དགོངས་པ་ཁོ་བོའི་མཁན་པོ་ལས་རྙེད་པ་འདི་ཁོ་ན་འཐད་པར་མཐོང་ངོ་ཞེས་ཆོས་ཀྱི་རྗེ་གསུང་ངོ༌། ། རང་ལུགས་ནི་དབང་མངོན་སྐད་ཅིག་དང་པོ་དང་ཉེར་ལེན་ཡིད་བྱེད་སྔ་མ་དང་དམིགས་རྐྱེན་དོན་ཚོགས་ན་དབང་མངོན་སྐད་ཅིག་གཉིས་པ་དང་དུས་མཉམ་དུ་སྐྱེ། དབང་མངོན་སྐད་ཅིག་གཉིས་པའམ། གསུམ་པའམ་ཐ་མ་དང་རྐྱེན་གཉིས་ཚོགས་ན་གསུམ་པའམ་རྒྱུན་གྱི་མཐར་སྐྱེའོ། ། དེ་བཞིན་མ་གཏོགས་པ་མཐའ་གཅིག་ཏུ་ཁས་བླངས་ན་རང་ལའང་ཉེས་པ་མཚུངས་སྲིད་པས་བློ་གྲོས་ཅན་རྣམས་དཔྱོད་མཛོད། ཁ་ཕྱི་ལྟ་ལ་དོན་རིག་གཉིས་སྐྱེ་བ་ན་ནང་ལྟ་རང་རིག་གཅིག་སྐྱེ་བ་དེས་ན་ཕྱིའི་ཡུལ་དོན་རིག་མངོན་སུམ་གཉིས་ཀྱི་འགྲོ་ཚུལ་དང༌།
ནང་གིས་བསྡུས་པ་ལ་རང་རིག་གི་འགྲོ་ཚུལ་འདི་ནི་མངོན་སུམ་འགྲོས་གསུམ་པ་ཡིན་ལ། ཡུལ་གྱི་འགྲོས་དཔྱད་ན་རང་རིག་ལ་ཡུལ་གཞན་མེད་པས་གཟུགས་སྒྲ་དྲི་རོ་རེག་བྱའི་དབྱེ་ ༼༣༠༧༽ བས་འགྲོས་ལྔར་འགྱུར་ལ། དབང་མངོན་དང་ཡིད་མངོན་གཉིས་ཀྱི་ཡིད་ལ་བྱེད་པ་སྔ་མའི་འགྲོས་བསྣན་ན་འགྲོས་བདུན་དུ་འགྱུར་རོ་ཞེས་ཆོས་ཀྱི་རྗེ་གསུང་ངོ༌། ། ཡང་ན་ཁ་ཕྱིར་ལྟ་དབང་མངོན་དང་ཡིད་མངོན་གཉིས་རྫས་ཐ་དད་ཡིན་པས་དེ་གཉིས་ཀྱི་རང་རིག་གཉིས་ཀྱང་རྫས་ཐ་དད་ཡིན་པའི་ཕྱིར། ཕྱི་ལྟ་དོན་རིག་གཉིས་དང་ནང་ལྟ་རང་རིག་གཉིས་སྐྱེ་བས་འགྲོས་བཞི། ཡང་ན་ཕྱི་ལྟའི་འགྲོས་གཅིག་དང་ནང་ལྟའི་འགྲོས་གཅིག་སྟེ་འགྲོས་གཉིས་པར་འགྱུར་རོ། ། རྣ་མ་ཕུག་པ་ན་རེ། ཡིད་མངོན་གྱིས་དབང་མངོན་གྱིས་བཟུང་ཟིན་འཛིན་ན་བཅད་ཤེས་སུ་འགྱུར་ལ། མ་བཟུང་བ་འཛིན་ན་ལོང་བས་ཀྱང་གཟུགས་མཐོང་བར་འགྱུར་རོ་ཞེ་ན། ཡིད་མངོན་ཆོས་ཅན།
བཅད་ཤེས་སུ་ཐལ་བའི་སྐྱོན་མེད་དེ། རང་གི་དེ་མ་ཐག་རྐྱེན་དབང་མངོན་གྱི་ཡུལ་ལས་གཞན་དུ་གྱུར་པའི་ཡུལ་འཛིན་པའི་མངོན་སུམ་ཡིན་པའི་ཕྱིར། དེ་ལྟ་ན་ཡང་ཆོས་ཅན། ལོང་བས་གཟུགས་མཐོང་བར་ཐལ་བའི་སྐྱོན་མེད་དེ། རང་གི་དེ་ ༼༣༠༨༽ མ་ཐག་རྐྱེན་དབང་མངོན་ལ་ལྟོས་པའི་ཕྱིར། རིགས་ཐིགས་ལས། རང་གི་ཡུལ་གྱི་དེ་མ་ཐག་པ་ཡུལ་ལྷན་ཅིག་བྱེད་པ་ཅན་དབང་པོའི་ཤེས་པ་མཚུངས་པ་དེ་མ་ཐག་པའི་རྐྱེན་གྱིས་བསྐྱེད་པའི་ཡིད་ཀྱི་རྣམ་པར་ཤེས་པ་དང༌། ཞེས་པའི་དོན་བཤད་ཟིན་ཏོ། ། གསུམ་པ་རང་རིག་མངོན་སུམ་ནི། རང་གི་ངོ་བོ་མྱོང་བར་སྐྱེས་པའི་ཆ་ནི་རང་རིག་མངོན་སུམ་གྱི་མཚན་ཉིད་ཡིན་པར་མཁས་པ་རྣམས་བཞེད་དོ། །
དེ་སྐད་དུ་རྣམ་འགྲེལ་ལས། རང་གི་ངོ་བོ་སྒྲ་དོན་མིན། ། དེ་ཕྱིར་དེ་ལ་དེ་མངོན་སུམ། ། ཞེས་དང༌། དབུ་མ་རྒྱན་ལས། རྣམ་ཤེས་བེམ་པོའི་རང་བཞིན་ལས། ། བཟློག་པ་རབ་ཏུ་སྐྱེ་བ་སྟེ། ། བེམ་མིན་རང་བཞིན་གང་ཡིན་པ། ། དེ་འདིའི་བདག་ཉིད་རིག་པ་ཡིན། ། ཞེས་གསུངས་པའི་ཕྱིར་རོ། །
དེས་ན་རང་རིག་དང་རང་རིག་མངོན་སུམ་དང་རང་རིག་མངོན་སུམ་ཚད་མ་ལ་ཁྱད་པར་མེད་དོ། ། རང་རིག་པའང་རིག་བྱ་རིག་བྱེད་གཉིས་སུ་ཕྱེ་བའི་རང་རིག་པ་མ་ཡིན་གྱི་བེམ་པོ་ལས་ལོག་ནས་རིག་ ༼༣༠༩༽ པར་སྐྱེས་ཙམ་དེ་ཉིད་ཡིན་ནོ། ། དེས་ན་རང་རིག་གི་ཡུལ་མེད་དོ། ། ཁ་ཅིག་ན་རེ། རང་རིག་ཆོས་ཅན། ཁྱོད་རང་རིག་གི་ཡུལ་མ་ཡིན་པར་ཐལ། དེའི་ཡུལ་མེད་པའི་ཕྱིར། འདོད་ན། དེའི་ཡུལ་ཡིན་པར་ཐལ། དེས་རིག་པའི་ཕྱིར་ཟེར་ན།
ཤེས་བྱ་ཆོས་ཅན། སྒྲོན་མེ་དེ་སྒྲོན་མེ་དང་གསལ་བྱ་གསལ་བྱེད་ཡིན་པར་ཐལ། རང་རིག་དེ་རང་རིག་དང་རིག་བྱ་རིག་བྱེད་ཡིན་པའི་ཕྱིར། རྟགས་མ་གྲུབ་ན། དེ་དེ་དང་ཡུལ་ཡུལ་ཅན་ཡིན་པ་བུད། ཁྱབ་པ་ཡོད་དེ། རྣམ་འགྲེལ་ལས། ཇི་ལྟར་དེ་ཡི་བདག་ཉིད་ཕྱིར། ། གསལ་བྱེད་རབ་ཏུ་གསལ་བ་ན། ། རང་གི་ངོ་བོ་གསལ་བྱེད་འདོད། །
དེ་ལྟར་བློ་བདག་རིག་ཅན་ཡིན། ། ཞེས་གསུངས་པའི་ཕྱིར་རོ། ། འདོད་ན། ཆོས་ཅན། དེ་དེ་དང་གསལ་བྱ་གསལ་བྱེད་མ་ཡིན་པར་ཐལ། དེ་དང་དེ་གསལ་བའི་ངོ་བོར་སྐྱེས་པའི་ཕྱིར། ཁྱབ་སྟེ། དཔེར་སྒྲོན་གཉིས་ ༼༣༡༠༽ བཞིན། ཞེས་གསུངས་པའི་ཕྱིར། སྒྲོན་མེ་ཆོས་ཅན།
ཁྱོད་དང་སྒྲོན་མེ་གཉིས་གང་རུང་གཅིག་མི་གསལ་བར་ཐལ། ཁྱོད་སྒྲོན་མེ་དང་གསལ་བྱ་གསལ་བྱེད་ཡིན་པའི་ཕྱིར། ཁྱབ་སྟེ། མར་མེ་དང༌། བུམ་པ་དག་ཀྱང་དེར་བརྟེན་ནས། ། གསལ་བྱ་གསལ་བྱེད་ངོ་བོ་ཡིས། ། ཐ་སྙད་རབ་ཏུ་རྒྱས་པར་བྱེད། ། ཅེས་གསུངས་པའི་ཕྱིར་རོ། ། ཡང་ཁ་ཅིག་ན་རེ། ཤེས་བྱ་ཆོས་ཅན།
གཟུང་རྣམ་དེ་རང་རིག་གི་ཡུལ་མ་ཡིན་པར་ཐལ། དེའི་ཡུལ་མེད་པའི་ཕྱིར། འདོད་ན། ཆོས་ཅན། གཟུང་རྣམ་གཞལ་བྱ། རང་རིག་འབྲས་བུ། འཛིན་རྣམ་ཚད་མར་བྱས་པའི་རྣམ་གཞག་དེ་མི་འཐད་པར་ཐལ། གཟུང་རྣམ་དེ་རང་རིག་གི་ཡུལ་མ་ཡིན་པའི་ཕྱིར། འདོད་ན། རྣམ་འགྲེལ་ལས།
དེ་ཕྱིར་གཅིག་ལ་ཚུལ་གཉིས་ཡོད། ། གང་ཕྱིར་ཇི་ལྟར་མྱོང་བ་དང༌། ། དྲན་པས་འདི་ཡི་རྣམ་པ་གཉིས། ། མྱོང་བ་ཉིད་ནི་འབྲས་བུ་ཡིན། ། ༼༣༡༡༽ ཞེས་དང༌། དེ་ལ་ཉམས་མྱོང་བདག་ཉིད་ཕྱིར། ། དེ་དག་རང་བདག་མྱོང་བར་རུང༌། ། དེ་ལྟར་རུང་ཉིད་དེ་ཆད་བདག ། གཞལ་བྱ་རང་རིག་འབྲས་བུ་ཡིན། ། ཞེས་པ་དང་འགལ་ལོ་ཞེ་ན།
མ་ཁྱབ་སྟེ། ཤེས་བྱ་ཆོས་ཅན། སེལ་ངོར་ཡིན་ན་ཡིན་དགོས་པར་ཐལ། དེ་ལྟ་བུའི་རྣམ་གཞག་འཐད་ན་དེ་དེའི་ཡུལ་ཡིན་དགོས་པའི་ཕྱིར། འདོད་ན། སྒྲ་རྟོག་ཡུལ་ལ་དངོས་པོའི་དབང་གིས་འཇུག་པར་ཐལ་ལོ། ། གཞན་ཡང་ཆོས་ཅན། བློ་གཅིག་གི་གཟུང་བའི་རྣམ་པ་དང་འཛིན་པའི་རྣམ་པ་དང་རང་རིག་དེ་ཐ་དད་ཡིན་པར་ཐལ། དེ་ལྟ་བུའི་རྣམ་གཞག་དེ་འཐད་ལྡན་ཡིན་པའི་ཕྱིར། འདོད་ན།
ཆོས་ཅན། བློ་གཅིག་གི་དེ་ལྟ་བུ་དེ་ཐ་དད་དུ་འཛིན་པའི་བློ་དེ་ཡུལ་ལ་ལོག་པར་ཞུགས་པ་མ་ཡིན་པར་ཐལ་ལོ། ། འདོད་ན། ཆོས་ཅན། སྒྱུ་མ་མཁན་གྱི་སྔགས་རྫས་ཀྱིས་བསླད་པའི་མིག་ཅན་ལ་རྡེའུ་སོགས་ལ་རྟ་གླང་སོགས་སུ་སྣང་བ་རྟ་གླང་སོགས་ ༼༣༡༢༽ ཡིན་པར་ཐལ། བློ་གཅིག་གི་གཟུང་རྣམ་འཛིན་རྣམ་རང་རིག་དེ་ཐ་དད་ཡིན་པའི་ཕྱིར། དེ་རྣམས་ལ་ཁྱབ་པ་ཡོད་དེ། རྣམ་འགྲེལ་ལས། བློ་བདག་རྣམ་པར་དབྱེར་མེད་ཀྱང༌། ། མཐོང་བ་ཕྱིན་ཅི་ལོག་རྣམས་ཀྱིས། །
གཟུང་དང་འཛིན་པ་མྱོང་བ་དག ། ཐ་དད་ལྡན་བཞིན་རྟོགས་པར་འགྱུར། ། དཔེར་ན་དབང་པོ་སྔགས་སོགས་ཀྱིས། ། བསླད་པ་རྣམས་ལ་འཇིམ་དུམ་སོགས། ། དེ་ཡི་གཟུགས་དང་བྲལ་བ་ཡང༌། ། རྣམ་པ་གཞན་དུ་སྣང་བ་བཞིན། ། ཞེས་པ་དང༌། ཐ་དད་ཕྱིར་བློ་སྣ་ཚོགས་འགྱུར། ། ཞེས་གསུངས་པའི་ཕྱིར་རོ། ། མ་ཁྱབ་ན།
དེ་དང་དེ་དཔེ་དོན་དུ་སྦྱར་ནས་བཤད་པ་མི་འཐད་པར་ཐལ། དེ་དང་དེ་མི་མཚུངས་པའི་ཕྱིར། འཁོར་གསུམ་མོ། ། འོ་ན་གཞུང་གོང་འོག་གང་རུང་གཅིག་མི་འཐད་པར་ཐལ་ལོ་ཞེ་ན། སྣང་སེལ་དང་བཤད་འཇུག་སོ་སོར་མི་འབྱེད་པ་ཁྱོད་ལྟར་ན། གཞུང་གོང་འོག་གང་རུང་གཅིག་མི་འཐད་པས་ཆོས་གྲགས་ལ་ནང་འགལ་ ༼༣༡༣༽ ཡོད་པས་མི་མཁས་པར་འགྱུར་མོད། ཁོ་བོ་སྣང་སེལ་སོ་སོར་འབྱེད་པ་ལ་གཉིས་ཀ་འཐད་དེ། དེ་ཕྱིར་གཅིག་ལ་ཚུལ་གཉིས་ཡོད། ། ཅེས་སོགས་ནི། གཟུང་འཛིན་རིག་གསུམ་ཐ་དད་དུ་སྣང་བའི་བློ་འཁྲུལ་པའི་ངོར་དེ་ལ་སྣང་བ་དང་མཐུན་པར་དེའི་རྣམ་གཞག་བྱས་པ་ཡིན་ལ།
བློ་བདག་རྣམ་པར་དབྱེར་མེད་ཀྱང༌། ། ཞེས་སོགས་ནི། ཡིན་ལུགས་ཀྱི་དབང་དུ་བྱས་པའི་ཕྱིར་རོ། ། དེ་སྐད་དུ་ལྷ་དབང་བློས། ཅི་སྟེ་ཤེས་པ་གཞན་གྱིས་ཐ་དད་པར་བརྟགས་ནས་འཛིན་པའི་རྣམ་པ་ཡུལ་ཉིད་ཡིན་པ་དེའི་ཚེ། རང་རིག་པ་ཡང་དེ་བཞིན་དུ་ཡུལ་ཉིད་ཡིན་པར་འགྱུར་རོ། ། ཞེས་གསུངས་པའི་ཕྱིར་རོ། ། གཞན་ཡང་ཤེས་བྱ་ཆོས་ཅན། གང་ཐ་སྙད་འདོགས་པ་པོས་དེའི་ཡུལ་དུ་མོས་ནས། ཐ་སྙད་དོན་མཐུན་འདོགས་པ་མེད་པ་དེ་དེའི་ཡུལ་མ་ཡིན་ཏེ།
དཔེར་ན་ཤེས་པ་དེ་ཉིད་ཀྱི་འཛིན་པའི་རྣམ་པ་པ་ལྟ་བུའོ། ། རབ་ ༼༣༡༤༽ རིབ་ཅན་ལ་སོགས་པའི་ཤེས་པས་དམིགས་པའི་སྐྲ་ཤད་ལ་སོགས་པ་ཡང༌། ཐ་སྙད་འདོགས་པ་པོས་དེའི་ཡུལ་དུ་མོས་ནས་ཐ་སྙད་དོན་མཐུན་འདོགས་པ་མེད་དོ་ཞེས་པའི་སྦྱོར་ངག་དེ་མཐུན་དཔེ་བསྒྲུབ་བྱའི་ཆོས་ཀྱི་སྟོང་པ་མ་ཡིན་པར་ཐལ། འཛིན་པའི་རྣམ་པ་དེ་རང་རིག་གི་ཡུལ་ཡིན་པའི་ཕྱིར། འདོད་ན། སྐྲ་ཤད་ལ་སོགས་དོན་མིན་ཏེ། ། དོན་དུ་མོས་པ་མེད་ཕྱིར་རོ། ། ཞེས་དང༌། དེའི་འགྲེལ་པར་ལྷ་དབང་བློས། སྦྱོར་བ་ཡང་སྐྱེས་བུ་རྣམས་གང་ལ་ཤེས་པ་གང་གིས་ཡུལ་གྱི་ངོ་བོ་ཉིད་དུ་མོས་པ་མེད་པ་དེ་ནི་ཤེས་པ་དེའི་ཡུལ་གྱི་ཐ་སྙད་འཇུག་པ་མ་ཡིན་ཏེ།
དཔེར་ན་ཤེས་པ་དེ་ཉིད་ཀྱི་འཛིན་པའི་རྣམ་པ་ལྟ་བུའོ། ། རབ་རིབ་ཅན་ལ་སོགས་པས་དམིགས་པའི་སྐྲ་ཤད་ལ་སོགས་པ་ཡང༌། ཐ་སྙད་འདོགས་པ་པོ་རྣམས་དོན་ཉིད་དུ་མོས་པ་མ་ཡིན་ནོ་ཞེས་བྱ་བ་ནི་ཁྱབ་པར་བྱེད་པ་འགལ་བ་དམིགས་པའོ། ། འཛིན་པའི་རྣམ་པ་ཡང་རང་རིག་པའི་ཡུལ་ཅན་ཉིད་ཡིན་པའི་ཕྱིར། ༼༣༡༥༽ དཔེ་མ་གྲུབ་པ་ཉིད་མ་ཡིན་ནམ་ཞེ་ན། མ་ཡིན་ཏེ། དེ་ནི་རང་རིག་པའི་ཤེས་པ་ཉིད་དུ་སྐྱེས་པ་ཉིད་ན་རིག་པ་ཡིན་པའི་ཕྱིར་རོ། ། ཞེས་གསུངས་པ་དང་འགལ་ལོ། ། གཞན་ཡང་རང་རིག་ཆོས་ཅན། ཁྱོད་རང་རིག་དང་གཟུང་འཛིན་མ་ཡིན་པར་ཐལ།
ཁྱོད་དང་རང་རིག་ལ་རྣམ་པ་ཐ་དད་མེད་པའི་ཕྱིར། ཁྱབ་སྟེ། ལྷས། དེ་བས་ན་རྣམ་པ་ཐ་དད་མེད་པ་ནི། གཟུང་བ་དང་འཛིན་པའི་དངོས་པོ་མ་ཡིན་ནོ་ཞེས་གསུངས་པའི་ཕྱིར་རོ། ། ཡང་ཆོས་ཅན། ཁྱོད་རང་རིག་དང་ཡུལ་ཡུལ་ཅན་མ་ཡིན་པར་ཐལ། ཁྱོད་རང་རིག་དང་གཅིག་ཡིན་པའི་ཕྱིར། ཁྱབ་སྟེ། ཤཱཀྱ་བློས།
དེ་བས་ན་གཅིག་ལ་ཡུལ་དང་ཡུལ་ཅན་གྱི་དངོས་པོ་ཡོད་པ་མ་ཡིན་ནོ་ཞེས་དང༌། དབུ་མ་རྒྱན་ལས། གཅིག་ལ་ཆ་མེད་རང་བཞིན་ལ། ། གསུམ་གྱི་རང་བཞིན་མི་འཐད་ཕྱིར། ། འདི་ཡི་རང་གི་རིག་པ་ནི། ། བྱ་དང་བྱེད་པའི་དངོས་པོ་མིན། ། ཞེས་དང༌། དེའི་འགྲེལ་ ༼༣༡༦༽ པར། ཇི་སྐད་དུ། ཡུལ་རང་རང་གི་རྣམ་པ་འཇོག་པར་ནུས་པ་ནི་རྒྱུ་ཉིད་དེ།
རིག་པར་བྱ་བ་ཉིད་ཡིན་པ་དང༌། རྣམ་པར་ཤེས་པ་ཡུལ་གྱི་ངོར་བཞག་པ་ནི་བསྐྱེད་པར་བྱ་བ་ཉིད་དེ། རིག་པ་པོ་ཉིད་དོ་ཞེས་རྣམ་པ་དང་བཅས་པའི་ཤེས་པའི་ཚུལ་ལས་བརྗོད་པ་ལྟ་བུར་རང་རིག་པ་ལ་ནི་དེ་ལྟར་རྣམ་པར་གཞག་པར་མི་འཐད་དེ། རྣམ་པར་ཤེས་པ་ཆ་མེད་པའི་བདག་ཉིད་གཅིག་ལ་བསྐྱེད་པར་བྱ་བ་དང་བསྐྱེད་པ་པོ་དང་བསྐྱེད་པར་བྱ་བའི་ཚུལ་དུའམ། རིག་པར་བྱ་བ་དང༌། རིག་པ་པོ་དང༌། རིག་པ་བྱེ་བྲག་གིས་ཚུལ་གྱི་ཚུལ་དུ་མི་རིགས་པའི་ཕྱིར་ཞེས་གསུངས་པའི་ཕྱིར་རོ། ། ཁ་ཅིག་ན་རེ། རང་རིག་པ་མི་འཐད་དེ། རིག་བྱ་རིག་བྱེད་གཉིས་མེད་པའི་ཕྱིར་རོ། །
གལ་ཏེ་རིག་བྱ་རིག་བྱེད་གཉིས་མེད་ཀྱང་རིག་ན། གྲངས་ཅན་ལྟར་རང་ལས་སྐྱེ་བར་འདོད་པ་དང་མཚུངས་སོ་ཞེ་ན། ཤེས་བྱ་ཆོས་ཅན། རིག་བྱ་རིག་བྱེད་གཉིས་མེད་ཀྱང་རིག་ན་རང་རིག་དང་རང་སྐྱེ་ ༼༣༡༧༽ གཉིས་མཚུངས་པ་མིན་པར་ཐལ། རང་སྐྱེ་ནི་སྔོན་མེད་གསར་དུ་སྐྱེ་བ་ཡིན་ལ། རང་རིག་ནི་བེམ་པོ་ལས་བཟློག་ནས་རིག་པར་སྐྱེས་ཙམ་ཡིན་པའི་ཕྱིར། མདོར་ན་རང་རིག་མངོན་སུམ་ལ་ཡུལ་ཡོད་པར་བཤད་པ་ཐམས་ཅད་སེལ་བའི་ངོར་ཡིན་ནོ། ། བཞི་པ་རྣལ་འབྱོར་མངོན་སུམ་ནི། མདོ་ལས། ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་ཅེས་དང༌།
ཀུན་ལས་བཏུས་ལས། རྣལ་འབྱོར་རྣམས་ཀྱིས་བླ་མས་བསྟན། ། མ་འདྲེས་པ་ཡི་དོན་ཙམ་མཐོང༌། ། ཞེས་པའི་དོན་གཏན་ལ་དབབ་པ་ལ་རང་བཞིན་ངོས་བཟུང༌། ཚད་མར་འགྱུར་བའི་ཚུལ། དེ་སྒྲུབ་བྱེད་ཀྱི་ཚད་མ་དང་གསུམ། དང་པོ་ནི། བོད་ཁ་ཅིག་རྣལ་འབྱོར་མངོན་སུམ་དང་དེའི་ཚད་མའི་མཚན་ཉིད་ཕྱེ་ནས་རྣལ་འབྱོར་མངོན་སུམ་གྱི་མཚན་ཉིད་བདག་རྐྱེན་དེ་ཁོ་ན་ཉིད་གོམས་པའི་ཡིད་ལས་སྐྱེས་ཤིང་ཡང་དག་པའི་ ༼༣༡༨༽ དོན་ལ་རྟོག་བྲལ་མ་འཁྲུལ་པ། དེའི་ཚད་མའི་མཚན་ཉིད་བདག་རྐྱེན་དེ་གོམས་པའི་ཡིད་ལས་སྐྱེས་ཤིང་སྔར་མ་རྟོགས་པའི་ཡང་དག་པའི་དོན་ལ་མྱོང་སྟོབས་ཀྱིས་སྒྲོ་འདོགས་གཅོད་པ་ཞེས་འཇོག་པ་འཁྲུལ་ཏེ། གཉིས་སུ་ཕྱེ་བ་གཞུང་ལས་མ་བཤད་ཅིང༌།
སྒྲོ་འདོགས་གཅོད་པ་མི་སྲིད་པར་བཤད་ཟིན་པའི་ཕྱིར་རོ། ། རང་ལུགས་ནི་བསྒོམས་པའི་སྟོབས་ལས་བྱུང་བའི་རིག་པ་ནི་རྣལ་འབྱོར་པའི་ཤེས་པ་ཙམ་གྱི་མཚན་ཉིད་ཡིན་ནོ། ། ཡང་དག་པའི་དོན་བསྒོམས་པའི་སྟོབས་ལས་བྱུང་བའི་མ་འཁྲུལ་བའི་ཤེས་པ་ནི་རྣལ་འབྱོར་མངོན་སུམ་གྱི་མཚན་ཉིད་ཡིན་ནོ། ། བསྒོམས་བྱུང་འཁྲུལ་སྣང་ཅན་གྱི་ཤེས་པ་རྣམས་མངོན་སུམ་ལྟར་སྣང་ཡིན་ནོ། ། དབྱེ་བ་ལ་རྟེན་གྱི་སྒོ་ནས་དབྱེ་ན། ཉན་ཐོས་དང་རང་སངས་རྒྱས་དང་ཐེག་ཆེན་འཕགས་པ་གསུམ་གྱི་རྣལ་འབྱོར་མངོན་སུམ་གསུམ། གསུམ་པོ་དེ་དག་སློབ་མི་སློབ་ཀྱི་སྒོ་ནས་དབྱེ་ན། རྒྱུན་ཞུགས་ ༼༣༡༩༽ སོགས་ཉན་ཐོས་སློབ་པའི་རྣལ་འབྱོར་མངོན་སུམ་དང༌། ཤེས་རབ་ཀྱི་རྣམ་གྲོལ་སོགས་ཉན་ཐོས་མི་སློབ་པའི་རྣལ་འབྱོར་མངོན་སུམ་དང༌། རང་སངས་རྒྱས་གཅིག་ཆར་བྱང་ཆུབ་མངོན་དུ་བྱས་པ་ཡིན་པས་རང་སངས་རྒྱས་སློབ་པ་མེད་ལ།
ཐེག་ཆེན་གྱི་ས་བཅུའི་ཡེ་ཤེས་ནི་ཐེག་ཆེན་སློབ་པའི་རྣལ་འབྱོར་མངོན་སུམ་དང༌། རྫོགས་པའི་སངས་རྒྱས་ཀྱི་མངོན་སུམ་ནི། ཐེག་ཆེན་མི་སློབ་པའི་མངོན་སུམ་སྟེ་ལྔའོ། ། ངོ་བོའི་སྒོ་ནས་དབྱེ་ན། ལྔ་པོ་དེ་དག་ལ་སྣང་བཅས་ཇི་སྙེད་པ་མཁྱེན་པ་རྗེས་ཐོབ་དང༌། སྣང་མེད་ཇི་ལྟ་བ་མཁྱེན་པ་མཉམ་གཞག་གི་སྒོ་ནས་དབྱེ་བས་གཉིས་གཉིས་ཏེ་རྣམ་པ་བཅུའོ། ། དེ་ལ་བསམ་གཏན་ལ་སོགས་ཐབས་སྣ་ཚོགས་ཀྱིས་ཉེར་ལེན་གྱི་རྒྱུ་བྱས། སྟོང་ཉིད་རྟོགས་པའི་ཤེས་རབ་ཀྱིས་ལྷན་ཅིག་བྱེད་པའི་རྐྱེན་བྱས་པས་ཇི་སྙེད་པ་མཁྱེན་པའི་ཡེ་ཤེས་གཟིགས་པ་འགྲུབ་ལ། སྟོང་ཉིད་རྟོགས་པའི་ ༼༣༢༠༽ ཤེས་རབ་ཀྱིས་ཉེར་ལེན་གྱི་རྒྱུ་བྱས། ཐབས་ཀྱིས་ལྷན་ཅིག་བྱེད་རྐྱེན་བྱས་པས་ཇི་ལྟ་བ་མཁྱེན་པའི་ཡེ་ཤེས་འགྲུབ་བོ། །
དེ་དག་དུས་ནམ་གྱིས་མཐར་ཕྱིན་ཞེ་ན། ཉན་ཐོས་ནི་མྱུར་ན་ཚེ་གསུམ་དུ་བསོད་ནམས་བསགས་པ་དང་བདག་མེད་བསྒོམས་པས་དགྲ་བཅོམ་འཐོབ་ལ། བསྐལ་པ་བརྒྱའི་བར་དུ་བསོད་ནམས་བསགས་པ་དང་བདག་མེད་བསྒོམས་པས་རང་སངས་རྒྱས་སུ་འགྱུར་ལ། བསྐལ་པ་གྲངས་མེད་གསུམ་དུ་བསོད་ནམས་བསགས་པ་དང་སྟོང་ཉིད་སྙིང་རྗེའི་སྙིང་པོ་ཅན་བསྒོམས་པས་མཐར་ཕྱིན་པ་རྫོགས་པའི་བྱང་ཆུབ་ཏུ་འཚང་རྒྱའོ། ། དེ་སྐད་དུ་མཛོད་ལས། མྱུར་བ་སྲིད་པ་གསུམ་གྱིས་གྲོལ། ། བསེ་རུ་བསྐལ་པ་བརྒྱ་ཡིས་རྒྱུས། ། དེ་གྲངས་མེད་གསུམ་ལ་སངས་རྒྱས། ། ཞེས་གསུངས་པའི་ཕྱིར་རོ། ། དེ་དག་ལ་ཐབས་ལ་ལྟོས་ནས་འབྲས་བུའི་ཁྱད་པར་ཇི་ལྟ་བུ་ཞེ་ན།
རྣམ་པར་གྲོལ་བ་ཉན་རང་དགྲ་བཅོམ་པ་གཉིས་ཆོས་ཅན། ༼༣༢༡༽ སྟོན་པ་མཐར་ཕྱིན་མ་ཡིན་ཏེ། ། ཐབས་ལ་ཡུན་རིང་དུ་མ་སྦྱངས་པས་ཤེས་བྱ་ལ་ཐུགས་མི་གསལ་ཞིང་སྒྲིབ་པའི་བག་ཆགས་དང་བཅས་པའི་ཕྱིར། ཆོས་ཅན། གཞན་དོན་ཆེན་པོ་ལ་མི་འཇུག་སྟེ། སྙིང་རྗེ་དམན་པའི་ཕྱིར། རྫོགས་པའི་སངས་རྒྱས་ཀུན་མཁྱེན་ཡིན་ཏེ། སྒྲིབ་གཉིས་བག་ཆགས་དང་བཅས་པ་སྤངས་པའི་ཕྱིར་ཏེ། བསྐལ་པ་གྲངས་མེད་པ་གསུམ་དུ་ཐབས་ལ་གོམས་པས་བླང་དོར་གྱི་གནས་ཀུན་ལ་ཐུགས་གསལ་བ་མཐར་ཕྱིན་པའི་ཕྱིར། དཔེར་ན་བཟོའི་གནས་གོམས་པ་བཞིན་ནོ། །
ཆོས་ཅན། གཞན་དོན་ཆེན་པོ་ལ་འཇུག་སྟེ། ཐུགས་བརྩེ་བ་ཆེན་པོ་མཐར་ཕྱིན་པའི་ཕྱིར། དེ་སྐད་དུ་རྣམ་འགྲེལ་ལས། རྣམ་པ་དུ་མར་ཐབས་མང་པོ། ། ཡུན་རིང་དུས་སུ་གོམས་པ་ལས། ། དེ་ལ་སྐྱོན་དང་ཡོན་ཏན་དག ། རབ་ཏུ་གསལ་བ་ཉིད་དུ་འགྱུར། ། དེས་ན་ཐུགས་ཀྱང་གསལ་བའི་ཕྱིར། ། རྒྱུ་ཡི་ ༼༣༢༢༽ བག་ཆགས་སྤངས་པ་ཡིན། །
ཐུབ་ཆེན་གཞན་དོན་འཇུག་ཅན་གྱི། ། བསེ་རུ་ལ་སོགས་ཁྱད་འདི་ཡིན། ། དེ་དོན་ཕྱིར་ན་ཐབས་གོམས་པ། ། དེ་ཉིད་སྟོན་པ་ཡིན་པར་བཞེད། ། ཅེས་གསུངས་པའི་ཕྱིར་རོ། ། འོ་ན་རྣལ་འབྱོར་མངོན་སུམ་ཐམས་ཅད་ཚད་མ་ཡིན་ནམ་མ་ཡིན་ཞེ་ན། བཅད་ཤེས་དང་ངེས་པ་གཉིས་ཆོས་ཅན། མངོན་སུམ་མིན་ཏེ། རྟོག་པ་ཡིན་པའི་ཕྱིར། རྒྱུ་མཚན་དེས་ན་རྣལ་འབྱོར་མངོན་སུམ་ཀུན་ཆོས་ཅན།
ཚད་མར་གྲུབ་ཏེ། མངོན་སུམ་ཡིན་པའི་ཕྱིར། ཚད་མ་དེས་འཇུག་ལྡོག་ཇི་ལྟར་བྱེད་ཅེ་ན། སོ་སྐྱེའི་ཚད་མ་ནི་མངོན་སུམ་གྱིས་མཐོང་བ་དྲན་པས་སོ་སོར་ངེས་པ་ལས་འཇུག་ལྡོག་བྱེད་ལ། འཕགས་པ་རྟོག་པའི་བག་ཆགས་མ་སྤངས་པ་ནི་རང་བཞིན་དུ་གནས་པ་ན་འཇིག་རྟེན་པ་དང་འདྲ་ལ། སྨོན་ནས་ཤེས་པ་ལ་མཉམ་པར་གཞག་ན་ཏིང་ངེ་འཛིན་ལས་བྱེད་ལ། འཕགས་པ་རྟོག་པའི་བག་ ༼༣༢༣༽ ཆགས་སྤངས་པ་རྣམས་ནི་སྨོན་ལམ་ལས་གྲུབ་པའི་དཔའ་བར་འགྲོ་བ་དང༌། རིན་ཆེན་ཕྱག་རྒྱ་ལ་སོགས་པ་ཏིང་ངེ་འཛིན་ཁྱད་པར་ཅན་གྱི་སྟོབས་ཀྱིས་འཇུག་ལྡོག་བྱེད་པར་མདོ་ལས་གསུངས་སོ། ། འོ་ན་རྫོགས་པའི་སངས་རྒྱས་ཀྱིས་འདས་མ་འོངས་མི་མཁྱེན་ན་ཐམས་ཅད་མཁྱེན་པར་མི་རུང་ལ། མཁྱེན་ནའང་སྣང་ནས་མཁྱེན་ན་དུས་གསུམ་རྫས་སུ་གྲུབ་པར་འགྱུར་ཞིང་མི་སྣང་ན་མངོན་སུམ་གྱི་སྤྱན་ལྡན་དུ་མི་རུང་ངོ་ཞེ་ན།
སོ་སྐྱེ་རྣམས་ཆོས་ཅན། གནས་གྱུར་པའི་ཡེ་ཤེས་ཅན་དེའི་དུས་གསུམ་མཁྱེན་པ་སོགས་དཔག་མི་ནུས་ཏེ། དེ་ཁྱོད་ཀྱིས་བསམ་གྱིས་མི་ཁྱབ་པའི་ཕྱིར་ཏེ། དེ་རྣམ་པ་ཐམས་ཅད་དུ་ཁྱོད་ཀྱིས་ཤེས་པ་དང་བརྗོད་པའི་ཡུལ་ལས་འདས་པའི་ཕྱིར། དེ་སྐད་དུ་རྒྱུད་གཞན་གྲུབ་པ་ལས། བཅོམ་ལྡན་འདས་རྣམས་ཀྱིས་དོན་ཐམས་ཅད་ཐུགས་སུ་ཆུད་པ་ནི་བསམ་གྱིས་མི་ཁྱབ་སྟེ། རྣམ་ ༼༣༢༤༽ པ་ཐམས་ཅད་དུ་ཤེས་པ་དང་བརྗོད་པའི་ཡུལ་ལས་འདས་པའི་ཕྱིར་རོ། ། ཞེས་གསུངས་པའི་ཕྱིར་རོ། ། གསུམ་པ་དེ་སྒྲུབ་བྱེད་ཀྱི་ཚད་མ་ལ་ངོ་བོ་བསྒྲུབ། མཚན་ཉིད་བསྒྲུབ།
གྲུབ་པ་ལ་མི་འཐད་པ་སྤང་བ་དང་གསུམ། དང་པོ་ལ་འདས་པ་བསྒྲུབ་ན། རྒྱན་མཛད་པ་ནི། གང་གཞན་ལ་འཆད་པ་ལ་དོན་དང་མཐུན་ཞིང་འགལ་བ་མེད་པ་དེས། གཞལ་བྱ་དེ་མངོན་སུམ་དུ་མཐོང་བ་ཡིན་ཏེ། རང་རང་གི་ཡུལ་བཤད་པ་བཞིན། གཞུང་འབུམ་པ་ལ་སོགས་པ་འཆད་པ་པོ་དེས་ཀྱང་དོན་དང་མཐུན་ཞིང་འགལ་བ་མེད་དོ་ཞེས་བྱ་བས་བསྒྲུབ་པར་ནུས་སོ་ཞེས་བྱ་བའང་ཚིག་གི་ཁྱད་པར་ངེས་ཤིང་སྤུ་རིས་ཟིན་ན་སྔོན་བྱུང་བའང་དཔག་པར་ནུས་པ་འགལ་བ་མེད་དོ། ། གཉིས་པ་མ་འོངས་པ་ན་འབྱུང་རུང་བསྒྲུབ་པ་ལ་རྟགས་དགོད་པ་ནི། གང་རྟེན་བརྟན་ཞིང་གོམས་པ་ངང་གིས་ཁྱད་པར་དུ་འགྱུར་བ་བསྒོམ་པ་དེ་ལ་བསྒོམ་པ་ཡོངས་སུ་རྫོགས་ ༼༣༢༥༽ ནས་བསྒོམ་བྱ་ལ་གསལ་སྣང་འབྱུང་ཏེ། འདོད་འཇིགས་གོམས་པ་བཞིན།
སྟོང་ཉིད་བསྒོམ་པའང་རྟེན་བརྟན་ཞིང་གོམས་པ་ངང་གིས་ཁྱད་པར་དུ་འགྱུར་བ་བསྒོམས་པར་བྱེད་དོ། ། ཞེས་བྱ་བ་མཐའ་གཞན་བཀག་པའི་ངེས་པས་འགྲུབ་པའི་རང་བཞིན་གྱི་རྟགས་སོ། ། རྟགས་དེའི་ཆོས་ཅན་རང་ལ་རང་རིག་མངོན་སུམ་དང་གཞན་ལ་ལུས་ངག་གི་རྣམ་འགྱུར་ཁྱད་པར་ཅན་གྱི་རྟགས་ཀྱིས་འགྲུབ་བོ། ། བསྒྲུབ་བྱ་ནི་འབྱུང་རུང་ཙམ་མམ་འབྱུང་ངེས་ཉིད་མ་ཡིན་ཏེ། རྐྱེན་དང་ཕྲད་ན་རུང་བ་ཙམ་མི་བསྒོམ་པ་ལའང་ཡོད་ཅིང་ངེས་པ་བསྒོམ་པ་ལའང་མེད་པའི་ཕྱིར་རོ། ། འོན་ཀྱང་བསྒོམ་པའི་ཡན་ལག་དང་མ་བྲལ་ཞིང་འགལ་རྐྱེན་མེད་ན་གསལ་སྣང་འབྱུང་ངེས་ཡིན་ཏེ། རྒྱུ་ཚོགས་ཚང་ཞིང་འགལ་རྐྱེན་མེད་ན་འབྱུང་ངེས་དཔོག་པ་བཞིན་ནོ། ། གཉིས་པ་དེའི་ཚུལ་བསྒྲུབ་པ་ལ་ཕྱོགས་ཆོས་དང་ཁྱབ་པ་གཉིས། དང་པོ་ ༼༣༢༦༽ ལ་རྟེན་བརྟན་པ་དང༌། གོམས་པ་ངང་གིས་ཁྱད་པར་དུ་འགྱུར་བ་དང༌།
དེ་བསྒོམ་པ་དང་གསུམ། དང་པོ་ནི། རིག་པའི་ཡ་མཐའ་དང་མ་མཐའ་ཐུག་མེད་དུ་གང་གིས་འགྲུབ་ཅེ་ན། འདི་ལ་ཕྱ་པ་ལ་སོགས་པ་ཁ་ཅིག རྟེན་བརྟན་པ་རིག་པའི་ཡ་མཐའ་དང་མ་མཐའ་ཐུག་པ་གཉིས་རང་རིག་གིས་ཁེགས། དབུས་ཀྱི་རིག་པ་རང་རིག་གིས་གྲུབ་པས་རིག་པའི་རྒྱུན་ཐོག་མཐའ་མེད་པར་མངོན་སུམ་གྱིས་འགྲུབ་བོ། ། ཡ་མཐའ་མ་མཐའ་ཇི་ལྟར་ཁེགས་སྙམ་ན། རང་རྒྱུད་ལ་རང་རིག་གིས་རིག་པ་ཙམ་རིག་པ་སྔ་མ་ལས་བྱུང་བར་གྲུབ་པས་རིག་པ་སྔ་མ་སྔོན་དུ་མ་སོང་བའི་རིག་པ་ཙམ་དངོས་སུ་ཁེགས་པ་ན། རིག་པ་སྔ་མ་སྔོན་དུ་མ་སོང་བའི་རིག་པའི་བྱེ་བྲག་ཤུགས་ལ་ཁེགས་ཏེ། དཔེར་ན་དུ་བ་ཙམ་མེ་ལས་བྱུང་བར་མངོན་སུམ་གྱིས་གྲུབ་པས་མེ་སྔོན་དུ་མ་སོང་བའི་དུ་བ་ཙམ་དངོས་སུ་ཁེགས་པ་ན།
མེ་སྔོན་དུ་མ་སོང་བའི་དུ་བའི་བྱེ་བྲག་ ༼༣༢༧༽ ཤུགས་ལ་ཁེགས་པ་བཞིན་ནོ། ། ཡང་རང་རྒྱུད་ལ་རིག་པ་ཙམ་རིག་པ་ཕྱི་མ་བསྐྱེད་པར་གྲུབ་པས་རིག་པ་ཕྱི་མ་མི་བསྐྱེད་པའི་རིག་པ་ཙམ་དངོས་སུ་ཁེགས་པ་ན། རིག་པ་ཕྱི་མ་མི་བསྐྱེད་པའི་རིག་པའི་བྱེ་བྲག་ཤུགས་ལ་ཁེགས་ཏེ། དཔེར་ན་སྒྲོན་མ་ཙམ་འོད་འབྱིན་པར་གྲུབ་པས་འོད་མི་འབྱིན་པའི་སྒྲོན་མ་ཙམ་དངོས་སུ་ཁེགས་པ་ན། འོད་མི་འབྱིན་པའི་སྒྲོན་མའི་བྱེ་བྲག་ཤུགས་ལ་ཁེགས་པ་བཞིན་ནོ། ། ཞེས་ཟེར་རོ། ། འདི་མི་འཐད་དེ། ཤེས་བྱ་ཆོས་ཅན། རང་རིག་གིས་ད་ལྟར་གྱི་ཤེས་པ་ཙམ་འབྲེལ་པ་ཅན་དུ་གྲུབ་ཀྱང་སྐྱེ་བ་དང་འཆི་བའི་སེམས་ཀྱི་ཐོག་མཐའ་ཐུག་མེད་དུ་མི་འགྲུབ་སྟེ། ཚུ་རོལ་མཛེས་པ་པ་དང་པོའི་སེམས་འཇིག་རྟེན་ཕ་རོལ་གྱི་སེམས་ལས་མི་སྐྱེ་བར་ཕ་མའི་ལུས་ལས་སྐྱེ་བར་འདོད་པས་རྒྱུ་གཞན་དོགས་པའི་ཕྱིར་དང༌།
འཆི་ཁ་མའི་སེམས་ཀྱིས་སེམས་ཕྱི་མ་མི་བསྐྱེད་པར་མར་མེ་རྣལ་བ་ ༼༣༢༨༽ ལྟར་རྒྱུན་ཆད་པར་དོགས་པའི་ཕྱིར་རོ། ། གལ་ཏེ་རང་རིག་གིས་ད་ལྟར་རིག་པ་ཙམ་རྒྱུ་འབྲས་སུ་གྲུབ་པའི་ཤུགས་ལ་འཇིག་རྟེན་སྔ་ཕྱི་ངེས་ན། ཆད་པར་ལྟ་བའི་ལོག་རྟོག་སྐྱེ་མི་སྲིད་པར་འགྱུར་རོ། ། ཡང་དཔེ་དོན་མི་མཚུངས་ཏེ། དུ་བ་མེ་ལས་སྐྱེ་བ་དེ་སེམས་རིགས་མཐུན་སྔ་མ་ལས་སྐྱེ་བའི་དཔེར་མི་རུང་སྟེ། དུ་བ་དང་པོ་རིགས་མི་མཐུན་མེ་ལས་སྐྱེ་བའི་ཕྱིར། སྒྲོན་མའང་སེམས་ཕྱི་མ་ཐུག་མེད་བསྐྱེད་པའི་དཔེར་མི་རུང་སྟེ། སྒྲོན་མ་ཕྱི་མ་མི་བསྐྱེད་པའི་སྒྲོན་མ་ཡོད་པའི་ཕྱིར། རང་ལུགས་ལ་འདས་པ་ཐུག་མེད་དུ་བསྒྲུབ། མ་འོངས་པ་ཐུག་མེད་དུ་བསྒྲུབ་པ་གཉིས།
དང་པོ་ནི་སྐྱེས་བུ་སྐྱེས་མ་ཐག་པའི་སེམས་ཆོས་ཅན། ཉེར་ལེན་སེམས་སྔ་མ་སྔོན་དུ་སོང་བ་ཡིན་ཏེ། སེམས་ཡིན་པའི་ཕྱིར། དཔེར་ན་ད་ལྟར་གྱི་རིག་པ་བཞིན་ནོ། ། ཞེས་སེམས་ཀྱི་ངོ་བོ་སྐྱེ་བ་ཉེར་ལེན་སེམས་ལས་གཞན་ལ་ལྟོས་ ༼༣༢༩༽ མེད་ཀྱི་འབྲས་རྟགས་ཀྱིས་སྔོན་མཐའ་ཐུག་མེད་འགྲུབ་བོ། ། དེའི་ཕྱོགས་ཆོས་ནི་མྱོང་བས་འགྲུབ་ལ། ཁྱབ་པ་ནི་སེམས་ཀྱི་ངོ་བོ་སྐྱེ་བ་ཉེར་ལེན་སེམས་ལས་གཞན་ལ་ལྟོས་མེད་ཀྱི་རིགས་པས་འགྲུབ་བོ། ། གཉིས་པ་མ་འོངས་པ་ཐུག་མེད་དུ་བསྒྲུབ་པ་ལ། བདག་འཛིན་དང་བཅས་པའི་སེམས་ཐུག་མེད་དུ་བསྒྲུབ། བདག་འཛིན་མེད་པའི་སེམས་གསལ་བ་ཐུག་མེད་དུ་བསྒྲུབ་པ་གཉིས།
དང་པོ་ལ་རྟགས་དགོད་པ་ནི། བདག་འཛིན་ཅན་གྱི་སྐྱེས་བུ་འཆི་ཁ་མའི་སེམས་ཆོས་ཅན། སེམས་ཕྱི་མ་བསྐྱེད་དེ། དེ་བསྐྱེད་པའི་རྒྱུ་ཚོགས་ཚང་ཞིང་གེགས་མེད་པའི་ཕྱིར། ཚོགས་པ་ཐ་མའི་མྱུ་གུ་བཞིན་ནོ་ཞེས་པའི་རང་བཞིན་གྱི་རྟགས་ཀྱིས་ཕྱི་མཐའ་ཐུག་མེད་དུ་འགྲུབ་བོ། ། དེའི་ཚུལ་བསྒྲུབ་པ་ལ་གཉིས་ཏེ། ཕྱོགས་ཆོས་དང་ཁྱབ་པ་བསྒྲུབ་པའོ། ། དང་པོ་ཕྱོགས་ཆོས་བསྒྲུབ་པ་ལ་དངོས་དང་དེ་གཏན་ལ་དབབ་པ་གཉིས། ༼༣༣༠༽ དང་པོ་ནི། སྐྱེ་བའི་རྒྱུ་ཚོགས་ཚང་བ་ནི་བདག་འཛིན་ཡིན་ཞིང་གེགས་ནི་བདག་མེད་རྟོགས་པའི་ཡེ་ཤེས་སོ། །
གཉིས་པ་ལ་འཁོར་བ་འཇུག་ལྡོག་ཤེས་པ་དགོས་པས་དེ་ལ་གཞན་ལུགས་དགག་པ་ནི། མུ་སྟེགས་བྱེད་འགའ་ཞིག་ལས་དང་ལུས་གཉིས་ཀྱང་འཁོར་བའི་རྒྱུ་ཡིན་པས་ཚོགས་པ་ལས་སྐྱེ་བ་ལ་ཡ་གྱལ་མེད་ན་འབྲས་བུ་མི་སྐྱེ་བས་ལས་ལུས་གང་རུང་ལ་གནོད་པ་བྱས་ཀྱང་སྐྱེ་བ་ལྡོག་ཏེ། ས་བོན་ཡོད་ཀྱང་ཆུ་ལུད་ལོག་ན་མྱུ་གུ་མི་སྐྱེ་བ་བཞིན་ནོ། ། དེས་ན་ལས་ལུས་གཉིས་པོ་སྤང་བའི་ཕྱིར། ལུས་གདུང་བ་ལ་སོགས་པའི་དཀའ་སྤྱོད་ཀྱིས་ལས་ཟད་ན། ཡང་སྲིད་མི་ལེན་ནོ་ཟེར་ན། ཤེས་བྱ་ཆོས་ཅན། ལས་ལུས་རྐྱང་པ་འཛད་པའི་ཐབས་མེ་ལྔ་སྦྱོར་བ་སོགས་ཐར་ལམ་མ་ཡིན་པར་ཐལ། ལོག་སྲེད་ཡོད་ན་ལས་ལུས་སྤོང་མི་ནུས་པའི་ཕྱིར་ཏེ། ལས་ལུས་མཐའ་ཡས་ཤིང་གཉེན་པོ་ཤེས་མི་ནུས་པའི་ཕྱིར་དང༌།
ལོག་སྲེད་ ༼༣༣༡༽ ཡོད་ན་སྔར་གྱི་ལས་ལུས་སྤངས་ཀྱང་ཕྱིས་འཁོར་བར་སྐྱེ་བས་མི་ཕན་པའི་ཕྱིར་དང༌། ལོག་སྲེད་སྤངས་ན་ལས་ལུས་མ་སྤངས་ཀྱང་བུད་ཤིང་ཟད་པའི་མེ་ལྟར་ཡང་སྲིད་མི་ལེན་པས་ལས་ལུས་རྐྱང་པ་སྤང་མི་དགོས་པས་སོ། ། གཉིས་པ་རང་ལུགས་ལ། འཁོར་བའི་རྒྱུ་དང་དེའི་གཉེན་པོ་དཔྱད་པ་གཉིས། དང་པོ་ལ་གཉིས་ལས་སྤྱིར་ཡང་སྲིད་ཙམ་སྐྱེ་བའི་རྒྱུ་ནི། སྤྱིར་འཁོར་བར་སྐྱེ་བའི་རྒྱུ་བདག་ཏུ་རྨོངས་པའི་མ་རིག་པ་དེ་ཡོད་ན་བདག་གིར་འཛིན་པ་གཞན་འབྱུང་ལ། དེ་ལས་ཉོན་མོངས་པ་མཐུན་པ་ལ་ཆགས་པ་དང༌། མི་མཐུན་པ་ལ་སྡང་བ་འབྱུང་ཞིང༌། ཉོན་མོངས་པ་དེ་དག་གིས་ལས་བསགས་ནས་ལས་དགེ་བ་ལས་འཁོར་བ་མཐོ་རིས་གསུམ། མི་དགེ་བ་ལས་ངན་སོང་གསུམ།
མི་གཡོ་བའི་ལས་ལས་ཁམས་གོང་མར་འཕེན་ནོ། ། དེ་སྐད་དུ་རྣམ་འགྲེལ་ལས། བདག་ཡོད་ན་ནི་གཞན་དུ་ཤེས། ། ༼༣༣༢༽ བདག་གཞན་ཆ་ལ་འཛིན་དང་སྡང༌། ། འདི་དག་དང་ནི་ཡོངས་འབྲེལ་ལས། ། ཉེས་པ་ཐམས་ཅད་འབྱུང་བར་འགྱུར། ། ཞེས་དང༌། དེས་ན་བདག་ལ་མངོན་ཆགས་པ། ། དེ་སྲིད་དེ་ནི་འཁོར་བར་འགྱུར། ། ཞེས་དང༌།
ཆགས་བྲལ་མིན་དང་སྲེད་ལྡན་དང༌། ། རྩོམ་པ་ཀུན་ལ་བརྟེན་པ་ནི། ། ཉོན་མོངས་ལས་ལས་གྲོལ་མ་ཡིན། ། དེ་འདྲ་འཁོར་བ་པ་ཞེས་བྱ། ། ཞེས་དང༌། སློབ་དཔོན་ཀླུ་སྒྲུབ་ཀྱིས། ཉོན་མོངས་པ་ལས་ལས་ཏེ་ལས་ལས་ཀྱང༌། སྐྱེ་བ་ཀུན་ཏུ་འབྱུང་བར་ཐུབ་པས་གསུངས། ། ཞེས་གསུངས་པའི་ཕྱིར་རོ། ། གཉིས་པ་དབང་ཤེས་སྐྱེ་བའི་རྒྱུ་ནི།
འཆི་ཁའི་དབང་ཤེས་ཀྱི་ཉེར་ལེན་བྱས། འཆི་ཁའི་དབང་པོས་ལྷན་ཅིག་བྱེད་རྐྱེན་བྱས་ནས་ཕྱི་མའི་དབང་ཤེས་སྐྱེ་ལ། འཆི་ཁའི་ནང་གི་སྐྱེ་མཆེད་དབང་པོས་ཉེར་ལེན་བྱས། འཆི་ཁའི་དབང་ཤེས་ཀྱིས་ལྷན་ཅིག་བྱེད་རྐྱེན་བྱས་པ་ལས། ༼༣༣༣༽ ཕྱི་མའི་སྐྱེ་མཆེད་དམ་དབང་པོ་གཞན་སྐྱེ་ཞིང༌། སྐྱེ་མཆེད་གཉིས་པོ་དེའི་བཟང་ངན་དུ་སྐྱེ་བའི་བདག་རྐྱེན་ལས་ཀྱིས་བྱེད་དོ། ། དེ་སྐད་དུ་རྣམ་འགྲེལ་ལས། ཚེ་འདི་ཉིད་ཀྱི་སྐྱེ་མཆེད་ལྔ། ། ལུས་གཞན་བསྐྱེད་པའི་རྒྱུ་ཉིད་ཡིན། ། ཞེས་དང༌།
གལ་ཏེ་དེ་ལས་ཁྱད་པར་ཅན། ། ལས་རྣམས་བདག་པོ་ཞེས་གསུངས་པའི་ཕྱིར་རོ། ། འོ་ན་གཟུགས་མེད་ཁམས་ན་འདོད་པའམ། གཟུགས་ཁམས་ཀྱི་བར་དོར་སྐྱེས་པའི་དབང་པོའི་ཉེར་ལེན་གང་ཡིན་ཟེར་ན། བྱེ་བྲག་ཏུ་སྨྲ་བས་གཟུགས་མེད་ཁམས་སུ་འཇུག་ཁའི་དབང་པོ་ལྔ་ལ་འདོད། མདོ་སྡེ་པས་དབང་པོའི་བག་ཆགས་སེམས་ཀྱི་སྟེང་ན་ཡོད་པ་ལ་འདོད། སེམས་ཙམ་པས་ཀུན་གཞིའི་སྟེང་ན་ཡོད་པའི་དབང་པོའི་བག་ཆགས་ལ་འདོད་དེ། རྒྱན་ལས། གཟུགས་མེད་པའི་ཁམས་ནས་ཤི་འཕོས་པ་རྣམས་ཀྱི་ལུས་སྐྱེས་ ༼༣༣༤༽ པ་ལ་ཡང་དེ་ཉིད་འདུ་བྱེད་པ་པོ་ཉིད་ཀྱི་རྒྱུ་ཡིན་ནོ་ཞེས་དང༌། དེའི་འགྲེལ་པར་ཡ་མ་རིས་འོ་ན་གཟུགས་མེད་པའི་ཁམས་ནས་འཆི་འཕོས་པ་ལ་ཇི་ལྟར་ལུས་སྐྱེ་ཞེ་ན།
གཟུགས་མེད་པའི་ཁམས་ནས་ཞེས་གསུངས་སོ། ། དེ་ཉིད་ཅེས་བྱ་བ་ནི་ཚེ་དེ་ཉིད་ཀྱི་སྐྱེ་མཆེད་ལྔའོ། ། ཇི་ལྟར་ཞེ་ན། འདུ་བྱེད་པ་པོ་ཉིད་ཀྱིས་ཏེ། ། བག་ཆགས་འཛིན་པར་བྱེད་པ་ཉིད་ཀྱིས་སོ། ། འབྱུང་བར་འགྱུར་བའི་སྲིད་པ་ལ་ལྟོས་ནས་སྔར་བྱུང་བ་ན་འདི་ཉིད་ཀྱི་ཡིན་པར་བརྗོད་དོ། ། དོན་འདི་ཡིན་ཏེ། གལ་ཏེ་གཟུགས་མེད་པའི་ཁམས་ནས་སྲིད་པ་གཞན་དུ་འཕོ་བ་ན་དེ་མ་ཐག་པའི་སྐྱེ་མཆེད་སྔ་མ་སྔ་མ་མེད་པ་དེ་ལྟ་ན་ཡང་གཟུགས་མེད་པའི་ཁམས་སུ་འཇུག་པ་ན་ཡོད་པར་གྱུར་པ་གང་ཡིན་པ་དེ་ཉིད་སྲིད་པ་གཞན་གྱི་ལུས་ཀྱི་རྒྱུ་ཡིན་ཏེ། དེས་བཞག་པའི་བག་ཆགས་ཀྱིས་བསྐྱེད་པའི་ཕྱིར་རོ། ། ཞེས་བྱ་བའོ་ཞེས་གསུངས་པའི་ཕྱིར་རོ། །
དེས་ན་གཟུགས་མེད་ཁམས་སུ་འཇུག་ཁའི་ ༼༣༣༥༽ སྐྱེ་མཆེད་དབང་པོ་ལྔ་དེའི་ཉེར་ལེན་མ་ཡིན་ཏེ། འགགས་ནས་ཡུན་རིང་དུ་སོང་བའི་ཕྱིར་དང་དངོས་མེད་ལ་འབྲས་བུ་བསྐྱེད་པའི་ནུས་པ་མེད་པའི་ཕྱིར་རོ། ། མདོ་སྡེ་པའི་སྐབས་སུ། གཟུགས་མེད་ཁམས་སུ་འཇུག་ཁའི་དབང་པོ་ལྔས་བཞག་པའི་བག་ཆགས་སེམས་ཀྱི་སྟེང་ན་ཡོད་པ་ཉིད་དེའི་ཉེར་ལེན་ཡིན་ཏེ། དེའི་ཉེར་ལེན་ཡིན་པ་གཅིག་ཡོད། དེ་ལས་གཞན་དུ་གྱུར་པའི་དེའི་ཉེར་ལེན་ཡིན་པ་མེད་པའི་ཕྱིར་རོ། ། གཉིས་པ་གཉེན་པོ་དཔྱད་པ་ལ། ཕྱོགས་རེ་མགོ་གནོན་པའི་གཉེན་པོ་ནི། ཞེ་སྡང་གི་གཉེན་པོར་བྱམས་པ་དང༌། འདོད་ཆགས་ཀྱི་གཉེན་པོར་མི་སྡུག་པ།
ཕྲག་དོག་གི་གཉེན་པོར་དགའ་བ། ཐམས་ཅད་ཀྱི་གཉེན་པོར་བཏང་སྙོམས་བསྒོམ་པར་གསུངས་པའང་ཕྱོགས་རེ་མགོ་གནོན་པ་ཙམ་ཡིན་གྱི། བྱམས་སོགས་ཚད་མེད་བཞི་ཆོས་ཅན། འཁོར་བའི་རྩ་བ་གཅོད་ནུས་མིན་ཏེ། དེའི་རྒྱུ་བདག་འཛིན་ལ་ ༼༣༣༦༽ མི་གནོད་པའི་ཕྱིར། དེ་སྐད་དུ། བྱམས་སོགས་རྨོངས་དང་འགལ་མེད་ཕྱིར། ། ཉེས་པ་ཤིན་ཏུ་ཚར་གཅོད་མིན། ། ཞེས་གསུངས་པའི་ཕྱིར་རོ། ། མཐའ་དག་དཔྱིས་འབྱིན་པའི་གཉེན་པོ་བདག་མེད་མངོན་སུམ་དུ་མཐོང་བའི་ཤེས་རབ་ཆོས་ཅན།
རང་གི་སྤང་བྱ་ཉོན་མོངས་པ་རྩ་ནས་སུན་འབྱིན་བྱེད་ཡིན་ཏེ། དེའི་རྒྱུ་བདག་འཛིན་སྤོང་བྱེད་ཡིན་པས་སོ། ། དེ་སྐད་དུ། སྟོང་ཉིད་ལྟ་དང་དེ་འགལ་ཕྱིར། ། དེའི་རང་བཞིན་ཉེས་ཀུན་དང༌། ། འགལ་བ་རབ་ཏུ་གྲུབ་པ་ཡིན། ། ཞེས་གསུངས་པའི་ཕྱིར་རོ། ། གལ་ཏེ་འཇིག་ལྟ་ལྷན་སྐྱེས་སྤངས་པས་ཡང་སྲིད་མི་ལེན་ན། བདག་འཛིན་ཅན་གྱི་སེམས་བརྟན་པ་མི་འགྲུབ་བོ་ཞེ་ན། ས་བོན་ལ་ཐོག་མ་ཡོད་པ་མིན་ཡང་མེས་བསྲེགས་པ་ན་ཕྱི་མཐའ་མཐོང་ལ།
མཐུན་རྐྱེན་ཚང་ཞིང་འགལ་རྐྱེན་མེད་ན་འབྲས་བུ་ཕྱི་མ་འབྱིན་པར་ངེས་སོ། ། དེ་བཞིན་དུ་འཁོར་བ་སྤྱི་བཙན་ལ་ཐོག་མ་ ༼༣༣༧༽ མེད་ཀྱང་བདག་མེད་མངོན་སུམ་དུ་མཐོང་ན་འཁོར་བ་སྒོས་བཙན་པའི་ཕྱི་མཐའ་གྲུབ་ལ། ལོག་སྲེད་ཀྱི་མཐུན་རྐྱེན་ཚང་ཞིང་སྟོང་ཉིད་རྟོགས་པའི་འགལ་རྐྱེན་མེད་ན་ཡང་སྲིད་འབྱིན་པར་ངེས་སོ། ། དེས་ན་སྟོང་ཉིད་མངོན་སུམ་དུ་མ་རྟོགས་པའི་བར་དུ་རྟེན་བརྟན་པས་ཆོག་མོད། སྟོང་ཉིད་མངོན་སུམ་དུ་རྟོགས་ཀྱང་ཡང་སྲིད་ལེན་པའི་རྟེན་བརྟན་ན་འཁོར་བ་སྒོས་བཙན་པའི་རྒྱུན་མི་ཆད་པས་ལམ་བསྒོམ་པ་དོན་མེད་དུ་འགྱུར་རོ། ། གཉིས་པ་སེམས་གསལ་བ་ཙམ་རྟེན་བརྟན་པར་བསྒྲུབ་པ་ནི་གང་སེམས་གསལ་བ་ཙམ་བསྐྱེད་པ་ལ་རྒྱུ་ཚང་ཞིང་གེགས་མེད་ན་དེ་བསྐྱེད་པར་ངེས་ཏེ། གེགས་མེད་ཅིང་ཚོགས་པ་ཚང་བའི་ས་བོན་བཞིན། འཆི་ཁའི་སེམས་ཀྱང་སེམས་གསལ་བ་ཙམ་བསྐྱེད་པ་ལ་རྒྱུ་ཚང་ཞིང་གེགས་མེད་པ་ཡིན་ནོ། ། ཞེས་པའི་རང་བཞིན་གྱི་རྟགས་ཀྱི་འགྲུབ་བོ། ། གོམས་པ་ངང་གིས་ཁྱད་ ༼༣༣༨༽ པར་དུ་འགྱུར་བ་དང༌།
དེ་བསྒོམ་པ་ནི་རང་རིག་གིས་འགྲུབ་བོ། ། གཉིས་པ་ཁྱབ་པ་བསྒྲུབ་པ་ནི། དཔེ་འདོད་འཇིགས་སོགས་གོམས་པའི་སྟེང་དུ་གོམས་ལས་གསལ་སྣང་སྐྱེ་བར་མཐོང་བས་འགྲུབ་བོ། ། གཉིས་པ་མཚན་ཉིད་བསྒྲུབ་པ་ནི། སྣང་བཅས་དང་སྣང་མེད་ཀྱི་རྣལ་འབྱོར་མངོན་སུམ་ཆོས་ཅན། འཁྲུལ་མེད་དུ་འགྲུབ་སྟེ། རང་གི་སྤང་བྱ་གཟུང་འཛིན་དུ་ཞེན་པ་ཅི་རིགས་པ་སྤངས་པའི་ཡེ་ཤེས་ཡིན་པའི་ཕྱིར། གསུམ་པ་གྲུབ་པ་ལ་མི་འཐད་པ་སྤང་བ་ནི། ཕྱི་རོལ་པ་ཁ་ཅིག་དྲི་མ་སེམས་ཀྱི་རང་བཞིན་ཡིན་པས་སྤང་མི་ནུས། ནུས་ཀྱང་དེ་སྤོང་བའི་ཐབས་མི་ཤེས་པའི་ཕྱིར་དང༌།
ཤེས་ནས་ལན་གཅིག་སྤངས་ཀྱང་སླར་ལྡོག་པས་མི་བརྟན་པའི་ཕྱིར་དྲི་མ་སྤང་པའི་གྲོལ་བ་ཕུན་སུམ་ཚོགས་པ་མེད་དོ་ཞེ་ན། ཤེས་བྱ་ཆོས་ཅན། དྲི་མ་ཐམས་ཅད་སྤངས་པའི་རྣམ་གྲོལ་འཐད་དེ། འདོད་ཆགས་ ༼༣༣༩༽ ལ་སོགས་པ་དྲི་མ་སེམས་ཀྱི་རང་བཞིན་མིན་པའི་ཕྱིར་དང༌། ཉོན་མོངས་པའི་རྒྱུ་བདག་འཛིན་དང་འགལ་བ་བདག་མེད་རྟོགས་པའི་ཐབས་ཡོད་པའི་ཕྱིར་དང༌། རྫོགས་པའི་སངས་རྒྱས་ཀྱིས་ཉོན་མོངས་པའི་རྒྱུ་བདག་འཛིན་རྩ་བ་ནས་སྤངས་པས་ཉོན་མོངས་པ་སླར་མི་ལྡོག་པའི་ཕྱིར་རོ། ། འདོད་ཆགས་ལ་སོགས་པའི་དྲི་མ་ཆོས་ཅན། སེམས་ཀྱི་རང་བཞིན་མིན་ཏེ། གློ་བུར་བ་ཡིན་པའི་ཕྱིར། ཡང་ཐ་མལ་པའི་མཆོངས་པ་ཇི་ལྟར་གོམས་ཀྱང་མཐའ་མེད་དུ་མི་མཆོངས་པ་ལྟར་བརྩེ་བ་དང་ཤེས་རབ་སོགས་གོམས་ཀྱང་མཐའ་མེད་དུ་འཕེལ་བ་མི་སྲིད་དོ། །
ཆུ་ཇི་ལྟར་བསྲོས་ཀྱང་མེར་མི་འབར་བ་ལྟར་སྟོང་ཉིད་སྙིང་རྗེ་བསྒོམ་པས་ཅུང་ཟད་འཕེལ་ཡང་དེའི་ངང་དུ་འགྲོ་མི་སྲིད་དོ། ། གསེར་གྱི་བཞུ་བ་མེ་དང་བྲལ་ན་སླར་བསྲ་བར་འགྱུར་བ་ལྟར་སྟོང་ཉིད་སྙིང་རྗེ་གོམས་པས་ཅུང་ཟད་འཕེལ་ཡང་འབད་པ་དང་བྲལ་ན་སླར་ ༼༣༤༠༽ ལྡོག་གོ ། དེས་ན་ཡེ་ཤེས་ཕུན་སུམ་ཚོགས་པ་ཤེས་བྱ་ཐམས་ཅད་ལ་ཁྱབ་པ། ཚད་མེད་པ་འབྱུང་མི་ནུས་སོ་ཞེ་ན། ཤེས་བྱ་ཆོས་ཅན། ཐ་མལ་པའི་མཆོངས་པ་གོམས་པ་དེ་བརྩེ་སོགས་གོམས་པའི་མཐུན་དཔེར་མི་རུང་བར་ཐལ། ཐ་མལ་པའི་མཆོངས་དེ་ལུས་ཀྱི་སྟོབས་དང༌། འབད་རྩོལ་ལ་ལྟོས་པའི་ཕྱིར་དང༌། བརྩེ་སོགས་གོམས་པ་ནི་ལུས་སྟོབས་ལ་མི་ལྟོས་པར་རང་གི་ངང་གིས་འཇུག་པས་སོ། ། ཆོས་ཅན།
ཆུ་བསྲོས་པ་དེ་དེའི་མཐུན་དཔེར་མི་རུང་བར་ཐལ། དེ་རྟེན་མི་བརྟན་པར་སྐམ་པའི་ཕྱིར་དང༌། བརྩེ་སོགས་ནི་སེམས་ཀྱི་རང་བཞིན་ཡིན་པའི་ཕྱིར། ཆོས་ཅན། གསེར་བཞུ་བ་དེའི་མཐུན་དཔེར་མི་རུང་བར་ཐལ། གསེར་བཞུ་བ་དེ་མེ་དང་བྲལ་ན་སླར་བསྲ་བར་འབྱུང་རུང་དུ་རང་རྒྱུས་བསྐྱེད་པའི་ཕྱིར་དང༌། བརྩེ་སོགས་གོམས་པ་ནི་སླར་ལྡོག་མི་རུང་དུ་རང་རྒྱུས་བསྐྱེད་པའི་ ༼༣༤༡༽ ཕྱིར། གལ་ཏེ་སྟོང་ཉིད་སྙིང་རྗེ་གོམས་པ་ལས་དེའི་ངང་དུ་འགྱུར་སྲིད་མོད། ཤེས་བྱ་ཆོས་ཅན། ཀུན་མཁྱེན་པའི་ཐམས་ཅད་མཁྱེན་པ་བསྒྲུབ་པར་དཀའ་སྟེ།
ཤེས་བྱ་ཀུན་ལ་མཐའ་མེད་པའི་ཕྱིར། ཞེས་ཟེར་རོ། ། རྫོགས་པའི་སངས་རྒྱས་ཤཱཀྱ་ཐུབ་པ་ཆོས་ཅན། དགོས་པའི་དོན་ཀུན་ཤེས་པའི་ཀུན་མཁྱེན་ཡིན་ཏེ། འཁོར་བ་འཇུག་ལྡོག་གི་རྒྱུ་འབྲས་ཀྱི་གཙོ་བོའི་དོན་བདེན་པ་བཞི་ལ་མི་བསླུ་བ་སྟེ་དེའི་དོན་ཇི་ལྟ་བ་བཞིན་དུ་མངོན་སུམ་དུ་རྟོགས་པའི་ཕྱིར། དཔེར་ན་དགོས་པའི་མི་ཀུན་ཚོགས་པ་ལ་མི་ཀུན་ཚོགས་ཞེས་བརྗོད་པ་བཞིན་ནོ། ། དེ་སྐད་དུ་རྣམ་འགྲེལ་ལས། བླང་དང་དོར་བྱའི་དེ་ཉིད་ནི། ། ཐབས་དང་བཅས་པ་རིག་མཛད་པ། ། གང་དེ་ཚད་མ་ཉིད་འདོད་ཀྱི། །
ཐམས་ཅད་རིག་མཛད་མ་ཡིན་ནོ། ། ཞེས་གསུངས་པའི་ཕྱིར་རོ། ། ཐར་པ་དོན་གཉེར་གྱི་དགོས་པའི་དོན་ ༼༣༤༢༽ ཀུན་ཤེས་པ་ལ་མཁས་པ་རྣམས་ཐམས་ཅད་མཁྱེན་པ་ཞེས་ཟེར། དཔེར་ན་ཆོས་ཉན་ཐམས་ཅད་འདུས་ནས་ཆོས་ཉན་པ་ལ་བ་ལང་མེད་ཀྱང་སྐྱོན་མ་ཡིན་པ་བཞིན་ནོ། ། དེས་ན་འཁོར་བ་ལས་གྲོལ་བར་འདོད་པ་ལ་དེའི་ཐབས་ཤེས་པས་ཆོག་མོད་ཐར་པ་དོན་གཉེར་ལ་ཉེ་བར་མི་མཁོ་བའི་སྲིན་བུའི་གྲངས་མཁྱེན་ཡང་ཅི་དགོས། དེ་སྐད་དུ་རྣམ་འགྲེལ་ལས། དེ་ཕྱིར་དེ་ཡི་བསྒྲུབ་བྱ་རུ། ། གྱུར་པའི་ཡེ་ཤེས་དཔྱད་བྱ་ཡི། ། འདི་ཡིས་སྲིན་བུའི་གྲངས་མཁྱེན་པ། ། དེ་ལ་འགར་ཡང་ཉེར་མཁོ་མེད། །
ཅེས་གསུངས་པའི་ཕྱིར་རོ། ། ཡང་ན་གང་ཕྲ་ཞིང་དཀའ་བ་མཐོང་བ་དེས་རགས་ཤིང་སླ་བ་མཐོང་བ་ཡིན་ཏེ། དཔེར་ན་ཉི་ཟེར་གྱི་རྡུལ་མཐོང་བ་དེས་ཡིད་གཏད་ན་བུམ་གཟུགས་མཐོང་བ་བཞིན། རྫོགས་པའི་སངས་རྒྱས་ཀྱིས་ཀྱང་ཕྲ་ཞིང་དཀའ་བ་བདེན་བཞིའི་གནས་ལུགས་ཇི་ལྟ་བ་བཞིན་གཟིགས་པ་ཡིན་ནོ་ཞེས་པའི་རྗེས་དཔག་རྟགས་ཀྱིས་ཤེས་བྱའི་དོན་ ༼༣༤༣༽ ཀུན་གཟིགས་པའི་ཐམས་ཅད་མཁྱེན་པ་འགྲུབ་པ་ཡིན་ཏེ། རྣམ་འགྲེལ་ལས། བླང་དང་དོར་བྱའི་དེ་ཉིད་ནི། ། ཐབས་བཅས་རབ་ཏུ་ངེས་པ་ཡིས། ། གཙོ་བོའི་དོན་ལ་མི་བསླུའི་ཕྱིར། ། གཞན་ལ་རྗེས་སུ་དཔག་པ་ཡིན། ། ཞེས་གསུངས་པའི་ཕྱིར་རོ། །
ཤེས་བྱ་གཞན་མི་མཁོ་བའི་ཕྱིར་ཐུགས་མི་གཏོད་པ་ཡིན་ནམ་ཞེ་ན། མ་ཡིན་ཏེ། གང་རུང་གཅིག་མ་མཁྱེན་ན་ཡང་དེ་དང་འཚམ་པའི་སེམས་ཅན་གྱི་དོན་མི་ནུས་པས་ཐམས་ཅད་མཁོ་བའི་ཕྱིར་ཐུགས་མི་གཏོད་པ་མི་སྲིད་དོ། ། འོ་ན་ཐམས་ཅད་མཁོ་རྒྱུ་མེད་པར་བཤད་པ་དང་འགལ་ཞེ་ན། གོང་དུ་མི་མཁོ་བར་བཤད་པ་ནི་རང་དོན་ལ་དགོངས་པ་ཡིན་ལ། འདིར་མཁོ་བར་བཤད་པ་ནི་གཞན་དོན་ལ་དགོངས་པ་ཡིན་པས་མི་འགལ་ལོ། ། བསྐལ་པའི་བར་དུ་བརྗོད་རྒྱུའི་ལས་དགེ་སྡིག་གི་འབྲས་བུ་ཡང་ལས་ཀྱི་མེ་ལོང་ནང་དུ་ཅིག་ཆར་འཆར་བ་དེ་བཞིན་དུ་ཤེས་བྱ་མཐའ་མེད་པ་རྫོགས་པའི་ ༼༣༤༤༽ སངས་རྒྱས་ཀྱི་མཁྱེན་པའི་ཡེ་ཤེས་སྐད་ཅིག་གཅིག་གིས་མཁྱེན་ཅེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ།། །། བཟློག་ཕྱོགས་མངོན་སུམ་ལྟར་སྣང་ལ་འཁྲུལ་པའི་ཤེས་པ་གང་ཡིན་ཐམས་ཅད་ནི་མངོན་སུམ་ལྟར་སྣང་དུ་སློབ་དཔོན་གྱིས་བཞེད་པས་མངོན་སུམ་ལྟར་སྣང་གི་མཚན་ཉིད། འཁྲུལ་པའི་ཤེས་པ། དབྱེ་ན།
དེ་ལ་རྟོག་པ་དང་རྟོག་མེད་མངོན་སུམ་ལྟར་སྣང་གཉིས། རྟོག་མེད་མངོན་སུམ་ལྟར་སྣང་ལའང་ཟླ་གཉིས་གསལ་སྣང་ལ་སོགས་པ་དབང་ཤེས་འཁྲུལ་པ་དང༌། རྨི་ལམ་གསལ་སྣང་ལ་སོགས་པ་ཡིད་ཤེས་འཁྲུལ་པ་གཉིས། རྟོག་པ་ལ་བརྡ་ལ་བརྟེན་པ་ཅན་དང༌། དོན་གཞན་ལ་སྒྲོ་འདོགས་པ་དང༌། ལྐོག་ཏུ་གྱུར་པའི་དོན་ཅན་གྱི་རྟོག་པ་གསུམ་ནི་མདོ་ལས། འཁྲུལ་དང་ཀུན་རྫོབ་ཤེས་པ་དང༌། ། རྗེས་དཔག་རྗེས་སུ་དཔག་ལས་བྱུང༌། ། དྲན་དང་མངོན་འདོད་ཅེས་བྱའོ། ། ཞེས་དྲུག་ཏུ་བཤད་པ་ལས།
༼༣༤༥༽ རྨིག་རྒྱུ་ལ་ཆུར་འཛིན་པ་ལྟ་བུ་འཁྲུལ་པའི་ཤེས་པ་དང༌། བ་ལང་ཉིད་ལ་སོགས་པ་ལྡོག་པ་འཛིན་པ་ཀུན་རྫོབ་པའི་ཤེས་པ་གཉིས་ཕྱི་རོལ་པས་དབང་ཤེས་སུ་འདོད་པའི་ལོག་རྟོག་བཟློག་པའི་ཕྱིར་དེ་གཉིས་རྟོག་པ་མངོན་སུམ་ལྟར་སྣང་དུ་གསུངས་ལ། རྗེས་དཔག་རྟགས་འཛིན་སེམས་དང་རྗེས་སུ་དཔག་ལས་བྱུང་བ་རྟགས་ཅན་རྗེས་དཔག་གཉིས་རྟགས་ལ་བརྟེན་པ་ཡིན་ལ། དྲན་པ་དང་མངོན་པར་འདོད་པའི་རྟོག་པ་གཉིས་མངོན་སུམ་དང་རྟགས་གཉིས་ཀ་ལ་མ་ལྟོས་པ་ཡིན་ལ། དེ་བཞི་ནི་སྔ་མ་གཉིས་མངོན་སུམ་མིན་པར་བསྒྲུབ་པའི་མཐུན་དཔེར་བསྟན་པའི་ཕྱིར་དུ་མངོན་སུམ་ལྟར་སྣང་དུ་གསུངས་ལ། ཟླ་གཉིས་གསལ་སྣང་སོགས་ནི་རྟོག་པ་མེད་ན་ཡང་བསླུ་བས་ཚད་མ་མ་ཡིན་ནོ་ཞེས་ཚད་མ་ཡིན་པའི་ལོག་རྟོག་བཟློག་པའི་ཕྱིར་མངོན་སུམ་ལྟར་སྣང་ལ་རྟོག་པ་དང་རྟོག་མེད་གཉིས་སུ་ཕྱེ་སྟེ་གསུངས་སོ། ། དེ་སྐད་དུ་རྣམ་འགྲེལ་ ༼༣༤༦༽ ལས། དབང་སྐྱེས་མིན་པར་སྒྲུབ་དོན་དུ། ། གཉིས་བཤད་འཁྲུལ་པ་མཐོང་ཕྱིར་རོ། ། རྗེས་དཔག་སོགས་གྲུབ་བརྗོད་པ་ནི། །
སྔ་མ་གཉིས་ཉིད་བསྒྲུབ་ཕྱིར་རོ། ། ཞེས་དང༌། དེ་ཕྱིར་དེ་རྟོག་མེད་ན་ཡང༌། ། ཚད་མ་ཉིད་ནི་བཀག་པ་སྟེ། ། བསླུ་བའི་ཕྱིར་རོ་དེ་དོན་དུ། ། མངོན་སུམ་ལྟར་སྣང་གཉིས་སུ་བཤད། ། ཅེས་གསུངས་པའི་ཕྱིར་རོ། ། གསུམ་པ་ཚད་འབྲས་དཔྱད་པ་ལ། མངོན་སུམ་དང་རྗེས་དཔག་གི་ཚད་འབྲས་གཉིས། དང་པོ་ལ་གཞན་ལུགས་དགག་པ་ནི།
མུ་སྟེགས་དཔྱོད་པ་བ་དོན་ལ་ལྟ་བ་ཞེས་བྱ་བ་ཐོག་མར་དོན་སྣང་བའི་ཤེས་པ་རྟོག་མེད་ཚད་མ། དེའི་འོག་ཏུ་དོན་གྱི་ངོ་བོ་དང་ཁྱད་པར་ངེས་པའི་རྟོག་པ་ཚད་མའི་འབྲས་བུར་འདོད་དེ། དེའི་གཞུང་ལས། དང་པོ་ཡོད་པའི་ལྟ་བ་པོ། ། ཤེས་པ་རྟོག་པ་མེད་པ་ཅན། ། བྱིས་དང་ལྐུགས་སོགས་བློ་འདྲ་བ། ། དག་པ་དངོས་ལས་སྐྱེས་པ་ནི། ། དེ་ནི་ཚད་མ་ཉིད་དུ་འདོད། ། དེའི་འོག་ཏུ་བློ་གང་གིས། ། དངོས་ཆོས་རིགས་ལ་སོགས་རྣམས་སུ། །
བློ་ནི་ཞེན་པར་བྱེད་པ་གང༌། ། དེ་ནི་ ༼༣༤༧༽ འབྲས་བུ་ཉིད་དུ་འདོད། ། ཅེས་ཟེར་རོ། ། དེ་མི་འཐད་དེ། དོན་གྱི་རྣམ་པ་ཤར་བ་མེད་ན་དོན་ལ་ལྟ་བ་མ་གྲུབ་པའི་ཕྱིར་རོ། ། རིག་པ་ཅན་དབང་པོ་དང་དོན་ཕྲད་པ་ཚད་མ། དེ་ལས་དོན་རྟོགས་པ་འབྲས་བུར་འདོད་དེ། ཇི་སྐད་དུ། དབང་པོ་དང་དོན་ཕྲད་པ་ལས་སྐྱེས་པའི་འཕྲོད་པ་འདུ་བ་ཅན་ཚད་མའི་འབྲས་བུ་ཡིན་ཞེས་ཟེར་རོ། ། དེ་མི་འཐད་དེ།
དབང་པོ་དོན་ཀུན་དང་ཕྲད་པས་མིག་ཤེས་ལྟ་བུ་གཅིག་གིས་ཀྱང་དོན་ཀུན་རྟོགས་པར་ཐལ་བའི་ཕྱིར་རོ། ། དེ་སྐད་དུ། བདག་ཉིད་ཀུན་གྱིས་འབྲེལ་ན་ཡང༌། ། ཞེས་གསུངས་པའི་ཕྱིར་རོ། ། བྱེ་བྲག་པས་ཚིག་གི་དོན་དྲུག་ལས་ཡོན་ཏན་སོགས་ཁྱད་པར་འཛིན་པ་དེ་ཚད་མ། ཁྱད་པ་ཅན་རྫས་རྟོགས་པའི་ཤེས་པ་དེ་འབྲས་བུར་འདོད་དེ། ཇི་སྐད་དུ། ཡོན་ཏན་མཐོང་བ་ལས་རྫས་རྟོགས་པར་འགྱུར་རོ་ཞེས་སྨྲ་བའང་མི་འཐད་དེ། ཚད་འབྲས་གཉིས་ ༼༣༤༨༽ ཡུལ་རྫས་ཐ་དད་ན་གཞན་ཡོན་ཏན་གཞལ་བས་གཞན་རྫས་རྟོགས་པ་མི་འཐད་དེ། སྔོན་པོ་གཞལ་བས་སེར་པོ་བཞིན་ནོ། །
ཉན་ཐོས་བྱེ་བྲག་ཏུ་སྨྲ་བ་རྟེན་བཅས་ཀྱི་དབང་པོ་ཉིད་ཡུལ་རྣམ་འཇོག་གི་ཚད་མ། དེ་ལས་བྱུང་བའི་ཤེས་པ་འབྲས་བུར་འདོད་དེ། མཛོད་ལས། མིག་གིས་གཟུགས་རྣམས་མཐོང་རྟེན་བཅས། ། དེ་ལ་བརྟེན་པའི་རྣམ་ཤེས་མིན། ། གང་ཕྱིར་བར་དུ་ཆོད་པ་ཡི། ། གཟུགས་རྣམས་མཐོང་བ་མིན་ཕྱིར་ལོ། ། ཞེས་ཟེར་བའང་མི་འཐད་དེ། དབང་པོ་ཙམ་དོན་སོ་སོར་རྟོགས་པ་ལ་ཉེ་རིང་མེད་ཅིང་བེམ་པོས་ཡུལ་རིག་པ་མི་འཐད་པའི་ཕྱིར། རང་ལུགས་ནི།
ཚད་འབྲས་གཞན་དང་རྒྱུ་འབྲས་སོགས་ཡིན་པ་མི་འཐད་པ་དེས་ན་རྣམ་པར་གཞག་འཇོག་གི་རྒྱུ་འབྲས་ཉིད་ལ་ཚད་འབྲས་སུ་སློབ་དཔོན་གྱིས་བཞེད་དེ། རྣམ་འགྲེལ་ལས། བདག་ཉིད་བྱེད་པོ་མིན་ན་ཡང༌། ། དེ་ཡི་དབང་གིས་དེར་བཞག་ཕྱིར། ། ཞེས་དང༌། གང་ལས་འབྲས། ། ༼༣༤༩༽ གང་ཡིན་དེ་ནི་དེ་སྒྲུབ་བྱེད། ། ཅེས་སོགས་གསུངས་པའི་ཕྱིར་རོ། ། རྫས་གཞན་དང་བསྐྱེད་བྱ་སྐྱེད་བྱེད་མ་ཡིན་ཏེ། རྣམ་འགྲེལ་ལས།
དེ་ཡང་དེ་ཡི་བདག་ཉིད་ཡིན། ། དེས་ན་འབྲས་བུ་དོན་གཞན་མིན། ། ཞེས་གསུངས་པའི་ཕྱིར་རོ། ། དེ་གྲུབ་མཐའ་བཞི་དང་སྦྱར་ན། དེ་ལ་རང་རིག་གི་ཚད་འབྲས་ཀྱི་རྣམ་གཞག་ནི་བྱེ་བྲག་སྨྲ་བ་མ་གཏོགས་པ་ནང་པའི་གྲུབ་མཐའ་སྨྲ་བ་མདོ་སེམས་གཉིས་མཐུན་པར་ཤེས་པ་རང་ཉིད་གཞལ་བྱ། རང་རིག་པ་འབྲས་བུ། འཛིན་པའི་རྣམ་པ་ཚད་མར་བྱས་པའི་རྣམ་གཞག་ནི། རང་རིག་གི་ཚད་འབྲས་ཀྱི་རྣམ་གཞག་ཡིན་ཏེ། རྣམ་འགྲེལ་ལས། དཔེར་ན་འདོད་ཆགས་སོགས་མྱོང་བཞིན། །
རང་བདག་ཡུལ་དུ་བཞག་པ་ན། ། གཞལ་བྱ་འཇལ་བྱེད་འབྲས་གནས་པ། ། འདི་ནི་ཀུན་ལ་སྦྱར་བར་བྱ། ། དེ་ལ་ཉམས་མྱོང་བདག་ཉིད་ཕྱིར། ། དེ་དག་རང་བདག་མྱོང་བར་རུང༌། ། ༼༣༥༠༽ དེ་ལྟར་རུང་ཉིད་དེ་ཚད་བདག ། གཞལ་བྱ་རང་རིག་འབྲས་བུ་ཡིན། ། ཞེས་གསུངས་པའི་ཕྱིར་རོ། ། འོན་ཀྱང་དོན་རིག་སྨྲ་བས་རང་རང་གི་གྲུབ་མཐའི་སྟོབས་ཀྱིས་དོན་རིག་གི་ཚད་འབྲས་འཇོག་གོ ། དེ་ཡང་བྱེ་བྲག་ཏུ་སྨྲ་བ།
གཟུགས་སོགས་ཐུགས་ཕྲད་སྣང་བའི་དོན་དངོས་གཞལ་བྱ། དོན་མཐོང་བའི་དབང་པོ་ཚད་མ། དོན་དངོས་རྟོགས་པའི་དོན་རྟོགས་མཚན་ཉིད་པ་འབྲས་བུར་སྨྲ་བས་གཞལ་བྱ་དང་ཚད་འབྲས་གཉིས་རྫས་ཐ་དད་དུས་མཉམ་པར་འདོད་དོ། ། མདོ་སྡེ་པ་དོན་ལྐོག་ན་མོ་གཞལ་བྱ། དོན་གྱི་རྣམ་པ་ཤར་ནས་དོན་ལ་གསར་དུ་མི་བསླུ་བའི་ཤེས་པ་ཚད་མ། དོན་རྟོགས་པའི་ཚད་མ་འབྲས་བུར་བྱས་པ་ནི་མདོ་སྡེ་པའི་མ་དཔྱད་པའི་ཚད་འབྲས་ཀྱི་རྣམ་གཞག་ཡིན་ལ། དེ། བྱ་བ་སྒྲུབ་པར་བྱེད་ཅེས་ཏེ། ། ཞེས་པ་ནས། སྒྲོ་འདོགས་པས་ནི་འཇུག་ཕྱིར་རོ། །
ཞེས་པའི་བར་གྱིས་གསུངས་སོ། ། ཕྱི་རོལ་ ༼༣༥༡༽ གྱི་དོན་གཞལ་བྱ། མ་དཔྱད་ན་དོན་རིག་པར་སྣང་ཡང་དཔྱད་ན་རང་རིག་པ་འབྲས་བུ། གཟུང་བའི་རྣམ་པ་ཚད་མར་བྱས་པ་ནི་མདོ་སྡེ་པའི་དཔྱད་པའི་ཚད་འབྲས་ཀྱི་རྣམ་གཞག་ཡིན་ལ། དེ། ཕྱི་རོལ་དོན་ནི་ཡོད་ན་ཡང༌། ། ཞེས་པ་ནས། དེ་འདྲ་ངས་ཀྱང་མི་ཤེས་སོ། ། ཞེས་པའི་བར་གྱིས་གསུངས་པས་དེར་ཁོང་དུ་ཆུད་པར་བྱའོ། ། སེམས་ཙམ་རྣམ་བདེན་པ་སྣ་ཚོགས་གཉིས་མེད་ལྟར་ན།
གཟུང་རྣམ་གཞལ་བྱ། རང་རིག་པ་འབྲས་བུ། འཛིན་པའི་རྣམ་པ་ཚད་མར་བྱས་པ་ནི་གཟུང་འཛིན་རིག་གསུམ་ཐ་དད་དུ་སྣང་བའི་བློ་འཁྲུལ་པའི་ངོར་དེ་གསུམ་ཐ་དད་དུ་སྣང་བ་ལྟར་ཐ་དད་པའི་རྣམ་གཞག་བྱས་པ་ཡིན་ཏེ། རྣམ་འགྲེལ་ལས། དེ་ཕྱིར་གཅིག་ལ་ཚུལ་གཉིས་ཡོད། ། གང་ཕྱིར་དེ་ལྟར་མྱོང་བ་དང༌། ། དྲན་པ་འདི་ཡི་རྣམ་པ་གཉིས། ། མྱོང་བ་ཉིད་ནི་འབྲས་བུ་ཡིན། ། ཞེས་གསུངས་པའི་ཕྱིར་རོ། ། དེས་ན་བློ་གཅིག་གི་གཟུང་རྣམ།
འཛིན་ ༼༣༥༢༽ རྣམ། རང་རིག་ཡིན་ལུགས་ལ་ཐ་དད་མིན་ཡང་བློ་འཁྲུལ་པ་ལ་ཐ་དད་དུ་སྣང་བ་ལྟར་ཐ་དད་དུ་བཞག་པ་ཡིན་ཏེ། དཔེར་ན་སྒྱུ་མའི་སྔགས་རྫས་ཀྱི་ནུས་པས་རྡེའུ་སོགས་ལ་རྟ་གླང་སོགས་སུ་སྣང་བ་བཞིན་ནོ། ། དེ་སྐད་དུ་ཡང་རྣམ་འགྲེལ་ལས། བློ་བདག་རྣམ་པར་དབྱེར་མེད་ཀྱང༌། ། མཐོང་བ་ཕྱིན་ཅི་ལོག་རྣམས་ཀྱིས། ། གཟུང་དང་འཛིན་པ་མྱོང་བ་དག ། ཐ་དད་ལྡན་བཞིན་རྟོགས་པར་འགྱུར། ། དཔེར་ན་དབང་པོ་སྔགས་སོགས་ཀྱིས། ། བསླད་པ་རྣམས་ལ་འཇིམ་དུམ་སོགས། །
དེ་ཡི་གཟུགས་དང་བྲལ་བ་ཡང༌། ། རྣམ་པ་གཞན་དུ་སྣང་བ་བཞིན། ། ཞེས་པ་ནས། གཟུང་དང་འཛིན་པ་རིག་པ་དག ། ཡོད་པ་མིན་ཡང་གཞལ་བྱ་དང༌། ། འཇལ་བྱེད་འབྲས་བུར་གནས་པ་འདི། ། ཇི་ལྟར་རྗེས་སུ་སྣང་བཞིན་བྱས། ། ཞེས་གསུངས་པའི་ཕྱིར་རོ། ། དེས་ན་ཡིན་ལུགས་ལ་བློ་གཅིག་གི་གཟུང་འཛིན་རིག་པ་ངོ་བོ་གཅིག་ཡིན་ནོ། ། རྣམ་བརྫུན་པ་གཟུང་རྣམ་སྒྲོ་བཏགས་དེ་ ༼༣༥༣༽ གཞལ་བྱ།
དེ་འཛིན་པའི་རྣམ་པ་ཚད་མ། དེ་རིག་པའི་རང་རིག་བཏགས་པ་བ་དེ་འབྲས་བུར་འདོད་པས་གཞལ་བྱ་དང་ཚད་འབྲས་གཉིས་སྐྲ་སོགས་སྣང་བ་ལྟར་གཅིག་པ་བཀག་པར་འདོད་དོ། ། དེ་ལྟར་གྲུབ་མཐའ་བཞི་ལས་སྡེ་བདུན་འདིར་བྱེ་བྲག་ཏུ་སྨྲ་བའི་འདོད་པ་ཕྱོགས་སྔ་མར་འཇོག་གི་རང་ལུགས་ལ་འཇོག་པའི་སྐབས་མེད་དོ། ། རང་ལུགས་ལ་ཕྱི་རོལ་དོན་བསྒྲུབ་ཀྱི་སྐབས་དང༌། དེ་འགོག་པའི་སྐབས་གཉིས། དང་པོ་ནི་མདོ་སྡེ་པའི་ལུགས་དང་དྲང་དོན་ཡིན་ལ། གཉིས་པ་སེམས་ཙམ་པའི་ལུགས་ལ། གཟུང་རྣམ་རྫས་སུ་གྲུབ་པའི་སྐབས་དང༌། གཟུང་རྣམ་རྫས་སུ་མ་གྲུབ་པར་བསྟན་པའི་སྐབས་གཉིས། དང་པོ་ནི་སེམས་ཙམ་རྣམ་བདེན་པ་སྣ་ཚོགས་གཉིས་མེད་ཀྱི་ལུགས་ཡིན་ཏེ།
ཕྱི་རོལ་གྱི་དོན་མེད་ཅིང་སྣ་ཚོགས་ཀྱི་རྣམ་པ་སྣང་མཁན་གྱི་ཤེས་པ་གཅིག་གི་བདག་ཉིད་དུ་བདེན་པའི་ཕྱིར་རོ། ། ༼༣༥༤༽ གཉིས་པ་རྣམ་བརྫུན་པའི་ལུགས་ཡིན་ཏེ། ཕྱི་རོལ་མེད་ཅིང་རང་རིག་བདེན་པར་གྲུབ་ལ། གཟུང་བའི་རྣམ་པ་ཐམས་ཅད་སྒྲོ་བཏགས་ཡིན་པའི་ཕྱིར། རྣམ་བདེན་པའི་སྐབས་ཀྱང་དྲང་དོན་ཡིན་ནོ། ། མདོར་ན་ཕྱི་རོལ་དོན་བསྒྲུབ་ཀྱི་སྐབས་དྲང་དོན་ཡིན་ཏེ། དེ་རང་ལུགས་ལ་བཞག་པ་ལྟར་སྣང་ཡང་ཕྱི་རོལ་མཐར་བཀག་པའི་ཕྱིར་རོ། ། རྣམ་བདེན་པའི་སྐབས་ཀྱང་དྲང་དོན་ཡིན་ཏེ། རང་ལུགས་སུ་བཞག་པ་ལྟར་སྣང་ཡང་མཐར་བཀག་པའི་ཕྱིར་རོ། ། རྣམ་བརྫུན་པའི་ལུགས་ནི་ངེས་དོན་ཡིན་ཏེ།
རང་ལུགས་སུ་བཞག་ནས་ཡེ་མ་བཀག་པའི་ཕྱིར་རོ། ། དེས་ན་སྡེ་བདུན་འདིར་མཐར་ཐུག་རྣམ་བརྫུན་པ་ལ་སྐྱེལ་བར་ཆོས་ཀྱི་རྗེ་ཐམས་ཅད་མཁྱེན་པ་ས་སྐྱ་པཎ་ཆེན་གྱིས་གསུངས་པས་འདི་ཁོ་ན་འཐད་པར་ཁོ་བོས་རྟོགས་སོ། ། གཉིས་པ་རྗེས་དཔག་གི་ཚད་འབྲས་ལ། མདོ་སྡེ་པའི་ལུགས་ལ། གཞན་སེལ་གྱི་ལ་མེའི་ཚོགས་ ༼༣༥༥༽ དོན་ལ་དོན་རང་མཚན་གྱི་ལ་མེར་འཁྲུལ་པ་དེ་གཞལ་བྱ། དུ་བའི་རྟགས་ལས་དེའི་རྣམ་པ་ཤར་ཞིང་གསར་དུ་མི་བསླུ་བའི་བློ་ཚད་མ། དུ་བའི་རྟགས་ལས་ལ་མེ་རང་མཚན་རྟོགས་པའི་རྗེས་དཔག་འབྲས་བུ་ཡིན་ཞེས་མཁས་པ་སློབ་དཔོན་ལ་སོགས་པ་རྣམས་བཞེད་དོ། ། རྣམ་རིག་ལུགས་ནི་ཁ་ཅིག་རྣམ་རིག་པའི་ལུགས་ལ་འབྲས་རྟགས་མི་སྲིད་དེ། ལ་ལ་དུ་བ་མཐོང་བའི་ཚེ་ལ་རྒྱབ་ན་མེ་ཡོད་ན་ཤེས་པ་མེད་པའི་ཡུལ་ཡིན་པས་བེམ་པོར་འགྱུར་ལ། མེ་མེད་ན་རྟགས་ལས་མེ་རྟོགས་པའི་བློ་ལོག་ཤེས་སུ་འགྱུར་རོ། །
གལ་ཏེ་ད་ལྟ་མེ་མེད་ཀྱང་དུ་བར་སྣང་བའི་ཤེས་པ་ལ་ཕྱིས་སྐྱེས་བུས་ཕྱིན་པ་ན་མེར་སྣང་བ་སྐྱེ་བ་ནི་དུ་བ་རྒྱུ་དང་མེ་འབྲས་བུར་འགྱུར་བས་རྒྱུ་འབྲས་གོ་བཟློག་པ་མི་སྲིད་ལ། དེས་ན་སེམས་ཙམ་པའི་འབྲས་རྟགས་ལ་ཚད་འབྲས་མི་སྲིད་དོ་ཞེ་ན། ཤེས་བྱ་ཆོས་ཅན། རྣལ་འབྱོར་ ༼༣༥༦༽ སྤྱོད་པ་ཡི་ལུགས་ལ་འབྲས་རྟགས་ལ་བརྟེན་པའི་རྗེས་དཔག་གྲུབ་པ་ཡིན་ཏེ། དུ་བར་སྣང་བའི་བློའི་རྒྱུ་མེར་སྣང་བའི་བག་ཆགས་ཀྱི་སྙིང་པོ་དང་འབྲེལ་བ་སྐད་ཅིག་མ་གཞན་ཡོངས་སུ་གྱུར་པ་ལས། བག་ཆགས་གསལ་བར་སད་པ་ཅན། བསྲེག་པའི་དོན་བྱེད་ནུས་པའི་མེར་སྣང་གི་ཤེས་པ་བསྐྱེད་ནུས་དཔོག་ལ། དེས་སྐྱེས་བུ་མི་བསླུ་བའི་ཕྱིར་ཞེས་མཁས་པ་སེམས་ཙམ་པ་རྣམས་བཞེད་དོ། ། དེ་ཡང་ཇི་ལྟར་ཞེ་ན། ལར་སྣང་གི་ཤེས་པ་དང་མེར་སྣང་གི་བློའི་ཚོགས་དོན་གཞལ་བྱ།
དུར་སྣང་གི་ཤེས་པའི་རྟགས་ལས་དེའི་རྣམ་པ་ཤར་ཞིང་དེ་ལ་གསར་དུ་མི་བསླུ་བའི་ཤེས་པ་ཚད་མ། དུར་སྣང་གི་བློའི་རྟགས་ལས་དེ་རྟོགས་པའི་རྗེས་དཔག་འབྲས་བུ་ཡིན་ནོ། ། རྟགས་ནི་དུ་ལྡན་གྱི་ལར་སྣང་བའི་བློ་ཆོས་ཅན། མེར་སྣང་གི་བློ་ཡོད་དེ། དུར་སྣང་གི་བློ་ཡོད་པའི་ཕྱིར། ཞེས་བཀོད་པ་ན་དུར་སྣང་གི་བློ་དེ་དུ་ལྡན་ ༼༣༥༧༽ གྱི་ལར་སྣང་བའི་བློའི་སྟེང་དུ་མེར་སྣང་གི་བག་ཆགས་དཔག་སྟོབས་ཀྱིས་དེ་དཔག་པའི་རྒྱུའི་ཆོས་རྗེས་སུ་དཔོག་པའི་འབྲས་རྟགས་ཡིན་ནོ། ། དེ་སྐད་དུ་རྣམ་འགྲེལ་ལས། དེ་ལའང་དུ་བར་སྣང་བའི་བློས། ། བག་ཆགས་གསལ་བར་སད་པ་ཅན། ། མེར་སྣང་བ་ཡི་བློ་ཉིད་ནི། །
རྟོགས་འགྱུར་མེ་ཉིད་མ་ཡིན་ནོ། ། སེམས་རྒྱུད་དེ་རུང་བག་ཆགས་ཀྱི། ། སྙིང་པོ་ཅན་ཉིད་དུ་བར་ནི། ། སྣང་བའི་བློ་ནི་གསལ་བྱེད་པ། ། དེས་ན་མེ་ལས་དུ་བ་ཡིན། ། མཁས་པ་རྣམས་ལ་བརྩད་འདི་ཡོད། ། ཅེས་གསུངས་པའི་ཕྱིར་རོ། ། ཚད་མ་རིགས་པའི་གཏེར་ལས་མངོན་སུམ་བརྟག་པའི་རབ་ཏུ་བྱེད་པ་སྟེ་དགུ་པའི་གསལ་བྱེད་རེ་ཞིག་རྫོགས་སོ།། །། རྗེས་དཔག་ཆོས་ཅན། རང་དོན་དང་གཞན་དོན་གཉིས་ཡོད་དེ།
རང་གི་ཆེད་དུ་དཔོག་པ་དང༌། གཞན་གྱི་ཆེད་དུ་དཔོག་པ་གཉིས་ཡོད་པའི་ཕྱིར། དེ་ལ་རང་དོན་ ༼༣༥༨༽ རྗེས་དཔག་ནི་ཤེས་པ་ཡིན་ལ། གཞན་དོན་རྗེས་དཔག་ནི་སྒྲ་ཡིན་པས་ཤིན་ཏུ་ཐ་དད་པའི་ཕྱིར་མཚན་ཉིད་གཅིག་ཡོད་པ་མ་ཡིན་ནོ། ། དེ་བས་ན། མཚན་ཉིད་བསྟན་པའི་ཕྱིར། ཐོག་མར་དབྱེ་བ་བསྟན་པ་ཡིན་ནོ། ། དེ་སྐད་དུ། ཆོས་མཆོག་གིས། འདིར་རང་གི་ཆེད་དུ་ཡིན་པས་རང་གི་དོན་དང་གཞན་གྱི་ཆེད་དུ་ཡིན་པས་གཞན་གྱི་དོན་ཏེ།
རང་ལ་དགོས་པ་དང་གཞན་ལ་དགོས་པ་རྗེས་སུ་དཔག་པ་ཞེས་དང༌། གཞན་གྱི་དོན་གྱི་རྗེས་སུ་དཔག་པ་ནི་སྒྲའི་བདག་ཉིད་ཡིན་ནོ། ། རང་གི་དོན་གྱི་རྗེས་སུ་དཔག་པ་ནི་ཤེས་པའི་བདག་ཉིད་དོ། །

དེ་གཉིས་ནི་ཤིན་ཏུ་ཐ་དད་པས་མཚན་ཉིད་གཅིག་ཡོད་པ་མ་ཡིན་ནོ། ། དེ་བས་ན་དེ་གཉིས་པོའི་མཚན་ཉིད་ངེས་པར་བསྟན་པའི་ཕྱིར་རྣམ་པར་དབྱེ་བ་ནི་གསལ་བའི་དབྱེ་བ་ཡིན་ལ། གསལ་བའི་དབྱེ་བ་བསྟན་ན་ནི་གསལ་བ་སོ་སོ་ལ་ངེས་པའི་མཚན་ཉིད་བསྟན་པར་ནུས་ཀྱི་ ༼༣༥༩༽ གཞན་དུ་མ་ཡིན་ནོ། ། དེ་བས་ན་མཚན་ཉིད་བསྟན་པའི་ཆེད་ཁོ་ནར་རྣམ་པར་དབྱེ་བ་སྨྲས་པ་ཡིན་ནོ། ། རྣམ་པར་དབྱེ་བ་བསྟན་པ་མེད་པར་ནི་མཚན་ཉིད་བསྟན་པར་མི་ནུས་པར་རྟོགས་ནས་ཐོག་མར་རྣམ་པར་དབྱེ་བ་སྨྲས་པ་ཡིན་ནོ་ཞེས་གསུངས་པའི་ཕྱིར་རོ། ། དང་པོ་རང་དོན་རྗེས་དཔག་ལ་མཚན་ཉིད། དེའི་རང་བཞིན་ངེས་པར་བྱ་བ་གཉིས། དང་པོ་ནི། ཚུལ་གསུམ་པའི་རྟགས་ལས་བསྒྲུབ་བྱ་གསར་དུ་མཐོང་བའི་བློ་ནི་རང་དོན་རྗེས་དཔག་གི་མཚན་ཉིད་ཡིན་ནོ། ། དེ་སྐད་དུ་མདོ་ལས། རང་དོན་ནི།
ཚུལ་གསུམ་རྟགས་ལས་དོན་མཐོང་ཡིན། ། ཞེས་དང༌། རིགས་ཐིགས་ལས། དེ་ལ་རང་གི་དོན་ནི་རྗེས་སུ་དཔག་པར་བྱ་བ་ལ་ཚུལ་གསུམ་པའི་རྟགས་ལས་ཤེས་པ་གང་ཡིན་པའོ། ། ཞེས་གསུངས་པའི་ཕྱིར་རོ། ། གཉིས་པ་ལ་གང་གིས་རྟོགས་པའི་རྟགས། དེས་རྟོགས་པའི་བསྒྲུབ་བྱ་གཉིས། དང་ ༼༣༦༠༽ པོ་ལ་རྟགས་ཀྱི་ལྟོས་གཞི་ངོས་བཟུང༌། དེ་ལ་ལྟོས་པའི་རྟགས་ཀྱི་རབ་དབྱེ་གཉིས། དང་པོ་ལ་ཚུལ་དང་པོའི་ལྟོས་གཞི་ཕྱོགས།
རྗེས་སུ་འགྲོ་ལྡོག་གི་ལྟོས་གཞི་མཐུན་ཕྱོགས་མི་མཐུན་ཕྱོགས་དང༌། དེ་དག་ལྟོས་གཞིར་འཇོག་པའི་འཐད་པ་དང་གསུམ། དང་པོ་ལ་རྗེས་སུ་དཔག་བྱའི་སྒྲ་དོན་སྤྱིར་བསམ། སྐབས་སུ་བབ་པའི་དོན་གྱི་ཁྱད་པར་ངེས་པར་བྱ་བ་དང་གཉིས། དང་པོ་ལ་རྗེས་དཔག་གི་སྒྲ་འཇུག་པའི་ཡུལ་ངོས་བཟུང༌། གང་དུ་འཇུག་པའི་གནས་སྐབས་ཀྱི་ངེས་པ་དང༌། ཇི་ལྟར་འཇུག་པའི་སྒྲའི་མཚན་ཉིད་དང་གསུམ། དང་པོ་ནི་རྟོག་གེའི་གཞུང་ལས་ཕྱོགས་དང་བསྒྲུབ་བྱ་དང་རྗེས་སུ་དཔག་བྱ་ཞེས་གང་བྱུང་བ་ཐམས་ཅད་རྣམ་གྲངས་ཀྱི་སྒྲ་ཡིན་ལ། དེ་དག་འཇུག་པའི་ཡུལ་ཡང་གསུམ་སྟེ། བསྒྲུབ་བྱའི་ཆོས་དང་ཤེས་འདོད་ཆོས་ཅན་གྱི་ཚོགས་དོན་ལ་དངོས་མིང་དུ་འཇུག་ལ།
ཡ་གྱལ་བསྒྲུབ་བྱའི་ཆོས་དང་ཤེས་འདོད་ཆོས་ ༼༣༦༡༽ ཅན་གཉིས་ལ་ཚོགས་དོན་དེའི་ཕྱོགས་རེས་ཟིན་པའི་རྒྱུ་མཚན་གྱིས་བཏགས་མིང་དུ་འཇུག་སྟེ། ཕྱོགས་ཀྱི་གླང་པོས། རྟགས་ཀྱི་བསྒྲུབ་བྱ་ཚོགས་པ་ཉིད། ། ཡིན་ཕྱིར་ཆོས་དང་ཆོས་ཅན་དག ། གཙོ་བོ་མིན་ཡང་ཕྱོགས་གཅིག་ཕྱིར། ། བསྒྲུབ་བྱ་ཉིད་དུ་འདོགས་པ་ཡིན། ། ཞེས་གསུངས་པའི་ཕྱིར་རོ། ། གཉིས་པ་ནི་འོ་ན་ཕྱོགས་ཆོས་ཞེས་བརྗོད་པ་ན་ཆོས་ཅན་གྱི་ཆོས་སམ་ཚོགས་དོན་གྱི་ཆོས་ཡིན་ཞེས་འཇུག་པ་འཆོལ་བར་འགྱུར་རོ་ཞེ་ན། མི་འགྱུར་ཏེ། སྒྲ་ཐམས་ཅད་སྐབས་ཀྱི་སྟོབས་ཀྱིས་གོ་བའི་ཕྱིར་དེའང་རྗེས་སུ་དཔག་བྱ་ལ་སོགས་པ་སྒྲ་འཇུག་པའི་སྐབས་གསུམ་ལས།
གཏན་ཚིགས་ཀྱི་མཚན་ཉིད་གཏན་ལ་འབེབས་པ་ན་ཤེས་འདོད་ཆོས་ཅན་ལ་འཇུག་སྟེ། རང་འགྲེལ་ལས། ཕྱོགས་ནི་ཆོས་ཅན་ཞེས་དང༌། རིགས་ཐིགས་ལས། རྗེས་སུ་དཔག་པར་བྱ་བ་ནི་འདིར་ཤེས་ ༼༣༦༢༽ པར་འདོད་པའི་བྱེ་བྲག་དང་ལྡན་པའི་ཆོས་ཅན་ཞེས་གསུངས་པའི་ཕྱིར་རོ། ། ཁྱབ་པ་གཏན་ལ་འབེབས་པ་ན་བསྒྲུབ་བྱའི་ཆོས་ལ་འཇུག་སྟེ། མདོ་ལས། གཏན་ཚིག་བསྒྲུབ་བྱའི་རྗེས་འགྲོ་བ། ། བསྒྲུབ་བྱ་མེད་ན་མེད་པ་ཉིད། ། ཅེས་གསུངས་པའི་ཕྱིར་རོ། །
བསྒྲུབ་བྱ་གཏན་ལ་འབེབས་པ་ན་ཚོགས་དོན་ལ་འཇུག་སྟེ། བསྒྲུབ་བྱར་ཁས་བླངས་ཕྱོགས་མཚན་ཉིད། ། ཅེས་གསུངས་པའི་ཕྱིར་རོ། ། ཆོས་མཆོག་གིས། གཏན་ཚིགས་ཀྱི་མཚན་ཉིད་གཏན་ལ་འབེབས་པ་འདིར་ནི་ཆོས་ཅན་རྗེས་སུ་དཔག་པར་བྱ་བ་ཡིན་ནོ། ། གཞན་དུ་བསྒྲུབ་པར་བྱ་བ་ཁོང་དུ་ཆུད་པར་བྱེད་པའི་དཔེ་ནི་སྤྱི་རྗེས་སུ་དཔག་པར་བྱ་བ་ཡིན་ལ། ཁྱབ་པ་ངེས་པར་བྱེད་པའི་ཚེ་ནི་ཆོས་རྗེས་སུ་དཔག་པར་བྱ་བ་ཡིན་པར་བསྟན་པའི་ཕྱིར་འདིར་ཞེས་བྱ་བ་སྨྲོས་སོ། ། ཤེས་པར་འདོད་པ་སྟེ། ཁོང་དུ་ཆུད་པར་འདོད་པའི་བྱེ་བྲག་གིས་ཆོས་ཆོས་ཅན་གང་ལ་ཡོད་པ་དེ་ལ་དེ་སྐད་ཅེས་བྱའོ། ། ཞེས་གསུངས་ ༼༣༦༣༽ པའི་ཕྱིར་རོ། །
གསུམ་པ་ནི་བ་ལང་ཞེས་པའི་སྒྲ་ཆོས་ཅན། ནོག་སོགས་འདུས་པའི་གོང་བུའི་དངོས་མིང་ཡིན་ཏེ། དགོས་པ་དང་རྒྱུ་མཚན་གཞན་ལ་མ་ལྟོས་པར་དེ་ལ་འདོད་རྒྱལ་བས་ཐོག་མར་སྦྱར་བའི་མིང་ཡིན་པའི་ཕྱིར། དེས་དོན་གོ་བ་ན་དོན་དེ་ཉིད་ཀྱི་རྣམ་པ་འཆར་ལ། མི་བླུན་པོ་ལ་བ་ལང་ཞེས་བརྗོད་པའི་སྒྲ་ཆོས་ཅན། བཏགས་མིང་ཡིན་ཏེ། དགོས་པ་དང་རྒྱུ་མཚན་ལ་ལྟོས་ནས་གཞན་ལ་སྦྱར་བའི་མིང་ཡིན་པའི་ཕྱིར། དེས་དོན་གོ་བ་ན་གཞན་ལ་ལྟོས་ནས་རྣམ་པ་འཆར་རོ། ། ཚོགས་དོན་ལ་དངོས་ཆོས་བསམ་པ་ནི། ཚོགས་དོན་ལ་ཕྱོགས་ཀྱི་སྒྲ་གདོད་མ་ནས་མུ་སྟེགས་ཚུན་ཆོད་རྟོག་གེ་ལ་མཁས་པ་རྣམས་ལ་དངོས་མིང་དུ་གྲུབ་བོ། །
ཡ་གྱལ་གཉིས་ལ་བཏགས་ཆོས་བསམ་པ་ལ། འདོགས་པའི་རྒྱུ་མཚན། བཏགས་པའི་དགོས་པ། བཏགས་པ་ལ་མ་བཏགས་པའི་ཕྱོགས་དང་མཚུངས་པའི་རྩོད་པ་སྤང་བ་དང་གསུམ། དང་པོ་ནི་ ༼༣༦༤༽ སྤྱིར་བཏགས་མིང་ལ་འདྲ་བ་རྒྱུ་མཚན་དུ་བྱས་པ་སྐྱེས་བུ་སེང་གེ་ལྟ་བུ་དང༌། འབྲེལ་བ་རྒྱུ་མཚན་དུ་བྱས་པ་ལ། རྒྱུ་འབྲས་ཀྱི་འབྲེལ་བ་ལ་རྒྱུ་མིང་འབྲས་བུ་ལ་བཏགས་པ་ཉི་མའི་འོད་ཟེར་ལ་ཉི་མ་ཞེས་བརྗོད་པ་ལྟ་བུ་དང༌། འབྲས་མིང་རྒྱུ་ལ་བཏགས་པ་ཆང་ལ་མྱོས་པ་ཞེས་པ་ལྟ་བུ་དང༌། ཚོགས་པའི་འབྲེལ་བ་ལ། རས་ཡུག་གི་ཕྱོགས་གཅིག་ཚིག་པ་ལ་རས་ཡུག་ཚིག་ཅེས་པ་ལྟ་བུ་ཚོགས་པའི་མིང་ཡ་གྱལ་ལ་བཏགས་པ་དང༌།
དབང་ཤེས་ཞེས་བརྗོད་པ་ལྟ་བུ་ཡ་གྱལ་གྱི་སྒྲ་ཚོགས་པ་ལ་བཏགས་པ་ཡོད་པ་ལས། འདིར་ཆོས་དང་ཆོས་ཅན་གཉིས་ཕྱོགས་ཀྱི་ཕྱོགས་གཅིག་པའི་རྒྱུ་མཚན་གྱིས་བཏགས་པ་ཡིན་ཏེ། རང་འགྲེལ་ལས། དེའི་ཕྱོགས་གཅིག་ཡིན་པའི་ཕྱིར་དེར་ཉེ་བར་གདགས་སུ་རུང་བའི་ཆོས་ཅན་ཡིན་པར་རྟོགས་པར་བྱ་བའི་ཕྱིར་རོ། ། ཞེས་གསུངས་པའི་ཕྱིར་རོ། ། གཉིས་པ་ལ། བསྒྲུབ་བྱའི་ཆོས་ལ་བསྒྲུབ་བྱར་མིང་བཏགས་པའི་དགོས་པ་ནི། ༼༣༦༥༽ གཏན་ཚིགས་ཆོས་ཀྱི་རྗེས་འགྲོ་བ། ། ཞེས་བརྗོད་ན་འགལ་བའི་གཏན་ཚིགས་ཀྱི་ཆོས་ལའང་རྗེས་འགྲོ་ཡོད་པས་ཡང་དག་ཏུ་ལོག་པར་རྟོགས་པ་སྤོང་བའི་ཕྱིར་རམ་འགའ་ཞིག་ཏུ་སྡེབ་སྦྱོར་གྱི་ངོར་བྱས་ནས་བཏགས་པ་ཡིན་ནོ། ། ཤེས་འདོད་ཆོས་ཅན་ལ་ཕྱོགས་སུ་བཏགས་པའི་དགོས་པ་ནི་ཕྱོགས་ཆོས་ཞེས་མ་བརྗོད་པར་ཆོས་ཅན་གྱི་ཆོས་ཞེས་བརྗོད་ན་ཚུལ་དང་པོ་ཁོ་ན་ལ་མི་གོ་བར་མཐུན་དཔེའི་ཆོས་ཅན་ནམ་མི་མཐུན་དཔེའི་ཆོས་ཅན་ལ་ཡོད་པའང་ཚུལ་དང་པོ་ཡིན་ནམ་སྙམ་པའི་འཁྲུལ་པ་སྐྱེ་སྲིད་པས་དེ་སྤང་བའི་ཕྱིར་ཤེས་འདོད་ཆོས་ཅན་ལ་ཡོད་པའི་ཚུལ་དང་པོ་ལ་ཕྱོགས་ཆོས་ཞེས་བཏགས་པ་ཡིན་ཏེ།
རང་འགྲེལ་ལས། ཕྱོགས་ནི་ཆོས་ཅན་ནོ། ། དགོས་པ་མེད་པའི་ཕྱིར་ཉེ་བར་གདགས་པར་མི་བྱའོ་ཞེ་ན། མ་ཡིན་ཏེ། ཆོས་ཅན་ཐམས་ཅད་ཀྱི་ཆོས་ཡིན་པ་དགག་པའི་ཕྱིར་ཞེས་གསུངས་པའི་ཕྱིར་རོ། ། དེ་ལ་དབང་ཕྱུག་སྡེ་ན་རེ། ཆོས་ཅན་ ༼༣༦༦༽ ལ་ཡོད་པ་ཚུལ་དང་པོ་ཞེས་བརྗོད་ཀྱང་མཐུན་དཔེ་ལ་མི་གོ་སྟེ། མཐུན་ཕྱོགས་ལ་ཡོད་ཅེས་པའམ། དེའི་ཆེས་ཁྱབ་ཅེས་བརྗོད་པས་མཐུན་དཔེ་ལ་ཡོད་པར་བསྟན་པའི་ཕྱིར། ཆོས་ཅན་གྱི་ཆོས་ཞེས་བརྗོད་ན་ཚུལ་དང་པོ་ཉིད་གོ་བར་འགྱུར་རོ་ཞེ་ན།
དེ་མི་འཐད་དེ། མཐའ་དེ་ལྟར་བཀག་ན་རྩོད་པ་རྒྱུད་པས་ཡུན་རིང་དུ་འགོར་བའི་ཕྱིར། གལ་ཏེ་དེ་གཉིས་ཀ་ལྟར་མི་བརྗོད་པར་ཤེས་འདོད་ཆོས་ཅན་གྱི་ཆོས་ཞེས་རང་མིང་ནས་སྨྲོས་ན་གོ་བདེ་མོད་ཁར་ཟན་འཇུག་པ་ལ་ལྟག་པ་བསྐོར་ཅི་དགོས་སྙམ་ན། དངོས་མིང་དེ་ལྟར་བརྗོད་ན་འགྲུབ་མོད་འོན་ཀྱང་ཤེས་འདོད་ཆོས་ཅན་གྱི་ཆོས། རྗེས་འགྲོ། ལྡོག་པ་ཞེས་ཚུལ་གསུམ་བརྗོད་པ་ཡི་གེ་མི་མཉམ་པས་བརྗོད་མི་བདེ་བ་དང་ཕྱོགས་ཆོས་མཐུན་ཕྱོགས་ཡོད་མེད་དང༌། ཞེས་སོགས་ཀྱི་སྡེབ་སྦྱོར་མི་འགྲིག་པས་མཁས་པ་རྣམས་ཀྱིས་བཏང་སྙོམས་སུ་མཛད་དེ། གཏན་ཚིགས་ཐིགས་པ་ལས། ༼༣༦༧༽ ཤུགས་ཀྱིས་དོན་གོ་ཡང་ཉེ་བར་བཏགས་པ་ཙམ་ཡི་གེ་མཉམ་པས་སྒྲུབ་དཀའ་བ་ཡོངས་སུ་སྤངས་པ་ཡིན་ནོ། ། ཞེས་གསུངས་པའི་ཕྱིར་རོ། །
དེས་ན་ལོག་རྟོག་སྐྱེ་ཞིང་བརྗོད་དཀའ་བ་དེ་དག་དོར་ནས་ལོག་རྟོག་མེད་ཅིང་བརྗོད་བདེ་བས་བདེ་བླག་ཏུ་རྟོགས་པའི་ཕྱིར་ཤེས་འདོད་ཆོས་ཅན་ལ་ཕྱོགས་ཞེས་བཞེད་དོ། ། གསུམ་པ་ནི་པཎྜི་ཏ་སུརྻ་ཐེང་པ་ན་རེ། དེ་ལྟར་བརྗོད་ན་རྗོད་བདེ་མོད་ཕྱོགས་ཆོས་དང་ཆོས་ཅན་གྱི་ཆོས་ཞེས་བརྗོད་ན་དོན་ལ་ལོག་རྟོག་མི་ཁེགས་པར་མཚུངས་ཏེ། ཕྱོགས་ཀྱི་སྒྲ་ཆོས་ཅན་དང་ཆོས་དང་ཚོགས་དོན་གསུམ་ཀ་ལ་འཇུག་པས་ཆོས་ཕྱོགས་དང་ཚོགས་དོན་ཕྱོགས་ལ་རྟགས་ཡོད་པའང་ཚུལ་དང་པོ་ཡིན་ནམ་སྙམ་པའི་ལོག་རྟོག་སྐྱེ་ཞིང་དེ་སྐྱེས་ན་མིག་གི་གཟུང་བྱས་སྒྲ་མི་རྟག་པར་བསྒྲུབ་པ་ལའང་རྟགས་ཆོས་རྗེས་སུ་དཔག་བྱ་ལ་ཡོད་པ་ཚུལ་དང་པོ་དང༌། རྗེས་སུ་འགྲོ་ལྡོག་གཉིས་ཀ་ཚང་བས་རྟགས་ཡང་དག་ཡིན་ ༼༣༦༨༽ ནམ་སྙམ་པའི་ལོག་རྟོག་སྔ་མ་བཞིན་དུ་སྐྱེའོ་ཞེ་ན། ཤེས་བྱ་ཆོས་ཅན། ཕྱོགས་ཆོས་དང་ཆོས་ཅན་གྱི་ཆོས་ཞེས་བརྗོད་ན་སྐྱོན་ཡོད་མེད་མཚུངས་པ་མ་ཡིན་པར་ཐལ། ཆོས་ཅན་གྱི་ཆོས་ཞེས་བརྗོད་ན་ཤེས་འདོད་ཆོས་ཅན་དང་མཐུན་དཔེ་ཆོས་ཅན་དང་མི་མཐུན་པའི་ཆོས་ཅན་གསུམ་ཀ་ལ་གྲགས་ལ། ཕྱོགས་ཆོས་ཞེས་བརྗོད་ན་མུ་སྟེགས་ཚུན་ཆད་ལ་ཚུལ་དང་པོ་ཁོ་ན་ལ་གྲགས་ཀྱི་གཞན་གཉིས་ལ་མ་གྲགས་པའི་སྒོ་ནས་ཁྱད་པར་ཡོད་པའི་ཕྱིར། དེ་ཡང་འདི་ལྟར་ཕྱོགས་ཞེས་པའི་སྤྱི་སྒྲ་བྱེ་བྲག་ཆོས་དང་འབྲེལ་བ་ན་རྩོད་གཞིའི་ཆོས་ཅན་ལ་རྟགས་ཡོད་པ་ཉིད་ལ་འཇུག་སྟེ།
དཔེར་ན་ལག་པ་ཞེས་པའི་སྤྱི་སྒྲ་བྱེ་བྲག་ལྡན་པ་དང་འབྲེལ་བ་ན་བྱེ་བྲག་གླང་པོ་ཆེ་ཉིད་ལ་འཇུག་པ་བཞིན་ནོ། ། ཆོས་ཅན་ཞེས་པའི་སྤྱི་སྒྲ་བྱེ་བྲག་ཆོས་དང་འབྲེལ་ཡང་ཚུལ་དང་པོ་ཉིད་ངེས་མི་ནུས་པར་མཐུན་དཔེ་དང་མི་མཐུན་དཔེ་གཉིས་ཀ་ལའང་འཇུག་སྟེ། དཔེར་ན་ ༼༣༦༩༽ མགོ་ཞེས་པའི་སྤྱི་སྒྲ་བྱེ་བྲག་ལྡན་པ་དང་འབྲེལ་བ་ཡང་གླང་པོ་ཆེ་ལྟ་བུ་གཅིག་ལ་མི་འཇུག མགོ་ཡོད་པ་ཐམས་ཅད་ལ་མགོ་ལྡན་ཞེས་པ་འཇུག་སྟེ། མགོ་ཡོད་པ་ཐམས་ཅད་ལ་མགོ་ལྡན་དུ་གྲགས་པ་བཞིན་ནོ། ། གཉིས་པ་སྐབས་སུ་བབ་པའི་དོན་གྱི་ཁྱད་པར་ངེས་པར་བྱ་བ་ནི། འདོད་པའི་སྒྲ་ལས་བྱེད་པ་པོ་བྱ་བ་གསུམ་ལ་འཇུག་པ་ལས་ལས་སུ་གྱུར་པ་བསྒྲུབ་བྱའི་ཆོས་དང་ལྡན་པ་ཤེས་འདོད་ཆོས་ཅན་མ་ཡིན་ཏེ། རྟགས་ཡང་དག་གི་མཐུན་དཔེ་ལ་ཁྱབ་ཆེས་ཤིང༌། འགལ་བའི་རྩོད་གཞི་ལ་མ་ཁྱབ་པའི་ཕྱིར་རོ། ། བྱེད་པ་པོའམ་བྱ་བར་གྱུར་པ་འདོད་བཞིན་པའི་བློ་ཡང་མ་ཡིན་ཏེ།
གློ་བུར་བའི་རྗེས་དཔག་གི་ཆོས་ཅན་ལ་མ་ཁྱབ་པའི་ཕྱིར་རོ། ། དེས་ན་དཔག་གཞིར་གཟུང་བ་ཤེས་འདོད་ཆོས་ཅན་གྱི་མཚན་ཉིད་ཡིན་ལ། བྱེ་བྲག་ཏུ་རང་དོན་གྱི་ཤེས་འདོད་ཆོས་ཅན་ནི་རྒོལ་བས་དཔག་གཞིར་གཟུང་བ། གཞན་དོན་གྱི་ཤེས་འདོད་ཆོས་ཅན་ནི། ཕྱིར་རྒོལ་ ༼༣༧༠༽ གྱིས་དཔག་གཞིར་གཟུང་བ་ཡིན་ནོ། ། ཤེས་འདོད་ཆོས་ཅན་ལ་འགོད་ཚུལ་ལྟར་ཡོད་པ་ཉིད་དུ་ངེས་པ་ནི་ཕྱོགས་ཆོས་ཀྱི་མཚན་ཉིད་ཡིན་ནོ། ། དེ་ལ་ཡོད་པའི་ཚིག་གིས་སྒྲ་མི་རྟག་སྟེ། མིག་གི་གཟུང་བྱ་ཡིན་པའི་ཕྱིར་ཞེས་པ་ལྟ་བུ་ཆོས་ཅན་ལ་མ་གྲུབ་པ་བསལ་བ་ཡིན་ནོ། ། ཉིད་ཀྱི་ཚིག་གིས་ལྗོན་ཤིང་ཆོས་ཅན། སྲོག་དང་བཅས་པ་ཡིན་ཏེ།
ཉལ་བའི་ཕྱིར་ཞེས་པ་ལྟ་བུ་ཆོས་ཅན་གྱི་ཕྱོགས་གཅིག་ལ་མ་གྲུབ་པ་བསལ་བ་ཡིན་ནོ། ། ཡོད་པའི་རྗེས་ལ་ཉིད་སྨྲོས་པས་མཉན་བྱ་ལྟ་བུ་ཐུན་མོང་མ་ཡིན་པའི་རྟགས་ཁོ་ན་ཕྱོགས་ཆོས་གྲུབ་པ་བསལ་བ་ཡིན་ནོ། ། ངེས་པ་སྨྲོས་པས་ཕྱོགས་ཆོས་ལ་ཐེ་ཚོམ་ཟ་བའི་མ་གྲུབ་པ་ཐམས་ཅད་བསལ་བ་ཡིན་ནོ། ། འདི་དག་གི་ཤེས་བྱེད་ནི་རྗེས་སུ་འགྲོ་ལྡོག་གི་སྐབས་སུ་བརྗོད་པར་བྱའོ། ། གཉིས་པ་རྗེས་སུ་འགྲོ་ལྡོག་གི་ལྟོས་གཞི་མཐུན་ཕྱོགས་མི་མཐུན་ཕྱོགས་ལ། གཞན་ལུགས་དགག རང་ལུགས་ ༼༣༧༡༽ དགོད། དེ་དག་ལ་རྩོད་པ་སྤང་བ་དང་གསུམ། དང་པོ་ལ་ཕྱོགས་སྔ་མ་བརྗོད། དེ་དགག་བསྒྲུབ་བཀག་པ་ལ་མི་འཐད་པ་སྤང་བ་དང་གསུམ།
དང་པོ་ནི་གཙང་ནག་པ་དང་དན་བག་པ་ན་རེ། བསྒྲུབ་བྱའི་ཆོས་དང་ལྡན་པ་མཐུན་ཕྱོགས་དང་མི་ལྡན་པ་མི་མཐུན་ཕྱོགས་ཡིན་ལ། བསྒྲུབ་བྱའི་ཆོས་ཀྱང་རྟགས་ཀྱིས་བསྒྲུབ་ནུས་ཙམ་མ་ཡིན་གྱི། ཤེས་འདོད་ལ་དཔག་བྱར་བཟུང་བའི་སྤྱི་རིགས་མེ་ལ་སོགས་པ་ཡིན་ལ། ལྡན་པའི་དོན་ཡང་ཤེས་འདོད་ལ་ཇི་ལྟར་བསྒྲུབ་ལུགས་ལྟར་ལྡན་པ་སྟེ། དུ་བས་མེ་བསྒྲུབ་པ་ན་ཚོགས་པ་གཅིག་པ་དང༌། རང་བཞིན་གྱི་རྟགས་ངོ་བོ་དབྱེར་མེད་དང༌། ལྡོག་པ་ལ་བརྟེན་པ་ན་རང་ལྡོག་ལ་བརྟེན་པར་ལྡན་ནོ་ཞེས་ཟེར་རོ། ། ཕྱོགས་གཉིས་དངོས་འགལ་དུ་བསམ་ནས་གཉིས་མ་ཡིན་གྱི་ཕུང་གསུམ་བྱུང་བར་དོགས་པ་ལ་ཚད་མའི་ཡུལ་མི་ཤེས་པའི་བོད་བསྡུས་པ་འགའ་ཞིག་རྫས་ ༼༣༧༢༽ ལྡོག་ཕྱེ་སྟེ་སྨྲའོ། ། ཇི་ལྟར་ན།
མེ་དང་མི་རྟག་པ་ལ་སོགས་པ་རྫས་ལ་བརྟེན་པའི་ཆོས་བསྒྲུབ་པ་ན། རྫས་ལ་ཕྱོགས་གཉིས་སུ་ཁ་ཚོན་ཆོད། ལྡོག་པ་ལ་ཕུང་པོ་གསུམ་པ་སྲིད་ཀྱང་མི་སྐྱོན་ཏེ། ལྡོག་པ་ལ་དགག་བསྒྲུབ་མི་བྱེད་པའི་ཕྱིར་རོ། ། གཏན་ཚིགས་ལ་སོགས་པ་ལྡོག་པ་ལ་བརྟེན་པའི་ཆོས་བསྒྲུབ་པ་ན། ལྡོག་པ་ལ་ཁ་ཚོན་ཆོད། རྫས་ལ་ཕུང་པོ་གསུམ་པ་སྲིད་ཀྱང་མི་སྐྱོན་ཏེ། རྫས་ལ་དགག་སྒྲུབ་མི་བྱེད་པའི་ཕྱིར་རོ། ། བསྒྲུབ་པའི་ཚུལ་ཡང་རྫས་ཆོས་ངོ་བོ་གཅིག་དང་ཐ་དད་ལྡན་པར་བསྒྲུབ་པ་གཉིས། ལྡོག་ཆོས་རང་ལྡོག་ལ་བརྟེན་པ་སྟེ་གསུམ།
དེ་དག་གི་སྦྱོར་བའི་དོན་གསུམ་ཡང་བསྒྲུབ་བྱའི་ཆོས་ཐམས་ཅད་མཐུན་ཕྱོགས། ཆོས་ཅན་དང་རྟགས་གཉིས་ཡང་དག་གི་སྐབས་སུ་མཐུན་ཕྱོགས། འགལ་བའི་སྐབས་སུ་མི་མཐུན་ཕྱོགས། མ་ངེས་པའི་སྐབས་སུ་ཅི་རིགས་པར་འགྱུར་ ༼༣༧༣༽ རོ། ། ཞེས་ཟེར་རོ། ། གཉིས་པ་ནི་རྫས་དང་ལྡོག་པ་ཇི་ལྟར་སོ་སོར་ཕྱེ་ན་ཡང་ཕྱོགས་གཉིས་སུ་ངེས་མི་ནུས་ཏེ། ཕྱོགས་གཉིས་ཀ་ལ་ཁྱབ་བྱེད་དུ་འཇུག་པའི་རྫས་དང༌། ལྡོག་པ་ཡང་མཁས་པ་རྣམས་ལ་གྲུབ་པར་མཐོང་བའི་ཕྱིར། ཇི་ལྟར་མཐོང་ན། རྫས་ལ་བརྟེན་པའི་ཆོས་བསྒྲུབ་པ་ན།
རྫས་ལ་ཁ་ཚོན་ཆོད་ན། ལ་མེ་ལྡན་དུ་བསྒྲུབ་པ་ན་སྐྱ་བོའི་རྫས་རྟགས་སུ་བཀོད་པའི་ཚེ་སྐྱ་བོའི་རྫས་དེ་དེ་སྒྲུབ་ཀྱི་མཐུན་ཕྱོགས་ཡིན་ནམ་མི་མཐུན་ཕྱོགས་ཡིན། དང་པོ་ལྟར་ན། ཤེས་བྱ་ཆོས་ཅན། རླངས་པའང་མེ་ལྡན་དུ་ཐལ། སྐྱ་བོའི་རྫས་དེ་དེ་སྒྲུབ་ཀྱི་མཐུན་ཕྱོགས་ཡིན་པའི་ཕྱིར། རྟགས་ཁྱབ་ཁས་བླངས། འདོད་ན། རྒྱ་མཚོ་རླངས་ལྡན་ན་མེ་ཡོད་པར་ཐལ། གཉིས་པ་ལྟར་ན།
ཆོས་ཅན། དུ་བའང་མེ་དང་མི་ལྡན་པར་ཐལ། སྐྱ་བོའི་རྫས་དེ་དེ་སྒྲུབ་ཀྱི་མི་མཐུན་ཕྱོགས་ཡིན་པའི་ཕྱིར། ༼༣༧༤༽ རྟགས་ཁྱབ་ཁས་བླངས། འདོད་ན། དུ་ལྡན་ལ་མེ་ཡོད་དུ་བསྒྲུབ་པའི་འབྲས་རྟགས་མི་སྲིད་པར་ཐལ་ལོ། ། སྐྱ་བོའི་རྫས་དེ་དེ་སྒྲུབ་ཀྱི་ཕྱོགས་གཉིས་ཀ་ལ་འཇུག་ན་ཕྱོགས་གཉིས་སུ་ཁ་ཚོན་ཆོད་པ་ཉམས་སོ། ། ལྡོག་པ་ལ་བརྟེན་པའི་ཆོས་བསྒྲུབ་པ་ན་ལྡོག་པ་ལ་ཁ་ཚོན་ཆོད་ན། བྱས་ལྡོག་སྒྲ་མི་རྟག་སྒྲུབ་ཀྱི་རྟགས་ཡང་དག་ཏུ་བསྒྲུབ་པ་ལ་དེ་སྒྲུབ་ཀྱི་ཚུལ་གསུམ་ངེས་པ་རྟགས་སུ་བཀོད་པའི་ཚེ་ཤེས་བྱ་ཙམ་གྱི་ལྡོག་པ་དེ་དེ་སྒྲུབ་ཀྱི་མཐུན་ཕྱོགས་ཡིན་ན། དེའི་ཕྱིར་ཤེས་བྱ་ཙམ་གྱི་རང་ལྡོག་ལ་དེ་སྒྲུབ་ཀྱི་ཚུལ་གསུམ་ངེས་པ་བརྟེན་པར་ཐལ་ལོ། །
མི་མཐུན་ཕྱོགས་ཡིན་ན་མི་མཐུན་ཕྱོགས་ཤེས་བྱས་དེ་སྒྲུབ་ཀྱི་ཚུལ་གསུམ་ངེས་པ་ལ་ཁྱབ་ན། དེ་དེ་སྒྲུབ་ཀྱི་འགལ་རྟགས་སུ་ཐལ། ཕྱོགས་ཆོས་གང་ཞིག་དེ་སྒྲུབ་ཀྱི་མི་མཐུན་ཕྱོགས་ཀྱིས་ཁྱབ་པའི་ཕྱིར། མ་ཁྱབ་ན། ཚུལ་གསུམ་ངེས་པ་ཤེས་བྱའི་ཁྱད་པར་མ་ཡིན་པར་ཐལ་ ༼༣༧༥༽ ལོ། ། ཤེས་བྱ་ཙམ་གྱི་རང་ལྡོག་དེ་ཕྱོགས་གཉིས་ཀ་ལ་འཇུག་ན་ཕྱོགས་གཉིས་སུ་ཁ་ཚོན་ཆོད་པ་ཉམས་སོ། ། གཞན་ཡང་ཕྱོགས་གཉིས་སུ་ཁ་ཚོན་ཆོད་པ་དཔྱད་ན་རྣམ་གཞག་འཇིག་སྟེ། དགག་སྒྲུབ་དོན་རང་མཚན་ལ་བྱེད་དམ་བློ་ངོར་བྱེད། དང་པོ་ལྟར་ན། ཤེས་བྱ་ཆོས་ཅན།
དགག་སྒྲུབ་དོན་རང་མཚན་ལ་དངོས་སུ་བྱེད་ན་ཚད་མའི་ཡུལ་མི་ཤེས་པར་ཐལ། དགག་སྒྲུབ་དོན་རང་མཚན་ལ་དངོས་སུ་བྱེད་པའི་ཕྱིར་དང༌། ཕྱི་རོལ་རྟེན་མིན་སྒྲ་དོན་ལ། ། བརྟེན་ནས་འདིར་ནི་སྒྲུབ་པ་དང༌། ། དགག་པ་ཐམས་ཅད་འདོད་པ་ཡིན། ། ཞེས་པ་དང་འགལ་བའི་ཕྱིར། གཉིས་པ་ལྟར་ན། ཆོས་ཅན། མཐུན་ཕྱོགས་མི་མཐུན་ཕྱོགས་གཉིས་སུ་ངེས་པ་མ་ཡིན་པར་ཐལ། བློ་ངོར་དགག་སྒྲུབ་བྱེད་པ་གང་ཞིག
བློ་ངོར་ཡོད་པར་ངེས་པའི་མཐུན་ཕྱོགས། མེད་པར་ངེས་པའི་མི་ ༼༣༧༦༽ མཐུན་ཕྱོགས། གཉིས་ཀར་མ་ངེས་པའི་ཕྱོགས་རྐྱང་པ་སྟེ། ཕུང་པོ་གསུམ་པ་སྲིད་པའི་ཕྱིར། དཔེར་ན་མི་རྟག་པར་ངེས་པ་དང་རྟག་པར་ངེས་པ་དང་གཉིས་ཀར་མ་ངེས་པ་ལྟ་བུའོ། ། ཕྱོགས་གཉིས་སུ་ངེས་ན་ཧ་ཅང་ཐལ་ཏེ། ཤེས་བྱ་ཆོས་ཅན། ཚུལ་དང་པོའི་ལྟོས་གཞི་མེད་པར་ཐལ། ཤེས་འདོད་ཆོས་ཅན་དེ་ཕྱོགས་རྐྱང་པ་མ་ཡིན་པར་ཡང་དག་གི་སྐབས་སུ་མཐུན་ཕྱོགས། འགལ་བའི་སྐབས་སུ་མི་མཐུན་ཕྱོགས་ཡིན་པའི་ཕྱིར།
འདོད་ན། དེའི་ཕྱིར་ཕྱོགས་ཆོས་ཀྱི་མཚན་ཉིད་དཀའ་བར་ཐལ། གཞན་ཡང་ཚུལ་དང་པོའི་ལྟོས་གཞི་མཐུན་ཕྱོགས་མི་མཐུན་ཕྱོགས་གཉིས་སུ་ངེས་ན། ཤེས་བྱ་ཆོས་ཅན། ལྟོས་གཞི་གཞན་གཉིས་ཀྱི་མཐུན་ཕྱོགས་ཉིད་ལ་ཡོད་པར་ངེས་པ་རྗེས་འགྲོ་དང༌། མི་མཐུན་ཕྱོགས་ལ་མེད་པ་ཉིད་དུ་ངེས་པ་ལྡོག་པ་ཡིན་ནོ་ཞེས་ཀྱང་བརྗོད་དཀའ་བར་ཐལ། ཡང་དག་གི་རྩོད་ ༼༣༧༧༽ གཞི་མཐུན་ཕྱོགས་ཡིན། འགལ་བའི་རྩོད་གཞི་མི་མཐུན་ཕྱོགས་ཡིན་པའི་ཕྱིར། དེས་ན་མཐུན་དཔེའི་མཐུན་ཕྱོགས་ལ་ཡོད་པ་རྗེས་འགྲོ་དང༌། མི་མཐུན་དཔེའི་མི་མཐུན་ཕྱོགས་ལ་མེད་པ་ལྡོག་པ་ཞེས་བརྗོད་དགོས་ཏེ།
གཞན་དུ་ན་ཚུལ་གསུམ་འཇུག་པ་འཆོལ་བར་འགྱུར་རོ། ། དེ་ལྟར་བརྗོད་ན་སྡེ་བདུན་ནས་བཤད་པའི་རྣམ་གཞག་ཐམས་ཅད་འཇིག་གོ ། གཞན་ཡང་རྟགས་ཤེས་འདོད་ལ་ཇི་ལྟར་དགོད་བྱ་ལྟར་གྲུབ་པས་ཕྱོགས་ཆོས་ཀྱང་ཡིན་ལ། དེ་ཉིད་ཡང་དག་གི་སྐབས་སུ་མཐུན་ཕྱོགས། འགལ་བའི་སྐབས་སུ་མི་མཐུན་ཕྱོགས་ཡིན་པས་ཕྱོགས་ཆོས་དང་ཕྱོགས་གཉིས་པོ་གཅིག་ལ་ལྡོག་པས་འབྱེད་པས་གཞི་མཐུན་སྲིད་དོ་ཞེ་ན། དེ་ལྟར་ན། ཤེས་བྱ་ཆོས་ཅན། ཕྱོགས་གཉིས་ཀ་ལ་མ་མཐོང་བ་དང༌། ཕྱོགས་གཉིས་ཀ་ལ་མཐོང་བའི་མ་ངེས་པའི་གཏན་ཚིགས་མི་སྲིད་པར་ཐལ། རྟགས་ ༼༣༧༨༽ ཀུན་མཐུན་ཕྱོགས་དང་མི་མཐུན་ཕྱོགས་གཉིས་སུ་རྒྱ་ཆད་པས་སོ། །
ཡང་བསྒྲུབ་བྱའི་ཆོས་མི་མཐུན་ཕྱོགས་སུ་ཐལ། རང་ཉིད་རང་དང་ལྡན་པ་མི་སྲིད་པའི་ཕྱིར། ལོ་ཙཱ་བ་ན་རེ། ཚོགས་དོན་མཐུན་ཕྱོགས་ཡིན་པས་དེའི་ཡན་ལག་བསྒྲུབ་བྱའི་ཆོས་ཀྱང་མཐུན་ཕྱོགས་སུ་འདུས་སོ་ཞེ་ན། ཤེས་བྱ་ཆོས་ཅན། དབྱུག་པ་གྲུབ་པས་དབྱུག་པ་ཅན་གྲུབ་པར་ཐལ། ཚོགས་དོན་མཐུན་ཕྱོགས་ཡིན་པས་བསྒྲུབ་བྱའི་ཆོས་ཀྱང་མཐུན་ཕྱོགས་ཡིན་དགོས་པའི་ཕྱིར། གཞན་ཡང༌། ཤེས་བྱ་ཆོས་ཅན། ཚུལ་དང་པོའི་ལྟོས་གཞི་ཕྱོགས་དང༌།
རྗེས་སུ་འགྲོ་ལྡོག་གི་ལྟོས་གཞི་མཐུན་ཕྱོགས་དང་མི་མཐུན་ཕྱོགས་ཏེ་ལྟོས་གཞི་གསུམ་དུ་འདོད་པ་མི་འཐད་པར་ཐལ། ཤེས་བྱ་ཐམས་ཅད་མཐུན་ཕྱོགས་མི་མཐུན་ཕྱོགས་གཉིས་སུ་ཁ་ཚོན་ཆོད་པའི་ཕྱིར། འདོད་དེ། ཡང་དག་པར་ན་ལྟོས་གཞིའང་གཉིས་ཉིད་ཡིན་ ༼༣༧༩༽ ནོ་ཞེ་ན། ཆོས་ཅན། རྟགས་ཕྱོགས་ཀྱི་ཆོས་སུ་གྲུབ་ཚུལ་དང་པོ་ཞེས་མི་བརྗོད་པར་རྟགས་ཡང་དག་ལ་མཐུན་ཕྱོགས་ལ་ཡོད་པ་ཚུལ་དང་པོ། མི་མཐུན་ཕྱོགས་ལ་ལྡོག་པ་ཚུལ་གཉིས་པ། འགལ་བ་ལ་དེ་ལས་བཟློག་པ། མ་ངེས་པ་ལ་གཉིས་ཀ་སྟེ། དེ་ལ་ལྟོས་པའི་རྟགས་ཀྱང་ཚུལ་གཉིས་པར་ཐལ།
ཚུལ་དང་པོའི་ལྟོས་གཞི་ཤེས་འདོད་ཕྱོགས་ཀྱང་མཐུན་ཕྱོགས་མི་མཐུན་ཕྱོགས་གཉིས་སུ་ཁ་ཚོན་ཆོད་པའི་ཕྱིར། ཤེས་བྱ་ཐམས་ཅད་མཐུན་ཕྱོགས་མི་མཐུན་ཕྱོགས་གཉིས་སུ་ངེས་པ་སློབ་དཔོན་གཉིས་མི་བཞེད་དེ། མདོ་ལས། ཕྱོགས་ཆོས་མཐུན་ཕྱོགས་ཡོད་མེད་དང༌། ། རྣམ་གཉིས་རེ་རེ་དག་ལ་ཡང༌། ། རྣམ་གསུམ་མི་མཐུན་ཕྱོགས་ལ་ཡང༌། ། ཡོད་མེད་རྣམ་པ་གཉིས་ཕྱིར་རོ། ། ཞེས་དང༌། རྣམ་ངེས་ལས། གཞན་ཡང་གཉིས་ཀར་ཡང་སྲིད་པ་མི་འགལ་ན་དེ་དེ་ལྟར་འགྱུར་གྱི་དེ་ལྟ་མ་ཡིན་ན་ནི་དེ་སྒྲ་ལ་ ༼༣༨༠༽ མ་གྲུབ་པ་ཉིད་དོ། །
འདི་ལྟར་རྣམ་པ་དེ་ལྟ་བུའི་སྒྲ་དེ་ནི་ཕྱོགས་ཉིད་ཡིན་གྱི་ཕྱོགས་དང་མཐུན་པའི་ཕྱོགས་ལས་གང་ཡང་རུང་བ་ནི་མ་ཡིན་ཏེ། རྣམ་པར་བརྟག་པ་དང་གཅིག་ཏུ་སོ་སོར་ངེས་པ་འགལ་བའི་ཕྱིར་རོ། ། ཞེས་དང༌། དེའི་འགྲེལ་པར་ཆོས་མཆོག་གིས། གཉིས་ཀར་ཡང་ཞེས་བྱ་བ་ནི་ཕྱོགས་དང་མཐུན་ཕྱོགས་སུའོ། ། སྲིད་པ་མི་འགལ་ན། དེ་ཞེས་བྱ་བ་ནི་ཆོས་ཅན་གཅིག་ལའོ། ། དེ་ལྟར་ཞེས་བྱ་བ་ནི་གཉིས་ལས་གང་ཡང་རུང་བ་ཉིད་དུའོ། ། འགྱུར་གྱི་ཞེས་བྱ་བ་ནི་གྲུབ་པར་འགྱུར་གྱིའོ། ། དེ་ལྟ་མ་ཡིན་ཏེ།
སྲིད་པ་འགལ་ན་ནི་གང་ཡང་རུང་བ་ཉིད་དེ་སྒྲ་ལ་མ་གྲུབ་པ་ཉིད་དོ། ། དེ་ཅིའི་ཕྱིར་ཞེ་ན། འདི་ལྟར་དེ་ནི་ཕྱོགས་ཁོ་ན་ཡིན་གྱི་གང་ཡང་རུང་བ་ནི་མ་ཡིན་ནོ། ། ཕྱོགས་ཡིན་ན་ཇི་ལྟར་གང་ཡང་རུང་བ་ནི་མ་ཡིན་ཞེ་ན། རྣམ་པར་བརྟག་པ་དང་གཅིག་ཏུ་སོ་སོར་ངེས་པ་འགལ་བའི་ཕྱིར་རོ། ། གང་གི་ཕྱིར་ངེས་ ༼༣༨༡༽ པ་ནི་གཉིས་པ་མེད་པ་ཡིན་པའི་ཕྱིར་དང་རྣམ་པར་བརྟག་པ་ནི་གཉིས་པ་ཡོད་པའི་ཕྱིར་ཞེས་གསུངས་པའི་ཕྱིར་རོ། ། ལུང་འགྲེལ་འདི་ལྟར་ན། གང་རུང་ཡིན་པར་ཐལ། གཅིག་ཡིན་པའི་ཕྱིར་ལ་ཁྱབ་པ་མེད་དེ། རྩོད་གཞི་སྒྲ་ཆོས་ཅན།
ཕྱོགས་དང་མཐུན་ཕྱོགས་གང་རུང་ཡིན་པར་ཐལ། ཕྱོགས་ཡིན་པའི་ཕྱིར། འདོད་ན། མ་ཡིན་པར་ཐལ། ཕྱོགས་དང་མཐུན་ཕྱོགས་གཉིས་ཀ་ཡིན་པ་མི་སྲིད་པའི་ཕྱིར། མདོར་ན་ཤེས་བྱ་ཆོས་ཅན། ཤེས་བྱ་ཐམས་ཅད་མཐུན་ཕྱོགས་མི་མཐུན་ཕྱོགས་གཉིས་སུ་ངེས་པ་སློབ་དཔོན་གཉིས་མི་བཞེད་དེ། ཕྱོགས་ཆོས་ཅན་དགུའི་རབ་དབྱེ་འཐད་པའི་ཕྱིར། ཆོས་ཅན། རྫས་ལྡོག་སོ་སོར་ཕྱེ་ནས་འཇུག་ན་འཇིག་རྟེན་གྱི་ཐ་སྙད་ཐམས་ཅད་ནུབ་པར་ཐལ།
དོན་རང་མཚན་རྟོག་པའི་དངོས་ཡུལ་མ་ཡིན། རྟོག་པའི་དངོས་ཡུལ་གཞན་སེལ་ལ་ཐོབ་ ༼༣༨༢༽ པ་མེད་པའི་ཕྱིར། གལ་ཏེ་རྫས་ནི་བློ་ལ་མ་ལྟོས་པར་དོན་ལ་གྲུབ་པ་ཡིན་ལ། ལྡོག་པ་ནི་བློ་ལ་ལྟོས་ནས་བསྒྲུབ་པས་གཉིས་སུ་བསྒྲུབ་པ་མི་འགལ་ལོ་ཞེ་ན། དེ་དེ་ལྟར་ན་རྫས་ལ་བརྟེན་ནས་རྫས་བསྒྲུབ་བམ་རྫས་ལ་བརྟེན་ནས་ལྡོག་པ་བསྒྲུབ། དེ་བཞིན་དུ་ལྡོག་པ་ལ་བརྟེན་ནས་ལྡོག་པ་བསྒྲུབ་བམ་ལྡོག་པ་ལ་བརྟེན་ནས་རྫས་བསྒྲུབ། དང་པོ་བསྒྲུབ་པར་མི་ནུས་ཏེ། རྫས་ལ་རྗེས་འགྲོ་མེད་པའི་ཕྱིར་རོ། ། གཉིས་པའང་མི་ནུས་ཏེ། རྫས་ལ་རྗེས་འགྲོ་མེད་ཅིང་ལྡོག་པ་རྐྱང་པ་ལ་དགོས་ནུས་མེད་པའི་ཕྱིར་རོ། །
གསུམ་པའང་མི་འཐད་དེ། ལྡོག་པ་ལ་བརྟེན་ནས་ལྡོག་རྐྱང་འགྲུབ་ཀྱང་འབྲས་བུ་མེད་པའི་ཕྱིར་རོ། ། བཞི་པ་འཐད་མོད་དེ་ནི་རྫས་ལྡོག་སོ་སོར་མ་ཕྱེ་བར་ལྡོག་པ་ལ་དངོས་པོར་ཞེན་ནས་གཅིག་ཏུ་འཁྲུལ་བའི་སྒོ་ནས་འཇུག་པ་ཡིན་ནོ། ། རྒྱས་པར་སྔར་བཤད་ཟིན་ཏོ། ། ཤེས་བྱ་ཆོས་ཅན། ལྡོག་པ་ལ་བརྟེན་པའི་ ༼༣༨༣༽ ཆོས་བསྒྲུབ་པ་ན་རང་ལྡོག་ལ་བརྟེན་ནས་བསྒྲུབ་པའི་ཚུལ་འདི་བརྟགས་ན་སྙིང་པོ་མེད་དེ། རང་ལྡོག་ལ་བརྟེན་པ་འདི་ངོ་བོ་དབྱེར་མེད་ཀྱི་བརྟེན་པ་ཡིན་ན་རང་བཞིན་གྱི་དངོས་པོ་དང༌། ཐ་དད་ལྡན་པས་ཡིན་ན་འབྲས་བུ་ཡིན་དགོས་པ་ལ། རང་བཞིན་གྱི་དངོས་པོ་དང་འབྲས་བུ་མ་ཡིན་པའི་ཕྱིར་དང༌། ངོ་བོ་དབྱེར་མེད་དང་ཐ་དད་ལྡན་པ་གང་ཡང་མ་ཡིན་པས་བརྟེན་པ་མི་འཐད་དེ།
དངོས་པོ་ལ་གཅིག་དང་ཐ་དད་ལས་མི་འདའ་ལ། དངོས་མེད་ཡིན་ན་བརྟེན་པ་ཡང་མི་འཐད་པའི་ཕྱིར་རོ། ། གཉིས་ཀ་ལྟར་མ་ཡིན་གྱི་བློས་རང་ལྡོག་ལ་བརྟེན་པར་བཟུང་བ་ཙམ་ཡིན་ནོ་སྙམ་ན། དེ་ལྟ་ན་ཡང་བློས་ངོ་བོ་དབྱེར་མེད་དམ་ཐ་དད་པའི་ཚུལ་གྱིས་འཛིན་དགོས་ལ། དེ་ལྟ་མ་ཡིན་ན་རྟགས་ཀྱི་གྲངས་ངེས་འཇིག་པར་འགྱུར་རོ། ། གསུམ་པ་བཀག་པ་ལ་མི་འཐད་པ་སྤང་བ་ནི། གལ་ཏེ་མཐུན་ཕྱོགས་དང་མི་མཐུན་ཕྱོགས་གཉིས་དངོས་འགལ་མ་ ༼༣༨༤༽ ཡིན་ན། དགག་བྱ་ཁེགས་པས་བསྒྲུབ་བྱ་འགྲུབ་པ་དང༌། བསྒྲུབ་བྱ་འགྲུབ་པས་དགག་བྱ་ཁེགས་པའི་རྣམ་པར་གཞག་པ་འཇིག་གོ་ཞེ་ན། ཤེས་བྱ་ཆོས་ཅན།
ཕྱོགས་གཉིས་དངོས་འགལ་མ་ཡིན་ན་དགག་སྒྲུབ་ཀྱི་རྣམ་གཞག་འཇིག་དགོས་པ་མ་ཡིན་པར་ཐལ། དགག་བྱ་ཁེགས་པ་དང་བསྒྲུབ་བྱ་འགྲུབ་པའི་གནད་ཕྱོགས་གཉིས་སུ་ཁ་ཚོན་ཆོད་པས་བྱེད་པ་མ་ཡིན་གྱི་ཚད་མའི་སྟོབས་ལས་བྱུང་བའི་འགལ་འབྲེལ་ངེས་པས་འགྲུབ་པ་ཡིན་པའི་ཕྱིར། དེ་ཡང་དཔེར་ན། ལ་མེ་ལྡན་དུ་བསྒྲུབ་པ་ན་མཐུན་དཔེ་ཚང་མང་དུ་མེ་དུད་ཀྱི་འབྲེལ་བ་ངེས་ནས། གང་དུ་བ་ཡོད་པ་ན་མེ་གྲུབ་པའི་ཚེ། མི་མཐུན་དཔེ་ལ་གཞི་ཡོད་ཀྱང་རུང༌། མེད་ཀྱང་རུང༌། མེ་ལྡོག་པས་དུ་བ་ལྡོག་པར་ངེས་པ་དེ་ཙམ་གྱིས་ཆོག་མོད། ལྷ་བྱིན་གྱི་ཁང་པ་ཕྱོགས་གཉིས་གང་ཡིན་ཡང་སླ། བཏང་སྙོམས་པ་ཡིན་ནོ། །
དེ་ལ་བོད་ཁ་ ༼༣༨༥༽ ཅིག ལྷ་བྱིན་གྱི་ཁང་པར་མེ་ཡོད་ན་མཐུན་ཕྱོགས། མེད་ན་མི་མཐུན་ཕྱོགས་ཡིན་པས་བཏང་སྙོམས་ག་ལ་རུང་ཞེ་ན། ལྷ་བྱིན་གྱི་ཁང་པ་མེ་ཡོད་དུ་ངེས་ན་མཐུན་ཕྱོགས་ཡིན་མོད། དེ་མེ་ཡོད་མེད་གང་དུ་ཡང་མ་ངེས་ཤིང་ཐེ་ཚོམ་ཟ་ན་ཕྱོགས་གཉིས་ཀར་མ་ངེས་པའི་ཕྱིར་བློ་ལ་ལྟོས་ནས་གཉིས་ཀ་མ་ཡིན་པའི་ཕུང་པོ་གསུམ་པ་ཡིན་ནོ། ། དེ་བཞིན་དུ་སྒྲ་མི་རྟག་པར་བསྒྲུབ་པ་ན་མི་རྟག་པ་དང་ལྡན་པར་ངེས་པ་མཐུན་ཕྱོགས། མི་ལྡན་པར་ངེས་པ་མི་མཐུན་ཕྱོགས། གཉིས་ཀར་མ་ངེས་པའམ་ཐེ་ཚོམ་ཟ་ན་བཏང་སྙོམས་པ་ཡིན་ཏེ། གཅིག་བསྒྲུབ་པ་ན་དེ་རྟེན་དང༌། ། གཞན་རྣམས་བཏང་སྙོབས་ལྟ་བུ་དང༌། །
འགོག་ན་དེ་ཡིས་དབེན་པ་དང༌། ། ཞེས་གསུངས་པ་དང་གནད་གཅིག་གོ ། དེས་ན་སྦྱོར་བ་སྐོར་གཅིག་ལ་ལྟོས་ནས་ཕྱོགས་གཉིས་སུ་ཁ་ཚོན་ཆོད་པ་ནི་ལུང་རིགས་དང་འགལ་བས་རྣམ་པར་འཁྱམས་སོ། ། གཉིས་པ་རང་ ༼༣༨༦༽ ལུགས་ལ། གང་ལྟོས་པའི་རྗེས་སུ་འགྲོ་ལྡོག གང་ལ་ལྟོས་པའི་ལྟོས་གཞི་ངོས་བཟུང་བ་གཉིས། དང་པོ་ནི་སྤྱིར་རྟགས་ཀྱི་རྗེས་ཁྱབ་ཙམ་ནི། རྟགས་ཀྱི་ཚུལ་གང་ཞིག དེ་སྒྲུབ་ཀྱི་རྟགས་དེ་ཡིན་པའམ་ཡོད་ན། དེ་སྒྲུབ་ཀྱི་བསྒྲུབ་བྱའི་ཆོས་དེ་ཡིན་པའམ་ཡོད་པས་ཁྱབ་པ།
དེ་ལ་དབྱེ་ན་མཐུན་དཔེའི་སྟེང་དུའང་གྲུབ་པ། བྱས་ན་མི་རྟག་པ་ཡིན་པས་ཁྱབ་པ་ལྟ་བུའོ། ། དེ་མི་མཐུན་པའི་དཔེ་ནམ་མཁའི་སྟེང་དུའང་གྲུབ་སྟེ། དེའི་སྟེང་དུ་རྟག་ན་མ་བྱས་པས་ཁྱབ་པ་གྲུབ་པའི་ཕྱིར་རོ། ། རྟགས་ཀྱི་ལྡོག་ཁྱབ་ཙམ་ནི། གང་ཞིག དེ་སྒྲུབ་ཀྱི་བསྒྲུབ་བྱའི་ཆོས་དེ་མིན་པའམ་མེད་ན། དེ་སྒྲུབ་ཀྱི་རྟགས་མ་ཡིན་པའམ་མེད་པས་ཁྱབ་པ། དེ་ལ་དབྱེ་ན། མཐུན་ཕྱོགས་ཁོ་ན་ལ་འཇུག་པ་ནི་རྟགས་ཀྱི་ངོ་བོར་གྱུར་པའི་ལྡོག་ཁྱབ།
མི་མཐུན་ཕྱོགས་ཁོ་ན་ལ་འཇུག་པ་ནི་རྟག་པ་ལ་མ་བྱས་པས་ཁྱབ་པ་ལྟ་བུའོ། ། ཕྱོགས་གཉིས་ཀ་ལ་འཇུག་པ་ནི་ ༼༣༨༧༽ རྟག་ན་མ་བྱས་པས་ཁྱབ་པ་ལྟ་བུའོ། ། དེ་ཡང་སྒྲ་མི་རྟག་པར་བསྒྲུབ་པ་ལ་བྱས་པ་རྟགས་ཡང་དག་ཏུ་གྱུར་པ་ལྟ་བུ་སྦྱོར་བ་སྐོར་གཅིག་ལ་ལྟོས་པར་ཤེས་པར་བྱའོ། ། འདི་ལ་བོད་རྨོངས་པ་ཁ་ཅིག་བྱས་ན་མི་རྟག་པས་ཁྱབ་པ་དང་རྟག་ན་མ་བྱས་པས་ཁྱབ་པ་ནི་བྱས་པས་སྒྲ་མི་རྟག་པར་བསྒྲུབ་པའི་རྗེས་ཁྱབ་དང་ལྡོག་ཁྱབ་མ་ཡིན་ཏེ། དེ་སྒྲུབ་ཀྱི་རྗེས་ཁྱབ་དང་ལྡོག་ཁྱབ་ཡིན་ན་དེ་སྒྲུབ་ཀྱི་བསྒྲུབ་བྱའི་ཆོས་ལ་འབྲེལ་དགོས་པའི་ཕྱིར་ཏེ། དེ་ཆེས་ཁྱབ་ཅེས་དང༌། དེ་ལྟ་མིན་ན་གཅིག་ལྡོག་པས། ། ཇི་ལྟར་གཞན་ནི་ལྡོག་པར་འགྱུར། ། ཞེས་སོགས་དང༌། རིགས་ཐིགས་ལས།
རང་བཞིན་འབྲེལ་བ་མེད་ན་གཅིག་ལོག་པས་གཞན་ངེས་པར་ལྡོག་པ་ཡིན་ནོ། ། ཞེས་དང༌། རྟགས་དང་བསྒྲུབ་བྱ་འབྲེལ་སྟོབས་ཀྱིས། ། ཡོད་མེད་ངེས་པ་རྗེས་འགྲོ་ལྡོག ། ཅེས་གསུངས་པའི་ཕྱིར་རོ་ཞེ་ན། ཤེས་བྱ་ཆོས་ཅན། གང་བྱས་ ༼༣༨༨༽ ན་མི་རྟག་པས་ཁྱབ། དཔེར་ན་བུམ་པ་བཞིན། སྒྲ་ཡང་བྱས་སོ་ཞེས་པའི་སྒྲུབ་ངག་དེས་བྱས་པས་སྒྲ་མི་རྟག་པར་བསྒྲུབ་པའི་རྗེས་ཁྱབ་དངོས་སུ་མ་བརྗོད་པར་ཐལ། བྱས་ན་མི་རྟག་པས་ཁྱབ་པ་དེ་དེ་བསྒྲུབ་ཀྱི་རྗེས་ཁྱབ་མ་ཡིན་པའི་ཕྱིར།
ཆོས་ཅན། གང་མི་རྟག་པ་དེ་ནི་བྱས་པའོ་ཞེས་སྨྲ་ན། བྱས་པས་སྒྲ་མི་རྟག་པར་བསྒྲུབ་པའི་རྗེས་འགྲོའི་ཁྱབ་པ་ཕྱིན་ཅི་ལོག་ཏུ་བརྗོད་པ་མ་ཡིན་པར་ཐལ། དེའི་ཕྱིར། འདོད་ན། རིགས་ཐིགས་ལས། རྗེས་སུ་འགྲོ་བ་ཕྱིན་ཅི་ལོག་ནི་གང་མི་རྟག་པ་དེ་ནི་བྱས་པའོ་བྱ་བ་ལྟ་བུ་སྟེ། ཆོས་མཐུན་པས་ཡིན་ནོ། ། ཞེས་གསུངས་པ་དང་འགལ་ལོ། ། དེ་བཞིན་དུ་ལྡོག་ཁྱབ་ལའང་ཤེས་པར་བྱའོ། །
གཞན་ཡང་ཤེས་བྱ་ཆོས་ཅན། བྱས་པས་སྒྲ་མི་རྟག་པར་བསྒྲུབ་པའི་ལྡོག་ཁྱབ་དེ་མི་མཐུན་པའི་དཔེ་འདུས་མ་བྱས་ནམ་མཁའི་སྟེང་དུ་མི་འགྲུབ་པར་ཐལ། དེ་སྒྲུབ་ཀྱི་ལྡོག་ཁྱབ་ཡིན་ན་མི་རྟག་པ་ལ་འབྲེལ་དགོས་པའི་ཕྱིར། ༼༣༨༩༽ འདོད་ན། གང་རྟག་ན་མ་བྱས་པས་ཁྱབ། དཔེར་ན། ནམ་མཁའ་བཞིན། སྒྲ་ནི་བྱས་སོ་ཞེས་པའི་སྒྲུབ་ངག་དེ་སྐྱོན་ཅན་དུ་ཐལ་ལོ། ། གཞན་ཡང་སྒྲ་ཆོས་ཅན། མི་རྟག་སྟེ།
བྱས་པའི་ཕྱིར་ཞེས་བཀོད་པ་ན། བྱས་པ་ཡིན་ན་མི་རྟག་པ་ཡིན་པས་ཁྱབ་པའི་ཁྱབ་པ་འདི་སྦྱོར་བ་སྐོར་གཅིག་པོ་དེའི་ཁྱབ་པ་ཡིན་ན། དེའི་རྗེས་ཁྱབ་ཡིན་དགོས་ཏེ། དེའི་ཁྱབ་པ་དེ་རྗེས་ཁྱབ་ལྡོག་ཁྱབ་གཉིས་སུ་ངེས་ལ། དེའི་ལྡོག་ཁྱབ་མ་ཡིན་པའི་ཕྱིར་རོ། ། དེའི་ཁྱབ་པ་མ་ཡིན་ན་གཞན་སུ་ཡི་ཡིན་སྨྲོས་ཤིག གོང་གི་ལུང་དེ་རྣམས་ནི་རྟགས་ཀྱི་ངོ་བོར་གྱུར་པའི་རྗེས་སུ་འགྲོ་ལྡོག་ལ་དགོངས་པ་ཡིན་ནོ། ། དེ་གཉིས་ནི་རྟགས་བསྒྲུབ་བྱ་དང་འབྲེལ་སྟོབས་ཀྱིས་ཕྱོགས་གཉིས་ཀྱི་ནང་ནས་མཐུན་ཕྱོགས་ཉིད་ལ་ཡོད་པར་ངེས་པའི་ཆ་ནི་རྟགས་ཀྱི་ངོ་བོར་གྱུར་པའི་རྗེས་འགྲོའི་ཁྱབ་པ་ཡིན་ནོ། ། དེ་ལ་ཡོད་པ་སྨྲོས་པས་འགལ་བ་བསལ་ཏེ། དེ་མཐུན་ ༼༣༩༠༽ ཕྱོགས་ལ་ཡོད་པ་མ་ཡིན་པའི་ཕྱིར་རོ། །
ཡོད་པའི་སྔར་ཉིད་སྨྲོས་པས་གཞལ་བྱ་ལྟ་བུ་ཐུང་མོང་གི་མ་ངེས་པ་བསལ་ཏེ། དེ་ནི་ཕྱོགས་གཉིས་ཀ་ལ་ཡོད་པའི་ཕྱིར་རོ། ། ངེས་པ་སྨྲོས་པས་རྗེས་འགྲོ་ལ་ཐེ་ཚོམ་ཟ་བའི་མ་ངེས་པ་ཐམས་ཅད་བསལ་ལོ། ། རྟགས་བསྒྲུབ་བྱ་དང་འབྲེལ་སྟོབས་ཀྱིས་མི་མཐུན་ཕྱོགས་ལ་མེད་པ་ཉིད་དུ་ངེས་པའི་ཆ་ནི་རྟགས་ཀྱི་ངོ་བོར་གྱུར་པའི་ལྡོག་ཁྱབ་ཡིན་ནོ། ། དེ་ལ་མེད་པ་སྨྲོས་པས་འགལ་བ་བསལ་ཏེ། དེ་ནི་མི་མཐུན་ཕྱོགས་ལ་ཡོད་པའི་ཕྱིར་རོ། ། ཉིད་སྨྲོས་པས་མི་རྟག་པས་སྒྲ་རྩོལ་བ་ལས་བྱུང་བ་བསྒྲུབ་པ་ལྟ་བུ་མི་མཐུན་ཕྱོགས་ཀྱི་ཕྱོགས་གཅིག་ལ་ཡོད་པ་བསལ་ལོ། ། མེད་པའི་རྗེས་སུ་ཉིད་སྨྲོས་པས་རྩོལ་བྱུང་དུང་སྒྲ་མི་རྟག་པར་བསྒྲུབ་པའི་རྟགས་ཡང་དག་མ་ཡིན་པ་བསལ་ལོ། ། གལ་ཏེ་མི་མཐུན་ཕྱོགས་ཉིད་ལ་མེད་པ་གང་ཡིན་པ་དེ་གཏན་ཚིགས་ཡིན་ན་རྩོལ་བྱུང་གཏན་ཚིགས་མ་ཡིན་པར་འགྱུར་ཏེ། དེ་ནི་མཐུན་ ༼༣༩༡༽ ཕྱོགས་ཀློག་ལ་སོགས་པ་ལ་ཡང་མེད་པའི་ཕྱིར་རོ། །
ངེས་པ་སྨྲོས་པས་ལྡོག་པ་ལ་ཐེ་ཚོམ་ཟ་བའི་མ་ངེས་པ་ཐམས་ཅད་བསལ་ལོ། ། གལ་ཏེ་མཐུན་ཕྱོགས་ཁོ་ན་ལ་ཡོད་པ་སྨྲོས་པས་མི་མཐུན་ཕྱོགས་ལ་མེད་པ་ཁོང་དུ་ཆུད་པ་མ་ཡིན་ནམ། ཅིའི་ཕྱིར་གཉིས་ཀ་སྨྲོས་ཞེ་ན། གང་ཟག་དབང་རྣོན་ལ་གང་རུང་གཅིག་དངོས་སུ་སྨྲས་པས་གཅིག་ཤོས་ལ་དྲན་པ་ཡང་དག་སྐྱེ་ཡང༌། ཕྱིར་རྒོལ་དབང་རྟུལ་འགའ་ཞིག་གིས་རྗེས་སུ་འགྲོ་ལྡོག་ངེས་པ་དང་ལྡན་པ་ཁོ་ན་རྟགས་ཡང་དག་ཏུ་སྦྱར་བར་བྱའི་གཞན་དུ་མ་ཡིན་ནོ་ཞེས་ཤེས་པའི་ཕྱིར་གཉིས་ཀ་སྨྲོས་པ་ཡིན་ནོ། ། དེ་སྐད་དུ་མདོ་ལས། རྗེས་དཔག་བྱ་དང་དེ་མཐུན་ལ། ། ཡོད་དང་མེད་ཉིད་ལ་མེད་པའོ། ། ཞེས་དང༌། དེའི་རང་འགྲེལ་ལས།
ཚུལ་གསུམ་པའི་རྟགས་ཞེས་གང་བརྗོད་པ་དེ་བརྗོད་པར་བྱ་སྟེ། རྗེས་དཔག་བྱ་དང་དེ་མཐུན་ལ། ། ཞེས་པ་ནས། རྗེས་སུ་དཔག་པར་བྱ་བ་ནི་ཆོས་ཀྱིས་ཁྱད་པར་དུ་ ༼༣༩༢༽ བྱས་པའི་ཆོས་ཅན་ནོ། ། དེ་ལ་མངོན་སུམ་མམ་རྗེས་སུ་དཔག་པས་མཐོང་གི་རྗེས་ལ་དེའི་རིགས་དང་མཐུན་པ་ལ་ཡང་སྤྱིའི་ཚུལ་གྱིས་ཕྱོགས་ཐམས་ཅད་དམ་ཕྱོགས་གཅིག་ལ་ཡོད་པར་གྲུབ་པའོ། ། དེ་ཅིའི་ཕྱིར་ཞེ་ན། དེ་དང་མཐུན་པ་ཁོ་ན་ལ་ཡོད་ཅེས་ངེས་པར་བཟུང་བའི་ཕྱིར་རོ། ། དེ་དང་མཐུན་པ་ལ་ཡོད་པ་ཁོ་ན་ཞེས་པ་ནི་བརྗོད་པར་མི་བྱ་བའི་ཕྱིར་རོ། ། མེད་པ་ཉིད་ལ་མེད་པ། ཞེས་པ་ནི་སླར་ཡང་དེ་ཉིད་ངེས་པར་བྱ་བའི་དོན་དུ་སྟེ།
མེད་པ་ཉིད་མེད་པ་ཉིད་ཡིན་གྱི་གཞན་ལ་ཡང་མ་ཡིན་ལ། འགལ་བ་ལ་ཡང་མ་ཡིན་ནོ་ཞེས་པའི་དོན་ཏོ། ། བསྒྲུབ་པར་བྱ་བའི་རིགས་མཐུན་པ་ལ་ཡོད་པ་དང་མེད་པ་ལ་མེད་པ་ཉིད་དོ་ཞེས་བྱ་བ་དེ་དག་གིས་ནི་གང་ཚུལ་གསུམ་པའི་རྟགས་ལས་རྟགས་ལས་རྟགས་ཅན་རྟོགས་སོ། ། ཞེས་བསྟན་པ་ཡིན་ནོ་ཞེས་དང༌། རྣམ་ངེས་ལས། ཚུལ་གསུམ་པོ་ནི། རྗེས་དཔག་བྱ་དང་དེ་མཚུངས་ལ། ། ཡོད་དང་མེད་ལ་མེད་པར་ནི། ། ངེས་པ། རྗེས་སུ་དཔག་པར་བྱ་བ་ནི་འདིར་ ༼༣༩༣༽ ཤེས་པར་འདོད་པའི་བྱེ་བྲག་དང་ལྡན་པའི་ཆོས་ཅན་ཏེ།
དེ་ལ་མངོན་སུམ་མམ་རྗེས་སུ་དཔག་པས་མཐོང་བའོ། ། དེ་བཞིན་དུ་དེ་དང་མཐུན་པ་ཉིད་ལ་ཡང་ངོ༌། ། ཞེས་པ་ནས། བསྒྲུབ་པར་བྱ་བ་དང་རིགས་མཐུན་པ་ལ་ཡོད་པའི་གཏན་ཚིགས་དེའི་མེད་པ་ལ་མེད་པ་ཉིད་ནི་ཚུལ་གསུམ་པ་སྟེ། དེ་ཡང་ངེས་པ་ཡིན་ནོ། ། ཐ་མར་སྨྲོས་པའི་ངེས་པ་ཉིད་ནི་ཚུལ་གསུམ་ཀ་ལ་བལྟའོ། ། ཞེས་དང༌། རིགས་ཐིགས་ལས། ཚུལ་གསུམ་པ་ཉིད་ཀྱི་རྟགས་ནི་རྗེས་སུ་དཔག་པར་བྱ་བ་ལ་ཡོད་པ་ཉིད་དང༌། མཐུན་པའི་ཕྱོགས་ཉིད་ལ་ཡོད་པ་དང༌།
མི་མཐུན་པའི་ཕྱོགས་ལ་མེད་པ་ཉིད་དུ་ངེས་པའོ། ། རྗེས་སུ་དཔག་པར་བྱ་བ་ནི་འདིར་ཤེས་པར་འདོད་པའི་བྱེ་བྲག་དང་ལྡན་པའི་ཆོས་ཅན་ནོ། ། ཞེས་དང༌། དེའི་འགྲེལ་པར། ཆོས་མཆོག་གིས། དེ་ལ་ཡོད་པའི་ཚིག་གིས་ནི་མིག་གིས་གཟུང་བར་བྱ་བ་ཡིན་པའི་ཕྱིར། ༼༣༩༤༽ ཞེས་བྱ་བ་ལ་སོགས་པ་མ་གྲུབ་པ་བསལ་བ་ཡིན་ནོ། ། ཉིད་ཀྱི་ཚིག་གིས་ནི་ཕྱོགས་གཅིག་ལ་མ་གྲུབ་པ་བསལ་བ་ཡིན་ནོ། ། ཇི་ལྟར་ལྗོན་ཤིང་ནི་སྲོག་དང་བཅས་པ་ཡིན་ཏེ། ཉལ་བའི་ཕྱིར་ཞེས་ལྗོན་ཤིང་ཕྱོགས་སུ་བྱས་པ་ལ་ལོ་མ་འཁུམས་པའི་མཚན་ཉིད་ཀྱི་ཉལ་བ་ཕྱོགས་གཅིག་ལ་མ་གྲུབ་པ་ཡིན་ཏེ།
འདི་ལྟར་ཤིང་ཐམས་ཅད་ནི་མཚན་མོ་ལོ་མ་འཁུམས་པ་ལ་བརྟེན་པ་མ་ཡིན་གྱི་འགའ་འགའ་ཁོ་ནར་ཟད་པ་ལྟ་བུའོ། ། ཡོད་པའི་ཚིག་གི་རྗེས་ལ་ཉིད་སྨྲོས་པས་ནི་ཐུན་མོང་མ་ཡིན་པའི་ཆོས་བསལ་བ་ཡིན་ནོ། ། ཅི་སྟེ་རྗེས་སུ་དཔག་པར་བྱ་བ་ཉིད་ལ་ཡོད་པ་ཞེས་སྨྲས་ན་ནི་མཉན་པར་བྱ་བ་ཁོ་ན་གཏན་ཚིགས་ཡིན་པར་འགྱུར་རོ། ། ངེས་པ་སྨྲོས་པས་ནི་ཐེ་ཚོམ་ཟ་བའི་མ་གྲུབ་པ་ཐམས་ཅད་བསལ་བ་ཡིན་ནོ། ། མཐུན་པའི་ཕྱོགས་ནི་མཚན་ཉིད་འཆད་པར་འགྱུར་བའོ། ། དེ་ཉིད་ལ་ཡོད་པར་ངེས་པ་ནི་ཚུལ་གཉིས་པ་ཡིན་ནོ། ། འདིར་ཡང་ཡོད་པ་སྨྲོས་པས་འགལ་བ་ ༼༣༩༥༽ བསལ་བ་ཡིན་ཏེ། དེ་ནི་མཐུན་པའི་ཕྱོགས་ལ་ཡོད་པ་མ་ཡིན་ནོ། ། ཉིད་སྨྲོས་པས་ནི་ཐུན་མོང་གི་མ་ངེས་པ་ཉིད་བསལ་ཏེ། དེ་ནི་མཐུན་པའི་ཕྱོགས་ཁོ་ན་ལ་ཡོད་པ་མ་ཡིན་གྱི་འོ་ན་ཅི་ཞེ་ན།
གཉིས་ཀ་ལ་ཡང་ཡོད་པ་ཡིན་ནོ། ། ཡོད་པ་སྨྲོས་པ་ལས་སྔར་ངེས་པར་བཟུང་བ་སྨྲོས་པས་ནི་ཡོད་པ་ཡིན་ཡང་མཐུན་པའི་ཕྱོགས་ལ་མ་ཁྱབ་པས་རྩོལ་བ་ལས་བྱུང་བ་དག་ཀྱང་གཏན་ཚིགས་སུ་བསྟན་པ་ཡིན་ནོ། ། ཕྱིས་ངེས་པར་གཟུང་བར་བྱས་ན་ནི་དོན་འདིར་འགྱུར་ཏེ། གང་ཞིག མཐུན་པའི་ཕྱོགས་ལ་ཡོད་པ་ཉིད་དེ་གཏན་ཚིགས་ཡིན་ནོ་ཞེས་བྱ་བར་འགྱུར་བས་རྩོལ་བ་ལས་བྱུང་བ་ཉིད་གཏན་ཚིགས་མ་ཡིན་པར་འགྱུར་རོ། ། ངེས་པའི་ཚིག་གིས་ནི་རྗེས་སུ་འགྲོ་བ་ལ་ཐེ་ཚོམ་ཟ་བའི་མ་ངེས་པ་ཉིད་བསལ་བ་ཡིན་ཏེ། ཇི་ལྟར་སྨྲ་བའི་ཕྱིར་འགའ་ཞིག་ནི་ཐམས་ཅད་མཁྱེན་པ་ཡིན་ནོ་ཞེས་བྱ་བ་བཞིན་ཏེ། མཐུན་ ༼༣༩༦༽ པའི་ཕྱོགས་ཐམས་ཅད་མཁྱེན་པ་ལ་སྨྲ་བ་ཉིད་ཐེ་ཚོམ་ཟ་བ་ཡིན་ནོ། ། མི་མཐུན་པའི་ཕྱོགས་འཆད་པར་འགྱུར་བའི་མཚན་ཉིད། དེ་ལ་མེད་པ་ཉིད་དུ་ངེས་པ་ནི་ཚུལ་གསུམ་པ་ཡིན་ནོ། །
དེ་ལ་མེད་པ་སྨྲོས་པས་ནི་འགལ་བ་བསལ་བ་ཡིན་ཏེ། འགལ་བ་ནི་མི་མཐུན་པའི་ཕྱོགས་ལ་ཡོད་པ་ཡིན་ནོ། ། ཉིད་སྨྲོས་པས་ནི་མཐུན་པའི་ཕྱོགས་གཅིག་ལ་ཐུན་མོང་དུ་ཡོད་པ་བསལ་བ་ཡིན་ཏེ། རྩོལ་བ་ལས་བྱུང་བ་ཉིད་དུ་བསྒྲུབ་པར་བྱ་བ་ལ། མི་རྟག་པ་ཉིད་དེ་ནི་མི་མཐུན་པའི་ཕྱོགས་གཅིག་གློག་ལ་སོགས་པ་ལ་ནི་ཡོད་པ་ཡིན་ལ། ནམ་མཁའ་ལ་སོགས་པ་ལ་ནི་མེད་པ་ཡིན་ནོ། ། དེ་བས་ངེས་པར་འབྱེད་པ་འདི་བསལ་ཏོ། ། མེད་པའི་སྒྲའི་སྔ་རོལ་ཏུ་ངེས་པར་བཟུང་བར་བྱས་ན་ནི་དོན་འདི་ལྟར་འགྱུར་ཏེ། མི་མཐུན་པའི་ཕྱོགས་ཉིད་ལ་མེད་པ་གང་ཡིན་པ་གཏན་ཚིགས་ཡིན་ལ། དེ་ལྟ་ན་ཡང་རྩོལ་བ་ལས་བྱུང་བ་ཉིད་མཐུན་པའི་ ༼༣༩༧༽ ཕྱོགས་ལ་ཡང་མེད་དོ། །
དེའི་ཕྱིར་གཏན་ཚིགས་མ་ཡིན་པར་འགྱུར་ལ། དེ་ལྟར་སྔར་མ་བྱས་སོ། ། ངེས་པ་སྨྲོས་པས་མི་མཐུན་པའི་ཕྱོགས་ལས་ལྡོག་པ་ལ་ཐེ་ཚོམ་ཟ་བ་བསལ་ཏོ། ། མཐུན་པའི་ཕྱོགས་ཉིད་ལ་ཡོད་པ་ཞེས་བསྟན་ན་ནི་མི་མཐུན་པའི་ཕྱོགས་ལ་མེད་པ་ཉིད་ཡིན་ནོ་ཞེས་ཁོང་དུ་ཆུད་པ་མ་ཡིན་ནམ། ཅིའི་ཕྱིར། དེ་གཉིས་ཀ་གཟུང་བར་བྱས་ཞེ་ན། བཤད་པ། རྗེས་སུ་འགྲོ་བའམ་ལྡོག་པ་ངེས་པ་དང་ལྡན་པ་ཁོ་ན་རབ་ཏུ་སྦྱར་བར་བྱའི་གཞན་དུ་ནི་མ་ཡིན་ནོ་ཞེས་བསྟན་པའི་ཕྱིར་གཉིས་ཀ་གཟུང་བ་ཡིན་ནོ། ། ཞེས་གསུངས་པའི་ཕྱིར་རོ། ། བློ་གྲོས་ཀྱི་མིག་མ་རིག་པའི་རབ་རིབ་ཀྱིས་བསྒྲིབས་པས་སྐྲ་ཤད་ལྟར་མཐོང་བའི་བོད་བསྡུས་པ་ཁ་ཅིག
རིགས་ཐིགས་ལས། རྗེས་སུ་འགྲོ་བ་དང་ལྡོག་པ་གཉིས་ནི་ཕན་ཚུན་རྣམ་པར་གཅོད་པའི་ངོ་བོ་ཁོ་ན་ཡིན་པའི་ཕྱིར། ༼༣༩༨༽ ཞེས་དང༌། གཏན་ཚིགས་ཐིགས་པ་ལས། མཐུན་པའི་ཕྱོགས་དང་མི་མཐུན་པའི་ཕྱོགས་དག་ལ་གཏན་ཚིགས་ཡོད་པ་དང་མེད་པ་དག་ནི་ཕན་ཚུན་ལྟོས་ནས་ཚིག་གཅིག་གིས་གཉིས་ཀ་གོ་བར་བྱེད་དོ་ཞེས་བྱའི། གཉིས་པ་དང་དོན་གཅིག་པ་ནི་མ་ཡིན་ནོ། ། ཞེས་པ་ལ་བརྟེན་ནས་རྗེས་སུ་འགྲོ་ལྡོག་འགལ་བར་སྨྲ་བ་ནི་རྣམ་པར་འཁྱམས་ཏེ། གོང་གི་ལུང་རྣམས་འབྲུ་ཇི་ལྟར་གནོན། རྗེས་སུ་འགྲོ་ལྡོག་འགལ་ན་མཐུན་ཕྱོགས་ལ་ཡོད་པ་དང་མི་མཐུན་ཕྱོགས་ལ་མེད་པ་ཡང་འགལ་བར་ཐལ་ལོ། ། ཁྱབ་སྟེ།
གོང་གི་ལུང་དང་ཁྱོད་རང་གིས་དྲངས་པའི་གཏན་ཐིགས་པའི་ལུང་གི་དོན་ལ་སོམས་ཤིག གཉིས་པ་དང་དོན་གཅིག་པ་ནི་མ་ཡིན་ནོ་ཞེས་པའི་དོན་ནི། རྗེས་ཁྱབ་དང་ལྡོག་ཁྱབ་གཉིས་དོན་མཚན་ཉིད་གཅིག་མ་ཡིན་ཏེ། དོན་ལྡོག་ཐ་དད་རྒྱུ་མཚན་དུ་བྱས་པའི་མཚོན་བྱ་ཐ་དད་ཡིན་པའི་ཕྱིར་ཞེས་པའོ། ། གཞན་ཡང༌། ཤེས་བྱ་ཆོས་ཅན། རྗེས་ ༼༣༩༩༽ སུ་འགྲོ་ལྡོག་གཉིས་ཆོས་ཅན་གཅིག་གི་སྟེང་དུ་གཞི་མཐུན་དུ་འདུ་མི་རུང་བར་ཐལ། དེ་གཉིས་འགལ་བའི་ཕྱིར། ཁྱབ་སྟེ། གལ་ཏེ་སྨྲ་པོ་རིག་ཡིན་ན། །
གནོད་བྱ་གནོད་བྱེད་ངོ་བོ་གང༌། ། ཞེས་གསུངས་པའི་ཕྱིར་རོ། ། ཤེས་བྱ་ཆོས་ཅན། རྗེས་སུ་འགྲོ་ལྡོག་གཉིས་གཅིག་ཡོད་པར་ངེས་ན་གཅིག་གདོན་མི་ཟ་བར་མེད། གཅིག་མེད་པར་ངེས་ན་གཅིག་ཤོས་ཡོད་པར་གདོན་མི་ཟ་བར་ཐལ། དེ་གཉིས་ཕན་ཚུན་རྣམ་པར་གཅོད་པའི་ངོ་བོ་ཁོ་ན་ཡིན་པའི་ཕྱིར། རིགས་ཐིགས་ལས། རྗེས་སུ་འགྲོ་བ་དང་ལྡོག་པ་གཉིས་ནི་ཕན་ཚུན་རྣམ་པར་གཅོད་པའི་ངོ་བོ་ཁོ་ན་ཡིན་པའི་ཕྱིར། གཅིག་མེད་པར་ངེས་པ་ནི་གཅིག་ཤོས་ཡོད་པར་གདོན་མི་ཟ་བའི་ཕྱིར་རོ་ཞེས་པ་དེ། སྒྲ་ཇི་བཞིན་དུ་ཁས་བླངས་པས་རྟགས་ཁྱབ་དངོས་སུ་ཁས་བླངས་སོ། །
འདོད་ན། རྟགས་ཡང་དག་ཡིན་ན་ཚུལ་གསུམ་ཚང་དགོས་པ་བུད་དོ། ། ༼༤༠༠༽ ལུང་དེའི་དོན་གང་ཞེ་ན། ལུང་དེ་ཉིད་ལས། བདག་དང་བཅས་པ་དང༌། བདག་མེད་པ་དེའི་རྗེས་སུ་འགྲོ་བ་དང་ལྡོག་པ་གཉིས་མེད་པར་ངེས་པ་མེད་དེ། རྗེས་སུ་འགྲོ་བ་དང་ལྡོག་པ་གཉིས་ནི་ཕན་ཚུན་རྣམ་པར་གཅོད་པའི་ངོ་བོ་ཁོ་ན་ཡིན་པའི་ཕྱིར་རོ་ཞེས་སོགས་དང༌། དེའི་འགྲེལ་པར་ཆོས་མཆོག་གིས། རྗེས་སུ་འགྲོ་བ་དང་ལྡོག་པ་གཉིས་ནི་ཡོད་པ་དང་མེད་པ་ཡིན་ནོ། ། ཡོད་པ་དང་མེད་པ་ནི་ཕན་ཚུན་རྣམ་པར་གཅོད་པའི་ངོ་བོ་ཡིན་ནོ། །
ཞེས་གསུངས་པས་རྗེས་སུ་འགྲོ་བ་ཡོད་པ་དང་ལྡོག་པ་མེད་པ་ཡིན་ནོ། ། རིགས་ཐིགས་ཀྱི་ལུང་འདིའི་གོང་འོག་ལ་ལེགས་པར་གཟིགས་དང་གསལ་བས་ལོག་པར་མ་ཞུགས་ཤིག་ཤེས་ལྡན་དག གཉིས་པ་ལ། ཕྱོགས་གཉིས་དཔྱད་པ་དང༌། རྟགས་ཀྱི་དགག་སྒྲུབ་ཀྱི་ཡུལ་ངོས་གཟུང་བ་དང༌། གཞན་སེལ་གྱི་དགག་སྒྲུབ་ཀྱི་རབ་ཏུ་དབྱེ་བ་དང་གསུམ། དང་པོ་ནི་ཕྱོགས་བཏགས་པ་བ་ཤེས་འདོད་ཆོས་ཅན་ ༼༤༠༡༽ དང་བསྒྲུབ་བྱའི་ཆོས་ཀྱི་སྤྱིས་དོན་མཚུངས་པར་ངེས་པ་ནི་མཐུན་ཕྱོགས་ཀྱི་མཚན་ཉིད་ཡིན་ནོ། ། ཤེས་འདོད་ཆོས་ཅན་དང་བསྒྲུབ་བྱའི་ཆོས་ཀྱི་སྤྱིས་དོན་མི་མཚུངས་པར་བསྒྲུབ་བྱའི་ཆོས་ཀྱིས་སྟོང་པར་ངེས་པ་ནི་མི་མཐུན་ཕྱོགས་ཀྱི་མཚན་ཉིད་ཡིན་ནོ། ། དབྱེ་ན་བྱས་པས་སྒྲ་མི་རྟག་པར་བསྒྲུབ་པ་ན། མི་རྟག་པ་མ་ཡིན་པར་ངེས་པའི་ཤེས་བྱ་ནི་གཞན་པ་མི་མཐུན་ཕྱོགས།
མི་རྟག་པ་མ་ཡིན་པར་ངེས་པའི་རྟག་པ་ནི་འགལ་བ་མི་མཐུན་ཕྱོགས། མི་རྟག་པ་མ་ཡིན་པར་ངེས་པའི་ནམ་མཁའ་དང་རི་བོང་གི་རྭ་ལ་སོགས་པ་ནི་མེད་པ་མི་མཐུན་ཕྱོགས་ཏེ་གསུམ་མོ། ། དེ་སྐད་དུ་རིགས་པའི་ཐིག་པ་ལས། མཐུན་པར་བྱ་བ་ནི་བསྒྲུབ་པར་བྱ་བའི་ཆོས་ཀྱི་སྤྱི་དང་དོན་མཐུན་པའོ། ། མི་མཐུན་པའི་ཕྱོགས་ནི་མཐུན་པའི་ཕྱོགས་མ་ཡིན་པ་སྟེ། དེ་ལས་གཞན་པ་དང༌། དེ་ལས་འགལ་བ་དང༌། དེ་མེད་པའོ་ཞེས་དང༌། དེའི་འགྲེལ་བར་ཆོས་མཆོག་གིས། ། བྱེ་བྲག་བསྒྲུབ་པར་བྱ་བ་མ་ཡིན། །
༼༤༠༢༽ འོན་ཀྱང་སྤྱི་བསྒྲུབ་པར་བྱ་བ་ཡིན་པ་དེ་བས་ན། འདིར་སྤྱི་བསྒྲུབ་པར་བྱ་བར་བསྟན་ཏོ། ། དེ་ནི་བསྒྲུབ་པར་བྱ་བའི་ཆོས་ཀྱང་ཡིན་ལ། སྤྱི་ཡང་ཡིན་པ་སྟེ། བསྒྲུབ་པར་བྱ་བའི་ཆོས་ཀྱི་སྤྱི་ས་ཕྱོགས་དང་མཚུངས་པ་ནི་མཐུན་པའི་ཕྱོགས་ཡིན་ནོ་ཞེས་བྱ་བའི་དོན་ཏོ། ། མི་མཐུན་ཕྱོགས་གང་ཞེ་ན། མི་མཐུན་ཕྱོགས་ནི་ཞེས་བྱ་བ་སྨྲོས་ཏེ། མཐུན་པའི་ཕྱོགས་མ་ཡིན་པ་གང་ཡིན་པ་སྟེ་མི་མཐུན་པའི་ཕྱོགས་སོ། ། མཐུན་པའི་ཕྱོགས་མ་ཡིན་པ་གང་ཞེ་ན། མཐུན་པའི་ཕྱོགས་དེ་ལས་གཞན་པ་དང༌།
དེ་དང་འགལ་བ་དང༌། མཐུན་པའི་ཕྱོགས་དེ་མེད་པའོ། ། མཐུན་པའི་ཕྱོགས་ལས་གཞན་པ་དང༌། དེ་དང་འགལ་བ་ནི་ཇི་སྲིད་དུ་ཕྱོགས་ཀྱི་རང་བཞིན་ངོ་བོ་མེད་པར་མི་ཤེས་པ་དེ་སྲིད་དུ་ཁོང་དུ་ཆུད་པར་མི་ནུས་སོ། ། དེ་བས་ན་གཞན་པ་ཉིད་དང་འགལ་བ་ཉིད་དུ་རྟོགས་པའི་ཤུགས་ཀྱིས་གཞན་པ་དང་འགལ་བ་ཉིད་ནི་མཐུན་པའི་ཕྱོགས་ལ་མེད་པའི་རང་བཞིན་དུ་ཤེས་སོ། ། དེ་བས་ན་མེད་པ་ནི་དངོས་སུ་མཐུན་པའི་ཕྱོགས་མེད་པའི་ངོ་ ༼༤༠༣༽ བོར་རྟོགས་པ་ཡིན་ལ། གཞན་པ་དང་འགལ་བ་གཉིས་ནི་ཤུགས་ཀྱིས་ན་མེད་པའི་ངོ་བོ་ཡིན་པར་རྟོགས་པ་ཡིན་ནོ། ། དེ་བས་ན་གསུམ་ཆར་ཡང་མི་མཐུན་པའི་ཕྱོགས་ཡིན་ནོ་ཞེས་དང༌། རྣམ་ངེས་ལས། མཐུན་པའི་ཕྱོགས་ནི་བསྒྲུབ་པར་བྱ་བའི་ཆོས་ཀྱི་སྤྱིས་དོན་མཐུན་པའོ། །
དེ་མེད་པ་ནི་མི་མཐུན་པའི་ཕྱོགས་སོ། ། ད་ནི་ཇི་ལྟར་མེད་པ་ལ་ཡོད་དོ་ཞེས་བརྗོད་ཅེ་ན། དེ་བཀག་པ་ཙམ་ནི་མི་མཐུན་པའི་ཕྱོགས་མ་ཡིན་ནོ། ། འོ་ན་ཅི་ཞེ་ན། བཟློག་པ་མེད་པ་དང་མ་ཡིན་པ་ཐམས་ཅད་དེ་མི་མཐུན་པའི་ཕྱོགས་ཀྱི་མཚན་ཉིད་མ་ཡིན་པའི་མཚན་ཉིད་ཡིན་པའི་ཕྱིར་རོ། ། དེ་ནི་བརྗོད་པར་འདོད་པའི་བཟློག་པ་ཐམས་ཅད་ལ་མཚུངས་པ་ཡིན་ཏེ། དངོས་སམ་ཤུགས་ཀྱིས་ལྡོག་པར་རྟོགས་པ་ཐམས་ཅད་མཚུངས་པའི་ཕྱིར་རོ། ། ཞེས་གསུངས་པའི་ཕྱིར་རོ། ། མཐུན་ཡུལ་ནི་ཕྱོགས་བཏགས་པ་བ་ཤེས་འདོད་ཆོས་ ༼༤༠༤༽ ཅན་གྱི་གཞན་སེལ་སྣང་བརྟག་སོ་སོར་མ་ཕྱེ་བ་ཉིད་ཡིན་གྱི་དེའི་སྒྲ་དོན་རྐྱང་པ་དང་ཚོགས་དོན་གཉིས་མིན་ནོ། ། རང་ལུགས་བཞག་པ་འདི་ལ་གཞན་གྱི་ཀླན་ཀས་གནོད་པ་མེད་དེ།
རྒྱུ་མཚན་འདི་ལྟར། ལོ་ཙཱ་བ་ན་རེ། ཁྱབ་པ་གྲུབ་དུས་སུ་བསྒྲུབ་བྱ་གྲུབ་པར་ཐལ། རྟགས་མཐུན་ཕྱོགས་ཉིད་ལ་ཡོད་པའི་རྗེས་ཁྱབ་ངེས་པ་ལ། ཡོད་པ་མཐུན་ཕྱོགས་ངེས་པ་ལ་ལྟོས་ལ། དེ་གྲུབ་པ་ལ་ཕྱོགས་བཏགས་པ་བ་ཆོས་ཅན་དང་བསྒྲུབ་བྱའི་ཆོས་ཡོད་དུ་མཐུན་པ་ལ་ལྟོས་ཤིང༌། དེའང་ཆོས་ཅན་ལ་བསྒྲུབ་བྱའི་ཆོས་ཡོད་གྲུབ་པ་ལ་ལྟོས་པའི་ཕྱིར་ཞེ་ན། ཚང་མང་དུ་དུ་བ་མེ་དང་འབྲེལ་བར་ངེས་པས་ལ་ལའང་དུ་བས་མེ་གྲུབ་པ་ན་མཐུན་དཔེ་ཚང་མང་ལ་མཐུན་ཕྱོགས་ཀྱི་ཐ་སྙད་འཇོག་གོ ། དེས་ན་མེ་དུའི་འབྲེལ་བ་གྲུབ་པའི་ཚང་མང་འདི་དང་ལ་གཉིས་མེ་དང་ལྡན་པར་མཐུན་ནོ་ཞེས་རྒོལ་བས་བསྒྲུབ་ནས་ཕྱིར་རྒོལ་ལ་སྟོན་པས་འགལ་བ་མེད་ ༼༤༠༥༽ དོ། ། སྒྲ་ཆོས་ཅན།
རྟག་སྟེ། གཞལ་བྱ་ཡིན་པའི་ཕྱིར་ཞེས་བཀོད་པ་ན། འགལ་བར་ཐལ། སྒྲ་དང་རྟག་པའི་ཆོས་ཡོད་དུ་མཐུན་པ་མེད་པའི་ཕྱིར་དང༌། མི་མཐུན་ཕྱོགས་ཉིད་ལ་འཇུག་པའི་ཕྱིར། ཟེར་ན། སྒྲ་རྟག་པའི་རང་མཚན་མེད་ཀྱང་གཞན་སེལ་བའི་སྒྲ་རྟག་པ་ཡོད་པས་དེ་དང་མཐུན་པ་ནམ་མཁའ་སོགས་དང༌། མི་མཐུན་པ་མི་རྟག་པ་སོགས་གཉིས་ཀ་ལ་གཞལ་བྱས་ཁྱབ་པའི་ཕྱིར་མ་ངེས་པ་ཡིན་གྱི་འགལ་བར་ག་ལ་འགྱུར། ཡང་དག་གི་རྩོད་གཞི་མི་མཐུན་ཕྱོགས་སུ་ཐལ། རང་ཉིད་རང་དང་མཚུངས་པ་མ་ཡིན་པའི་ཕྱིར་ཟེར་ན།
ཁྱབ་པ་མེད་ཅིང་བསྒྲུབ་བྱའི་ཆོས་ཀྱི་སྟོང་པའི་རྟགས་མ་གྲུབ་སྟེ། ཡང་དག་གི་རྩོད་གཞི་མཐུན་ཡུལ་ཡིན་པའི་ཕྱིར་མི་མཐུན་ཕྱོགས་སུ་ག་ལ་འགྱུར། སློབ་དཔོན་གྱིས་དེ་དང་མཚུངས་པ་ཉིད་ལ་ཞེས་ངེས་པར་གཟུང་བའི་ཕྱིར་ཆོས་ཅན་ལ་མེད་པར་འགྱུར་རོ་ཞེ་ན། མ་ཡིན་ཏེ། ༼༤༠༦༽ གཞན་དགག་པའི་དོན་གྱི་ཕྱིར་རོ། ། དེ་ལ་ཡོད་པར་གྲུབ་པ་བསྡུད་པའི་ངེས་པར་གཟུང་བས་ནི་གཞན་རྣམ་པར་གཅོད་པ་ཡིན་ཏེ། དཔེར་ན། དང་པོ་རང་ལ་བུ་གཉིས་སྐྱེས་འགྱུར་ཏེ། ། ན་ར་དང་ནི་སྲེད་མེད་བུ་ཉིད་དོ། ། ཞེས་བྱ་བ་ལྟ་བུའོ་ཞེས་མཐུན་ཕྱོགས་ཉིད་ལ་ཡོད་པའི་ངེས་གཟུང་གིས་མི་མཐུན་ཕྱོགས་ལ་ཡོད་པ་འགོག་གི་ཆོས་ཅན་ལ་ཡོད་པ་མི་འགོག་པར་གསུངས་པའི་གཞུང་གི་དགོངས་པའང་འདི་ཉིད་ཡིན་ནོ། །
གཉིས་པ་ནི་ཆོས་དུ་མ་གཅིག་ཏུ་འདུས་པའི་ཡན་ལག་གི་རྫས་མི་སྲིད་ལ། དོན་རང་མཚན་ལ་རྫས་སུ་བྱས་པ་ན་དངོས་པོ་ལས་གཞན་མིན་ལ། གཞན་སེལ་ལས་གཞན་པའི་ལྡོག་པ་མེད་ཅིང་ལྡོག་པ་གཞན་སེལ་ཡིན་ལ། དེ་ལ་རྟོག་པས་སྒྲོ་བཏགས་པ་མ་གཏོགས་ངོ་བོར་གྲུབ་པ་མེད་པས་དངོས་མེད་ཡིན་པ་དེས་ན་འཇུག་པའི་ཚེ་རྫས་ལྡོག་གཅིག་ཏུ་འཁྲུལ་པ་ཉིད་ལ་དགག་སྒྲུབ་བྱེད་པས་སྣང་བརྟག་སོ་སོར་མ་ཕྱེ་བ་ཉིད་རྟགས་ཀྱི་དགག་སྒྲུབ་ཀྱི་ཡུལ་ཡིན་ནོ། ། གསུམ་པ་གཞན་ ༼༤༠༧༽ སེལ་གྱི་དགག་སྒྲུབ་ཀྱི་དབྱེ་བ་ནི། ཡོད་པའི་ཆོས་དངོས་པོའི་ཉེར་ལེན་ཅན་བུམ་པ་ལ་སོགས་དང༌། མེད་པའི་ཆོས་དངོས་པོའི་ཉེར་ལེན་ཅན་མ་ཡིན་པ་སྐྱེ་མེད་ཉིད་ལ་སོགས་པ་དང༌། གཉིས་ཀའི་ཆོས་ཤེས་བྱ་ཉིད་ལ་སོགས་པའོ། ། གསུམ་པོ་དེའང་རྟོག་པས་ཕྱི་རོལ་དུ་ཞེན་ནས་འཇུག་ཡུལ་དུ་འཇོག་ལ། དེ་ལྟ་བུའི་ཡུལ་སྒྲ་དོན་གསུམ་ལ་བརྟེན་ནས་ཆོས་དོན་དང་ཐ་སྙད་གཉིས་བསྒྲུབ་ལ།
དེ་ལའང་དོན་ཡོད་པ་དང་མེད་པ་གཉིས། ཡོད་པའི་ཐ་སྙད་དང་མེད་པའི་ཐ་སྙད་གཉིས་ཏེ་བཞིའོ། ། དེའང་རྟགས་གསུམ་པོའི་དོན་ལ་དགག་སྒྲུབ་བྱེད་ན་དོན་བསྒྲུབ་དང༌། ཐ་སྙད་ལ་དགག་སྒྲུབ་བྱེད་ན་ཐ་སྙད་སྒྲུབ་ཡིན་ནོ། ། གསུམ་པ་རྩོད་པ་སྤང་བ་ལ་གཉིས་ལས། ཕྱོགས་གཉིས་སུ་དཔྱད་ན་མི་འཐད་པ་སྤང་བ་ནི། ཁྱེད་རྫས་ལྡོག་མ་ཕྱེ་བར་བསྒྲུབ་པ་ལྟར་ན། དུ་བའི་རྟགས་ལས་ལ་ལ་མེ་བསྒྲུབ་པའི་ཚེ། སྐྱ་བོའི་རྫས་ཙམ་ཕྱོགས་གཉིས་ ༼༤༠༨༽ གར་འདུ། སྒྲ་མི་རྟག་པར་སྒྲུབ་པའི་ཚུལ་གསུམ་ངེས་པའི་རྟགས་ལས།
བྱས་པ་སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་ཏུ་བསྒྲུབ་པའི་ཚེ་ཤེས་བྱ་ཙམ་ཕྱོགས་གཉིས་གར་འདུ་དཔྱད་ན་སྔར་ལྟར་སྐྱོན་བྱུང་བས་ཚད་མའི་རྣམ་གཞག་འཇིག་གོ་ཞེ་ན། ཁོ་བོ་ཅག་གི་ལུགས་ལ། ཤེས་བྱ་ཆོས་ཅན། བློ་ངོར་ཕུང་པོ་གསུམ་པ་འཐད་དེ། དུ་བས་མེ་བསྒྲུབ་པའི་ཚེ། མེ་ཡོད་དུ་ངེས་པའི་དུ་བའི་སྐྱ་བོའི་ལྡོག་པ་མཐུན་ཕྱོགས། མེ་མེད་དུ་ངེས་པའི་སྐྱ་བོའི་ལྡོག་པ་མི་མཐུན་ཕྱོགས། མེ་ཡོད་མེད་གང་དུའང་མ་ངེས་པའི་སྐྱ་བོའི་ལྡོག་པ་གཉིས་མ་ཡིན་གྱི་ཕུང་གསུམ་ཡིན་པའི་ཕྱིར་དང༌། སྒྲ་མི་རྟག་པར་སྒྲུབ་པའི་ཚུལ་གསུམ་ངེས་པས། བྱས་པ་སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་ཏུ་སྒྲུབ་པའི་ཚེ།
སྒྲ་མི་རྟག་པར་སྒྲུབ་པའི་ཚུལ་གསུམ་ངེས་པའི་ཤེས་བྱའི་ལྡོག་པ་མཐུན་ཕྱོགས། སྒྲ་མི་རྟག་པར་སྒྲུབ་པའི་རྟགས་ཡང་དག་ཡིན་པར་མ་ངེས་པའི་ཤེས་བྱའི་ལྡོག་པ་མི་མཐུན་ཕྱོགས། སྒྲ་མི་རྟག་པར་སྒྲུབ་པའི་ ༼༤༠༩༽ རྟགས་ཡང་དག་ཡིན་མིན་གང་དུའང་མ་ངེས་པའི་ཤེས་བྱའི་ལྡོག་པ་གཉིས་མ་ཡིན་གྱི་ཕུང་གསུམ་ཡིན་པའི་ཕྱིར། དེའི་ཕྱིར་ཁྱེད་ཀྱི་བརྗོད་པའི་སྐྱོན་ལས་གྲོལ་བས་བློ་ངོར་ཕུང་གསུམ་སྲིད་ཀྱང་དགག་སྒྲུབ་བྱེད་པའི་ཚད་མའི་རྣམ་གཞག་འཐད་དོ། ། དེ་ལྟར་ན་ཤེས་བྱ་ལ་དངོས་པོ་དངོས་མེད་གཉིས་སུ་ཁ་ཚོན་མ་ཆོད་པར་ཐལ། ཤེས་བྱ་ཙམ་ལྡོག་ཕུང་པོ་གསུམ་པར་ཡོད་པའི་ཕྱིར་ཟེར་ན། དོན་ལ་ཕུང་གསུམ་མེད་ཀྱང་བློ་ངོར་ཤེས་བྱ་ཙམ་ཕུང་གསུམ་དུ་རྟོགས་པ་ལ་འགལ་བ་མེད་དོ། ། གཉིས་པ་རྟགས་དང་དགག་བྱ་ལ་བརྟག་ན་མི་འཐད་པ་སྤང་བ་ལ། རྩོད་པ་བཞི་ལས་གཞན་ལན་དགག་པ་དང༌། རང་གི་ལན་གཉིས།
དང་པོ་ནི་རྟགས་དགག་བྱའི་ཆོས་ལྡན་ལས་ལྡོག་གམ། དགག་བྱའི་ཆོས་ལས་ལྡོག་དང་པོ་ལྟར་ན། སྟོང་ཉིད་མེད་དགག་བསྒྲུབ་པ་ལ་དགག་བྱ་བཀག་ནས་ཆོས་གཞན་མི་འཕེན་པ་བཀོད་པ་ན། དོན་ལྡོག་མེད་དགག་གི་ཐ་སྙད་ལས་ལྡོག་ ༼༤༡༠༽ པར་ཐལ། ཆོས་མེད་དགག་གི་ཐ་སྙད་དེ་དགག་བྱའི་ཆོས་མེད་དགག་གི་ཐ་སྙད་ཀྱིས་སྟོང་པ་དང་ལྡན་པའི་ཕྱིར། འདོད་ན་རྗེས་འགྲོ་མེད་པར་ཐལ་ལོ། ། གཉིས་པ་ལྟར་ན་མེད་དགག་གི་ཐ་སྙད་ཀྱིས་སྟོང་པར་བསྒྲུབ་པ་ལ། དགག་བྱ་བཀག་ནས་ཆོས་གཞན་འཕེན་པ་བཀོད་པ་ན། དོན་ལྡོག་མེད་དགག་གི་ཐ་སྙད་ལས་ལྡོག་པར་ཐལ། རང་གི་ཆོས་ཅན་དེ་དགག་བྱའི་ཆོས་ཡིན་པའི་ཕྱིར།
འདོད་ན། ཕྱོགས་ཆོས་མ་གྲུབ་པར་ཐལ་ལོ་ཞེས་རྩོད་པ་ལ། གཞན་གཙང་ནག་པ་ན་རེ། རྟགས་དགག་བྱའི་ཆོས་ལྡན་ལས་ལྡོག་པས་ཐལ་བ་དང་པོ་འདོད་ལ། དེ་ལྟ་ནའང་རྗེས་འགྲོ་མེད་པར་མི་འགྱུར་ཏེ། རྗེས་འགྲོ་ནི་རྟགས་ཤེས་འདོད་ལ་ཇི་ལྟར་དགོད་བྱ་ལྟར་བསྒྲུབ་བྱའི་ཆོས་ལྡན་ལ་འཇུག་པས་སོ་ཞེས་ཟེར་བའི་ལན་འཁྲུལ་ཏེ། རྟགས་བསྒྲུབ་བྱའི་ཆོས་ལྡན་ལ་ངོ་བོ་དབྱེར་མེད་དུ་ཞུགས་ན་མེད་དགག་ཏུ་འགྱུར་ལ། ཐ་དད་ལྡན་པར་ཞུགས་ན་རང་བཞིན་གྱི་རྟགས་ཀྱི་ ༼༤༡༡༽ རྗེས་འགྲོ་མ་གྲུབ་པའི་ཕྱིར་རོ། ། ཡང་རྟགས་ཀྱིས་དགག་བྱ་འགོག་པའི་ཚེ། དགག་བྱའི་ཆོས་ལྡན་འགོག་ན་སྔར་གྱི་རང་བཞིན་གྱི་རྟགས་དེས་རང་གི་བསྒྲུབ་བྱའི་ཆོས་མེད་དགག་གི་ཐ་སྙད་འགོག་པར་ཐལ།
འདོད་ན། ཆོས་འགོག་པའི་འགལ་བར་ཐལ་ལོ། ། དགག་བྱའི་ཆོས་འགོག་ན་སྔར་གྱི་འགལ་ཁྱབ་དམིགས་པའི་རྟགས་དེས་རང་གི་ཆོས་ཅན་མེད་དགག་གི་ཐ་སྙད་འགོག་པར་ཐལ། དེ་དགག་བྱའི་ཆོས་ཡིན་པའི་ཕྱིར། ཞེས་རྩོད་པ་ལ། གཙང་ནག་པ་སྔ་མ་ལྟར་ལན་འདེབས་པ་འཁྲུལ་ཏེ། གཞན་སེལ་གྱི་རྣམ་དབྱེ་མ་ཤེས་པར་མེད་དགག་གི་ཐ་སྙད་སྒྲུབ་པར་རློམས་ནས་རྩོད་པར་ཟད་པའི་ཕྱིར། གལ་ཏེ་མེད་དགག་ཐ་སྙད་སྒྲུབ་པ་ཡིན་ན་དགག་སྒྲུབ་ངོ་བོ་གཅིག་ཏུ་འགྱུར་ལ། འདོད་ན། དངོས་པོ་དངོས་མེད་ངོ་བོ་གཅིག་ཏུ་འགྱུར་རོ། །
དེས་ན་མེད་དགག་གི་ཐ་སྙད་འདི་མེད་པ་གཞན་སེལ་ཡིན་པས་ངོ་བོ་ཅི་ཡང་མེད་པ་ལ་མེད་དགག་ ༼༤༡༢༽ གི་བརྡ་བཏགས་པ་ཡིན་ནོ། ། ཡང་སྟོང་ཉིད་མེད་དགག་ཏུ་བསྒྲུབ་པ་ན་བསྒྲུབ་བྱའི་ཆོས་མེད་དགག་མཐུན་ཕྱོགས་ཡིན་ན། དེ་ལ་སྒྲུབ་ཆོས་དོར་བ་བརྟེན་པར་ཐལ་ལོ། ། མི་མཐུན་ཕྱོགས་ཡིན་ན། དེ་ལ་རྟགས་ཞུགས་ན་ལྡོག་པ་མ་གྲུབ་པར་ཐལ་ལོ། ། མ་ཞུགས་ན་རྗེས་འགྲོ་མེད་པར་ཐལ་ལོ་ཞེས་རྩོད་པ་ལ། གཙང་ནག་པ་ན་རེ། དེ་མི་མཐུན་ཕྱོགས་ཡིན་པས་སྒྲུབ་ཆོས་དོར་བ་མི་འཇུག་མོད་ཀྱི། རྗེས་འགྲོ་མེད་པར་མི་འགྱུར་ཏེ། རྟགས་ཆོས་ལྡན་གྱི་གཞི་ལ་འཇུག་པའི་ཕྱིར་ཞེས་པའི་ལན་འཁྲུལ་ཏེ།
རྒྱུ་མཚན་སྔ་མ་བཞིན་ནོ། ། རྩོད་པ་བཞི་པ་བྱས་པ་སྒྲ་མི་རྟག་པར་བསྒྲུབ་པའི་རྟགས་ཡང་དག་ཏུ་བསྒྲུབ་པ་ལ། དེ་སྒྲུབ་ཀྱི་ཚུལ་གསུམ་ངེས་པ་བཀོད་པ་ན་རྟགས་ཚུལ་གསུམ་ངེས་པ་དེ་མཐུན་ཕྱོགས་ཡིན་ན། དེ་ལ་སྒྲ་མི་རྟག་པར་བསྒྲུབ་པའི་ཚུལ་གསུམ་ཚང་བར་ཐལ་ལ། མི་མཐུན་ཕྱོགས་ཡིན་ན་མཚན་ཉིད་ལ་མཚོན་བྱ་མི་སྲིད་པར་ཐལ་ ༼༤༡༣༽ ལོ། ། ཞེས་རྩོད་པ་ལ། གཙང་ནག་པ་ན་རེ། གཏན་ཚིགས་ཙམ་དུ་བསྒྲུབ་པ་ན་མཐུན་ཕྱོགས་ཡིན་ལ། སྒྲ་མི་རྟག་པར་བསྒྲུབ་པ་ན་མི་མཐུན་ཕྱོགས་ཡིན་ཏེ། ཚུལ་གསུམ་ལ་སྒྲ་མི་རྟག་པར་བསྒྲུབ་པའི་གཏན་ཚིགས་དང་མི་ལྡན་པའི་ཕྱིར་ཞེས་ལན་འདེབས་པ་འཁྲུལ་ཏེ།
ཚུལ་གསུམ་སྤྱི་ལྡོག་ཕུང་པོ་གསུམ་པ་ཡིན་པ་མ་ཤེས་པའི་ཕྱིར་རོ། ། གཉིས་པ་རང་ལན་ནི། རྟགས་དགག་བྱ་ལས་ལྡོག་གམ་འགོག་ཀྱང་རུང༌། དགག་གཞིའི་སྟེང་དུ་དགག་བྱའི་ཆོས་ལས་ལྡོག་པའམ་འགོག་པ་ཡིན་ནོ། ། དེས་ན་གོང་གི་ཐལ་བའི་རྟགས་མ་གྲུབ་སྟེ། མེད་དགག་གི་ཐ་སྙད་མེད་དགག་ཡིན་པའི་ཕྱིར་རོ། ། མེད་དགག་ཆོས་ཅན། མེད་དགག་ཡིན་ཏེ། མེད་པ་གཞན་སེལ་ཡིན་པའི་ཕྱིར། ། སྟོང་ཉིད་མེད་དགག་ཏུ་བསྒྲུབ་པ་ན།
མེད་དགག་གི་ཐ་སྙད་དེ་མཐུན་ཕྱོགས་ཡིན་ལ། དེ་ལ་སྒྲུབ་ཆོས་དོར་བ་བརྟེན་པར་ཐལ་བ་འདོད་པ་ ༼༤༡༤༽ ཡིན་ནོ། ། བྱས་པ་སྒྲ་མི་རྟག་པར་སྒྲུབ་པའི་རྟགས་ཡང་དག་ཏུ་བསྒྲུབ་པ་ན་དེ་སྒྲུབ་ཀྱི་རྟགས་ཡང་དག་ཏུ་ངེས་པའི་ཚུལ་གསུམ་ནི་མཐུན་ཕྱོགས་ཡིན། དེ་སྒྲུབ་ཀྱི་རྟགས་ཡང་ངག་མ་ཡིན་པར་ངེས་པའི་ཚུལ་གསུམ་ནི་མི་མཐུན་ཕྱོགས་ཡིན། དེ་སྒྲུབ་ཀྱི་རྟགས་ཡིན་མིན་གང་དུའང་མ་ངེས་པའི་ཚུལ་གསུམ་སྤྱི་ལྡོག་ཕུང་གསུམ་ཡིན་པའི་ཕྱིར་གཞན་གྱི་རྩོད་པའི་སྐྱོན་ཐམས་ཅད་ལས་གྲོལ་བས་ཁོ་བོ་ཅག་གི་ཕྱོགས་འཐད་པ་ཡིན་ནོ། ། གསུམ་པ་དེ་དག་ལྟོས་གཞིར་འཇོག་པའི་འཐད་པ་ནི། ཤེས་བྱ་ཆོས་ཅན། ཕྱོགས་དང་མཐུན་ཕྱོགས་དང་མི་མཐུན་ཕྱོགས་གསུམ་པོ་གང་རུང་དངོས་སུ་མ་ཚང་ཡང་ལྟོས་གཞི་ཉིད་དུ་འཐད་པ་ཡིན་ཏེ། ཇི་སྙེད་རྟགས་སུ་བཀོད་པ་ཐམས་ཅད་ཀྱི་སྐྱོན་ཡོན་རྩི་བ་ཕྱོགས་གསུམ་ལ་ལྟོས་པས་སོ། ། མདོར་ན་དགག་སྒྲུབ་སེལ་ངོར་བྱེད་པར་སྨྲ་བའི་སློབ་དཔོན་གཉིས་པོ་འདི་ཆོས་ཅན།
ཁྱོད་ལ་རྫས་ལྡོག་སོ་སོར་ཕྱེ་ནས་ཕྱོགས་གཉིས་སུ་ཁ་ཚོན་ཆོད་པར་སྨྲ་བའི་ ༼༤༡༥༽ རྩོད་པས་མི་གནོད་དེ། ཚད་མའི་ཡུལ་སྣང་སེལ་ལ་ཤིན་ཏུ་མཁས་པའི་ཕྱིར་རོ། ། ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ།། །། གཉིས་པ་དེ་ལ་ལྟོས་པའི་རྟགས་ཀྱི་རབ་དབྱེ་ལ། ཡང་དག་དང་ལྟར་སྣང་དང༌། དེ་དག་གི་ངེས་པ་དང་གསུམ། དང་པོ་ལ་མཚན་ཉིད་དང༌། མཚན་གཞི་ངོས་གཟུང་བ་དང༌། མཚོན་བྱའི་རབ་ཏུ་དབྱེ་བ་དང་གསུམ། དང་པོ་ནི།
སྣོད་ཀྱི་རྗེས་གཞན་དུ་མི་འཐད་པའི་ཡན་ལག་ཅེས་ཚུལ་གཅིག་ཏུ་འདོད་པ་འཁྲུལ་ཏེ། ཆོས་ཅན་ལས་གཞན་དུ་མི་འཐད་ན་ཐུན་མོང་མ་ཡིན་པར་འགྱུར་ལ། ཆོས་ལས་གཞན་དུ་མི་འཐད་ན་མིག་གི་གཟུང་བྱ་ཡང་ཡང་དག་ཏུ་འགྱུར་ཞིང༌། ཚོགས་དོན་ལས་གཞན་དུ་མི་འཐད་ན་བསྒྲུབ་བྱ་ལ་ལྟོས་པར་འགྱུར་ལ། གོ་བྱེད་ལས་གཞན་དུ་མི་འཐད་ན་ཚུལ་གསུམ་ལས་མ་འདས་པའི་ཕྱིར་རོ། ། རྒྱ་སོགས་ཁ་ཅིག་ཕྱོགས་ཆོས་དང་རྗེས་འགྲོའམ། ཕྱོགས་ཆོས་དང་ལྡོག་པ་ ༼༤༡༦༽ གང་ཡང་རུང་བའི་ཚུལ་གཉིས་པར་འདོད་པ་འཁྲུལ་ཏེ། རྗེས་འགྲོ་ཁྱད་པར་ཅན་དུ་ལྡོག་པ་འདུས་པའི་ཕྱིར་རོ། ། རིགས་པ་ཅན་ཆོས་ཅན་ལ་གྲུབ་པ་སྔ་མ་ཅན། མཐུན་ཕྱོགས་ལ་ཡོད་པ་ལྷག་མ་ཅན།
མི་མཐུན་ཕྱོགས་ལ་མེད་པ་སྤྱི་ལ་མ་མཐོང་བ། མངོན་སུམ་དང་ལུང་གཉིས་ཀྱིས་མི་གནོད་པ་འགལ་བ་མེད་པ་སྟེ། ཚུལ་བཞི་པར་འདོད་པ་འཁྲུལ་ཏེ། ཚུལ་གསུམ་གྲུབ་ན་མི་འགལ། འགལ་ན་ཚུལ་གསུམ་མི་སྲིད་པའི་ཕྱིར་རོ། ། མུ་སྟེགས་པ་ཁ་ཅིག་ཚུལ་གསུམ་དང་གྲངས་སོ་སོར་ངེས་པ་དང་གནོད་པ་མེད་པའི་ཡུལ་ཅན་ཏེ། ཚུལ་ལྔར་འདོད་པ་འཁྲུལ་ཏེ། ཚུལ་གསུམ་གྲུབ་ན་གནོད་པ་མེད་པའི་ཕྱིར་རོ། ། དབང་ཕྱུག་སྡེ་ཚུལ་གསུམ་གྱི་སྟེང་དུ་གནོད་པ་མེད་པའི་ཡུལ་ཅན། བརྗོད་པར་འདོད་པའི་གྲངས་གཅིག་པ།
ངེས་པ་སྟེ་ཚུལ་དྲུག་ཏུ་འདོད་པ་འཁྲུལ་ཏེ། ཚུལ་གསུམ་གྲུབ་ན་གནོད་པ་དང་འགལ་བ་ལ་མི་འཁྲུལ་ ༼༤༡༧༽ བ་མི་སྲིད་པའི་ཕྱིར་དང༌། ངེས་པ་དེ་ཚུལ་གསུམ་ངེས་པ་ཡིན་ན་ཚུལ་གཞན་དུ་མི་འཐད་ལ། དེ་ལས་གཞན་ཡིན་ན་རྣམ་གཅོད་མེད་པའི་ཕྱིར་རོ། ། རང་ལུགས་ནི་ཕྱོགས་ཆོས་གྲུབ་ཅིང་འབྲེལ་བ་ངེས་པ་ནི་གཏན་ཚིགས་ཡང་དག་གི་མཚན་ཉིད་སྐྱོན་མེད་ཡིན་ནོ། ། དེ་སྐད་དུ། ཕྱོགས་ཆོས་དེ་ཆེས་ཁྱབ་པ་ནི། ། གཏན་ཚིགས། ཞེས་དང༌། རྗེས་དཔག་བྱ་དང་དེ་མཚུངས་ལ། །
ཡོད་དང་མེད་ལ་མེད་པར་ནི། ། ངེས་པ་གཏན་ཚིགས་མི་དམིགས་དང༌། ། བདག་དང་འབྲས་བུ་ཞེས་བྱ་གསུམ། ། ཞེས་གསུངས་པའི་ཕྱིར་རོ། ། རྒྱ་སྟོན་ན་རེ། རྟགས་ཚུལ་གཉིས་པར་ཐལ། ཕྱོགས་ཆོས་དང་འབྲེལ་བ་ངེས་པ་གཉིས་སུ་འདུས་པའི་ཕྱིར་ཟེར་ན། ཤེས་བྱ་ཆོས་ཅན། དེ་ལྟ་བུའི་སྐྱོན་གྱིས་གནོད་པ་མེད་དེ། མཐུན་ཕྱོགས་ལ་སྒྲུབ་པ་དང༌།
མི་མཐུན་ཕྱོགས་ལ་འགོག་བྱེད་ཀྱི་ཚད་མ་གཉིས་མེད་ན་འབྲེལ་བ་མི་འགྲུབ། ༼༤༡༨༽ འབྲེལ་པ་གྲུབ་ན་རྗེས་སུ་འགྲོ་ལྡོག་གི་ཚུལ་གཉིས་གྲུབ་པས་སོ། ། རྗེས་འགྲོས་ལྡོག་པ་འཕེན་པ་མི་འཐད་པར་ཐལ། རྗེས་འགྲོ་ཙམ་འཁྲུལ་ཞིང་རྗེས་འགྲོ་ཁྱད་པར་ཅན་དུ་ལྡོག་པ་འདུས་པའི་ཕྱིར་ཟེར་ན། ཆོས་ཅན། དེ་ལྟ་བུའི་སྐྱོན་གྱིས་གནོད་པ་མེད་དེ། ཡོད་ན་ཡོད་པའི་རྗེས་འགྲོ་དེ་ཉིད་ལོག་ན་ལྡོག་པའི་ལྡོག་པ་ལ་མི་འཁྲུལ་བའི་ཕྱིར། དེས་ན་ཕྱོགས་ཆོས་དང་ཁྱབ་པ་ངེས་པ་དང༌། ཕྱོགས་ཆོས་དང་འབྲེལ་བ་ངེས་པ་དང༌། ཚུལ་གསུམ་ངེས་པ་རྣམས་དོན་གཅིག་ཡིན་ནོ། །
བོད་ཁ་ཅིག་ཚུལ་གསུམ་ངེས་རུང་ཙམ་རྟགས་ཡང་དག་ཡིན་ནོ་ཞེ་ན། ཤེས་བྱ་ཆོས་ཅན། ཚུལ་གསུམ་ངེས་རུང་ཙམ་རྟགས་ཡང་དག་མ་ཡིན་པར་ཐལ། ངེས་རུང་ཙམ་ནི་ཐེ་ཚོམ་ཟ་བ་ལ་ཡོད་པ་ཡིན་པའི་ཕྱིར། ཁྱབ་སྟེ། རྣམ་ངེས་ལས། རང་ཉིད་དམ་དེའི་གཞི་ལ་ཐེ་ཚོམ་ཟ་ན་མ་གྲུབ་པ་ཡིན་ཏེ། དཔེར་ན་མེ་བསྒྲུབ་པ་ལ་རླངས་པ་ལ་སོགས་པའི་དངོས་པོར་ཐེ་ཚོམ་ཟ་བའི་འབྱུང་བ་འདུས་པ་ལྟ་བུ་དང་ ༼༤༡༩༽ ཞེས་སོགས་གསུངས་པའི་ཕྱིར་རོ། ། རང་ལུགས་ནི་ཤེས་བྱ་ཆོས་ཅན། རྟགས་ཡང་དག་ཡིན་ན་ཚུལ་གསུམ་ངེས་པ་དགོས་ཏེ།
རྟགས་ཡང་དག་ཡིན་ན་གོ་བྱེད་ཡིན་དགོས་པའི་ཕྱིར། ཁྱབ་སྟེ། གོ་བྱེད་དུ་འགྲོ་བ་ལ་མ་ངེས་པ་མི་སྲིད་དེ། ངེས་པ་མེད་ན་འབྲེལ་བ་མི་འགྲུབ་པའི་ཕྱིར་རོ། ། རྣམ་ངེས་ལས། ཐ་མར་སྨྲོས་པའི་ངེས་པ་ནི་ཚུལ་གསུམ་ཀ་ལ་བལྟ་བར་བྱའོ། ། ཞེས་གསུངས་པའི་ཕྱིར་རོ། ། རྟགས་ཡང་དག་གི་མཚན་ཉིད་ཚུལ་གསུམ་ངེས་པ་འདི་ལ་གཞན་གྱི་ཀླན་ཀས་གནོད་པ་མེད་དེ། རྒྱུ་མཚན་འདི་ལྟར། ལོ་ཁྱུང་སོགས་ཁ་ཅིག་ན་རེ།
ངེས་པ་ལ་རྣམ་གཅོད་མེད་དེ། ཚུལ་གསུམ་མ་ངེས་ཀྱང་རྟགས་ཡིན་པའི་ཕྱིར། དེ་ལྟ་མ་ཡིན་ན་སྒྲོམ་ནང་གི་ས་བོན་ཀྱང་ས་བོན་མ་ཡིན་པར་མཚུངས་སོ་ཞེ་ན། རྣམ་གཅོད་ཡོད་དེ། སྒྲོམ་ནང་གི་ས་བོན་ཡང་རྐྱེན་དང་མ་ཕྲད་ན་བྱེད་རྒྱུ་མ་ཡིན་པ་བཞིན་དུ་རྟགས་ཀྱང་ཚུལ་གསུམ་མ་ངེས་ན་གོ་ ༼༤༢༠༽ བྱེད་ཀྱི་རྒྱུ་མ་ཡིན་པའི་ཕྱིར་རོ། ། ཡང་ཚུལ་གསུམ་ངེས་པར་བྱས་པ་དེ་ངེས་བྱེད་ཀྱི་བློ་ལ་ལྟོས་ན་རྟགས་དུ་བ་སོགས་དོན་ཆོས་མ་ཡིན་པར་འགྱུར་ལ། མི་ལྟོས་ན་ཐེ་ཚོམ་ཟ་བའི་དུས་ནའང་ངེས་པར་བྱས་པ་ཡོད་པས་ཐེ་ཚོམ་ཟ་བའི་རྟགས་ལྟར་སྣང་གཅོད་མི་ནུས་པར་ཐལ་ལོ་ཞེ་ན། བློ་ལ་ལྟོས་ལ། དེ་ལྟ་ན་ཡང་སྣང་བརྟག་སོ་སོར་མ་ཕྱེ་བའི་དོན་ཆོས་མིན་པར་མི་འགྱུར་ཏེ། འཇུག་པའི་ཚེ་སྣང་བརྟག་གཅིག་ཏུ་ཞེན་ནས་དགག་སྒྲུབ་བྱེད་པའི་ཕྱིར།
ཡང་ཚུལ་གསུམ་ངེས་པའི་རྟགས་དུ་བ་ལ་སོགས་པ་ལས་རྟགས་འཛིན་མི་སྐྱེ་བར་ཐལ། དེ་བློའི་ཆོས་ཡིན་པའི་ཕྱིར། འདོད་ན། དངོས་གང་ཇི་ལྟ་བུར་གྱུར་པ། ། དེ་འདྲ་དེ་ནི་རྟགས་སེམས་ཀྱི། ། རྒྱུ་ཡིན་ཞེས་པ་དང་འགལ་ལོ་ཞེ་ན། འདོད་ཅིང་ལུང་དེ་དང་མི་འགལ་ཏེ། ལུང་དེས་རྟགས་སུ་དགོད་བྱ་སྒྲའི་བྱས་པ་དྲན་པ་ལས་འབྲས་བུ་རྟགས་འཛིན་སེམས་སྐྱེ་བར་བསྟན་གྱི། རྟགས་སུ་སོང་བ་ཚུལ་གསུམ་ངེས་པའི་བྱས་པ་སོགས་གཏན་ ༼༤༢༡༽ ཚིགས་ནི་སེམས་ཀྱི་རྒྱུར་བཤད་པ་མ་ཡིན་ཏེ། དེ་ནི་བློའི་ཆོས་སྒྲོ་བཏགས་ཡིན་པའི་ཕྱིར།
དེ་སྐད་དུ་མདོ་ལས། ཕྱོགས་ཀྱི་གླང་པོས། རྗེས་སུ་དཔག་པ་དང་རྗེས་སུ་དཔག་པར་བྱ་བའི་ཐ་སྙད་འདི་ཐམས་ཅད་ནི་བློ་ལ་ཡོད་པ་ཆོས་དང་ཆོས་ཅན་གྱི་བྱེ་བྲག་ཁོ་ནས་ཡིན་ནོ་ཞེས་བཤད་དོ། ། རྣམ་ངེས་ལས། ཆོས་དང་ཆོས་ཅན་ཉིད་དུ་ཐ་དད་པ་བློས་ཀུན་བཏགས་པ་ཡིན་གྱི་དོན་ཀྱང་ནི་མ་ཡིན་ཏེ། བློའི་བྱེ་བྲག་རང་དགའ་བ་རྣམས་ནི་དོན་དམ་གྱི་རྟེན་མ་ཡིན་པའི་ཕྱིར་རོ། ། དེ་དག་གིས་བཏགས་པའི་ཡུལ་གྱི་དོན་གོ་ན་ནི་དོན་མི་འཐོབ་པ་ཁོ་ནར་འགྱུར་རོ། ། ཞེས་གསུངས་པའི་ཕྱིར་རོ། ། རྟགས་འཛིན་གྱི་སེམས་ནི་ཆོས་མཆོག་ལྟར་ན། ཆོས་ཅན་ལ་མི་ལྟོས་པའི་ཕྱིར།
སྤྱིར་ཁྱབ་པ་དྲན་པའི་དྲན་ཤེས་གཅིག་ཡིན་ཏེ། ཆོས་མཆོག་གིས། རྟགས་མི་འཁྲུལ་བར་འཛིན་པ་ནི་རྣམ་པ་གཉིས་ཏེ། གཅིག་ནི་ཆོས་ཅན་ལ་མི་ལྟོས་པར་ཁྱབ་པ་སྤྱིར་ ༼༤༢༢༽ འཛིན་པ་ཡིན་ལ། གཞན་ནི་ཕྱོགས་ཀྱི་ཆོས་བཟུང་བ་ན་བཟུང་ཟིན་པ་ཉིད་ཀྱིས་མི་འཁྲུལ་བ་གང་ཡིན་པ་དེ་དྲན་པ་སྟེ། བཟུང་ཟིན་པའི་མི་འཁྲུལ་བ་མ་དྲན་ན་ནི་བསྒྲུབ་བྱ་རྟོགས་པ་མེད་པའི་ཕྱིར་རོ། ། འདི་ལྟར་དུ་བ་མཐོང་ནས་འདི་ནི་ཐམས་ཅད་དུ་མེ་ལས་སྐྱེས་པའི་ཕྱིར་འདིར་མེ་ལས་སྐྱེ་བ་ཡིན་ནོ་ཞེས་རྟོགས་པར་བྱེད་དོ། ། ཐམས་ཅད་དུ་མེ་ལས་སྐྱེས་པ་དྲན་པ་གང་ཡིན་པ་འདི་ནི་རྟགས་ཤེས་པ་ཡིན་ལ། འདིར་ཡང་མེས་སྐྱེད་པ་ཡིན་ནོ་ཞེས་བསྒྲུབ་བྱའི་ཆོས་ཅན་ལ་མི་འཁྲུལ་བ་ཉིད་དྲན་པ་གང་ཡིན་པ་འདི་ཉིད་ནི་ལྐོག་ཏུ་གྱུར་པའི་དོན་རྟོགས་པ་ཡིན་ནོ། ། དེ་ཡང་སྤྱིར་ཁྱབ་པ་འཛིན་པ་སྔོན་དུ་འགྲོ་བ་ཅན་ཡིན་ནོ། །
དེས་ན་འདི་སྐད་དུ་རྟགས་ཀྱི་ཤེས་པ་ནི་རྟགས་ཅན་ཤེས་པའི་རྒྱུ་ཡིན་ནོ་ཞེས་བརྗོད་པ་ཡིན་ཏེ་ཞེས་གསུངས་པའི་ཕྱིར་རོ། ། རྒྱན་ལས། རང་བཞིན་གྱི་གཏན་ཚིགས་ལས་སྐྱེས་པའི་རྟགས་ཀྱི་བློ་དེ་ཉིད་དེ་དོན་དམ་པར་རྟགས་དང་རྟགས་ཅན་ ༼༤༢༣༽ དག་ཐ་མི་དད་པའི་ཕྱིར་རོ། ། འབྲས་བུའི་རྟགས་ཀྱི་རྟགས་ཅན་གྱི་བློ་དེ་ཡུལ་རྒྱུ་ཡིན་པས་དེར་ཐ་དད་པ་ཡིན་པའི་ཕྱིར་དེ་རྟགས་ཀྱི་བློ་ཡིན་ནོ་ཞེས་པ་ནས་དེའི་ཕྱིར་རང་གི་མཚན་ཉིད་འཛིན་པ་ཁོ་ན་རྟགས་རྟོགས་པ་ཡིན་ནོ་ཞེས་གསུངས་སོ། ། བྱས་པས་སྒྲ་མི་རྟག་པར་བསྒྲུབ་པའི་རྟགས་འཛིན་སེམས་ནི་རང་རྒྱུ་སྒྲ་འཛིན་ཉན་ཤེས་མངོན་སུམ་ལས་སྐྱེས་པའི་སྒྲ་བྱས་པར་ངེས་ཤིང་མི་རྟག་པར་མ་ངེས་པའི་དྲན་ཤེས་གཅིག་ཡིན་ནོ། ། གཉིས་པ་མཚན་གཞི་ངོས་གཟུང་བ་ནི། རྒྱ་སྟོན་སོགས་ཁ་ཅིག་ལའི་དུ་བ་སོགས་རྩོད་གཞིས་ཁྱད་པར་དུ་བྱས་པ་རྟགས་ཀྱི་མཚན་གཞིར་འདོད་པ་དེ། རྩོད་གཞིས་མི་ལྡན་རྣམ་གཅོད་ཀྱིས་ཁྱད་པར་དུ་བྱས་པ་ཡིན་ན་ཡུ་བུ་རྩོད་པ་མེད་དེ། མཐུན་སྣང་དུ་གྲུབ་པའི་ཕྱིར། གཞན་ལྡན་རྣམ་གཅོད་ཀྱིས་ཁྱད་པར་དུ་བྱས་ན།
རྟགས་དུ་བ་ཆོས་ཅན། མཐུན་དཔེ་ཚང་མང་ལ་རྗེས་སུ་འགྲོ་བ་མེད་པར་ཐལ། རྩོད་གཞི་ལས་གཞན་ལྡན་རྣམ་གཅོད་ ༼༤༢༤༽ ཀྱིས་ཁྱད་པར་དུ་བྱས་པའི་ཕྱིར་རོ། ། རྟགས་ཡང་དག་གི་བསྒྲུབ་བྱའི་ཆོས་ཀྱང་རྟགས་དེ་དང་འདྲ་བར་རྩོད་གཞིས་མི་ལྡན་རྣམ་དཔྱོད་ཀྱིས་ཁྱད་པར་དུ་བྱས་པ་ཡིན་ནོ། ། དེ་སྐད་དུ་རྣམ་འགྲེལ་ལས། མི་ལྡན་གཅོད་ཕྱིར་གཞན་གང་ནི། ། རྗེས་འགྲོ་མེད་པའི་སྐྱོན་རྟེན་མིན། ། ཅེས་གསུངས་པའི་ཕྱིར་རོ། ། རང་ལུགས་ནི་ཡུལ་དུས་རྣམ་པས་གཞན་ལྡན་རྣམ་གཅོད་ཀྱིས་ཁྱད་པར་དུ་མ་བྱས་པའི་དུ་བ་དང་བྱས་པ་ལ་སོགས་གཞན་སེལ་སྤྱི་ལྡོག་རྟགས་ཀྱི་མཚན་གཞི་ཡིན་ནོ། ། བསྒྲུབ་བྱའི་ཆོས་ཀྱང་དེ་བཞིན་ནོ། །
སྤྱི་མཚན་གཞི་ཡིན་པ་འདི་ལ་གཞན་མུ་སྟེགས་པ་དང༌། བོད་བསྡུས་པ་ཁ་ཅིག་སྤྱི་གཅིག་པོ་དེ་ལ་ཚུལ་གཉིས་མི་འཐད་དོ་ཞེ་ན། དེ་ལྟ་བུའི་ཀླན་ཀས་གནོད་པ་མེད་དེ། སྤྱི་དེ་ཉིད་རྩོད་གཞི་ལ་མི་ལྡན་རྣམ་གཅོད་དུ་གྲུབ་པར་ངེས་པ་ཕྱོགས་ཆོས། མཐུན་ཕྱོགས་ཉིད་ལ་ཡོད་པར་ངེས་པ་རྗེས་འགྲོ་གྲུབ་པའི་ཕྱིར་རོ། ། ཡང་སྤྱི་བསྒྲུབ་བྱའི་ཆོས་ཡིན་ན་གྲུབ་ ༼༤༢༥༽ ཟིན་བསྒྲུབ་པར་ཐལ་ཞེ་ན། དེ་ལྟ་བུའི་སྐྱོན་མེད་དེ། སྤྱིས་རྩོད་གཞི་ལ་མི་ལྡན་རྣམ་གཅོད་དུ་སྔར་མ་གྲུབ་པ་བསྒྲུབ་པའི་ཕྱིར་རོ། ། གསུམ་པ་མཚོན་བྱའི་རབ་དབྱེ་ལ། ཇི་ལྟར་འབྱེད་པའི་ཚུལ།
ཕྱེ་བའི་རང་བཞིན་ངེས་པར་བྱ་བ་དང༌། དེ་དག་གི་འབྲེལ་བ་ལ་ལོག་རྟོག་དགག་པ་དང་གསུམ། དང་པོ་ལ་དངོས་པོའི་སྒོ་ནས་དབྱེ་ན། ཚུལ་གསུམ་ངེས་པའི་མཚན་ཉིད་དང་ལྡན་པའི་གཏན་ཚིགས་ནི། དབྱེ་སྒོ་དུ་མར་འགྱུར་ཏེ། རྟགས་སུ་དགོད་བྱའི་སྒོ་ནས་དབྱེ་ན་མེད་དགག་དང༌། མ་ཡིན་དགག་རྟགས་སུ་བཀོད་པ་གཉིས། བསྒྲུབ་བྱའི་ཆོས་ཀྱི་སྒོ་ནས་དབྱེ་ན་མེད་དགག་དང་མ་ཡིན་དགག་སྒྲུབ་པ་གཉིས། འབྲེལ་བའི་སྒོ་ནས་དབྱེ་ན་བདག་གཅིག་དང་དེ་བྱུང་འབྲེལ་པ་གཉིས། སྒྲུབ་ཚུལ་གྱི་སྒོ་ནས་དབྱེ་ན་དོན་སྒྲུབ་དང་ཐ་སྙད་སྒྲུབ་གཉིས།
སྒྲུབ་བྱེད་ཀྱི་སྒོ་ནས་དབྱེ་ན་གྲགས་པ་དང་དངོས་པོ་སྟོབས་ཞུགས་གཉིས་སོ། ། སྦྱོར་བའི་སྒོ་ནས་དབྱེ་ན་མ་དམིགས་ ༼༤༢༦༽ པ་དང་རང་བཞིན་དང་འབྲས་བུའི་གཏན་ཚིགས་གསུམ། བོད་ཁ་ཅིག་སྒྲུབ་རྟགས་གཉིས་སུ་འབྱེད་ན་དགག་རྟགས་ཀྱང་གཉིས་སུ་འབྱེད་པས་བཞིར་འགྱུར་ལ། དགག་རྟགས་གཅིག་ཏུ་བསྡུད་ན་སྒྲུབ་རྟགས་ཀྱང་གཅིག་ཏུ་བསྒྲུབ་པས་ཡང་ན་བཞི་ཡང་ན་གཉིས་སུ་འགྱུར་བས་གསུམ་གྱི་དབྱེ་བ་མི་འཐད་དོ་ཞེས་ཟེར་རོ། ། ཆོས་ཀྱི་གྲགས་པ་ནི་དགག་རྟགས་མཐའ་དག་སྣང་རུང་མ་དམིགས་པར་འདུ་བའི་ཕྱིར་དཔེ་གཅིག་གི་སྟེང་དུ་གཏན་ལ་དབབ་ཏུ་རུང་བས་གཅིག་ཏུ་འདུ་ལ། སྒྲུབ་རྟགས་ཀྱི་སྦྱོར་བ་དཔེ་གཅིག་གི་སྟེང་དུ་སྦྱར་དུ་མི་རུང་བའི་ཕྱིར་གཉིས་སུ་ཕྱེ་བས་སྦྱོར་བའི་སྒོ་ནས་རྟགས་གསུམ་དུ་གྲངས་ངེས་པ་མཛད་པ་ཡིན་ནོ་ཞེས་ཆོས་ཀྱི་རྗེ་པཎ་ཆེན་ཐམས་ཅད་མཁྱེན་པ་གསུང༌། ཡང་ན་འདི་བཞིན་བྱ་སྟེ། གལ་ཏེ་ཚུལ་གསུམ་ངེས་པ་རྟགས་ཡིན་པའི་ཕྱིར་རྟགས་གཅིག་ཁོ་ན་མ་ཡིན་ནམ་འོན་ཏེ་རྣམ་པ་ཐ་དད་པར་མོས། དབྱེ་ན་ནི་རང་བཞིན་གྱི་རྟགས་གཅིག་པུའི་དབྱེ་བ་ཡང་མཐའ་ཡས་པའི་ཕྱིར་རྟགས་ ༼༤༢༧༽ གསུམ་དུ་ངེས་པ་མི་རིགས་སོ་ཞེ་ན། བསྒྲུབ་བྱའི་ཆོས་ལ་སྒྲུབ་པ་དང་དགག་པ་གཉིས་ཕན་ཚུན་སྤངས་ཏེ་གནས་པས་ཐ་དད་པའི་ཕྱིར་དེའི་དབང་གིས་སྒྲུབ་རྟགས་དང་དགག་རྟགས་གཉིས་སུ་ཕྱེ་ལ།
སྒྲུབ་པ་ལ་ཡང་གཏན་ཚིགས་ལས་རྫས་ཐ་དད་དང་ཐ་དད་མ་ཡིན་པ་གཉིས་སུ་ཡོད་པས་སྒྲུབ་རྟགས་ལ་རང་བཞིན་དང་འབྲས་བུ་གཉིས་སུ་ཕྱེ་བ་ཡིན་ནོ། ། མདོར་ན་བསྒྲུབ་བྱའི་ཆོས་ལ་ཡོད་པ་དང་དགག་པ་གཉིས། ཡོད་པ་ལ་རྟགས་ལས་རྫས་ཐ་དད་དང་ངོ་བོ་དབྱེར་མེད་གཉིས་ཏེ། བསྒྲུབ་བྱའི་ཆོས་གསུམ་ཡོད་པའི་དབང་གིས་དེ་སྒྲུབ་ཀྱི་རྟགས་ཀྱང་མ་དམིགས་པ་དང༌། འབྲས་བུ་དང༌། རང་བཞིན་གྱི་རྟགས་གསུམ་དུ་ཕྱེ་བ་ཡིན་གྱི་རང་གི་ངོ་བོས་གསུམ་དུ་ཕྱེ་བ་མ་ཡིན་ནོ། ། དེ་སྐད་དུ་རིགས་ཐིགས་ལས། འདི་ལ་གཉིས་ནི་དངོས་པོ་སྒྲུབ་པའོ། ། གཅིག་ནི་དགག་པའི་གཏན་ཚིགས་སོ། ། ཞེས་དང༌།
དེའི་དོན་ཆོས་མཆོག་གིས། ཚུལ་གསུམ་པ་རྟགས་ཡིན་པའི་ཕྱིར། རྟགས་གཅིག་ཁོ་ན་ ༼༤༢༨༽ མ་ཡིན་ནམ། འོན་ཏེ་རྣམ་པ་ཐ་དད་པར་དབྱེ་ན་ནི། དེ་ལྟ་ན་རང་བཞིན་གྱི་རྟགས་གཅིག་པུའི་དབྱེ་བ་ཡང་མཐའ་ཡས་པའི་ཕྱིར་གསུམ་ཉིད་དུ་མི་རིགས་སོ་ཞེ་ན། འདི་ལ་གཉིས་ནི་ཞེས་བྱ་བ་སྨྲོས་ཏེ། འདི་ལ་ཞེས་བྱ་བ་ནི་གཏན་ཚིགས་གསུམ་པོ་དེ་རྣམས་ལའོ། ། གཏན་ཚིགས་གཉིས་ནི་དངོས་པོ་སྒྲུབ་པ་སྟེ་ཡོད་པ་སྒྲུབ་ཅིང་གོ་བར་བྱེད་པ་ཡིན་ནོ། ། གཅིག་ནི་དགག་པ་གོ་བར་བྱེད་པའི་གཏན་ཚིགས་སོ། ། དགག་པ་ཞེས་པ་ནི་མེད་པ་དང་མེད་པའི་ཐ་སྙད་དུ་སྒྲུབ་པར་ལྟ་བར་བྱའོ། །
དེའི་དོན་འདི་ཡིན་ཏེ། གཏན་ཚིགས་ནི་བསྒྲུབ་པར་བྱ་བ་འགྲུབ་པར་བྱེད་པ་ཡིན་པའི་ཕྱིར་བསྒྲུབ་པར་བྱ་བའི་ཡན་ལག་ཡིན་ལ། དེ་བས་ན་བསྒྲུབ་པར་བྱ་བ་ལ་མཁོ་བའི་གཏན་ཚིགས་ནི་གཙོ་བོ་བསྒྲུབ་པར་བྱ་བ་ཐ་དད་པའི་ཕྱིར་ཐ་དད་པར་དབྱེ་བ་ཡིན་གྱི་རང་གི་ངོ་བོ་ལས་ནི་མ་ཡིན་ནོ། ། བསྒྲུབ་པར་བྱ་བ་ཡང་ཁ་ཅིག་ནི་ཡོད་པ་ཡིན་ལ། ཁ་ཅིག་ནི་དགག་པ་ཡིན་ནོ། ། ཡོད་པ་དང་དགག་པ་གཉིས་ཀྱང་ཕན་ཚུན་སྤངས་ཏེ་གནས་པའི་ཕྱིར་རོ། ། ༼༤༢༩༽ དེ་གཉིས་ཀྱི་གཏན་ཚིགས་ཀྱང་ཐ་དད་པ་ཡིན་ནོ། ། ཡོད་པ་ཡང་ཁ་ཅིག་ནི་གཏན་ཚིགས་ལས་ཐ་དད་པ་ཡིན་ལ། ཁ་ཅིག་ནི་ཐ་དད་པ་མ་ཡིན་ནོ། ། ཐ་དད་པ་དང་ཐ་དད་པ་མ་ཡིན་པ་ཡང་གཅིག་ལ་གཅིག་སྤངས་ཏེ་གནས་པས་གཏན་ཚིགས་ཐ་དད་པ་ཡིན་ནོ། །
དེས་ན་བསྒྲུབ་པར་བྱ་བ་ཕན་ཚུན་མི་མཐུན་པའི་ཕྱིར་གཏན་ཚིགས་དག་ཀྱང་ཐ་དད་པ་ཡིན་གྱི་རང་གི་ངོ་བོས་ནི་མ་ཡིན་ནོ་ཞེས་དང༌། རྣམ་ངེས་ཀྱི་འགྲེལ་པར་ཆོས་མཆོག་གིས། ཅིའི་ཕྱིར་ཚུལ་གསུམ་པར་ཁྱད་མེད་པ་ལས་གསུམ་ཉིད་ཡིན་ཞེ་ན། བཤད་པ། གཏན་ཚིགས་གསུམ་པོ་དེ་ལ་གཉིས་ནི་དངོས་པོ་སྟེ་སྒྲུབ་པ་སྒྲུབ་པ་སྟེ་གོ་བར་བྱེད་པ་ཡིན་ལ། མ་དམིགས་པ་ཞེས་བྱ་བ་གཅིག་ནི་དགག་པ་སྟེ་དགག་པའི་ཐ་སྙད་གོ་བར་བྱེད་པ་ཡིན་ནོ། ། འདི་སྐད་བརྗོད་པ་ཡིན་ཏེ། བསྒྲུབ་པར་བྱ་བ་ལ་ལྟོས་ནས་གཏན་ཚིགས་རྣམ་པར་འཇོག་ན་དེ་ཐ་དད་པས་ཐ་དད་པ་ཡིན་ནོ། ། ཡུལ་ཡང་སྒྲུབ་པ་དང་དགག་པ་ ༼༤༣༠༽ ཕན་ཚུན་འགལ་བས་དེ་དག་ཐ་དད་པའི་ཕྱིར་གཏན་ཚིགས་གཉིས་ཡིན་ལ། བསྒྲུབ་བྱའི་དོན་ཡང་གཏན་ཚིགས་ལས་ཐ་དད་པ་དང་ཐ་མི་དད་པ་ཡིན་པས་དེ་དག་འགལ་བ་ཡིན་ལ།
དེ་ལས་ཀྱང་དེ་ཐ་དད་པས་གཏན་ཚིགས་གཉིས་སོ། ། དེའི་ཕྱིར་དེ་ལྟར་ཡུལ་ཐ་དད་པའི་ཕྱིར་གཏན་ཚིགས་གསུམ་དུ་འགྱུར་བ་ཡིན་ནོ། ། ཞེས་གསུངས་པའི་དོན་བཞིན་ཤཱཀྱ་བློས་ཡོད་པ་དང་དགག་པ་དག་ནི་བསྒྲུབ་པར་བྱ་བ་ཐམས་ཅད་ལ་ཁྱབ་ལ། དེ་གཉིས་ཡང་གཏན་ཚིགས་གསུམ་ལ་རག་ལས་པ་ཡིན་ནོ་ཞེས་བསྟན་པའི་ཕྱིར་དེ་ལ་གཉིས་ནི་ཞེས་བྱ་བ་ལ་སོགས་སྨྲོས་ཏེ་ཞེས་གསུངས་སོ། ། གཉིས་པ་ཕྱེ་བའི་རང་བཞིན་ངེས་པར་བྱ་བ་ལ། མ་དམིགས་པ་དང་རང་བཞིན་དང་འབྲས་བུའི་གཏན་ཚིགས་གསུམ། དང་པོ་ནི་དགག་བྱ་དངོས་སུ་འགོག་པ་ལ་ཚུལ་གསུམ་ངེས་པ་ནི་མ་དམིགས་པའི་རྟགས་ཡང་དག་གི་མཚན་ཉིད་ཡིན་ནོ། ། དབྱེ་ན་ངོ་བོ་འབྲེལ་ཟླ་མ་དམིགས་པ་དང༌། འགལ་ ༼༤༣༡༽ ཟླ་དམིགས་པའི་རྟགས་ཡང་དག་གཉིས། དང་པོ་ནི་འབྲེལ་ཡུལ་བཀག་པས་འབྲེལ་ཆོས་འགོག་པ་ལ་ཚུལ་གསུམ་ངེས་པ་ནི་འབྲེལ་ཟླ་མ་དམིགས་པའི་རྟགས་ཡང་དག་གི་མཚན་ཉིད་ཡིན་ནོ། །
དབྱེ་ན་རང་བཞིན་མ་དམིགས་པ་ནི་དཔེར་ན་ལྟར་རུང་བུམ་པས་དག་པའི་ས་ཕྱོགས་འདི་ན་ཆོས་ཅན། ལྟར་རུང་བུམ་པ་མེད་ངེས་ཀྱི་ཐ་སྙད་བྱ་རུང་སྟེ། དེ་ཡོད་ན་དེ་དམིགས་དགོས་པ་གང་ཞིག དེ་ཚད་མས་མ་དམིགས་པའི་ཕྱིར། ཞེས་པ་ལྟ་བུའོ། ། རྒྱུ་མི་དམིགས་པ་ནི་དཔེར་ན་སྔོ་ཕྱུར་བ་དང་ལྡན་པའི་མཚན་མོའི་མཚོ་འདི་ན་ཆོས་ཅན། དུ་བ་མེད་དེ། མེ་མེད་པའི་ཕྱིར་ཞེས་པ་ལྟ་བུའོ། ། ཁྱབ་བྱེད་མ་དམིགས་པ་ནི་དཔེར་ན་ཤིང་གིས་དག་པའི་བྲག་རྫོང་འདི་ན་ཆོས་ཅན། ཤིང་ཤ་པ་མེད་དེ།
ཤིང་མེད་པའི་ཕྱིར་ཞེས་པ་ལྟ་བུའོ། ། འདི་གཉིས་ལ་རྣམ་ངེས་ལས། རྒྱུ་དང་ཁྱབ་པར་བྱེད་པ་མི་དམིགས་པ་ནི་གཉིས་ཀའི་ཡང་གཏན་ཚིགས་ ༼༤༣༢༽ ཡིན་ནོ་ཞེས་དང༌། དེའི་འགྲེལ་པར་ཆོས་མཆོག་གིས། གཉིས་ཀའི་ཡང་ཞེས་བྱ་བ་ནི་དགག་པ་དང་ཐ་སྙད་ཀྱིའོ། ། འབྲས་བུ་དང་ཁྱབ་བྱ་ལྟར་མི་རུང་བ་ལ་ནི་རྒྱུ་དང་ཁྱབ་པར་བྱེད་པ་མ་དམིགས་པས་དངོས་པོ་མེད་པ་དང་མེད་པའི་ཐ་སྙད་གཉིས་ཀ་གོ་བར་བྱེད་ལ།

འབྲས་བུ་དང་ཁྱབ་བྱ་ལྟར་རུང་བ་ལ་ནི་མེད་པའི་ཐ་སྙད་འབའ་ཞིག་ཏུ་ཟད་དོ་ཞེས་དང༌། ཤཱཀྱ་བློས། འདི་ལ་ཡང་ཕྱོགས་གང་ན་མེ་དང་དུ་བ་དམིགས་པའི་མཚན་ཉིད་ཀྱིར་གྱུར་པ་དག་མ་དམིགས་པ་དེ་ན་མེ་མེད་པ་བཞིན་དུ་བ་མེད་པ་ཡང་རང་བཞིན་མི་དམིགས་པ་ཁོ་ནས་ངེས་པ་ཡིན་པས་དེ་ལ་རྒྱུ་མི་དམིགས་པའི་སྦྱོར་བ་ནི་མིན་ནོ། ། འོན་ཀྱང་མཚོ་ཆེན་པོ་ལ་སོགས་པ་གང་ན་རླངས་པ་འཐུལ་བ་ལ་སོགས་པ་དུ་བ་དང་འདྲ་བས་བསླུས་པ་རང་བཞིན་མི་དམིགས་པ་ལས་དུ་བ་མེད་པ་ངེས་པར་བཟུང་མི་ནུས་ལ། མེ་མེད་པར་ནི་ངེས་པར་ཟིན་པ་དེ་ཁོ་ན་རྒྱུ་མ་དམིགས་པ་མེད་པ་བསྒྲུབ་པ་ཡིན་ནོ་ཞེས་གསུངས་སོ། ། འབྲས་བུ་མ་དམིགས་པ་ནི་དཔེར་ན་དུ་བས་དབེན་པ་དང་ ༼༤༣༣༽ རྭ་བ་ཀུན་ནས་སྐོར་བ་བླ་བཀབ་མེད་པ་འདི་ན་ཆོས་ཅན། དུ་རྒྱུ་ནུས་པ་ཐོགས་མེད་མེད་དེ། དུ་བ་མེད་པའི་ཕྱིར་ཞེས་པ་ལྟ་བུ་སྟེ་བཞིའོ། ། གཉིས་པ་འགལ་ཟླ་དམིགས་པ་རྟགས་ཡང་དག་གི་མཚན་ཉིད་གནོད་བྱེད་རྟགས་སུ་བཀོད་ནས་དགག་བྱ་འགོག་པ་ལ་ཚུལ་གསུམ་ངེས་པ། དབྱེ་ན་ལྷན་ཅིག་མི་གནས་པའི་འགལ་བ་དམིགས་པ་དང༌། ཕན་ཚུན་སྤངས་འགལ་དམིགས་པ་རྣམ་པ་གཉིས།
དང་པོ་ལ་དབྱེ་ན་བོད་བསྡུས་པ་ཁ་ཅིག མེ་རྒྱུ་ནུས་པ་ཐོགས་མེད། མེ་འབྲས་དུ་བ། མེའི་ཁྱབ་བྱ་ཙནྡན་གྱི་མེ་སྟེ་ཚ་རེག་སྐོར་བཞིས་གྲང་རེག གྲང་རེག་གི་རྒྱུ་ནུས་པ་ཐོགས་མེད། གྲང་འབྲས་སྤུ་ལོང་བྱེད། གྲང་བའི་ཁྱབ་བྱ་བ་མོའི་རེག་པ་སྟེ། གྲང་རེག་སྐོར་བཞི་བཀག་པས་རང་བཞིན་དང་འགལ་བའི་རང་བཞིན་དམིགས་པ་སོགས་བཞི། རང་བཞིན་དང་འགལ་བའི་རྒྱུ་དམིགས་པ་སོགས་བཞི། རང་བཞིན་དང་འགལ་བའི་འབྲས་བུ་ ༼༤༣༤༽ དམིགས་པ་སོགས་བཞི།
རང་བཞིན་དང་འགལ་བའི་ཁྱབ་བྱ་དམིགས་པ་སོགས་བཞི་སྟེ་སྦྱོར་བ་བཅུ་དྲུག་ཡོད་དོ། ། ཞེས་ཟེར་རོ། ། ཤེས་བྱ་ཆོས་ཅན། མེ་རྒྱུ་ནུས་པ་ཐོགས་མེད་ཀྱིས་གྲང་རེག་སོགས་འགོག་མི་ནུས་པར་ཐལ། མེ་རྒྱུ་ནུས་པ་ཐོགས་མེད་དེ་སྐད་ཅིག་གཉིས་པ་ལ་མེ་བསྐྱེད་པའི་བུད་ཤིང་ཡིན་ན་མེ་མིན་ཞིང༌། ནུས་པ་ཐོགས་མེད་དུ་འཇོག་པ་སྐད་ཅིག་ཆ་མེད་ལ་བྱེད་ན་རྒྱུན་མེད་པའི་ཕྱིར་དང་དེ་གྲང་རེག་སོགས་དང་མི་འགལ་བའི་ཕྱིར་རོ། ། ཡང་ན་མེ་རྒྱུ་ནུས་པ་ཐོགས་མེད་ཆོས་ཅན། གྲང་རེག་སོགས་འགོག་མི་ནུས་པར་ཐལ། མེ་མིན་ཞིང་ཁྱོད་ཀྱི་རྒྱུན་མེད་པའི་ཕྱིར། རྟགས་ཕྱི་མ་ཁས་བླངས་སོ། །
རང་ལུགས་ནི་སློབ་དཔོན་གྱི་གཞུང་ལས་གསུམ་དང་བཞི་ལ་སོགས་པ་རྣམ་གཞག་མང་དུ་བཤད་ཀྱང་གྲང་རེག་འགོག་ནུས་སྔ་མ་བཅུ་གཉིས་ཡིན་ནོ། ། གཅིག་ལ་དཔེར་བརྗོད་ན་མེ་སྟོབས་ཆེན་པོས་ཁྱབ་པར་ནོན་པའི་གཞི་འདི་ན་ཆོས་ཅན། གྲང་ ༼༤༣༥༽ རེག་རྒྱུན་ཆགས་མེད་དེ། མེ་སྟོབས་ཆེན་པོས་ཁྱབ་པར་ནོན་པའི་ཕྱིར་ཞེས་པ་ནི་རང་བཞིན་དང་འགལ་བ་རང་བཞིན་དམིགས་པའི་དཔེར་བརྗོད་དོ། ། དེས་གཞན་འགྲེའོ། ། ཕན་ཚུན་སྤངས་འགལ་དམིགས་པ་ལ། ཕན་ཚུན་སྤངས་པའི་དངོས་འགལ་དངོས་ནི། ཡོངས་གཅོད་རྣམ་བཅད་ཡིན་པས་རྟགས་དང་རྟགས་ཅན་ཡོད་པ་མ་ཡིན་ནོ། ། དངོས་འགལ་གྱི་ཁྱད་པར་དུ་བྱས་པའི་འགལ་བ་དམིགས་པ་ནི་དཔེར་ན་སྒྲ་ཆོས་ཅན། རྟག་པའི་དངོས་པོས་སྟོང་སྟེ།
བྱས་པའི་ཕྱིར། ཞེས་པ་ནི་དགག་བྱ་རྟག་དངོས་ཀྱི་ཁྱབ་བྱེད་མ་བྱས་པ་དང་འགལ་བ་བྱས་པ་དམིགས་པས་ན་ཁྱབ་བྱེད་འགལ་བ་དམིགས་པ་ཡིན་ནོ། ། གཉིས་པ་ཚད་མས་གནོད་པའི་འགལ་བ་དམིགས་པ་ནི་དཔེར་ན་བུམ་པ་ཆོས་ཅན། རང་གྲུབ་ཙམ་ནས་འཇིག་པར་ངེས་ཏེ། འཇིག་རྒྱུ་དོན་གཞན་ལ་ལྟོས་མེད་དུ་རང་རྒྱུ་ལས་འཇིག་པར་སྐྱེས་པའི་ཕྱིར་ཞེས་པ་ཡང་མ་ངེས་པ་དང་འགལ་བ་ངེས་པའི་ ༼༤༣༦༽ ཁྱབ་བྱེད་ལྟོས་མེད་བཀོད་པ་སྟེ་ཁྱབ་བྱེད་འགལ་དམིགས་སུ་འདུའོ། ། དགག་རྟགས་ཀྱི་འབྲེལ་བ་ངེས་པའི་ཚུལ་ཇི་ལྟ་བུ་ཡིན་ཞེ་ན། དགག་སྒྲུབ་གཉིས་ཀ་ལ་དངོས་པོའི་འབྲེལ་བ་འདོད་པ་སྔར་བཀག་ཟིན་ལ། བོད་ཁ་ཅིག་ལྷན་ཅིག་མི་གནས་པའི་འགལ་དམིགས་བཟློག་པ་དེ་ལས་བྱུང་བའི་འབྲེལ་བ་ལ་བརྟེན་ཏེ། དགག་བྱ་གྲང་རེག་སྐོར་བཞི་པོ་རྟགས་མེ་སྟོབས་ལྡན་ལ་སོགས་པ་བཞི་པོ་མེད་པའི་ཚོགས་པས་བསྐྱེད་པར་འདོད་པ་འཁྲུལ་ཏེ། རྒྱུ་མཚན་འདི་ལྟར།
ཤེས་བྱ་ཆོས་ཅན། དགག་བྱ་གྲང་རེག་སོགས་བཞི་པོ་དེ་རྟགས་མེ་སྟོབས་ལྡན་སོགས་བཞི་པོ་མེད་པའི་ཚོགས་པས་བསྐྱེད་པ་མི་འཐད་པར་ཐལ། རེག་བྱ་བཏང་སྙོམས་པ་སྲིད་པའི་ཕྱིར་དང་ཧ་ཅང་ཐལ་བའི་ཕྱིར་རོ། ། རང་ལུགས་ནི་ཤེས་བྱ་ཆོས་ཅན། ངོ་བོ་མི་དམིགས་པའི་རྟགས་ཡང་དག་གི་བཟློག་འབྲེལ་བློ་ངོར་འགྲུབ་སྟེ། སྒྲུབ་རྟགས་ཀྱི་འབྲེལ་ཡུལ་བཀག་པས་འབྲེལ་ཆོས་ཁེགས་པས་སོ། ། ༼༤༣༧༽ འགལ་དམིགས་ནི་འགལ་ཟླ་གྲུབ་ན་གཅིག་ཤོས་ལ་གནོད་པས་ཁེགས་ཀྱི་འབྲེལ་ཟླ་འགོག་པ་ལ་མི་ལྟོས་པས་བཟློག་འབྲེལ་དཔྱད་མི་དགོས་སོ། ། གཉིས་པ་རང་བཞིན་གྱི་རྟགས་ཡང་དག་གི་མཚན་ཉིད་རང་གི་བསྒྲུབ་བྱའི་ཆོས་སྒྲུབ་པ་ཡིན་པ་བསྒྲུབ་པ་ལ་ཚུལ་གསུམ་ངེས་པ། དབྱེ་ན་དངོས་དང༌། ཆ་མཐུན་ཁོངས་སུ་འདུ་བ་གཉིས།
དང་པོ་ལ་རྟགས་ཀྱི་སྒོ་ནས་དབྱེ་ན་རང་བཞིན་དག་པ་བ་དང༌། ཁྱད་པར་ལྟོས་པ་བ་གཉིས། དང་པོའི་མཚན་ཉིད་གང་ཞིག རང་ངེས་པ་རང་གི་ཁྱད་པར་ངེས་པ་ལ་མི་ལྟོས་པ། དཔེར་ན་སྒྲ་ཆོས་ཅན། མི་རྟག་སྟེ། དངོས་པོ་ཡིན་པའི་ཕྱིར་ཞེས་པ་ལྟ་བུའོ། ། གཉིས་པའི་མཚན་ཉིད་གང་ཞིག རང་ངེས་པ་རང་གི་ཁྱད་པར་ལ་མ་ལྟོས་པ། དབྱེ་ན་རང་གི་ཆོས་ཀྱི་བྱེ་བྲག་ལ་ལྟོས་པ་ཁོང་ན་ཡོད་པ།
སྒྲ་ཆོས་ཅན། མི་རྟག་སྟེ། བྱས་པའི་ཕྱིར་ཞེས་པ་ལྟ་བུ་སྟེ། གང་གིས་བྱས་ན་རྒྱུས་བྱས་ཞེས་བརྗོད་དགོས་པའོ། ། ༼༤༣༨༽ ལྟོས་པ་དངོས་སུ་བརྗོད་པ་སྒྲ་ཆོས་ཅན། མི་རྟག་སྟེ། རྒྱུ་རྐྱེན་གྱིས་བསྐྱེད་པའི་ཕྱིར་ཞེས་པ་ལྟ་བུའོ། ། འབྲེལ་བ་གཞན་གྱི་ཆོས་ལ་ལྟོས་པ་སྒྲ་ཆོས་ཅན། མི་རྟག་སྟེ། སྐྱེ་ལྡན་ཡིན་པའི་ཕྱིར་ཞེས་པ་ལྟ་བུའོ། །
འདིས་མཚོན་ནས་རང་གི་བསྒྲུབ་བྱའི་ཆོས་སྒྲུབ་པ་དང་ངོ་བོ་དབྱེར་མེད་ཀྱི་ཆོས་གང་བཀོད་དོ་ཅོག་ལ་ཚུལ་གསུམ་ཚང་བ་ཐམས་ཅད་རང་བཞིན་གྱི་རྟགས་ཡིན་ནོ། ། བསྒྲུབ་བྱའི་དབང་གིས་དབྱེ་ན་དོན་སྒྲུབ་དང༌། ཐ་སྙད་སྒྲུབ་གཉིས་སོ། ། གཉིས་པ་ནི་དེ་ལྟ་བུའི་རང་བཞིན་གྱི་རྟགས་དེའི་ཆ་མཐུན་རྒྱུ་ཚོགས་པ་ཚང་བས་འབྲས་བུ་འབྱུང་རུང་དཔོག་པ་དང༌། དུ་རྒྱུ་ནུས་པ་ཐོགས་མེད་ཀྱིས་འདུས་བྱས་ཀྱི་དུ་བ་བསྒྲུབ་པ་ལྟ་བུ་མུ་སྟེགས་བྱེད་དོན་ཞེན་བསྒྲུབ་པར་འདོད་པ་ཡང་དོན་གཞན་ལ་མི་ལྟོས་པའི་ཕྱིར་རང་བཞིན་གྱི་རྟགས་ཀྱི་ཁོངས་སུ་འདུའོ། ། གལ་ཏེ་རང་བཞིན་གྱི་རྟགས་ལ་བདག་གཅིག་འབྲེལ་བ་དགོས་ན་དུ་རྒྱུ་ནུས་པ་ཐོགས་མེད་ཀྱིས་མི་རྟག་པའི་ ༼༤༣༩༽ དུ་བ་བསྒྲུབ་པ་ལ་མ་ཁྱབ་སྟེ། དེ་གཉིས་རྫས་ཐ་དད་ཡིན་པའི་ཕྱིར་ཟེར་ན། དེ་གཉིས་རྫས་མི་གཅིག་ཀྱང་དུ་རྒྱུ་ནུས་པ་ཐོགས་མེད་དུ་འཇོག་པ་དུ་བ་སྐྱེ་བཞིན་པ་མཐོང་བ་ལ་ལྟོས་པས་བཀོད་པ་དེ་ལྟར་བཀོད་ཀྱང་རྟགས་སུ་དུ་བ་སྐྱེ་བཞིན་པ་སོང་བས་དུ་བ་སྐྱེ་བཞིན་པ་དང་མི་རྟག་པའི་དུ་བ་རྫས་གཅིག་པའི་ཕྱིར། དེ་གཉིས་ཐ་དད་པའི་སྐྱོན་གྱིས་མི་གོས་སོ། ། གསུམ་པ་འབྲས་རྟགས་ཡང་དག་གི་མཚན་ཉིད་རང་གི་བསྒྲུབ་བྱའི་ཆོས་དོན་གཞན་ཡོད་པ་བསྒྲུབ་པ་ལ་ཚུལ་གསུམ་ཚང་བ།
དབྱེ་ན་དངོས་དང༌། ཆ་མཐུན་ཁོངས་སུ་འདུ་བ་གཉིས། དང་པོ་ནི་རང་གི་བསྒྲུབ་བྱའི་ཆོས་དང་དེ་བྱུང་འབྲེལ་བ་གྲུབ་པའི་རྟགས་ཐམས་ཅད་ནི་འབྲས་རྟགས་ཡིན་ནོ། ། དེའང་སྤྱིར་འབྲས་བུ་ཐམས་ཅད་རྒྱུ་སྔོན་དུ་སོང་བ་ཡིན་མོད། འོན་ཀྱང་རྟགས་དགོད་ཚུལ་གྱི་སྒོ་ནས་དབྱེ་ན་རྒྱུའི་ལྡོག་པ་བསྒྲུབ་པ་ནི་དུ་བ་དྲག་འཕྱུར་བ་དང་ལྡན་པའི་ལ་ལ་ཆོས་ཅན། མེ་ཡོད་དེ། དུ་བ་དྲག་ ༼༤༤༠༽ འཕྱུར་བ་ཡོད་པའི་ཕྱིར་ཞེས་པ་ལྟ་བུའོ། ། རྒྱུ་སྔོན་སོང་དཔོག་པ་ནི་མཁའི་དུ་བ་སྔོ་ལོང་པོ་ཆོས་ཅན། མེ་སྔོན་དུ་སོང་བ་ཡིན་ཏེ། དུ་བ་ཡིན་པའི་ཕྱིར་ཞེས་པ་ལྟ་བུའོ། །
རྒྱུ་ཡི་ཆོས་དཔོག་པ་ནི་ཁ་ནང་གི་བུ་རམ་གྱི་གོང་བུ་ཆོས་ཅན། གཟུགས་ཡོད་དེ། རོ་ཡོད་པའི་ཕྱིར་ཞེས་པ་ལྟ་བུའོ། ། གཉིས་པ་ནི་དེ་ལྟ་བུའི་འབྲས་རྟགས་དང་ཆ་མཐུན་པ་ཆུ་སྐྱར་ལུས་ཁྱད་པར་ཅན་དང་ལྡན་པ་ལས་ཆུ་དང༌། རྒྱ་ཤུག་གནས་པ་ལས་རྟེན་བརྟན་པ་དཔོག་པ་སོགས་མུ་སྟེགས་བྱེད་རྟགས་ལོགས་པར་འདོད་པ་ཡང་དོན་གཞན་གྱིས་ཕན་འདོགས་ནུས་པའི་ཕྱིར་འབྲས་རྟགས་ཀྱི་ཁོངས་སུ་འདུའོ། ། གལ་ཏེ་འབྲས་རྟགས་ལ་དེ་བྱུང་འབྲེལ་པ་དགོས་ན་དུ་བས་མེ་སྔོན་དུ་སོང་བ་བསྒྲུབ་པ་ལ་མ་ཁྱབ་སྟེ། དེ་གཉིས་རྫས་གཅིག་ཡིན་པའི་ཕྱིར་ཟེར་ན། དེ་གཉིས་རྫས་གཅིག་པའི་ཆ་བསྒྲུབ་ན་བདེན་ཡང༌། ཤེས་བྱ་ཆོས་ཅན། དུ་བས་མེ་སྔོན་དུ་སོང་བ་བསྒྲུབ་པ་འདི་རྟགས་ཆོས་རྫས་གཅིག་ཡིན་པའི་སྐྱོན་ལས་གྲོལ་བ་ཡིན་ཏེ།
༼༤༤༡༽ དུ་བས་མེ་སྔོན་དུ་སོང་བ་དཔོག་པ་འདི་རྫས་ཐ་དད་པ་སྔར་གྱི་མེ་ལས་ད་ལྟར་གྱི་དུ་བ་སྐྱེས་པའི་སྒོ་ནས་རྒྱུ་སྔོན་སོང་བསྒྲུབ་པ་ཡིན་པའི་ཕྱིར། སྒྲུབ་རྟགས་ཡང་དག་མཚན་ཉིད་རང་གི་བསྒྲུབ་བྱའི་ཆོས་སྒྲུབ་པ་གོ་བར་བྱེད་པ་ལ་ཚུལ་གསུམ་ངེས་པ། དབྱེ་ན་རང་བཞིན་དང་འབྲས་བུའི་རྟགས་གཉིས། འབྱེད་པའི་རྒྱུ་མཚན་དེ་ལ་རང་གི་བསྒྲུབ་བྱའི་ཆོས་དང་བདག་གཅིག་པ་དང༌། དེ་ལས་བྱུང་བ་གཉིས་ཡོད་པས་དེར་ཕྱེ་བ་ཡིན་ནོ། ། དེ་སྐད་དུ་རྣམ་འགྲེལ་ལས། ཡོད་པ་གང་མེད་མི་འབྱུང་བའམ། ། རང་བདག་རྣམ་དབྱེར་མེད་ཅན་གང༌། ། དེ་ནི་དེ་ལས་འཁྲུལ་མི་འགྱུར། ། ཞེས་བྱའི་དོན་དུ་འདི་རབ་ཕྱེ། །
ཞེས་གསུངས་པའི་ཕྱིར་རོ། ། གསུམ་པ་དེ་དག་གི་འབྲེལ་བ་ལ་ལོག་རྟོག་དགག་པ་ནི་གཙང་ནག་པ་ལ་སོགས་པ་ཁ་ཅིག སྤྱིར་འབྲེལ་བའི་ཚུལ་ལ་འབྲེལ་ཆོས་ལ་འབྲེལ་ཆོས་དངོས་དང༌། དེ་ཁྱད་པར་དུ་བྱེད་ཆོས་དང༌། དེས་ཁྱད་པར་དུ་བྱས་ཆོས་དང་གསུམ། འབྲེལ་ཡུལ་ ༼༤༤༢༽ ལའང་འབྲེལ་ཡུལ་དངོས་དང༌། དེ་ཁྱད་པར་བྱེད་ཆོས་དང༌། དེས་ཁྱད་པར་བྱས་ཆོས་དང་གསུམ་ཡོད་པ་ལས། འབྲེལ་ཆོས་དངོས་འབྲེལ་ཡུལ་གསུམ་ལ་འབྲེལ་བ་གསུམ། འབྲེལ་ཆོས་ཀྱི་ཁྱད་པར་བྱེད་ཆོས་དང་འབྲེལ་ཆོས་ཀྱི་ཁྱད་པར་དུ་བྱས་ཆོས་འབྲེལ་ཡུལ་གསུམ་ལ་འབྲེལ་བ་གསུམ་གསུམ་སྟེ།
མུ་དགུ་ཡོད་པ་ལ་འབྲེལ་ཆོས་ནི་འབྲེལ་ཆོས་དངོས་དང་དེ་ཁྱད་པར་དུ་བྱེད་ཆོས་གཉིས་འབྲེལ་བས་གོ་བྱེད་ལ་ཕན་གྱི། ཁྱད་པར་དུ་བྱས་ཆོས་འབྲེལ་བས་མི་ཕན་ཏེ། བྱས་ཆོས་ལ་ཁྱབ་པས་བྱེད་ཆོས་ལ་ཁྱབ་པ་མི་འགྲུབ་པའི་ཕྱིར་རོ། ། འབྲེལ་ཡུལ་ནི་དངོས་དང་ཁྱད་པར་དུ་བྱས་ཆོས་གཉིས་ལ་འབྲེལ་བས་ཕན་གྱི་ཁྱད་པར་དུ་བྱེད་ཆོས་ལ་འབྲེལ་བས་མི་ཕན་ཏེ། ཁྱད་པར་དུ་བྱེད་ཆོས་ཡོད་པ་ན་བྱས་ཆོས་ཡོད་པར་མ་ངེས་པའི་ཕྱིར། དེ་ལྟར་ན་འབྲེལ་ཡུལ་གྱི་ངོ་བོའམ། ཁྱད་པར་དུ་བྱས་ཆོས་གཉིས་ལ་འབྲེལ་ཆོས་ཀྱི་ངོ་བོའམ་ཁྱད་པར་བྱེད་ཆོས་གཉིས་འབྲེལ་བ་སྟེ་གོ་བྱེད་ལ་ཕན་པའི་ ༼༤༤༣༽ འབྲེལ་བ་བཞི་ཡོད་ལ། ལྷག་མ་ལྔས་མི་ཕན་ལོ། ། དེ་དགག་པ་ནི་སྔོན་དུ་སོང་བའི་ཁྱད་པར་བྱེད་ཆོས་མེ་དང་དུ་བ་དེ་བྱུང་འབྲེལ་བ་གོ་ཆོད་པར་འདོད་པ་དང༌། འདིར་འབྲེལ་ཡུལ་གྱི་ཁྱད་པར་བྱེད་ཆོས་ལ་འབྲེལ་བས་གོ་མི་ཆོད་པར་འདོད་པ་འདི་ནི་རྣམ་གཞག་ནང་འགལ་བས་མི་འཐད་ལ།
མུ་དགུ་ལ་སོགས་པ་སློབ་དཔོན་གྱི་གཞུང་གི་དགོངས་པ་མ་ཡིན་ཏེ། སློབ་དཔོན་གྱིས་གཞུང་གང་ནས་ཀྱང་དེ་འདྲ་མ་བཤད་པའི་ཕྱིར། རྒྱུའི་ཆོས་ལ་ཁྱད་པར་བྱ་བྱེད་ཀྱི་འབྲེལ་བར་འདོགས་ན་རྒྱུ་ཆོས་དཔོག་པར་འདུས་པའི་ཕྱིར་རོ། ། སློབ་དཔོན་གྱིས་འབྲེལ་བ་གཉིས་ལས་གཞན་ཡོད་པ་བཀག་སྟེ། རིགས་པའི་ཐིགས་པ་ལས། དེའི་རང་བཞིན་མ་ཡིན་པ་དང༌། དེ་ལས་བྱུང་བ་མ་ཡིན་པ་ནི་དེ་དང་འབྲེལ་བ་མེད་པའི་རང་བཞིན་ཡིན་པའི་ཕྱིར་ཞེས་གསུངས་པའི་ཕྱིར་རོ། ། མདོར་ན་ཤེས་བྱ་ཆོས་ཅན། འབྲེལ་བ་གཉིས་ལས་གཞན་པ་ཁྱད་པར་བྱ་བྱེད་ཀྱི་འབྲེལ་བའི་སྟོབས་ ༼༤༤༤༽ ཀྱིས་བསྒྲུབ་བྱ་གོ་བ་མིན་ཏེ། ངོ་བོ་བདག་གཅིག་པའམ་དོན་གཞན་དེ་བྱུང་འབྲེལ་བའི་སྟོབས་ཀྱིས་བསྒྲུབ་བྱ་རྟོགས་པར་ཟད་པས་སོ། །
ཞེས་བྱ་བ་ནི་བསྡུ་བའི་ཚིགས་སུ་བཅད་པ་ཡིན་ནོ། ། དེ་སྐད་དུ་རིགས་ཐིགས་ལས། རང་བཞིན་འབྲེལ་བ་ཡོད་ན་དོན་གྱིས་དོན་གོ་བར་བྱེད་དོ། ། དེ་དང་མ་འབྲེལ་ན་དེར་མི་འཁྲུལ་བར་ངེས་པ་མེད་པའི་ཕྱིར་རོ་ཞེས་གསུངས་པས་སོ། ། གཉིས་པ་རྟགས་ལྟར་སྣང་ནི། རྟགས་སྐྱོན་ཅན་ཡིན་པས་འདིར་དེ་གཏན་ལ་འབེབས་པ་ལ། རྟགས་ཀྱིས་རང་གི་བསྒྲུབ་བྱ་སྒྲུབ་མི་ནུས་པའི་ཆ་དེ་རྟགས་ཀྱི་སྐྱོན་ཡིན་ལ། དེ་ལ་དབྱེ་ན་ཕྱོགས་ཆོས་མ་གྲུབ་ནས་བསྒྲུབ་བྱ་སྒྲུབ་མི་ནུས་པའི་ཆ་དང༌། རྗེས་སུ་འགྲོ་ལྡོག་ཕྱིན་ཅི་ལོག་ཏུ་ངེས་པས་དང༌། བསྒྲུབ་བྱ་སྒྲུབ་པ་ལ་གནོད་པས་དང༌།
རྗེས་སུ་འགྲོ་ལྡོག་ལ་ཐེ་ཚོམ་ཟ་ནས་བསྒྲུབ་བྱ་སྒྲུབ་མི་ནུས་པའི་ཆ་དང༌། རྟགས་སུ་བཀོད་ནས་རྟགས་ཕྱོགས་ཆོས་མ་གྲུབ་པའི་ཆ་དང༌། རྗེས་སུ་འགྲོ་ལྡོག་ཕྱིན་ ༼༤༤༥༽ ཅི་ལོག་ཏུ་ངེས་པའི་ཆ་དང༌། རྗེས་སུ་འགྲོ་ལྡོག་ལ་ཐེ་ཚོམ་ཟ་བའི་ཆ་རྣམས་སོ། ། རྣམ་ངེས་ལས། ཡོད་པ་བསྒྲུབ་པར་བྱ་བ་ལ་དེའི་གཏན་ཚིགས་ཐམས་ཅད་སྐྱོན་གྱི་རིགས་གསུམ་ལས་མི་འདའ་སྟེ། མ་གྲུབ་པ་དང་འཁྲུལ་བ་དང་འགལ་བའོ་ཞེས་གསུངས་པའི་ཕྱིར་རོ། ། དེ་རྣམས་རྟགས་ཀྱི་མཚན་ཉིད་ཕྱོགས་ཆོས་ངེས་པ་དང་རྗེས་ཁྱབ་དང་ལྡོག་ཁྱབ་ངེས་པས་སེལ་ལ། སེལ་ཚུལ་ཡང་སྒྲའི་སྟེང་དུ་བྱས་པ་ཕྱོགས་ཆོས་མ་གྲུབ་པའི་ཆ་དེ་སེལ་ལ། དེའི་ཕྱིར་སྒྲའི་སྟེང་དུ་མིག་གི་གཟུང་བྱ་ཕྱོགས་ཆོས་མ་གྲུབ་པའི་ཆ་ཡང་ཕྱོགས་ཆོས་ངེས་པའི་བསལ་བྱ་ཡིན་ཞེས་བསྟན་ཏོ། །
དཔེར་ན་འདོད་ཁམས་ཀྱི་ལྟ་བ་དང་ཐེ་ཚོམ་མཐོང་སྤངས་སུ་བཤད་པ་བཞིན་ནོ། ། རྟགས་ཀྱིས་རང་གི་བསྒྲུབ་བྱ་བསྒྲུབ་མི་ནུས་པའི་ཆ་དེ་རྟགས་སྐྱོན་གྱི་མཚན་ཉིད་ཡིན་ཏེ། རྣམ་འགྲེལ་ལས། རྟགས་ཀུན་རང་གི་བསྒྲུབ་བྱ་ལ། ། སྐྱོན་དང་ཡོན་ཏན་དཔྱད་ཕྱིར་རོ། ། ཞེས་དང༌། དེའི་ ༼༤༤༦༽ འགྲེལ་པར་ལྷས། རང་གི་བསྒྲུབ་པར་བྱ་བ་གང་ཡིན་པ་དེ་ལ་ཡོན་ཏན་ཉེས་པ་དཔྱད་ཕྱིར་རོ། ། དེ་དང་གཞན་ཇི་སྲིད་དུ་རང་གི་བསྒྲུབ་པར་བྱ་བ་དེ་ལ་གནོད་པའི་ཕྱིར་གཏན་ཚིགས་ཀྱི་སྐྱོན་དང་ལྡན་པར་འགྱུར་ཅེས་དང༌། རྒྱན་མཁན་པོས་གཏན་ཚིགས་ཐམས་ཅད་ནི་རང་གི་བསྒྲུབ་བྱ་ལ་ལྟོས་ཏེ།
སྐྱོན་ཡོན་བསམ་པར་འདོད་པའི་ཕྱིར་ཞེས་དང༌། རྣམ་ངེས་ལས། གཏན་ཚིགས་ཀྱི་སྐྱོན་དང་ཡོན་ཏན་ནི་རང་གི་བསྒྲུབ་པར་བྱ་བ་ལ་ལྟོས་ནས་བསམ་པར་བྱ་བ་ཡིན་པའི་ཕྱིར་རོ། ། ཞེས་དང༌། དེའི་འགྲེལ་པར་ཆོས་མཆོག་གིས། རང་གི་བསྒྲུབ་བྱ་སྒྲུབ་པར་བྱེད་པ་ཉིད་ཀྱིས་ནི་གཏན་ཚིགས་ཡོན་ཏན་ཅན་ཡིན་ལ། དེ་སེལ་ན་ནི་སྐྱོན་ཅན་ཡིན་ནོ་ཞེས་གསུངས་པའི་ཕྱིར་རོ། ། སྤང་གཉེན་གྱི་ཚུལ་དེ་ཡང་རྣམ་འགྲེལ་ལས། གཏན་ཚིགས་ཀྱི་ནི་ཚུལ་གསུམ་ལའང༌། ། དེ་ཡིས་མ་གྲུབ་བཟློག་དོན་དང༌། །
འཁྲུལ་པ་ཅན་གྱི་གཉེན་པོར་ནི། ། ངེས་པར་བརྗོད་པར་མཛད་པ་ ༼༤༤༧༽ ཡིན། ། ཞེས་དང༌། རང་འགྲེལ་ལས། རྗེས་སུ་འགྲོ་བ་ངེས་པས་ནི་འགལ་བ་དང་དེའི་ཕྱོགས་དང་མཐུན་པ་རྣམས་བསལ་ཏོ། ། ལྡོག་པས་ནི་མ་ངེས་པ་དང་དེའི་ཕྱོགས་དང་མཐུན་པ་ལྷག་མ་དང་ལྡན་པ་ལ་སོགས་པའོ། ། ཞེས་དང༌། ཤཱཀྱ་བློས་དེ་ལ་མ་གྲུབ་པའི་གཉེན་པོར་ནི་ཕྱོགས་ཀྱི་ཆོས་ངེས་པ་བརྗོད་དོ། ། བཟློག་དོན་ནི་འགལ་བ་སྟེ་དེའི་གཉེན་པོར་ནི་རྗེས་སུ་འགྲོ་བའོ། ། འཁྲུལ་པ་ཅན་ནི་མ་ངེས་པ་སྟེ་དེའི་གཉེན་པོར་ནི་ལྡོག་པ་ངེས་པའོ་ཞེས་པ་དང༌།
རྒྱུ་སོགས་མཚན་ཉིད་བསལ་བྱ་ལ། ། ལྟོས་པ་མེད་པར་མ་ཁྱབ་དང༌། ། ལྡོག་པ་དག་ནི་སྤང་བའི་ཕྱིར། ། ཕྱོགས་ཀྱི་མཚན་ཉིད་བཤད་པ་ཡིན། ། ཞེས་དང༌། དེའི་འགྲེལ་པར་ལྷས། གཏན་ཚིགས་དང་དཔེའི་མཚན་ཉིད་གང་ཡིན་པའི་རྒྱུ་སོགས་མཚན་ཉིད་ཀྱིས་གནོད་པ་ཡོངས་སུ་དོར་བར་བྱ་བའི་སྐྱོན་བོར་ནས་ཕྱོགས་ཙམ་དང་རྗེས་སུ་འབྲེལ་བའི་སྐྱོན་རྣམ་པར་གཅོད་པའི་དོན་དུ་ཕྱོགས་ཀྱི་མཚན་ཉིད་ནི་སྟེ་ཕྱོགས་ ༼༤༤༨༽ ཀྱི་ཆོས་བརྗོད་པའི་ངང་ཚུལ་ཅན་གྱི་ཚིག་བརྗོད་པ་ཡིན་ནོ། ། ཞེས་དང༌། རྒྱན་མཁན་པོས་དེ་ནི་གཏན་ཚིགས་ཀྱི་སྐྱོན་ཡིན་པ་ཉིད་ཀྱིས་གཏན་ཚིགས་ཀྱི་མཚན་ཉིད་ཁོ་ནས་སེལ་བའི་ཕྱིར་རོ། ། གཏན་ཚིགས་ཀྱི་མཚན་ཉིད་ཀྱིས་བསལ་བ་ནི་ཕྱོགས་ཀྱི་མཚན་ཉིད་ཀྱིས་བསལ་བར་བྱ་བ་མ་ཡིན་ཏེ།
དོན་མེད་པའི་ཕྱིར་དང་ཡུལ་མ་ཡིན་པའི་ཕྱིར་རོ། ། ཞེས་གསུངས་པའི་ཕྱིར་རོ། ། འདི་ལྟ་བུའི་ལེགས་བཤད་རྙེད་པ་ནི་སྙིགས་མའི་དུས་འདིར་ཤིན་ཏུ་དཀོན་ཏེ། ད་ལྟ་རྟོག་གེ་པར་གྲགས་པ་ཕལ་ཆེར་ནི་ལོག་པར་རྟོག་པའི་ཕྱིར་རོ། ། འདི་ནི་ཡིད་དམ་གྱི་ལྷའི་སྣང་བ་ལས་ཁོ་བོས་རྙེད་པར་གྱུར་ཏོ། ། རྟགས་སྐྱོན་ཅན་ནི་རྟགས་ལྟར་སྣང་ཡིན་པས་རྟགས་ལྟར་སྣང་གི་མཚན་ཉིད། རྟགས་སུ་བཀོད་པ་གང་ཞིག ཚུལ་གསུམ་མ་ངེས་པ། དབྱེ་ན་མ་གྲུབ་པ་དང༌། མ་ངེས་པ་དང༌།
འགལ་བའི་རྟགས་ལྟར་སྣང་གསུམ། དང་པོ་མ་གྲུབ་པའི་རྟགས་ལྟར་སྣང་གི་མཚན་ ༼༤༤༩༽ ཉིད། རྟགས་སུ་བཀོད་པ་གང་ཞིག་རྟགས་ཤེས་འདོད་ཆོས་ཅན་ལ་འགོད་ཚུལ་ལྟར་མེད་པ། དེས་ན་མ་གྲུབ་པའི་རྟགས་ལྟར་སྣང་ནི་རྟགས་ཀྱི་སྐྱོན་ཕྱོགས་ཆོས་མ་གྲུབ་པའི་ཆ་དང་ལྡན་པས་སྐྱོན་ཅན་ནོ། ། དབྱེ་ན་ཕྱོགས་ཆོས་དོན་ལ་མ་གྲུབ། བློ་ངོར་མ་གྲུབ། རྒོལ་བ་ལ་ལྟོས་ཏེ་མ་གྲུབ་པ་དང་གསུམ། དང་པོ་ལ་ཆོས་ཅན་གྱི་ངོ་བོ་མ་གྲུབ། རྟགས་ཀྱི་ངོ་བོ་མ་གྲུབ། དེ་དག་གི་ཕྱོགས་རེ་ལ་མ་གྲུབ་པ་དང་གསུམ།
དང་པོ་ལ་ཆོས་ཅན་གྱི་ངོ་བོ་མི་སྲིད་ནས་མ་གྲུབ་པ་ནི་དཔེར་ན་བདག་ནི་ཐམས་ཅད་ན་ཁྱབ་པ་ཡིན་ཏེ། བདེ་བ་ལ་སོགས་པའི་ཡོན་ཏན་ཐམས་ཅད་དམིགས་པའི་ཕྱིར་ཞེས་པ་ལྟ་བུའོ། ། ཆོས་ཅན་གྱི་ངོ་བོ་སྲིད་ཀྱང་རྩོད་གཞིར་མ་གྱུར་པ་ནི་སྒྲ་ནི་མཉན་བྱ་མ་ཡིན་ཏེ། བྱས་པའི་ཕྱིར་ཞེས་པ་ལྟ་བུའོ། ། གཉིས་པ་རྟགས་ཀྱི་ངོ་བོ་མ་གྲུབ་པ་ལ། རྟགས་ཀྱི་ངོ་བོ་མི་སྲིད་ནས་མ་གྲུབ་པ་ནི་སྐྱེས་བུ་འདི་ཆོས་ཅན། བདག་དང་བཅས་ཡིན་ཏེ། བདག་གི་ཡོན་ཏན་དང་ལྡན་པའི་ཕྱིར་ལྟ་བུའོ། ། སྲིད་ཀྱང་ཤེས་འདོད་དང་འབྲེལ་བར་མ་གྲུབ་པ་ལ། རྟགས་ཀྱི་ངོ་བོ་མ་ཡིན་ནས་མ་གྲུབ་པ་ནི་སྒྲ་མི་རྟག་སྟེ།
མིག་གི་གཟུང་བྱ་ཡིན་པའི་ཕྱིར་དང༌། གཉིས་ ༼༤༥༠༽ པ་ལྡོག་པ་ཐ་དད་མེད་ནས་མ་གྲུབ་པ་ལ་གཞི་རྟགས་ཐ་དད་མེད་པ་ནི་སྒྲ་མི་རྟག་སྟེ་སྒྲ་ཡིན་པའི་ཕྱིར་དང༌། ཆོས་རྟགས་ཐ་དད་མེད་པ་མི་རྟག་སྟེ། མི་རྟག་པའི་ཕྱིར་དང་གཉིས། དེ་དག་གི་ཕྱོགས་རེ་ལ་མ་གྲུབ་པ་རྣམ་པར་ཕྱེ་སྟེ་བཤད་པར་བྱ་སྟེ། རྟགས་ཆོས་ཅན་གྱི་ཕྱོགས་གཅིག་ལ་མ་གྲུབ་པ་ནི་ཟད་བྱེད་པས། ཤིང་རྣམས་ཆོས་ཅན། སེམས་དང་བཅས་པ་ཡིན་ཏེ། ཉལ་བའི་ཕྱིར་ཞེས་པ་ཉལ་བ་ལོ་མ་འཁུམས་པ་ལ་བྱེད་ན་ཤིང་གི་ཕྱོགས་གཅིག་ལ་མ་གྲུབ་ལ། གཉིད་ལོག་པ་ལ་བྱེད་ན་རྟགས་ཀྱི་ངོ་བོ་མ་གྲུབ་པ་ཡིན་ནོ། །
སྒྲ་ཆོས་ཅན། མི་རྟག་སྟེ། རྩོལ་བྱུང་ཡིན་པའི་ཕྱིར་ཞེས་པ་འདི་རྟགས་ཆོས་ཅན་གྱི་ཕྱོགས་གཅིག་ལ་མ་གྲུབ་ཀྱང་སྐྱོན་མེད་ཡིན་གསུང་ངོ༌། ། རྟགས་ཀྱི་ཕྱོགས་གཅིག་ཆོས་ཅན་ལ་མ་གྲུབ་པ་ནི་ཟླ་བ་གཉིས་སྣང་གི་ཤེས་པ་ཆོས་ཅན། མངོན་སུམ་ཡིན་ཏེ། རྟོག་བྲལ་མ་འཁྲུལ་བ་ཡིན་པའི་ཕྱིར་ཞེས་པ་ལྟ་བུའོ། ། གཉིས་པ་བློ་ ༼༤༥༡༽ ངོར་མ་གྲུབ་པ་ལ། ཆོས་ཅན་དང་རྟགས་དང་དེ་གཉིས་ཀྱི་འབྲེལ་བ་ལ་ཐེ་ཚོམ་ཟ་བའི་མ་གྲུབ་པ་གསུམ། དང་པོ་ལ་ཆོས་ཅན་ངེས་རུང་དུ་མེད་ནས་ཐེ་ཚོམ་ཟ་བ། ཤ་ཟའི་བུམ་པ་ཆོས་ཅན།
རྟག་སྟེ། བྱས་པའི་ཕྱིར་ལྟ་བུའོ། ། ངེས་རུང་དུ་ཡོད་ཀྱང་ཐེ་ཚོམ་ཟ་བ་ནི་རྒྱང་རིང་པོའི་དམར་འབར་བ་ནོར་བུའམ་སྒྲོན་མེར་ཐེ་ཚོམ་ཟ་བཞིན་དུ་ནོར་བུ་ཆོས་ཅན་དུ་བཞག་པ་ལྟ་བུ་དང་གཉིས། གཉིས་པ་རྟགས་ངེས་རུང་དུ་མེད་ནས་ཐེ་ཚོམ་ཟ་བ་བུམ་པ་འདི་ཁྱད་པར་ཅན་ཡིན་ཏེ། འདོད་ཆགས་དང་བྲལ་བས་བྱས་པའི་ཕྱིར་དང༌། ངེས་རུང་དུ་ཡོད་ཀྱང་ཐེ་ཚོམ་ཟ་བ་དུ་བའམ་རླངས་པར་ཐེ་ཚོམ་བཞིན་དུ་གཞི་ཕ་གི་ན་མེ་ཡོད་དེ། དུ་བ་ཡོད་པའི་ཕྱིར་ལྟ་བུ་སྟེ་གཉིས། གསུམ་པ་གཞི་རྟགས་ཀྱི་འབྲེལ་བ་ལ་ཐེ་ཚོམ་ཟ་ནས་མ་གྲུབ་པ་ལའང༌། ངེས་རུང་དུ་མེད་ནས་ཐེ་ཚོམ་ཟ་བ། ལམ་པོ་ཆེའི་མི་འདི་ཆོས་ཅན།
སྔོན་དགེ་བ་བྱས་པ་ཡིན་ཏེ། ད་ལྟར་དགེ་བ་བྱེད་ ༼༤༥༢༽ པའི་ཕྱིར་དང༌། ངེས་རུང་དུ་ཡོད་ཀྱང་ཐེ་ཚོམ་ཟ་བ་ནི། རི་སུལ་དབུ་མ་ན་རྨ་བྱ་ཡོད་དེ། དེའི་སྒྲ་གྲགས་པའི་ཕྱིར་ཞེས་པ་ལྟ་བུ་སྟེ་གཉིས། གསུམ་པ་རྒོལ་བ་རྣམ་པ་གཉིས་ལ་མ་གྲུབ་པ་རྣམ་པར་ཕྱེ་སྟེ་བཤད་པར་བྱ་སྟེ། རྒོལ་བ་ལ་ལྟོས་ཏེ་མ་གྲུབ་པ་ནི་དཔེར་ན་གྲངས་ཅན་པས། བློ་བདེ་ཆོས་ཅན། སེམས་མེད་ཡིན་ཏེ། སྐྱེ་བ་ཅན་ནམ་མི་རྟག་པའི་ཕྱིར་ཞེས་བཀོད་པ་ན།
གྲངས་ཅན་ལ་རྟགས་ཀྱི་སྒྲ་གྲུབ་ཀྱང་དོན་མ་གྲུབ་པའོ། ། ཕྱིར་རྒོལ་ལ་ལྟོས་ཏེ་མ་གྲུབ་པ་ནི་དཔེར་ན་འཛེམ་མེད་པས་ཤིང་ཆོས་ཅན། སེམས་ལྡན་ཡིན་ཏེ། ཤུན་པ་བཤུས་ན་འཆི་བའི་ཕྱིར། ཞེས་བཀོད་པ་ན་ཕྱིར་རྒོལ་སངས་རྒྱས་པ་ལ་མ་གྲུབ་པ་ཡིན་ཏེ། སངས་རྒྱས་པ་ནི་རྣམ་པར་ཤེས་པ་དང་དབང་པོ་དང་ཚེ་ད་ལྟར་གནས་པ་རྟེན་དང་བྲལ་བ་ལ་འཆི་བར་འདོད་ལ། དེ་ཤིང་ལ་མི་སྲིད་པའི་ཕྱིར་རོ། ། དེ་ལྟར་ན་ཕྱོགས་ཆོས་དོན་ལ་མ་གྲུབ་པ་ལ་ཆོས་ཅན་དང་རྟགས་ཀྱི་ངོ་བོ་མ་གྲུབ་པ་ ༼༤༥༣༽ གཉིས་ལས་ཕྱེ་བའི་དྲུག བློ་ངོར་མ་གྲུབ་པ་ལ་གསུམ་ལས་ཕྱེ་བའི་དྲུག་སྟེ་བཅུ་གཉིས་ནི་མ་གྲུབ་པ་ཉིད་ཡིན་ལ། ཆོས་ཅན་དང་རྟགས་ཀྱི་ཕྱོགས་རེ་ལ་མ་གྲུབ་པ་ལས་ཕྱེ་བའི་སྐྱོན་དུ་འགྲོ་བའི་ཆ་རྣམས་ནི་རྟགས་ཀྱི་ངོ་བོར་མ་གྲུབ་པར་འདུ་ལ།
གཞན་ནི་ཕྱོགས་ཆོས་སྐྱོན་མེད་ཡིན་ཅིང༌། རྒོལ་བ་ལ་ལྟོས་པའི་སྐྱོན་ནི་གྲུབ་མཐའ་ཁས་བླངས་པ་ལ་དགོངས་ཀྱི་ཡང་དག་པར་ན་ཆོས་ཅན་ནམ་རྟགས་ཀྱི་ངོ་བོ་མ་གྲུབ་པ་ཉིད་ཡིན་ནོ་ཞེས་རྣམ་པར་ཕྱེ་སྟེ་བཤད་པ་ཡིན་ནོ། ། ཞེས་བྱ་བ་ནི་བསྡུ་བའི་ཚིགས་སུ་བཅད་པ་ཡིན་ནོ། ། གཉིས་པ་མ་ངེས་པའི་རྟགས་ཀྱི་མཚན་ཉིད་ཕྱོགས་ཆོས་ངེས་པ་གང་ཞིག ཁྱབ་པ་ལ་ཐེ་ཚོམ་བསྐྱེད་པའི་རྟགས། རྣམ་ངེས་ལས། ཐེ་ཚོམ་ཟ་ན་འཁྲུལ་པ་ཅན། ། ཞེས་གསུངས་པ་བཞིན་ནོ། ། དེ་ནི་རྟགས་ཀྱི་སྐྱོན་རྗེས་སུ་འགྲོ་ལྡོག་གི་ཁྱབ་པ་ལ་ཐེ་ཚོམ་ཟ་བའི་ཆ་དང་ལྡན་པས་སྐྱོན་ཅན་ཡིན་ནོ། ། འགའ་ཞིག་དེ་ཕྱོགས་ཆོས་ ༼༤༥༤༽ དང་ལྡན་པས་ཡོན་ཏན་ཅན་ཡིན་ནོ་ཞེས་ཟེར་ཏེ།
གཏན་ཚིགས་ཀུན་རང་གི་བསྒྲུབ་བྱ་སྒྲུབ་ནུས་པ་ལ་ལྟོས་ཏེ་ཡོན་ཏན་ཅན་དང༌། དེ་སྒྲུབ་མི་ནུས་པ་ལ་ལྟོས་ཏེ་སྐྱོན་ཅན་དུ་བཤད་པས་ཡོན་ཏན་ཅན་མ་ཡིན་པར་སྐྱོན་ཅན་ཉིད་ཡིན་པར་འཐད་དམ་སྙམ་སྟེ་དཔྱད་པའི་གཞི་ཡིན་ནོ། ། དཔེར་ན་ཟས་དུག་ཅན་བཞིན་ནོ། ། དབྱེ་ན་ཤེས་འདོད་ཆོས་ཅན་ལས་གཞན་མཐུན་ཕྱོགས་སམ་མི་མཐུན་ཕྱོགས་ལ་ངེས་མི་ནུས་པས་ཐུན་མོང་མ་ཡིན་པ་དང༌། དེ་ལ་ངེས་ནུས་པས་ཐུན་མོང་གི་མ་ངེས་པ་གཉིས། ཡང་ན་ཤེས་འདོད་ཆོས་ཅན་མ་ཡིན་པ་ལས་གཞན་དུ་མི་འཇུག་པས་ཐུན་མོང་མ་ཡིན་པ་དང༌། དེ་ལས་གཞན་དུའང་འཇུག་པས་ཐུན་མོང་གི་མ་ངེས་པའི་རྟགས་གཉིས། དང་པོ་ཐུན་མོང་མ་ཡིན་པའི་མ་ངེས་པའི་རྟགས་ཀྱི་མཚན་ཉིད་ཕྱོགས་ཆོས་ངེས་པ་གང་ཞིག ཤེས་འདོད་ཆོས་ཅན་ལས་གཞན་མཐུན་ཕྱོགས་ལའང་མ་མཐོང༌། མི་མཐུན་ཕྱོགས་ལའང་མ་མཐོང་ནས་ཁྱབ་པ་ལ་ ༼༤༥༥༽ ཐེ་ཚོམ་བསྐྱེད་པ།
དབྱེ་ན་རྟགས་ཕྱོགས་གཉིས་ཀ་ལ་མེད་ནས་མ་མཐོང་བ་ནི་སྒྲ་མི་རྟག་སྟེ་མཉན་བྱ་ཡིན་པའི་ཕྱིར་དང༌། ཡོད་ཀྱང་མ་མཐོང་བ་སྐྱེས་བུ་འདི་ལྷ་ལས་ཚེ་འཕོས་པ་ཡིན་ཏེ། མིག་དང་ལྡན་པའི་ཕྱིར་དང༌། མཐུན་ཕྱོགས་ལ་ཡོད་ཀྱང་མ་མཐོང་བ་ནི་སྒྲ་མི་རྟག་སྟེ། བྱས་པའི་ཕྱིར། རིག་བྱེད་ཀྱི་སྒྲ་བཞིན། མི་མཐུན་ཕྱོགས་ལ་ཡོད་ཀྱང་མ་མཐོང་བ་ནི་གང་བྱས་པ་མི་རྟག་སྟེ། རིག་བྱེད་བཞིན། ནམ་མཁའ་ནི་བྱས་སོ་ཞེས་པ་བཞིན་ཏེ་བཞིའོ། ། ཐུན་མོང་གི་མ་ངེས་པའི་རྟགས་ཀྱི་མཚན་ཉིད།
གང་ཞིག ཤེས་འདོད་ཆོས་ཅན་ལས་གཞན་མཐུན་ཕྱོགས་མི་མཐུན་ཕྱོགས་གང་རུང་ལ་མཐོང་ནས་ཁྱབ་པ་ལ་ཐེ་ཚོམ་བསྐྱེད་པ། དབྱེ་ན་དངོས་དང་ལྷག་ལྡན་གྱི་མ་ངེས་པའི་རྟགས་གཉིས། དང་པོའི་མཚན་ཉིད། གང་ཞིག ཕྱོགས་གཉིས་ཀ་ལ་མཐོང་ནས་ཁྱབ་པ་ལ་ཐེ་ཚོམ་བསྐྱེད་པ། དབྱེ་ན་ཕྱོགས་ ༼༤༥༦༽ གཉིས་ཀ་ལ་ཁྱབ་པར་མཐོང་བ་སྒྲ་མི་རྟག་སྟེ་གཞལ་བྱ་ཡིན་པའི་ཕྱིར། མཐུན་ཕྱོགས་ལ་ཁྱབ་པར་མཐོང་བ་སྒྲ་ཆོས་ཅན། རྩོལ་བ་ལས་བྱུང་སྟེ། མི་རྟག་པའི་ཕྱིར།
མི་མཐུན་ཕྱོགས་ལ་ཁྱབ་པར་མཐོང་བ་སྒྲ་ཆོས་ཅན། རྩོལ་བ་ལས་མ་བྱུང་སྟེ། མི་རྟག་པའི་ཕྱིར། གཉིས་ཀའི་ཕྱོགས་རེ་ལ་མཐོང་བ་སྒྲ་མི་རྟག་སྟེ་ལུས་ཅན་མ་ཡིན་པའི་ཕྱིར་ཞེས་པ་ལྟ་བུ་བཞིའོ། ། ལྷག་ལྡན་གྱི་མ་ངེས་པའི་རྟགས་ཀྱི་མཚན་ཉིད། གང་ཞིག ཕྱོགས་གཉིས་གང་རུང་ལ་མཐོང༌། གཉིས་ཀ་ལ་མ་མཐོང་ནས་ཁྱབ་པ་ལ་ཐེ་ཚོམ་བསྐྱེད་པ། དབྱེ་ན་ཡང་དག་ལྷག་ལྡན་དང་འགལ་བའི་ལྷག་ལྡན་གཉིས། གང་ཞིག
མཐུན་ཕྱོགས་ལ་མཐོང་མི་མཐུན་ཕྱོགས་ལ་མ་མཐོང་ནས་ཁྱབ་པ་ལ་ཐེ་ཚོམ་བསྐྱེད་པ་ནི་ཡང་དག་ལྷག་ལྡན་གྱི་མཚན་ཉིད་ཡིན་ནོ། ། མི་མཐུན་ཕྱོགས་ལ་ཡོད་ཀྱང་མ་མཐོང་བ་ནི་དཔེར་ན་ངག་སྨྲ་བའི་སྐྱེས་བུ་འདི་ཐམས་ཅད་མཁྱེན་པ་ ༼༤༥༧༽ མ་ཡིན་ཏེ། ངག་སྨྲ་བའི་ཕྱིར། མེད་ཀྱང་མི་འགལ་བ་ནི་ལྷ་བྱིན་གྱི་བུ་ཆུང་བ་འདི་ཆོས་ཅན། སྔོ་བསངས་མ་ཡིན་ཏེ། ལྷ་བྱིན་གྱི་བུ་ཡིན་པའི་ཕྱིར། འགལ་ཡང་མ་ངེས་པ་ནི་བྱས་པ་དང་རྟག་པ་འགལ་བར་མ་ངེས་པའི་ངོར་སྒྲ་མི་རྟག་སྟེ་བྱས་པའི་ཕྱིར་ཞེས་པ་ལྟ་བུ་སྟེ་ཆ་གསུམ་མོ། ། གང་ཞིག མི་མཐུན་ཕྱོགས་ལ་མཐོང་མཐུན་ཕྱོགས་མ་མཐོང་ནས་ཁྱབ་པ་ལ་ཐེ་ཚོམ་བསྐྱེད་པ་ནི་འགལ་བའི་ལྷག་ལྡན་གྱི་མཚན་ཉིད་ཡིན་ནོ། ། དབྱེ་ན་མཐུན་ཕྱོགས་ལ་ཡོད་ཀྱང་མ་མཐོང༌།
མེད་ཀྱང་མི་འགལ། འགལ་ཡང་མ་ངེས་པ་གསུམ་ནི་རིམ་པ་བཞིན་དུ་སྔར་གྱི་དཔེ་གསུམ་གྱི་བསྒྲུབ་བྱའི་ཆོས་བཟློག་པའོ། ། གསུམ་པ་འགལ་བའི་རྟགས་ཀྱི་མཚན་ཉིད། རྟགས་ཤེས་འདོད་ཆོས་ཅན་ལ་འགོད་ཚུལ་ལྟར་གྲུབ་པར་ངེས་པ་གང་ཞིག བཟློག་པས་ཁྱབ་པ་ངེས་པ། ངག་དོན་ནི། ཕྱོགས་ཆོས་གང་ཞིག མཐུན་ཕྱོགས་ལ་མེད་མི་ ༼༤༥༨༽ མཐུན་ཕྱོགས་ལ་ཡོད་པར་ངེས་པ་ནི་འགལ་བའི་རྟགས་ཀྱི་མཚན་ཉིད་ཡིན་ནོ། ། དེ་ནི་རྟགས་ཀྱི་སྐྱོན་རྗེས་སུ་འགྲོ་ལྡོག་གི་ཁྱབ་པ་ཕྱིན་ཅི་ལོག་ཏུ་ངེས་པ་དང་ལྡན་པས་སྐྱོན་ཅན་ཡིན་ནོ། ། དེ་སྐད་དུ་རྣམ་ངེས་ལས།
དེ་དག་ནི་མཐུན་པའི་ཕྱོགས་ཉིད་ལ་མེད་པ་དང༌། མི་མཐུན་ཕྱོགས་ལ་ཡོད་པའི་ཕྱིར་ཚུལ་གཉིས་མ་གྲུབ་པ་ཡིན་ཏེ། ཕྱིན་ཅི་ལོག་ཏུ་གྲུབ་པ་ཡིན་ནོ་ཞེས་བྱ་བའི་དོན་ཏོ། ། དེས་ན་འདི་དག་ཕྱིན་ཅི་ལོག་ཏུ་སྒྲུབ་པར་བྱེད་པའི་ཕྱིར་འགལ་བ་ཡིན་ནོ་ཞེས་གསུངས་པའི་ཕྱིར་རོ། ། དབྱེ་ན་དངོས་པོའི་སྒོ་ནས་དབྱེ་བ་དང་བརྗོད་འདོད་ཀྱི་སྒོ་ནས་དབྱེ་བ་དང་དབྱེ་བ་གཞན་དུ་འདོད་པ་དགག་པ་དང་གསུམ། དང་པོ་ལ་འབྲེལ་བའི་དབང་གིས་གཉིས་སུ་དབྱེ། སྦྱོར་བའི་སྒོ་ནས་གསུམ་དུ་དབྱེ། དང་པོ་མ་དམིགས་པའི་རྟགས་ནི་རྟགས་ཆོས་བདག་གཅིག་འབྲེལ་བ་ཡིན་པས་རང་བཞིན་གྱི་གཏན་ཚིགས་སུ་འདུས་པས་འབྲེལ་བའི་དབང་གིས་དབྱེ་ན་རང་བཞིན་དང་ ༼༤༥༩༽ འབྲས་བུའི་རྟགས་ཡང་དག་གཉིས་ཡིན་པས་དེ་བཟློག་པའི་འགལ་བའི་གཏན་ཚིགས་ཀྱང་གཉིས་ཉིད་ཡིན་ནོ། ། རང་བཞིན་འགལ་བ་ནི་དཔེར་ན་སྒྲ་ཆོས་ཅན། རྟག་སྟེ།
བྱས་པའི་ཕྱིར་ཞེས་པ་ལྟ་བུའོ། ། འབྲས་བུ་འགལ་བ་ནི་དུང་སྒྲ་འཛིན་པའི་རྩོལ་བྱུང་ཉན་ཤེས་མ་འཁྲུལ་བ་ཆོས་ཅན། རང་རྒྱུ་སྒྲ་རྟག་པ་སྔོན་དུ་སོང་སྟེ། རྩོལ་བྱུང་ཉན་ཤེས་ཡིན་པའི་ཕྱིར། ཞེས་པ་ལྟ་བུའོ། ། ཆོས་མཆོག་གིས། འདིར་ནི་བཙལ་མ་ཐག་ཏུ་བྱུང་བའི་ཤེས་པ་གཟུང་ཞེས་གསུངས་པ་བཞིན་ནོ། ། རྣམ་འགྲེལ་ལས། རང་བཞིན་འབྲས་བུ་བསྒྲུབ་དོན་དུ། ། གཏན་ཚིགས་གཉིས་དང་བཟློག་པ་གཉིས། །
ཞེས་དང༌། རང་འགྲེལ་ལས། རང་བཞིན་དང་འབྲས་བུ་དག་ཁོ་ན་བདག་ཉིད་འབྲེལ་བའི་ཕྱིར་གོ་བར་བྱེད་པ་དང༌། བཟློག་པ་ནི་ཕྱིན་ཅི་ལོག་ཏུ་བྱེད་པ་ཡིན་ནོ་ཞེས་བསྟན་པའི་ཕྱིར་མི་རྟག་སྟེ་བྱས་པའི་ཕྱིར་དང་བཙལ་མ་ཐག་ཏུ་བྱུང་བའི་ཕྱིར་ ༼༤༦༠༽ ཞེས་བྱ་བའི་གཏན་ཚིགས་གཉིས་དང༌། རྟག་སྟེ་བྱས་པའི་ཕྱིར་དང་བཙལ་མ་ཐག་ཏུ་བྱུང་བའི་ཕྱིར་ཞེས་འགལ་བ་གཉིས་སྟོན་ཏོ། ། ཞེས་གསུངས་པ་བཞིན་ནོ། ། གལ་ཏེ་འབྲས་རྟགས་དེ་འགལ་བ་མ་ཡིན་ཏེ། རྩོལ་བྱུང་རྟག་པའི་འབྲས་བུ་ཡིན་པའི་ཕྱིར་ཟེར་ན། རྩོལ་བྱུང་ཉན་ཤེས་དེ་ཆོས་ཅན། རང་རྒྱུ་སྒྲ་མི་རྟག་པའི་འབྲས་བུ་ཡིན་ཏེ།
རང་རྒྱུ་སྒྲའི་རྐྱེན་བཙལ་མ་ཐག་བྱུང་བའི་ཕྱིར། གལ་ཏེ་སྒྲ་རྟག་པའི་འབྲས་བུ་ཡིན་ན་སྒྲ་ཆོས་ཅན། རྐྱེན་མ་བཙལ་བའི་སྔ་རོལ་དུའང་ཐོས་པར་ཐལ། ཐོས་པ་གང་ཞིག་རྟག་པ་ཡིན་པའི་ཕྱིར། གལ་ཏེ་སྔར་བསྒྲིབས་པས་མི་ཐོས་སོ་ཞེ་ན། སྒྲིབ་བྱེད་དེས་ཡུལ་སྒྲ་ལ་ཕན་གནོད་བྱས་སམ་དབང་པོ་ལ་བྱས། དང་པོ་ལྟར་ན་སྒྲ་རྟག་པ་ཆོས་ཅན། ཁྱོད་ལ་སྒྲིབ་བྱེད་ཀྱིས་ཕན་གནོད་བྱེད་པ་འགལ་བར་ཐལ། ཁྱོད་འགྱུར་མེད་ཡིན་པའི་ཕྱིར། གལ་ཏེ་དབང་པོ་ལ་བསྐྱེད་ ༼༤༦༡༽ པས་སྒྲའི་ལྷན་ཅིག་བྱེད་པར་འགྱུར་རོ་ཞེ་ན།
དེ་ལྟ་ནའང་ལྷན་ཅིག་བྱེད་པ་དེས་སྒྲ་ལ་སྔར་མེད་ཀྱི་ཁྱད་པར་བསྐྱེད་ན་སྒྲ་དེ་མི་རྟག་པར་འགྱུར་ལ། མི་བསྐྱེད་ན་ལྷན་ཅིག་བྱེད་རྐྱེན་ཡང་མིན་པར་འགྱུར་རོ། ། འོ་ན་ཁྱེད་རང་ལྟར་ནའང་བུམ་གཟུགས་འཛིན་པ་ལ་རྩིག་པ་ལ་སོགས་པས་བསྒྲིབས་པ་འགལ་ལོ་ཞེ་ན། བུམ་གཟུགས་རྟག་པ་བསྒྲིབས་པར་འདོད་ན་བདེན་ཡང་བུམ་གཟུགས་ནི་མི་རྟག་པ་ཡིན་ལ། དེའི་སྐད་ཅིག་ཐམས་ཅད་མིག་ཤེས་ཀྱི་རྒྱུར་མི་འདོད་ཀྱི་རྐྱེན་གཞན་གཉིས་དང་ཚོགས་པ་བུམ་གཟུགས་ཁྱད་པར་ཅན་རྒྱུར་འདོད་ལ། དེ་རྐྱེན་གྱི་ཁྱད་པར་གྱིས་འགྱུར་བའི་ཕྱིར་འདི་མི་མཚུངས་སོ། ། ངག་དོན་ནི། ཤེས་བྱ་ཆོས་ཅན། སྒྲ་རྟག་པ་ལ་སྒྲིབ་བྱེད་མི་རུང་བ་བཞིན་དུ་བུམ་གཟུགས་མི་རྟག་པ་ལའང་སྒྲིབ་བྱེད་མི་རུང་བ་འདི་མི་མཚུངས་པར་ཐལ། བུམ་གཟུགས་མི་རྟག་པ་ནི་རྐྱེན་ལ་ལྟོས་ནས་རང་འབྲས་མིག་ཤེས་བསྐྱེད་པར་འགྱུར་བ་ཡིན་པའི་ཕྱིར།
༼༤༦༢༽ ངེད་ཀྱང་དེ་ལྟར་འདོད་ཅེ་ན། སྒྲ་ཆོས་ཅན། ཁྱོད་རྐྱེན་གྱི་ཁྱད་པར་གྱིས་ཐོས་མི་ཐོས་དེ་འདྲ་མི་འཐད་པར་ཐལ། ཁྱོད་འགྱུར་བ་མེད་པ་ཡིན་པའི་ཕྱིར། གཉིས་པ་རྟགས་ཡང་དག་དེ་སྦྱོར་བའི་སྒོ་ནས་རང་བཞིན་དང་འབྲས་བུ་དང་མི་དམིགས་པའི་རྟགས་ཡང་དག་དང་གསུམ་དུ་འབྱེད་ན་དེ་བཟློག་པའི་འགལ་བའི་རྟགས་ཀྱང་གསུམ་དུ་འགྱུར་ཏེ། དེ་དག་བཟློག་པ་ཉིད་འགལ་བ་ཡིན་པའི་ཕྱིར་རོ། ། གཉིས་པ་བརྗོད་འདོད་ཀྱི་སྒོ་ནས་དབྱེ་བ་ནི་བོད་ཀྱི་རྟོག་གེ་པ་འགའ་ཞིག རྣམ་ངེས་ལས། དེ་ནི་རེས་འགའ་ཆོས་ཀྱི་སྒོ་ནས་སམ། ཆོས་ཅན་གྱི་སྒོ་ནས་སམ།
དེའི་ཁྱད་པར་གྱི་སྒོ་ནས་བྱེད་པའི་ཕྱིར་དེས་ཐ་སྙད་དུ་བྱེད་དོ། ། ཞེས་གསུངས་པ་ལ་བརྟེན་ནས་ཆོས་ཀྱི་ངོ་བོ་འགོག་པ་དཔེར་ན་སྒྲ་ཆོས་ཅན། རྟག་སྟེ། བྱས་པའི་ཕྱིར། ཆོས་ཅན་གྱི་ངོ་བོ་འགོག་པ་དཔེར་ན་དངོས་པོར་གྱུར་པའི་ནམ་མཁའ་ཆོས་ཅན། རྟག་སྟེ། མ་བྱས་པའི་ཕྱིར། ༼༤༦༣༽ ཆོས་ཀྱི་ཁྱད་པར་འགོག་པ་དཔེར་ན་མིག་སོགས་ཆོས་ཅན། འདུས་པ་མ་ཡིན་པའི་ཡུལ་ཅན་གཞན་གྱི་དོན་བྱེད་དེ། འདུས་ཤིང་བསགས་པ་ཡིན་པའི་ཕྱིར།
ཆོས་ཅན་གྱི་ཁྱད་པར་འགོག་པ་དཔེར་ན་མིག་སོགས་འདུས་པ་མ་ཡིན་པའི་ཡུལ་ཅན་ཆོས་ཅན། གཞན་དོན་བྱེད་དེ། འདུས་ཤིང་བསགས་པའི་ཕྱིར་ཞེས་པ་ལྟ་བུ་སྟེ། དེ་ལྟ་བུའི་དབྱེ་བས་དོན་ལ་འགལ་རྟགས་ཐ་དད་པ་བཞི་ཡིན་ཞེས་ཟེར་བ་ནི་རིགས་པ་གཞུང་དང་མི་འཕྲོད་པས་ལེགས་པ་མ་ཡིན་ནོ། ། རང་ལུགས་ནི་བརྗོད་འདོད་ཀྱི་སྟོབས་ཀྱིས་ལ་ལར་དངོས་སུ་འགལ་བ་བརྗོད་པ་ནི་མི་རྟག་པའི་སྒྲ་རྟག་ཅེས་བརྗོད་པ་ལྟ་བུའོ། ། ལ་ལར་བརྗོད་པའི་ཤུགས་ཀྱིས་འགལ་བ་བདག་རྟག་པ་བྱེད་པ་པོ་ཡིན་ནོ་ཞེས་བརྗོད་པ་ལྟ་བུའོ། ། ལ་ལར་ཆོས་ཀྱི་ཁྱད་པར་གྱི་སྒོ་ནས་བརྗོད་པ་མིག་སོགས་འདི་དག་ནི་འདུས་པ་མ་ཡིན་པའི་ཡུལ་ཅན་གཞན་གྱི་དོན་ཡིན་ཞེས་བརྗོད་པ་ལྟ་བུ་དང༌། ལ་ལར་ཆོས་ཅན་གྱི་ཁྱད་པར་གྱི་སྒོ་ནས་བརྗོད་པ་མིག་ལ་སོགས་པ་འདུས་པ་མ་ཡིན་པའི་དོན་དག་ནི་གཞན་གྱི་དོན་དུ་འགྱུར་བ་ཡིན་ནོ་ ༼༤༦༤༽ ཞེས་པ་ལྟ་བུ་སྟེ། སྒྲའི་བརྗོད་ཚུལ་གྱི་སྒོ་ནས་ཐ་དད་དུ་ཕྱེ་བ་ཙམ་དུ་ཟད་པ་ཡིན་གྱི་ཞེ་འདོད་ཀྱི་ཚོགས་དོན་ཐ་དད་པའི་སྒོ་ནས་ཐ་དད་དུ་ཕྱེ་བ་མ་ཡིན་ཏེ། ཆོས་དང་ཆོས་ཅན་གྱི་ཁྱད་པར་འགོག་པ་ནི་ཞེ་འདོད་ཀྱི་ཚོགས་དོན་གཅིག་ཡིན་པའི་ཕྱིར་རོ། །
དེ་སྐད་དུ་རྣམ་ངེས་ལས། དེའི་ཐ་དད་པ་ནི་སྦྱོར་བའི་བྱེ་བྲག་ལས་ཏེ། ལ་ལར་དངོས་སུ་བརྗོད་པ་དང༌། ལ་ལར་ཤུགས་ཀྱིས་བརྗོད་པར་འདོད་པས་ཆོས་དང་ཆོས་ཅན་གྱི་ཁྱད་པར་ཉེ་བར་བཞག་པས་ཡིན་ནོ་ཞེས་དང༌། འདི་ཉིད་ལྟོས་པ་ལས་ཆོས་དང་ཆོས་ཅན་གྱི་ཁྱད་པར་དུ་བཤད་པ་ཡིན་ཏེ། འདི་དག་ནི་འདུས་པ་མ་ཡིན་པའི་ཡུལ་ཅན་གཞན་གྱི་དོན་ཡིན་ནོ་ཞེས་བརྗོད་པ་ནི་ཆོས་ཀྱི་ཁྱད་པར་དུ་ཉེ་བར་གཟུང་བའི་ཕྱིར་དེ་དེའི་ཁྱད་པར་ཡིན་ལ། མིག་ལ་སོགས་པ་འདུས་པ་མ་ཡིན་པའི་དོན་དག་ནི་གཞན་གྱི་དོན་དུ་འགྱུར་བ་ཡིན་ནོ་ཞེས་བྱ་བ་ནི་ཆོས་ཅན་གྱི་ཁྱད་པར་ཡིན་ནོ། ། དེ་ལྟར་རྣམ་པར་ ༼༤༦༥༽ གཞག་པ་ཙམ་ཞིག་ཐ་དད་པར་ཟད་ཀྱི་དོན་ནི་མ་ཡིན་ནོ་ཞེས་དང༌། འགལ་བ་ནི་ཐམས་ཅད་དུ་སྤྱི་དེ་ཕྱིན་ཅི་ལོག་བྱེད་པ་ཁོ་ནའི་ཕྱིར་རོ། ། དེ་ནི་རེས་འགའ་ཆོས་ཀྱི་སྒོ་ནས་སམ་ཞེས་སོགས་གསུངས་པའི་དོན་བསྡུ་ན་བརྗོད་འདོད་ཀྱི་སྟོབས་ཀྱིས་རེས་འགའ་ནམ་མཁའ་ཆོས་ཅན།
རྟག་དངོས་ཡིན་ཏེ། མ་བྱས་པའི་ཕྱིར་ཞེས་ཆོས་ཀྱི་ངོ་བོ་འགོག་པའི་སྒོ་ནས་བརྗོད། རེས་འགའ་དངོས་གྱུར་གྱི་ནམ་མཁའ་ཆོས་ཅན། རྟག་སྟེ། མ་བྱས་པའི་ཕྱིར་ཞེས་ཆོས་ཅན་གྱི་ངོ་བོ་འགོག་པའི་སྒོ་ནས་བརྗོད་པས་བརྗོད་ཚུལ་ཐ་དད་ཀྱང༌། ཞེ་འདོད་ཀྱི་བསྒྲུབ་བྱ་ནམ་མཁའ་རྟག་དངོས་འགོག་པས་ཆོས་ཀྱི་ངོ་བོ་འགོག་པར་དོན་གཅིག་གོ ། ཡང་བརྗོད་འདོད་ཀྱི་སྟོབས་ཀྱིས་རེས་འགའ་མིག་སོགས་ཆོས་ཅན། འདུས་པ་མ་ཡིན་པའི་ཡུལ་ཅན་གཞན་གྱི་དོན་བྱེད་དེ། ཞེས་ཆོས་ཀྱི་ཁྱད་པར་གྱི་སྒོ་ནས་བརྗོད། རེས་འགའ་མིག་སོགས་འདུས་པ་མ་ཡིན་པའི་ ༼༤༦༦༽ ཡུལ་ཅན་ཆོས་ཅན།
གཞན་དོན་བྱེད་དེ། འདུས་ཤིང་བསགས་པའི་ཕྱིར་ཞེས་ཆོས་ཅན་གྱི་ཁྱད་པར་གྱི་སྒོ་ནས་བརྗོད་པས་བརྗོད་ཚུལ་ཐ་དད་ཀྱང་ཞེ་འདོད་ཀྱི་བསྒྲུབ་བྱ་མིག་སོགས་བདག་དོན་བྱེད་པ་འགོག་པས་ཆོས་ཀྱི་ཁྱད་པར་འགོག་པར་དོན་གཅིག་གོ ། འདི་ནི་ཁོ་བོའི་ལེགས་བཤད་ཡིན་ནོ། ། གལ་ཏེ་སྦྱོར་བའི་བྱེ་བྲག་གིས་འགལ་བའི་རྟགས་ཐ་དད་པ་ཡིན་ན་ཡང་དག་ལའང་ཅི་སྟེ་མི་འབྱེད། རྒྱུ་མཚན་མཚུངས་སོ་ཞེ་ན། ཕྱེ་ནའང་སྐྱོན་མེད་མོད་ཀྱི་བྱེད་པ་ཆུང་བའི་ཕྱིར་བཏང་སྙོམས་སུ་མཛད་དོ། ། རྣམ་ངེས་ལས། འགལ་བ་བཞིན་དུ་གཏན་ཚིགས་ཀྱང་ཅི་སྟེ་ཐ་མི་དད་ཅེ་ན། རྣམ་པར་འབྱེད་པ་ལ་སུས་འགོག་ཅེས་སོ། ། གསུམ་པ་དབྱེ་བ་གཞན་དུ་འདོད་པ་དགག་པ་ནི་གྲངས་ཅན་ནི་མིག་སོགས་ཆོས་ཅན།
འདུས་པ་མ་ཡིན་པ་གཞན་གྱི་དོན་བྱེད་དེ། འདུས་ཤིང་བསགས་པའི་ཕྱིར། མལ་ཆ་དང་སྟན་བཞིན་ནོ། ། ཞེས་འགོད་པ་ལྟ་བུ་འདོད་པ་ལ་ ༼༤༦༧༽ གནོད་པར་བྱེད་པའི་འགལ་བ་གསུམ་པ་ཡང་ཡོད་པ་མ་ཡིན་ནམ། དེ་རྣམ་འགྲེལ་འདིར་ཅིའི་ཕྱིར་མ་སྨྲས་ཞེ་ན། དེ་ནི་རང་གི་བསྒྲུབ་བྱ་ཕྱིན་ཅི་ལོག་ཏུ་སྒྲུབ་པར་བྱེད་པ་རང་བཞིན་དང་འབྲས་བུ་འགལ་བ་གཉིས་ཀྱི་ནང་དུ་འདུས་པའི་ཕྱིར་དེ་གཉིས་ལས་ཐ་དད་པར་མ་བསྟན་ཏོ། ། སྨྲས་པ་ཁོ་ན་བསྒྲུབ་པར་བྱ་བ་མ་ཡིན་ནམ། དེ་ཇི་སྙེད་བསྒྲུབ་བྱ་ཕྱིན་ཅི་ལོག་ཏུ་བསྒྲུབ་པའི་སྒོ་ནས་དེ་གཉིས་ལས་ཐ་དད་པ་མ་ཡིན་ཞེ་ན། གཏན་ཚིགས་དེའི་ཞེ་འདོད་ཀྱི་བསྒྲུབ་བྱ་དང་ངག་ཏུ་སྨྲས་པའི་བསྒྲུབ་བྱ་གཉིས་གཏན་ཚིགས་དེའི་བསྒྲུབ་བྱར་མཚུངས་པའི་ཕྱིར་རང་བཞིན་དང་འབྲས་བུ་འགལ་བ་གཉིས་སུ་མ་འདུས་པའི་གཞན་དོན་བསྒྲུབ་པའི་འགལ་བ་སོགས་འགལ་བ་གསུམ་པ་རྣམ་འགྲེལ་འདིར་སློབ་དཔོན་གྱིས་མི་བཞེད་དོ། ། ངག་དོན་ནི།
རང་བཞིན་དང་འབྲས་བུ་འགལ་བ་གཉིས་སུ་མ་འདུས་པའི་གཞན་དོན་བསྒྲུབ་པའི་འགལ་བ་གསུམ་པ་རྣམ་འགྲེལ་འདིར་སློབ་དཔོན་གྱིས་མི་བཞེད་དེ། འདུས་བསགས་ ༼༤༦༨༽ ཀྱིས་མིག་སོགས་འདུས་པ་མ་ཡིན་པ་གཞན་དོན་བྱེད་པར་བསྒྲུབ་པའི་ཞེ་འདོད་ཀྱི་བསྒྲུབ་བྱ་དང་ངག་ཏུ་སྨྲས་པའི་བསྒྲུབ་བྱ་གཉིས་དེའི་བསྒྲུབ་བྱར་མཚུངས་པའི་ཕྱིར་རོ། ། དེ་སྐད་དུ་རིགས་པའི་ཐིགས་པ་ལས། འདོད་པ་ལ་གནོད་པར་བྱེད་པ་འགལ་བ་གསུམ་པ་ཡང་ཡོད་པ་མ་ཡིན་ནམ། དཔེར་ན། འདུས་པའི་ཕྱིར། མིག་ལ་སོགས་པ་ནི་གཞན་གྱི་དོན་བྱེད་པ་ཉིད་དེ། མལ་ཆ་དང་སྟན་ལ་སོགས་པའི་ཡན་ལག་བཞིན་ནོ། ། ཞེས་བྱ་བ་ལྟ་བུ་ཡིན་ནོ། ། དེ་ནི་འདུས་པ་མ་ཡིན་པ་གཞན་གྱི་དོན་བྱེད་པ་ཉིད་དུ་འདོད་དེ།
ཕྱིན་ཅི་ལོག་ཏུ་བསྒྲུབ་པའི་ཕྱིར་འགལ་བའོ། ། དེ་ཅིའི་ཕྱིར་མ་སྨྲས་ཞེ་ན། འདི་གཉིས་ཁོ་ནའི་ནང་དུ་འདུས་པའི་ཕྱིར་དེ་ནི་བསྒྲུབ་པར་བྱ་བ་ལོག་པར་སྒྲུབ་པས་འདི་གཉིས་དང་ཐ་དད་མ་ཡིན་ནོ། ། འདོད་པ་དང་སྨྲས་པ་གཉིས་ལ་བསྒྲུབ་པར་བྱ་བ་ཉིད་དུ་ནི་བྱེ་བྲག་ཅི་ཡང་མེད་དོ། ། ཞེས་གསུངས་པ་བཞིན་ནོ། ། ཆོས་མཆོག་གིས། མིག་ལ་སོགས་པ་ནི་རྡུལ་ ༼༤༦༩༽ ཕྲ་རབ་བསགས་པའི་ངོ་བོ་ཡིན་པ་དེ་བས་ན། འདུས་པའི་ངོ་བོ་ཞེས་སྨྲོས་སོ། ། ཞེས་དང༌། མིག་ལ་སོགས་པ་གང་དག་ཡིན་པ་རྣ་བ་ལ་སོགས་པ་དེ་ནི་ཞེས་གསུངས་སོ། །
རྟགས་དང་རྟགས་ཀྱི་སྐྱོན་ཡོན་དེ་ལྟར་ཡིན་ན། དཔེའི་སྐྱོན་དང་ཡོན་ཏན་ཡང་ཇི་ལྟ་བུ་ཞེ་ན། དཔེ་བཀོད་པ་གཞིར་བྱས་ནས་དོན་མཚོན་པར་བྱེད་ནུས་པའི་ཆ་ནི་དཔེའི་ཡོན་ཏན་ཡིན་ལ། དོན་མཚོན་པར་བྱེད་མི་ནུས་པའི་ཆ་དེ་དཔེའི་སྐྱོན་ཡིན་ནོ། ། དེ་སྐད་དུ་ཆོས་མཆོག་གིས། འདི་ལྟར་གང་སྨྲོས་པ་རྣམས་སྒྲུབ་པར་བྱ་བའི་ཕྱིར་དཔེ་བླངས་པ་ཡང་རང་གི་འབྲས་བུ་སྒྲུབ་པར་བྱེད་མི་ནུས་པ་དེ་དཔེའི་ཉེས་པ་ཡིན་ནོ་ཞེས་ཤུགས་ཀྱིས་བསྟན་པ་ཡིན་ནོ་ཞེས་གསུངས་པའི་ཕྱིར་རོ། ། གང་རྟག་ན་མ་བྱས་དཔེར་ན་ནམ་མཁའ་བཞིན། སྒྲ་ནི་བྱས་སོ་ཞེས་བརྗོད་པ་ན་ནམ་མཁའ་ནི་དཔེ་ཡོན་ཏན་ཅན་ཡིན་ལ། ནམ་མཁས་གང་རྟག་ཚད་མ་བྱས་པར་མཚོན་ནུས་པའི་ཆ་དང་དཔེ་ནམ་མཁའ་ ༼༤༧༠༽ མ་བྱས་རྟག་པ་དང་ལྡན་པའི་ཆ་ནི་དཔེའི་ཡོན་ཏན་ཡིན་ནོ། ། དཔེའི་སྐྱོན་ལ་དབྱེ་ན།
དཔེ་བསྒྲུབ་བྱའི་ཆོས་ཀྱིས་སྟོང་པའི་ཆ། དཔེ་སྒྲུབ་བྱེད་ཀྱིས་སྟོང་པའི་ཆ་དང༌། དཔེ་བསྒྲུབ་བྱའི་ཆོས་དང་རྟགས་གཉིས་ཀས་སྟོང་པའི་ཆ་དང༌། དཔེ་རྗེས་འགྲོ་དང་ལྡོག་པ་ལ་ཐེ་ཚོམ་ཟ་བའི་ཆ་རྣམས་སོ། ། དང་པོ་གསུམ་ནི། སྒྲ་ཆོས་ཅན། རྟག་སྟེ། ལུས་ཅན་མ་ཡིན་པའི་ཕྱིར། དཔེར་ན་ལས་བཞིན། རྡུལ་ཕྲ་རབ་བཞིན།
བུམ་པ་བཞིན་ཞེས་པ་ནི་ལས་རྟག་པས་སྟོང༌། རྡུལ་ཕྲ་རབ་ལུས་ཅན་མ་ཡིན་པས་སྟོང༌། རྟག་པས་སྟོང་པར་མི་བརྗོད་པ་ནི་བྱེ་བྲག་པའི་འདོད་པ་དང་བསྟུན་པ་ཡིན་ནོ། ། བུམ་པ་རྟག་པ་དང་ལུས་ཅན་མ་ཡིན་པ་གཉིས་ཀས་སྟོང་སྟེ། མི་རྟག་པ་དང་ལུས་ཅན་ཡིན་པའི་ཕྱིར་རོ། ། དེ་སྐད་དུ་རིགས་ཐིགས་ལས། འདིས་ནི་དཔེའི་ཉེས་པ་རྣམས་ཀྱང་བསལ་བ་ཡིན་ཏེ། དཔེར་ན་སྒྲ་ནི་རྟག་པ་སྟེ། ལུས་ཅན་ ༼༤༧༡༽ མ་ཡིན་པའི་ཕྱིར། ལས་དང་རྡུལ་ཕྲ་རབ་དང་བུམ་པ་བཞིན་ནོ། །
ཞེས་བྱ་བ་ནི་བསྒྲུབ་པར་བྱ་བ་དང་སྒྲུབ་པར་བྱེད་པའི་ཆོས་དང་གཉིས་ཀ་མེད་པ་ཡིན་ནོ་ཞེས་གསུངས་པ་དང༌། དེའི་འགྲེལ་པར་ཆོས་མཆོག་གིས་བཤད་པ་བཞིན་ནོ། ། ཡང་དཔེ་བསྒྲུབ་བྱའི་ཆོས་དང་རྟགས་དང་གཉིས་ཀ་ལ་ཐེ་ཚོམ་ཟ་བ་ནི་དཔེར་ན་ངག་སྨྲ་བའི་ཕྱིར་ཆགས་སོགས་དང་ལྡན་པ་ཡིན་ཏེ། ལམ་པོ་ཆེའི་མི་བཞིན། ཆགས་སོགས་དང་ལྡན་པའི་ཕྱིར་འཆི་བའི་ཆོས་ཅན་ཡིན་ཏེ། ལམ་པོ་ཆེའི་མི་བཞིན། ཆགས་སོགས་དང་ལྡན་པའི་ཕྱིར་ཐམས་ཅད་མཁྱེན་པ་མིན་ཏེ། ལམ་པོ་ཆེའི་མི་བཞིན་ནོ། ། དེ་སྐད་དུ་རིགས་ཐིགས་ལས། དེ་བཞིན་དུ་བསྒྲུབ་པར་བྱ་བའི་ཆོས་ལ་ཐེ་ཚོམ་ཟ་བ་ལ་སོགས་པ་ཡང་དཔེར་ན་སྨྲ་བའི་ཕྱིར་ན།
འདོད་ཆགས་ལ་སོགས་པ་དང་ལྡན་པ་ཡིན་ཏེ། ལམ་པོ་ཆེའི་མི་བཞིན་ནོ་ཞེས་བྱ་བ་དང༌། མི་འདི་ནི་འདོད་ཆགས་ལ་ ༼༤༧༢༽ སོགས་པ་དང་ལྡན་པའི་ཕྱིར། འཆི་བའི་ཆོས་ཅན་ཡིན་ཏེ། ལམ་པོ་ཆེའི་མི་བཞིན་ནོ་ཞེས་བྱ་བ་དང༌། འདོད་ཆགས་ལ་སོགས་པ་དང་ལྡན་པའི་ཕྱིར། ཐམས་ཅད་མཁྱེན་པ་མ་ཡིན་ཏེ། ལམ་པོ་ཆེའི་མི་བཞིན་ནོ་ཞེས་བྱ་བ་ལྟ་བུ་ཡིན་ནོ་ཞེས་གསུངས་པ་བཞིན་ནོ། ། དཔེ་ལ་རྗེས་འགྲོ་མེད་པ་དང་དཔེ་ལ་རྗེས་འགྲོ་མ་བསྟན་པ་ནི་དཔེར་ན་གང་ངག་སྨྲ་བ་དེ་ཆགས་སོགས་དང་ལྡན་པ་ཡིན་ཏེ། འདོད་པའི་མི་བཞིན།
བྱས་པའི་ཕྱིར་སྒྲ་ནི་མི་རྟག་སྟེ་བུམ་པ་བཞིན་ནོ། ། དེ་སྐད་དུ་རིགས་པའི་ཐིགས་པ་ལས། རྗེས་སུ་འགྲོ་བ་མེད་པ་དང་རྗེས་སུ་འགྲོ་བ་རབ་ཏུ་མ་བསྟན་པ་ནི་དཔེར་ན་གང་སྨྲ་བ་དེ་ནི་འདོད་ཆགས་ལ་སོགས་དང་ལྡན་པ་སྟེ། འདོད་པའི་མི་བཞིན་ཞེས་བྱ་བ་དང༌། ཞེས་གསུངས་པ་བཞིན་ནོ། ། དེ་ནི་རྒྱས་པར་རིགས་ཐིགས་རྩ་འགྲེལ་ལས་ཤེས་པར་མཛོད་ཅིག་ཤེས་ལྡན་དོན་གཉེར་རྣམས། ཞེས་གདམས་པའོ། ། གསུམ་པ་རྟགས་དེ་དག་གི་ ༼༤༧༣༽ ངེས་པ་ལ་མཐའ་འགོག་པ་ནི། རྟགས་ལ་མཐའ་གཞན་འགོག་པའི་ངེས་པ། རྟགས་སུ་བཀོད་ཚད་ལ་ཕྱོགས་ཆོས་གྲུབ་མ་གྲུབ་གཉིས་སུ་ངེས་ལ།
ཕྱོགས་ཆོས་གྲུབ་པ་ལ་བསྒྲུབ་བྱ་འགྲུབ་ངེས། འགོག་ངེས། གཉིས་ཀར་མ་ངེས་པ་དང་གསུམ་སྟེ་བཞིར་ངེས་པས་རྟགས་སུ་བཀོད་པ་ལ་མ་གྲུབ་པ་དང༌། ཡང་དག་པ་དང༌། འགལ་བ་དང༌། མ་ངེས་པ་དང་བཞི་རུ་ངེས། རྟགས་སུ་བཀོད་པ་བཞི་པོ་ལ་མ་གྲུབ་པས་ཆོས་ཅན་གྱི་སྟེང་དུ་ཐེ་ཚོམ་བསྐྱེད་མི་ནུས་ལ། མ་ངེས་པས་དེ་ལ་བརྟེན་ནས་ཐེ་ཚོམ་བསྐྱེད། འགལ་བས་མི་འདོད་པའི་ངེས་པ་བསྐྱེད། ཡང་དག་གིས་འདོད་པའི་ངེས་པ་བསྐྱེད་པ་སྟེ།
ནུས་པ་བཞི་ཡོད་དེ། སློབ་དཔོན་ཕྱོགས་གླང་གིས། ཕྱོགས་ལ་མཐུ་མེད་སོམ་ཉི་དང༌། ། མི་འདོད་འདོད་པའི་ངེས་སྒྲུབ་བྱེད། ། ཅེས་གསུངས་པའི་ཕྱིར་རོ། ། གཉིས་པ་དེས་རྟོགས་པའི་བསྒྲུབ་བྱ་ལ། མཚན་ཉིད་དགོད་པ་དང༌།
༼༤༧༤༽ མཚན་གཞི་ངོས་བཟུང་བ་དང༌། ཕྱོགས་ལ་གནོད་པའི་བསལ་བ་བརྗོད་པ་དང་གསུམ། དང་པོ་ལ་རྣམ་གཅོད་ལ་ལྟོས་ཏེ་ལྔར་བསྟན།
ཡོངས་གཅོད་ལ་ལྟོས་ཏེ་གཅིག་ཏུ་སྒྲུབ། དེ་ལ་རྩོད་པ་སྤང་བ་དང་གསུམ། དང་པོ་ནི་ཚད་མ་མདོ་ལས། ངོ་བོ་ཁོ་ན་བསྟན་བྱ་བ། ། རང་ཉིད་འདོད་དང་མ་བསལ་བ། ། ཞེས་བསྒྲུབ་བྱའི་མཚན་ཉིད་ཆོས་ལྔ་ལྡན་དུ་གསུངས་པས་བསྒྲུབ་བྱ་ཡང་དག་གི་མཚན་ཉིད་ངོ་བོ་ལ་སོགས་པའི་ཆོས་ལྔ་ཡིན་པའི་ཚུལ་གྱིས་ཚང་བ། དེ་ལ་ངོ་བོ་ནི་ཡོངས་གཅོད་ཚད་མས་ངེས་པའི་ཚུལ་གྱིས་མ་གྲུབ་པ་རྣམ་གཅོད་ངེས་པའི་ཚུལ་གྱིས་གྲུབ་ཟིན་མ་བརྗེད་པ་གཅོད། འདོད་པ་ནི་ཡོངས་གཅོད་རྒོལ་བས་ཞེ་བས་བསྒྲུབ་བྱར་འདོད་པ། རྣམ་གཅོད་ཞེ་བས་མི་འདོད་པ་གཅོད། རང་ཉིད་ནི་རྒོལ་བས་བསྒྲུབ་བྱར་ཁས་བླངས་པ།
རྣམ་གཅོད་རྒོལ་བས་བསྒྲུབ་བྱར་ཁས་མ་བླངས་པ་བསྟན་བཅོས་ལས་བཤད་པ་ཐམས་ཅད་གཅོད། མ་བསལ་བ་ནི་བསལ་བ་བཞི་མ་ཞུགས་པ། ༼༤༧༥༽ རྣམ་གཅོད་བསལ་བ་བཞི་ཞུགས་པ་གཅོད་དོ། ། ཁོ་ན་ནི་སྒྲུབ་བྱེད་དུ་མ་བཀོད་པ། དེ་རྣམས་ནི་གང་ལ་བསྒྲུབ་བྱར་སོང་བའི་རྒོལ་བའི་ངོར་ཡིན་ནོ། ། གཉིས་པ་ནི་རིགས་པའི་སྒོར་བསྒྲུབ་བྱར་འདོད་པ་ཕྱོགས་ཡིན་ནོ། ། ཞེས་གསུངས་པའི་རྗེས་སུ་འབྲངས་ན་བསྒྲུབ་བྱར་འོས་པ་རྒོལ་བས་བསྒྲུབ་བྱར་ཁས་བླངས་པ་ནི་ཕྱོགས་ཡང་དག་གི་མཚན་ཉིད་ཡིན་ནོ། ། ཁས་བླངས་པ་ནི་དངོས་སམ་ཤུགས་ཀྱིས་ཁས་བླངས་པའོ། ། དེ་ལ་བསྒྲུབ་བྱར་ཁས་བླངས་པས་ངོ་བོ་དང་རང་ཉིད་དང་འདོད་པ་དང་ཁོ་ནའི་དོན་འཕངས། བསྒྲུབ་བྱར་འོས་པས་མ་བསལ་བའི་དོན་འཕངས་སོ། །
གསུམ་པ་ནི། དེ་ལྟ་བུའི་མཚན་ཉིད་འདི་གློ་བུར་བའི་རྗེས་དཔག་ལ་མ་ཁྱབ་སྟེ། ཁས་བླངས་པ་མེད་པའི་ཕྱིར་ཞེ་ན། དེ་ལྟ་བུའི་རྩོད་པས་གནོད་པ་མེད་དེ། དེའི་ཚེ་དངོས་སུ་ཁས་བླངས་པ་མེད་ཀྱང་སྒྲུབ་བྱེད་གློ་བུར་བ་ཡིན་པས་བསྒྲུབ་བྱའང་གློ་བུར་དུ་འདོད་པའི་ཕྱིར་དཔེར་ན་དུ་བ་གློ་བུར་བ་མཐོང་བས་བསྒྲུབ་བྱ་ ༼༤༧༦༽ མེ་གློ་བུར་བ་ཁས་ལེན་པ་བཞིན་ནོ། ། སྐབས་སུ་མ་བབས་པ་དམ་བཅའ་བ་ལ་ཁྱབ་ཆེས་ཏེ། དཔེར་ན་སྒྲ་རྟག་མི་རྟག་དྲིས་པ་ན་ལ་མེ་ལྡན་ནོ་ཞེས་དམ་བཅའ་བའང་བསྒྲུབ་བྱར་ཐལ། ཁས་བླངས་པའི་ཕྱིར། འདོད་ན། དེ་ཚར་གཅད་མ་ཡིན་པར་འགྱུར་རོ་ཞེ་ན།
དེ་ལྟ་བུའི་རྩོད་པས་གནོད་པ་མེད་དེ། བསྒྲུབ་བྱར་འོས་པ་བསྒྲུབ་བྱར་ཁས་བླངས་པ་ཡིན་ན་བསྒྲུབ་བྱ་ཡིན་མོད་ཀྱི་ཆ་གཞན་གྱི་སྒོ་ནས་ཚར་གཅད་དུ་འགྱུར་བ་མི་འགལ་བའི་ཕྱིར། བསྒྲུབ་བྱ་ལ་ཁས་བླངས་པ་དགོས་ན་རྟགས་ལའང་ཁས་བླངས་པ་དགོས་པར་མཚུངས་སོ་ཞེ་ན། མི་མཚུངས་ཏེ། ཚུལ་གསུམ་ངེས་ན་ཁས་མ་བླངས་ཀྱང་རྟགས་ཡིན་ལ། ཚུལ་གསུམ་མ་ངེས་ན་ཁས་བླངས་ཀྱང་རྟགས་ཡང་དག་མ་ཡིན་ཞིང༌། བསྒྲུབ་བྱ་ལ་དངོས་སམ་སྐབས་ཀྱིས་ཁས་བླངས་ནས་རྟགས་ཀྱིས་བསྒྲུབ་པའི་ཕྱིར། གཉིས་པ་མཚན་གཞི་ངོས་བཟུང་བ་ནི། ལོ་ཙཱ་བ་བློ་ལྡན་ན་རེ། བརྟགས་པའི་ ༼༤༧༧༽ ཚོགས་དོན་བསྒྲུབ་བྱའི་མཚན་གཞི་ཡིན་ཏེ།
གྲུབ་བསལ་མེད་པ་ཞིག་བསྒྲུབ་བྱར་ཁས་བླངས་ན། སྒྲ་རྟག་པར་དམ་བཅས་པའང་སྐྱོན་མེད་དུ་འགྱུར་བའི་ཕྱིར་ཟེར་བ་འཁྲུལ་ཏེ། སྒྲ་དོན་རྐྱང་པ་ལ་དགག་སྒྲུབ་བྱས་པས་རང་མཚན་མི་འགྲུབ་པའི་ཕྱིར་ཞེས་བཤད་ཟིན་ཏོ། ། ཕྱ་པ་ན་རེ། ཚོགས་དོན་དངོས་པོ་ལ་གནས་པ་བསྒྲུབ་བྱའི་མཚན་གཞི་ཡིན་གྱི་སྒྲ་རྟག་པ་ལ་སོགས་པ་བསྒྲུབ་བྱ་མ་ཡིན་ཏེ། ཚད་མས་བསལ་བ་འཇུག་སྲིད་པའི་ཕྱིར་དང་རྟགས་ཀྱི་ནུས་ཡུལ་མ་ཡིན་པའི་ཕྱིར་ཟེར་བ་འཁྲུལ་ཏེ། བསལ་པའི་དོན་དམ་བཅས་ཙམ་ཉིད་ན་བསལ་བ་དྲན་རུང་ལ་བརྗོད་པའི་ཕྱིར་དང༌། རྟགས་ཀྱི་ནུས་ཡུལ་མ་ཡིན་པས་བསྒྲུབ་བྱ་མ་ཡིན་ན་གཙོ་བོ་བདག་དོན་བྱེད་པ་དང་བུམ་པ་སྐྱེས་བུ་གཉིས་བཅས་ལ་སོགས་པ་བསྒྲུབ་བྱར་མི་འགྱུར་བའི་ཕྱིར་དང༌། སློབ་དཔོན་གྱིས་དོན་རང་མཚན་ལ་དགག་སྒྲུབ་མི་བྱེད་པར་སྒྲ་དོན་ལ་བྱེད་པར་གསུངས་པའི་ཕྱིར་རོ། ། མདོར་ན་ཤེས་བྱ་ཆོས་ཅན།
བསྒྲུབ་བྱའི་མཚན་ ༼༤༧༨༽ གཞི་དངོས་པོའམ་བཏགས་པ་བར་ཕྱེ་སྟེ་བསྒྲུབ་པ་འཁྲུལ་ཏེ། དོན་རང་མཚན་ལ་དངོས་སུ་དགག་སྒྲུབ་མི་ནུས་པའི་ཕྱིར་དང༌། སྒྲ་དོན་རྐྱང་པ་ལ་དགག་སྒྲུབ་བྱས་པས་དོན་རང་མཚན་མི་འཐོབ་པའི་ཕྱིར་རོ། ། རང་ལུགས་ནི་སྒྲ་དོན་ལ་རང་མཚན་དུ་འཁྲུལ་བ་སྣང་བརྟག་སོ་སོར་མ་ཕྱེ་བའི་སྒྲ་མི་རྟག་པ་ལྟ་བུའི་ཚོགས་དོན་བསྒྲུབ་བྱའི་མཚན་གཞི་ཡིན་ནོ། ། དེའང་སྒྲ་མི་རྟག་པ་ལ་སོགས་པ་དངོས་པོ་བ་དང༌། སྒྲ་རྟག་པ་ལ་སོགས་པ་ཚོགས་པ་དངོས་པོར་མེད་པ་དང༌། ནམ་མཁའི་མེ་ཏོག་མེད་པ་ལ་སོགས་པ་དགག་པ་རྐྱང་པ་རྣམས་ལ་གཞལ་བྱ་རང་མཚན་ཡོད་པ་དང་མེད་པ་གཞལ་བ་ན་གཞན་སེལ་གྱི་སྒོ་ནས་དངོས་པོའི་ཆ་ཁས་ལེན་མི་ལེན་གྱིས་མ་ཡིན་དགག་དང་མེད་དགག་གི་འཇུག་ཚུལ་དུ་འགྱུར་རོ། ། འདི་ལ་ཁ་ཅིག་ན་རེ། དངོས་པོ་སྒྲ་མི་རྟག་པའི་ཚོགས་པ་བསྒྲུབ་བྱར་མཚོན་ཚུལ་མི་འཐད་དེ་དེ་ཚད་མས་མ་གྲུབ་ཚེ་མཚོན་རྒྱུ་མེད་ཅིང༌། གྲུབ་པའི་ཚེ་བསྒྲུབ་བྱའི་མཚན་ཉིད་མེད་པའི་ཕྱིར་ཟེར་ན།
༼༤༧༩༽ དེ་ལྟ་བུའི་རྩོད་པས་གནོད་པའི་སྐབས་མེད་དེ། ཕྱིར་རྒོལ་སྔར་གྲུབ་བསལ་མ་བྱུང་བ་ལ་བསྒྲུབ་པའི་ཕྱིར་རོ། ། དངོས་མེད་སྒྲ་རྟག་པ་བསྒྲུབ་བྱར་མཚོན་པ་མི་འཐད་དེ། སྒྲ་དང་རྟག་པ་སོ་སོར་བསྒྲུབ་བྱ་མ་ཡིན་ཞིང་ཚོགས་པ་མི་སྲིད་པའི་ཕྱིར་ཟེར་ན། དེ་ལྟ་བུའི་རྩོད་པས་གནོད་པའི་སྐབས་མེད་དེ། སྒྲ་རྟག་པའི་གཞན་སེལ་བློས་བཟུང་བ་དེ་དངོས་མེད་ཀྱི་ཉེར་ལེན་ཅན་དུ་བསྒྲུབ་པའི་ཕྱིར་རོ། ། གསུམ་པ་ཕྱོགས་ལ་གནོད་པའི་བསལ་བ་ལ། སྤྱིའི་རྣམ་གཞག་དང༌། སོ་སོའི་རང་བཞིན་གཉིས། དང་པོ་ལ།
བསལ་བའི་མཚན་ཉིད། ཕྱོགས་ཏེ་དམ་བཅས་ཙམ་ཉིད་ན་དེ་སེལ་ནུས་ཀྱི་འགལ་བ་གྲུབ་པ། དབྱེ་ན་རིགས་པའི་སྒོར་མངོན་སུམ་དང་རྗེས་དཔག་དང་ཁས་བླངས་དང་རང་ཚིག་དང་གྲགས་པའི་བསལ་བ་དང་ལྔར་གསུངས་པ་ཀུན་བཏུས་སུ་བཞི་རུ་བསྡུས་ཏེ་བཤད་པ་ལྟར་རྣམ་འགྲེལ་འདིར་ ༼༤༨༠༽ ཡང་ཡུལ་གྱི་སྒོ་ནས་རྗེས་དཔག་ལ་རྟགས་ཀྱི་ཁྱབ་པ་ཁས་བླངས་པ་དང་དངོས་པོ་སྟོབས་ཞུགས་གཉིས། དང་པོ་ལ་རང་གིས་ཁས་བླངས་པ་དང༌། འགྲོ་བ་ཐམས་ཅད་ཀྱིས་ཁས་བླངས་པ་གཉིས་སུ་ཕྱེ་སྟེ་བསལ་བ་བཞི་རུ་གསུངས་ཏེ། རྗེས་སུ་དཔག་པའི་དབྱེ་བ་ཡིས། ། གནོད་པ་དེ་ནི་རྣམ་བཞིར་བཤད། ། ཅེས་སོ། ། དེ་ལ་མངོན་སུམ་དང་དངོས་པོ་སྟོབས་ཞུགས་ཀྱི་རྗེས་དཔག་གཉིས་དངོས་པོ་སྟོབས་ཞུགས་ཀྱི་གནོད་བྱེད་ཡིན་ལ། ཁས་བླངས་པ་བསྟན་བཅོས་ཙམ་དང་གྲགས་པ་འདོད་རྒྱལ་བའི་སྒྲ་གཉིས་ནི་དེ་བྱུང་དང་བདག་གཅིག་འབྲེལ་བ་སྒྲོ་བཏགས་པ་ཡིན་པའི་ཕྱིར་རྗེས་དཔག་གི་ཁོངས་སུ་བསྡུས་ནས་བསལ་བ་གཉིས་སུ་གསུངས་སོ། །
རྗེས་དཔག་ལ་ཁས་བླངས་དང་གྲགས་པའི་བསལ་བ་གཉིས་ཡོད་པ་བཞིན་དུ་མངོན་སུམ་ལའང་ཟླ་བ་གཉིས་མེད་དོ་ཞེས་ཁས་བླངས་པ་ལ་ཟླ་བ་གཉིས་སྣང་མངོན་སུམ་དུ་ཁས་བླངས་པས་བསལ་བ་དང༌། སྒྲས་བརྗོད་མི་རུང་དུ་ ༼༤༨༡༽ དམ་བཅས་པ་ལ་སྒྲས་བརྗོད་རུང་དུ་འཛིན་པ་ལྟ་བུ་གྲགས་པའི་མངོན་སུམ་གྱི་བསལ་བ་གཉིས་པོ་འཇུག་པས་བསལ་བ་དྲུག་ཏུ་འགྱུར་རོ་ཞེ་ན། ཟླ་བ་གཉིས་སྣང་མངོན་སུམ་མ་ཡིན་པ་ལ་མངོན་སུམ་དུ་ཁས་བླངས་པའི་བསལ་བ་ནི། ཁས་བླངས་པའི་མངོན་སུམ་བསལ་བ་མ་ཡིན་ཏེ། ཟླ་བ་གཉིས་སྣང་མངོན་སུམ་དུ་བརྗོད་པའི་ཕྱིར་མངོན་སུམ་ཡིན་ཞེས་ཚིག་ལས་དོན་དཔོག་པའི་འབྲས་རྟགས་ཀྱི་བསལ་བ་ལས་གཞན་མ་ཡིན་པའི་ཕྱིར། གྲགས་པའི་མངོན་སུམ་གྱི་བསལ་བ་ཡང་མི་འཐད་དེ། སྒྲས་བརྗོད་རུང་མངོན་སུམ་གྱིས་མི་འགྲུབ་པའི་ཕྱིར། གཉིས་པ་སོ་སོའི་རང་བཞིན་ལ་བཞི་ལས། དང་པོ་མངོན་སུམ་གྱི་བསལ་བའི་མཚན་ཉིད། དམ་བཅས་ཙམ་ཉིད་ན་མྱོང་སྟོབས་ཀྱིས་འགལ་བ་གྲུབ་པ།
དཔེར་ན་སྒྲ་མཉན་བྱ་མ་ཡིན་པར་དམ་བཅས་པ་ལྟ་བུའོ། ། དངོས་པོ་སྟོབས་ཞུགས་ཀྱི་རྗེས་དཔག་གི་བསལ་བའི་མཚན་ཉིད། དམ་བཅས་ཙམ་ཉིད་ན་ཚུལ་གསུམ་དངོས་པོ་སྟོབས་ཞུགས་ ༼༤༨༢༽ ཀྱིས་འགལ་བ་གྲུབ་པ། དཔེར་ན་བུམ་པ་རྟག་པར་དམ་བཅས་པ་ལྟ་བུའོ། ། དམ་བཅས་ཙམ་ཉིད་ན་ཡིད་ཆེས་པའི་ཚིག་དང་འགལ་བ་གྲུབ་པ་ནི་ཡིད་ཆེས་པའི་བསལ་བའི་མཚན་ཉིད་ཡིན་ནོ། ། དབྱེ་ན་དེ་ལ་ཁས་བླངས་དང་རང་ཚིག་བསལ་བ་གཉིས། དེ་གཉིས་ཀྱི་ཁྱད་པར་ལ། གཞན་བོད་སྔ་རབས་པ་དག་ཡིད་ཆེས་པའི་ལུང་དང་འགལ་བ་ཁས་བླངས་ཀྱི་བསལ་བ་དང༌། རྒོལ་བ་རང་གི་ཚིག་དང་འགལ་བ་རང་ཚིག་གི་བསལ་བ་ཡིན་ནོ་ཞེས་ཟེར་ལ། སློབ་དཔོན་ངག་གི་དབྱེ་བར་བཞེད་དེ།
ཁས་བླངས་ཀྱི་བསལ་བ་ནི་སྔར་དམ་བཅས་པ་དང་ཕྱིས་བརྗོད་པ་གཉིས་འགལ་བ་སྟེ། དཔེར་ན་སྔར་མར་བརྗོད་ནས་ཕྱིས་མོ་གཤམ་དུ་བརྗོད་པ་བཞིན་ནོ། ། རང་ཚིག་གི་བསལ་བ་ནི་དམ་བཅས་པའི་དོན་དེ་ཉིད་ལས་དཔག་ན་འགལ་བ་སྟེ། དཔེར་ན་རྗེས་དཔག་ཚད་མ་མ་ཡིན་ཞེས་དམ་བཅས་པ་ལྟ་བུའོ། ། དེ་ནི་སྤྱི་གཞལ་བྱ་བདེན་པ་བཀག་ནས་བྱེ་བྲག་རང་ཚིག་གི་གཞལ་ ༼༤༨༣༽ བྱ་ཁས་ལེན་པས་རང་ཚིག་གི་བསལ་བའོ། ། དེ་ཡང་ཀུན་ལས་བཏུས་ལས་ཁས་བླངས་པ་དང་རང་ཚིག་གི་བསལ་བ་གཉིས་ཀ་ཡང་གཞལ་བྱའི་དོན་ཅན་གྱི་ཚད་མ་དག་མེད་དོ་ཞེས་པའི་དཔེ་གཅིག་གི་བསྟན་ལ། རིགས་པའི་སྒོར་ལུང་དང་འགལ་བ་ལ། སྦྱིན་སོགས་དཀར་པོའི་ཆོས་ནི་འཕོས་ནས་བདེ་བ་སྟེར་བ་མ་ཡིན་ནོ་ཞེས་དཔེར་བརྗོད་གཞན་དུ་གསལ་བར་གསུངས་སོ། ། དེ་ལ་གཞལ་བྱ་མངོན་ལྐོག་གཉིས་སྟོན་པ་ལ་མངོན་སུམ་དང་རྗེས་དཔག་ཚད་མ་གཉིས་ཀྱིས་མི་གནོད། བསྐལ་པའི་དོན་ཤིན་ཏུ་ལྐོག་གྱུར་སྟོན་པ་ལ་རང་ཚིག་གིས་མི་གནོད་པའི་གསུང་རབ་དེ་ངེད་ཀྱི་ལུང་ཚད་མ་ཡིན་ལ།
དེ་སློབ་དཔོན་ཕྱོགས་གླང་གིས་རྗེས་དཔག་ཏུ་བསྡུས་ཏེ་གསུངས་པས་ཚད་མ་གསུམ་པར་མི་བཞེད་དོ། ། དེ་ལྟ་བུའི་ལུང་ལ་བརྟེན་ནས་དེའི་བརྗོད་བྱ་གསར་དུ་རྟོགས་པའི་བློ་ནི་གཞལ་བྱ་ཤིན་ཏུ་ལྐོག་གྱུར་འཇལ་བའི་ཡང་དག་པའི་ཤེས་པ་ཡིན་པའི་ཕྱིར་ཚད་མ་ཡིན་པས་ཡིད་ཆེས་པའི་ ༼༤༨༤༽ རྗེས་དཔག་ཚད་མ་ཡིན་ནོ། ། གལ་ཏེ་ཡིད་ཆེས་པའི་རྗེས་དཔག་ཚད་མ་མ་ཡིན་ན་གཞལ་བྱ་ཤིན་ཏུ་ལྐོག་གྱུར་དེ་ཆོས་ཅན། གཞལ་བྱ་མ་ཡིན་པར་ཐལ། ཁྱོད་འཇལ་བྱེད་ཀྱི་ཚད་མ་མེད་པའི་ཕྱིར། ཡོད་ན་གང་ཡིན། མངོན་སུམ་དང་དངོས་པོ་སྟོབས་ཞུགས་ཀྱི་རྗེས་དཔག་ཡིན་ནོ་ཞེ་ན། གཞལ་བྱ་མངོན་ལྐོག་གཉིས་མངོན་རྗེས་གཉིས་ཀྱིས་གཏན་ལ་ཕབ་ཏེ། སྒྲོ་འདོགས་རྣམ་པར་དག་ནས་གཞལ་བྱ་ཤིན་ཏུ་ལྐོག་གྱུར་ལ་དཔྱོད་པ་ན་བསྟན་བཅོས་རྣམ་དག་སྒྲུབ་བྱེད་དུ་ཁས་ལེན་པའི་དུས་མ་ཡིན་པར་ཐལ་ལོ། ། ཁྱབ་སྟེ།
ཚད་མ་སྔ་མས་གྲུབ་ཟིན་མ་བརྗེད་པ་ལ་ཚད་མ་གཞན་འཇུག་པ་མ་ཡིན་པའི་ཕྱིར། འདོད་ན། དེ་ལྟར་ཡུལ་གཉིས་རྣམ་དག་ནས། ། དེ་ནི་བསྟན་བཅོས་ཡོངས་འཛིན་པར། ། འདོད་པའི་དུས་ཡིན་དེ་ཡི་ཚེ། ། བསྟན་བཅོས་ཀྱིས་ནི་གནོད་པར་འགྱུར། ། ཞེས་པ་དང་འགལ་ལོ། ། གཞན་ཡང་ ༼༤༨༥༽ གཞལ་བྱ་ཤིན་ལྐོག་ཆོས་ཅན། ཁྱོད་ཀྱི་སྒྲུབ་བྱེད་ལུང་རྣམ་དག་ངེས་པར་ཁས་ལེན་མི་དགོས་པར་ཐལ། ཁྱོད་མངོན་སུམ་མམ་དངོས་པོ་སྟོབས་ཞུགས་ཀྱི་རྗེས་དཔག་གིས་རབ་ཏུ་གྲུབ་པའི་ཕྱིར།
འདོད་ན། དེས་ན་རབ་གྲགས་དོན་དག་ལ། ། བསྟན་བཅོས་དོར་ནའང་ཉེས་པ་མེད། ། ལྐོག་གྱུར་དག་ལ་བསྟན་བཅོས་ནི། ། མི་འདོད་དཔྱོད་པ་ཉིད་མི་འཇུག ། ཅེས་དང༌། གནས་གསུམ་པར་ནི་འཕོ་བ་ན། ། བསྟན་བཅོས་ལེན་པར་རིགས་ལྡན་ཡིན། ། ཞེས་པ་དང་འགལ་ལོ། ། གཞན་ཡང༌།
ཤེས་བྱ་ཆོས་ཅན། ཡུམ་མངོན་རྟོགས་རྒྱན་ནས་བཤད་པའི་ཕྱིར་མི་ལྡོག་པའི་རྟགས་དེ་རྣམས་འགོད་མཁན་གྱི་རྒོལ་བ་དེ་རྟགས་དེ་རྣམས་བརྗོད་པའི་ཆ་ནས་རྒོལ་བ་སྐྱོན་ཅན་ཡིན་པར་ཐལ། ཕྱིར་མི་ལྡོག་པའི་རྟགས་ཡང་དག་འགོད་པ་སྐབས་སུ་བབ་པ་གང་ཞིག དེ་རྣམས་གཏན་ཚིགས་ཡང་དག་མ་ཡིན་པའི་ཕྱིར། ཁྱབ་སྟེ། གཏན་ཚིགས་ལྟར་སྣང་གཞན་དག་ ༼༤༨༦༽ ལ། ། རང་འདོད་ཉིད་ནི་འགྲུབ་མེད་ཕྱིར། ། དོན་མེད་བརྗོད་པས་སྐྱོན་དུ་གྱུར། ། ཞེས་གསུངས་པའི་ཕྱིར་རོ། ། འདོད་ན།
སངས་རྒྱས་ཀྱི་སྤྲུལ་པའི་སྐུ་དང་བྱམས་པ་མགོན་པོ་རྒོལ་བ་སྐྱོན་ཅན་དུ་འགྱུར་བས་རྒོལ་བ་ཡང་དག་མི་རྙེད་དོ། ། དེ་རྣམས་རྟགས་ཡང་དག་ཡིན་ན་ཡིད་ཆེས་པའི་རྟགས་ཡང་དག་མེད་པ་བུད་དོ། ། མ་ཁྱབ་སྟེ། དེ་རྣམས་དངོས་པོ་སྟོབས་ཞུགས་ཀྱི་རྟགས་ཡང་དག་ཡིན་ནོ་ཞེ་ན། འོ་ན་ལུང་རྣམ་དག་སྒྲུབ་བྱེད་དུ་ངེས་པར་ཁས་ལེན་དགོས་པའི་གཞལ་བྱ་ཤིན་དུ་ལྐོག་གྱུར་དེ་གང་ཡིན་སྨྲོས་ཤིང་མཁྱེན་པ་ཅན། གཞན་ཡང༌། ཤེས་བྱ་ཆོས་ཅན། ལུང་རྣམ་དག་རྣམས་རང་གི་བརྗོད་བྱའི་དོན་དང་འབྲེལ་བ་མེད་པར་ཐལ། ལུང་ལ་བརྟེན་ནས་རང་གི་བརྗོད་བྱ་དཔོག་པའི་རྟགས་ཡིན་ན་རྟགས་ལྟར་སྣང་ཡིན་དགོས་པའི་ཕྱིར། འདོད་ན།
ཡིད་ཆེས་ཚིག་ནི་མི་བསླུ་བའི། ། སྤྱི་ལས། ཞེས་པ་དང་འགལ་ཞིང་ ༼༤༨༧༽ ལུང་རྣམ་དག་ཡིན་ན་དགོས་འབྲེལ་ཡོད་མི་དགོས་པར་ཐལ་ལོ། ། ལུང་རྣམ་དག་ཡིན་མིན་གྱི་ཁྱད་པར་གང་གིས་འབྱེད། གཞན་ཡང༌། ཤེས་བྱ་ཆོས་ཅན། བསྒྲུབ་བྱ་བསྒྲུབ་པའི་ཕྱིར་དུ་ལུང་སྒྲུབ་བྱེད་དུ་གང་བཀོད་ཐམས་ཅད་ཀྱང་སྒྲུབ་བྱེད་ལྟར་སྣང་དུ་ཐལ། ཡིད་ཆེས་པའི་རྟགས་ཐམས་ཅད་རྟགས་ལྟར་སྣང་ཡིན་པའི་ཕྱིར། འདོད་ན། རང་འགྲེལ་ལས།
གལ་ཏེ་དེའི་བདག་ཉིད་ཡིན་ན་བསྒྲུབ་པར་བྱ་བ་དང་སྒྲུབ་པར་བྱེད་པ་བྱེ་བྲག་མེད་དོ་ཞེ་ན། མ་ཡིན་ཏེ། ཆོས་ཀྱི་བྱེ་བྲག་ཀུན་བཏགས་པའི་ཕྱིར་ཞེས་བཤད་པའི་ཕྱིར་བྱའོ། ། དེ་སྐད་དུ། རྗེས་སུ་དཔག་པ་དང༌། རྗེས་སུ་དཔག་པར་བྱ་བའི་ཐ་སྙད་འདི་ཐམས་ཅད་ནི་བློ་ལ་ཡོད་པའི་ཆོས་དང༌། ཆོས་ཅན་གྱི་བྱེ་བྲག་ཁོ་ནས་ཡིན་ནོ་ཞེས་བཤད་དོ། ། ཞེས་ལུང་སྒྲུབ་བྱེད་དུ་བཀོད་པའི་ཆ་ནས་སློབ་དཔོན་ཆོས་གྲགས་རྒོལ་བ་སྐྱོན་ཅན་དུ་ཐལ་ལོ། ། ཁ་ཅིག་ན་རེ། རང་ ༼༤༨༨༽ འགྲེལ་ལས།
དེ་ལྟར་ན་རྗེས་སུ་དཔག་པ་ལ་ཡང་ཉེས་པ་མེད་པ་མ་ཡིན་ཏེ། སྒྲ་དག་ནི་དོན་རྣམས་ལ་མེད་ན་མི་འབྱུང་བ་ཉིད་མ་ཡིན་ཕྱིར་རོ། ། ཞེས་གསུངས་པས་ཡིད་ཆེས་པའི་རྟགས་ཡང་དག་མེད་དོ་ཞེ་ན། དེ་ནི་རང་ཚིག་འགལ་བ་ཡིན་ཏེ། དངོས་སུ་ཡིད་ཆེས་པའི་རྟགས་ཡང་དག་མེད་པར་དམ་བཅས་ནས་ཤུགས་ལ་དེ་ལྟ་བུའི་ལུང་དེ་ཡིད་ཆེས་པའི་རྟགས་ཡང་དག་མེད་པའི་སྒྲུབ་བྱེད་ཡང་དག་ཏུ་ཁས་བླངས་པའི་ཕྱིར་རོ། ། ལུང་དེའི་དོན་ནི་སྤྱིར་ལུང་རྗེས་དཔག་ཡིན་པ་ལ་ཉེས་པ་ཡོད་དེ། སྤྱིར་སྒྲ་ཡོད་པ་ཙམ་གྱིས་དོན་མི་འགྲུབ་པའི་ཕྱིར་རོ། ། ཞེས་བྱའོ། ། རྣམ་ངེས་ལས། དེ་ལ་ཁས་བླངས་འབྲས་རྟགས་ཏེ། །
འགྲོ་ལ་གྲགས་པ་རང་བཞིན་རྟགས། ། ཡིད་ཆེས་པའི་ཚིག་ནི་འབྲས་བུའི་མཚན་ཉིད་ཅན་གྱི་རྟགས་ཡིན་ལ། གྲགས་པ་ནི་རང་བཞིན་གྱི་མཚན་ཉིད་ཡིན་ནོ། ། བདག་གམ་གཞན་དོན་ཇི་ལྟ་ ༼༤༨༩༽ བ་བཞིན་མཐོང་བའི་སྒོ་ནས་ངག་འཇུག་པར་འདོད་པ་ནི་ཡིད་ཆེས་པ་ཡིན་ཏེ། དེའི་ཚིག་ནི་དེ་ལྟ་བུའི་དོན་གྱི་དངོས་པོ་མེད་ན་མི་འཇུག་པའི་ཕྱིར་དེ་འབྲས་བུ་ཡིན་ནོ་ཞེས་གསུངས་པས་ཡིད་ཆེས་པའི་ཚིག་ནི་རང་གི་རྒྱུར་གྱུར་པའི་བརྗོད་བྱ་དཔོག་པའི་རྟགས་ཡང་དག་ཡིན་ནོ། ། དེ་ཡང་དཔེར་ན། མངོན་རྟོགས་རྒྱན་ཆོས་ཅན། རང་གི་རྒྱུར་གྱུར་པའི་བརྗོད་བྱ་ཡོད་དེ། ཡིད་ཆེས་པའི་ཚིག་ཡིན་པའི་ཕྱིར་ཞེས་པ་ལྟ་བུ་དང༌། སྦྱིན་སོགས་དཀར་པོའི་ཆོས་ཆོས་ཅན། །
ཁྱོད་སྤྱད་ན་བདེ་བ་འབྱུང་སྟེ། དེ་ལྟར་ལུང་རྣམ་དག་ལས་གསུངས་པའི་ཕྱིར་ཞེས་བཀོད་པ་ན་རྟགས་སུ་སོང་ཚོད་པོ་ནི་སྦྱིན་པས་ལོངས་སྤྱོད་ཅེས་པ་ཀླུ་སྒྲུབ་ཀྱི་ལུང་ལྟ་བུ་ཡིན་ལ། བསྒྲུབ་བྱར་སོང་ཚོད་པ་ནི་སྦྱིན་པས་རང་འབྲས་ལོངས་སྤྱོད་བསྐྱེད་པའི་ནུས་པ་ལྟ་བུ་ཡིན་ལ། དངོས་པོ་རྒྱུ་དཔག་སྟོབས་ཀྱིས་འབྲས་བུ་ལོངས་སྤྱོད་དཔོག་པའི་རྒྱུའི་ཆོས་དཔོག་པའི་ཡིད་ཆེས་པ་འབྲས་བུའི་རྟགས་སོ། ། དཔེར་ན་ ༼༤༩༠༽ ཁ་ནང་གི་གོང་བུ་ཆོས་ཅན། གཟུགས་ད་ལྟར་བ་ཡོད་དེ། རོ་ད་ལྟར་བ་ཡོད་པའི་ཕྱིར་ཞེས་པ་ལྟ་བུའོ། ། བྱམས་ཆོས་ལྔ་དར་བའི་ས་ཕྱོགས་ན་ཆོས་ཅན། མངོན་རྟོགས་བརྒྱད་ཡོད་དེ། བསྟན་བཅོས་མངོན་རྟོགས་རྒྱན་ཡོད་པའི་ཕྱིར།
དཔེར་ན་དུ་བ་དྲག་འཕྱུར་བ་དང་ལྡན་པའི་ལ་ཆོས་ཅན། མེ་ཡོད་དེ། དུ་བ་དྲག་འཕྱུར་བ་ཡོད་པའི་ཕྱིར་ཞེས་པ་ལྟ་བུའོ། ། གཞན་ཡང་ཡོད་དེ། རེ་ཞིག་བཞག་གོ ། བརྗོད་བྱ་དངོས་པོ་སྟོབས་ཞུགས་ཀྱིས་གྲུབ་པའི་ལུང་ཆོས་ཅན། ཚད་མ་ཡིན་ཏེ། གཞལ་བྱ་གསུམ་སྟོན་པ་ལ་མངོན་རྗེས་དང་རང་ཚིག་གིས་མི་གནོད་པའི་ལུང་ཡིན་པ་དེས་ནའོ། ། བརྗོད་བྱ་དངོས་པོའི་སྟོབས་ཞུགས་ཀྱིས་མ་གྲུབ་པའི་བསྟན་བཅོས་ཆོས་ཅན། དེ་ཁས་བླངས་ནས་འགལ་ཡང་གེགས་བྱེད་ཡིན་གྱི་གནོད་བྱེད་མ་ཡིན་ཏེ།
རང་ཚིགས་འགལ་བ་དང་མཚུངས་པའི་ཕྱིར། དེས་ན་ལུང་དུ་གྲགས་ཚད་ལུང་ཚད་མ་ ༼༤༩༡༽ མིན་གྱི་བརྗོད་བྱ་ཚད་མས་གྲུབ་པའི་ལུང་དེ་ལུང་ཚད་མ་ཡིན་ལ། ལུང་སྔར་ཁས་བླངས་ནས་ཕྱིས་ཚད་མ་ཡིན་མིན་དཔྱོད་པ་ནི་བླུན་པོའི་ལུགས་ཡིན་ལ། སྔར་དཔྱད་ནས་ཕྱིས་ཁས་ལེན་པ་ནི་འཛངས་པའི་ལུགས་ཡིན་ནོ། ། འོ་ན་ལུང་གཞན་རིག་བྱེད་ལས་ཁྲུས་ཀྱིས་སྡིག་པ་འདག་པར་བཤད་པ་དང་འགལ་བའང་ལུང་དང་འགལ་བ་དེར་འགྱུར་རོ་ཞེ་ན། འདོད་ཆགས་སོགས་དུག་གསུམ་དཀར་པོའི་ཆོས་མིན་ལ། ཆགས་བྲལ་སོགས་དུག་གསུམ་སྤངས་པ་དཀར་ཆོས་སུ་ཆད་པར་ལྟ་བ་རྒྱང་འཕེན་པ་མིན་པ་གཞན་གྲུབ་མཐའ་སྨྲ་བ་འཆད་མོད། ཤེས་བྱ་ཆོས་ཅན། ཁྲུས་ཀྱིས་སྡིག་པ་འདག་པར་སྟོན་པའི་རིག་བྱེད་ཀྱི་བསྟན་བཅོས་དེ་འདྲའི་རིགས་པ་དང་འགལ་བའི་གཞུང་མཐའ་དག་ལུང་མ་ཡིན་ཏེ། ཁྲུས་དང་ཆགས་སོགས་རྒྱུ་མི་འགལ་བའི་ཕྱིར།
དཔེར་ན་ནད་ཀྱི་རྒྱུ་ལ་མི་གནོད་པའི་སྨན་གྱིས་ནད་སོགས་སེལ་བར་ཁས་བླངས་ན་མཁས་པའི་བཞད་གད་དུ་འགྱུར་བ་བཞིན་ནོ། ། ༼༤༩༢༽ གལ་ཏེ་རང་ཚིག་དང་བསྟན་བཅོས་དང་འགལ་བས་གེགས་བྱས་པ་ལས་དམ་བཅའ་ལ་ཐེ་ཚོམ་སྐྱེ་བ་ཡིན་མོད་དམ་བཅའ་དེ་ནི་བསྒྲུབ་བྱ་སྐྱོན་མེད་ཡིན་པའི་ཕྱིར། ཕྱོགས་སྐྱོན་མིན་ཞེ་ན། ཤེས་བྱ་ཆོས་ཅན། རང་ཚིག་དང་འགལ་བའི་གེགས་ཀྱིས་ཐེ་ཚོམ་བསྐྱེད་པའི་སྒོ་ནས་སྐྱོན་དུ་སོང་བ་མིན་ཏེ། ཐེ་ཚོམ་ལས་འཇུག་སྲིད་པའི་ཕྱིར། ཆོས་ཅན། རང་ཚིག་དང་འགལ་བའི་གེགས་ཀྱིས་ཚིག་དེས་བསྒྲུབ་བྱ་མི་འགྲུབ་པའི་སྒོ་ནས་སྐྱོན་དུ་འཇོག་པ་ཡིན་ཏེ། བསྒྲུབ་བྱ་བསྒྲུབ་པའི་ཕྱིར་དུ་བཀོད་ནས་བསྒྲུབ་བྱ་བསྒྲུབ་མ་ནུས་ན་སྐྱོན་ཅན་ཡིན་པའི་ཕྱིར་རོ། ། བདེན་ཞེན་གྱིས་དམ་བཅས་པའི་ཚིག་ཆོས་ཅན།
རང་སྨྲ་བ་པོ་ལ་བསམ་པ་ཡོད་པར་སྟོན་པ་ཡིན་ཏེ། ཁྱོད་ཀུན་སློང་རྟོག་པ་ལས་སྐྱེས་པའི་ཚིག་ཡིན་པའི་ཕྱིར། ཤེས་བྱ་ཆོས་ཅན། རང་ཚིག་དང་བསྟན་བཅོས་ཀྱི་འགལ་བ་ཆོས་ཅན་གཅིག་གི་སྟེང་དུ་འདུས་ན་དམ་བཅའ་འཇིག་སྟེ། དེ་ལྟར་ ༼༤༩༣༽ འདུས་ན་བསྒྲུབ་བྱ་མི་འགྲུབ་པའི་ཕྱིར། ཆོས་ཅན། བརྗོད་པ་སྐྱོན་ཅན་གྱིས་གཞན་དོན་རྗེས་དཔག་སྐབས་སུ་ཕམ་པ་བསྐྱེད་དེ། འགལ་བ་གཅིག་གི་སྟེང་དུ་འདུས་ན་དམ་བཅའ་འཇིག་པ་དེས་ནའོ། ། བཞི་པ་གྲགས་པའི་བསལ་བ་ལ་མཚན་ཉིད་ནི། དམ་བཅས་ཙམ་ཉིད་ན་འཇིག་རྟེན་གྱི་ཚུལ་ལུགས་དང་འགལ་བ་གྲུབ་པ་ནི་གྲགས་པའི་བསལ་བའི་མཚན་ཉིད་ཡིན་ནོ། །
དེའི་རང་བཞིན་ངེས་པར་བྱ་བ་ལ་གཉིས་ལས། བསྡུས་ཏེ་བསྟན་པ་ནི་མུ་སྟེགས་བརྡ་སྤྲོད་པ་དག་སྒྲ་དོན་ལ་དངོས་པོའི་འབྲེལ་བ་ཡོད་པར་བསམས་ནས་སྒྲ་གང་ལ་བརྗོད་བྱ་རྗོད་བྱེད་ཀྱི་འབྲེལ་བ་ཡོད་པ་དེས་བརྗོད་རུང་གི་དེ་མེད་པས་བརྗོད་ན་སྐྱོན་ཅན་ཡིན་ནོ་ཞེས་འདོད་པ་སྔར་བརྗོད་བྱ་རྗོད་བྱེད་བརྟག་པའི་རབ་ཏུ་བྱེད་པར་བཀག་ཅིང་གཞན་སེལ་གྱི་སྐབས་སུ་རྗོད་བྱེད་ཀྱི་སྒྲ་ཐམས་ཅད་བརྗོད་འདོད་ཀྱི་དབང་གིས་འཇུག་པར་བསྒྲུབས་ཟིན་པ་དེས་ན་གྲགས་པའང་གྲུབ་ཟིན་ཏོ། ། གཉིས་པ་ཕྱེ་སྟེ་ ༼༤༩༤༽ བཤད་པ་ལ། མདོའི་ཚིག་དགོད་པ་ནི་ཀུན་ལས་བཏུས་ལས། གང་ལ་ཐུན་མོང་མ་ཡིན་པའི་ཕྱིར་རྗེས་སུ་དཔག་པ་མེད་ལ། སྒྲ་ལས་བྱུང་བའི་གྲགས་པ་དང་འགལ་བའི་དོན་གྱིས་ན་བསལ་བ་དེ་ཡང་ཕྱོགས་མ་ཡིན་ནོ། ། ཞེས་གསུངས་སོ། ། དེའི་དོན་གཏན་ལ་དབབ་པ་ལ། བཤད་ཚུལ་དང་པོ་དང༌། གཉིས་པ་དང༌།
དེ་དག་གི་དགོངས་པ་དཔྱད་པ་དང་གསུམ། དང་པོ་ལ། གཞན་གྱིས་བརྟགས་པ་དགག རང་གི་འཐད་པ་བརྗོད་པ་གཉིས། དང་པོ་ནི་བརྡ་སྤྲོད་པ་རྟོག་ཡུལ་ན་ཡོད་པའི་རྟགས་ཀྱིས་རི་བོང་ཅན་ཟླ་བའི་སྒྲས་བརྗོད་རུང་ཡིན་པ་འགོག་པ་ལ་ཐུན་མོང་མ་ཡིན་པ་དང་འགལ་བར་འགྱུར་བ་གཉིས་ལས། དང་པོ་ནི་རྟོག་ཡུལ་ན་ཡོད་པ་ཆོས་ཅན། རི་བོང་ཅན་ཟླ་བའི་སྒྲས་བརྗོད་མི་རུང་དུ་བསྒྲུབ་པའི་མཐུན་དཔེ་དང་རྩོད་གཞི་ལ་ཐུན་མོང་བར་རྗེས་སུ་འགྲོ་བ་མ་ཡིན་པར་ཐལ། དེ་ལྟར་བསྒྲུབ་པ་ལ་ ༼༤༩༥༽ མཐུན་དཔེ་མེད་པའི་ཕྱིར་ཏེ་ཁྱོད་གང་ཡིན་ལ་ཟླ་བའི་སྒྲས་བརྗོད་དུ་རུང་བས་ཁྱབ་པའི་ཕྱིར་རོ། ། གཉིས་པ་ནི་སྒྲ་དོན་རྟོག་པ་ལ་སྣང་བའི་ཡོད་པ་ཆོས་ཅན། ཁྱོད་ཡིན་ན་ཟླ་བའི་སྒྲས་བརྗོད་དུ་མི་རུང་བ་འགལ་བ་ཡིན་པར་ཐལ།
ཁྱོད་ཡིན་ན་ཟླ་བའི་སྒྲས་བརྗོད་རུང་ཡིན་པར་ཁྱབ་པ་ངེས་པའི་ཕྱིར་རོ། ། གཉིས་པ་རང་གི་འཐད་པ་བརྗོད་པ་ལ། བརྗོད་རུང་གི་གྲགས་པ་དང་སྒྲ་ལས་བྱུང་བའི་གྲགས་པ་གཉིས། དང་པོ་ལ་གསུམ་ལས། བརྗོད་རུང་གི་གྲགས་པ་ངོས་བཟུང་ན། འཇིག་རྟེན་ཡུལ་ལུགས་ཀྱི་སྤྱོད་པ་ལས་བྱུང་བའི་སྒྲ་ཉིད་ལ་སློབ་དཔོན་གྱིས་གྲགས་པའི་བརྡ་མཛད་པ་ཡིན་ནོ། ། དེ་ཐམས་ཅད་ལ་ཁྱབ་པར་བསྒྲུབ་པ་ནི། ཤེས་བྱ་ཆོས་ཅན། གྲགས་པས་ཀུན་ལ་ཁྱབ་སྟེ། ཡུལ་དུས་རྣམ་པ་གང་ཡིན་ཡང་རུང་སྔར་བརྡ་བྱས་སམ་མ་བྱས་ཀྱང་རུང༌།
ཐུན་མོང་དུ་གྲགས་སམ་མ་གྲགས་ཀྱང་རུང༌། འདོད་རྒྱལ་བའི་སྒྲས་བརྗོད་ ༼༤༩༦༽ རུང༌། དེའང་ཤེས་བྱ་ཐམས་ཅད་ལ་གྲུབ་པའི་ཕྱིར་རོ། ། གལ་ཏེ་བརྗོད་རུང་ཙམ་ཡོད་མོད་སྔར་མ་གྲགས་པ་ལ་གྲགས་པའི་སྒྲ་འདོད་ན། འཇིག་རྟེན་པ་དང་འགལ་ཞེ་ན། ཤེས་བྱ་ཀུན་ཆོས་ཅན། ཁྱོད་ལ་ཟླ་བའི་སྒྲ་སྦྱར་དུ་རུང་སྟེ། ཁྱོད་ཟླ་བའི་སྒྲས་བརྗོད་དུ་རུང་ཞིང་ནུས་པའི་ཕྱིར། དཔེར་ན་འབྲས་འཚེད་ནུས་པ་ལ་འཚེད་པ་ཞེས་བརྗོད་པ་བཞིན་ནོ། ། གཉིས་པ་སྒྲ་ལས་བྱུང་བའི་གྲགས་པ་ངོས་བཟུང་ན།
སྒྲ་ལས་བྱུང་བའི་གྲགས་པ་དང་ཞེས་སོགས་ཀྱི་ལུང་ཆོས་ཅན། དགོས་པ་ཡོད་དེ། སྒྲ་ཐམས་ཅད་ཀྱི་བརྗོད་རུང་དོན་ཐམས་ཅད་ལ་གྲུབ་ན་ཡང་འདོད་རྒྱལ་བའི་སྒྲ་བརྡ་དང་བརྡ་བརྗོད་འདོད་ལ་བརྟེན་ནས་གྲུབ་ན་གྲགས་པའང་གྲུབ་བོ་ཞེས་བསྟན་པའི་ཕྱིར་དུ་གསུངས་པའི་ཕྱིར། བརྗོད་རུང་གི་གྲགས་པ་ཆོས་ཅན། འགལ་བ་ལ་མི་འཁྲུལ་མི་སྲིད་དེ། རྗེས་དཔག་གིས་གྲུབ་པས་སོ། ། ཁྱབ་སྟེ། རྗེས་དཔག་གི་ཡུལ་ ༼༤༩༧༽ ལ་འགལ་བ་ལ་མི་འཁྲུལ་བ་མི་སྲིད་པའི་ཕྱིར་རོ། ། བཤད་ཚུལ་གཉིས་པ་ལ། ཤེས་བྱ་ཆོས་ཅན།
དངོས་པོ་སྟོབས་ཞུགས་ཀྱི་རྗེས་དཔག་ལས་གྲགས་པ་ཡུལ་ཐ་དད་ཡིན་ཏེ། གྲགས་པ་དངོས་པོའི་དབང་གིས་འཇུག་ན་བྱས་པའི་རྟགས་ལས་སྒྲ་མི་རྟག་པར་འཇལ་བའི་རྗེས་དཔག་བཞིན་དུ་ཡུལ་ངེས་པ་ཅན་དུ་འགྱུར་བ་ལས་འདོད་རྒྱལ་བའི་སྒྲ་རྣམས་བརྗོད་འདོད་དབང་གིས་སྦྱར་བས་ཡུལ་གང་ལའང་མི་འཇུག་པ་མེད་པའི་ཕྱིར། ཡུལ་ཀུན་ལ་འཇུག་པའི་གྲགས་པ་ཟླ་བ་ཞེས་པའི་སྒྲ་ཡུལ་རི་བོང་ཅན་འདིར་མི་འཇུག་ཅེས་བརྗོད་པ་རི་བོང་ཅན་ཆོས་ཅན། ཟླ་བའི་སྒྲས་བརྗོད་དུ་མི་རུང་སྟེ། རྟོག་ཡུལ་ན་ཡོད་པའི་ཕྱིར་ཞེས་པའི་གཏན་ཚིགས་ཆོས་ཅན། སྒྲ་རྟག་པར་བསྒྲུབ་པ་ལ་མཉན་བྱ་བཞིན་མཐུན་དཔེ་དང་རྩོད་གཞི་ལ་ཐུན་མོང་བར་རྗེས་སུ་འགྲོ་བ་ ༼༤༩༨༽ མ་ཡིན་པར་ཐལ། ཁྱོད་ཀྱི་མཐུན་དཔེ་མི་རྙེད་པའི་ཕྱིར་ཏེ། འདོད་རྒྱལ་བའི་སྒྲ་རྣམས་ཡུལ་གང་ལའང་མི་འཇུག་པ་མེད་པ་དེས་ནའོ། ། ཆོས་ཅན་ཁར་ཕུད་མཛོད། མདོ་འགྲེལ་བྱེད་ཁ་ཅིག
རི་བོང་ཅན་ཟླ་བའི་སྒྲས་བརྗོད་རུང་དུ་བསྒྲུབ་པ་ལ་མཐུན་དཔེ་མེད་པར་བསྟན་པའི་ཕྱིར་གང་ལ་ཐུན་མོང་མ་ཡིན་པའི་ཕྱིར་ཞེས་སོགས་གསུངས་སོ་ཟེར་ན། ཤེས་བྱ་ཆོས་ཅན། དེའི་ཕྱིར་དུ་དེ་གསུངས་པ་མ་ཡིན་པར་ཐལ། དེ་ལྟ་བུའི་ལུང་དེ་གྲགས་པས་གནོད་པའི་སྤྱིའི་མཚན་ཉིད་འཆད་པའི་སྐབས་ཡིན་པས་ཟླ་བའི་སྒྲ་དེ་རི་བོང་ཅན་ལ་དཔེར་མཛད་ནས་ཤེས་བྱ་ཀུན་ལ་ཁྱབ་པར་བསྟན་པའི་ཕྱིར། དར་ཊཱིཀ་ཤིང་མིན་པར་དམ་བཅས་པ་སོགས་ལའང་གྲགས་པས་གནོད་པར་མཚུངས་པའི་ཕྱིར། རྟོག་ཡུལ་ན་ཡོད་པ་ཆོས་ཅན། བསིལ་ཟེར་ཅན་ཟླ་བའི་སྒྲས་བརྗོད་དུ་རུང་བར་བསྒྲུབ་པ་ལ་ཐུན་མོང་མ་ཡིན་པའི་རྟགས་སུ་མི་འགྱུར་བར་ཐལ། ༼༤༩༩༽ གཞན་སྤོས་སྦྱོར་གྱི་བསྟན་བཅོས་ལས། ག་བུར་ལ་ཟླ་བའི་སྒྲ་དང་བཅུད་ལེན་གྱི་བསྟན་བཅོས་ལས། དངུལ་ཆུ་ལ་ཟླ་བའི་སྒྲ་དང༌།
སྙན་དངགས་ཀྱི་བསྟན་བཅོས་ལས། མིའི་གདོང་ལ་ཟླ་བའི་སྒྲ་གྲགས་པ་དེ་ཁྱོད་ཀྱིས་དེ་ལྟར་བསྒྲུབ་པའི་མཐུན་དཔེ་ཡང་དག་ཡིན་པའི་ཕྱིར། ཤེས་བྱ་ཆོས་ཅན། འདོད་རྒྱལ་བའི་སྒྲ་བརྗོད་རུང་དེ་ཡུལ་གང་རུང་གཅིག་ལ་གྲུབ་ན་དེ་དཔེར་བྱས་ནས་ཡུལ་ཐམས་ཅད་ལ་གྲུབ་པ་འདི་དངོས་པོའི་སྟོབས་ཀྱིས་ཞུགས་པ་ཡིན་ཏེ། བརྡའི་དབང་གིས་འཇུག་པའི་སྒྲ་རྣམས་ཡུལ་ཐམས་ཅད་ལ་འཇུག་པས་དེ་ལ་ཐུན་མོང་མ་ཡིན་པ་མི་སྲིད་པའི་ཕྱིར། གལ་ཏེ་འདོད་རྒྱལ་གྱི་གྲགས་པ་འགོག་ན་ཁྱེད་རང་ཁས་ལེན་པའི་རི་བོང་ཅན་ལ་སོགས་པར་འདོད་པའང་འཇིག་པས་ཐ་སྙད་ཐམས་ཅད་འཇིག་པར་འགྱུར་རོ། ། རྒྱུ་མཚན་དེས་ན་སྤྱིར་བརྡ་ལ་རྒྱུ་མཚན་ཅན་དང་བརྗོད་འདོད་ཀྱི་བརྡ་གཉིས་ལས་དང་པོ་ཡུལ་ཐམས་ཅད་ལ་མི་འཇུག་པ་ ༼༥༠༠༽ སྲིད་ཀྱང༌། ཤེས་བྱ་ཆོས་ཅན། འདོད་པས་སྦྱར་བའི་བརྡ་ཡུལ་ཀུན་ལ་འཇུག་ཏུ་རུང་བཞིན་དུ་རི་བོང་ཅན་ལ་ཟླ་བའི་སྒྲས་བརྗོད་རུང་འགོག་ན་གྲགས་པ་དང་འགལ་ཏེ། དེ་ལྟར་འགོག་ན་འཇིག་རྟེན་གྱི་ལུགས་ཀྱིས་གནོད་པས་སོ་ཞེས་སློབ་དཔོན་གྱིས་དགོངས་སོ། །
གསུམ་པ་དེ་དག་གི་དགོངས་པ་དཔྱད་པ་ལ་གཉིས་ལས། དང་པོ་གཞན་ལུགས་དགག་པ་ནི་བོད་བསྡུས་པ་ལ་ལ་མིང་གི་རྣམ་པ་ཅན་གྱི་ཞེན་རུང་བརྡའི་གྲགས་པ་དང་དོན་ལྡོག་ལ་སྒྲ་བློ་མ་འཁྲུལ་བས་ཞེན་རུང་ཐ་སྙད་ཀྱི་གྲགས་པ་གཉིས་སུ་འབྱེད་པ་མི་འཐད་དེ་ཐ་སྙད་ཀྱི་མཚན་ཉིད་དེ་འདྲ་སྔར་བཀག་ཟིན་པའི་ཕྱིར་དང༌། མཚོན་བྱ་ལ་ཐ་སྙད་དུ་བྱེད་ན་གང་ལ་ཐུན་མོང་མ་ཡིན་པའི་ཕྱིར་ཞེས་སོགས་ཀྱི་མདོ་འདིའི་སྐབས་དོན་མིན་པའི་ཕྱིར་རོ། ། བརྡའི་གྲགས་པ་ལའང་དངོས་ཀྱི་བརྗོད་རུང་དང་ཞེན་པའི་བརྗོད་རུང་གཉིས་སུ་ཕྱེ་ནས་དངོས་ཀྱི་བརྗོད་རུང་དོན་སྤྱི་དང་ཞེན་པའི་བརྗོད་རུང་རང་མཚན་དུ་བྱས་ནས། རི་བོང་ ༼༥༠༡༽ ཅན་གྱི་སྤྱི་རྣམ་ཆོས་ཅན། ཟླ་བའི་སྒྲས་དངོས་སུ་བརྗོད་དུ་རུང་སྟེ། རྟོག་པའི་སྣང་ངོར་ཡོད་པའི་ཕྱིར། བུམ་པའི་སྤྱི་བཞིན། རི་བོང་ཅན་རང་མཚན་ཆོས་ཅན། ཟླ་བའི་སྒྲས་ཞེན་ནས་བརྗོད་རུང་སྟེ།
རང་མཚན་ཡིན་པའི་ཕྱིར། བུམ་པ་རང་མཚན་བཞིན། ཞེས་ཟེར་རོ། ། འཆད་པའི་ཚེ་ན་གཉིས་སུ་འབྱེད་མོད། ཤེས་བྱ་ཆོས་ཅན། འཇུག་པའི་ཚེ་ན་དངོས་དང་ཞེན་པའི་བརྗོད་བྱའི་རྣམ་དབྱེ་མེད་དེ། ཐ་སྙད་འདོགས་པ་པོ་རྣམས་སྣང་བརྟག་གཅིག་ཏུ་ཞེན་ནས་འཇུག་པའི་ཕྱིར། ཤེས་བྱ་ཆོས་ཅན། མདོའི་བཤད་ཚུལ་རྣམ་པ་གཉིས་ལས། བཤད་ཚུལ་དང་པོ་ཞེན་པའི་བརྗོད་རུང་གི་གྲགས་པ་དང་གཉིས་པ་དངོས་ཀྱི་བརྗོད་རུང་གི་གྲགས་པར་འཆད་པ་འཁྲུལ་ཏེ།
འཇུག་པའི་ཚེ་ན་དངོས་དང་ཞེན་པའི་བརྗོད་བྱར་མི་འབྱེད་པ་དེས་ནའོ། ། གཉིས་པ་རང་གི་འདོད་པ་བརྗོད་པ་ནི། གང་ལ་ ༼༥༠༢༽ ཐུན་མོང་མ་ཡིན་པའི་ཕྱིར། རྗེས་སུ་དཔག་པ་མེད་ལ་སྒྲ་ལས་བྱུང་བའི་གྲགས་པ་དང་འགལ་བའི་དོན་གྱིས་ན་བསལ་བ་དེ་ཡང་ཕྱོགས་མ་ཡིན་ནོ་ཞེས་པ་ལ། བཤད་ཚུལ་གཉིས་ལས་བཤད་ཚུལ་སྔ་མ་ནི། སྒྲ་བྱུང་གི་གྲགས་པ་ཆོས་ཅན། རྟགས་ལ་བརྟེན་པའི་ཚད་མས་མི་ཁེགས་ཏེ། ཁྱོད་ལ་གནོད་བྱེད་རྗེས་དཔག་མེད་པའི་ཕྱིར། ཞེས་པའམ་ཡང་ན་རི་བོང་ཅན་ཟླ་བའི་སྒྲས་བརྗོད་རུང་དུ་འཇལ་བའི་རྗེས་དཔག་ཆོས་ཅན། རི་བོང་ཅན་ཟླ་བའི་སྒྲས་བརྗོད་མི་རུང་ལ་གནོད་བྱེད་ཡིན་ཏེ།
རི་བོང་ཅན་ཟླ་བའི་སྒྲས་བརྗོད་རུང་དུ་ངེས་པའི་ཚད་མ་ཡིན་པའི་ཕྱིར་ཏེ། ཁྱོད་ཀྱིས་རི་བོང་ཅན་ཟླ་བའི་སྒྲས་བརྗོད་རུང་དུ་གཞལ་བ་ལ་འགལ་ཟླ་མེད་པ་དེས་ནའོ། ། བཤད་ཚུལ་ཕྱི་མ་ནི་གང་ལ་ཐུན་མོང་མ་ཡིན་པའི་ཕྱིར་ཞེས་སོགས་ཀྱི་མདོ་དེས་འཇིག་རྟེན་གྱི་འདོད་པའི་སྒྲས་བརྗོད་པ་ན་དངོས་པོ་སྟོབས་ཞུགས་ཀྱི་རྗེས་དཔག་མེད་པར་དགོངས་ཏེ། ཤེས་བྱ་ཆོས་ཅན། ༼༥༠༣༽ གྲགས་པའི་རྗེས་དཔག་ལས་དངོས་པོ་སྟོབས་ཞུགས་ཀྱི་རྗེས་དཔག་ཡུལ་གྱིས་དབྱེ་བ་ཐ་དད་པ་ཡིན་ཏེ། དངོས་པོ་སྟོབས་ཞུགས་ཀྱི་རྗེས་དཔག་གི་འཇུག་ཡུལ་དངོས་པོ་ཡིན་ལ། གྲགས་པའི་ཡུལ་སྒྲོ་བཏགས་ཡིན་པའི་ཕྱིར་ཞེས་བསྟན་པ་ཡིན་ནོ། ། ཆོས་མཆོག་གིས། གྲགས་པའི་ཡུལ་ནི་བརྡ་ལས་བྱུང་བའི་དོན་ཡིན་ལ། རྗེས་སུ་དཔག་པའི་ཡུལ་ནི་དངོས་པོ་ཡིན་ནོ་ཞེས་བྱ་བ་འདི་ནི་ཡུལ་གྱི་དབྱེ་བའོ། །
ཞེས་གསུངས་པ་བཞིན་ནོ། ། གོང་དུ་བསྟན་པ་དེ་ལྟར་གཞན་སེལ་གྱི་སྒོ་ནས་བརྗོད་བྱ་རྗོད་བྱེད་ཤེས་ན་གྲགས་པའི་བསལ་བ་མཁས་པ་ཕྱོགས་གླང་ཆོས་གྲགས་ཀྱི་དགོངས་པ་བཞིན་འགྲུབ་བོ། ། གྲགས་པའི་རྗེས་དཔག་ཚད་མ་ཡིན་ནམ་མིན་ཞེ་ན། གཞན་དུ་འདིར་ནི་འདོད་པ་ཡི། ། གཏན་ཚིགས་ཐུན་མོང་ཉིད་མི་འགྱུར། ། ཞེས་སོགས་དང༌། དེ་ཕྱིར་དེ་ལ་དཔེ་མེད་ཅན། ། ཞེས་སོགས་དང༌། འདི་ཡང་ག་བུར་དངུལ་ ༼༥༠༤༽ སོགས་ལ། ། ཞེས་སོགས་དང༌།
དེ་ལ་བརྟེན་ནས་འབྱུང་བ་ཅན། ། ཞེས་སོགས་ཀྱིས་རྟོག་ཡུལ་ན་ཡོད་པ་དེ་རི་བོང་ཅན་ཟླ་བའི་སྒྲས་བརྗོད་རུང་དུ་བསྒྲུབ་པ་ལ་ཕྱོགས་ཆོས་དང་མཐུན་དཔེ་ཡང་དག་ཡོད་པར་བསྟན་པས་དེ་དེ་ལྟར་བསྒྲུབ་པ་ལ་རྟགས་ཡང་དག་ཡིན་པའི་ཕྱིར་དེ་ལ་བརྟེན་པའི་གྲགས་པའི་རྗེས་དཔག་ཚད་མ་ཡིན་ནོ། །

ཕྱོགས་སྐྱོན་ནི་གང་ཞེ་ན། ཕྱོགས་སྐྱོན་གྱི་མཚན་ཉིད། དམ་བཅའ་བ་ཙམ་དང་འབྲེལ་བ་གང་ཞིག ཕྱོགས་ཡང་དག་གི་མཚན་ཉིད་ཀྱིས་བསལ་བར་བྱ་བ། དབྱེ་ན་མངོན་སུམ་དང་འགལ་བ་སྒྲ་རང་མཚན་མཉན་བྱ་མ་ཡིན་པར་དམ་བཅས་པའི་དམ་བཅའ་དང༌། རྗེས་དཔག་དང་འགལ་བ་བུམ་པ་རང་མཚན་རྟག་པར་དམ་བཅས་པ་དང༌། གྲགས་པ་དང་འགལ་བ་རི་བོང་ཅན་ཟླ་བའི་སྒྲས་བརྗོད་མི་རུང་དུ་དམ་བཅས་པ་དང༌། ཕྱོགས་ཀྱི་མཚན་ཉིད་ངོ་བོ་དང་ཁོ་ན་དང་རང་ཉིད་དང་མ་བསལ་ ༼༥༠༥༽ བའི་བསལ་བར་བྱ་བ་གྲུབ་ཟིན་བསྒྲུབ་བྱ་ཡིན་པར་དམ་བཅས་པ་དང༌། སྒྲུབ་བྱེད་དུ་བཀོད་པའི་དཔེ་རྟགས་མ་གྲུབ་པ་དང༌། རྒོལ་བས་མི་འདོད་པ་བསྟན་བཅོས་བྱེད་པའི་འདོད་པ་དང༌། རྒོལ་བས་ཞེ་བས་མི་འདོད་པ་དང༌།
ཚད་མས་བསལ་བ་ཞུགས་པ་བསྒྲུབ་བྱ་ཡིན་པར་དམ་བཅས་པའི་དམ་བཅའ་རྣམས་སོ། ། དེ་སྐད་དུ་ཡང་རྣམ་འགྲེལ་ལས། དེ་ཙམ་དང་འབྲེལ་བ། ཕྱོགས་ཀྱི་སྐྱོན་འདོད་གཞན་མིན་ཏེ། ། མངོན་སུམ་ལ་སོགས་འགལ་བ་བཞིན། ། ཞེས་དང༌། རྒྱུ་སོགས་མཚན་ཉིད་བསལ་བྱ་ལ། ། ལྟོས་པར་མེད་པར་མ་ཁྱབ་དང༌། ། ལྡོག་པ་དག་ནི་སྤང་བའི་ཕྱིར། ། ཕྱོགས་ཀྱི་མཚན་ཉིད་བཤད་པ་ཡིན། །
རང་ཉིད་ཚིག་འཕྲད་ངོ་བོའི་སྒྲ། ། མ་བསལ་བ་དང་བཅས་པ་དག ། ལྡོག་པ་སེལ་བར་བྱེད་པ་ཡིན། ། འདོད་སྒྲས་མ་ཁྱབ་སེལ་བར་བྱེད། ། ཅེས་དང༌། རྣམ་ངེས་ལས། དེ་ཙམ་ ༼༥༠༦༽ དང་རྗེས་སུ་འབྲེལ་བ་ཁོ་ན་ཕྱོགས་ཀྱི་སྐྱོན་ཡིན་ཏེ། མངོན་སུམ་ལ་སོགས་པ་དང་འགལ་བ་བཞིན་ནོ་ཞེས་དང༌། ལྷ་དབང་བློས། ཕྱོགས་ཀྱི་ཚིག་ཙམ་དང་འབྲེལ་བ་ཉིད་ཕྱོགས་ཀྱི་སྐྱོན་འདོད་དེ།
མངོན་སུམ་ལ་སོགས་དང་འགལ་བ་བཞིན་ནོ་ཞེས་གསུངས་པའི་ཕྱིར་རོ། ། ཡན་ལག་ཅན་རང་གི་ཡན་ལག་ལས་དོན་གཞན་ཆོས་གསུམ་ལྡན་དུ་དམ་བཅས་པའི་དམ་བཅའ་ལྟ་བུ་སྐབས་སུ་བབ་པའི་བསྒྲུབ་བྱའི་ཆོས་ཀྱི་ཁྱད་པར་ལ་གནོད་པ་དང་དེ་བཞིན་དུ་སྐབས་སུ་བབ་པའི་བསྒྲུབ་བྱའི་ཡན་ལག་ཏུ་གྱུར་པའི་ཆོས་ཅན་གྱི་ངོ་བོ་དང་ཆོས་ཅན་གྱི་ཁྱད་པར་ལ་གནོད་པའི་དམ་བཅའ་ཡང་ཕྱོགས་སྐྱོན་ཡིན་ཏེ། འདི་སྒྲུབ་ཡན་ལག་གྱུར་པ་ཡི། ། ཆོས་ཅན་ཆོས་ཀྱི་ཁྱད་པར་དང༌། ། ཆོས་ཅན་རང་གི་ངོ་བོ་ལ། ། གནོད་པ་དག་ཀྱང་བསྟན་པ་ཡིན། ། ཞེས་གསུངས་པའི་ཕྱིར་རོ། ། ཕྱོགས་སྐྱོན་ཡིན་པས་ཡོད་ཀྱང་མི་དགོས་ཏེ། སྒྲ་རང་མཚན་མཉན་བྱ་མ་ཡིན་ ༼༥༠༧༽ པ་ཡང་ཕྱོགས་སྐྱོན་ཡིན་ཏེ། དེར་དམ་བཅས་པའི་དམ་བཅའ་ཡང་ཕྱོགས་སྐྱོན་ཡིན་པའི་ཕྱིར།
ཕྱོགས་སྐྱོན་ཡིན་ན་རྟགས་དང་དཔེའི་སྐྱོན་མ་ཡིན་དགོས་ཏེ། ཡན་ལག་ཕྱི་མ་ལ་ལྟོས་པར། ཕྱོགས་སྐྱོན་འདོད་མིན། ཞེས་སོགས་ཕྱོགས་སྐྱོན་དང་རྟགས་སྐྱོན་སྟོན་པའི་སྐབས་ལ་གཟིགས་དང་གསལ་ལོ། ། མདོར་ན་ཚད་མ་རིགས་པའི་གཏེར་ལས་རང་དོན་རྗེས་དཔག་བརྟག་པའི་རབ་ཏུ་བྱེད་པ་སྟེ་བཅུ་པའི་གསལ་བྱེད་རེ་ཞིག་རྫོགས་སོ།། །། གཉིས་པ་གཞན་དོན་རྗེས་དཔག་ལ། མཚན་ཉིད་དང༌། སྨྲ་བ་པོ་གང་ཟག་དང༌། རྩོད་པའི་སྐབས་ཀྱི་ངག་གི་དབྱེ་བ་དང་གསུམ། དང་པོ་གཞན་དོན་རྗེས་དཔག་གི་མཚན་ཉིད།
རྒོལ་བ་རང་གིས་མཐོང་བའི་རྟགས་ཀྱི་ཚུལ་གསུམ་གཞན་ཕྱིར་རྒོལ་ལ་གསལ་བར་སྟོན་པའི་ངག་ཡན་ལག་གཉིས་ལྡན། དེ་སྐད་དུ་མདོ་ལས། གཞན་དོན་རྗེས་སུ་དཔག་པ་ ༼༥༠༨༽ ནི། ། རང་གིས་མཐོང་དོན་རབ་གསལ་བྱེད། ། ཅེས་གསུངས་པའི་ཕྱིར་རོ། ། གཉིས་པ་ལ་སོ་སོའི་མཚན་ཉིད། དེ་དག་རྒྱལ་ཕམ་གྱི་རྣམ་གཞག དེ་ལ་དཔང་པོས་ཇི་ལྟར་བསྒྲུབ་པའི་ཚུལ་དང་གསུམ། དང་པོ་ནི། རྒོལ་བའི་མཚན་ཉིད་སྒྲུབ་བྱེད་བརྗོད་པར་ཁས་ལེན་པའི་གང་ཟག
ཕྱིར་རྒོལ་གྱི་མཚན་ཉིད་སུན་འབྱིན་བརྗོད་པར་ཁས་ལེན་པའི་གང་ཟག དཔང་པོའི་མཚན་ཉིད་རྒོལ་ཕྱིར་རྒོལ་གཉིས་ཀྱི་རྒྱལ་ཕམ་བརྡ་སྤྲོད་པར་ཁས་ལེན་པའི་གང་ཟག་གོ ། གཉིས་པ་ནི་རྒོལ་ཕྱིར་རྒོལ་གཉིས་ལ་གང་སྐྱོན་ཅན་བརྗོད་པ་ཚར་བཅད། གང་སྐྱོན་མེད་བརྗོད་པ་རྗེས་སུ་བཟུང་བའི་གནས་སོ། ། སྐྱོན་ཡོན་དེ་ལྟར་སྟོན་ན་རྒྱལ་ཕམ་ཡོད་དོ། ། ཇི་ལྟར་ན། རྒོལ་བས་སྒྲུབ་བྱེད་ཡང་དག་བརྗོད་པ་ལ་ཕྱིར་རྒོལ་གྱིས་སྐྱོན་བརྗོད་མ་ནུས་སམ་སྐྱོན་ལྟར་སྣང་བརྗོད་ན་རྒོལ་བ་རྒྱལ་ཕྱིར་རྒོལ་ཕམ་སྟེ། རྒོལ་ ༼༥༠༩༽ བས་ཕྱིར་རྒོལ་གྱི་སྤོབས་པ་བཅོམ་པའི་ཕྱིར་རོ། ། རྒོལ་བས་སྒྲུབ་བྱེད་ལྟར་སྣང་བརྗོད་པ་ལ་ཕྱིར་རྒོལ་གྱིས་སྐྱོན་ཡང་དག་བརྗོད་ན་རྒོལ་བ་ཕམ་ཕྱིར་རྒོལ་རྒྱལ་ཏེ། ཕྱིར་རྒོལ་གྱིས་རྒོལ་བའི་སྤོབས་པ་བཅོམ་པའི་ཕྱིར་རོ། །
དེ་ལྟ་མིན་པ་རྒོལ་བས་སྒྲུབ་བྱེད་ལྟར་སྣང་བརྗོད་པ་ལ་ཕྱིར་རྒོལ་གྱིས་སྐྱོན་མ་བརྗོད་པའམ། སྐྱོན་ལྟར་སྣང་ཞིག་བརྗོད་ཀྱང་རྒོལ་བས་ཚེར་མ་འབྱིན་མ་ཤེས་ན། རྒྱལ་ཕམ་མེད་དེ། སྐྱོན་ཅན་ཡིན་ཡང་སྒྲུབ་པ་དང་སུན་འབྱིན་མ་ཤེས་པའི་ཕྱིར་དང༌། ཕན་ཚུན་སྤོབས་པ་མ་བཅོམ་པའི་ཕྱིར་རོ། ། ཁྱབ་སྟེ། རྒྱལ་ཕམ་ནི་སྤོབས་པ་འཇོམས་ནུས་མ་ནུས་ལ་རགས་ལུས་པའི་ཕྱིར་རོ། ། དེ་སྐད་དུ་རྩོད་རིགས་ལས། རྒོལ་བས་སྒྲུབ་པར་བྱེད་པ་སྐྱོན་ཅན་བརྗོད་ནའང་ཕྱིར་རྒོལ་བས་སྐྱོན་མ་བསྟན་ན་ཕམ་པའི་རྣམ་པར་གཞག་པ་རིགས་པ་མ་ཡིན་ཏེ། དེ་དག་ཉིད་ཀྱི་ཕན་ཚུན་ནུས་པ་ཉེ་བར་འཇོམས་པ་ ༼༥༡༠༽ ལ་ལྟོས་ནས་རྒྱལ་བ་དང་ཕམ་པ་རྣམ་པར་འཇོག་པའི་ཕྱིར་རོ། །
ཞེས་གསུངས་པའི་ཕྱིར་རོ། ། བསྟན་པ་བསྲུང་བའི་དོན་དུ་དམ་པ་རྣམས་ཀྱང་རྒྱལ་བར་འདོད་ན་བརྫུན་དང་གཡོ་སྒྱུས་ཀྱང་ཚར་བཅད་པ་ཡིན་ནོ་ཞེ་ན། བླུན་པོ་ལ་དགའ་བའི་རྒྱལ་ཕམ་ཡོད་མོད། བརྫུན་དང་གཡོ་སྒྱུས་ཚར་བཅད་ཀྱང་དེ་ལ་རྒྱལ་ཕམ་དམ་པ་རྣམས་མི་བཞེད་དེ། རང་གི་གྲུབ་པའི་མཐའ་བསྲུང་མི་ནུས་པའི་ཕྱིར་རོ། ། དེ་སྐད་དུ་ཡང་རྩོད་པའི་རིགས་པ་ལས། དེ་ཁོ་ན་ཉིད་བསྲུང་བའི་དོན་དུ་དམ་པ་རྣམས་ཀྱང་རྒྱལ་བར་འདོད་ན་གཡོ་སྒྱུ་ལ་སོགས་པ་དག་གིས་ཚར་གཅད་པར་བྱ་བ་ཡིན་ནོ་ཞེ་ན། མ་ཡིན་ཏེ། ཁུ་ཚུར་དང༌། ཐལ་ལྕག་དང༌།
མཚོན་བསྣུན་པ་དང༌། མེ་ལ་སོགས་པ་དག་གིས་ཀྱང་ཞེས་བརྗོད་པར་བྱ་ན་འདི་དེ་ཁོ་ན་ཉིད་བསྲུང་བའི་ཐབས་དམ་པ་མ་ཡིན་ཏེ། ཞེས་གསུངས་པའི་ཕྱིར་རོ། ། གསུམ་པ་ལ་གཉིས་ལས། ༼༥༡༡༽ སྤྱིར་ཚར་གཅད་པ་དང༌། རྗེས་སུ་བཟུང་བའི་ཚུལ་ནི། འཇིག་རྟེན་ན་སྲོག་དང་ནོར་ལ་སོགས་འཕྲོག་པ་དང༌། གདོང་ཐལ་བས་བྱུག་པ་ལ་སོགས་པས་ཚར་གཅོད་པ། གོ་འཕང་མཆོག་སྦྱིན་པ་ལ་སོགས་པས་རྗེས་སུ་འཛིན་པར་འདོད་ལ། མཁས་པའི་གྲྭར་གྲུབ་མཐའ་ནོར་བ་དོར།
མ་ནོར་བ་ལེན་པ་དང་དེ་ལྟར་སྒྲོགས་པར་བྱེད་པ་ལ་དམ་པའི་ཚར་གཅོད་རྗེས་འཛིན་དུ་འདོད་དོ། ། གཉིས་པ་བྱེ་བྲག་ཏུ་ཚར་གཅད་པའི་གནས་གཏན་ལ་དབབ་པ་ལ། འཐད་པ་བརྗོད་པ་དང༌། འཁྲུལ་པ་དགག་པ་གཉིས། དང་པོ་ནི་རྒོལ་བ་ཚར་གཅད་པ་དང་ཕྱིར་རྒོལ་ཚར་གཅད་པ་གཉིས་ལས་རྒོལ་བ་ཚར་གཅད་ལ། སྒྲུབ་པའི་ཡན་ལག་མི་བརྗོད་པ་དང༌། སྒྲུབ་པའི་ཡན་ལག་མ་ཡིན་པ་བརྗོད་པ་གཉིས། ཕྱིར་རྒོལ་ཚར་གཅད་ལ། སྐྱོན་མི་བརྗོད་པ་དང༌། སྐྱོན་མ་ཡིན་པ་བརྗོད་པ་གཉིས་ཏེ།
དབྱེ་བ་བཞི་རིགས་པ་མཁྱེན་པ་ཆོས་གྲགས་ཀྱི་ ༼༥༡༢༽ དགོངས་པ་ཡིན་ནོ། ། རྩོད་རིགས་ལས། སྒྲུབ་པའི་ཡན་ལག་མི་བརྗོད་ཅིང༌། ། སྐྱོན་མི་བརྗོད་པ་གཉིས་པོ་དག ། ཚར་གཅད་པ་ཡི་གནས་ཡིན་ཏེ། ། གཞན་ནི་མི་རིགས་ཕྱིར་མི་འདོད། ། ཅེས་གསུངས་པའི་ཕྱིར་རོ། ། གཉིས་པ་ལ། གངས་ཅན་པའི་ལུགས་ནི་རྒོལ་བ་ལ་དྲིས་པའི་ལན་མི་བརྗོད། སྐྱོན་ཅན་བརྗོད་པ།
མ་དྲིས་པ་བརྗོད་པ་གསུམ། སྐྱོན་སྤོང་བའི་ཚེ་མི་སྤོང༌། ལན་ལྟར་སྣང་བརྗོད་པ། སྐབས་སུ་མ་བབ་པ་བརྗོད་པ་གསུམ་སྟེ་དྲུག ཕྱིར་རྒོལ་ལ་ཡང་འདྲི་བའི་ཚེ། མི་འདྲི། མ་འོས་པ་འདྲི། མ་འབྲེལ་བ་འདྲི་བ་གསུམ། སྐྱོན་བརྗོད་པའི་ཚེ། སྐྱོན་མི་བརྗོད།
སྐྱོན་ལྟར་སྣང་བརྗོད། སྐབས་སུ་མ་བབ་པའི་ཚེ་སྐྱོན་བརྗོད་པ་གསུམ་སྟེ་དྲུག དཔང་པོ་ལ། ཤན་མི་འབྱེད། ཕྱིན་ཅི་ལོག་ཏུ་འབྱེད། སྐབས་མ་ཡིན་པར་འབྱེད་པ་སྟེ་གསུམ། ཀུན་ ༼༥༡༣༽ ལ་ཐུན་མོང་དུ་རྣ་བ་མི་གཏོད་པ་སྟེ་གངས་ཅན་པ་རྣམས་བཅུ་དྲུག་ཏུ་འདོད། འདི་ལྟ་བུའི་དབྱེ་བ་མི་འཐད་དེ། རྒོལ་ཕྱིར་རྒོལ་ཚར་གཅད་ཡིན་ན་སྔ་མ་བཞིར་འདུས་ལ། སྔ་མ་བཞིར་འདུས་པ་མིན་ན་རྒོལ་ཕྱིར་རྒོལ་ཚར་གཅད་མ་ཡིན་པའི་ཕྱིར།
དཔང་པོ་ལ་རྩོད་པའི་ཚར་གཅད་པའི་གནས་མེད་དེ། གཉིས་པོ་དག་ཚར་གཅད་པའི་གནས་ཡིན་ཏེ། ཞེས་དམིགས་ཀྱིས་བསལ་བའི་ཕྱིར་དང༌། རྩོད་པ་ཁས་བླངས་པའི་ཕྱིར། རྩོད་པ་ཁས་མ་བླངས་ཀྱང་ཅི་ནས་རྩོད་པའི་ཚར་གཅད་བྱེད་ན་སྡོམ་དུམ་ལའང་བྱེད་དགོས་པ་སོགས་ཧ་ཅང་ཐལ་ལོ། ། གཉིས་པ་རྐང་མིག་པའི་ལུགས་དགག་པ་ནི། དམ་བཅའ་ལ་གནོད་དམ་བཅའ་གཞན། ། ཞེས་སོགས་རང་འགྲེལ་ལས་ཤེས་པར་མཛོད། དེ་ལས་འཕྲོས་ཏེ་ལྟག་ཆོད་བཤད་ན། རིགས་ཐིགས་ལས།
སུན་འབྱིན་པ་ལྟར་སྣང་བ་དག་ནི་ལྟག་ཆོད་རྣམས་ ༼༥༡༤༽ སྟེ། ཡང་དག་པ་མ་ཡིན་པའི་སྐྱོན་བརྗོད་པ་དག་ནི་ལྟག་ཆོད་རྣམས་ཡིན་ནོ། ། ཞེས་དང༌། རྣམ་ངེས་ལས། ལན་ལོག་པ་ནི་ལྟག་ཆོད་རྣམས་ཡིན་ལ། ། ཞེས་གསུངས་པས་ལྟག་ཆོད་ཀྱི་མཚན་ཉིད། ཡང་དག་པ་མ་ཡིན་པའི་སྐྱོན་བརྗོད། དབྱེ་ན་ཕྲད་མ་ཕྲད་མཚུངས་པའི་ལྟག་ཆོད་སོགས་ཀུན་ལས་བཏུས་ལས་བཅུ་བཞི། རིགས་བརྟག་ལས། འཕེལ་བ་དང་མཚུངས་པའི་ལྟག་ཆོད་སོགས་བཅུ་གསུངས་པ་རྣམས་དེ་གཉིས་དང་རང་འགྲེལ་ལས་ཤེས་པར་མཛོད།
གསུམ་པ་རྩོད་པའི་སྐབས་ཀྱི་ངག་གི་དབྱེ་བ་ལ། གང་ཟག་དང༌། དགོས་པ་དང༌། བརྗོད་ཚུལ་གྱི་སྒོ་ནས་དབྱེ་བ་གསུམ། དང་པོ་ནི་རྒོལ་བ་ལ་དོན་གྱི་དངོས་པོ་འཇོག་པ་དང༌། སྐྱོན་སྤང་བའི་ངག་གཉིས། ཕྱིར་རྒོལ་ལ་འདོད་པ་འདྲི་བ་དང༌། སྐྱོན་བརྗོད་པའི་ངག་གཉིས། དཔང་པོས་རྗེས་སུ་བརྗོད་པ་དང༌། རྣམ་པར་དབྱེ་ ༼༥༡༥༽ བའི་ངག་གཉིས་སྟེ།
གང་ཟག་གསུམ་ལ་བརྗོད་ཚུལ་དྲུག་གོ ། དགོས་པའི་སྒོ་ནས་དབྱེ་ན་སྒྲུབ་ངག་དང་སུན་འབྱིན་གཉིས། སྒྲུབ་ངག་ལ་ཡང་དག་དང་ལྟར་སྣང་གཉིས། སྒྲུབ་ངག་ཡང་དག་གི་མཚན་ཉིད། རྟགས་ཀྱི་ཚུལ་གསུམ་ཆད་ལྷག་མེད་པར་སྟོན་པའི་ངག་ཡན་ལག་གཉིས་ལྡན། ངག་དགོད་པའི་ཚུལ་ལ། དགག་བཞག་སྤང་གསུམ་ལས། མི་འཐད་པའི་ལུགས་དགག་པ་ནི། གྲངས་ཅན་ལ་སོགས་པ་ནི་སྒྲ་མི་རྟག་སྟེ་བྱས་པའི་ཕྱིར་བུམ་པ་བཞིན། བུམ་པ་བྱས་པ་བཞིན་དུ་སྒྲ་ཡང་བྱས།
སྒྲ་བྱས་པས་མི་རྟག་ཅེས་པའི་སྒྲུབ་ངག་ཡན་ལག་ལྔ་ལྡན་ཆོས་ཅན། ཁྱོད་མི་འཐད་པར་ཐལ། ཁྱོད་ལ་ཉེར་སྦྱོར་དང་དམ་བཅའ་དང་མཇུག་བསྡུད་གསུམ་པོ་ལྷག་ཅིང་སྤྱི་ཁྱབ་མ་ཚང་བའི་ཕྱིར། བོད་བསྡུས་པ་ཁ་ཅིག་ཡན་ལག་གཉིས་པ་ལའང་གང་བྱས་ན་མི་རྟག་བུམ་པ་བཞིན་སྒྲ་ཡང་བྱས་པས་ ༼༥༡༦༽ ཞེས་རྣམ་དབྱེ་གསུམ་པ་སྦྱོར་བ་དང༌། ཁ་ཅིག་སྒྲ་ཡང་བྱས་པའི་ཕྱིར་ཞེས་རྣམ་དབྱེ་ལྔ་པ་སྦྱོར་བ་ཡང་མི་འཐད་དེ། དེ་ལྟ་བུའི་ངག་འཕྲོ་ཅན་དེས་དམ་བཅའ་འདྲེན་པ་ཡིན་ཏེ། བྱས་པས་མི་རྟག བྱས་པའི་ཕྱིར་མི་རྟག་ཅེས་བརྗོད་དགོས་པའི་ཕྱིར། གལ་ཏེ་སྦྱོར་ཡང་དམ་བཅའ་བརྗོད་མི་དགོས་ཏེ། དོན་གྱིས་གོ་བའི་ཕྱིར་ཟེར་ན།
ངག་དེའི་ནུས་པ་མ་རྫོགས་པའི་ཕྱིར་ཚིག་གཞན་འདྲི་དགོས་པར་འགྱུར། གཉིས་པ་འཐད་པའི་ལུགས་བརྗོད་པ་ནི་ཕྱིར་རྒོལ་ཕྱོགས་ཆོས་དང་ཁྱབ་པ་དྲན་རུང་དུ་མེད་པ། དྲན་པ། དྲན་རུང་དུ་ཡོད་ཀྱང་མ་དྲན་པ་གསུམ་ལས། དང་པོ་གཉིས་སྒྲུབ་ངག་འགོད་པའི་ཡུལ་མ་ཡིན་ཏེ། དང་པོ་ལ་མི་ནུས། གཉིས་པ་ལ་མི་དགོས་པའི་ཕྱིར། གསུམ་པ་ལ་ཕྱོགས་ཆོས་དང་ཁྱབ་པ་གཉིས་ཀ་དྲན་རུང་དུ་ཡོད་ཀྱང་མ་དྲན་པའི་ཕྱིར་རྒོལ་བ་བླུན་པོ་ལ་ཚིག་ཉུང་དོན་རྒྱས་པ་ཡན་ལག་གཉིས་པའི་ངག་ཏུ་སྦྱར་བར་བྱ་སྟེ། དེ་ ༼༥༡༧༽ ཡང་ཆད་ལྷག་མེད་པར་ཕྱོགས་ཆོས་དང་རྗེས་ཁྱབ་དངོས་སུ་སྟོན་པའི་ངག་ཡན་ལག་གཉིས་ལྡན་མཐུན་དཔེ་དང་རྩོད་གཞི་བསྒྲུབ་བྱའི་ཆོས་ཡོད་དུ་མཐུན་པར་སྦྱོར་བ་ཆོས་མཐུན་སྦྱོར་གྱི་སྒྲུབ་ངག་ཡང་དག་ནི། གང་བྱས་ན་མི་རྟག་སྟེ།
དཔེར་ན་བུམ་པ་བཞིན། སྒྲ་ཡང་བྱས་སོ། ། ཞེས་པ་ལྟ་བུ་དང༌། ལྷག་ཆད་མེད་པར་ཕྱོགས་ཆོས་དང་ལྡོག་ཁྱབ་དངོས་སུ་སྟོན་པའི་ངག་ཡན་ལག་གཉིས་ལྡན་མཐུན་དཔེ་དང་རྩོད་གཞི་བསྒྲུབ་བྱའི་ཆོས་ཡོད་དུ་མི་མཐུན་པར་སྦྱོར་བ་ཆོས་མི་མཐུན་སྦྱོར་གྱི་སྒྲུབ་ངག་ཡང་དག་ནི། གང་རྟག་ན་མ་བྱས། དཔེར་ན་ནམ་མཁའ་བཞིན། སྒྲ་ནི་བྱས་སོ། ། ཞེས་པ་ལྟ་བུའོ། ། དེ་སྐད་དུ་ཡང་ཆོས་མཆོག་གིས། དཔེའི་ཆོས་ཅན་དང་ལྷན་ཅིག་བསྒྲུབ་པར་བྱ་བའི་ཆོས་ཀྱིས་འདྲ་བར་གཏན་ཚིགས་ཀྱིས་བྱས་པ་ནི་ཆོས་མཐུན་པ་ཞེས་བྱའི་ཞེས་གསུངས་པའི་ཕྱིར་རོ། །
སྒྲུབ་པའི་ངག་ ༼༥༡༨༽ འདི་གཉིས་ལ་བརྗོད་ཚུལ་ཐ་དད་པ་མ་གཏོགས་བརྗོད་བྱའི་དོན་ཐ་དད་མེད་དེ། རྟགས་ཀྱི་ཚུལ་གསུམ་ཁོ་ན་བརྗོད་པའི་ཕྱིར་རོ། ། དེ་སྐད་དུ་ཡང་རིགས་ཐིགས་ལས་སྦྱོར་བའི་བྱེ་བྲག་མ་གཏོགས་པར་འདི་གཉིས་དོན་དུ་ནི་བྱེ་བྲག་ཅི་ཡང་མེད་དོ། ། ཞེས་གསུངས་པའི་ཕྱིར་རོ། ། ཕྱོགས་ཆོས་དང་ཁྱབ་པ་གཉིས་པོ་སྔ་ཕྱི་གང་བརྗོད་ཀྱང་ཁྱད་པར་མེད་ལ། སྒྲ་བྱས་སོ། ། བུམ་པ་བཞིན་ནོ་ཞེས་པ་ལྟ་བུ་མཐའ་རྟེན་རྫོགས་པའི་ཚིག་ཏུ་སྦྱོར། ཕྱོགས་ཆོས་བརྗོད་པས་ཁྱབ་པ་དྲན་ནུས་ཤེས་པའི་མཁས་པ་དེ་ལ་གཏན་ཚིགས་ཉིད་བརྗོད་པས་འགྲུབ་སྟེ། དཔེར་ན་བྱས་པ་ལ་མི་རྟག་པས་ཁྱབ་པར་སྨྲ་བའི་མཁས་པ་ལ་སྒྲ་ཡང་བྱས་སོ་ཞེས་བརྗོད་པས་འགྲུབ་བོ། ། ཕྱོགས་ཆོས་ངེས་པ་ལ་ཁྱབ་པ་ཙམ་བརྗོད་པའང་སྐྱོན་མེད་དུ་ཤེས་པར་བྱའོ། །
འོན་ཀྱང་རྩོད་པའི་སྐབས་སུ་སྒྲུབ་པའི་ངག་རྫོགས་པར་སྦྱར་དགོས་ཏེ། མ་རྫོགས་ན་ཀླན་ཀར་འགྱུར་བའི་ཕྱིར་ ༼༥༡༩༽ རོ། ། ཀུན་ལས་བཏུས་ཀྱི། རང་ལས་ངེས་བཞིན་གཞན་དག་ལའང༌། ། ངེས་པ་བསྐྱེད་པར་འདོད་པ་ཡིས། ། ཕྱོགས་ཆོས་དང་ནི་འབྲེལ་བ་དང༌། ། བསྒྲུབ་བྱ་བརྗོད་བྱ་གཞན་རྣམས་སྤངས། ། ཞེས་པའི་ཚིག་བསྡུ་བ་བསྒྲུབ་བྱ་དང་འབྲེལ་བ་ཞེས་ཟླས་དབྱེ་བར་བཤད་ནས་བསྒྲུབ་བྱ་བརྗོད་དགོས་པར་བཤད་པ་དང་འགལ་ལོ་ཞེ་ན། འགལ་བ་མེད་དེ། ཁོ་བོ་ཅག་འབྲེལ་བའི་བསྒྲུབ་བྱ་ཞེས་རྣམ་དབྱེ་གསུམ་པ་དེའི་སྐྱེས་བུའི་བསྡུ་བ་ཡིན་པར་འཆད་པའི་ཕྱིར།
སྒྲུབ་ངག་ཡང་དག་གི་འབྲས་བུ་ནི་རྗེས་དཔག་བསྐྱེད་པ་ཡིན་ནོ། ། སྒྲུབ་ངག་གང་ཞིག བསྒྲུབ་བྱ་ཡང་དག་མ་ཡིན་པའི་སྒྲུབ་བྱེད་དུ་བཀོད་པ་ནི་སྒྲུབ་ངག་ལྟར་སྣང་གི་མཚན་ཉིད་ཡིན་ནོ། ། སྒྲུབ་ངག་ལྟར་སྣང་དེ་ཡང་དབྱེ་ན། རྟགས་ཚུལ་གསུམ་མ་ཚང་བ་བཀོད་པ་དོན་སྐྱོན་ཅན་དང༌། རྟགས་ཚུལ་གསུམ་ཚང་ཡང་མ་ངེས་པ་བཀོད་ན་བློ་སྐྱོན་ཅན་དང༌། ཚུལ་གསུམ་ངེས་ཀྱང་བརྗོད་ ༼༥༢༠༽ མ་ཤེས་ན་སྒྲ་སྐྱོན་ཅན་ཏེ་རྣམ་པ་གསུམ། དེ་ཡང་རང་དོན་དུ་དོན་སྐྱོན་འབའ་ཞིག་དཔྱད་ན་གཞན་དོན་དུ་བློ་དང་སྒྲའི་སྐྱོན་ཡང་དཔྱད་དོ། ། སུན་འབྱིན་ལ་ཡང་དག་དང་ལྟར་སྣང་གཉིས་ལས། སུན་འབྱིན་ཡང་དག་གི་མཚན་ཉིད་སྐྱོན་ལ་སྐྱོན་དུ་བརྗོད་པའི་སྒོ་ནས་ལོག་རྟོག་སེལ་བའམ་སྐྱོན་ཅན་གོ་བའི་ངག
ཡུལ་གྱི་སྒོ་ནས་དབྱེ་ན་མཚན་ཉིད་དང་གཏན་ཚིགས་དང་བསྒྲུབ་བྱའི་སྐྱོན་ལ་སྐྱོན་དུ་བརྗོད་པས་སྐྱོན་ཅན་གོ་བ་གསུམ། ངོ་བོའི་སྒོ་ནས་དབྱེ་ན། དོན་དང་བློ་དང་སྒྲའི་སྐྱོན་ལ་སྐྱོན་དུ་བརྗོད་པ་གསུམ། བརྗོད་ཚུལ་གྱི་སྒོ་ནས་དབྱེ་ན། རང་རྒྱུད་དང་ཐལ་བ་གཉིས་ཏེ་དབྱེ་སྒོ་རྣམ་པ་གསུམ། སུན་འབྱིན་ལྟར་སྣང་གི་མཚན་ཉིད་སུན་འབྱིན་དུ་བཀོད་པ་གང་ཞིག སྐྱོན་ལ་སྐྱོན་དུ་མ་བརྗོད་པས་སྐྱོན་ཅན་མ་གོ་བ། དབྱེ་ན་མུ་སྟེགས་བྱེད་ཚར་གཅད་ཉི་ཤུ་རྩ་གཉིས་ལྟག་ཆོད་ཉི་ཤུ་བཞིར་འདོད་པ་བཀག་ཟིན་ལ། གཙང་ནག་པ་སོགས་བོད་འགའ་ཞིག་མཚན་ཉིད་དང་གཏན་ཚིགས་དང་ ༼༥༢༡༽ བསྒྲུབ་བྱའི་སྐྱོན་མ་ཡིན་པ་སྐྱོན་དུ་བརྗོད་པ་དང༌། དོན་དང་བློ་དང་སྒྲའི་སྐྱོན་མ་ཡིན་པ་སྐྱོན་དུ་བརྗོད་པའོ་ཞེས་གྲངས་ངེས་བྱེད་མོད་དེ་མི་འཐད་དེ།
རྒོལ་བས་སྒྲུབ་བྱེད་ཡང་དག་བརྗོད་པ་ལ་ཕྱོགས་སྣ་ཚོགས་ནས་སྨད་པ་དང་རང་ལ་བསྟོད་པ་དང་འབྲེལ་མེད་ཆོས་གཞན་འཆད་པའང་དེ་དག་ཏུ་མི་འདུ་བའི་ཕྱིར་རོ། ། རང་ལུགས་ནི་མ་ཚང་བ་དང་འགལ་བ་ལ་སོགས་པའི་སྐྱོན་མི་བརྗོད་པ་དང་མ་ཚང་བ་ལ་སོགས་པ་མ་ཡིན་པ་ལ་དེར་བརྗོད་པའམ་བདག་ལ་བསྟོད་དམ་གཞན་ལ་སྨོད་པ་ལ་སོགས་པ་སྐྱོན་མིན་པ་བརྗོད་པ་གཉིས་ཡིན་ལ། དེ་དག་གི་གསལ་བའི་དབྱེ་བ་བསམ་གྱིས་མི་ཁྱབ་པས་རྒྱས་པར་མ་ཕྱེ་སྟེ། རྣམ་ངེས་ལས། ལོག་པའི་ལན་ལ་མཐའ་མེད་ཕྱིར། ། དེ་དག་འདིར་ནི་སྤྲོ་བྱ་མིན། ། ཞེས་གསུངས་པའི་ཕྱིར་རོ། ། གསུམ་པ་བརྗོད་ཚུལ་གྱི་སྒོ་ནས་དབྱེ་ན་བརྗོད་པའི་ཚུལ་ལ་རང་རྒྱུད་དང་ཐལ་འགྱུར་གཉིས། རང་རྒྱུད་ནི་སྒྲུབ་པ་ཡིན་པས་བཤད་ ༼༥༢༢༽ ཟིན་ལ། ཐལ་འགྱུར་ལ་ཐལ་བའི་རྣམ་གཞག་དང་ལན་འདེབས་པའི་ཚུལ་དང་གཉིས།
དང་པོ་ལ་དགག་གཞག་སྤང་གསུམ་ལས་གཞན་ལུགས་དགག་པ་ནི། གངས་ཅན་པ་དག་ཐལ་འགྱུར་བཀོད་ཚད་ལ་རྟགས་ཁྱབ་གཉིས་ཀ་མ་གྲུབ་པ་དང༌། རྟགས་འབའ་ཞིག་མ་གྲུབ་པ་དང༌། ཁྱབ་པ་འབའ་ཞིག་མ་གྲུབ་པ་དང༌། རྟགས་ཁྱབ་གཉིས་ཀ་གྲུབ་པ་སྟེ་བཞི་ལས། བཞི་པ་ལ་རྟགས་ཁྱབ་གཉིས་ཀ་ཚད་མས་གྲུབ་པ་དང༌། ཁས་བླངས་དང༌། རྟགས་ཚད་མ་ཁྱབ་པ་ཁས་བླངས་དང༌། རྟགས་ཁས་བླངས་ཁྱབ་པ་ཚད་མས་གྲུབ་པ་དང་བཞིའོ། ། འདི་བཞི་ལ།
དང་པོ་ལ་འདོད་ལན་ཐེབས་པ་དང་མི་ཐེབས་པ་བསལ་བ་ཁས་བླངས་པའི་ཡང་དག་སྟེ་གཉིས། ཕྱི་མ་གསུམ་ལ་དམ་བཅའ་ལ་ཚད་བསལ་དང་ཁས་བླངས་དང་གཉིས་ཀ་མེད་ན་བསལ་བ་ཡེ་མེད་དང་གསུམ་གསུམ་སྟེ་དགུར་ཕྱེ་བས་ན་སྔ་མ་གསུམ་དང་ཕྱི་མ་བཅུ་གཅིག་སྟེ་བཅུ་བཞི་ཞེས་འདོད་ལ། དེ་དག་ཡང་དག་དང་ལྟར་སྣང་གཉིས་སུ་ཕྱེ་ན་ ༼༥༢༣༽ དང་པོ་གསུམ་དང་བསལ་བ་མེད་པ་བཞི་སྟེ་བདུན་ནི་ལན་གྱིས་བཟློག་པར་ནུས་པས་ལྟར་སྣང་ཡིན་ལ། གཞན་བདུན་ནི་ལན་གྱིས་བཟློག་པར་མི་ནུས་པས་ཡང་དག་ཡིན་ནོ། ། ཡང་དག་ལ་སྒྲུབ་བྱེད་འཕེན་པ་དང་མི་འཕེན་པར་ཕྱེ་ན། སྔ་མ་དྲུག་དང་བདུན་པ་རྟགས་ཁས་བླངས། ཁྱབ་པ་ཚད་མས་གྲུབ། དམ་བཅའ་ཚད་བསལ་ལ་ཆོས་ཅན་གྲུབ་མ་གྲུབ་གཉིས་ལས་ཕྱེད་ཆོས་ཅན་མ་གྲུབ་པས་མི་འཕེན་ལ། ཕྱེད་ཆོས་ཅན་གྲུབ་པས་འཕེན་ཅེས་ཟེར་རོ། ། ཤེས་བྱ་ཆོས་ཅན།
ཐལ་འགྱུར་བཀོད་ཚད་ལ་རྟགས་ཁྱབ་གཉིས་ཀ་མ་གྲུབ་པ་དང༌། རྟགས་འབའ་ཞིག་མ་གྲུབ་པ་དང༌། ཁྱབ་པ་འབའ་ཞིག་མ་གྲུབ་པ་དང༌། གཉིས་ཀ་གྲུབ་པ་དང་བཞིར་གྲངས་ངེས་པ་མི་འཐད་པར་ཐལ། ཐལ་འགྱུར་ལ་བཞིར་འབྱེད་ན་རང་རྒྱུད་ལ་སོགས་བཞིར་ཅི་སྟེ་མི་འབྱེད། རང་རྒྱུད་ལ་ཡང་དག་དང་ལྟར་སྣང་གཉིས་སུ་འབྱེད་ན་ཐལ་འགྱུར་ལའང་ཡང་དག་དང་ ༼༥༢༤༽ ལྟར་སྣང་གཉིས་སུ་འབྱེད་པ་རྒྱུ་མཚན་མཚུངས་པའི་ཕྱིར་དང༌། རྟགས་མེད་ན་ཁྱབ་པ་གྲུབ་པ་འགལ་བས་ཁྱབ་པ་གྲུབ་མ་གྲུབ་དཔྱོད་པ་བླུན་པོའི་རྣམ་ཐར་ཡིན་པའི་ཕྱིར་དང༌། རྟགས་མ་གྲུབ་ལ་ཁྱབ་པ་གྲུབ་པ་ལ་སོགས་འབྱེད་ན་ལྟག་ཆོད་ཀྱི་དབྱེ་བ་ལྟར་ཧ་ཅང་ཐལ་བས་ངེས་པ་མི་རུང་བའི་ཕྱིར་རོ། ། ཡང་ཤེས་བྱ་ཆོས་ཅན། ཐལ་འགྱུར་བཅུ་བཞིའི་གྲངས་ངེས་གསུངས་པ་མི་འཐད་པར་ཐལ།
མ་གྲུབ་པ་ལ་རྟགས་མ་གྲུབ་པ་དང་རྟགས་ཁྱབ་གཉིས་ཀ་མ་གྲུབ་པ་དང་གཉིས་སུ་ཕྱེ་བ་ལྷག་པའི་ཕྱིར་དང༌། འགལ་བའི་ཐལ་འགྱུར་ལྟར་སྣང་ཆད་པའི་ཕྱིར་དང༌། རྟགས་མེད་ན་ཁྱབ་པ་གྲུབ་པ་འཁྲུལ་བ་དེས་ནའོ། ། གཉིས་པ་རང་ལུགས་གཞག་པ་ལ་ཐལ་འགྱུར་ཡང་དག་དང་ལྟར་སྣང་གཉིས། ཐལ་འགྱུར་ཡང་དག་གི་མཚན་ཉིད་ཐལ་ངག་ཏུ་བཀོད་པ་གང་ཞིག ལན་གྱིས་བཟློག་པར་མི་ནུས་པ། དེ་ལ་འདོད་པ་བརྗོད་པ་ཁས་བླངས་ཀྱི་རྟགས་ལས་མི་འདོད་པའི་བསྒྲུབ་བྱ་འཕེན་པ་ ༼༥༢༥༽ སོགས་ཡོད། དབྱེ་ན་སྒྲུབ་བྱེད་འཕེན་མི་འཕེན་གཉིས། སྒྲུབ་བྱེད་འཕེན་པའི་ཐལ་འགྱུར་གྱི་མཚན་ཉིད་ཐལ་འགྱུར་གང་ཞིག དོན་བཟློག་ན་ཚུལ་གསུམ་ཚང་བ།
ཡང་ན་དངོས་སུ་ཐལ་བ་འཕངས་པས་བཟློག་ན་ཚུལ་གསུམ་ཚང་བ། དེ་ལྟར་འཕེན་པ་ལ་ཐལ་འགྱུར་ཆོས་གསུམ་ལྡན་ཞིག་དགོས་ཏེ། རྟགས་ཕྱིར་རྒོལ་གྱིས་བདེན་ཞེན་གྱིས་ཁས་བླངས་པ། ལྡོག་ཁྱབ་ཚད་མས་གྲུབ་པ། གཞི་གྲུབ་ཅིང་དམ་བཅའ་ལ་ཚད་མས་བསལ་རུང་ངོ༌། ། དེ་ལ་རྟགས་ཁྱབ་ཁས་བླངས་པས་མ་གྲུབ་པ་སེལ་ལ། ཁྱབ་པ་གྲུབ་པ་མཐུན་ཕྱོགས་ལ་འཇུག་པས་འགལ་བ་སེལ་ལ། མི་མཐུན་ཕྱོགས་ལ་ལྡོག་པས་མ་ངེས་པ་སེལ་ལ། དམ་བཅའ་ལ་ཚད་མས་བསལ་བས་འདོད་ལན་ཐེབས་པ་སེལ་ལོ། ། དེ་ལྟ་བུའི་ཐལ་འགྱུར་དེ་དངོས་སུ་རྟགས་ཚད་མས་མ་གྲུབ་ཅིང་སྒྲུབ་ངག་ཡང་དག་མིན་ན་ཡང་བཟློག་ན་སྒྲུབ་ ༼༥༢༦༽ ངག་ཡང་དག་ཡིན་ཏེ།
སྒྲུབ་ངག་ཡང་དག་གི་མཚན་ཉིད་ཆད་ལྷག་མེད་པར་རྟགས་ཀྱི་ཚུལ་གསུམ་ཚང་བར་སྟོན་པའི་ངག་ཡན་ལག་གཉིས་ལྡན་ཡིན་པའི་ཕྱིར་རོ། ། ངག་ལས་རང་རྒྱུད་འཕེན་པའི་ཚུལ་ལ་བོད་ཁ་ཅིག་ཐལ་བའི་རྟགས་ཆོས་བཟློག་པས་སྒྲུབ་པའི་ངག་ཉིད་འཕེན་ཞེས་ཟེར་རོ། ། ཐལ་བའི་ཁྱབ་པ་བཟློག་པས་རང་རྒྱུད་ཀྱི་ཁྱབ་པ་འཕེན་མོད་ཐལ་བའི་ངག་གིས་རང་རྒྱུད་ཀྱི་ཕྱོགས་ཆོས་ཇི་ལྟར་འཕེན་དྲིས་པས་ཁ་ཅིག་དུ་བ་མེད་པར་ཐལ་ཞེས་ཐལ་བའི་དམ་བཅའ་བརྗོད་པས་འཕེན་ནོ་ཞེས་ཟེར་རོ། ། ཐལ་བའི་ངག་གིས་དམ་བཅའ་བརྗོད་པས་རང་རྒྱུད་ཀྱི་ཕྱོགས་ཆོས་འཕེན་ན་ཐལ་བའི་སྦྱོར་བ་ཡང་དག་འཇིག་པར་ཐལ། རང་རྒྱུད་ལ་དམ་བཅའ་བརྗོད་ན་ལྷག་པ་ལྟར་ཐལ་འགྱུར་གྱི་ངག་ལའང་དམ་བཅའ་བརྗོད་ན་ལྷག་པས་ཚར་གཅད་པའི་ཕྱིར། རང་ལུགས་ནི་ཐལ་བའི་ངག་ལས་རང་རྒྱུད་ཀྱི་དོན་ཚུལ་གསུམ་འཕེན་མོད་ངག་ཇི་ལྟར་བཟློག་པ་བཞིན་འཕེན་པ་མིན་ཏེ། འདི་ལྟར་མེ་ ༼༥༢༧༽ མེད་པར་ཁས་བླངས་པའི་རྟགས་མ་བརྗོད་ན་ཐལ་འགྱུར་གྱི་ཕྱོགས་ཆོས་མི་འགྲུབ་ལ། བརྗོད་ན་རང་རྒྱུད་ཀྱི་བསྒྲུབ་བྱ་བརྗོད་པས་ངག་ལྷག་པར་འགྱུར་ཏེ། མེ་ཡོད་པར་ངེད་ཁས་ལེན་ཞེས་བཟློག་དགོས་པའི་ཕྱིར་རོ། ། དེས་ན་ཐལ་བའི་ངག་སྐྱོན་མེད་འདི་ལྟར་དགོད་དེ།
དུ་ལྡན་གྱི་ལ་ལ་དུ་བ་མེད་པར་ཐལ། མེ་མེད་པའི་ཕྱིར་ཞེས་ཐལ་བའི་དམ་བཅའ་བཀོད་ལ། ཅིའི་ཕྱིར་ཞེས་འདྲི་ན། གང་མེ་མེད་པ་ན་དུ་བ་མེད་དེ། ཆུ་ཀླུང་བཞིན། དུ་བ་དང་བཅས་པའི་ལ་ལའང་མེ་མེད་དུ་ཁས་བླངས་སོ། ། དུ་བ་མེད་པར་ཐལ་བ་ཤུགས་ལ་གོ་བས་དངོས་སུ་མི་འཕེན་ནོ། ། སྒྲུབ་བྱེད་མི་འཕེན་པའི་ཐལ་འགྱུར་ཡང་དག་གི་མཚན་ཉིད་ཐལ་འགྱུར་ཡང་དག་གང་ཞིག དོན་བཟློག་ན་ཚུལ་གསུམ་མི་འཕེན་པ། དེ་དག་གི་དབྱེ་བ་དཔེར་བརྗོད་པ་ལ་གཉིས་ལས།
སྒྲུབ་བྱེད་མི་འཕེན་པ་ལ་དབྱེ་ན། ས་ཕྱོགས་ན་བུམ་པ་མེད་པར་ཐལ། དེ་མ་དམིགས་པའི་ཕྱིར་ ༼༥༢༨༽ ཞེས་རང་བཞིན་མི་དམིགས་པ་དང༌། དུ་རྒྱུ་ནུས་པ་ཐོགས་མེད་མེད་པར་ཐལ། དུ་བ་མེད་པའི་ཕྱིར་ཞེས་པ་འབྲས་བུ་མི་དམིགས་པ་དང༌། ནོག་ལྐོག་ཤལ་དང་མི་ལྡན་པས་བ་ལང་མ་ཡིན་པར་ཐལ་ཞེས་མཚན་ཉིད་དེ་ཁྱབ་བྱེད་མི་དམིགས་པ་གསུམ་གྱིས་སྒྲུབ་བྱེད་མི་འཕེན་ཏེ། བཟློག་པ་ལ་ཤེས་འདོད་མེད་པའི་ཕྱིར་རོ། ། རང་བཞིན་དང་འབྲས་བུ་དང་ཁྱབ་བྱེད་མ་དམིགས་པའི་རྟགས་ལས་ལྷག་མ་གཏན་ཚིགས་ཡང་དག་ཀུན་ལ་སྦྱར་བའི་ཐལ་བས་སྒྲུབ་བྱེད་འཕེན་པར་ཤེས་པར་བྱའོ། ། དེ་ལ་རང་རིག་དང་གཞན་རིག་འཕེན་པ་གཉིས། རང་རིག་འཕེན་པའི་ཐལ་འགྱུར་གྱི་མཚན་ཉིད་ལན་གྱིས་བཟློག་པར་མི་ནུས་པའི་ཐལ་འགྱུར་གང་ཞིག
རང་དང་རིགས་གཅིག་པའི་རང་རྒྱུད་འཕེན་པ། དབྱེ་ན་རང་རིག་འཕེན་པ་ལྔའོ། ། གཞན་རིག་འཕེན་པའི་ཐལ་འགྱུར་གྱི་མཚན་ཉིད་གང་ཞིག རང་དང་རིགས་མི་གཅིག་པའི་རང་རྒྱུད་འཕེན་པ། དབྱེ་ན་ ༼༥༢༩༽ བཅུ་དྲུག་ཡོད་དེ། འབྲས་བུའི་རྟགས་ཀྱི་ཐལ་བས་རྒྱུ་མ་དམིགས་པའི་རང་རྒྱུད་འཕེན་པ་དང༌། རྒྱུ་མ་དམིགས་པའི་ཐལ་བས་འབྲས་བུའི་རྟགས་ཀྱི་རང་རྒྱུད་འཕེན་པ་དང་གཉིས། མེ་དང་བ་མོའི་རེག་པ་ཕན་ཚུན་འགོག་པ་ཁྱབ་བྱེད་འགལ་དམིགས་དང་འགལ་ཁྱབ་དམིགས་པ་གཉིས། དུ་བ་དང་བ་མོའི་རེག་པ་ཕན་ཚུན་འགོག་པ་ཁྱབ་བྱེད་དང་འགལ་བའི་འབྲས་བུ་དམིགས་པ་དང་རྒྱུ་དང་འགལ་བའི་ཁྱབ་བྱ་དམིགས་པ་གཉིས། མེ་དང་སྤུ་ལོང་བྱེད་ཕན་ཚུན་འགོག་པ་རྒྱུ་དང་འགལ་བའི་རང་བཞིན་དམིགས་པ་དང༌།
རང་བཞིན་དང་འགལ་བའི་འབྲས་བུ་དམིགས་པ་གཉིས། གྲང་རེག་དང་དུ་བ་ཕན་ཚུན་འགོག་པ་རྒྱུ་དང་འགལ་བ་དམིགས་པ་དང་རང་བཞིན་དང་འགལ་བའི་འབྲས་བུ་དམིགས་པ་གཉིས། ཙནྡན་གྱི་མེ་དང་ཁ་བའི་སྤུ་ལོང་བྱེད་གཉིས་ཕན་ཚུན་འགོག་པ་རྒྱུ་དང་འགལ་བའི་ཁྱབ་བྱ་དམིགས་པ་དང་ཁྱབ་བྱེད་དང་འགལ་བ་འབྲས་བུའི་ཁྱད་པར་ ༼༥༣༠༽ དམིགས་པ་གཉིས། ཤིང་ཡིན་པར་ཐལ། ཤ་པ་ཡིན་པའི་ཕྱིར་ཞེས་པའི་རང་བཞིན་རྟགས་ཀྱི་ཐལ་བས་ཤ་པ་མ་ཡིན་ཏེ། ཤིང་མ་ཡིན་པའི་ཕྱིར་ཞེས་པའི་ཁྱབ་བྱེད་མ་དམིགས་པའི་རང་རྒྱུད་འཕེན། ཤ་པ་མ་ཡིན་པར་ཐལ། ཤིང་མ་ཡིན་པའི་ཕྱིར་ཞེས་པའི་ཁྱབ་བྱེད་མ་དམིགས་པའི་ཐལ་བས་ཤིང་ཡིན་ཏེ། ཤ་པ་ཡིན་པའི་ཕྱིར་ཞེས་པའི་རང་བཞིན་རྟགས་ཀྱི་རང་རྒྱུད་འཕེན་པ་གཉིས། ཤིང་ཡོད་པར་ཐལ།
ཤ་པ་ཡོད་པའི་ཕྱིར་ཞེས་པའི་རང་བཞིན་རྟགས་ཀྱི་ཐལ་བས་ཤ་པ་མེད་དེ། ཤིང་མེད་པའི་ཕྱིར་ཞེས་པའི་ཁྱབ་བྱེད་མ་དམིགས་པའི་རང་རྒྱུད་འཕེན། ཤ་པ་མེད་པར་ཐལ། ཤིང་མེད་པའི་ཕྱིར་ཞེས་པའི་ཁྱབ་བྱེད་མ་དམིགས་པའི་ཐལ་བས་ཤིང་ཡོད་དེ། ཤ་པ་ཡོད་པའི་ཕྱིར་ཞེས་པའི་རང་བཞིན་རྟགས་ཀྱི་རང་རྒྱུད་འཕེན་པ་གཉིས་ཡོད་པའི་ཕྱིར་རོ། ། གསུམ་པ་དེ་ལ་རྩོད་པ་སྤང་བ་ནི་མུ་སྟེགས་བྱེད་པ་ཁ་ཅིག་ཁས་བླངས་པའི་རྟགས་ཀྱང་གཏན་ ༼༥༣༡༽ ཚིགས་ཡིན་ན་གཏན་ཚིགས་བཞི་པ་སྲིད་པས་གསུམ་དུ་ངེས་པ་མི་འཐད་ལ། ཁས་བླངས་རྟགས་སུ་མི་རུང་ན་ཐལ་བས་སྒྲུབ་པའི་རྟགས་སུ་ཡང་མི་འཐད་ལོ། ། ཕྱིར་རྒོལ་གཞན་གྱིས་ཁྱབ་བྱ་ཁས་ལེན་བཞིན་དུ་ཁྱབ་བྱེད་མི་འདོད་པར་ཀུན་ཏུ་བཏགས་པ་ལ་ཐལ་བས་སྒྲུབ་པ་ལ་སྐྱོན་ཡོད་པ་མིན་ནོ། ། དེ་ཡང་དཔེར་ན་རིགས་པ་ཅན་པ་སྤྱི་གཅིག་གསལ་བ་དུ་མ་ལ་དོན་དམ་པར་འཕྲོད་འདུས་འབྲེལ་བར་འདོད་པ་ལ་ཁྱབ་བྱེད་མེད་ན་ཁྱབ་བྱ་ཡང་མེད། ཁྱབ་བྱ་ཡོད་ན་ཁྱབ་བྱེད་ཀྱང་ཡོད་དོ་ཞེས་བསྟན་པའི་ཕྱིར་དུ།
སྤྱི་ཆོས་ཅན། དུ་མ་ཡིན་པར་ཐལ། ཡུལ་དུས་མཐའ་ཡས་པའི་གསལ་བ་དུ་མ་ལ་དོན་དམ་པར་འཕྲོད་འདུས་འབྲེལ་བའི་ཕྱིར། ཁས་བླངས་པའི་རྟགས་ལས་མི་འདོད་པ་འཕེན་པ་ཡིན་གྱི་རྟགས་ཚད་མས་གྲུབ་པ་ནི་མ་ཡིན་པས་ཁྱོད་ཀྱི་ཐལ་བས་མི་གནོད་དོ། ། དེས་ཐལ་འགྱུར་ཡང་དག་ཀུན་བསྟན་ནས་གཉིས་པ་ཐལ་འགྱུར་ལྟར་སྣང་གི་མཚན་ ༼༥༣༢༽ ཉིད། ལན་གྱིས་བཟློག་པར་ནུས་པའི་ཐལ་འགྱུར་རོ། ། དབྱེ་བ་བཞིའོ། ། གཉིས་པ་ལན་འདེབས་པའི་ཚུལ་ལ། ཁ་བ་ཅན་གྱི་བོད་བསྡུས་པ་རྣམས་ཐལ་འགྱུར་གྱི་ལན་རྟགས་མ་གྲུབ། ཁྱབ་པ་མ་གྲུབ།
འདོད་ཐོག་ཅེས་པ་སྟེ་སྒོ་གསུམ་དུ་ངེས་སོ་ཞེས་དེ་སྐད་དུ་སྨྲའོ། ། འདི་མི་འཐད་དེ། ཤེས་བྱ་ཆོས་ཅན། ཕྱོགས་གཉིས་ཀ་ལ་འཇུག་པའི་མ་ངེས་པའི་ཐལ་འགྱུར་ལྟར་སྣང་དང༌། མི་མཐུན་ཕྱོགས་ཁོ་ན་ལ་འཇུག་པའི་འགལ་བའི་ཐལ་འགྱུར་ལྟར་སྣང་གཉིས་ཁྱབ་པ་མ་གྲུབ་པའི་ཐལ་འགྱུར་ལྟར་སྣང་གཅིག་ཏུ་ཐལ། ཐལ་འགྱུར་གྱི་ལན་དེ་རྟགས་མ་གྲུབ་དང་ཁྱབ་པ་མ་གྲུབ་དང་འདོད་པ་གསུམ་དུ་ངེས་པའི་ཕྱིར། འདོད་ན། ཆོས་ཅན། ཐལ་འགྱུར་ལྟར་སྣང་ཐམས་ཅད་རྟགས་མ་གྲུབ་དང་ཁྱབ་པ་མ་གྲུབ་གཉིས་སུ་འདུས་པར་ཐལ་ལོ། ། དེ་འདོད་ན།
མཐར་ཐལ་འགྱུར་ལྟར་སྣང་ཀུན་མ་གྲུབ་པ་གཅིག་ཏུ་འདུ་བར་འགྱུར་རོ། ། དེ་ཡང་འདོད་ན། ༼༥༣༣༽ ཐལ་འགྱུར་སྐྱོན་ཅན་ཐམས་ཅད་ལ་མ་གྲུབ་ཅེས་བརྗོད་པས་ལན་ཐེབས་པར་འགྱུར་རོ། ། གལ་ཏེ་རྟགས་མ་གྲུབ་དང་ཁྱབ་པ་མ་གྲུབ་གཉིས་ཀ་མ་གྲུབ་པ་ཡིན་མོད་རྟགས་དང་ཁྱབ་པ་མ་གྲུབ་པ་གཉིས་སུ་མ་ཕྱེ་ན་ངོས་མི་ཟིན་པས་རྩོད་པ་མི་བདེའོ་ཞེ་ན། ཁྱབ་པ་འགལ་བ་དང་མ་ངེས་པ་གཉིས་ཀྱང་ཁྱབ་པ་མ་གྲུབ་པ་ཡིན་མོད། འགལ་བ་དང་མ་ངེས་པ་གཉིས་སུ་མ་ཕྱེ་ན་ངོས་ཟིན་པས་རྩོད་པ་མི་བདེ་བར་མཚུངས་སོ། ། ཡང་ན་སྒྲ་བྱས་པར་འདོད་པ་ལ། སྒྲ་ཆོས་ཅན། རྟག་པར་ཐལ། བྱས་པའི་ཕྱིར་ཞེས་པ་ལྟ་བུ་ཁྱབ་པ་འགལ་བ་ལ་ཁྱབ་པ་མ་ངེས་ཞེས་བརྗོད་ན་འཁྲུལ་བར་འགྱུར་ཏེ།
བྱས་ཀྱང་མི་རྟག་ན་ཅི་སྟོ། ཁྱབ་པ་མ་ངེས་ཞེས་བརྗོད་ན་བྱས་པ་ལ་རྟག་པ་སྲིད་པར་ཤུགས་ལ་ཁས་ལེན་དགོས་པའི་ཕྱིར། དཔེར་ན་སྒྲ་རྟག་པར་བསྒྲུབ་པ་ལ་ཤེས་བྱ་བཀོད་པ་བཞིན་ནོ། ། རང་ལུགས་ནི་ཐལ་འགྱུར་གྱི་ལན་རྟགས་དང་ཁྱབ་པ་མ་གྲུབ་པ་དང༌། འདོད་པ་གསུམ་དུ་ ༼༥༣༤༽ ངེས་ན་སྐྱོན་ཡོད་པ་དེས་ན་མཁས་པས་ཐལ་འགྱུར་གྱི་ལན་འགལ་མ་ངེས་མ་གྲུབ་འདོད་པ་གྲུབ་པ་སྟེ་རྣམ་པར་ཐར་པའི་སྒོ་བཞི་གདབ་དགོས་ཏེ། གཏན་ཚིགས་སུ་བཀོད་པ་ལ་འགལ་མ་ངེས་མ་གྲུབ་ཡང་དག་བཞིར་ངེས་པའི་ཕྱིར་རོ། ། ཐལ་འགྱུར་ཡང་དག་ལན་གྱིས་བཟློག་པར་མ་ནུས་ན་ཁྲོ་བ་དང་འཁོན་དུ་འཛིན་པ་དང་བདག་ལ་བསྟོད་པ་གཞན་ལ་སྨོད་པ་དང་གླུ་གར་དང་བཞད་གད་དག་གིས་རིགས་པ་བསུབ་པ་ནི་ཐབས་རྡུགས་པ་ཡིན་པས་ཁྱེད་ཀྱི་དེ་ལེགས་པོ་ཡིན། སྐྱོན་སོང་ཞེས་བརྗོད་ནས་བདེན་པ་དེའི་རྗེས་སུ་འབྲང་བ་དམ་པའི་ལུགས་ཡིན་ནོ། ། མདོར་ན་གོང་དུ་བསྟན་པ་དེ་ལྟར་གསུང་རབ་ཀྱི་དགོངས་དོན་འཐད་པའི་རིགས་པས་སྒྲུབ་པ་དང་ལྟ་བ་ངན་པས་སྐྱེད་ཅིང་སློབ་དཔོན་ངན་པའི་དུག་ཆུས་གསོས་བཏབ་པའི་གྲུབ་མཐའ་ངན་པ་སྤྱི་དངོས་པོ་བ་དང་འབྲེལ་བ་རྫས་གྲུབ་ལ་སོགས་པ་སུན་འབྱིན་པར་བྱེད་པའི་རིགས་པའི་གཞུང་ལུགས་སྡེ་བདུན་མདོ་དང་བཅས་པ་དང༌། ༼༥༣༥༽ དེ་རྣམས་ཀྱི་དགོངས་འགྲེལ་ཕྱིན་ཅི་མ་ལོག་པ་རིགས་པའི་གཏེར་ལྟ་བུ་གང་གི་ཤེས་པའི་མཁས་པ་དེ་ནི་རྫོགས་པའི་སངས་རྒྱས་རྣམས་ཀྱི་བསྟན་པ་འཛིན་པ་ཡིན་གྱི།
གསུང་རབས་ཀྱི་དགོངས་དོན། འགྲེལ་བཤད་ལ་ལེགས་བཤད། ཡོངས་འཛིན་མཁས་པ་ལ་གཏུགས་ཏེ་གཟུ་བོའི་བློས་མི་དཔྱད་པར་གཞན་གྱི་རྣམ་དཔྱོད་དང་དེ་ལས་བྱུང་བའི་ལེགས་བཤད་ལ་སྡང་བ་དང༌། རང་གི་གྲུབ་མཐའ་ངན་པ་ལ་ཆགས་པ་དང༌། ལོ་འདོད་ཀྱི་གྲགས་པ་འདོད་པ་དང༌། ཕྲག་དོག་དང༌། འགྲན་སེམས་དང༌། ང་རྒྱལ་གྱིས་ཀུན་ནས་བསླངས་ཏེ་འཐད་པའི་ཕྱོགས་འགེགས་ཤིང་མི་འཐད་པའི་ཕྱོགས་སྒྲུབ་པར་བྱེད་པའི་སྟོན་པ་དེ་ནི་དགེ་བའི་བཤེས་གཉེན་གྱི་གཟུགས་བརྙན་ལྟར་སྣང་ཡང་བདུད་ཀྱི་བསྟན་འཛིན་སངས་རྒྱས་ཀྱི་བསྟན་པའི་ཆོམ་རྐུན་པ་ཡིན་པས་ཤེས་ལྡན་རྣམས་ཀྱིས་རིང་དུ་སྤོངས་ཤིག་ཅེས་ཚིགས་སུ་བཅད་པ་འདིའི་ཤུགས་ལ་གདམས་སོ། ། མདོར་ན་ ༼༥༣༦༽ ཚད་མ་རིགས་པའི་གཏེར་ལས་གཞན་དོན་རྗེས་དཔག་བརྟག་པའི་རབ་ཏུ་བྱེད་པ་སྟེ་བཅུ་གཅིག་པའི་གསལ་བྱེད་རེ་ཞིག་རྫོགས་སོ།། །། གསུམ་པ་བཤད་པ་ཡོངས་སུ་རྫོགས་པར་བསྟན་པ་ལ།
བསྟན་བཅོས་རྩོམ་པའི་རྒྱུ་དགོས་པ་དང་བཅས་པ་བསྟན། མཁས་པ་བསྟེན་རིགས་པའི་རྒྱུ་མཚན་དང་བཅས་པ་བསྟན། བཤད་པ་བཞིན་རིགས་པ་མཁྱེན་པས་བཞེད་ཅིང་བླུན་པོའི་ཡུལ་མ་ཡིན་པའི་རྒྱུ་མཚན། བརྩམས་པའི་དགེ་བ་བསྔོ་བའི་ཚུལ། བཤད་པར་བྱ་བའི་བསྟན་བཅོས་གང༌། གང་གིས། ཡུལ་གང་དུ་ཇི་ལྟར་སྦྱར་བའི་ཚུལ་དང་ལྔ་ལས། དང་པོ་ནི། བསྒྲུབས་སོ། ། གང་ཟག་གང་གིས་ན།
སྔོན་སྐྱེ་བ་སྔ་མ་སྔ་མ་རྣམས་སུ་ཡང་དང་ཡང་དུ་མཁས་པར་གྲགས་ཤིང་མཁས་པ་དོན་དང་མཐུན་པ་རྣམས་ལ་བསླབས་ཤིང་སྦྱངས་པ་ལ་བརྟེན་ནས་སྐྱེས་སྟོབས་ཀྱི་ཡོན་ཏན་ཚེ་འདིར་སླ་བ་རྣམས་ལན་རེ། དཀའ་བ་རྣམས་ཟུང་རེ་ཐོས་པ་ཙམ་གྱིས་ ༼༥༣༧༽ མཁས་པའི་གཞུང་ལུགས་ཀུན་ཤེས་པ། མཁས་པ་ཀུན་དགའ་ཞིང་ཐར་པའི་རྒྱལ་མཚན་མཁྱེན་བརྩེ་ཕུན་སུམ་ཚོགས་པས་ཚོགས་གཉིས་དཔལ་གྱིས་གདུལ་བྱ་རྣམས་ཀྱི་དོན་གཉིས་རྫོགས་པར་མཛད་པའི་ཕྲིན་ལས་བཟང་པོས་སོ། ། རྒྱུ་གང་ལ་བརྟེན་ནས་ན། ཕྱོགས་མཐའ་དག་ལས་རྣམ་པར་རྒྱལ་བ་ཕྱོགས་ཀྱི་གླང་པོའི་གཞུང་མདོ་ཀུན་ལས་བཏུས་དང༌། ཆོས་ཀྱི་གྲགས་པའི་གཞུང་མདོའི་རྣམ་པར་འགྲེལ་པ་སྡེ་བདུན་དང༌། དེའི་འགྲེལ་པ་ལྷ་རྒྱན་སོགས་དང་བཅས་པ་རྣམས་ལེགས་པར་རྟོགས་ཤིང་རྟོག་གེ་རིགས་པའི་ཚུལ་ཤེས་པའི་ཤེས་རབ་དང༌། གཞན་ཕན་བྱང་ཆུབ་ཀྱི་སེམས་རིན་པོ་ཆེ་གཉིས་ལ་བརྟེན་ནས་སོ། ། གང་ན། ཡང་དག་པའི་རིགས་པའི་མཆོག་འབྱུང་བའི་གནས་རིགས་པའི་གཏེར་འདིའོ། །
དགོས་པ་ཅིའི་ཕྱིར་དུ་ན། ཐུབ་པ་དྲང་སྲོང་སེར་སྐྱ་ལ་སྟོན་པར་འཛིན་ཅིང་ཤེས་བྱ་ཉི་ཤུ་རྩ་ལྔར་གྲངས་ངེས་པར་འདོད་པ་སེར་སྐྱ་པ་གྲངས་ཅན་པ་དང༌། ༼༥༣༨༽ ཁྱབ་འཇུག་ལ་སྟོན་པར་འཛིན་པ་རྐང་མིག་པ་རིག་བྱེད་པ་དང༌། དབང་ཕྱུག་ལ་སྟོན་པར་འཛིན་ཅིང་ཤེས་བྱ་ཚིག་གི་དོན་དྲུག་ཏུ་འདོད་པ་འུག་པའི་བུ་བྱེ་བྲག་པ་དང༌། རྒྱལ་བ་ལ་སྟོན་པར་འཛིན་པ་མཁའ་གོས་ཅན་གཅེར་བུ་པ་དང་དེ་བཞི་རྟག་པར་ལྟ་བ་ཡིན་ལ། ཆད་ལྟ་བ་ཚུ་རོལ་མཛེས་པའི་གཞུང་འཛིན་པ་རྒྱང་འཕེན་པ་དང༌། ཐོས་སྒྲོགས་པ་ཉན་ཐོས་བྱེ་བྲག་ཏུ་སྨྲ་བ་དང༌། གངས་རིའི་ཁྲོད་ན་གནས་པ་བོད་བསྡུས་སྨྲ་བ་རྣམས་ཀྱི་རྟོག་གེ་ངན་པ་འཇོམས་པའི་བསྟན་བཅོས་ཆེན་པོ་འདི་བྱས་སོ། ། གཉིས་པ་ནི། སྙིགས་མ་ལྔའི་དུས་ཀྱི་སྐྱེ་བོ་ལ་བློའི་ནུས་པ་ཅུང་ཟད་ཡོད་ཀྱང་ཡོངས་འཛིན་ངན་པའི་སྟོབས་ཀྱིས་ལེགས་བཤད་ཀྱི་སྙིང་པོ་མ་རྙེད་ཅིང༌།
ལ་ལས་ཉིན་དང་མཚན་དུ་འབད་པ་བྱས་ཀྱང་ཡོངས་འཛིན་ངན་པའི་སྟོབས་ཀྱིས་གཞུང་ལུགས་ཕྱོགས་རེ་ཡང་དཔྱིས་མ་ཕྱིན་ཅིང༌། ལ་ལས་རྟག་ཏུ་བརྩོན་པས་ཏིང་ངེ་འཛིན་བསྒྲུབས་ཀྱང་ཡོངས་འཛིན་ངན་པའི་སྟོབས་ཀྱིས་སངས་རྒྱས་ ༼༥༣༩༽ དགྱེས་པའི་ལམ་ལས་གོལ་བས་ན་སྙིགས་མ་ལྔའི་དུས་ཀྱི་སྐྱེ་བོ་ཆོས་དང་ཡོངས་འཛིན་དམན་པས་ཆོག་ཤེས་པ་རྣམས་ཀྱང་གནས་སྐབས་ས་ལམ་བགྲོད་པ་དང་མཐར་ཐུག་སངས་རྒྱས་པའི་དོན་ལ་ལེགས་པར་སོམས་ལ་ཡོངས་འཛིན་མཁས་པ་བསྟེན་ཅེས་གདམས་པ་ཡིན་ནོ། ། ཅིའི་ཕྱིར་ཞེ་ན། གནས་སྐབས་ས་ལམ་བགྲོད་པ་དང༌། མཐར་ཐུག་སངས་རྒྱས་པ་ནི་བླ་མ་བཟང་པོ་ལ་རག་ལས་པའི་ཕྱིར་རོ། ། གསུམ་པ་ནི་སྡེ་བདུན་གྱི་རིགས་པའི་དེ་ཁོ་ན་ཉིད་འདི་ཡིན་པར་རྟོགས་ཏེ་སྔ་རབས་རྒན་པོའི་ལུགས་ངན་དོར་ནས་ས་སྐྱ་པཎ་ཆེན་གྱིས་འདི་བཤད་པས་ན་རིགས་པ་མཁྱེན་པ་སློབ་དཔོན་དེ་གཉིས་རིགས་གཏེར་ནས་བཤད་པའི་རིགས་པ་འདི་བཞེད་མོད། འདི་བླུན་པོ་རྣམས་ཀྱིས་ལན་མང་དུ་ཐོས་ཀྱང་སྤྱོད་ཡུལ་མིན་ཏེ། འདི་ཟབ་ཅིང་གཏིང་དཔག་དཀའ་བའི་ཕྱིར་རོ། ། བཞི་པོ་ནི་གསུང་རབ་ཀྱི་དོན་ལེགས་པར་བཤད་པས་བློ་གྲོས་ཀྱི་མིག་ཕྱེ་ནས་ཤེས་བྱའི་དེ་ཁོ་ན་ ༼༥༤༠༽ ཉིད་ཡུལ་ཡུལ་ཅན་ལ་སོགས་པའི་ཡིན་ལུགས་ཇི་ལྟ་བར་བསྟན་པ་ལས་བྱུང་བའི་དགེ་བ་འདིས་ལེགས་བཤད་རྩོམ་པ་པོ་ས་སྐྱ་པཎ་ཆེན་བདག་ཐམས་ཅད་གཟིགས་པ་ཉིད་རྫོགས་པའི་སངས་རྒྱས་ཐོབ་ནས་འགྲོ་བ་ཀུན་སྡུག་བསྔལ་གྱི་རྒྱ་མཚོ་ལས་སྐྱོབ་པའི་སྐྱབས་སུ་གྱུར་ཅིག་ཅེས་མི་དམིགས་པའི་ཚུལ་གྱིས་བསྔོས་པ་ཡིན་ནོ། ། ལྔ་པ་ནི་རིགས་པའི་གཏེར་ཞེས་བྱ་བའི་བསྟན་བཅོས་འདི་ནི་ཡུལ་བྱང་ཕྱོགས་ཀྱི་རྒྱུད་དུ་བྱུང་བ།
སྒྲ་དང༌། ཚད་མ་དང༌། སྡེབ་སྦྱོར་དང༌། སྙན་དངགས་དང༌། ཚིག་གི་རྒྱན་དང༌། མིང་གི་མངོན་བརྗོད་དང༌། ཐ་སྙད་ཀྱི་གཙུག་ལག་རྣམས་ལེགས་པར་ཤེས་པས་འཆད་པ་དང་རྩོམ་པ་དང་རྩོད་པའི་ཚུལ་ལ་སྤོབས་པ་དགེ་བ་ཅན། ཀུན་ལས་བཏུས་དང༌། སྡེ་བདུན་ཕྱིན་ཅི་མ་ལོག་པར་ཁོང་དུ་ཆུད་ཅིང༌། ལུང་དང་རིགས་པ་དང་མན་ངག་གི་ཚུལ་མཐའ་དག་ལ་བློའི་སྣང་བ་ཐོབ་པ།
ཤཱཀྱའི་དགེ་སློང་ཀུན་དགའ་རྒྱལ་མཚན་དཔལ་བཟང་པོ་ཞེས་བྱ་བས་སྡེབ་སྦྱོར་སྤངས་ནས་གོ་བདེ་བར་ ༼༥༤༡༽ བཀྲོལ་ཏེ། དཔལ་ས་སྐྱའི་གཙུག་ལག་ཁང་དུ་སྦྱར་བའོ། ། རིགས་པའི་འོད་སྟོང་འཕྲོ་བ་ཞེས་བྱ་བའི་བསྟན་བཅོས་འདི་ནི་བདག་ཉིད་ཆེན་པོ་ཏ་དབེན་བཞི་ཐོག་པའི་བཀས་གནང་ཞིང་དོན་གཉེར་བློ་དང་ལྡན་པ་ནམ་མཁའ་བཟང་པོ་དང་ཡོན་ཏན་བཟང་པོ་ལ་སོགས་པ་དོན་གཉེར་ཅན་རྣམས་ཀྱིས་བསྐུལ་བའི་ངོར་གསུང་རབ་ཀྱི་དོན་ལ་སྤོབས་པ་དགེ་བ་ཅན། གཡག་གི་མིང་ཅན་སངས་རྒྱས་དཔལ་གྱི་དཔལ་ས་སྐྱའི་ཆོས་གྲྭ་ཆེན་པོར་སྦྱར་བ་འདི་ཡོངས་སུ་རྫོགས་སོ།། །། མངྒལཾ་བྷ་ཝནྟུ། དགེའོ་དགེའོ་དགེའོ།། །། 1$0000220 ༈ །བལ་ཡུལ་ནས་རྒྱལ་ཡོངས་ས་ཆེན་ཞེས་པ་ལས་གུ་རུས་སྤེལ།། །། 1$0000270
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
