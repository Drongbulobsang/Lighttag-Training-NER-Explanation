ངེས་དོན་ཕྱག་རྒྱ་ཆེན་པོའི་སྨོན་ལམ་གྱི་འགྲེལ་ཆུང་བདུད་རྩིའི་བུམ་བཟང་།
ངེས་དོན་ཕྱག་རྒྱ་ཆེན་པོའི་སྨོན་ལམ་གྱི་འགྲེལ་ཆུང་བདུད་རྩིའི་བུམ་བཟང་།
"$ ༄༅། །རྗེ་རང་བྱུང་ཞབས་ཀྱིས་མཛད་པའི་ངེས་དོན་ཕྱག་རྒྱ་ཆེན་པོའི་སྨོན་ལམ་གྱི་འགྲེལ་ཆུང་ བདུད་རྩིའི་བུམ་བཟང་བཞུགས་སོ། ། ༄༅། །བཀའ་བརྒྱུད་བླ་མ་གྲུབ་ཐོབ་རྒྱ་མཚོའི་ཆོགས་རྣམས་ལ་ཕྱག་འཚལ་ཞིང་སྐྱབས་སུ་མཆིའོ། ། བདག་སོགས་གདུལ་བྱ་རྣམས་ཀྱི་རྒྱུད་བྱིན་གྱིས་བརླབ་པར་མཛད་དུ་གསོལ། ཀུན་མཁྱེན་རང་བྱུང་རྡོ་རྗེའི་ཞལ་སྔ་ནས་བསྩལ་བའི་ཕྱག་ཆེན་སྨོན་ལམ་གྱི་བསྡུས་འགྲེལ་སྙིང་པོར་དྲིལ་བ་ལས་དཔྱད་གསུམ་སྨོན་ལམ་གདབ་པའི་སྦྱོར་བ། སྨོན་ལམ་དངོས། སྨོན་ལམ་གྱི་འཇུག་བསྡུ་བའོ། ། དང་པོ་སྦྱོར་བ་བསྟན་པའམ་དཔང་དུ་གསོལ་བ་ནི། ན་མོ་གུ་རུ། བླ་མ་རྣམས་དང་ཡི་དམ་དཀྱིལ་འཁོར་ལྷ། །
ཕྱོགས་བཅུ་དུས་གསུམ་རྒྱལ་བ་སྲས་དང་བཅས། ། བདག་ལ་བརྩེར་དགོངས་བདག་གི་སྨོན་ལམ་རྣམས། ། ཇི་བཞིན་འགྲུབ་པའི་མཐུན་འགྱུར་བྱིན་བརླབས་མཛོད། ། ཅེས་པའི་དོན། ན་མོ་གུ་རུ་ནི་རྩ་བའི་བླ་མ་རྡོ་རྗེ་འཆང་ལ་ཕྱག་འཚལ་བའོ། ། བརྒྱུད་པའི་བླ་མ་རྣམས་དང་ཡི་དམ་ལྷ་ཚོགས་ཕྱོགས་བཅུ་དུས་གསུམ་གྱི་རྒྱལ་བ་སྲས་དང་བཅས་པ་ཐམས་ཅད་བདག་ལ་བརྩེ་བར་དགོངས་ཏེ་བདག་སྨོན་ལམ་རྣམ་པར་དག་པ་ཇི་བཞིན་དུ་འགྲུབ་པའི་མཐུན་འགྱུར་མཛད་དུ་གསོལ། ཞེས་སོ། ། སྨོན་ལམ་དངོས་ལ་སྤྱི་དང་བྱེ་བྲག་གཉིས་ཏེ། དང་པོ་ནི། བདག་དང་མཐའ་ཡས་སེམས་ཅན་ཐམས་ཅད་ཀྱི། །
བསམ་སྦྱོར་རྣམ་དག་གངས་རི་ལས་སྐྱེས་པའི། ། འཁོར་གསུམ་རྙོག་མེད་དགེ་ཚོགས་ཆུ་རྒྱུན་རྣམས། ། རྒྱལ་བ་སྐུ་བཞིའི་རྒྱ་མཚོར་འཇུག་གྱུར་ཅིག ། ཅེས་པ་སྙན་ངག་གཟུགས་ཅན་གྱི་རྒྱན་དུ་བཀོད་པ་སྟེ། བསམ་སྦྱོར་རྣམ་དག་ཅེས་པའི་བསམ་པ་རྣམ་པར་དག་པ་ནི། བརྣབ་སེམས། གནོད་སེམས། ལོག་ལྟ་ལ་སོགས་པའི་ཡིད་ཀྱི་ཀུན་སློང་མི་དགེ་བ་རྣམས་མ་ཡིན་པར་བྱམས་པ་དང་སྙིང་རྗེ། བྱང་ཆུབ་ཀྱི་སེམས་སོགས་ཀུན་སློང་དགེ་བའམ། སྦྱོར་བ་རྣམ་པར་དག་པ་ནི།
ལུས་ངག་གི་ལེགས་པར་སྦྱང་བ་རྣམས་ཏེ། དེ་ཡང་ཀུན་སློང་དགེ་བས་བསྐྱོད་པ་འབའ་ཞིག་དགོས་སོ། ། འཁོར་གསུམ་རྙོག་མེད་ནི། སྨོན་པར་བྱ་བའི་ཡུལ། སྨོན་པ་དངོས། སྨོན་ལམ་འདེབས་པ་པོ་གསུམ་མི་དམིགས་པ་དགོངས་ཏེ། དམིགས་བཅས་ནི་ཆུ་རྙོག་པ་བཞིན་ནོ། ། འདིའི་འཁོར་གསུམ་དམིགས་བྲལ་གྱི་ཤེས་རབ་དངོས་ནི་འཕགས་པ་རྣམས་ལས་གཞན་ལ་མེད་ཅིང༌། ལུང་དང་བླ་མའི་གདམས་ངག་གིས་རྗེས་མཐུན་རྟོགས་པ་ནི་སོ་སྐྱེ་ལའང་ཡོད་དོ། ། འདི་ནི་བདེ་བར་གཤེགས་པའི་ལམ་འབྲས་བུ་དང་བཅས་པའི་ཆོས་རྣམས་མདོར་བསྡུས་པའི་སྨོན་ལམ་སྟེ་ཚིག་རྗེས་མ་རྣམས་ཀྱང་འདི་ཉིད་ལས་འཕྲོས་པར་ཤེས་དགོས་སོ། །
གཉིས་པ་བྱེ་བྲག་ཕྱེ་སྟེ་སྨོན་ལམ་གདབ་པ་ལ་ལྔ། ལམ་གྱི་རྟེན་ཕུན་སུམ་ཚོགས་པ་ལ་སྨོན་པ། ལམ་རྟོགས་བྱེད་ཀྱི་ཤེས་རབ་ལ་སྨོན་པ། འཁྲུལ་མེད་ཀྱི་ལམ་ཉིད་ལ་སྨོན་པ། ལམ་དེ་ཉམས་སུ་ལེན་ཚུལ་མ་འཁྲུལ་བ་ལ་སྨོན་པ། དེ་མཐར་ཕྱིན་པའི་འབྲས་བུ་ལ་སྨོན་པའོ། ། དང་པོ་ལའང་ཐུན་མོང་དང་ཐུན་མིན་གཉིས། དང་པོ་ནི། ཇི་སྲིད་དེ་མ་ཐོབ་པ་དེ་སྲིད་དུ། ། སྐྱེ་དང་སྐྱེ་བ་ཚེ་རབས་ཀུན་ཏུ་ཡང༌། །
སྡིག་དང་སྡུག་བསྔལ་སྒྲ་ཡང་མི་གྲགས་ཤིང༌། ། བདེ་དགེའི་རྒྱ་མཚོའི་དཔལ་ལ་སྤྱོད་པར་ཤོག ། ཅེས་པ་སྟེ། ཚིག་རྐང་སྔ་མ་གཉིས་ཀྱི་ནི་སྐྱེ་བ་འདི་ནས་བཟུང་སྔར་བཤད་པའི་རྒྱལ་བ་སྐུ་བཞིའི་གོ་འཕང་ཁྱད་པར་ཅན་དེ་མ་ཐོབ་ཀྱི་བར་ཚེ་རབས་ཐམས་ཅད་ཅེས་བསྟན་ཅིང༌། ཕྱི་མ་གཉིས་ཀྱིས་དེར་རྒྱུ་སྡིག་པ་དང་འབྲས་བུ་སྡུག་བསྔལ་གྱི་སྒྲ་ཡང་མི་གྲག་པར་རྒྱུ་དགེ་བ་དང་འབྲས་བུ་བདེ་བ་རྒྱ་མཚོ་ལྟ་བུའི་དཔལ་ལ་སྤྱོད་པ་ཁོ་ནར་གྱུར་ཅིག་ཅེས་བསྟན་ཏོ། ། གཉིས་པ་ནི། དལ་འབྱོར་མཆོག་ཐོབ་དད་བརྩོན་ཤེས་རབ་ལྡན། ། བཤེས་གཉེན་བཟང་བསྟེན་གདམས་པའི་བཅུད་ཐོབ་ནས། ། ཚུལ་བཞིན་བསྒྲུབ་ལ་བར་ཆད་མ་མཆིས་པར། ། ཚེ་རབས་ཀུན་ཏུ་དམ་ཆོས་སྤྱོད་པར་ཤོག །
ཅེས་པ་ལ་གོང་གི་ཇི་སྲིད་དེ་མ་ཐོབ་པ་དེ་སྲིད་དུ་ཞེས་པ་དང་འབྲེལ་ཏེ་ཚེ་རབས་ཐམས་ཅད་དུ་དལ་འབྱོར་གྱི་མི་ལུས་རིན་པོ་ཆེ་ཐོབ་ཅིང༌། དད་པ། བརྩོན་འགྲུས། ཤེས་རབ་གསུམ་དང་ལྡན་པས་ལམ་གྱི་རྩ་བ་དགེ་བའི་བཤེས་གཉེན་བཟང་པོ་བསྟེན་ཅིང་གདམས་ངག་ཟབ་མོའི་བཅུད་ཐོབ་ནས་དེའི་དོན་ཚུལ་བཞིན་དུ་སྒྲུབ་ཅིང་ཉམས་སུ་ལེན་པ་ལ་བར་ཆད་མེད་ཅིང་སྐྱེ་བ་དང་ཚེ་རབས་ཐམས་ཅད་རྣམ་དཀར་དམ་པའི་ལྷ་ཆོས་ལ་སྤྱོད་པར་ཤོག་ཅེས་པའོ། ། གཉིས་པ་ལམ་རྟོགས་བྱེད་ཀྱི་ཤེས་རབ་ལ་སྨོན་པ་ནི། ལུང་རིགས་ཐོས་པས་མི་ཤེས་སྒྲིབ་ལས་གྲོལ། ། མན་ངག་བསམ་པས་ཐེ་ཚོམ་མུན་ནག་བཅོམ། ། སྒོམ་བྱུང་འོད་ཀྱིས་གནས་ལུགས་ཇི་བཞིན་གསལ། ། ཤེས་རབ་གསུམ་གྱི་སྣང་བ་རྒྱས་པར་ཤོག ། ཅེས་པ་སྟེ།
ཚིག་རྐང་དང་པོས་ཐོས་པའི་ཤེས་རབ། གཉིས་པས་བསམ་པའི་ཤེས་རབ། གསུམ་པས་སྒོམ་པའི་ཤེས་རབ། བཞི་པས་དེ་གསུམ་གྱི་དོན་བསྡུས་པའོ། ། གསུམ་པ་འཁྲུལ་མེད་ཀྱི་ལམ་ཉིད་ལ་སྨོན་པ་ནི། རྟག་ཆད་མཐའ་བྲལ་བདེན་གཉིས་གཞི་ཡི་དོན། ། སྒྲོ་སྐུར་མཐའ་བྲལ་ཚོགས་གཉིས་ལམ་མཆོག་གིས། ། སྲིད་ཞིའི་མཐའ་བྲལ་དོན་གཉིས་འབྲས་ཐོབ་པའི། ། གོལ་འཆུག་མེད་པའི་ཆོས་དང་ཕྲད་པར་ཤོག ། ཅེས་པ་སྟེ།
དེའང་ཚིག་རྐང་དང་པོས་ཤེས་བྱ་གཞིའི་གནས་ལུགས་མ་འཁྲུལ་བར་བསྟན། གཉིས་པས་སྒྲུབ་བྱེད་ལམ་གྱི་ཉམས་ལེན་མ་འཁྲུལ་བར་བསྟན། གསུམ་པས་བསྒྲུབ་བྱ་འབྲས་བུའི་གནས་སྐབས་མ་འཁྲུལ་བར་བསྟན། བཞི་པས་འཁྲུལ་མེད་གསུམ་དང་ལྡན་པའི་ཆོས་དེ་གོལ་འཆུག་མེད་པའི་ལམ་ཡང་དག་ཡིན་པར་གདམས་ནས་དེ་ལྟ་བུ་ལ་སྨོན་པར་མཛད་པའོ། ། བཞི་པ་ལམ་དེ་ཉམས་སུ་ལེན་ཚུལ་མ་འཁྲུལ་བ་ལ་སྨོན་པ་ལ་གཉིས། གོ་དོན་མདོར་བསྟན་པ་དང་སྒོམ་དོན་ལག་ཏུ་ལེན་པའོ། ། དང་པོ་ནི། སྦྱང་གཞི་སེམས་ཉིད་གསལ་སྟོང་ཟུང་འཇུག་ལ། ། སྦྱོང་བྱེད་ཕྱག་ཆེན་རྡོ་རྗེའི་རྣལ་འབྱོར་ཆེས། ། སྦྱང་བྱ་གློ་བུར་འཁྲུལ་པའི་དྲི་མ་རྣམས། །
སྦྱངས་འབྲས་དྲི་བྲལ་ཆོས་སྐུ་མངོན་གྱུར་ཤོག ། ཅེས་པ་སྟེ། ལམ་དུས་ཀྱི་ཕྱག་རྒྱ་ཆེན་པོ་ཉམས་སུ་ལེན་ཚུལ་ལ། གོ་བར་བྱ་བའི་གདན་དམ་པ་གང་དུ་སྦྱང་བའི་གཞི། གང་གིས་སྦྱོང་བའི་རྣལ་འབྱོར། གང་ཞིག་སྦྱང་བའི་དྲི་མ། སྦྱངས་པ་ཐོབ་པའི་འབྲས་བུ་སྟེ་རྣམ་པ་བཞི་ཡིན་པས་དེ་དག་རིམ་བཞིན་རྐང་པ་སོ་སོས་བསྟན་ཅིང་མཐར་སྨོན་པའི་ཚིག་སྦྱར་བའོ། ། གཞི་ལམ་འབྲས་གསུམ་དུ་དོན་དྲིལ་ཏེ་བསྟན་པ་ནི། རྗེ་བཞད་པ་རྡོ་རྗེས། གཞི་མ་བཅོས་ཁྱབ་དལ་ཆེན་པོ་ཤར། །
ལམ་མ་བཅོས་ཟང་ཐལ་ཆེན་པོ་ཤར། ། འབྲས་བུ་མ་བཅོས་ཕྱག་རྒྱ་ཆེན་པོ་ཤར། ། ཞེས་གསུངས་པ་ལྟར་རོ། ། གཉིས་པ་སྒོམ་དོན་ལག་ཏུ་ལེན་པ་ལ་མདོར་བསྟན་པ་དང་རྒྱས་བཤད་གཉིས། དང་པོ་ནི། གཞི་ལ་སྒྲོ་འདོགས་ཆོད་པ་ལྟ་བའི་གདེངས། ། དེ་ལ་མ་ཡེངས་སྐྱོང་བ་སྒོམ་པའི་གནད། ། སྒོམ་དོན་ཀུན་ལ་རྩལ་སྦྱོང་སྤྱོད་པའི་མཆོག ། ལྟ་སྒོམ་སྤྱོད་པའི་གདེངས་དང་ལྡན་པར་ཤོག ། ཅེས་པ་གཞི་ལྟ་བས་གཏན་ལ་ཕབ་ནས་ལམ་མ་ཡེངས་པར་སྒོམ་པས་ཚུལ་བཞིན་དུ་ཉམས་སུ་ལེན་ཅིང༌།
ཞི་གནས་དང་ལྷག་མཐོང་གི་སྒོམ་དོན་ཀུན་ལ་རྩལ་སྦྱོང་བ་ནི་སྤྱོད་པས་བོགས་འདོན་པའི་མཆོག་སྟེ་དེ་གསུམ་གྱི་གདེངས་དང་ལྡན་པར་ཤོག་ཅེས་པའོ། ། གཉིས་པ་རྒྱས་པར་བཤད་པ་ལ་བཞི། ལྟ་བས་གཞི་ལ་སྒྲོ་འདོགས་གཅོད་ཚུལ། དེ་སྒོམ་པས་གཏན་ལ་འབེབས་ཚུལ། དེ་སྤྱོད་པས་མཐར་དབྱུང་ཚུལ། ལམ་མཐར་ཕྱིན་པའི་འབྲས་བུ་ལ་སྨོན་པའོ། ། དང་པོ་ལའང་མདོར་བསྟན་དང་རྒྱས་བཤད་གཉིས། དང་པོ་ནི། ཆོས་རྣམས་ཐམས་ཅད་སེམས་ཀྱི་རྣམ་འཕྲུལ་སྟེ། ། སེམས་ནི་སེམས་མེད་སེམས་ཀྱི་ངོ་བོས་སྟོང༌། །
སྟོང་ཞིང་མ་འགགས་ཅིར་ཡང་སྣང་བ་སྟེ། ། ལེགས་པར་བརྟག་ནས་གཞི་རྩ་ཆོད་པར་ཤོག ། ཅེས་པ་སྟེ། རྐང་པ་དང་པོས་སྣང་བ་ཐམས་ཅད་སེམས་ཀྱི་རྣམ་འཕྲུལ་དུ་ཐག་བཅད། གཉིས་པས་སེམས་རང་བཞིན་མེད་པར་གཏན་ལ་ཕབ། གསུམ་པས་སྟོང་དང་རྟེན་འབྱུང་ཟུང་དུ་འཇུག་པ་མི་འགལ་བར་བསྟན། བཞི་པས་དེ་ལྟར་སོ་སོར་རྟོགས་པའི་ཤེས་རབ་ཀྱིས་བརྟགས་པས་གཞིའི་དོན་ལ་སྒྲོ་འདོགས་ཐམས་ཅད་གཅོད་དགོས་པར་སྨོན་པའི་ཚུལ་གྱི་གདམས་པའོ། ། གཉིས་པ་རྒྱས་བཤད་ལ་བཞི། གོང་གི་མདོར་བསྟན་དེ་ཉིད་རྐང་པ་དང་པོ། གཉིས་པ།
གསུམ་པ། བཞི་པ་རྣམས་སོ་སོར་འཆད་པའོ། ། དང་པོ་སྣང་བ་ཐམས་ཅད་སེམས་ཀྱི་རྣམ་འཕྲུལ་དུ་ཐག་བཅད་པ་ནི། ཡོད་མ་མྱོང་བའི་རང་སྣང་ཡུལ་དུ་འཁྲུལ། ། མ་རིག་དབང་གིས་རང་རིག་བདག་ཏུ་འཁྲུལ། ། གཉིས་འཛིན་དབང་གིས་སྲིད་པའི་ཀློང་དུ་འཁྱམས། ། མ་རིག་འཁྲུལ་པའི་རྩད་དར་ཆོད་པར་ཤོག ། ཅེས་པས་སྟོན་ཏེ། འདིར་དངོས་བསྟན་རགས་པ་ཀུན་རྫོབ་ཀྱི་སྣང་ཚུལ་དང༌། ཤུགས་བསྟན་ཕྲ་བ་དོན་དམ་གྱི་ཆོས་ཉིད་དབྱེར་མེད་རྟོགས་དགོས་པའི་ཕྱིར་རོ། །
གཉིས་པ་སེམས་རང་བཞིན་མེད་པར་གཏན་ལ་འབེབས་པ་ལ་གཉིས། ཡོད་མེད་ཀྱི་མཐའ་སྤངས་པ་དང༌། ཡིན་མིན་གྱི་མཐའ་སྤངས་པའོ། ། དང་པོ་ནི། ཡོད་པ་མ་ཡིན་རྒྱལ་བས་ཀྱང་མ་གཟིགས། ། མེད་པ་མ་ཡིན་འཁོར་འདས་ཀུན་གྱི་གཞི། ། འགལ་འདུ་མ་ཡིན་ཟུང་འཇུག་དབུ་མའི་ལམ། ། མཐའ་བྲལ་སེམས་ཀྱི་ཆོས་ཉིད་རྟོགས་པར་ཤོག ། ཅེས་པ་སྟེ། ཀུན་རྫོབ་ཀྱི་སྣང་ཚུལ་འདི་དག་ཚུགས་ཐུབ་ཏུ་གྲུབ་པའི་བདེན་པར་གྲུབ་པ་རྡུལ་ཙམ་ཡང་མེད་དེ།
རྒྱལ་བ་ཐམས་ཅད་མཁྱེན་པས་མ་གཟིགས་པའི་ཕྱིར། དོན་དམ་པར་མེད་པའང་མ་ཡིན་ཏེ་སྟོང་དང་རྟེན་འབྲེལ་འགལ་མེད་དུ་འཆར་བས་འཁོར་འདས་གཉིས་ཀྱི་འཕྲོ་གཞིར་གྱུར་པ་དེ་གཉིས་རྟག་དངོས་གཉིས་ལྟ་བུ་འགལ་འདུ་མ་ཡིན་ཏེ། སྣང་སྟོང་ཟུང་འཇུག་དབུ་མའི་ལམ་ཡང་དག་པ་ཡིན་པའི་ཕྱིར་སྤྲོས་པའི་མཐའ་ཐམས་ཅད་དང་བྲལ་བའི་སེམས་ཀྱི་ཆོས་ཉིད་མངོན་སུམ་དུ་རྟོགས་པར་ཤོག་ཅེས་པ་སྟེ། རྗེ་བཙུན་ཆེན་པོས། ཡོད་པར་དངོས་པོར་སྣང་བ་དང༌། ། མེད་པ་སྟོང་པའི་ཆོས་ཉིད་གཉིས། ། ངོ་བོ་དབྱེར་མེད་རོ་གཅིག་པས། ། རང་རིག་གཞན་རིག་ཡོད་མིན་ཏེ། ། ཐམས་ཅད་ཟུང་འཇུག་ཡངས་པ་ཡིན། ། ཞེས་གསུངས་པ་ལྟར་རོ། །
གཉིས་པ་ནི། འདི་ཡིན་ཞེས་པ་གང་གིས་མཚོན་པ་མེད། ། འདི་མིན་ཞེས་བྱ་གང་གིས་བཀག་པ་མེད། ། བློ་ལས་འདས་པའི་ཆོས་ཉིད་འདུས་མ་བྱས། ། ཡང་དག་དོན་གྱི་མཐའ་ནི་ངེས་པར་ཤོག ། ཅེས་པ་སྟེ། འདི་ཡིན་ཞེས་འདུས་བྱས་དངོས་པོའི་ཆོས་གང་གིས་ཀྱང་མཚོན་པ་མེད་པའི་ཕྱིར་དང༌། འདི་མིན་ནོ་ཞེས་གང་གིས་ཀྱང་བཀག་པ་མེད་དེ། བློ་ལས་འདས་པའི་ཆོས་ཉིད་འདུས་མ་བྱས་ཡིན་པའི་ཕྱིར། རྒྱལ་སྲས་ཆེན་པོ་ཞི་བ་ལྷས།
དོན་དམ་བློ་ཡི་སྤྱོད་ཡུལ་མིན། ། བླ་ནི་ཀུན་རྫོབ་ཡིན་པས། ། ཞེས་གསུངས་པ་ལྟར་ཡང་དག་པའི་དོན་མཐར་ཕྱིན་ཏེ་ངེས་པར་ཤོག་ཅེས་པའོ། ། གསུམ་པ་སྟོང་དང་རྟེན་འབྱུང་ཟུང་དུ་འཇུག་པ་མི་འགལ་བར་སྟོན་པ་ནི། འདི་ཉིད་མ་རྟོགས་འཁོར་བའི་རྒྱ་མཚོར་འཁོར། ། འདི་ཉིད་རྟོགས་ན་སངས་རྒྱས་གཞན་ན་མེད། ། ཐམས་ཅད་འདི་ཡིན་འདི་མིན་གང་ཡང་མེད། ། ཆོས་ཉིད་ཀུན་གཞིའི་མཚང་ནི་རིག་པར་ཤོག ། ཅེས་པ་སྟེ། གོང་དུ་བཤད་པ་ལྟར་གནས་ལུགས་སེམས་ཀྱི་གསང་འདི་ཉིད་མ་རྟོགས་པས་འཁོར་བར་འཁོར་བའི་ལུགས་འབྱུང་གི་རྟེན་འབྲེལ་འབྱུང་ལ།
འདི་ཉིད་རྟོགས་ན་ལུགས་ལྡོག་གི་རྟེན་འབྲེལ་ལས་སངས་རྒྱས་པ་ཡིན་ཞིང་སངས་རྒྱས་དེའང་གནས་ལུགས་ཀྱི་དོན་འདི་ལས་ལོགས་སུ་ཡོད་པ་མ་ཡིན་ནོ། ། དེའང་སེམས་ཀྱི་གཤིས་སྐྱེ་བ་མེད་པ་ཆོས་སྐུ། གདངས་འགགས་པ་མེད་པ་ལོངས་སྐུ། རྩལ་སྣང་སྣ་ཚོགས་སུ་འཆར་བ་སྤྲུལ་པའི་སྐུ་སྟེ་འདི་ཉིད་མ་རྟོགས་འཁོར་བ་སྡུག་བསྔལ་གྱི་རྒྱ་མཚོར་འཁོར་ནས། སེམས་འདི་ཉིད་རྟོགས་ན་སངས་རྒྱས་གཞན་དུ་ཡོད་པ་མ་ཡིན་ཏེ། བརྟག་གཉིས་ལས། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་བསྒྲིབས། ། དེ་ཉིད་གསལ་བ་སངས་རྒྱས་ཏེ། ། ཞེས་དང༌།
འདའ་དཀའ་ཡེ་ཤེས་ལས། སེམས་རྟོགས་ན་ཡེ་ཤེས་ཡིན་པས་སངས་རྒྱས་གཞན་དུ་མི་བཙལ་བའི་འདུ་ཤེས་རབ་ཏུ་བསྒོམ་པར་བྱའོ། ། ཞེས་སོ། ། འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་སེམས་ཉིད་འདིའི་རོལ་རྩལ་ལས་གཞན་གང་ཡང་ཡོད་པ་མིན་ལ། ཆོས་ཉིད་དག་པའི་ཀུན་གཞི་དང་མ་དག་པའི་ཀུན་གཞི་གནད་དང་མཚང་རིག་ནས་གྲོལ་བར་ཤོག་ཅིག་ཅེས་པའོ། ། བཞི་པ་དེ་ལྟར་སོ་སོར་རྟོགས་པའི་ཤེས་རབ་ཀྱིས་བརྟགས་པས་གཞི་ལ་སྒྲོ་འདོགས་བཅད་དགོས་པར་གདམས་པ། སྣང་ཡང་སེམས་ལ་སྟོང་ཡང་སེམས་ཡིན་ཏེ། ། རྟོགས་ཀྱང་སེམས་ལ་འཁྲུལ་ཡང་རང་གི་སེམས། ། སྐྱེས་ཀྱང་སེམས་ལ་འགགས་ཀྱང་སེམས་ཡིན་པས། ། སྒྲོ་འདོགས་ཐམས་ཅད་སེམས་ལ་ཆོད་པར་ཤོག །
རྣམ་ཤེས་ཚོགས་དྲུག་གི་ཡུལ་དུ་སྣང་ཡང་སེམས་ཡིན་ལ་མ་རྟོགས་འཁྲུལ་ནའང་རང་གི་སེམས་སྣང་ལས་གཞན་དུ་མེད་ཅིང༌། རྣམ་རྟོག་འཁྲུལ་པ་སྣ་ཚོགས་སྐྱེ། སེམས་ལ་དེ་དག་འགགས་ཀྱང་སེམས་ཉིད་གཅིག་པུ་ཡིན་པས་ལྟ་བས་གཏན་ལ་འབེབས་པའི་སྒྲོ་འདོགས་ཐམས་ཅད་སེམས་ལ་ཆོད་པར་ཤོག ། ཅེས་པ་སྟེ། རྗེ་བཙུན་བཞད་པ་རྡོ་རྗེས། ཕྱི་སྣང་བ་ཇི་ལྟར་སྣང་ལགས་ཀྱང༌། མ་རྟོགས་དུས་ན་འཁྲུལ་སྣང་སྟེ། ། ཡུལ་གྱི་ཞེན་པས་འཆིང་བར་ཟད། ། རྟོགས་པ་རྣམས་ལ་སྒྱུ་མར་སྣང༌། ། ཡུལ་སྣང་སེམས་ཀྱི་གྲོགས་སུ་འཆར། །
མཐར་ཐུག་དོན་ལ་སྣང་མ་མྱོང༌། ། སྐྱེ་མེད་ཆོས་སྐུར་དག་གོ་གསུངས། ཞེས་སོ། ། གཉིས་པ་སྒོམ་པས་གཏན་ལ་འབེབས་ཚུལ་ལ་གཉིས། མདོར་བསྟན་པ་དང༌། རྒྱས་བཤད་གཉིས། དང་པོ། བློས་བྱས་རྩོལ་བའི་སྒོམ་གྱིས་མ་བསླད་ཅིང༌། ། ཐ་མལ་འདུ་འཛིའི་རླུང་གིས་མ་བསྐྱོད་པར། ། མ་བཅོས་གཉུག་མ་རང་བབ་འཇོག་ཤེས་པའི། །
སེམས་དོན་ཉམས་ལེན་མཁས་ཤིང་སྐྱོང་བར་ཤོག ། ཅེས་པ་སྟེ། རྣམ་པར་རྟོག་པའི་བློས་བྱས་པའི་སྒོམ་གྱི་སེམས་ཉིད་ཆོས་ཀྱི་སྐུ་མ་བསླད་ཅིང་སེམས་ཐ་མལ་གྱི་ཟང་ཟིང་འཁྲུལ་བའི་འདུ་འཛིའི་རྣམ་རྟོག་རླུང་གིས་མི་བསྐྱོད་པར། གནས་དབེན་པར་སེམས་ཉིད་མ་བཅོས་གཉུག་མ་རང་བབ་ཏུ་འཇོག་ཤེས་པ་ནི་ཕ་དམ་པས། སེམས་མ་བཅོས་ན་བདེ། ། ཆུ་མ་རྙོགས་ན་དྭངས། ། ཅེས་གསུངས་པ་ལྟར་སེམས་དོན་ཉམས་ལེན་མཁས་ཤིང་སྐྱོང་བ་ལ་ལེ་ལོ་མེད་པའི་བརྩོན་འགྲུས་ཆུ་བོའི་རྒྱུན་ལྟར་དུ་ཤོག་ཅེས་པའོ། ། ཇི་སྐུད་དུའང༌། བློ་ངན་གོམས་བག་ཆགས་ཤོག་དྲིལ་འདྲ། ། སྒོམ་ཡུན་ཐུང་གིས་རྣམ་རྟོག་མི་ཁེགས་ཀྱིས། །
སྒོམ་ཡུན་བསྲིངས་དང་རྟོགས་ལྡན་རྣམས། ། ཞེས་གསུངས་པ་ལྟར་རོ། ། གཉིས་པ་རྒྱས་པར་བཤད་པ་ལ་གསུམ། ཞི་ལྷག་གི་རྣལ་འབྱོར། དེ་ལས་ཉམས་རྟོགས་སྐྱེ་ཚུལ། སྟོང་ཉིད་སྙིང་རྗེ་ཟུང་འཇུག་གི་ཉམས་ལེན་ནོ། ། དང་པོ་ལའང་གསུམ། ཞི་གནས། ལྷག་མཐོང༌། ཞི་ལྷག་ཟུང་འཇུག་གི་རྣལ་འབྱོར་དེའི་མཚན་གྱི་རྣམ་གྲངས་སོ། །
དང་པོ་ནི། ཕྲ་རགས་རྟོགས་པའི་དབའ་རླབས་རང་སར་ཞི། ། གཡོ་མེད་སེམས་ཀྱི་ཆུ་བོ་ངང་གིས་གནས། ། བྱིང་རྨུགས་རྙོག་པའི་དྲི་མ་དང་བྲལ་བའི། ། ཞི་གནས་རྒྱ་མཚོ་མི་གཡོ་བརྟན་པར་ཤོག ། ཅེས་པ་སྟེ། དབང་པོའི་རིམ་པས་དམིགས་བཅས་དམིགས་མེད་མཉམ་བཞག་རིམ་གྱིས་ཉམས་སུ་ལེན་པའམ་ཐོག་མ་ནས་དམིགས་མེད་ལ་འཇུག་པ་གང་རུང་གི་སྒོ་ནས་ཐོག་མར་ཞི་གནས་ཀྱི་ཏིང་ངེ་འཛིན་ཐོབ་པར་འགྱུར་བ་ཡིན་ནོ། ། དེའང་ཞི་གནས་ཀྱི་སྒྲ་དོན་ནི་སེམས་ཉོན་མོངས་པའི་རྣམ་པར་རྟོག་པ་ཞི་ཞིང་དགེ་བའི་ངོ་བོར་རྩེ་གཅིག་ཏུ་གནས་པ་ལ་བྱའོ། ། རྣམ་རྟོག་ཕྲ་རགས་ཀྱི་རྦ་རླབས་རྣམས་སེམས་ཉིད་མ་བཅོས་རྣལ་མའི་ངང་དུ་མཉམ་པར་བཞག་པས་རང་སར་ཞི་ནས་སེམས་ཉིད་གཡོ་མེད་ཀྱི་ཆུ་བོ་རྒྱ་མཚོ་ཆེན་པོ་འཁྱིལ་བ་ལྟར་ངང་གིས་གནས་པ་ཞིག་དགོས་ཏེ། ཕྱག་ཆེན་གང་གཱ་མ་ལས།
སེམས་ལ་གཏད་སོ་མེད་དེ་ཕྱག་ཆེན་ཡིན། ། འདི་ལ་གོམས་ཤིང་འདྲིས་ན་བྱང་ཆུབ་དམ་པ་ཐོབ། ། ལས་ནི་དང་པོ་གཅོང་རོང་ཆུ་དང་འདྲ། ། བར་དུ་ཆུ་བོ་གང་གར་དལ་གྱིས་འབབ། ། ཐ་མ་ཆུ་རྣམས་མ་བུ་འཕྲད་པ་བཞིན། ། ཞེས་གསུངས་པ་ལྟར། ཞི་མ་གནས་ན་ལྷག་མི་མཐོང་བའི་དཔེ་ལྟར་ཞི་གནས་སྐྱོན་མེད་ལ་འབད་པ་གལ་ཆེའོ། ། སེམས་མི་གསལ་ཞིང་འཐིབ་པའི་བྱིང་བ་དང་རྣམ་རྟོག་མང་དུ་འཕྲོ་བའི་རྒོད་པ་དང་ཆེས་མི་གསལ་ཞིང་ནག་ཐོམ་མེ་བ་འདྲ་བས་རྨུགས་པ་དང༌། ཆུ་རྙོག་པ་ལྟར་སེམས་རྣམ་རྟོག་གི་རྟོག་པས་བསླད་དེ་ས་ལེར་མི་གསལ་བའི་དྲི་མ་ཐམས་ཅད་དང་བྲལ་བའི་ཞི་གནས་ཀྱི་རྒྱ་མཚོ་ཆེན་པོ་ལ་རྣམ་རྟོག་རླུང་གི་རྦ་རླབས་ཀྱིས་མི་གཡོ་ཞིང་རབ་ཏུ་བརྟན་པར་ཤོག་ཅེས་པའོ། ། ཇི་སྐད་དུའང༌།
བཞག་ན་གཡོ་མེད་རི་ཡི་རྒྱལ་པོ་ལྟར། ། བཏང་ན་དགེ་བའི་དངོས་པོ་ཀུན་ལ་འཇུག ། ལུས་སེམས་ལས་སུ་རུང་བའི་ཤིན་སྦྱངས་ཉིད། ། ཐོབ་པ་དེ་ནི་ཞི་གནས་ཡང་དག་གོ ། ཞེས་གསུངས་པ་ལྟར་རོ། །
གཉིས་པ་ལྷག་མཐོང་ལ་གཉིས། དངོས་དང་གཞི་རྩ་གཅོད་པའོ། ། དང་པོ་ནི། བལྟར་མེད་སེམས་ལ་ཡང་ཡང་བལྟས་པའི་ཚེ། ། མཐོང་མེད་དོན་ནི་ཇི་བཞིན་ལྷག་གེར་མཐོང༌། །
ཡིན་མིན་དོན་ལ་ཐེ་ཚོམ་ཆོད་པ་ཉིད། ། འཁྲུལ་མེད་རང་ངོ་རང་གིས་ཤེས་པར་ཤོག ། ཅེས་པ་སྟེ། བལྟ་བའི་ཡུལ་ལས་འདས་པས་བལྟ་བར་བྱར་མེད་པའི་སེམས་དངོས་པོའི་གནས་ལུགས་དེ་ཉིད་ལ་མཉམ་པར་བཞག་ཅིང་བླ་མའི་མན་ངག་དང་བསྒོམ་པ་ལས་བྱུང་བའི་ཤེས་རབ་ཀྱི་མིག་གིས་ཡང་དང་ཡང་དུ་བལྟས་པ་དེའི་ཚེ། མཐོང་བ་དང་བྲལ་བའི་དོན་ཇི་ལྟ་བ་བཞིན་ལྷག་གེར་མཐོང་བས། གནས་ལུགས་ཀྱི་དོན་དེ་ལ་ཡིན་མིན་ཡོད་མེད་ལ་སོགས་པའི་སྒྲོ་འདོགས་དང་ཐེ་ཚོམ་ཐམས་ཅད་དེ་ཉིད་དུ་ཆོད་དེ་འཁྲུལ་བ་མེད་པའི་རང་ངོ་རང་གིས་ཤེས་པའི་ཚུལ་དུ་གསལ་བར་མྱོང་བ་དེ་ལྟ་བུའི་ལྷག་མཐོང་གི་ཡེ་ཤེས་སྐྱེས་ནས་ལྷན་སྐྱེས་ཕྱག་རྒྱ་ཆེན་པོ་སྟེ་མངོན་དུ་འགྱུར་བར་ཤོག་ཅེས་པའོ། ། རྗེ་བཙུན་ཆེན་པོས། རྣལ་འབྱོར་མི་ལ་རས་པ་ངས། ཅེར་གྱིས་བལྟས་པས་ངོ་བོ་མཐོང༌། ། སྤྲོས་བྲལ་ནམ་མཁའི་དཀྱིལ་ལྟར་མཐོང༌། །
ཅོག་གེ་བཞག་པས་གནས་ལུགས་རྟོགས། ། དངོས་ཀུན་སྟོང་པའི་ངོ་བོར་རྟོགས། ། ལྷོད་ཀྱི་ལོད་པས་རང་ས་ཟིན། ། རིག་པའི་ངོ་བོར་དྭངས་སྙིགས་བྱེད། ། ལིངས་ཀྱིས་བོར་བས་དྲན་རྟོག་ཆད། ། འགྲོ་དྲུག་གཡང་ས་རྦད་ཀྱིས་ཆོད། ། ཅེས་གསུངས་པ་ལྟར་རོ། ། གཉིས་པ་གཞི་རྩ་གཅོད་པ་ནི། ཡུལ་ལ་བལྟས་པས་ཡུལ་མེད་སེམས་སུ་མཐོང༌། ། སེམས་ལ་བལྟས་པས་སེམས་མེད་ངོ་བོས་སྟོང༌། །
གཉིས་ལ་བལྟས་པས་གཉིས་འཛིན་རང་སར་གྲོལ། ། འོད་གསལ་སེམས་ཀྱི་གནས་ལུགས་རྟོགས་པར་ཤོག ། ཅེས་པའོ། ། དེའང་ཡུལ་ནི་གཟུགས་སྒྲ་དྲི་རོ་རེག་ཆོས་རྣམས་ཏེ། གང་ཤར་ཞེས་གང་ཤར་གྱི་སྣང་བ་དེ་དག་གི་སྟེང་དུ་བལྟས་ནས་མཉམ་པར་བཞག་པས་བསྒོམ་བྱུང་གི་ཤེས་རབ་གནས་ཡུལ་རྣམས་རང་ངོ་མ་གྲུབ་པ་སེམས་ཙམ་དུ་མཐོང་བར་འགྱུར་ཞིང་དེ་བཞིན་དུ་སེམས་ཀྱི་རང་ངོ་ལ་བལྟས་ནས་མཉམ་པར་བཞག་པའི་མཐུས་སེམས་ཀྱང་གཞི་མེད་རྩ་བྲལ་དུ་རྟོགས་པར་འགྱུར་བ་དང༌། སྣང་སེམས་གཉིས་ཀ་རོ་མཉམ་དུ་མཉམ་པར་བཞག་པའི་མཐུས་ཡུལ་ཡུལ་ཅན་གྱི་གཉིས་སུ་འཛིན་པ་གཞི་མེད་དུ་རང་སར་གྲོལ་བར་འགྱུར་བའི་ཕྱིར་ཐབས་དེ་ལྟ་བུ་ལ་བརྟེན་ནས་རང་བཞིན་གྱིས་སྒྲིབ་པ་དང་བྲལ་བས་འོད་གསལ་བའི་སེམས་ཀྱི་གནས་ལུགས་ཇི་ལྟ་བ་བཞིན་རྟོགས་པའི་ལྷག་དབུལམཐོང་གི་ཡེ་ཤེས་སྐྱེ་བར་ཤོག ། ཅེས་པ་སྟེ། ཞང་རིན་པོ་ཆེས། ཤེས་པ་ལྷོད་ཀྱིས་གློད་པའི་ཚེ། ། གསལ་ལ་རྟོག་པ་མེད་པའི་ཉམས། །
བར་སྔ་ཕུག་པའི་དཀྱིལ་ལྟར་འཆར། ། དེ་ནི་འོད་གསལ་ཆོས་སྐུ་ཡིན། ། ཞེས་སོ། ། གསུམ་པ་མཚན་གྱི་རྣམ་གྲངས་ནི། ཡིད་བྱེད་བྲལ་བ་འདི་ནི་ཕྱག་རྒྱ་ཆེ། ། མཐའ་དང་བྲལ་བ་དབུ་མ་ཆེན་པོ་ཡིན། ། འདི་ནི་ཀུན་འདུས་རྫོགས་ཆེན་ཞེས་ཀྱང་བྱ། ། གཅིག་ཤེས་ཀུན་དོན་རྟོགས་པའི་གདེངས་ཐོབ་ཤོག ། ཅེས་པ་སྟེ། དེའང་རང་བཞིན་ལྷན་ཅིག་སྐྱེས་པ་ཇི་ལྟ་བར་རྟོགས་པ་དེ་ཡིད་ལ་བྱེད་པ་ཐམས་ཅད་དང་བྲལ་བས་ཕྱག་རྒྱ་ཆེན་པོ་ཞེས་བྱ་བ་ཡིན་ལ།
མཚན་གྱི་རྣམ་གྲངས་གཞན་ཡང་མཐའ་ཐམས་ཅད་དང་བྲལ་བས་དབུ་མ་ཆེན་པོ་ཞེས་དང༌། ཆོས་ཐམས་ཅད་ཀྱི་དོན་དང་རྟོགས་པ་འདིར་འདུས་པས་རྫོགས་པ་ཆེན་པོ་ཞེས་ཀྱང་བྱ་སྟེ། དེ་བཞིན་ཉིད་གཅིག་པུ་འདི་ཁོ་ན་ཤེས་པས་ཆོས་ཐམས་ཅད་ཀྱི་གནད་གསང་མ་ལུས་པ་རྟོགས་པའི་གདེངས་དང་ལྡན་པ་ཞིག་དགོས་སོ། ། ཞེས་གདམས་པའི་ཕྱིར་སྨོན་པའོ། བདེ་གཤེགས་ཕག་མོ་གྲུ་པས། རྣམ་རྟོག་དང་ནི་ཉོན་མོངས་པ། ། ཐམས་ཅད་འདུལ་བས་འདུལ་བ་ཡིན། ། རྣམ་པར་རྟོག་པ་ཆོས་སྐུ་རུ། ། ངེས་པའི་ཤེས་པ་སྐྱེས་པའི་ས། ། སྒྲོ་འདོགས་ནང་ནས་གཅོད་པས་ན། །
འདི་ནི་བླ་མའི་གདམས་ངག་ཡིན། ། འཁོར་དང་མྱ་ངན་འདས་པའི་ཕྱིར། ། སེམས་སུ་རྫོགས་པས་རྫོགས་ཆེན་ཡིན། ། བཟང་རྟོག་ངན་རྟོག་ཐམས་ཅད་ཀུན། ། ཡིད་ལ་མི་བྱེད་ཕྱག་རྒྱ་ཆེ། ། སྡུག་བསྔལ་ཞི་བས་ཞི་བྱེད་ཡིན། ཉོན་མོངས་དང་ནི་རྣམ་རྟོག་ཀུན། ། ལམ་དུ་སློང་བས་གསང་སྔགས་ཡིན། ། སེམས་དང་རྣམ་རྟོག་ཆོས་སྐུ་གསུམ། ། དང་པོ་ལྷན་ཅིག་སྐྱེས་པ་སྟེ། །
གདམས་པས་གཅིག་ཏུ་སྦྱོར་བའི་ཕྱིར། ། ལྷན་ཅིག་སྐྱེས་སྦྱོར་ཞེས་སུ་བཤད། ། འདྲེ་དང་བདུད་ལ་སོགས་པ་ཡི། ། བར་གཅོད་ལ་ཡང་བསྔགས་སོ་གསུངས། ། ཞེས་གསུངས་པ་ལྟར་རོ། ། གཉིས་པ་དེ་ལ་ཉམས་རྟོགས་སྐྱེས་ཚུལ་ལ་གཉིས། ཉམས་དང་རྟོགས་པའོ། ། དང་པོ་ནི། ཞེན་པ་མེད་པའི་བདེ་ཆེན་རྒྱུན་ཆད་མེད། ། མཚན་འཛིན་མེད་པའི་འོད་གསལ་སྒྲིབ་གཡོགས་བྲལ། །
བློ་ལས་འདས་པའི་མི་རྟོགས་ལྷུན་གྱིས་གྲུབ། ། རྩོལ་མེད་ཉམས་མྱོང་རྒྱུན་ཆད་མེད་པར་ཤོག ། ཅེས་པ་སྟེ། དེ་ལྟར་ཞི་ལྷག་གི་རྣལ་འབྱོར་ལ་མཉམ་པར་བཞག་པ་ན་སྐྱོན་མེད་པའི་ཉམས་གསུམ་སྐྱེ་བར་འགྱུར་ཏེ། ཞེན་ཆགས་དང་བྲལ་བའི་བདེ་བ་ཆེན་པོ་རྒྱུན་ཆད་མེད་པའི་ཉམས་དང་ཡུལ་ལ་མཚན་མར་འཛིན་པ་དང་བྲལ་བའི་རང་རིག་འོད་གསལ་སྒྲིབ་གཡོག་དང་བྲལ་བའི་ཉམས་དང་བློའི་སྤྱོད་ཡུལ་ལས་འདས་པའི་མི་རྟོག་སྟོང་པ་ཉིད་ལྷུན་གྱིས་གྲུབ་པའི་ཉམས་སོ། ། དེ་ལྟར་བདེ་གསལ་མི་རྟོག་པའི་ཉམས་གསུམ་ཀའང་འབྱུང་དུ་རེ་བ་དང་མ་བྱུང་གིས་དོགས་པ་སོགས་གང་གིས་ཀྱང་མི་བསླད་པར་གཉུག་མའི་ངང་དུ་བཟླས་ཀྱང་རྩོལ་སྒྲུབ་མེད་པར་ངང་གིས་རྒྱུན་མི་ཆད་དུ་འབྱུང་བ་ཆོས་ཉིད་དོ། ། དེ་ལ་ཉམས་སྐྱོན་དང་བཅས་པ་ནི་ཆགས་ཞེན་དང་བཅས་པའི་བདེ་ཉམས། མཚན་འཛིན་དང་བཅས་པའི་འོད་གསལ། བློས་བཟུང་བའི་མི་རྟོག་རྣམས་ཏེ། འདི་དག་དང་པོས་འདོད་ཁམས་སུ་གོལ།
གཉིས་པས་གཟུགས་ཁམས་སུ་གོལ། གསུམ་པས་གཟུགས་མེད་ཁམས་སུ་གོལ་བའི་ཕྱིར་ཆགས་ཞེན་ལ་སོགས་པའི་སྐྱོན་དེ་དག་ནི་རྣམ་པ་ཀུན་ཏུ་སྤངས་པར་བྱ་ཞིང་ཁྱད་པར་ཉམས་མ་སྐྱེས་པ་ལ་སྐྱེ་བའི་ཕྱིར་རྩོལ་བར་བྱེད་པ་དང༌། སྐྱེས་པ་ལ་ཆེད་དུ་འཛིན་པ་གཉིས་ཀའང་སྐྱོན་ཡིན་པར་མཚུངས་ཏེ་སྔ་མས་ཉམས་མྱོང་སྐྱེ་བའི་གེགས་བྱེད་ཅིང་ཕྱི་མས་སྐྱེས་པ་རྒྱུན་ཆད་པར་འགྱུར་བའི་ཕྱིར་རྣམ་པ་ཀུན་ཏུ་རེ་དྭོགས་མཚན་འཛིན་རྩོལ་སྒྲུབ་རྣམས་ཀྱི་རྟོག་པ་སྤང་བ་ཉིད་གནད་ཆེའོ། ། ཞེས་གདམས་པའི་ཕྱིར་སྨོན་ལམ་མཛད་པའོ། ། ཇི་སྐད་དུའང༌། བདེ་གསལ་མི་རྟོག་རྣམ་གསུམ་ལ། ། ཞེན་ན་ཁམས་གསུམ་འཁོར་བར་འཁོར། ། ཞེས་གསུངས་པ་ལྟར་རོ། ། གཉིས་པ་ནི། བཟང་ཞེན་ཉམས་ཀྱི་འཛིན་པ་རང་སར་གྲོལ། །
ངན་རྟོགས་འཁྲུལ་པ་རང་བཞིན་དབྱིངས་སུ་དག ། ཐ་མལ་ཤེས་པ་སྤང་བླང་བྲལ་ཐོབ་མེད། ། སྤྲོས་བྲལ་ཆོས་ཉིད་བདེན་པ་རྟོགས་པར་ཤོག ། ཅེས་པས་བསྟན་ཏེ། བཤད་མ་ཐག་པ་ལྟར་ཉམས་སྐྱེས་པ་ལ་བཟང་རློམ་གྱི་ཤེས་པ་རང་སར་གྲོལ་ཞིང༌། འཁྲུལ་ཆོས་ཀྱི་རྗེས་སུ་འབྲང་བའི་རྟོག་པ་ནི། གནས་ལུགས་ཀྱི་དོན་མཐོང་བ་ལ་སྒྲིབ་པར་བྱེད་པས་ངན་པར་འཇོག་པའི་ཕྱིར་རྟོག་པ་ངན་པ་ཡིན་ལ་དེའི་ཆེད་དུ་མ་སྤངས་ཀྱང་མཉམ་པར་བཞག་པའི་མཐུས་རང་བཞིན་གྱིས་དེ་ཁོ་ན་ཉིད་ཀྱི་དབྱིངས་སུ་དག་པས་ཐ་མལ་གྱི་ཤེས་པ་གཉུག་མའི་སེམས་དེ་ཉིད་མངོན་དུ་གྱུར་པ་ན་སྤང་བྱ་སྒྲིབ་པའི་ཆོས་གང་ཡང་སྤངས་པ་མེད་པའི་ཚུལ་ཁོང་དུ་ཆུད་པ་དང༌། དེ་བཞིན་དུ་སྦྱར་ཏེ་བླང་བྱ་གཉེན་པོའི་ཆོས་དང༌། སྤང་བྱ་སྤངས་པ་ལས་བྱུང་བའི་བྲལ་བ་དང་སྤང་བྱ་བྱས་པས་ཐོབ་པའི་འབྲས་བུ་དང་བཅས་པ་སྟེ་དེའི་རང་བཞིན་དུ་མེད་ཅིང་མི་གནས་པའི་ཚུལ་ཇི་ལྟ་བ་བཞིན་ཁོང་དུ་ཆུད་དབུལཔས། སྐྱེ་འགག་རྟག་ཆད་འགྲོ་འོང་གཅིག་ཐ་དད་སོགས་སྤྲོས་པའི་མཐའ་ཐམས་ཅད་དང་བྲལ་བའི་ཆོས་ཉིད་ཀྱི་བདེ་བ་རྟོགས་པ་ཡིན་ནོ། །
ཞེས་སྟོང་པའི་ཕྱིར་དེ་ལ་སྨོན་པར་མཛད་པའོ། ། ཇི་སྐད་དུ་འང༌། རྣམ་རྟོག་སྤྲོས་པ་བྲལ་ནས་སུ། ། ངོ་བོ་ལྷག་གེར་མཐོང་བ་ལ། ། ཆོས་ཉིད་བདེན་པ་རྟོགས་པ་སྟེ། ། རབ་དགའི་ས་ལ་གནས་པར་ངེས། ། ཞེས་པའོ། ། གསུམ་པ་སྟོང་ཉིད་སྙིང་རྗེ་ཟུང་འཇུག་གི་ཉམས་ལེན་ལ་གཉིས། སྙིང་རྗེ་ངོས་བཟུང་བ་དང༌། དེ་སྟོང་པ་ཉིད་ལ་ཟུང་དུ་འཇག་ཚུལ་ལོ། །
དང་པོ་ནི། འགྲོ་བའི་རང་བཞིན་རྟག་ཏུ་སངས་རྒྱས་ཀྱང༌། ། མ་རྟོགས་དབང་གིས་མཐའ་མེད་འཁོར་བར་འཁྱམས། ། སྡུག་བསྔལ་མུ་མཐའ་མེད་པའི་སེམས་ཅན་ལ། ། བཟོད་མེད་སྙིང་རྗེ་རྒྱུད་ལ་སྐྱེ་བར་ཤོག ། ཅེས་པས་བསྟན་ཏེ། དེའང་སྤྱིར་སྙིང་རྗེ་ལ་སེམས་ཅན་དང་ཆོས་ལ་དམིགས་པའི་སྙིང་རྗེ་དང༌། དམིགས་པ་མེད་པའི་སྙིང་རྗེ་དང་གསུམ་དུ་གསུངས་པ་དང་པོ་གཉིས་ནི་ཁྲིད་སྲོལ་འདིའི་སྔོན་འགྲོའི་སྐབས་སུ་ཉམས་སུ་ལེན་བྱ་ཡིན་ལ། གནས་ལུགས་ཀྱི་དོན་མཐོང་ནས་དམིགས་མེད་ཀྱི་སྙིང་རྗེ་སྐྱེ་ཞིང༌། སྟོང་ཉིད་སྙིང་རྗེའི་སྙིང་པོ་ཅན།
ཞེས་བྱ་བ་དེ་འབྱུང་བ་ཡིན་པས། འདིར་བསྟན་གྱི་སྙིང་རྗེའང་ཕྱི་མ་ཡིན་ནོ། ། འོ་ན་དེའི་ཚུལ་ཇི་ལྟ་བུ་ཞེ་ན། གོང་དུ་ལྟ་བའི་དོན་འཆད་པའི་སྐབས་ལ་བཤད་པ་ལྟར། འགྲོ་བ་འདི་རྣམས་ཀྱི་རང་བཞིན་ནི་དུས་རྟག་ཏུ་སངས་རྒྱས་ཆོས་ཀྱི་སྐུའི་ངོ་བོར་བཞུགས་པ་ཡིན་ཀྱང༌། དེ་ལྟར་དུ་མ་རྟོགས་པ་ཁོ་ནའི་དབང་གིས་མཐའ་མེད་པའི་འཁོར་བར་འཁྱམས་ནས་སྡུག་བསྔལ་གྱི་རྒྱ་མཚོ་མུ་མེད་པའི་ནང་དུ་བྱིང་བར་གྱུར་པའི་སེམས་ཅན་རྣམས་ལ་བཟོད་གླགས་མེད་པའི་སྙིང་རྗེ་དྲག་པོ་རྒྱུན་མི་ཆད་པར་རྩོལ་མེད་དུ་སྐྱེས་པ་ཡིན་ཞིང༌། དེ་ཡང་གནས་ལུགས་ཀྱི་དོན་མཐོང་བའི་དབང་གིས་འབྱུང་སྟེ། ཇི་སྐད་དུ། བྱང་ཆུབ་སེམས་དཔའ་མཉམ་གཞག་པས། ། གོམས་པའི་སྟོབས་ནི་རྫོགས་པ་ན། །
དངོས་འཛིན་གདོན་གྱིས་ཟིན་པ་ལ། ། ཁྱད་པར་དུ་ཡང་སྙིང་རྗེ་སྐྱེ། ། ཞེས་གསུངས་པ་ལྟར། དམིགས་པ་མེད་པའི་སྙིང་རྗེ་ཕྱིན་ཅི་མ་ལོག་པ་རྒྱུད་ལ་སྐྱེ་བར་ཤོག་ཅེས་པའོ། ། གཉིས་པ་ནི། བཟོད་མེད་སྙིང་རྗེའི་རྩལ་ཡང་མ་འགགས་པའི། ། བརྩེ་དུས་ངོ་བོ་སྟོང་དོན་རྗེན་པར་ཤར། ། ཟུང་འཇུག་གོལ་ས་བྲལ་བའི་ལམ་མཆོག་འདི། ། འབྲལ་མེད་ཉིན་མཚན་ཀུན་ཏུ་བསྒོམ་པར་ཤོག ། ཅེས་པ་སྟེ།
དེ་ལྟ་བུའི་དམིགས་པ་མེད་པའི་སྙིང་རྗེའི་རྩལ་དེའང་མ་འགགས་པར་འཆར་བཞིན་པ་ནས། བརྩེ་བའི་དུས་དེ་ཙམ་ཉིད་ན་སྤྲོས་པ་དང་བྲལ་བའི་གནས་ལུགས་ཀྱི་ངོ་བོ་སྟོང་པ་ཉིད་ཀྱི་དོན་ཡང་འོལ་སྤྱི་ཙམ་མ་ཡིན་པར་མངོན་སུམ་རྗེན་པར་ཤར་བས་སྟོང་པ་ཉིད་དང་སྙིང་རྗེ་རོ་མཉམ་དུ་འདྲེས་པའི་ཟུང་འཇུག་གི་ལམ་དེ་ནི་གོལ་ས་དང་བྲལ་བའི་ལམ་གྱི་མཆོག་ཡིན་ནོ། ། དེ་ལྟ་བུའི་དོན་འགལ་མེད་ཉིན་མཚན་ཀུན་ཏུ་སྒོམ་པར་ཤོག་ཅེས་པའོ། ། གསུམ་པ་སྤྱོད་པས་ལམ་མཐར་དབྱུང་ཚུལ་ནི། ཕྱག་རྒྱ་ཆེན་པོའི་རྣལ་འབྱོར་ཉམས་སུ་ལེན་པ་ཉིད་ལས། སྤྱོད་པ་གཞན་དུ་མེད་པའི་ཕྱིར་གོང་དུ་ཤུགས་ཀྱིས་བསྟན་པ་ཡིན་ཏེ། སྤྲོས་མེད་ནང་གི་སྤྱོད་པའམ་ཀུན་ཏུ་བཟང་པོའི་སྤྱོད་པ་ཉིད་ནི་དྲན་དང་ཤེས་བཞིན་བག་ཡོད་གསུམ་ལ་གནས་པའོ། ། བཞི་པ་ལམ་མཐར་ཕྱིན་པའི་འབྲས་བུ་ལ་སྨོན་པ་དང༌། རྩ་བའི་ས་བཅད་ལྔ་པ་ལམ་དེ་མཐར་ཕྱིན་པའི་འབྲས་བུ་ལ་སྨོན་པ་ཕྱོགས་གཅིག་ཏུ་བསྟན་པ་ནི། སྒོམ་སྟོབས་ལས་བྱུང་སྤྱན་དང་མངོན་ཤེས་དང༌། །
སེམས་ཅན་སྨིན་བྱས་སངས་རྒྱས་ཞིང་རབ་སྦྱངས། ། སངས་རྒྱས་ཆོས་རྣམས་འགྲུབ་པའི་སྨོན་ལམ་རྫོགས། ། རྫོགས་སྨིན་སྦྱངས་གསུམ་མཐར་ཕྱིན་སངས་རྒྱས་ཤོག ། ཅེས་པ་སྟེ། འདི་ལ་གཉིས། དངོས་དང་ཞར་བྱུང་ལམ་གྱི་རིམ་པ་ཅུང་ཟད་བཤད་པའོ། ། དང་པོ་ལ་གཉིས། སྤྱན་དང་མངོན་ཤེས་བཤད་པ་དང༌། རྫོགས་སྨིན་སྦྱངས་གསུམ་བཤད་པའོ། ། དང་པོ་ནི།
དེ་ལྟར་གདམས་ངག་ཕྱིན་ཅི་མ་ལོག་པར་ཉམས་སུ་བླངས་པས་སྒོམ་པའི་སྟོབས་ཀྱིས་ཐོབ་པའི་འབྲས་བུ་མཐར་ཐུག་པ་ནི་ཆོས་ཐམས་ཅད་མངོན་པར་རྫོགས་པར་བྱང་ཆུབ་པ་བླ་ན་མེད་པའི་སངས་རྒྱས་ཡིན་ལ། དེའང་སྤྱན་དང་མངོན་ཤེས་སོགས་ཤིན་ཏུ་ཡོངས་སུ་དག་པའི་ཡོན་ཏན་ལྡན་ཞིང་རྫོགས་སྨིན་སྦྱངས་གསུམ་མཐར་ཕྱིན་པ་ཡིན་པ་དང༌། ལམ་དུས་སུ་ཐོག་མར་མངོན་ཤེས་སོགས་བསྐྱེད་ནས་རིམ་གྱིས་རྫོགས་སྨིན་སྦྱངས་གསུམ་མཐར་དབྱུང་དགོས་པས་ན། འབྲས་བུ་ནི་ཐོག་མར་སྤྱན་དང་མངོན་ཤེས་ཉིད་འཇོག་སྟེ། སྤྱན་ལྔ་ནི། སྟོང་གསུམ་གྱི་གཟུགས་ཕྲ་རགས་ཐམས་ཅད་མཐོང་བ་ཤའི་སྤྱན། སེམས་ཅན་གྱི་སྐྱེ་བ་དང་འཆི་བ་ཤེས་པ་ལྷའི་སྤྱན། ཆོས་ཐམས་ཅད་བདག་མེད་པར་རྟོགས་པ་ཤེས་རབ་ཀྱི་སྤྱན་ནོ། ། འཕགས་པ་དག་གི་དབང་པོ་རྣོ་རྟུལ་དང་གསུང་རབ་ཡན་ལག་བཅུ་གཉིས་ཀྱི་ཚིག་དོན་རྣམས་ཐོགས་མེད་དུ་ཤེས་པ་ཆོས་ཀྱི་སྤྱན་ནོ། ། ཇི་ལྟ་ཇི་སྙེད་ཀྱི་ཆོས་མཐའ་དག་རྟོགས་པ་སངས་རྒྱས་ཀྱི་སྤྱན་ནོ། །
མངོན་ཤེས་དྲུག་ནི། གཅིག་ལས་དུ་མ་དང་དུ་མ་ལས་མང་པོར་བསྒྱུར་བ་སོགས་རྫུ་འཕྲུལ་དུ་མ་ལ་དབང་བ་རྫུ་འཕྲུལ་གྱི་མངོན་ཤེས། སེམས་ཅན་ཐམས་ཅད་ཀྱི་འཆི་འཕོ་དང་སྐྱེ་བ་ཤེས་པ་ལྷའི་མིག་གི་མངོན་ཤེས། སྟོང་གསུམ་གྱི་སྒྲ་ཆེ་ཆུང་ཐམས་ཅད་ཤེས་པ་ལྷའི་རྣ་བའི་མངོན་ཤེས། རང་དང་གཞན་གྱི་སྐྱེ་བ་སྔོན་མ་སོགས་དུ་མ་ཤེས་པ་སྔོན་གནས་རྗེས་དྲན་གྱི་མངོན་ཤེས། སེམས་ཅན་གཞན་གྱི་སེམས་ཀྱི་བསམ་པ་ཐམས་ཅད་ཤེས་པ་གཞན་སེམས་ཤེས་པའི་མངོན་ཤེས། རང་གཞན་གྱི་རྒྱུད་ཀྱི་ལས་ཉོན་ཟད་པར་ཤེས་པ་ཟག་ཟད་ཀྱི་མངོན་ཤེས་དང་དྲུག་གོ ། སྤྱན་དང་མངོན་ཤེས་གཉིས་ཀྱི་ཁྱད་པར་ནི། སྤྱན་ནི་ལས་དགེ་བའི་རྣམ་སྨིན་ལས་བྱུང་བ་ཡིན་ལ། མངོན་ཤེས་ནི་བསམ་གཏན་གྲུབ་པའི་ཏིང་ངེ་འཛིན་གྱིས་ཐོབ་པ་ཡིན་ནོ། །
གཉིས་པ་རྫོགས་སྨིན་སྦྱངས་གསུམ་བཤད་པ་ནི། དེ་ལྟར་བྱང་ཆུབ་སེམས་དཔའ་རྣམས་ཀྱིས་ལྷག་པའི་བསམ་པ་དང་སྨོན་ལམ་སྤྱོད་པ་རྒྱ་ཆེན་པོ་ལ་གནས་ནས་སྤྱན་དང༌། མངོན་པར་ཤེས་ལ་སོགས་པའི་མཐུ་ཆེན་པོ་དང༌། ཐབས་དཔག་ཏུ་མེད་པ་སེམས་ཅན་མཐའ་དག་སྨིན་པར་མཛད་པ་དང༌། སངས་རྒྱས་ཀྱི་ཞིང་ཡོངས་སུ་སྦྱོང་བ་དང༌། བདེ་བར་གཤེགས་པའི་ཡོན་ཏན་གྱི་ཆོས་མཐའ་དག་ཡོངས་སུ་རྫོགས་པའི་སྨོན་ལམ་མཐར་ཕྱིན་པར་མཛད་ནས་མངོན་པར་རྫོགས་པ་ཡིན་ནོ། ། ཞིང་སྦྱོང་བ་ནི། བཟང་པོ་སྤྱོད་པའི་སྨོན་ལམ་ལས། དེ་ལྟར་མ་ལུས་ཕྱོགས་རྣམས་ཐམས་ཅད་དུ། རྒྱལ་བ་རྣམས་ཀྱིས་ཞིང་གི་བཀོད་ལ་འཇུག །
ཅེས་དང༌། རྡུལ་གཅིག་སྟེང་ན་རྡུལ་སྙེད་ཞིང་རྣམས་ཏེ། ། ཞེས་དང༌། ཞིང་རྣམས་རྒྱ་མཚོ་རྣམ་པར་དག་བྱེད་ཅིང༌། ཞེས་སོགས་གསུངས་པ་ལྟར་རོ། ། སངས་རྒྱས་ཀྱི་ཆོས་རྣམས་འགྲུབ་པའི་སྨོན་ལམ་རྫོགས་པ་ནི། མདོ་རྒྱུད་བསྟན་བཅོས་ཐམས་ཅད་ནས་གསུངས་པའི་སྨོན་ལམ་གྲངས་མེད་པ་ཁྲག་ཁྲིག་བརྒྱ་སྟོང་གི་འཁོར་དང་བཅས་པ་ཡོངས་སུ་གྲུབ་པ་ན་སངས་རྒྱས་ཀྱི་ཆོས་རྣམས་ཡོངས་སུ་རྫོགས་པར་ཡིན་ནོ། ། སངས་རྒྱས་ཀྱི་སྒྲ་དོན་ནི་བུདྷ་ཞེས་པའི་སྒྲ་སངས་པའམ་རྒྱས་པ་ལ་འཇུག་པས། ཇི་སྐད་དུ། མ་རིག་གཉིད་ལས་སངས་ཕྱིར་དང༌། །
ཤེས་བྱ་ལ་ཡང་བློ་རྒྱས་ཕྱིར། ། སངས་རྒྱས་པདྨ་ལྟར་སངས་རྒྱས། ། ཞེས་གསུངས་པ་ལྟར་རོ། ། དེ་ལྟར་བྱང་ཆུབ་སེམས་དཔའ་རྣམས་སྦྱང་སྨིན་མཐར་ཕྱིན་ནས་གདོད་ནས་སྨོན་ལམ་ཐམས་ཅད་རྫོགས་ཏེ་སངས་རྒྱས་པ་ཡིན་ལ། སྔགས་སུ་མི་ཚེ་གཅིག་གིས་སངས་རྒྱས་ཀྱི་གོ་འཕང་ཉིད་མངོན་དུ་བྱེད་པའི་ཚེ་ནའང་ཐབས་མཁས་པ་དང་ཏིང་ངེ་འཛིན་གྱི་ཁྱད་པར་གྱི་སྟོབས་བསམ་གྱིས་མི་ཁྱབ་པས་རྫོགས་སྨིན་སྦྱངས་གསུམ་མྱུར་དུ་མཐར་ཕྱིན་པར་གོ་དགོས། ། གཉིས་པ་ཞར་བྱུང་ལམ་གྱི་རིམ་པ་ཅུང་ཟད་སྨོས་པ་ནི། གྲུབ་ཆེན་ནཱ་རོ་པས། ཕྱག་རྒྱ་ཆེན་པོ་ཚིགས་བསྡུས་སུ་གསུངས་པ་ལྟར་བརྒྱུད་པ་འདིའི་ཐུན་མོང་མ་ཡིན་པའི་ཆོས་སྐད་དུ་མཛད་པ་རྣལ་འབྱོར་བཞིའི་རིམ་པ་ཉིད་ཀྱི་འཆད་ན། དང་པོ་ཞི་གནས་ཀྱི་སེམས་རྩེ་གཅིག་པ་ཐོབ་ནས་གནས་པ་ལ་ལྷག་མཐོང་ཤར་ཞིང༌། བདེ་གསལ་མི་རྟོག་པའི་ཉམས་འཁོར་ཡུག་ཏུ་འབྱུང་བའི་སྐབས་རྩེ་གཅིག་གི་རྣལ་འབྱོར་ཞེས་བྱ།
གཉིས་པ་སྣང་སེམས་ཀྱིས་བསྡུས་པའི་ཆོས་མཐའ་དག་ཆོས་དབྱིངས་བདེ་བ་ཆེན་པོའི་རང་བཞིན་ལས་མ་འདས་པར་མཐོང་བས་གཉིས་ཆོས་ཀྱི་སྤྲོས་འཛིན་ཐམས་ཅད་རང་གྲོལ་དུ་སོང༌། སྟོང་ཉིད་སྙིང་རྗེ་ཟུང་འཇུག་གི་ཡེ་ཤེས་ལྷག་མཐོང་མཚན་ཉིད་པ་ཐོབ་པས་ཞི་ལྷག་གི་རྣལ་འབྱོར་ཇི་ལྟ་བ་ཟུང་དུ་ཆུད་པ་སྤྲོས་བྲལ། གསུམ་པ་དེ་གོང་ནས་གོང་དུ་སྒོམ་པས་ཆོས་ཐམས་ཅད་རོ་གཅིག་ཏུ་རྟོགས་ཤིང་རྩོལ་མེད་ཀྱི་ཡེ་ཤེས་ནུབ་པ་མེད་པ་རོ་གཅིག ། བཞི་པ་བསྒོམ་པའི་འོད་གསལ་དང་གཞིའི་འོད་གསལ་གཅིག་ཏུ་འདྲེས་པས་གནས་ལུགས་ཀྱི་སྒྲིབ་གཡོགས་མཐའ་དག་གཞི་མེད་དུ་དྭངས། མཉམ་རྗེས་ཀྱི་ས་མཚམས་ཞིག་མཐར་ཐུག་གི་ཡོན་ཏན་ཐམས་ཅད་ལྷུན་གྲུབ་ཏུ་བྱུང་བ་སྒོམ་མེད་ཀྱི་རྣལ་འབྱོར་ཞེས་བྱའོ། ། དེ་དག་ལའང་སོ་སོར་ཆུང་འབྲིང་ཆེན་པོར་ཕྱེ་བས་བཅུ་གཉིས་སུ་འགྱུར་ལ། སོ་སོའི་རྣམ་དབྱེ་ཞིབ་མོ་དང་ཡོན་ཏན་སྐྱེ་ཚུལ་སོགས་རྒྱས་པ་གོང་མ་རྣམས་ཀྱི་གསུང་སྒྲོས་ལས་འབྱུང་བ་ལྟར་ཤེས་པར་བྱོས་ཤིག ། དེ་དག་ཕར་ཕྱིན་ཐེག་པའི་ས་ལམ་དང་སྦྱར་ན་རྩེ་གཅིག་གསུམ་ཚོགས་ལམ། སྤྲོས་བྲལ་ཆུང་འབྲིང་སྦྱོར་ལམ། སྤྲོས་བྲལ་ཆེན་པོ་མཐོང་ལ་མ།
རོ་གཅིག་ནས་སྒོམ་མེད་འབྲིང་པོའི་བར་སྒོམ་ལམ། སྒོམ་མེད་ཆེན་པོ་སངས་རྒྱས་ཀྱི་སར་བཞེད་ཅིང་དོན་ལའང་གནས་པའོ། །
རྩ་བའི་ས་བཅད་གསུམ་པ་སྨོན་ལམ་གྱི་མཇུག་བསྡུ་བ་ནི། ཕྱོགས་བཅུའི་རྒྱལ་བ་སྲས་བཅས་ཐུགས་རྗེ་དང༌། ། རྣམ་དཀར་དགེ་བ་ཇི་སྙེད་ཡོད་པའི་མཐུས། ། དེ་ལྟར་བདག་དང་སེམས་ཅན་ཐམས་ཅད་ཀྱི། ། སྨོན་ལམ་རྣམ་དག་ཇི་བཞིན་འགྲུབ་གྱུར་ཅིག ། ཅེས་པ་གཞན་ནི་གོ་སླ་ལ། དགེ་བ་ཇི་སྙེད་ཡོད་པ་ཞེས་པའི་སྒྲ་འདུས་བྱས་དང་འདུས་མ་བྱས་པའི་དགེ་བ་གཉིས་ཀ་བསྡུས་པ་ཡིན་ཅིང༌། འགའ་ཞིག་གིས་འདུས་མ་བྱས་ཆོས་ཀྱི་དབྱིངས་དགེ་བར་མི་འདོད་པ་ཡོད་མོད་ཀྱི་རང་ལུགས་འཁོར་ལོ་ཐ་མའི་མདོ་རྣམས་སུ་ཀུན་གཞིའི་ངང་ལུགས་དགེ་བ་ནི།
ཞེས་སོགས་གསལ་བར་ལམ་མང་དུ་གསུངས་པ་ལྟར་འདུས་བྱས་དགེ་སྡིག་གི་ཟླས་ཕྱེ་བའི་དགེ་བ་མིན་ཀྱང་རྣམ་བྱང་དགེ་བའི་ཆོས་མཐའ་དག་གི་གོ་འབྱེད་པའི་ནུས་པ་ཡོད་པའི་ཆ་ནས་དགེ་བར་འཇོག་པ་ཡིན་ནོ། ། སྨོན་ལམ་རྣམ་དག་ཅེས་པས་འདིར་བསྟན་གྱི་སྨོན་ལམ་ཉིད་གཙོར་བྱས་ནས། མཐའ་ཡས་པའི་སྐྱེ་འཕགས་ཀྱི་སྨོན་ལམ་རྣམ་པར་དག་པ་ཇི་སྙེད་པ་བསྡུས་པ་ཡིན་ནོ། ། ཕྱག་རྒྱ་ཆེན་པོ་སྨོན་ལམ་གྱི་རྣམ་གྲངས་དང་བརྒྱུད་པའི་རིམ་པ་རྣམས་ཤེས་པར་འདོད་ན། སི་ཏུ་ཀུན་མཁྱེན་བསྟན་པའི་ཉིན་བྱེད་ཀྱི་ཞལ་ནས་མཛད་པའི་འགྲེལ་ཆེན་གྲུབ་པ་མཆོག་གི་ཞལ་ལུང་ལས་ཤེས་པར་བྱའོ། ། སྨྲས་པ། ཀུན་མཁྱེན་ཞལ་ལུང་ཟབ་པའི་མ་མ་ལས། ། རང་བློས་བསྡུས་པའི་བུམ་བཟང་ཆུ་རྒྱུན་གྱི། ། བློ་ལྡན་ཐོས་བསམ་སྒོམ་པར་འཇུག་འདོད་རྣམས། ། བྱིན་རླབས་བདུད་རྩིའི་རྒྱུན་གྱི་སྨིན་གྲོལ་ཤོག །
ཅེས་ངེས་དོན་ཕྱག་རྒྱ་ཆེན་པོའི་སྨོན་ལམ་ལ་འགྲེལ་བ་ཁ་གསལ་གོ་བདེ་ཞིག་འབྲི་དགོས་ཞེས་ཀུན་མཁྱེན་བོ་དོང་པའི་རིང་ལུགས་འཛིན་པའི་བླ་སྤྲུལ་རྟོགས་ལྡན་རྣམས་ཀྱིས་རིང་མོ་ནས་བསྐུལ་བ་དང༌། ཉེ་ཆར་ཟུར་མང་ལྷ་ལུང་བདེ་གསལ་མཆོག་སྤྲུལ་ཀྱིས་བཀའ་ནན་སྤྱི་བོར་ཕེབས་པའི་ཞལ་ངོ་ལྡོག་མ་ཕོད་པར་མཁན་མིང་ཀརྨ་རཏྣས་སི་ཏུའི་འགྲེལ་ཆེན་ལས་བསྡུས་ཏེ་བཀོད་པའི་ཡི་གེ་པ་ནི་རང་སློབ་བྷིཀྴུ་ཀརྨ་ཤེས་རབ་རང་གྲོལ་གྱིས་བགྱིས་པ་ལུང་རྟོགས་རྒྱལ་བའི་བསྟན་པ་རིན་པོ་ཆེ་དར་ཞིང་རྒྱལ་ལ་ཡུན་རིང་དུ་གནས་པའི་རྒྱུར་གྱུར་ཅིག། །། སརྦ་མངྒ་ལམ་བི་ཛ་ཡནྟུ། །
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
