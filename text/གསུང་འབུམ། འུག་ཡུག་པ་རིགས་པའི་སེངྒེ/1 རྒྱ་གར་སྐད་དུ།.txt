གསུང་འབུམ། འུག་ཡུག་པ་རིགས་པའི་སེངྒེ
པོད ༡
རྒྱ་གར་སྐད་དུ།
རྒྱ་གར་སྐད་དུ། པྲ་མཱ་ཎ་བཱར་ཏི་ཀཱ་ཊཱིཀ་བྱ་ཀོ་ ཥ་ནཱ་མ། བོད་སྐད་དུ། ཚད་མ་རྣམ་འགྲེལ་གྱི་འགྲེལ་བ་རིགས་པའི་མཛོད་ཅེས་བྱ་ བ༑ མགོན་པོ་འཇམ་པའི་དབྱངས་ལ་ཕྱག་འཚལ་ལོ། ། གང་ཞིག་རྫུ་འཕྲུལ་རྐང་པའི་ཞབས་བརྟན་ཅིང༌། ། བསོད་ནམས་ལས་གྲུབ་མཛེས་པའི་སྣམ་ལོགས་ཅན། ། མཚན་བཟང་གསེར་གྱི་དྲ་བས་སྤྲས་པའི་སྐུ། ། མགོན་པོ་དཔལ་ལྡན་འཇམ་པའི་དབྱངས་ལ་འདུད། ། ཐུབ་པའི་གསུང་རབ་གངས་རིའི་ཁྲོད་ན་རྒྱུ། །
བརྩོན་པའི་ལུས་གྲིམ་སྤོབས་པའི་གཡུ་རལ་ཁུར། ། སྒྲུབ་དང་སུན་འབྱིན་མཆེ་བ་ཆེར་བགྲད་ནས། ། ཕྱི་རྒོལ་དྲེགས་པའི་གླང་པོ་ཟིལ་གྱིས་མནན། ། ཐུབ་པའི་བསྟན་པ་འཆི་མེད་བདུད་རྩིའི་རོ། ། བློ་གྲོས་ལྕེ་ཡི་དབང་པོས་གུས་གསོལ་ནས། ། བླང་དོར་ཐབས་བཅས་དངོས་སྟོབས་རིགས་པ་ཡིས། ། ལེགས་པར་སྒྲུབ་པ་དེ་ལའང་ཕྱག་འཚལ་ལོ། ། གཟུངས་དང་ཏིང་འཛིན་ལ་སོགས་ཆོས་ཀྱི་སྒོ། ། ཀུན་ཏུ་བཟང་པོ་ཀུན་ནས་ལེགས་སྒྲུབ་པས། ། གྲགས་པའི་ཆུ་འཛིན་ནམ་མཁའི་མཐའ་ཀླས་པར། །
ཁྱབ་པར་མཛད་ནས་ལེགས་བཤད་ཆར་རྒྱུན་ཕབ། ། ཐལ་འགྱུར་གནམ་ལྕགས་སྤོབས་པའི་གློག་འཕྲེང་ཅན། ། བློ་གྲོས་ཀླུ་རྒྱལ་ཁྲོས་པའི་འབྲུག་སྒྲ་དང༌། ། འགལ་འབྲེལ་རླུང་གིས་མཁའ་ལ་རབ་བསྐྱོད་ནས། ། གཞུང་ལུགས་ངན་པའི་གངས་རི་གཞོམ་པར་བྱ། ། འདིར་ལྟ་བ་ངན་པའི་སྲིད་པའི་གཅོང་རོང་དུ་བློ་གྲོས་གྱི་ལུས་ལྷུང་བ་དེ་ དག རིགས་པའི་ཐེམ་སྐས་ལ་འཛེགས་ནས་ཐར་བའི་ཁང་བཟང་ཉམས་དགའ་བར་གཞུག་པའི་ཕྱིར། གཞུང་ལུགས་དུ་མའི་སྒོ་དབྱེ་བར་འདོད་ནས་རྣམ་འགྲེལ་གྱི་བཤད་པ་ལ་འབད་པར་བྱེད་དོ། ། འདི་ལ་གསུམ་སྟེ། རྩོམ་པ་ལ་འཇུག་པ་ཀླད་ཀྱི་དོན་དང༌།
བརྩམ་པར་བྱ་བ་གཞུང་གི་དོན་དང༌། མཇུག་བསྟན་བཅོས་ཇི་ལྟར་འགྱུར་བའི་ཚུལ་ལོ། ། དང་པོ་ལ་གསུམ་ཡོད་པའི་མཆོད་བརྗོད་ལ་གསུམ་སྟེ། དགོས་པ་དང༌། བསྡུས་པ་དང༌། ཚིག་གི་དོན་ཏོ། དང་པོ་ལ་གསུམ་སྟེ། རང་དང་གཞན་དང་གཉིས་ཀའི་དོན་གྱི་དགོས་པའོ། ། དང་པོ་ནི་རང་དམ་པར་རྟོགས་པ་སྟེ། དམ་པའི་ སྤྱོད་པ་བྱས་པས་ཕྱིར་རོ། །
གཉིས་པ་ནི་འཆད་ཉན་བྱེད་པ་རྣམས་ཀྱིས་ཀྱང༌། ཐུབ་པ་ལ་བསྟོད་ནས་ཞུགས་པས་འཆད་ཉན་མཐར་ཕྱིན་པ་སྟེ། བསྟོད་པ་ལས་བསོད་ནམས་འབྱུང་བའི་ཕྱིར་རོ། གསུམ་པ་ནི་བར་ཆད་ཞི་ནས་འཆད་ཉན་རྩོམ་པ་གསུམ་གྱི་བྱ་བ་མཐར་ཕྱིན་པར་འགྱུར་བ་སྟེ། ཆེད་དུ་བརྗོད་པའི་ཚོམས་ བསོད་ནམས་བསགས་པའི་མི་དག་ལ། ། གཞན་ལས་བྱུང་བའི་གནོད་པ་འམ། ། ལྷ་དང་བདུད་ཀྱི་རིགས་རྣམས་ཀྱིས། ། བར་ཆད་བྱ་བར་མི་ནུས་སོ། ། ཞེས་པའམ། འདུལ་བ་ལུང་ལས་ བསོད་ནམས་རྣམ་སྨིན་བདེ་སྟེར་སྡུག་བསྔལ་སེལ། །
བསོད་ནམས་ལྡན་པའི་བསམ་པ་རྣམས་ཀྱང་འགྲུབ། ། ཅེས་པ་ལྟར་རོ། ། ཕྱི་མ་གཉིས་བཤད་པ་ཟོར་ཡང་བར་བྱ་བའི་ཕྱིར་ལྷན་གཅིག་ཏུ་སྦྱར་ཏེ། གང་གིས་གང་གི་ཚེ་གང་གི་ཕྱིར། གང་ལ་ཇི་ལྟར་མཆོད་པའོ། ། དང་པོ་གང་ཟག་ནི། རྩོམ་པ་པོ་ལ་སོགས་པའོ། ། དུས་ནི་བྱ་བའི་ཐོག་མར་རོ། ། དགོས་པ་ནི་སྔར་བསྟན་པའི་གསུམ་གྱི་ཆེད་དུའོ། ། ཡུལ་ནི་སངས་རྒྱས་བྱང་ཆུབ་སེམས་དཔའ་ཀུན་ཏུ་བཟང་པོ་ལའོ། །
ཚུལ་ནི་བསྟོད་པ་དང་ཕྱག་འཚལ་བ་གཉིས་སོ། ། བསྟོད་པ་ལ་གཉིས་ཏེ། རང་དང་གཞན་གྱི་དོན་ཕུན་སུམ་ཚོགས་པས་བསྟོད་པའོ། དང་པོ་ནི། ཐུབ་པ་ལ་ངོ་བོ་ཉིད་དང༌། ལོངས་སྤྱོད་རྫོགས་པ་དང༌། སྤྲུལ་པ་སྟེ་སྐུ་གསུམ་མངའོ་ཞེས་བསྟོད་པའོ། ། དེ་ལ་ངོ་བོ་ཉིད་ཀྱིས་སྐུ་ནི་རྟོག་པའི་ཞེས་སོགས་ཏེ། རྟོག་པ་ནི་ཁམས་གསུམ་གྱི་སེམས་དང་སེམས་ལས་བྱུང་བདག་དང་བདག་གིར་ཞེན་པའམ། གཟུང་འཛིན་གྱི་རྣམ་པ་ཅན་ཏེ།
ཡེ་ཤེས་སྙིང་པོས། སེམས་དང་སེམས་བྱུང་ཁམས་གསུམ་པ། ། སྒྲོ་བཏགས་རྣམ་པ་ཅན་རྟོག་སྟེ། ། ཞེས་སོ། དེ་ཉིད་དྲ་བ་སྟེ་ལུས་ཅན་འཁོར་བར་འཆིང་བའི་ཕྱིར་ཏེ། དེ་དག་འཆིང་བའི་རྒྱུ་ཉིད་དུ། ། ཇི་ལྟར་གཟིགས་པས་དེ་བཞིན་གསུངས། ། ཞེས་པར་ལྟར་རོ། རྣམ་པ་བསལ་བ་ནི། རང་བཞིན་གྱིས་དག་ཅིང་གཉེན་པོས་ཀྱང་དེ་དག་སླར་མི་འབྱུང་བར་བྱས་པའོ། །
ལོངས་སྐུ་ནི་ཟབ་པ་སྟེ་སོ་སོའི་སྐྱེ་བོ་དང་འཕག་པ་ཉན་རང་གི་ཡང་ཡུལ་མ་ཡིན་པའི་ཕྱིར་རོ། ། སྤྲུལ་སྐུ་ནི་རྒྱ་ཆེ་བ་སྟེ་མཁྱེན་པས་ཤེས་བྱ་ཐམས་ཅད་ལ་ཁྱབ་ཅིང༌། ཕྲིན་ལས་ཀྱིས་གདུལ་བྱ་ཐམས་ཅད་ལ་ཁྱབ་པའི་ཕྱིར་རོ། ། གཞན་དོན་ལ་གཉིས་ལས་དང་པོ་ངོ་བོ་ནི་ཀུན་ཏུ་བཟང་པོ་སྟེ་སྐལ་བ་དང་འཚམ་པར་གདུལ་བྱའི་རྒྱུད་ཀུན་ཏུ་མངོན་མཐོ་དང་ངེས་ལེགས་སྒྲུབ་པའོ། ། གཉིས་པ་དེ་དག་ནི་རྒྱུ་གང་ལས་བྱུང་ཞེ་ན། འོད་ཟེར་དག་ཀུན་ནས་འཕྲོ་བ་ལས་བྱུང་ཞེས་སྦྱར་ཏེ། འོད་ཟེར་ནི་མངོན་མཐོ་ངེས་ལེགས་འགྲུབ་པའི་ཐབས་སྟོན་པའི་ཆོས་ཀྱི་འོད་ཟེར་རོ། ཀུན་ནས་འཕྲོ་བ་ནི་དངོས་སམ་བརྒྱུད་ནས་སྐུ་གསུམ་ལས་འཕྲོ་བའོ། ། དེ་ལྟར་ན་ རྒྱུད་བླ ་ཀུན་ཏུ་་བཟང་པོ་དཔེ་མེད་དྲང་སྲོང་ཆེ། ། སྲེད་མེད་བུ་ཡི་སྟོབས་མངའ་ མཁྲེགས་པའི་སྐུ། །
ཞེས་པ་ལྟར་སངས་རྒྱས་ཀུན་ཏུ་བཟང་པོ་ལ་བསྟོད་པའོ། ། བྱང་སེམས་ཀུན་ཏུ་བཟང་པོ་ལ་བསྟོད་པ་ལྟར་ན། སྐུ་གསུམ་འཕྲིན་ལས་དང་བཅས་པ་སྐབས་དང་འཚམ་པར་སྦྱར་ལ་སྔར་བཞིན་བཤད་པར་བྱའོ། ། གཉིས་པ་ཕྱག་གིས་མཆོད་པ་ནི། ཕྱག་འཚལ་ཞེས་པ་སྟེ། སྒོ་གསུམ་གུས་པས་འདུད་པའོ། ། གཉིས་པ་བསྟན་བཅོས་ཀྱི་རྒྱུ་ལ་གཉིས་ལས། ། གཞན་དོན་དུ་མི་རྩོམ་པའི་རྒྱུ་ནི། སྐྱེ་བོ་ཞེས་པ་སྟེ། རྣམ་འགྲེལ་འདི་ནི་གཞན་ལ་ཕན་པར་འགྱུར་རོ་སྙམ་པའི་བསམ་པ་བདག་ལ་མེད་ཅེས་སྦྱར་རོ། །
དེ་ཅིའི་ཕྱིར་ཞེ་ན། སྐྱེ་བོ་ཕལ་ཆེར་ལེགས་བཤད་དོན་དུ་མི་གཉེར་བའི་ཕྱིར་དང༌། དེ་ལ་སྡང་བའི་ཡང་ཕྱིར་རོ། དོན་དུ་མི་གཉེར་བ་ཅི་སྟེ་ཞེ་ན། སྐྱེ་བོ་ཕལ་ཆེར་འཇིག་རྟེན་ཀྱི་བྱ་བའམ། གྲུབ་མཐའ་ཕལ་པ་ལ་ཆགས་པའི་ཕྱིར་དང་ཤེས་རབ་ཀྱི་རྩལ་མེད་པའི་ཕྱིར་རོ། ། དོན་དུ་མི་གཉེར་ཡང་སྡང་བ་ཅི་སྟེ་ཞེ་ན། ཕྲག་དོག་གི་དྲི་མས་སེམས་དཀྲུགས་པས་སོ། ། རང་དོན་དུ་རྩོམ་པའི་རྒྱུ་ནི་སེམས་ནི་ཞེས་པ་སྟེ། ལྷུར་ལེན་པ་ནི་དེ་ལ་ཞེན་ཅིང་ཆེར་ཆེར་འཛིན་པའོ། །
ཡང་ན་འདི་རང་དགར་མི་རྩོམ་པར་ཀུན་ལས་བཏུས་པའི་འགྲེལ་པར་བྱེད་ཅེ་ན། ཞེས་པའི་ལན་དུ། སྐྱེ་བོ་ཕལ་ཆེར་རྒྱུ་མཚན་གཉིས་ཀྱིས་སློབ་དཔོན་གྱི་ལེགས་བཤད་དོན་དུ་མི་གཉེར་བ་དང༌། དེར་མ་ཟད་སློབ་དཔོན་དང་དེའི་ལེགས་བཤད་ལ་སྡང་བར་ཡང་གྱུར་ཏོ། ། དེ་ནི་དུཿཁའི་རྒྱུ་ཡིན་པས། དེ་ལས་བཟློག་པར་འདོད་པའི་སྙིང་རྗེ་དང་སེམས་པ་གཉིས་ཀྱིས་དེའི་འགྲེལ་པར་བྱེད་ཅེས་བྱ་སྟེ། ཚིག་དོན་ནི་ཇི་ལྟར་རིགས་པར་སྦྱར་རོ། ། གསུམ་པ་དགོས་འབྲེལ་ལ་གསུམ་སྟེ། ངག་བཀོད་པའི་དགོས་པ་དང༌། བསྡུས་པ་དང༌།
ཚིག་གི་དོན་ནོ། དང་པོ་ལ་གསུམ་སྟེ། གཞན་ལུགས་དགག་པ་དང༌། རང་ལུགས་བཞག་པ་དང༌། རྩོད་པ་སྤོང་བའོ། ། དང་པོ་ནི། ཁ་ཅིག་ ཀུ་མར་རོལ་པ་ ན་རེ། ངག་གིས་ངག་གི་དོན་ལ་ངེས་ཤེས་ཁྱད་པར་ཅན་བསྐྱེད་ནས་བསྟན་བཅོས་ལ་འཇུག་པའི་དོན་དུ་བཀོད་ཅེས་ཟེར་རོ། ། ངེས་ཤེས་ཁྱད་པར་ཅན་བསྐྱེད་པ་མི་འཐད་དེ། སྒྲ་དོན་ལ་འབྲེལ་བ་མེད་པའི་ཕྱིར་རོ། །
འདི་ལྟར་ ཀླུ་སྒྲུབ་ཀྱིས་ ཚིག་དང་དོན་དག་ཐ་དད་མིན། ། མེ་ཡིས་ཁ་ནི་ཚིག་པར་འགྱུར། ། ཞེས་པས་བདག་གཅིག་པའི་འབྲེལ་བ་མི་འཐད་ལ། དེ་བྱུང་ཡང་མི་འཐད་དེ། བདག་དོན་མེད་པ་དང༌། རྫུན་ཚིག་མི་སྲིད་པར་འགྱུར་བས་སོ། ། ཡང་ཁ་ཅིག་ སོ་མ་ར་ཛའི་འགྲེལ་པ་ ན་རེ། བསྟན་བཅོས་འདི་བརྩམས་པར་བྱ་བ་མ་ཡིན་ཏེ། དགོས་པ་མེད་པའི་ཕྱིར་བྱ་རོག་གི་སོ་རྟོག་པའི་བསྟན་བཅོས་བཞིན། ཞེས་པའི་ལོ་རྟོག་བཟློག་དགོས་པར་འདོད་པའང་མི་འཐད་དེ།
ལོག་རྟོག་འགའ་ཞིག་ཚིག་གིས་བཟློག་མི་ནུས་ཤིང་འགའ་ཞིག་བཟློག་མི་དགོས་པ་དང༌། དགོས་མེད་ཀྱི་ལོག་རྟོག་ཁོ་ན་བཟློག་ན་ངག་གཞན་དོན་མེད་དུ་ཐལ་བའི་ཡང་ཕྱིར་རོ། ཁ་ཅིག་ ཤཱང་ཀ་ནན་ད་ ན་རེ། གཞུང་མཛེས་པ་བསྐྱེད་པའི་དོན་དུ་བཀོད་པ་ཡིན་ཏེ། དགོས་འབྲེལ་གྱིས་ཐོག་དྲངས་ན་གཞུང་མཛེས་པའི་ཕྱིར། ཞེས་ཟེར་བའང་མི་འཐད་དེ། མཛེས་པ་ཙམ་རྟོག་ལྡན་གྱི་དོན་དུ་གཉེར་བྱར་མི་རུང་བ་དང༌། མཆོད་བརྗོད་ལ་སོགས་པས་ ཐོག་དྲངས་ནའང་མཛེས་པར་འགྱུར་བས། དེ་ཁོ་ནའི་དགོས་པར་མི་འཐད་པའི་ཕྱིར་རོ། ཁ་ཅིག་ ཞི་འཚོ་ ན་རེ།
མཁས་རྣམས་ཞུགས་པའི་ལམ་ནི་ཆེན་པོ་ཉིད་དུ་མི་འགྱུར་མིན། ། ཞེས་པ་ལྟར་མཁས་པ་སྔ་མ་རྣམས་ཀྱི་ཆོས་ལུགས་བསྐྱང་བའི་ཆེད་དུ་བཀོད། ཅེས་པའང་མི་འཐད་དེ། སྔ་མ་རྣམས་ཀྱིས་བཀོད་པ་ལ་དགོས་པ་ཡོད་མེད་དཔྱད་དགོས་པའི་ཕྱིར་རོ། ། གཉིས་པ་ལ་གཉིས་ལས་དངོས་ཀྱི་དགོས་པ་ནི། སྤྱིར་ངག་ཐམས་ཅད་ཀྱི་དགོས་པ་ནི་རང་གི་བརྗོད་བྱ་གོ་བའོ། ། དེ་ལྟར་ན་འདིའི་དགོས་པ་ཡང་བསྟན་བཅོས་ལ་དགོས་པ་ལ་སོགས་པ་བཞི་ཡོད་པར་ཤེས་པའོ། ། ཇི་ལྟར་ཤེས་ཤེ་ན། དབང་པོ་རྟུལ་པོས་ཡིད་ཆེས་པའི་ཚུལ་གྱིས་ཤེས་ལ། དབང་པོ་རྣོན་པོས་དོན་འགྱུར་གྱི་ཐེ་ཚོམ་གྱི་ཚུལ་གྱིས་ཤེས་སོ།
ཡང་ན། འབྲེལ་བ་དང་ནི་རྗེས་མཐུན་ཐབས། ། སྐྱེས་བུའི་དོན་ནི་བརྗོད་བྱེད་ངག ། ཡོངས་བརྟགས་དབང་དུ་བྱས་ཡིན་གྱི། ། དེ་ལས་གཞན་པའི་དབང་བྱས་མིན། ། ཞེས་པས་དབང་པོ་རྣོན་པོས་ཀྱང་ལུང་ཚད་མ་ལ་བརྟེན་ནས་ཐེ་ཚོམ་མངོན་དུ་རྒྱུ་མེད་པའི་ངེས་པའི་ཚུལ་གྱིས་ཤེས་སོ། ། བརྒྱུད་པའི་དགོས་པ་ནི། དེ་ལ་བརྟེན་ནས་རྟོག་ལྡན་བསྟན་བཅོས་ལ་འཇུག་པའོ། ། ཇི་སྐད་དུ། ཆོས་མཆོག་ གང་ཕྱིར་འཇིག་རྟེན་དོན་གཉེར་ནི། །
ཐེ་ཚོམ་ལས་ཀྱང་འཇུག་ཕྱིར་རོ། ། ཞེས་བཤད་དེ། ཀྱང་གི་སྒྲས་ངེས་པ་སྡུད་པའོ། ། གསུམ་པ་ལ་གསུམ་སྟེ། ངག་མི་དགོས་པ་དང༌། ངག་གིས་མི་ནུས་པ་དང༌། ཧ་ཅང་ཐལ་བ་སྤང་བའོ། ། དང་པོ་ནི། ཐེ་ཚོམ་བསྐྱེད་པ་ལ་ངག་མི་དགོས་ཏེ་བསྟན་བཅོས་ལ་བློ་ཁ་ཕྱོགས་པ་ཙམ་གྱིས་ཐེ་ཚོམ་སྐྱེ་བའི་ཕྱིར་རོ་ཞེ་ན། མ་གྲུབ་སྟེ།
དབང་པོ་རྟུལ་པོ་ཁ་ཅིག་ལ་ངེས་ཤེས་ཀྱང་སྐྱེ་ལ། ཁ་ཅིག་ལ་ཐེ་ཚོམ་ཙམ་ངང་གིས་སྐྱེ་ཡང་དོན་འགྱུར་གྱི་ཐེ་ཚོམ་བསྐྱེད་པ་ལ་ངག་དགོས་པའི་ཕྱིར་ རོ། ། གཉིས་པ་ནི། ངག་གིས་ངེས་ཤེས་བསྐྱེད་མི་ནུས་ཏེ། སྒྲ་དོན་ལ་འབྲེལ་བ་མེད་པའི་ཕྱིར་རོ་ཞེ་ན། མ་ངེས་ཏེ་ཁ་ཅིག་མ་བརྟག་པར་ངེས་ཤེས་སྐྱེ་ལ། ཁ་ཅིག་ བརྟགས་ནས་ཀྱང་སྐྱེ་སྟེ། ངག་ཆོས་གསུམ་ལྡན་དེ་གཞན་བྱའི་གནས་གསུམ་ལ་ཚད་མ་གསུམ་དང་མི་འགལ་བར་འཇུག་པ་མཐོང་བའི་ཕྱིར་རོ། ། གསུམ་པ་ནི། རྩོམ་པ་པོའི་ངག་དོན་མེད་དུ་འགྱུར་ཏེ།
འཆད་པ་པོའི་ངག་ལས་ཀྱང་ངེས་པའམ་ཐེ་ཚོམ་སྐྱེ་བའི་ཕྱིར་རོ་ཞེ་ན། མ་ཡིན་ཏེ་འཆད་པ་པོ་ལ་ཆེད་དུ་ལོག་པར་སྟོན་པའི་རྒྱུ་སློབ་མ་ལ་ཅོ་འདྲི་བ་ཡོད་པའི་ཕྱིར་རོ། ཁ་ཅིག་ གཉལ་བ་ ན་རེ། རྩོམ་པ་པོ་ལའང་དེ་ཡོད་དེ། སྦྱངས་པ་ཆུང་བ་དང་བློ་མི་གསལ་བ་ལ་སོགས་པ་ཡོད་པའི་ཕྱིར། ཞེས་གསུངས་པ་ནི་མི་འཐད་དེ། དེ་དག་ཆེད་དུ་ལོག་པར་སྟོན་པའི་རྒྱུ་མ་ཡིན་པའི་ཕྱིར་རོ། ། གཉིས་པ་བསྡུས་དོན་ལ་ཡང་གསུམ་སྟེ། དགོས་འབྲེལ་བཞི་ངོས་བཟུང་བ་དང༌། དེ་དག་ངག་གིས་ཇི་ལྟར་བསྟན་པ་དང༌།
བསྟན་པ་བཞིར་གྲངས་ངེས་པའི་རྒྱུའི། ། དང་པོ་ལ། བརྗོད་བྱ་ནི་འདིས་གཏན་ལ་དབབ་པར་བྱ་བ་སྟེ། ཡང་ དག་པའི་ཤེས་པ་འཁོར་དང་བཅས་པའོ། ། དེ་ཡང་བརྗོད་བྱ་མཚན་ཉིད་པ་ནི་སྒྲ་རྟོག་ལ་སྣང་བ་ཡིན་ཏེ། བརྗོད་བྱ་ཉིད་ཕྱིར་དེ་དངོས་མིན། ། ཞེས་པས་སོ། ། བཏགས་པ་བ་ནི་རང་མཚན་ཏེ། ། དེ་དངོས་སྒྲོ་བཏགས་རྟོག་པ་ཡིས། ། གཞན་ ལས་ལོག་པར་རྟོགས་ཕྱིར་ཡང༌། །
ཞེས་པས་སོ། ། དགོས་པ་ནི་བརྗོད་བྱ་རྟོགས་ པའོ། ། ཉིང་དགོས་ནི་དགོས་པའི་འབྲས་བུ་སྟེ་སྐྱེས་བུའི་དོན་བྱེད་པའོ། ། འབྲེལ་བ་ནི་ཆོས་འགའ་ཞིག་གཞན་ལ་རག་ལས་པའོ། ། དེའང་དགོས་པ་བསྟན་བཅོས་དང༌། ཉིང་དགོས་དགོས་པ་ལ་རག་ལས་པ་གཉིས་ཡིན་ཏེ། རྣམ་བཤད་རིགས་པ་ བསྟན་བཅོས་དང་ནི་དགོས་པའི་དོན། ། འབྲེལ་བའི་གཞི་ནི་གཉིས་ལ་གནས། ། ཞེས་པས་སོ། ། གཉིས་པ་ལ་གསུམ་སྟེ།
གཙོ་བོ་དང་ཕལ་པ་དང༌། ཁྱད་པར་གྱི་གཞི་དང་ཆོས་དང༌། དངོས་དང་ཤུགས་ལ་བསྟན་པའོ། ། དང་པོ་ལྟར་ན་ཉིང་དགོས་གཙོ་བོ་ཡིན་ལ། གཞན་དག་ཕལ་པའོ། ། གཉིས་པ་ལྟར་ན་དགོས་པ་གཞིར་བསྟན་ཏེ། རྣམ་འགྲེལ་འདི་རྩོམ་པ་ལ་དགའ་བ་སྐྱེས་ཞེས་པའོ། ། ཅིའི་དོན་དུ་རྩོམ་ཞེ་ན། གོམས་པ་ལྷུར་ལེན་བསྐྱེད་ཕྱིར་རྩོམ་ཞེས་པས། ཉིང་དགོས་དེའི་ཁྱད་པར་རོ། །
དེ་ཅིའི་སྟོན་ཞེ་ན། ལེགས་བཤད་སྟཽན་ཞེས་པས་བརྗོད་བྱའང་དེའི་ཁྱད་པར་རོ། ། གསུམ་པ་ལྟར་ན། གསུམ་དངོས་སུ་བསྟན་ཏེ་སྒྲས་ཟིན་པའི་ཕྱིར་རོ། ། འབྲེལ་བ་ནི་སྒྲས་མ་ཟིན་པས་ཤུགས་ལ་བསྟན་ཏེ། རྣམ་བཤད་རིགས་པ་ འབྲེལ་བ་སྟོན་པར་བྱེད་པའི་ངག ། དངོས་སུ་ཡོད་པ་མ་ཡིན་ཏེ། ། འོན་ཀྱང་དེ་ནི་རྣམ་འབྱེད་ལས། ། དོན་གྱིས་གོ་བར་བྱ་བ་ཡིན། ། ཞེས་པ་ལྟར་རོ། །
གསུམ་པ་ལ་གཉིས་ལས་དང་པོ་གྲངས་ངེས་པ་དངོས་ནི། བསྟན་བཅོས་ལ་འཇུག་པའི་གེགས་སེལ་བ་ལ་བཞིར་ངེས་ཏེ། འདི་ལྟར་བསྟན་བཅོས་འདི་ལ་དགོས་པ་མེད་དམ་སྙམ་ན་རྟོག་ལྡན་འདི་ལ་མི་འཇུག་སྟེ། བྱ་རོག་གི་སོ་གཏན་ལ་འབེབས་པའི་བསྟན་བཅོས་ལ་མི་འཇུག་པ་ལྟར་རོ། དེ་ནི་དགོས་པ་ཡོད་པར་བསྟན་པས་སེལ་ཏེ། ངག་འདི་ལ་བསྟེན་ནས་བརྗོད་བྱ་རྟོགས་པའི་དགོས་པ་ཡོད་པར་ཤེས་ལ་དེ་མེད་པའི་རྒྱུ་མཚན་མ་མཐོང་བའི་ཕྱིར་རོ། དེ་ཡོད་ཀྱང་འདིས་བསྒྲུབ་མི་ནུས་སོ་སྙམ་ན་འདི་ལ་མི་འཇུག་སྟེ། འཇོག་པོའི་གཙུག་རྒྱན་ལེན་པའི་ཐབས་ལ་མི་འཇུག་པ་ལྟ་བུའོ། ། དེ་ནི་བརྗོད་བྱ་བསྟན་པས་སེལ་ཏེ། ཐབས་འདིས་བརྗོད་བྱ་དེ་རྟོགས་པ་ལ་གེགས་མེད་ཅིང་མཐུན་རྐྱེན་ཚང་བའི་སྐབས་སྲིད་པའི་ཕྱིར་རོ། །
འཇོག་པོའི་གཙུག་རྒྱན་ནི་དགོས་པ་ཆུང་ལ་གེགས་ཆེ་བས་མི་འཇུག་གོ ། དགོས་པ་ཡོད་ཀྱང་རྟོག་ལྡན་གྱི་དོན་དུ་གཉེར་བར་བྱ་བ་མ་ཡིན་ན་དེ་ལ་མི་འཇུག་སྟེ། མ་བག་མར་ལེན་པའི་ཐབས་ལ་མི་འཇུག་པ་ལྟ་བུའོ། ། དེ་ནི་ཉིང་དགོས་བསྟན་པས་སེལ་ཏེ། འདིའི་དགོས་པ་དེ་ཉིང་དགོས་བཟང་པོའི་རྒྱུར་ཤེས་པ་ཡོད་པའི་ཕྱིར་རོ། ། དགོས་པ་དེ་འདི་བས་སླ་བའི་ཐབས་གཞན་གྱིས་འགྲུབ་པར་ཤེས་ནའང་འདི་ལ་མི་འཇུག་སྟེ། མཐོ་རིས་ཀྱི་དོན་དུ་སྲོག་གི་མཆོད་སྦྱིན་ལ་མི་འཇུག་པ་ལྟ་བུའོ། ། དེ་ནི་དགོས་པ་དེ་འདི་ཁོ་ན་དང་འབྲེལ་བར་ཤེས་པས་སེལ་ཏེ། ཡང་དག་པའི་ཤེས་པ་འཁོར་དང་བཅས་པ་རྒྱས་པར་རྟོགས་པ་ནི་འདི་ཁོ་ན་ལ་རག་ལས་པའི་ཕྱིར་རོ། ། གཉིས་པ་རྩོད་པ་སྤང་པ་ལ་གསུམ་སྟེ།
བསལ་བྱའི་གྲངས་དང༌། སེལ་ བྱེད་ཀྱི་ནུས་པ་དང༌། དེ་དག་གི་གཞི་ལ་བརྟགས་ནས་མི་འཐད་པ་སྤང་བའོ། ། དང་པོ་ནི། ལོག་རྟོག་བཞིར་གྲངས་མ་ངེས་ཏེ། འདི་ལ་ཞུགས་ན་ཚེ་དང་ལོངས་ སྤྱོད་ཟད་ཀྱིས་དོགས་པ་ལ་སོགས་པའང་ཡོད་པའི་ཕྱིར་ཞེ་ན། དེ་དག་ནི་གེགས་མིན་ཏེ། དོན་ཆེན་པོ་འགྲུབ་ན་དེ་དག་ཟད་ཀྱང་རྟོག་ལྡན་འཇུག་སྟེ་རྟག་ཏུ་ངུ་བཞིན་ནོ། ། གཉིས་པ་ནི། ཚིག་གིས་ལོག་རྟོག་སེལ་མི་ནུས་ཏེ།
ཚིག་གིས་དེའི་འགལ་ཟླ་སྒྲུབ་མི་ནུས་པ་དང༌། ཚིག་ཉིད་ཀྱང་དེ་དང་མི་འགལ་བའི་ཕྱིར་རོ། ། གལ་ཏེ་ནུས་ཤིང་འགལ་ན་དཔེ་དང་རྟགས་ཐམས་ཅད་དོན་མེད་དུ་འགྱུར་རོ་ཞེ་ན། འདི་ལ་ཁ་ཅིག་ གཉལ་བ་ ན་རེ། དབང་པོ་རྣོན་པོའི་ལོག་རྟོག་ཚིག་གིས་སེལ་མི་ནུས། རྟུལ་པོའི་སེལ་ནུས་པས་ཉེས་པ་གཉིས་ཀ་མེད་ཅེས་ཟེར་བ་མི་འཐད་དེ་དབང་པོ་རྣོན་པོས་ཀྱང་ཤིན་ཏུ་ལྐོག་གྱུར་ལ་ཚད་མ་གསུམ་གྱིས་མི་གནོད་པའི་ལུང་ཡིད་ཆེས་པའྀ་རྒྱུར་འདོད་པའི་ཕྱིར་རོ། ། དེ་ལྟར་ནའང་རྟགས་དང་དཔེ་དོན་མེད་དུ་མི་འགྱུར་ཏེ། གཞལ་བྱ་གཉིས་ངེས་པར་བྱེད་པ་ལ་དགོས་པས་སོ། ། དེ་ལ་གཞལ་བྱ་གཉིས་ནི་ཚུ་རོལ་མཐོང་བས་འགའ་ཞིག་ཏུ་ཚད་མ་གཉིས་ཀྱིས་མ་གྲུབ་ཀྱང༌། འགའ་ཞིག་ཏུ་གྲུབ་ཏུ་རུང་བ་ཡིན་ལ།
ཤིན་ཏུ་ལྐོག་གྱུར་ནི་ཐབས་ཅད་དུ་ཚད་མ་གཉིས་ཀྱིས་འགྲུབ་ཏུ་མི་རུང་བའོ། ། ཡང་ཁ་ཅིག་ གཙང་ནག ་ ན་རེ། བརྟགས་ནས་ཞེན་པའི་ལོག་རྟོག་ནི་ངག་གིས་སེལ་མི་ནུས་ལ། འཕྲལ་ཏུ་སྐྱེས་པའི་ལོག་རྟོག་སེལ་ནུས་ཞེས་ཟེར་བའང་མིན་ཏེ། ཚད་མ་དང་མི་འགལ་བའི་ཚིག་ཁྱད་པར་ཅན་ལ་བརྟགས་ནས་འཇུག་ན་གཉིས་ཀ་སེལ་ནུས་ལ། ཚིག་ཁྱད་པར་ཅན་མིན་པའམ་ཡིན་ཀྱང་མ་བརྟགས་ན་འཕྲལ་དུ་སྐྱེས་པའང་མི་སེལ་བ་མཐོང་བའི་ཕྱིར་རོ། ། ཡང་ཁ་ཅིག་ དན་འབག་ ན་རེ། དེ་ཡིད་ཆེས་པའི་རྒྱུར་ཁས་ལེན་པའི་ཚིག་གིས་དེའི་ལོག་རྟོག་སེལ་ནུས་ལ། ཡིདཆེས་པའི་རྒྱུར་ཁས་མི་ལེན་པའི་ཚིག་གིས་སེལ་མི་ནུས་པས་སྐྱོན་གཉིས་ཀ་མེད་ཅེས་ཟེར་རོ། །
འདི་ཡང་རྟོག་ལྡན་ལུང་ཡིད་ཆེས་པའི་རྒྱུར་ཁས་ལེན་པ་ལ་ནི་ཤིན་ཏུ་ལྐོག་གྱུར་ལ་འཇུག་པའི་ཚེ་བརྟགས་ནས་ཚིག་ཁྱད་པར་ཅན། སྒྲུབ་བྱེད་དུ་ཁས་ལེན་པས་སེལ་ནུས་ཏེ། ། གནས་གསུམ་པར་ནི་འཕོས་པ་ན། ། བསྟན་བཅོས་ལེན་པ་རིགས་ལྡན་ཡིན། ། ཞེས་པས་སོ། གཞལ་བྱ་གཉིས་ལ་འཇུག་བའི་ཚེ་ལུང་ཁས་ལེན་མི་དགོས་ཏེ། རྗེས་དཔག་རང་གི་སྤྱོད་ཡུལ་ལ། ། ལུང་ལ་ལྟོས་པ་མེད་པ་བཤད། ། ཅེས་པས་སོ། ། དེས་ན་ཤིན་ཏུ་ལྐོག་གྱུར་ལ་འཇུག་པའི་ཚེ་ལུང་ཁྱད་པར་ཅན་གྱིས་སེལ་ནུས་ལ།
གཞལ་བྱ་གཉིས་ལ་འཇུག་པའི་ཚེ་མི་ནུས་པས་སྐྱོན་གཉིས་ཀ་མེད་དོ། ། གསུམ་པ་ནི། གེགས་བཞི་པོ་དེ་དགག་གཞི་ཤེས་བྱ་ཙམ་མམ། འོན་ཏེ་བསྟན་བཅོས་ལ་འགོག དང་བོ་ལྟར་ན་དགག་མི་ནུས་ཏེ་ཤེས་བྱ་ལ་དགོས་མེད་ཀྱི་བྱ་བའང་སྲིད་པའི་ཕྱིར་རོ། ། ནུས་ཀྱང་བསྟན་བཅོས་ལ་འཇུག་པའི་རྒྱུར་མི་རུང་སྟེ་དེ་གཞན་དང་འབྲེལ་བ་སྲིད་པའི་ཕྱིར། ཤེས་བྱ་ལ་ནོར་བུ་རིན་པོ་ཆེ་སྲིད་ཀྱང་དབུལ་པོའི་ཁྱིམ་ན་མེད་པ་བཞིན་ནོ། གཉིས་པ་ལྟར་ན་ངག་བཞི་མི་དགོས་ཏེ། ཉིང་དགོས་བསྟན་པས་ཐམས་ཅད་འགྲུབ་པའི་ཕྱིར་རོ་ཞེ་ན་བསྟན་བཅོས་ལ་འགོག་གོ ། དེ་ལ་འགོག་ཀྱང་ཉིང་དགོས་གཅིག་པུ་བསྟན་པས་མི་ཆོག་སྟེ།
དེ་ལ་རྒྱུ་མེད་པ་དང་རྒྱུ་དེ་སྒྲུབ་མི་ནུས་པའི་ལོག་རྟོག་ཀྱང་དགག་དགོས་པས་སོ། ། གསུམ་པ་ཚིག་དོན་ནི་སྔར་བསྟན་པ་ཉིད་དོ། ། གཉིས་པ་གཞུང་དོན་ལ་གཉིས་ཏེ། གཞལ་བྱ་གསུམ་རྟོགས་པའི་ཚད་མ་དང༌། དེ་ཉིད་གཞན་ལ་སྟོན་པའི་ངག་གོ ། དང་པོ་ལ་གསུམ་ཡོད་པའི་དང་པོ་ལྐོག་གྱུར་རྟོགས་པའི་རང་དོན་ལ་གཉིས་ཏེ། སྤྱི་དོན་དང་ཡན་ལག་གི་དོན་ཏོ། ། དང་བོ་ལ་གསུམ་སྟེ། རྗེས་དཔག་གི་ངོ་བོ་དང༌། རྒྱུ་དང༌།
འབྲས་བུའོ། དང་པོ་ལ་གཉིས་ལས། ཡུལ་དང་ཡུལ་ཅན་གྱི་རང་བཞིན་ནོ། དང་པོ་ཡུལ་ནི་སྤྱིའི་མཚན་ཉིད་ཡིན་ཏེ། དེ་རྟགས་ཀྱིས་སྒྲུབས་ཤིང་ངེས་པས་སོ། ། རང་མཚན་ཉིད་མ་ངེས་པས་དེའི་ཡུལ་མིན་ཏེ། ངེས་པ་རྣམས་ཀྱི་མ་ངེས་པ། ། དེ་ནི་ཇི་ལྟར་དེ་ཡུལ་ཡིན། ། ཞེས་པས་སོ། ། སྤྱི་དེ་ཡང་གཉིས་ཏེ།
གཟུང་ཡུལ་དང་འཇུག་ཡུལ་ལོ། ། དང་པོ་ནི། རྗེས་དཔག་རང་ཉིད་ལ་སྣང་བའི་མེ་ལ་སོགས་པའི་རྣམ་པའོ། ། རྣམ་པ་དེའང་སྤྱི་ཡིན་ཏེ། ཙན་དན་དང་དུུ་བ་ལ་སོགས་པའི་མེའི་རྣམ་པ་དུུ་མ་ལ་གཅིག་ཏུ་ཞེན་པའི་ཕྱིར་རོ། ། དེ་ཡང་ཅི་སྟེ་ན་རྒྱུ་ལྡོག་པ་མཚུངས་པ་དངོས་པོ་དུུ་མ་ལས་སྐྱེས་པ་དང་རྣམ་པ་དེ་དག་ཀྱང་ལྡཽག་པ་མཚུངས་པ་ལྟ་བུར་སྣང་བས་སོ། ། དེས་ན་མ་དཔྱད་པར་འཇུག་པའི་རྟོག་པ་ནི་རང་གི་སྣང་བ་ལ་གཅིག་དང་དུུ་མ་གཉིས་ཀར་འཛིན་ཏེ། དེ་དག་མཚུངས་པར་འཛིན་པའི་ཕྱིར་རོ། ། མ་ངེས་པ་མ་ཡིན་ཏེ་ཡུལ་དང་འདྲ་བ་པོ་ལ་ལྟོས་ནས་དུུ་མ་དང་འདྲ་ཆོས་ལ་ལྟོས་ནས་གཅིག་ཏུ་འཛིན་དགོས་པའི་ཕྱིར་རོ། ། གཉིས་པ་འཇུག་ཡུལ་ནི་མེ་མ་ཡིན་པ་ལས་ལོག་པའི་བཙོ་བསྲེག་ནུས་པའི་དངོས་པོ་ཙམ་ཡིན་ཏེ།
དེས་དེ་ངེས་པའི་ཕྱིར་ཏེ། རྣམ་ངེས་ དེ་མིན་རང་བཞིན་ལས་ལོག་པའི། ། དངོས་པོ་ཙམ་ཞིག་རབ་སྒྲུབ་ཕྱིར། ། ཞེས་པས་སོ། ། དེས་ན་ཕྱིས་ཤ་བའི་མེ་ཐོབ་ཀྱང་དེ་ཡུལ་མིན་ནོ། ། འོ་ན་གཞལ་བྱ་གཅིག་ཏུ་འགྱུར་ཏེ་ཚད་མ་གཉིས་ཀས་རང་མཚན་རྟོགས་པས་སོ་ཞེ་ན། འདོད་པ་ཡིན་ཏེ། ཚད་མ་ རྣམ་ངེས་ གཉིས་ཀའི་དངོས་པོ་ཡི། ། ཡུལ་ཅན་ཞེས་བཤད་པའི་ཕྱིར་རོ། ། གཉིས་སུ་འབྱེད་པ་ནི་སྣང་ཡུལ་ལ་ལྟོས་ནས་ཡིན་ཏེ།
སྣང་བ་ཐ་དད་པས་ རྣམ་ངེས ། ། གཅིག་ལ་དེ་དག་མི་འཐར་ཕྱིར། ། དོན་གྱི་དབྱེ་བ་བཤད་པ་ཡིན། ། ཞེས་སོ། ། གཉིས་པ་ལ་གསུམ་སྟེ། མཚན་ཉིད་དང༌། དེ་འཁྲུལ་བ་དང་ཚད་མར་འཇོག་པའི་རྒྱུའོ། དང་པོ་ནི། རྗེས་ ཀུན་ལས་བཏུས་ དཔག་རྣམ་གཉིས་རང་དོན་ནི། ། ཚུལ་གསུམ་རྟགས་ལས་དོན་མཐོང་ཡིན།
ཞེས་པ་ཉིད་དོ། གཉིས་པ་ནི། དེ་འཁྲུལ་བ་ཡིན་ཏེ་རང་གི་སྣང་བ་དོན་མེད་པ་ལ་དོན་དུ་ཞེན་པའི་ཕྱིར་རོ། ། གསུམ་པ་ནི། དེ་ཚད་མའང་ཡིན་ཏེ། འཇུག་ཡུལ་ལ་མི་བསླུུ་བས་སོ། ། དེ་ཉིད་ཀྱང་གཞལ་བྱ་དང་འབྲེལ་བའི་ཕྱིར་ཏེ། འདི་ལྟར་རྗེས་དཔག་རྟགས་འཛིན་ལས་སྐྱེས་ཤིང༌། དེ་འབྲས་བུ་དང་རང་བཞིན་ཙམ་ལས་སྐྱེ་ལ། དེ་དག་རང་གི་རྒྱུ་དང་ངོ་བོ་ལ་མི་འཁྲུལ་བའི་ཕྱིར་ཏེ།
དེ་མ་ རྣམ་ངེས་ ཡིན་ལ་དེར་འཛིན་ཕྱིར། ། འཁྲུལ་ཀྱང་འབྲེལ་ཕྱིར་ཚད་མ་ཉིད། ཅེས་པས་སོ། ། གཉིས་པ་རྒྱུ་གཏན་ཚིགས་ནི་གཞན་དུ་ཤེས་པར་བྱའོ། ། གསུམ་པ་འབྲས་བུ་ནི་མེ་ལ་སོགས་པ་གཞལ་བྱ་དང༌། དེ་དང་འདྲ་བའི་རྣམ་པ་སྣང་བའི་ཤེས་པ་ཚད་མ་དང༌། དེ་དེས་རྟོགས་པའི་ཐ་སྙད་ནི་འབྲས་བུའོ། ། གཞུང་དོན་ལ་གཉིས་ལས། མདོར་བསྟན་དང་རྒྱས་བཤད་དོ། ། དང་པོ་ལ་གཉིས་ལས་ཡང་དག་པའི་རྟགས་མདོར་བསྟན་ལ་དེའི་མཚན་ཉིད་ནི།
ཕྱོགས་ཆོས་ཞེས་པས་ཚུལ་དང་པོ་བསྟན་ལ། དེའི་ཆས་ཁྱབ་ཅེས་པས་ཚུལ་ཕྱི་མ་གཉིས་བསྟན་ཏོ། ། དེ་ལ་ཕྱོགས་ནི་བསྒྲུབ་བྱའི་ཆོས་ཅན་ནོ། ། དེ་གྲུབ་ཟིན་པས་ཕྱོགས་སུ་མི་འཐད་ཅེ་ན། དེ་ལ་དེར་བཏགས་པའོ། ། འདི་ལ་གསུམ་སྟེ། འདོགས་པའི་རྒྱུ་མཚན་དང༌། དེའི་དགོས་པ་དང༌། དངོས་ལ་གནོད་བྱེད་དོ། ། དང་པོ་ནི།
ཚོགས་པའི་མིང་ཡ་གྱལ་ལ་བཏགས་པ་སྟེ། ཀུན་བཏུས་ རྟགས་ཀྱི་བསྒྲུབ་བྱ་ཚོགས་པ་ཉིད། ། ཡིན་ཕྱིར་ཆོས་དང་ཆོས་ཅན་དག ། གཙོ་བོ་མིན་ཡང་ཕྱོགས་གཅིག་ཕྱིར། ། བསྒྲུབ་བྱ་ཉིད་དུ་འདོགས་པ་ཡིན། ། ཞེས་སོ། ། གཉིས་པ་ལ་གཉིས་ཏེ། དགོས་པ་དངོས་དང་དེ་ལ་རྩོད་པ་སྤོང་བའོ། ། དང་པོ་ནི། ཆོས་ཅན་གྱི་ཆོས་ཞེས་བརྗོད་ན།
སྒྲ་མི་རྟག་པར་སྒྲུབ་པའི་ཚེ་དཔེ་བུམ་པ་ལ་ཡོད་པའི་མིག་གིས་བཟུང་བྱ་ལ་སོགས་པའང་རྟགས་སུ་དོགས་པར་འགྱུར་བས་དེ་དགག་པའི་དོན་དུ་ཕྱོགས་ཞེས་བཏགས་སོ། ། དེ་གཞན་དུ་དོགས་པའི་རྒྱུ་ནི་དཔེ་ལ་ཡོད་པའང་ཆོས་ཅན་ལ་ཡོད་པ་ཡིན་པས་སོ། ། དོགས་པ་དེ་དགག་དགོས་ཏེ་ཕྱོགས་དང་མ་འབྲེལ་བས་རྟགས་སུ་མི་རུང་བའི་ཕྱིར་རོ། ། ཕྱོགས་ཆོས་ཞེས་བརྗོད་ན་དེ་ཁེགས་ཏེ། དཔེ་ལ་དེར་མ་གྲགས་པའི་ཕྱིར་ཏེ། འདི་ལྟར་དཔེ་ནི་ཕྱོགས་དངོས་ཀྱང་མིན་ལ་དེར་གདགས་སུ་ཡང་མི་རུང་བས་སོ།། གཉིས་པ་ལ་གསུམ་སྟེ། རང་མིང་གིས་བརྗོད་ན་སྐྱོན་ཡོད་པ་ལ་རྩོད་པ་སྤང་བ་དང༌། བཏགས་མིང་གིས་བརྗོད་ན་ཡོན་ཏན་ཡོད་པ་ལ་རྩོད་པ་སྤང་བ་དང༌། དེ་གཉིས་ཀ་མི་དགོས་པའི་རྩོད་པ་སྤང་བའོ། །
དང་པོ་ལ་གཉིས་ཏེ། སྐབས་ཀྱི་སྟོབས་དང༌། དོན་གྱི་ཤུགས་ཀྱི་སྦྱི་སྒྲས་བྱེ་བྲག་གོ་བྱ་དགག་པའོ། དང་པོ་ལ་གསུམ་ལས། དང་པོ་རྩོད་པ་དགོད་པ་ནི། ཁ་ཅིག་ དབང་ཕྱུག་སྡེ་ ན་རེ། སྤྱིར་ཆོས་ཞེས་བརྗོད་པ་ཙམ་གྱིས་གཞི་གཅིག་ལ་བརྟེན་པར་གྲུབ་སྟེ་ཆོས་རྐྱང་པ་མི་སྲིད་པའི་ཕྱིར་རོ། གཞི་གཅིག་ལ་བརྟེན་པར་གྲུབ་བཞིན་དུ་བསྣན་ནས་ཆོས་ཅན་གྱི་ཆོས་ཞེས་བརྗོད་ན་དེ་སྤྱི་སྒྲ་ཡིན་ཡང་བྱེ་བྲག་ཤེས་འདོད་ཆོས་ཅན་ལ་ཡོད་པ་རྟགས་སུ་གོ་སྟེ། དེ་ལ་ཆོས་སྒྲུབ་པའི་སྐབས་ཡིན་པས་སོ། ། དེས་ན་རང་མིང་ལ་སྐྱོན་མེད་ཅེ་ན།
གཉིས་པ་ལན་ནི། དེ་ལྟར་ན་དཔེའི་ཆོས་ཅན་ལ་ཡོད་པའང་དེར་གོ་བར་འགྱུར་ཏེ། དེ་ཡང་སྐབས་སུ་བབ་པས་སོ། ། འདི་ལྟར་དེ་ལ་ཁྱབ་པ་སྟོན་པའམ་དྲན་དགོས་པས་སོ། ། གསུམ་པ་ཉེས་སྤོང་གི་ལན་དགག་པ་ནི། དེ་ལ་མི་གོ་སྟེ། དེའི་ཆས་ཁྱབ་པ་ཞེས་པ་དཔེ་ལ་ཡོད་པར་འགྲུབ་པས་སོ། དེ་ཡང་དཔེ་ལ་དེ་མེད་ན་ཁྱབ་པ་མི་སྲིད་པའི་ཕྱིར་ཞེ་ན། གྲུབ་ཀྱང་དེར་དགོས་པ་མི་འགལ་ཏེ། དེ་ཉིད་ངེས་པར་བྱ་བའི་དོན་དུ་བསྐྱར་ནས་བརྗོད་པ་མཐོང་བའི་ཕྱིར་ཏེ།
རྗེས་འགྲོའི་ངེས་གཟུང་གིས་ལྡོག་པ་གྲུབ་ཀྱང་དེ་སྨོས་པ་བཞིན་ནོ། ། གཉིས་པ་ནི། ། ཆོས་ཅན་ཞེས་པ་སྤྱི་སྒྲ་ཡིན་ཡང་ཤེས་འདོད་ཆོས་ཅན་ལ་འཇུག་སྟེ། དེ་གཙོ་བོ་ཡིན་པས་སོ། འདི་ལྟར་དེ་ནི་ཐབས་ཀྱིས་བསྒྲུབ་པར་བྱ་བ་ཡིན་ལ། དཔེ་ནི་དེ་སྒྲུབ་པར་བྱ་བའི་ཐབས་ཡིན་པའི་ཕྱིར་དང༌། དཔེ་ནི་གྲུབ་ཟིན་ལ་དེ་ནི་ད་གཟོད་སྒྲུབ་དགོས་པའི་ཕྱིར་རོ་ཞེ་ན། ཤུགས་གཉིས་པོ་དེ་ནི་སློབ་མས་རྟོགས་དཀའ་སྟེ་སྒྲ་མེད་པར་དོན་གྱིས་གནད་ལ་བརྟེན་དགོས་པས་སོ། ། དེ་སྤང་བའི་དོན་དུ་ཡང་ཕྱོགས་ཞེས་བཏགས་སོ། ། གཞན་ཡང་མཐའ་མང་པོ་འགོག་པ་ནི།
བཤད་དཀའ་བས་དེའི་དོན་དུ་ཡང་དེར་བཏགས་པའོ། ། གཉིས་པ་ནི། ཁ་ཅིག་ སུ་ནྱ་ ན་རེ། དེ་ལ་ཕྱོགས་སུ་བཏགས་ཀྱང་ཤེས་འདོད་ཆོས་ཅན་ལ་ཡོད་པ་ཁོ་ན་དེར་མི་གོ་སྟེ། ཚོགས་དོན་དང་ཆོས་ལ་ཡོད་པ་འང་རྟགས་སུ་དོགས་པར་འགྱུར་བའི་ཕྱིར་རོ། ། དེ་ཉིད་ཀྱང་ཕྱོགས་སམ་རྗེས་སུ་དཔག་བྱ་ཞེས་པ་ཡུལ་གསུམ་གྱི་སྦྱི་སྒྲ་ཡིན་པས་ཞེ་ན། མ་ཡིན་ཏེ་སྤྱྀ་སྒྲས་བྱེ་བྲག་གོ་བའི་རྒྱུ་དོན་གྱི་ཤུགས་ཡོད་པའི་ཕྱིར་རོ། ། འདི་ལྟར་ཚོགས་དོན་ལ་དེ་ཡོད་པར་མི་གོ་སྟེ། དེ་གྲུབ་ན་རྟགས་མི་དགོས་ལ་མ་གྲུབ་ན་རྟགས་ཀྱང་མི་འགྲུབ་པར་ཤེས་པའི་ཕྱིར་རོ། ། ཆོས་ལའང་དེ་ཡོད་པར་མི་གོ་སྟེ་ཚད་མས་གྲུབ་མ་གྲུབ་བརྟགས་ན་རྟགས་ཀྱི་རྟེན་དུ་མི་རུང་བ་དང༌།
དེ་ཉིད་སྒྲུབ་པའི་རྟགས་དེ་ལ་གྲུབ་པ་མི་སྲིད་ཅིང༌། དེ་ལ་ཆོས་གཞན་གཅིག་སྒྲུབ་པའང་མིན་པར་ཤེས་པའི་ཕྱིར་ རོ། ། དེས་ན་འགའ་ཞིག་འོངས་ཞེས་པ་སྤྱི་སྒྲ་ཡིན་ཡང་རིལ་ལ་སོགས་པ་འོངས་པར་མི་གོ་བ་བཞིན་དུ་ཕྱོགས་ལ་ཡོད་པ་རྟགས་ཡིན་ཞེས་བརྗོད་ཀྱང་སྔར་མ་གྲུབ་པ་གཉིས་ལ་རྟགས་ཡོད་པར་མི་གོ་བ་ཡིན་ནོ། ། གསུམ་པ་ནི། གལ་ཏེ་དེ་གཉིས་ཀ་བོར་ནས་ཤེས་འདོད་ཆོས་ཅན་ལ་ཡོད་པའི་དུ་བ་ལ་སོགས་པ་རྟགས་ཡིན་ནོ་ཞེས་བརྗོད་པས་ཆོག་མོད་ཅེ་ན། དེ་ནི་ཚུལ་གསུམ་སྟོན་པའི་ཡེ་གེའི་གྲངས་མི་མཉམ་པས་སྡེབ་སྦྱོར་ཉམས་པ་དང༌། ཕྱོགས་ཆོས་དེའི་ཆས་ཁྱབ་པ་ཡི། ། ཞེས་པ་ལ་སོགས་པའི་ཚིགས་བཅད་སྡེབ་དཀའ་བས་མཁས་པས་བོར་བ་ཡིན་ནོ། ། གསུམ་པ་དངོས་ལ་གནོད་བྱེད་ནི། ཕྱོགས་མཚན་ཉིད་པ་ཡིན་ན་གྲུབ་མ་ཟིན་པར་འགྱུར་རོ། །
དེ་དག་གིས་ཕྱོགས་ངོས་བཟུང་བ་བསྟན་ཏོ། ། དེའི་ཆོས་ཞེས་པ་ནི་རྟགས་ཆོས་ཅན་ལ་མ་འབྲེལ་བ་བཅད་པའོ། ། གཉིས་པ་ཁྱབ་པ་ནི། དེའི་ཆ་ཞེས་པ་བསྒྲུབ་བྱའི་ཆོས་དེ་ལ་ཕྱོགས་བཏགས་པ་དེའི་ཆར་བཏགས་པ་ཡིན་ཏེ་གཞན་དུ་ན་དེ་ལ་ཆ་གཉིས་མེད་པའི་ཕྱིར་རོ། ཁྱབ་པ་ཞེས་པ་ནི་ཁྱབ་བྱ་དང་ཁྱབ་བྱེད་གཉིས་ཀ་ལ་འཇུག་པས་དང་པོ་ཁྱབ་བྱ་ལ་སྦྱར་ན་རྩོལ་བྱུང་ལ་མི་རྟག་པ་ཁོ་ནས་ཁྱབ་ཅེས་བྱ་བའམ་རྩོལ་བྱུང་ཁོ་ན་ལ་མི་རྟག་པས་ཁྱབ་ཅེས་བརྗོད་ན་མི་སྲིད་པས་དེ་ལ་ཁྱབ་པར་བྱེད་པ་ཁོ་ན་ཞེས་མ་འབྲེལ་རྣམ་གཅོད་དུ་སྦྱར་རོ། ། གཉིས་པ་ཁྱབ་བྱེད་ལ་སྦྱར་ན་སྐད་ཅིག་ལ་རྩོལ་བྱུང་ཁོ་ན་ཡོད་ཅེས་པའམ་སྐད་ཅིག་ལ་རྩོལ་བྱུང་ཡོད་པ་ཁོ་ན་ཞེས་བརྗོད་ན་མི་སྲིད་པས་དེ་ཁོ་ན་ལ་ཁྱབ་བྱ་ཡོད་ཅེས་གཞན་ལྡན་རྣམ་གཅོད་དུ་སྦྱར་རོ། ། འདིས་ཁྱབ་པ་གཉིས་ཀ་བསྟན་ལ་ཚུལ་གསུམ་ངེས་བྱེད་ནི་གཞན་དུ་གསལ་ལོ། ། དེ་ནི་རྣམ་གསུམ་ཞེས་པའི་དབྱེ་བ་ནི་སྦྱོར་བའི་སྒོ་ནས་ཡིན་ཏེ། དཔེ་གཅིག་ལ་གསུམ་གི་ཁྱབ་པ་ཚང་བར་བསྟན་དུ་མི་རུང་བའྀ་ཕྱིར་རོ། ཁ་ཅིག་ གཉལ་པ་ ནི་དགོས་པ་ལ་ལྟོས་ནས་གསུམ་དུ་ཕྱེའོ་ཞེས་ཟེར་རོ། །
དེ་དག་ཀྱང་དང་པོ་གཉིས་ནི་དངོས་པོ་སྒྲུབ་པ་ཡིན་ལ༑ གཅིག་ནི་དངོས་པོ་འགོག་པའོ། གསུམ་ཉིད་དུ་ངེས་པ་ནི་དེ་དག་ཁོ་ན་ལ་མེད་ན་མི་འབྱུང་བའི་འབྲེལ་བ་ཡོད་པའི་ཕྱིར་རོ། འདི་ལྟར་བྱས་ཡོད་ནི་མི་རྟག་པ་མེད་ན་མི་འབྱུང་བ་ཡིན་ཏེ། བདག་ཉིད་ཐ་དད་མེད་པའི་ཕྱིར་རོ། ། འོ་ན་ཐ་དད་མེད་པའི་མ་གྲུབ་པར་འགྱུར་རོ་ཞེ་ན། མིན་ཏེ་ལྡོག་པ་ལ་བརྟེན་ནས་དེ་དག་ཐ་དད་དུ་བརྟགས་པའི་ཕྱིར་ཏེ། རྗེས་ རྣམ་ངེས་ སུ་དཔག་པར་བྱ་བའི་ཐ་སྙད་འདི་ཐམས་ཅད་ནི་བློ་ལ་ཡོད་པའི་ཆོས་དང་ཆོས་ཅན་གྱི་བྱེ་བྲག་ཁོ་ན་ཡིན་ནོ། ། ཞེས་སོ། ། དུ་བའང་མེ་མེད་ན་མི་འབྱུང་བ་ཡིན་ཏེ།
དེ་དེ་ལས་སྐྱེས་པའི་ཕྱིར་རོ། ། སྣང་རུང་མ་དམིགས་པ་ཡང་མེད་ན་མི་འབྱུང་བ་ཡིན་ཏེ། ཡོད་པ་ལ་དམིགས་པའི་ཁྱབ་པས་ཕྱིར་རོ། རྟགས་དེ་དག་ལས་སྐྱེས་པའི་བློ་ལ་དངོས་པོ་མི་སྣང་ཡང་དེ་ལ་ཚད་མ་ཡིན་ཏེ། དེ་དང་བརྒྱུད་ནས་འབྲེལ་བའི་ཕྱིར་མངོན་སུམ་བཞིན་ཏེ། འདི་ལྟར་དངོས་གང་ཇི་ལྟ་བ། ། ཞེས་པས་སོ། ། རྟགས་ལྟར་སྣང་ནི་འབྲེལ་བ་ཡོད་པ་དེ་ལས་གཞན་དུ་གྱུར་པ་དག་གོ ། རྒྱས་བཤད་ལ་གསུམ་སྟེ། ཡང་དག་དང༌།
ལྟར་སྣང་དང༌། འབྲེལ་བ་རྒྱས་པར་བཤད་པའོ། ། དང་པོ་ལ་གཉིས་ཏེ། ཡང་དག་གི་དབྱེ་བ་དང༌། དབྱེ་བ་ལ་རྩོད་པ་སྤོང་བའོ། ། དང་པོ་ལ་གསུམ་ལས་འབྲས་བུ་ནི། གལ་ཏེ་རྒྱུད་འབྲས་ཡིན་པ་ཙམ་གྱིས་གོ་བྱ་དང་གོ་བྱེད་དུ་རུང་ན། མེའི་ཁྱད་པར་འབར་བ་དང་རྩའི་མེ་ལ་སོགས་པའང་གོ་བྱར་འགྱུར་ལ། དུ་བ་དང་འབྲེལ་བའི་ཤེས་བྱ་ལ་སོགས་པ་གོ་བྱེད་དུ་འགྱུར་རོ་ཞེ་ན། མ་ཡིན་ཏེ་མེའི་ཁྱད་པར་མེད་ཀྱང་དུ་བ་ཙམ་འབྱུང་བས་གོ་བྱར་མི་རུང་ལ།
མེ་ཙམ་མེད་ཀྱང་ཤེས་བྱ་ལ་སོགས་པ་འབྱུང་བས་དེ་དག་དེའི་གོ་བྱེད་དུ་ག་ལ་རུང༌། དེས་ན་རྒྱུ་ལ་ཞེས་སོགས་སྦྱར་རོ། ། འོ་ན་མེ་ལ་ཆ་ཤས་ཀྱི་སྐྱེད་བྱེད་ཡོད་པར་གྱུར་ཏེ་མེ་ཙམ་གྱིས་དུ་བ་སྐྱེད་ལ་ཁྱད་པར་གྱིས་མ་བསྐྱེད་པའི་ཕྱིར་རོ། དུ་བ་ལ་ཆ་ཤས་ཀྱི་བསྐྱེད་བྱ་ཡོད་པར་འགྱུར་ཏེ། དེའི་སྔོ་ཞིང་འཕྱུར་བ་ལ་སོགས་པ་ནི་མེས་བསྐྱེད་ལ་ཤེས་བྱ་ལ་སོགས་པ་མ་སྐྱེད་པས་ སོ། ། ཅི་སྟེ་ན་དེ་ཉིད་ཀྱང་དེ་དག་གོ་བྱ་གོ་བྱེད་དུ་མི་རུང་བའི་ཕྱིར་རོ་ཞེ་ན་མིན་ཏེ་མེའི་ཁྱད་པར་གྱིས་བསྐྱེད་ལ་དུུ་བ་སྤུ་རིས་ཟིན་ན་ཁྱད་པར་ཀྱང་གོ་བྱར་རུང་བའི་ཕྱིར་དང་དུ་བས་ཁྱད་པར་དུ་བྱས་པའི་ཤེས་བྱ་ལ་སོགས་པའང་གོ་བྱེད་དུ་འདོད་པའི་ཕྱིར་རོ། ། གཉིས་པ་རང་བཞིན་ནི་མི་རྟག་པ་ཡང་བྱས་པ་གྲུབ་ཙམ་དང་རང་ཆས་སུ་འབྲེལ་ན་གོ་བྱར་རུང་གི་དེ་མ་གྲུབ་པའི་ཕྱིར་རྒྱུ་གཞན་ལས་སྐྱེས་ན་མི་རུང་སྟེ། རྒྱུ་དེས་འབྲས་བུ་བསྐྱེད་པར་མ་ངེས་པས་སོ། དེས་ན་རང་བཞིན་ཞེས་པའོ། གསུམ་པ་མ་དམིགས་པ་ལ་གཉིས་ལས།
དང་པོ་མི་སྣང་བ་མ་དམིགས་པ་ནི། ཚད་མ་རྣམས་ནི་ཞེས་པ་སྟེ་བྱེ་བྲག་གམ་ལུང་ལ་ལྟོས་ནས་རྣམས་ཞེས་བརྗོད་དོ། མི་འཇུག་པ། ། མེད་ལ་ཞེས་པ་ནི་ཚད་མ་གསུམ་གྱིས་རྟོགས་སུ་མི་རུང་བའི་བསྐལ་དོན་གསུམ་མོ། དེ་དག་མེད་པ་ཁོ་ནར་མི་འཐད་དེ། ཐེ་ཚོམ་ཟ་བའི་ཕྱིར་ཞེ་ན། བདེན་མོད་ཀྱི་མེད་པ་དང་འདྲ་བའི་ཕྱིར་མེད་པར་བརྗོད་དེ་མ་དམིགས་པ་གཉིས་ཀ་ལ་ཡོད་ངེས་ཀྱི་ཐ་སྙད་མི་འཇུག་པར་འདྲ་བའི་ཕྱིར་རོ། ། བསྐལ་བ་དེ་དག་མེད་པར་མ་དམིགས་པ་ཙམ་གྱིས་སྒྲུབ་མི་ནུས་ཀྱང༌། དེ་དག་ཡོད་པའི་ཤེས་པ་དང་སྒྲ་དང་ཐ་སྙད་མི་འཇུག་ཅིང་འགོག་པའི་འབྲས་བུ་ཅན་ཡིན་ཏེ། དེ་དག་གི་རྒྱུ་མཚན་ཚད་མས་དམིགས་པ་མེད་པའི་ཕྱིར་རོ། །
དམིགས་པ་དེ་ཡང་གཉིས་ཏེ། དམིགས་པར་བྱ་བས་ན་དམིགས་པ་ནི་སྣང་རུང་གི་བུམ་པ་ལ་སོགས་པའོ། ། དམིགས་པར་བྱེད་པས་ན་དམིགས་པ་ནི་སྣང་རུང་དེ་འཛིན་པའི་ཤེས་པའོ། ། དེ་ལ་ཕྱི་མ་ནི་བུམ་འཛིན་ལ་བུམ་པ་ཡོད་པར་བཏགས་པ་སྟེ། རྒྱུ་མཚན་ནི་དེའི་དངོས་འབྲས་ཡིན་པས་དང༌། དེ་ལས་ཡོད་པའི་ཐ་སྙད་འཇུག་པས་སོ། ། དགོས་པ་ནི་རྒྱུ་མཚན་དེ་དག་ཤེས་པའོ། ། དེ་ཡོད་པ་དངོས་མིན་ཏེ་བུམ་པ་ཡོད་པ་དང་དེ་འཛིན་པ་གཉིས་ཐ་དད་པས་སོ། ། དམིགས་པ་དེ་གཉིས་ཀའང་བསྐལ་བ་གསུམ་ལ་མེད་དོ། ། དེས་ན་མ་དམིགས་པ་ཡང་གཉིས་ཡིན་ཏེ།
དགག་བྱས་དབེན་པའི་གཞི་དང་དེ་ལས་སྐྱེས་པའི་ཤེས་པའོ། ། འདིར་ཡང་ཕྱི་མ་ནི་བཏགས་པར་ཤེས་པར་བྱའོ། ། གཉིས་པ་སྣང་རུང་མ་དམིགས་པ་ལ་གསུམ་སྟེ། དེའི་ངོ་བོ་དང༌། དབྱེ་བ་དང༌། དེ་ལ་རྩོད་པ་སྤོང་བའོ། ། དང་པོ་ནི། གཏན་ཚིགས་ཞེས་པ་འདི་ལ་སྤྱི་དོན་གསུམ་སྟེ། མ་དམིགས་པས་མེད་པའི་དོན་སྒྲུབ་ན་མི་འཐད་པ་དང༌། ཐ་སྙད་གྲུབ་ན་འཐད་པ་དང༌།
མ་དམིགས་པ་གཉིས་ཀྱི་ནུས་པ་བསམ་པའོ། ། དང་པོ་ལ་གཉིས་ཏེ། ཐུག་མེད་དུ་ཐལ་བ་དང༌། དེའི་ལན་དགག་པའོ། ། དང་པོ་ནི། འགའ་ཞིག་ཏུ་བུམ་མེད་ཀྱི་དོན་བུམ་འཛིན་བཀག་པས་བསྒྲུབ་ན་བུམ་འཛིན་མེད་པར་སྒྲུབ་པ་ལ་རྟགས་དགོས་སམ་མི་དགོས་གཉིས་པ་ལྟར་ན་བུམ་མེད་ལའང་མཚུངས་ལ། དང་པོ་ལྟར་ན་ཐུག་མེད་དུ་འགྱུར་ཏེ་བུམ་མེད་ནི་བུམ་འཛིན་མེད་པས་བསྒྲུབ་ལ་བུམ་འཛིན་མེད་པ་ཡང་རྟགས་གཞན་གྱིས་སྒྲུབ་དགོས་པའི་ཕྱིར་རོ། ། གཉིས་པ་ལ་གཉིས་ལས། དང་བོ་བུམ་འཛིན་མེད་པ་དེ་ཉིད་ཀྱིས་གྲུབ་པ་དགག་པ་ནི། གལ་ཏེ་བུམ་འཛིན་མེད་པར་དེ་ཉིད་ཀྱིས་གྲུབ་པས་ཐུག་མེད་དུ་མི་འགྱུར་ཏེ།
བུམ་འཛིན་ཡོད་པ་རང་གིས་གྲུབ་པ་བཞིན་ཞེ་ན། འོ་ན་དེ་གཉིས་འདྲ་བས་བུམ་མེད་ཀྱང་རང་གིས་འགྲུབ་པར་འགྱུར་རོ། འདོད་ན་མ་དམིགས་པ་དོན་མེད་དུ་འགྱུར་རོ། ། གཉིས་པ་དག་འཛིན་དམིགས་པས་གྲུབ་པ་དགག་པ་ནི། གལ་ཏེ་བུམ་འཛིན་མེད་པར་མངོན་སུམ་གྱིས་འགྲུབ་སྟེ། དག་འཛིན་དམིགས་པས་འགྲུབ་ པའི་ཕྱིར་རོ་ཞེ་ན། འོ་ན་བུམ་མེད་ཀྱང་མངོན་སུམ་གྱིས་འགྲུབ་སྟེ། ས་ཕྱོགས་དག་པ་དམིགས་པས་འགྲུབ་པས་སོ། ། དེས་ན་རྟགས་དོན་མེད་དོ། ། གཉིས་པ་ནི།
མཁས་པ་ལ་ཐ་སྙད་ཀྱང་སྒྲུབ་མི་དགོས་ཏེ། ཐ་སྙད་ཀྱི་ཡུལ་སྔར་དང་འདྲ་བ་མཐོང་བ་ཙམ་གྱིས་འགྲུབ་པས་སཽ། ། དེས་ན་རྨོངས་པ་ལ་དེ་སྒྲུབ་དགོས་པས་དེ་ལ་གཉིས་ཏེ། དངོས་དང་རྩོད་པ་སྤོང་བའོ། ། དང་པོ་གང་ཟག་ནི་འགའ་ཞིག་ཏུ་སྣང་རུང་མེད་པ་མཐོང་ཡང་སྔར་གྱི་དང་ཡུལ་དུས་ལ་སོགས་པ་ཅུང་ཟད་མི་འདྲ་བས་འཁྲུལ་ནས་ཐ་སྙད་མ་ཐོག་པའི་རྨོངས་པ་ལའོ། ། ངོ་བོ་ནི་མེད་པའི་ཤེས་པ་དང་སྒྲ་དང་ཐ་སྙད་དང་གསུམ་སྒྲུབ་བོ། ། ཚུལ་ནི་གཞན་གྱི་རྟགས་བརྗོད་པའི་ངག་ལ་བརྟེན་ནས་ཏེ། ཡུལ་ཡོད་ན་ཡང་རྨོངས་པས་འདིར་ཞེས་པའོ། ། གཉིས་པ་ནི། ཐ་སྙད་རྟགས་ཀྱི་བསྒྲུབ་པ་མི་འཐད་དེ་ཁྱབ་པ་ངེས་པའི་དཔེ་མེད་པའི་ཕྱིར་རོ། །
དེ་ཉིད་ཀྱང་དཔེ་སྒྲུབ་བྱེད་མེད་པའི་ཕྱིར་ཏེ། འདི་ལྟར་དཔེ་ལ་མངོན་སུམ་གྱིས་གྲུབ་ན་ཆོས་ཅན་ལའང་དེས་འགྲུབ་པས་རྟགས་དོན་མེད་ལ། དཔེ་ལ་རྟགས་ཀྱིས་སྒྲུབ་ན་ཐུག་མེད་དུ་འགྱུར་བའི་ཕྱིར་ཞེ་ན། དོན་སྒྲུབ་ན་དེ་ལྟར་འགྱུར་ཡང་ཐ་སྙད་སྒྲུབ་པ་ལ་སྔར་གྱི་བརྡའི་ཡུལ་ལ་སོགས་པ་དཔེར་རུང་བའི་ཕྱིར་རོ། ། གསུམ་པ་ནི་མ་དམིགས་པ་གཉིས་ཀས་ཡོད་པའི་ཐ་སྙད་ཁེགས་ཏེ་དེའི་རྒྱུ་མཚན་ཚད་མས་མ་དམིགས་པས་ཁེགས་པས་སོ། ། འདི་ལྟར་སྣང་དུ་མི་རུང་བ་མ་དམིགས་ཀྱང་ཐེ་ཚོམ་ཟ་བའི་ཕྱིར་དང་སྣང་རུང་མ་དམིགས་པ་ནི་མེད་པའི་ཐ་སྙད་ཀྱི་རྒྱུ་མཚན་ཡིན་པའི་མེད་པའི་ཐ་སྙད་སྒྲུབ་པ་ལ་མི་འདྲ་སྟེ། ། བསྐལ་བའི་དོན་ལ་མ་དམིགས་ཀྱང་ཐེ་ཚོམ་ཟ་བའི་ཕྱིར་རོ། གཉིས་པ་གཞུང་དོན་ལ་གཏན་ཚིགས་ནི་མ་དམིགས་པའོ། ། བྱེ་བྲག་ནི་དེའི་ཁྱད་པར་ཏེ་སྣང་རུང་ངོ༌། ། དེས་ན་མ་དམིགས་པ་ལ་ལ་ལ་སྟེ་སྣང་རུང་གི་ཁྱད་པར་ཅན་ནི།
མེད་པའི་ཤེས་པ་ལ་སོགས་པའི་འབྲས་བུ་ཅན་ནོ། ། གཉིས་པ་མ་དམིགས་པའི་དབྱེ་བ་ལ་སྤྱི་དོན་གསུམ་སྟེ། མཚན་གཞི་དང༌། སྦྱོར་བའི་དབྱེ་བ་དང༌། དེ་དག་མ་དམིགས་པར་བསྡུ་བའོ། ། དང་པོ་ལ་གཉིས་ཏེ། འགའ་ཞིག་སྒྲུབ་པ་དང༌། བཀག་པ་རྟགས་སུ་སྦྱར་བའོ། དང་པོ་ལ་ཡང་མི་འགལ་བ་གྲུབ་ཀྱང་རྟགས་སུ་མི་རུང་བས་འགལ་བ་རྟགས་སུ་སྦྱོར་རོ། ། འདི་ལ་གསུམ་སྟེ།
ལྷན་གཅིག་མི་གནས་པ་དང༌། ཕན་ཚུན་སྤང་འགལ་དང༌། དེ་གཉིས་ཀྱི་ཁྱད་པར་རོ། ། དང་པོ་ལ་གསུམ་སྟེ། དེའི་མཚན་ཉིད་དང༌། དབྱེ་བ་དང༌། འགལ་བར་ངེས་བྱེད་དོ། ། དང་པོ་ནི། གང་ཞིག་གང་གི་རྒྱུ་མ་ཟད་པར་འབྱུང་བ་ཅན་རྒྱུན་གཅོད་པར་བྱེད་པའོ། ། གཉིས་པ་ལ་གཉིས་ཏེ།
གཟུགས་ཅན་དང་གཟུགས་མེད་ལྷན་ཅིག་མི་གནས་པའོ། ། དང་པོ་ནི་ཚ་གྲང་དང་སྣང་མུན་ལ་སོགས་པའོ། ། གཉིས་པ་ནི་ཚད་མ་དང་སྒྲོ་འདོགས་ལ་སོགས་པའོ། ། དེ་རེ་རེ་ལའང་རྒྱུ་དང་ངོ་བོས་གནོད་པ་བྱེད་པའི་དེ་གཉིས་གཉིས་ཡོད་དོ། ། གསུམ་པ་ལ་གཉིས་ལས་དང་པོ་ངེས་བྱེད་དངོས་ནི། འགའ་ཞིག་ཏུ་གྲང་རེག་རྒྱུ་མ་ཟད་པར་འབྱུང་བ་ལ་ཚ་རེག་སྟོབས་ལྡན་ཉེ་བས་གྲང་རེག་གི་རྒྱུན་མ་དམིགས་ན་དེ་གཉིས་འགལ་བར་རྟོགས་ཏེ། འདི་ལྟར་གྲང་རེག་རྒྱུན་ཆད་པ་ལ་མཐུན་རྐྱེན་ཟད་པ་དང་འགལ་རྐྱེན་གྱིས་བཅོམ་པ་གཉིས་ལས་མི་སྲིད་ལ། དང་པོ་ནི་མ་ཡིན་ཏེ་རྒྱུ་མ་ཟད་པ་ཞེས་སྨོས་པའི་ཕྱིར་རོ། ། གཉིས་པ་གནོད་བྱ་ལྡོག་དུས་ནི་གནོད་བྱེད་སྟོབས་ཆེན་མྱུར་དུ་ལྡོག་སྟེ་སྐད་ཅིག་དང་པོ་ལ་ཕྲད། གཉིས་པ་ལ་གནོད་བྱ་ནུས་མེད་དུ་སོང་ནས་གསུམ་པ་ལ་ལྡོག་པ་ཡང་སྲིད་པས་སོ། །
འགའ་ཞིག་ཡུན་རིང་པོར་རྒྱུན་མི་འཆད་པ་ཡང་སྲིད་དེ་གཉེན་པོ་གོམས་པས་སྤོང་བ་བཞིན་ནོ། ། དེ་ལྟར་ཡིན་ཡང་ལྷན་ཅིག་མི་གནས་པར་མི་འགལ་ཏེ། དེས་དེ་ལ་གནོད་ཅིང་གཟན་པའམ་ཡུལ་ལྷན་གཅིག་མི་གནས་པ་ལ་དེར་བརྗོད་པས་སོ། ། གཉིས་པ་ལ་ཡང་གསུམ་ལས་དང་པོ་མཚན་ཉིད་ནི། ། གང་ཞིག་གང་གི་རང་བཞིན་ཡིན་པས་དབེན་པའོ། ། གཉིས་པ་དབྱེ་བ་ནི་རྟག་མི་རྟག་ལྟ་བུར་རང་བཞིན་འགལ་བ་དང༌། རྟག་པ་དང་བྱས་པ་ལྟ་བུའི་ཁྱབ་བྱེད་དང་འགལ་བ་གཉིས་ཏེ། ཕན་ཚུན་ཐ་དད་གྲུབ་ཕྱིར་ཏེ། བརྟེན་དངོས་དང་ནི་འཇིག་པ་བཞིན། ། ཚད་མས་གནོད་པའི་ཕྱིར་ཡང་སྟེ། །
ལྟོས་བཅས་དང་ནི་ངེས་དངོས་བཞིན། ། ཞེས་པས་སོ། ཁ་ཅིག་དངོས་འགལ་དང་བརྒྱུད་འགལ་ཞེས་ཟེར་རོ། ། གསུམ་པ་ངེས་བྱེད་ནི། སྔོན་པོ་ལ་རྟག་པ་མ་དམིགས་པས་དེ་གཉིས་འགལ་བར་ངེས་ཏེ་དེ་ལ་དེ་དམིགས་ན་ཕན་ཚུན་མེད་པར་མི་འགྲུབ་པས་སོ། ། རྟག་པ་སྣང་དུ་མི་རུང་བས་མ་དམིགས་པས་མི་ཁེགས་ཞེ་ན། སྔོན་པོ་དེ་ཉིད་ལ་རྟག་པ་ཞེས་འདོད་ན་མིང་མི་མཐུན་པ་ཙམ་དུ་ཟད་དོ། སྔོན་པོ་དེ་ཉིད་འགྱུར་བ་མེད་པའི་རྟག་པར་འདོད་ན་དེ་ནི་མངོན་སུམ་མམ་རྗེས་དཔག་གིས་ཁེགས་སོ། ། གལ་ཏེ་རྟག་པ་ནི་སྔོན་པོ་ལས་རྣམ་པ་གཞན་དུ་གྱུར་བའོ་ཞེ་ན། འོ་ན་དགག་གཞི་སྔོན་པོ་འཛིན་པ་ཉིད་ཀྱིས་དེ་ཁེགས་ཏེ།
འགལ་ཟླ་གཅིག་དམིགས་པ་ཉིད་གཞན་མ་དམིགས་པ་ཡིན་པའི་ཕྱིར་རོ། ། གསུམ་པ་ནི། འགལ་བ་གཉིས་ཐ་དད་མེད་པར་འགྱུར་ཏེ། སྣང་མུན་ལ་སོགས་པ་ཡང་ཕན་ཚུན་སྤང་བ་ཡིན་ལ། རྟག་མི་རྟག་ལ་སོགས་པ་ཡང་ཡུལ་ལྷན་ཅིག་མི་གནས་པས་སོ་ཞེ་ན། བདེན་མོད་ཀྱི་འོན་ཀྱང་ཡུལ་གྱི་སྒོ་ནས་ཕྱེ་བ་ཡིན་ཏེ། ། དང་པོ་ནི་དངོས་པོ་ཐ་དད་སྣང་རུང་ཁོ་ན་ལ་ཡོད་ལ། གཉིས་པ་ནི་དེར་མ་ཟད་དངོས་མེད་དང་སྣང་དུ་མི་རུང་བ་ལ་ཡང་ཡོད་པས་ན་རྒྱ་ཆེའོ། ། གཉིས་པ་བཀག་པ་རྟགས་སུ་སྦྱར་བ་ལ་ཡང་ཐ་དད་དང་ཐ་མི་དད་བཀག་པའོ། ། དང་པོ་ལ་ཡང་རྒྱུ་འབྲས་གཉིས་ཀ་མ་ཡིན་པའི་དོན་གཞན་བཀག་པ་ནི་རྟགས་སུ་མི་རུང་བས་སྣང་རུང་གི་རྒྱུ་དང་འབྲས་བུ་བཀག་པ་གཉིས་སོ། །
འབྲས་བུ་བཀག་པ་ལ་ཡང་རྒྱུ་ཙམ་འགོག་པ་ལ་འཁྲུལ་བས་དངོས་རྒྱུ་འགོག་པའོ། ། གཉིས་པ་ལ་ཡང་གཉིས་ཏེ་སྣང་རུང་ངོ་བོ་དང༌། ཁྱབ་བྱེད་བཀག་པའོ། ། གཉིས་པ་སྦྱོར་བའི་དབྱེ་བ་ནི་གཞུང་དུ་བཤད་པར་བྱའོ། ། གསུམ་པ་དེ་དག་སྣང་རུང་མ་དམིགས་པར་བསྡུ་བ་ནི་གྲང་རེག་ལ་སོགས་པ་ནི་སྒྲུབ་པ་རྟགས་སུ་བཀོད་པའི་ཕྱིར་མ་དམིགས་པའི་རྟགས་སུ་མི་རུང་ཞེ་ན་མ་ཡིན་ཏེ་རྟགས་དང་དགག་བྱ་འགལ་བར་ངེས་པ་སྣང་རུང་མ་དམིགས་པ་ལ་རག་ལས་པའི་ཕྱིར་དང༌། དེ་དག་གྲུབ་པས་དགག་བྱ་མེད་པར་རྟོགས་པའི་ཡང་ཕྱིར་རོ། ། རྒྱུ་མ་གྲུབ་པ་ལ་སོགས་པ་ནི་ཕྱོགས་ཆོས་ཁྱབ་པ་གཉིས་ཀ་དེ་ལ་རག་ལས་པའི་ཕྱིར་སྣང་རུང་མ་དམིགས་པར་འདུས་སོ། ། ཚིག་དོན་ནི་འགལ་དང་ཞེས་པ་སྟེ། དབྱེ་གཞི་ནི་མེད་དོན་ཅན་ཞེས་པ་སྟེ་མེད་པ་དོན་ནམ་བསྒྲུབ་བྱར་ཡོད་པ་ཅན་གྱི་མ་དམིགས་པའོ། ། གྲངས་ཀྱི་དབྱེ་བ་ནི་རྣམ་བཞི་ཞེས་པའོ། །
དབྱེ་བའི་ངོ་བོ་ནི། འགལ་དང་འབྲས་བུ་དག་གྲུབ་ཅེས་པ་གྲང་རེག་འགོག་པ་ལ་མེ་དང་དུ་བ་རྟགས་སུ་བཀོད་པ་གཉིས་དང༌། རྒྱུ་དང་ངོ་བོ་བལྟར་རུང་བའི་ཞེས་པ་འགའ་ཞིག་ཏུ་སྣང་རུང་གི་མེ་བཀག་ནས་དུ་བ་འགོག་པ་དང་དུ་བ་ཉིད་མ་དམིགས་པ་དེ་བཞིའོ། ། དེ་དག་ལ་རྒྱས་པར་ཕྱེ་ན་འདི་ན་བ་མོའི་རེག་པ་མེད་དེ། མེ་ཡོད་པའི་ཕྱིར་ཞེས་པ་ནི་འགལ་བ་གྲུབ་པ་ལས་ཕྱེ་བ་ཡིན་ལ། འདི་ན་ཤིང་ཤ་བ་མེད་དེ་ཤིང་ཉིད་མེད་པའི་ཕྱིར་ཞེས་པ་ནི་རང་བཞིན་མ་དམིགས་པ་ལས་ཕྱེ་བའོ། ། སྐྱེས་བུ་འདི་ལ་སྤུ་ལོང་གི་བྱེད་པར་མེད་དེ་མེའི་ཁྱད་པར་ཉེ་བའི་ཕྱིར་ཞེས་པ་དང༌། ཕྱོགས་འདི་ན་སྤུ་ལོང་གི་ཁྱད་པར་དང་ལྡན་པའི་མེ་མེད་དེ་དུུ་བ་ཡོད་པའི་ཕྱིར། ཞེས་པ་གཉིས་ནི་དགག་བྱ་འགོག་པ་ལ་ལྟོས་ན་རྒྱུ་མ་དམིགས་པར་འདུ་སྟེ་གཉིས་ཀས་སྤུ་ལོང་གི་རྒྱུ་གྲང་རེག་འགོག་པས་སོ། ། རྟགས་ཀྱི་ངོ་བོ་ལ་ལྟོས་ན་རིམ་པ་བཞིན་དུ་རྒྱུ་དང་འགལ་བ་དང་རྒྱུ་དང་འགལ་བའི་འབྲས་བུ་སྒྲུབ་པ་གཉིས་སུ་འདུའོ། །
དེ་ལྟར་ན་འདིར་བརྒྱད་བཤད་ལ་རིགས་ཐིགས་ལས་བཅུ་གཅིག་བཤད་དོ། ། གསུམ་པ་རྩོད་པ་སྤོང་བ་ལ་གཉིས་ལས་དང་པོ་འགལ་བའི་རྒྱུ་དམིགས་པ་རྟགས་སུ་ཐལ་བ་སྤང་བ་ནི། གལ་ཏེ་མེའི་འབྲས་བུས་གྲང་བ་ཁེགས་ན་མེའི་རྒྱུས་ཀྱང་ཁེགས་པར་འགྱུར་རོ་ཞེ་ན། ལན་ནི་དེ་དང་འགལ་བ་ཞེས་པ་སྟེ། མེའི་རྒྱུ་ཙམ་གྱིས་གྲང་རེག་མི་ཁེགས་ཏེ། དེ་ནི་གྲང་རེག་གི་རྒྱུ་དང་ངོ་བོ་གཉིས་ཀ་དང་མི་འགལ་བའི་ཕྱིར་ཏེ་ཤིང་གིས་གྲང་རེག་འགོག་པ་ལྟ་བུའོ། ། མེའི་དངོས་རྒྱུ་ནི་རྟགས་སུ་མི་རུང་སྟེ་དེ་ལ་ཚུལ་གསུམ་ངེས་སུ་མི་རུང་བའི་ཕྱིར་རོ། ། དུ་བས་ནི་དགག་བྱའི་ངོ་བོའམ་རྒྱུ་དང་འགལ་བ་སྒྲུབ་ནུས་པ་ཡིན་ནོ། ། གཉིས་པ་འགལ་འབྲས་རྟགས་སུ་མི་རུང་བར་ཐལ་བ་སྤང་པ་ནི་དུ་བས་ཀྱང་གྲང་རེག་ལ་སོགས་པ་མི་ཁེགས་པར་འགྱུར་ཏེ་དུ་བའི་ངོ་བོ་དང་གྲང་རེག་ལ་སོགས་པ་མི་འགལ་ཞིང་དེ་དག་དང་འགལ་བའི་མེའང་སྒྲུབ་མི་ནུས་ཏེ་ད་ལྟ་མེ་མེད་པའི་དུ་བའང་སྲིད་པའི་ཕྱིར་རོ་ཞེ་ན། ལན་ནི་འགལ་འབྲས་ལ་ཡང་ཞེས་པ་སྟེ་དུ་བ་ཡོད་ཙམ་གྱིས་མི་ཁེགས་ཀྱང་དུ་བ་ཁྱད་པར་ཅན་ཡོད་པའི་དུས་དང༌།
དུ་བའི་རྒྱུ་དེ་ཉེ་བའི་ཡུལ་དང་རང་བཞིན་དུ་བ་དྲག་ཏུ་འཕྱུར་བ་དང་གསུམ་ལ་ལྟོས་ནས་རྟགས་སུ་རུང་ངོ༌། ། དེ་ལས་གཞན་དུུ་ན་འཁྲུལ་བར་འགྱུར་ཏེ་མེའི་འབྲས་བུ་ཐལ་བས་མི་གྲང་བ་སྒྲུབ་པ་བཞིན་ནོ། ། ཡང་ཞེས་པའི་སྒྲ་ནི་འབྲས་རྟགས་ཀྱང་ཡུལ་དུས་ལ་ལྟོས་ཞེས་པའོ། ། དབྱེ་བ་ལ་རྩོད་པ་སྤང་བ་ལ་གཉིས་ལས་དང་བོ་རྒྱུ་ཚོགས་པས་འབྲས་བུ་དཔོག་པ་རྟགས་མིན་པར་ཐལ་བ་སྤང་བ་ནི། རྟགས་གསུམ་དུ་གྲངས་ངེས་ན་ཚོགས་པ་ཚང་བས་འབྲས་བུ་དཔོག་པར་བྱེད་པ་རྟགས་མིན་པར་འགྱུར་ཏེ། རྟགས་གསུམ་དུ་མ་འདུས་པའི་ཕྱིར་རོ། ། འདི་ལྟར་མ་དམིགས་པ་མ་ཡིན་ཏེ་ཡོད་པ་སྒྲུབ་པས་སོ། འབྲས་བུའང་མིན་ཏེ་རྒྱུ་བཀོད་པས་སོ། རང་བཞིན་ཀྱང་མ་ཡིན་ཏེ་རྒྱུ་འབྲས་ཐ་དད་པས་སོ། འདོད་པར་ཡང་མི་ནུས་ཏེ།
དེ་ལ་ཚུལ་གསུམ་ཚང་པའི་ཕྱིར་ཞེ་ན། འདིའི་ལན་ལ་གཉིས་ལས་དང་པོ་རྒྱུ་ཚོགས་པས་འབྲས་བུ་སྐྱེད་སྲིད་པར་དཔོག་པ་རང་བཞིན་དུ་བསྡུ་བ་ནི་རྒྱུ་ཚོགས་པ་ལས་ཞེས་པ་སྟེ། རྒྱུ་སྤུན་ལ་སོགས་པ་ཆོས་ཅན། འདི་ལས་སྣམ་བུ་འབྱུང་སྲིད་དེ། དེའི་རྒྱུ་མ་ལུས་པར་ཚང་བའི་ཕྱིར། སྣམ་བུ་སྐྱེས་ཟིན་པའི་རྒྱུ་སྤུན་ལ་སོགས་པ་བཞིན། ཞེས་པའི་སྦྱོར་བ་དེ་ནི་ཆོས་ཅན། རང་བཞིན་གྱི་རྟགས་ཡིན་ཏེ་བདག་གཅིག་པའི་འབྲེལ་བ་ལ་བརྟེན་པའི་ཕྱིར་རོ། ། འདི་ལྟར་རུང་བ་ནི་རྒྱུའི་དོན་གཞན་ལ་མ་ལྟོས་པར་ཚོགས་པ་ཡོད་ཙམ་དང་རྗེས་སུ་འབྲེལ་བས་སོ། ། གཉིས་པ་ཚོགས་པས་འབྲས་བུ་འབྱུང་ངེས་པའམ།
དངོས་སུ་དཔོག་ན་མ་ངེས་པར་བསྟན་པ་ནི་ཚོགས་པའི་ཞེས་པ་སྟེ། རྒྱུ་ཚོགས་པ་ཙམ་གྱིས་ཆོས་ཅན། འབྲས་བུ་འབྱུང་ངེས་པའམ་དངོས་སུ་དཔོག་པ་ལ་མ་ངེས་པ་ཉིད་ཡིན་ཏེ། ཚོགས་པའི་ནུས་པ་རྣམས་ཇེ་ཆེ་ཇེ་ཆེར་འགྱུར་བ་ལ་ལྟོས་པའི་ཕྱིར་རོ། མ་ངེས་པ་མིན་ཏེ་ནུས་པ་མ་རྫོགས་ཀྱི་བར་ལ་གེགས་བྱེད་པ་སྲིད་པའི་ཕྱིར་རོ། མེ་འབར་བའི་སྐད་གཅིག་དེ་མ་ཐག་པ་གལ་ཏེ་དངོས་རྒྱུ་རྟགས་སུ་འགོད་དོ་ཞེ་ན། དེ་ནི་རྟགས་སུ་མི་རུང་སྟེ་ཚུལ་གསུམ་ངེས་སུ་མི་རུང་བས་སོ། ། གཉིས་པ་རོས་གཟུགས་རྟོགས་པ་རྟགས་མིན་པར་ཐལ་བ་སྤང་བ་ནི། རོ་ལས་གཟུགས་རྟོགས་པ་རྟགས་མིན་པར་འགྱུར་ཏེ་གསུམ་དུ་མ་འདུས་པའི་ཕྱིར་ཞེ་ན། དེའི་ལན་ལ་བཞི་ལས།
དང་པོ་རོས་གཟུགས་རྟོགས་པའི་རྒྱུ་མཚན་ལ་དངོས་དང་རྩོད་སྤོང་གཉིས་སོ། ། དེ་ལ་དང་པོ་ནི་ཚོགས་པ་གཅིག་ཅེས་པ་སྟེ། བུ་རམ་གྱི་གཟུགས་དང་དྲི་ལ་སོགས་པ་ཆོས་ཅན། དེའི་རོ་ལ་སོགས་པ་ལ་བརྟེན་ནས་རྟོགས་ཏེ། དེ་དག་རྒྱུ་ཚོགས་གཅིག་ལ་རག་ལས་པའི་ཕྱིར་རོ། ། དེས་ན་གོང་བུ་འདི་ཁ་དོག་སྨུག་པོར་ཡོད་དེ། རོ་མངར་བའི་ཕྱིར། ཞེས་པ་ཡང་དག་ཡིན་ལ་འགའ་ཞིག་ཏུ་གཟུགས་ལས་རོ་རྟོགས་པའང་སྲིད་དོ། ། གཉིས་པ་ནི། རོ་གཟུགས་ངོ་བོ་ཐ་དད་དུས་མཉམ་ཡིན་པས་འབྲེལ་བ་མེད་པའི་ཕྱིར་ཕན་ཚུན་རྟོགས་པ་མི་འཐད་དོ་ཞེ་ན།
བདེན་དེ་འོན་ཀྱང་རྒྱུའི་ཆོས་དཔོགས་པ་ལ་བརྟེན་ནས་རྟོགས་པའོ། ། ད་ལྟ་བའི་རོས་རང་རྒྱུ་སྔོན་དུ་སོང་བ་དཔག་པ་ན། རོ་སྔོན་མ་དེ་ལ་གཟུགས་སྐྱེད་པའི་ནུས་པ་ཡོད་པའང་དཔོག་ཅིང༌། ཤུགས་ལ་ད་ལྟའི་གཟུགས་ཡོད་པའང་དཔོག་པ་ཡིན་ནོ། ། འབྲས་རྟགས་དངོས་སུ་རོ་སྔ་མ་དཔགས་པས་བཞག་ཀྱང༌། དེར་བརྟེན་པས་ན་ཅིག་ཤོས་ལའང་འབྲས་རྟགས་མིང་འཐོབ་བོ། ། འདིར་རྒྱུ་ནི་རོ་ད་ལྟར་བའི་ཉེར་ལེན་རོ་སྔ་མའོ། ། དེའི་ཆོས་ནི་གཟུགས་ཀྱི་རྐྱེན་ཏེ་རོ་ལ་ཡོད་པའི་གཟུགས་ད་ལྟར་བ་དངོས་སུ་སྐྱེད་པའི་ནུས་པའོ། དེ་དཔགས་པས་དེའི་དངོས་འབྲས་སུ་གྱུར་བའི་གཟུགས་རྟོགས་པ་ཡིན་གྱི་གཟུགས་དངོས་སུ་དཔོག་པ་ནི་མིན་ཏེ་འབྲེལ་བ་མེད་པས་སོ། ། དེ་ཡང་རོ་ནི་རོ་སྔ་མ་ལ་མི་འཁྲུལ་ཞིང༌།
དེ་ནི་གཟུགས་བསྐྱེད་པའི་ནུས་པ་ལ་མི་འཁྲུལ་ནུས་པ་དེ་ནི་གཟུགས་ད་ལྟ་བ་ལ་མི་འཁྲུལ་པའི་ཚུལ་གྱིས་དཔོག་པའོ། ། དཔེར་ན་དུ་བས་མེ་དཔགས་པས་དེ་ལ་ཡོད་པའི་བུད་ཤིང་གི་འགྱུར་བ་བསྐྱེད་པའི་ནུས་པའང་རྟོགས་པ་བཞིན་ནོ། ། གཉིས་པ་རྒྱུ་མཚན་དེ་སྒྲུབ་པ་ནི་ནུས་པ་ཞེས་པ་སྟེ་རོ་ད་ལྟར་བ་བསྐྱེད་པའི་ནུས་པ་དངོས་སུ་འཇུག་པ་མེད་ན་རོ་ད་ལྟར་བ་མེད་ཅེས་པས་ལྡོག་པ་དངོས་སུ་བསྟན་པས་རྗེས་འགྲོ་ཤུགས་ལ་བསྟན་ཏོ། ། དེ་གཉིས་ཀྱིས་རོ་སྔ་མ་རོ་ད་ལྟར་བའི་ཉེར་ལེན་དུ་བསྟན་ཏོ། ། རོ་སྔ་་མ་དེ་ཉིད་རོ་ལས་གཞན་གཟུགས་ཀྱི་ལྷན་ཅིག་བྱེད་པའི་རྒྱུ་ཡང་ཡིན་ནོ། ། ཡང་འདོན་པ་བསྒྱུར་ཏེ། ནུས་པ་འཇུག་པ་མེད་པར་ནི། ། གཟུགས་མེད་དེ་ཉིད་གཞན་གྱི་རྒྱུ། ། ཞེས་གཟུགས་ལ་སྦྱར་བའང་བཤད་དོ། ། མདོར་ན་རོ་གཟུགས་ད་ལྟར་བ་གཉིས་ཀ་རོ་སྔ་མ་འམ་གཟུགས་སྔ་མ་ལས་སྐྱེས་པའི་ཕྱིར་ཞེས་པའི་དོན་ནོ། །
གསུམ་པ་རྟགས་ཀྱི་ནུས་ཡུལ་བསྟན་པ་ནི་དེ་ལྟར་ཞེས་པ་སྟེ། གཉིས་ ཀ་རོ་སྔ་མ་ལས་སྐྱེས་པ་དེ་ལྟར་ན་འདས་པ་དང་དུས་གཅིག་པའི་གཟུགས་རོ་གཉིས་ལས་རྟོགས་སོ། ། གཟུགས་མ་འོངས་པ་ནི་མི་རྟོགས་ཏེ་རོ་གཟུགས་མ་འོངས་པ་མི་སྐྱེད་པ་སྲིད་པས་སོ། ། དེ་ཉིད་ཀྱང་རོ་རྒྱུན་ཆད་པ་སྲིད་པས་སོ། ། བཞི་པ་དེ་འབྲས་རྟགས་སུ་བསྡུ་བ་ནི་དེ་ནི་ཞེས་པ་རྗེས་དཔག་དེ་ནིའོ། ། དེ་ཡང་འདས་པ་རྟོགས་པ་ནི་འབྲས་བུའང་ཡིན་ལ་རྟགས་ཀྱང་ཡིན་པས་འབྲས་རྟགས་སོ། ། ད་ལྟར་བ་རྟོགས་པ་ནི་རྒྱུའི་ཆོས་དཔག་པའི་ཤུགས་ལ་རྟོགས་པའི་ཕྱིར་འབྲས་རྟགས་སོ། འདིས་གྲོག་མ་འཕོ་བ་ལ་སོགས་པ་ལས་ཆར་རླུང་ལ་སོགས་པ་འབྱུང་སྲིད་པར་དཔོག་པའང་བསྟན་ཏེ། ཆར་པ་ལ་སོགས་པ་འབྱུང་རུང་གི་རྒྱུ་འབྱུང་བ་འགའ་ཞིག་གྲོག་མ་ལ་སོགས་པ་འཁྲུག་པའི་རྒྱུ་ཡིན་པས་སོ།། དེས་ན་ཆར་བབ་ཟིན་དང་འབབ་བཞིན་པ་མི་དཔོག་ལ་དབབ་པར་ངེས་པའང་མིན་ཏེ་རྒྱུ་ལ་གེགས་སྲིད་པའི་ཕྱིར་རོ། །
གཉིས་པ་ལྟར་སྣང་ལ་བཞི་ལས་དང་བོ་རྒྱུ་ཁ་ཡར་བས་འབྲས་བུ་དཔོག་པ་ལྷག་ལྡན་དུ་བསྟན་པ་ནི་རྒྱུ་མ་ཚོགས་པས་ཞེས་པ་སྟེ་མ་ཚོགས་པས་འབྲས་བུ་སྐྱེད་ངེས་ལྟ་ཞོག་རུང་བ་དཔོག་ནའང་ལྷག་ལྡན་ཡིན་ཏེ་ཁ་ཡར་བ་ལ་ནུས་པ་གཏན་ནས་མེད་པའི་ཕྱིར་རོ། ། གལ་ཏེ་ཡོད་ན་ནུས་པ་དེ་འགྱུར་རམ་མི་འགྱུར་གཉིས་པ་ལྟར་ན་དེ་རྟག་པར་འགྱུར་ལ། དང་པོ་ལྟར་ན་ཆེ་ཆུང་གང་དུ་འགྱུར། གཉིས་པ་མི་མཐད་དེ་འགའ་རྐྱེན་མེད་པའི་ཕྱིར་དང༌། ནུས་པ་གཏན་མེད་སྲིད་པར་འགྱུར་བས་སོ། ། ཆེ་བར་གྱུར་ན་གཞན་ལ་མ་ལྟོས་པར་དེ་ཉིད་ཀྱིས་ནུས་པར་འགྱུར་བས་འབྲས་བུ་བསྐྱེད་པར་འགྱུར་རོ། ། གཞན་ཡང་རྒྱུ་ཁ་ཡར་བ་ལ་ནུས་པ་མེད་དེ། རྒྱུའི་ནུས་པ་ནི་འབྲས་བུ་སྐྱེ་བ་མཐོང་བས་སྒྲུབ་པ་ཡིན་ལ་ཁ་ཡར་བ་ལ་དེ་མི་སྲིད་པའི་ཕྱིར་རོ། ། རྒྱུ་གཅིག་གིས་རྐྱེན་སོ་སོ་ལ་ལྟོས་ནས་འབྲས་བུ་དུུ་མ་བསྐྱེད་པ་མཐོང་བས་ས་བོན་གཅིག་ལ་ནུས་པ་གཅིག་དང་དུ་མ་གང་ཡོད་བརྟག་ནའང་མི་འཐད་པའི་ཕྱིར་རོ། ། དཔེར་ན་བདག་འཛིན་དང་མ་ཚོགས་པའི་ལུས་དང་དབང་པོ་དང་བློ་ལས་དུག་གསུམ་དཔོག་པ་བཞིན་ནོ། །
དེ་ཡང་ཆགས་བྲལ་གྱི་བྱེ་བྲག་རྡོ་ལ་སོགས་པ་ལ་རྟགས་དེ་དག་མ་མཐོང་བས་ཁེགས་ན་ཡང༌། ཆགས་བྲལ་དགྲ་བཅོམ་པ་ལ་དེ་དག་ཡོད་པ་ལ་གནོད་པ་ཅན་མེད་པས་ལྷག་ལྡན་ཡིན་ནོ། ། གཉིས་པ་འབྲས་བུའི་སྤྱིས་རྒྱུའི་ཁྱད་པར་དཔོག་པ་ལྷག་ལྡན་དུ་བསྟན་པ་ནི། མི་མཐུན་ཕྱོགས་ལ་རྟགས་ཡོད་ཀྱང་སྣང་དུ་མི་རུང་བ་དེ་མ་མཐོང་བ་ཙམ་གྱིས་ལྡོག་པ་གྲུབ་པར་འདོད་ན་འབྲས་བུའི་སྤྱིའམ་སྤྱིའི་འབྲས་བུ་ཆོས་ཅན་ལ་མཐོང་བ་ལས་ཀྱང་རྒྱུའི་ཁྱད་པར་སྒྲུབ་ནུས་པར་འགྱུར་རོ། ། འདོད་པར་མི་ནུས་ཏེ། དེ་གཏན་ཚིགས་སུ་ཤེས་པའམ་རྟགས་དེ་ལས་སྐྱེས་པའི་ཤེས་པ་དེ་ཚད་མ་ལྟར་སྣང་བ་ཡིན་པའི་ཕྱིར་རོ། ། དཔེར་ན་ཚིག་དང་གཡོ་འགུལ་ལ་སོགས་པ་ལས་ཆགས་ལྡན་དང་དེ་དང་བྲལ་བ་ལ་སོགས་པ་དཔོག་པ་བཞིན་ནོ། ། ཚིག་ལས་ནི་ཆགས་ལྡན་དཔོག་མི་ནུས་ཏེ། ། དེ་ནི་སྙིང་རྗེ་ལ་སོགས་པ་ལ་བརྟེན་པའི་བརྗོད་འདོད་ལས་ཀྱང་སྐྱེས་པའི་ཕྱིར་རོ། ། གསུམ་པ་དེ་དག་ལྷག་ལྡན་དུ་འགྱུར་བའྀ་འཐད་པ་ནི།
མི་མཐུན་ཕྱོགས་ལ་རྟགས་མ་མཐོང་ཙམ་གྱིས་མ་དམིགས་པ་འདིས་འཁྲུལ་བ་མེད་པ་མིན་ཞེས་པ་དེ་ལ་རྟགས་མེད་པར་མི་འགྲུབ་ཅེས་པའོ། ། ཅི་སྟེ་ན་འཁྲུལ་བ་སྲིད་ཅེས་པ་དེ་ལ་རྟགས་མ་མཐོང་ཡང་ཡོད་པ་སྲིད་པའི་ཕྱིར་རོ། ། དཔེར་ན་ཕྲུུ་བ་གཅིག་གི་ནང་དུ་བཙོས་པའི་རྟགས་ཀྱིས་དེའི་ནང་དུ་ཆུད་པའི་འབྲས་ཚོས་པར་སྒྲུབ་པ་བཞིན་ནོ། ། འདི་ལ་ཡང་འབྲས་འདི་དག་ཐམས་ཅད་ནི་ཚོས་པ་ཡིན་ཏེ། ཚོས་པ་འདི་དང་རྒྱུ་ཚོགས་ཐ་དད་མེད་པ་ལས་སྐྱེས་པའི་ཕྱིར་ཞེས་བཀོད་པའི་ཚེ་ཕྱོགས་ཆོས་གྲུབ་ན་རྟགས་སུ་རུང་སྟེ། རྒྱུ་ཁྱད་མེད་ལ་འབྲས་བུའི་ཁྱད་པར་མི་འཐད་པའི་ཕྱིར་རོ།། བཞི་པ་ལྷག་ལྡན་གྱི་སྒྲ་དོན་ནི། རྟགས་གང་ཞིག་མི་མཐུན་ཕྱོགས་ལ་མ་མཐོང་བ་ཙམ་གྱིས་ལྡོག་པ་རབ་ཏུ་སྟོན་པ་སྟེ་སྒྲུབ་པར་བྱེད་པ་ཡིན་ན་མ་མཐོང་བ་ཙམ་དེ་ནི་ཆོས་ཅན་དེ་ལ་ལྷག་ལྡན་གྱི་ཐ་སྙད་དུ་བརྗོད་དེ་མ་དམིགས་ཙམ་དེ་ཡོད་མེད་ཐེ་ཚོམ་ཟ་བའི་རྒྱུ་ཡིན་པའི་ཕྱིར་རོ། ། དེས་ན་མི་མཐུན་ཕྱོགས་འགའ་ཞིག་ལས་ལྡོག་པ་ངེས་ཀྱང་འགའ་ཞིག་ལས་ལྡོག་པར་མ་ངེས་ན་ལྷག་ལྡན་ཞེས་བྱ་སྟཻ། རྗེས་དཔག་གང་ལ་ཐེ་ཚོམ་ཡུལ་གྱི་ལྷག་མ་དང་ལྡན་པའི་ཕྱིར་རོ། །
འདིས་ནི་རིགས་པ་ཅན་འདོད་པའི་སྔ་མ་དང་ལྡན་པ་དང་ལྷག་མ་དང་ལྡན་པ་སྦྱི་ལ་མཐོང་བ་ཞེས་པའི་ལྷག་ལྡན་དེ་བཀག་པའོ། ། མེད་ན་མི་འབྱུང་བ་བཤད་པ་ལ་གཉིས་ཏེ། རྟགས་སྤྱིའི་འབྲེལ་བ་དང༌། སོ་སོའི་འབྲེལ་པ་གཏན་ལ་དབབ་པའོ། ། དང་པོ་ལ་གསུམ་སྟེ། རྟགས་ལ་འབྲེལ་བ་མི་འདོད་པ་དགག་པ་དང༌། འདོད་པའི་ལུགས་འགོད་པ་དང༌། འབྲེལ་བ་ངེས་ཚུལ་བཏུས་ཏེ་བསྟན་པའོ། ། དང་པོ་ལ་གཉིས་ཏེ། རང་གི་སྡེ་བ་སློབ་དཔོན་རྟགས་ལ་འབྲེལ་བ་མི་བཞེད་པར་འདོད་པ་དང༌།
མུ་སྟེགས་པ་རྟགས་ལ་འབྲེལ་བ་མི་འདོད་པ་དགག་པའོ། ། དང་པོ་ལ་གཉིས་ཏེ། སློབ་དཔོན་རྟགས་ལ་འབྲེལ་བ་བཞེད་པར་བསྟན་པ་དང༌། མི་བཞེད་ན་ཧ་ཅང་ཐལ་བས་དགག་པའོ། ། དང་པོ་ནི། གཏན་ཚིགས་ཞེས་པ་སྟེ། བརྗོད་པར་མཛད་ཅེས་དྲང་ངོ༌། ཅི་ཞེ་ན་ངེས་ པའོ། ། གང་ལ་ཞེ་ན་གཏན་ཚིགས་ཀྱི་མཚན་ཉིད་ཚུལ་གསུམ་པོ་ལའོ། ། སུས་བརྗོད་ན་ཕྱོགས་གླང་དེ་ཡིས་སོ། །
ཅིའི་ཆེད་དུ་ཞེ་ན་མ་གྲུབ་པའི་གཉེན་པོར་ཕྱོགས་ཆོས་ངེས་པ་དང༌། བཟློག་དོན་དེ་འགལ་བ་དང་དེ་དང་ཕྱོགས་མཐུན་པ་འགལ་བའི་ལྷག་ལྡན་གྱི་གཉེན་པོར་རྗེས་འགྲོ་ངེས་པ་དང༌། འཁྲུལ་བ་ཅན་ཐུན་མོང་གི་མ་ངེས་པ་དང་དེ་དང་མཐུན་པའི་ཡང་དག་པའི་ལྷག་ལྡན་ཐུན་མོང་མ་ཡིན་པའི་མ་ངེས་པའི་གཉེན་པོར་ལྡོག་པ་ངེས་པར་བརྗོད་དོ། གང་དུ་ཇི་ལྟར་བརྗོད་ཅེ་ན་ཀུན་ལས་བཏུས་ལས་གཉིས་ཀ་ལ་རབ་ཏུ་གྲུབ་པ་ནི་སྒྲུབ་པ་ཡིན་ནོ་ཞེས་བཤད་དོ། ། མདོར་ན་སློབ་དཔོན་རྟགས་ལ་འབྲེལ་པ་བཞེད་དེ་ཁྱབ་པ་ངེས་པ་བཞེད་པའི་ཕྱིར་རོ། ། ཞེས་པའི་དོན་ཏོ། ། གཉིས་པ་མི་བཞེད་ན་ཧ་ཅང་ཐལ་བ་ལ་གཉིས་ཏེ། སློབ་དཔོན་ཉིད་ཀྱི་ལུང་ལ་བརྟེན་པའི་ཧ་ཅང་ཐལ་བ་དང༌། རིགས་པས་ཐོབ་པའི་ཧ་ཅང་ཐལ་བའོ།། དང་པོ་ལ་དྲུག་སྟེ།
ཆོས་མི་མཐུན་པ་སྨོས་པ་དོན་མེད་དུ་ཐལ་བ་དང༌། ལྷག་ལྡན་འཁྲུལ་བ་མིན་པར་ཐལ་བ་དང༌། ལྡོག་པ་ཅན་རྟགས་སུ་ཐལ་བ་དང༌། ཐེ་ཚོམ་ཟ་བ་རྟགས་ཡིན་པ་མ་བཟློག་པར་ཐལ་བ་དང༌། ཐུན་མོང་མ་ཡིན་པ་གཉིས་ཀ་འགོག་པའི་རྟགས་སུ་ཐལ་བ་དང༌། མི་སྣང་བ་མ་དམིགས་པས་དགག་བྱ་འགོག་པ་རིག་པར་ཐལ་བའོ། ། དང་པོ་ལ་གཉིས་ལས་དང་པོ་ཐལ་བ་དགོད་པ་ནི་རིགས་པའི་སྒོར་འཁྲུལ་བ་ཅན་ཏེ་མ་ངེས་པའི་གཉེན་པོར་ཆོས་མི་མཐུན་པ་བརྗོད་དགོས་སོ་ཞེས་དམ་བཅས་པ་དེ་དོན་མེད་དུ་འགྱུར་ཏེ་མ་མཐོང་ཙམ་དེ་ངག་ཏུ་མ་སྨོས་ཀྱང་ཕྱི་རྒོལ་གྱིས་རྟོགས་པའི་ཕྱིར་རོ། ། དེ་ཉིད་ཀྱང་མ་མཐོང་འབྲས་ཅན་ཏེ་ཞེས་པ་ངག་དེའི་འབྲས་བུའམ་དགོས་པ་ནི་རྟགས་མི་མཐུན་ཕྱོག་ལ་མཐོང་བ་བཀག་ཙམ་གོ་བར་བྱེད་པ་ཡིན་ལ་དེ་ནི་མ་བརྗོད་པའི་གོང་རོལ་དུ་རྟོགས་པའི་ཕྱིར་རོ། ། གལ་ཏེ་གོང་རོལ་དུ་མ་མཐོང་བས་མ་གྲུབ་ན་མཐོང་བར་འགྱུར་ལ་མཐོང་ན་དེ་བརྗོད་ཀྱང་བཟློག་མི་ནུས་སོ། ། མ་མཐོང་བ་དྲན་པའི་དོན་དུ་བརྗོད་དོ་ཞེ་ན་མི་འཐད་དེ།
མཐོང་བ་མ་དྲན་ན་རྟོགས་པའི་རྒྱུ་མིན་པས་དེ་དྲན་པའི་ཆེད་དུ་བརྗོད་པར་རིག་ཏེ་བརྡ་བྱེད་པ་མཐོང་ཡང་མ་དྲན་པ་ལ་བརྡའི་ཡུལ་སྟོན་པ་ལྟ་བུའོ། ། འདིར་ནི་དེ་ལྟར་མ་ཡིན་ཏེ་མཐོང་བ་མ་ཁེགས་ན་མ་མཐོང་བ་མི་འགྲུབ་ལ་ཁེགས་ན་དེ་གྲུབ་པ་ཉིད་དོ། ། གཉིས་པ་ཉེས་སྤོང་གི་ལན་དགག་པ་ནི། གལ་ཏེ་མ་མཐོང་བ་གྲུབ་ཟིན་ཀྱང་ངེས་པའི་དོན་དུ་བརྗོད་དོ་ཞེ་ན། མཐོང་བ་བཀག་པས་མ་མཐོང་བ་མི་ངེས་ན་མི་མཐུན་ཕྱོགས་ལ་རྟགས་མེད་ཅེས་བརྗོད་པའི་ཚིག་གིས་ཀྱང་རྟགས་དེ་མེད་པ་ཁོ་ནར་ངེས་པ་མིན་ཏེ་དེས་ཀྱང་མཐོང་བ་བཀག་ཙམ་དེ་བརྗོད་པའི་ཕྱིར་རོ། ། འོ་ན་གང་གིས་མེད་པར་རྟོགས་ཞེ་ན་རྟགས་མེད་པར་སྒྲུབ་པའི་རིགས་པ་ཆོས་མེད་ན་མི་འགྱུར་བ་དེ་བརྗོད་ན་དེའི་ཚེ་མི་མཐུན་ཕྱོགས་ལ་རྟགས་མེད་པར་ཕྱི་རྒོལ་ཀྱིས་རྟོགས་སོ། ། གཉིས་པ་ནི། གལ་ཏེ་མ་མཐོང་བ་ཙམ་གྱིས་ལྡོག་པ་འགྲུབ་ན་ལྷག་ལྡན་ཞེས་པ་འབྲས་བུ་འདི་དག་སྨིན་པའམ། རོ་མངར་བ་ཡིན་ཏེ་ཟོས་པ་འདི་དང་ཁ་དོག་འདྲ་བའི་ཕྱིར་དང་ཤིང་གཅིག་ལས་སྐྱེས་པར་འདྲ་བའི་ཕྱིར་དཔེར་ན་ཟོས་པ་འདི་བཞིན། ཞེས་པའི་སྦྱོར་བ་འདི་ཇི་ལྟར་འཁྲུལ་བ་ཅན་དུ་འགྱུར་ཏེ་མི་འགྱུར་ཏེ་མ་མཐོང་ཙམ་གྱི་ལྡོག་པ་དང་ཚུལ་གསུམ་ཚང་བའི་ཕྱིར་རོ། །
མ་གྲུབ་པ་མིན་ཏེ་འབྲས་བུ་ནི་ཟོས་མ་ཟོས་གཉིས་ལས་མེད་ལ། དེ་དག་ནི་ཕྱོགས་དང་མཐུན་ཕྱོགས་ཡིན་པས་དེ་དག་ལ་རྟགས་མཐོང་ཡང་མ་ངེས་པར་མི་འགྱུར་ལ་འབྲས་བུ་གཞན་དང་རྡོ་ལ་སོགས་པ་ལ་རྟགས་གཉིས་པོ་མ་མཐོང་བའི་ཕྱིར་རོ། ། གལ་ཏེ་ཚུལ་གསུམ་ཚང་ཡང་འཁྲུལ་བ་ཅན་དུ་འགྱུར་བ་སྲིད་དེ་མཚན་ཉིད་གནོད་པ་མེད་པའི་ཡུལ་ཅན་མ་ཚང་བ་སྲིད་པའི་ཕྱིར་རོ། ། དེས་ན་འདིར་ཡང་དམ་བཅའ་ལ་མངོན་སུམ་གྱིས་གནོད་པ་སྲིད་པས་ཤེ་ན། འདིར་རོ་ལ་སོགས་པ་ཕྱོགས་སུ་བྱས་པ་ལ་མངོན་གསུམ་གྱིས་གནོད་པ་མི་སྲིད་དེ། རོ་ལྐོག་གྱུར་ཡིན་པའི་ཕྱིར་རོ། ། འོ་ན་མངོན་སུམ་གྱིས་བསལ་བ་མི་སྲིད་དམ་ཞེ་ན། མིན་ཏེ་མངོན་གྱུར་དང་འགལ་བར་དམ་བཅས་པ་ལ་གནོད་དོ། ལྐོག་གྱུར་ལ་ཡང་གལ་ཏེ་ན་མངོན་སུམ་གྱིས་གནོད་པར་འགྱུར་རོ་ཞེ་ན། དེ་ལྟར་ན་ཕྱོགས་སྐྱོན་མེད་མི་སྲིད་བར་འགྱུར་ཏེ་ཁྱེད་ལྟར་ན་འབྲེལ་བ་ཁས་མི་ལེན་པས་དོགས་པ་དེ་མི་ལྡོག་པའི་ཕྱིར་རོ། །
ཞེས་གསུངས། འབྲེལ་བ་ཁས་མ་བླངས་ཀྱང་དེ་ལ་ཐ་མལ་བའི་མངོན་གསུམ་གྱིས་གནོད་པའི་དོགས་པ་མེད་དེ་ལྐོག་གྱུར་དེའི་ཡུལ་མིན་པའི་ཕྱིར་རོ། ། དེས་རྣལ་འབྱོར་པའི་མངོན་གསུམ་གྱིས་དེ་ལ་གནོད་པར་དོགས་པར་བརྗོད་ན་དམ་བཅའ་སྐྱོན་མེད་མི་སྲིད་ཅེས་པར་ཡང་གསལ་ལོ། ། ཐལ་བ་འདི་འདོད་པར་མི་ནུས་ཏེ་ལུང་རིགས་དང་འགལ་པའི་ཕྱིར་རོ། ། གསུམ་པ་ནི་ལྡོག་པ་ཅན་ཞེས་པ་ནི་གསོན་ལུས་ལ་བདག་མེད་ན་སྲོག་མེད་པར་ཐལ། དེ་ལ་སྲོག་ལ་སོགས་པ་ཡོད་པར་གྲུབ་པས་བདག་ཡོད་ཅེས་པའི་སྦྱོར་བ་འདི་ཡང་རྟགས་སུ་འགྱུར་ཏེ་མ་མཐོང་བ་ཙམ་གྱིས་ལྡོག་པ་ཡོད་པའི་ཕྱིར་རོ། མ་གྲུབ་པ་མིན་ཏེ་འདི་ལྟར་ཤེས་བྱ་ཐམས་ཅད་ནི་གསོན་ལུས་དང་དེ་མ་ཡིན་པ་གཉིས་སུ་ངེས་ལ་གསོན་ལུས་ཐམས་ཅད་པ་བདག་དང་བཅས་པ་ཡིན་ཡང་མཐུན་ཕྱོགས་མི་མཐུན་ཕྱོགས་གཉིས་ཀ་མིན་ཏེ་ཕྱོགས་ཉིད་ཡིན་པའི་ཕྱིར་རོ། ། དེས་ནི་དེ་ལ་རྟགས་མཐོང་ཡང་ལྡོག་པ་མེད་པར་མི་འགྱུར་རོ། ། གསོན་ལུས་མ་ཡིན་པ་ནི་བུམ་པ་ལ་སོགས་པ་ཡིན་ལ་དེ་དག་ཐམས་ཅད་བདག་མེད་པ་ཡིན་པས་མི་མཐུན་ཕྱོགས་ཡིན་ལ་དེ་ཁོ་ན་ལ་སྲོག་སོགས་མེད་པའི་ཕྱིར་ལྡོག་པ་ཅན་ནོ། ། འོ་དེ་དག་བདག་མེད་པར་ཅིས་གྲུབ་ཅེ་ན།
འདི་ཡང་བུམ་སོགས་མཐོང་བ་ལ་མངོན་སུམ་གྱིས་མ་དམིགས་པས་གྲུབ་ལ་མ་མཐོང་བ་ལ་རང་བཞིན་ཁྱད་མེད་ཀྱིས་འགྲུབ་ཅེས་ཟེར་རོ། ། འདི་ཡང་གཞན་གཞུང་ལ་གྲགས་པའི་ལྡོག་པ་ཅན་ཡིན་ནོ། ། དེ་ལྟར་མ་ཡིན་ན་གསོན་ལུས་ལ་སྲོག་སོགས་མཐོང་བའི་ཕྱིར་དང༌། བུམ་སོགས་བདག་མེད་དུ་མ་གྲུབ་པའི་ཕྱིར་ཇི་ལྟར་ལྡོག་པ་ཅན་དུ་རུང་ཐལ་བ་འདི་འདོད་པར་མི་ནུས་ཏེ་ལྡོག་པ་མེད་པའི་ཕྱིར་རོ། ། འདི་ལྟར་བུམ་སོགས་བདག་མེད་པར་མ་གྲུབ་ན་དེ་ལ་སྲོག་མ་མཐོང་ཡང་མི་མཐུན་ཕྱོགས་ལ་མ་མཐོང་བར་མི་རུང་ངོ༌། དེ་བདག་མེད་དུ་གྲུབ་ན་སྒྲུབ་བྱེད་གང་གིས་མ་མཐོང་བས་མི་འགྲུབ་སྟེ་དེ་བལྟར་མི་རུང་བའྀ་ཕྱིར་རོ། ། སྲོག་སོགས་ལོག་པས་ཀྱང་མིན་ཏེ་དེ་གཉིས་འབྲེལ་བ་མེད་པའི་ཕྱིར་རོ། ། སངས་རྒྱས་པས་ཁས་བླངས་པ་མིན་ཏེ་གསོན་ལུས་ཀྱང་དེར་ཐལ་བས་སོ། ། བུམ་སོགས་ནི་སངས་རྒྱས་པས་ཁས་བླངས་པས་བདག་མེད་དུ་གྲུབ་ལ་གསོན་ལུས་ནི་སངས་རྒྱས་པས་བདག་མེད་པ་ཁས་བླངས་ཀྱང་དེར་མི་འགྲུབ་ཅེས་པ་ནི་རིགས་པ་མེད་པར་དབང་གིས་འཇུག་པའི་ཕྱིར་རྒྱལ་པོའི་ཆོས་ལུགས་ཡིན་ནོ། ། རིགས་པ་གཞན་གྱིས་འགྲུབ་ན་གསོན་ལུས་ལའང་མཚུངས་སོ། །
བཞི་པ་ནི་མ་གྲུབ་ཅེས་པ་སྟེ་སྦྱར་ཞེས་དྲང་ངོ། ། གང་སྦྱར་ཞེ་ན་རྗེས་སུ་འགྲོ་ལྡོག་གཉིས་སོ། ། གང་དང་ཞེ་ན་མ་གྲུབ་པ་བཞི་དང་ངོ༌། ། ཇི་ལྟར་ཞེ་ན་མ་གྲུབ་པ་བཞི་དཔེ་དང་རྗེས་སུ་འགྲོ་ལྡོག་གཉིས་དོན་དུ་བྱས་ནས་ཁྱབ་པ་ལ་ཐེ་ཚོམ་ཟ་བ་ལྟར་སྣང་དུ་བསྟན་པའོ། ། གང་དུ་སྦྱར་ཞེ་ན་སློབ་དཔོན་གྱི་གཞུང་དུ་སྟེ། ཕྱོགས་ཀྱི་ཆོས་ནི་རྒོལ་བ་དང་ཕྱིར་རྒོལ་བ་གཉིས་ཀ་ལ་ངེས་པར་བཟུང་ངོ༌། དེ་བཞིན་དུ་མཐུན་པའི་ཕྱོགས་ལ་ཡོད་པ་དང་མེད་པ་ལ་སོགས་པ་ལ་ཡང་ཅི་རིགས་པར་བརྗོད་པར་བྱའོ། ། ཞེས་སོ། ། དེ་ལ་གཞུང་དང་པོས་ནི་གང་ཟག་གཉིས་ཀ་དང་གང་རུང་ལ་མ་གྲུབ་པ་དང༌། ཐེ་ཚོམ་ཟ་བ་དང་གཞི་མ་གྲུབ་པ་སྟེ་མ་གྲུབ་པ་བཞི་བསལ་ཏེ་ཚུལ་དང་པོ་ནི་ཚད་མས་ངེས་དགོས་པར་བསྟན་པའི་ཕྱིར་རོ། །
ཕྱི་མས་ནི་ཁྱབ་པ་གཉིས་ལ་ཐེ་ཚོམ་ཟ་བ་བསལ་ཏེ་རྗེས་སུ་འགྲོ་ལྡོག་ངེས་པ་རྟགས་ཀྱི་མཚན་ཉིད་དུ་བསྟན་པའི་ཕྱིར་རོ། དེས་ན་མ་གྲུབ་པ་བཞི་དང་དཔེ་དོན་སྦྱར་ནས་ཅི་རིགས་པར་ལྟར་སྣང་དུ་བསྟན་པ་འདི་བརྗོད་པར་བྱ་བ་མིན་པར་འགྱུར་ཏེ་མ་མཐོང་བ་ཙམ་གྱིས་ལྡོག་པ་རྟགས་སུ་འདོད་པའི་ཕྱིར་རོ། ། འདོད་ན་ཁྱབ་པ་ལ་ཐེ་ཚོམ་ཟ་བ་ཡང་རྟགས་སུ་འགྱུར་ཏེ་མ་དམིགས་ཙམ་ལ་ངེས་པ་མི་སྲིད་པས་སོ། ། དེ་ཡང་འདོད་དེ་ཅི་རིགས་པ་ལྟར་སྣང་དུ་བརྗོད་པར་བྱའོ་ཞེས་སྨོས་པས་ཤེ་ན་མ་ཡིན་ཏེ། སྒྲ་གང་གིས་གཉིས་ཀ་ལ་ངེས་པའི་ཚུལ་གསུམ་དང་མ་གྲུབ་པ་གཉིས་ལ་སོགས་པ་བརྗོད་པར་བྱེད་བ་སྟེ་དེ་ཁོ་ན་སྒྲུབ་པ་དང་སུམ་འབྱིན་པར་བྱེད་པ་ཡིན་ནོ་ཞེས་འབྱུང་བའི་ཕྱིར་རོ། ། ལྔ་པ་ལ་གཉིས་ལས་དང་པོ་ཐལ་བ་འགོད་པ་ནི། ཁྱད་པར་ཏེ་མཉན་བྱ་ལ་སོགས་པ་ཐུན་མོང་མ་ཡིན་པ་དག་ཆོས་ཅན། རྟག་མི་རྟག་གཉིས་ཀ་རྣམ་པར་གཅོད་པར་ཐལ་ཏེ། གཉིས་ཀ་ལ་མ་མཐོང་བ་ཙམ་གྱིས་ལྡོག་པ་ཡོད་པའི་ཕྱིར་ རོ། ། མ་ངེས་པ་མིན་ཏེ་གཉིས་ཀ་མ་བཀག་ན་གཉིས་ཀ་ལས་ལྡོག་པ་མི་རུང་བའི་ཕྱིར་རོ། །
གལ་ཏེ་གཉན་བྱ་རྟག་པ་ཁོ་ན་ལ་ལྡོག་པ་འགྱུར་ཏེ་དེ་དངོས་པོ་ཡིན་པའི་ཕྱིར་རོ། ། མ་ངེས་པ་མིན་ཏེ་དངོས་པོ་ནི་རྟག་པ་ལ་གནོད་པ་ཅན་གྱིས་ཁེགས་པས་ཤེ་ན། རིགས་པས་འཐད་པས་ཁོ་བོའང་དེ་ལྟར་འདོད་དོ། ། འོན་ཀྱང་འདི་ནི་རྟག་པ་དང་དངོས་པོས་འདོད་པའི་ལྟ་བ་ལ་ལྟོས་ནས་ཐུན་མོང་མ་ཡིན་པ་ཞེས་བརྗོད་དེ། སྒྲ་ལས་གཞན་པའི་རྟག་མི་རྟག་གཉིས་ཀའི་དངོས་པོ་ལ་མ་མཐོང་པའི་ཕྱིར་རོ། ཁོ་བོའི་ལུགས་ལ་མཉན་བྱ་དངོས་པོ་ཡིན་ཡང་དེ་རྟག་པ་ལ་མི་ཁེགས་ཏེ་རྟག་པ་དང་མཉན་བྱ་དང་མིག་གིས་གཟུང་བྱ་ལ་སོགས་པའི་དངོས་པོར་འདོད་བའི་ཕྱིར་རོ། ། གཉིས་པ་ཉེས་སྤོང་གི་ལན་དགག་པ་ནི་མཉན་བྱས་གཉིས་ཀ་འགོག་པ་མི་སྲིད་དེ། རྗེས་དཔག་ཚད་མ་ལས་གཞན་པའི་དངོས་འགལ་གཅིག་བཀག་ན་གཅིག་འགྲུབ་པའི་རིགས་པས་གནོད་པའི་ཕྱིར་ཞེ་ན། འོ་ན་ད་ནི་མ་མཐོང་བ་ཙམ་གྱི་ཚད་མས་རྟགས་མེད་པ་འགྲུབ་པ་མིན་ཏེ། དེ་ལ་ཚད་མ་གཞན་གྱིས་གནོད་པས་སོ། །
མཉན་བྱ་ཕྱོགས་གཉིས་ལ་མ་མཐོང་བ་ལ་ཚད་མ་གཞན་གྱིས་གནོད་པ་དེ་བཞིན་དུ། མ་མཐོང་བའི་ཚད་མ་གཞན་ལ་ཡང་ཚད་མ་གཞན་གྱིས་གནོད་ པ་སྲིད་དོ། ། དེ་ལྟར་ན་ཚད་མ་ཐམས་ཅད་ལ་ཡིད་བརྟན་མི་རུང་བར་འགྱུར་ཏེ། མཚན་ཉིད་དང་ལྡན་པ་གཅིག་ལ་གནོད་ན་ཀུན་ལ་གནོད་པའི་ཕྱིར་རོ། ། དྲུག་པ་ནི་མ་མཐོང་ཞེས་པ་སྟེ་མི་ལྡན་ཞེས་དྲང་ངོ༌། གང་ལ་ཞེ་ན་མཐོང་བ་ལ་སྟེ་མཐོང་བའི་ས་ལ་སོགས་པའི་འབྱུང་བ་གསུམ་ལའོ། ། གང་ཞེ་ན་རེག་ཅེས་པ་རླུང་གི་རེག་བྱ་ཏེ་བཏང་སྙོམས་པའོ། ། ཅིས་ཞེ་ན་མ་མཐོང་བའི་ཕྱིར་རོ། འདི་ཡང་བྱེ་བྲག་པས་འབྱུང་བ་གཞན་གསུམ་ལ་མཐོང་བས་རེག་བྱ་བཏང་སྙོམས་པ་འགོག་པའོ། ། འདི་ཡང་འཁྲུལ་བ་མེད་པ་ཅན་དུ་འགྱུར་ཏེ་མ་མཐོང་ཙམ་གྱིས་ལྡོག་པ་དང་ཚུལ་གསུམ་ཚང་བའི་ཕྱིར་རོ། །
རེག་བྱ་སྣང་རུང་ཡིན་པས་མ་དམིགས་པའི་ཁེགས་པར་ཐལ་བ་འདོད་ཅེ་ན། འོ་ན་དགག་གཞི་སྣང་རུང་གིས་ས་ལ་སོགས་པ་ལ་འགོག་གམ་ཀུན་ལ་འགོག་དང་པོ་ལྟར་ན་རང་ཉིད་ལ་ཁེགས་ཀྱང་རང་ཉིད་ལ་སོགས་པའི་སྤྱི་དགག་གཞིར་འདོད་པ་དང་འགལ་ལོ། ། གཉིས་པ་ལྟར་ན་མི་ཁེགས་ཏེ་ས་སོགས་རླུང་གི་རེག་བྱ་སྣང་དུ་མི་རུང་བའི་ཕྱིར་རོ། ། གལ་ཏེ་མཐོང་བའི་ས་སོགས་ལ་ཁེགས་ན་མ་མཐོང་བ་ལ་ཡང་ཁེགས་ཏེ། འདིར་སྔོན་པོ་ལ་སེར་པོ་ཁེགས་ན་གཞན་དུ་ཡང་ཁེགས་པ་བཞིན་ཞེ་ན། མི་འདྲ་སྟེ་འདིར་ནི་མཐོང་བ་ཡི་ས་ལ་སོགས་པ་ལའང་རེག་བྱ་འཇམ་རྩུབ་དུ་མ་མཐོང་བའི་ཕྱིར་རོ། ། གཉིས་པ་རིགས་པས་ཐོབ་པའི་ཧ་ཅང་ཐལ་བ་ནི་ཡུལ་ཞེས་པ་སྟེ་འབྲས་བུ་འདི་དག་ནི་རོ་དང་ནུས་པ་དང་སྨིན་པ་ཁྱད་པར་ཅན་ཡིན་ཏེ། ཨ་སྨྲ་ཡིན་པའི་ཕྱིར་ཟོས་པ་འདི་བཞིན་ཞེས་པ་འདི་ཡང་རྟགས་སུ་འགྱུར་ཏེ་མ་མཐོང་ཙམ་གྱིས་ལྡོག་པ་དང་ཚུལ་གསུམ་ཚང་བའི་ཕྱིར་རོ། ། འདི་ལྟར་ཨ་སྨྲ་ནི་གཉིས་ཏེ་ཟོས་པ་དང་མ་ཟོས་པའོ། ། དང་པོ་ནི་དཔེ་ཡིན་ལ་གཉིས་པ་ནི་ཕྱོགས་ཡིན་པས་མི་མཐུན་ཕྱོགས་མིན་ནོ། །
འབྲས་བུ་གཞན་དང་རྡོ་ལ་སོགས་པ་དེའི་ཚེ་རྟགས་མ་མཐོང་བ་ཡོད་པའི་ཕྱིར་རོ། ། འདོད་ན། ཐ་དད་དུ་སྣང་བས་བསལ་ཞེས་དྲང་ངོ༌། ཅི་ཞེ་ན་རོ་དང་ནུས་པ་སྨིན་པར་བྱེད་པ་ལ་སོགས་པའོ། ། གང་ལ་ཞེ་ན་ཨ་སྨྲའི་རྫས་རིགས་མཐུན་པ་རྣམས་ལའོ། ། དེ་ཅིས་ཞེ་ན་ཡུལ་དང་སོགས་པས་བསྡུས་པ་དུས་དང་སོ་ནམ་ལེགས་པར་བྱ་བ་གསུམ་ལ་སོགས་པའི་རྒྱུ་ལ་ཁྱད་པར་ཡོད་པའི་ཕྱིར་རོ། ། དེས་ན་རྫས་ནུས་པ་ལ་སོགས་པ་ཐ་དད་དུ་སྣང་བ་དེ་ལ་ཞེས་པ་ནི་དེའི་ཕྱིར་ཞེས་པའོ། ། ཨ་སྨྲ་གཅིག་ལ་རོ་ཁྱད་པར་ཅན་མཐོང་བས་རོ་དེ་གཞན་ལའང་ཡོད་དོ་ཞེས་དཔག་པར་རིགས་པ་མིན་ནོ། ། དེ་དག་གིས་སློབ་དཔོན་མ་མཐོང་ཙམ་གྱིས་ལྡོག་པ་བཞེད་པར་འདོད་པ་ལ་རང་གི་ལུང་དང་རིགས་པ་དང་འགལ་བར་བསྟན་ཏོ། ། གཉིས་པ་མུ་སྟེགས་འབྲེལ་བ་མི་འདོད་པ་དགག་པ་ནི་བདག་དང་ཞེས་པ་སྟེ།
བྱེ་བྲག་པ་སེམས་ཅན་ལ་བདག་ཡོད་པ་དང་རྒྱང་འཕེན་པ་ས་ལ་ཤེས་པ་ཡོད་པ་དང་སོགས་པ་སྟེ། གྲངས་ཅན་པ་འོ་མ་ལ་སོགས་པའི་རྒྱུ་ལ་ཞོ་ལ་སོགས་པའི་འབྲས་བུ་ཡོད་པར་འདོད་པའོ། ། དེ་དག་ལ་སངས་རྒྱས་པས་འགོག་པ་ན་སེམས་ཅན་ལ་སོགས་པ་ལ་བདག་ལ་པ་སོགས་མེད་དེ་མ་དམིགས་པའི་ཕྱིར་རོ། ། ཞེས་གཞན་གྱིས་འདོད་པ་ལ་བརྟེན་ནས་བཀོད་དོ། ། འདིའི་ཚུལ་དང་པོ་བསྒྲུབ་པ་ནི། བདག་རང་བཞིན་གྱིས་བསྐལ་པས་ཐ་མལ་བའི་མངོན་སུམ་གྱིས་མི་འགྲུབ་ལ། མངོན་སུམ་མི་འཇུག་ན་རང་བཞིན་དང་འབྲས་རྟགས་ཀྱང་མི་སྲིད་དེ། རང་བཞིན་ཅན་མངོན་སུམ་གྱིས་གྲུབ་དགོས་ལ། རྒྱུ་འབྲས་ཀྱི་འབྲེལ་བ་ཡང་མངོན་སུམ་གྱིས་གྲུབ་དགོས་པའི་ཕྱིར་རོ། ། བདེ་སྡུག་དམིགས་པས་བདག་སྒྲུབ་པའང་མི་འཐད་དེ་བདག་རྟག་པ་ལ་འབྲས་བུ་མི་སྲིད་པའི་ཕྱིར་དང༌།
སྲིད་ན་རྟག་པ་རྐྱེན་ལ་མི་ལྟོས་པས་བདེ་སྡུག་རྟག་ཏུ་དམིགས་པར་ཐལ་བའི་ཕྱིར་རོ། ། ཡང་ས་ལ་ཤེས་པ་ཡོད་དེ་འབྱུང་བ་ཡིན་པའི་ཕྱིར་རོ་ཞེས་པ་དང༌། རྒྱུ་ལ་འབྲས་བུ་ཡོད་དེ་དེ་བསྐྱེད་པའི་ནུས་པ་ཡོད་པའི་ཕྱིར་རོ་ཞེས་པས་ཀྱང་དེ་དག་སྒྲུབ་མི་ནུས་པར་ཤེས་པར་བྱའོ། ཁྱབ་པ་སྒྲུབ་པ་ན་མ་མཐོང་བ་ཙམ་ཚད་མ་མིན་པས་བདག་ལ་སོགས་པ་མེད་པར་བསྒྲུབ་པར་བྱེད་པ་མིན་ཞེ་ན། འོ་ན་མཐོང་བ་བཀག་ཙམ་གྱིས་མ་དམིགས་པ་གང་ཡིན་པ་དེ་རྟགས་ཁོ་ན་མི་མཐུན་ནམ་ཅི་ཞེས་དྲང་ངོ༌། ། མདོར་ན་མ་དམིགས་ཙམ་དེ་རྟགས་ལྡོག་པའི་སྒྲུབ་བྱེད་ཀྱང་མིན་པར་ཐལ། ཞེས་པའོ། ། གཉིས་པ་འབྲེལ་བ་འདོད་པའི་ལུགས་དགོད་པ་ལ་གསུམ་སྟེ། སྒྲུབ་རྟགས་ཀྱི་ཁྱབ་པ་འབྲེལ་བ་ལ་ལྟོས་པ་དང་འབྲེལ་བ་ཅན་ཀྱི་རྟགས་སྟོན་པའི་སྦྱོར་བའི་དབྱེ་བ་དང༌། དགག་རྟགས་ཀྱི་ཁྱབ་པ་འབྲེལ་བ་ལ་བལྟོས་པར་བསྟན་པའོ། །
དང་པོ་ལ་གཉིས་ཏེ་ལྡོག་པ་ངེས་པ་འབྲེལ་བ་ལ་ལྟོས་པ་དང༌། མི་ལྟོས་ན་ཧ་ཅང་ཐལ་བའོ། ། དང་པོ་ནི་བསྒྲུབ་བྱའི་ཆོས་ཀྱི་ངོ་བོ་ལོག་པ་ཉིད་ཅེས་པ་ཆོས་ཅན། ཆོས་དེའི་ངོ་བོ་ཉིད་དུ་འགྱུར་བའི་རྟགས་བཟློག་པར་འགྱུར་ཏེ། རྟགས་དེ་ཡོད་ཙམ་དང་ཆོས་དེ་འབྲེལ་བའི་ཕྱིར། དཔེར་ན་ཤིང་ལོག་ན་ཤ་བ་ལྡོག་པ་བཞིན་ནོ། ། དེ་ཡང་འབྲེལ་མེད་ཀྱི་རྟགས་སློབ་དཔོན་མི་བཞེད་ཅིང་རིགས་པས་ཀྱང་མི་འཐད་པ་དེའི་ཕྱིར་རོ། ། དེ་བཞིན་དུ་རྒྱུ་ལོག་པས་འབྲས་བུ་ལྡོག་སྟེ། འབྲས་བུ་རྒྱུ་ལ་འཁྲུལ་བ་མེད་པའི་ཕྱིར་རོ། ། གལ་ཏེ་འཁྲུལ་ན་འབྲས་བུ་རྒྱུ་མེད་དུ་འགྱུར་རོ། །
གཉིས་པ་ལ་གཉིས་ལས་ལྡོག་པ་ཧ་ཅང་ཐལ་བ་ནི། འབྲེལ་བ་ཡོད་པ་དེ་ལྟར་མིན་ན་རྟ་མེད་ན་ཕྱུགས་ཀྱང་མེད་པར་ཐལ་ཞེས་པའོ། ། གཉིས་པ་རྗེས་འགྲོ་ལ་ཧ་ཅང་ཐལ་བ་ནི། དེ་བཞིན་ཞེས་པ་ཕྱུགས་ཡོད་ན་རྟའང་ཡོད་པར་ཐལ་ཞེས་པའོ། ། གཉིས་པ་ལ་གསུམ་སྟེ། མིན་མཐུན་དཔེ་དངོས་པོར་གྲུབ་པ་མི་དགོས་པའི་འཐད་པ་དང༌། གང་ཟག་གི་དབང་གིས་སྦྱོར་བའི་དབྱེ་བ་དང༌། འབྲེལ་བའི་དབང་གིས་སྦྱོར་བའི་བསྡུ་བའོ། ། དང་པོ་ནི་གཞི་དངོས་པོར་གྲུབ་པ་མི་འདོད་ཅེས་དྲང་ངོ༌། གང་ལ་ཞེ་ན་ཆོས་མི་མཐུན་པའི་དཔེ་ལའོ། །
རྟགས་གང་ལ་ཞེ་ན་རང་བཞིན་དང་འབྲས་བུའི་རྟགས་གཉིས་པོ་འདི་ལའོ། རང་བཞིན་མ་དམིགས་པ་ལ་དངོས་པོར་གྲུབ་པ་དགོས་ཏེ། ལྡོག་ཁྱབ་མངོན་སུམ་གྱིས་གྲུབ་དགོས་པའི་ཕྱིར་རོ། ། ཅི་སྟེ་ཞེ་ན་རང་བཞིན་དང་རྒྱུ་དེ་དག་མེད་ན་རང་གཞན་ཅན་དང་འབྲས་བུ་དེ་དག་མེད་དོ་ཞེས་ངག་ཏུ་བརྗོད་པ་ལས་ཀྱང་ལྡོག་པ་དེ་རྟོགས་པའི་ཕྱིར་ཏེ་མོ་གཤམ་གྱི་བུུ་ལ་མི་རྟག་པ་མེད་པས་བྱས་པ་མེད་ཅེས་བརྗོད་པས་ཀྱང་ལྡོག་པ་རྟོགས་པ་བཞིན་ནོ། ། དེ་ཉིད་ཀྱང་ལྡོག་པར་སྟོན་པ་ནི་མེད་ན་མི་འབྱུང་བ་སྟོན་པ་ཡིན་པ་དེའི་ཕྱིར་རོ། ། འོ་ན་སྒྲུབ་རྟགས་ལ་མི་མཐུན་དཔེ་དངོས་པོ་གཏན་མི་སྲིད་དམ་ཞེ་ན། ངེས་པར་དེ་ཁྱབ་པར་མི་འདོད་པ་ཡིན་གྱི་འགའ་ཞིག་ལ་ཡོད་དེ་དུ་བས་མེ་སྒྲུབ་པའི་ཚེ་ཆུ་ཀླུང་བཞིན་ནོ། ། གཉིས་པ་ནི་བརྗོད་པ་ལས་རྟོགས་ན་ཇི་ལྟར་བརྗོད་ཅེ་ན། གང་ཟག་གཉིས་ལས་མི་མཁས་པ་ལ་སྟོན་ཚུལ་ནི་སྟོན་ཏེ་ཞེས་དྲང་ངོ༌། གཞི་གང་དུ་ཞེ་ན་དཔེ་ལའོ།
ཆོས་གང་ཇི་ལྟར་ཞེ་ན་རང་བཞིན་གྱི་རྟགས་ལ་བསྒྲུབ་བྱའི་ཆོས་རྟགས་དེའི་ངོ་བོར་སྟོན་ལ། འབྲས་བུའི་རྟགས་ལ་རྒྱུའི་དངོས་པོར་སྟོན་ཏོ། ། གང་ཟག་ནི་འབྲེལ་བ་དེ་དག་མི་ཤེས་པ་ལ་ཚད་མ་གཉིས་ཀྱི་ཡུལ་དུ་སྟོན་ནོ། ། མཁས་པ་ལ་སྟོན་ཚུལ་ནི་འབྲེལ་བ་གཉིས་པོ་ཤེས་ཤིང་ཕྱོགས་ཆོས་མ་ངེས་པའི་མཁས་པ་རྣམས་ལ་གཏན་ཚིག་འབའ་ཞིག་སྟོན་གྱི་ཁྱབ་པ་ནི་མི་སྟོན་ཏེ་དགོས་པ་མེད་པའི་ཕྱིར་རོ། ། གསུམ་པ་ནི་དཔེ་དེ་དག་གི་འབྲེལ་བ་སྟོན་པ་དེ་ཉིད་ཀྱིས་ཕྱིར། དྲན་པ་སྟེ་ངེས་པ་ཡང་དག་པ་སྐྱེ་བར་འགྱུར་ཞེས་དྲང་ངོ༌། གང་ལ་ཞེ་ན་གཅིག་ཤོས་ཏེ་མ་བརྗོད་པ་ལ་ཡང་ངོ༌། རྒྱུ་གང་ལས་ཞེ་ན་ཆོས་མཐུན་པ་དང་མི་མཐུན་པ་གཉིས་ལས་གང་རུང་གཅིག་སྨྲ་བ་ལས་སོ། ། ཅིས་ཞེ་ན་དོན་དེས་འབྲེལ་བ་གཅིག་ལ་བརྟེན་པའི་ཤུགས་ཀྱིས་གོ་བས་སོ། ། ཐམས་ཅད་ཀྱིས་གོ་འམ་ཞེ་ན་འབྲེལ་བ་ཤེས་ན་ཞེས་པས་མི་ཤེས་ན་མི་གོ་བར་བསྟན་ཏོ། །
གསུམ་པ་དགག་རྟགས་ཀྱི་ཁྱབ་པར་འབྲེལ་བ་ལ་ལྟོས་པ་ལ་གསུམ་སྟེ། དགག་རྟགས་འབྲེལ་བ་ལ་ལྟོས་པ་དངོས་དང༌། རིགས་བསྡུ་བ་དང༌། སྦྱོར་བའི་དབྱེ་བའོ། དང་པོ་འབྲེལ་བ་གཉིས་ཡོད་པ་དེའི་ཕྱིར་རྒྱུ་དང་ཞེས་པའོ། ། གཉིས་པ་ནི་དེ་ལྟ་ཞེས་པ་རྐང་པ་གཅིག་གོ ། གསུམ་པ་ནི་འདི་གསུམ་དུ་བཤད་ཀྱང་རྣམ་པ་དུ་མར་དབྱེར་ཡོད་དེ་འབྱེད་བའི་རྒྱུ་མཚན་ནི་སྦྱོར་བའི་སྒོ་ནས་སོ། ། ཇི་ལྟར་སྦྱར་ན་མ་རྟོགས་རྟོགས་དབྱེ་ཞེས་པ་མ་རྟོགས་པ་ནི་མ་དམིགས་པའོ། ། རྟོགས་པ་ནི་དམིགས་པའོ། དབྱེ་བ་ནི་དེ་དག་གི་དབྱེ་བའི་སྒོ་ནས་སོ། །
དབྱེ་བ་དེ་དག་གང་ཞེ་ན། དེ་དང་ཞེས་པ་བཤད་མ་ཐག་པ་གསུམ་སྟེ་མ་རྟོགས་པའི་དབྱེ་བའོ། ། དེ་དག་དང་འགལ་བ་ནི། རང་བཞིན་དང་རྒྱུ་དང༌། ཁྱབ་བྱེད་དང་འགལ་བ་དེ་གསུམ་མོ། སོགས་པ་ནི་རང་བཞིན་དང་འགལ་བའི་འབྲས་བུ་དང༌། རྒྱུ་དང་འགལ་བའི་འབྲས་བུ་གཉིས་ཏེ་དེ་དག་ནི་རྟོགས་པའི་དབྱེ་བའོ། དེ་ལྟར་ན་བརྒྱད་དོ། གསུམ་པ་འབྲེལ་པའི་ངེས་ཚུལ་བསྡུས་ཏེ་བསྟན་པ་ལ་སྤྱིར་བསྟན་པ་དང༌། སོ་སོར་བསྟན་པ་གཉིས་སོ།
དང་པོ་ནི་རྒྱུ་དང་བཅས་པ་སྟེ་རྒྱུ་དང་འབྲས་བུའི་དངོས་པོ་དེ་ལས་འབྱུང་བར་ངེས་པར་བྱེད་པ་དང༌།

རང་བཞིན་དང་རང་བཞིན་ཅན་བདག་གཅིག་ཏུ་ངེས་པར་བྱེད་པའི་ཚད་མ་གཉིས་ལས། རང་བཞིན་དང་རྒྱུ་དེ་དག་མེད་ན་རང་བཞིན་ཅན་དང་འབྲས་བུ་མི་འབྱུང་བར་ངེས་དགོས་པ་ཡིན་ནོ། ། འགའ་ཞིག་ཏུ་གཅིག་མེད་པར་གཅིག་མཐོང་བ་ཙམ་དང་གཅིག་ཡོད་པར་གཅིག་མཐོང་བ་ཙམ་ལས་མེད་ན་མི་འབྱུང་བ་ངེས་པ་མེད་ཏེ་ཧ་ཅང་ཐལ་བའི་ཕྱིར་རོ། ། གཉིས་པ་ལ་གཉིས་ཏེ། དེ་བྱུང་དང་བདག་གཅིག་པའི་འབྲེལ་བ་ངེས་བྱེད་དོ། དང་པོ་ནི་གཞན་དུ་སྟེ་དོན་གཞན་དེ་ལས་བྱུང་བའི་འབྲེལ་བ་ཡོད་པ་མ་ཡིན་ན། རྟགས་སུ་འདོད་པའི་དོན་གཞན་ནི་བསྒྲུབ་བྱར་འདོད་པའི་དོན་གཞན་དང་གཞི་གཅིག་ཏུ་ངེས་པ་སྟེ་མི་འབྲལ་བ་ཡོད་པའི་ངེས་པར་བྱེད་པའི་ཚད་མ་གང་ཡིན་ཏེ་མེད་ཅེས་པའོ། ། གཉིས་པ་ལ་གསུམ་སྟེ་རང་ཉིད་ཡོད་ཙམ་དང་མ་འབྲེལ་ན་དེས་དེ་ལ་མ་ཁྱབ་པར་ཐལ་བ་དང༌། དེ་ལས་དེ་དོན་གཞན་དུ་ཐལ་བ་དང༌། དེ་འདོད་ན་བརྟག་ལ་དགག་པའོ། དང་པོ་ནི་འཇིག་པ་དེ་ཡོད་པའི་རྒྱུ་ལས་དོན་གཞན་དུ་གྱུར་བ་ཐོ་བ་ལ་སོགས་པའི་རྒྱུ་མཚན་ཅན་ཏེ་ཐོ་བའི་འབྲས་བུའི་ཆོས་ཡིན་ན།
ངེས་པར་ཡོད་པའི་ངེས་པ་གང་ཞེས་པ་འདིར་ཡང་དྲང་ངོ༌། ། མདོར་ན་ཡོད་པ་ལ་འཇིག་པས་མ་ཁྱབ་པར་འགྱུར་ཏེ་ཕྱིས་རྒྱུ་གཞན་ལས་སྐྱེས་པའི་ཕྱིར། གོས་སྔར་ཡོད་ལ་ཚོས་ཕྱིས་འབྱུང་གིས་མ་ཁྱབ་པ་བཞིན་ཞེས་པའི་དོན་ཏོ། ། གཉིས་པ་ནི་ཆོས་དོན་ཞེས་སྦྱར་བ་མི་རྟག་པ་སྟེ་ཆོས་ཅན་ནོ། ། ཡོད་པ་ལས་དོན་གཞན་ཉིད་དུ་འགྱུར་ཏེ་དོན་གཞན་གྱི་རྒྱུ་མཚན་ཅན་ཏེ་འབྲས་བུ་ཡིན་པའི་ཕྱིར་དང༌། ཆོས་འགལ་བ་གྲུབ་པའི་ཕྱིར་རོ། ། རྒྱུ་ཐ་དད་ཅིང་ཆོས་འགལ་བ་གྲུབ་ཀྱང་ཐ་དད་མེད་ན་འགལ་ཡང་གང་ལས་ཀྱང་ཐ་དད་མེད་པར་འགྱུར་རོ། ། ཐམས་ཅད་གཙོ་བོ་གཅིག་གི་བདག་ཉིད་ཡིན་པའི་ཕྱིར་ཐ་དད་མེད་པར་ཐལ་བ་འདོད་དོ་ཞེ་ན། འོ་ན་ས་བོན་ལ་སོགས་པ་ཐམས་ཅད་ལས་འབྲས་བུ་ཐམས་ཅད་སྐྱེ་བར་ཐལ་བ་དང་ཐམས་ཅད་དུས་གཅིག་ཏུ་སྐྱེ་འཇིག་བྱེད་པར་ཡང་འགྱུར་ རོ། ། འོ་ན་ཁྱེད་འཇིག་པ་རྒྱུ་གཞན་ལ་མི་ལྟོས་པར་འདོད་ཀྱང་འཇིག་པ་དོན་གཞན་དུ་འགྱུར་ཏེ།
དངོས་པོ་ཡོད་པ་དང་འཇིག་པ་བྱེད་པ་ཡང་འགལ་བའི་ཕྱིར་ཞེ་ན། མི་འགའ་ཏེ་དངོས་པོ་དེ་ཉིད་སྐད་ཅིག་གཉིས་པར་མི་སྡོད་པའི་ཕྱིར་ རོ། ། འོ་ན་དངོས་པོ་མངོན་སུམ་གྱིས་གྲུབ་པ་བཞིན་སྐད་ཅིག་ཀྱང་དེས་འགྲུབ་པར་འགྱུར་ལ། འདོད་ན་རྟགས་ལ་མི་ལྟོས་པར་འགྱུར་རོ་ཞེ་ན། མ་ཡིན་ཏེ་ཡིད་འཁྲུལ་བའི་ཕྱིར་རྒྱུའི་ནུས་པ་བཞིན་ནོ། ། དེ་འཁྲུལ་བའི་རྒྱུ་གང་ཡིན་ཞེ་ན། ཁ་ཅིག་བློ་ཞན་པ་དང་ཡོད་པ་བར་མ་ཆད་པ་དང་འདྲ་བ་གཞན་འབྱུང་བ་སྟེ་གསུམ་ཡིན་ཅེས་ཟེར་བ་ནི་རྒྱུ་དང་པོ་གཉིས་ལ་བརྟག་ན་མི་འཐད་དོ། དེ་ནི་རྒྱུ་གཉིས་ཡིན་ཏེ་ཡོད་པར་དམིགས་པ་ཞེས་པ་ནི་འཁྲུལ་བའི་རྒྱུ་ནང་གི་བདག་ཉིད་མུ་སྟེགས་ལ་ཡོད་པ་ཡིན་ཏེ། རྟག་ཏུ་དེ་ལྟར་ཡོད་པར་དོགས་པས་བསླུས་པ་ཞེས་བཤད་པའི་ཕྱིར་རོ། ། བློ་ཞན་པའང་དེའི་སྒྲུབ་བྱེད་དོ། །
འདྲ་བ་གཞན་འབྱུང་ནི་ཐམས་ཅད་ཀྱི་འཁྲུལ་བའི་རྒྱུ་ཕྱི་ན་ཡོད་པ་ཡིན་ནོ། ། གསུམ་པ་ནི་དེ་འདོད་ན་འཇིག་པ་དེ་ཡོད་པའི་རྒྱུ་དང་འབྲས་བུ་གང་ཡིན་བརྟག་གྲང། ། རེ་ཤིག་འཇིག་པ་དེ་ཡོད་པའི་རྒྱུ་ཉིད་མིན་ཏེ་གྲུབ་ཟིན་པའི་ཕྱིས་འབྱུང་བའི་ཕྱིར་རོ། ། གལ་ཏེ་དེ་འབྲས་བུ་ཡིན་ཞེ་ན་འོ་ན་འཇིག་པའི་སྒྲུབ་བྱེད་ཡོད་པ་ཆོས་ཅན་ག་ལ་ངེས་ཞེས་པ་མ་ངེས་པའི་རྟགས་སུ་འགྱུར་ཏེ་རྒྱུ་ལ་འབྲས་བུས་མ་ཁྱབ་པའི་ཕྱིར་རོ། ། གཉིས་པ་རྟགས་སོ་སོའི་འབྲེལ་བ་ངེས་བྱེད་ལ་གཉིས་ཏེ། སྒྲུབ་རྟགས་དང༌། དགག་རྟགས་ཀྱི་འབྲེལ་བ་ངེས་བྱེད་དོ། ། དང་པོ་ལ་གསུམ་སྟེ། འབྲས་བུ་དང༌། རང་བཞིན་རྟགས་ཀྱིས་འབྲེལ་བ་སྒྲུབ་པ་དང༌།
དེ་དག་གི་དོན་བསྡུ་བའོ།། དང་པོ་ལ་གསུམ་སྟེ། འབྲེལ་བ་ངེས་བྱེད་ཀྱི་ཚད་མ་དང༌། ཚད་མ་དེ་མི་འཁྲུལ་བར་སྒྲུབ་པ་དང༌། དོན་བསྡུས་ཏེ་བསྟན་པའོ། ། དང་པོ་ནི་གལ་ཏེ་དུ་བ་མེ་ལ་མི་འཁྲུལ་བ་ཉིད་དུ་མི་རྟོགས་པར་འགྱུར་ཏེ། མཐོང་མ་མཐོང་ཙམ་ནི་ཚད་མ་མིན་ལ་ངེས་བྱེད་གཞན་ནི་མེད་པའི་ཕྱིར་རོ་ཞེ་ན། མིན་ཏེ་དུ་བ་ཆོས་ཅན་མེ་ལ་མི་འཁྲུལ་ཏེ། མེའི་འབྲས་བུ་ཡིན་པའི་ཕྱིར་རོ། ། དེ་ཡང་འབྲས་བུ་སྤྱིའི་ཆོས་ཉིད་ཀྱི་རྗེས་སུ་འཇུག་པའི་ཕྱིར་རོ། །
འདི་ལྟར་འབྲས་བུའི་ཆོས་ཉིད་དོན་གཞན་སྔ་མའི་རྗེས་སུ་འགྲོ་ལྡོག་བྱེད་པ་ཡིན་ལ་དེ་ནི་མ་དམིགས་པ་སྔོན་དུ་འགྲོ་བའི་མངོན་སུམ་གཉིས་ཡིན་ཏེ་ཚད་མ་ཁྱད་པར་ཅན་གསུམ་གྱིས་ངེས་པར་བྱེད་དོ། ། དེ་ལ་དང་པོ་མེ་དུ་གཉིས་ཀ་སྣང་རུང་གི་གཞི་ལ་དེ་དག་མ་དམིགས་པ་དགོས་ཏེ་དེས་དུ་བ་མེའི་སྔ་རོལ་ན་ཡོད་པ་དང༌། གཞན་ནས་འོང་བ་དང་རྒྱུ་གཞན་ལས་སྐྱེས་པ་དང་གསུམ་འགོག་པའི་ཕྱིར་རོ། ། དེའི་རྗེས་ལ་མེ་དམིགས་པ་དང་དེའི་རྗེས་ལ་དུ་བ་མེ་ལས་བྱུང་བར་དམིགས་པས་དུ་བ་གཏན་མ་སྐྱེས་པ་དང༌། མེ་ལས་མ་སྐྱེས་པའི་དོགས་པ་ཆོད་དོ། གལ་ཏེ་སྣང་རུང་གི་གཞི་ལ་རྟ་བོང་གཉིས་ཀ་མ་དམིགས་པ་ལས་རྟ་དམིགས་ཏེ་དེ་ནས་བོང་བུ་དམིགས་པས་དེ་དག་རྒྱུ་འབྲས་སུ་འགྱུར་རོ་ཞེ་ན། མ་ཡིན་ཏེ་ཡུལ་གཞན་ནས་འོང་བ་ལ་སོགས་པའི་དོགས་པ་སྔ་མ་ཁེགས་པའི་ཕྱིར་རོ། གལ་ཏེ་ཁེགས་ན་དེ་ལྟར་འགྱུར་ཡང་དེ་ནི་མི་སྲིད་དོ། གལ་ཏེ་འགའ་ཞིག་ཏུ་དུ་བ་མེ་ལས་སྐྱེས་པ་ལན་གཅིག་ཙམ་མཐོང་བས་དེའི་རིགས་ཅན་ཐམས་ཅད་རྒྱུ་འབྲས་སུ་ཇི་ལྟར་འགྲུབ་ཅེ་ན་འགྲུབ་སྟེ་དུ་བ་རང་གི་རྒྱུ་མ་ཡིན་པ་ལས་ལན་གཅིག་ཀྱང་སྐྱེ་བ་མི་སྲིད་པའི་ཕྱིར་རོ། ། སྲིད་ན་དུ་བ་ཆུ་ལས་ཀྱང་ལན་ཅིག་ཙམ་སྐྱེ་བར་འགྱུར་རོ། །
གཉིས་པ་ལ་གསུམ་ལས་དང་པོ་ཐལ་བ་དགོད་པ་ནི། དུ་བ་ཆོས་ཅན་མེའི་འབྲས་བུ་མིན་པར་འགྱུར་ཏེ་མེ་དེ་མེད་པར་ཡང་དུ་བ་དེ་ཡོད་པའི་ཕྱིར་ རོ། ། འདོད་ན་དུ་བ་རྒྱུ་ལྡན་ལས་འདས་ནས་རྒྱུ་མེད་དུ་འགྱུར་རོ། ། གལ་ཏེ་བརྒྱ་བྱིན་གྱི་སྤྱི་བོ་ལས་དུ་བ་སྐྱེའོ་ཞེ་ན། དེ་དང་དེ་ཡང་ལྡོག་པ་མེད་པས་དེའི་འབྲས་བུར་ཡང་མི་རུང་ལ་དེས་ན་དུ་བ་རྒྱུ་མེད་དུ་འགྱུར་རོ། ། གལ་ཏེ་མེའི་དུ་བ་མེ་མིན་ལས་མི་སྐྱེ་ཡང་དེ་དང་རིགས་འདྲ་བར་སྐྱེའོ་ཞེ་ན། འོ་ན་མེ་དེ་དང་མེ་མིན་གཉིས་ཀྱང་ནུས་པ་འདྲ་བར་འགྱུར་རོ། ། མ་ངེས་ན་འབྲས་བུའི་གཅིག་དང་ཐ་དད་རྒྱུའི་རིགས་གཅིག་དང་ཐ་དད་ཀྱི་རྗེས་སུ་མི་བྱེད་པར་འགྱུར་རོ། ། དེ་ཡང་འདོད་ན་དངོས་པོ་ཐམས་ཅད་ཀྱི་སྣ་ཚོགས་རྒྱུ་མེད་དུ་འགྱུར་རོ། ། གལ་ཏེ་དུ་བ་མེ་དང་མེ་མིན་གཉིས་ཀ་ལས་སྐྱེ་བས་མེ་སྒྲུབ་མི་ནུས་ཀྱང་དེ་རྒྱུ་མེད་དུ་མི་འགྱུར་རོ་ཞེ་ན།
དེ་ལྟར་ན་ཐམས་ཅད་ལས་ཐམས་ཅད་སྐྱེ་བའི་སྐྱོན་དུ་འགྱུར་རོ། ། གཉིས་པ་དེ་ལ་བསལ་བ་དགོད་པ་ནི། དུ་བ་ཆོས་ཅན་རྟག་ཏུ་སྟེ་རྒྱུ་ཚང་བ་དང་མ་ཚང་བའི་ཡུལ་དུས་ཐམས་ཅད་དུ་ཡོད་པའམ་ཡང་ན་མེད་པར་འགྱུར་ཏེ། རྒྱུ་མེད་ནི་གཞན་འགའ་ལ་ལྟོས་པ་མེད་པའི་ཕྱིར་རོ། ། དེའི་ལྡོག་ཁྱབ་ནི་དུ་བ་ལ་སོགས་པའི་དངོས་པོ་རྣམས་ཡུལ་དུས་རེས་འགའ་ཞིག་ཏུ་འབྱུང་བ་ནི་ཡུལ་དུས་དེའི་རྒྱུ་ལ་ལྟོས་པ་ལས་ཡིན་ནོ། ། གསུམ་པ་དེ་དག་གི་དོན་བསྡུ་བ་ནི་གལ་ཏེ། ཞེས་པ་སྟེ་བརྒྱ་བྱིན་གྱི་སྤྱི་བོ་མེའི་འབྲས་བུར་གྱུར་བའི་དུ་བ་བསྐྱེད་ནུས་ཀྱི་རང་བཞིན་ཡིན་ན་དེ་ཉིད་མེར་འགྱུར་བ་མ་ཡིན་ན་དེ་ལས་དུ་བ་མི་འབྱུང་བར་ཐལ་ཞེས་པ་ནི་གལ་ཏེ་བརྒྱ་བྱིན་ཞེས་པའི་ཤོ་ལོ་ཀ་གཅིག་གོ ། དེ་དག་གི་ཁྱབ་པ་ནི་དུ་བའི་རྒྱུའི་རང་བཞིན་དུ་གྱུར་བའི་མེ་ནི་དུ་བ་དེ་བསྐྱེད་པའི་ནུས་པ་ཡོད་པས་བྱེ་བྲག་སྟེ་མེ་མིན་ལས་ཁྱད་པར་དུ་བྱས་ཞེས་པའོ། ། དེས་ན་དུ་བ་རྒྱུ་མེད་དུ་ཐལ་ཏེ། དུ་བ་བསྐྱེད་པའི་ནུས་པ་མེད་པ་ལས་བྱུང་བའི་ཕྱིར་ཞེས་པ་ནི་དུ་བ་དུ་བའི་ཞེས་པའོ། །
འོ་ན་མིག་ཤེས་ཀྱང་རྒྱུ་མེད་དུ་འགྱུར་ཏེ་མིག་ལས་གཞན་པའི་གཟུགས་ལ་སོགས་པ་ལས་ཀྱང་སྐྱེ་བའི་ཕྱིར་རོ་ཞེ་ན་མི་འདྲ་སྟེ། དུ་བ་ནི་མེ་ཁྱད་པར་ཅན་ཁོ་ནའི་འབྲས་བུ་ཡིན་པས་དེ་གཞན་ལས་སྐྱེ་ན་རྒྱུ་མེད་དུ་འགྱུར་ལ། མིག་ཤེས་ནི་མིག་ཁོ་ནའི་འབྲས་བུ་མིན་ཏེ་གཟུགས་ལ་སོགས་པའི་ཚོགས་པ་ལས་སྐྱེ་བའི་ཕྱིར་རོ། ། དེས་ན་མིག་ལ་སོགས་པའི་ཚོགས་པ་ལས་སྐྱེ་བར་མཐོང་བཞིན་དུ་ཚོགས་པ་གཞན་ལས་ཀྱང་སྐྱེ་ན་རྒྱུ་མེད་དུ་འགྱུར་བ་ལས་དེ་ནི་མི་སྲིད་དོ། ། དེས་ན་འབྲས་བུས་དཔག་པར་བྱ་བའི་རྒྱུའང་ཚོགས་པ་ཉིད་ཡིན་ནོ། ། འོ་ན་མེ་དང་བུད་ཤིང་གི་ཚོགས་པ་ལས་སྐྱེས་པའི་དུ་བ་དང་པོ་ནི་སྐད་ཅིག་ལས་མེད་པས་རྟགས་སུ་མི་རུང་ལ། དུ་བའི་རྒྱུ་ནི་དུ་བ་སྔ་མ་ལས་སྐྱེས་པའི་ཕྱིར་རྟགས་མི་སྲིད་པར་འགྱུར་ཞེ་ན། མ་ཡིན་ཏེ་དུ་བ་ཁྱད་པར་ཅན་གྱི་རྒྱུན་ནི་མེ་ཁྱད་པར་ཅན་གྱི་རྒྱུན་གྱི་འབྲས་བུ་ཡིན་པས་དེས་དེ་རྗེས་སུ་དཔོག་པའོ། ། དེས་རྟགས་སུ་རུང་བའི་དུ་བའི་རྒྱུན་ཁྱད་པར་ཅན་དང༌། ། རྟགས་སུ་མི་རུང་བའི་དུ་བའི་རྒྱུན་མི་འདྲ་བར་ཀུན་ལ་གསལ་ལོ། །
འདིས་ནི་དུ་བས་དུས་གསུམ་གྱི་མེ་གང་སྒྲུབ་ཅེས་པའི་སྐྱོན་ལས་ཀྱང་གྲོལ་ལོ། ། གསུམ་པ་དོན་བསྡུས་ཏེ་བསྟན་པ་ནི་རྗེས་སུ་འགྲོ་དང་ཞེས་པ་སྟེ། རྗེས་ འགྲོ་ནི་རྒྱུའི་ཚོགས་པ་ཚང་བ་ཡོད་ན་འབྲས་བུ་ཡོད་པའོ། ། ལྡོག་པ་ནི་རྒྱུ་དེ་མེད་ན་འབྲས་བུ་མེད་པའོ། ། ལས་ཞེས་པ་དེ་གཉིས་ལས་རྒྱུ་འབྲས་ཀྱི་ཐ་སྙད་སྒྲུབ་ཅེས་པའོ། ། དེས་ན་དུ་བ་ཆོས་ཅན་མེ་དང་རིགས་མི་མཐུན་པ་མེ་མིན་ལས་མི་འབྱུང་སྟེ་དུ་བ་དེའི་རང་བཞིན་མེ་དེའི་རྒྱུ་ཅན་ཏེ་འབྲས་བུ་ཡིན་པ་དེའི་ཕྱིར་རོ། ། ཅིས་ཞེ་ན་དུ་བ་གང་ཞིག་མེ་གང་ཡོད་མེད་ཀྱི་རྗེས་སུ་འགྲོ་བར་ཚད་མ་གསུམ་གྱིས་མཐོང་བའི་ཕྱིར་རོ། ། གཉིས་པ་རང་བཞིན་གྱི་རྟགས་ལ་བཞི་སྟེ། ཐ་དད་མེད་པའི་རྟགས་ཀྱི་འབྲེལ་བ་སྒྲུབ་པ་དང༌། དེ་ལ་དམ་བཅའ་བའི་ཕྱོགས་གཅིག་རྟགས་སུ་ཐལ་བ་སྤང་བ་དང༌།
སྦྱོར་བའི་དབྱེ་བ་དཔེར་བརྗོད་པ་དང༌། བྱས་ཡོད་ལ་འཇིག་པས་ཁྱབ་པ་བསྒྲུབ་པའོ། ། དང་པོ་ནི་རང་བཞིན་ཅེས་པ་སྟེ། རང་བཞིན་གྱི་རྟགས་ལ་ཡང་མེད་ན་མི་འབྱུང་བའི་འབྲེལ་བ་ཡོད་དེ་བྱས་པ་ཡོད་ཙམ་དང་མི་རྟག་པ་འབྲེལ་བའི་ཕྱིར་རོ། ། དེས་ན་མི་རྟག་པ་དེ་མེད་ན་བྱས་པའམ་ཡོད་པའི་བདག་ཉིད་ཀྱང་མེད་པར་འགྱུར་ཏེ་དེ་དག་ཐ་དད་མེད་པའི་ཕྱིར་རོ། ། འདི་ནི་རང་བཞིན་ཡོད་ཙམ་དང་ཞེས་པའི་སྐབས་སུ་བསྟན་ཟིན་ཡང་གཞན་གྱི་རྩོད་པ་སྤངས་ནས། རང་གི་གཞན་སེལ་སྒྲུབ་པའི་ཕྱིར་འདིར་བསྟན་ཏོ། ། གཉིས་པ་ལ་གཉིས་ཏེ། དམ་བཅའ་རྟགས་སུ་མི་འགྱུར་བའི་ཚུལ་མདོར་བསྟན་པ་དང༌། རྒྱས་པར་བཤད་པའོ། །
དང་པོ་ལ་གསུམ་སྟེ། དངོས་པོ་ཐམས་ཅད་ལྡོག་པ་དང་ལྡན་པར་བསྟན་པ་དང༌། དེ་ལ་བརྟེན་ནས་སྒྲུབ་བྱ་སྒྲུབ་བྱེད་དུ་དབྱེ་བ་དང༌། དེས་ན་སྒྲ་རྟོག་ཡུལ་ཐ་དད་དུ་བསྟན་པའོ། ། དང་པོ་ནི་དངོས་ཀུན་ཞེས་པ་ཤ་བ་སོགས་པ་སྟེ་ཆོས་ཅན་ནོ། ། རིགས་མཐུན་པའི་དངོས་པོ་གཞན་ཞེས་པ་མི་མཐུན་པའི་དངོས་པོ་དེ་དག་ལས་ལྡོག་པ་ལ་བརྟེན་པ་ཅན་ཞེས་པ་ནི་དངོས་པོ་ཐམས་ཅད་ལྡོག་པ་དང་ལྡན་པ་དང་ལྡན་ཞེས་པའི་དོན་ཏེ་དེ་དག་བསྒྲུབ་བྱའོ། གང་ཕྱིར་ནི་རྟགས་འདྲི་བའོ། དངོས་པོ་ཐམས་ཅད་རང་བཞིན་གྱིས་རང་རང་གི་ངོ་བོ་གཞན་དར་མ་འདྲེས་པར་གནས་པའི་ཕྱིར་རོ། ཁ་ཅིག་ན་རེ་རྟགས་འདི་མ་གྲུབ་སྟེ་དངོས་པོ་ཐམས་ཅད་སྤྱི་དང་ལྡན་པའི་ཕྱིར་རོ། དེ་ཡང་གྲངས་ཅན་ནི་སྤྱི་དང་བྱེ་བྲག་གཅིག་ཏུ་འདོད་ལ་རིག་པ་ཅན་ཐ་དད་དུ་འདོད་ཀྱང་སྤྱིའི་སྒོ་ནས་གཅིག་ཏུ་འདྲེས་ཞེས་ཟེར་ཏེ་འདི་དག་དགག་པ་འགྲེལ་པར་ཤེས་པར་བྱའོ། །
གཉིས་པ་ནི། ཐམས་ཅད་མ་འདྲེས་པ་དེའི་ཕྱིར་རྟག་པ་དང་མ་བྱས་པ་ལ་སོགས་པ་གང་དང་གང་ལས་བུམ་པ་ལ་སོགས་པའི་དོན་དེ་ལྡོག་གོ ། དེའི་རྒྱུུ་ཅན་གྱི་རིགས་དབྱེ་ཞེས་པ་ནི་ལྡོག་པ་དེ་རྒྱུ་མཚན་དུ་བྱས་ནས་སྒྲ་རྟོག་གིས་དངོས་པོ་གཅིག་ལ་བྱས་པ་དང་མི་རྟག་པ་ལ་སོགས་པའི་རིགས་དུ་མར་འབྱེད་པའོ། ། དེ་ལ་བརྟེན་ནས་དབྱེ་བ་དེའི་ཁྱད་པར་ཏེ་བྱེ་བྲག་བྱས་པ་དང་མི་རྟག་པ་ལ་སོགས་པས། རྟོག་འགྱུར་བ་ཞེས་པ་རྟོགས་བྱ་རྟོགས་བྱེད་ཐ་དད་ཀྱི་ཐ་སྙད་མཁས་པ་རྣམས་ཀྱིས་བྱེད་དོ། ། ¿གསུམ་པ་ནི། འཇིག་པ་དང་རྒྱུས་བསྐྱེད་པ་ལ་སོགས་པ་ཆོས་ཅན། རྟགས་དང་རྟགས་ཅན་ཐ་དད་དུ་རྣམ་པར་གནས་ཏེ། བུམ་པ་ལ་ཡོད་པའི་ཁྱད་པར་འཇིག་པ་གང་ཞིག་མིང་གི་ཆོས་མི་རྟག་པ་གང་གིས་གོ་བར་འགྱུར་བའི་འཇིག་པ་དེ་མིང་དེ་ལས་གཞན་པའི་བྱས་པའི་སྒྲས་གོ་བར་ནུས་པ་མ་ཡིན་པ་དེས་ན་སྟེ་དེའྀ་ཕྱིར་རོ། ། དེ་ཉིད་ཀྱང་ལྡོག་པ་ཐ་དད་པ་དེའི་ཕྱིར་རོ། །
དེས་ན་དམ་བཅས་པའི་ཕྱཽགས་གཅིག་རྟགས་སུ་མི་འགྱུར་རོ། ། རྒྱས་བཤད་ལ་གཉིས་ཏེ། ཡོད་པ་དང་མེད་པའི་སྒྲ་རྟོག་སེལ་བ་ལ་འཇུག་པར་སྒྲུབ་པའོ། དང་པོ་ལ་གསུམ་སྟེ། སྒྲ་རྟོག་སྒྲུབ་པ་ལ་འཇུག་པ་དགག་པ་དང༌། སེལ་བ་ལ་འཇུག་པར་སྒྲུབ་པ་དང༌། དེ་ལ་རྩོད་པ་སྤང་བའོ། ། དང་པོ་ལ་གཉིས་ཏེ། དགག་པ་དངོས་དང༌། དེ་ལ་རྩོད་པ་སྤང་བའོ།
དང་པོ་ལ་གསུམ་སྟེ། སྤྱིར་སྒྲ་རྟོག་ཙམ་དང༌། བྱེ་བྲག་རྗེས་དཔག་དང༌། རྗེས་སུ་སྐྱེས་པའི་ངེས་ཤེས་སྒྲུབས་པ་འཇུག་པ་དགག་པའོ། དང་པོ་སྒྲ་རྟོག་སྒྲུབ་པ་ལ་འཇུག་ན་དགག་སྒྲུབ་རིམ་གྱིས་བརྟག་པ་མི་འཐད་ཅེས་སྟོན་པ་ལ་གསུམ་ལས་དང་པོ་ཐལ་བ་དགོད་པ་ནི། དོན་གྱི་ཞེས་པ་བུམ་པ་ལ་སོགས་པའོ། ། རང་གི་ངོ་བོ་ནི་དེའི་བྱས་པ་དང་འཇིག་པ་ལ་སོགས་པའོ། ། གཅིག་ཅེས་པ་ནི་གྲུབ་པ་དེ་གཅིག་པ་སྟེ་ཆ་ཤས་མེད་པའོ། ། དེ་ལྟ་བུའི་བདག་ཉིད་དེ་ཆོས་ཅན་འཛིན་པའི་རང་ངེས་ཀྱི་མངོན་སུམ་གྱིས་གྲུབ་པའི་ཕྱིར་བུམ་པ་འདི་ལ་ཆོས་ཅན་རྗེས་དཔག་ཚད་མ་རྣམས་ཀྱིས་བརྟག་པར་བྱ་བ་སྔར་མངོན་སུམ་གྱིས་མ་མཐོང་བའི་ཆ་མཐོང་བ་ལས་གཞན་དུ་གྱུར་པ་ཅི་ཡང་མེད་པར་ཐལ་ཞེས་པའོ། ། དོན་འདི་ཡིན་ཏེ་སྒྲ་རྟོག་སྒྲུབ་པ་ལ་འཇུག་ན་མངོན་སུམ་དང་ཡུལ་གཅིག་ཏུ་འགྱུར་རོ། །
དེ་ལྟར་ན་སྒྲ་མི་རྟག་པར་སྒྲུབ་པའི་ཚེ་ཆོས་ཅན་མངོན་སུམ་གྱིས་མ་གྲུབ་ན་རྟགས་མ་གྲུབ་པར་འགྱུར་ལ་གྲུབ་ན་ཆོས་ཅན་སྒྲ་འདི་ལ་མི་རྟག་པ་ལ་སོགས་པ་འཇལ་བའི་ཚད་མ་གཞན་མི་འཇུག་པར་འགྱུར་ཏེ། ཐམས་ཅད་རང་ངེས་ཀྱིས་མངོན་སུམ་གྱི་གྲུབ་པའི་ཕྱིར་རོ། ། གཉིས་པ་རང་ལ་མཚུངས་པ་སྤང་བ་ནི་གཟུགས་ཞེས་པ་སྟེ་སྦྱོར་ཞེས་དྲང་ངོ༌། སྦྱོར་བ་ནི་སྒྲོ་འདོགས་པའོ། ། གང་ཞེ་ན་སྒྲའི་ཡོན་ཏན་མི་རྟག་པ་ལས་གཞན་རྟག་པའོ། རྒྱུ་ཅིས་ཤེ་ན་རྟོག་པ་འཁྲུལ་བའི་རྒྱུ་མཚན་འདྲ་བ་གཞན་འབྱུང་བ་ལ་སོགས་པ་རྣམས་ཀྱིས་སོ། ། དེའི་དཔེ་གང་ཞེ་ན་ཉ་ཕྱིས་ལ་དངུལ་གྱི་རྣམ་པར་སྒྲོ་འདོགས་པ་ལྟ་བུའོ། ། དེ་ཉིད་ཅིས་ཞེ་ན་གཟུགས་ཆོས་ཞེས་པ་སྔར་དེ་གཉིས་ཀྱི་དབྱིབས་དང་ཁ་དོགས་མཐུན་པ་མཐོང་ནས་རྟོག་པས་འདྲ་བར་བཟུང་བ་ལས་སོ། ཁ་ཅིག་ན་རེ། ཉ་ཕྱིས་ལ་དངུལ་དུ་འཁྲུལ་བ་ནི་ཉ་ཕྱིས་ཀྱི་གུཟུགས་ཁྱད་པར་ཅན་མཐོང་བས་དེར་འཁྲུལ་བ་མིན་གྱི་དངུལ་ལ་ཡོད་པའི་གཟུགས་ཀྱི་སྤྱི་ཉ་ཕྱིས་ལ་མཐོང་བས་འཁྲུལ་ཞེས་ཟེར་རོ། །
དེ་ལྟར་ན་ཉ་ཕྱིས་དེ་དངུལ་དང་འདྲ་བ་ཁོ་ནར་ཡོད་ན་དེ་གཉིས་ཐ་དད་མེད་པར་འགྱུར་ལ། མི་འདྲ་བ་ཁོ་ནར་ཡོད་ན་དེ་གཉིས་ལ་སྤྱི་གཅིག་མེད་པར་འགྱུར་རོ། ། འདྲ་མི་འདྲ་གཉིས་ཀ་ཡོད་ན་དེ་གཅིག་ཏུ་མི་རུང་བ་དང་ཐ་དད་དུ་སྣང་བར་འགྱུར་རོ། ། མི་བྱེད་ན་ཞེས་པ་ནི་སྒྲོ་མི་འདོགས་ན་ངེད་ལ་ཡང་མཚུངས་ཞེས་པའོ། འདིར་སྒྲོ་འདོགས་པའི་ཕྱིར་མི་མཚུངས་ཏེ་སྒྲོ་འདོགས་ཀྱི་གྲངས་དང་མཉམ་པའི་སྒྲ་རྟོག་འཇུག་པའི་ཕྱིར་རོ། ། གསུམ་པ་མཇུག་བསྡུ་བ་ནི། དོན་ཐ་དད་མེད་པ་དེའི་ཕྱིར་དངོས་པོ་མངོན་སུམ་གྱིས་མཐོང་བས་དོན་ལ་གནས་པའི་ཡོན་ཏན་ཐམས་ཅད་ཀྱང་མཐོང་བ་ཉིད་དོ། ། འོན་ཀྱང་མཐོང་བ་དེ་ཉིད་ལ་སྒྲུབ་པ་སྟེ་འཁྲུལ་བ་སེལ་བའི་རྗེས་ དཔག་ཀྱང་འཇུག་སྟེ་མཐོང་བ་ཙམ་གྱིས་དེ་ལ་ངེས་པ་བསྐྱེད་པར་མི་བྱེད་པའི་ཕྱིར་རོ། ། དེ་ཡང་འགལ་རྐྱེན་ཡིད་འཁྲུལ་བའི་རྒྱུ་མཚན་གྱིས་ཟིན་པའི་ཕྱིར་རོ། ། གཉིས་པ་རྗེས་དཔག་སྒྲུབ་པས་འཇུག་པ་དགག་པ་ལ་གཉིས་ལས།
དང་པོ་དགག་པ་དངོས་ནི། རྗེས་སུ་དཔག་པ་ལས་ཀྱང་དངོས་པོ་བསྒྲུབ་པས་འཛིན་པར་འདོད་ན་ཞེས་པའི་ཀྱང་གི་སྒྲ་ནི་མངོན་སུམ་དུ་མ་ཟད་ཅེས་པའོ། ། རྗེས་དཔག་གིས་མེའི་ཆོས་མི་རྟག་པ་ལ་སོགས་པ་ཀུན་འཛིན་པར་ཐལ་ཏེ། དེ་དག་དང་ཐ་དད་མེད་པའི་ཆོས་མེའི་རེག་བྱ་ལྟ་བུ་གཅིག་ངེས་པའི་ཕྱིར་རོ། ། དངོས་པོ་འཛིན་ཀྱང་ངེས་མ་ངེས་མི་འགལ་ཞེ་ན། འོ་ན་དངོས་སུམ་ལ་སྣང་མི་སྣང་གཉིས་ཀྱང་མི་འགལ་བར་མཚུངས་སོ། ། དེས་ན་ཁོ་བོ་ཅག་རྗེས་དཔག་སེལ་བས་འཇུག་པར་འདོད་པ་ལ་སྒྲོ་འདོགས་གཅིག་ཆོད་པས་ཐམས་ཅད་ཆོད་པའི་ཉེས་པ་འདི་ཐལ་བར་མི་འགྱུར་ཏེ། སྒྲོ་འདོགས་ཐ་དད་ཡིན་པའི་ཕྱིར་རོ། ། རྗེས་དཔག་ཐམས་ཅད་སེལ་བས་འཇུག་པ་མི་འཐད་དེ། དཔེར་ན་བློ་བུར་དུ་བྱུང་བའི་དུ་བ་ལས་མེ་རྟོགས་པ་ལྟ་བུའོ། །
འདི་ལ་སྔར་མེ་མེད་དུ་འཛིན་པ་མི་སྲིད་དེ་བློ་ཁ་མ་ཕྱོགས་པའི་ཕྱིར་རོ་ཞེ་ན། མིན་ཏེ་སྐྱེས་བུ་དེ་ལ་དུ་བ་མ་མཐོང་བའི་དུས་སུ་ཕྱོགས་དེ་མེ་མེད་དུ་འཛིན་པ་ཡོད་དེ། སྔར་དེ་མེ་ལྡན་དུ་མ་ངེས་པའི་ཕྱིར་རོ། དེ་མེད་ན་ངེས་པ་ཅིའི་ཕྱིར་མི་སྐྱེ། གལ་ཏེ་ཐེ་ཚོམ་གྱིས་གེགས་བྱས་པས་ཞེ་ན། མིན་ཏེ་སྔར་ནི་ཐེ་ཚོམ་མེད་ལ་ཕྱིས་སྐྱེས་ན་དུ་བ་བློ་བུར་དུ་མཐོང་བ་མིན་པར་ཐལ་བའི་ཕྱིར་རོ། ། རྗེས་དཔག་འགའ་ཞིག་ལ་ཐེ་ཚོམ་གྱི་གེགས་ཡོད་པས་དེ་སེལ་པའི་ཕྱིར་སེལ་བས་འཇུག་པ་ཡིན་ནོ། ། དེས་ན་སྐྱེས་བུ་རྟགས་ཀྱི་རྗེས་སུ་འབྲང་བ་རྣམས་ལ་རྟགས་ཅན་ལ་ཐེ་ཚོམ་དང་ལོག་ཤེས་ཅིས་ཀྱང་ཡོད་པ་ཡིན་ཏེ་མེད་ན་ཕྱོགས་ཆོས་ཀྱི་རྗེས་སུ་མི་འབྲང་བ་དང༌། ཁྱབ་པ་ལ་གུས་པར་མི་བྱེད་པར་ཐལ་བའི་ཕྱིར་རོ། ། གཉིས་པ་མཇུག་བསྡུ་བ་ནི།
དེ་ཕྱིར་ཞེས་པ་སྟེ་ཡུལ་ཅན་དུ་བསྒྲགས་ཞེས་དྲང་ངོ༌། ། གང་གི་ཞེ་ན་སེལ་བའིའོ། ། གང་ཞེ་ན་རྟགས་ཏེ་དེ་ལས་སྐྱེས་པའི་བློའོ།། ཇི་ལྟར་ཞེ་ན་སྒྲོ་འདོགས་གཉིས་གཅོད་པའི་ཚུལ་དེ་ལྟར་རོ། ། ཅི་སྟེ་ན་སྒྲུབ་པས་འཇུག་ན་སྐྱོན་ཡོད་པ་དེའི་ཕྱིར་རོ། ། དེ་ལས་གཞན་དུ་སྒྲུབ་པས་འཇུག་ན་ཚད་མ་འགའ་ཞིག་གིས་ཆོས་ཅན་གྲུབ་ན་ཚད་མ་དེ་ལས་མ་གྲུབ་པའི་ཆོས་གཞན་ཚད་མ་ཕྱི་མས་རྟོགས་པར་བྱ་བ་ཅི་ཡོད་ཅེས་པ་གྲུབ་པ་དེ་དང་ཐ་དད་མེད་པའི་ཕྱིར་སྙམ་པའོ། ། གསུམ་པ་རྗེས་སུ་སྐྱེས་པའི་ངེས་པ་སྒྲུབ་པ་ལ་འཇུག་པར་དགག་པ་ལ་བཞི་ལས། དང་པོ་རྩོད་པ་ནི་མངོན་སུམ་གྱིས་མཐོང་བ་ལ་སོགས་པ་འགའ་ལ་འདི་སྔོན་པོའོ་སྙམ་པའི་ངེས་ཤེས་གང་ཡིན་པ་དེ་ཆོས་ཅན། སེལ་བ་ལ་འཇུག་པ་མིན་པར་ཐལ་ཏེ། སྔོ་མིན་དུ་འཛིན་པ་ལ་སོགས་པའི་སྒྲོ་འདོག་གཅོད་པ་མེད་པའི་ཕྱིར་རོ། །
དེ་ཡང་སྒྲོ་འདོགས་ཉིད་མེད་པའི་ཕྱིར་རོ། ། འདོད་པར་མི་ནུས་ཏེ་སྤྱིའི་དོན་ཅན་གྱི་རྣམ་རྟོག་ཏུ་འདུག་པས་བསལ་ལོ་ཞེ་ན། གཉིས་པ་འདིའི་ལན་ལ་བཞི་ལས། དང་པོ་སྒྲོ་འདོགས་ཀྱིས་དབེན་པ་ལ་འཇུག་པས་སེལ་བའི་ཡུལ་ཅན་དུ་བསྟན་པ་ནི། དེ་འང་སྔོན་པོ་ལས་གཞན་པ་སྔོ་མིན་གྱི་ཆར་སྒྲོ་མ་བཏགས་པ་ལ་འཇུག་པ་གེ་ཙམ་གྱི་སྒོ་ནས་སེལ་བས་ཡུལ་ཅན་དུ་བཤད་དེ་སྒྲུབ་པས་འཇུག་ན་ཧ་ཅང་ཐལ་བའི་ཕྱིར་རོ། ། གཉིས་པ་དེ་དབེན་པ་ལ་འཇུག་པའི་འཐད་པ་ནི། འོག་ཏུ་ངེས་ཤེས་འདི་ནི་ཆོས་ཅན། སྒྲོ་འདོགས་ཀྱིས་དབེན་པ་ལ་འཇུག་གོ་ཞེས་བྱ་བར་མཁས་པ་རྣམས་ཀྱིས་ཤེས་ཏེ། ངེས་པ་དང་ནི་ཞེས་པ་རྐང་པ་གཉིས་རྟགས་ཏེ་དེ་གཉིས་ལྷན་གཅིག་མི་གནས་ཞེས་པའོ། ། གསུམ་པ་ཆོས་ཅན་གཅིག་ལ་སྒྲ་རྟོག་དུ་མ་འཇུག་ཀྱང་ཡུལ་ཐ་དད་ དུ་བསྟན་པ་ནི་ཆ་ཤས་ཞེས་པ་སྟེ།
དངོས་པོ་གཅིག་གི་ཆ་ཤས་ལ་དེ་མིན་དུ་སྒྲོ་ འདོགས་པ་སྟེ། བུམ་པའི་མི་རྟག་པ་ལ་རྟག་པར་འཛིན་པ་ལྟ་བུའོ། ། དེ་ཡང་དུས་གཅིག་ཏུ་ཆོས་ཅན་རིལ་བོ་ལ་དེ་མིན་དུ་འཛིན་པ་མི་སྲིད་པས་ཆ་ཤས་ཞེས་བརྗོད་དོ། ། ཇི་སྙེད་པ་ཞེས་པ་ནི་བུམ་པ་ལས། གཞན་པའི་ཆོས་ཇི་སྙེད་ཡོད་པས་དེ་ལ་སྒྲོག་འདོགས་པ་སྲིད་པ་བསྟན་པའོ། ། དེ་རྣམས་བསལ་བའི་ཕྱྀར་ངེས་པ་དང་སྒྲ་ཡང་བསལ་བྱ་དང་གྲངས་མཉམ་པ་དེ་སྙེད་ཁོ་ན་འཇུག་གོ ། དེས་ན་སྒྲ་རྟོག་དེ་དག་ཆོས་ཅན་གཅིག་ལ་འཇུག་ཀྱང་ཡུལ་ཐ་དད་པ་ཡིན་ནོ། ། བཞི་པ་སྒྲུབ་པས་འཇུག་ན་ཧ་ཅང་ཐལ་བ་ནི་གཞན་དུ་ཞེས་པ་སྒྲུབ་པས་འཇུག་ན་ཞེས་པའོ། ། བུམ་པའི་དངོས་པོ་ཆོས་ཅན་འདི་ཆོས་ཐམས་ཅད་སྒྲ་འམ་བློ་གཅིག་གིས་བརྗོད་པའམ་ངེས་པར་ཐལ་ཏེ་གཅིག་པུ་སྟེ་དེ་དག་ཐ་དད་མེད་པའི་ཕྱིར་རོ། ། འདོད་ན་སྒྲ་རྟོག་ཕྱི་མ་ཇི་སྙེད་པ་དེ་དག་རྣམ་གྲངས་པ་སྟེ་ཡུལ་གཅིག་ཏུ་འགྱུར་ཏེ་སྒྲ་རྟོག་གཞན་གྱིས་རྟོགས་བྱའི་ཡུལ་མེད་པའི་ཕྱིར་ཞེས་པའམ། །
སྔར་གྱི་ལས་གཞན་པའི་ཡུལ་མེད་པ་དེའི་ཕྱིར་ཞེས་པའོ། ། གཉིས་པ་རྩོད་པ་སྤང་པ་ལ་གསུམ་སྟེ། འདོད་པ་བརྗོད་པ་དང༌། དེ་དགག་པ་དང༌། ཉེས་སྤོང་གི་ལན་དགག་པའོ། ། དང་པོ་ནི་བྱེ་བྲག་པ་གང་གི་ལྟར་ན་འཛིན་ཞེས་དྲང་ངོ༌། གང་ཞེ་ན་གཞལ་བྱ་དང་བྱས་པ་ལ་སོགས་པའི་ཁྱད་པར་སྣ་ཚོགས་པ་ཅན་གྱི་ཆོས་ཅན་ཏེ་དེ་ནི་མར་གོང་བུ་ལ་ཏིལ་འབྱར་བ་ལྟ་བུའོ། གང་གིས་ཞེ་ན་རྟོག་པའི་བློས་སམ་སྒྲས་ཀྱང་ངོ༌། ། ཇི་ལྟར་ཞེ་ན་དོན་ཐ་དད་ཅེས་པ་ཆོས་དང་ཆོས་ཅན་ཐ་དད་ལ་བྱས་པ་དང་མི་རྟག་པ་ལ་སོགས་པའི་ཆོས་ནང་ཕན་ཚུན་ཐ་དད་དུ་ཡོད་པས་དེ་ལྟར་འཛིན་ནོ། ། དེས་ན་སྒྲ་རྟོག་དངོས་པོ་འཛིན་ཡང་དེ་དག་གཅིག་ཆར་དུ་འཛིན་པར་ཐལ་བ་མེད་དེ་དེ་རྣམས་ཐ་དད་དུ་ཡོད་པའི་ཕྱིར་བུམ་སྣམ་བཞིན་ཞེས་ཟེར་རོ། །
གཉིས་པ་ལ་གཉིས་ཏེ། སྒྲ་རྟོག་ཁྱད་པར་ཅན་ཁོ་ན་ལ་འཇུག་པ་དང༌། ཁྱད་པར་ཁོ་ན་ལ་འཇུག་པ་དགག་པའོ། དང་པོ་ནི་ཁྱད་པར་ཅན་ནི། ཁྱད་པར་ལ་ཕན་འདོགས་པ་ཡིན་ཏེ་མི་འདོག་ན་འབྲེལ་མེད་དུ་འགྱུར་བས་སོ། ། ཕན་འདོགས་པ་ལ་ནུས་པ་དགོས་པས་དེ་ལ་གཉིས་ཏེ། ནུས་པ་དང་ནུས་པ་ཅན་ཐ་མི་དད་པ་དང༌། ཐ་དད་པ་དགག་པའོ། ། དང་པོ་ལ་གཉིས་ལས་འདོད་པ་བརྗོད་པ་ནི། ཁྱད་པར་སྣ་ཚོགས་པ་ནི་བྱས་པ་དང་མི་རྟག་པ་ཉིད་ལ་སོགས་པའོ། །
དེ་དག་ལ་ཕན་པའི་ཡན་ལག་ནི་རྒྱུ་སྟེ་ཁྱད་པར་ཅན་ནོ། ། ནུས་པ་ནི་དེ་ལ་ཡོད་པའི་ཁྱད་པར་ལ་ཕན་པའི་ནུས་པའོ། ། དེ་གཉིས་དབྱེར་མེད་པའི་བདག་ཉིད་དོ་ཞེ་ན། འདི་དགག་པ་ལ་གསུམ་ལས་དང་པོ་ཐལ་པ་དགོད་པ་ནི། འོ་ན་ཁྱད་པར་དུ་མ་ལ་ཕན་འདོགས་པའི་ནུས་པ་རྣམས་ཀྱང་ཐ་དད་མེད་པར་འགྱུར་ཏེ། ནུས་པ་ཅན་གཅིག་དང་ཐ་དད་མེད་པའི་ཕྱིར་རོ། ། འདོད་ན་ཁྱད་པར་ཅན་དེ་ཁྱད་པར་གཅིག་ལ་ཕན་འདོགས་བྱེད་དུ་ཤེས་པའི་བློ་དེས་ཆོ་ཅན་བདག་ཉིད་ཀུན་བཟུང་ན་ཞེས་པ་ཁྱད་པར་ཅན་དེ་ཁྱད་པར་གྱི་བདག་ཉིད་ཀུན་ལ་ཕན་འདོགས་བྱེད་ཉིད་དུ་བཟུང་བར་ཐལ་ཏེ། ། དེ་དག་ཐ་དད་མེད་པའི་ཕྱིར་རོ། ། འདོད་ན་བློ་དེས་ཕན་གདགས་པར་བྱ་བའི་བྱེ་བྲག་སྟེ་ཁྱད་པར་མི་རྟག་པ་ཉིད་ལ་སོགས་པ་གང་མ་ངེས་ཏེ་ཀུན་ངེས་པར་ཐལ་ཏེ། ཁྱད་པར་ཅན་དེ་ཁྱད་པར་ཀུན་ལ་ཕན་འདོགས་བྱེད་དུ་བཟུང་བའི་ཕྱིར་རོ། །
གཉིས་པ་དེའི་ཁྱབ་པ་སྒྲུབ་པ་ནི། ཁ་ཅིག་ན་རེ་ཁྱད་པར་ཅན་དེ་ཁྱད་པར་ཅན་དེ་ཁྱད་པར་གཅིག་ལ་ཕན་འདོགས་བྱེད་དུ་བཟུང་ན་ཀུན་ལ་ཕན་འདོགས་བྱེད་དུ་བཟུང་བ་བདེན་ཏེ། ཁྱད་པར་གཅིག་ལ་ཕན་འདོགས་བྱེད་དང་ཀུན་ལ་ཕན་འདོགས་བྱེད་དེ་དག་ཐ་དད་མེད་པའི་ཕྱིར་རོ། ། འོན་ཀྱང་ཀུན་ལ་ཕན་ འདོགས་པའི་ཁྱད་པར་ཅན་བཟུང་བས་ཁྱད་པར་ཐམས་ཅད་བཟུང་བར་མི་འགྱུར་ཏེ་དེ་དག་ཐ་དད་པས་ཞེ་ན། མིན་ཏེ་བཟུང་ཞེས་དྲང་ངོ༌། གང་ཞེ་ན་ཁྱད་པར་ཕན་འདོགས་བྱ་དང་ཕན་འདོགས་བྱེད་ཁྱད་པར་ཅན་གཉིས་ཀའོ། ། གང་གི་ཚེ་ཞེ་ན་གཅིག་སྟེ་ཕན་འདོགས་བྱེད་ཁྱད་པར་ཅན་ཤེས་པའི་དུས་ནའོ། ། ཅི་སྟེ་ ན་ཕན་གདགས་བྱ་ཡན་ལག་དང་འདོགས་བྱེད་ཡན་ལག་ཅན་དེ་དག་བདག་ཉིད་ལ་སྟེ་འབྲེལ་བའི་བདག་ཉིད་ཅན་ཡིན་པའི་ཕྱིར་རྗེ་ཁོལ་བཞིན། འདི་ལྟར་དེ་དག་ནི་གཅིག་མ་ཤེས་ན་གཅིག་ཤེས་པར་མི་སྲིད་པའི་ཕྱིར་རོ། ། གསུམ་པ་མཇུག་བསྡུ་བ་ནི་འོག་ཏུ་གཅིག་ལ་ཞེས་པ་སྟེ་ཁྱད་པར་ཅན་དེ་ཁྱད་པར་གཅིག་ལ་ཕན་འདོགས་བྱེད་དུ་བཟུང་བར་འདོད་ན་ནི།
དེ་ཁྱད་པར་གཅིག་ལ་ཕན་འདོགས་བྱེད་དུ་བཟུང་བའི་བློ་དེས་ཁྱད་པར་ཅན་དེ་ཁྱད་པར་ཐམས་ཅད་ལ་ཕན་འདོགས་བྱེད་དུ་བཟུང་བར་ཐལ་ཏེ། ཁྱད་པར་ཅན་དེ་ཁྱད་པར་གཅིག་ལ་ཕན་འདོགས་བྱེད་དུ་བཟུང་བའི་ཕྱིར་རོ། ཁྱབ་པ་ནི་ཁྱད་པར་གཅིག་པོ་དེ་ལ་ཁྱད་པར་ཅན་ཕན་འདོགས་པ་མཐོང་ན་མ་མཐོང་བའི་ཁྱད་པར་རྣམས་ལ་ཕན་འདོགས་པའི་ཁྱད་པར་ཅན་ཡང་མཐོང་སྟེ་གཞན་མིན་པ་དེའི་ཕྱིར་ཞེས་པ་དེ་དག་ཐ་དད་མེད་ཅེས་པའོ། ། གཉིས་པ་ཐ་དད་དགག་པ་ནི། གོང་དུ་ཆོས་ཕན་ཞེས་པ་སྟེ་ཁྱད་པར་ཆོས་ལ་ཕན་པའི་ནུས་པ་རྣམས་ནུས་པ་ཅན་ལས་ཐ་དད་པར་འདོད་ན། འོ་ན་ནུས་པ་དེ་དག་ནུས་པ་ཅན་དེའི་ཅི་ཡིན་ཞེས་པ་ནུས་པ་ཅན་འབྲེལ་མེད་དུ་ཐལ་ཞེས་ པའོ། ། གང་གི་ཚེ་འབྲེལ་མེད་དུ་འགྱུར་ཞེ་ན། ཁྱད་པར་ཅན་དེ་ཡིས་ཁྱད་པར་དེ་དག་ལ་ཕན་འདོགས་པ་མེད་པར་འདོད་པའི་དུས་ནའོ། ། ཕན་འདོགས་ན་ཐ་དད་ཀྱང་འབྲེལ་མེད་དུ་མི་འགྱུར་ཏེ་མེ་དུ་བཞིན་སྙམ་པའོ། ། གལ་ཏེ་ཁྱད་པར་ཅན་གྱི་ནུས་པ་དང་པོ་ལ་ཕན་མི་འདོགས་ཀྱང་དེ་སྐྱེད་པའི་ནུས་པ་གཉིས་པ་ལ་ཕན་འདོགས་པས་ནུས་པ་དང་ནུས་པ་ཅན་འབྲེལ་ལོ་ཞེ་ན།
དེ་ལྟ་ཡིན་ན་ནུས་པ་ལས་ནུས་པ་སྐྱེ་བ་ཐུག་མེད་དུ་འགྱུར་རོ། ། འདི་ལྟར་ནུས་པ་གཉིས་པ་ལ་ནུས་པ་ཅན་གྱིས་ཕན་འདོགས་ན་སྔ་མ་ལ་ཡང་མཚུངས་ལ། མི་འདོགས་ན་དེ་ལ་ཕན་འདོགས་པའི་ནུས་པ་གཞན་ཡང་བརྟག་དགོས་པའི་ཕྱིར་རོ། ། དེ་འདོད་ན་ནུས་པ་སྔ་ཕྱི་ཁོ་ན་འབྲེལ་གྱི་ནུས་པ་ཅན་དང་འབྲེལ་མེད་དུ་འགྱུར་རོ། ། གཉིས་པ་ཁྱད་པར་ཁོ་ན་ལ་འཇུག་པ་དགག་པ་ནི། སྒྲ་རྟོག་ནི་མི་རྟག་པ་ལ་སོགས་པའི་ཁྱད་པར་ཁོ་ན་ལ་འཇུག་པས་རིམ་གྱིས་རྟོགས་སོ་ཞེ་ན། མི་འཐད་དེ་གཞི་དང་མ་འབྲེལ་བའི་ཆོས་རྐྱང་པ་ལ་དངོས་པོ་མི་སྲིད་པའི་ཕྱིརརོ། ། སྲིད་ཀྱང་མི་འཐད་དེ་ཆོས་རྐྱང་པས་དོན་བྱེད་མི་ནུས་པས་སྐྱེས་བུ་ལ་མི་མཁོ་བའི་ཕྱིར་རོ། ། གསུམ་པ་ཉེས་སྤོང་གི་ལན་དགག་པ་ལ་གཉིས་ལས་དང་པོ་ཁས་བླངས་བརྗོད་པ་ནི། གལ་ཏེ་ཞེས་པ་ཤེས་པས་ཁྱད་པར་ཅན་གཅིག་ལ་ཕན་འདོགས་བྱེད་དུ་བཟུང་བའི་ཚེ།
ཁྱད་པར་ཐམས་ཅད་དེས་བཟུང་སྟེ་ཐ་དད་མེད་པའི་ཕྱིར་རོ། ། བཟུང་ཡང་ཁྱད་པར་ཐམས་ཅད་མི་སེལ་ཏེ་ཡིད་འཁྲུལ་བས་ཟིན་པའི་ཕྱིར་རོ། ། དེས་ན་འཁྲུལ་བ་དེ་བཟློག་པའི་ཕྱིར་བཟུང་ཟིན་པའི་དོན་ལ་ཡང་ཚད་མ་གཞན་འཇུག་པར་འདོད་དོ་ཞེ་ན། གཉིས་པ་དེ་དགག་པ་ལ་བཞི་ལས་དང་པོ་རྟོག་པ་ཕྱི་མ་སེལ་བ་ལ་འཇུག་པ་སྒྲུབ་པ་ནི། ངེས་པ་ཕྱི་མ་དེ་ནི་ཆོས་ཅན། རྣམ་གཅོད་ཀྱི་ཡུལ་ཅན་དུ་གྲུབ་སྟེ་སྒྲཽ་འདོགས་སེལ་བའི་ཕྱིར་རོ། ། གཉིས་པ་ངེས་པ་སྔ་མ་ཡང་དེ་དང་འདྲ་བར་བསྟན་པ་ནི། ཕྱི་མ་དེ་ལས་གཞན་པ་ངེས་པ་སྔ་མ་དེ་ཡང་ཆོས་ཅན། ཕྱི་མ་དེ་དང་འདྲ་བར་སེལ་བའི་ཡུལ་ཅན་དུ་གྲུབ་སྟེ། སྒྲོ་འདོགས་མེད་པའི་ཡུལ་ལ་འཇུག་པའི་ཕྱིར་རོ། །
གསུམ་པ་ངེས་པས་བཟུང་ཡང་མ་ངེས་ན་ཧ་ཅང་ཐལ་བ་ནི། གཞན་ཡང་ཞེས་པ་སྟེ་ཁྱད་པར་གྱི་ངོ་བོ་གང་མ་ངེས་པ་དེ་ནི་ཞེས་སྦྱར་བ་ཆོས་ཅན་ཇི་ལྟར་ངེས་པ་དེའི་ཡུལ་ཡིན་ཏེ་མིན་པར་ཐལ་ཏེ། ངེས་པའི་བདག་ཉིད་དུ་སྐྱེས་པའི་བློ་རྣམས་ཀྱིས་ཀྱང་མ་ངེས་པའི་ཕྱིར་རོ། ། དཔེར་ན་མངོན་སུམ་ལ་མི་སྣང་ན་མ་བཟུང་བར་འཇོག་པ་བཞིན་ནོ། ། བཞི་པ་འགལ་བ་དེ་མངོན་སུམ་ལ་མི་མཚུངས་པའི་འཐད་པ་ལ་གཉིས་ལས་དང་པོ་མ་ངེས་ན་བཟུང་བར་འགལ་བ་སྤང་པ་ནི། མངོན་སུམ་གྱིས་ཀྱང་སྐད་ཅིག བཟུང་བར་ཐལ་ཏེ། དེས་དེ་མ་ངེས་པའི་ཕྱིར་རོ་ཞེ་ན་མིན་ཏེ་དེ་དེ་ལ་སྣང་བའི་ཕྱིར་རོ། ། རྟོག་པ་ལ་སྣང་ཡང་མ་ངེས་ན་མ་བཟུང་བ་ཡིན་ཏེ་སྐྱེས་བུ་མཐོང་ཡང་དགྲར་མ་བཟུང་ན་མི་འབྲོས་བ་བཞིན་ནོ། ། གཉིས་པ་བཟུང་ན་མ་ངེས་པར་འགལ་བ་སྤོང་པ་ནི།
ཁྱད་པར་ཞེས་པ་སྟེ་ཁྱད་པར་ནི་མི་རྟག་པ་ལ་སོགས་པའོ། ། ཆ་ཤས་ནི་ཐ་དད་པའོ། ། དེ་སྤངས་པ་ནི་དེ་དག་ཐ་དད་མེད་ཅེས་པའོ། ། དེས་ན་ཆ་མེད་པའི་དངོས་པོ་མངོན་སུམ་གྱིས་བཟུང་བར་འདྲ་བ་ལའང་ཁ་དོག་ལ་སོགས་པའི་ཁྱད་པར་གང་ལ་དེ་རྟོགས་པའམ་ངེས་པ་སྐྱེ་བའི་འགལ་རྐྱེན་མེད་ཅིང་མཐུན་རྐྱེན་ཡོད་པའི་ཁྱད་པར་དེ་ནི་རྟོགས་པར་འགྱུར་རོ། ། དེ་ལ་འགལ་རྐྱེན་ནི་ཆོས་མཐུན་པ་དང༌། ཐག་རིང་བ་ལ་སོགས་པའོ། མཐུན་རྐྱེན་ནི་གོམས་པ་དང་བློ་གསལ་བ་དང་དོན་དེ་སྐབས་སུ་བབ་པ་ལ་སོགས་པའོ། ། དེས་ན་མྱུ་གུ་ལ་རྐྱེན་དུ་མ་དགོས་པ་བཞིན་ངེས་པ་ལ་དགོས་པས་བཟུང་ཡང་རྐྱེན་མ་ཚང་བས་མ་ངེས་ཞེས་པའི་དོན་ཏོ། ། དཔེར་ན་བུད་མེད་ཀྱི་རོ་གཅིག་ལ་སྐྱེས་བུ་གསུམ་ལ་རྟོག་པ་གསུམ་སྐྱེ་བ་བཞིན་ནོ། ། གཉིས་པ་སྒྲ་རྟོག་སེལ་བ་ལ་འཇུག་པར་སྒྲུབ་པ་ལ་གསུམ་སྟེ།
བརྟག་ན་མི་འཐད་པའི་རྩོད་པ་སྤང་པ་དང༌། སེལ་བའི་སྤྱི་དང་བརྡ་སྦྱར་བའི་ཡུལ་གཏན་ལ་དབབ་པའོ། ། དང་པོ་ལ་གསུམ་སྟེ། སྒྲ་རྟོག་གཞན་སེལ་བ་ལ་འཇུག་ན་ཐ་སྙད་ཐམས་ཅད་རུང་བ་དང༌། དངོས་པོ་ལ་འཇུག་ན་མི་རུང་བ་དང༌། དེས་ན་གཞན་སེལ་ལ་བརྟེན་ནས་བརྡ་ལས་དོན་གོ་བར་བསྟན་པའོ། ། དང་པོ་ལ་གསུམ་སྟེ། རྩོད་པ་དང༌། ལན་དང༌། མཇུག་བསྡུ་བའོ།
དང་པོ་ནི། གོང་བུ་འདི་རྟ་མ་ཡིན་པ་ཉིད་ཅེས་པ་ལ་སོགས་པའི་ཆོས་ལྡོག་པ་དང༌། གོང་བུ་འདི་རྟ་མ་ཡིན་ཞེས་པ་ལ་སོགས་པའི་ཆོས་ཅན་ལོག་པ་གཉིས་ཐ་དད་ན་སྤྱི་དོན་གཞན་ཁས་བླངས་པར་འགྱུར་ལ། ཐ་དད་མེད་ན་སྒྲ་གཉིས་དང་རྟོག་པ་གཉིས་འཇུག་པར་འགལ་ཞེས་པའོ། ། གཉིས་པ་ལ་གཉིས་ཏེ། ལན་དངོས་དང་དེ་ལ་རྩོད་པ་སྤང་བའོ། ། དང་པོ་ལ་གཉིས་ལས་ཆོས་དང་ཆོས་ཅན་ཐ་དད་དགག་པ་ནི་དེ་ལའང་ཅེས་པ་སྟེ། སྒྲ་རྟོག་སེལ་བ་ལ་འཇུག་པ་དེ་ལའང་དཀར་ཟལ་འདི་གཞན་རྟ་ལས་ལྡོག་པའི་རྟ་མ་ཡིན་པ་ཉིད་ཅེས་པའི་ཆོས་དང༌། དེ་ཉིད་གཞན་རྟ་ལས་ལོག་པ་རྟ་མ་ཡིན་པ་ཞེས་པའི་ཆོས་ཅན་གཉིས་དོན་དམ་པར་ཐ་དད་མེད་དོ། ། གལ་ཏེ་ཐ་དད་ན་ཆོས་ཅན་རྟ་མ་ཡིན་པའི་གོང་བུ་འདི་དེའི་ཆོས་རྟ་མ་ཡིན་པ་ཉིད་ལས་ཀྱང་ལྡོག་པར་ཐལ་ཏེ་དེ་ལས་ཐ་དད་པའི་བུམ་སྣམ་བཞིན་ནོ། །
འདོད་ན་ཆོས་ཅན་དེ་ལ་རྟ་ཡོད་པར་ཐལ་ཏེ་རྟ་མ་ཡིན་པ་ཉིད་ལས་ལོག་པས་སོ། ། དེ་ཡང་འདོད་ན་ཆོས་ཅན་རྟ་མ་ཡིན་པ་ཡང་མེད་པར་འགྱུར་རོ། ། འདི་ནི་རང་མཚན་གྱི་དབང་དུ་བྱས་ནས་ལྡོག་པ་དང་ལོག་པ་གཉིས་ཐ་དད་མེད་པར་བསྟན་ཏོ། ། དེ་བརྗོད་བྱ་མ་ཡིན་ཡང་བརྗོད་བྱ་ལ་དེར་ཞེན་པའི་ཕྱིར་བརྗོད་བྱར་བཏགས་པའོ། ། བརྗོད་བྱ་འགྱུར་བའི་ཆོས་དང་ཆོས་ཅན་ཡང་དེ་ཉིད་དང་གཞན་དུ་བརྗོད་དུ་མེད་པ་ཡིན་ཏེ་གཞན་ཡིན་ན་དེ་གཉིས་འབྲེལ་མེད་དུ་འགྱུར་ལ་དེ་ཉིད་ཡིན་ན་ཁྱད་པར་གཞན་སྤོང་བའི་སྒྲས་ཀྱང་མ་སྤངས་པ་གོ་བར་ཐལ་བའི་ཕྱིར་རོ། ། གཉིས་པ་དེ་ལ་སྒྲ་རྟོག་ཐ་དད་ལ་འཇུག་པའི་འཐད་པ་ནི་སྒྲ་དང་ཞེས་པ་སྟེ་རྗེས་སུ་བྱེད་ཅེས་དྲང་ངོ༌། ། གང་ཞེ་ན་སྒྲ་དང་ཐ་དད་དང་ངེས་པ་ཐ་དད་པའོ། གང་གི་ཞེ་ན་བརྡས་ཆོས་དང་ཆོས་ཅན་ཐ་དད་དུ་ཕྱེ་བའོ། གཉིས་པ་ལ་གཉིས་ལས་དང་པོ་ཐ་དད་དུ་སྟོན་པའི་རྣམ་དབྱེ་མི་འཐད་པ་སྤང་བ་ནི། ཆོས་དང་ཆོས་ཅན་དོན་ཐ་དད་དུ་ཐལ་ཏེ་ཐ་དད་སྟོན་པའི་སྒྲ་རྣམ་དབྱེ་དྲུག་པས་བརྗོད་པའི་ཕྱིར་བྲམ་ཟེའི་རིལ་བ་ཞེས་པ་བཞིན་ཞེ་ན་གཉིས་ཀས་ཞེས་པ་སྟེ་སྒྲུབ་པའམ་གོ་བར་བྱེད་ཅེས་དྲང་ངོ༌།
གང་ཞེ་ན་ཆོས་དང་ཆོས་ཅན་ནོ། ཇི་ལྟར་ཞེ་ན་དངོས་པོ་ཐ་དད་པའི་དོན་བྲམ་ཟེ་དང་རིལ་བ་བཞིན་དུའོ། ། གང་གིས་ཞེ་ན་རྣམ་དབྱེ་བརྒྱད་ཀྱི་ནང་ནས་ཐ་དད་དུ་འབྱེད་པའི་དྲུག་པའི་སྒྲ་ཡིས་སོ། ། དོན་ལའང་ཐ་དད་དུ་ཡོད་དམ་ཞེ་ན་སྒྲ་གཉིས་ཀས་ལྡོག་པའི་དོན་གཅིག་བརྗོད་དོ། ། འོ་ན་དེ་གཉིས་ཐ་དད་དུ་གོ་བ་ཅིས་ཞེ་ན་སྒྲ་དེ་བརྗོད་བྱ་ཐ་དད་ལ་སྦྱོར་བ་མཐོང་ཞིང་དེ་གོམས་པའི་ཤན་ཏེ་ཤུགས་ཀྱིས་སོ། ། ཡང་ན་བརྗོད་བྱ་ལ་བརྡས་ཐ་དད་ཕྱེ་བའི་ཤན་ཙམ་གྱིས་སོ། ། དེས་ན་སྒྲ་ནི་དོན་ལས་སྐྱེས་པ་མ་ཡིན་གྱི་བརྗོད་འདོད་ཀྱིས་ཕར་སྦྱར་བ་ཡིན་ནོ། ། དེའི་ཕྱིར་དོན་གཅིག་དང་ཐ་དད་ལ་སྒྲ་དེ་ལྟར་འཇུག་པའི་ངེས་པ་མེད་དོ། ། གཉིས་པ་སྒྲ་ཐ་དད་དོན་མེད་དུ་ཐལ་བ་སྤང་བ་ལ་གཉིས་ལས་དང་པོ་རྩོད་པ་ནི། སྒྲ་གཉིས་མི་དགོས་པར་ཐལ་ཏེ་བརྗོད་བྱ་གཅིག་ལས་མེད་པའི་ཕྱིར་རོ་ཞེ་ན།
གཉིས་པ་ལ་གཉིས་ཏེ། སྒྲ་གཉིས་ཀྱི་ཁྱད་པར་དང༌། དེ་རིགས་ཅན་ གཞན་ལ་སྦྱོར་བའོ། ། དང་པོ་ནི། ཁྱད་པར་ཞེས་པ་སྟེ་གཞི་འམ་རྒྱུ་ཡིན་ནོ་ཞེས་དྲང་ངོ༌། ། གང་གི་ཞེ་ན་སྒྲ་དེ་གཉིས་ཀྱི་བརྡའི་བྱེ་བྲག་སྟེ་ཐ་དད་དུ་འཇོག་པའིའོ།། བརྡའི་ཁྱད་པར་ནི། རྟོགས་པ་པོའི་འདོད་པའི་རྗེས་སུ་བྱེད་པ་ཅན་ནོ། ། གང་ཞེ་ན་ཁྱད་པར་ནི་བ་ལང་ལ་ཡང་ཡོད་པའི་ཞེས་སོ། ། གཞན་ནི་དེ་ལ་ཡོད་པའི་རྟ་མ་ཡིན་པ་ཉིད་ལས་གཞན་དུ་གྱུར་པ་དེ་ནྀ་མི་རྟག་པ་ཉིད་དང་བྱས་པ་ཉིད་ལ་སོགས་པའོ། །
སྤོང་བ་ནི་དེ་དག་ལ་མི་ལྟོས་པའི་ཆོས་ཁ་ཡར་བའོ། ། མི་སྤོང་བ་ནི་དེ་དག་ལ་ལྟོས་པ་དང་བཅས་པའི་རྫས་རིལ་པོ་དེ་དག་གོ ། མདོར་ན་གོང་བུ་ གཅིག་ལ་བརྡས་ཐ་དད་དུ་ཕྱེ་བའི་ཆོས་ཁ་ཡར་བ་དང་རྫས་རིལ་བོ་གཉིས་ནི་སྒྲ་དེ་དག་འཇུག་པའི་རྒྱུ་དང་ཁྱད་པར་ཡང་ཡིན་ནོ་ཞེས་པའོ། ། ཆོས་ཅན་བརྗོད་པའི་སྒྲ་ལ་གཞི་མཐུན་དང་ཁྱད་པར་ཅན་ཡང་སྲིད་ཀྱི་ཆོས་བརྗོད་པའི་སྒྲ་ལ་དེ་དག་མི་སྲིད་དོ། ། གཉིས་པ་ཁྱད་པར་དེ་རིགས་ཅན་གཞན་ལ་སྦྱར་བ་ལ་གཉིས་ལས་དང་པོ་དོན་གཞན་ལ་སྦྱར་བ་ནི་ཀུན་ལ་ཞེས་པ་སྟེ། ཡོན་ཏན་དང་ཡོན་ཏན་ཅན་དང་ལྡན་པ་ལ་སོགས་པ་ཀུན་བརྗོད་པ་ལ་ཡང་ངོ༌། ། དེ་དག་བརྗོད་པ་ཁྱད་པར་མེད་ཅེས་པ་ནི་བ་ལང་ཉིད་ཅེས་པས་བ་ལང་མ་ཡིན་པ་བཅད་པ་གོ་བ་ལྟར་བ་ལང་ཞེས་པས་ཀྱང་དེ་གོ་བའི་ཕྱིར་རོ། ། གཉིས་པ་སྒྲ་གཞན་ལ་སྦྱར་བ་ནི། དོན་དེ་ཞེས་པ་ལྟེ་ཁྱད་པར་གཞན་དེ་དག་སྤོང་བ་དང་མི་སྤོང་བའི་དོན་དེ་ཤེས་པར་འདོད་པའི་རྗོད་བྱེད་ཀྱི་སྒྲ་དེའང་ཕན་པའི་རྐྱེན་ནམ་བྱེད་ལྡན་གྱི་རྐྱེན་ནམ་གལ་ཏེ་དེ་གཉིས་ལས་གཞན་པ་ཡིད་བྱེད་ཀྱི་མཐར་ཅན་ལ་སོགས་པས་བརྗོད་ཀྱང་རུང་སྟེ་སྤཽང་མི་སྤོང་དེ་ལས་གཞན་པའི་ཁྱད་པར་མེད་དེ་དོན་གཅིག་པའི་ཕྱིར་རོ། ། གསུམ་པ་ལའང་གཉིས་ལས་ཐ་དད་མེད་པ་ལ་སྐྱོན་མེད་པར་བསྟན་པ་ནི།
དེའི་ཕྱིར་ཞེས་པ་སྟེ་བསལ་ཞེས་དྲང་ངོ༌། ཅི་ཞེ་ན་རིགས་དེ་དང་ལྡན་པའི་རྫས་སྒྲས་བརྒྱུད་ནས་བརྗོད་པར་འདོད་པའི་ཕྱོགས་ལ་བརྗོད་པའི་སྐྱོན་གསུམ་མོ། ། གང་ལ་ཞེ་ན་གཞན་སེལ། སྒྲའི་ཡུལ་དུ་འདོད་པ་ལའོ། ། ཅྀ་སྟེ་ཞེ་ན་ལྡོག་པ་དང་ལྡོག་ལྡན་གཉིས་ཐ་དད་མེད་པ་དེའི་ཕྱིར་རོ། ། གཉིས་པ་ཐ་དད་ལ་སྐྱོན་ཡོད་པར་བསྟན་པ་ནི། དེ་གཉིས་ཐ་དད་ན་ཉེས་པ་གསུམ་དུ་འགྱུར་ཏེ་འདི་ལྟར་བ་ཡང་གྀ་སྒྲས་བ་ལང་གི་སྤྱི་གོ་ལ་དེས་བརྒྱུད་ནས་གསལ་བ་གོ་སྟེ་དེ་གཉིས་འབྲེལ་བའི་ཕྱིར་རོ་ཞེས་སོ། ། དེ་ལྟར་ན་གསལ་བ་ལ་སྒྲ་རང་དབང་དུ་མི་འཇུག་པར་ཐལ་བ་དང༌། སྒྲ་འཇུག་པའི་ཡུལ་སྤྱྀ་ཡིན་པའི་ཕྱིར་གསལ་བ་ལ་ཡོད་པའི་ཁྱད་པར་དུ་མ་མ་བརྗོད་པར་འགྱུར་ལ་འདོད་ན་གཞི་མཐུན་མི་སྲིད་པར་ཐལ་བ་དང༌། གསལ་བ་སྒྲས་བརྗོད་ཅེས་པ་བཏགས་པ་ཙམ་དུ་འགྱུར་ཏེ་དངོས་སུུ་མ་བརྗོད་པའི་ཕྱིར་རོ། །
གཉིས་པ་དངོས་པོ་ལ་འཇུག་ན་མི་རུང་བ་ནི། གང་དག་ཅེས་པ་སྟེ་གང་དག་གི་ལྟར་ན་ཀླན་ཀ་འབྱུང་བར་རིགས་ཞེས་དྲང་ངོ༌། གང་ལ་ཞེ་ན་ཚིག་རྣམས་དངོས་པོའི་དབང་སྟེ་དེ་ལ་རག་ལས་པ་ལྟ་བུར་བརྗོད་འདོད་ལ་མི་བརྟེན་པར་འདོད་པ་སྟེ་དེ་དག་ལའོ། ། གང་ཞེ་ན་དངོས་པོ་ཐ་དད་མེད་པ་ལ་དག་པའི་སྒྲ་སྦྱར་དུ་མི་རུང་བར་ཐལ་བ་དང་ཚིག་དབྱེ་བ་དང་སོགས་པ་སྟེ། དེའི་དངོས་པོ་དེ་ཉིད་ཅེས་པ་དེ་ལ་ཕན་པའི་རྐྱེན་སྦྱར་དུ་མི་རུང་བར་འགྱུར་ཏེ་མེ་དུ་བཞིན་དུ་དངོས་པོ་ཐ་དད་ཁོ་ན་དང་འབྲེལ་བའི་ཕྱིར་རོ་ཞེས་པའོ། ། གཞན་ཡང་འོག་ཏུ་བཙུན་མོ་གཅིག་དང་སོགས་ཀྱིས་བསྡུས་པ་བྱེ་མ་གཅིག་ལ་རྣམས་ཞེས་ཐ་དད་དེ་མང་པོའི་སྒྲར་བཞག་པ་ལ་རུང་བ་ཅི་ཡོད་ཅེས་སྦྱར་རོ། ། དོན་དེ་ལ་མང་པོའི་སྒྲ་སྦྱར་དུ་མི་རུང་བར་ཐལ་ཞེས་པའོ། ། གལ་ཏེ་བུད་མེད་གཅིག་ལ་བུ་དང་དགའ་བ་བསྐྱེད་པ་ལ་སོགས་པ་ནུས་པ་དུ་མ་ཡོད་པས་ཞེ་ན། འོ་ན་གཅིག་གི་ཚིག་མི་སྲིད་པར་འགྱུར་ཏེ་དངོས་པོ་གཅིག་ཀྱང་རྐྱེན་ལ་ལྟོས་ནས་ནུས་པ་དུ་མར་འགྱུར་བའི་ཕྱིར་རོ། ། ཡང་གྲོང་དྲུག་ལ་ཁང་བཟངས་ཀྱི་འཕྲེང་ཞེས་དང་མེ་ཏོག་མང་པོ་ལ་དེའི་འཕྲེང་ཞེས་པ་ལ་སོགས་པ་ཐ་དད་མིན་པར་བཞག་པ་ལ་རྒྱུ་ཅི་ཡོད་ཅེས་པ་དེ་དག་ལ་གཅིག་གི་སྒྲ་སྦྱར་མི་རུང་བར་ཐལ་ཞེས་པའོ། །
དེ་དག་ལ་སྡུད་བྱེད་ཡན་ལག་ཅན་གཅིག་དང་ཡོན་ཏན་སྤྱི་གཅིག་ཡོད་པས་ཞེ་ན། མེད་དེ་རྡོ་ཤིང་ལ་སོགས་པ་རིགས་མི་མཐུན་པས་རྫས་མི་རྩམ་པའི་ཕྱིར་དང་ཡོན་ཏན་ལ་ཡོན་ཏན་མེད་པའི་ཕྱིར་རོ། ། ནམ་མཁའི་རང་བཞིན་ནམ་མཁའ་ཉིད་ཅེས་པ་འདི་ལ་ཁ་ཅིག་ན་རེ་ནམ་མཁའི་རང་བཞིན་དང་ནམ་མཁའ་ཉིད་ལ་ཐ་དད་མེད་པས་དེའི་དངོས་པོ་དེ་ཉིད་དོ་ཅེས་པ་ལྟར་དེ་ཕན་གྱི་རྐྱེན་ཡིན་ཞེས་ཟེར་རོ། ། མིན་ཏེ་རང་བཞིན་ཞེས་པ་ཆོས་ཅན་ཡིན་པས་དེ་ལའང་དངོས་པོའི་རྐྱེན་སྦྱོར་བ་མི་འཐད་པ་དང༌། དེ་འདིར་བསྟན་པ་ལ་དགོས་པ་ཡང་མེད་པའི་ཕྱིར་རོ། ། ཡང་ཁ་ཅིག་ན་རེ། ནམ་མཁའ་ཞེས་པ་ལ་དེས་རང་བཞིན་དང་དེ་ཡི་མཁའ་ཉིད་སྦྱར་བའི་དྲུག་པའི་སྒྲ་ལན་གཉིས་བསྟན་པ་ཡིན་ཞེས་ཟེར་བ་ཡང་མིན་ཏེ། ལན་གཉིས་བསྟན་པ་ལ་དགོས་པ་མེད་པའི་ཕྱིར་རོ། ། དེས་ན་ནམ་མཁའི་རང་བཞིན་ཞེས་པ་དྲུག་པའི་སྒྲ་ཡིན་ལ་ནམ་མཁའི་ནམ་མཁའ་ཉིད་ཅེས་སྦྱར་བ་ནི་དེ་ཕན་གྱི་རྐྱེན་དེ་དག་སྦྱོར་བའང་རྒྱུ་ཅི་ཡོད་ཅེས་པ་སྦྱར་དུ་མི་རུང་བར་ཐལ། ཐ་དད་མེད་པའི་ཕྱིར་རོ། །
གསུམ་པ་བརྡ་ལས་དོན་གོ་བར་བསྟན་པ་ནི་གོང་དུ་ཕྱི་རོལ་ཞེས་པ་སྟེ་བརྗོད་བྱེད་དེ་གོ་བྱེད་ཡིན་ཞེས་དྲང་ངོ༌། ། གང་གིས་ཞེ་ན་བཙུན་མོ་རྣམས་ཞེས་པ་ལ་སོགས་པ་ཚིག་གང་སྨྲ་བོ་སྟེ་བརྡ་འདོགས་པ་པོས་དོན་དེའི་བརྗོད་བྱེད་ཉིད་དུ་ངེས་པར་བྱེད་ཅིང་བརྡའ་སྦྱར་བ་དེས་སོ། ། ཇི་ལྟར་ཞེ་ན་བརྡའ་ཇི་ལྟར་སྦྱར་བ་བཞིན་དུ་སྟེ་ཁྱེད་དྲུག་པ་ལས་དངོས་པོ་ཐ་དད་དང་གཅིག་དང་མང་པོའི་ཚིག་ལས་དེ་དག་གོ་བ་ལྟར་འདིར་ཡང་དྲུག་པ་ལས་ཆོས་དང་ཆོས་ཅན་ལྡོག་པ་ཐ་དད་པ་དག་གཅིག་གི་ཚིག་ལས་ལྡོག་པ་གཅིག་དང་མང་བོའི་ཚིག་ལས་ཆོས་ཅན་གཅིག་ལའང་རྫས་ཉིད་དང་ས་ལས་གྱུར་བ་ཉིད་ལ་སོགས་པའི་ལྡོག་པ་དུ་མ་གོ་བ་ཡིན་ནོ། ། འོ་ན་ཁྱད་པར་ཅི་ཡོད་ཅེ་ན། ཕྱི་རོལ་གྱི་དོན་གཅིག་དང་དུ་མ་ལ་མི་ལྟོས་པར་བརྡས་ཕྱེ་བའི་གཅིག་དང་དུ་མ་གོ་བ་ཡིན་ནོ། ། གཉིས་པ་སྤྱི་གཏན་ལ་དབབ་པ་ལ་གཉིས་ཏེ། དངོས་དང་སྒྲ་རྟོག་གི་འཇུག་ཚུལ་རྒྱས་པར་བསྟན་པའོ། ། དང་པོ་ལ་བཞི་སྟེ། སྤྱི་ངོས་བཟུང་བ་དང༌། དེ་སྤྱིར་འཇོག་པའི་འཐད་པ་དང༌།
དེ་དོན་ལ་གནས་པ་དགག་པ་དང༌། དེས་ན་སྤྱི་འཛིན་འཁྲུལ་བར་བསྟན་པའོ། ། དང་པོ་ནི་ཐ་དད་དངོས་རྣམས་ཞེས་པ་སྟེ་སྤྱི་ནི་གཉིས་ཏེ། དོན་ལ་ཡོད་པ་དང་བློ་ལ་ཡོད་པའོ། ། དང་པོ་ནི་བུམ་པ་ཐམས་ཅད་བུམ་པ་མ་ཡིན་པ་ལས་ལོག་པར་མཚུངས་པ་ལ་སྤྱི་ཞེས་བརྗོད་དེ་བུམ་པ་ཐམས་ཅད་ལ་ཁྱབ་པའི་ཕྱིར་རོ། ། འོ་ན་ནམ་མཁའ་ཡང་དེར་འགྱུར་རོ་ཞེ་ན་མིན་ཏེ་དེས་བུམ་མིན་ལ་ཡང་ཁྱབ་པས་སོ། ། གཉིས་པ་ནི་རྣམ་རྟོག་ལ་བུམ་པ་ཐ་དད་ཀྱི་རྣམ་པ་སྣང་བ་ལ་གཅིག་ཏུ་བཟུང་བ་དེ་ཁོ་ན་ཡིན་ཏེ་རིགས་མཐུན་གཅིག་ཏུ་བསྲེལ་པའི་ཕྱིར་རོ། ། དེ་ཉིད་འདིར་སྟོན་པ་ནི་ཐ་དད་མིན་པ་ལྟ་བུར་སྣང་ཞེས་དྲང་ངོ༌། སྤྱི་དངོས་པོར་མ་གྲུབ་པས་ལྟ་བུ་ཅེས་བྱའོ། ། གང་ཞེ་ན་བུམ་པའི་དངོས་པོ་རྣམས་སོ། །
དེ་དག་དོན་ལ་ཐ་དད་མེད་དམ་ཞེ་ན་དོན་གྱི་བདག་ཉིད་ཐ་དད་ཀྱང་ངོ༌། འོ་ན་ཅིས་ཅེ་ན་དོན་ཐ་དད་པ་ཉིད་སྒྲིབ་པའི་ཕྱིར་དང་འབྲས་བུ་དང་རྒྱུའི་རྣམ་བཅད་འདྲ་བའི་ངོ་བོ་འགའ་ཞིག་གིས་སོ། ། གང་གིས་སྒྲིབ་ཞེ་ན་ཀུན་རྫོབ་སྒྲིབ་བྱེད་དེས་སོ། ། དེ་ཉིད་གང་ཞེ་ན་དོན་དེ་རྣམས་གཅིག་ཏུ་སྣང་བའི་བློ་རྟོག་པའོ། ། དེ་གང་ལས་སྐྱེས་ཞེ་ན་གཞན་ལས་ཐ་དད་པའི་བུམ་པའི་དངོས་པོ་རྣམས་ལ་བརྟེན་ནས་སོ། ། ཇི་ལྟར་སྐྱེ་ ན་བུམ་པ་རྣམས་ལས་བུམ་འཛིན་སྐྱེ་ལ་དེ་ལས་དེ་རྣམས་གཅིག་ཏུ་འཛིན་པའི་རྣམ་རྟོག་སྐྱེ་སྟེ་བུམ་པ་རྣམས་ཆུ་འཛིན་པ་ལ་སོགས་པའི་འབྲས་བུ་དང་འཇིམ་པ་ལ་སོགས་པའི་རྒྱུ་འདྲ་བར་ངེས་པའི་ཕྱིར་རོ། ། དེ་ཉིད་ཐོག་མ་མེད་པ་ནས་བསགས་པའི་ཕྱིར་བག་ཆགས་ཏེ་དེ་ལས་དངོས་སུ་སྐྱེའོ། དེས་ཇི་ལྟར་སྒྲིབ་ཅེ་ན་རྣམ་པ་གཅྀག་ཏུ་སྣང་པའི་བློ་གང་གིས་རང་ངོ་བོ་སྐྱེས་པ་ཙམ་ཁོ་ན་ཡིས་གཞན་ཏེ་ཐ་དད་པ་སྒྲིབ་པར་བྱེད་དེ་མུན་པ་བཞིན་ནོ། ། གཉིས་པ་ནི། ཐ་དད་དུ་སྣང་བ་དེ་ལ་བརྟེན་ནས་གཅིག་ཏུ་སྒྲོ་འདོགས་པའི་བསམ་པ་རྟོག་པའི་དབང་གིས་ཐ་དད་རྣམས་ལ་སྤྱི་གཅིག་ཡོད་ཅེས་བསྒྲགས་སོ། །
དེ་ཡང་བློ་ལ་གསེར་དང་རྫའི་བུམ་པ་ལ་སོགས་པ་མི་གསལ་བའི་རྣམ་པ་ཐ་དད་སྣང་བ་ལ་དངོས་སུ་སྒྲོ་བཏགས་ལ། དེ་མ་ཡིན་ལ་དེར་ཞེན་ནས་ཕྱི་རོལ་གྱི་དངོས་པོ་ཐ་དད་རྣམས་ལ་ཡང་སྒྲོ་གཅིག་ཏུ་བཏགས་སོ། ། གསུམ་པ་ལ་གཉིས་ལས་མདོར་བསྟན་པ་ནི་དེ་ཡིས་ཞེས་པའོ། ། གཉིས་པ་རྒྱས་བཤད་ལ་ཡང་གཉིས་ལས་དང་པོ་དོན་གྱི་སྤྱི་དགག་པ་ནི། བུམ་པ་རྣམས་ཆོས་ཅན། རྫས་གཅིག་པའི་སྤྱི་མེད་དེ། གསལ་བ་རྣམས་ཕན་ཚུན་རྗེས་སུ་མི་འགྲཽ་བའི་ཕྱིར་རོ། ། དེ་དག་ལ་རྗེས་སུ་འགྲོ་བའི་སྤྱི་གཞན་དུ་གྱུར་བ་མེད་དེ་མངོན་སུམ་ལ་སྣང་བ་མེད་པའི་ཕྱིར་རོ། ། གཉིས་པ་ཤེས་པའི་སྤྱི་དགག་པ་ནི། བུམ་འཛིན་གྱི་ཤེས་པ་ཉིད་སྤྱི་ཡིན་ཏེ།
བུམ་པ་ཐམས་ཅད་ལ་རྗེས་སུ་འགྲོ་བའི་ཕྱིར་རོ། ། འདི་ལྟར་བུམ་འཛིན་གྱི་རྟོགས་པ་ནི་བུམ་པ་གཅིག་ལས་སྐྱེས་པ་ལྟར་ཐམས་ཅད་ལ་དེ་དང་འདྲ་བར་སྐྱེ་བའི་ཕྱིར་རོ་ཞེ་ན། འོ་ན་དོན་གྱི་ཁྱད་པར་གྱི་སྤྱི་ཡིན་ནམ་ཞེས་པའི་ཁྱད་པར་གྱི་སྤྱྀ་ཡིན། རེ་ཤིག་ཤེས་པ་དེ་ཆོས་ཅན་དོན་བུམ་པ་ལ་སོགས་པའི་སྤྱྀ་མིན་པར་ཐལ་ཏེ། ཇི་ལྟར་ཞེས་པ་དེ་ཕྱི་རོལ་གྱི་དོན་གཞན་ལ་རྗེས་སུ་མི་འབྲང་བའི་ཕྱིར་རོ། ། དེ་ཉིད་ཀྱང་ཤེས་པའི་རྫས་ཐ་དད་མ་ཡིན་པའི་ཕྱིར་རོ། ། ཤེས་པ་དེ་གསེར་བུམ་འཛིན་པ་ལ་སོགས་པ་ཤེས་པའི་ཁྱད་པར་དུ་མ་ལ་ཁྱབ་པའི་སྤྱི་ཡང་མིན་ཏེ་དེ་དག་ལ་རྗེས་སུ་མི་འགྲོ་བའི་ཕྱིར་རོ། ། བཞི་པ་ལ་གསུམ་སྟེ། འཁྲུལ་བའི་ངོ་བོ་དང་འཁྲུལ་བའི་རྒྱུ་དང༌། ཐ་དད་ལ་འབྲས་བུ་གཅིག་སྐྱེ་བའི་དཔེ་བསྟན་པའོ། །
དང་པོ་ནི་སྤྱི་དོན་དུ་མེད་པ་དེས་ན་ཞེས་པའོ། ། གཉིས་པ་ནི་འོ་ན་འཁྲུལ་བ་འདིའི་རྒྱུ་གང་ཞེ་ན། ས་བོན་ཡིན་ཞེས་དྲང་ངོ༌། ། གང་གི་ཞེ་ན་འཁྲུལ་བ་འདིའི་འོ། ། གང་ཞེ་ན་ཐ་དད་པའི་དངོས་པོ་རྣམས་སོ། ། གང་དང་ཐ་དད་ཅེ་ན་བུམ་པ་ཞེས་པའི་མིང་དེ་དང་ཆུ་འཛིན་པའི་དོན་གང་ལ་ལྡན་པའི་རྫ་གསེར་ལ་སོགས་པའི་བུམ་པ་རྣམས་སོ། ། ཇི་ལྟར་ཐ་དད་ན་ཕན་ཚུན་གཅིག་ལ་གཅིག་ལོག་པའི་ཚུལ་གྱིས་སོ། ། གསུམ་པ་ལ་གཉིས་ཏེ། རྣམ་ཤེས་ལ་སོགས་པའི་དཔེ་དང༌། སྨན་གྱི་དཔེའོ།
དང་པོ་ནི་ངེས་ཏེ་ཞེས་དྲང་ངོ༌། ། གང་ཞེ་ན་དོན་ཏེ་འབྲས་བུ་གཅིག་བསྒྲུབ་པ་ལ་ནུས་པ་ངེས་པའོ། ། འབྲས་བུ་གཅིག་ཉིད་གང་ཞེ་ན་སྤྱི་གཅིག་རྟོགས་པའི་ཤེས་པ་དང་དོན་བུམ་པ་ལ་སོགས་པ་ཤེས་པའི་དབང་ཤེས་དང་སོགས་པ་སྟེ་མེ་དང་ཁང་པ་ལ་སོགས་པའོ། ། གང་ཞེ་ན་བུམ་པ་ལ་སོགས་པའི་དངོས་པོ་ཐ་དད་འགའ་ཞིག་སྟེ་ཐ་དད་ཐམས་ཅད་ཀྱིས་མ་ཡིན་ཞེས་པའོ། ། ཐ་དད་དེ་དག་ལ་སྤྱི་གཅིག་ཡོད་པས་མིན་ནམ་ཞེ་ན་ཐ་དད་ཡིན་ཡང་ངོ༌། ། ཅི་སྟེ་ན་འབྲས་བུ་གཅིག་མི་སྐྱེད་པ་ལས་ལོག་པའི་རང་བཞིན་གྱིས་སོ། ། དཔེར་ན་དབང་པོ་དང་ཡུལ་དང་ཡིད་ལ་བྱེད་པ་ལ་སོགས་པ་སྤྱི་གཅིག་མེད་ཀྱང་འབྲས་བུ་རྣམ་ཤེས་གཅིག་སྐྱེད་པ་བཞིན་ནོ། ། གཉིས་པ་སྨན་གྱི་དཔེ་ལ་གཉིས་ལས་དང་པོ་དཔེ་དངོས་ནི། དཔེ་ན་སྨན་སླེ་ཏྲེས་དང་པར་པ་ཏ་ལ་སོགས་པའི་སྨན་སྣ་ཁ་ཅིག་ལ་སྤྱི་གཅིག་མེད་ཅིང་རང་གི་ངོ་བོ་ཐ་དད་ཀྱང་དེ་དག་ལྷན་ཅིག་སྦྱར་བའམ་སོ་སོར་རེ་རེས་རིམས་དང་དུག་ལ་སོགས་པ་ཞི་བའི་འབྲས་བུ་གཅིག་བྱེད་པར་མཐོང་ངོ༌། ། ཐ་དད་དུ་འདྲ་ཡང་ཞོ་དང་རྒྱལ་མོ་ག་གོན་ལ་སོགས་པ་གཞན་གྱིས་མ་ཡིན་པ་བཞིན་ནོ། །
གཉིས་པ་དཔེ་མ་གྲུབ་པ་དགག་པ་ནི། ནད་ཞི་བ་ནི་སྨན་གྱི་སྤྱི་ཡིན་ནོ་ཞེ་ན༑ འོ་ན་ཐམས་ཅད་ལ་རིམས་ཞི་བའི་ནུས་པ་ཁྱད་པར་མེད་པར་ཐལ་ཏེ་སྤྱི་ཡོད་པའི་ཕྱིར་རོ། ། འདོད་པར་མི་ནུས་ཏེ་སྤྱིས་ནད་ཞི་བ་མ་ཡིན་ནོ། ། གཞན་ཡང་སྨན་དེ་དག་ཆོས་ཅན་ཞིང་ས་བཟང་ངན་ལ་སོགས་པ་ཐ་དད་ཀྱང་ནད་ཞི་བར་མྱུར་བ་ལ་སོགས་པའི་ནུས་པ་ཁྱད་པར་མེད་པར་ཐལ་ལོ། ། ཡང་སྨན་གྱི་སྤྱི་ནད་ཅུང་ཟད་ཀྱང་ཞི་བ་མི་ནུས་པ་ཐལ་ཏེ། དེ་འབྲས་བུ་ལ་ཕན་འདོགས་པའི་ནུས་པ་མེད་པའི་ཕྱིར་རོ། ། ཅི་སྟེ་ན་བརྟན་པས་སོ། ། དེ་ལྟར་ན་སྨན་ལ་ནུས་པ་ཐ་དད་དང་ཆེ་ཆུང་དང་གཏན་མེད་དུ་ཐལ་བ་སྟེ་གསུམ་མོ། ། གཉིས་པ་སྒྲ་རྟོག་གི་འཇུག་ཚུལ་རྒྱས་པར་བསྟན་པ་ལ་གསུམ་སྟེ།
འཇུག་ཚུལ་སྤྱིར་བསྟན་པ་དང༌། བྱེ་བྲག་ཏུ་རྗེས་དཔག་གི་འཇུག་ཚུལ་ལ་རྩོད་པ་སྤང་བ་དང༌། དེ་དག་གི་དོན་བསྡུ་བའོ། ། དང་པོ་ལ་གཉིས་ཏེ་མདོར་བསྟན་པ་དང་རྒྱས་པར་བཤད་པའོ། ། དང་པོ་ལ་གསུམ་སྟེ། སྒྲ་རྟོག་གི་རང་བཞིན་དང༌། དེའི་ཡུལ་ལ་ཇི་ལྟར་སྣང་ཞིང་ཞེན་པ་དང་ཡུལ་དེ་དངོས་པོ་ཡིན་པ་དགག་པའོ། ། དང་པོ་ལ་གསུམ་ལས་དང་པོ་དེའི་རྒྱུ་ནི་རང་བཞིན་ཞེས་པ་སྟེ་རང་བཞིན་ནི་དོན་བྱེད་པའི་དངོས་པོའོ། ། དེ་འཛིན་ནི་ཉམས་སུ་མྱོང་པའི་མངོན་སུམ་སྟེ་དངོས་ཀྱི་རྒྱུའོ། ། དེ་ཡི་འབྲས་ཅན་མིན་དོན་ལས། །
ཐ་དད་པ་ལས་སྐྱེས་ཞེས་སྦྱར་བ་ནི་བརྒྱུད་པའི་རྒྱུ་ཡིན་ཏེ་འབྲས་བུ་ཆུ་སྐྱོར་བའི་དོན་བྱེད་མི་ནུས་པ་ལས་ཐ་དད་པའི་དངོས་པོ་ལ་བརྒྱུད་ནས་སྐྱེ་བའི་ཕྱིར་རོ། ། གཉིས་པ་ངོ་བོ་ནི་རྣམ་རྟོག་བློ། ། དོན་མེད་ཀྱང་དེ་དོན་ཅན་འདྲ་ཞེས་པ་སྟེ། བློ་དེ་ལ་དོན་ཡུལ་དུ་མེད་ཀྱང་དོན་རང་མཚན་གྱི་ཡུལ་ཅན་འདྲ་སྟེ་དེ་ལ་དེར་ཞེན་པའི་ཕྱིར་རོ། ། གསུམ་པ་འབྲས་བུ་ནི་ཐ་དད་མཐར་ཐུག་ཅེས་པ་སྟེ་བློ་དེའི་རྗེས་སུ་ཞུགས་པས་བུམ་པ་དེའི་འབྲས་བུ་ཆུ་འཛིན་པ་ཅན་མ་ཡིན་པའི་བུམ་མ་ཡིན་ལས་ཐ་དད་པའི་དངོས་པོའི་མཐར་ཐུག་པ་དེ་ཐོབ་པའི་ཕྱིར་རོ། ། དེས་ན་དང་པོ་དེ་ཡི་ངོ་བོ་ལས་སྐྱེས་པའི་ཕྱིར་དང༌། བར་དུ་དེར་ཞེན་པའི་ཕྱིར་དང་མཐར་དེ་ཐོབ་པའི་ཕྱིར་རོ་ཞེས་པའོ། ། གཉིས་པ་ནི་རྟོག་པ་དེ་ལ་སྣང་བའི་སྤྱི་ངོ་བོ་དེ་བློ་ལས་ཕྱི་རོལ་ཏུ་གྱུར་བ་ལྟ་བུ་དང་ཐམས་ཅད་ལ་ཁྱབ་པའི་གཅིག་ལྟ་བུ་དང་གཞན་བུམ་མ་ཡིན་ལས་ལོག་པའི་བུམ་པའི་དོན་བྱེད་པ་ལྟ་བུར་སྣང་བ་ཡིན་ཏེ། དེ་ལྟར་ཞེན་པའི་ཕྱིར་རོ། ། གལ་ཏེ་མ་ཞེན་ན་དེ་ལྟར་སྣང་བའི་རྟོག་པ་སྐྱེས་ཀྱང་ཕྱི་རོལ་ཏུ་དོན་བྱེད་ནུས་པའི་བུམ་པ་གང་རུང་ལེན་པ་ལ་མི་འཇུག་པར་འགྱུར་ཏེ་སྣང་ལ་མ་ངེས་པ་བཞིན་ནོ།།
དངོས་པོ་ལ་དེ་ལྟར་མི་བདེན་པས་ལྟ་བུ་ཞེས་བརྗོད་དོ། ། གསུམ་པ་ནི་སྣང་བ་དེ་ཉིད་ཆོས་ཅན་ཁོ་ན་ཉིད་དུ་བདེན་པའི་དངོས་པོ་མིན་ཏེ། རྟོག་ལྡན་གྱིས་བརྟག་པའི་ཡན་ལག་དོན་བྱེད་ནུས་པ་མེད་པའི་ཕྱིར་རོ།། རྟོག་ལྡན་ནི་ཕན་གནོད་ནུས་པ་ཁོ་ན་ལ་རྟོག་གོ ། གཉིས་པ་ལ་གསུམ་སྟེ། ཐ་སྙད་འཇུག་པའི་ཡུལ་དང༌། ཡུལ་ཅན་ཐ་སྙད་ཀྱི་རང་བཞིན་དང༌། དེ་དག་གི་དོན་བསྡུ་བའོ། ། དང་པོ་ལ་གཉིས་ལས་དང་པོ་སྤྱིའི་ཐ་སྙད་ཀྱི་ཡུལ་ནི་ཤེས་ལ་ཞེས་པ་ནི་རྟོག་པའི་ཤེས་པ་ལ་ཡོད་པ་སྟེ་སྣང་བའི་དོན་བུམ་པའི་རྣམ་པ་དེ་རྣམས་ནི་ཐ་དད་མིན་པའི་སྤྱི་ལྟ་བུར་སྣང་བ་ཡིན་ཏེ་རིགས་མི་མཐུན་ལས་ལྡོག་པའི་ངོ་བོ་ཅན་དུ་སྣང་བ་དེས་ན་སྟེ་དེའི་ཕྱིར་རོ། ། དེ་དག་ལོག་པར་བདེན་པ་ནི་མ་ཡིན་ན་བུམ་པར་ཐལ་བའི་ཕྱིར་རོ། །
དེས་ན་ཐ་དད་མིན་པ་ལྟ་བུར་སྣང་བ་དེ་ལ་ཞེས་སྦྱར་རོ། ། གཉིས་པ་གཞི་མཐུན་གྱི་ཐ་སྙད་ཀྱི་ཡུལ་ནི་རིགས་མི་མཐུན་པ་ལས་ལོག་པ་དེ་ཉིད་དེ་ལས་གཞན་པའི་རིགས་མཐུན་ལས་ཀྱང་ལོག་པར་སྣང་སྟེ་དེ་ལ་ཞེས་པ་ནི་ལྡོག་པ་གཉིས་ཀྱིས་ཟིན་པའི་ཕྱིར་གཞི་མཐུན་གྱི་ཐ་སྙད་ཀྱི་ཡུལ་ལོ། ། གཉིས་པ་ལ་གསུམ་སྟེ་ཐ་སྙད་ཐམས་ཅད་འཁྲུལ་བར་བསྟན་པ་དང༌། འཁྲུལ་བའི་རྟེན་དངོས་པོར་བསྟན་པ་དང༌། འཁྲུལ་བར་འདྲ་ཡང་བསླུ་མི་བསླུ་མི་འདྲ་བར་བསྟན་པའོ། ། དང་པོ་ནི་དེ་ལ་ཞེས་པ་སྟེ་རྒྱས་པར་བྱེད་ཅེས་དྲང་ངོ༌། ཅི་ཞེ་ན་ཐ་སྙད་དོ། ། ཇི་ལྟ་བུ་ཞེ་ན་ནོར་བའི་དོན་ཅན་ཏེ་གཅིག་ལ་དུ་མ་དང་དུ་མ་ལ་གཅིག་དང་ཐ་དད་མེད་པ་ལ་ཐ་དད་དུ་འཛིན་པའི་ཕྱྀར་རོ། ། གང་གིས་ཤེ་ན་ཤེས་པ་དང་བརྗོད་པས་ཞེས་སོ། ཤེས་བརྗོད་ཉིད་ཐ་སྙད་ཡིན་ཡང་དེའི་རྒྱས་བྱེད་དུ་བརྗོད་པ་ནི་དེ་དག་གི་ནུས་པ་བསྟན་པ་ཡིན་ཏེ།
ཤེས་པ་གཅིག་ཉིད་ཚད་མ་དང་འབྲས་བུར་བསྟན་པ་བཞིན་ནོ། ། ཤེས་བརྗོད་ཇི་ལྟར་བུ་ཞེ་ན་སྤྱི་དང་གཞི་མཐུན་གྱི་སྤྱོད་ཡུལ་ཅན་ནོ། ། གང་ལ་ཞེ་ན་སྤྱི་དང་བྲེ་བྲག་དེ་ལའོ། ། གཉིས་པ་ནི་དངོས་པོ་ཞེས་པ་སྟེ་བརྟེན་ཞེས་དྲང་ངོ༌། ། གང་ཞེ་ན་ཐ་སྙད་ཀྱི་རང་བཞིན་ཤེས་བརྗོད་དེ་དག་ཀུན་ནོ། ། གང་ལ་ཞེ་ན་ཕན་ཚུན་གཅིག་ལ་གཅིག་མེད་པའི་ལྡོག་པ་ ལའོ། ། གང་གི་ལྡོག་པ་ཞེ་ ན་བུམ་པ་ལ་སོགས་པའི་དངོས་པོ་རྣམས་ ཀྱིའོ། ། ལྡོག་པ་ཅན་མཐོང་བ་ལ་བརྟེན་ནས་སྐྱེས་ཞེས་པའི་དོན་ཏོ། ། དེས་ན་ཞེས་པ་ཤེས་བརྗོད་དེ་དག་ཆོས་ཅན་གཞན་སེལ་གྱི་ཡུལ་ཅན་ཡིན་ཏེ་གཞན་སེལ་ཅན་ལ་བརྒྱུད་ནས་སྐྱེས་པའི་ཕྱིར་ཞེས་པའོ། ། གཞན་སེལ་ཅན་དངོས་སུ་འཛིན་པའི་ཕྱིར་ནི་མ་ཡིན་ནོ། །
གསུམ་པ་ལ་གཉིས་ལས་དང་པོ་མི་བསླུ་བར་བསྟན་པ་ནི། མི་རྟག་པར་རྟོག་པ་གང་ལ་ཞེས་པ་བློའོ། ། གཉིས་པ་བསླུ་བར་བསྟན་པ་ནི། རྟག་འཛིན་དང་མི་རྟག་པར་འཛིན་པ་གཉིས་རང་གི་སྣང་བ་དོན་མ་ཡིན་པ་ལ་དོན་དུ་ཞེན་པའི་ཆ་ནས་འཁྲུལ་བར་འདྲ་ཡང་གཞན་རྟག་འཛིན་ལས་དེ་ཐོབ་པ་མིན་ཏེ་དེ་དངོས་པོ་ཙམ་དང་འབྲེལ་ཡང་རྟག་པ་དང་མ་འབྲེལ་བའི་ཕྱིར་རོ། ། དཔེར་ན་མར་མེའི་འོད་ལས་ནོར་བུར་འཁྲུལ་བ་བཞིན་ནོ། ། གསུམ་པ་དོན་བསྡུ་བ་ལ་གསུམ་སྟེ། སྤྱིའི་ཐ་སྙད་འཇུག་པའི་རྒྱུ་དང༌། གཞི་མཐུན་གྱི་ཐ་སྙད་འཇུག་པའི་རྒྱུ་དང༌། དེ་དག་བརྡ་ལས་ཡིན་གྱིས་དངོས་པོ་ལ་མི་སྲིད་པར་བསྟན་པའོ། དང་པོ་ནི་དེ་ལ་ཞེས་པའི་སྤྱི་དང་གཞི་མཐུན་གྱི་སྒྲའི་ཡུལ་གཉིས་ཡོད་པ་དེ་ལའོ། །
དེ་ཡང་ཐ་སྙད་འཇུག་པར་བྱེད་ཅེས་དྲང་ངོ༌། ། གང་ཞེ་ན་དངོས་པོ་དུ་མ་ཡིན་ཡང་གཅིག་ཉིད་དུའོ། ། གང་གིས་ཞེ་ན་བརྗོད་དང་ཤེས་པས་སོ། ། གང་ལ་ཞེ་ན་བུམ་པ་དུ་མ་ཆུ་འཛིན་པའི་འབྲས་བུ་གཅིག་པ་ལའོ། ། བློ་ལ་སྣང་བ་ཁོ་ན་ལ་ཐ་སྙད་བྱེད་ཀྱང་སྣང་བཏགས་གཅིག་ཏུ་བསྲེས་ནས་དེ་སྐད་བརྗོད་དོ། ། དེ་ཇི་ལྟར་གཅིག་ཅེ་ན་བུམ་པ་དེའི་འབྲས་བུ་ཆུ་འཛིན་པ་ཅན་མ་ཡིན་པ་ནི་སྣམ་བུ་ལ་སོགས་པའོ། ། དེ་དག་ལས་གཞན་དུ་གྱུར་བ་ནི་ཆུ་འཛིན་ནུས་པ་ཐམས་ཅད་དེ་དེས་ན་ལྡོག་པས་བསྡུས་པའམ་དེ་ལ་བརྟེན་པའི་འབྲས་བུ་གཅིག་པའོ། ། གཉིས་པ་ནི་དེ་བཞིན་དུ་ཞེས་པ་སྟེ་ལྡོག་པའི་སྒོ་ནས་དུ་མ་གཅིག་ཏུ་འཇོག་པར་བཞིན་དུ་བུམ་པ་གཅིག་ཀྱང་ཆོས་ཅན་བུམ་འཛིན་སྐྱེད་པ་དང༌། ། ཆུ་འཛིན་པ་ལ་སོགས་པ་འབྲས་བུ་དུ་མ་བྱེད་དེ་བུམ་པ་དེའི་འབྲས་བུ་ཅན་མིན་པའི་དོན་ཀ་བ་ལ་སོགས་པ་ཐམས་ཅད་ལས་ཐ་དད་པའི་ཕྱིར་རོ། ། དེས་ན་བུམ་པ་དེའི་དངོས་པོས་དོན་དུ་མ་བྱེད་པ་དེ་བསྟན་པའི་ཕྱིར་ལྡོག་པའི་ཆོས་སྣ་ཚོགས་རྟོག་པས་ཤེས་པར་བྱེད་དོ་ཞེས་སྦྱར་རོ། །
གསུམ་པ་ལ་གསུམ་སྟེ། མདོར་བསྟན་པ་དང༌། རྒྱས་པར་བཤད་པ་དང༌། མཇུག་བསྡུ་བའོ། ། དང་པོ་ནི་སྒྲ་དོན་ཞེས་པ་སྟེ་བརྗོད་ཅེས་དྲང་ངོ༌། ། གང་ཞེ་ན་སྒྲ་དོན་བཤད་མ་ཐག་པའི་སྤྱི་འདི་དང་ཆོས་གཉིས་གཞི་གཅིག་ལ་འདུས་པའི་གཞི་མཐུན་ཉིད་དོ། ཇི་ལྟར་ཞེ་ན་དོན་དམ་པར་དེ་དག་ཡོད་པ་མིན་ཡང་རྟོག་པའི་ངོར་ཇི་ལྟར་གྲགས་པ་བཞིན་དུའོ། ། དེས་ན་སྒྲ་དོན་འདི་དང་གཞི་མཐུན་འདི་ཆོས་ཅན། དངོས་པོ་ལ་མི་སྲིད་དེ་ཧ་ཅང་ཐལ་བའི་ཕྱིར་རོ། ། གཉིས་པ་ལ་གཉིས་ལས་དང་པོ་གྲགས་པ་ལ་བརྟེན་པའི་དོན་བཤད་པ་ནི་ཆོས་དང་ཞེས་བ་སྟེ་བཞག་ཅེས་དྲང་ངོ༌། །
གང་ཞེ་ན་བསྒྲུབ་བྱ་དང་སྒྲུབ་པར་བྱེད་པ་ཀུན་ནོ། ། དེ་ཉིད་གང་ཞེ་ན་མི་རྟག་པ་ནི་ཆོས་སོ། ། སྒྲ་ནི་ཆོས་ཅན་ནོ། ཞེས་པ་ལ་སོགས་པའི་རྣམ་བཞག་དང་གཅིག་ཀྱང་ལྡོག་པའི་སྒོ་ནས་ཐ་དད་པ་དང་བུམ་པ་དུ་མ་ཡང་རིགས་མི་མཐུན་པ་ལས་ལོག་པའི་སྒོ་ནས་ཐ་དད་མིན་པར་འཇོག་པ་ལ་སོགས་པའོ། ། ཇི་ལྟར་བཞག་ཅེ་ན་དེ་ཁོ་ན་ཉིད་ཀྱི་དོན་དངོས་པོའི་གནས་ལུགས་ཇི་ལྟར་ཡོད་པ་ལ་མ་བརྟག་པར་ཏེ་མ་བལྟོས་པར་འཇིག་རྟེན་ན་ཇི་ལྟར་རྟོག་པ་ལ་གཅིག་དང་ཐ་དད་ལ་སོགས་པར་སྣང་བ་དེ་དོན་ལའང་དེར་ཞེན་པའི་སྟོབས་ཀྱིས་གྲགས་ནས་ཡོད་པ་དེ་ལ་བསྟན་བཅོས་བྱེད་པས་ཀྱང་དེ་བཞིན་ཁོ་ནར་བརྟེན་ནས་ལོ་ཀ་དང་མཐུན་པར་བཞག་གོ ། ཅིའི་ཆེད་དུ་ཞེ་ན་འཇིག་རྟེན་པས་ཀྱང་དམ་པའི་དོན་མི་རྟག་པ་ལ་སོགས་པའི་རང་མཚན་རྟོགས་པར་བྱ་བའི་ཕྱིར་མཁས་པས་ཀྱང་དེ་ལྟར་བྱས་པ་ཡིན་ཏེ། དེའི་བློ་ངོར་རྟགས་སྦྱོར་བའི་དོན་གསུམ་འགྲུབ་པའི་ཕྱིར་རོ། ། གཉིས་པ་དངོས་པོ་ལ་དེ་མི་སྲིད་པའི་དོན་བཤད་པ་ནི། དམ་པའི་ཞེས་པ་ནི་དམ་པའི་དོན་རྣམས་ཆོས་ཅན། འདི་དག་ལ་སྤྱི་གཅིག་གི་ཐ་སྙད་མི་སྲིད་དེ་རང་བཞིན་གྱིས་གཅིག་ཏུ་འདྲེས་པ་མེད་པའི་ཕྱིར་རོ། །
འོ་ན་དེ་དག་ལ་གཅིག་ཏུ་བརྗོད་པ་དང་འགལ་ཞེ་ན། དངོས་པོ་དུ་མ་དེ་ལ་ངོ་བོ་གཅིག་པའི་ཐ་སྙད་ནི་བློ་བསླད་པའི་དབང་གིས་ཡིན་ནོ། ། ཡང་དེ་ལ་དུ་མའི་ཐ་སྙད་ཀྱང་མེད་དེ་བྱས་པ་དང་མི་རྟག་པ་ལ་སོགས་པ་རང་བཞིན་གྱིས་ཐ་དད་མེད་པའི་ཕྱིར་རོ། ། དེས་ན་བུམ་པ་གཅིག་པུ་དེ་ལ་དུ་མའི་ཐ་སྙད་ནི་བློའི་འཁྲུལ་བའོ། ། གསུམ་པ་ལ་གཉིས་ལས་དང་པོ་མཇུག་བསྡུ་བ་དངོས་ནི། དེས་ན་ཞེས་པ་དངོས་པོ་ལ་གཅིག་ལ་དུ་མ་དང་དུ་མ་ལ་གཅིག་མི་སྲིད་པ་དེས་ན་འདི་ནི་མང་པོ་རྣམས་ཀྱི་སྤྱིའོ། ། འདི་ནི་ཁྱད་པར་རོ་ཞེས་བྱ་བའི་བྱེ་བྲག་སྟེ་ཐ་དད་པའི་ཐ་སྙད་འདི་ནི་བློ་ལ་སྣང་བའི་དོན་ཡིན་ནོ། ། གཉིས་པ་རྩོད་སྤང་ནི་རྟོག་པ་ལ་སྣང་བ་དངོས་མེད་ཡིན་པའི་ཕྱིར་བྱས་པ་ཉིད་ལ་སོགས་པའི་ཐ་དད་དེ་ལ་མི་རུང་ངོ་ཞེ་ན། རུང་སྟེ་རབ་ཏུ་བརྟག་ཅེས་དྲང་ངོ༌། ། གང་ཞེ་ན་བྱས་པ་ལ་སོགས་པའི་ཆོས་ཀྱི་བྱེ་བྲག་གོ །
གང་ལ་ཞེ་ན་བློ་ལ་སྣང་བའི་བུམ་པ་དེ་ཉིད་ལའོ། ། ཅིས་ཞེ་ན་མ་བྱས་པ་ལ་སོགས་པ་གཞན་ལས་ལྡོག་པར་སྣང་བས་སོ། ། གཉིས་པ་རྗེས་དཔག་གི་འཇུག་པ་ལ་རྩོད་པ་སྤང་པ་ལ་གཉིས་ལས་དང་པོ་རིགས་པ་དང་འགལ་བ་སྤང་བ་ནི། རྗེས་དཔག་ཀྱང་རང་མཚན་འཛིན་པར་ཐལ་ཏེ་ལ་ལ་སོགས་པའི་ཆོས་ཅན་མངོན་སུམ་གྱིས་གྲུབ་པ་ལ་མེ་ཉིད་སྒྲུབ་པའི་ཕྱིར་རོ་ཞེ་ན། འདིའི་ལན་ནི་བསྒྲུབ་བྱ་ཞེས་པ་སྟེ་ལ་དང་མེའི་ཚོགས་དོན་ནི་བསྒྲུབ་བྱའོ། ། དུ་བ་ནི་སྒྲུབ་བྱེད་དོ་ཞེས་རྟོག་པའི་ཚེ་ན་ལའི་དངོས་པོ་མིག་གིས་མཐོང་བ་ཉམས་ནས་མེད་པའི་ཕྱིར་ལ་རང་མཚན་དང་བཅས་པ་བསྒྲུབ་བྱ་ཡིན་ནོ། ། གཉིས་པ་དེ་ལ་ལུང་དང་འགལ་བ་སྤང་བ་ནི། འོ་ན་སློབ་དཔོན་གྱིས་གཞན་སེལ་བས་ཁྱད་པར་དུ་བྱས་པའི་ཁྱད་པར་འཛིན་ཏེ་ཞེས་བཤད་པ་དང་འགལ་ཞེ་ན། ཁྱད་པར་ཞེས་པ་ལན་ཏེ་རྗེས་དཔག་གིས་ཁྱད་པར་སྦྱིན་པར་འདྲེས་པ་ཤེས་ཞེས་པའི་ཚིག་འདི་ལ་ཁྱད་པར་གྱི་སྒྲ་དེ་རང་མཚན་དུ་བཟུང་བར་བྱ་བ་མིན་ནོ། ། འོ་ན་གང་ཡིན་ཞེ་ན་རྟོག་པ་ལ་སྣང་བའི་ལ་ལ་སོགས་པའི་ཁྱད་པར་རོ།
ཅི་སྟེ་ཞེ་ན་རང་མཚན་དེ་ནི་ཆོས་ཅན་དུ་མ་ལ་གཅིག་ཏུ་སྣང་བའི་སྤྱིའི་རྣམ་པ་དང་གཅིག་ལ་མང་པོར་སྣང་བ་ཁྱད་པར་གྱི་སྣང་བ་དང་སོགས་པས་བསྡུས་པ་ཆོས་ཅན་དང་ཆོས་ལ་སོགས་པའི་རྣམ་པ་ཅིར་ཡང་བཟུང་བར་བྱ་བ་མིན་པའི་ཕྱིར་ རོ། ། དེ་ཉིད་ཅི་སྟེ་ཞེ་ན་བྱས་པ་དང་མི་རྟག་པ་ལ་སོགས་པའི་བྱེ་བྲག་མང་པོ་རྣམས་དངོས་པོ་དེ་གཅིག་ལ་མི་རུང་བའི་ཕྱིར་རོ། ། བྱེ་བྲག་ཇི་ལྟ་བུར་ཞེ་ན་ཁྱད་པར་ཏེ་དངོས་པོའི་ངོ་བོ་མང་པོའོ། ། གསུམ་པ་མཇུག་བསྡུ་བ་ནི། དེ་ཡིན་ཞེས་པ་ནི་རང་མཚན་དེའི་ངོ་བོ་ འམ་རང་བཞིན་རང་མ་ཡིན་པ་ཀུན་ལས་ལྡོག་གོ ། ལོག་པ་དེ་དེ་ཁོ་ན་བཞིན་དུ་རྟོགས་པར་བྱེད་པའི་སྒྲ་ནི་ཡོད་པ་མ་ཡིན་ནོ། ། དེ་བཞིན་དུ་རྟོག་པ་ཡང་ཡོད་པ་མ་ཡིན་ནོ། ། འོ་ན་དེ་དག་གིས་གང་རྟོགས་ཞེ་ན་སྒྲ་རྟོག་གཉིས་པོ་སྤྱི་ཉིད་ལ་འཇུག་པའོ། ། གསུམ་པ་བརྡའི་ཡུལ་གཏན་ལ་དབབ་པ་ལ་གཉིས་ཏེ། དངོས་པོ་སྒྲའི་ཡུལ་མ་ཡིན་པ་དང༌།
གཞན་སེལ་སྒྲའི་ཡུལ་དུ་སྒྲུབ་པའོ། ། དང་པོ་ལ་གསུམ་སྟེ་རང་མཚན་དང༌། རིགས་དང༌། རིགས་ལྡན་སྒྲའི་ཡུལ་མ་ཡིན་པའོ། ། དང་པོ་ནི་སྒྲ་རྣམས་ཞེས་པ་སྟེ་འོག་ཏུ་རང་མཚན་དེ་ལ་ཞེས་པ་ཆོས་ཅན། བརྡ་སྦྱར་བར་བྱ་བ་མིན་ཏེ་དེས་ན་ཞེས་པ་དགོས་པ་མེད་པའི་ཕྱིར་རོ། ། བརྡའི་དགོས་པ་གང་ཡིན་ཞེ་ན་བུམ་པ་ཞེས་པ་ལ་སོགས་པའི་ཐ་སྙད་ཀྱི་སྒྲ་རྣམས་ཀྱིས་ནི་སྔར་བརྡ་བཏགས་པའི་དོན་དེ་སྟོན་ཅིང་གོ་བར་བྱེད་དོ། ། བརྡ་མ་བཏགས་པ་ཡང་གོ་ན་དོན་གཞན་དང་བརྡ་བྱེད་པ་མ་མཐོང་བས་ཀྱང་གོ་བར་འགྱུར་རོ། ། བརྡ་དེ་ནི་ཕྱིས་ཐ་སྙད་ཀྱི་དུས་སུ་སྐྱེས་བུ་གཞན་གྱི་སྒྲ་ལ་བརྟེན་ནས་འཇུག་ལྡོག་གི་ཡུལ་རྟོགས་པའི་ཆེད་དུ་བྱས་པའོ། ། དེ་མེད་པ་ཅིས་ཞེ་ན་ཐ་སྙད་འདོགས་པ་དེའི་ཚེ་སྔར་བརྡའ་བཏགས་པའི་རང་མཚན་དེ་མེད་པའི་ཕྱིར་རོ། །
འདི་ལྟར་བརྡ་དང་ཐ་སྙད་རྒྱུ་འབྲས་ཡིན་པས་དེ་གཉིས་དུས་གཅིག་ཏུ་མི་འབྱུང་ལ་ཐ་སྙད་ཀྱི་ཚེ་དེ་དག་འགག་པས་སོ། ། དེའི་ཚེ་རང་མཚན་གཞན་ཡོད་ཀྱང་དེ་ལ་བརྡ་མ་བྱས་པས་མིག་ལ་སྔ་ཕྱིའི་རང་མཚན་གཅིག་ཏུའང་མི་རུང་བའི་ཕྱིར་རོ། ། འདིར་བརྡ་དཀའ་བ་དང་མི་ནུས་པའི་རྟགས་ཀྱང་ཤེས་པ་བྱའོ། ། གཉིས་པ་ནི་ཐམས་ཅད་ལ་ཁྱབ་པའི་རིགས་ལ་བརྡ་སྦྱོར་བའི་རྗེས་འགྲོ་མེད་པའི་ཉེས་པ་མེད་ཅེ་ན། འདིའི་ལན་ལ་གཉིས་ལས་དང་པོ་བརྡ་དོན་བྱེད་ནུས་པ་ལ་སྦྱོར་བར་བསྟན་པ་ནི་ཅི་ནས་ཞེས་པ་སྟེ་སྦྱོར་བར་བྱེད་ཅེས་དྲང་ངོ༌། ། ཅི་སྟེ་ན་བརྗོད་པར་བྱེད་པའི་བརྡའོ། ། གང་ལ་ཞེ་ན་ཆུ་འཛིན་པ་ལ་སོགས་པའི་དོན་རྣམས་ལ་ཞེས་པ་སྣང་བཏགས་གཅིག་ཏུ་བསྲེས་པ་ལའོ། ། ཅིའི་ཆེད་དུ་ཞེ་ན་སྤྱིར་རྟོག་ལྡན་གྱི་བྱ་བ་ཐམས་ཅད་ལ་དགོས་པ་ཡོད་པས་ཁྱབ་ལ་བརྡ་སྦྱོར་བ་ཡང་རྟོག་ལྡན་གྱི་བྱ་བ་ཡིན་པས་དགོས་པ་ཡོད་དོ། ། དེ་ཡང་རྒྱལ་པོའི་ཆད་པ་ལ་སོགས་པ་མ་ཡིན་གྱི་དགོས་པ་ཁྱད་པར་ཅན་ཡོད་པར་ཤེས་ནས་བརྡ་སྦྱོར་རོ། ། འདི་ལྟར་སྐྱེས་བུ་རྣམས་ཀྱིས་ཐ་སྙད་ཀྱི་དུས་སུ་སྒྲ་ལ་བརྟེན་ནས་སྨན་དུག་ལ་སོགས་པའི་དངོས་པོ་ཕན་གནོད་ཀྱི་དོན་བྱེད་ནུས་པར་ཤེས་ནས་ཅི་ནས་ཀྱང་དེ་དག་སྒྲུབ་པ་དང་དོར་བའི་དོན་དུ་སྐྱེས་བུ་འཇུག་པ་དང་ལྡོག་པར་འགྱུར་བ་ཡིན་ནོ། །
དེ་ལྟ་བུའི་དགོས་པ་ཤེས་ནས་བརྡ་སྦྱོར་རོ། ། གཉིས་པ་རིགས་དོན་བྱེད་མི་ནུས་པར་བསྟན་པ་ནི། དེ་ལ་ཞེས་པ་སྟེ་རིགས་བརྡའི་ཡུལ་དུ་འདོད་པ་དེ་ལ་རིགས་ནི་བརྡའི་ཡུལ་མིན་ཏེ་དེ་བཙོ་བསྲེག་ལ་སོགས་པའི་དོན་བྱེད་ནུས་པ་མིན་པའི་ཕྱིར་རོ། ། དེ་ཡང་ཁ་ཅིག་དེ་དངོས་མེད་དུ་འདོད་ལ་ཁ་ཅིག་རྟག་པར་འདོད་པས་སོ། ། གསུམ་པ་ནི་དེ་ལྡན་ཞེས་པ་རིགས་དེ་དང་ལྡན་པའམ་དེས་ཁྱད་པར་དུ་བྱས་པའི་གསལ་བ་དོན་བྱེད་ནུས་པ་ལ་སྦྱོར་ཞེ་ན། འདི་ལ་གཉིས་ལས་དང་པོ་གསལ་བ་རྐྱང་པ་ལ་སྦྱར་བ་དང་འདྲ་བར་བསྟན་པ་ནི་དེ་ཡང་ནི་ཞེས་པ་སྟེ་བརྡ་དེ་ཡང་ནི་བསལ་བ་རྐྱང་བ་ལ་ཅིའི་ཕྱིར་དངོས་སུ་སྦྱོར་བ་མི་བྱེད་ཅེས་དྲིའོ། ། གསལ་བ་ལ་བརྡ་མི་ནུས་ཏེ་མཐའ་ཡས་པའི་ཕྱིར་ཞེ་ན། འོ་ན་རིགས་ཀྱིས་ཁྱད་པར་དུ་བྱས་པ་འདི་ལའང་མི་ནུས་ཏེ་མཐའ་ཡས་པར་མཚུངས་པའི་ཕྱིར་ཏེ་རིགས་ཀྱིས་གསལ་བ་ཉུང་དུ་བཏང་བ་ནི་མེད་དོ། ། དེས་ན་སྒྲ་དང་གསལ་བ་གཉིས་འབྲེལ་བ་མ་བྱས་ན་མི་གོ་ལ་བྱ་བར་ནི་མི་ནུས་ཏེ་མཐའ་ཡས་པའི་ཕྱིར་རོ། ། གལ་ཏེ་སྤྱི་ལ་བརྡ་བྱས་པས་གསལ་བ་རྣམས་གོ་སྟེ་དེ་གཉིས་འབྲེལ་བའི་ཕྱིར་རོ་ཞེ་ན།
དེ་གཉིས་ཀྱི་འབྲེལ་བ་ནི་སྐབས་གཞན་དུ་བཀག་ལ་ཡོད་ཀྱང་མི་གོ་སྟེ་འཁར་བའི་སྒྲས་འཁར་བ་ཅན་མི་གོ་བ་བཞིན་ནོ། ། གཉིས་པ་གཞན་སེལ་ལ་སྒྲ་མི་སྦྱོར་བའི་རྒྱུ་མཚན་མི་འཐད་པ་ནི། དེ་བྱེད་ཅེས་པ་སྟེ་དེ་བྱེད་ནི་ཆུ་འཛིན་པ་དེ་བྱེད་པའི་བུམ་པ་རྣམས་སོ། ། དེ་བྱེད་མ་ཡིན་པ་ནི་ཆུ་འཛིན་པ་དེ་མི་བྱེད་པའི་ཀ་བ་ལ་སོགས་པའོ། ། དེ་ལས་ལོག་པ་ནི་ཆུ་འཛིན་པ་ཐམས་ཅད་དེ་མ་ཡིན་ལས་ལོག་པའོ། ། མཚུངས་པ་ནི་བུམ་པ་ཐམས་ཅད་དེ་མ་ཡིན་ལས་ལོག་པར་ཐ་དད་མེད་ཅེས་པའོ། ། དེ་ལྟ་བུའི་གཞན་སེལ་ལ་བརྡ་ཅིས་མ་བྱས་ཞེས་པ་ནི་དེ་ལ་བརྡ་མི་བྱེད་པར་སྤྱི་གཞན་རྟོག་པའི་རྒྱུ་ཅི་ཡིན་ཞེས་འདྲི་བའོ། ། དེ་ལྡན་ཞེས་པ་དྲིས་པའི་ལན་ཏེ་སྒྲ་དོན་དངོས་པོར་འདོད་པ་ལ་བརྗོད་བྱའི་རིགས་བཞི་སྟེ། ཁྱད་པར་དང༌། རིགས་དང༌།
དེ་གཉིས་ཀྱི་འབྲེལ་བ་དང་རིགས་ལྡན་ནོ། ། དེ་ལ་དེ་ལྡན་བརྗོད་བྱར་འདོད་པ་ལ་སློབ་དཔོན་གྱིས་དེ་ལྡན་རང་དབང་མེད་པའི་ཕྱིར་ཞེས་པ་ལ་སོགས་པའི་ཉེས་པ་བཀོད་པ་དེ་འདི་ལ་ཡང་མཚུངས་ཏེ་རིགས་ལྡན་དང་ལོག་ལྡན་གཅིག་པའི་ཕྱིར་ཞེ་ན། འདི་གཉིས་མི་མཚུངས་པར་བཤད་ཟིན་པའམ་འཆད་དོ། ། སྐྱོན་མཚུངས་པར་ཁས་བླངས་ཀྱང་སླ་སྟེ་དེའི་ནང་ནས་རིགས་གཞན་སྐྱོན་ཅན་ཁས་བླང་མི་དགོས་སོ། ། ཅི་སྟེ་ཞེ་ན་རིགས་འདོད་པས་གཞན་སེལ་ཀྱང་ཁས་ལེན་དགོས་ཏེ་དེ་མེད་ན་རིགས་མི་སྲིད་པའི་ཕྱིར་རོ། ། དེ་ཡང་གཞན་སེལ་མེད་ན་དངོས་པོ་ཐམས་ཅད་གཅིག་ཏུ་འགྱུར་ བའི་ཕྱིར་རོ། ། གཞན་སེལ་འདོད་པས་རིགས་ཁས་ལེན་མི་དགོས་ཏེ་རིགས་ཀྱི་དགོས་པ་གཞན་སེལ་གྱིས་གྲུབ་པས་སོ། ། འདི་ལྟར་རིགས་ནི་གསལ་བ་རྣམས་ལ་སྒྲ་བློ་གཅིག་འཇུག་པའི་དོན་དུ་ཡིན་ལ་དེ་ནི་གཞན་སེལ་ལ་ཡང་འཇུག་པའི་ཕྱིར་རོ། ། གཉིས་པ་གཞན་སེལ་སྒྲའི་ཡུལ་དུ་སྒྲུབ་པ་ལ་གསུམ་སྟེ། དངོས་དང་རྩོད་པ་སྤང་བ་དང༌།
དེ་ལྟ་བུའི་སྒྲ་རྟོག་དོན་ལ་མི་བསླུ་བར་བསྟན་པའོ། ། དང་པོ་ལ་གསུམ་ལས་དང་པོ་བརྡ་སྦྱར་བའི་དགོས་པ་ནི། དེ་ལས་ཞེས་པ་སྟེ་བུམ་པའི་སྒྲས་ཆུ་འཛིན་པ་དེ་ལས་གཞན་དུ་གྱུར་པའི་ཀ་བ་ལ་སོགས་པ་ཡོངས་སུ་སྤངས་ནས་ཉན་པ་པོ་ཆུ་འཛིན་པའི་དོན་ལ་འཇུག་པར་འགྱུར་བའི་དོན་དུ་སྒྲ་བརྗོད་དོ། ། ཀྱང་གི་སྒྲ་ནི་དགོས་པ་སྔ་མ་བསྡུ་བའམ་ཡང་ན་ཁོ་ནར་བསྒྱུར་ལ་སྤངས་པ་ཞེས་པའི་འོག་ཏུ་གཞུག་སྟེ་སྤང་བ་ཁོ་ནས་ཞེས་བྱའོ། ། གཉིས་པ་བཟློག་ཕྱོགས་མ་བསལ་ན་དགོས་པ་དེ་མི་གྲུབ་པར་བསྟན་པ་ནི། དེ་ཡིས་ཞེས་པ་སྟེ་བུམ་པའི་སྒྲ་དེ་ཆོས་ཅན་ཇི་ལྟར་ཞེས་པ་སྦྱར་བ་དོན་མེད་དུ་ཐལ་ཏེ་བུམ་སྒྲ་དེས་བུམ་མ་ཡིན་དེ་དག་རྣམས་ལས་བུམ་པ་འདི་མི་གཅོད་ཅེས་པ་ནི་བུམ་པ་ལ་ཡོད་པའི་གཞན་སེལ་མི་བརྗོད་པའི་ཕྱིར་ཞེས་པའོ། ། འོ་ན་རིགས་སུ་རྟོག་པ་དང་སེལ་བར་རྟོག་པ་ལ་ཁྱད་པར་ཅི་ཡོད་ཅེ་ན། སེལ་བ་མེད་ན་ཐམས་ཅད་གཅིག་ཏུ་འགྱུར་བ་དང༌། རང་གི་ངོ་བོ་མེད་པར་འགྱུར་བ་དང༌། ཁྱོད་ཀྱི་རིགས་ཀྱང་མི་འགྲུབ་པ་དང་བརྡ་སྦྱར་བའང་དོན་མེད་དུ་འགྱུར་ལ་རིགས་མེད་ཀྱང་དེ་ལྟར་མི་འགྱུར་རོ། །
སེལ་བ་ལ་རིགས་ཀྱི་དོན་དང་དགོས་པ་གཉིས་ཀྱང་ཡོད་དེ་གསལ་བ་ཐམས་ཅད་ལ་ཁྱབ་པ་དང༌། གཅིག་གི་སྒྲ་བློ་འཇུག་པའི་ཕྱིར་རོ། ། གསུམ་པ་དེ་བསལ་ན་གཞན་སེལ་འགྲུབ་པ་ནི། གལ་ཏེ་ཞེས་པ་སྟེ་སྒྲ་འདྀ་ལ་རྣམ་གཅོད་བརྗོད་བྱར་ཡོད་དེ་ཞེས་པའམ་བུམ་པ་འདི་ལ་སྒྲའི་ཡུལ་དུ་གྱུར་བའི་རྣམ་གཅོད་ཡོད་པར་འདོད་ཅེ་ན། འོ་ན་མུ་སྟེགས་པ་ཁྱེད་ལ་སྒྲའི་དོན་གཏན་ལ་འབེབས་པའི་སྐབས་དེར་སྤྱི་གསལ་བ་ལས་གཞན་དུ་གྱུར་བ་ཡོད་ཅེས་བརྟགས་པས་ཅི་ཞིག་བྱ་སྟེ་དོན་མེད་པར་འགྱུར་ཏེ་སྒྲ་སྦྱར་བ་རྣམས་ཀྱི་དགོས་པ་མི་འདོད་པ་བསལ་ཞིང་འདོད་པའི་དོན་རྟོགས་པ་དེ་ཙམ་དུ་ཟད་པའི་ཕྱིར་རོ། ། སྐྱེས་བུའི་འཇུག་ཡུལ་རྟོགས་པའི་དོན་དུ་སྤྱི་འདོད་ཅེ་ན། དེས་དོན་བྱེད་མི་ནུས་པས་འཇུག་ཡུལ་དུ་མི་རུང་ཞེས་བཤད་ཟིན་ཏོ། ། གཉིས་པ་ལ་གཉིས་ཏེ། སྤྱི་མེད་ན་ངོ་ཤེས་པའི་བློ་མི་སྲིད་པ་སྤང་བ་དང༌། ངོ་ཤེས་པའི་བློ་སྤྱི་ལས་སྐྱེ་བ་དགག་པའོ། །
དང་པོ་ནི་སྔར་གྱི་བུམ་པ་དེ་ཉིད་འདི་ཡིན་ནོ་སྙམ་པའི་ངོ་ཤེས་པའི་བློ་མི་སྐྱེ་བར་ཐལ་ཏེ་གསལ་བ་རྣམས་ནི་ཐ་དད་ལ་སྤྱི་གཅིག་ཀྱང་མེད་པའི་ཕྱིར་རོ་ཞེ་ན། ལན་དུ་གསལ་བ་ཞེས་པ་སྟེ་ངོ་ཤེས་པར་བྱེད་ཅེས་དྲང་ངོ༌། ། ཇི་ལྟར་ཞེ་ན་ལྷན་གཅིག་སྦྱར་ནས་ཞེས་པ་སྔ་ཕྱི་གཅིག་ཏུ་བསྲེས་ནས་སོ། ། གང་དག་བསྲེས་ཞེ་ན་སྔར་ཟངས་ལས་བྱས་པའི་ཆུ་སྐྱོར་བའི་དོན་རྣམས་མཐོང་ནས་ཕྱིས་དེ་ལས་དངོས་པོ་གཞན་དུ་བྱུང་བ་རྫ་ལས་བྱས་པའི་ཆུ་སྐྱོར་བ་མཐོང་ཡང་ངོ༌། ། དེ་དག་ལ་སྤྱིའི་དངོས་པོར་གྱུར་བ་ཞིག་ཡོད་པ་ཡིན་ནམ་ཞེ་ན། གསལ་བ་རྣམས་ནི་སྤྱི་དང་བྲལ་བའི་ཐ་དད་དུ་གྱུར་ཀྱང་ངོ༌། ཚིག་དང་པོ་འདི་ལ་འབྲེལ་ཊིཀ་གཉིས་ཀར། ཐ་དད་ཀྱང་ནི་ཤེས་སོགས་དོན། ཞེས་པར་བསྒྱུར་སྣང་ངོ༌། ། འོ་ན་དེ་དག་གཅིག་ཏུ་འཛིན་པ་ཅིས་ཞེ་ན་བྱ་བ་སྟེ་འབྲས་བུ་ཆུ་འཛིན་པ་དེ་དང༌།
བུམ་པ་འཛིན་པ་དེ་སྐྱེད་པར་བྱེད་པ་གཅིག་པའི་ཕྱྀར་ རོ། ། གང་གིས་གཅིག་ཏུ་འཛིན་ཞེ་ན། ཡུལ་ཅན་གྱི་ནི་སྒྲ་རྣམས་ཀྱིས་ཞེས་པ་ནི་སྒྲ་ཀུན་ནས་སློང་བར་བྱེད་པའི་ཕྱིར་སྒྲ་སྟེ་ནང་གི་བརྗོད་པ་རྟོགས་པས་སོ། ། དེ་གང་གི་ཡུལ་ཅན་ཞེ་ན་དེ་ལས་ཞེས་པའོ། ། མདོར་ན་ངོ་ཤེས་པའི་བློ་ནི་རྟོག་ པའོ། ། རྣམ་པ་ནི་སྔ་ཕྱི་གཅྀག་ཏུ་འཛིན་པའོ། ། རྒྱུ་ནི་བག་ཆགས་སད་པའོ། ། ཡུལ་ནི་སེལ་བའོ། ། རྒྱུ་མཚན་ནི་བྱ་བ་གཅིག་པས་སོ། ། གཉིས་པ་ལ་གསུམ་སྟེ།
ཐལ་བ་དགོད་པ་དང༌། འདོད་པ་ལ་བསལ་བ་དགོད་པ་དང༌། ཉེས་སྤོང་གི་ལན་དགག་པའོ། ། དང་པོ་ནི་གཞན་གྱི་ལུགས་ལ་སྤྱི་ལས་ངོ་ཤེས་ཀྱི་བློ་སྐྱེ་བར་འདོད་པ་ལྟར་ནའང་ངོ་ཤེས་ཀྱི་བློ་དེ་ནི་སྤྱི་འབའ་ཞིག་ལས་སྐྱེས་པ་མིན་ནོ། ། གལ་ཏེ་སྐྱེ་ན་བློ་དེས་དུས་རྟག་ཏུ་སྤྱི་དེ་ཙམ་ཁོ་ན་ཤེས་པར་ཐལ་ཏེ། སྔོ་འཛིན་སྔོན་པོ་ལས་སྐྱེ་བས་དེ་ཁོ་ན་ཤེས་པ་བཞིན་ནོ། ། གཉིས་པ་ནི་དེ་ལྟར་ན་དེས་གསལ་བ་གཏན་མི་ཤེས་པར་འགྱུར་རོ། ། དེ་ཡང་འདོད་ན་སྤྱི་ཙམ་འཛིན་པ་དེའི་ཚེ་སྟེ་དེའི་ཕྱིར་དུས་ནམ་ཡང་དེ་ལྡན་གྱི་གསལ་བ་དང་སྤྱིའི་འབྲེལ་བ་གཏན་མ་བཟུང་བར་འགྱུར་རོ། ། དེ་འདོད་ན་རིགས་དེ་དང་གསལ་བ་ལྡན་ནོ་ཞེས་དེ་གཉིས་སྦྱར་ནས་ངེས་པ་མི་སྲིད་པར་འགྱུར་རོ་དེ་ཡང་འདོད་ན་དེ་ལ་ཇི་ལྟར་ཐ་སྙད་འདོགས་ཞེས་པ་གསལ་བ་དེ་ལ་རིགས་ལྡན་གྱི་ཐ་སྙད་མི་འཇུག་པར་ཐལ་ཞེས་པའོ། ། གསུམ་པ་ལ་གཉིས་ཏེ།
སྤྱི་དང་བཅས་པའི་གསལ་བས་ངོ་ཤེས་པའི་བློ་སྐྱེད་པ་དང༌། གསལ་བས་ཕན་བཏགས་པའྀ་སྤྱིས་གཅིག་ཏུ་འཛིན་པ་སྐྱེད་པ་དགག་པའོ། ། དང་པོ་ལ་གཉིས་ཏེ། ཕན་འདོགས་པའི་སྤྱྀ་བཅས་དང༌། ཕན་མི་འདོགས་པའི་སྤྱི་བཅས་ཀྱིས་གཅིག་གི་བློ་སྐྱེད་པ་དགག་པའོ། ། དང་པོ་ལ་གཉིས་ལས་འདོད་པ་བརྗོད་པ་ནི། ། གལ་ཏེ་སྤྱི་དངོས་པོ་གཅིག་གིས་ཕན་འདོགས་པའི་སྒོ་ནས་གྲོགས་བྱེད་པའི་གསལ་བ་རྣམས་གཅིག་ཏུ་འཛིན་པའི་ཤེས་པའི་རྒྱུ་ཡིན་ཞེ་ན། གཉིས་པ་ནི་འོ་ན་སྤྱི་དངོས་པོ་གཅིག་པོ་དེས་གསལ་བ་དེ་དག་གི་ཐ་དད་པ་ཉིད་སེལ་ཏམ་ཅི་ཞེས་པ་འོ་ན་ཏེ་མི་སེལ། སེལ་ན་གསལ་བ་ཐམས་ཅད་གཅིག་ཏུ་འགྱུར་ལ། མི་སེལ་ན་གསལ་བ་དེ་དག་ལ་ཆོས་ཅན་སྤྱི་དང་བཅས་ཀྱང་གཅིག་གི་རྣམ་ཤེས་ཀྱི་རྒྱུར་མི་འདོད་དེ་ཐ་དད་པའི་ཕྱིར་རོ། །
གཉིས་པ་ལ་གསུམ་ལས་དང་པོ་འདོད་པ་བརྗོད་པ་ནི། གལ་ཏེ་གསལ་བ་དུ་མ་འང་སྤྱི་དངོས་པོ་གཅིག་དང་མ་བྲལ་ཙམ་ལ་ལྟོས་ནས་གསལ་བ་རྣམས་ལ་ཐ་དད་མིན་པར་འཛིན་པའི་བློ་སྐྱེད་ཅེ་ན། གཉིས་པ་དེ་དགག་པ་ནི་དེ་དག་ཅེས་པ་སྟེ་བུམ་པའི་ཚོགས་པ་དེ་རྣམས་ཆོས་ཅན། གཅིག་ཏུ་འཛིན་པའི་བློ་སྐྱེད་པ་ལ་ནུས་མེད་དུ་ཐལ་ཏེ། གསལ་བ་དེ་དག་ལས་སོ་སོ་སྟེ་བུམ་པ་གང་རུང་གཅིག་མེད་ཀྱང་གཞན་གང་རུང་གཅིག་ཡོད་པ་ལས་སྐྱེ་བའི་ཕྱིར་རོ། ། འདོད་ན་སྤྱིའི་བློས་གསལ་བ་འཛིན་པ་མེད་པར་འགྱུར་རོ། ། ཡང་དེ་ཞེས་པ་སྤྱི་འཛིན་དེ་ཆོས་ཅན་སྤྱི་གཅིག་གིས་བསྐྱེད་པར་བྱ་བའི་འབྲས་བུར་ཐལ་ཏེ་དེ་ཡོད་མེད་ཀྱི་རྗེས་སུ་བྱེད་པའི་ཕྱིར་རོ། ། དེ་ལྟར་ན་གཅིག་ཏུ་འཛིན་པའི་བློ་དེ་གསལ་བ་ལས་མི་སྐྱེ་བར་ཐལ་བ་གཉིས་པ་ཡིན་ནོ། ། གསུམ་པ་རང་ལ་མཚུངས་པ་སྤངས་པ་ནི་འོ་ན་སྔོན་པོ་ལ་སོགས་པའང་མིག་ཤེས་སྐྱེད་པ་ལ་ནུས་མེད་དུ་འགྱུར་ཏེ་རྐྱང་པ་དང་ཚོགས་པ་གཉིས་ཀ་ལ་ནུས་པ་མེད་པའི་ཕྱིར་རོ། ། འདི་ལྟར་སྔཽན་པོ་མེད་ཀྱང་སེར་པོ་ལས་ཁ་དོག་འཛིན་པ་སྐྱེ་བའི་ཕྱིར་དང་ཁ་དོག་མང་པོ་ཅིག་ཡུལ་དུས་སུ་ཚོགས་པའི་ནང་ནས་གང་རུང་རེ་མེད་ཀྱང་ཚོགས་པ་ལྷག་མ་ལ་དམིགས་པའི་ཤེས་པ་སྐྱེ་བའི་ཕྱིར་ཞེ་ན་མིན་ཏེ་སྔོ་སོགས་ཞེས་པ་སྟེ་མཐོང་ཞེས་དྲང་ངོ༌། །
ཅི་ཞེ་ན་ནུས་པའོ། ། གང་ལ་ཞེ་ན་སྔོ་སོགས་ལའོ། ། གང་གྀ་ཞེ་ན་མིག་གི་རྣམ་པར་ཤེས་པ་བསྐྱེད་པ་ལའོ། ། ཇི་ལྟར་ཞེ་ན་སོ་སོར་མཐོང་སྟེ་སྔོན་པོ་མེད་ན་ཁ་དོག་འཛིན་པ་ཙམ་སྲིད་ཀྱང་སྔོ་འཛིན་མི་སྲིད་པའི་ཕྱིར་རོ། ། དེའི་ཕྱིར་ཁ་དོག་གི་ཚོགས་པ་ལའང་དེ་འཛིན་པའི་ཤེས་པ་བསྐྱེད་པའི་ནུས་པ་འགྲུབ་སྟེ་ཚོགས་པ་མེད་ན་དེ་འཛིན་པ་མི་སྐྱེ་བའི་ཕྱིར་རོ། ། འོ་ན་སྔོན་པོ་མེད་ཀྱང་སེར་པོ་ལ་སོགས་པ་དང་ཚོགས་པ་འཛིན་པ་མཐོང་ཞེ་ན། དེར་ཡང་སྔོན་པོ་དང་ཚོགས་པ་འཛིན་མི་སྲིད་པས་ལྡོག་པ་ངེས་སོ། ། གསལ་བ་ལ་རྐྱང་པ་དང་ཚོགས་པ་ཇི་ལྟར་ཡང་རུང་སྟེ་སྔོན་པོ་ལ་སོགས་པའི་རྐྱང་པ་དང་ཚོགས་པས་ཤེས་པ་སྐྱེད་པ་དེ་ལྟར་གྲུབ་པ་ཡིན་ནོ། ། འདི་ལྟར་སྤྱི་མེད་ན་གསལ་བ་དུ་མས་ཀྱང་སྤྱྀ་འཛིན་བསྐྱེད་མི་ནུས་ལ་ཡོད་ན་གཅིག་གིས་ཀྱང་ནུས་པའི་ཕྱིར་དང༌། གསལ་བ་དུ་མ་འམ་གང་རུང་གིས་བསྐྱེད་པའི་སྤྱི་འཛིན་ཐ་དད་མེད་པའི་ཕྱིར་རོ། །
གཉིས་པ་གསལ་བས་ཕན་བཏགས་པའི་སྤྱིས་སྤྱི་འཛིན་བསྐྱེད་པ་དགག་པ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། ། དང་པོ་ནི་གལ་ཏེ་གསལ་བ་དེ་དག་གང་རུང་ཅུང་ཟད་ཅིག་ལ་ལྟོས་ནས་སྤྱི་དེས་སྤྱི་འཛིན་བསྐྱེད་པར་ནུས་ཀྱི་གསལ་བ་ཐམས་ཅད་དང་བྲལ་བའི་སྤྱི་འབའ་ཞིག་གིས་མིན་ཞེ་ན། གཉིས་པ་ལ་གསུམ་སྟེ། གསལ་བའི་བློ་གཅིག་པའང་ཕན་འདོགས་པར་ཐལ་བ་དང༌། དེ་དེའི་འབྲས་བུར་ཐལ་བ་དང༌། ཉེས་སྤོང་གི་ལན་དགག་པའོ། ། དང་པོ་ནི་གསལ་བ་དེ་དག་སྤྱི་གཅིག་ལ་ཕན་འདོགས་ནུས་ན། ཇི་ལྟར་བློ་གཅིག་ཉིད་ལ་ཕན་འདོགས་ནུས་པ་མིན་ཏེ།
དེ་ལའང་ནུས་པར་ཐལ་ཏེ་ཁྱད་པར་མེད་པའི་ཕྱིར་རོ། ། གཉིས་པ་ནི་སྤྱི་འདི་གསལ་བ་དེ་རྣམས་ཀྱི་འབྲས་བུར་འགྱུར་ཏེ་དེ་རྣམས་ཀྱིས་བསྐྱེད་བྱ་ཡིན་པའི་ཕྱིར་རོ། ། དེ་ཉིད་ཀྱང་དེ་རྣམས་ཀྱིས་དེ་ལ་ཕན་འདོགས་པའི་ཕྱིར་རོ། ཁྱབ་པ་ནི་ཕན་འདོགས་བྱེད་ཡིན་པ་ལ་སྐྱེད་བྱེད་ཀྱིས་ཁྱབ་ཅེས་པ་ནི་ཕན་འདོགས་ཞེས་པའོ། ། གསུམ་པ་ལ་གཉིས་ཏེ་འདོད་པ་བརྗོད་པ་དང༌། དེ་དགག་པའོ། ། དང་ པོ་ནི་གལ་ཏེ་གསལ་བས་སྤྱི་གཅིག་ལ་ཕན་འདོགས་ཀྱང་གཅིག་ཏུ་འཛིན་པའི་ བློ་ལ་ཕན་མི་འདོགས་ཏེ་ཐ་དད་མིན་པར་སྣང་བའི་སྤྱིའི་བློ་དེ་རྣམས་འགལ་བ་ཉིད་ཀྱིས་གསལ་བ་ཐ་དད་པ་རྣམས་ལས་སྐྱེ་བ་མིན་པར་འདོད་པའི་ཕྱིར་ རོ། ། གལ་ཏེ་སྐྱེ་ན་ཐ་དད་དུ་སྣང་བར་ཐལ་ཏེ་སྔོ་སེར་འཛིན་པ་བཞིན་ཞེ་ན། ། གཉིས་པ་ལ་གཉིས་ཏེ་ལན་དངོས་དང་དེ་ལ་རྩོད་པ་སྤང་པའོ། ། དང་པོ་ནི་གསལ་བ་ལ་རྒྱུད་ནས་སྐྱེས་པའི་རྟོག་པའི་བློས་སྣང་བ་ནི་ཐ་དད་དུ་སྣང་བར་འདོད་པ་ཡིན་ཏེ་དེ་གསལ་བ་དེ་དག་མཚུངས་ཞེས་འཛིན་པའི་ཕྱིར་རོ།
ཁྱབ་པ་ནི་གཅིག་ལ་མཚུངས་པ་མི་སྲིད་པའི་ཕྱིར་རོ། །

ཡང་ན་ཁྱབ་པ་མེད་དེ་སྤྱི་འཛིན་གསལ་བ་ལས་དངོས་སུ་མ་སྐྱེས་པའི་ཕྱིར་རོ། ། གཉིས་པ་ལ་གཉིས་ལས་དང་པོ་རྩོད་པ་ནི། གལ་ཏེ་རྟོག་པས་གསལ་བ་དེ་དག་མཚུངས་པར་འཛིན་ན། གསལ་བ་དེ་དག་ཆོས་ཅན་ཇི་ལྟར་ཐ་དད་པའི་བློ་ཁོ་ནས་གཟུང་བར་བྱ་སྟེ་ཐ་དད་མེད་པའི་བློས་ཀྱང་འཛིན་པར་འགྱུར་རོ། ། འདི་ལྟར་མཚུངས་པར་འཛིན་པ་ལ་ཐ་དད་དང༌། ཐ་མི་དད་གཉིས་ཀ་འཛིན་དགོས་པའི་ཕྱིར་རོ་ཞེ་ན། གཉིས་པ་འདིའི་ལན་ལ་གསུམ་སྟེ། འབྲས་བུ་གཅིག་འདྲ་བ་འཛིན་པའི་རྒྱུར་བསྟན་པ་དང༌། ། དེ་ལ་རྩོད་པ་སྤང་བ་དང༌། འབྲས་བུ་གཅིག་པ་ཉིད་གཏན་ལ་དབབ་པའོ། ། དང་པོ་ནི་འབྲས་བུ་ཞེས་པ་སྟེ་དོན་ལ་སྦྱི་དང་གསལ་བ་ཐ་དད་དུ་མཐོང་བས་འདྲ་བར་འཛིན་པ་ནི་མིན་ཏེ་སྤྱི་དེ་མི་སྲིད་པའི་ཕྱིར་རོ། །
འོ་ན་ཅི་ཞེ་ན་འབྲས་བུ་ཞེས་པ་གསལ་བ་རིགས་མཐུན་པ་རྣམས་འབྲས་བུ་གཅིག་བྱེད་པ་ཉིད་འདྲ་བར་འཛིན་པའི་བློའི་རྒྱུ་ཡིན་ནོ། ། གཉིས་པ་ནི་དེ་དག་ཅེས་པ་སྟེ་གསལ་བ་ཐ་དད་རྣམས་འབྲས་བུ་གཅིག་ཏུ་མི་འགྲུབ་སྟེ་བུམ་པ་དེ་དག་གི་འབྲས་བུ་ནི་བློ་བུམ་འཛིན་ཡིན་ལ་དེ་ཡང་ཐ་དད་པའི་ཕྱིར་རོ། ། དེ་ཡང་རྒྱུ་བུམ་པ་ཐ་དད་ལས་སྐྱེས་པས་སོ། དེ་བཞིན་དུ་ཆུ་འཛིན་པ་ལ་སོགས་པ་ཡང་ཐ་དད་དོ་ཞེ་ན། དེའི་ལན་དུ་གཅིག་ཏུ་ཞེས་པ་སྟེ་བུམ་འཛིན་གྱི་བློ་རྣམས་ཆོས་ཅན་ཐ་དད་མེད་པ་ཡིན་ཏེ། ། དེ་དག་ཐམས་ཅད་བུམ་པའི་འབྲས་བུ་ཆུ་འཛིན་པ་ཉིད་ལ་སོགས་པ་གཅིག་ཏུ་རྟོགས་པའི་རྟོག་པའི་རྒྱུ་བྱེད་བའི་ཕྱིར་རོ། ། ཡང་བུམ་པའི་གསལ་བ་རྣམས་ཀྱང་ཆོས་ཅན་ཐ་མི་དད་པ་ཡིན་ཏེ། བུམ་འཛིན་གྱི་བློ་རིགས་གཅིག་གི་རྒྱུའི་དངོས་པོ་ཡིན་པའི་ཕྱིར་རོ། ། གསུམ་པ་ལ་གསུམ་ལས་དང་པོ་དེའི་དོན་རྣམ་བཅད་དུ་བསྟན་པ་ནི། གལ་ཏེ་གསལ་བ་རྣམས་ལ་འབྲས་བུ་གཅིག་ཡོད་ན་སྤྱི་དངོས་པོར་གྲུབ་པར་འགྱུར་རོ་ཞེ་ན།
མིན་ཏེ་འབྲས་བུ་གཅིག་པ་དེ་ཡང་དེའི་འབྲས་བུ་ཅན་མ་ཡིན་པ་དང་བྲལ་བའི་སྒོ་ནས་ཡིན་ཏེ་བུམ་པ་ཐམས་ཅད་ཆུ་མི་འཛིན་པ་ལས་ལོག་པར་གཅིག་ཅེས་པ་བཞིན་ནོ། ། གཉིས་པ་དངོས་པོ་ཡིན་པ་དགག་པ་ནི། དེ་ལས་ཞེས་པ་སྟེ་དེ་ཞེས་པ་གསལ་བ་དེ་དག་ཆོས་ཅན་དེ་ལས་གཞན་དུ་གྱུར་པ་ཐམས་ཅད་ལ་རྗེས་སུ་འགྲོ་བའི་སྤྱིའི་དངོས་པོར་གྱུར་བ་མེད་དེ་བསྟར་རུང་མ་མཐོང་བའི་ཕྱིར་རོ། ། གཞན་ཡང་སྔར་བཀག་པའམ་ཕྱིས་འགོག་པའི་ཕྱིར་ཡང་སྤྱི་མེད་དོ། ། གལ་ཏེ་ཡོད་ཀྱང་ཤེས་པའི་རྒྱུར་མི་རུང་སྟེ་དེ་རྟག་པར་འདོད་པའི་ཕྱིར་རོ། ། གསུམ་པ་བརྡ་སེལ་བ་ལ་འཇུག་པར་བསྟན་པ་ནི། བརྡ་ནི་ཞེས་པ་སྟེ་དེ་ལ་བརྡ་ནི་མིང་དང་མིང་ཅན་གཉིས་འབྲེལ་བར་བྱེད་པའོ། ། དེ་ཞེས་པ་ནི་གཞན་སེལ་ལོ། ། འདི་ལ་གཉིས་ཏེ་དོན་ལ་ཡོད་པ་དང༌། བློ་ལ་སྣང་བའི་གཞན་སེལ་ ལོ། །
དེ་ལ་སྒྲའི་དོན་ནི་ཕྱི་མ་ཡིན་ཏེ། དེའི་སྒྲས་ཤེས་པ་ལ་སྣང་བའི་ཕྱིར་རོ། ། དང་པོ་ནི་སྒྲའི་སྒོ་ནས་འཇུག་པའི་སྐྱེས་བུའི་འཇུག་ཡུལ་ཡིན་ཏེ་དེ་དོན་དུ་གཉེར་བའི་ཕྱིར་རོ། ། དེས་ན་དེ་ཞེས་པ་ནི་བློ་ལ་སྣང་བའི་གཞན་སེལ་ལོ། རིག་པ་ནི་དེ་སྣང་བའོ། ། དོན་ཅན་ནི་བརྡ་གང་ལ་སྣང་བ་དེ་དོན་དུ་ཡོད་པའོ། ། ཡང་ན་དེ་ཞེས་པ་ནི་དོན་གྱི་སེལ་བའོ། ། དེ་རིག་པ་ནི་དེ་ཐོབ་པའོ། ། དོན་ཅན་ནི་བརྡ་གང་ལ་བརྟེན་ནས་ཞུགས་པས་གཞན་དང་བྲལ་བ་དེ་ཐོབ་པ་དོན་དུ་ཡོད་པའོ། ། གསུམ་པ་དེ་ལྟ་བུའི་སྒྲ་དོན་ལ་མི་བསླུ་བར་བསྟན་པ་ནི།
སྒྲ་ནི་དོན་ལ་བསླུ་བར་ཐལ་ཏེ་སྒྲའི་དོན་ནི་རྟོག་པའི་ཡུལ་ཡིན་ལ་དེ་ནི་དངོས་པོ་མེད་པའི་ཕྱིར་རོ་ཞེ་ན། འདིའི་ལན་ལ་གཉིས་ལས་དང་པོ་མི་སླུ་བའི་དོན་རྒྱས་པར་བཤད་པ་ནི་དེ་བྱེད་ཅེས་པ་སྟེ་མི་བསླུ་བ་འདོད་ཅེས་དྲང་ངོ༌། ། གང་ཞེ་ན་སྐྱེད་པར་བྱེད་པའི་སྒྲའོ། ། ཅི་སྐྱེད་ཅེ་ན་རྟོག་པའི་བློའོ། ། དེ་ཉིད་ཇི་ལྟ་བུ་ཞེ་ན་ཁྱད་པར་གསུམ་ལྡན་ཏེ་དང་པོ་སྣང་བའམ་ཞེན་པའི་ཁྱད་པར་ནི། ། ཆུ་འཛིན་པ་དེ་བྱེད་པ་མིན་པའི་དོན་སྤྱི་ལ་དེ་བྱེད་པ་པའི་བུམ་པ་དང་འདྲ་བར་སྣང་ཞིང་ཞེན་པ་ཅན་ནོ། ། འདིས་ནི་དོན་ལ་འཇུག་པའི་རྒྱུ་བསྟན་ཏེ་སྣང་བཏགས་གཅིག་ཏུ་ཞེན་པའི་ཕྱིར་རོ། ། གཉིས་པ་རྒྱུའི་ཁྱད་པར་ནི་དངོས་པོ་རྣམས་དེ་མ་ཡིན་ལས་ཐ་དད་པའི་དངོས་པོ་ཙམ་གྱི་རྟེན་ཅན་ཡིན་ཏེ་དེ་ལས་བརྒྱུད་ནས་སྐྱེ་བས་སོ། ། གསུམ་པ་ཡུལ་གྱི་ཁྱད་པར་ནི་དོན་དངོས་པོ་ལ་མེད་པ་སྣང་བའོ། ། གང་ལ་མི་སླུ་ཞེ་ན་དེ་མ་ཡིན་དང་བྲལ་བའི་རང་མཚན་གྱི་དོན་ལའོ། །
དེ་གཉིས་ཅི་སྟེ་ཞེ་ན་བུམ་པའི་སྒྲ་དེ་ཆུ་འཛིན་པ་དེ་མི་བྱེད་པ་རྣམས་སྤོང་བའི་རྒྱུ་ཡིན་པའི་ཕྱིར་དང༌། དངོས་པོ་རྣམས་དེ་མ་ཡིན་ལས་ཐ་དད་པའི་གཞན་སེལ་བདེན་པ་ལས་བརྒྱུད་ནས་སྐྱེས་པའི་ཕྱིར་རོ། ། དེ་ན་མི་རྟག་པ་ཉིད་ལ་སོགས་པའི་སྒྲ་དོན་ལ་མི་སླུ་སྟེ་རྟག་པ་ལ་སོགས་པ་དང་བྲལ་བའི་དོན་ལས་བརྒྱུད་ནས་སྐྱེས་པའི་ཕྱིར་རོ་ཞེས་པའོ། ། གལ་ཏེ་སྤྱི་ལ་བརྡ་སྦྱར་ན་དོན་གཏན་མི་རྟོགས་པར་འགྱུར་ཏེ། སྤྱི་མི་སྲིད་ཅིང་གཞན་མ་བརྗོད་པའི་ཕྱིར་རོ། ། གཉིས་པ་མཇུག་བསྡུ་བ་ནི་དེའི་ཕྱིར་ཞེས་པ་སྟེ་སྒྲ་ཆོས་ཅན་གཞན་སེལ་གྱི་ཡུལ་ཅན་ཡིན་ཏེ། གཞན་དེ་སེལ་བར་བྱེད་པ་པོའི་ངོ་བོ་ཡིན་པའི་ཕྱིར་དང་དོན་གྱི་གཞན་སེལ་ལ་བརྟེན་པའི་ངོ་བོ་ཡིན་པའི་ཕྱིར་རོ། ། དེ་ཡང་གོང་དུ་བསྟན་པ་དེའི་ཕྱིར་རོ། ། གསུམ་པ་གཞན་སེལ་གྱི་འཇུག་པ་ལ་རྩོད་པ་སྤང་བ་ལ་ལྔ་སྟེ། ཕན་ཚུན་བརྟེན་པའི་སྐྱོན་སྤང་བ་དང༌།
སྒྲ་ལ་གཞན་སེལ་གྱིས་མ་ཁྱབ་པ་སྤང་པ་དང༌། གསལ་བྱེད་པས་བཏགས་པའི་སྐྱོན་སྤང་བ་དང༌། སྒྲ་རྟོག་གཞན་དོན་མེད་པར་ཐལ་བ་སྤང་བ་དང༌། གཞི་མཐུན་མི་སྲིད་པར་ཐལ་བ་སྤང་བའོ། ། དང་པོ་ལ་གཉིས་ལས་དང་པོ་རྩོད་པ་ནི་ཤིང་མ་ཡིན་ཞེས་པ་སྟེ་ཤིང་དང་ཤིང་མིན་གཉིས་པོ་ཆོས་ཅན་རྟོག་པ་ཕན་ཚུན་བརྟེན་པར་ཐལ་ཏེ་ཤིང་མ་ཡིན་ལས་ལོག་པས་ཤིང་གི་དོན་འཛིན་ལ་ཤིང་ལས་ལོག་པས་ཤིང་མ་ཡིན་གྱི་དོན་འཛིན་དགོས་པའི་ཕྱིར་ རོ། ། འདི་ལྟར་ཤིང་དང་ཤིང་མ་ཡིན་སེལ་བ་ལ་དེ་དག་ཤེས་དགོས་པའི་ཕྱིར་རོ།། འདོད་ན་དེ་དག་གང་རུང་ཞིག་སྔོན་དུ་འཛིན་པ་མེད་པར་ཐལ་ལོ། ། དེ་འདོད་ན་ཤིང་དང་ཤིང་མ་ཡིན་པ་གཉིས་ཀ་འཛིན་པ་མེད་པར་འགྱུར་རོ། ། དེའི་ཕྱིར་གཞན་སེལ་བ་ལས་བརྡར་བཏགས་པ་མི་སྲིད་དོ། ། ཞེས་གཞོན་ནུ་མ་ལེན་ལ་སོགས་པ་ཁ་ཅིག་སྨྲའོ། །
འདི་ལ་མགོ་མཚུངས་ཀྱི་ལན་གདབ་སྟེ་ཁོ་བོ་ལ་བཀོད་པའི་སྐྱོན་དེ་བརྟགས་ན་ཁྱེད་ལའང་འབྱུང་ལ། དེ་ལ་ཁྱེད་ཀྱི་ལན་བཏབ་པ་དེ་ངེད་ཀྱིའང་ལན་དུ་འགྱུར་རོ་ཞེས་སྟོན་ཏོ། ། འདི་ལ་གཉིས་ཏེ་བརྟག་ན་ཁྱེད་ལ་སྐྱོན་མཚུངས་པ་དང༌། མི་མཚུངས་པའི་ལན་དགག་པའོ། ། དང་པོ་ནི་དེ་དག་ཅེས་པ་སྤྱི་དངོས་པོར་གྱུར་པ་གཅིག་ལ་བརྡ་འདོགས་པར་འདོད་པ་དེ་དག་གི་ལྟར་ན་ཤིང་གི་བརྡ་འདོགས་པའི་ཚེ་ཤིང་མིན་རྣམ་པར་གཅོད། གལ་ཏེ་ཤིང་མིན་རྣམ་པར་གཅོད་ཅེ་ན་ཤིང་འཛིན་པའི་གོང་དུ་ཤིང་མིན་དེ་ཇི་ལྟར་ཤེས་ཏེ་མི་ཤེས་པར་ཐལ་ཏེ་དེའི་ཚེ་ཤིང་གི་དོན་འཛིན་པ་མེད་པའི་ཕྱིར་རོ། ། དོན་ནི་འདི་ལྟར་ཡིན་ཏེ་ཤིང་གི་དོན་འཛིན་པ་ལ་ཤིང་མ་ཡིན་སེལ་དགོས་ལ་དེ་ལ་ཤིང་མ་ཡིན་ཤེས་པས་ཁྱབ་བོ། ། ཤིང་མ་ཡིན་པ་འཛིན་པ་ལ་ཡང་ཤིང་སེལ་དགོས་ལ་དེ་ལ་དེ་ཤེས་པས་ཁྱབ་པས་རྟོག་པ་ཕན་ཚུན་རྟེན་ཞེས་པའོ། ། བརྡ་འདོགས་པའི་ཚེ་ཤིང་མིན་དེ་དག་མི་སེལ་བར་ཤ་བ་ལ་སོགས་པ་ལ་སྤྱིར་ཤིང་གི་བརྡ་འདོགས་ཞེ་ན། འོ་ན་ཕྱིས་ཤིང་གི་ཐ་སྙད་འདོགས་པར་བྱེད་པའི་སྐྱེས་བུ་རྣམས་བུམ་སོགས་དེ་ཡོངས་སུ་སྤངས་ནས་ཡལ་འདབ་ཅན་ཁོ་ན་ལ་འཇུག་པར་མི་འགྱུར་རོ། །
བརྡའི་དུས་སུ་ཤིང་གི་ཁྱབ་པར་ཤ་བ་ལ་སོགས་པ་མ་བསལ་བས་དེ་དག་ལ་འཇུག་པ་བཞིན་ནོ། ། གཉིས་པ་ལ་གཉིས་ལས་དང་པོ་ཁས་བླང་བརྗོད་པ་ནི་གལ་ཏེ་ཞེས་པ་སྟེ་ཁྱེད་ལྟར་རིགས་མི་མཐུན་གཞན་བཀག་ནས་བརྡའི་ཡུལ་མི་སྒྲུབ་ཀྱི་འོན་ཀྱང་སྒྲུབ་པ་རྐྱང་པའི་ཚུལ་གྱིས་མདུན་ན་གནས་པའི་གསལ་བ་གཅིག་ལ་གནས་པའི་སྤྱི་དངོས་པོ་གཅིག་ཅེས་པ་ནི་བརྡའི་ཡུལ་ཏེ་དེ་ལ་བརྡ་བྱས་པས་གསལ་བ་ཐམས་ཅད་ལ་བརྡ་བྱས་པར་འགྱུར་ཏེ་དེས་དེ་དག་ཐམས་ཅད་ལ་ཁྱབ་པའི་ཕྱིར་རོ། ། དེས་ན་སྤྱི་འདི་ཤིང་ཡིན་ཞེས་བརྡ་བྱེད་ལ་ཕྱིས་ཐ་སྙད་ཀྱི་ཚེ་ཡང་སྤྱི་དེའམ་དེ་དང་འབྲེལ་བ་གཅིག་རྟོགས་པའི་ཕྱིར་སྔར་གྱི་ཉེས་པ་མེད་སྙམ་ན། གཉིས་པ་དེ་དགག་པ་ལ་གཉིས་ལས་དང་པོ་དངོས་ནི་འདི་ཡང་ཞེས་པ་ནི་སྤྱི་གཅིག་ལ་བརྡ་སྦྱོར་བའི་ཚེ་འདིའང་ཤིང་ཡིན་ཞེས་པའམ་འདི་ཁོ་ན་ལ་ཤིང་ཡིན་ཞེས་སྦྱོར་ཞེས་བརྟག་དང་པོ་ལྟར་ན་ཡོངས་སྤངས་ནས་འཇུག་པར་ནི་མི་འགྱུར་ཞེས་པའི་ཐལ་བ་ལྡོག་པ་མེད་ལ་གཉིས་པ་ལྟར་ན་རྟོག་པ་ཕན་ཚུན་བརྟེན་པའི་ཉེས་པ་ལྡོག་པ་མེད་དོ། ། གཉིས་པ་དེའི་ལན་དགག་པ་ལ་ཡང་གཉིས་ལས་དང་པོ་འདོད་པ་བརྗོད་པ་ནི། དངོས་པོ་འགའ་ཞིག་ལ་ཤིང་ཉིད་ལ་སོགས་པའི་སྤྱི་གཅིག་མཐོང་ཞིང་འགའ་ཞིག་སྤྱི་དེས་དབེན་པར་མཐོང་བའི་ཤེས་པ་སྐྱེའོ། ། དེ་ལས་དེ་གཉིས་རིགས་མི་མཐུན་པར་ངེས་ཤིང་ཐ་དད་དུ་འབྱེད་པའི་རྟོག་པ་སྐྱེའོ། ། རྟོག་པ་དེས་ཡལ་འདབ་དང་བཅས་པ་འདི་ཁོ་ན་ཤིང་ཡིན་ནོ་ཞེས་གཞན་ལྡན་རྣམ་གཅོད་དུ་བརྡ་སྦྱོར་རོ། ། དེའི་ཕྱིར་ཐ་སྙད་ཀྱི་དུས་སུ་ཤིང་འོན་ཅིག་ཅེས་བརྗོད་པ་ན་ཡལ་འདབ་མེད་པ་ལ་མི་འཇུག་པ་ཡིན་ནོ། ། ཡང་སྤྱི་ལ་བརྡ་སྦྱར་བས་ཀྱང་སྤྱི་ལྡན་ཐམས་ཅད་ལ་སྦྱར་བར་འགྱུར་ཏེ་དེས་ཐམས་ཅད་ལ་ཁྱབ་པའི་ཕྱིར་རོ། །
འདི་ཁོ་ན་ཞེས་ངེས་པར་བཟུང་བའི་ཤུགས་ཀྱིས་ཡལ་འདབ་མེད་པ་རྣམས་ཤིང་མིན་དུ་ངེས་པར་འགྱུར་རོ། ། དེས་ན་ཤིང་གི་ཐ་སྙད་དུ་ནི་བརྡ་ལས་རྟོགས་ལ་ཤིང་མིན་གྱི་ཐ་སྙད་ནི་སྒྲ་ལ་མ་ལྟོས་པར་རྟོག་པ་རང་ཉིད་ཀྱིས་ངེས་པས་སྔར་གྱི་ཉེས་པ་མེད་དོ་ཞེ་ན་འདིའི་ལན་ལ་བཞི་ལས་དང་པོ་ཐ་དད་དུ་འབྱེད་པའི་ཚུལ་ནི་གཅིག་རྟོགས་ཞེས་པ་སྟེ་འདི་ཡང་སྤྱི་ཡོད་མེད་དང་སྒྲུབ་པ་ལ་སྦྱོར་བ་ཙམ་མི་མཐུན་གྱི་བརྡ་སྦྱོར་བའྀ་ཚུལ་དང་རིམ་པ་ནི་མཐུན་པར་སྟོན་ཏེ་འབྱེད་པར་བྱེད་ཅེས་དྲང་ ངོ༌། ། གང་ཞེ་ན་རྒྱུའི་དོན་བུམ་པ་ལ་སོགས་པའོ། ། གང་གི་རྒྱུ་ཞེ་ན་དེ་དང་ཞེས་པ་རིགས་མཐུན་པ་རྣམས་གཅིག་ཏུ་རྟོགས་པའི་ཤེས་པའོ། ། དེ་མིན་ནི་རིགས་མི་འདྲ་བ་རྣམ་གཅིག་ཏུ་རྟོགས་པའི་ཤེས་པའིའོ། ། གང་ཟག་གང་གིས་ཞེ་ན་བློ་དེ་དག་དང་ལྡན་པའི་རྟོགས་པ་པོས་སོ། ། བློ་གང་གིས་ཞེ་ན་སྒྲ་ལ་མ་ལྟོས་པར་རྟོགས་པའི་བདག་ཉིད་ཀྱིས་སོ། ། རྟོག་པ་གང་ཞེ་ན་གསལ་བར་རིགས་འདྲ་བ་རྣམས་ལ་སྒྲོ་བཏགས་པའི་སྒོ་ནས་གཅིག་ཏུ་རྟོགས་པ་བྱེད་ཅེས་བྱ་བའི་ཤེས་ པའོ། ། དེས་ན་གསལ་བ་གཅིག་ལ་བརྡ་བྱས་པས་དེ་དང་རིགས་འདྲ་བ་ཐམས་ཅད་ལ་བརྡ་བྱས་པར་འགྱུར་ཏེ། དེ་དག་གཅིག་ཏུ་བཟུང་བའི་ཕྱིར་རོ། །
དེ་ཡང་རིགས་མི་འདྲ་བའི་རྣམ་པས་དབེན་ཅིང་རིགས་འདྲ་བ་ཐམས་ཅད་རྣམ་པ་གཅིག་ཏུ་རྟོགས་པའི་ཤེས་པ་ལ་གནས་པའི་རྟོགས་པ་པོས་སོ། ། ཞེས་པས་དེ་དག་གི་བློའི་རྣམ་པའང་མི་འདྲ་བ་བསྟན་ཏོ། ། འདི་དག་གི་དོན་ཐ་དད་པས་དེ་དག་མྱོང་བས་ཤེས་པ་སྐྱེ་ལ་དེ་ལས་དེ་དག་ཐ་དད་དུ་འབྱེད་པའི་རྟོག་པ་སྐྱེའོ་ཞེས་བསྟན་ཏོ། ། གཉིས་པ་བློ་དེ་ལ་ཡུལ་ཇི་ལྟར་སྣང་ཞིང་ཞེན་པ་ནི་བློ་དེ་ཞེས་པ་སྟེ། གཅིག་འཛིན་པའི་བློ་དེར་རམ་ཡོད་པའི་ཡལ་འདབ་ལ་སོགས་པར་སྣང་བའོ། ། སྣང་བ་དེ་ཉིད་བློ་རྟོག་པ་དེའི་རྒྱུ་ཕྱི་རོལ་དང་འདྲ་བ་ཉིད་དུ་སྣང་བ་དང༌། ། དེ་ཉིད་ཀྱི་ཕྱིར་བློ་དེ་ཉིད་ཀྱི་རྒྱུ་མིན་པའི་རིགས་མི་མཐུན་དང་བྲལ་བ་ལྟ་བུར་སྣང་བ་དང༌། ཕྱི་ནང་གཉིས་དངོས་པོ་གཅིག་འདྲར་ཡང་སྣང་སྟེ་རྟོག་པ་འཁྲུལ་བའི་ཕྱིར་རོ། ། གསུམ་པ་དེའི་བརྡ་སྦྱོར་བའི་ཚུལ་ནི་བདག་ཉིད་ཀྱིས་ཅེས་པ་སྟེ་སྦྱོར་ཞེས་དྲང་ངོ༌། གང་ཞེ་ན་སྐད་དེ་བརྡའོ། །
གང་ལ་ཞེ་ན་རིགས་མི་མཐུན་པས་ཐ་དད་པས་སྣང་བའི་བློའི་གཞན་སེལ་རིགས་མཐུན་ཐམས་ཅད་ལ་གཅིག་ཏུ་སྒྲོ་བཏགས་པའོ། ། ཅིའི་དོན་དུ་ཞེ་ན་ཐ་སྙད་ཀྱི་ཡུལ་དེ་རིགས་མི་མཐུན་ལས་ཐ་དད་པར་ཤེས་པར་འགྱུར་བའི་དོན་དུའོ། ། གང་གིས་ཞེ་ན་ཉན་པའི་སྐྱེས་བུ་བདག་ཉིད་ཀྱིས་སོ། ། བཞི་པ་སྒྲ་དེས་ཡུལ་གཞན་རྟོགས་པའི་འཐད་པ་ནི་དེ་ལས་ཞེས་པ་དེ་རྟོགས་པ་འགྱུར་ཞེས་དྲང་ངོ༌། ། གང་ཞེ་ན་གཞན་སེལ་དེའོ། ། གང་ལས་ཞེ་ན་བརྡ་མ་བརྗེད་པ་དེ་ལས་སོ། ། གང་གི་ཚེ་ཞེ་ན་ཐ་སྙད་ཀྱི་དུས་སུའོ། ། ཐ་སྙད་ཀྱི་དུས་ཀྱི་དོན་དེ་བརྡའི་དུས་ཀྱི་དོན་ལས་ཐ་དད་བས་བརྡ་ལས་ཇི་ལྟར་རྟོགས་ཞེ་ན། དེ་གཉིས་དངོས་པོ་གཅིག་པུར་རྟོག་སྟེ་སྒྲོ་བཏགས་པས་སོ། ། གང་གིས་ཞེ་ན་གཅིག་ཏུ་འཛིན་པའི་བློ་འཁྲུལ་བས་སོ། །
གཉིས་པ་སྒྲ་ལ་གཞན་སེལ་གྱིས་མ་ཁྱབ་པ་སྤང་བ་ནི་གལ་ཏེ་བུམ་པ་ལ་སོགས་པའི་སྒྲ་ལ་གཞན་སེལ་ཡོད་ཀྱང་ཤེས་བྱ་ལ་སོགས་པའི་ཚིག་ལ་དེ་མེད་དེ་དགག་བྱ་ཤེས་བྱ་མ་ཡིན་པ་ལ་སོགས་པ་མེད་པས་སོ། ། གལ་ཏེ་ཡོད་ན་དེ་ཡང་བློས་ཡུལ་དུ་བྱ་དགོས་པས་དེའང་ཤེས་བྱར་འགྱུར་རོ་ཞེ་ན། འདིའི་ལན་ལ་གཉིས་ལས་དང་པོ་སྤྱིར་སྒྲ་ཐམས་ཅད་སེལ་བ་ལ་འཇུག་པའི་རྒྱུ་མཚན་བསྟན་པ་ནི། བློ་དོན་ཞེས་པ་སྟེ་སྦྱོར་བར་བྱེད་ཅེས་དྲང་ངོ༌། གང་གིས་ཞེ་ན་བརྡ་བྱེད་པ་པོ་རྟོག་ལྡན་གྱིས་སོ། ། ཅིའི་དོན་དུ་ཞེ་ན་རྨོངས་པའི་བློ་དུ་མ་མིན་ལ་སོགས་པའི་དོན་འགའ་ལས་བཟློག་ནས་བུམ་པ་ལ་སོགས་པའི་དོན་འགའ་ཞིག་ལ་འཇུག་པར་བྱ་བའི་ཕྱིར་རོ། ། དཔེར་ན་ལམ་དུ་འཇུག་པ་བཞིན་ ནོ། ། སྒྲས་དོན་རྟོགས་པ་གཞན་བཟློག་པ་ལ་ལྟོས་པ་ཅི་ཞེ་ན་སྒྲ་དེའི་དོན་གཞན་ལྡན་ནམ་གཅོད་དུ་ངེས་པར་བཟུང་བའི་ཕྱིར་རོ། ། དེ་ལས་གཞན་དུ་སྒྲས་བཟློག་ཕྱོགས་མི་སེལ་ན་སྒྲ་སྦྱོར་བ་དོན་མེད་དུ་འགྱུར་རོ། ། བུམ་པར་ཆུ་འོན་ཅིག་ཅེས་པའི་ཚིག་གིས་བུམ་པ་དང་ཆུ་དང་ཁྱེར་འོང་བ་གསུམ་ངེས་པར་མ་བཟུང་ན་དེ་དག་དོན་མེད་དུ་འགྱུར་བ་བཞིན་ནོ། །
གཉིས་པ་ཤེས་བྱ་ལ་སོགས་པའི་ཚིག་ལའང་གཞན་སེལ་ཡོད་པར་བསྟན་པ་ནི་དེས་ན་ཞེས་པ་སྟེ་རྣམ་པར་གཅོད་པ་ཡོད་ཅེས་དྲང་ངོ༌། ། གང་ལ་ཞེ་ན་ཤེས་བྱ་དང་ཐམས་ཅད་ལ་སོགས་པའི་ཚིག་ལའོ། ། ཚིག་ཇི་ལྟར་ཞེ་ན་འཇིག་རྟེན་ན་དགག་སྒྲུབ་ཀྱི་ཐ་སྙད་དུ་འཇོག་པའི་ཚིག་གོ ། ཅི་སྟེ་ཞེ་ན་དེ་མེད་ན་སྒྲ་སྦྱར་བ་དོན་མེད་པ་དེས་ནའོ། ། གང་ཡོད་ཅེ་ན་རྨོངས་པའི་དོགས་པ་འགའ་ཞིག་ཡོད་དེ་འདི་ལྟར་སྒྲ་རྟག་པར་ཤེས་པར་བྱ་བ་ཡིན་ནམ་སྙམ་པ་དེ་ནི་མི་རྟག་པར་ཤེས་པར་བྱའོ་ཞེས་བརྗོད་པས་སེལ་བ་དང་དེ་བཞིན་དུ་ཆོས་འགའ་ཞིག་ཀུན་མཁྱེན་གྱི་བློའི་ཡུལ་མིན་ནམ་སྙམ་པ་ལ་དེའི་ཡུལ་ཡིན་ཞེས་བརྗོད་པས་སེལ་བ་བཞིན་ནོ། ། མི་ཐམས་ཅད་ལྷགས་པ་དང་འདུ་བྱེད་ཐམས་ཅད་མི་རྟག་ཅེས་པ་ལ་ཡང་དེ་བཞིན་ནོ། ། གསུམ་པ་གསལ་བྱེད་པའི་རྩོད་པ་སྤང་པ་ལ་གཉིས་ལས། དང་པོ་རྩོད་པ་ནི་ཁ་ཅིག་ན་རེ་སྒྲས་སེལ་བ་བརྗོད་ན་དེ་སྒྲུབ་པའམ་སེལ་བའི་ངོ་བོར་སྟོན། དང་པོ་ལྟར་ན་དམ་བཅའ་ཉམས་ལ་གཉིས་པ་ལྟར་ན་སེལ་བ་ཐུག་མེད་དུ་འགྱུར་ཏེ་སེལ་བའང་གཞན་རྣམ་པར་བཅད་པས་སྟོན་ལ་དེ་ལའང་སེལ་བ་གཞན་དགོས་པའི་ཕྱིར་རོ་ཞེས་ཟེར་རོ། ། ཉེས་པ་མེད་དེ་བུམ་པ་ལ་སོགས་པའི་སྒྲས་དེ་མིན་བསལ་བ་བརྗོད་ལ་གཞན་སེལ་ཞེས་པའི་སྒྲ་འདིས་ཀྱང་སྒྲ་རྣམས་སྒྲུབ་པ་ལ་འཇུག་པ་སེལ་ཡང་དེ་དག་ལ་སེལ་བྱེད་གཞན་མི་དགོས་ཞེས་སྟོན་པ་ལ་བཞི་སྟེ།
བརྡའི་ཡུལ་ངོས་བཟུང་བ་དང༌། སྒྲས་ལྡོག་པས་ཁྱད་ པར་དུ་བྱས་པའི་དངོས་པོ་རྟོགས་པའི་ཚུལ་དང༌། དགག་སྒྲ་དངོས་སུ་སྦྱར་མི་དགོས་པའི་འཐད་པ་དང༌། བརྗོད་བྱ་དངོས་པོར་ཐལ་བ་སྤང་བའོ། དང་པོ་ལ་གསུམ་ལས་དང་པོ་སྒྲས་ཡུལ་གཞན་སེལ་དུ་བསྟན་པ་ནི་གང་ཞིག་ཅེས་པ་སྟེ་སྒྲ་དགོད་ཅེས་དྲང་ངོ༌། ། ཇི་ལྟར་ཞེ་ན་ཤིང་གང་ཞིག་ཤིང་མིན་ལས་ཐ་དད་དོ། ། དེའི་ཕྱིར་ཤིང་མིན་དེ་ལས་བཟློག་ནས་སོ། ། གང་ལ་ཞེ་ན་མཚུངས་པར་སྣང་བ་ཅན་ལ་ཞེས་དྲང་ངོ༌། གང་ཞེ་ན་ཤི་བའི་ཁྱད་པར་རྣམས་སོ། ། གང་གིས་ཞེ་ན་ཤིང་མིན་དེ་དག་ལས་ཐ་དད་པར་ རོ། །
གང་ལས་ཐ་དད་ན་རིགས་མི་མཐུན་དེ་དག་ལས་སོ། ། རྒྱུ་ཞེས་པ་ནི་ཤིང་ཐམས་ཅད་གཅིག་ཏུ་འཛིན་པའི་རྒྱུ་ནི་གཞན་སེལ་འདྲ་བ་ཡིན་ཞེས་པའི་དོན་ ཏོ། ། དེས་ན་རྟོག་པ་ལ་མཚུངས་པར་སྣང་བ་ཅན་གྱི་རྣམ་པ་གཅིག་ལ་དགོད་པར་བྱ་སྟེ། མཚུངས་པར་སྣང་བ་ལ་དགོད་ཅེས་འགྱུར་ཁ་ཅིག་ལས་འབྱུང་ངོ༌། ། གཉིས་པ་དེ་ལུང་དང་སྦྱར་བ་ནི་དེ་ཉིད་ཅེས་པ་སྟེ་རབ་ཏུ་བཤད་ཅེས་དྲང་ངོ༌། ། གང་ཞེ་ན་སྒྲའི་དོན་རྟོག་པ་ལ་སྣང་བ་དེ་ཉིད་དོ། ། གང་གིས་ཞེ་ན་གཞན་ལས་ལྡོག་པ་ཡིས་དངོས་པོ་དེའི་ཆ་འགའ་ཞིག་རྟོགས་པར་འགྱུར་རོ་ཞེས་པའི་ཚིག་གིས་སོ། ། དེས་ཇི་ལྟར་བཤད་ཅེ་ན་དངོས་པོ་ནི་བུམ་པ་ལ་སོགས་པའོ། ། དེའི་ཆ་ནི་རྟོག་པ་ལ་སྣང་བ་དེ་ཉིད་ཡིན་ཏེ་དངོས་པོ་ལས་བརྒྱུད་ནས་སྐྱེ་བའི་ཕྱིར་དེ་སྐད་བརྗོད་དོ། ། ཡང་ན་དངོས་པོ་དེའི་ཆ་ནི་སྐད་ཅིག་གཉིས་པར་མི་སྡོད་པ་ཡིན་ལ་དེ་མི་རྟག་པ་ལ་སོགས་པའི་སྒྲ་ལས་རྟོག་པར་འགྱུར་པའོ། །
དེའི་རྒྱུ་མཚན་ཡང་དེ་ཉིད་རྟག་པ་ལ་སོགས་པ་གཞན་ལས་ལྡོག་པ་རྟོགས་པའི་སྒོ་ནས་ཡིན་ནོ། ། འདི་ནི་སྒྲའི་ལྡོག་པ་ཡིན་ལ་དངོས་པོ་དེའི་ཆ་རྟོགས་པ་ནི་རྗེས་འགྲོ་ཡིན་པས་དེ་གཉིས་ཀྱི་སྒྲ་དོན་དང་ལྡན་པར་འགྱུར་ཏེ་རྟགས་བཞིན་ནོ། ། གསུམ་པ་དེ་དངོས་མེད་དུ་བསྟན་པ་ནི་ལྡོག་པ་དང་ལྡོག་ལྡན་ཐ་དད་ན་སྤྱི་དངོས་པོར་ཁས་བླངས་པར་འགྱུར་རོ་ཞེ་ན། ལྡོག་པ་འདི་ལ་ངོ་བོ་ནི་བློ་འཁྲུལ་བའི་ཡུལ་ཡིན་གྱི་ལྡོག་ལྡན་ལས་གཞན་དུ་གྲུབ་པ་ཅུང་ཟད་ཀྱང་མེད་དོ། ། གཉིས་པ་ནི་སྒྲས་ནི་དོན་གཞན་ལ་ལྡོག་པས་ཁྱད་པར་དུ་བྱས་པའི་དངོས་པོ་དག་ཁོ་ན་བརྗོད་དོ་ཞེས་བཤད་པའི་དོན་འདི་ཡིན་པས་འདི་ལ་གཉིས་ལས་དང་པོ་དངོས་པོར་རྟོག་པའི་དོན་ནི་སྒྲ་ཞེས་པ་སྟེ་རྟོག་པར་འགྱུར་ཞེས་དྲང་ངོ༌། ། གང་ཞེ་ན་གཞན་ལས་བཟློག་པའི་དངོས་པོའོ། ། གང་གིས་ཞེ་ན་སྔོན་པོ་ལ་སོགས་པའི་སྒྲ་རྣམས་ཀྱིས་སོ། ། ཇི་ལྟར་ཞེ་ན་རྟོག་པ་ལ་སྣང་བ་དེ་སྔོན་པོར་རྟོག་པ་ཉིད་ཀྱིས་སོ། ། ཅི་སྟེ་ན་དེ་དག་གཅིག་ཏུ་ཞེན་པའི་ཕྱིར་རོ། ། གཉིས་པ་ལྡོག་པས་ཁྱད་པར་དུ་བྱས་པའི་ཚུལ་དེ་ལ་ནི་ཞེས་པ་སྟེ་སྒྲས་རྟོགས་པར་འགྱུར་བ་མེད་ཅེས་དྲང་ངོ༌།
གང་ཞེ་ན་སྒྲའི་དོན་རྟོག་པ་ལ་སྣང་བ་དེ་ལའོ། ། གང་མེད་ཅེ་ན་སེལ་བའྀ་སྤྱི་འགའ་ཡིས་ཁྱད་པར་དུ་བྱས་པའོ། ། ཇི་ལྟར་ཞེ་ན་གཞན་འགའ་ཞེས་པ་སྐྱེས་བུ་ལ་དབྱུག་པ་ལྟར་སེལ་བའི་སྤྱི་དོན་གཞན་དུ་གྱུར་བས་ཁྱད་པར་དུ་བྱས་པ་མེད་ཅེས་པའོ། ། འོ་ན་ཇི་ལྟར་ཁྱད་པར་དུ་བྱས་ཞེ་ན། འདིར་ཐ་དད་ཅེས་པ་ནི་གཞན་སེལ་ཡིན་ལ་དེ་ནི་གཉིས་ལ་གནས་ཏེ་ཤིང་མིན་ལས་ཐ་དད་པ་ཤིང་ལ་ཡོད་ལ་ཤིང་ལས་ཐ་དད་པ་ཤིང་མིན་ལ་ཡོད་པས་ སོ། ། དེས་ན་སྒྲས་ཤིང་ལ་ཡོད་པའི་ཐ་དད་དངོས་སུ་རྟོགས་པས་དེ་མིན་ལ་ཡོད་པའི་ཐ་དད་ཤུགས་ལ་རྟོགས་ཏེ་ཕན་ཚུན་མི་འཁྲུལ་བའི་ཕྱིར་རོ། ། དེ་ཙམ་ལ་ཁྱད་པར་དུ་བྱས་ཞེས་བརྗོད་ཀྱི་དེ་དག་ལ་གཞི་དང་ཆོས་ཀྱི་དངོས་པོ་མེད་དོ། ། གསུམ་པ་ནི་སྒྲ་གཉིས་ཞེས་པ་སྟེ་ཁ་གཅིག་ན་རེ་ཐམས་ཅད་དུ་སྒྲ་གཉིས་བརྗོད་དགོས་པར་ཐལ་ཏེ་སྒྲ་གཅིག་གིས་བྱ་བ་གཉིས་མི་ནུས་པའི་ཕྱིར་ཏེ་འཁར་བ་ཐོགས་པ་ཞེས་པའི་སྒྲ་བཞིན་ཞེ་ན། བརྡ་འདོགས་པའི་ཚེ་ལྡོག་པ་དང་ལྡན་པ་དང་ལྡན་པ་ཞེས་པའམ་ཤིང་མིན་ལས་བྲལ་བ་ཞེས་པ་ལྟ་བུའི་སྒྲ་གཉིས་སྦྱོར་བ་བྱེད་པ་མིན་ཏེ། དེ་མིན་དང་བྲལ་བ་མ་བརྗོད་ཀྱང་ཤུགས་ལ་རྟོགས་པའི་ཕྱིར་ རོ། །
དེ་ཡང་ཤིང་ནི་དེ་མིན་དང་བྲལ་བའི་དོན་ཡིན་པས་སོ། ། དེ་ཉིད་ཀྱང་དེ་གཉིས་ཕན་ཚུན་གཅིག་ལ་གཅིག་གི་རང་བཞིན་ཡོད་པ་མིན་པའི་ཕྱིར་རོ། ། བཞི་པ་ལ་གཉིས་ལས་དང་པོ་རྩོད་སྤང་དངོས་ནི་འདི་ཞེས་པ་སྟེ་སྒྲ་དོན་དངོས་པོར་ཐལ་ཏེ་དོན་བྱེད་པ་དོན་དུ་གཉེར་བའི་གང་ཟག་འཆད་ཉན་བྱེད་པ་གཉིས་ཀྱིས་བརྗོད་བྱ་དང་རྟོགས་བྱ་ཡིན་པས་ཞེ་ན། སྒྲ་དོན་དེ་དངོས་པོར་མེད་དེ་གནོད་པ་ཅན་ཡོད་པས་སོ། ། དེ་ལ་འཆད་ཉན་བྱེད་པས་དངོས་པོར་མཐོང་བ་ནི་ཐོག་མ་མེད་ནས་གོམས་པའི་སྣང་བཏགས་གཅིག་ཏུ་འཛིན་པའི་བློས་བསླད་པའོ། ། བློ་འཁྲུལ་བས་བཟུང་བ་དེ་ཉིད་ཀྱི་ཕྱིར་ལྡོག་པ་འདི་དོན་དམ་མིན་ཞེས་པ་ནི་དོན་བསྡུ་བའོ། ། གཉིས་པ་ལྡོག་པ་དེ་དངོས་མེད་དུ་སྒྲུབ་པའི་རིགས་པ་ནི་གཞན་དུ་ཞེས་པ་སྟེ་འདིར་ཤིང་མིན་དུ་འཇོག་པ་ནི་མུ་སྟེགས་པ་ཤིང་གི་སྤྱི་དངོས་པོར་གྱུར་པ་གཅིག་ཡོད་མེད་ཀྱི་འཇོག་ལ་འདིར་ནི་གཞན་སེལ་གྱི་སྤྱི་གཅིག་ཡོད་མེད་ཀྱིས་འཇོག་གོ དེ་ཡང་དོན་ལ་ཤིང་ཐམས་ཅད་ལ་ཤིང་མིན་དང་བྲལ་བ་རྗེས་སུ་འགྲོ་བ་དེ་ཡིན་ལ་བླཽ་ལ་སྒྲོ་བཏགས་པའི་སྒོ་ནས་རྟོག་པ་ལ་ཤིང་འདི་སྤྱི་གཅིག་ཏུ་འཛིན་པའི་རྒྱུ་གཞན་དང་བྲལ་བར་སྣང་བ་དེ་ཡིན་ནོ། ། དེ་དངོས་པོར་འདོད་པ་དགག་པ་ལ་གཉིས་ཏེ། རང་རྒྱུད་དང༌།
བཏགས་ལ་དགག་པའོ། ། དང་པོ་ནི་དེ་ལ་གཞན་དོན་དམ་དུ་འདོད་ན་ཤིང་མ་ཡིན་གྱི་དངོས་པོ་ལས་ལྡོག་པ་ཞེས་པ་ནི་ཆོས་ཅན་དངོས་པོར་གཏན་མི་འགྱུར་ཏེ་པ་ལ་ཤ་འདི་ཤིང་མིན་འདི་ལས་ཐ་དད་པའི་ཆོས་གཅིག་ཡོད་ཅེས་བརྗོད་པ་སྟེ་བཏགས་པའི་ཕྱིར་རོ། ། གཉིས་པ་ནི་ཤིང་མིན་ལས་ལྡོག་པ་དངོས་པོ་ཡིན་ན་ཤ་བའམ་དེ་ལས་གཞན་པའམ་འོན་ཏེ་ཕུང་གསུམ་གྱི་དངོས་པོ་ཡིན་བརྟག་གྲང༌། དང་པོ་ལྟར་ན་ཤ་བ་ལ་སོགས་པ་ཤིང་མིན་པར་འགྱུར་ཏེ་ཤིང་མིན་ལས་འབྱེད་པའི་ལྡོག་པ་དེ་དག་ལ་མེད་པའི་ཕྱིར་རོ། ། དེ་ཡང་ལྡོག་པ་དེ་ཤ་བ་དང་ཐ་མི་དད་ལ་དེ་ཡང་གཞན་ལ་རྗེས་སུ་མི་འགྲོ་བའི་ཕྱིར་རོ། ། དེ་ལས་གཞན་པ་ཡིན་ན་ཡང་ཐལ་བ་དེ་བཞིན་དུ་སྦྱར་རོ། ། གལ་ཏེ་ཤ་བ་དང་དེ་མིན་གྱི་ཤིང་གཉིས་ཀ་ལས་གཞན་པའི་དངོས་པོ་ཡིན་ནོ་ཞེ་ན། འོ་ན་ཤ་བ་ལ་སོགས་པ་ཤིང་མིན་པ་ལས་ལོག་པ་དེ་ལས་ཀྱང་ལོག་པར་འགྱུར་ལ་འདོད་ན་དེ་དག་ཤིང་མིན་དུ་འགྱུར་ཏེ་བུམ་པ་བཞིན་ ནོ། ། གཞན་ཡང་ཤ་བ་ལ་སོགས་པ་དང་ཤིང་གི་ལྡོག་པ་འབྲེལ་མེད་དུའང་འགྱུར་ལ་འབྲེལ་བ་ཡོད་ན་འབྲས་བུར་འགྱུར་རོ། ། བཞི་བ་སྒྲ་རྟོག་གཞན་དོན་མེད་དུ་ཐལ་བ་སྤངས་བ་ནི་བརྗོད་བྱ་ལ་དངོས་པོས་ཁྱབ་པར་བསྒོམས་ནས་འདི་སྐད་ཅེས་རྒོལ་ཏེ་རང་མཚན་ཁོ་ན་བརྗོད་བྱར་འགྱུར་ཏེ་སེལ་བ་སྤྱིའི་དངོས་པོར་མི་འདོད་ཅིང་གཞན་གྱིས་བཏགས་པའི་སྤྱི་ཡང་མི་འདོད་པའི་ཕྱིར་རོ། །
འདོད་ན་སྒྲ་རྟགས་ལ་བརྟེན་ནས་ཆོས་གཅིག་རྟོགས་པ་ན་ཐམས་ཅད་རྟོགས་པར་འགྱུར་ཏེ་དེ་ཐ་དད་མེད་པའི་ཕྱིར་རོ། ། འདོད་ན་སྒྲ་རྟོག་ཕྱི་མ་དོན་མེད་པའམ་རྣམ་གྲངས་པར་འགྱུར་རོ་ཞེ་ན། འདིའི་ལན་ལ་གསུམ་ལས་དང་པོ་སྒྲ་རྟགས་ཡུལ་ཐ་དད་དུ་བསྟན་པ་ནི་འདྲེས་པའི་ཞེས་པ་སྟེ་གཅོད་ཅེས་དྲང་ངོ༌། ། གཞི་གང་ལ་ཞེ་ན་དེ་ལ་རྟོག་པ་ལ་སྣང་བའི་ཕྱི་ནང་གཅིག་ཏུ་བསྲེས་པ་སྟེ་དེ་ལ་གཅོད་དེ་སྒྲའི་དོན་ཡིན་པའི་ཕྱིར་དང་གཞི་མཐུན་ལ་སོགས་པ་ཡང་དེ་ལ་སྲིད་པའི་ཕྱིར་རོ། ། གང་ཞེ་ན་འདྲེས་པའོ། ། གང་ལ་འདྲེས་ན་སྒྲ་དོན་ལ་འདྲེས་པ་ཡིན་ཏེ་རང་མཚན་ནི་རང་བཞིན་གྱིས་འདྲེས་པ་མེད་ཅིང་རྟོག་པས་ཀྱང་མ་བསྲེས་པའི་ཕྱིར་རོ། ། གང་འདྲེན་རྟག་པ་ལ་སོགས་པ་དེ་ལ་མི་སྲིད་པའི་ཆོས་སོ། ། ཇི་ལྟར་འདྲེན་འདྲ་བ་གཞན་འབྱུང་བ་ལ་སོགས་པས་རྟོགས་པ་འཁྲུལ་ནས་སྒྲོ་བཏགས་པའི་ཚུལ་གྱིས་སོ། ། དེ་ལྟ་བུའི་དོན་གཅིག་གཅོད་དོ། ། གང་གིས་ཞེ་ན་སྒྲ་འམ་རྟགས་གཅིག་གིས་བྱ་བྱེད་ཅེས་པ་སྒྲ་རྟགས་གཅིག་གིས་སྒྲོ་འདོགས་ཐམས་ཅད་མི་གཅོད་ཅིང་ཐམས་ཅད་ཀྱིས་ཀྱང་གཅིག་མི་གཅོད་དེ་བརྡའི་ཡུལ་དང་རྟགས་ཀྱི་ནུས་པ་སོ་སོར་ངེས་པའི་ཕྱིར་རོ། །
གཉིས་པ་དེ་ལ་རྩོད་པ་སྤང་པ་ནི་སྒྲས་སེལ་བ་ཙམ་བརྗོད་པ་ནི་མ་ཡིན་ཏེ་དངོས་པོ་བརྗོད་པའི་ཕྱིར་རོ། ། དེས་ན་སྒྲ་གཅིག་གིས་ཐམས་ཅད་བརྗོད་པར་འགྱུར་རོ་ཞེ་ན་མ་ཡིན་ཏེ་བཅད་པ་ཡི་ཞེས་པ་སྒྲས་རྣམ་པ་བཅད་པ་དངོས་སུ་བརྗོད་པའི་དངོས་པོའི་བརྗོད་བྱ་ཅི་ཡང་བློ་ཡུལ་དུ་འཕངས་པ་མེད་པའི་ཕྱིར་རོ།། དེ་ཡང་སྒྲ་རྣམས་རྟོག་པའི་ཡུལ་ལ་འཇུག་པས་སོ། ། འོན་ཀྱང་འཇུག་ཡུལ་དངོས་པོ་སྐད་ཅིག་མར་རྟོགས་པའི་ཚེ་དངོས་པོ་དེའི་ཆོས་མ་ལུས་པར་རྟོགས་པར་ནི་འགྱུར་རོ། ། གང་ལས་ཞེ་ན་སྐད་ཅིག་གི་དངོས་པོ་གང་གིས་བརྗོད་པར་བྱེད་པ་མི་རྟག་པ་ཞེས་པའི་སྒྲ་ལས་སོ། ། ཅི་སྟེ་ན་དངོས་པོའི་ནུས་པ་ཡིན་ཞེས་པ་དེ་དག་ཐ་དད་མེད་པའི་ཕྱིར་རོ། ། དེ་ཡང་བྱས་པ་དང་མི་རྟག་པ་ལ་སོགས་པ་གཅིག་ལས་གཅིག་མངོན་པའི་ཕྱིར་རོ། ། གསུམ་པ་དོན་བསྡུ་བ་ནི་དེས་ན་ཞེས་པ་སྟེ་བུམ་པ་ལ་སོགས་པ་མིང་གི་སྒྲ་རྣམས་ཆོས་ཅན། ། འབྲས་བུ་དུ་མ་ཞེས་པ་སྒྲོ་འདོགས་གཞན་དང་གཞན་གཅོད་པའི་དགོས་པ་ཅན་ཡིན་ཏེ་སེལ་བ་བརྗོད་བྱ་ཡིན་པ་དེས་ན་སྟེ་དེའི་ཕྱིར་རོ། དེ་དག་གི་རྟེན་ཆོས་ཅན་ནི་གཅིག་ཏུ་འགྱུར་རོ། །
འདིས་ནི་སྒྲའི་དོན་གཞན་སེལ་ལ་གཞི་མཐུན་སྲིད་པ་བསྟན་ཏོ། ། ལྔ་པ་གཞི་མཐུ་མི་སྲིད་པ་སྤངས་པ་ལ་གཉིས་ཏེ། སྒྲས་གཞན་སེལ་བརྗོད་པའི་ཡོན་ཏན་དང༌། སྤྱིས་དངོས་པོ་བརྗོད་པའི་སྐྱོན་བསྟན་པའོ། ། དང་པོ་ལ་བཞི་ལས་དང་པོ་གཞན་སེལ་ལ་གཞི་མཐུན་སྲིད་པར་བསྟན་པ་ནི། ཁྱེད་ལ་སྦྱི་མེད་པའི་ཕྱིར་གཞི་མཐུན་མི་སྲིད་པས་འགྱུར་རོ་ཞེ་ན་མ་ཡིན་ཏེ་རྣམ་གཅོད་ཅེས་པ་སྟེ་གང་གི་ཚེ་མེ་ཏོག་ལ་རྣམ་གཅོད་དུ་མ་ཡོད་པའི་ནང་ནས་སྔོ་མིན་ལས་ཐ་དད་པའི་རྣམ་གཅོད་གཅིག་སྔོན་པོ་ཞེས་པའི་སྒྲ་སྟོན་པ་ན་རྣམ་གཅོད་གཞན་ཨུཏ་པ་ལ་མ་ཡིན་པ་མི་སྤོང་ཞིང་མི་སྒྲུབ་པར་གནས་ཞེས་པ་དང༌། ། སྔོན་པོ་དང་ཨུཏ་པ་ལའི་སྒྲ་གཉིས་རྒྱུ་མཚན་ཐ་དད་པར་སྟོན་པའོ། ། དེས་ན་སྔོན་པོའི་སྒྲ་ལས་བློ་ལ་སྣང་བའི་ཆོས་ཅན་དེ་སྔོ་མིན་ལས་ཐ་དད་པའི་ངོ་བོར་སྣང་བར་འགྱུར་རོ། ། དེ་ལྟར་ཨུཏ་པ་ལའི་སྒྲ་ལའང་སྦྱར་རོ། ། ཨུཏ་པ་ལ་སྔོན་པོ་ཞེས་བརྗོད་པའི་ཚེ་ཆོས་ཅན་མེ་ཏོག་དེས་ཨུཏ་པ་ལ་མ་ཡིན་པ་དང་སྔོན་པོ་མ་ཡིན་པ་ལས་ཐ་དད་པའི་ལྡོག་པ་གཉིས་ལ་ཁྱབ་པའི་ཆོས་ཅན་གཅིག་ཉིད་བློ་ལ་སྣང་བར་འགྱུར་རོ། །
དེ་ལྟ་བུའི་བློ་རྟོགས་པའི་ངོར་བྱས་ནས་གཞི་མཐུན་དུ་འགྱུར་རོ། ། གཉིས་པ་འཇུག་ཡུལ་ཐོབ་པའི་ཡོན་ཏན་ནི་སྒྲ་ནི་ཞེས་པ་སྟེ་བུམ་པ་ལ་སོགས་པའི་སྒྲ་ནི་སྒྲོ་བཏགས་པ་རྣམ་པར་གཅོད་པ་བརྗོད་པར་བྱེད་པར་འདོད་ན་དངོས་པོའི་ཆོས་གཞན་ལས་ཐ་དད་པ་ལ་སྒྲ་དེ་རིག་པར་འགྱུར་ཏེ། ཐ་དད་པ་དེ་ནི་དངོས་པོ་དེ་ལ་ཡོད་པའི་ཕྱིར་རོ། ། གལ་ཏེ་མེད་ན་ཐམས་ཅད་འདྲེས་པར་འགྱུར་རོ། ། གསུམ་པ་སྤྱི་དངོས་པོ་བརྗོད་ན་དེ་མི་འཐོབ་པ་ནི་སྤྱི་དངོས་པོ་གཅིག་ནི་སྒྲས་བརྗོད་པར་བྱེད་པར་འདོད་ན་མིན་ཞེས་པ་དངོས་པོ་ལ་རེག་པ་མིན་ཏེ་སྤྱི་གཅིག་མེད་ཅིང་གཞན་མ་བརྗོད་པའི་ཕྱིར་རོ། ། སྤྱི་གཅིག་མེད་པར་མ་གྲུབ་ཅེ་ ན་གསལ་བ་རྣམས་ཆོས་ཅན་འདི་དག་ལ་སྤྱི་གཅིག་མེད་དེ་སྣང་རུང་མ་དམིགས་པའི་ཕྱིར་ཞེས་པ་ནི་གསལ་བ་འཛིན་པའི་བློ་དེ་ལ་སྣང་བ་མིན་ཞེས་པའོ། ། མ་ངེས་ཞེ་ན་སྣང་རུང་མ་དམིགས་པ་ལ་དགག་བྱའི་དངོས་པོ་མེད་པར་ངེས་པས་ཁྱབ་པའི་ཕྱིར་རོ། ། བཞི་པ་དོན་བསྡུ་ཞིང་མཚམས་སྦྱར་བ་ནི་དེ་ཕྱིར་ཞེས་པ་སྟེ་བསྟན་ཅེས་དྲང་ངོ༌། གང་ཞེ་ན་སྒྲ་རྣམས་དང་བློ་ཉིད་དོ། ། ཅི་བསྟན་ཅེ་ན་རྟོག་པ་ལ་སྣང་བ་གཞན་སེལ་གྱི་ཡུལ་ལ་འཇུག་པར་རོ། །
བློ་གང་ཞེ་ན་སྤྱི་ཡུལ་ཅན་ཏེ་རྟོག་ པའོ། ། གང་གིས་ཞེ་ན་ཕྱོགས་གླང་གིས་ཏེ། སྒྲ་རྣམས་དང་ནི་རྟགས་དག་ གིས། ། གཞན་སེལ་བ་ནི་རབ་ཏུ་སྟོན། ། ཞེས་སོ། ། ཅེ་སྟེ་ཞེ་ན་དངོས་པོ་ལ་སྒྲ་རྟོག་དེ་དག་འཇུག་པ་མི་སྲིད་པའི་ཕྱིར་རོ། དེ་ཉིད་ཀྱང་སྒྲས་དངོས་པོ་བརྗོད་ན་ཐམས་ཅད་གཅིག་ཆར་རྟོགས་པར་ཐལ་བ་དང་གཞི་མཐུན་མི་སྲིད་པ་ལ་སོགས་པའི་སྐྱོན་ཡོད་པ་དེའི་ཕྱིར་རོ། ། དེ་ལྟ་ན་དེའི་ཕྱྀར་སྤྱིའི་ཡུལ་ཅན་གྱི་ཞེས་དང༌། གཞན་སེལ་ཡུལ་ཅན་དུ་བསྟན་ཏེ་བྱས་ན་ལེགས་སོ། ། གཉིས་པ་ལ་གསུམ་སྟེ།
གཞི་མཐུན་མི་སྲིད་པའི་སྐྱོན་དང༌། སྤྱི་སྒྲ་མི་སྲིད་པའི་སྐྱོན་དང༌། སྤྱིའི་བློ་མི་སྲིད་པའི་སྐྱོན་ནོ། དང་པོ་ལ་གསུམ་སྟེ། སྤྱི་དང་གསལ་བའི་ངོ་བོ་གཅིག་ན་གཞི་མཐུན་མི་འཐད་པ་དང༌། དེ་གཉིས་ཐ་དད་ན་མི་སྲིད་པ་དང༌། ལྡོག་པ་སྨྲ་བ་ལ་མཚུངས་པ་སྤང་པའོ། ། དང་པོ་ལ་གཉིས་ལས་ངོ་བོ་གཅིག་ལ་ཐ་དད་ཀྱི་བློ་མི་སྲིད་པས་གཞི་མཐུན་མི་འཐད་པ་ནི་དངོས་པོ་ཞེས་པ་སྟེ་སྤྱི་དང་གསལ་བ་ཆོས་ཅན་ངོ་བོ་ཐ་དད་དུ་བློས་རྒྱུ་མཚན་གང་ལས་ཡུལ་དུ་བྱེད་དེ་བྱེད་མི་སྲིད་དེ། དེ་གཉིས་དངོས་པོའི་ངོ་བོ་གཅིག་ཉིད་ཡིན་པའི་ཕྱིར་རོ། ཁྱབ་པ་ནི་བློས་ཐ་དད་དུ་མ་བཟུང་ན་ཐ་དད་དུ་འཇོག་པའི་རྒྱུ་མཚན་མེད་པའི་ཕྱིར་རོ། །
གཉིས་པ་དེ་གཉིས་ངོ་བོ་གཅིག་ན་ཧ་ཅང་ཐལ་བ་ནི་གཅིག་ནི་ཞེས་པ་སྟེ་ཁྲ་བོའི་ངོ་བོར་འདོད་པའི་སྤྱི་གཅིག་ནི་ནག་སྒུར་ལ་རྗེས་སུ་འགྲོ་བ་དང༌། ཡང་ཁྲ་བོའི་ངོ་བོར་འདོད་པའི་ཁྱད་པར་ནི་ནག་སྒུར་ལས་ལྡོག་པ་ནི་དངོས་པོའི་དོན་གཅིག་གི་སྤྱོད་ཡུལ་མ་ཡིན་ཞེས་པ་ནི་དངོས་པོ་གཅིག་ལ་རྗེས་སུ་འགྲོ་མི་འགྲོ་འགལ་བའི་ཕྱིར་ཞེས་པའོ། ། གཉིས་པ་ནི་ཐ་དད་ཅེས་པ་སྟེ་རྒྱུ་མེད་པར་འགྱུར་ཞེས་དྲང་ངོ༌། ། གང་གིས་ཞེ་ན་དབྱེར་མེད་པའི་ཐ་སྙད་དག་ཀྱང་ཞེས་པ་ཨུཏ་པ་ལ་དང་སྔོན་པོ་གཉིས་དབྱེར་མེད་དུ་འཛིན་པས་སོ། ། གང་གི་ཚེ་ཞེ་ན་སྤྱི་དང་གསལ་བ་ཐ་དད་དུ་འདོད་པར་གྱུར་བའི་དུས་ནའོ། ། ཅི་སྟེ་ན་ཨུཏ་པ་ལ་དང་སྔོན་པོའི་སྒྲ་གཉིས་ཀྱིས་རིགས་དང་ཡོན་ཏན་སོ་སོར་བརྗོད་པའི་ཕྱིར་རོ། ། སྒྲས་དངོས་པོ་ཐ་དད་དུ་བསྟན་པ་དེ་དག་གཅིག་ཏུ་འཛིན་པའི་བློ་སྐྱེ་ན་ཀ་བ་དང་བུམ་པའི་སྒྲ་ལས་ཀྱང་དེ་དག་གཅིག་ཏུ་འཛིན་པའི་བློ་སྐྱེ་བར་འགྱུར་རོ། ། དེས་ན་སྤྱི་དངོས་པོར་སྨྲ་བ་ལ་སྤྱི་མི་སྲིད་དེ་འདི་ལྟར་བུམ་པའི་སྤྱི་བུམ་པ་ལས་ཐ་དད་ན་དེ་དེའི་སྤྱིར་མི་རུང་སྟེ་ཧ་ཅང་ཐལ་བའི་ཕྱིར་རོ། ། ཐ་དད་མེད་ནའང་སྤྱིར་མི་རུང་སྟེ་གཞན་ལ་རྗེས་འགྲོ་མེད་པའི་ཕྱིར་རོ། ། གསུམ་པ་ལ་གཉིས་ཏེ་སྤྱི་དང་གཞི་མཐུན་མི་སྲིད་པ་སྤང་བ་དང༌།
དུ་མ་ལ་སྒྲ་གཅིག་མི་འཐད་པ་སྤང་བའོ། ། དང་པོ་ནི་ལྡོག་པ་ཞེས་པ་སྟེ། གཞན་སེལ་སྤྱིར་འདོད་པ་ལ་སྤྱི་དང་གཞི་མཐུན་ལ་སོགས་པ་མེད་པར་ཐལ་བའི་ཉེས་པ་དེ་དག་མེད་དོ། ། ཅི་སྟེ་ན་ཤིང་མ་ཡིན་ལས་ལྡོག་པ་ནི་ཤིང་ཀུན་ལ་ཡོད་པའི་ཕྱིར་དང་རིགས་མཐུན་ནང་ལས་ལོག་པའང་ཤིང་ཀུན་ལ་ཡོད་པའི་ཕྱིར་རོ། ། སྤྱི་དང་བྱེ་བྲག་གཞི་གཅིག་ལ་ཡོད་ཀྱང་རྗེས་སུ་འགྲོ་མི་འགྲོ་འགལ་བའི་སྐྱོན་ཡང་མེད་དེ། ལྡོག་པ་གཅིག་དང་ཐ་དད་ཀུན་བཏགས་པ་ཡིན་པའི་ཕྱིར་རོ། ། དེས་ན་སྒྲོ་བཏགས་པའི་སྤྱི་གཅིག་མེད་པ་ལ་སོགས་པའི་ཉེས་པ་མེད་དོ། ། གཞི་མཐུན་མེད་པའི་ཉེས་པ་ནི་རྣམ་གཅོད་གཅིག་ཅིག་སྟོན་པ་ན་ཞེས་པར་སྤངས་ཟིན་ཏོ། ། གཉིས་པ་ལ་གཉིས་ཏེ་མདོར་བསྟན་པ་དང༌། རྒྱས་པར་བཤད་པའོ། །
དང་པོ་ནི་དེའི་འབྲས་བུ་ཞེས་པ་སྟེ་བརྡར་བྱས་ཞེས་དྲང་ངོ༌། ། གང་ཞེ་ན་བུམ་པ་ཞེས་པ་ལ་སོགས་པའི་སྒྲ་མཚུངས་པ་གཅིག་གོ ། གང་ལ་ཞེ་ན་བུམ་པ་ངོ་བོ་ཐ་དད་མང་པོ་དག་ལའོ། ། འོ་ན་བུམ་པ་དང་སྣམ་བུ་ལའང་སྒྲ་གཅིག་བྱེད་པར་འགྱུར་རོ་ཞེ་ན་མིན་ཏེ་དེ་དག་ཐ་དད་དུ་འདྲ་ཡང་ཆུ་འཛིན་པའི་འབྲས་བུ་གཅིག་པ་དག་ལ་སྒྲ་གཅིག་བྱེད་དོ། ། སྒྲ་དེ་ཅི་ལྟ་བུ་ཞེ་ན་ལྡོག་པའི་རྒྱུ་ཅན་ནོ། ། གང་ལས་ལྡོག་ཅེ་ན་ཆུ་འཛིན་པའི་འབྲས་བུ་ཅན་མིན་པའི་སྣམ་བུ་ལས་ལྡོག་གོ ། ཅིའི་དོན་དུ་ཞེ་ན་བུམ་པ་ཐམས་ཅད་ཆུ་འཛིན་པ་དེའི་འབྲས་བུ་གཅིག་པར་བསྟན་པའི་ཕྱིར་རོ། ། གང་གིས་ཞེ་ན་སྔོན་གྱི་བརྡ་ཤེས་པའི་རྒན་པོས་སོ། ། གཉིས་པ་ལ་གསུམ་སྟེ་གསལ་བ་སོ་སོ་ལ་སྒྲ་མི་སྦྱོར་བའི་འཐད་པ་དང་གཞན་སེལ་ལ་སྦྱོར་བའི་དཔེའོ། ། དང་པོ་ནི་ཐ་དད་ཅེས་པ་སྟེ།
རང་མཚན་ཐ་དད་པ་དེ་དག་སྒྲས་བསྟན་པར་བྱ་བ་ནི་མིན་ཏེ་དེ་དག་སོ་སོར་བརྗོད་པར་དཀའ་བ་སྟེ་ཚེགས་ཆེ་བའི་ཕྱིར་དང༌། རང་མཚན་མཐའ་ཡས་པས་སམ། སྒྲས་བཟློག་ཕྱོགས་མ་བསལ་ན་དེ་གཞན་དང་མ་འདྲེས་པར་བསྟན་པར་མི་ནུས་པའི་ཕྱིར་དང༌། དེ་ལས་ཐ་སྙད་ཀྱི་ཚེ་དོན་གོ་བའི་འབྲས་བུ་མེད་པའི་ཕྱིར་རོ། ། དེས་ན་དངོས་པོ་ལ་བརྡ་སྦྱོར་བ་མ་ཡིན་ནོ། ། འོ་ན་དངོས་པོ་ལ་བརྡ་སྦྱར་ན་འབྲས་བུ་མེད་པ་ཅིས་ཞེ་ན། དངོས་པོ་ཀུན་ཞེས་པ་ནི་བརྡའི་དུས་ཀྱི་དངོས་པོ་དེ་ཐ་སྙད་ཀྱི་དུས་ཀྱི་དངོས་པོ་ལ་རྗེས་སུ་མི་འགྲོ་ཞེས་པའོ། ། དཔེར་ན་ཁྲ་བོ་ལ་ཡོད་པའི་ཁྱད་པར་བ་ལང་སེར་སྐྱ་ལ་མེད་པ་བཞིན་ཞེས་པ་ནི་ཁྲ་བོ་ཡི་ནི་ཞེས་པའོ། ། གཉིས་པ་ལ་གསུམ་ལས་དང་པོ་ལྡོག་པ་རྗེས་སུ་འགྲོ་བར་བསྟན་པ་ནི་དེ་འབྲས་ཞེས་པ་སྟེ་བ་ལང་གི་འབྲས་བུ་ནི་བཞོ་བ་དང་ཁལ་འགལ་བ་ལ་སོགས་པའོ། ། གཉིས་པ་དེས་ན་བརྡ་ཐ་དད་མི་འཐད་པ་ནི་དོན་ལ་ཞེས་པ་སྟེ་རིགས་ཀྱི་སྒྲའི་དབང་དུ་བྱས་པའོ། །
གསུམ་པ་འབྲས་བུ་འདོད་པས་ཀྱང་དེ་ལས་ཐ་དད་པ་ཙམ་བླང་བར་རིགས་པ་ནི་སྤྱི་དངོས་པོར་མེད་པ་དེའི་ཕྱིར་ཞེས་པའོ། ། གསུམ་པ་ལ་གཉིས་ལས་དང་པོ་མདོར་བསྟན་པ་ནི་དཔེར་ན་ཞེས་པ་སྟེ་སྟོན་པའི་སྐབས་སྲིད་པར་འགྱུར་ཞེས་དྲང་ངོ༌། གང་ཞེ་ན་རྒྱུ་ཐམས་ཅད་ཀྱི་ཁྱད་པར་མེད་པའི་འབྲས་བུ་རྣམ་ཤེས་གཅིག་བསྐྱེད་པའི་ནུས་པ་དེའོ། ། གང་གི་ནུས་པ་ཞེ་ན་མིག་ལ་སོགས་པ་ཞེས་པ་སྟེ་དབང་པོ་དང་ཡུལ་དང་ཡིད་ལ་བྱེད་པ་དང་སྣང་བའམ། གཞན་ལ་གྲགས་པའི་བདག་དང་དབང་པོ་དང་ཡིད་དང་དོན་དེ་དག་ཕྲད་པའིའོ། ། དབང་པོ་ལ་སོགས་བ་ཇི་ལྟ་བུ་ཞེ་ན་གཟུགས་འཛིན་པའི་རྣམ་ཤེས་གཅིག་གི་འབྲས་བུ་ཅན་ནོ། ། གང་གི་ཚེ་ན་དེ་དག་གི་ནུས་པ་འཇུག་པའི་དུས་ནའོ། ། ཇི་ལྟར་ཞེ་ན་རྒྱུ་མང་པོ་དེ་དག་སོ་སོར་མི་བརྗོད་པར་རྣམ་པར་ཤེས་པའི་རྒྱུ་ཞེས་ཚིག་གིས་སྟོན་པའོ། ། དགོས་པ་གང་གི་ཕྱིར་ཞེ་ན་ཐ་སྙད་ཚེགས་ཆུང་བའི་དོན་དུའོ། ། གཉིས་པ་དཔེ་རྒྱས་པར་བཤད་པ་ནི་འགའ་ཞིག་ཅེས་པ་སྟེ་བཤད་པར་བྱ་ཞེས་དྲང་ངོ༌། །
གང་ཞེ་ན་བརྡ་ལས་བྱུང་བའོ། དེ་ལ་བརྡ་ནི་རྒྱུ་ཡིན་ལ་དེ་ལས་བྱུང་པ་ནི་འབྲས་བུ་སྟེ་ཐ་སྙད་དོ། ། དེ་ཡང་ཚོགས་པའི་སྒྲ་དང་རྒྱུད་ཀྱི་སྒྲ་དང༌། གནས་སྐབས་ཁྱད་པར་ཅན་གྱི་སྒྲ་སྟེ་གསུམ་ཙམ་བརྗོད་པར་བྱའོ། ། དེ་ལ་དང་པོ་ནི་ཆུ་འཛིན་པ་ནི་གཟུགས་ལ་སོགས་པའི་རྒྱུ་ལ་བརྒྱད་འདུས་པ་ཡིན་ལ་དེ་དག་ཚེགས་ཆུང་ངུས་རྟོགས་པར་བྱ་བའི་དོན་དུ་ལོ་ཀ་པ་བུམ་པ་ཞེས་པའི་སྒྲ་གཅིག་སྦྱོར་ཏེ་འབྲས་བུ་གཅིག་པའི་ཕྱིར་རོ། ། དེས་ན་བུམ་པའི་གཟུགས་ཞེས་དྲུག་པའི་སྒྲ་སྦྱར་ཡང་གཟུགས་ལ་སོགས་པ་ལས་གཞན་པའི་བུམ་པ་མེད་ཀྱང་བུམ་པའི་གཟུགས་ནི་ཆུ་འཛིན་པའི་ནུས་པ་ཅན་ནོ་ཞེས་སྣམ་བུ་ལ་སོགས་པའི་གཟུགས་ལས་ཁྱད་པར་དུ་བྱས་པའོ། ། གཉིས་པ་རྒྱུད་ཀྱི་སྒྲ་ནི་ས་བོན་ལས་མྱུ་གུ་དང་སྡོང་བུ་དང་ཚིགས་ལ་སོགས་པ་དངོས་དང་བརྒྱུད་པའི་འབྲས་བུ་དུ་མ་ཡོད་ཀྱང་ས་བོན་གྱི་འབྲས་བུ་ཞེས་འབྲས་བུའི་སྒོ་ནས་ཚིག་གཅིག་གིས་སྟོན་པ་དང༌། མེ་ཏོག་ལ་དངོས་དང་བརྒྱུད་པའི་རྒྱུའི་རྒྱུན་དུ་མ་ཡོད་ཀྱང་མེ་ཏོག་གི་རྒྱུ་ཞེས་རྒྱུའི་སྒོ་ནས་ཚིག་གཅིག་གིས་སྟོན་པ་དང་སྐྱེས་བུ་ལ་བུ་ཆུང་ལ་སོགས་པའི་གནས་སྐབས་དུ་མ་ཡོད་ཀྱང་མི་ཞེས་ཚིག་གཅིག་གིས་སྟོན་པ་ལྟ་བུའོ། ། གསུམ་པ་ལ་གཉིས་ཏེ། སྒྲུབ་པ་དང༌།
དགག་པའི་སྒྲས་བསྟན་པའོ། ། དང་པོ་ལ་གཉིས་ལས་རྒྱུ་དུ་མའང་འབྲས་བུའི་སྒོ་ནས་གཅིག་ཏུ་སྟོན་པ་ནི་གཟུགས་ཁ་དོག་དུ་མ་ཡང་བསྟན་དུ་ཡོད་པ་ཞེས་པའི་ཚིག་གཅིག་གིས་སྟོན་པར་ཡོད་པ་ཞེས་གཞན་འབྱུང་བའི་གེགས་བྱེད་པའི་བུམ་པ་ལ་སོགས་པ་དུ་མ་ལ་ཐོགས་བཅས་ཞེས་པའི་ཚིག་གིས་སྟོན་པ་ལྟ་བུའོ། ། ཡང་རྒྱུའི་སྒོ་ནས་འབྲས་བུུ་དུ་མའང་གཅིག་ཏུ་སྟོན་ཏེ་བ་ཁྲ་མོའི་བུ་ཞེས་པའམ། བརྩལ་མ་ཐག་ཏུ་བྱུང་བ་ཞེས་པ་ལ་སོགས་པའོ། ། དགག་པའི་སྒོ་ནས་སྟོན་པ་ལའང་འབྲས་བུ་དགག་པའི་སྒོ་ནས་སྟོན་པ་ནི་སྒྲ་མིག་གིས་བཟུང་བར་བྱ་བ་མ་ཡིན་པ་དང་མི་རྟག་པ་དང་བདག་མེད་པ་ཞེས་པ་ལྟ་བུའོ། ། རྒྱུ་བཀག་པས་སྟོན་པ་ནི་བདག་པོ་མེད་པ་དང་སྟོང་པ་ཉིད་ཅེས་པ་ལྟ་བུའོ། ། དེ་དག་ནི་ཅིའི་དོན་དུ་བྱས་ན་འགའ་ཞིག་སྟེ་ཚོགས་པ་དང་རྒྱུད་དང་གནས་སྐབས་དུ་མ་དེ་དག་གཅིག་ཅར་དུ་ཀུན་རྟོགས་པར་བྱ་བའི་ཕྱིར་རོ། ། འོ་ན་དེ་དག་སེལ་བ་ལ་མི་སྦྱོར་རམ་ཞེ་ན་ཚོགས་པ་དུ་མ་ལ་སོགས་པ་དེའི་ངོ་བོ་ནི་དེ་མིན་ལས་ལོག་པའི་སེལ་བའི་སྤྱྀ་ལས་ཐ་དད་མེད་དུ་ཟིན་ཡང་བརྡ་སོ་སོ་སྦྱར་བའི་དོན་བཤད་པའོ། ། གཉིས་པ་སྤྱི་སྒྲ་མི་སྲིད་པ་ལ་གཉིས་ཏེ། འདོད་པ་བརྗོད་པ་དང༌།
དེ་དགག་པའོ། ། དང་པོ་ནི་གལ་ཏེ་ཞེས་པ་ནི་གསལ་བ་མང་པོ་དག་ལའང་ཆོས་ཅན་མཉན་པ་གཅིག་འཇུག་སྟེ། དེ་དག་ལ་སྤྱི་དངོས་པོར་གྱུར་པ་གཅིག་གནས་པའི་ཕྱིར་གཞན་སེལ་གྱི་སྒོ་ནས་དུ་མ་འབྲས་བུ་གཅིག་པ་ལ་སྒྲ་གཅིག་འཇུག་པ་བཞིན་ཞེས་ཟེར་རོ། ། གཉིས་པ་ལ་གཉིས་ཏེ། རིགས་པ་སྔ་མ་དང་གཞན་གྱིས་དགག་པའོ། ། དང་པོ་ནི་དེ་གཉིས་མི་འདྲ་སྟེ། འབྲས་བུ་གཅིག་ནི་ཡོད་ལ་སྤྱི་གཅིག་ནི་མེད་པའི་ཕྱིར་རོ། ། འདི་ལྟར་གསལ་བ་ལ་སྤྱི་གཅིག་མེད་དེ་སྣང་རུང་མ་དམིགས་པའི་ཕྱིར་རོ། ། དེ་མ་མཐོང་ན་གཅིག་གི་སྒྲ་བློ་མི་འཇུག་ཏེ་དེ་དག་དེ་མཐོང་བ་ལས་འཇུག་པས་སོ། ། གཉིས་པ་ལ་གཉིས་ཏེ།
མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི་གནས་པ་ཞེས་པ་སྟེ་དུ་མས་གཅིག་གི་རྟེན་བྱེད་པས་སམ། ། གསལ་བ་སྟེ་དུ་མ་ལ་བརྟེན་ནས་གཅིག་མཐོང་བ་ལ་ཟེར་བརྟག་གྲང༌། དེ་དག་གང་རུང་གཅིག་དེ་ལ་སྲིད་དམ་ཞེ་ན་ཚུལ་གཉིས་པོ་དེ་ལྟར་ཡང་སྤྱི་དེ་ལ་མི་རིགས་སོ། ། གཉིས་པ་ལ་གཉིས་ཏེ། དུ་མ་རྟེན་དུ་མི་འཐད་པ་དང༌། གསལ་བྱེད་དུ་མི་འཐད་པའོ། ། དང་པོ་ལ་གསུམ་སྟེ། ཕན་མི་འདོགས་པ་དང༌།
གསལ་བ་མེད་ཀྱང་གནས་པ་དང༌། རྣམ་པར་དཔྱད་པའི་སྒོ་ནས་རྟེན་དུ་མི་འཐད་པའོ། ། དང་པོ་ལ་གཉིས་ལས་རྟགས་འགོད་པ་ནི་རྟག་ལ་ཞེས་པ་སྟེ་གསལ་བ་ཆོས་ཅན། སྤྱི་རྟག་པའི་རྟེན་མིན་ཏེ་རྟག་པ་ལ་ཕན་འདོགས་པའི་ནུས་པ་མེད་པའི་ཕྱིར་རོ། ། གལ་ཏེ་སྤྱི་མི་རྟག་ན་རྒྱུ་རྐྱེན་ལས་སྐྱེ་བ་དང་དུ་མར་འགྱུར་རོ། ། འདོད་ན་དེ་ལ་གཅིག་གི་བློ་མི་སྐྱེ་བར་འགྱུར་ཏེ་གསལ་བ་བཞིན་ནོ། ། ཕན་མི་འདོགས་ཀྱང་རྟེན་དང་བརྟེན་པར་མི་འགལ་ཏེ་རྟེན་དེ་ལ་སྤྱི་དེའི་འཕྲོད་པ་འདུ་བ་ཡོད་པས་སོ། ། དེས་ན་འབྲེལ་བ་དུ་མ་འདོད་དེ་དེ་ལ་རྟེན་དང་བརྟེན་པ་ཡུལ་ཐ་མི་དད་པར་གྲུབ་པ་ནི་འཕྲོད་པ་འདུ་བ་ཡིན་ཏེ་བརྩམ་པར་བྱ་བ་དང་རྩོམ་པ་པོ་དག་ལྟ་བུའོ། ། ཡུལ་ཐ་དད་དུ་གྲུབ་པ་ནི་ལྡན་པའི་འབྲེལ་བ་སྟེ་མེ་དུ་བཞིན་ནོ། ། བུམ་པའི་རྫས་གཅིག་ལ་གཟུགས་དང་རོའམ་ལུས་གཅིག་ལ་རྐང་ལག་འདུས་པ་ལྟ་བུ་ནི་དོན་གཅིག་ལ་འདུ་བའི་འབྲེལ་བ་ཞེས་ཟེར་རོ། །
དེ་དག་ཀྱང་ཕན་མི་འདོགས་ན་རྟེན་དང་བརྟེན་པར་མི་རུང་སྟེ་ཧ་ཅང་ཐལ་བའི་ཕྱིར་རོ། ། ཕན་འདོགས་ན་རྒྱུ་འབྲས་སུ་འགྱུར་རོ། ། གཉིས་པ་ཁྱབ་པ་སྒྲུབ་པ་ནི་འོ་ན་འཁར་གཞོང་རྒྱ་ཤུག་གི་རྟེན་དུ་མི་འགྱུར་ཏེ་དེས་དེ་ལ་ཕན་མི་འདོགས་པས་ཞེ་ན། དེ་མ་གྲུབ་སྟེ་ནུས་ཞེས་དྲང་ངོ༌། ། གང་གིས་ཞེ་ན་འཁར་གཞོང་ལ་སོགས་པས་སོ། ། གང་ལ་ཞེ་ན་རྒྱ་ཤུག་ལ་སོགས་པ་ལའོ། ། དེ་ཇི་ལྟ་བུ་ཞེ་ན་ཆུ་བཞིན་དུ་རྫས་ལྕི་བ་རང་བཞིན་གྱིས་ཡུལ་གཞན་དང་གཞན་དུ་ལྷུང་བའི་ཚུལ་ཅན་ནོ། ཇི་ལྟར་ཞེ་ན་རྒྱ་ཤུག་སྔ་མ་ཉེར་ལེན་དུ་གྱུར་བ་དང་འཁར་གཞོང་གཉིས་ཕྲད་པ་དེའི་དུས་སུ་རྒྱ་ཤུག་བརྟེན་པར་བསྐྱེད་ནུས་པའོ། ། དེ་ལྟ་བུའི་རྒྱུ་འབྲས་དེ་ཡང་སྤྱི་དེ་ལ་མི་སྲིད་དེ་དེ་རྟག་པར་འདོད་པའི་ཕྱིར་རོ། ། གཉིས་པ་ནི་གལ་ཏེ་གསལ་བས་སྤྱི་མི་སྐྱེད་ཀྱང་སྔར་མི་གནས་པ་གནས་པར་བྱེད་པའི་ཕྱིར་རྟེན་ཡིན་ཞེ་ན།
དེ་ཡང་མི་རིགས་ཏེ་ཞེས་པ་ཡར་བླང་ངོ༌། འདི་ལྟར་གསལ་བ་ཆོས་ཅན་སྤྱི་གནས་པར་བྱེད་པ་མིན་ཏེ་གསལ་བ་དེ་མེད་པའི་ས་ན་ཡང་སྤྱི་དེ་གནས་པའི་ཕྱིར་རོ། ། མི་གནས་ན་སྤྱི་དེ་དུ་མར་ཐལ་བ་དང་གསལ་བ་གཅིག་དེར་འོངས་པ་ན་སྤྱི་དང་མ་འབྲེལ་བར་འགྱུར་ཏེ་སྤྱི་དེ་གསོ་བ་མེད་པའི་ཕྱིར་རོ། ། གཞན་ཡང་སྤྱི་ལྟུང་བའི་ཆོས་ཅན་མ་ཡིན་པས་དེ་ལྟུང་བའི་གེགས་གསལ་བར་བྱས་པར་ཡང་མི་འཐད་དོ། ། ལྟུང་བའི་ཆོས་ཅན་ལའང་རྒྱུ་འབྲས་མིན་པས་གེགས་བྱས་པ་མི་སྲིད་དེ་འདི་ལྟར་འཁར་གཞོང་ནི་རྒྱ་ཤུག་དེ་ཉིད་ཀྱི་ངོ་བོར་གྱུར་བའམ། དེ་ལས་དོན་གཞན་དུ་གྱུར་བའམ། ལྟུང་བ་བཀག་ཙམ་གྱིས་གེགས་བྱས། དང་པོ་ནི་མིན་ཏེ་རྒྱ་ཤུག་རང་གི་རྒྱུ་ལས་གྲུབ་པའི་ཕྱིར་རོ། ། གཉིས་པ་ལྟར་ན་ཁར་གཞོང་ལ་གནས་པའི་རྒྱ་ཤུག་ཀྱང་ལྟུང་བར་འགྱུར་ཏེ་དེས་དེ་ལྟུང་བ་ལ་གེགས་མ་བྱས་པའི་ཕྱིར་རོ། ། དོན་གཞན་དུ་གྱུར་བའི་གེགས་ཀྱིས་མི་ལྟུང་བར་བྱེད་པའང་མི་འཐད་དེ་དེས་ཀྱང་གེགས་འདི་ཉིད་དང་གཞན་གང་བྱེད་བརྟག་ན་མི་འཐད་པ་དང༌།
དོན་གཞན་ཁོ་ན་བྱེད་ན་ཐུག་མེད་དུ་འགྱུར་བའི་ཕྱིར་རོ། ། གསུམ་པ་ཡང་མི་འཐད་དེ་དངོས་མེད་ཡིན་པའི་ཕྱིར་རོ། གསུམ་པ་ནི་སྤྱི་ནི་གསལ་བའི་སྟོབས་ཀྱིས་གནས་པ་མིན་ཏེ། དེ་ལ་རག་མ་ལས་པའི་ཕྱིར་ རོ། ། དེ་ཉིད་ཀྱང་རྟག་པའི་ཕྱིར་རོ། ། གལ་ཏེ་དེ་གནས་པ་དེ་ལ་རག་ལས་པར་འདོད་ན་དེ་ཡང་མི་རིག་ཞེས་དྲང་ངོ༌། ། གང་གིས་ཞེ་ན་རྣམ་པར་དཔྱོད་པས་སོ།། ཇི་ལྟར་དཔྱོད་ན་གནས་པ་དེ་སྤྱི་ལས་ཐ་དད་པའམ། ཐ་དད་མེད་ཅེས་དཔྱོད་པས་ཏེ་ཐ་དད་ན་དེས་སྤྱི་གནས་པར་མ་བྱས་པར་འགྱུར་ཏེ་དེ་ལས་དོན་གཞན་བྱས་པས་སོ། ། ཐ་དད་མེད་ནའང་མི་འཐད་དེ་དེ་ཉིད་རྟག་ཏུ་གནས་པར་ཐལ་བའི་ཕྱིར་རོ། །
གཉིས་པ་གསལ་བྱེད་དུ་འདོད་པ་དགག་པ་ལ་གཉིས་ཏེ་རྟག་པ་ལ་གསལ་བྱེད་མི་སྲིད་པ་དང་གསལ་བྱེད་ཙམ་གྱིས་རིགས་ལྡན་དུ་འདོད་ན་ཧ་ཅང་ཐལ་བའོ། ། དང་པོ་ལ་གཉིས་ཏེ་གསལ་བས་སྤྱི་ལ་ཕན་འདོགས་པ་དགག་པ་དང༌། དབང་པོ་ལ་ཕན་འདོགས་པ་དགག་པའོ། ། དང་པོ་ལ་གསུམ་ལས་དང་པོ་སྤྱིར་གསལ་བྱའི་མཚན་ཉིད་ནི་བདག་ལ་ཞེས་པ་སྟེ་བསལ་བྱ་ཡིན་ཞེས་དྲང་ངོ༌། ། གང་ཞེ་ན་བྱེད་པ་གང་ཞེས་པ་བུམ་འཛིན་སྐྱེད་པར་བྱེད་པའི་བུམ་པའོ། ། དེ་ཉིད་ཅི་ལྟ་བུ་ཞེ་ན་གཞན་གྱི་ངོར་བྱེད་ཅེས་པ་རྐྱེན་གཞན་སྒྲོན་མའི་ངོར་ལྟོས་ནས་བུམ་འཛིན་བསྐྱེད་པའོ། ། བུམ་པས་བུམ་འཛིན་སྐྱེད་པ་སྒྲོན་མ་ལ་ཇི་ལྟར་ལྟོས་ཞེ་ན་བུམ་པ་བདག་ཉིད་ལ་དམིགས་པའི་ཤེས་པ་སྐྱེད་པའི་རུང་བ་སྟེ་ནུས་པ་སྒྲུབ་པའི་དོན་དུའོ། ། མདོར་ན་བུམ་པས་བུམ་འཛིན་བསྐྱེད་པ་སྒྲོན་མ་ལ་ལྟོས་པའི་ཕྱིར་བུམ་པ་ནི་གསལ་བྱའོ། ། སྒྲོན་མ་ནི་གསལ་བྱེད་དོ། ། བུམ་འཛིན་སྐྱེས་པ་ནི་གསལ་བར་བྱ་བའི་ཚུལ་ཏེ་དེ་མ་སྐྱེད་ན་སྒྲོན་མ་ཡོད་ཀྱང་དེས་དེ་གསལ་བར་བྱས་པ་མིན་པའི་ཕྱིར་རོ། །
གཉིས་པ་མཚན་ཉིད་དེ་སྤྱི་ལ་ཡོད་ན་གསལ་བ་རྒྱུར་ཐལ་བ་ནི་རུང་ཉིད་ཅེས་པ་སྟེ་གསལ་བ་ཆོས་ཅན་སྤྱི་ལ་ཕན་འདོགས་པའི་རྒྱུར་ཐལ་ཏེ་རུང་ཉིད་དེ་དེ་ལ་ནུས་པ་བསྒྲུབ་པའི་བྱེད་པ་པོ་ཡིན་པའི་ཕྱིར་རོ། ། གསུམ་པ་ཉེས་སྤོང་གི་ལན་དགག་པ་ནི་སྤྱི་འདི་ནི་རྐྱེན་དང་མ་ཕྲད་པའི་སྔ་རོལ་ནས་རུང་བ་ཉིད་ཡོད་ཅེ་ན། འོ་ན་རྣམ་ཤེས་བསྐྱེད་པའི་ཚེ་གསལ་བ་དེ་ལ་ལྟོས་པར་མི་རུང་ངོ༌། ། གཞན་ཡང་སྤྱི་དེ་ནི་ཆོས་ཅན་སྤྱི་དང་ལྡན་པའི་གསལ་བའི་ལྟོས་པ་གང་ལས་ཡིན་ཏེ་སྤྱི་དེ་འགྱུར་བ་མེད་པའི་ཕྱིར་རོ། ། དེས་ན་དེ་ལ་ལྟོས་པ་དང་དེས་ཕན་མི་འདོགས་པ་ཉིད་འགའ་བ་ཡིན་ནོ། ། འོ་ན་དུ་བའང་མེའི་གསལ་བྱེད་མིན་པར་འགྱུར་ཏེ་མེའི་སྐྱེད་བྱེད་མིན་པའི་ཕྱིར་རོ་ཞེ་ན། དེ་མེའི་རང་མཚན་མངོན་སུམ་དུུ་གསལ་བྱེད་མིན་པར་ཐལ་བ་ནི་འདོད་ལ་སྤྱིའི་རྣམ་པ་ཙམ་བརྒྱུད་ནས་གསལ་བར་བྱེད་དོ། ། གཉིས་པ་ནི་གསལ་བས་དབང་པོ་ལ་ཕན་བཏགས་ནས་དེའི་ཡུལ་དུ་སྤྱི་གསལ་བར་བྱེད་ཅེ་ན། ལན་ནི་མིག་སྨན་ཞེས་པ་སྟེ་བ་ལང་གི་གསལ་བ་ཆོས་ཅན་དབང་པོ་འདུ་བྱེད་པའམ་དེ་ལ་ཕན་འདོགས་པ་མིན་ཏེ་དཀར་ཟལ་ལ་སོགས་པ་ད་ལྟར་ཡོད་པ་དང་མེད་པའི་དུས་སུ་སྤྱི་རྟོགས་པ་ལ་གསལ་མི་གསལ་གྱི་ཐ་དད་མེད་པའི་ཕྱིར་རོ། ། མིག་སྨན་སོགས་བཞིན་ཞེས་པ་ནི་མི་མཐུན་དཔེ་སྟེ་མིག་སྨན་དང་ཐུར་མ་ལ་སོགས་པས་དབང་པོ་ལ་ཕན་བཏགས་པས་ཡུལ་གསལ་བ་འཛིན་པ་བཞིན་འདི་ལ་མེད་ཅེས་པའོ། །
གཉིས་པ་གསལ་བྱེད་ཡིན་པ་ཙམ་གྱིས་རིགས་ལྡན་དུ་འདོད་ན་ཧ་ཅང་ཐལ་བ་ནི་རིགས་ཞེས་པ་སྟེ་ཚིག་གཉིས་ཀྱིས་ཁས་བླངས་བརྗོད་པའོ། ། དེ་དགག་པ་ནི་སྒྲོན་མ་དང་དབང་པོ་དང་ཡིད་ལ་བྱེད་པའང་ཆོས་ཅན་བ་ལང་ཉིད་ལ་སོགས་པའི་རིགས་དེ་དང་ལྡན་པ་ཐོབ་ཅེས་པ་བ་ལང་ཉིད་ལ་སོགས་པའི་རིགས་ལྡན་དུ་ཐལ་ཏེ་གསལ་བྱེད་ནི་ཞེས་པ་བ་ལང་ཉིད་ལ་སོགས་པ་འཛིན་པའི་ཤེས་པའི་རྒྱུ་ཡིན་པའི་ཕྱིར་རོ། ། འདོད་ན་སྒྲོན་མ་ལ་སོགས་པ་ནི་བུམ་པ་ལ་སོགས་པ་ཐམས་ཅད་ཀྱི་རིགས་ལྡན་ནམ་གསལ་བར་འགྱུར་རོ། ། དེ་གཉིས་ཀ་ལ་སྤྱིའི་བློ་སྐྱེ་བ་མི་འཐད་པ་ལ་གཉིས་ལས་དང་པོ་ཐལ་བ་དགོད་པ་ནི། གང་དག་ཅེས་པ་སྟེ་རིགས་པ་ཅན་དང་གྲངས་ཅན་གང་དག་རིགས་དངོས་པོར་གྱུར་པ་གཅིག་ནི་གསལ་བ་རྣམས་ལས་གཞན་དུ་གྱུར་བའམ་གཞན་མིན་པར་ཡོད་པ་ཁོ་ནར་འདོད་པ་དེའི་ལུགས་ལ། སྔོན་མེད་པའི་ད་ལྟར་བ་དང་མ་འོངས་པའི་གསལ་བ་རྣམས་ལ་ནི་ཆོས་ཅན་སྤྱི་གཅིག་ཏུ་འཛིན་པའི་བློ་ཇི་ལྟར་ཡིན་ཏེ་མི་སྐྱེ་བར་ཐལ་ཏེ་དེ་དག་ལ་སྤྱྀ་མེད་པའི་ཕྱིར་རོ། ། དེ་ཅིའི་ཕྱིར་ཞེ་ན་སྔོན་གྱི་གསལ་བ་གཅིག་ལ་ཡོད་པར་མཐོང་བའི་སྤྱི་ནི་དེ་ལས་གཞན་ཕྱི་མའི་གསལ་བ་རྣམས་ལ་དེ་མཐོང་བ་མི་སྲིད་པའི་ཕྱིར་རོ། ། གལ་ཏེ་གསལ་བ་ཕྱི་མ་སྤྱི་དང་འབྲེལ་བར་མ་མཐོང་ཡང་དེ་ལ་སྤྱི་གཅིག་ཏུ་འཛིན་པའི་བློ་སྐྱེ་ན་རྟ་ལའང་བ་ལང་གི་སྤྱི་གཅིག་ཏུ་འཛིན་པའི་བློ་སྐྱེ་བར་འགྱུར་རོ། ། གཉིས་པ་དེའི་རྟགས་སྒྲུབ་པ་ལ་གཉིས་ཏེ་མདོར་བསྟན་པ་དང༌། རྒྱས་པར་བཤད་པའོ། །
དང་པོ་ནི་སྤྱི་གསལ་བ་ལས་ཐ་དད་མེད་ན་གསལ་བ་ཕྱི་མ་ལ་དེ་མཐོང་བ་མི་སྲིད་དེ་དེ་ཕྱི་མ་རྗེས་འགྲོ་མེད་པའི་ཕྱིར་རོ། ། ཅི་སྟེ་ན་དེ་སྔ་མ་ལས་གཞན་ཉིད་མིན་པས་སོ། ། དེ་གསལ་བ་ལས་ཐ་དད་ན་ཡང་ཕྱི་མ་ལ་མཐོང་བ་མི་སྲིད་དེ་གསལ་བ་ཐམས་ཅད་སྤྱི་དེའི་རྟེན་མིན་པའི་ཕྱིར་རོ། ། དེ་ཡང་གསལ་བ་ལས་གཞན་ཉིད་ཡིན་པའི་ཕྱིར་རོ། ། སྤྱི་རྟག་པ་ལ་བརྟེན་པར་བྱེད་པ་དང༌། གསལ་བར་བྱེད་པ་མི་འཐད་པར་གོང་དུ་བསྒྲུབ་པས་སོ། ། གལ་ཏེ་གསལ་བ་ཐམས་ཅད་ལ་སྤྱི་མི་བརྟེན་ན་གཅིག་ལ་ཡོད་པ་མཐོང་ཞེས་པ་དང་སྔོན་མེད་གསལ་བ་ཞེས་དམིགས་ཀྱིས་བཀར་བ་མི་འཐད་ཅེ་ན། འདི་དག་གཞན་གྱི་འདོད་པ་ལ་བརྟེན་ནས་བཤད་པའོ། ། གཉིས་པ་ལ་གསུམ་སྟེ། སྤྱི་ཉིད་མི་སྲིད་པ་དང༌།
དེའི་སྒྲུབ་བྱེད་མི་སྲིད་པ་དང༌། དེ་དག་ལ་རྩོད་པ་སྤང་བའོ། ། དང་པོ་ལ་གཉིས་ཏེ། གསལ་བའི་བར་ན་སྤྱི་མེད་པ་དང༌། ཡོད་པའི་ལུགས་དགག་པའོ། ། དང་པོ་ལ་གསུམ་ལས་དང་པོ་སྤྱི་གཡོ་བ་མེད་པའི་ལུགས་ལ། ཕྱི་མ་ལ་མ་ཁྱབ་པ་ནི་མི་འགྲོ་ཞེས་པ་སྟེ་རྫས་སྔ་མ་ལ་འཕྲོད་འདུས་འབྲེལ་བའི་སྤྱི་ནི་རྫས་ཕྱི་མ་ལ་རྗེས་སུ་མི་འགྲོ་སྟེ་གཡོ་བའི་བྱ་བ་མེད་པར་འདོད་པའི་ཕྱིར་རོ། ། གསལ་བ་ཕྱི་མ་སྐྱེས་པ་དེ་ན་སྤྱི་སྔ་ནས་ཡོད་པའང་མིན་ཏེ་རང་གི་རྟེན་ཙམ་ལ་གནས་པར་འདོད་པའི་ཕྱིར་རོ། ། ཕྱི་མ་ཡོད་མིན་ཞེས་སྦྱར་བ་ནི་སྔར་གསལ་འགྲུབ་ནས་ཕྱིས་སྤྱི་དེ་གཞན་ནས་འོངས་པ་མིན་ཏེ་སྤྱི་མེད་པའི་གསལ་བའང་མི་འདོད་པའི་ཕྱིར་རོ། ། གལ་ཏེ་སྤྱི་གཡོ་བ་མེད་ཀྱང་མེ་ལོང་ལ་གཟུགས་བརྙན་འཕོས་པ་བཞིན་དུ་ཡོད་ཅེ་ན།
སྤྱིའི་གཟུགས་བརྙན་ནི་ཡོད་ཀྱང་དངོས་པོར་མི་རུང་སྟེ། བློ་འཁྲུལ་བའི་ཡུལ་ཡིན་པའི་ཕྱིར་ཏེ། རྡོ་རྗེ་མེ་ལོང་དཀྱིལ་ལ་སོགས། ། འགལ་བ་ཡིན་ནི་དབྱིབས་ཅན་ལ། ། རི་བོ་ལ་སོགས་དངོས་པོ་ཡི། ། རང་བཞིན་ཡོད་པ་སྲིད་པ་མིན། ། ཞེས་པས་སོ། ། གཉིས་པ་སྤྱི་གཡོ་བའི་ལུགས་ལ་ཕྱི་མ་ལ་མ་ཁྱབ་པ་ནི། ཆ་དང་ལྡན་པའང་མིན་ཏེ་ཞེས་པ་སྟེ་སྤྱི་ཡང་རྟེན་གཞན་ལ་འཕོ་བ་ཡོད་ཅེ་ན། འོ་ན་རྟེན་སྔ་མ་འདོད་པའི་ཆ་ཤས་ཀྱི་ཁྱབ་བམ།
སྔ་མ་སྔ་མ་ནས་རི་བོས་ཁྱབ། དང་པོ་ནི། ཆ་ལྡན་རྣམས་ལ་དེ་ལྟ་བུ་སྲིད་དེ། སྣང་བ་དང་ཐག་པ་དང་དབྱུག་པ་ལ་སོགས་པའི་ཆོས་དུ་མ་ལ་ཁྱབ་པ་བཞིན་ནོ། ། སྤྱི་ལ་དེ་མི་སྲིད་དེ་ཆ་ལྡན་དུ་མི་འདོད་པའི་ཕྱིར་རོ། ། གཉིས་པའང་ཡིན་ཏེ་རྟེན་སྔ་མ་དེ་ཡོངས་མི་འདོར་ཞེས་པ་དེས་རང་གི་རྟེན་ཐམས་ཅད་ལ་ཁྱབ་པར་འདོད་པའི་ཕྱིར་རོ། ། དེས་ན་སྤྱི་བསྒྲུབ་པ་འདི་བདེ་བས་ཕོངས་ཤིང༌། དུཿཁའི་རྒྱུ་ཡིན་ཏེ་བློ་གྲོས་ངལ་བའི་ཕྱིར་རོ། ། གསུམ་པ་དེ་དག་གི་དོན་བསྡུ་བ་ནི་གཞན་ལ་ཞེས་པ་ནི་གསལ་བ་སྔ་མ་ལ་གནས་པའི་སྤྱི་ནི་རང་གི་རྟེན་གྱི་གནས་སམ་ཡུལ་སྔ་མ་ལས་མི་གཡོ་བ་དང༌། སྔ་མའི་ཡུལ་དེ་ལས་གནས་གཞན་དུ་སྐྱེ་བའི་གསལ་བ་ལའང་ཁྱབ་པར་གནས་ན་ཤིན་ཏུ་རིགས་ཞེས་པ་ནི་བསྟིང་བ་སྟེ་འགལ་ཞེས་པའོ། །
ཡང་ཡུལ་གང་ན་ཕྱིས་འབྱུང་བའི་དངོས་པོ་དེ་གནས་པའི་ཡུལ་དེར་སྤྱི་དེ་འབྲེལ་བ་མ་ཡིན་ལ། ། ཡུལ་དེ་དག་གིས་ཁྱད་པར་དུ་བྱས་པའི་ཡུལ་ཅན་གསལ་བ་ཕྱིས་འབྱུང་ལ་སྤྱིས་ཁྱབ་པ་ངོ་མཚར་ཆེ་ཞེས་པ་ནི་དཔྱས་པ་སྟེ་གངས་ཅན་ན་བ་ལང་གི་སྤྱི་མེད་པ་དེ་ན་གནས་པའི་བ་གླང་ལ་དེའི་སྤྱིས་ཁྱབ་ཅེས་པ་ལྟར་འགལ་བ་སྨྲས་པའོ། ། གཉིས་པ་ལ་གསུམ་སྟེ། འདོད་པ་བརྗོད་པ་དང༌། དེ་དགག་པ་དང༌། ཉེས་སྤོང་གི་ལན་དགག་པའོ། དང་པོ་ནི་གལ་ཏེ་གསལ་བ་ཡོད་པ་དང་མེད་པའི་ཕྱོགས་ཀུན་ན་རིགས་ཡོད་ལ་དེ་གསལ་བས་གསལ་བར་བྱ་བ་ཡིན་ནོ་ཞེ་ན། གཉིས་པ་ནི་རིགས་ལ་གསལ་བར་བྱེད་པ་མི་སྲིད་པར་གནས་པ་རྟེན་ནམ་གསལ་བ་ཡིན་ཞེས་པའི་སྐབས་སུ་བསྟན་ཟིན་ཏོ། ། དེས་ན་རིགས་ནི་རྟག་ཏུ་གསལ་པའམ་མི་གསལ་བར་འགྱུར་ཏེ་རྟག་པའི་ཕྱིར་རོ། གལ་ཏེ་སྲིད་ན་དེ་ཞེས་པ་བ་ལང་གི་རིགས་དེ་ཆོས་ཅན་གསལ་བ་ཡོད་པ་དང་མེད་པའི་ཕྱོགས་ཀུན་ཏུ་གཅིག་ཆར་མཐོང་བར་ཐལ་ཏེ་ཁྲ་བོ་ཡོད་པའི་ཕྱོགས་གཅིག་ཏུ་དེ་གསལ་བའི་ཕྱིར་རོ།
མ་ངེས་པ་ནི་མིན་ཏེ་གསལ་བ་ཉིད་དང་ཐ་དད་མེད་པའི་ཕྱིར་རོ། ། གསུམ་པ་ནི་གལ་ཏེ་རིགས་ནི་གསལ་བ་ཁོ་ནས་གསལ་བར་བྱ་བ་མིན་གྱི། འོན་ཀྱང་དབང་པོ་དང་གཉིས་ལྡན་པ་ལས་ཡིན་ནོ། ། དེས་ན་གསལ་བ་མེད་པའི་བར་ན་དེ་གཉིས་ཀྱི་ལྡན་པ་མེད་པའི་ཕྱིར་དེ་མི་མཐོང་ཞེ་ན། དེ་ལྟ་ནའང་འགའ་ཞིག་ཏུ་མཐོང་བས་ཐམས་ཅད་མཐོང་བར་འགྱུར་ཏེ་ཐ་དད་མེད་པའི་ཕྱིར་རོ། ། ཞེས་པ་བཟློག་མི་ནུས་སོ། ། གཞན་ཡང་རིགས་དེ་ཡང་གསལ་བར་བྱེད་པ་ལ་ལྟོས་པ་ལ་མིན་ནོ། ། གལ་ཏེ་ལྟོས་ན་འགའ་ཞིག་ཏུ་གསལ་བྱེད་ཀྱི་རྫས་རྟོགས་པ་མིན་ན་གསལ་བྱའི་སྤྱི་རྟོགས་པ་མི་སྲིད་དེ་སྒྲོན་མ་མ་རྟོགས་ན་བུམ་པ་མི་རྟོགས་པ་བཞིན་ནོ། ། དེ་ལྟར་ན་སྤྱི་དང་དེ་དང་ལྡན་པའི་གསལ་བ་གཉིས་ཅིའི་ཕྱིར་ན་བཟློག་པར་འདོད་ཅེས་པ་ནི་འདིར་རིགས་ནི་གསལ་བྱ་དང་རིགས་ལྡན་གསལ་བྱེད་དུ་འདོད་དོ། ། གཞན་དུ་ཁྱད་པར་མ་བཟུང་བའི་ཁྱད་པར་གྱི་གཞིའི་བློ་མི་འཇུག་ཅེས་སྤྱི་མ་བཟུང་བར་ཁྱེད་པར་མི་འཛིན་པར་འདོད་པ་གཉིས་འགལ་ཞེས་པའོ། །
གཉིས་པ་སྒྲུབ་བྱེད་དགག་པ་ནི། ཁ་ཅིག་ན་རེ་སྤྱི་ཡོད་དེ་དེའི་ཡུལ་ཅན་སྒྲ་རྟོག་ཡོད་པའི་ཕྱྀར་ཞེས་ཟེར་རོ། ། འདི་དགག་པ་ལ་གསུམ་སྟེ། རྟགས་དེ་མ་ངེས་པར་བསྟན་པ་དང༌། ཉེས་སྤོང་གི་ལན་དགག་པ་དང༌། གཞན་སེལ་སྒྲ་རྟོག་གཅིག་གི་རྒྱུར་བསྟན་པའོ། ། དང་པོ་ནི་ཐ་དད་ཅེས་པ་སྟེ་རྟགས་དེ་མ་ངེས་ཏེ་སྐྱེས་བུ་དུ་མ་ལ་འཚོད་པ་པོ་དང་ཀློག་པ་པོ་ལ་སོགས་པའི་སྒྲ་གཅིག་གིས་བརྗོད་པའི་ཕྱིར་རོ། ། སྒྲ་ནི་མཚོན་པ་སྟེ་རྟོག་པའང་གཅིག་གིས་ངེས་ཞེས་ཐམས་ཅད་ལ་སྦྱར་རོ། ། དེ་དག་ལ་འཚེད་པ་པོ་ཉིད་ལ་སོགས་པའི་སྤྱི་གཅིག་ཡོད་པ་མིན་ནམ་ཞེ་ན་ཐ་དད་མེད་དོན་ཞེས་པ་ནི་སྤྱི་གཅིག་ཡིན་པ་མེད་པར་ཡང་ངོ༌། ། གཉིས་པ་ལ་གཉིས་ཏེ།
རྫས་ལ་ཡོད་པའི་ལས་དང་རྫས་ལ་ཡོད་པའི་སྤྱི་གཅིག་སྒྲ་རྟོག་གི་རྒྱུར་འདོད་པ་དགག་པོ། ། དང་པོ་ལའང་གསུམ་སྟེ། ལས་དངོས་དང༌། ལས་ཀྱི་རིགས་དང༌། ལས་ཀྱི་ནུས་པ་རྒྱུར་འདོད་པ་དགག་པའོ། ། དེའི་དང་པོ་ལའང་གསུམ་ལས་དང་པོ་ལས་ཐ་དད་པའི་རྒྱུར་མི་རུང་བ་ནི་གལ་ཏེ་དེ་དག་ལ་འཚེད་པ་ལ་སོགས་པའི་ལས་གཅིག་ཡོད་པས་དེ་རྒྱུ་ཡིན་ནོ་ཞེ་ན། འཚེད་པ་ལ་སོགས་པའི་ལས་ཆོས་ཅན་སྒྲ་བློ་གཅིག་གི་རྒྱུ་མིན་ཏེ། དེ་ཡང་ཐ་དད་དུ་མ་ཡིན་པའི་ཕྱིར་རོ། ། དེ་ཡང་འཚེད་པ་པོ་དུ་མ་དང་འབྲེལ་བས་སོ། ། གཉིས་པ་མི་རྟག་པས་རྒྱུ་མ་ཡིན་པ་ནི་འོག་ཏུ་ལས་ཀྱང་ཞེས་པ་སྟེ་ལས་མི་རྟག་པའི་ཕྱིར་དུས་རིང་དུ་གནས་པ་མེད་དོ། །
དེས་ན་ལས་འགག་པའི་ཚེ་འཚེད་པ་པོ་ལ་སོགས་པའི་སྒྲ་བློ་མི་འཇུག་པར་འགྱུར་རོ། ། འདས་པའི་ལས་ཀྱང་རྫས་སུ་ཡོད་ན་ད་ལྟར་བ་བཞིན་དུ་དམིགས་པར་འགྱུར་རོ། ། གསུམ་པ་དེའི་ལན་དགག་པ་ནི་འོག་ཏུ་ལས་མེད་ནའང་ཞེས་པ་སྟེ། འདས་པ་དང་མ་འོངས་པའི་ལས་རྒྱུ་ཡིན་ཞེ་ན། འདས་པ་དང་མ་འོངས་པའི་ལས་ནི་ཤེས་རྗོད་དག་གི་རྒྱུ་མིན་ཏེ་འགག་པ་དང་མ་སྐྱེས་པ་ཉིད་ཀྱིས་དེ་དངོས་པོར་མེད་པའི་ཕྱིར་རོ། ། དངོས་པོར་མེད་ཀྱང་དེ་ལས་སྐྱེ་ན་རྒྱུ་མཚན་ཅན་མིན་ཞེས་པ་དེ་དག་རྒྱུ་མེད་དུ་འགྱུར་རོ། ། འདོད་ན་དེ་དག་གིས་རིགས་མི་འགྲུབ་པ་དང༌། རེས་འགའ་མིན་པར་འགྱུར་རོ། ། གཉིས་པ་ལའང་གསུམ་ལས། དང་པོ་ལས་ཀྱི་རིགས་རྫས་དང་མ་འབྲེལ་བས་རྒྱུར་མི་འཐད་པ་ནི།
ལས་ལ་ཡོད་པའི་རིགས་འཚེད་པ་པོ་ལ་སོགས་པའི་སྒྲའི་རྒྱུ་ཡིན་ཞེ་ན། ལས་འདིའི་རིགས་ནི་རྫས་ལ་འཚེད་པ་པོ་ལ་སོགས་པའི་སྒྲ་གཅིག་འཇུག་པའི་རྒྱུ་མིན་པར་ཐལ་ཏེ་རྫས་དང་མ་འབྲེལ་བའི་ཕྱིར་རོ། ། ཅི་སྟེ་ན་དེ་ལས་དང་འཕྲོད་འདུ་འབྲེལ་བའི་ཕྱིར་རོ། ། དེ་ཡང་བྱེ་བྲག་པ་ནི། རྫས་དང་ཡོན་ཏན་ལས་དང་སྤྱི། ། བྱེ་བྲག་འདུ་བ་དྲུག་ཉིད་དོ། ། ཞེས་པའི་ཚིག་གི་དོན་དྲུག་སོ་སོར་འདོད་ལ་རྫས་ལ་ལས་དང་ཡོན་ཏན་ལ་སོགས་པ་བརྟེན་པར་འདོད་དོ། ། དེས་ན་ལས་ཀྱི་རིགས་ལས་ལ་དངོས་སུ་བརྟེན་གྱི་རྫས་ལ་དངོས་སུ་མི་བརྟེན་པས་རྫས་ལ་སྒྲ་འཇུག་པའི་རྒྱུར་མི་རུང་སྟེ་ཧ་ཅང་ཐལ་བའི་ཕྱིར་རོ། ། གཉིས་པ་དེ་སྒྲ་གཞན་གྱི་རྒྱུ་ཡིན་པ་ནི་མཉན་པ་ཞེས་པ་སྟེ་སྒྲ་གཞན་འཚེད་པ་ཉིད་ཅེས་པ་ལ་སོགས་པ་ལས་ཀྱི་སྤྱི་སྒྲའི་རྒྱུ་ཡིན་པའི་ཕྱིར་རོ། ། གསུམ་པ་དེ་དག་གི་ལན་དགག་པ་ནི་ལས་ཀྱི་རིགས་ཀྱང་རྫས་ལ་སྒྲ་གཅིག་འཇུག་པའི་རྒྱུར་འདོད་དེ་དེ་དག་བརྒྱུད་ནས་འབྲེལ་པའི་ཕྱིར་རོ། །
འདི་ལྟར་སྒྲ་ནི་ལས་ཀྱི་རིགས་དང་འབྲེལ་ལ་དེ་ནི་ལས་དང་འབྲེལ་ཞིང་ལས་ནི་རྫས་དང་འབྲེལ་བའི་ཕྱིར་རོ་ཞེ་ན་འོག་ཏུ་འབྲེལ་བ་མེད་ཅེས་པ་སྟེ་ལས་ཀྱི་སྤྱི་ནི་ཆོས་ཅན་རྫས་ལ་སྒྲ་གཅིག་འཇུག་པའི་རྒྱུ་ཡིན་པ་མི་རིགས་པ་མིན་པ་མིན་ཞེས་པ་མི་རིགས་པ་ཡིན་ཏེ་ཞེས་པའོ། ། དེ་རྫས་དང་བརྒྱུད་ནས་ཀྱང་འབྲེལ་བ་མེད་པའི་ཕྱིར་རོ། ། འདི་ལྟར་ལས་མི་རྟག་པ་ཉིད་ཀྱིས་ཞིག་པའི་ཚེ་ལས་དང་རྫས་ལ་འདུ་བའི་འབྲེལ་བ་མེད་པའི་ཕྱིར་རོ། ། དེ་མེད་ན་རྫས་དང་ལས་ཀྱི་རིགས་ལ་བརྒྱུད་ནས་ཀྱང་འབྲེལ་བ་མེད་དོ། ། འབྲེལ་བ་མེད་ཀྱང་འཇུག་ན་ཧ་ཅང་ཐལ་ཏེ་རྟའང་བ་ལང་ལ་སྒྲ་གཅིག་འཇུག་པའི་རྒྱུར་འགྱུར་ཞེས་པའོ། ། གསུམ་པ་ནི་ལས་སྐྱེད་པའི་ནུས་པ་རྫས་ལ་སྒྲ་གཅིག་འཇུག་པའི་རྒྱུ་ཡིན་ཞེ་ན་ལས་ཀྱི་ནུས་པའང་རྒྱུ་མིན་ཏེ་དེ་རྫས་དང་ཐ་དད་མེད་པ་ཉིད་ཀྱིས་རྗེས་འགྲོ་མེད་པའྀ་ཕྱིར་རོ། ། ནུས་པ་རྫས་ལས་ཐ་དད་ན་རྫས་དེ་ལས་ཀྱི་རྒྱུ་མིན་པར་འགྱུར་ཏེ་ནུས་པས་བསྐྱེད་པས་སོ། ། གལ་ཏེ་རྫས་ཀྱིས་ནུས་པས་ལས་བསྐྱེད་ན། འོ་ན་རྫས་ལ་ནུས་པ་བསྐྱེད་པའི་ནུས་པ་མེད་ན་དེས་ནུས་པའང་སྐྱེད་མི་ནུས་ལ་ཡོད་ན་དེའང་རྫས་ལས་ཐ་དད་ན་ནུས་པ་ཐུག་མེད་དུ་འགྱུར་ལ། ཐ་མི་དད་ན་ལས་བསྐྱེད་པའི་ནུས་པའང་རྫས་དང་ཐ་དད་མེད་པར་མཚུངས་སོ། །
གཉིས་པ་རྫས་ལ་ཡོད་པའི་སྤྱི་གཅིག་སྒྲའི་རྒྱུར་འདོད་པ་དགག་པ་ལ་གཉིས་ལས་དང་པོ་དགག་པ་དངོས་ནི་གལ་ཏེ་ཞེས་པ་ནི་རྫས་ལ་འཚེད་པ་པོ་ཉིད་ལ་སོགས་པའི་སྤྱྀ་གཅིག་ཡོད་པས་དེ་སྒྲ་གཅིག་གི་རྒྱུ་ཡིན་ཞེ་ན། འོ་ན་དང་པོ་ཉིད་དུ་ཞེས་པ་ནི་བྱ་བ་དང་མ་འབྲེལ་བའི་དང་པོ་རྫས་གྲུབ་ཙམ་ཉིད་ནས་དེ་དག་འཕྲོད་འདུ་འབྲེལ་བ་ཐལ་ཏེ་དེ་དག་གི་འབྲེལ་བ་རེ་འགའ་བ་མ་ཡིན་པ་དང་པོ་ནི་འབྲེལ་བ་འདོད་པའི་ཕྱིར་རོ། ། ཇི་སྐད་དུ་དོན་ལ་འཕྲོད་པ་འདུ་བའི་ཆོས་ཅན་གྱི་སྤྱི་ཇི་སྙེད་པ་དེ་དག་ནི་འདི་སྐྱེ་བ་དང་ལྷན་ཅིག་ཏུ་འཕྲོད་པ་འདུ་བ་དག་ཡིན་ནོ་ཞེས་པས་སོ། ། འོག་ཏུ་མིན་ན་ནི་ཞེས་པ་ནི་དེ་དག་དང་པོ་ནས་འབྲེལ་བ་མིན་ན་དུས་ཕྱིས་འཚེད་པའི་བྱ་བ་ཡོད་པའི་དུས་ནའང་དེ་དག་འབྲེལ་བར་མི་འགྱུར་ཏེ་རྫས་དེ་རྟག་པ་ཉིད་ཀྱིས་ཁྱད་པར་དུ་འགྱུར་བ་མེད་པའི་ཕྱིར་རོ། གལ་ཏེ་དེ་དག་འབྲེལ་བ་དང་པོ་ནས་ཡོད་ཀྱང་མི་གསལ་བས་སྒྲ་བློའི་རྒྱུ་མིན་ནོ་ཞེ་ན། ཡོད་ན་གསལ་བར་འགྱུར་ཏེ་སྣང་རུང་ཡིན་པའི་ཕྱིར་ཏེ་ཡོད་པ་ཉིད་དང་རྫས་ཉིད་ལ་སོགས་པ་དང་པོ་ནས་གསལ་བ་བཞིན་ནོ། ། གཉིས་པ་དེའི་ལན་དགག་པ་ནི། བྱ་བ་ཞེས་པ་སྟེ་འཚེད་པའི་བྱ་བས་ཕན་འདོགས་པ་ལ་ལྟོས་པའི་རྫས་ཀྱིས་སྤྱི་གསལ་བར་བྱེད་པ་ཡིན་ལ་སྔར་བྱ་བ་མེད་པས་རྫས་རྐྱང་པས་དེ་དག་གསལ་བར་མ་ནུས་པའོ་ཞེ་ན། འོ་ན་རྫས་དེ་རྐྱེན་ཀྱིས་འགྱུར་རམ་མི་འགྱུར་གཉིས་པ་ལྟར་ན་དེས་སྤྱི་གསལ་བར་བྱེད་པ་བྱ་བ་ལ་ལྟོས་པ་མེད་པ་ཐལ་ཏེ་བྱ་བ་ཡོད་པའི་དུས་ནའང་སྔར་གྱི་རང་བཞིན་ལས་འགྱུར་བ་མེད་པའི་ཕྱིར་རོ། ། དང་པོ་ལྟར་ན་རྫས་འདི་ནི་ཕུལ་བྱུང་དུ་འགྱུར་བ་ཡོད་པ་ལྟར་ནའང༌།
སྐད་ཅིག་ཉིད་ཕྱིར་ཞེས་པ་རྫས་སྐད་ཅིག་མ་ཉིད་དུ་འགྱུར་ཏེ་ལས་སྐད་ཅིག་མའི་ཕན་གདགས་པར་བྱ་བ་ཡིན་པའི་ཕྱིར་རོ། ། འདོད་ན་བྱ་བའི་ལས་གང་ལས་སྐྱེ་སྟེ་དེ་མེད་པར་ཐལ་ལོ། ། འདོད་ན་དེས་ཕན་བཏགས་པའི་རྫས་ཀྱིས་སྤྱི་གསལ་བའང་མེད་པར་འགྱུར་རོ། ། གཞན་ཡང་གཅིག་གི་སྒྲ་བློ་སྤྱི་ལས་སྐྱེ་ན་རྨི་ལམ་གྱི་བ་ལང་དུ་མ་དང་རབ་རིབ་ཅན་གྱི་སྐྲ་ཤད་དུ་མ་དང་རི་བོང་གི་རྭ་ལ་སོགས་པའི་དངོས་མེད་དང་གཞན་གྱིས་བཏགས་པའི་གཙོ་བོ་དང་དབང་ཕྱུག་གི་འབྲས་བུ་དུ་མ་ལ་སྒྲ་རྟོག་གཅིག་མི་འཇུག་པར་འགྱུར་ཏེ་དེ་དག་ལ་སྤྱི་དངོས་པོར་མེད་པའི་ཕྱིར་རོ། ། གསུམ་པ་ནི་འོ་ན་སྒྲ་བློ་དེ་དག་རྒྱུ་གང་ལས་སྐྱེ་ན་དེ་མ་ཡིན་ལས་ཐ་དད་པའི་དངོས་པོ་ལས་དེ་མཐོང་བ་འམ་ཐོས་པ་ལ་སོགས་པའི་ཤེས་པ་སྐྱེ་བ་ཡིན་ ནོ། ། དེ་ལས་དེ་དག་གཅིག་ཏུ་འཛིན་པའི་རྟོག་པ་སྐྱེ་ལ་དེ་ཡང་ཡང་གོམས་པའི་བག་ཆགས་དེ་དེ་དང་རིགས་འདྲ་བ་མཐོང་བའི་རྐྱེན་གྱིས་སད་པ་ལས་སྐྱེའོ། ། གཙོ་བོ་ལ་སོགས་པའི་སྒྲ་རྟོག་ཀྱང་དེ་དག་གི་མཚན་ཉིད་སྟོན་པའི་གཞུང་ཐོས་པ་ལས་དེ་དག་ཏུ་འཛིན་པའི་རྟོག་པ་སྐྱེ་ལ་དེ་གོམས་པའི་བག་ཆགས་སད་བ་ལས་དེ་དག་བརྗོད་པའི་སྒྲ་སྐྱེ་བའོ། ། དེས་ན་དངོས་པོ་ཐ་དད་དུ་འདྲ་ཡང་འགའ་ཞིག་ལ་སྒྲ་རྟོག་གཅིག་འཇུག་ལ་འགའ་ཞིག་ལ་མི་འཇུག་པ་ནི་གཞན་སེལ་གྱིས་བྱས་ཞེས་སྟོན་པ་ནི་ཐ་དད་མཚུངས་པ་ཞེས་པའོ། ། གསུམ་པ་དེ་དག་ལ་རྩོད་པ་སྤང་པ་ལ་གསུམ་སྟེ། གྲངས་ཅན་གྱི་རྩོད་པ་སྤང་བ་དང༌།
རིགས་པ་ཅན་གྱི་རྩོད་པ་སྤང་བ་དང༌། དེས་འཛེམ་མེད་པའང་ཁེགས་པར་བསྟན་པའོ། ། དང་པོ་ལ་གཉིས་ཏེ། རྩོད་པ་དགོད་པ་དང༌། དེ་དགག་པའོ། དང་པོ་ནི་གལ་ཏེ་ཞེས་པ་སྟེ་ལྡོག་པ་སྤང་བ་ནི་ལྡོག་པའི་སྤྱྀ་མ་གཏོགས་པའི་ཞེས་པའོ། ། དངོས་པོའི་རྗེས་འགྲོ་ནི་དངོས་པོ་གཅིག་པའོ། ། གཞན་ཞེས་པ་ནི་ལྡོག་པའི་སྤྱི་ལས་གཞན་པའི་དངོས་པོའི་སྤྱི་མེད་ན་དུ་མས་འབྲས་བུ་གཅིག་བསྐྱེད་པ་མི་རུང་སྟེ་འདི་ལྟར་སྤྱི་རྒྱུ་ཐམས་ཅད་ཀྱི་རང་བཞིན་ནི་འབྲས་བུ་བསྐྱེད་པར་བྱེད་པ་ཡིན་ནོ། ། དེ་ལྟ་ན་ས་ལ་སོགས་པ་དུ་མས་མྱུ་གུ་གཅིག་བསྐྱེད་པ་ན་ས་བོན་ནི་མྱུ་གུ་སྐྱེད་བྱེད་ཀྱི་རང་བཞིན་ཡིན་པ་ལ་རྩོད་པ་མེད་པས་ས་ལ་སོགས་པའི་རང་བཞིན་དེ་ཡོད་དམ་མེད། ། གཉིས་པ་ལྟར་ན་མྱུ་གུ་སྐྱེད་བྱེད་ཀྱི་རང་བཞིན་ས་བོན་གཅིག་གི་འབྲས་བུ་མྱུ་གུ་དེ་ཆོས་ཅན་ས་ལ་སོགས་པ་གཞན་གྱི་འབྲས་བུ་མིན་པར་ཐལ་ཏེ་ཤིན་ཏུ་ཐ་དད་ཅེས་པ་ཁྱད་པར་རྣམས་ནི་མྱུ་གུ་སྐྱེད་བྱེད་ཀྱི་རང་བཞིན་ཡིན་མིན་ཐ་དད་ལ་སྤྱི་ཡང་མེད་པའི་ཕྱིར་ཞེས་པའི་དང་པོ་ལྟར་ན་དངོས་པོའི་རྗེས་འགྲོ་ཡོད་པར་འགྱུར་རོ་ཞེ་ན།
གཉིས་པ་ལ་གསུམ་སྟེ། གྲངས་ཅན་གྱི་འདོད་པ་དགག་པ་དང༌། རང་གི་འདོད་པ་ལ་རྩོད་པ་སྤོང་བ་དང༌། དེ་དག་གི་དོན་བསྡུ་བའོ། དང་པོ་ལ་གསུམ་སྟེ། ཐལ་བ་དགོད་པ་དང༌། དེ་བཟློག་པའི་རང་རྒྱུད་དང༌། དེ་དག་གི་དོན་བསྡུ་བའོ།། དང་པོ་ལ་བཞི་ལས། དང་པོ་འདོད་པ་བརྗོད་པ་ནི་གལ་ཏེ་ཞེས་པ་སྟེ་ས་ལ་སོགས་པ་རྒྱུ་དུ་མས་འབྲས་བུ་མྱུ་གུ་གཅིག་སྐྱེད་པར་བྱེད་དེ་དེ་དག་ཐམས་ཅད་ལ་གཙོ་བོའི་བདག་ཉིད་གཅིག་ཡོད་པའི་ཕྱིར་རོ་ཞེས་ཟེར་རོ། །
གཉིས་པ་ཐལ་བ་དངོས་ནི་ས་ལ་སོགས་པ་ལྷན་ཅིག་བྱེད་པའི་རྐྱེན་གཞན་དག་ཆོས་ཅན་དོན་མེད་དུ་འགྱུར་ཏེ་ས་བོན་ལ་སོགས་པ་གང་རུང་གཅིག་ལའང་མྱུ་གུ་སྐྱེད་བྱེད་ཀྱི་གཙོ་བོ་དེ་ཡོད་པའི་ཕྱྀར་རོ། ། གསུམ་པ་དེའི་རྟགས་ཁས་བླངས་སུ་བསྟན་པ་ནི། ། ཐ་དད་མེད་ཅེས་པ་སྟེ་བྲལ་ཞེས་དྲང་ངོ༌། གང་དང་ཞེ་ན་རྗེས་སུ་མི་འགྲོ་བ་དང་བྲལ་ཏེ་འགྲོ་ཞེས་ པའོ། ། གང་ཞེ་ན་རྒྱུ་ཐམས་ཅད་འབྲས་བུ་སྐྱེད་བྱེད་དུ་ཐ་དད་མེད་པའི་ངོ་བོ་གཙོ་བོ་དེའོ། ། གང་དག་ལ་འགྲོ་ཞེ་ན་ས་ལ་སོགས་པའི་རྒྱུའི་ཁྱད་པར་རྣམས་ངེས་པ་དང་བྲལ་བ་སྟེ་ཐམས་ཅད་རྗེས་སུ་འགྲོ་བར་ཁས་བླངས་པའོ། ། བཞི་པ་བསལ་པ་བགོད་པ་ནི་ལྷན་ཅིག་བྱེད་པའི་རྐྱེན་ས་ལྟ་བུ་གཅིག་དང་བྲལ་ནའང་འབྲས་བུ་མྱུ་གུ་མེད་པས་བསལ་ཅེས་པའོ། གཉིས་པ་ནི་བྱེ་བྲག་ཅེས་པ་སྟེ་འབྲས་བུ་དེ་དག་ཆོས་ཅན་རྒྱུའི་བྱེ་བྲག་ཐ་དད་རྣམས་ལས་འབྱུང་སྟེ་དེ་དག་གི་རྗེས་སུ་བྱེད་པའི་ཕྱིར་ཞེས་པའོ། ། གསུམ་པ་ནི་དེས་ན་ཁྱད་པར་རྣམས་དོན་བྱེད་ནུས་པས་དོན་དམ་ཡིན་ལ་སྤྱི་ནི་དོན་བྱེད་མི་ནུས་པས་དངོས་མེད་དུ་སྟོན་པ་ནི་དོན་བྱེད་ཅེས་པའོ། ། གཉིས་པ་རང་ལ་རྩོད་པ་སྤང་པ་ལ་གཉིས་ཏེ།
ཐ་དད་གཞན་དང་མཚུངས་པའི་རྩོད་པ་སྤང་བ་དང༌། དུ་མས་འབྲས་བུ་གཅིག་སྐྱེད་པ་མི་རུང་བའི་རྩོད་པ་སྤང་པའོ། ། དང་པོ་ལ་གཉིས་ཏེ། ཐ་དད་ལ་ཉེས་པ་མེད་པ་དང༌། ཐ་དད་མེད་ན་ཉེས་པ་ཡོད་པར་བསྟན་པའོ། ། དང་པོ་ནི་ས་ལུའི་ས་བོན་དང་ས་དང་ཆུ་ལས་དེའི་མྱུ་གུ་གཅིག་སྐྱེ་ན་ནས་དང་ས་ཆུ་འཕྲད་པ་ལས་ཀྱང་ས་ལུའི་མྱུ་གུ་སྐྱེ་བར་འགྱུར་ཏེ་ཐ་དད་དུ་འདྲ་བས་ཞེ་ན། གཙོ་བོ་གཅིག་ཡོད་པས་ས་བོན་ལ་ སོགས་དུ་མས་འབྲས་བུ་གཅིག་སྐྱེད་ན་ལྷན་ཅིག་བྱེད་པ་དོན་མེད་དུ་ཐལ་བའི་སྐྱོན་ཡོད་པ་དེས་ན་ས་ལུའི་ས་བོན་དང་རྡོ་དང་སོལ་བ་ལ་སོགས་པ་དེ་རྣམས་བདག་ཉིད་ཐ་དད་དུ་འདྲ་བ་ཡིན་ཀྱང་ས་ལུའི་ས་བོན་དང་ས་དང་ཆུ་ལ་སོགས་པ་དུ་མ་འགའ་ཞིག་འབྲས་བུ་ས་ལུའི་མྱུ་གུ་དེ་སྐྱེད་པའི་རྒྱུ་ཡིན་ཏེ་དེ་དག་དེའི་ས་བོན་དང་འཕྲད་པའི་ཚེ་དེ་སྐྱེད་པའི་ནུས་པ་ཡོད་པའི་ཕྱིར་རོ། ། གཞན་པ་སྟེ་རྡོ་དང་སོལ་བ་ལ་སོགས་པ་ས་ལུའི་མྱུ་གུའི་རྒྱུ་མ་ཡིན་ཏེ་དེ་དག་དེའི་ས་བོན་དང་ཕྲད་ཀྱང་དེའི་མྱུ་གུ་སྐྱེད་པའི་ནུས་པ་མེད་པའི་ཕྱིར་རོ། ། དེ་ཉིད་ཅི་སྟེ་ཞེ་ན་དེ་དག་གི་རང་བཞིན་རྐྱེན་དང་ཕྲད་པ་ན་ནུས་པ་ཡོད་མེད་འདི་ཡིན་པའི་ཕྱིར་རོ། ། ཐ་དད་དུ་འདྲ་བ་ལ་ནུས་པ་ཡོད་མེད་ཀྱི་རང་བཞིན་ཉིད་མི་འཐད་ཅེ་ན།
རང་བཞིན་ལ་རྒོལ་བ་མི་རིགས་ཏེ་མེས་སྲེག་པ་ཅི་ཡིན་ཞེས་པ་ལྟ་བུའོ། ། ནུས་པ་ཐ་དད་ཉིད་རྒྱུ་ཅི་ལས་བྱུང་ཅེས་བརྟགས་པར་རིགས་ཏེ་རྒྱུ་མེད་ལ་རང་བཞིན་ཐ་དད་མི་སྲིད་པས་སོ། ། དེས་ན་རྒྱུ་ནི་སྔ་མ་སྔ་མ་ཐོག་མ་མེད་པ་ཡིན་ནོ། ། གཉིས་པ་ལ་གསུམ་ལས་དང་པོ་ཧ་ཅང་ཐལ་བ་ནི། ཐ་དད་པ་ཞེས་པ་སྟེ་ས་ལ་སོགས་པའི་ཁྱད་པར་དེ་དག་ཐ་དད་མེད་པའི་ཕྱིར་དུས་གཅིག་ཆར་དུ་སྐྱེ་འཇིག་བྱེད་པར་འགྱུར་རོ། ། གཉིས་པ་ལན་དགག་པ་ནི་དེ་ལས་ཞེས་པ་སྟེ་གཙོ་བོ་གཅིག་ཡིན་ཀྱང་གཙོ་བོ་དེ་ལས་སྐྱེས་པའི་ས་བོན་ལ་སོགས་པའི་རྣམ་འགྱུར་དང་གཙོ་བོ་ཐ་དད་ཅིང་རྣམ་འགྱུར་ནང་ཡང་ཐ་དད་པས་གཅིག་ཆར་སྐྱེ་འཇིག་བྱེད་པ་དེ་ལྟར་མི་འགྱུར་ཞེ་ན་ཁྱད་པར་གཅིག་འཇིག་པའི་ཚེ་སྤྱིའི་བདག་ཉིད་གཙོ་བོ་དེ་དག་ནི་གནས་པར་འདོད་ན་སྤྱི་དེ་ཁྱད་པར་དེའི་རང་བཞིན་མིན་པར་འགྱུར་རོ། ། འདོད་ན་སྤྱི་དང་ཁྱད་པར་གཉིས་འབྲེལ་བར་སྣང་བའི་བློ་མི་སྐྱེ་བར་འགྱུར་ཏེ་དངོས་པོ་ཐ་དད་ཡིན་པ་དེས་ནའོ། ། གསུམ་པ་ལྡོག་པ་ལ་མཚུངས་པ་སྤང་བ་ནི། གལ་ཏེ་གསལ་བ་གཅིག་ཞིག་ པ་ན་སེལ་བའི་སྤྱི་ཞིག་གམ་མ་ཞིག་དང་པོ་ལྟར་ན་གསལ་བ་གཞན་ལ་སྤྱི་མེད་པར་འགྱུར་ལ། འདོད་ན་དེ་དག་ལ་སྤྱིའི་བློ་མི་སྐྱེ་བར་འགྱུར་རོ། །
གཉིས་པ་ལྟར་ན་སྤྱི་དང་གསལ་བ་ཐ་དད་དུ་འགྱུར་ལ་འདོད་ན་སྤྱི་དང་ཁྱད་པར་གྱི་བློ་མི་འཇུག་པར་འགྱུར་རོ་ཞེ་ན། འདིའི་ལན་ལ་གཞན་སེལ་གྱི་དབྱེ་བ་ཤེས་དགོས་པས་དེ་ལ་གཉིས་ཏེ། དོན་ལ་ཡོད་པ་དང༌། བློ་ལ་ཡོད་པའོ། ། དང་པོ་ལའང་གཉིས་ལས། སེལ་བ་མ་ཡིན་དགག་ནི་རིགས་འདྲ་མི་འདྲ་གཉིས་ཀ་ལས་ལོག་པའི་རང་མཚན་ཡིན་ཏེ། འདི་ལ་གཞན་དང་གཞན་སེལ་བར་བྱེད་པའི་ཕྱིར་ཏེ། མཐུན་དངོས་གཞན་པའི་དངོས་དག་ལས། ། ཞེས་པའོ། ། འདི་ནི་སྒྲ་རྟགས་ལ་རྟེན་པའི་ཐ་སྙད་ཀྱི་འཇུག་ཡུལ་ཡིན་གྱི་དངོས་སུ་སྒྲ་རྟགས་ཀྱི་བརྗོད་བྱ་དང་བསྒྲུབ་བྱ་ནི་མ་ཡིན་ནོ། །
གཉིས་པ་མེད་དགག་ནི་དངོས་པོ་རྣམས་ལ་རིགས་མི་མཐུན་བྲལ་ཙམ་དེ་ཡིན་ཏེ་གཞན་སེལ་བའི་ངོ་བོ་ཡིན་པའི་ཕྱིར་རོ། ། དེས་ན་བུམ་མ་ཡིན་དང་བྲལ་ཙམ་ནི་བུམ་པ་ཐམས་ཅད་ལ་ཁྱབ་སྟེ་ནམ་མཁས་ཆོས་ཉིད་ཀྱི་ཚུལ་གྱིས་ དངོས་པོ་ཐམས་ཅད་ལ་ཁྱབ་པ་ལྟར་སྔོན་གྱི་སློབ་དཔོན་རྣམས་ཀྱིས་གསུངས་སོ།། གཉིས་པ་ནི་བློ་ལ་ཤིང་ཉིད་ལ་སོགས་པ་གཅིག་ཏུ་སྣང་བ་སྒྲའི་བརྗོད་བྱར་བཞེད་པ་དེ་ཡིན་ཏེ་འདིས་གཞན་སེལ་ལ་འཇུག་པར་བྱེད་པའི་ཕྱིར་རོ། ། དེ་ལ་རང་མཚན་གྱི་ལྡོག་པ་ནི་དུ་བ་ཞིག་པ་ན་དེའི་ལྡོག་པའང་འཇིག་སྟེ་ཐ་དད་མེད་པའི་ཕྱིར་རོ། ། ཤ་བ་ལ་མི་གནས་སམ་ཞེ་ན་དེ་ལའང་དུ་བའི་ལྡོག་པ་མེད་དེ་དེ་ནི་ཤ་བ་ལས་ཀྱང་ལོག་པའི་ཕྱིར་རོ། ། སེལ་བ་མེད་དགག་ལ་རྩོད་ནའང་མི་རིགས་ཏེ་རྟོག་པ་མིན་ཅེས་དྲང་ངོ༌། ། གང་ལ་ཞེ་ན་ལྡོག་པ་ལའོ། ། ཇི་ལྟར་ཞེ་ན་ཁྱད་པར་གཅིག་ཞིག་པའི་ཚེ་དེ་དག་གནས་སམ་མི་གནས་ཞེས་པ་ལ་སོགས་པའོ། ། ཅི་སྟེ་ན་དེ་ལ་ངོ་བོ་ཉིད་མེད་པའི་ཕྱིར་ཏེ་རི་བོང་གི་རྭ་ལ་རིང་ཐུང་མི་དཔྱོད་པ་བཞིན་ནོ། ། གཉིས་པ་བློའི་ལྡོག་པ་ལའང་ཁྱད་པར་གཅིག་ཞིག་པའི་ཚེ་དེ་གནས་མི་གནས་ཀྱི་སྒོ་ནས་སུན་དབྱུང་དུ་མེད་དེ་དེ་ཡང་ངོ་བོ་ཉིད་མེད་པའི་ཕྱིར་རོ། །
ཅི་སྟེ་ན་སྤྱིའི་བློ་ཡང་བསླད་ཅེས་པ་སྒྲོ་བཏགས་པའི་ཕྱིར་རོ་ཞེས་པའོ། ཡང་གི་སྒྲ་ནི་དོན་གྱི་སེལ་བ་སྡུད་པའོ། ། གཉིས་པ་ལ་ཡང་གསུམ་ལས་དང་པོ་རྩོད་པ་དགོད་པ་ནི། དེ་ཡི་ཞེས་པ་སྟེ་ས་ལུའི་ས་བོན་དེ་ལས་གཞན་པ་ས་ལ་སོགས་པ་ཆོས་ཅན་ཇི་ལྟར་ས་ལུའི་མྱུ་གུ་སྐྱེད་དེ་མི་སྐྱེད་པར་ཐལ་ཏེ་ས་ལུའི་ས་བོན་དེའི་ས་ལུའི་མྱུ་གུ་སྐྱེད་པར་བྱེད་པའི་ངོ་བོའམ་རང་བཞིན་གང་ཡིན་པ་དེ་དེ་རྣམས་ལ་མེད་པའི་ཕྱིར་རོ་ཞེ་ན། གཉིས་པ་དེའི་ལན་ནི་དེ་རྣམས་ལ་དེ་སྐྱེད་པའི་ནུས་པ་གཏན་མེད་པ་ནི་མ་གྲུབ་ལ་ས་བོན་གྱི་ནུས་པ་མེད་པ་འགོད་ན་མ་ངེས་སོ། ས་བོན་གྱི་ནུས་པ་མེད་ན་དེའི་མྱུ་གུ་སྐྱེད་པའི་ནུས་པ་ཡོད་པར་འགལ་ཞེ་ན་མིན་ཏེ། དེའི་ནུས་པ་གཅིག་པུས་མྱུ་གུ་བསྐྱེད་པ་མིན་པའི་ཕྱིར་རོ། ། དེས་ན་དངོས་པོ་ཐ་དད་པའི་ས་ལ་སོགས་པའི་ཁྱད་པར་ཉིད་ཀྱིས་མྱུ་གུ་གཅིག་སྐྱེད་པར་བྱེད་དེ་དེ་དག་དང་ལྡོག་པ་ངེས་པའི་ཕྱིར་རོ། ། གསུམ་པ་ཉེས་སྤོང་གི་ལན་དགག་པ་ལ་གཉིས་ལས། དང་པོ་རྩོད་པ་ནི་དེ་ལ་ཞེས་པ་ནི་ས་ལ་སོགས་པ་དེ་རྣམས་ལ་ཐ་དད་མེད་པའི་གཙོ་བོ་ཡོད་པས་འབྲས་བུ་གཅིག་བསྐྱེད་པ་ཡིན་ནོ་ཞེ་ན།
གཉིས་པ་ལན་ལ་གསུམ་ལས་དང་པོ་དེ་ཡོད་ཀྱང་རྒྱུ་མིན་པ་ནི་སྤྱི་དེས་འབྲས་བུ་དེ་སྐྱེད་པ་མིན་ཞེས་ཁྱད་པར་གཅིག་ལའང་དེ་ཡོད་ཕྱིར། ། ཞེས་པའི་སྐབས་སུ་བརྗོད་ཟིན་ཏོ། ། གཉིས་པ་དེ་མིན་པའི་སྒྲུབ་བྱེད་ནི་སྣང་བའང་ཞེས་པ་སྟེ་ཐ་དད་དུ་སྒྲུབ་པར་བྱེད་ཅེས་དྲང་ངོ༌། ། གང་ཞེ་ན་ས་ཆུུ་ལ་སོགས་པའི་དངོས་པོ་རྣམས་སོ། ། གང་གིས་ཞེ་ན་སྣང་བའང་གཞན་ལ་མི་རྟེན་ཞེས་པ་བློའི་སྣང་བ་ཐ་དད་པའི་ཕྱིར་ཞེས་པའོ། ། འང་གི་སྒྲས་སྐྱེ་འཇིག་ཀྱང་ཐ་དད་དུ་བྱེད་པའི་ཕྱིར་ཞེས་པའོ། ། ཅི་སྟེ་ ན་དེ་དག་གཞན་ལ་རྗེས་སུ་འགྲོ་བ་ལ་མི་བརྟེན་པས་སོ། ། གསུམ་པ་སྤྱི་གཅིག་མེད་པའི་རང་བཞིན་བསྟན་པ་ནི་དེ་ཉིད་དོན་ཞེས་པ་ལ་སོགས་པའོ། ། གསུམ་པ་དེ་དག་གི་དོན་བསྡུ་བ་ལ་གཉིས་ཏེ། གྲུབ་མཐའ་འདྲ་བ་དང་མི་འདྲ་བའི་དོན་བསྡུ་བའོ། །
དང་པོ་ནི་ཇི་ལྟར་ཞེས་པའོ། ། གཉིས་པ་ལ་གསུམ་ལས་དང་པོ་ཐ་དད་ལ་སྐྱཽན་མེད་པའི་དོན་བསྡུ་བ་ནི། ཐ་དད་ནའང་ཞེས་པའོ། ། གཉིས་པ་ཐ་དད་མེད་པ་ལ་སྐྱོན་ཡོད་པའི་དོན་བསྡུ་བ་ནི། ཐ་དད་མེད་ནའང་ཞེས་པ་དངོས་པོ་ཐམས་ཅད་ལ་ཐ་དད་མེད་པའི་གཙོ་བོ་གཅིག་འདོད་ནའང་ས་ལུུ་དང་ནས་ཀྱང་གཅིག་ཡིན་པ་ཉིད་ཀྱིས་ས་ལུའི་མྱུ་གུ་སྐྱེད་པར་བྱེད་པ་དང༌། མི་བྱེད་པ་གཉིས་འགལ་བར་འགྱུར་རོ། ། གསུམ་པ་དེའི་ཉེས་སྤོང་གི་ལན་དགག་པ་ནི་ཀུན་རྫོབ་ཏུ་ས་བོན་དེ་གཉིས་གཙོ་བོའི་རྣམ་འགྱུར་ཡིན་པས་དེ་གཉིས་ཐ་དད་དུ་ཡོད་པའི་ཕྱིར་ནས་ས་ལུ་ལ་ཡོད་པ་མི་འགལ་ཞེ་ན། ས་ལུའི་ལྷན་ཅིག་བྱེད་པའི་རྐྱེན་ཆུ་ལ་སོགས་པ་ཆོས་ཅན་མི་བྱེད་ཅེས་པ་ས་ལུའི་མྱུ་གུ་སྐྱེད་པར་མི་བྱེད་པར་ཐལ་ཏེ་ས་ལུའི་ས་བོན་ལས་རྣམ་འགྱུར་ཐ་དད་དུ་ཡོད་པའི་ཕྱིར་རོ། ། འོན་ཏེ་ཞེས་པ་ནི་དེའི་ལན་ཏེ་གྲངས་ཅན་ལ་འབྲས་བུ་སྐྱེད་པའི་ཚུལ་གཉིས་ཏེ་ཀུན་རྫོབ་དང་དོན་དམ་པར་སྐྱེད་པའོ། ། དང་པོ་ནི་གཙོ་བོའི་ནུས་པས་ནས་དང་ས་ལུ་ལ་སོགས་པའི་རྣམ་འགྱུར་དངོས་པོ་ཐ་དད་སྐྱེད་ལ་དེ་དག་ནུས་པ་ཐ་དད་པས་ས་ལུའི་མྱུ་གུ་སྐྱེད་མི་སྐྱེད་ལ་སོགས་མི་འགལ་ཞེས་ཟེར་བ་ནི་སྔར་བཀག་གོ །
གཉིས་པ་ནི་གཙོ་བོས་དོན་བྱེད་པ་ནི་དེ་ཡང་དུས་རིམ་གྱིས་ནས་ལ་སོགས་པ་ཐམས་ཅད་འབྲས་བུུ་ས་ལུའི་མྱུ་གུ་ལ་སོགས་པ་ཐམས་ཅད་ཀྱྀ་བྱེད་པ་པོ་ཉིད་དུ་འདོད་དེ་སྔར་ས་ལུའི་མྱུ་གུ་སྐྱེད་པར་བྱེད་པ་དེ་འགྱུར་ནས་ཕྱིས་ནས་ཀྱི་ས་བོན་གྱི་ཚུལ་གྱི་ནས་ཀྱི་མྱུ་གུ་སྐྱེད་པར་བྱེད་ཅེས་ཟེར་རོ། ། གོ་རིམ་སྔ་ཕྱི་དེ་ཅི་གཙོ་བོའི་དངོས་པོ་དེ་ཉིད་ཀྱི་ཡིན་ནམ་ཅེས་པ་དྲི་བའོ། ། དེ་ལྟར་ཡིན་ན་གཙོ་བོ་ཐ་དད་མེད་པ་དང་རྟག་པ་དང་གཅིག་ཡིན་པ་ཉམས་ཏེ་སྔ་ཕྱི་མི་འདྲ་བ་གཉིས་བྱུང་བའི་ཕྱིར་རོ། ། གཉིས་པ་རིགས་པ་ཅན་གྱི་རྩོད་པ་སྤོང་པ་ལ་གཉིས་ཏེ་འདོད་པ་བརྗོད་པ་དང༌། དེ་དགག་པའོ། དང་པོ་ནི་ཁ་ཅིག་སྤྱི་དང་ཁྱབ་པར་གཉིས་དང་ལྡན་པའི་བུམ་པ་ལ་སོགས་པའི་རྫས་གཅིག་འདོད་ལ་དེ་ཉིད་ཀྱི་སྤྱི་དང་ཁྱད་པར་གཉིས་ཀྱང་ཐ་དད་མེད་པར་འདོད་དོ། ། གཉིས་པ་ལ་གཉིས་ཏེ། དེ་དག་དང་ལྡན་པའི་རྫས་གཅིག་དགག་པ་དང༌། དེའི་ལན་དགག་པའོ། ། དང་པོ་ནི་སྤྱི་ནི་དུ་མར་འགྱུར་ཏེ་ཁྱད་པར་དང་ཐ་དད་མེད་པའི་ཕྱིར་རོ། །
འདོད་ན་སྤྱི་དེ་དང་ལྡན་པའི་དངོས་པོ་རྫས་དེའང་ཆོས་ཅན་ཤིན་ཏུ་ཐ་དད་དུ་ཐལ་ཏེ་སྤྱི་གཏན་ནས་མེད་པའི་ཕྱིར་རོ། ། ཡང་ཁྱད་པར་རྣམས་ནི་གཅིག་ཏུ་འགྱུར་ཏེ་སྤྱི་གཅིག་དང་ཐ་དད་མེད་པའི་ཕྱིར་རོ། ། འདོད་ན་ཁྱད་པར་དེ་དང་ལྡན་པའི་དངོས་པོ་ཆོས་ཅན་ཤིན་ཏུ་ཐ་དད་མེད་པར་འགྱུར་ཏེ་ཁྱད་པར་གཏན་ནས་མེད་པའི་ཕྱིར་རོ། །

གཉིས་པ་ལའང་གསུམ་ལས་དང་པོ་འདོད་པ་བརྗོད་པ་ནི་སྤྱི་དང་ཁྱད་པར་ཐ་དད་གཏན་མེད་པ་མ་ཡིན་གྱི་སྦྱི་ནི་འདྲ་བ་སྟེ་ཐམས་ཅད་གཙོ་བོའི་རང་བཞིན་དུ་གནས་པའི་ཐུན་མོང་བ་ཡིན་ལ་ཁྱད་པར་ནི་མི་འདྲ་བ་སྟེ་རྣམ་འགྱུར་གྱི་གནས་སྐབས་ཅན་ཐུན་མོང་མིན་པ་ཡིན་ནོ་ཞེ་ན། གཉིས་པ་དགག་པ་ནི་རྣམ་གྲངས་ཞེས་པ་སྤྱི་དང་ཁྱད་པར་དེ་དག་ཕན་ཚུན་ཐ་དད་དུ་འགྱུར་ཏེ། འདྲ་མི་འདྲའི་རང་བཞིན་གཉིས་ཡིན་པའི་ཕྱིར་རོ། ། གཞན་ཡང་ཁྱད་པར་སྤྱི་དང་ལྡན་པར་ཡང་མི་འགྱུར་ཏེ་གཙོ་བོ་གནས་པ་ན་ཁྱད་པར་འདོད་པའི་ཕྱིར་རོ། ། གསུམ་པ་དེའི་ལན་དགག་པ་ལ་གཉིས་ལས། དང་པོ་འདོད་པ་བརྗོད་པ་ནི་དེ་ཡང་ཞེས་པ་སྤྱི་དང་ཁྱད་པར་ནི་ཐ་དད་པ་ཁོ་ནའང་ཐ་དད་མེད་པ་ཁོ་ནའང་མ་ཡིན་ཏེ་སྦྱི་དང་ཁྱད་པར་དེ་དག་ལ་ཡང་སྤྱི་ནི་ནུས་པའི་ངོ་བོ་ཡིན་ཏེ་གཙོ་བོས་གཞན་དག་སྐྱེད་པའི་ཕྱིར་རོ། ཁྱད་པར་ནི་གསལ་པའི་ངོ་བོ་ཡིན་ཏེ་ལོ་ཀ་བ་ཐམས་ཅད་ཀྱིས་མཐོང་པའི་ཕྱིར་རོ། ། དེ་ན་ཐ་དད་དུ་གྱུར་བ་ཡིན་ནོ་ཞེ་ན། གཉིས་པ་དེ་དགག་པ་ལ་གསུམ་སྟེ། ཐལ་བ་དགོད་པ་དང༌། འདོད་པ་ལ་བསལ་བ་དགོད་པ་དང༌།
སྐྱེས་བུའི་འཇུག་ཡུལ་དཔྱད་པའོ། ། དང་པོ་ནི་ནུས་པ་དང་གསལ་བའི་བདག་ཉིད་གང་གིས་ཁྱད་པར་དང༌། སྤྱི་དེ་དག་གི་འདི་ནི་ སྤྱིའོ། ། འདི་ནི་ཁྱད་པར་རོ་ཞེས་འཇོག་པའི་ནུས་པ་དང་གསལ་བ་དེ་སྤྱི་དང་བྱེ་བྲག་ལས་གཞན་དུ་གྱུར་པ་ནི་མི་རིགས་ཏེ་དེ་དག་གི་ཐ་དད་དུ་འཇོག་པའི་ཆོས་སུ་མི་རུང་བས་སོ། ། གལ་ཏེ་སྤྱི་དང་བྱེ་བྲག་དེ་དག་གི་བདག་ཉིད་དུ་གྱུར་བ་དེ་དག་ཐ་དད་དུ་འཇོག་པའི་རྒྱུ་ཐ་དད་མིན་ཞེ་ན་སྤྱི་དང་ཁྱད་པར་དེ་དག་ཕན་ཚུན་ལོག་པའམ་ཐ་དད་ཉིད་དུ་འགྱུར་རོ། ། གཉིས་པ་ནི་དེ་ལྟ་ཡིན་ན་འོག་ཏུ་སྤྱི་དང་ཁྱད་པར་དུ་འདོད་པ་དེ་དག་ལའང་སྤྱི་དང་ཁྱད་པར་ཅན་ཀྱི་བློ་མི་སྐྱེ་བར་འགྱུར་ཏེ་དེ་དག་ལ་འབྲེལ་བ་མེད་པའི་ཕྱིར་རོ། ། ཇི་ལྟར་བུམ་པ་དང་སྣམ་བུ་ལ་སོགས་པ་ཐ་དད་ལ་དེ་དག་གི་བློ་མི་སྐྱེ་བ་བཞིན་ནོ། ། གསུམ་པ་ནི་གང་གི་ཞེས་པ་སྟེ་འཇུག་པར་འགྱུར་ཞེས་དྲང་ངོ༌། གང་ལ་ཞེ་ན་ཁྲོ་བོ་ལ་སོགས་པ་གང་གི་བདག་ཉིད་བློའི་མདུན་དུ་བྱས་པ་ལའོ། ། གང་ཅེ་ན་སྐྱེས་བུ་འདིའོ། །
སྐྱེས་བུ་ཇི་ལྟ་བུ་ཞེ་ན་བསྒྲུབ་པར་བྱ་བའི་དོན་ཁྱད་པར་དེའི་འབྲས་བུ་རྨོ་བ་ལ་སོགས་པ་འདོད་པ་ཅན་ནོ། ། དེས་ན་འབྲས་བུའི་ཁྱད་པར་དེའི་རྟེན་ཐ་དད་པ་སྟེ། ཁྱད་པར་ཡིན་ནམ། ཐ་དད་མེད་པ་སྟེ་སྤྱི་ཡིན་ཞེས་དཔྱད་པ་ན་དོན་བྱེད་པ་ནི་རང་གི་བདག་ཉིད་གཞན་ལས་ཐ་དད་པ་ཁོ་ན་ཡིན་པར་ཤེས་སོ། ། འོ་ན་དཀར་ཟལ་ལ་སོགས་པ་གཅིག་ཁོ་ན་དོན་དུ་གཉེར་པར་འགྱུར་རོ་ཞེ་ན་མ་ཡིན་ཏེ། འབྲས་བུ་དེ་མི་བྱེད་པ་ལས་ལོག་པའི་ལྡོག་པ་མཚུངས་པ་ཉིད་ནི་བ་ལང་ཐམས་ཅད་ལ་ཡོད་པ་ཉིད་དུ་ཤེས་པའི་ཕྱིར་རོ། ། དེས་ན་དོན་བྱེད་མི་ནུས་པའི་སྤྱི་རང་མཚན་ལ་གཅིག་དང་ཐ་དད་དུ་དཔྱོད་པ་ནི་རི་བོང་གི་རྭ་དངོས་པོ་ལས་དེ་ཉིད་དང་གཞན་དུ་དཔྱོད་པ་དང་འདྲའོ། ། འོ་ན་དེའི་ཚེ་སེལ་བའི་སྤྱི་བརྟགས་པས་ཅི་བྱ་ཞེ་ན་དངོས་པོ་ལ་རྗེས་འགྲོ་མེད་པའི་ཕྱིར་རོ། ། གལ་ཏེ་ཡོད་ན་བུམ་པ་དང་སྣམ་བུའང་གཅིག་ཏུ་འགྱུར་པས་ཆུ་ལེན་པ་ན་སྣམ་བུ་ལའང་འཇུག་པར་ཐལ་བ་དང་སོགས་པ་སྟེ་དེ་དག་གཅིག་ཆར་སྐྱེ་འགག་བྱེད་པ་ལ་སོགས་པར་འགྱུར་རོ། ། གསུམ་པ་དེས་འཛེམ་མེད་པ་ཁེགས་པ་ལ་གཉིས་ཏེ།
རིགས་པ་སྔ་མས་ཁེགས་པ་དང༌། ། གཞན་གྱིས་ཀྱང་དགག་པའོ། ། དང་པོ་ནི་དེ་ཉིད་ཀྱིས་ཅེས་པ་སྟེ་བསལ་བ་ཡིན་ཞེས་དྲང་ངོ༌། ། གང་ཞེ་ན་འཛེམ་མེད་པ་རྒྱུ་མུན་པས་སྤྲུལ་བའི་གྲུབ་མཐའ་བླང་དོར་མེད་པའི་གང་ཅི་ཡང་རུང་བ་སྨྲ་བ་དེ་དག་གོ ། ཇི་སྐད་སྨྲ་ཞེ་ན་རྔ་མོ་ཡང་ཞོར་འགྱུར་ཞིང་མི་འགྱུར་རོ་ཞེས་པ་སྟེ་རྔ་མོ་ནི་ཞོར་འགྱུར་ཏེ་རང་མཚན་གཅིག་པའི་ཕྱིར་རོ། ། ཡང་རྔ་མོ་ཞོར་མི་འགྱུར་ཏེ་དེ་དག་གནས་སྐབས་ཐ་དད་པའི་ཕྱིར་རོ་ཞེས་སོ། ། དེས་ན་ཞོ་འདོད་པས་རྔ་མོ་ལ་བླང་དོར་གཉིས་ཀ་བྱར་མི་རུང་སྟེ་ཞོ་དང་ཞོ་མིན་པ་གཉིས་ཀར་འདོད་པའི་ཕྱིར་རོ། ། གང་གིས་བསལ་ཞེ་ན་གྲངས་ཅན་གྱི་འདོད་པ་འགོག་ཅིང་དོན་ཐམས་ཅད་ཐ་དད་དུ་སྒྲུབ་པའི་རིགས་པ་དེ་ཉིད་ཀྱིས་སོ། ། ཅི་སྟེ་ན་མཐའ་གཅིག་པ་ཤིན་ཏུ་ཐ་དད་པའི་རྣམ་པ་སྲིད་པའི་ཕྱིར་རོ་ཞེས་པའོ། ། གཉིས་པ་ལ་གསུམ་སྟེ།
འཇུག་པ་འཆོལ་བར་ཐལ་བ་དང༌། སྒྲ་བློ་ཐ་དད་མི་སྲིད་པར་ཐལ་བ་དང༌། དེ་འདོད་ན་གཅིག་ཏུ་སྡུད་པའང་མི་སྲིད་པར་ཐལ་བའོ། ། དང་པོ་ལ་གཉིས་ལས་དང་པོ་ཐལ་བ་དགོད་པ་ནི་ཐམས་ཅད་ཅེས་པ་སྟེ་ཤེས་བྱ་ཐམས་ཅད་རང་གཞན་གཉིས་ཀའི་ངོ་བོ་ཉིད་ཅེས་པ་ནི་རྔ་མོ་ཡང་ཞོར་འགྱུར་ཞིང༌། དེ་ཉིད་ཀྱང་རྔ་མོ་མ་ཡིན་ཏེ་གང་གིས་གཞན་ཡང་རྔ་མོར་འགྱུར། ། དེ་བཞིན་དུ་ཞོ་ལ་ཡང་སྦྱར་རོ། ། དེ་ལ་རྔ་མོ་ཡང་རྣམ་པ་འགའ་ཞིག་གིས་ཞོར་འགྱུར་ལ། ། དེའི་ཚེ་རྔ་མོ་དེ་ཉིད་ཀྱང་རྔ་མོ་ཉིད་མིན་ཅེས་པ་ནི་དེའི་ཚེ་གནས་སྐབས་ལ་ལྟོས་ནས་ཞོ་ཁོ་ནར་སྨྲས་པའོ། ། གང་གིས་གཞན་ཞོ་ཡང་རྔ་མོར་འགྱུར་ཞེས་པ་ནི་རང་མཚན་ལ་ལྟོས་ནས་འདྲེས་པར་སྨྲས་སོ། ། དེ་ལྟར་འདོད་ན་ཞོ་དང་རྔ་མོ་གཉིས་པོ་དེའི་ཁྱད་པར་བསལ་བ་སྟེ་ཁྱད་པར་མེད་པར་ཐལ་ཏེ་དེ་དག་གི་རང་མཚན་གཅིག་འདྲེས་ཤིང་གནས་སྐབས་ཐ་དད་ཀྱང་གཅིག་ལ་གཅིག་མེད་པར་མ་ངེས་པའི་ཕྱིར་རོ། །
འདོད་ན་འཇུག་པ་འཆོལ་བ་ནི་ཞོ་འཐུང་ཞེས་པའོ། ། གཉིས་པ་དེའི་ལན་དགག་པ་ནི་འོན་ཏེ་ཞེས་པ་སྟེ་ཞོ་ནི་རྔ་མོ་ལས་ཕུལ་དུ་བྱུང་བའི་ཁྱད་པར་འགའ་ཞིག་ཡོད་དེ་འོ་མ་ལས་གྱུར་པའི་འབྲས་བུ་ཁྱད་པར་ཅན་ཡིན་པའི་ཕྱིར་རོ། ། དེས་ན་ཁྱད་པར་གང་གིས་ཞོ་འཐུང་ཞེས་བརྗོད་པ་ན་ཁྱད་པར་ཞོ་ཁོ་ན་ལ་འཇུག་ཅེ་ན་དེ་ལྟར་ན་འོ་མ་ལས་གྱུར་པ་དེ་ཉིད་ཞོ་ཡིན་པས་ཞོ་དེ་ཆོས་ཅན་རྔ་མོ་དང་གཉིས་ཀ་འདྲེས་པ་མིན་པར་རྔ་མོ་ལས་གཞན་དུ་ཐལ་ཏེ་ཞོར་འཇོག་པའི་ཁྱད་པར་དེ་གཞན་རྔ་མོ་ལ་མེད་པའི་ཕྱིར་རོ། ། གཉིས་པ་ནི་ཐམས་ཅད་ཅེས་པ་འཛེམ་མེད་པ་ཁྱེད་ལ་བློས་ཤེས་བྱ་ཐ་དད་དུ་ངེས་པ་དང་སྒྲས་ཐ་དད་དུ་བརྗོད་པ་མི་སྲིད་པར་ཐལ་ཏེ། ཐམས་ཅད་ཀུན་གྱི་བདག་ཉིད་ཡིན་པས་ཐ་དད་དུ་མཐོང་བ་དང་ཐོས་པ་མི་སྲིད་པའི་ཕྱིར་རོ། ། གསུམ་པ་ནི་ཐ་དད་ཅེས་པ་སྟེ་མི་སྲིད་པར་འགྱུར་ཞེས་དྲང་ངོ༌། ། གང་ཞེ་ན་ཐ་དད་གཅིག་ཏུ་སྡུད་པའོ། ། གང་ལ་ཞེ་ན་ཐ་དད་དུ་མ་གཅིག་ཏུ་བསྡུས་ནས་སྨྲ་བའི་འཛེམ་མེད་པ་ལའོ། ། ཅི་སྟེ་ན་སྒྲ་བློ་ཐ་དད་མེད་པའི་ཕྱིར་རོ། ། དེ་ཡང་གཉིས་གཅིག་ཏུ་སྡུད་པ་ལ་ཡང་དང་པོ་ཐ་དད་དུ་འཛིན་པས་ཁྱབ་པའོ། །
གཉིས་པ་མེད་པའི་སྒྲ་རྟོག་སེལ་བ་ལ་འཇུག་པ་ནི་དངོས་མེད་ཅེས་པ་སྟེ། འོ་ན་མེད་པའི་སྒྲ་རྟོག་སྒྲུབ་པ་ལ་འཇུག་པའམ་སེལ་བ་ལ་འཇུག་ཅེ་ན། དཔྱད་པར་བྱ་བ་ཉིད་མ་ཡིན་ཞེས་དྲང་ངོ༌། ། གང་ལ་ཞེ་ན་དགོས་མེད་ལའོ། ཇི་ལྟར་ཞེ་ན་ངོ་བོ་སྟེ་སྒྲུབ་པ་བརྗོད་པའམ་འོན་ཏེ་སེལ་བ་བརྗོད་ཅེས་པའོ། ། ཅི་སྟེ་ན་སྒྲུབ་པའི་སྒོ་ནས་འཇུག་གམ་སྙམ་པའི་ཐེ་ཚོམ་མེད་པའི་ཕྱིར་རོ། ། དེ་ཉིད་ཅི་སྟེ་ཞེ་ན་འདི་ལ་རྒྱུ་མཚན་དུ་བྱ་བའམ་ཡུལ་གྱི་ངོ་བོ་འགའ་ཞིག་ཀྱང་མེད་པའི་ཕྱིར་རོ། ། ཡང་ན་ངོ་བོ་གྲུབ་ན་དེ་ལ་མེད་པ་མི་སྲིད་པའི་ཕྱིར་ཞེས་པའོ། ། འོ་ན་དངོས་མེད་ལ་དབྱེ་བ་མེད་པའི་ཕྱིར་སྒྲ་ཐ་དད་མེད་པར་འགྱུར་ཞེ་ན། འོ་ན་དངོས་པོ་གཅིག་ལའང་མེད་པས་དེ་ལྟར་འགྱུར་རོ། །
རྟག་པ་དང་མ་བྱས་པ་ལ་སོགས་པ་བཅད་པ་ལ་ལྟོས་ནས་དུ་མ་འཇུག་ན་འདིར་ཡང་དགག་བྱ་ལ་ལྟོས་ནས་དུ་མ་འཇུག་གོ ། དེས་ན་བུམ་པ་མེད་པ་ལ་སོགས་པའི་སྒྲ་ནི་དེ་དག་ནི་ཞེས་པའོ། ། དམ་བཅའ་བའི་ཕྱོགས་གཅིག་རྟགས་སུ་མི་འགྱུར་པར་བསྟན་ཟིན་ཏོ། ། གསུམ་པ་སྦྱོར་བའི་དབྱེ་བ་དཔེར་བརྗོད་པ་ལ་གསུམ་སྟེ། དཔེར་བརྗོད་པ་དངོས་དང༌། ཡོད་པ་རྟགས་ཡིན་པ་ལ་རྩོད་པ་སྤང་བ་དང༌། གོ་བྱེད་དང་གོ་བྱའི་རང་བཞིན་བསྟན་པའོ། ། དང་པོ་ནི་རང་བཞིན་ཞེས་པ་སྟེ་བརྗོད་ཅེས་དྲང་ངོ༌། ། གང་ཞེ་ན་རང་བཞིན་གྱི་རྟགས་སོ། ། ཇི་ལྟར་ཞེ་ན་ཁྱད་པར་གྱི་བྱེ་བྲག་འགའ་ཞིག་ལ་ལྟོས་པའམ།
འོན་ཏེ་ཁྱད་པར་དང་བྲལ་བའི་རྟགས་འབའ་ཞིག་པའོ། ། ཅིའི་དོན་དུ་ཞེ་ན་བསྒྲུབ་བྱ་སྒྲུབ་པའི་དོན་དུའོ། ། དཔེར་ན་གང་ལྟ་བུ་ཞེ་ན་རིམ་པ་བཞིན་དུ་འཇིག་པ་སྒྲུབ་པ་ལ་འབྲས་བུ་བྱས་པ་དང་ཡོད་པ་བཀོད་པ་བཞིན་ནོ། ། དེ་ལ་ལྟོས་པ་ལ་གསུམ་ལས་དང་པོ་ཁྱད་པར་རྟགས་ཀྱི་ངོ་བོ་ལས་ཐ་དད་ཅིང་སྒྲས་མ་བརྗོད་པ་ནི་བྱས་པ་ལྟ་བུ་སྟེ་དེ་བྱེད་པ་པོའི་རྒྱུ་ལ་ལྟོས་ཀྱང་དངོས་སུ་མ་བརྗོད་པའི་ཕྱིར་རོ། ། གཉིས་པ་ཐ་དད་སྒྲས་བརྗོད་པ་ནི་རྐྱེན་གྱི་བྱེ་བྲག་གིས་ཐ་དད་པ་ལྟ་བུའམ་རྩོལ་བྱུང་ལྟ་བུ་སྟེ་ཁྱད་པར་གྱི་ཆོས་རྒྱུ་དངོས་སུ་བརྗོད་པའི་ཕྱིར་རོ། ། གསུམ་པ་ཐ་མི་དད་ཅིང་སྒྲས་བརྗོད་པ་ནི་སྐྱེ་བ་ཅན་ལྟ་བུ་སྟེ་རྒྱུ་ལས་སྐྱེ་བ་ནི་ཡོད་པ་ལས་ཐ་དད་མེད་པའི་ཕྱིར་རོ། ། ཐམས་ཅད་འཇིག་པ་སྒྲུབ་པ་ལ་སྦྱར་རོ། ། གཉིས་པ་ལ་གཉིས་ལས་དང་པོ་རྩོད་པ་ནི་གལ་ཏེ་ཞེས་པ་སྟེ་ཡོད་པའི་རང་བཞིན་ཏེ་རང་མཚན་གཏན་ཚིག་སུ་འདོད་ན་ཞེས་སྦྱར་རོ། ། འོ་ན་ཡོད་པའི་རང་མཚན་དེ་ཇི་ལྟར་བསྒྲུབ་བྱ་མིན་ཏེ། ཡིན་པར་ཐལ་ཏེ་ཁྱད་པར་མེད་པའི་ཕྱིར་ཞེ་ན༑
གཉིས་པ་ལན་ལ་གཉིས་ཏེ་ཡོད་པ་ལ་བསྒྲུབ་བྱའི་མཚན་ཉིད་མི་སྲིད་པ་དང༌། དེ་སྒྲུབ་པའི་སྒྲུབ་བྱེད་ཀྱི་མཚན་ཉིད་མི་སྲིད་པའོ། ། དང་པོ་ལ་གཉིས་ཏེ། འགོག་བྱེད་ཀྱི་རིགས་པ་དང༌། དེ་རང་ལ་མཚུངས་པ་སྤང་བའོ། ། དང་པོ་ནི་འོ་ན་ཡོད་པའི་ཁྱད་པར་བསྒྲུབ་བྱར་འགྱུར་ཏེ་སྤྱི་སྒྲུབ་ཟིན་པས་བསྒྲུབ་བྱར་མི་རུང་པའི་ཕྱིར་རོ། ། འདོད་ན་ཁྱད་པར་རྗེས་འགྲོ་མེད་པའི་ཕྱིར་བསྒྲུབ་བྱ་ལས་ཉམས་ཞེས་སྦྱར་རོ། ། དེས་ན་སློབ་དཔོན་གྱིས་ཚད་མའི་མཚན་ཉིད་མི་ཤེས་པའི་ཕྱིར། གཙོ་བོ་དང་རྗེས་འགྲོ་རྗེས་འགྲོ་མིན་ཞེས་པས་གྲངས་ཅན་གྱི་གཙོ་བོ་ཆོས་ཅན་ཡོད་པ་ཡིན་ཏེ། ། ཞེས་ཡོད་པའི་རང་མཚན་བསྒྲུབ་བྱར་འདོད་པ་ལ་རྗེས་དཔག་ཚད་མའི་ཡུལ་སྤྱིའི་མཚན་ཉིད་ཡིན་པ་མི་ཤེས་པའི་ཕྱིར་ཞེས་གསུངས་སོ། །
གཉིས་པ་ལའང་གཉིས་ལས། དང་པོ་རྩོད་པ་ནི་ཁྱད་པར་རྗེས་འགྲོ་མེད་པའི་ཕྱིར། གཏན་ཚིགས་ལས་ཉམས་ཞེས་སྦྱར་བ་སྟེ། ཆོས་ཅན་གྱིས་ཁྱད་པར་དུ་བྱས་པའི་ཡོད་པ་ནི་རྟགས་སུ་ཡང་མི་རུང་སྟེ་རྗེས་འགྲོ་མེད་པའི་ཕྱིར་ཞེ་ན། གཉིས་པ་ལན་ལ་གསུམ་སྟེ། ཡོད་པའི་སྤྱི་བསྒྲུབ་བྱར་མི་རུང་བ་དང༌། ཁྱད་པར་བསྒྲུབ་བྱར་མི་རུང་བ་དང༌། ཡོད་པའི་སྤྱི་སྒྲུབ་བྱེད་དུ་རུང་བ་བསྟན་པའོ། ། དང་པོ་ནི་ཡོད་པའི་ཞེས་པ་སྟེ་བསྒྲུབ་བྱ་ཞེས་དྲང་ངོ༌། གང་ལ་ཞེ་ན་སྤྱིའི་ཆོས་ཅན་ལ་ཞེས་པ་ནི་བུམ་པ་ལ་སོགས་པ་གང་ཡང་རུང་བ་ལའོ། །
གང་ཞེ་ན་ཡོད་པའི་ཁྱད་པར་ཞེས་པ་ནི་ཡོད་པའི་བྱེ་བྲག་མ་ཡིན་ཏེ་ཚིག་ཕྱི་མ་གཉིས་དང་འགལ་བའི་ཕྱིར་རོ། ། དེས་ན་ཆོས་ཅན་འགའ་ཞིག་ཆོས་ཡོད་པས་ཁྱད་པར་དུ་བྱས་པ་ཙམ་དུ་སྒྲུབ་པ་ཡིན་ཏེ་ཡོད་པ་ཙམ་ཁྱད་པར་ཅན་ནི་ཆོས་ཅན་འགའ་ཞིག་ལ་ཞེས་པ་འདི་ཉིད་ཀྱི་འགྲེལ་བ་ལས་འབྱུང་བའི་ཕྱིར་རོ། ། དེ་ལྟ་བུའི་ཆོས་སྤྱིའི་ཆོས་ཅན་ལ་སྒྲུབ་ན་གྲངས་ཅན་གྱིས་འདོད་པའི་དོན་གཙོ་བོ་རྟག་པ་ལ་སོགས་པ་འགའ་ཞིག་ཀྱང་མི་འགྲུབ་སྟེ་དེས་དེ་ལ་མ་ཁྱབ་པའི་ཕྱིར་རོ། ། སངས་རྒྱས་པའི་འདོད་པ་གྲུབ་ཟིན་ཏེ་ཡོད་པའི་སྤྱི་དེ་འདྲ་བ་བཀག་པ་སྟེ་ཆོས་ཅན་ལ་མ་གྲུབ་པ་མེད་པའི་ཕྱྀར་རོ། ། ཡང་ན་དེ་འདྲ་བ་བཀག་པ་མེད་པའི་ཕྱིར། སྔར་མ་གྲུབ་པའི་དོན་འགའ་ཡང་འགྲུབ་པར་མི་འགྱུར་ཞེས་སྦྱར་རོ། ། གཉིས་པ་ནི་ཁྱད་པ་ཞེས་པ་ནི་གཙོ་བོའི་ཆོས་རྟག་པ་ལ་སོགས་པ་སྒྲུབ་ན་དེ་དེ་ལ་མེད་པས་རྟགས་རྗེས་འགྲོའི་ཁྱབ་པ་མེད་པ་ཅན་དུ་འགྱུར་ཞེས་པའོ། ། ཡོད་པའི་སྤྱི་བསྒྲུབ་ན་གྲུབ་ཟིན་པ་དང་རྒོལ་བའི་འདོད་པ་མི་འགྲུབ་པའི་སྐྱོན་གཉིས་ཡོད་པའི་ཕྱིར་གྲངས་ཅན་ཡོད་པའི་རང་མཚན་སྒྲུབ་ན་གཙོ་བོའི་ཁྱད་པར་ལས་འོས་མེད་ཅེས་སྟོན་པ་ནི་ཡོང་བ་ཞེས་པའོ། ། གསུམ་པ་ནི་དེའི་ཞེས་པ་སྟེ་ཉམས་པ་མེད་ཅེས་དྲང་ངོ༌། ། གང་ཞེ་ན་རྟགས་རྗེས་སུ་འགྲོ་བའོ། །
རྟགས་གང་གི་ཞེ་ན་དེའི་ཞེས་པ་ཚིག་གཉིས་ཏེ་ཡོད་པ་ཙམ་གྱིའོ། ། དེ་གང་གི་རྗེས་སུ་འགྲོ་ཞེ་ན་བསྒྲུབ་བྱའི་ཆོས་མི་རྟག་པའིའོ། ། དེ་ཇི་ལྟ་བུ་ཞེ་ན་རྟགས་དེ་ཡོད་ཙམ་ལ་ཁྱབ་པར་བྱེད་པའོ། ། གཉིས་པ་སྒྲུབ་བྱེད་མི་སྲིད་པ་ནི་མ་གྲུབ་ཅེས་པ་སྟེ་ཡོད་པའི་སྤྱི་དང་ཁྱད་པར་དེ་ཆོས་ཅན་ཇི་ལྟར་བསྒྲུབ་བྱར་འགྱུར་ཏེ་སྒྲུབ་བྱེད་མི་སྲིད་བའི་ཕྱིར་རོ། ། འདི་ལྟར་དེ་སྒྲུབ་པ་ལ་ཡོད་པའི་ཆོས་སམ་གཉིས་ཀའི་ཆོས་སམ ། མེད་པའི་ཆོས་རྟགས་སུ་འགོད། དང་པོ་ལྟར་ན་ཡོད་པའི་ཆོས་ནི་གཉིས་ཏེ། དེའི་འབྲས་བུ་དང་རང་བཞིན་ནོ། དང་པོ་ནི་རྟགས་སུ་མི་རུང་སྟེ། གཙོ་བོའི་འབྲས་བུ་མི་སྲིད་པའི་ཕྱིར་རོ། །
དུ་བ་ལ་སོགས་པའོ་ཞེ་ན། མིན་ཏེ་དེའི་འབྲས་བུར་སྒྲུབ་པའི་ཚད་མ་གསུམ་མམ་འབྲས་བུ་ལོག་པའི་རྟགས་ཀྱང་མི་སྲིད་པའི་ཕྱིར་རོ། ། གཉིས་པའང་མ་གྲུབ་སྟེ་ཆོས་ཅན་ཡོད་པར་གྲུབ་ན་རྟགས་དོན་མེད་ལ་མ་གྲུབ་ན་དེའང་མི་འགྲུབ་སྟེ་ཡོད་པ་དང་དེའི་ཆོས་གཉིས་ཐ་དད་མེད་པའི་ཕྱིར་ རོ། ། དྲུག་པའི་སྒྲ་ནི་ཕ་རོལ་གྱི་བསམ་པའི་ངོར་ཁྱད་པར་གཞན་སྤངས་ནས་བརྗོད་པའོ། ། གཉིས་ཀའི་ཆོས་སྒྲུབ་པ་ཤེས་བྱ་ལ་སོགས་པ་ནི་འཁྲུལ་ཏེ་དངོས་མེད་ཀྱང་རྟོག་པས་ངེས་པར་བྱ་བ་ཉིད་ཀྱིས་གཉིས་ཀ་ལ་ཡོད་པའི་ཕྱིར་རོ། ། དགག་པའི་ཆོས་ལུས་ཅན་མ་ཡིན་པ་ལ་སོགས་པའང་འཁྲུལ་ཏེ་རིག་པ་དང་དངོས་མེད་གཉིས་ཀ་ལ་ཡོད་པའི་ཕྱིར་རོ། ། མེད་པའི་ཆོས་དོན་བྱེད་ནུས་པས་སྟོང་པ་ལ་སོགས་པ་ནི་འགའ་བར་འགྱུར་ཏེ་གཙོ་བོའི་རྣམ་པ་ལ་ཕྱཽགས་ཆོས་གྲུབ་ཅིང་དངོས་མེད་ཁོ་ན་ལ་ཡོད་པའི་ཕྱིར་རོ། ། གསུམ་པ་ལ་གསུམ་ལས་དང་པོ་གོ་བྱེད་ནི་རང་བཞིན་ཞེས་པ་སྟེ་རང་གི་ཆོས་ཀྱིས་ཁྱབ་པ་ངེས་པའི་རང་བཞིན་བྱས་པ་ལ་སོགས་པ་ཆོས་ཅན་ལ་གྲུབ་པ་ནི་གོ་བྱེད་ཅེས་པ་ནི་ཚུལ་གསུམ་མ་ངེས་ན་གོ་བྱེད་དུ་མི་རུང་སྟེ་སྒྲོན་མ་བཞིན་ནོ། ། གཉིས་པ་གོ་བྱ་ནི་དེ་ལ་ཁྱབ་བྱེད་ཅེས་པ་སྟེ་བྱས་པ་དེ་ལ་ཁྱབ་བྱེད་དུ་དོན་ལ་ངེས་པའི་མི་རྟག་པའི་རང་བཞིན་དེ་བློ་བྱས་དེ་ལྟར་ངེས་པ་གོ་བྱའོ། ། གསུམ་པ་དེའི་རྒྱུ་མཚན་སྦྱོར་བའི་དབྱེ་བ་དང་བཅས་པ་ནི།
འདི་ལྡོག་པ་ན་ཞེས་པ་རྐང་པ་གསུམ་མོ། ། བཞི་བ་བྱས་ཡོད་ལ་འཇིག་པས་ཁྱབ་པ་སྒྲུབ་པ་ལ་གསུམ་སྟེ། རྟགས་དགོད་པ་དང༌། ཕྱོགས་ཆོས་བསྒྲུབ་པ་དང༌། ཚད་མས་གྲུབ་པའི་དོན་བསྡུ་བའོ། ། དང་པོ་ནི་རྒྱུ་མེད་ཅེས་པ་སྟེ་རྗེས་སུ་འབྲེལ་ཞེས་དྲང་ངོ༌། གང་ལ་ཞེ་ན་བྱས་པ་ལའོ། ། གང་ཞེ་ན་འཇིག་པ་སྟེ་སྐད་ཅིག་མའོ། ། ཇི་ལྟར་ཞེ་ན་བྱས་པ་རང་གི་ངོ་བོ་ཡོད་ཙམ་གྱིས་སོ། ། ཅི་སྟེ་ཞེ་ན་བྱས་པ་རང་གི་རྒྱུ་མ་གཏོགས་པའི་རྒྱུ་གཞན་ལ་ལྟོས་པ་མེད་པའི་ཕྱིར་རོ།
སྦྱོར་བ་ནི་གང་ཞིག་གང་གི་ངོ་བོར་འགྱུར་བ་རྒྱུ་གཞན་ལ་ལྟོས་པ་མེད་པ་དེ་ནི་དེའི་ངོ་བོ་ལ་ངེས་པ་ཡིན་ཏེ་རྒྱུ་ཚོགས་པ་ཐ་མ་འབྲས་བུ་ལ་གེགས་མི་སྲིད་པ་བཞིན་བྱས་པའང་འཇྀག་པའི་ངོ་བོར་འགྱུར་བ་རྒྱུ་གཞན་ལ་ལྟོས་པ་མེད་དོ། ། ཞེས་བྱ་བའོ། ། གཉིས་པ་ལ་གཉིས་ཏེ། ཐལ་འགྱུར་དང་རང་རྒྱུད་ཀྱིས་སྒྲུབ་པའོ། ། དང་པོ་ལ་གསུམ་ལས་དང་པོ་ཐལ་བ་དགོད་པ་ནི། དངོས་པོ་ཞེས་པ་སྟེ་བྱས་པའི་དངོས་པོ་རྣམས་ནི་ཆོས་ཅན་ངེས་པར་འགྱུར་བ་མེད་ཅེས་པ་འཇིག་པའི་ངོ་བོ་ངེས་པ་མེད་པར་ཐལ་ཏེ་འཇིག་པའི་རྒྱུ་ཐོ་བ་ལ་སོགས་པ་ལའང་དེ་ལྟོས་པ་དང་བཅས་པའི་ཕྱིར་གོས་ལ་ཚོན་བཞིན་ནོ། ། འདོད་ན་འགའ་ཞིག་རྟག་པར་འགྱུར་རོ། ། གཉིས་པ་ཁྱབ་པ་སྒྲུབ་པ་ནི་ལྟོས་ཀྱང་བུམ་པའི་འཇིག་པ་དེ་སྐྱེད་པའི་རྒྱུ་ཐོ་བ་ལ་སོགས་པ་མང་པོ་ཡོད་པས་དེའི་ངོ་བོ་ངེས་སོ་ཞེ་ན། དེ་ལྟར་ཡིན་ན་ཡང་བུམ་པ་འགའ་ཞིག་ལ་འཇིག་པ་མི་སྲིད་པར་འགྱུར་ཏེ་ཐོ་བ་ལ་སོགས་པ་དང་མ་ཕྲད་པ་སྲིད་པའི་ཕྱིར་རོ། ། དེ་ཡང་དེས་འཇིག་པ་སྐྱེད་པའང་རྐྱེན་གཞན་ལ་ལྟོས་པ་ཉིད་ཀྱིས་མ་ཚང་བ་དང་གེགས་སྲིད་པའི་ཕྱིར་རོ། །
གསུམ་པ་དོན་བསྡུ་བ་ནི། དེས་ན་ཞེས་པ་སྟེ་བཤད་ཅེས་དྲང་ངོ༌། ། གང་ཞེ་ན་བུམ་པ་ལ་འཇིག་པས་ཁྱབ་པར་སྒྲུབ་པའི་རྟགས་སུ་བཀོད་པའི་འཇིག་རྒྱུ་ཐོ་བ་ལ་སོགས་པ་ཐམས་ཅད་དོ། ། ཅིར་བཤད་ཅེ་ན་འབྲས་བུ་འཇིག་པ་སྒྲུབ་པ་ལ་ལྟོས་ནས་འཁྲུལ་པ་ཉིད་དུའོ། ། ཅི་སྟེ་ན་སྤྱི་རྒྱུ་ཙམ་ཐམས་ཅད་ལ་འབྲས་བུ་གནས་པ་སྟེ་སྐྱེད་པའི་ཁྱབ་པ་མེད་པའི་ཕྱིར་རོ། ། དེ་ཡང་ཅི་སྟེ་ན་རྒྱུ་མ་ཚང་བ་དང་ཚང་ཡང་ནུས་པ་འགྱུར་གྱི་བར་དུ་གེགས་སྲིད་པ་དེས་ནའོ། ། གང་གི་ལུགས་ལ་ཞེ་ན་འཇིག་པ་རྒྱུ་ལྡན་དུ་འདོད་པའི་ལུགས་ལའོ། ། གཉིས་པ་ནི་དེ་རྒྱུ་ཞེས་པ་སྟེ་བུམ་པའི་འཇིག་པ་དེའི་རྒྱུར་འདོད་པའི་ཐོ་བ་ལ་སོགས་པ་ཆོས་ཅན་དེའི་རྒྱུར་མི་འཐད་དེ། དེ་དག་ལ་འཇིག་པ་སྐྱེད་པའི་ནུས་པ་མེད་པའི་ཕྱིར་རོ། ། འདི་ལྟར་ཐོ་བས་འཇིག་པ་དངོས་པོའམ།
དངོས་པོ་བཀག་ཙམ་བྱེད། དང་པོ་ལྟར་ན་བུམ་པའམ་དེ་ལས་གཞན་པའི་དངོས་པོ་བྱེད། དང་པོ་ནི་ཐོ་བས་བྱ་མི་དགོས་ཏེ་བུམ་པ་རང་གི་རྒྱུ་ལས་སྔར་གྲུབ་པའི་ཕྱིར་རོ། ། མ་གྲུབ་ན་ནི་དེའི་ངོ་བོར་མི་རུང་སྟེ་འགལ་བས་སོ། ། གཞན་ཡང་བུམ་པ་རྟག་ན་ཐོ་བས་འཇིག་མི་ནུས་ལ། མི་རྟག་ན་སྐྱེད་པ་ལ་དེ་མི་དགོས་སོ། ། སྔར་རྟག་ལ་ཐོ་བ་དང་ཕྲད་པའི་ཚེ་མི་རྟག་ཅེ་ན། འོ་ན་སྔར་ཡང་མི་རྟག་པར་ཐལ་ཏེ་འཇིག་པ་ལ་ཇེ་ཉེར་སོང་བའི་ཕྱིར་རོ། ། གཉིས་པ་ལྟར་ན་ཐོ་བ་དང་ཕྲད་པ་ནའང་བུམ་པ་མི་འཇིག་པར་ཐལ་ཏེ་དེས་བུམ་པ་ལས་གཞན་པའི་འཇིག་པ་བྱས་པའི་ཕྱིར་ཏེ་སྣམ་བུ་ཚིག་པས་བུམ་པ་ལ་མི་གནོད་པ་བཞིན་ནོ། ། དངོས་པོ་བཀག་པ་ཙམ་ནི་བྱ་བའི་ཡུལ་དུ་མི་རུང་སྟེ་དངོས་མེད་ཡིན་པས་སོ། །
གསུམ་པ་ནི་འདི་ནི་ཞེས་པ་སྟེ་བུམ་པའི་འཇིག་པ་འདི་ནི་ཆོས་ཅན་བྱས་པའི་ངོ་བོ་ཉིད་གྲུབ་ཙམ་གྱིས་འབྲེལ་བར་འགྱུར་བ་ཡིན་ཏེ། རྒྱུ་གཞན་ལ་ལྟོས་པ་མེད་པའི་ཕྱིར་རོ། ། མཐོང་བའི་བུམ་པ་གང་ལ་འཇིག་པ་ངོ་བོ་ཉིད་ཀྱིས་འབྲེལ་བར་གྲུབ་པའི་རྒྱུ་མཚན་དེ་ལས་མ་མཐོང་པའི་དབང་ཕྱུག་ལ་སོགས་པ་གཞན་ལ་ཡང་དེ་ངོ་བོ་ཉིད་ཀྱིས་འབྲེལ་བར་ཤེས་ཏེ་ཁྱད་པར་མེད་པའི་ཕྱིར་རོ། ། གསུམ་པ་སྒྲུབ་རྟགས་གཉིས་ཀྱི་དོན་བསྡུ་བ་ནི་དེས་ན་ཞེས་པའོ། ། གཉིས་པ་མ་དམིགས་པའི་རྟགས་ལ་གཉིས་ཏེ། དངོས་དང་དེ་ལ་རྩོད་པ་སྤང་བའོ། ། དང་པོ་གསུམ་སྟེ། མ་དམིགས་པ་ཙམ་ཚད་མར་བསྟན་པའི་དོན་དང༌། ། མི་སྣང་བ་མ་དམིགས་པ་མེད་པའི་གོ་བྱེད་མ་ཡིན་པ་དང༌། སྣང་རུང་མ་དམིགས་པ་མེད་པའི་གོ་བྱེད་དུ་བསྟན་པའོ། །
དང་པོ་ནི་འཇུག་པ་ཅེས་པ་སྟེ་སློབ་དཔོན་གྱིས་ཚད་མར་བཤད་ཅེས་དྲང་ངོ༌། ། གང་ཞེ་ན་མ་དམིགས་པ་གཉིས་ཀའོ། ། གང་ལ་ཞེ་ན་ཡོད་པར་ངེས་པའི་ཐ་སྙད་ལ་སོགས་པ་དགག་པ་ལའོ། ། ཅི་སྟེ་ན་བླང་དོར་བྱ་བའི་ཡུལ་བུམ་པ་ལ་སོགས་པ་དེའི་ངོ་བོ་ཚད་མས་མི་དམིགས་ན་ཡུལ་དེ་ལ་རྟོག་ལྡན་བླང་དོར་བྱེད་པ་ལ་མི་འཇུག་པས་ཞེས་བྱ་བའི་རིགས་པས་སོ། ། དེ་ཉིད་ཅི་སྟེ་ན་འཇུག་པ་ནི་ཚད་མའི་བློས་ཡུལ་དེ་དམིགས་པ་སྔོན་དུ་འགྲོ་བ་ཅན་ཡིན་པའི་ཕྱིར་རོ། ། དེ་ལ་འཇུག་པ་ནི་བུམ་པ་ལ་སོགས་པ་ཡོད་པར་ངེས་པའི་ཤེས་པ་དང་ཡོད་པར་བརྗོད་པའི་སྒྲ་དང་ཡོད་པ་ལ་འཇུག་པའི་ཐ་སྙད་དོ། ། དང་པོ་ནི་འཇུག་པའི་རྒྱུ་ཡིན་ལ་ཕྱི་མ་གཉིས་ནི་འཇུག་པའི་ངོ་བོ་ཡིན་པས་དེ་སྐད་བཤད་དོ། ། ངེས་པའི་རྒྱུ་ནི་ཚད་མ་ཡིན་ནོ། ། དེས་ན་མ་དམིག་པ་ཙམ་གྱིས་ཆོས་ཅན་ཡོད་ངེས་ཀྱི་ཐ་སྙད་ཁེགས་ཏེ་དེའི་རྒྱུ་ཁེགས་པའི་ཕྱིར་རོ། ། གཉིས་པ་ལ་གཉིས་ལས་དང་པོ་ཚད་མ་གསུམ་ལོག་པ་བསྐལ་བའི་དོན་མེད་པའི་གོ་བྱེད་མ་ཡིན་པ་ནི་བསྟན་བཅོས་ཞེས་པ་སྟེ།
འོག་ཏུ་བསྐལ་བའི་དོན་དེ་རྣམས་ནི་ཆོས་ཅན་མི་དམིགས་པ་ཙམ་གྱིས་ཇི་ལྟར་མེད་ཅེས་པ་མེད་པའི་ཐ་སྙད་དུ་བྱར་མི་རུང་སྟེ་ཡོད་ཀྱང་ཚད་མ་གསུམ་གྱིས་རྟོགས་པས་མ་ཁྱབ་པའི་ཕྱིར་རོ། ། འདིར་བསྟན་བཅོས་ལ་འཇུག་པས་མ་ཁྱབ་སྟེ་བསྐལ་བའི་དོན་འགའ་ཞིག་བསྟན་བཅོས་ཀྱི་སྐབས་ཀྱི་དོན་དང་འབྲེལ་བ་མེད་པའི་ཕྱིར་རོ། ། ཅི་སྟེ་ན་འགའ་ཞིག་སྐྱེ་བུའི་དོན་ལ་མི་མཁོ་བའི་ཕྱིར་ཏེ་ཡུལ་དང་དུས་ཀྱིས་ཆོད་པའི་དངོས་པོའི་བྱེ་བྲག་ལྟ་བུའོ། ། འགའ་ཞིག་མཁོ་ཡང་རེ་རེ་ནས་བསྟན་པར་མི་ནུས་པའི་ཕྱིར་ཏེ་སེམས་ཅན་གྱི་རྟོག་པ་འམ་སྲིན་བུའི་གྲངས་ལྟ་བུའོ། ། དེས་དགོས་ནུས་མེད་པ་ཡང་གཏན་ལ་འབེབས་ན་བྱེད་པ་པོ་རྟོག་ལྡན་མ་ཡིན་པ་དང་བསྟན་བཅོས་སྐྱེས་བུའི་དོན་ལ་ཚད་མ་མིན་པར་ཐལ་བའི་ཕྱིར་རོ། ། མངོན་སུམ་འཇུག་པས་ཀྱང་མ་ཁྱབ་སྟེ་བསྐལ་བའི་དོན་རྣམས་དབང་པོའི་ཡུལ་ལས་འདས་པའི་ཕྱིར་རོ། ། མ་ངེས་པ་མིན་ཏེ་རྣལ་འབྱོར་མངོན་སུམ་ད་ལྟ་མེད་པ་དང་རང་རིག་གི་ཡུལ་མིན་པ་དང༌། ཡིད་ཀྱི་མངོན་སུམ་དབང་པོའི་རྗེས་སུ་འབྲང་བའི་ཕྱིར་རོ། ། རྗེས་དཔག་འཇུག་པས་ཀྱང་མ་ཁྱབ་སྟེ་བསྐལ་བ་དེ་རྟགས་མེད་པ་ཅན་ཡིན་པའི་ཕྱིར་རོ། ། མ་ངེས་པ་མིན་ཏེ་དེ་དག་ཡོད་པ་ལ་རང་བཞིན་དང་མ་དམིགས་པ་འཇུག་མི་སྲིད་པའི་ཕྱིར་རོ། །
གཉིས་པ་དེ་ཚད་མ་མིན་པའི་འཐད་པ་ནི། ཡོད་མེད་ཅེས་པ་སྟེ། མི་སྣང་བ་མ་དམིགས་པ་འདི་ཆོས་ཅན་ཚད་མ་ཉིད་དུ་མི་འགྱུར་དེ་བསྐལ་བའི་དོན་དེ་དག་ཡོད་པའམ་མེད་པར་ངེས་པའི་འབྲས་བུ་ཅན་མིན་པའི་ཕྱིར་རོ། ། ཅི་སྟེ་ ན་ཐེ་ཚོམ་ཟ་བའི་ཕྱིར་རོ། ། མ་ངེས་པ་མིན་ཏེ་ཐ་སྙད་པའི་ཚད་མ་ནི་ངེས་པའི་འབྲས་བུ་ཅན་ཡིན་པའི་ཕྱིར་རོ། ། སྐད་ཅིག་འཛིན་པའི་མངོན་གསུམ་ལ་ཧ་ཅང་ཐལ་བ་མེད་དེ་ཐ་སྙད་པའི་ཚད་མ་མིན་པའམ་ཡིན་ཀྱང་གཞན་ལས་ངེས་པ་འདྲེན་པའི་ཕྱིར་རོ། ། འོ་ན་ཡོད་པའི་ཐ་སྙད་དགག་པ་ལའང་ཚད་མར་བཤད་པ་དང་འགལ་བ་དང་འགའ་ཞིག་འཇུག་པ་ལ་ངེས་པ་མི་དགོས་ཏེ་ཞིང་པ་ལ་སོགས་པ་འགའ་ཞིག་ཐེ་ཚོམ་ལས་ཀྱང་འཇུག་པ་མཐོང་བའི་ཕྱིར་རོ་ཞེ་ན། ། བདེན་ཏེ་རྟོག་ལྡན་ཚད་མས་མ་ངེས་ནས་འཇུག་པ་དགག་པར་ནུས་པ་ཚད་མར་བཤད་དོ། ། གསུམ་པ་ལ་གཉིས་ཏེ་མདོར་བསྟན་པ་དང༌། རྒྱས་པར་བཤད་པའོ། །
དང་པོ་ལ་གཉིས་ལས་དང་པོ་དངོས་ཀྱི་དོན་ནི་རྟགས་ཀྱི་ཞེས་པ་སྟེ་སྣང་རུང་རྟགས་ཀྱི་ཁྱད་པར་དུ་ཡོད་ན་ཞེས་པའོ། ། གཉིས་པ་རྩོད་པ་སྤང་པ་ནི་འོ་ན་མ་དམིགས་པ་ཚད་མ་མིན་པར་སྒྲུབ་པ་དང་འགལ་ཞེ་ན། དེ་ནི་མ་དམིགས་པ་འགའ་ཞིག་བཀག་པ་ཡིན་ཞེས་སྟོན་པ་ནི་བརྗོད་པ་ཡིན་ཞེས་དྲང་ངོ་གང་ཞེ་ན་མ་དམིགས་པ་འགའ་ཞིག་ཚད་མིན་དུ་སྒྲུབ་པའི་རིགས་པའོ། དེ་གང་ཞེ་ན་ཡོད་པ་ལ་དམིགས་པས་མ་ཁྱབ་ཅེས་པའི་རིགས་པ་འདིའོ། ། གང་ལ་ཞེ་ན་བསྐལ་བའི་རང་བཞིན་ལྷ་ལ་སོགས་པ་མངོན་སུམ་གྱིས་མི་ཤེས་པ་དང་ཤེས་བྱེད་འབྲས་བུའི་རྟགས་ལ་བརྟེན་པའི་རྗེས་དཔག་གིས་མི་ཤེས་པ་དེ་དག་མེད་པར་སྒྲུབ་པ་ལའོ། ། དེས་ན་བསྐལ་བ་དེ་དག་རང་བཞིན་དང་འབྲས་བུུ་མ་དམིགས་པའམ་མངོན་སུམ་དང་རྗེས་དཔག་ལ་སོགས་པས་དགག་མི་ནུས་ཞེས་པའོ། ། ལུང་ནི་རྗེས་དཔག་ཏུ་སྡུད་པའམ་ཚད་མར་ཁས་བླང་པ་ཙམ་ཡིན་པས་མ་བརྗོད་དོ། ། གཉིས་པ་ལ་གཉིས་ཏེ་དགག་པ་རྟགས་སུ་སྦྱར་བ་དང༌། སྒྲུབ་པ་རྟགས་སུ་སྦྱར་བའོ། ། དང་པོ་ལ་བཞི་ལས་རྒྱུ་མ་དམིགས་པ་ནི་རྒྱུ་མི་ཤེས་ན་ཞེས་པ་སྟེ་མི་ཤེས་པ་ནི་དེ་མ་དམིགས་པའོ། །
རྒྱུ་མ་དམིགས་པ་ནི་དུ་བ་ལ་སོགས་པ་དགག་ནུས་པར་མ་ཟད་བསྐལ་བའི་དོན་ཡང་ངོ༌། ། བསྐལ་བའི་རྒྱུར་ངེས་པ་མི་སྲིད་ཀྱང་མ་བསྟན་པའི་ཡུལ་ཙམ་མེད་པར་རྟོགས་པའི་ཕྱིར་ཞེས་གསུངས། གཉིས་པ་ཁྱབ་བྱེད་མི་དམིགས་པ་ནི་དོན་གྱི་ཞེས་པ་སྟེ་དོན་ནི་ཁྱབ་པར་བྱེད་པའོ། ། དེའི་རང་བཞིན་དུ་གྱུར་པའི་རྟགས་ཅན་ནི་ཁྱབ་པར་བྱ་བའོ། ། ལ་ཞེས་པ་ནི་དེ་མེད་པར་བསྒྲུབ་པར་བྱ་བ་ལ་ཁྱབ་བྱེད་ཀྱི་རང་བཞིན་མི་དམིགས་པ་ཡང་རྟགས་ཡིན་ཏེ་ཤིང་ཙམ་མེད་པས་ཤ་བ་མེད་པ་ལྟ་བུའོ། ། གསུམ་པ་རྟགས་དེ་དག་གི་ཁྱད་པ་ནི་གལ་ཏེ་ཞེས་པ་སྟེ་གཏན་ཚིགས་སྣང་རུང་མ་དམིགས་པ་ཞེས་པ་འགའ་ཞིག་ལས་འབྲས་བུ་དང་ཁྱབ་བྱེད་མེད་པར་རྟོགས་པར་འགྱུར་རོ། ། བཞི་པ་དེ་དག་ལ་རྩོད་པ་སྤང་བ་ནི་གལ་ཏེ་བུམ་པ་མ་མཐོང་བས་བུམ་པ་མེད་པར་མི་འགྲུབ་སྟེ་བུམ་འཛིན་བཀག་པ་དེ་བུམ་པའི་འབྲས་བུ་བཀག་ཙམ་ཡིན་པའི་ཕྱིར་ཞེ་ན། མ་ཡིན་ཏེ་རྟོགས་པར་འགྱུར་ཞེས་དྲང་ངོ༌། ། གང་ཞེ་ན་སྣང་རུང་གི་བུམ་པའི་དངོས་པོའོ། ། ཇི་ལྟར་ཞེ་ན་མ་དམིགས་པའི་དངོས་པོ་མེད་པར་ཞེས་པ་ནི་མཐོང་བ་དང་ལྡན་པའི་བུམ་པའི་དངོས་པོ་ཡོད་པར་རྟོགས་ཞེས་པ་སྟེ་དགག་པ་གཉིས་ཀྱིས་རྣལ་མ་གོ་བའི་ཕྱིར་རོ། །
གང་གི་ཚེ་ཞེ་ན་མི་སྲིད་པར་གྱུར་བའི་དུས་ནའོ། ། དེ་གང་ཞེ་ན་རྒྱུའོ། ། གང་གིས་ཞེ་ན་སྣང་རུང་མཐོང་བ་མེད་པའི་རྒྱུའོ། ། དེ་ལ་སྣང་རུང་གི་བསྐལ་བ་གསུམ་དང་བྲལ་བའི་བུམ་པ་ལ་སོགས་ པའོ། ། དེ་མི་མཐོང་བའི་རྒྱུ་ནི་དབང་པོ་ལ་སོགས་པ་མ་ཚང་བའམ་བར་ཆད་ལ་སོགས་པ་ཡོད་པ་སྟེ་དེ་དག་མི་སྲིད་པའི་དུས་ནའོ། ། འདི་ཡང་དགག་པ་གཉིས་ཀྱིས་རྣལ་མ་བསྟན་པ་སྟེ་བུམ་པ་མཐོང་བའི་རྒྱུ་ཐམས་ཅད་ཚང་ཞིང༌། གེགས་མེད་པའི་དུས་ན་དེ་ཡོད་པར་རྟོགས་ཏེ་དེ་ལྟ་བུའི་རྒྱུ་ལ་འབྲས་བུས་ཁྱབ་པའི་ཕྱིར་རོ། དེས་ན་དེ་ལྟ་བུུ་མ་མཐོང་ན་དེ་མེད་པ་ཡིན་ནོ། ཁ་ཅིག་ གཉལ་བ་ ཚིག་ཕྱི་མ་འདི་གཉིས་སྣང་རུང་གི་བུམ་པ་མ་མཐོང་བ་ཉིད་ལ་སྦྱཽར་བ་མི་འཐད་དེ་བུམ་པ་མཐོང་བའི་རྒྱུ་ཐམས་ཅད་ཚང་ཞིང་གེགས་མེད་ཀྱང་དེ་མི་མཐོང་ན་མཐོང་བ་མི་སྲིད་པར་ཐལ་བའི་ཕྱིར་རོ། ། གཉིས་པ་ནི་འགལ་བའི་ཞེས་པ་སྟེ་ངེས་པར་འགྱུར་ཞེས་དྲང་ངོ༌། །
གང་ཞེན་གྲང་རེག་མེད་པ་ཉིད་དུའོ། ། གང་གི་ཚེ་ཞེ་ན་གྲང་རེག་དེ་དང་འགལ་བ་དམིགས་པ་ནི་ཟེར་ཡང་ཚིག་རྐང་དང་པོའི་མཐའི་ཡང་ཞེས་པ་འདིར་སྦྱར་ལ་འདིའི་ནི་ཞེས་པ་དེའི་ཤུལ་དུ་སྦྱར་རོ། ། ཅི་སྟེ་ན་གནོད་བྱེད་ཕྱིར་ཞེས་པ་འདི་སྒྲུབ་པ་རྟགས་སུ་སྦྱར་ཡང་མ་དམིགས་པའི་རྟགས་ཡིན་ཏེ་མ་དམིགས་པ་ལས་འགལ་པར་རྟོགས་ཤིང་འགལ་བ་ལས་དངོས་པོ་མེད་པར་རྟོགས་པའི་ཕྱིར་རོ། ། གཉིས་པ་རྩོད་པ་སྤང་པ་ལ་གཉིས་ཏེ། སྣང་བ་མ་དམིགས་པ་དང༌། མི་སྣང་བ་མ་དམིགས་པ་ལ་རྩོད་པ་སྤང་བའོ། ། དང་པོ་ནི་གཙོ་བོ་ནི་ཡོད་པ་མ་ཡིན་ཏེ་མ་དམིགས་པའི་ཕྱིར། ཞེས་སློབ་དཔོན་གྱིས་བཀོད་པ་ལ་གྲངས་ཅན་ན་རེ་སྦྱོར་བ་འདི་མ་དམིགས་པའི་རྟགས་མིན་པར་འགྱུར་ཏེ་མེད་པའི་ཐ་སྙད་སྒྲུབ་པ་དང་ཡོད་པའི་ཐ་སྙད་དགག་པ་གཉིས་ཀ་མི་ནུས་པའི་ཕྱིར་རོ། ། འདི་ལྟར་གཙོ་བོ་ཡོད་དམ་མེད། དང་པོ་ལྟར་ན་དེ་དགག་མི་ནུས་པ་དང༌།
དམ་བཅའ་བའི་ཚིག་མི་འཐད་པར་འགྱུར་རོ། ། གཉིས་པ་ལྟར་ན་ཆོས་ཅན་བརྗོད་པའི་ཚིག་དང་མེད་དེ་ཞེས་དེ་ལ་དགག་པའི་སྒྲ་སྦྱོར་བ་མི་འཐད་པ་དང་རྟགས་མ་གྲུབ་པར་འགྱུར་རོ་ཞེས་ཟེར་རོ། ། འདིའི་ལན་ལ་གཉིས་ཏེ། ལན་དངོས་དང༌། དེ་ལ་ལུང་འགལ་སྤང་པའོ།། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། དང་པོ་ནི་གཙོ་བོ་ལ་སོགས་པའི་རང་མཚན་ཆོས་ཅན་ཡིན་ན་རྩོད་པ་དེ་འཇུག་ཀྱང་འདིར་ཁོ་བོ་ཅག་གཙོ་བོའི་སྒྲ་དོན་ཆོས་ཅན་དུ་འདོད་དོ། ། བསྒྲུབ་བྱའི་ཆོས་ཀྱང་སྒྲ་དོན་དེ་ཉིད་མེད་པར་སྒྲུབ་པ་མ་ཡིན་གྱི་སྒྲ་དོན་སྣང་བའི་རྟོག་པ་དེ་ཕྱི་རོལ་གྱི་གཙོ་བོར་རང་མཚན་ལས་སྐྱེས་པ་མ་ཡིན་པར་སྒྲུབ་པའོ། །
རྟགས་ནི་རྟོག་པ་དེ་གཙོ་བོའི་རྗེས་སུ་འགྲོ་ལྡོག་བྱེད་པར་མ་དམིགས་པ་ཡིན་ཏེ་འདིར་ལོག་པ་མེད་དེ་གཙོ་བོ་རྟག་པར་འདོད་པས་སོ། ། རྗེས་འགྲོའང་མེད་དེ་རྟོག་པ་དེ་རྟག་ཏུ་སྐྱེ་བར་ཐལ་བའི་ཕྱིར་རོ། ། དེས་ན་སྒྲ་དོན་ཡོད་པས་ཆོས་ཅན་རྗོད་པའི་ཚིག་མི་འཐད་པ་ལ་སོགས་པའི་སྐྱོན་གསུམ་མེད་ལ་རང་མཚན་མེད་པས་དམ་བཅའ་བའི་ཚིག་མི་འཐད་པ་ལ་སོགས་པའི་སྐྱོན་གཉིས་མེད་དོ། ། སྤྱིའི་དོན་ཏོ། ། གཞུང་གི་དོན་ལ་གསུམ་ལས་དང་པོ་ཆོས་ཅན་གྱི་དོན་ནི་ཐོག་མེད་ཅེས་པ་སྟེ་སྒྲ་དོན་གྱི་ཆོས་འདི་ནི་ཆོས་ཅན་ཡིན་ཞེས་དྲང་ངོ༌། ། དེ་ཉིད་གང་ཞེ་ན་རྟོག་པས་བསྒྲུབས་ཞེས་པ་རྟོག་པས་བཟུང་བ་སྟེ། དེ་ལ་སྣང་བའི་རྣམ་པའོ། ། རྟོག་པ་དེ་གང་ལས་བྱུང་ཞེ་ན་ཐོག་མ་མེད་པའི་རྟོག་པ་སྔ་མ་སྔ་མའི་བག་ཆགས་ལས་ སོ། ། དབྱེ་ན་དུ་ཞེ་ན་རྣམ་པ་གསུམ་མོ། ། དེ་དག་གང་ཞེ་ ན་ཡོད་མེད་ཅེས་པ་སྟེ།
ཡོད་པར་འཛིན་པའི་རྟོག་པའི་བག་ཆགས་གོམས་པ་ལས་བྱུང་བ་དུ་བ་ལ་སོགས་པ་སྐྱེ་བར་རྟོག་པ་དང༌། མེད་པར་འཛིན་པའི་རྟོག་པའི་བག་ཆགས་ལས་བྱུང་བ་རི་བོང་གི་རྭ་ལ་སོགས་པ་ལ་སྐྱེ་མེད་དུ་རྟོག་པ་དང༌། གཉིས་ཀར་འཛིན་པར་རྟོག་པའི་བག་ཆགས་ལས་བྱུང་བ་ཤེས་བྱ་ལ་སོགས་པ་འཛིན་པའི་རྟོག་པ་ལྟ་བུའོ། ། ཡང་ན་རྟོག་པའི་རྣམ་པ་ལ་དེ་ཉིད་ཀྱིས་ཡོད་པ་དང་མེད་པ་དང་གཉིས་ཀར་ངེས་པར་བྱས་པ་ནི་དེ་དག་གི་ཆོས་ཞེས་བྱའོ། ། གཉིས་པ་བསྒྲུབ་བྱའི་དོན་ནི་གཉིས་ལས་དང་པོ་ཡོངས་གཅོད་ཀྱི་དོན་ནི་དེ་དངོས་ཉེར་ལེན་མེད་པ་ཅན། ། སྒྲུབ་ལ་ཞེས་པ་སྟེ་དེ་ཞེས་པ་ནི་གཙོ་བོ་ལ་སོགས་པའི་སྒྲ་དོན་སྣང་བའི་རྟོག་པ་དེ་གཙོ་བོ་ལ་སོགས་པའི་དངོས་པོའི་ཉེར་ལེན་ཅན་མིན་པར་སྒྲུབ་པའོ། ། གཉིས་པ་རྣམ་བཅད་ནི་འོག་ཏུ་དེ་ཉིད་ཅེས་པ་གཙོ་བོ་ལ་སོགས་པའི་སྒྲ་དོན་དེ་ཉིད་ནི་མེད་པར་སྒྲུབ་པ་མ་ཡིན་ཏེ་དེ་ཚད་མས་གྲུབ་པའི་ཕྱིར་རོ། ། གང་གིས་ཞེ་ན་འབྲས་བུའི་རྟགས་ཀྱིས་སྒྲུབ་སྟེ་སྒྲ་དོན་དེ་གཞན་ལ་བསྟན་པའི་དོན་དུ་སྒྲ་སྦྱོར་བའི་ཕྱིར་རོ། གསུམ་པ་རྟགས་ནི་དེ་མི་དམིགས་པ་ནི། དེ་ལྟར་ཞེས་པ་ནི་གཙོ་བོ་སྒྲ་དོན་དེ་ཕྱི་རོལ་གྱི་གཙོ་བོ་རང་མཚན་པའི་རྗེས་སུ་བྱེད་པ་དེ་ལྟར་མ་དམིགས་པ་ནི་གཏན་ཚིག་ཡིན་ཞེས་སྦྱར་རོ། །
དེ་བཞིན་དུ་རྟག་དངོས་ཆོས་ཅན་ཡོད་པ་མིན་ཏེ་མ་དམིགས་པའི་ཕྱིར་ཞེས་པ་ལ་སོགས་པ་ལ་ཡང་སྦྱར་རོ། ། གཉིས་པ་རྒྱས་བཤད་ལ་གསུམ་སྟེ། སྒྲ་དོན་དངོས་པོ་ཡིན་པ་དགག་པ་དང༌། སྒྲ་དོན་ཉིད་བཀག་པའི་སྐྱོན་དང༌། མ་བཀག་པའི་ཡོན་ཏན་ནོ། ། དང་པོ་ནི་གཙོ་བོ་ལ་སོགས་པའི་སྒྲ་དོན་མི་སྤོང་ན་རང་མཚན་ཀྱང་གྲུབ་པར་འགྱུར་ཏེ་དེ་གཉིས་གཅིག་ཡིན་པའི་ཕྱིར་ཅི་སྟེ་ན་སྒྲ་ཐམས་ཅད་དོན་དམ་ཁོ་ན་ལ་གཅིག་ཏུ་ངེས་པར་འཇུག་པ་ཁོ་ན་ཡིན་པས་ཞེ་ན་ལན་ནི་མཐོང་བའི་ཞེས་པ་སྟེ་འཇུག་པར་མི་འགྱུར་ཞེས་དྲང་ངོ༌། ། གང་ཞེ་ན་སྒྲ་རྣམས་ནིའོ། ། གང་ལ་ཞེ་ན་དོན་རྣམས་ལའོ། ། དོན་ཇི་ལྟ་བུ་ཞེ་ན་མཐོང་བའི་ཞེས་པ་ནི་གྲུབ་མཐའ་ཐ་དད་ཀྱིས་བཏགས་པའི་རྟག་པ་ལ་སོགས་པའོ། ། ཅི་སྟེ་ན་སྒྲ་འཇུག་པའི་རྒྱུ་རང་མཚན་མེད་པའི་ཕྱིར་རོ། །
འདས་མ་འོངས་ལ་ཚིག་མི་འཇུག་པ་དང༌། རྫུན་ཚིག་མི་སྲིད་པར་འགྱུར་རོ། ། དེས་ན་སྒྲ་དེ་དག་ཆོས་ཅན་བློ་རྟོག་པ་ལ་སྣང་བའི་དོན་གྱི་ཡུལ་ཅན་དུ་འདོད་དེ་གཞན་དུ་ན་ཧ་ཅང་ཐལ་བའི་ཕྱིར་རོ། ། གཉིས་པ་ནི་སྒྲ་དོན་ཞེས་པ་ནི་མ་དམིགས་པས་གཙོ་བོ་ལ་སོགས་པའི་སྒྲ་དོན་བཀག་ན་བསྒྲུབ་བྱ་མི་སྲིད་དེ་སྒྲ་དོན་དང་མེད་པའི་ཚོགས་དོན་བསྒྲུབ་བྱར་མི་འགྱུར་ལ་ཡན་གར་བའི་མེད་པ་རྐྱང་བ་རི་བོང་ལ་རྭ་མེད་པ་ལ་སོགས་པ་གྲུབ་ཟིན་པའི་ཕྱིར་རོ་ཞེས་པའོ། ། གསུམ་པ་ལ་གཉིས་ཏེ་སྒྲ་དོན་ལ་བརྟེན་ནས་དངོས་པོ་ལ་དཔྱོད་པ་འཇུག་པ་དང༌། སྒྲ་དོན་དེ་ཉིད་ལ་དཔྱོད་པ་དགག་པའོ། ། དང་པོ་ནི་དཔྱད་པར་བྱ་ཞེས་དྲང་ངོ༌། ། གང་ལ་ཞེ་ན་གཙོ་བོ་ལ་སོགས་པའི་དངོས་པོ་ལའོ། ། ཇི་ལྟར་ཞེ་ན་གྲངས་ཅན་གྱིས་དེ་ཡོད་པ་དང་རྒྱས་པས་དེ་མེད་པར་འདོད་པའི་ཕྱོགས་ཀྱི་བྱེ་བྲག་གཉིས་ཀྱིས་སོ། ། གང་གིས་ཞེ་ན་གཙོ་བོ་ལ་སོགས་པའི་སྒྲ་དོན་ལ་བསྙོན་པ་མེད་པ་སྟེ།
མཐུན་སྣང་དུ་སྒྲུབ་པའི་རྒོལ་ཕྱི་རྒོལ་རྣམས་ཀྱིས་སོ། ། ཅི་སྟེ་ན་དངོས་པོ་འདི་ལས་ཞེས་པའོ། ། གཉིས་པ་ནི་དོན་བྱེད་ཅེས་པ་སྟེ། བརྟགས་པའི་ཅི་བྱ་ཞེས་དྲང་ངོ༌། ། གང་ལ་ཞེ་ན་དོན་བྱེད་ནུས་པ་མ་ཡིན་པའི་སྒྲ་དོན་ལའོ། ། གང་གིས་ན་འབྲས་བུ་དོན་དུ་གཉེར་བས་སོ། ། དཔེར་ན་མ་ནིང་ཞེས་པའོ། ། གཉིས་པ་ལུང་འགལ་སྤང་བ་ནི་སློབ་དཔོན་གྱིས་གང་ཡང་བཏགས་པའི་ཆོས་མི་དམིགས་པ་ཞེས་གཙོ་བོ་ལ་སོགས་པ་བཏགས་པའི་ཆོས་སྒྲ་དོན་དེ་མ་དམིགས་པ་རྟགས་སུ་བཤད་ལ། ཁྱེད་སྒྲ་དོན་དངོས་པོའི་ཉེར་ལེན་ཅན་དུ་མ་དམིགས་པ་རྟགས་སུ་འདོད་པ་གཉིས་འགལ་ཞེ་ན། དེ་ལྟར་ནི་མ་ཡིན་ཏེ་བཏགས་པ་ཡིན་ཞེས་དྲང་ངོ༌། །
གང་ཞེ་ན་གཙོ་བོ་ལ་སོགས་པའི་སྒྲ་དོན་ནིའོ། ། ཅི་སྟེ་ན་རྟོག་པའི་ཤེས་པའི་ཡུལ་ཉིད་ཡིན་པས་སོ། ། སློབ་དཔོན་གྱིས་སྒྲ་དོན་ཉིད་ལ་བཏགས་པར་བཤད་ཅེས་པའོ། སྒྲ་དོན་དེ་དངོས་པོ་ལ་བརྟེན་ནས་སྐྱེ་བར་མ་གྲུབ་པ་སྟེ་མ་དམིགས་པའོ། ། དེ་ཆོས་དེ་རྟགས་སུ་གསུངས་པའོ། ། གང་གི་ཞེ་ན་འདི་ཞེས་པ་སྒྲ་དོན་ནི་དངོས་པོའི་ཉེར་ལེན་ཅན་མིན་པར་སྒྲུབ་པའིའོ། ། དེས་ན་འགལ་བ་མེད་དེ་དགོངས་པ་འདི་ལྟར་ཡིན་པའི་ཕྱིར་རོ། ། གཉིས་པ་མི་སྣང་བ་མ་དམིགས་པ་ལ་རྩོད་པ་སྤང་པ་ནི་ཁ་ཅིག་ན་རེ་ཚད་མ་གཉིས་ལོག་པས་བསྐལ་བའི་དོན་དགག་མི་ནུས་ཏེ་ཡོད་པ་ལ་ཚད་མ་གཉིས་འཇུག་པས་མ་ཁྱབ་པས་སོ། ། ལུང་ལོག་པ་ནི་དགག་ནུས་ཏེ་དེས་ཐམས་ཅད་ལ་ཁྱབ་པའི་ཕྱིར་ཞེས་ཟེར་རོ། ། སྔར་ལུང་ཚད་མར་ཁས་བླངས་ནས་དེ་ཐམས་ཅད་ལ་འཇུག་པ་བཀག་ཟིན་ཏོ། །
འདིར་ལུང་ཚད་མ་ཡིན་པ་དགག་པ་ལ་གསུམ་ སྟེ། ། སོ་སོར་དགག་པ་དང༌། སྤྱིར་དགག་པ་དང༌། དོན་བསྡུ་བའོ། ། དང་པོ་ལ་གཉིས་ཏེ། སྐྱེས་བུས་བྱས་པའི་ཚིག་ཚད་མ་ཡིན་པ་དགག་པ་དང༌། མ་བྱས་པའི་ཚིག་ཚད་མ་ཡིན་པ་དགག་པའོ། ། དང་པོ་ལ་གཉིས་ཏེ་སྐྱེས་བུ་ཙམ་དང་ཁྱད་པར་ཅན་གྱི་ཚིག་ཚད་མ་ཡིན་པ་དགག་པའོ། ། དང་པོ་ལ་གསུམ་ལས་དང་པོ་ཚིག་ཕྱི་རོལ་ལ་ཚད་མར་མི་རུང་བ་ནི་སྒྲ་རྣམས་ཞེས་པ་སྟེ་སྒྲ་རྣམས་དེ་ལས་ཞེས་འབྲེལ་བ་ཆོས་ཅན། ཕྱི་རོལ་གྱི་དོན་གྲུབ་པ་མིན་ཏེ་སྒྲ་དོན་གཉིས་ལ་མེད་ན་མི་འབྱུང་བའི་འབྲེལ་བ་གཉིས་ཀ་མེད་པའི་ཕྱིར་རོ། །
འབྲེལ་བ་མེད་ཀྱང་དོན་ལ་མི་འཁྲུལ་ན་ཧ་ཅང་ཐལ་བའི་ཕྱིར་རོ། ། གཉིས་པ་བརྗོད་འདོད་ལ་ཚད་མར་བསྟན་པ་ནི། དེ་དག་ཅེས་པ་སྒྲ་དེ་དག་སྨྲ་བ་པོའི་བརྗོད་འདོད་ཀྱི་བསམ་པ་སྟོན་ཅིང་དཔོག་པར་བྱེད་དེ། ཚིག་དེ་བརྗོད་འདོད་ལ་རག་ལས་པའི་ཕྱིར་རོ། ། གསུམ་པ་དེ་ལ་ལུང་འགའ་སྤང་བ་ལ་གཉིས་ཏེ། རྩོད་པ་དང་དེའི་ལན་ ནོ། ། དང་པོ་ནི་ཡིད་ཆེས་ཞེས་པ་སྟེ་དེ་ལྟར་ན་སློབ་དཔོན་གྱིས་སྒྲ་ཕྱི་རོལ་གྱི་དོན་ལ་རྗེས་དཔག་གི་རྒྱུར་གསུངས་པ་དང་འགལ་ཞེས་དྲང་ངོ༌། ། སྒྲ་གང་ཞེ་ན་ཡིད་ཆེས་པ་སྟེ་ཉེས་པ་ཟད་པའི་ཚིག་གོ ། ཅི་སྟེ་ཞེ་ན་མི་སླུ་བའི་སྤྱི་ལས་ཞེས་པ་ཡུལ་གཉིས་ལ་མི་སླུུ་བ་དང་མཚུངས་པའི་ཕྱིར་ཞེས་པའོ། ། འདིའི་ལན་ལ་གསུམ་སྟེ།
སློབ་དཔོན་ལུང་ཚད་མར་འཆད་པའི་རྒྱུ་མཚན་དང༌། ཚད་མར་གྱུར་བའི་ལུང་ངོས་བཟུང་བ་དང༌། ལུང་དེ་ཚད་མར་སྒྲུབ་པའོ། ། དང་པོ་ནི་ལུང་དེ་རྗེས་དཔག་ཚད་མ་ཉིད་ཡིན་པས་དེར་གསུངས་པ་མིན་ཏེ་ཕྱི་རོལ་དང་མེད་ན་མི་འབྱུང་བ་ཉིད་ཀྱྀས་རྗེས་དཔག་གི་མཚན་ཉིད་དང་མི་ལྡན་པའི་ཕྱིར་རོ། ། དེས་ན་རྟོག་ལྡན་ལུང་ལ་འཇུག་པའི་རྒྱུར་སྒྲུབ་པའི་དོན་དུ་ཡིན་ ནོ། ། དེ་ལ་ལུང་གི་དོན་ནི་གང༌། དེ་ལ་འཇུག་པ་ལ་དེ་ཚད་མར་ཁས་ལེན་པ་ཅིས་ཤེ་ན། ལུང་གི་དོན་ནི་དགེ་སྡིག་ལས་འབྲས་བུ་བཟང་ངན་འབྱུང་བ་ལ་སོགས་པའོ། ། དེ་ལ་ཚད་མ་གཞན་གྱིས་དེ་གཞུག་མི་ནུས་པའི་ཕྱིར་དང༌། ལུང་གི་དོན་དེ་ལྟར་ཡིན་པ་ལ་གནོད་པ་མེད་པའི་ཡང་ཕྱིར་རོ། །
གཉིས་པ་ལ་གཉིས་ལས་དང་པོ་མཚན་གཞི་ངོས་བཟུང་བ་ནི་འབྲེལ་བ་དང་ཞེས་པ་སྟེ། ངག་ཡོངས་སུ་བཏགས་པའི་དབང་དུ་བྱས་ནས་ཚད་མ་ཡིན་ཞེས་དྲང་ངོ༌། ངག་ཅི་ལྟ་བུ་ཞེ་ན་འབྲེལ་བ་ཞེས་པ་ནི་ངག་རྣམས་བླང་བ་དང་དོར་བ་དང་བཏང་སྙོམས་སུ་བྱ་བའི་དོན་གཅིག་ལ་བསྡུར་བཏུབ་ཅིང་ཕན་འདོགས་པ་སྟེ་ཆོས་ནི་འཕྲོས་ནས་བདེ་བ་སྟེར་བྱེད་ཡིན་ཞེས་པ་ལྟ་བུའོ། ། དེས་སེ་བཅུ་ ཁུར་བ་དྲུག་འཁར་གཞོང་པགས་པ་ཤ་ཞེས་པའི་ངག་གཅོད་དོ། རྗེས་མཐུན་ཐབས་ནི་འབྲས་བུ་སྒྲུབ་པར་ནུས་པའི་ཐབས་སྟོན་པ་སྟེ་དུག་ཞི་བའི་དོན་དུ་འཇོག་པོའི་གཙུག་རྒྱན་ལེན་པའི་མན་ངག་ལྟ་བུ་མ་ཡིན་པའོ། ། སྐྱེས་བུའི་དོན་ནི་མངོན་མཐོ་དང་ངེས་ལེགས་སྟོན་པ་སྟེ་བྱ་རོག་གི་སོ་རྟོག་པ་ལྟ་བུ་མ་ཡིན་ནོ། ། ངག་ཆོས་གསུམ་ལྡན་དང་སྐྱེས་བུ་ལུང་ལ་འཇུག་པ་ལས་གཞན་པའི་དབང་དུ་བྱས་ནས་དེ་ཚད་མ་མིན་ནོ། ། གཉིས་པ་ལ་མཚན་ཉིད་མི་སླུུ་བ་བསྟན་པ་ནི་མཐོང་དང་ཞེས་པ་སྟེ་མི་བསླུ་བའོ་ཞེས་དྲང་ངོ༌། གང་གི་ཞེ་ན་ལུང་འདིའིའོ། ། གང་ཞེ་ན་གནོད་པ་མེད་པའོ། །
གང་ལ་གནོད་པ་མེད་ཅེ་ན་མཐོང་དང་ཞེས་པ་མངོན་འགྱུར་རོ། ། མ་མཐོང་ཞེས་པ་ལྐོག་གྱུར་དང་ཤིན་ཏུ་ལྐོག་གྱུར་གཉིས་ཏེ་དེ་ལྟ་བུའི་དངོས་པོ་དོན་དེ་དག་ལའོ། ། གང་གིས་ཞེ་ན་མངོན་སུམ་དང་རྗེས་དཔག་རྣམ་གཉིས་ཏེ་དངོས་པོ་སྟོབས་ཞུགས་དང་ལུང་ལ་རྟེན་པའི་རྗེས་དཔག་གཉིས་ཀྱིས་སོ། ། ཇི་ལྟར་ཞེ་ན་ལུང་ལས་ཕུང་པོ་ལྔ་མངོན་གྱུར་དུ་བསྟན་པ་དང་ཚིག་གི་དོན་དྲུག་དང་བདེ་སོགས་ཕྱིའི་དོན་མངོན་གྱུར་མིན་པར་བསྟན་པ་ལ་མངོན་སུམ་གྱིས་གནོད་པ་མེད་པའོ། ། འཕགས་པའི་བདེན་པ་བཞི་ལ་སོགས་པ་རྗེས་སུ་དཔག་བྱ་དང་གཙོ་བོ་ལ་སོགས་པ་རྗེས་སུ་དཔག་བྱ་མ་ཡིན་པར་བསྟན་པ་ལ་དངོས་པོ་སྟོབས་ཞུགས་ཀྱི་རྗེས་དཔག་གིས་མི་གནོད་པའོ། ། བདག་ལ་སོགས་པ་རྗེས་སུ་དཔག་བྱ་མིན་པ་ཅི་སྟེ་ཞེ་ན། དེ་དག་ཡོད་པར་དཔོག་པ་ལ་རྟགས་མི་སྲིད་པའི་ཕྱིར་ཏེ་དེ་དག་གི་རང་བཞིན་མ་གྲུབ་ལ་རྟག་པ་ལས་འབྲས་བུ་ཡང་མི་སྲིད་པའི་ཕྱིར་རོ།། ལུང་ལ་བརྟེན་པས་མི་གནོད་པ་ནི་སྡིག་པ་ཉོན་མོངས་པའི་འབྲས་བུ་ཡིན་པས་ཉོན་མོངས་པ་སྤོང་བྱེད་ཀྱི་གཉན་པོ་བསྟེན་པ་ལྟ་བུའོ། ། འདི་ལྟ་བུ་བསྟན་ན་ལུང་གིས་གནོད་པ་ཡིན་ཏེ་སྡིག་པ་ཉོན་མོངས་པའི་འབྲས་བུར་ཁས་བླངས་ནས་ཁྲུས་དང་སྦྱིན་སྲེག་ལ་སོགས་པས་དེ་འདགས་པར་འདོད་པ་ལྟ་བུ་སྟེ་དེས་དེ་དག་གི་རྒྱུ་ལ་མི་གནོད་པའི་ཕྱིར་རོ། ། སྦྱོར་བ་ནི་གང་གང་གི་རྒྱུ་ལ་མི་གནོད་པ་དེ་དེ་ལ་གནོད་བྱེད་མ་ཡིན་ཏེ།
མངར་བསིལ་སྣུམ་པའི་རྫས་ཀྱིས་བད་ཀན་ལ་མི་གནོད་པ་བཞིན། ཁྲུས་ལ་སོགས་པ་ཡང་སྡིག་པའི་རྒྱུ་ལ་གནོད་བྱེད་མ་ཡིན་ནོ་ཞེས་ པའོ། ། དེ་ལྟ་བུ་མ་བསྟན་པའོ། ། གསུམ་པ་ལ་གསུམ་ལས་དང་པོ་ཡིད་ཆེས་པའི་ཚིག་ལས་རྟོགས་པ་ལ་མི་སླུ་བར་སྒྲུབ་པ་ནི། ཡིད་ཆེས་ཞེས་པ་སྟེ་ཡིད་ཆེས་པའི་ཚིག་ལས་ཤིན་ཏུ་ལྐཽག་གྱུར་རྟོགས་པ་ནི་དེ་ལ་མི་བསླུ་བ་ཡིན་ཏེ་ཚིག་དེ་ལས་གཞལ་བྱ་གཉིས་ལེགས་པར་རྟོགས་པ་བཞིན་ཞེས་སྟོན་པ་ནི་མི་སླུ་བའི་སྤྱི་ཞེས་པ་ནི་གཞལ་བྱ་གཉིས་ལ་མི་བསླུ་བ་དང་མཚུངས་པའི་ཕྱིར་ཞེས་ཁྱབ་པ་རྟགས་སུ་བཀོད་པའོ། ། སྦྱོར་བ་ནི་གང་དང་གང་ཡིད་ཆེས་པའི་ཚིག་ལས་རྟོགས་པ་དེ་ནི་མི་བསླུ་བ་ཅན་ཡིན་ཏེ་དེ་ལས་གཞལ་བྱ་གཉིས་རྟོགས་པ་བཞིན་ཤིན་ཏུ་ལྐོག་གྱུར་རྟོགས་པའམ་ཡིད་ཆེས་པའི་ཚིག་ལ་བརྟེན་པ་ཡིན་ནོ་ཞེས་པའོ། ། གཉིས་པ་དེ་ཡང་རྗེས་དཔག་ཏུ་སྒྲུབ་པ་ནི་འདི་ཡུལ་ཞེས་པ་སྟེ་སློབ་དཔོན་གྱིས་གསུངས་ཞེས་དྲང་ངོ༌། ། གང་ཞེ་ན་བློ་ནི་ཞེས་པ་ལུང་ལ་བརྟེན་པའི་བློ་ ནིའོ། ། དེ་ཅིར་གསུང་ཞེ་ན་རྗེས་སུ་དཔག་པར་རོ། ། ཡུལ་གང་ལ་ཞེ་ན་ལུང་འདིའི་ཡུལ་ཤིན་ཏུ་ལྐོག་གྱུར་ལའོ། །
དེ་ལ་རྗེས་དཔག་འཇུག་པར་འགལ་ཞེ་ན་ཚད་མ་གཞན་འཇུག་པའི་གོ་སྐབས་མེད་པའི་ཕྱིར་ཞེས་པ་དེ་ཡང་མངོན་སུམ་དང་ཚད་མ་གཉིས་པ་འཇུག་པ་མི་སྲིད་པས་འོས་མེད་ཀྱི་རིགས་པའོ། ། གསུམ་པ་གཙོ་བོའི་དོན་ལ་མི་སླུ་བས་སྒྲུབ་པ་ནི་བླང་དང་ཞེས་པ་སྟེ་རྗེས་སུ་དཔག་པར་བྱ་བ་ཡིན་ནོ་ཞེས་དྲང་ངོ༌། གང་ཞེ་ན་གཞན་ཞེས་པ་གཙོ་བོའི་དོན་མིན་པ་ཤིན་ཏུ་ལྐོག་གྱུར་གཞན་ལའང་ལུང་ཁྱད་པར་ཅན་ལ་བརྟེན་པའི་བློ་མི་སླུ་བར་དཔག་པའོ། ། གང་གིས་ཞེ་ན་ལུང་དེས་གཙོ་བོའི་དོན་ལ་མི་བསྐུ་བའི་ཕྱིར་ཞེས་པའི་རྟགས་ཀྱིས་སོ། ། གཙོ་བོའི་དོན་གང་ཞེ་ན་བླང་བར་བྱ་བའི་དེ་ཉིད་ནི་འགོག་བདེན་ནོ། ། དོར་བྱའི་དེ་ཉིད་ནི་དུཿཁའི་བདེན་པའོ། ། དེ་དག་གི་ཐབས་ནི་རྒྱུ་སྟེ་རིམ་པ་ལྟར་ལམ་དང་ཀུན་འབྱུང་གི་བདེན་པའོ། ། དེ་དག་ནི་ཐར་བ་ཐོབ་པའི་རྒྱུའི་གཙོ་བོ་ཡིན་པའི་ཕྱིར་རོ། ། འོ་ན་དེ་ལ་མི་སླུ་བར་ཅིས་འགྲུབ་ཅེ་ན་ཐུབ་པས་གསུངས་པ་ལྟར་རྗེས་དཔག་གིས་རབ་ཏུ་ངེས་པའི་ཕྱིར་རོ། ། གཞན་ཡང་གཞལ་བྱའི་གནས་གཉིས་ཀ་ཡང་ཐུབ་པས་གསུངས་པ་ལྟར་ཚད་མས་ངེས་པས་ཕྱིར་དང་གནས་གསུམ་པ་ལ་ལོག་པར་སྟོན་པའྀ་རྒྱུ་མ་མཐོང་བའི་ཕྱིར་རོ། །
གཉིས་པ་ཁྱད་པར་ཅན་གྱྀ་ཚིག་ཚད་མ་ཡིན་པ་དགག་པ་ལ་གཉིས་ལས་དང་པོ་འདོད་པ་བརྗོད་པ་ནི་སྐྱེས་བུ་ཞེས་པ་སྟེ་ཤེས་ཞེས་དྲང་ངོ༌། གང་གིས་ཞེ་ན་གཞན་སྡེ་རིགས་པ་ཅན་གྱིས་སོ། ། ཅི་ཞེ་ན་ཇི་བཞིན་དོན་ཏེ་མི་སླུ་བར་རོ། ། གང་ཞེ་ན་སྐྱེས་བུ་ཕུལ་བྱུང་སྟེ་ཤེས་རབ་དང་བརྩེ་བ་དང་ལྡན་ཞིང་ཉེས་པ་ཟད་པའོ། ། དེ་ལ་ལྟོས་པ་ནི་དེའི་ཚིག་སྟེ་དེ་ལ་རག་ལས་པའི་ཕྱིར་རོ། ། དེ་ལྟ་བུའི་ཚིག་དེ་ཚད་མའོ་ཞེས་ཟེར་རོ། ། གཉིས་པ་ལན་ལ་གཉིས་ཏེ། ཁྱད་པར་ཅན་ཐ་མལ་གྱིས་མི་ཤེས་པས་དེ་ལ་ཚད་མར་མི་རུང་བ་དང༌། མི་ཤེས་ཀྱང་དེ་སྲིད་པར་སྒྲུབ་པའོ། ། དང་པོ་ལ་གཉིས་ལས་དང་པོ་མདོར་བསྟན་པ་ནི་གལ་ཏེ་ཞེས་པ་སྟེ་མི་ཤེས་པར་སྟོན་ཏེ་རྟོག་ལྡན་ནི་བརྟགས་ནས་ལུང་ཡིད་ཆེས་པའི་རྒྱུར་ཁས་ལེན་ལ་བརྟག་ན་ཁྱད་པར་ཅན་གྱི་ཚིག་འཇུག་པའི་རྒྱུར་མི་རུང་སྟེ་ཁྱད་པར་ཅན་དེ་ཤེས་པར་མི་ནུས་པའི་ཕྱིར་རོ། །
དེའི་ཚིག་བདེན་པ་འགོག་པ་ནི་མིན་ཏེ་དེའི་ཚིག་ལ་སླུུ་བ་མི་སྲིད་པའི་ཕྱིར་རོ། ། འོ་ན་ལུང་ལ་གང་གིས་འཇུག་ཅེ་ན། ལུང་དེ་གཞལ་བྱའི་གནས་གཉིས་ལ་མི་སླུ་བར་ཤེས་ཤིང་གསུམ་པ་ལ་གནོད་བྱེད་མེད་པའི་སྒོ་ནས་འཇུག་སྟེ་འཇིག་རྟེན་ནི་ཕལ་ཆེས་པའི་རྒྱུ་མཚན་གྱིས་འཇུག་པའི་ཕྱིར་ཏེ་ཚོང་ལ་འཇུག་པ་བཞིན་ནོ། ། གཉིས་པ་རྒྱས་བཤད་ནི་འདི་ནི་ཞེས་དྲང་ངོ༌། གང་གིས་ཞེ་ན་གཞན་ཏེ་སངས་རྒྱས་པས་སོ། ། ཇི་ལྟར་ཞེ་ན་རྟོགས་དཀའོ་ཞེས་སོ། ། གང་རྟོགས་དཀའ་ཞེ་ན་རྒྱུད་གཞན་ལ་སེམས་ཀྱི་སྐྱོན་ཡོད་མེད་དོ། ། ཇི་ལྟར་ཞེ་ན་སྐྱེས་བུ་འདི་ནི་སྐྱོན་འདི་ལྟ་བུ་དང་ལྡན་པའམ་ལྡན་པ་མིན་ནོ་ཞེས་པའི་ཚུལ་གྱིས་སོ། ། ཅི་སྟེ་ན་ཚད་མ་རྙེད་དཀའ་བའི་ཕྱིར་ཏེ་འདི་ལྟར་གཞན་གྱི་སེམས་ཀྱི་སྐྱོན་ཡོན་ཐ་མལ་པའི་མངོན་གསུམ་གྱིས་མི་ཤེས་ཏེ་དེའི་ཡུལ་མིན་པའི་ཕྱིར་དང་རྣལ་འབྱོར་མངོན་སུམ་ནི་ད་ལྟ་མི་སྲིད་པའི་ཕྱིར་རོ། ། རྗེས་དཔག་གིས་ཀྱང་མི་ཤེས་ཏེ་རྟགས་མི་སྲིད་པའི་ཕྱིར་རོ། །
འདི་ལྟར་མ་དམིགས་པ་ནི་འཇུག་པ་མི་སྲིད་ལ་སྐྱོན་ཡོན་གྱི་རང་བཞིན་མི་འགྲུབ་པ་དང་འབྲས་བུ་ལུས་ངག་གི་བྱ་བ་ཡང་འདོད་པའི་རྗེས་སུ་བྱེད་པ་ཉིད་ཀྱིས་འཁྲུལ་བ་སྲིད་པའི་ཕྱིར་རོ། ། གཉིས་པ་ལ་གསུམ་སྟེ། ཉེས་པ་སྤང་བར་ནུས་པ་དང༌། སྤང་བ་དེ་མི་ལྡོག་པ་དང༌། ཉེས་པའི་རྒྱུ་ངོས་བཟུང་བའོ། ། དང་པོ་ནི་འགྲིབ་དང་ཞེས་པ་སྟེ་ཟད་པར་འགྱུར་ཞེས་དྲང་ངོ༌། གང་ཞེ་ན་ཟག་པའོ། ། གང་ལ་ཞེ་ན་རྒྱུད་ལ་ལར་རོ། ། ཟག་པ་ཉིད་གང་ཞེ་ན་བརྟེན་པ་ཀུན་ཅེས་པ་ཆགས་པ་ལ་སོགས་པའོ། ། ཅི་སྟེ་ན་མི་མཐུན་ཕྱོགས་དེ་གཉིས་པོར་ཅིས་འགྲུབ་ཅེ་ན།
གཉེན་པོ་ཡོད་ན་ཉེས་པ་འགྲིབ་ཅིང་མེད་ན་འཕེལ་བར་མཐོང་པའི་ཕྱིར་རོ། ། འཕེལ་འགྲིབ་བྱེད་ཀྱང་རྩ་བ་ནས་ཟད་པར་མི་འགྱུར་ཞེ་ན་མིན་ཏེ་བློ་གཉེན་པོ་དེའི་བདག་ཉིད་དུ་འགྱུར་བའི་ཕྱིར་རོ། ། རྒྱུ་གང་ལས་ཞེ་ན་གཉེན་པོ་དེ་ཡང་དང་ཡང་དུ་གོམས་པའོ། ། སྦྱོར་བ་ནི་གང་ཞིག་གང་དང་ཉེ་ན་འགྲིབ་པ་དེ་དེའི་ཤིན་ཏུ་འཕེལ་ན་གཏན་ཟད་པར་ཡང་འགྱུར་ཏེ་ཆུའི་སྟོབས་ཀྱིས་མེ་འགྲིབ་པ་བཞིན་ནོ། ། འདོད་ཆགས་ལ་སོགས་པའང་གཉེན་པོ་དང་ཉེ་ན་འགྲིབ་པར་མཐོང་ངོ་ཞེས་པའོ། ། གཉིས་པ་ནི་ཉེས་པ་གཏན་ཟད་པར་མི་འགྱུར་ཏེ་སླར་ལྡོག་པ་སྲིད་པའི་ཕྱིར་རོ། ། འདི་ལྟར་གཉེན་པོའི་བདག་ཉིད་དུ་གྱུར་བའི་སེམས་ལས་ཀྱང་ཉེས་པ་སྐྱེ་བའི་ཕྱིར་ཏེ་ཉེས་པའི་བདག་ཉིད་དུ་གྱུར་བའི་སེམས་ལས་ཀྱང་གཉེན་པོ་སྐྱེ་བ་བཞིན་ཞེ་ན། ལན་ནི་འཚེ་བ་མེད་ཅེས་པ་སྟེ་མི་ཟློགས་ཏེ་ཞེས་དྲང་ངོ༌། ། གང་གིས་ཞེ་ན་འཚེ་བ་དང་བཅས་པ་ལ་སོགས་པའི་ཕྱིན་ཅི་ལོག་གསུམ་གྱིས་སོ། ། གང་ཞེ་ན་ངོ་བོ་ཉིད་ཅེས་པ་སྟེ་ངོ་བོ་ཉིད་ནི་སེམས་ཀྱི་རང་བཞིན་འོད་གསལ་བ་ཡིན་ལ་དེའི་བདག་ཉིད་དུ་གྱུར་པའི་གཉེན་པོའོ། །
ཅི་སྟེ་ ན་ཉེས་པ་དེ་རྣམས་ལ་དེ་ཟློག་པའི་འབད་པ་མི་སྲིད་པས་སོ། ། འབད་པ་མེད་པར་ཡང་རང་བཞིན་བཟློག་མི་ནུས་ཏེ་སྔར་གཙང་སྦྲའི་ཅན་དུ་གྱུར་ན་ཕྱིས་ཐོད་པ་ཅན་དུ་གྱུར་ཀྱང་གཙང་སྦྲའི་རྟོག་པ་སྤོང་བ་ལ་འབད་དགོས་པ་བཞིན་ནོ། ། འབད་པ་མེད་པ་ཉིད་ཅི་སྟེ་ཞེ་ན་གཉེན་པོའི་སྐྱོན་དང་སྤང་བྱའི་ཡོན་ཏན་མཐོང་ན་འབད་པ་བྱེད་པར་རིགས་པ་ལ་དེ་མི་སྲིད་དོ། རེ་ཞིག་གཉེན་པོ་ལ་སྐྱོན་མཐོང་བ་མི་སྲིད་དེ་འཚེ་བ་མེད་པ་སྟེ་འཚེ་བ་གསུམ་དང་བྲལ་བའི་ཕྱིར་རོ། ། འདི་ལྟར་སེམས་རྣམ་པར་བཅིངས་པའི་འཚེ་བ་མེད་དེ་ཉོན་མོངས་པའི་ས་བོན་དང་བྲལ་བའི་ཕྱིར་རོ། ། ལུས་སེམས་གདུང་བར་བྱེད་པའི་འཚེ་བའང་མེད་དེ་ཆགས་སྡང་མངོན་དུ་རྒྱུའི་རང་བཞིན་གྱྀ་ཀུན་ནས་དཀྲིས་པ་དང་བྲལ་བའི་ཕྱིར་རོ། ། ན་རྒ་འཆི་བའི་འཚེ་བའང་མེད་དེ་སྐྱེ་བ་དང་བྲལ་བའི་ཕྱིར་རོ། ། ཉེས་པ་ལ་ཡོན་ཏན་མཐོང་བའང་མི་སྲིད་དེ་རབ་ཏུ་ཞི་བའི་བདེ་བ་ལ་སྐྱོ་བ་མེད་པའི་ཕྱིར་རོ། ། གཞན་ཡང་ཉེས་པ་ལ་འབད་པ་མི་སྲིད་དེ་ཉེས་པ་ཐམས་ཅད་ལེ་ལོའི་རང་བཞིན་ཅན་ཡིན་པའི་ཕྱིར་ རོ། ། གལ་ཏེ་འབད་པ་ཡོད་ཀྱང་བཟློག་མི་ནུས་ཏེ་ལམ་ནི་མི་རྟག་པ་དང་སྟོང་པ་ལ་སོགས་པ་ཡང་དག་པའི་དོན་ཅིག་ཡིན་པའི་ཕྱིར་དང༌།
བློ་ནི་གཉེན་པོ་དེའི་ཕྱོགས་འཛིན་པ་སྤང་བའི་ཕྱིར་རོ། ། གསུམ་པ་ལ་གསུམ་ལས་དང་པོ་མདོར་བསྟན་པ་ནི་ཉེས་པ་ཞེས་པའོ། ། འོ་ན་ཉེས་པའི་རྩ་བ་མ་རིག་པར་གསུངས་པ་དང་འགལ་ཞེ་ན་དེ་མ་རིག་ཅེས་པ་འཇིག་ལྟ་ཉིད་མ་རིག་པ་ཡིན་ཏེ་མདོ་ལས་གསུངས་པའི་ཕྱིར་དང༌། གསུམ་པ་ལ་གསུམ་ལས་དང་པོ་མདོར་བསྟན་པ་ནི་ཉེས་པ་ཞེས་པའོ། ། འོ་ན་ཉེས་པའི་རྩ་བ་མ་རིག་པར་གསུངས་པ་དང་འགལ་ཞེ་ན་དེ་མ་རིག་ཅེས་པ་འཇིག་ལྟ་ཉིད་མ་རིག་པ་ཡིན་ཏེ་མདོ་ལས་གསུངས་པའི་ཕྱིར་དང་དེ་གཉིས་ཐ་དད་ཅིང་གཉིས་ཀ་རྒྱུར་དགོས་ན་མདོ་ལ་ལར་གང་རུང་རེ་རྒྱུར་ཆད་པ་མི་འཐད་པའི་ཕྱིར་རོ། ། གཉིས་པ་རྒྱས་པར་བཤད་པ་ནི་དེར་དེ་ལ་ཞེས་པ་སྟེ་མ་རིག་པ་ལ་ བརྟེན་ནས་དེར་ཆགས་ཞེས་པ་སྟེ་བདག་ཏུ་ཆགས་པའོ། ། དེ་ལ་ཆགས་པ་ ནི་བདག་གི་བ་ལ་ཆགས་པ་སྟེ་དེ་གཉིས་འདོད་ཆགས་སོ། ། ཆགས་པ་དེ་ལས་ ཞེ་སྡང་སྐྱེ་སྟེ་ཆགས་ཡུལ་ལ་གནོད་པ་བྱས་ན་མི་བཟོད་པའི་ཕྱིར་རོ། ། སོགས་པའང་འབྱུང་སྟེ་དེ་ལས་སེར་སྣ་དང་ཕྲག་དོག་དང་ང་རྒྱལ་ཀྱང་སྐྱེ་བའི་ཕྱིར་རོ། ། གསུམ་པ་མཇུག་བསྡུ་བ་ནི་དེ་ཉིད་ཀྱིས་ན་ཞེས་པ་ནི་མ་རིག་པ་ལས་ཆགས་པ་དང་དེ་ལས་ཞེ་སྡང་ལ་སོགས་པ་སྐྱེ་བ་དེ་ཉིད་ཀྱིས་ནའོ། །
མདོ་གཞན་ལས་འཇིག་ལྟ་རྒྱུར་གསུངས་ཏེ་དེ་སྤངས་ན་ཉོན་མོངས་པ་ཐམས་ཅད་སྤོང་བའི་ཕྱིར་རོ། ། རྒྱུའི་རྩ་བ་ཡིན་པས་དེ་སྐད་བཤད་ཀྱིས་གཞན་དུ་ན་ཉོན་མོངས་པ་རེ་རེ་ཡང་རྒྱུ་དུ་མ་ལས་སྐྱེ་བ་ཡིན་ནོ། ། གཉིས་པ་སྐྱེས་བུས་མ་བྱས་པའི་ལུང་དགག་པ་ལ་གཉིས་ཏེ། མ་བྱས་པའི་རྟགས་ཀྱིས་རིག་བྱེད་ཚད་མར་སྒྲུབ་པ་དང༌། ཕྱོགས་གཅིག་ལ་མི་སླུ་བའི་ཕྱིར་རིག་བྱེད་ཚད་མར་སྒྲུབ་པ་དགག་པའོ། ། དང་པོ་ལ་བཞི་སྟེ། མ་བྱས་པར་ཁས་བླངས་ལ་ཚད་མ་དགག་པ་དང༌། སྒྲ་མ་བྱས་པ་ཉིང་དགག་པ་དང༌། སྒྲ་རྟག་པ་དགག་པ་དང༌། མ་བྱས་པའི་རྟགས་མ་ངེས་པར་བསྟན་པའོ། །
དང་པོ་ལ་གཉིས་ལས་དང་པོ་ཁས་བླང་བརྗཽད་པ་ནི་ཚིག་རྣམས་ཞེས་པ་སྟེ། སྐྱེས་བུའི་ཚིག་རྣམས་ཆོས་ཅན་ལོག་ཤེས་ཀྱི་རྒྱུ་ཡིན་ཏེ་སྐྱེས་བུ་ལ་བརྟེན་པའི་ཉེས་པ་ལས་བྱུང་བའི་ཕྱིར་རོ། ། འོན་ཀྱང་ལུང་ཐམས་ཅད་ཚད་མ་མིན་པར་མི་འཐད་དེ་སྐྱེ་བུས་མ་བྱས་པའི་རིག་བྱེད་ཀྱི་སྒྲ་བདེན་པའི་དོན་ཅན་ཡིན་པའི་ཕྱིར་རོ། ། དེ་ཉིད་ཀྱང་རྒྱུ་ཉེས་པ་ལས་མ་བྱུང་བའི་ཕྱིར་རོ་ཞེས་ཟེར་རོ། ། གཉིས་པ་དེ་དགག་པ་ལ་གཉིས་ཏེ། ། མགོ་མཚུངས་ཀྱི་རིགས་པ་དང༌། རིགས་པ་གཞན་གྱིས་དགག་པའོ། ། དང་པོ་ནི་སྐྱེ་བུའི་ཚིག་རྣམས་ཆོས་ཅན་བདེན་པ་རྟོགས་པའི་རྒྱུ་ཡིན་ཏེ། སྐྱེས་བུ་ལ་བརྟེན་པའི་ཡོན་ཏན་ལས་ཀྱང་བྱུང་བའི་ཕྱིར་རོ། ། སྐྱེས་བུས་མ་བྱས་པའི་རིག་བྱེད་ནི་ཚད་མ་མིན་ཏེ་ལོག་པའི་དོན་ཅན་ཡིན་པའི་ཕྱིར་རོ། །
དེ་ཉིད་ཀྱང་རྒྱུ་ཡོན་ཏན་ལས་མ་བྱུང་བའི་ཕྱིར་རོ། ། དེས་ན་སྐྱེས་བུས་མ་བྱས་པ་ལ་རྒྱུ་ཡོན་ཏན་མེད་པས་འབྲས་བུ་བདེན་པའི་དོན་ཅན་ཡང་མེད་དོ། ། གཉིས་པ་ལ་ལྔ་སྟེ། བརྡ་ལ་ལྟོས་མ་ལྟོས་བརྟག་པ་དང༌། དོན་གང་དང་འབྲེལ་བརྟག་པ་དང༌། འབྲེལ་བ་རྟག་མི་རྟག་བརྟག་པ་དང༌། འབྲེལ་བ་གཅིག་ཐ་དད་བརྟག་པ་དང༌། རྗོད་བྱཻད་གང་དང་འབྲེལ་བརྟག་པའོ། ། དང་པོ་ལ་གཉིས་ལས་དང་པོ་བརྡ་ལ་ལྟོས་པ་དགག་པ་ནི། དོན་ཤེས་ཞེས་པ་སྟེ་དོན་ཕྱིན་ཅི་ལོག་ཏུ་སྟོན་པ་སྲེད་པར་ཐལ་ཞེས་དྲང་ངོ༌།
གང་ཞེ་ན་རིག་བྱེད་ཀྱི་ཚིག་རྣམས་སོ། ། དེ་མ་བྱས་པས་ན་མི་འཁྲུལ་ཞེ་ན་སྒྲའི་ངོ་བོ་སྐྱེས་བུས་བྱས་པ་མིན་ཡང་ངོ༌། ཅི་སྟེ་ ན་བརྡ་ནི་སྐྱེས་བུའི་བརྗོད་འདོད་ལ་བརྟེན་པ་དེའི་ཕྱིར་རོ། ། བརྡ་ཇི་ལྟ་བུ་ཞེ་ན་དོན་ཤེས་བྱེད་པའི་རྒྱུ་སྟེ་བརྡ་ཇི་ལྟ་བ་བཞིན་དུ་དོན་གོ་བའི་ཕྱིར་རོ། ། ཚིག་སྐྱེས་བུས་མ་བྱས་ཀྱང་དེས་བརྡ་ནོར་བར་སྦྱོར་བ་སྲིད་དེ་བསྟན་བཅོས་ནོར་བར་བཤད་པ་བཞིན་ཞེས་པའི་དོན་ཏོ། ། གཉིས་པ་བརྡ་ལ་མི་ལྟོས་པ་དགག་པ་ནི་སྒྲ་དོན་གྱི་འབྲེལ་བའམ་བརྡ་ནི་སྐྱེས་བུས་བྱས་པ་ལ་ལྟོས་པ་མིན་ཏེ་རང་བཞིན་གྱི་དོན་དང་འབྲེལ་ལོ་ཞེ་ན། འོ་ན་བརྡ་གང་ལ་སྦྱར་རིག་པ་མེད་པར་སྒྲ་ཐོས་པ་ཙམ་ལས་དོན་རྟོགས་པར་འགྱུར་ལ་འདོད་ན་རིག་བྱེད་ཀྱི་དོན་བཤད་མི་དགོས་པར་འགྱུར་རོ། ། གལ་ཏེ་བརྡ་སྦྱར་བ་ལ་བརྟེན་ནས་རང་བཞིན་གྱིས་འབྲེལ་བ་དེ་ནི་གསལ་བར་བྱེད་པ་ཡིན་ཞེ་ན། འོ་ན་བརྡའི་འབྲེལ་བ་ལས་གཞན་པའི་བཏགས་པའི་འབྲེལ་བ་ལས་དོན་གོ་བའི་ནུས་པ་མེད་པར་འགྱུར་ཏེ་དོན་རྟོགས་པའི་ ཤེས་པ་བརྡ་ལས་སྐྱེས་པའི་ཕྱིར་དང༌། དེ་ལས་དོན་མི་རྟོགས་པའི་ཕྱིར་རོ། །
གཉིས་པ་ལ་བཞི་ལས་དང་པོ་དོན་གཅིག་དང་འབྲེལ་བ་དགག་པ་ནི་ཚིག་ཅེས་པ་རིག་བྱེད་ཀྱི་ཚིག་རྣམས་དོན་གཅིག་ཁོ་ན་འབྲེལ་བ་ངེས་ཞེ་ན། འོ་ན་སྒྲ་དེ་ལས་དོན་གཞན་རྟོགས་པར་མི་འགྱུར་རོ། འདོད་པར་མི་ནུས་ཏེ་བརྡའི་དབང་གིས་གོ་སྒྲ་ལ་སོགས་པའི་ཕྱིར་རོ། ། གཉིས་པ་དོན་དུ་མ་དང་འབྲེལ་བ་དགག་པ་ལ་གཉིས་ལས། དང་པོ་ཐལ་བ་དགོད་པ་ནི་སྒྲ་གཅིག་ཀྱང་དོན་དུ་མ་དང་འབྲེལ་བས་སྒྲ་ཐམས་ཅད་ཀྱིས་དོན་ཐམས་ཅད་རྗོད་པར་བྱེད་པ་མིན་ཡང་སྐྱེས་བུས་རང་གང་འདོད་པ་ལ་བརྡ་སྦྱར་བས། འདོད་པའི་དོན་གསལ་བར་བྱེད་ཅེ་ན། འོ་ན་མེ་ལ་སྦྱིན་སྲེག་སྦྱིན་ཞེས་པའི་སྒྲ་ལས་འདོད་པའི་དོན་དང་འགལ་བ་ཁྱི་གསོད་པའང་གསལ་བ་སྟེ་གོ་སྲིད་པར་འགྱུར་ལ་འདོད་ན་ངག་དེས་སྐྱེས་བུ་མཐོ་རིས་ཀྱི་རྒྱུ་ལས་བཟློག་པར་འགྱུར་རོ། ། གཉིས་པ་དེ་ལ་བསལ་བ་དགོད་པ་ནི་ཡང་སྐྱེས་བུས་ཅེས་པ་སྟེ་སྐྱེས་བུའི་ཚིག་ལ་སླུ་བ་སྲིད་པ་དེ་སེལ་བའི་དོན་དུ་སྒྲ་སྐྱེས་བུས་མ་བྱས་པར་བརྟག་པ་དོན་མེད་དུ་འགྱུར་ཏེ། དེ་ལའང་འཁྲུལ་བ་སྲིད་པའི་ཕྱིར་རོ། ། གསུམ་པ་འབྲེལ་བ་གང་ཡོད་བརྟག་པ་ནི་ཐ་དད་རྣམས་ལ་ཞེས་པ་ནི་སྒྲ་དོན་ལ་འབྲེལ་བ་གང་ཡོད།
རེ་ཤིག་བདག་གཅིག་པ་ནི་མིན་ཏེ་དངོས་པོ་ཐ་དད་པའི་ཕྱིར་རོ། ། ཐ་མི་དད་ན་གཉིས་ཀའི་རང་བཞིན་ཉམས་པར་འགྱུར་ཏེ་སྒྲ་ཡང་དོན་ཡིན་ལ་དོན་ཡང་སྒྲ་ཡིན་པའི་ཕྱིར་རོ། ། དེ་བྱུང་ཡང་མེད་དེ་བརྗོད་འདོད་དམ་དོན་ལས་སྐྱེ་ན་སྒྲ་མི་རྟག་པར་ཐལ་བའི་ཕྱིར་རོ། ། དེས་ན་སྒྲ་དོན་ཐ་དད་ལ་འབྲེལ་བ་སྒྲུབ་པའི་རྟགས་མེད་ཅེས་པའོ། ། བཞི་བ་དོན་བསྡུ་བ་ནི་སྐྱེས་བུས་ཞེས་པ་སྟེ་རིག་བྱེད་ཀྱི་སྒྲ་ཆོས་ཅན། རྣམ་པ་ཀུན་ཏུ་བདེན་རྫུན་གྱི་དོན་གཉིས་ཀ་གཏན་མེད་དུ་འགྱུར་ཏེ་མ་བྱས་པའི་ཕྱིར་རོ། ། བདེན་རྫུན་གྱི་དོན་གང་རུང་དང་ལྡན་པ་ལ་སྐྱེས་བུས་བྱས་པས་ཁྱབ་པའོ། ། བརྡ་སྐྱེས་བུས་བྱས་པར་ཁས་ལེན་ན་ཁྱེད་ཀྱི་གྲུབ་མཐའ་འདི་ནི་གླང་ཆེན་གྱི་ཁྲུས་དང་འདྲ་སྟེ་འཁྲུལ་བའི་དྲི་མ་བསལ་བའི་དོན་དུ་མ་བྱས་པར་འདོད་ལ་དོན་མེད་པའི་དྲི་མ་བསལ་བའི་དོན་དུ་བརྡ་བྱས་པར་འདོད་པའི་ཕྱིར་རོ། ། གསུམ་པ་ནི་སྒྲ་དོན་གྱི་འབྲེལ་བ་དེ་རྟག་གམ་མི་རྟག ། གཉིས་པ་ལྟར་ན་དེ་སྐྱེས་བུས་འདོད་པའི་རྗེས་སུ་བྱེད་པའམ།
མི་བྱེད་བཞིན ། དང་པོ་ལྟར་ན་འཁྲུལ་བར་འགྱུར་ཏེ་སྐྱེས་བུས་བྱས་པའི་ཕྱིར་རོ། ། གཉིས་པ་ལྟར་ན་དེས་སྐྱེས་བུས་འདོད་པའི་དོན་ཡུལ་དུ་ངེས་པ་ཅན་དུ་སྟོན་མི་ནུས་པར་འགྱུར་ཏེ་རི་བོ་བཞིན་དུ་འདོད་པ་འགའ་ཞིག་ཏུ་སྦྱར་མི་ནུས་པའི་ཕྱིར་རོ། ། གལ་ཏེ་རྟག་ན་འདི་དགག་པ་ལ་གསུམ་སྟེ། རྟགས་དགོད་པ་དང༌། དེས་གྲུབ་པའི་དོན་དང་ཉེས་སྤོང་གི་ལན་དགག་པའོ། ། དང་པོ་ནི་འབྲེལ་བ་ཞེས་པ་སྟེ་སྒྲ་དོན་གྱི་འབྲེལ་བ་ལ་ཆོས་ཅན་རྟག་པ་ཡོད་པ་མིན་ཏེ་འབྲེལ་བ་ཅན་ཏེ་བརྗོད་བྱ་རྣམས་མི་རྟག་པའི་ཕྱིར་རོ། ། རྟེན་ཞིག་ན་བརྟེན་པའང་འཇིག་སྟེ་སྒྲོན་མ་ཞིག་ན་དེ་ལ་བརྟེན་པའི་འོད་འཇིག་པ་བཞིན་ནོ། ། གལ་ཏེ་རྟགས་མ་གྲུབ་སྟེ་སྒྲའི་བརྗོད་བྱ་ནི་རིགས་ཁོ་ན་ཡིན་ལ་དེ་ནི་མ་ཞིག་སྟེ་རྟག་པའི་ཕྱིར་རོ་ཞེ་ན། འོ་ན་འདོད་རྒྱལ་བའི་སྒྲ་ལ་སོགས་པ་མི་སྲིད་པར་འགྱུར་ཏེ།
དེ་དག་ལ་རིགས་བརྗོད་བྱ་མེད་པའི་ཕྱིར་རོ། འདོད་པར་མི་ནུས་ཏེ་ཁྱེད་རང་རིགས་དང༌། ཡོན་ཏན་དང༌། བྱེད་པ་དང༌། འདོད་རྒྱལ་ཏེ་མིང་གི་སྒྲ་དང་བཞི་འདོད་པས་སོ། ། གཞན་ཡང་འབྲེལ་བ་རྟག་ན་དེ་བརྗོད་བྱ་ལ་མི་ལྟོས་པས་སྐྱེས་བུའི་འདོད་པའི་དོན་ཡུལ་དུ་ངེས་པ་ཅན་དུ་སྟོན་མི་ནུས་པར་ཐལ་བ་དང༌། རིགས་དོན་བྱེད་མི་ནུས་པ་བརྗོད་བྱར་མི་རུང་བ་དང༌། སྒྲ་ལས་གསལ་བ་གཞན་སྤངས་ནས་གཞན་འཇུག་པ་མི་སྲིད་པར་ཐལ་བའི་ཡང་ཕྱིར་རོ། ། གཉིས་པ་ནི་དེ་ཕྱིར་ཞེས་པ་སྟེ་ལེགས་པར་བྱས་ཞེས་དྲང་ངོ༌། གང་ཞེ་ན་དེ་ཞེས་པ་སྒྲ་དོན་གཅིག་ཏུ་འདྲེས་པའི་འབྲེལ་བའོ། །
གང་གི་ཞེ་ན་དོན་དང་ སྒྲའིའོ། ། གང་གིས་བྱས་ན་སྐྱེས་བུའི་རྟོག་བཅས་ཀྱི་བློས་སོ། ། ཇི་ལྟར་བྱས་ཞེ་ན་སྒྲ་དོན་གཉིས་དངོས་པོ་ཐ་དད་ཀྱང་མིང་དོན་གཅིག་ཏུ་བསྲེ་བའི་ཐ་སྙད་གོམས་པའི་དབང་གིས་རྟོག་པའི་གཅིག་ཏུ་སྒྲོ་བཏགས་པའོ། ། ཅི་སྟེ་ན་དོན་ལ་འདྲེས་པ་མེད་པ་དེའི་ཕྱིར་རོ། ། གསུམ་པ་ལ་གཉིས་ཏེ། དོན་ཕྱི་མ་དང་ལྷན་ཅིག་སྐྱེས་པའི་འབྲེལ་བ་དགག་པ་དང༌། རྟེན་ཞིག་ཀྱང་བརྟེན་པ་མི་འཇིག་པར་འདོད་པ་དགག་པའོ། ། དང་པོ་ལ་གཉིས་ལས་དང་པོ་འགོག་བྱེད་ཀྱི་རིགས་པ་ནི་གཞན་ཡང་སྒྲ་དེ་ལ་བརྗོད་བྱ་གཏན་མེད་དུ་འགྱུར་ཏེ་འབྲེལ་བ་ཡོད་པའི་བརྗོད་བྱ་སྔ་མ་ནི་ཞིག་ལ་ཕྱི་མ་རྣམས་དང་འབྲེལ་བ་མེད་པའི་ཕྱིར་རོ། ། གལ་ཏེ་བརྗོད་བྱའི་དོན་ཕྱྀ་མ་རྣམས་དང་ལྷན་ཅིག་སྐྱེས་པའི་འབྲེལ་བ་ཡོད་ཅེ་ན། འོ་ན་སྒྲ་རྣམས་ལ་སྔར་དོན་ཕྱི་མ་དང་འབྲེལ་བ་མེད་པའི་རང་བཞིན་དེ་དོན་ཕྱི་མ་སྐྱེས་པའི་ཚེ་བཟློག་པར་འགྱུར་རོ། །
དེ་འདོད་པར་མི་རིགས་ཏེ་དེ་མི་རྟག་པར་ཐལ་བའི་ཕྱིར་རོ། ། གཉིས་པ་རང་ལ་མཚུངས་པ་སྤངས་པ་ནི་མེད་ཅེས་དྲང་ངོ། ། གང་ཞེ་ན་བརྗོད་བྱ་ཞིག་པས་འབྲེལ་པའང་མི་རྟག་པར་ཐལ་བ་དང་སྒྲ་དོན་འབྲེལ་བ་གཏན་མེད་དུ་ཐལ་བ་ལ་སོགས་པ་འབྲེལ་བ་དངོས་པོར་འདོད་པ་ལ་བཀོད་པའི་ཉེས་པ་འདིའོ། ། གང་ལ་ཞེ་ན་རྣམ་བཏགས་ཏེ་རྟོག་པས་སྒྲ་དོན་གཅིག་ཏུ་སྲེས་པའི་འབྲེལ་བའོ། ། ཅི་སྟེ་ན་དོན་ལ་མེད་པས་སོ། ། དེ་རྟག་ཏུ་ཟིན་ཀྱང་གཞན་ལ་སྦྱར་དུའང་རུང་སྟེ་ཐ་སྙད་གོམས་པའི་དབང་གིས་འདྲེས་པར་སྣང་བའི་ཕྱིར་རོ། ། གཉིས་པ་ལ་གསུམ་སྟེ། འདོད་པ་བརྗོད་པ་དང༌། དེ་དགག་པ་དང༌། དེའི་ལན་དགག་པའོ། །
དང་པོ་ནི། གལ་ཏེ་རྟེན་ནི་ཞེས་པའོ། ། གཉིས་པ་ནི་རྟག་རྣམས་ཞེས་པ་རིགས་དང་འབྲེལ་བ་ལ་སོགས་པ་ཆོས་ཅན་རྟེན་མི་སྲིད་པར་ཐལ་ཏེ་རྟེན་ནུས་པ་གང་ཞེས་པ་རྟེན་ལས་དེ་ཁྱད་པར་དུ་འགྱུར་བའི་ནུས་པ་མ་མཐོང་བའི་ཕྱིར་རོ། ། ཅི་སྟེ་ན་གྲུབ་ཟིན་པ་ལ་བྱེད་པ་མི་སྲིད་པའི་ཕྱིར་རོ། ། དེས་ན་རྒྱུ་མཚན་གང་གིས་གསལ་བ་དང༌། བརྗོད་བྱ་ལ་སོགས་པ་རིགས་དང་འབྲེལ་བའི་རྟེན་དུ་འདོད་པ་ཡིན། གསུམ་པ་ནི་རྟེན་ཞེས་པ་ལ་མི་བརྗོད་ཀྱི་གསལ་བ་དང་བརྗོད་བྱས་རིགས་དང་འབྲེལ་བ་ལ་སོགས་པ་གསལ་བར་བྱེད་པའོ་ཞེ་ན། འདིའི་ལན་ལ་གཉིས་ལས་དང་པོ་གསལ་བའི་དོན་རྒྱུ་འབྲས་སུ་བསྟན་པ་ནི་ཤེས་པ་ཞེས་པ་སྟེ་གསལ་བར་འདོད་ཅེས་དྲང་ངོ། གང་ཞེ་ན་རིགས་ལ་སོགས་པར་མ་ཟད་བུམ་པ་ལ་སོགས་ལ་གསལ་བྱར་གྲགས་པ་རྣམས་ཀྱང་ངོ༌། ། གང་གིས་ཞེ་ན་སྒྲོན་མ་ལ་སོགས་པའིའོ། །
གང་ལ་གསལ་བྱར་འདོད་ཅེ་ན་སྒྲོན་མ་ལ་རྟེན་ནས་བུམ་སོགས་མིག་ཤེས་ཀྱི་གཟུང་བྱའི་རང་བཞིན་དུ་སྐྱེ་བ་ལའོ། ། ཅི་སྟེ་ན་བུམ་འཛིན་གྱི་ཤེས་པ་སྐྱེད་པའི་རྐྱེན་སྒྲོན་མ་ལ་སོགས་པ་རྣམས་ཚོགས་ན་བུམ་པ་དེ་བུམ་འཛིན་གྱི་ཤེས་པ་སྐྱེད་པར་རུང་བ་ཉིད་དུ་འགྱུར་བའི་ཕྱིར་རོ། ། གལ་ཏེ་སྒྲོན་མས་བུམ་པ་ལ་ཕན་མ་བཏགས་ན་བུམ་པས་བུམ་འཛིན་སྐྱེད་པ་དེ་ལ་མི་ལྟོས་པར་ཐལ་བའི་ཕྱིར་རོ། ། གལ་ཏེ་སྒྲོན་མ་ལ་སོགས་པས་བུམ་པ་ལ་བུམ་འཛིན་སྐྱེད་པའི་ནུས་པ་བསྒྲུབས་ཀྱང་དེ་གསལ་བྱར་མི་འགྱུར་རོ་ཞེ་ན། མིན་ཏེ་ནུས་པ་དེ་གསལ་བྱའི་བདག་ཉིད་ཅན་ཡིན་པའི་ཕྱིར་རོ། ། ནུས་པ་བུམ་པ་ལས་ཐ་དད་ན་སྒྲོན་མས་བུམ་པ་ལ་ཕན་མ་བཏགས་པར་འགྱུར་ལ་འདོད་ན་སྣང་བ་ལ་མ་ལྟོས་པར་བུམ་སོགས་འཛིན་པར་འགྱུར་བ་དང་ནུས་པ་ཐ་དད་ལས་ཤེས་པ་སྐྱེ་ན་དེས་ནུས་པ་ཉིད་འཛིན་པར་འགྱུར་ལ་འདོད་ན་བུམ་སོགས་གཏན་མི་འཛིན་པར་འགྱུར་རོ། ། སུས་འདོད་ན་རིགས་པ་ཤེས་པའོ། ། གཉིས་པ་དེ་རིགས་ལ་སོགས་པ་ལ་མི་སྲིད་པར་བསྟན་པ་ནི་འགྱུར་བ་ཞེས་པ་སྟེ་འོག་ཏུ་གསལ་བ་དང་བརྗོད་བྱ་དེས་ཞེས་སྦྱར་བ་ཆོས་ཅན་ཇི་ལྟར་རིགས་ལ་སོགས་པ་དེ་གསལ་བར་འདོད་དེ་དེས་གསལ་བར་བྱས་པ་མེད་པར་ཐལ་ལོ། ། གང་གི་ཕྱིར་ཞེ་ན་གསལ་བྱེད་དུ་འདོད་པའི་བུམ་པ་ལ་སོགས་པས་རང་གི་གསལ་བྱར་འདོད་པའི་རིགས་སོགས་དེ་ལ་ནུས་པ་སྐྱེད་པ་ལ་སོགས་པའི་དོན་ཅི་བྱས་ཏེ་བྱས་པ་མེད་པའི་ཕྱིར་རོ། ། ཅི་སྟེ་ན་རིགས་ལ་སོགས་པ་ཁྱད་པར་དུ་བྱར་མེད་པའི་ཕྱིར་རོ། །
དེ་ཉིད་ཀྱང་འགྱུར་མེད་དེ་རྟག་པའི་ཕྱིར་རོ། ། བཞི་བ་གཅིག་དང་ཐ་དད་མི་འཐད་པ་ལ་གསུམ་ལས་དང་པོ་ཐ་དད་མི་འཐད་པ་ནི་སྒྲ་དོན་གྱི་འབྲེལ་བ་དངོས་པོར་འདོད་ན་སྒྲ་དོན་གཉིས་ལས་ཐ་དད་དམ་གཅིག་ཡིན། ། དང་པོ་ལྟར་ན་བློ་སྣ་ཚོགས་ཞེས་པ་བློས་སྒྲ་དོན་གཉིས་འབྲེལ་བ་དང་གསུམ་དུ་དམིགས་ཏེ་སྣང་རུང་ཐ་དད་དུ་ཡོད་པའི་ཕྱིར་རོ། ། གཞན་ཡང་འོག་ཏུ་ཡོད་རྫས་ཞེས་པ་སྟེ། འབྲེལ་བ་ཆོས་ཅན་གཞན་སྒྲ་དོན་གཉིས་ལ་རག་ལས་པར་ཇི་ལྟར་འགྱུར་ཏེ་དེ་དངོས་པོར་གྲུབ་ཟིན་པའི་ཕྱི་ཏེ་བུམ་པ་བཞིན་ནོ། འདོད་ན་འབྲེལ་བར་མི་རུང་སྟེ་རག་མ་ལུས་པའི་ཕྱིར་རོ། ། ཡང་འབྲེལ་བ་དེ་ཆོས་ཅན་གཞན་སྒྲ་དོན་འདྲེས་པའི་འབྲེལ་བ་ཇི་ལྟར་འགྱུར་ཏེ་ཡོད་རྫས་ཏེ་དེ་གཉིས་ལས་རང་བཞིན་ཐ་དད་དུ་ཡོད་པས་སོ། ། འབྲེལ་བ་དོན་གཞན་ཡོད་པས་སྒྲ་དོན་གཉིས་འདྲེས་ན་ཧ་ཅང་ཐལ་ལོ། ། གཉིས་པ་ཐ་དད་མེད་པ་དགག་པ་ནི་འབྲེལ་བ་ནི་སྒྲ་དོན་དེ་དག་ལས་ཐ་དད་མིན་ཞེ་ན། འོ་ན་དེ་ཉིད་ཅེས་པ་སྒྲ་དོན་དེ་ཉིད་འབྲེལ་བར་འགྱུར་རོ། །
འདོད་ན་འབྲེལ་བ་མེད་པར་འགྱུར་རོ། ། གལ་ཏེ་འབྲེལ་བ་ནི་དེ་དག་ལས་ཐ་དད་པའི་ཕུང་པོ་གསུམ་པའོ་ཞེས་པ་སྟེ་དེ་མི་སྲིད་དེ་ཐ་དད་ཡོད་མེད་དེ་གཉིས་དངོས་འགལ་ཡིན་པའི་ཕྱིར་རོ་ཞེས་པའོ། ། གསུམ་པ་དེས་གྲུབ་པའི་དོན་ནི་དངོས་པོའི་ཞེས་པ་རྐང་པ་གཉིས་སོ། ། ལྔ་པ་བརྗོད་བྱེད་གང་དང་འབྲེལ་བརྟག་ནའང་མི་འཐད་དེ་རེ་ཤིག་ཡི་གེ་ལ་བརྗོད་བྱ་རྗོད་བྱེད་ཀྱི་འབྲེལ་བ་མེད་དེ་ཡི་གེ་རྐྱང་བ་དོན་མེད་པ་ཅན་ཡིན་པས་སོ། ། ཡི་གེའི་བཀོད་པ་རྗོད་བྱེད་ཡིན་ཞེ་ན་བཀོད་པ་ཡི་གེ་ལས་ཐ་དད་མེད་པའི་ཕྱིར་མིན་ནོ། ། ཐ་དད་དུ་འདོད་ན་འོག་ཏུ་འགོག་གོ ། ཚིག་སོགས་ཀྱང་རྗོད་བྱེད་མིན་ཏེ་ཡི་གེ་ལས་གཅིག་དང་ཐ་དད་དུ་བརྟགས་ན་མི་འཐད་པའི་ཕྱིར་རོ། ། དེས་ན་ཚིགས་སོགས་ལ་དངོས་པོའི་འབྲེལ་བ་འདི་ཇི་ལྟར་འཇུག་པར་འགྱུར་ཏེ་མི་འགྱུར་རོ། ། ཅི་སྟེ་ན་ཚིག་སོགས་དངོས་པོར་མེད་པའི་ཕྱིར་ཏེ་རི་བོང་གི་རྭ་ལ་འབྲེལ་བ་དངོས་པོ་མི་བརྟེན་པ་བཞིན་ནོ། ། དེ་ཉིད་ཀྱང་ཀུན་བཏགས་ཏེ་ཉན་ཤེས་ཁྱད་པར་ཅན་གྱི་རྗེས་ལས་བྱུང་བའི་རྟོག་པས་སྒྲ་དོན་གཅིག་ཏུ་སྒྲོ་བཏགས་པའི་ཕྱིར་རོ། །
གཉིས་པ་སྒྲ་མ་བྱས་པ་ཉིད་དགག་པ་ལ་གཉིས་ཏེ། མ་བྱས་པའི་སྒྲུབ་བྱེད་དགག་པ་དང༌། སྒྲུབ་བྱེད་དེའི་བསྒྲུབ་བྱ་དགག་པའོ། ། དང་པོ་ལ་གཉིས་ཏེ་བྱེད་པ་པོ་མི་དྲན་པའི་རྟགས་དང༌། འདོན་པ་པོ་ཡིན་པའི་རྟགས་དགག་པའོ། ། དང་པོ་ནི་དཔྱོད་པ་པ་ན་རེ། རིག་བྱེད་སྐྱབས་བུས་མ་བྱས་པ་ཡིན་ཏེ་བྱེད་པ་པོ་མི་དྲན་པའི་ཕྱིར་ཞེས་ཟེར་རོ། ། འདི་ལའང་ཞེས་པ་ནི་རྟགས་དེ་ལྟ་བུ་འགོད་པ་ལ་སྨད་པ་ནི་མ་གྲུབ་པ་དང་མ་ངེས་པའི་ཕྱིར་རོ། ། འདི་ལྟར་སངས་རྒྱས་པ་ནི་རིག་བྱེད་ཀྱི་བྱེད་པ་པོ་བརྒྱད་པ་དང་མི་ཐུང་དང་མི་ཐུང་ལྷ་ལ་སོགས་པ་དྲན་ལ་བྱེ་བྲག་པས་ནི་དབྱིག་གི་སྙིང་པོ་སྟེ་ཚངས་པ་དྲན་པས་རྟགས་འདི་མ་གྲུབ་པའོ། ། རིག་བྱེད་ཀྱི་བྱེད་པ་པོ་དྲན་པ་མི་བདེན་ན་ནི་གཞོན་ནུ་འབྱུང་བ་ལ་སོགས་པའི་བྱེད་པ་པོ་དྲན་པ་ཡང་མི་བདེན་པས་དེ་མ་བྱས་པར་འགྱུར་རོ།
གྲུབ་ཀྱང་མ་ངེས་ཏེ་ནྱ་གྲོ་དྷ་གྲོ་ལ་རྣམ་ཐོས་ཞེས་པ་བྱས་པའི་ངག་དང་ཁྲོན་པ་རྙིང་པ་ལ་ཡང་དེ་ཡོད་པའི་ཕྱིར་རོ། ། གཉིས་པ་ལ་གཉིས་ལས་དང་པོ་འདོད་པ་བརྗོད་པ་ནི་ཇི་ལྟར་ཞེས་པ་དཔེར་ན་སྐྱེས་བུ་ད་ལྟ་རིག་བྱེད་འདོན་པ་འདི་གཞན་ཏེ་སློབ་དཔོན་སྔ་མ་ལ་མ་ཐོས་པར་ནི་ཡི་གེའི་བཀོད་པའི་ཚིག་གིས་བཀོད་པའི་ངག་འདི་བརྗོད་པའི་ནུས་པ་མེད་དེ་འདོན་པ་པོ་ཡིན་པའི་ཕྱིར་རོ། ། དེ་ལྟར་གཞན་དེ་དང་པོའི་འདོན་པ་པོར་འདོད་པ་ལ་ཡང་གཞན་སྔོན་དུ་སོང་བར་སྨྲ་སྟེ་དེ་ཡང་འདོན་པ་པོ་ཡིན་པའི་ཕྱིར་རོ། ། དེས་ན་འདོན་པ་པོ་ཐམས་ཅད་ལ་འདོན་པ་པོ་གཞན་སྔོན་དུ་སོང་བས་ཁྱབ་པས་རིག་བྱེད་ཐོག་མ་མེད་པའི་དུས་ཅན་ཡིན་ནོ། ། དེ་ཕྱིར་འདི་མ་བྱས་པའོ་ཞེས་ཟེར་རོ། ། སྦྱོར་བ་ནི་གང་འདོན་པ་པོ་ཡིན་པ་དེ་ལ་འདོན་པ་པོ་གཞན་སྔོན་དུ་སོང་བས་ཁྱབ་སྟེ་དཔེར་ན་ད་ལྟའི་འདོན་པ་པོ་བཞིན་དང་པོའི་དབྱིག་གི་སྙིང་བོ་ལ་སོགས་པའང་འདོན་པ་པོ་ཡིན་ཞེས་པའོ། ། གཉིས་པ་འདི་དགག་པ་ལ་གཉིས་ཏེ། ། དེས་མ་བྱས་པར་མི་འགྲུབ་པ་དང༌། དེས་གྲུབ་ཀྱང་ཚད་མར་མི་འགྲུབ་པའོ། ། དང་པོ་ལ་བཞི་སྟེ།
རྟགས་མ་ངེས་པ་དང༌། མ་བྱས་པ་ལ་གནོད་པ་མཐོང་བ་དང༌། དེས་ཐོག་མེད་དུ་གྲུབ་ཀྱང་མ་བྱས་པར་མི་འགྲུབ་པ་དང༌། གྲུབ་ན་ཧ་ཅང་ཐལ་པའོ། ། དང་པོ་ནི་སྤེལ་བ་ཡི་ནི་ཞེས་པ་ནི་སྙན་ངག་མཁན་པོས་སྤེལ་པའི་གཞུང་རིག་བྱེད་ལས་གཞན་པ་དེ་ཡང་ཆོས་ཅན་རྒྱུ་མཚན་གང་གིས་ན་རིག་བྱེད་དེ་ལྟར་མ་བྱས་པར་རྗེས་སུ་མི་དཔོག་སྟེ་དཔོག་པར་ཐལ་ཏེ་སྔ་མའི་མན་ངག་ཡོད་པ་ལས་གཞན་མེད་པར་མཁན་པོ་གཞན་དག་གིས་འདོན་པ་གང་མཐོང་སྟེ་མ་མཐོང་པའི་ཕྱིར་རོ། ། གཞན་ཡང་འདི་མ་གྲུབ་པའང་ཡིན་ཏེ་དབྱིག་གི་སྙིང་བོ་ལ་སོགས་པ་རང་ཉིད་བརྩམས་ནས་ཀྱང་འདོན་པ་སྲིད་པའི་ཕྱིར་རོ། ། གཉིས་པ་ལ་གཉིས་ལས་དང་པོ་རང་བཞིན་ཁྱད་མེད་ཀྱི་རྟགས་དགོད་པ་ནི་རྒྱུ་སྐྱེས་བུ་མ་མཐོང་བ་ཅན་གྱི་གཞན་རིགས་བྱེད་ཀྱི་སྒྲ་ཆོས་ཅན་རྒྱུུ་སྐྱེས་བུུ་དེ་ལས་སྐྱེ་བར་འགྱུར་པར་ཡང་དག་པར་ཤེས་ཏེ་སྒྲའི་རིགས་གང་སྐྱེས་བུ་གང་ལས་གྲུབ་པ་སྟེ་སྐྱེས་བུས་རྗེས་སུ་འགྲོ་ལྡོག་པའི་སྒྲ་དེ་དང་འདིའི་རང་བཞིན་ཁྱད་པར་མེད་པའི་ཕྱིར་ཏེ་མེ་གཅིག་ཤིང་ལས་སྐྱེས་པར་སྒྲུབ་ན་དེ་རིགས་ཅན་ཤིང་ལས་སྐྱེ་བར་མ་མཐོང་ཡང་དེ་ལས་སྐྱེས་པར་རྟགས་ཀྱིས་འགྲུབ་པ་བཞིན་ནོ། ། གལ་ཏེ་ཁྱད་པར་མེད་པར་མ་གྲུབ་སྟེ་བཀླག་དཀའ་སླ་དང་ནུས་པ་ཆེ་ཆུང་ལ་སོགས་པའི་ཁྱད་པར་མཐོང་བས་ཞེ་ན། དེ་དག་བྱས་མ་བྱས་གཉིས་ཀ་ལ་མཐོང་བའི་ཕྱིར་ རོ། ། གཞན་ཡང་ད་ལྟར་གྱི་འདོན་པ་ལ་འདོན་པ་གཞན་སྔོན་དུ་སོང་ཡང་དང་པོ་འདོན་པ་ལ་སློབ་དཔོན་མེད་པ་མི་འགལ་ཏེ་ད་ལྟར་གྱི་མེ་ལ་མེ་གཞན་སྔོན་དུ་སོང་ཡང་ཐོག་མའི་མེ་བཙུབས་པ་ལས་བྱུང་བ་བཞིན་ནོ། །
གལ་ཏེ་ཐོག་མར་འགྲོན་པོས་བཏང་བའི་མེ་ཡང་ཆོས་ཅན། མེ་གཞན་སྔོན་དུ་སོང་བ་ཡིན་གྱི་བཙུབས་པ་ལས་བྱུང་བ་ནི་མིན་ཏེ་འགྲོན་པོས་བཏང་བའི་མེའི་ཡིན་པའི་ཕྱིར་ རོ། ། ད་ལྟའི་མེ་བཞིན་ཞེས་པས། མེ་ཡང་ཐོག་མ་མེད་པའི་དུས་ཅན་དུ་གྲུབ་པོ་ཞེ་ན༑ ༑ མ་ངེས་ཏེ་ཐོག་མའི་མེ་ནི་མེ་གཞན་སྔོན་དུ་མ་སོང་བར་བཙུབས་པ་ལས་སོགས་པ་ལས་ཀྱང་འབྱུང་བའི་ཕྱིར་རོ། ། དེ་བཞིན་དུ་ཐོག་མའི་རིག་བྱེད་འདོན་པ་འབའ་ཞིག་ལ་སློབ་དཔོན་མེད་པར་རང་ཉིད་ཀྱིས་ཤེས་ན་འཆད་པ་ཡིན་ནོ། ། གཉིས་པ་དེས་གྲུབ་པའི་དོན་ནི་དེ་ལ་ཞེས་པ་ཁྲུལ་བ་ཅན་ཡིན་ནོ་ཞེས་དྲང་ངོ༌། ། གང་ཞེ་ན་རྟགས་སྤྲོས་པ་དེ་དག་ཐམས་ཅད་དོ། ། གང་གི་རྟགས་ཞེ་ན་རིག་བྱེད་ཀྱི་སྒྲ་མ་བྱས་པར་སྒྲུབ་པའིའོ། ། ཇི་ལྟར་ཞེ་ན་འཇིག་རྟེན་གྱི་སྒྲ་དང་ཁྱད་པར་མ་བསྟན་པར་རོ། །
ཅི་སྟེ་ན་རིག་བྱེད་ཀྱི་སྒྲ་དེ་ལ་ལོ་ཀའི་སྒྲ་དང་སྐྱེས་བུའི་འབྲས་བུར་ཆོས་མཚུངས་པ་མཐོང་བའི་ཕྱིར་རོ། ། གསུམ་པ་ནི་རྣམ་ཀུན་ཞེས་པའོ། ། བཞི་བ་ལ་གསུམ་ལས་དང་པོ་ཐལ་བ་མདོར་བསྟན་པ་ནི་ཐོག་མེད་དུ་གྲུབ་པ་དེའི་ཕྱིར་སྐྱེས་བུས་མ་བྱས་པར་གྲུབ་ཅེ་ན༑ འོ་ན་རིག་བྱེད་ལས་གཞན་པ་རྡུལ་གྱི་རྩེད་མོ་ལ་སོགས་པའང་མི་ལ་མི་རྟེན་པར་འགྱུར་རོ། ། གཉིས་པ་རྒྱས་བཤད་ནི་ཀླ་ཀློའི་མ་བག་མར་ལེན་པ་ལ་སོགས་པའི་ཐ་སྙད་འཕགས་པའི་ཐ་སྙད་དང་རྭ་གསོད་པའི་མཆོད་སྦྱིན་ལ་སོགས་པ་དང༌། དགེ་སྡིག་དང་ཕ་རོལ་མེད་པ་ལ་སོགས་པའང་ཐོག་མ་མེད་པའི་ཕྱིར་མ་བྱས་པར་འགྱུར་ རོ། ། དེ་དག་ཐོག་མེད་དུ་ཅིས་འགྲུབ་ཅེ་ན་སྔོན་ལེགས་པར་འདུས་བྱས་པའི་མཐུས་རྒྱུན་གྱིས་འཇུག་པའི་ཕྱིར་རོ། ། གཉིས་པ་དེ་གྲུབ་ཀྱང་ཚད་མར་མི་རུང་བ་ནི་དོན་གྱྀ་ཞེས་པ་ནི་རིག་བྱེད་ཀྱི་སྒྲ་མ་བྱས་ཀྱང་དོན་ལ་ཐེ་ཚོམ་དུ་འགྱུར་ཏེ་དོན་གྱི་འདུ་བྱེད་ཅེས་པ་སློབ་དཔོན་རྣམས་དོན་ཐ་དད་དུ་འཆད་པ་མཐོང་བའི་ཕྱིར་རོ། ། གཉིས་པ་དེའི་བསྒྲུབ་བྱ་དགག་པ་ལ་གཉིས་ཏེ་ཡི་གེ་མ་བྱས་པ་དང༌། ངག་མ་བྱས་པ་དགག་པའོ། །
དང་པོ་ནི་ཡིག་རྣམས་ཞེས་པ་རིག་བྱེད་ཀྱི་ཨ་ལ་སོགས་པ་རྣམས་ཆོས་ཅན་དེ་དག་མ་བྱས་པར་སྒྲུབ་པར་བྱེད་ན་འབྲས་བུ་ཅིར་འགྱུར་ཏེ་ཅི་ཡང་མེད་པར་ཐལ་ཏེ་གཞན་ལོ་ཀའི་ཡི་གེ་དང་ཁྱད་པར་མེད་པའི་ཕྱིར་རོ། ། དེ་ཉིད་ཀྱང་གཅིག་ཏུ་ངོ་ཤེས་པའི་ཕྱིར་རོ། ། མ་ངེས་པ་མིན་ཏེ་ཐ་དད་མེད་པ་ལ་འཁྲུལ་མ་འཁྲུལ་གྱི་རྣམ་དབྱེ་མི་འཐད་པའི་ཕྱིར་རོ། ། གཉིས་པ་ལ་གཉིས་ཏེ། ཡི་གེ་ལས་ཐ་དད་པའི་ངག་དགག་པ་དང༌། ཡི་གེའི་རིམ་པ་ངག་ཏུ་འདོད་པ་དགག་པའོ། ། དང་པོ་ལ་གཉིས་ཏེ། མི་དམིགས་པས་དགག་པ་དང༌། བརྟགས་ལ་དགག་པའོ། ། དང་པོ་ནི་ངག་ནི་ཞེས་པ་སྟེ།
ཐ་དད་དུ་མ་དམིགས་ཀྱང་ཐ་དད་དུ་ཡོད་ན་ཧ་ཅང་ཐལ་བའི་ཕྱིར་རོ། ། གཉིས་པ་ལ་གཉིས་ཏེ། ངག་ཡན་ལག་ཡོད་པ་དང༌། ཡན་ལག་མེད་པ་དགག་པའོ། ། དང་པོ་ལ་གཉིས་ལས་དང་པོ་འདོད་པ་བརྗོད་པ་ནི། ངག་ཡན་ལག་དུ་མའི་བདག་ཉིད་ཡིན་ཞེ་ན། གཉིས་པ་དེ་དགག་པ་ལ་གཉིས་ཏེ། ཡན་ལག་རེ་རེ་ལ་དོན་མེད་པ་དང༌། དོན་ཡོད་པ་དགག་པའོ། ། དང་པོ་ནི་ཡན་ལག་དུ་མ་རྣམས་ཐ་དད་རེ་རེ་ལ་དོན་མེད་པ་ཉིད་དུ་འདོད་ན་ཡན་ལག་ཀུན་ཚོགས་པ་རྗོད་བྱེད་དེའི་དངོས་པོ་ཅན་མིན་པར་འགྱུར་རོ། །
མ་ངེས་པ་མིན་ཏེ་རེ་རེ་ལ་དོན་མེད་ན་ཚོགས་ཀྱང་དེ་དང་འདྲ་བའི་ཕྱིར་རོ། ། དེ་ཉིད་ཀྱང་དེ་དག་རྟོག་པས་ཕན་ཚུན་ཕན་འདོགས་པ་མེད་པའི་ཕྱིར་རོ། ། འདོད་ན་ཚོགས་པ་དེ་རྗོད་བྱེད་དེའི་དངོས་པོ་ཅན་དུ་བློས་བཏགས་པར་ཐལ་ལོ། ། འདོད་ན་སྐྱེས་བུས་བྱས་པར་འགྱུར་ཏེ་མི་ལ་སེང་གེ་ལ་སོགས་པར་སྒྲོ་བཏགས་པ་བཞིན་ནོ། ། གཉིས་པ་ལ་གཉིས་ལས་དང་པོ་ཧ་ཅང་ཐལ་བས་དགག་པ་ནི་ཡན་ལག་རེ་རེའང་ངག་གི་དོན་རྫོགས་པ་དང་བཅས་པའོ་ཞེས་ན་བརྗོད་བྱ་གོ་བྱེད་ཀྱི་ཡན་ལག་དུ་མ་ཅན་དུ་བཏགས་པ་ལོག་ཤེས་སུ་འགྱུར་རོ། ། གཞན་ཡང་ཡན་ལག་ཕྲ་མོ་གཅིག་རྟོགས་པས་ཀྱང་ངག་གི་དོན་རིལ་བོ་རྟོགས་པར་འགྱུར་ལ་འདོད་ན་ཉན་པ་པོས་དོན་གོ་བ་ཡན་ལག་གཞན་ལ་མི་ལྟོས་པ་དང༌། སྐད་ཅིག་ལ་བརྗོད་བྱ་རྟོགས་པར་འགྱུར་རོ། ། གཉིས་པ་དེའི་ལན་དགག་པ་ནི་ངག་གི་ཡན་ལག་ཐམས་ཅད་དུས་གཅིག་ཅར་དུ་ཐོས་པ་ཡིན་པས་ཡན་ལག་གཅིག་ཁོ་ན་ཐོས་པ་མི་སྲིད་ཅེ་ན། དེ་ལྟར་ནའང་ངག་གི་ཡན་ལག་རྟོགས་པ་དང་བརྗོད་བྱ་རྟོགས་པ་ལ་དུས་ཀྱི་ཁྱད་པར་སྔ་ཕྱིར་མི་རུང་ངོ༌། ། གཉིས་པ་ལ་གཉིས་ཏེ་ཡན་ལག་མེད་པ་མི་སྲིད་པ་དང༌།
སྲིད་ཀྱང་མི་འཐད་པའོ། ། དང་པོ་ནི་ངག་ཡན་ལག་མེད་པའི་གཅིག་ཉིད་ཡིན་ནའང་ངག་ལ་སྔ་ཕྱིའི་ཆ་ཐ་དད་མེད་པའི་ཕྱིར་ངག་ཉིད་དང་དོན་རིམས་ཀྱིས་རྟོག་པ་མི་སྲིད་པར་འགྱུར་རོ། ། འདོད་པར་མི་ནུས་ཏེ་ངག་ནི་འཆད་པ་པོའི་ཐ་སྙད་དང་ཉན་པ་པོའི་ཐོས་པ་དང་དེ་དག་དྲན་པའི་དུས་གསུམ་རིམ་ཀྱིས་འཇུག་པ་མཐོང་བའི་ཕྱིར་རོ། ། གཉིས་པ་ལ་གཉིས་ཏེ། རྟག་མི་རྟག་དང༌། ཁྱབ་མ་ཁྱབ་བརྟག་ལ་དགག་པའོ། ། དང་པོ་ལ་གཉིས་ལས་དང་པོ་མི་རྟག་པ་མི་འཐད་པ་ནི་མི་རྟག་ཅེས་པ་སྟེ་ཡི་གེ་གོ་རིམ་མེད་པའི་ངག་ཡོད་ན་དེ་རྟག་གམ་མི་རྟག གཉིས་པ་ལྟར་ན་ངག་དེ་སྐྱེས་བུའི་རྩོལ་བ་ལས་བྱུང་བར་ཐལ་ཏེ་མི་རྟག་པའི་ཕྱིར་རོ། ། སྤྱིར་མི་རྟག་པ་ནི་རྒྱུ་ལས་ངེས་པར་སྐྱེ་ལ་དེ་ཡང་སྐྱེས་བུའི་རྩོལ་བའི་རྗེས་སུ་བྱེད་པར་མཐོང་བའི་ཕྱིར་རོ། ། འདོད་ན་སྐྱེས་བུས་བྱས་པར་ཐལ་ཞེས་པ་ནི་དེ་ཅིས་ཞེས་པའོ། །
གཉིས་པ་རྟག་པ་མི་འཐད་པ་ནི་གཉིས་ལས་དང་པོ་ཐལ་བ་དགོད་པ་ནི་ངག་དེ་རྟག་པ་ཉིད་ཡིན་ནའང་རྟག་ཏུ་བློས་དམིགས་པར་འགྱུར་རོ། ། འདི་ལྟར་རྟག་པ་ལ་ཤེས་པ་བསྐྱེད་པའི་ནུས་པ་མེད་ན་རྟག་ཏུ་མི་དམིགས་པར་འགྱུར་ལ་ཡོད་ན་དེ་ལས་ཉམས་པ་མེད་པའི་ཕྱིར་དང་ནུས་པ་དོན་གཞན་ཡང་བཀག་པའི་ཕྱིར་རོ། ། གཉིས་པ་ཁྱབ་པ་སྒྲུབ་པ་ནི་གཉིས་ཏེ། འགལ་རྐྱེན་གྱིས་བསྒྲིབ་པ་དང༌། མཐུན་རྐྱེན་མ་ཚང་བས་མ་ཐོས་པ་དགག་པའོ། ། དང་པོ་ནི་བར་ཆད་འགའ་ཞིག་གིས་བསྒྲིབས་པས་སྒྲ་རྟག་ཏུ་གནས་ཀྱང་མ་ཐོས་ཞེ་ན། མིན་ཏེ་སྒྲིབ་གཡོགས་ཀྱིས་དེའི་ནུས་པ་ཉམས་པར་བྱས་པ་མེད་པའི་ཕྱིར་རོ། ། ཅི་སྟེ་ན་དེ་རྟག་པ་ལས་སོ། ། གཉིས་པ་ནི་གལ་ཏེ་ཞེས་པ་ནི་སྒྲིབ་པས་སྒྲ་མ་ཐོས་པ་མིན་གྱི་སྒྲ་སོ་སོ་ལ་རྐྱེན་ངེས་པ་ཡོད་པས་དེ་མ་ཚང་བའི་ཕྱིར་སྒྲ་འགའ་ཞིག་མ་ཐོས་པ་ཡིན་ནོ་ཞེ་ན། སྒྲས་ཉན་ཤེས་སྐྱེད་པ་རྐྱེན་གཞན་ལ་ལྟོས་པ་སླ་སྟེ་ཁོ་བོའང་འདོད་དོ། །
འོན་ཀྱང་ཁྱེད་ལ་སྒྲ་སྔར་གྱི་རང་བཞིན་ལ་ངེས་པའི་རྟག་པ་འགལ་ཏེ་རྐྱེན་གྱིས་འགྱུར་བའི་ཕྱིར་རོ། ། གཉིས་པ་ལ་གཉིས་ཏེ། མ་ཁྱབ་པ་དང༌། ཁྱབ་པ་དགག་པའོ། ། དང་པོ་ནི་གལ་ཏེ་ཞེས་པ་ནི་སྒྲ་དེ་དག་ཆོས་ཅན་ཡུལ་ཐམས་ཅད་དུ་དམིགས་པར་མི་འགྱུར་ཏེ་ཁྱབ་བྱེད་མིན་ཞེས་པ་ཡུལ་འགའ་ཞིག་ན་སྒྲ་མེད་པའི་ཕྱིར་རོ། །

རྣ་བས་སྒྲ་མ་ཕྲད་ཀྱང་འཛིན་པས་སྐྱོན་མེད་ཅེ་ན། དེ་ལྟ་ན་ཡུལ་རུང་བ་ན་གནས་དགོས་ཏེ་ཁབ་ལེན་གྱིས་ལྕགས་འདྲེན་པ་དང་དུག་སྦྲུལ་གྱིས་སྒྲོན་མ་འཇོམས་པ་མ་ཕྲད་པར་བྱེད་ཀྱང་ཧ་ཅང་ཐག་རིང་ན་མི་ནུས་པ་བཞིན་ནོ། ། དེ་ལྟ་མིན་ན་ཡུལ་ཐག་ཉེ་རིང་ལས་སྒྲ་ཐོས་མ་ཐོས་དང༌། ཐོས་པ་ལ་ཡང་གསལ་མི་གསལ་མེད་པར་འགྱུར་རོ། ། གཉིས་པ་ལ་གཉིས་ཏེ། ཐལ་བ་དགོད་པ་དང༌། དེའི་ལན་དགག་པའོ། ། དང་པོ་ནི་སྒྲ་དེ་དག་ཆོས་ཅན་སྐྱེས་བུ་ཐམས་ཅད་ཀྱིས་ཡུལ་ཐམས་ཅད་དུ་དུས་གཅིག་ཅར་དམིགས་པར་འགྱུར་ཏེ། སྒྲ་ཡུལ་ཐམས་ཅད་ལ་ཁྱབ་པ་དང་དབང་པོ་ལ་དེ་འཛིན་པའི་ནུས་པ་ཡོད་པ་དང་གེགས་མེད་པའི་ཕྱིར་རོ། ། གཉིས་པ་ལ་གཉིས་ལས་དང་པོ་རྩོད་པ་ནི་སྒྲ་རྐྱེན་གྱིས་འདུས་བྱས་པ་དེ་དབང་པོ་འདུས་བྱས་པས་དམིགས་པའི་ཕྱིར་ཐམས་ཅད་དུ་དམིགས་པར་མི་འགྱུར་ཞེ་ན། གཉིས་པ་ལན་ལ་གཉིས་ཏེ།
སྒྲ་འདུས་བྱས་པ་དང༌། དབང་པོ་འདུས་བྱས་པ་དགག་པའོ། ། དང་པོ་ནི་འགྱུར་མེད་ཅེས་པ་རྐང་པ་གཅིག་གོ ། གཉིས་པ་ལ་གཉིས་ལས་དང་པོ་ཐལ་བ་ནི་དབང་པོ་དེས་ཀྱང་ཞེས་འབྲེལ་བ་ཆོས་ཅན། སྒྲ་མ་ལུས་པ་ཐོས་པར་འགྱུར་ཏེ་རྐྱེན་གྱིས་ལེགས་པར་འདུས་བྱས་པའི་ཕྱིར་རོ། ། གཉིས་པ་ལན་དགག་པ་ལ་གསུམ་སྟེ། རྩོད་པ་དང༌། ལན་དང༌། དེའི་ལན་དགག་པའོ། ། དང་པོ་ནི་གལ་ཏེ་ཞེས་པ་སྟེ་དབང་པོ་ལེགས་པར་བྱས་ཀྱང་རྣ་བ་དོན་བུམ་པའི་སྒྲ་ལྟ་བུ་འཛིན་པར་ངེས་ཞེས་དྲང་ངོ༌། །
ཅི་སྟེ་ ན་རྣ་བའི་དབང་པོ་ཡུལ་སོ་སོ་ལ་ལྟོས་ན་བུམ་པས་ཐ་དད་པའི་ཕྱིར་རོ། ། དེ་ཉིད་ཅི་སྟེ་ ན་ཡུལ་སོ་སོས་དབང་པོ་ལེགས་པར་འདུས་བྱས་པའི་ཁྱད་པར་ལས་སོ། ། དེས་ན་སྒྲ་མ་ལུས་པ་གཅིག་ཅར་ཐོས་པར་མི་འགྱུར་ཞེ་ན། གཉིས་པ་ནི་སྒྲ་ཡི་ཞེས་པ་གླུ་དང་གླིང་བུ་དང་སྙན་ངག་འདོན་པ་ལ་སོགས་པ་སྒྲའི་ཚོགས་པ་དུ་མའི་ཅ་ཅོའི་སྒྲ་ཇི་ལྟར་དུས་གཅིག་ཏུ་ཐོས་ཏེ། མི་ཐོས་པར་འགྱུར་ཏེ་དབང་པོའི་ནུས་པ་སོ་སོར་ངེས་པའི་ཕྱིར་རོ། ། གལ་ཏེ་ཅ་ཅོའི་སྒྲ་རིམ་གྱིས་ཐོས་ཀྱང་འཇུག་པ་མྱུར་བས་གཅིག་ཏུ་འཁྲུལ་བའོ་ཞེ་ན། འོ་ན་གླུ་དང་གླིང་བུ་ལ་སོགས་པའི་རྒྱུ་ཡང་གཅིག་ཏུ་འཁྲུལ་བར་འགྱུར་ཏེ་འཇུག་པ་མྱུར་བའི་ཕྱིར་རོ། ། འདོད་ན་དེ་དག་གིས་འདྲེན་ཁུག་རིང་ཐུང་ཡང་མི་ཕྱེད་པར་འགྱུར་རོ། ། གསུམ་པ་ལ་གཉིས་ལས་དང་པོ་རྩོད་པ་ནི་ཅ་ཅོའི་སྒྲ་དེ་ལ་སྒྲའི་སྤྱི་ཡན་གར་བ་ཐོས་པར་འགྱུར་བ་ཡིན་གྱི་རྗོད་བྱེད་ཀྱི་སྒྲ་ངག་ལ་སོགས་པ་ཐོས་པ་མ་ཡིན་ ནོ། ། འོ་ན་དབང་པོ་ཡུལ་སོ་སོ་ལ་ནུས་པ་འགལ་ཞེ་ན།
དེ་ནི་བརྗོད་བྱེད་ཀྱི་སྒྲ་ལ་ཡིན་གྱི་སྒྲ་ཙམ་ལ་མིན་ཞེས་ཟེར་རོ། ། འདིའི་ལན་ལ་བཞི་ལས་དང་པོ་འདི་ལ་རིགས་པ་མེད་པར་བསྟན་པ་ནི་སྒྲ་ལས་ཞེས་པ་ནི་སྒྲ་ཙམ་དང་རྗོད་བྱེད་གཉིས་དབང་པོའི་ཡུལ་ཐ་དད་དུ་འདོད་པ་ལ་རིགས་པ་མེད་པས་དད་པས་བླང་ཞེས་པ་སྟེ་ཐ་དད་མ་དམིགས་པས་ཁེགས་པའི་ཕྱིར་རོ། ། གཉིས་པ་སྐྱེས་བུ་གཅིག་སྨྲ་བའི་ཚེའང་རྗོད་བྱེད་མི་ཐོས་པར་ཐལ་བ་ནི་སྒྲ་གཞན་ཅེས་པ་ནི་མི་མང་པོ་ཅ་ཅོ་སྨྲ་བ་ན་སྒྲ་ཙམ་ཐོས་ཀྱིས་རྗོད་བྱེད་མི་ཐོས་ན་གཞན་དག་སྒྲ་བཅད་ནས་གཅིག་སྨྲ་བའི་ཚེ་རྗོད་བྱེད་མི་ཐོས་པར་སྒྲ་ཙམ་ཐོས་པར་འགྱུར་ཏེ་མཚུངས་པའི་ཕྱིར་རོ། ། གཅིག་སྨྲ་བ་ན་སྒྲ་ཙམ་མེད་ན་མང་པོ་ལ་ཡང་ཇི་ལྟར་ཡོད། གསུམ་པ་དབང་པོའི་ནུས་པ་ངེས་ན་སྒྲ་ཙམ་ཡང་མི་ཐོས་པར་ཐལ་བ་ནི་ཡང་ན་ཞེས་པ་སྟེ་ཅ་ཅོ་ཐོས་པའི་ཚེ་ཇི་ལྟར་རྗོད་བྱེད་ལས་ཐ་དད་པའི་སྒྲ་ཙམ་རྟོགས་པར་འགྱུར་ཏེ་མི་འགྱུར་རོ། ། ཅི་སྟེ་ ན་དབང་པོའི་ནུས་པ་ངེས་པའི་ཕྱིར་རོ། ། གལ་ཏེ་དེའི་ཚེ་སྒྲ་ཙམ་ཐོས་ན་རྗོད་བྱེད་ཀྱང་ཐོས་ཏེ་མཚུངས་པའི་ཕྱིར་རོ། ། བཞི་པ་སྒྲ་ཙམ་བརྗོད་བྱེད་མ་ཡིན་པའི་རྒྱུ་མཚན་མཚུངས་པ་ནི། ཁ་ཅིག་ རིག་བྱེད་པ་ ན་རེ། སྒྲ་ཙམ་བརྗོད་བྱེད་མིན་ཏེ་སྔ་ཕྱིའི་ཆ་དང་བཅས་པའི་ཕྱིར་ རོ། །
མ་ངེས་པ་མིན་ཏེ་སྒྲའི་ཆ་སྔ་མ་ལ་ཡི་གེ་གཅིག་ཙམ་གྱིས་ནི་དོན་སྟོན་མི་ནུས་ལ་ཕྱི་མ་རྣམས་དང་དེ་ཚོགས་པའང་མི་སྲིད་དེ་གཅིག་སྐྱེས་པ་ན་གཅིག་འགག་པའི་ཕྱིར་རོ། ། དེས་ན་ཆ་མེད་པའི་ངག་ཚིག་གཉིས་རྗོད་བྱེད་ཡིན་ནོ་ཞེས་ཟེར་རོ། ། འོ་ན་ངག་ཚིག་གཉིས་ཀྱང་རྗོད་བྱེད་དུ་མི་རུང་སྟེ་ངག་གི་ཆ་སྔ་མ་ཙམ་གྱིས་དོན་རྗོད་མི་ནུས་ལ་ཕྱི་མ་དང་ཕྲད་པ་མེད་པའི་ཕྱིར་རོ་ཞེས་པའི་ཉེར་བ་གང་དང་གང་གིས་སྒྲ་ཙམ་གྱི་སྤྱི་རྗོད་བྱེད་དུ་མི་འདོད་པའི་ཉེས་པ་དེ་ཇི་ལྟར་རྗོད་བྱེད་དུ་འདོད་པའི་ངག་ཚིག་གཉིས་ལའང་མེད་དེ་ཡོད་པའི་ཕྱིར་རོ། ། ཅི་སྟེ་ན་སྒྲ་ཙམ་དག་གིས་ངག་ཚིག་གཉིས་གསལ་བར་བྱེད་པར་འདོད་པའི་ཕྱིར་རོ། ། མ་ངེས་པ་མིན་ཏེ་གསལ་བྱེད་ལ་གོ་རིམ་ཡོད་ན་གསལ་བྱ་ལའང་ཡོད་དེ་ཆ་སྔ་ཕྱི་གང་རུང་རེས་གསལ་མི་ནུས་པའི་ཕྱིར་རོ། ། གཉིས་པ་ཡི་གེའི་གོ་རིམ་གང་དུ་འདོད་པ་དགག་པ་ལ་གསུམ་སྟེ། ཡི་གེ་ལ་ཐ་མི་དད་པའི་རིམ་པ་དང༌། ཐ་དད་པའི་རིམ་པ་དགག་པ་དང༌། ཚད་མས་གྲུབ་པའི་དོན་བསྡུ་བའོ། ། དང་པོ་ལ་གཉིས་ཏེ།
ཡི་གེ་བཀོད་པའི་རིམ་པ་དང༌། གསལ་བའི་རིམ་པ་གང་ཡིན་པ་དགག་པའོ། ། དང་པོ་ལ་གཉིས་ཏེ། ། གོ་རིམ་སྲིད་ཀྱང་མ་བྱས་པར་མི་འཐད་པ་དང་རིག་བྱེད་ཀྱི་སྒྲ་ལ་རིམ་པ་མི་སྲིད་པར་བསྟན་པའོ། ། དང་པོ་ལ་གཉིས་ལས་དང་པོ་ཡི་གེ་ལས་ཐ་དད་པ་མེད་པས་མ་བྱས་པ་དགག་པ་ནི་གལ་ཏེ་ཡི་གེ་བཀོད་པའི་རིམ་པ་ཉིད་ངག་ཡིན་ལ་དེ་མ་བྱས་པའོ་ཞེ་ན། དེ་མ་བྱས་པ་མིན་ཏེ་བྱས་པར་གྲུབ་པའི་ཡི་གེ་རྣམས་ལས་ཐ་དད་མེད་པའི་ཕྱིར་རོ། ། མ་གྲུབ་ན་ངག་ཡི་གེ་ལས་ཐ་དད་དུ་དམིགས་པར་ཐལ་བའི་ཕྱིར་རོ། ། གཉིས་པ་ཧ་ཅང་ཐལ་བ་དགག་པ་ནི། ཡི་གེའི་རིམ་པ་སྐྱེས་བུས་བྱས་པར་ཐལ་ཏེ་ཡི་གེ་དག་གི་རིམ་པ་ནི་རྣམ་པར་བཞག་པ་གཅིག་ཏུ་ངེས་པ་མེད་པའི་ཕྱིར་རོ། ། འདི་ལྟར་ཨ་གོན་ཞེས་པ་ནི་ཨ་སྔ་མ་ཡིན་ལ་ག་གན་ཞེས་པ་ནི་ག་སྔ་བའང་མཐོང་བས་སོ།
མ་ངེས་པ་མིན་ཏེ་བྱས་པའི་རིམ་པ་ངེས་པ་ལ་གོ་རིམ་གཞན་དུ་འགྱུར་བ་འགལ་བའི་ཕྱིར་རོ། ། མི་རྟག་པའི་ས་བོན་དང་མྱུ་གུ་ལ་སོགས་པ་དང་དུས་ཚིག་ལ་སོགས་པའི་གོ་རིམ་ཀྱང་གཞན་གྱིས་བསྒྱུར་མི་ནུས་ན་རྟག་པ་ལྟ་ཅི་སྨོས། གཉིས་པ་ལའང་གཉིས་ལས་དང་པོ་ཐལ་བ་དགོད་པ་ནི་ཁྱབ་དང་ཞེས་པ་སྟེ་ཡུལ་དུས་ཐམས་ཅད་དུ་རིག་བྱེད་ཀྱི་སྒྲས་ཁྱབ་ན་ཡུལ་ལ་ལྟོས་པའི་གོ་རིམ་མི་སྲིད་ཅིང་དེ་དག་ལས་གཞན་པའི་གོ་རིམ་ཀྱང་མེད་ཅེས་པའོ། ། གཉིས་པ་དེའི་རྟགས་སྒྲུབ་པ་ནི་མི་རྟག་ཅེས་པ་སྟེ་སྔར་བརྗོད་པ་ནི་མི་རྟག་ན་ནི་རྩོལ་བྱུང་ཕྱིར་ཞེས་པའི་སྐབས་སུའོ། ། གཉིས་པ་གསལ་བའི་རིམ་པ་དགག་པ་ལ་གསུམ་སྟེ། རྟག་པ་གསལ་བ་མི་སྲིད་པ་དང༌། སྲིད་ན་དེ་འབྲས་བུར་ཐལ་བ་དང༌། གསལ་བའི་དོན་བརྟག་ལ་དགག་པའོ། ། དང་པོ་ནི་ཡི་གེ་གསལ་བའི་རིམ་པ་དག་ཡིན་ཞེ་ན་རྟག་པ་ལ་དེ་མི་སྲིད་ཅེས་པ་ནི་གསལ་བའི་ཞེས་པ་སྟེ་སྤྱི་གསལ་བར་འདོད་པའི་སྐབས་སུ་བསལ་ཟིན་ཏོ། ། གཉིས་པ་ལ་བཞི་ལས་དང་པོ་བྱེད་པ་ལས་གསར་དུ་གྲུབ་ན་དེ་འབྲས་བུར་ཐལ་བ་ནི་རྐན་དང་སོ་ལ་སོགས་པ་རྣམས་ཡི་གེའི་གསལ་བྱེད་དུ་འདོད་ཅེ་ན་དེ་དགག་པ་ནི་བྱེད་པ་རྣམས་ཞེས་པའོ། །
གཉིས་པ་གྲུབ་ཟིན་ལ་ཁྱད་པར་བསྐྱེད་པ་གསལ་བྱེད་དུ་བསྟན་པ་ནི་གྲུབ་པའི་ཞེས་པ་སྟེ་གསལ་བྱེད་དུ་འདོད་ཅེས་དྲང་ངོ༌། གང་ཞེ་ན་རྒྱུ་བྱེད་པ་ ནིའོ། ། གང་གི་ཞེ་ན་གཞན་ཏེ་གསལ་བྱ་འཛིན་པའི་བློའིའོ། ། གསལ་བྱ་ཅི་ལྟ་བུ་ཞེ་ན་སྔར་རང་གི་རྒྱུ་ལས་གྲུབ་ཟིན་པའི་དོན་ནོ། ། ཇི་ལྟར་ཞེ་ན་གསལ་བྱེད་རང་ཉིད་ཤེས་པའི་སྒོ་ནས་སོ། ། དཔེར་ན་སྒྲོན་མ་རང་ཉིད་ཤེས་པའི་སྒོ་ནས་གྲུབ་ཟིན་པའི་བུམ་པའི་ཤེས་པ་སྐྱེད་པའི་རྐྱེན་བྱེད་པ་བཞིན་ནོ། ། གསུམ་པ་སྔར་མ་གྲུབ་པ་གསལ་བར་བྱེད་ན་དེའི་རྒྱུར་ཐལ་བ་ནི་གཞན་དུ་ན་སྟེ་སྔར་མ་གྲུབ་པ་གསལ་བར་བྱེད་ན་འབྲས་བུ་སྐྱེད་པར་བྱེད་པའི་རྒྱུ་ལས་གསལ་བྱེད་འདི་ཁྱད་པར་ཅི་ཡོད་ཅེས་པ་མིང་གཞན་དུ་བཏགས་པའི་དོན་མི་འགྱུར་ཞེས་པའོ། ། བཞི་པ་རྒྱུ་དང་གསལ་བྱེད་ཀྱི་ཁྱད་པར་ནི། བྱེད་པ་ཞེས་པ་སྟེ་ཡི་གེ་རྣམས་ཆོས་ཅན་འབྲས་བུ་ཉིད་ཀྱི་ཐ་སྙད་དུ་བྱས་པ་ཡིན་ཏེ་རྐན་ལ་སོགས་པའི་བྱེད་པ་རྣམས་ཀུན་འཚོགས་པའི་བྱ་བ་ལས་དེའི་རྗེས་སུ་ངེས་པར་ཡི་གེ་རྣམས་དམིགས་པའི་ཕྱིར་རོ། ། སྒྲོན་མ་ལ་སོགས་པའི་གསལ་བྱེད་ལ་གསལ་བྱེད་དམིགས་པའི་རྗེས་སུ་གསལ་བྱ་ངེས་པར་དམིགས་པ་མི་སྲིད་དེ་བུམ་པས་སྟོང་པའི་ས་ཕྱོགས་སུ་སྒྲོན་མ་མཐོང་བ་བཞིན་ནོ། །
གསུམ་པ་ལ་གཉིས་ཏེ། སྒྲིབ་བྱེད་དང་བྲལ་བ་གསལ་བར་འདོད་པ་དང༌། དེའི་བློ་སྐྱེས་པ་གསལ་བར་འདོད་པ་དགག་པའོ། ། དང་པོ་ལ་གཉིས་ལས་དང་པོ་ཁས་བླངས་བརྗོད་པ་ནི་གལ་ཏེ་དཔྱོད་པ་བ་ཁྱེད་ཀྱི་སྒྲ་དེའི་ངོ་བོ་སྟེ་དེས་ཤེས་པ་བསྐྱེད་པའི་རང་བཞིན་ལ་སྒྲིབ་པར་བྱེད་པ་ངག་གི་རླུང་ཞན་པའམ་བད་དཀན་ལ་སོགས་པ་ཐོགས་པར་བྱེད་པ་རྐན་ལ་སོགས་པ་རྣམས་ཀྱིས་བྲལ་བར་བྱས་པ་ཙམ་ལ་གསལ་བ་ཞེས་བརྗོད་པ་ཡིན་ཞེ་ན། གཉིས་པ་དེ་དགག་པ་ལ་གསུམ་ལས་དང་པོ་མེད་པ་འབྲས་བུར་མི་རུང་བ་ནི་སོ་ལ་སོགས་པ་བྱེད་པ་རྣམས་ཀྱི་ནུས་པ་དེ་ཆོས་ཅན་ཅིའི་ཕྱིར་སྒྲིབ་བྱེད་དང་བྲལ་ཙམ་བྱེད་པ་ལ་རུང་བར་འགྱུར་ཏེ་མི་རུང་བར་ཐལ་མེད་པ་ལ་སྟེ་བྲལ་བ་ཙམ་དེ་མེད་དགག་ཡིན་ལ་དེ་དངོས་མེད་ཡིན་པའི་ཕྱིར་རོ། ། གཞན་ཡང་རྟག་པ་ལ་སྒྲིབ་པ་ཉིད་མི་སྲིད་པར་བཤད་ཟིན་ཏོ། ། གཉིས་པ་གཞན་ལ་ཧ་ཅང་ཐལ་བ་ནི་སྒྲ་དང་ཞེས་པ་སྟེ་བུམ་པ་ལ་སོགས་པ་གཞན་དག་ཀྱང་ཆོས་ཅན་རྫ་མཁན་ལ་སོགས་པས་གསལ་བར་བྱས་པ་ཙམ་ཡིན་ནོ་ཞེས་པ་ཐོབ་པར་འགྱུར་ཏེ་སྒྲ་དང་དོན་གཞན་གྱི་རྗེས་སུ་བྱེད་པར་ཁྱད་པར་མེད་པའི་ཕྱིར་རོ། ། དེ་བཞིན་དུ་ཁས་ལེན་ན་རྒྱུ་ཐམས་ཅད་དོན་མེད་དུ་འགྱུར་ཏེ་འབྲས་བུ་སྔར་མེད་སྐྱེད་པའི་བྱ་བ་མེད་པའི་ཕྱིར་རོ། ། གསུམ་པ་སྒྲ་རྟག་པའི་སྒྲུབ་བྱེད་དགག་པ་ནི་ཁ་ཅིག་ན་རེ་སྒྲ་རྟག་སྟེ་ངོ་ཤེས་པའི་ཕྱིར་དང་ཡོད་པ་སྦྱོར་བའི་ཕྱིར་རོ། འདི་ལྟར་དོན་ལ་སྒྲ་སྦྱོར་བ་ལ་སྔར་ཡོད་པས་ཁྱབ་སྟེ་སྟེའུ་ཤིང་གཅོད་པ་ལ་སྦྱོར་བ་བཞིན་ནོ། །
གཞན་ཡང་ཕྱིས་ཡི་གེ་ཨ་རྟོགས་པ་ལ་སྦྱོར་བ་ནི་སྔར་ཡི་གེ་ཨ་རྟོགས་པ་དང་ཐ་དད་མེད་པའི་ཡུལ་ཅན་ཡིན་པའི་ཕྱིར། ། ཞེས་པ་ལ་སོགས་པ་ཟེར་རོ། ། མི་འཐད་དེ་ངོ་ཤེས་པ་ལ་སོགས་པ་ཆོས་ཅན་རྟག་པ་སྒྲུབ་པའི་རྟགས་མིན་ཏེ་རྗེས་འགྲོ་མེད་པའི་ཕྱིར་རོ། ། ཅི་སྟེ་ན་དཔེ་མེད་པའི་ཕྱིར་རོ། ། དེ་ཡང་ཅི་སྟེ་ན་དངོས་པོ་རྣམས་སྐད་ཅིག་གིས་འཇིག་པའི་ཕྱིར་རོ། ། གཞན་ཡང་ངོ་ཤེས་པའི་རྟགས་ལ་ལྡོག་པ་མེད་དེ། མར་མེ་ལ་སོགས་པ་མི་རྟག་པ་ལ་ཡང་མཐོང་བའི་ཕྱིར་རོ། ། སྒྲ་དང་སྟེའུ་ཡང་སྔར་ནས་ཡོད་པ་སྦྱོར་བ་མིན་ཏེ་སྐྱེས་བུ་ལ་མ་ལྟོས་པར་དོན་གོ་བ་དང་ཤིང་གཅོད་པར་ཐལ་བའི་ཕྱིར་རོ། ། ཨ་སྔ་ཕྱི་རྟོགས་པ་ཐ་དད་མེད་པ་ཡང་རང་མཚན་ལ་ལྟོས་ནས་མ་གྲུབ་ལ། ། སྤྱི་མཚན་ལ་ལྟོས་ནས་མི་འགལ་ཡང་དེ་ཡི་གེ་མིན་ནོ། །
རིགས་པ་དེ་ཉིད་ཀྱིས་སྒྲ་ལ་སོགས་པ་རྟག་པར་བསྒྲུབ་པའི་རྟགས་ངན་པ་གཞན་ཡང་སུན་དབྱུང་སྟེ་རིགས་པ་དང་འགལ་བའི་ཕྱིར་རོ། ། གཉིས་པ་དེའི་བློ་སྐྱེས་པ་གསལ་བར་འདོད་པ་དགག་པ་ནི་བློ་ཞེས་པ་སྟེ་བློའི་རིམ་པ་ངག་ཡིན་ན་བློ་དང་ངག་གཉིས་ཐ་དད་པ་མེད་པར་འགྱུར་རོ། ། འདོད་ན་བློ་ནི་སྐྱེས་བུའི་རྟེན་ཅན་ཏེ་སྐྱེས་བུས་བྱས་པ་མིན་པར་འགྱུར་ཏེ་ངག་དེས་མ་བྱས་པའི་ཕྱིར་རོ། ། འདོད་ན་ཁྱེད་རང་གིས་བློ་སྐྱེས་བུའི་ཡོན་ཏན་དུ་ཁས་བླངས་པས་གནོད་དོ། ། མིག་ཤེས་ལ་སོགས་པའི་བློ་སྐྱེས་བུའི་རང་བཞིན་དུ་འགྱུར་བའི་ཡིད་དང་དབང་པོ་ལ་སོགས་པ་ལས་སྐྱེ་པར་མངོན་སུམ་གྱིས་གྲུབ་པ་དང༌། བློ་སྐྱེས་བུའི་ཡིད་ལ་སོགས་པའི་རྗེས་སུ་བྱེད་པའི་རྟགས་ཀྱིས་འབྲས་བུའི་ཐ་སྙད་དུ་སྒྲུབ་པའི་རྗེས་དཔག་དང་ཚད་མ་གཉིས་ཀྱིས་གྲུབ་པ་དེ་ཉིད་ལོ་ཀ་ལ་གྲགས་པ་ཡིན་པས་དེ་དག་གིས་གཅིག་ཅར་གནོད་དོ། ། གཉིས་པ་ཡི་གེ་ལས་ཐ་དད་པའི་གོ་རིམ་ངག་ཏུ་འདོད་པ་དགག་པ་ནི་ཡིག་གེ་ཞེས་པ་སྟེ་གསལ་བར་བཤད་པ་ནི་ངག་ཡན་ལག་ཡོད་མེད་བརྟག་ལ་དགག་པའི་སྐབས་སུའོ། ། གསུམ་པ་དོན་བསྡུ་བ་ནི་ངག་གི་བཀོད་པ་དེ་ནི་ཆོས་ཅན་རྟོག་པས་སྒྲཽ་བཏགས་པར་འགྱུར་ཏེ་ཡི་གེ་ལས་དེ་ཉིད་དང་གཞན་དུ་མེད་པའི་ཕྱིར་རོ། ། འདོད་ན་ཇི་ལྟར་སྐྱེས་བུའི་རྟེན་ཅན་ནམ་རྒྱུ་ཅན་མིན་ཏེ་ཡིན་པར་ཐལ་ཏེ་རྟོག་པས་བསྒྲུབ་པའི་ཕྱིར་རོ། ། གསུམ་པ་སྒྲ་རྟག་པ་དགག་པ་ལ་གསུམ་སྟེ།
སྒྲ་དངོས་པོའི་རྟགས་ཀྱིས་མི་རྟག་པར་བསྒྲུབ་པ་དང༌། དེས་སྒྲ་དོན་གྱི་འབྲེལ་བའང་མི་རྟག་པར་གྲུབ་པ་དང༌། དེ་ཉིད་ཀྱིས་སྒྲའི་ནུས་པའང་མི་རྟག་པར་གྲུབ་པའོ། ། དང་པོ་ལ་གཉིས་ཏེ། རྩ་བ་དང་ཁྱབ་སྒྲུབ་ཀྱི་རྟགས་དགོད་པ་དང༌། དེ་ལ་རྩོད་པ་སྤང་པའོ། ། དང་པོ་ནི་འཇིག་པ་ཅེས་པ་སྟེ་སྔར་མ་བྱས་པ་དགག་པ་ནི་སྒྲ་ལ་བྱས་པའི་རྟགས་གྲུབ་པར་ཡང་འགྱུར་ལ། དེའི་ཞར་ལ་རྟག་པའང་ཁེགས་མོད་ཀྱི་གཉིས་ཀ་ལ་གྲུབ་པའི་ཡོད་པས་འཇིག་པ་སྒྲུབ་པའི་སྒོ་ནས་རྟག་པ་འགོག་པ་སྟོན་ནོ། ། དེ་ལ་རྩ་བའི་རྟགས་ནི་སྒྲ་ནི་ཆོས་ཅན་མི་རྟག་པ་ཉིད་ཡིན་ཏེ་ཡོད་པའི་ཕྱིར་རོ། ། དེའི་ཁྱབ་སྒྲུབ་ཀྱི་རྟགས་ནི་འཇིག་པ་ནི་ཆོས་ཅན་ཡོད་པ་གྲུབ་ཙམ་དང་རྗེས་སུ་འབྲེལ་བ་ཅན་ཉིད་ཡིན་ཏེ་ཡོད་པ་སྐྱེད་པའི་རྒྱུ་མ་གཏོགས་པ་རྒྱུ་གཞན་ལྟོས་པ་མེད་པའི་ཕྱིར་རོ། །
གཉིས་པ་ལ་གཉིས་ཏེ་ལྟོས་མེད་ལ་རྩོད་པ་སྤང་པ་དང༌། ། རྩ་བའི་རྟགས་ལ་རྩོད་པ་སྤང་བའོ། ། དང་པོ་ལ་གཉིས་ཏེ། ། ལྟོས་མེད་མ་གྲུབ་པའི་རྩོད་པ་སྤང་བ་དང༌། གྲུབ་ན་ཧ་ཅང་ཐལ་བ་སྤང་བའོ། ། དང་པོ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། ། དང་པོ་ནི་རིགས་པ་ཅན་ན་རེ་འཇིག་པ་རྒྱུ་མེད་དུ་མ་གྲུབ་སྟེ་ཤིང་འཇིག་པའི་རྒྱུ་མེ་ཡིན་ལ། ། བུམ་པ་འཇིག་པའི་རྒྱུ་ཐོ་བ་ལ་སོགས་པ་ཡོད་ཅེ་ན།
གཉིས་པ་དེ་དགག་པ་ལ་གསུམ་སྟེ། འཇིག་པ་དོན་གཞན་དང་དེ་ཉིད་དང་ཕུང་གསུམ་དགག་པའོ། ། དང་པོ་ལ་གཉིས་ལས་དང་པོ་ཐལ་བ་དགོད་པ་ནི་མེ་ལ་བརྟེན་ནས་ཤིང་ལས་དོན་གཞན་དུ་གྱུར་བའི་འཇིག་པ་སྐྱེ་བར་འདོད་ན་ཤིང་འཇིག་པ་མེད་པར་ཐལ་ལོ། ། འདོད་ན་ཤིང་ནི་རྟག་ཏུ་མཐོང་བར་འགྱུར་ རོ། ། གལ་ཏེ་དོན་གཞན་སྐྱེས་པས་ཤིང་འཇིག་པའམ་མི་སྣང་ན་བུམ་པ་ལ་སོགས་པ་ལའང་ཧ་ཅང་ཐལ་བར་འགྱུར་རོ། ། གཉིས་པ་དེའི་ལན་དགག་པ་ལ་གསུམ་སྟེ། འཇིག་པ་དོན་གཞན་མི་སྲིད་པ་དང༌། སྲིད་ཀྱང་མི་འཐད་པ་དང༌། འཇིག་པ་སྐྱེ་ལྡན་ཡིན་ན་ཧ་ཅང་ཐལ་བའོ།། དང་པོ་ནི་དོན་གཞན་དེ་ཉིད་ཤིང་འདིའི་འཇིག་པ་ཡིན་ཏེ་མེ་དང་ཤིང་གཉིས་ལས་སྐྱེས་པའི་ཕྱིར་རོ། །
དེས་ན་ཤིང་མི་སྣང་ངོ་ཞེ་ན། ཇི་ལྟར་གཞན་ཞེས་པ་ཧ་ཅང་ཐལ་བ་སྟེ། བུམ་པ་ལ་སོགས་པ་ཐམས་ཅད་ཀྱང་ཤིང་གི་འཇིག་པར་ཐལ་ཏེ་ཤིང་ལས་གཞན་དུ་ཁྱད་པར་མེད་པའི་ཕྱིར་རོ། ། མི་འདྲ་སྟེ་ཤིང་འཇིག་པ་ནི་མེ་དང་ཤིང་གཉིས་ཀྱིས་བསྐྱེད་ལ་བུམ་པ་ལ་སོགས་པ་ནི་དེ་གཉིས་ཀྱིས་མ་སྐྱེད་པའི་ཕྱིར་རོ་ཞེ་ན་མ་ཡིན་ཏེ་ཤིང་རྟག་པ་ནི་གང་གི་ཡང་རྒྱུར་མི་རུང་ལ་མེས་ཀྱང་དེ་ལ་ཕན་འདོགས་པ་མེད་པའི་ཕྱིར་རོ། ། གཉིས་པ་ནི་འཇིག་པ་དོན་གཞན་ཡོད་ཀྱང་བླ་སྟེ་དེའི་ཚེའང་ཅིའི་ཕྱིར་ཤིང་མི་སྣང་བར་འགྱུར་ཏེ་དེ་གཉིས་ལ་འགལ་བ་མེད་པའི་ཕྱིར་ཞྭ་ཡོད་ཀྱང་མི་ནི་སྣང་བ་བཞིན་ནོ། ། གལ་ཏེ་འཇིག་པ་དོན་གཞན་དེས་ཤིང་དེ་བཟུང་ཞིང་ཟིལ་གྱིས་མནན་པའི་ཕྱིར་སྣང་བ་མིན་ཞེ་ན། དེ་ལྟར་མིན་ནོ། ། གལ་ཏེ་ཡིན་ན་མེ་ལས་སྐྱེས་པའི་འཇིག་པ་དེ་ཤིང་ལ་སྒྲིབ་བྱེད་ཙམ་དུ་འགྱུར་ལ་འདོད་ན་དེའི་ཚེ་ཐོགས་པར་བྱེད་པ་ལ་སོགས་པ་ཤིང་གི་རྫས་འགའ་ཞིག་མ་ཉམས་པར་འགྱུར་རོ། ། གང་གི་ཕྱིར་ཞེ་ན་འཇིག་པ་དོན་གཞན་དེས་ཤིང་དེའི་རྫས་ཐམས་ཅད་མི་སྒྲིབ་པའི་ཕྱིར་བུམ་པ་བསྒྲིབས་པ་བཞིན་ནོ། ། གལ་ཏེ་བསྒྲིབ་ན་དེ་ཉིད་ཤིང་གི་འཇིག་བྱེད་དུ་ཐལ་ཏེ།
ཤིང་གི་རྫས་ཐམས་ཅད་ཉམས་པ་བྱས་པའི་ཕྱིར་རོ། ། གསུམ་པ་ནི། གཞན་ཡང་འཇིག་པས་བསྒྲིབ་པས་ཤིང་མ་མཐོང་བ་མི་འཐད་དེ་འདི་ལྟར་འཇིག་པ་དོན་གཞན་དེ་ཆོས་ཅན་དེའང་འཇིག་པ་ཅན་དུ་འགྱུར་ཏེ་རྒྱུ་ལས་སྐྱེས་པའི་ཕྱིར་རོ། ། ཤིང་སྒྲིབ་པའི་རྒྱུ་འཇིག་པ་ཞིག་པ་དེ་ལྟར་འདོད་ནའང་སླར་ཡང་ཤིང་མཐོང་བ་ཉིད་དུ་འགྱུར་ཏེ་སྒྲིབ་བྱེད་མེད་པའི་ཕྱིར་ རོ། ། གལ་ཏེ་ནག་པའི་གསོད་བྱེད་བསད་ཀྱང་ནག་པ་ཤི་ཟིན་སླར་ལོག་ནས་འབྱུང་བ་མིན་པ་བཞིན་ཏུ་ཤིང་འདི་ལའང་དེ་བཞིན་དུ་ཡིན་ཏེ་ཤིང་གི་འཇིག་བྱེད་ཞིག་ཀྱང་དེ་མི་སྣང་ཞེ་ན། འདི་འདྲ་སྟེ་ཕྱིས་ཀྱི་མི་དེ་བསད་ཀྱང་ནག་པའི་གསོད་བྱེད་གསོད་པ་ཉིད་མ་ཡིན་པའི་ཕྱིར་རོ། ། འདི་ལྟར་ནག་པ་ཤི་ཟིན་ནས་དེའི་གསོད་བྱེད་ལོག་ཀྱང་ཤི་བ་མི་ལྡོག་སྟེ། འབྲས་བུ་གྲུབ་ཟིན་པས་སོ། ། ཤིང་བསྲེག་ཟིན་ནས་མེ་ལོག་ཀྱང་ཤིང་མི་ལྡོག་པ་བཞིན་ནོ། བསད་པའི་རང་བཞིན་ཚེ་དང་དབང་པོ་འགགས་པ་ལོག་ན་ནག་པ་ལྡོག་པ་བཞིན་དུ་ཤིང་གཏན་མི་སྣང་བར་བྱེད་པའི་འཇིག་པ་ལོག་ན་ཤིང་ལྡོག་སྟེ་དགག་པ་བཀག་པ་སྒྲུབ་པའི་རང་བཞིན་ཡིན་པའི་ཕྱིར་རོ། །
གཉིས་པ་དེ་ཉིད་དགག་པ་ནི་འཇིག་པ་ཞེས་པ་སྟེ་འཇིག་པ་ཤིང་ལས་གཞན་ཉིད་མིན་ན་ཤིང་རང་ཉིད་ངང་གིས་འཇིག་པར་འགྱུར་ཏེ་ཤིང་གྲུབ་ཙམ་ནས་འཇིག་པ་དེ་ཡོད་པའི་ཕྱིར་རོ། ། མེད་ན་དེའི་རང་བཞིན་དུ་མི་རུང་ངོ༌། ། དེས་ན་མེ་ལ་སོགས་པ་ཤིང་འཇིག་པའི་རྒྱུ་མ་ཡིན་ཏེ་དེ་ལ་ལྟོས་པ་མེད་པའི་ཕྱིར་རོ། ། གསུམ་པ་ཕུང་གསུམ་དགག་པ་ནི་འདི་ལས་ཞེས་པ་སྟེ་དངོས་པོ་ལ་རང་གཞན་གཉིས་ལས་མི་སྲིད་པའི་ཕྱིར་རོ། ། གཉིས་པ་གྲུབ་ན་ཧ་ཅང་ཐལ་བ་སྤང་བ་ལ་གསུམ་སྟེ། རྩོད་པ་དང༌། ལན་དང༌། དེ་ལ་རྩོད་པ་སྤང་བའོ། ། དང་པོ་ནི། འཇིག་པ་ཆོས་ཅན་རྟག་པར་ཐལ་ཏེ་རྒྱུ་མེད་པ་ཅན་ཡིན་པའི་ཕྱིར་ནམ་མཁའ་བཞིན་ནོ། །
འདོད་ན་དངོས་པོ་དོན་བྱེད་ནུས་པ་དང༌། འཇིག་པ་དོན་བྱེད་པས་སྟོང་བ་དག་དངོས་པོ་གཅིག་ལ་དུས་ལྷན་གཅིག་ཏུ་ཡོད་པར་འགྱུར་རོ་ཞེ་ན། གཉིས་པ་ནི་དངོས་པོ་ཞིག་པས་དངོས་མེད་མི་རྟག་པར་འདོད་པའི་གྲུབ་མཐའ་ལ་བརྟེན་ནས་ལན་འདེབས་པ་ནི་འཇིག་པ་ངོ་བོ་མེད་པའི་ཕྱིར་རྟག་མི་རྟག་ལ་སོགས་པའི་ཆོས་ག་ལ་སྲིད་དེ་རི་བོང་གི་རྭ་ལ་རྣོ་བརྟུལ་གཉིས་ཀ་ཁེགས་པ་བཞིན་ནོ། ། གསུམ་པ་ལ་བཞི་ལས་དང་པོ་འཇིག་པ་དངོས་མེད་ལ་རྩོད་པ་སྤང་པ་ནི། མེད་ལ་ཞེས་པ་སྟེ་འཇིག་པ་དངོས་མེད་ལ་ནུས་པ་མེད་པའི་ཕྱིར་དངོས་པོ་འཇིག་པ་མེད་པ་ཉིད་དུ་ཐལ་བར་འགྱུར་རོ། ། ཞེ་ན་དེ་སྐྱོན་དུ་མི་རུང་སྟེ་གང་གི་ཕྱིར་ཞེ་ན་ཤིང་ལ་སོགས་པའི་དངོས་པོ་རྣམས་འཇིག་པ་དོན་གཞན་དུ་གྱུར་བའི་འཇིག་པ་མྀ་འདོད་པའི་ཕྱིར་རོ། ། འོ་ན་གང་ལ་འདོད་ཅེ་ན་སྐད་ཅིག་མར་གནས་པའམ་དངོས་པོ་ལོག་ཙམ་ལའོ། ། གཉིས་པ་འཇིག་པ་རྒྱུ་མེད་ལ་རྩོད་པ་སྤང་བ་ནི། ། འཇིག་པ་དངོས་པོ་ཡིན་ན་རྒྱུ་མེད་དུ་མི་འཐད་ཅེ་ན། རྒྱུ་གཏན་མེད་མ་ཡིན་གྱི་དངོས་པོ་དེ་ཉིད་ཀྱི་རྒྱུ་ལས་དེ་སྐྱེས་པའི་ཕྱིར་ཐོ་བ་ལ་སོགས་པའི་རྒྱུ་གཞན་ལ་ལྟོས་པ་མེད་པ་ཡིན་ ནོ། །
ཞེས་སྟོན་པ་ནི་དངོས་འཇིག་ཅེས་པ་སྟེ་བཤད་ཅེས་དྲང་ངོ༌། ། ཇི་ལྟར་ཞེ་ན་རྒྱུ་མེད་པ་ཅན་དུའོ། ། གང་ཞེ་ན་དངོས་པོའི་གནས་སྐབས་སྐད་གཅིག་གཉིས་པར་མི་སྡོད་པ་དེའོ། ། ཅིའི་དོན་དུ་ཞེ་ན་བུམ་པ་ལ་སོགས་པའི་དངོས་པོ་འཇིག་པ་དེ་ཐོ་བ་ལ་སོགས་པའི་རྒྱུ་གཞན་ལ་ལྟོས་པ་མེད་པ་ཡིན་པའི་ཕྱིར་དེ་ཤེས་པར་བྱ་བའི་དོན་དུའོ། ། འོ་ན་དངོས་པོ་ལ་རྒྱུ་གཞན་དགོས་པའི་དོགས་པ་མེད་ལ་འཇིག་པ་ལ་དོགས་པ་ཅི་སྟེ་ཞེ་ན་ཆོས་གཞན་སྤངས་ནས་མི་རྟག་པ་ཙམ་དེ་ཤེས་པར་བྱ་བའི་དོན་དུ་རྣམ་པར་རྟོག་པའི་སེམས་ཀྱིས་ཆོས་ཅན་བུམ་པ་དེའི་ཆོས་མི་རྟག་པ་དེ་ཆོས་ཅན་ལས་ཐ་དད་དུ་སྒྲོ་བཏགས་པས་སོ། ། གསུམ་པ་བརྟགས་ན་མི་འཐད་པའི་རྩོད་པ་སྤང་བ་ལ་གཉིས་ལས་དང་པོ་རྩོད་པ་དགོད་པ་ནི་མེད་པ་ཞེས་པ་སྟེ་མཚུངས་ཞེས་དྲང་ངོ༌། ། གང་ལ་ཞེ་ན་མེད་པ་སྟེ་འཇིག་པ་རང་ཉིད་ཀྱི་རྒྱུ་ལས་གྲུབ་ནས་ཡོད་པར་འདོད་པ་ལ་ཡང་ ངོ༌། ། གང་ཞེ་ན་འཇིག་པ་དངོས་པོ་ལས་གཅིག་དང་ཐ་དད་དུ་བརྟགས་ནས་འགོག་པའི་རྣམ་རྟོག་འདི་མཚུངས་ཏེ་འཇིག་པ་དངོས་པོ་ལས་གཞན་ཡིན་ན་དངོས་པོ་མི་འཇིག་པར་འགྱུར་ལ་གཅིག་ཡིན་ན་བུམ་པ་སྐྱེ་བ་དེ་ཉིད་འཇིག་པ་ཡིན་པར་འགྱུར་ལ་འདོད་ན་བུམ་པ་སྐྱེ་བ་མི་སྲིད་པར་འགྱུར་རོ་ཞེ་ན། འདིའི་ལན་ལ་བཞི་ལས་དང་པོ་ངོ་བོ་མེད་པས་བརྟགས་པ་མི་འཇུག་པར་བསྟན་པ་ནི་དངོས་པོ་དེའི་འཇིག་པ་ནི་དེ་ཉིད་དམ་གཞན་གྱི་ངོ་བོ་ཅུང་ཟད་ཅིག་ཏུའང་སྐྱེ་བར་འགྱུར་བ་མེད་དོ། ། འོ་ན་གང་ཡིན་ཞེ་ན་དངོས་པོར་མེད་པར་གྱུར་བ་ཙམ་གྱིས་མེད་དགག་ཡིན་ནོ། །
མེད་དགག་གིས་ཀྱང་སྒྲུབ་པ་འཕེན་ན་མ་ཡིན་དགག་ཏུ་འགྱུར་རོ། ། གཉིས་པ་འཇིག་པ་དངོས་པོ་ཡིན་ན་བརྟག་པ་དེ་འཇུག་པ་ནི། ཡོད་ལ་ཞེས་པའོ། ། གསུམ་པ་འཇིག་པ་ངོ་བོ་མེད་པ་ལ་ལུང་འགལ་སྤང་བ་ནི་མེད་པ་ཡིན་ཞེས་པ་ནི་སློབ་དཔོན་གྱིས་དངོས་མེད་ཡིན་ཞེས་པའམ་དངོས་མེད་དུ་འགྱུར་རོ་ཞེས་བསྒྲུབ་པའི་ཚིག་གིས་གསུངས་པ་དང་འགལ་ཞེས་པའི་ལན་ཡིན་ནོ། ། བཞི་བ་དངོས་མེད་རྒྱུ་ལ་མི་ལྟོས་པའི་འཐད་པ་ནི་གལ་ཏེ་བྱ་བ་ཞེས་པ་སྟེ་སྐྱེ་འགག་གི་བྱ་བ་ཅུང་ཟད་ཅིག་ཡོད་ན་རྒྱུ་ལ་ལྟོས་པར་རིགས་པ་ལ་དེ་མེད་ཅེས་པའོ། ། བཞི་པ་འཇིག་པ་ཕྱིས་འབྱུང་ལ་རྩོད་པ་སྤང་བ་ནི་དེས་ནི་ཞེས་པ་ནི་ཁྱེད་ཀྱི་འཇིག་པ་རྒྱུ་མེད་པ་ཡིན་ན་ཡང་འཇིག་པ་སྔར་མ་སྐྱེས་པ་ལས་ཕྱིས་སྐྱེ་བར་འགྱུར་བའི་ཕྱིར་འཇིག་པ་དེ་ཡོད་པའམ་དངོས་པོར་འགྱུར་ཏེ། བུམ་པ་སྔར་མེད་ཕྱིས་སྐྱེས་པས་དངོས་པོ་ཡིན་པ་བཞིན་ནོ། དེ་ལྟར་ཡིན་ནའང་འཇིག་པར་འགལ་ཞེས་པའི་ཧ་ཅང་ཐལ་བ་བསལ་བ་ཡིན་ཏེ་འཇིག་པ་ལ་ངོ་བོ་མེད་པ་དེས་ན་སྟེ་དེའི་ཕྱིར་ཞེས་པའོ། ། གཉིས་པ་ཡོད་པའི་རྟགས་ལ་རྩོད་པ་སྤང་པ་ནི་གཉིས་ཏེ། རྩོད་པ་དགོད་པ་དང༌།
དེ་དགག་པའོ། ། དང་པོ་ནི་ཇི་ལྟར་དངོས་པོ་རྣམས་སྐྱེས་ལྡན་དུ་འདྲ་ཡང་བུམ་པ་ལ་སོགས་པ་འགའ་ཞིག་ཐོགས་བཅས་དང་རིག་པ་ལ་སོགས་པ་འགའ་ཞིག་ཐོགས་མེད་དུ་སྐྱེ་བར་འདོད་པ་དེ་བཞིན་དུ་ཡོད་པ་ཉིད་དུ་འདྲ་ཡང་དངོས་པོ་རྣམས་ཀྱི་ནང་ནས་སྐྱེ་ལྡན་གྱི་བུམ་པ་ཡོད་པ་ལ་སོགས་པ་རྣམས་འཇིག་པའི་རང་བཞིན་ཡིན་ལ་སྐྱེ་ལྡན་མིན་པའི་ཡོད་པ་ནམ་མཁའ་ལ་སོགས་པ་རྣམས་འཇིག་པ་མིན་ནོ། ། དེས་ན་ཡོད་ཙམ་ལ་འཇིག་པས་མ་ཁྱབ་ཅེ་ན། གཉིས་པ་ལ་གཉིས་ལས་དངོས་པོ་ལ་ཐོགསབཅས་ཐོག་མེད་གཉིས་སུ་འགྱུར་བའི་རྒྱུ་ནི་རྒྱུའི་ཞེས་པ་སྟེ་རྒྱུའི་ནུས་པ་སོ་སོར་ངེས་པའི་ཕྱིར་ཏེ་འཇིམ་པ་ལ་སོགས་པ་ལ་ཐོགས་བཅས་སྐྱེད་པའི་ནུས་པ་ཡོད་ཀྱང་ཐོགས་མེད་སྐྱེད་པའི་ནུས་པ་མེད་པ་ལྟ་བུའོ། ། དེ་དག་རྒྱུ་ལ་མི་ལྟོས་ན་རེ་འགའ་བ་མིན་པར་ཐལ་བའི་ཕྱིར་རོ། ། གཉིས་པ་འཇིག་པ་ལ་དེ་མི་སྲིད་པར་བསྟན་པ་ནི། ཐ་དད་ཅེས་པ་སྟེ་མི་རྟག་པའི་ངོ་བོ་ཆོས་ཅན། དངོས་པོ་ཐམས་ཅད་ལ་ཐ་དད་མེད་པར་ཡོད་དེ་རྒྱུ་རྣམས་ལ་འཇིག་མི་འཇིག་ཐ་དད་དུ་བསྐྱེད་པའི་ནུས་པ་སོ་སོར་ངེས་པ་མེད་པའི་ཕྱིར་ཞེས་པ་ནི་ཐམས་ཅད་འཇིག་པར་སྐྱེད་པའི་རྒྱུ་ལས་སྐྱེས་པའི་ཕྱིར་ཞེས་པའི་དོན་ཏོ། ཅི་སྟེ་ན་སྐྱེ་ལྡན་ཐམས་ཅད་འཇིག་པར་མཐོང་བའི་ཕྱིར་རོ། ཁ་ཅིག་ན་རེ་འདི་མ་གྲུབ་སྟེ་སྐྱེ་ལྡན་མཐའ་ཡས་པའི་ཕྱིར་རོ། །
འདིར་སྐྱེ་ལྡན་འགའ་ཞིག་འཇིག་པར་མཐོང་བས་ཀྱང་ཐམས་ཅད་དེ་ལྟར་མི་འགྲུབ་སྟེ། འདིར་འགའ་ཞིག་ཐོགས་བཅས་སུ་མཐོང་བས་ཐམས་ཅད་དེ་ལྟར་ཐལ་བའི་ཕྱིར་རོ། ། དེས་ན་དངོས་པོ་རྣམས་ལ་ནུས་པ་སྣ་ཚོགས་མཐོང་བས་འགའ་ཞིག་ལ་མི་འཇིག་པར་སྐྱེད་པའི་ནུས་པའང་ཡོད་དོ་ཞེ་ན། མ་ཡིན་ཏེ་འདིར་ཤེས་བྱའི་དངོས་པོ་འཇིག་པར་བསྒྲུབ་པའི་སྐབས་ཡིན་པའི་ཕྱིར་རོ། ། འདི་ལྟར་ཤེས་བྱ་རྣམས་ལ་རང་གི་ཡུལ་ཅན་སྐྱེད་པའི་ནུས་པ་མེད་ན་ནུས་པ་གཞན་ཡང་མི་སྲིད་པས་དེ་དངོས་མེད་དུ་འགྱུར་རོ། ། དེ་ལྟར་ན་དེ་ལ་ཐམས་ཅད་འཇིག་པའི་རྟགས་མ་གྲུབ་ཀྱང་སྐྱོན་མེད་དེ་དངོས་མེད་འཇིག་པར་མི་སྒྲུབ་པའི་ཕྱིར་རོ། ། ནུས་པ་ཡོད་པ་ཐམས་ཅད་འཇིག་པར་སྒྲུབ་པའི་རྟགས་མཐོང་སྟེ་ཡུལ་དུས་འགའ་ཞིག་གིས་ཤེས་ཀྱང་འགའ་ཞིག་ཏུ་མ་ཤེས་པའི་ཕྱིར་རོ། ། གལ་ཏེ་རྒོལ་བ་ཡང་སྐྱེ་ལྡན་ཐམས་ཅད་འཇིག་པར་འདོད་ལ་སློབ་དཔོན་གྱིས་ཀྱང་དེ་ཉིད་བསྒྲུབ་པའི་ཕྱིར་ལན་དུ་མི་རུང་ངོ་ཞེ་ན། སྐྱེ་ལྡན་ལ་འཇིག་པས་ཁྱབ་ན་དངོས་པོ་ཐམས་ཅད་ལ་ཁྱབ་སྟེ་སྐྱེ་བ་མེད་པའི་དངོས་པོ་མི་སྲིད་པའི་ཕྱིར་རོ་སྙམ་དུ་དགོངས་པའོ། ། གཉིས་པ་དེས་སྒྲ་དོན་གྱི་འབྲེལ་བའང་འཇིག་པར་སྒྲུབ་པ་ནི་དངོས་པོ་ཐམས་ཅད་འཇིག་པར་བསྒྲུབ་པ་དེའི་ཕྱིར་ཞེས་པའོ། །
གསུམ་པ་ནུས་པའང་འཇིག་པར་སྒྲུབ་པ་ནི་ཁ་ཅིག་འབྲེལ་བ་ནི་སྒྲ་ལ་ཡོད་པའི་དོན་གོ་བའི་ནུས་པ་ཐ་དད་མེད་པར་འདོད་དོ། ། དེ་ཡང་མི་རྟག་པར་འགྲུབ་སྟེ་སྒྲ་མི་རྟག་པར་གྲུབ་པས་སོ། ། གལ་ཏེ་ནུས་པ་ཐ་དད་དུ་འདོད་ན་ཡང་བསལ་བ་ཡིན་ཞེས་དྲང་ངོ༌། ། གང་ཞེ་ན་སྒྲའི་དོན་གོ་བའི་ནུས་པ་སྒྲ་ལས་ཐ་དད་དུ་གྱུར་པའོ། ། གང་གིས་ཞེ་ན་འབྲེལ་བ་ཐ་དད་དུ་འདོད་པ་ལ་བཀོད་པའི་སྐྱོན་གྱིས་ སོ། ། གང་དུ་བཀོད་ཅེ་ན་སྔར་བཤད་པ་སྟེ། འབྲེལ་བ་ཅན་རྣམས་མི་རྟག་ཕྱིར། ། འབྲེལ་བ་ལ་རྟག་ཡོད་མ་ཡིན་ཞེས་པའི་སྐབས་སུའོ། ། བཞི་པ་སྒྲ་མ་བྱས་པའི་རྟགས་མ་ངེས་པ་བསྟན་པ་ལ་གསུམ་སྟེ། མ་བྱས་པའི་རྟགས་འཁྲུལ་བར་བསྟན་པ་དང༌།
མི་འཁྲུལ་བའི་སྒྲུབ་བྱེད་དགག་པ་དང༌། སྔགས་མ་བྱས་པ་ལ་གནོད་པ་བརྗོད་པའོ། དང་པོ་ལ་གསུམ་ལས་དང་པོ་སྐྱེས་བུས་མ་བྱས་པའི་མེ་སོགས་འཁྲུལ་ཤེས་ཀྱི་རྒྱུར་མཐོང་བ་ནི་སྐྱེས་བུས་མ་བྱས་པའི་ཕྱིར་ཞེས་བྱ་བའི་གཏན་ཚིག་ཉིད་ཀྱང་ཇི་བཞིན་དོན་ཤེས་ཏེ་ཚིག་དོན་ལ་མི་སླུ་བའི་སྒྲུབ་བྱེད་མིན་ཏེ་སྐྱེས་བུའི་འདོད་ཆགས་ལ་སོགས་པའི་ཉེས་པ་ལས་བྱུང་བའི་སྐྱོན་མེ་དང་ཟླ་བའི་འོད་ལ་སོགས་པའང་རྣམ་པ་གཞན་ཏེ་འཁྲུལ་ཤེས་སྐྱེད་པར་བྱེད་པའི་རྒྱུར་མཐོང་བའི་ཕྱིར་རོ། ། འདི་ལྟར་མེ་ནི་མཚན་མོ་ཨུད་པ་ལ་སྔོན་པོ་ལ་སོགས་པ་དམར་པོར་སྣང་བའི་ཤེས་པའི་རྒྱུ་བྱེད་ལ། ཟླ་བའི་འོད་ནི་སེར་པོ་ལ་དཀར་པོར་སྣང་བའི་ཤེས་པའི་རྒྱུ་྄བྱེད་པར་མཐོང་བའོ། ། དེས་ན་མ་བྱས་པ་ནི་འཁྲུལ་ཤེས་ཁོ་ནའི་རྒྱུ་ཡིན་ནོ་ཞེས་འགོ་བསྒྲེ་བའམ་ཡང་ན་བྱས་མ་བྱས་གཉིས་ཀ་ལ་འཁྲུལ་ཆ་གཉིས་མཐོང་བས་རྟགས་མ་ངེས་པར་སྟོན་པའོ། ། གཉིས་པ་སྒྲ་རྟག་པས་མི་སླུ་བའི་ཤེས་པ་སྐྱེད་པའི་ནུས་པ་མེད་པར་བསྟན་པ་ནི་སྒྲ་དེ་ནི་མ་བྱས་པར་འདོད་པའི་ཕྱིར་རྟག་པར་ཐལ་ལ་འདོད་ན་དེ་ཉན་ཤེས་ཀྱི་རྒྱུར་མི་འགྱུར་རོ། ། མ་ངེས་པ་མིན་ཏེ་རྟག་པ་རྐྱེན་ལ་ལྟོས་སམ་མ་ལྟོས་ཀྱང་རུང་སྟེ་ཤེས་པ་ལ་སོགས་པའི་དངོས་པོ་སྐྱེ་བའི་ནུས་པ་འགའ་ཡང་སྐྱེ་བ་མེད་པའི་ཕྱིར་རོ། ། གསུམ་པ་དེའི་མ་ངེས་པ་སྤང་བ་ནི་འོ་ན་ནམ་མཁའ་ལ་སོགས་པ་འཛིན་པའི་རྟོག་པ་མི་སྐྱེ་བར་ཐལ་ཏེ་དེ་རྟག་པའི་ཕྱིར་ཞེ་ན། དེ་ནམ་མཁའ་ལས་མ་སྐྱེས་པར་ཐལ་བ་ནི་འདོད་པ་ཡིན་ནོ། །
འོ་ན་གང་ལས་སྐྱེ་ཞེ་ན་རིགས་མཐུན་པའི་རྣམ་རྟོག་ཐོག་མ་མེད་པ་ནས་བརྒྱུད་པས་བག་ཆགས་བཞག་པ་དེ་སད་པ་ལས་སྐྱེའོ། ། གང་སྐྱེ་ན་རྟོག་པའི་བློ་དག་འགའ་ཞིག་གོ ། ཇི་ལྟ་བུའི་རྣམ་པ་ཅན་སྐྱེ་ཞེ་ན་ལུང་ལ་བརྟེན་ནས་ནམ་མཁའ་ལ་སོགས་པར་སྒྲོ་བཏགས་པའི་སྤྱོད་ཡུལ་ཅན་དུ་ནི་མིན་ནོ། ། ཇི་ལྟར་ཞེ་ན་རྟོག་པའི་རྣམ་པ་དེ་ལ་ནམ་མཁའ་ལ་སོགས་པར་འཛིན་པའི་བློ་འཁྲུལ་བ་འབའ་ཞིག་ཏུ་སྐྱེ་བར་འགྱུར་རོ། ། གཉིས་པ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། ། དང་པོ་ནི་གལ་ཏེ་ཞེས་པ་སྐྱེས་བུས་མ་བྱས་པའི་ཕྱིར་རིག་བྱེད་ཀྱི་ཚིག་ནི་བདེན་པའི་དོན་ཅན་ཡིན་ཏེ་ཞེས་པའི་སྦྱོར་བ་འདི་ལ་རྗེས་འགྲོ་མེད་དེ་མ་བྱས་པ་ལའང་བརྫུན་པ་མཐོང་བས་སོ། ། འོན་ཀྱང་གཞི་ལ་བཀག་པའི་ལྡོག་ཁྱབ་རྐྱང་པ་ཡོད་པས་དོན་གྲུབ་པ་ཡིན་ཏེ། རྟགས་མ་བྱས་པ་ལས་བཟློག་པའི་བྱས་པས་མི་སླུ་བ་དང་འགལ་བའི་སླུ་བ་ལ་ཁྱབ་པའི་ཕྱིར་རོ། །
ཅི་སྟེ་ན་སྐྱེས་བུས་བྱས་པའི་ངག་ཐམས་ཅད་ལོག་པར་མཐོང་བའི་ཕྱིར་རོ་ཞེས་ཟེར་རོ། ། གཉིས་པ་ལ་གཉིས་ཏེ་སྤྱིར་ལྡོག་པ་ཅན་སྲིད་ཀྱང་འདི་ལ་མི་འཐད་པ་དང༌། ལྡོག་པ་ཅན་འདི་མི་སྲིད་པར་བསྟན་པའོ། ། དང་པོ་ལ་གཉིས་ཏེ། འདི་ལ་ལྡོག་ཁྱབ་མེད་པས་བཟློག་ཁྱབ་མི་སྲིད་པ་དང༌། གོ་བྱེད་ཀྱི་རྟགས་ངོས་བཟུང་བའོ། ། དང་པོ་ལ་གཉིས་ལས་དང་པོ་བཟློག་པ་ལ་གནོད་པ་ཅན་མེད་པས་ལྡོག་པ་མེད་པ་ནི་མེད་ཕྱིར་ཞེས་པ་སྟེ་རྟགས་མ་བྱས་པ་དེ་ནི་ཆོས་ཅན་མི་མཐུན་ཕྱོགས་ལོག་པའི་དོན་ཅན་ལ་ཡོད་པར་དོགས་ཏེ་དེ་དེ་ལ་མེད་ཕྱིར་ཏེ། མི་སྲིད་པའི་རྒྱུ་མཚན་གནོད་པ་ཅན་གྱི་རྟགས་མ་བསྟན་པའི་ཕྱིར་རོ། ། གལ་ཏེ་བྱས་མ་བྱས་འགལ་བ་གཉིས་ལོག་པའི་དོན་ཅན་གཅིག་ལ་འཇུག་པ་མི་སྲིད་པའི་འགྲུབ་བོ་ཞེ་ན། མིན་ཏེ་དངོས་པོ་རྩོལ་བ་ལས་བྱུང་བ་དང་མ་བྱུང་བ་འགལ་བ་དག་ལ་ཡང་ཁྱབ་པར་བྱེད་པ་མི་རྟག་པ་གཅིག་མཐོང་བའི་ཕྱིར་རོ། །
གཉིས་པ་མ་དམིགས་པ་ཙམ་གྱིས་ལྡོག་པ་མི་འགྲུབ་པ་ནི་ཀུན་ལ་ཞེས་པ་སྟེ་མི་འགྲུབ་ཅེས་བཤད་ཅེས་དྲང་ངོ༌། ། གང་ཞེ་ན་རྟགས་མེད་པའོ། ། གང་ལ་ཞེ་ན་མི་མཐུན་ཕྱོགས་ཀུན་ལའོ། ། གང་གིས་ཞེ་ན་མ་དམིགས་པ་ཙམ་གྱིས་སོ། ། ཅི་སྟེ་ན་ཐམས་ཅད་མཁྱེན་པའི་ཡེ་ཤེས་མ་གཏོགས་པ་ཤེས་བྱ་ཤེས་པས་མ་ཁྱབ་པའི་ཕྱིར་དང་འབྲེལ་བ་མ་ངེས་པའི་ཕྱིར་རོ། ། དེས་ན་མི་མཐུན་ཕྱོགས་ལ་མ་མཐོང་བ་ཙམ་གྱིས་འཁྲུལ་བ་མེད་པ་མིན་ཞེས་ལྷག་ལྡན་གྱི་སྐབས་སུའོ། ། མི་མཐུ་ཕྱོགས་ལ་རྟགས་མེད་པ་ཉིད་དུ་མི་འགྲུབ་ན་ལྡོག་པ་ལ་ཐེ་ཚོམ་ཟ་བས་ལྡོག་པ་མི་འགྲུབ་བོ། ། དེས་ན་བཟློག་ཁྱབ་ཀྱང་མེད་དོ། ། གཉིས་པ་ནི་གལ་ཏེ་ཞེས་པ་སྟེ་སྒྲུབ་བྱེད་ཡིན་ཞེས་དྲང་ངོ༌། ། གང་ཞེས་ན་རྗེས་འགྲཽ་ཞེས་པ་ལ་སོགས་པའི་ཚུལ་གསུམ་མོ། །
གང་གི་ཚེ་ཞེ་ན་ཤེས་པས་གྲུབ་པར་གྱུར་བའི་དུས་ནའོ། ། ཤེས་པ་ཅི་ལྟ་བུ་ཞེ་ན་ཚུལ་དེ་དག་ངེས་པའི་འབྲས་བུ་ཅན་གྱི་ཚད་མའོ། ། ཇི་སྐད་དུ་ ཕྱོགས་གླང་ སྒྲ་གང་ཞིག་གཉིས་ཀ་ལ་ངེས་པ་དེ་ཁོ་ན་སྒྲུབ་པར་བྱེད་པའམ་སུན་འབྱིན་པར་བྱེད་པ་ཡིན་ནོ། ། རྗོད་པ་གང་ཡང་རུང་བ་ལ་གྲགས་པ་དང་ཐེ་ཚོམ་ཟ་བ་ནི་མ་ཡིན་ཏེ་ཡང་སྒྲུབ་པར་བྱེད་པ་ལ་ལྟོས་པ་ཉིད་ཀྱི་ཕྱིར་རོ། ། ཞེས་བཤད་དོ། ། གཉིས་པ་ལྡོག་པ་ཅན་མི་སྲིད་པ་ནི་གང་ལ་ཞེས་པ་སྟེ་རྟགས་ཐམས་ཅད་རྗེས་འགྲོ་ཅན་ཡིན་ཞེས་དྲང་ངོ༌། ། ཅིའི་ཕྱིར་ཞེ་ན་གང་ལ་ཞེས་པ་གཞི་གང་ལ་བསྒྲུབ་བྱ་ནི་བདེན་པའི་དངོས་པོ་ཅན་ནོ། ། དེའི་མི་མཐུན་ཕྱོགས་ནི་ལོག་པའི་དོན་ཅན་ནོ། ། དེ་ལས་བཟློག་པ་ཉིད་རྗོད་པ་ནི་གང་མ་བྱས་པ་ཉིད་ལོག་པའི་དོན་ཅན་མ་ཡིན་ཏེ་ཞེས་པའོ། ། དེ་ལྟ་བུའི་རྗོད་པ་དེ་ཉིད་ནི་རྟགས་མ་བྱས་པ་འདིའི་ཆོས་མཐུན་པ་ཉིད་ཅན་དུ་གྱུར་བ་དེའི་ཕྱིར་རོ། །
གསུམ་པ་སྔགས་མ་བྱས་པ་ལ་གནོད་པ་བརྗོད་པ་ལ་གསུམ་སྟེ། རིག་པས་འཐད་པའི་དོན་བཞག་པ་དང༌། མི་འཐད་པའི་དོན་དགག་པ་དང༌། བཀག་པ་ལ་འཁྲུལ་བ་སྤང་བའོ། ། དང་པོ་ནི་རིག་བྱེད་ཀྱི་སྒྲ་སྐྱེས་བུས་མ་བྱས་པའི་སྔགས་ནུས་པ་ཁྱད་པར་ཅན་དུ་འདོད་པ་མི་འཐད་དོ། སྐྱེས་བུ་ཁྱད་པར་ཅན་འགའ་ཡིས་གྲགས་པ་ཐོབ་པའམ་གཞན་གྱི་དོན་ལ་སོགས་པའི་ཆེད་དུ་ལྷ་སྤྱན་དྲང་བ་དང༌། གཤེགས་སུ་གསོལ་བ་ལ་སོགས་པའི་ཚིག་སྦྱར་ནས་འདིས་དོན་གྲུབ་པར་འགྱུར་ཞེས་བརྡ་བྱས་པ་ཉིད་ཡིན་ན་སྔགས་རྣམས་ཀྱིས་ནད་ཞི་བ་ལ་སོགས་པའི་འབྲས་བུ་སྒྲུབ་པར་བྱེད་པ་མཐོང་བའི་ཕྱིར་ཏེ། ། སྙན་ངག་མཁན་གྱིས་བརྡ་བྱས་པ་ལས་དོན་འགྲུབ་པ་བཞིན་ནོ། ། གཉིས་པ་ལ་གཉིས་ཏེ། འདོད་པ་བརྗོད་པ་དང༌།
དེ་དགག་པའོ། ། དང་པོ་ནི་ཅི་སྟེ་བརྡ་ལ་མ་ལྟོས་པར་སྔགས་ཀྱི་ཡི་གེ་ལ་སོགས་པའི་སྒྲའི་དངོས་པོའི་ནུས་པ་ལས་དོན་འགྲུབ་པ་ཡིན་ཏེ་སྨན་གྱི་ནུས་པ་བཞིན་ཞེ་ན། གཉིས་པ་ལ་གསུམ་ལས། དང་པོ་ཡི་གེའི་རིམ་པ་ལ་མི་ལྟོས་པར་ཐལ་བ་ནི་སྔགས་རྣམས་ཆོས་ཅན་གཞན་ལ་ཡང་ཞེས་པ་འདོན་པའི་གོ་རིམས་ལོག་པ་དག་ཆོ་ག་ཉམས་པས་ཀྱང་འབྲས་བུ་འགྲུབ་པར་འགྱུར་ཏེ་དེ་དག་གི་ཡི་གེ་ལ་ཁྱད་པར་མེད་པའི་ཕྱིར་དང༌། རས་དང་སར་བཞིན་ནོ། ། འདོད་པར་མི་ནུས་ཏེ་རིགས་སྔགས་ལོག་པར་སྒྲུབ་པས་གནོད་པ་བཞིན་ནོ། ། དེས་ན་ཆོ་ག་མ་ཉམས་ན་ལྷ་མཉེས་པས་འབྲས་བུ་སྟེར་ལ་ཉམས་ན་ལྷ་མ་མཉེས་པས་གནོད་པར་འགྱུར་ རོ། ། དེ་ཡང་ལོ་ཀ་པ་ནི་རང་གིས་གནོད་པ་བྱེད་ལ་འདས་པ་ནི་དེའི་འཁོར་ལོ་ཀས་གནོད་པ་བྱེད་པ་ཡིན་ནོ། ། གལ་ཏེ་ཡི་གེའི་བཀོད་པ་སྔགས་ཡིན་པས་གོ་རིམ་ལོག་པ་ལ་ནུས་པ་མི་འབྱུང་ཞེ་ན། ། བཀོད་པ་ཡི་གེ་ལས་ཐ་དད་མེད་ན་སྔར་གྱི་སྐྱོན་ལས་མི་འདའ་ལ་དོན་གཞན་དུ་གྱུར་པའི་བཀོད་པ་ཡང་སྔར། །
གལ་ཏེ་ཡི་གེའི་རིམ་པ་ངག ། ཡིག་རྣམས་ཐ་དད་མེད་ཕྱིར་མིན། ། ཞེས་པའི་སྐབས་སུ་བསལ་བ་ཡིན་ནོ། ། གཉིས་པ་རྟག་ཏུ་འབྲས་བུ་སྐྱེས་པར་ཐལ་བ་ནི་སྔགས་དེས་ཆོས་ཅན་དོན་རྟག་ཏུ་གྲུབ་པར་འགྱུར་ཏེ་སྔགས་དེ་རྟག་ཏུ་ཡོད་པའི་ཕྱིར་རོ། ། གལ་ཏེ་གཙང་སྒྲ་ལ་སོགས་པའི་ཆོ་ག་ལ་ལྟོས་ནས་འབྲས་བུ་སྐྱེད་པའོ་ཞེ་ན་འོ་ན་སྔགས་ལ་དང་པོ་ནས་ནུས་པ་མེད་པར་འགྱུར་ལ་འདོད་ན་ཕྱིས་ཀྱང་ནུས་པ་མེད་པར་ཐལ་ཏེ་རྐྱེན་གྱིས་བསྒྱུར་དུ་མི་བཏུབ་པའི་ཕྱིར་རོ། ། དེས་ན་དེས་རྟག་ཏུ་འབྲས་བུ་སྐྱེད་པའམ་མི་སྐྱེད་པར་འགྱུར་རོ། ། གསུམ་པ་སྐྱེས་བུ་ཀུན་ལ་འབྲས་བུ་སྟེར་བར་ཐལ་བ་ལ་གཉིས་ཏེ། ཐལ་བ་དངོས་དང༌། དེའི་ལན་དགག་པའོ། དང་པོ་ནི་གལ་ཏེ་དངོས་པོ་རྟག་པའི་ནུས་པ་ལས་འབྲས་བུ་དེ་འདྲ་འགྲུབ་ན་སྔགས་དེ་ནི་ཆོས་ཅན་བྲམ་ཟེ་དང་གདོལ་བ་ལ་སོགས་ཀུན་གྱི་དོན་སྒྲུབ་བྱེད་དུ་ཐལ་ཏེ་དངོས་པོའི་ནུས་པ་ཐུན་མོང་བ་ཡིན་པའི་ཕྱིར་རོ། །
འདི་ལྟར་དངོས་པོའི་ནི་བྲམ་ཟེ་དང་གདོལ་བ་ལ་རང་བཞིན་གྱིས་ཉེ་རིང་མེད་ལ་འཕྲལ་དུ་སྔགས་ལ་བསྟོད་པ་དང་སྨད་པའང་མེད་པར་སོ། ། གཉིས་པ་ནི་མཆོད་སྤྱིན་ལ་སོགས་བྱེད་པའི་ཕྱིར་བྲམ་ཟེས་སྔགས་འགྲུབ་པ་ཡིན་ནོ། ཞེ་ན་འདི་དགག་པ་ལ་གསུམ་སྟེ་འདིར་སྔགས་བྱས་པ་མ་ཡིན་པས་བྱེད་པ་པོའི་ཁྱད་པར་ལ་ལྟོས་པ་མི་འཐད་པ་དང༌། སྐྱེས་བུ་ལ་དོན་ལ་ཁྱད་པར་མེད་པས་འབྲས་བུའི་ཁྱད་པར་མི་དམིགས་དང༌། སྔགས་ལ་ཁྱད་པར་གྱི་དོན་མི་སྲིད་པས་བྱེད་པ་པོ་ལ་ལྟོས་པ་མི་འཐད་པའོ། ། དང་པོ་ནི་སྔགས་ཆོས་ཅན་སྒྲུབ་པར་བྱེད་པ་པོ་མཆོད་སྦྱིན་བྱེད་པ་ལ་སོགས་པའི་ཁྱད་པར་ལ་ལྟོས་ནས་འབྲས་བུ་སྟེར་བར་མི་རུང་སྟེ་སྤྱིར་སྔགས་དེ་སྐྱེས་བུས་ལེགས་པར་བྱས་པ་མིན་པའི་ཕྱིར་རོ། ། སྤྱིར་བྱས་པ་མིན་ན་སྐྱེས་བུའི་ཁྱད་པར་གྱིས་ཀྱང་དེ་ལ་ཕན་མ་བཏགས་པས་དེ་ལ་ལྟོས་པ་མི་རུང་ངོ༌། ། གཉིས་པ་ནི་སྔགས་ཀྱི་དངོས་པོ་སྐྱེས་བུས་འདུས་བྱས་པ་རྣམས་ལ་ཡང་རྒྱུ་དཀའ་ཐུབ་ལ་སོགས་པ་ཐ་དད་པས་འབྲས་བུ་སྔགས་ཀྱི་ནུས་པ་ཐ་དད་པ་བྱེད་པ་ཡིན་གྱི་བྲམ་ཟེ་དང་གདོལ་བ་ལ་སོགས་པ་སྐྱེས་བུ་ཐ་དད་ཀྱིས་བྱས་པ་མིན་ ནོ། ། དེས་ན་སྔགས་སྒྲུབ་པར་བྱེད་པ་པོ་བྲམ་ཟེ་ལ་སོགས་པའི་ཁྱད་པར་ལས་སྔགས་ཀྱི་ནུས་པ་སོ་སོར་ངེས་པ་མིན་ཏེ་སྐྱེས་བུ་རྣམས་ལ་བྲམ་ཟེ་ཞེས་པ་ལ་སོགས་པའི་མིང་ཐ་དད་ཙམ་མ་གཏོགས་པ་བློ་དང་དབང་པོ་ལ་སོགས་པ་དོན་ལ་ཁྱད་པར་མེད་པའི་ཕྱིར་རོ། ། བྲམ་ཟེ་ལ་སོགས་པའི་རིགས་ཐ་དད་དོ་ཞེ་ན།
དེ་ཡང་མིང་ཙམ་ཐ་དད་ཡིན་ཏེ་དབྱིབས་དང་ཡོན་ཏན་དང་ནུས་པ་ལ་ཐ་དད་མ་མཐོང་བའི་ཕྱིར་རོ། ། དེས་ན་ལོ་ཀ་ན་དེ་དག་ཐ་དད་དུ་འཇོག་པ་ནི་བརྡ་ལས་གྱུར་བ་ཡིན་ནོ་ཞེས་སྦྱར་རོ། ། གསུམ་པ་ལ་གཉིས་ལས་དང་པོ་ཐལ་བ་དགོད་པ་ནི་སྔགས་སྒྲུབ་པ་པོ་བྲམ་ཟེ་འདི་ཆོས་ཅན་དོན་ཅི་ཞིག་བྱེད་ནས་བྱེད་པོར་འགྱུར་ཏེ་མི་འགྱུར་བར་ཐལ་ཏེ་སྔགས་ཀྱི་ནུས་པ་སྔར་མེད་གསར་དུ་སྐྱེད་པའམ་སྐྱེས་ཟིན་ཁྱད་པར་དུ་བྱེད་པ་གཉིས་ཀ་མེད་པའི་ཕྱིར་རོ། ། ཅི་སྟེ་ན་དེ་ཁྱད་པར་དུ་བྱར་མེད་པའི་རྟགས་ཡིན་པའི་ཕྱིར་རོ། ། གཉིས་པ་དེའི་ལན་དགག་པ་ལ་གཉིས་ལས་དང་པོ་འདོད་པ་བརྗོད་པ་ནི་གལ་ཏེ་སྔགས་མི་གསལ་བ་མངོན་པར་གསལ་བ་བྱེད་པ་ལ་སྦྱོར་བ་ཞེས་བརྗོད་ཀྱི་སྐྱེད་པ་བགྱིད་པ་ནི་མ་ཡིན་ནོ་ཞེ་ན། གཉིས་པ་འདི་དགག་པ་ལ་གཉིས་ཏེ། ། གསལ་བ་མི་སྲིད་པ་དང་སྲིད་ཀྱང་མི་འཐད་པའོ། ། དང་པོ་ནི་རྟགས་པའི་གསལ་བ་དེ་ནི་གོང་དུ་སྤྱི་གསལ་བར་དཔྱོད་པའི་སྐབས་སུ་བསལ་ཟིན་ཏོ། ། གཉིས་པ་ལ་གཉིས་ལས་དང་པོ་འདོད་པ་བརྗོད་པ་ནི་སྔགས་གང་ལས་ཞེས་པ་སྟེ་སྤྱིར་གསལ་བ་ནི་གསུམ་སྟེ་ཁྱད་པར་དུ་བྱེད་པ་དང་དེའི་སྒྲིབ་པ་སེལ་བ་དང་དེའི་འཛིན་པའི་བློ་སྐྱེད་པའོ། ། འདིར་ཐ་མ་ལ་འདོད་པ་ནི་སྦྱོར་བ་གང་ལས་བརྟེན་ནས་སྔགས་དེ་འཛིན་པའི་བློ་རྣ་བའི་རྣམ་ཤེས་སྐྱེད་པ་ནི་གསལ་བ་ཡིན་ལ་བློ་དེ་ནི་འབྲས་བུ་ནད་ཞི་བ་ལ་སོགས་པ་ལ་སྦྱོར་རོ་ཞེ་ན།
གཉིས་པ་འདི་དགག་པ་ལ་གཉིས་ཏེ། གང་ཟག་འབྲས་བུ་གཉིས་མཚུངས་ པར་ཐལ་བ་དང༌། མཐོང་བའི་བཟླས་པ་དོན་མེད་དུ་ཐལ་བའོ། ། དང་ནི་སྔགས་ཉན་པ་པོ་ཡང་དེའི་འབྲས་བུ་དང་འབྲེལ་བ་ཐོབ་པར་འགྱུར་ཏེ་སྔགས་ཀྱི་ཡུལ་ཅན་སྐྱེས་པའི་ཕྱིར་ཏེ་སྨྲ་བ་པོའི་གསལ་བ་སྟེ་སྔགས་འཛིན་པའི་ཉན་ཤེས་སྐྱེས་པ་འབྲས་བུའི་རྒྱུར་འདོད་པ་བཞིན་ནོ། ། གཉིས་པ་ལ་གསུམ་སྟེ་ཐལ་བ་དགོད་པ་དང༌། དེའི་ལན་དགག་པ་དང༌། རང་ལ་མཚུངས་པ་སྤངས་པའོ། ། དང་པོ་མངོན་པར་གསལ་མིན་ཏེ་རྣ་བས་ཐོས་པ་མིན་པའི་ཤུབ་བུའི་བཟླས་པ་དོན་མེད་དུ་འགྱུར་རོ། ། དེ་གང་ཞེ་ན་སྒྲ་དག་གི་རྒྱུར་གྱུར་བ་རྐན་ལ་སོགས་པའི་བྱེད་པ་རྣམས་ཀྱི་སྦྱོར་བ་སྟེ་ཅུང་ཟད་ཕྲད་པ་ལས་བྱུང་བའོ། ། ཡང་བྱེད་པ་ལ་མི་ལྟོས་པའི་ཡིད་ལ་སྔགས་སེམས་ཙམ་གྱི་བཟླས་པའམ་དོན་མེད་དུ་འགྱུར་ཏེ་དེ་དག་སྒྲ་ཁྱད་པར་ཅན་མིན་པའི་ཕྱིར་རོ། །
ཅི་སྟེ་ ན་རྣ་བས་མ་ཐོས་པའི་ཕྱིར་རོ། ། མ་ཐོས་ཀྱང་སྒྲ་ཡིན་ན་ཧ་ཅང་ཐལ་བ་དང༌། སྒྲ་ནི་རྣ་བའི་ཡུལ་དུ་གྱུར་པས་ཁྱབ་པའི་ཕྱིར་རོ། ། འདོད་ན་དེ་དག་སྔགས་མིན་པར་འགྱུར་རོ། ། གཉིས་པ་ནི་ཤུབ་བུ་དང་ཡིད་ཀྱིས་བཟླས་པའི་དུས་སུ་སྔགས་ཀྱི་རྣམ་པ་སྣང་བའི་བློ་རྟོག་པ་དེའང་ཆོས་ཅན། གསལ་བ་སྟེ་སྔགས་ཀྱི་ཡུལ་ཅན་ཡིན་ཏེ་བརྒྱུད་པའི་སྒྲ་དེ་ལས་སྐྱེས་པའི་ཕྱིར་རོ། ། འདི་ལྟར་སྒྲ་ལས་ཉན་ཤེས་སྐྱེ་ལ་དེ་ལས་རྟོག་པ་སྐྱེའོ་ཞེ་ན། དེ་ལྟར་ན་ཨག་ནེ་སྭཱ་ཧཱ་ཞེས་བརྗོད་ན་མེ་གསལ་ཞིང་འབར་བ་ལ་སོགས་པའི་རྣམ་པ་སྣང་བའི་དོན་གྱིས་རྟོག་པའང་སྐྱེ་བས་དེ་ཡང་སྔགས་སུ་འགྱུར་ཏེ་སྒྲ་ལས་བརྒྱུད་ནས་སྐྱེ་བའི་ཕྱིར་རོ། ། འདོད་ན་སྔགས་ཀྱི་ཡུལ་ཅན་ཐུགས་མེད་དུ་འགྱུར་རོ། ། གལ་ཏེ་དོན་ཅན་ཡིན་ཞེས་པ་ནི་སྒྲ་ལས་བརྒྱུད་ནས་སྐྱེས་པའི་རྟོག་པ་ཐམས་ཅད་སྒྲའི་གསལ་བ་མིན་གྱི་སྒྲའི་དོན་ཏེ་རྣམ་པ་ཅན་གྱི་རྟོག་པ་ནི་སྒྲའི་གསལ་བ་ཡིན་ཞེ་ན་མི་འགྲུབ་ཅེས་པ་ལན་ཏེ་རྟོག་པ་དེ་ཡང་སྒྲ་རང་མཚན་གྱི་ཡུལ་ཅན་དུ་མི་འགྲུབ་སྟེ་དེ་མེད་ཀྱང་སྐྱེ་བའི་ཕྱིར་རོ། །
འོ་ན་གང་ལས་སྐྱེ་ཞེ་ན་རྟོག་པ་སྔ་མའི་བག་ཆགས་སད་པའི་རྗེས་སུ་འགྲོ་བ་ ཡིན་ནོ། ། གསུམ་པ་ནི་འོ་ན་ཁྱེད་ལ་ཤུབ་བུ་དང་ཡིད་བཟླས་དོན་མེད་དུ་འགྱུར་ཏེ་དེ་དག་སྔགས་མིན་པའི་ཕྱིར་ཞེ་ན། མི་འགལ་ཞེས་དྲང་སྟེ་ངེད་ལ་དོན་མེད་དུ་ཐལ་བའི་སྐྱོན་མེད་ཅེས་པའོ། ། ཅི་སྟེ་ན་སྒྲ་རང་མཚན་གྱི་རང་བཞིན་རྣ་བས་ཐོས་པ་དང་སྤྱི་མཚན་གྱི་རང་བཞིན་རྟོག་པ་ལ་སྣང་བ་རྣམས་ངོ་བོ་གཅིག་ཏུ་བརྗོད་པར་འདོད་པས་ཏེ་ཞེན་ནས་བརྡ་བྱེད་པའི་སྐྱེས་བུ་ཁྱད་པར་ཅན་གྱི་སྔགས་མུ་བརྗོད་ལ། ཤུབ་བུ་དང་ཡིད་བཟླས་ཀྱི་དུས་སུ་སྤྱི་མཚན་དུ་ཞེན་པ་བཟླས་པའི་ཕྱིར་རོ། ། དེས་ན་སྒྲ་རང་མཚན་གྱི་དངོས་པོ་ཁོ་ན་ལ་སྔགས་ཀྱི་བརྡ་སྦྱོར་བ་མིན་པས་དེ་དག་ལའང་དོན་ཡོད་དོ། ། གསུམ་པ་བཀག་པ་ལ་འཁྲུལ་བ་སྤང་པ་ལ་གཉིས་ལས་རྩོད་པ་དགོད་པ་ནི་གལ་ཏེ་གོ་རིམ་ལ་ལྟོས་པ་མེད་པའི་ཡི་གེ་ཙམ་སྔགས་ཡིན་ན་རོ་དང་མཚོ་ཞེས་ཐོས་པ་ཞེས་པ་རྒྱ་སྐད་དུ་བསྒྱུར་པར་ས་དང་སར་ཞེས་ཐོས་པ་ལ་འབྲས་བུ་བློ་ཐ་དད་མེད་པར་འགྱུར་ཏེ་ཚིག་གཉིས་ཀ་ལ་ཡི་གེ་གཉིས་དང་བཅས་པ་ལ་ཁྱད་པར་མེད་པའི་ཕྱིར་རོ་ཞེ་ན། འདི་དགག་པ་ལ་གཉིས་ཏེ། སྐྱེས་བུ་ལ་བསྟེན་པའི་གོ་རིམ་ཡོད་པ་དང༌། དེས་ན་སྔགས་བྱེད་པ་ཁྱད་པར་ཅན་དུ་སྒྲུབ་པའོ། །
དང་པོ་ལ་གཉིས་ལས་དང་པོ་མདོར་བསྟན་པ་ནི། གོ་རིམ་དེ་ནི་སྐྱེས་བུའི་རྟེན་ཅན་ཡོད་པས། འབྲས་བུ་ཐ་དད་མེད་པའི་སྐྱོན་མེད་ཅེས་བྱའོ། ། གཉིས་པ་རྒྱས་བཤད་ལ་གསུམ་སྟེ། གོ་རིམ་ཉིད་བཤད་པ་དང༌། དེས་ན་ཡི་གེ་དང་འབྲས་བུ་ཡང་ཐ་དད་དུ་བསྟན་པ་དང༌། མ་བྱས་པའི་རིམ་པ་དགག་པའོ། ། དང་པོ་ལ་བཞི་སྟེ། ཡི་གེའི་གོ་རིམས་དང༌། དེའི་འབྲས་བུ་ཉན་ཤེས་ཀྱི་རིམ་པ་དང༌།
དེའི་འབྲས་བུ་དྲན་པའི་རིམ་པ་དང༌། ཡི་གེ་རྣམས་བློའི་རྒྱུ་འབྲས་གཉིས་ཀར་བསྟན་པའོ། ། དང་པོ་ནི་ཡི་གེ་ཞེས་པ་སྟེ་འདིར་འཆད་པ་པོའི་ཀུན་སློང་རིམ་གྱིས་སྐྱེད་ལ་དེ་ལས་ཉན་པ་པོའི་ཉན་ཤེས་དང༌། དེ་ལས་དྲན་པ་རིམ་གྱིས་སྐྱེ་ཞེས་སྟོན་ཏོ། ། དེ་ལ་སར་ཞེས་པའི་ཚིག་འདི་ལ་ཡི་གེ་ལྔ་ཡོད་དེ་ས་དང་ཨ་དང་ར་དང་ཨ་དང་ཚེག་དྲག་གོ ། དེ་ལས་ཀུན་ནས་སློང་བ་བྱེད་པའི་ཤེས་པ་ལས་ཡི་གེ་ས་དང་ཨ་ཀུན་ནས་སློང་བའི་རྟོག་པ་གཉིས་སྐྱེའོ། ། དེ་བཞིན་དུ་ཨ་ཀུན་ནས་སློང་བའི་ཤེས་པ་ལས་ཨ་དང་ར་ཀུན་ནས་སློང་བའི་ཤེས་པའོ། ། ར་ཀུན་ནས་སློང་བའི་ཤེས་པ་ལ་ས་ར་དང་ཨ་ཀུན་ནས་སློང་བའི་ཤེས་པའོ། ། ཨ་ཀུན་ནས་སློང་བའི་ཤེས་པ་ལས་ཨ་དང་ཚེག་དྲག་ཀུན་ནས་སློང་བའི་ཤེས་པ་སྐྱེ་ ལ་དེ་ལས་ཚིག་དྲག་སྐྱེའོ། ། ཞེས་པ་སྤྱིའི་དོན་ནོ། །
དེས་ན་ཡི་གེ་འདི་སའོ། ། དེ་ནི་དེ་ཀུན་ནས་སློང་བའི་ཤེས་པ་ལས་སྐྱེ་ལ་ཤེས་པ་དེས་ཨ་ཀུན་ནས་སློང་བའི་ཤེས་པའང་བསྐྱེད་པས་ཤེས་པ་དེ་ལས་སྒྲ་སྟེ་ཨ་སྐྱེའོ་ཞེས་སྦྱར་རོ། ། དེས་ན་ཀུན་སློང་ཤེས་ལས་ཡི་གེ་དང༌། ། ཤེས་པ་སྐྱེ་ལས་སྒྲ་སྐྱེའོ། ། ཞེས་བསྒྱུར་ན་ལེགས་སོ། ། གཉིས་པ་ནི་དེ་ཡི་ཞེས་པ་སྟེ་ཡི་གེ་སྔ་མ་དེའི་ཁྱད་པར་ཅན་གྱི་ཕྱི་མའི་ཡི་གེ་དེ་ནི་རྣ་བས་ངེས་པ་སྟེ་བཟུང་བར་འགྱུར་བ་ཡིན་ནོ། ། འདི་ལྟར་ས་དང་ཨ་ཀུན་ནས་སློང་བ་གཉིས་དུས་མཉམ་དུ་ཡོད་པས་སས་སྐད་ཅིག་གཉིས་པ་ལ་རང་འཛིན་པའི་ཉན་ཤེས་བསྐྱེད་པའི་ཚེ་ཨ་ཀུན་ནས་སློང་བའི་ཤེས་པས་ཀྱང་ཨ་བསྐྱེད་དོ། ། དེས་ནས་འཛིན་པའི་ཉན་ཤེས་ཀྱིས་དེ་མ་ཐག་རྐྱེན་བྱས། ཨས་དམིགས་རྐྱེན་བྱས་ནས་དབང་པོ་དང་གཉིས་ཀྱིས་ཨ་འཛིན་པའི་ཉན་ཤེས་བསྐྱེད་ལ་ཉན་ཤེས་དེས་སས་ཁྱད་པར་དུ་བྱས་པའི་ཨ་བཟུང་ཞེས་པའོ། ། གལ་ཏེ་ཡི་གེ་སྔ་མས་ཕྱི་མ་ཁྱད་པར་དུ་བྱེད་པ་མི་འཐད་དེ་ཕྱི་མ་སྐྱེས་པ་ན་སྔ་མ་འགག་པའི་ཕྱིར་རོ། །
ཞེ་ན་ཉེས་པ་མེད་དེ་ཡི་གེ་སྔ་མ་ས་འཛིན་པའི་ཤེས་པ་དེས་བསྐྱེད་པའི་ཨ་འཛིན་པའི་ཤེས་པ་དེ་སའི་རིམ་པ་ཅན་ཡིན་པའི་ཕྱིར་ཞེས་པ་ནི། ཨ་འཛིན་པའི་ཤེས་པ་དེ་ས་འཛིན་པའི་ཤེས་པའི་དེ་མ་ཐག་རྐྱེན་ལས་བྱུང་བས་དེ་ལྟར་རྟོགས་ཞེས་པའོ། ། གསུམ་པ་ནི་དེ་ཐོས་ཞེས་པ་སྟེ་དྲན་པ་སྐྱེ་བར་བྱེད་ཅེས་དྲང་ངོ༌། ། གང་དྲང་ཞེ་ན་ཡི་གེ་སྔ་མ་དེ་དྲན་པའོ། ། གང་གི་ཚེ་ཞེ་ན་དེ་ཐོས་པ་ཞེས་པ་ཡི་གེ་ཕྱི་མ་དེ་ཐོས་པ་ནའོ། ། ཇི་ལྟར་ཐོས་ཞེ་ན་མྱུར་བ་མ་ཡིན་པར་ཐོས་པ་སྟེ་ཧ་ཅང་མྱུར་ན་དྲན་པ་རིམ་གྱིས་སྐྱེ་བའི་རྒྱུར་མི་རུང་བའི་ཕྱིར་རོ། ། ཨ་འཛིན་པའི་ཉན་ཤེས་འགགས་པ་དུས་ཕྱིས་ནི་སྔ་མ་ས་དེ་དྲན་པ་ལ་ལྟོས་ནས་དེས་ས་ཁྱད་པར་བྱས་པའི་ཡི་གེ་ཕྱི་མ་ཨའི་བདག་ཉིད་ལའང་དྲན་པ་སྐྱེའོ། ། མདོར་ན་དྲན་པ་ཡང་རིམ་གྱིས་འབྱུང་བའོ། ། བཞི་པ་ནི་དེ་ནི་ཞེས་པ་སྟེ་གོང་དུ་བཤད་པའི་ཚུལ་དེ་ནི་གོ་རིམ་ཡིན་ལ་དེ་སྐྱེས་བུས་བྱས་ཞེས་འོག་ཏུ་སྦྱར་རོ། ། གང་གི་ཞེ་ན་ཡི་གེ་རྣམས་ཀྱིའོ། །
ཡི་གེ་ཇི་ལྟ་བུ་ཞེ་ན་རྒྱུའང་ཡིན་ལ་འབྲས་བུའང་ཡིན་པས་ན་རྒྱུ་དང་འབྲས་བུ་ཉིད་ ཀྱིའོ། ། གང་གི་ཞེ་ན་རྒྱུའི་སེམས་དང་འཛིན་སེམས་གཉིས་ཀྱིའོ། ། འདི་ལྟར་ཡི་གེ་རྣམས་རྒྱུའི་སེམས་ཏེ་ཀུན་ནས་སློང་བའི་སེམས་ཀྱི་འབྲས་བུ་ཡིན་ལ་འཛིན་པའི་སེམས་ཏེ་ཉན་ཤེས་ཀྱི་རྒྱུ་ཡིན་ནོ་ཞེས་རིམ་བཞིན་དུ་སྦྱར་རོ། ། གཉིས་པ་སྔགས་ཀྱི་ཡི་གེ་དང་འབྲས་བུ་ཐ་དད་དུ་བསྟན་པ་ནི་ཡི་གེ་མི་རྟག་པ་དེའི་ཕྱིར་ཞེས་པ་སྟེ་ཡི་གེའི་ངོ་བོ་ཆོས་ཅན་ས་ར་དང་ར་ས་ལ་སོགས་པའི་ཚིག་དང་ཚིག་ལ་གཞན་ཞེས་པ་ཐ་དད་ཡིན་ཏེ་བྱེད་པ་འདུ་བྱེད་ཅེས་པ་ཀུན་ནས་སློང་བ་པོའི་སེམས་ཀྱི་ནུས་པའི་ཁྱད་པར་ལས་ཐ་དད་དུ་སྐྱེས་པའི་ཕྱིར་རོ། ། འོ་ན་ངག་གཅིག་གི་ཡི་གེ་དུས་གཅིག་ཏུ་ཚོགས་པ་མི་སྲིད་པར་འགྱུར་ཏེ་ཕྱི་མ་སྐྱེས་པ་ན་སྔ་མ་འགག་པའི་ཕྱིར་རོ། ། འདོད་ན་དེ་དག་གི་བརྗོད་བྱ་གཅིག་མི་གོ་བར་འགྱུར་རོ་ཞེ་ན་མ་ཡིན་ཏེ་ཡི་གེ་སྔ་མ་དེ་དག་ཀྱང་ཕྱིས་དྲན་པའི་ཕྱིར་ཡི་གེ་ཕྱི་མ་དང་རྟོག་པས་ལྷན་ཅིག་སྦྱར་ནས་འབྲས་བུ་དོན་གོ་བའི་ཁྱད་པར་གཅིག་བྱེད་པ་ཡིན་ནོ། ། གསུམ་པ་མ་བྱས་པའི་རིམ་པ་དགག་པ་ནི་ཡི་གེ་རྣམས་ཅེས་པའོ། ། ལོ་ཀའི་ཡི་གེའི་གོ་རིམ་སྐྱེས་བུས་བྱས་ཀྱང་རིག་བྱེད་པའི་མ་ཡིན་ནོ་ཞེ་ན་རིག་བྱེད་ཀྱི་གོ་རིམ་ཀྱང་སྐྱེས་བུས་བྱས་པར་འགྲུབ་སྟེ་མེ་དང་ཤིང་གི་རིགས་པ་བཞིན་ཏེ་མེ་ཤིང་ཡོད་མེད་ཀྱི་རྗེས་སུ་བྱེད་པའམ་ཤིང་ལས་སྐྱེ་བར་མ་མཐོང་བའི་མེ་ཡང་ཤིང་སྔོན་དུ་སོང་བ་གྲུབ་པ་ལྟར་འདི་ལ་ཡང་ཡིན་ནོ་ཞེས་སྟོན་པ་ནི་སྐྱེས་བུ་དང་ནི་ཞེས་པའོ། ། གཉིས་པ་སྔགས་བྱེད་པ་ཁྱད་པར་ཅན་དུ་སྒྲུབ་པ་ལ་གསུམ་སྟེ། ཁྱད་པར་ཅན་དུ་སྒྲུབ་པ་དངོས་དང༌།
དེ་ལ་རྩོད་པ་སྤང་བ་དང༌། ཁྱད་པར་ཅན་མེད་ན་རིགས་བྱེད་ཀྱི་དོན་རྟོགས་པ་མི་སྲིད་པར་ཐལ་བའོ། ། དང་པོ་ནི་སྤྱིར་སྔགས་སྐྱེས་བུས་བྱས་པ་དེ་ཡང་ཁྱད་པར་ཅན་གྱིས་བྱས་ཞེས་སྟོན་པ་ནི། ཤེས་མཐུ་ཞེས་པ་སྟེ་ཐུན་མོང་མ་ཡིན་པ་ཉིད་དུ་གྲུབ་ཅེས་དྲང་ངོ༌། ། གང་ཞེ་ན་སྔགས་ཞེས་བྱ་བའི་ཡི་གེའི་གོ་རིམ་བྱེད་པའི་སྐྱེས་བུའོ། ། གང་ལས་ཞེ་ན་ཐ་མ་བ་ལས་སོ། ། གང་གིས་ཞེ་ན་ཤེས་པ་དང་མཐུ་གཉིས་ཀྱིས་སོ། ། དེ་ལ་ཤེས་པ་ནི་ཡི་གེའི་སྡེབས་དང་དེའི་ནུས་པ་དང་དེའི་ཆོ་ག་ཤེས་པའོ། ། མཐུ་ནི་དེ་ཇི་ལྟར་འདོད་པར་བྱིན་གྱིས་རློབ་ནུས་པའོ། ། ཅི་སྟེ་ན་གཞན་ཐ་མལ་མ་པ་ལ་ཤེས་མཐུ་དེ་དག་མེད་པའི་ཕྱིར་རོ། །
གལ་ཏེ་ཡོད་ན་ཐམས་ཅད་སྔགས་སྦྱོར་བར་ཐལ་ཏེ་སྐྱེས་བུ་ལ་མཁོ་བའི་ཕྱིར་རོ།། གཉིས་པ་ལ་བཞི་སྟེ། ཐ་མལ་གྱི་སྔགས་བྱེད་པ་དགག་པ་དང༌། དེས་གྲུབ་པའི་དོན་དང༌། ཁྱད་པར་ཅན་སྤོང་བའི་སྒྲུབ་བྱེད་དགག་པ་དང༌། དེའི་སྒྲུབ་བྱེད་ཡོད་ན་རང་ཚིག་འགལ་བའོ། ། དང་པོ་ནི་རྒྱུད་ཤེས་པའི་ལམ་པོ་ཆེའི་སྐྱེས་བུ་ཤེས་མཐུ་མེད་པ་ཡང་སྔགས་བྱེད་པ་མཐོང་ངོ་ཞེ་ན། ནམ་མཁའ་ལྡིང་གི་རྒྱུད་ལ་སོགས་པ་ཤེས་པའི་མིས་དུག་ཞི་བ་ལ་སོགས་པའི་སྔགས་ཅུང་ཟད་བྱེད་པ་ཡོད་མོད་ཀྱི་དེ་ཡང་གཙོ་བོ་སྟེ་རྒྱུད་བྱེད་པ་པོས་མཐུས་ཡིན་ཏེ་གཙོ་བོ་དེས་བཤད་པའི་རིགས་པ་སྟེ་དམ་ཚིག་དང་མན་ངག་ལ་འཇུག་པའི་ཕྱིར་རོ། ། གཉིས་པ་ནི་འབྲས་བུ་འདོད་པས་ཞེས་པ་སྟེ་བྱས་པ་ནི་སྤྱིར་སྔགས་རྒྱུད་བསྐྱེད་པ་ཡིན་ལ་ཁྱད་པར་དུ་དེ་སྐྱེས་བུས་བྱས་པ་ནི་སྔགས་ཀྱི་ངོ་བོ་རང་བྱུང་དུ་གྲུབ་ཏུ་ཆུག་ཀྱང་འབྲས་བུ་འབྱིན་པ་ནི་སྐྱེས་བུས་བརྡ་བྱས་པ་དེ་ལ་རག་ལས་པའི་ཕྱིར་རོ། ། གསུམ་པ་ནི་སྐྱེས་བུ་ཞེས་པ་སྟེ་བསལ་བ་ཡིན་ཞེས་དྲང་ངོ༌། །
གང་ཞེ་ན་སྒྲུབ་བྱེད་དོ། ། གང་གི་སྒྲུབ་བྱེད་ཆེ་ན། སྐྱེས་བུ་ལ་སྔགས་སྦྱོར་བའི་ནུས་པ་མེད་པའིའོ། གང་གིས་ཞེ་ན་སྔགས་བྱེད་པ་ཁྱད་པར་ཅན་སྒྲུབ་པའི་རིགས་པ་འདི་ཉིད་ཀྱིས་ཏེ་ཐམས་ཅད་སྔགས་སྦྱོར་བར་ཐལ་ཞེས་པའོ། ། དེ་ཡང་ཁྱད་པར་ཅན་དུ་སྒྲུབ་པ་ལ་དངོས་པོ་སྟོབས་ཞུགས་ཡོད་ལ་གཅིག་ཤོས་ལ་དེ་མེད་པའི་ཕྱིར་རོ། ཁྱད་པར་ཅན་མིན་པའི་སྒྲུབ་བྱེད་དུ་འདོད་པ་གང་ཡིན་ཞེ་ན་བློ་དང་དབང་པོ་དང་སྨྲ་བ་དང་སྐྱེས་བུ་ཉིད་ཡིན་པ་དང་ལག་པ་དང་ལྡན་པ་ལ་སོགས་པ་སྒྲུབ་བྱེད་དུ་བརྗོད་པ་གང་ཡིན་པ་དེ་ཆོས་ཅན་དེ་དག་ལ་བསྟེན་ནས་ཇི་བཞིན་གྱི་དོན་རྟོགས་པའི་རྗེས་དཔག་ཡོད་པ་མིན་ཏེ་ཚད་མ་སྟེ་རྟགས་ལྟར་སྣང་ཡིན་པའི་ཕྱིར་རོ། ། ཅི་སྟེ་ན་ལྷག་ལྡན་ཏེ་ལྡོག་པ་ལ་ཐེ་ཚོམ་ཟ་བས་སོ། ། བཞི་བ་ནི་ཁྱད་པར་ཅན་མ་ཡིན་པའི་སྒྲུབ་བྱེད་ཡོད་ན་རིག་བྱེད་ཀྱི་དོན་ཁྱད་པར་ཅན་གྱིས་རྟོགས་པར་འདོད་པ་དང་འགལ་ཞེས་སྟོན་པའོ། ། དེ་ལ་བཞི་ལས་དང་པོ་རིག་བྱེད་རང་ཉིད་ཀྱིས་དེའི་དོན་ལ་མི་སྟོན་པ་ནི་སྒྲ་ནི་ཞེས་པའོ། ། གཉིས་པ་སྐྱེས་བུས་བསྟན་པར་མི་ནུས་པ་ནི་སྐྱེས་བུས་ཞེས་པའོ། །
གསུམ་པ་རྒྱལ་དཔོག་པ་གཅིག་པུས་དེ་ཉིད་རིག་པ་མི་འཐད་པ་ནི་དེ་ཞེས་པ་སྐྱེས་བུ་ཉེས་པ་ཅན་དེ་རྣམས་ཀྱི་ནང་ནས་སྤྱོད་པ་བ་གཅིག་ཁོ་ན་རིག་བྱེད་ཀྱི་དེ་ཉིད་རིག་པ་ཡིན་གྱི་གཞན་སངས་རྒྱས་པ་ལ་སོགས་པ་ནི་མིན་ཞེ་ན། ། དེའི་ཁྱད་པར་ཡང་ནི་ཞེས་པ་ཀུན་གྱིས་རིག་གམ་ཡང་ན་ཀུན་ཀྱིས་དེ་ཉིད་མི་རིག་སྟེ་སྐྱེས་བུར་མཚུངས་པའི་ཕྱྀར་ཞེས་བའོ། ། དེས་ན་རྒྱུ་མཚན་མེད་པར་རྒྱལ་དཔོག་པས་དེ་ཉིད་རིག་པར་འདོད་པ་དེ་བཞིན་དུ་སྐྱེས་བུ་ཉིད་ལ་སོགས་པ་རྒྱུ་མཚན་རྣམ་པ་འགས་ཀྱང་ཁྱེད་ཅི་སངས་རྒྱས་བ་ལ་སོགས་པ་དེ་ཉིད་ཤེས་པ་དང་ལྡན་པ་འགའ་ནི་འདོད་དེ་འདོད་པར་རིགས་སོ། ། བཞི་བ་ཚད་མས་མི་སླུ་བར་གྲུབ་པའི་ཚིག་ལུང་དུ་འདོད་པ་དགག་པ་ལ་གཉིས་ལས། དང་པོ་འདོད་པ་བརྗོད་པ་ནི་གལ་ཏེ་སྐྱེས་བུ་ཤིན་ཏུ་ལྐོག་གྱུར་ལ་ཚད་མར་མི་འདོད་ཀྱི་འོན་ཀྱང་སྐྱེས་བུ་གང་གི་ཚིག་ལ་ཚད་མས་གྲུབ་པའི་མི་སླུ་བ་ཡོད་པའི་སྐྱེས་བུ་དེ་རིག་བྱེད་ཀྱི་དོན་རིག་པ་ཡིན་གྱི་རིག་བྱེད་འཆད་པ་མང་ཡང་གཞན་ནི་མ་ཡིན་ནོ་ཞེ་ན། གཉིས་པ་འདི་དག་གང་ལ་གསུམ་ལས་དང་པོ་ཤིན་ཏུ་ལྐོག་གྱུར་ལ་ཚད་མ་མི་སྲིད་པས་མི་སླུ་བ་མི་འགྲུབ་པ་ནི་ཤིན་ཏུ་ཅེས་པ་སྟེ་དེ་ལ་ཚད་མ་གཉིས་འཇུག་ན་ལུང་ལ་མི་སྟོས་པར་ཐལ་བའི་ཕྱིར་རོ། ། གཉིས་པ་ཚད་མས་ལུང་དུ་འཇོག་ན་དེ་མ་བྱས་པར་བརྟགས་པ་དེ་ན་མེད་པ་ནི་སྐྱེས་བུས་བྱས་པ་མིན་པར་བརྟགས་པ་ཆོས་ཅན་དོན་མེད་དུ་ཐལ་ཏེ་ཚད་མས་མི་སླུ་བར་གྲུབ་པའི་ཚིག་ལུང་དུ་འདོད་པའི་ཕྱིར་ཞེས་པ་ནི་གང་གི་ཚིག་ཅེས་པ་རྐང་པ་གསུམ་མོ། ། མ་བྱས་ཀྱང་ཚད་མ་མ་ཡིན་པ་སྲིད་པའི་ཕྱིར་ཞེས་པའི་དོན་ཏོ། ། གསུམ་པ་ལུང་ལ་མ་བརྟེན་པར་ཤིན་ཏུ་ལྐོག་གྱུར་ཤེས་ན་ཁྱད་པར་ཅན་ཁས་བླང་བ་ནི་གལ་ཏེ་ཤིན་ཏུ་ཞེས་པའོ། ། གསུམ་པ་ཁྱད་པར་ཅན་མེད་ན་རིག་བྱེད་ཀྱི་དོན་རྟོགས་པ་མི་སྲིད་པ་ལ་གཉིས་ཏེ།
དོན་མ་ངེས་པས་གཞན་ལ་འཇུག་པར་དོགས་པ་དང༌། སྒྲ་ཐམས་ཅད་ལ་རུང་བས་གཞན་ལའང་འཇུག་པར་དོགས་པའོ། ། དང་པོ་ལ་གསུམ་སྟེ། རིག་བྱེད་ཀྱི་དོན་རྟོགས་པ་མི་སྲིད་པའི་འཐད་པ་དང༌། དེས་ན་མི་འདོད་པ་ལའང་འཇུག་པར་ཐལ་བ་དང༌། དེའི་ལན་དགག་པའོ། ། དང་པོ་ནི་བདག་ཉིད་ཅེས་པ་སྟེ་རིག་བྱེད་ཀྱི་བརྗོད་བྱའི་དོན་ནི་ཆོས་ཅན། གང་ལས་རྟོགས་ཏེ་རྟོགས་པ་མི་སྲིད་པར་ཐལ་ཏེ་གང་ཟག་རང་གཞན་གཉིས་དང་རིག་བྱེད་རང་ཉིད་ལས་མི་རྟོགས་པའི་ཕྱིར་རོ། ། འདི་ལྟར་གཞན་གྱི་མན་ངག་ལ་མ་ལྟོས་པར་བདག་ཉིད་ཀྱིས་རིག་བྱེད་ཀྱི་དོན་རིག་པ་མིན་པར་འདོད་དེ་འདོད་ཆགས་ལ་སོགས་པའི་ཉེས་པ་དང་ལྡན་པའི་ཕྱིར་རོ། ། གཞན་གྱི་མན་ངག་ལས་ཀྱང་མིན་ཏེ་དེ་ཡང་ཉེས་པ་དང་ལྡན་པའི་ཕྱིར་རོ། །
རིག་བྱེད་རང་ཉིད་ཀྱང་རིག་པར་བྱེད་པ་མིན་ཏེ་བཤད་པ་དོན་མེད་པ་དང༌། ཐམས་ཅད་ཀྱིས་རིག་པར་ཐལ་བའི་ཕྱིར་རོ། ། གཉིས་པ་ནི་དེས་ན་ཞེས་པ་སྟེ་མཐོ་རིས་འདོད་པས་མེ་ལ་སྦྱིན་སྲེག་སྦྱིན་ཞེས་ཐོས་པའི་ཚིག་འདི་ཆོས་ཅན་ནོ། ། ཐོས་པ་ནི་རིག་བྱེད་ཀྱི་མིང་གི་རྣམ་གྲངས་ཡིན་ཏེ། ཐོས་དང་དྲན་དང་རིག་བྱེད་དང༌། ། ཞེས་བཤད་པས་སོ། ། དེ་ཁྱི་ཤ་ཟ་བ་ལ་ཡང་འཇུག་པར་ཐལ་ཏེ་ཁྱི་ཤ་བཟའ་བ་དེ་སྒྲ་དེའི་བརྗོད་བྱའི་དོན་མིན་ཞེས་འདོད་པ་འདི་ལ་ཚད་མ་གང་ཡིན་ཏེ་དེ་མེད་པའི་ཕྱིར་རོ། ། ཅི་སྟེ་ན་སྔར་སྒྲུབ་པ་དེས་ནའོ། ། གསུམ་པ་ལ་གཉིས་ལས་དང་པོ་འདོད་པ་བརྗོད་པ་ནི་ཚད་མ་མེད་པར་འདྲ་ཡང་འཇིག་རྟེན་ན་མེ་ལ་སྦྱིན་ཞེས་པའི་ཚིག་དེ་རྫས་འགའ་ཞིག་མེ་ལ་སྲེག་པ་ལ་གྲགས་པའི་ཕྱིར་ཁྱི་ཤ་ཟ་བ་ལ་མི་འཇུག་ཅེ་ན། གཉིས་པ་འདི་དགག་པ་ལ་དྲུག་སྟེ།
གྲགས་པ་ཤིན་ཏུ་ལྐོག་གྱུར་ལ་མི་འཇུག་པས་དེའི་དོན་མི་ངེས་པ་དང༌། མ་གྲགས་པའི་དོན་བརྗོད་པས་གཞན་ལ་དོགས་པ་དང༌། རིག་བྱེད་གཞན་ལ་གྲགས་པ་སྒྲུབ་བྱེད་དུ་མི་འཐད་པ་དང༌། གྲགས་པས་གྲུབ་ན་རང་ཚིག་དང་འགལ་བ་དང༌། གྲགས་པ་ཐེ་ཚོམ་གྱི་རྒྱུར་བསྟན་པ་དང༌། དེས་ན་རིག་བྱེད་ཀྱི་དོན་རང་གིས་བརྟགས་པའོ། ། དང་པོ་ནི་དེ་ལ་ཞེས་པ་སྟེ་གང་གི་ཞེས་པ་འཇིག་རྟེན་པ་ཆོས་ཅན་སྣ་ཚོགས་དོན་ཅན་གྱི་སྒྲ་མེ་ལ་སྦྱིན་སྲེག་ཅེས་པ་འདིའི་དོན་མེ་ལ་མར་ལྡུག་པ་འདི་ཡིན་ནོ། ཞེས་རྣམ་པར་དབྱེ་མི་ནུས་ཏེ་ལོ་ཀ་རྨོངས་པ་དེ་ལ་དབང་པོ་ལས་འདས་པའི་དོན་མཐོང་བ་གང་དེ་མེད་པའི་ཕྱིར་རོ། ། གཉིས་པ་ནི་གྲགས་པས་རིག་བྱེད་ཀྱི་དོན་མི་འགྲུབ་སྟེ་ལོ་ཀ་བ་ལ་མ་གྲགས་པའི་དོན་རིག་བྱེད་ཀྱིས་བརྗོད་པ་མཐོང་བའི་ཕྱིར་རོ། ། དཔེར་ན་མཐོ་རིས་དང་ལྷ་མོ་དང་དགའ་བའི་ཚལ་ལ་སོགས་པའི་སྒྲ་ལྟ་བུ་སྟེ་མཐོ་རིས་ནི་མིའི་དགའ་བ་ཁྱད་པར་ཅན་ན་ནོ།
ལྷ་མོ་ནི་གཙུབ་ཤིང་ངམ་སྣོད་དེ་ཞེས་བརྗོད་ པའོ། ། དེས་ན་རིག་བྱེད་སྒྲ་གཞན་ཡང་མ་གྲགས་པ་ལ་འཇུག་པར་དོགས་པའོ། ། གསུམ་པ་ནི་ཡུལ་གཞན་གྱི་སྒྲའམ་རིག་བྱེད་ཀྱི་འགྲེལ་བ་ལས་མེ་ལ་སྦྱིན་སྲེག་སྦྱིན་པ་ནི་སྔགས་ཀྱིས་སྦྱངས་པའི་མར་མེ་ནང་དུ་ལྡུགས་པའོ། ། ཞེས་ལོ་ཀ་དང་མཐུན་པར་བཤད་པས་གྲགས་པས་དེ་སྒྲུབ་ནུས་ཞེ་ན། མེ་ལ་སྦྱིན་སྲེག་སྦྱིན་ཞེས་པ་ལ་སོགས་པ་དོན་མ་ངེས་པ་དེ་དང་འདྲ་བའི་སྒྲ་གཞན་འགྲེལ་བ་ལ་སོགས་པ་དག་ལ་ཡང་ཁྱི་ཤ་ཟ་བ་ལ་འཇུག་པར་ཐལ་ཞེས་པ་དེ་འདྲའི་རྣམ་རྟོག་སྟེ་སྐྱོན་ཉིད་དུ་འགྱུར་ཏེ་ཚད་མ་མེད་པར་འདྲ་བའི་ཕྱིར་ རོ། ། བཞི་བ་ལ་གཉིས་ཏེ། དང་པོ་འགལ་བ་དངོས་ནི་གྲགས་པ་དག་ཀྱང་ཞེས་པ་སྟེ་ཚད་མ་མིན་པ་དང་སྒྲུབ་བྱེད་དུ་འདོད་པ་འགལ་བའོ། ། གཉིས་པ་དེ་ལ་རྩོད་པ་སྤང་པ་ནི་གལ་ཏེ་ཞེས་པའོ། ། ལྔ་པ་ལ་གཉིས་ལས་དང་པོ་མདོར་བསྟན་པ་ནི་གྲགས་པ་ཉིད་ཀྱིས་ཆོས་ཅན་མེ་ལ་སོགས་པའི་སྒྲ་རྣམས་དོན་གྱི་སྡེ་སྣ་ཚོགས་ལ་འཇུག་པར་ངེས་པ་ལ་དོགས་པ་སྐྱེད་པར་ནི་བྱེད་དེ་གང་ཕྱིར་ཞེ་ན་གྲགས་པ་དེ་ལ་མེ་ལ་སོགས་པའི་སྒྲ་རྣམས་དོན་སྣ་ཚོགས་ལ་འཇུག་པ་ཅན་ཉིད་དུ་མཐོང་བའི་ཕྱིར་རོ། ། བློ་དང་གྲི་རྣོ་བ་ལ་ཡང་མེ་ཞེས་བརྗོད་པའམ་གོ་སྒྲ་ལྟ་བུའོ། །
གཉིས་པ་རྒྱས་བཤད་ནི། ངེས་བྱེད་ཅེས་པ་སྟེ་དོགས་པར་འགྱུར་ཞེས་དྲང་ངོ༌། ། གང་དུ་ཞེ་ན་ངེས་པར་ཞེས་པ་སྒྲ་ཐམས་དོན་སྣ་ཚོགས་ལ་འཇུག་པ་ཉིད་དུ་ངེས་པ་ཁོ་ནར་རོ། ། གང་ཟག་གང་གིས་ཞེ་ན་སྒྲ་དེ་དོན་སོ་སོ་ལ་ངེས་པར་བྱེད་པའི་ཚད་མ་མ་མཐོང་བའི་སྐྱེས་བུ་དག་གིས་སོ། ། ཅི་སྟེ་ན་སྒྲ་དེ་དོན་གཞན་དུ་འཇུག་པ་མི་སྲིད་པའི་རྒྱུ་མཚན་མེད་པའི་ཕྱིར་རོ། ། དེ་ཉིད་ཅི་སྟེ་ན་སྒྲ་རང་ཉིད་ཅེས་པ་སྒྲ་རྣམས་ཀྱི་རང་བཞིན་ནི་དོན་སྣ་ཚོགས་བརྗོད་པར་ནུས་པ་ཅན་ཡིན་པའི་ཕྱིར་རོ་ཞེས་སྦྱར་རོ། ། དྲུག་པ་ནི་འགའ་ཞིག་ཅེས་པ་སྟེ་དཔེར་ན་ལམ་གང་ཡིན་དྲིས་པ་ན་ཁ་ཅིག་སྡོང་དུམ་འདི་ན་རེ་ལམ་ཡིན་ཞེས་ཟེར་བ་དང་ཁ་ཅིག་རང་ཉིད་ཀྱིས་ལམ་སྟོན་པ་གཉིས་སྐྱེས་བུས་སྨྲས་པར་ཁྱད་པར་མེད་དེ་སྡོང་དུམ་ལ་སྙད་བཏགས་ཀྱང་དེ་ལ་སྨྲ་བའི་བསམ་པ་དང་བྱས་པ་དང་ཚིག་མེད་པའི་ཕྱིར་རོ། ། དེས་ན་སྡོང་དུམ་ལ་སྙད་བཏགས་པས་གླེན་པ་མགོ་སྐོར་ནུས་ཀྱི་སྤྱང་པོ་ནི་མིན་ནོ། ། དེ་བཞིན་དུ་རིག་བྱེད་ལ་སྙད་བཏགས་པའི་རྒྱལ་དཔོག་པ་དང་གཞན་ལ་ཡང་ཤེས་པར་བྱའོ། ། གཉིས་པ་སྒྲ་ཐམས་ཅད་ལ་རུང་བས་གཞན་ལ་དོགས་པ་ལ་གསུམ་སྟེ།
མདོར་བསྟན་པ་དང༌། རྒྱས་པར་བཤད་པ་དང༌། མཇུག་བསྡུ་བའོ། ། དང་པོ་ལ་གཉིས་ལས་དང་པོ་སྒྲ་དོན་གཅིག་ལ་ངེས་པ་མེད་པ་ནི་ཐམས་ཅད་ཅེས་པ་སྟེ་སྒྲ་རྣམས་ཆོས་ཅན་དོན་གཅིག་ཁོ་ནའི་གསལ་བྱེད་དུ་ངེས་པ་གང་ལས་ཡིན་ཅེས་པ་ནི་མ་ཡིན་ཏེ་དོན་ཐམས་ཅད་ལ་འཇུག་ཏུ་རུང་བའི་ཕྱིར་རོ། ། གལ་ཏེ་རྟག་ཏུ་ཐམས་ཅད་ལ་འཇུག་ཏུ་མི་རུང་པའི་རང་བཞིན་དུ་གནས་ན་སྐྱེས་བུས་སྒྲ་དེ་དོན་འགའ་ཞིག་ལ་སྦྱོར་བ་དང༌། འགའ་ཞིག་ལ་འགོག་པ་མི་སྲིད་པར་ཐལ་བའི་ཕྱིར་རོ། ། གཉིས་པ་ངེས་ཀྱང་མི་ཤེས་པ་ནི་བརྗོད་འདོད་སྔོན་དུ་སོང་བ་ཅན་གྱི་སྒྲ་ཡོད་ན་དེས་དོན་ངེས་པར་རྟོགས་ཏེ་འགའ་ཞིག་ཏུ་བརྗོད་འདོད་ངེས་པ་ལ་འཇུག་པའི་ཕྱིར་རོ། ། དེ་མ་གཏོགས་པའི་སྐྱེས་བུ་གང་གིས་རིག་བྱེད་ཀྱི་དོན་དབང་པོ་ལས་འདས་པ་དང་སྒྲའི་འབྲེལ་བ་ཤེས་ཏེ་ཤེས་པ་མི་སྲིད་དོ། ། ཅི་སྟེ་ན་རིག་བྱེད་ཀྱི་སྒྲའི་རང་བཞིན་དོན་ཐམས་ཅད་ལ་ཉེ་རིང་ཐ་དད་མེད་པའི་ཕྱིར་རོ། ། གལ་ཏེ་ཐ་དད་ཡོད་ན་མངོན་སུམ་གྱིས་ཤེས་སམ་མི་ཤེས།
དང་པོ་ལྟར་ན་གཞན་གྱིས་བསྟན་པ་ལ་མ་ལྟོས་པར་རང་གིས་ཤེས་པར་འགྱུར་ལ་གཉིས་པ་ལྟར་ན་རིག་བྱེད་འཆད་པ་པོས་ཀྱང་མི་ཤེས་པར་འགྱུར་རོ། ། གཉིས་པ་ལ་གསུམ་ལས་དང་པོ་བརྗོད་འདོད་ངེས་པའི་རྒྱུར་བསྟན་པ་ནི་རྗོད་འདོད་ཅེས་པའི་རྐང་པ་གཉིས་སོ། ། གཉིས་པ་རིག་བྱེད་ཀྱི་སྒྲ་དོན་གཅིག་ལ་མ་ངེས་པར་བསྟན་པ་ནི་དེ་ནི་ཞེས་པ་སྟེ་རིག་བྱེད་ཀྱི་སྒྲ་དེ་ཆོས་ཅན་དོན་གཅིག་པ་ཅན་དེ་གང་ལས་ཡིན་པར་ཐལ་ཏེ་རྗོད་འདོད་དང་བརྡ་དེ་ནི་སྐྱེས་བུས་བྱས་པ་མིན་པ་ལ་མེད་པའི་ཕྱིར་རོ། ། གསུམ་པ་རང་བཞིན་གྱིས་དོན་གཅིག་ཏུ་ངེས་པ་དགག་པ་ནི་བརྡ་ལ་མ་ལྟོས་པར་རིག་བྱེད་རང་བཞིན་གྱིས་དོན་ལ་འབྲེལ་བ་ངེས་པ་ཡིན་ན་དོན་གཞན་ལ་བརྗོད་འདོད་དེས་ཀྱང་སྦྱར་དུ་མི་རུང་བར་འགྱུར་ཏེ་གཟུགས་འཛིན་སྒྲ་འཛིན་དུ་བསྒྱུར་དུ་མི་བཏུབ་པ་བཞིན་ནོ། ། བརྡ་སྦྱར་བ་ཡང་དོན་མེད་དུ་འགྱུར་ཏེ་འབྲེལ་བ་དབང་པོས་རྟོགས་པའི་ཕྱིར་སྔོན་པོ་བཞིན་ནོ། ། གལ་ཏེ་བརྡ་སྦྱར་བ་ལ་བརྟེན་ནས་རང་བཞིན་གྱིས་ངེས་པའི་ནང་ནས་ཁྱད་པར་འགའ་ཞིག་ཁོ་ན་གསལ་བར་བྱེད་དོ་ཅེ་ན། དེའི་ངེས་པ་གང་ལས་ཡིན་ཏེ་བརྡ་འདོད་པས་འཇུག་པའི་ཕྱིར་རོ། ། གསུམ་པ་ནི་བརྡ་གང་ལ་འདོད་པ་རང་རྒྱུད་པ་སྟེ་དེའི་རྗེས་སུ་བྱེད་པ་དེ་ལ་དོན་གཅིག་ལ་ངེས་པ་གང་སྟེ་མེད་དོ། ། ངེས་པ་མེད་པ་དེས་ན་མེ་ལ་སྦྱིན་སྲེག་སྦྱིན་ཞེས་པའི་ཚིག་འདི་ལ་ཁྱེད་ནི་མི་འདོད་པ་ལ་ཡང་འཇུག་ཏུ་ནི་རུང་བའི་ཕྱིར་ཁྱི་ཤ་ཟ་བ་ཉིད་ཀྱང་གསལ་བར་བྱེད་པར་འགྱུར་རོ། ། གཉིས་པ་ཕྱོགས་གཅིག་ལ་མི་སླུུ་བས་ལུང་ཚད་མར་བསྒྲུབ་པ་དགག་པ་ལ་གཉིས་ལས་དང་པོ་འདོད་པ་བརྗོད་པ་ནི་གང་ཕྱིར་ཞེས་པ་སྟེ་གཞན་གང་ཞེས་པ་མཐོ་རིས་འདོད་པས་མེ་ལ་སྦྱིན་སྲེག་སྦྱིན་ཞེས་པ་ལ་སོགས་པ་ཡང་ཆོས་ཅན་དེ་འདྲ་སྟེ་བདེན་པའི་དོན་ཅན་ཡིན་ཏེ་གང་གི་ཕྱིར་ཞེ་ན།
རིག་བྱེད་ཀྱི་ཕྱོགས་གཅིག་ཡིན་པའི་ཕྱིར་མེ་གྲང་བ་ཟློག་པ་ཡིན་ནོ་ཞེས་པའི་རིག་བྱེད་ཀྱི་ངག་བདེན་པ་བཞིན་ནོ། ། ཞེས་དེ་སྐད་དཔྱོད་པ་བ་རྒན་རབས་གཞན་དག་ཟེར་རོ་ལོ། ། གཉིས་པ་འདི་དགག་པ་ལ་གསུམ་སྟེ། སྒྲུབ་བྱེད་ལྷག་ལྡན་དུ་བསྟན་པ་དང༌། བསྒྲུབ་བྱ་ལ་ཚད་མས་གནོད་པ་དང༌། ཧ་ཅང་ཐལ་བས་དགག་པའོ། ། དང་པོ་ནི་རོ་འདྲ་ཞེས་ཞེས་པ་སྟེ་བཀག་ཅེས་དྲང་ངོ༌། གང་ཞེ་ན་དཔྱོད་པའི་ལུང་ཚད་མའི་སྒྲུབ་བྱེད་དེ་འདྲ་ཀུན་ནོ། ། གང་གིས་ཞེ་ན་རིགས་པ་མཁྱེན་པས་སོ། ། ཅི་སྟེ་ན་ལྷག་མ་དང་ལྡན་པའི་འཁྲུལ་བ་ཅན་ཡིན་པའི་ཕྱིར་རོ། །
ཇི་ལྟར་བཀག་ཅེ་ན་འབྲས་བུ་མ་ཟོས་པ་འདི་དག་ནི་ཟོས་པ་འདི་དང་རོ་འདྲ་བའི་མངར་མོ་ཡིན་ཏེ་ཁ་དོག་གི་ངོ་བོ་མཚུངས་པའི་ཕྱིར་ཟོས་པ་འདི་བཞིན་ཞེས་པ་དང༌། ཡང་འབྲས་བུ་འདི་དག་ནི་ཚོས་པ་ཡིན་ཏེ་སྣོད་གཅིག་ཏུ་བཙོས་པའི་ཕྱིར་ཟོས་པ་འདི་བཞིན་ཞེས་པའི་སྦྱོར་བ་འདི་དག་འདྲ་བར་བསྟན་པའི་སྒོ་ནས་བཀག་པའོ། ། གཉིས་པ་ནི་སྐྱེས་བུ་ཞེས་པ་སྟེ་ཁས་ལེན་པར་བྱེད་ཅེས་རྒྱང་རིང་པོར་འབྲེལ་ལོ། ། གང་གིས་ཞེ་ན་དེ་ཞེས་པ་དཔྱོད་པ་བ་རྒན་རབས་དེ་དག་གིས་ སོ། ། གང་ཅེ་ན་རྗོད་པར་བྱེད་པ་སྟེ་རིགས་བྱེད་ཀྱི་བསྟན་བཅོས་ཐམས་ཅད་དོ། ། ཇི་ལྟར་ཞེ་ན་བདེན་པའི་དོན་གྱི་ཚད་མ་ཉིད་དོ། ། ཅི་རྗོད་པར་བྱེད་ཅེ་ན་སྐྱེས་བུ་རྟག་པ་བྱེད་པ་པོ་རྗོད་པར་བྱེད་ཅེས་སྦྱར་ཏེ་འོག་མ་རྣམས་ལ་ཡང་ངོ༌། ། དེ་ལ་སྐྱེས་བུ་རྟག་པ་ནི་སྔ་མ་ལས་མི་འཕོ་ཞིང་ཕྱི་མ་མི་ལེན་པའོ། ། དེ་རྒྱུ་ལས་ཀྱི་བྱེད་པ་པོ་དང་འབྲས་བུ་རྣམ་སྨིན་ལ་ལོངས་སྤྱོད་པའི་བྱེད་པ་པོར་འདོད་པ་དང༌། སྒྲ་ལ་སོགས་པའི་དངོས་པོ་རྣམས་རྟག་པར་འདོད་པ་དང༌།
དབང་པོ་ལས་འདས་པའི་སྤྱི་དང་ལས་དང་ཡོན་ཏན་ལ་སོགས་པ་རྣམས་དབང་པོས་བཟུང་བྱའི་མངོན་སུམ་ཉིད་དུ་འདོད་པ་དང༌། དངོས་པོ་རྣམས་ཀྱི་རྒྱུ་ལ་མི་མཉམ་པ་སྟེ་རྟག་པ་རྐྱེན་ལ་ལྟོས་ནས་བྱེད་པ་པོར་འདོད་པ་དང༌། དངོས་པོ་རྣམས་ཀྱི་གནས་ལ་མི་མཉམ་པ་ནི་གྲུབ་ཟིན་པའི་དངོས་པོ་རྟེན་གྱི་དབང་གིས་གནས་པར་འདོད་པ་དང༌། དངོས་པོ་རྣམས་ཀྱི་འཇིག་པ་ལ་མི་མཉམ་པ་ནི་བུམ་པ་ལ་སོགས་པའི་འཇིག་པ་རྒྱུ་གཞན་ལ་ལྟོས་པར་རྗོད་པ་དང༌། ། གཞན་ཡང་ཚད་མ་གཉིས་ཀྱིས་བསལ་བ་འང་བཀག་པའི་ཡུལ་བརྗོད་པ་ནི་བློ་ལྐོག་གྱུར་དུ་འདོད་པ་ལ་མངོན་སུམ་གྱིས་བསལ་བ་དང༌། བདེན་པ་བཞི་མངོན་གྱུར་དུ་འདོད་པ་ལ་རྗེས་དཔག་གིས་བསལ་བ་ལྟ་བུ་དང༌། ལུང་ལ་ལྟོས་པའི་རྗེས་དཔག་ནི་ཁྲུས་ལ་སོགས་པ་ནི་སྡིག་པ་དག་བྱེད་མིན་ཏེ་དེའི་རྒྱུ་ལ་མི་གནོད་པ་འི་ཕྱིར་ཞེས་པའོ། ། དེ་དང་འགལ་བ་བརྗོད་པ་ནི་ཁྲུས་དང་དཀའ་ཐུབ་ལ་སོགས་པས་སྡིག་པ་དག་པར་འདོད་པའོ། ། ཇི་ལྟར་ཞེ་ན་བདེན་པའི་དོན་ཅན་གྱི་ཚད་མ་ཉིད་དུའོ། ། དེ་ལྟ་བུའི་བསྟན་བཅོས་རྒྱུ་གང་གིས་ཚད་མར་ཁས་ལེན་ཞེ་ན་མ་བྱས་པ་དང་རིག་བྱེད་ཀྱི་ཕྱོགས་གཅིག་ཡིན་པ་ལ་སོགས་པའི་རྟགས་ཀྱིས་སོ། །
རྟགས་དེ་དག་གིས་ཚད་མར་གྲུབ་མི་ནུས་པ་ཅི་སྟེ་ཞེ་ན། ལུང་གི་དོན་ལ་འཇུག་པའི་གེགས་ཚད་མ་གསུམ་དང་འགལ་བ་ཀུན་ཏུ་མ་བསལ་པའི་ཕྱིར་དང༌། འཇུག་པའི་ཡན་ལག་བསྟན་བཅོས་ཀྱི་དོན་འབྲེལ་བ་དང༌། རྗེས་སུ་མཐུན་པའི་ཐབས་དང༌། སྐྱེས་བུའི་དོན་དང་གསུམ་མ་བསྟན་པའི་ཕྱིར་རོ། ། འདི་ལྟར་རིག་བྱེད་ཀྱི་དོན་ཚད་མ་དང་འགལ་བ་ཡིན་ཏེ་སྐྱེས་བུ་རྟག་ན་རེས་འགའ་བའི་བྱེད་པ་པོར་འགལ་པས་བྱེད་པ་པོ་ཡིན་ན་རྟག་པར་འགལ་བ་དང༌། སྒྲ་རྟག་ན་དངོས་པོར་འགལ་ཏེ་དོན་བྱེད་པས་སྟོང་བའི་ཕྱིར་རོ། ། དངོས་པོ་ཡིན་ནའང་རྟག་པར་འགལ་ཏེ་དོན་བྱེད་པའི་ཕྱིར་རོ། ། དེ་བཞིན་དུ་དབང་པོའི་ཡུལ་ལས་འདས་པ་མན་ཆད་ལ་ཡང་འགལ་བ་བརྗོད་པར་བྱ་སྟེ། སྔར་བཤད་ཟིན་ཏོ།
དེ་ལྟ་བུའི་བསྟན་བཅོས་ཀྱི་དོན་བཟུང་ནས་གཞན་ལ་རྩོད་པ་ཅི་དང་འདྲ་ཞེ་ན། གཡེམ་མ་མུ་ཅོར་གྱིས་རང་གི་བདག་པོ་ལས་རྒྱལ་བ་བཞིན་ ནོ། ། གཡེམ་མས་སྐྱེས་པ་གཞན་བསྟེན་པ་བདག་པོས་མཐོང་ནས་ཁྱོད་འདི་ལྟར་བྱེད་དོ་བྱས་པས་ངས་མ་བྱས་ཟེར་རོ། ། ངས་མིག་གིས་མཐོང་བྱས་པས་མོས་བགམས་ཏེ་ཀྱེ་མ་ངའི་བདག་པོ་ཕྱིན་ཅི་ལོག་ལ་དད་པ་འདི་ལ་ལྟོས་ཤིག་ཆོས་བཞིན་དུ་བྱེད་པའི་ཆུང་མའི་ཚིག་ལ་ཡིད་མི་ཆེས་པར་ཁོ་རང་གི་ཆུ་བུར་གྱི་མིག་ལ་ཡིད་ཆེས་པར་བྱེད་དོ། ། གྲོང་པའི་རྒན་པོ་ལོང་པ་ཤིང་ཐུན་ཁྱོད་བོར་ནས་གཟུགས་དང་ཡོན་ཏན་དང་ལྡན་པའི་བློན་པོ་མཆོག་གི་ཁྱེའུ་འདི་དང་ང་འདོད་པ་སྤྱོད་དམ་ཞེས་ཟེར་བས་རྒན་པོ་མགོ་འཁོར་རོ། ། འདིར་གཡེམ་མ་མུ་ཅོར་སྨྲ་བ་དང་འདྲ་བ་ནི་རིག་བྱེད་དོ། ། དེས་སྐྱེས་པ་གཞན་བསྟེན་པ་དང་འདྲ་བ་ནི་རིག་བྱེད་ཀྱི་སྐྱོན་འགལ་བ་སྟོན་པ་ལ་སོགས་པའོ། ། རྒན་པོའི་མིག་གཉིས་དང་འདྲ་བ་ནི་ཚད་མ་གཉིས་སོ། ། མོ་སྐྱེས་པ་གཞན་མི་བསྟེན་པའི་རྒྱུ་མཚན་གྲོང་བའི་རྒན་པོ་ཞེས་པ་མན་ཆད་དང་འདྲ་བ་ནི་རིག་བྱེད་ཚད་མར་འཇོག་པའི་སྒྲུབ་བྱེད་རྣམས་ཡིན་ནོ། ། རྒན་པོ་དང་འདྲ་བ་ནི་ལོ་ཀ་རྨོངས་པ་རྣམས་སོ། །
གསུམ་པ་ནི་གལ་ཏེ་ཞེས་པ་སྟེ་རིག་བྱེད་པ་འདི་ཆོས་ཅན་ཚད་མ་མིན་པ་ཅི་སྟེ་མི་སྲིད་པར་ཐལ་ཏེ་རིག་བྱེད་ཀྱི་ཚིག་གཅིག་བདེན་པ་དེ་ལྟར་ཐམས་ཅད་ཚད་མར་གྲུབ་པར་འདོད་པའི་ཕྱིར་རོ། ། མ་ངེས་པ་མིན་ཏེ་སྐྱེས་བུ་མང་དུ་ཅེས་པ་སྟེ་ཐམས་ཅད་བརྫུན་པའི་བསྟན་བཅོས་མི་སྲིད་པའི་ཕྱིར་རོ། ། འདོད་ན་སྐྱེས་བུས་བྱས་པའི་ཚིག་ཐམས་ཅད་ཀྱང་ལུང་དུ་འགྱུར་རོ། ། གཉིས་པ་ལུང་སྤྱིར་དགག་པ་ལ་གསུམ་སྟེ། ལུང་ཚད་མའི་རྒྱུ་ཡིན་པ་དགག་པ་དང༌། དེའི་ལན་དགག་པ་དང༌། དོན་བསྡུ་བའོ། དང་པོ་ནི་རྗོད་པ་པོ་ཞེས་པ་སྟེ་ལུང་ཙམ་ཚད་མའི་རྒྱུ་ཡིན་ན་ཚིག་བརྗོད་བྱ་ལ་མི་འཁྲུལ་བར་འགྱུར་རོ། ། འདོད་ན་ཚིག་བརྗོད་བྱའི་འབྲས་བུའམ་རང་བཞིན་དུ་འགྱུར་རོ། ། འདོད་པར་མི་ནུས་ཏེ་ལུང་འདི་ཆོས་ཅན་བརྗོད་བྱའི་དངོས་པོའི་རང་བཞིན་མིན་ཏེ་རྗོད་པ་པོ་སྐྱེས་བུ་ལ་སྒྲ་གནས་པའི་ཕྱིར་རོ། །
དེ་ཡང་བརྗོད་བྱའི་རང་བཞིན་སྐྱེས་བུ་ལ་ཡོད་པ་འགལ་བས་སོ། ། ལུང་འདི་བརྗོད་བྱའི་འབྲས་བུའང་མིན་ཏེ་རྗོད་པ་པོ་ལས་སྒྲ་སྐྱེས་པའི་ཕྱིར་རོ། ། དེ་ཡང་བརྗོད་བྱའི་འབྲས་བུ་མི་ལས་སྐྱེ་བ་འགལ་བས་སོ། ། གལ་ཏེ་དེ་གཉིས་ལས་གཞན་པའི་མི་འཁྲུལ་བ་ཡིན་ཞེ་ན་དེ་མི་སྲིད་པར་སྟོན་པ་ནི་འདི་ལས་ཞེས་པའོ། ། གཉིས་པ་ནི་རྗོད་བྱེད་རྣམ་དོན་ལ་འཇུག་པ་ནི་བརྗོད་བྱ་ལས་དེ་མཐོང་བ་སྐྱེ་བ་དེ་ལས་བརྗོད་འདོད་དང་དེ་ལས་ཚིག་སྐྱེ་བས་བརྗོད་བྱའི་འབྲས་བུ་ཡིན་ནོ་ཞེ་ན། འོ་ན་ཕན་ཚུན་འགལ་བ་རྟག་མི་རྟག་ལ་སོགས་པའི་དོན་བརྗོད་པར་བྱེད་པའི་ལུང་ཐ་དད་ཀྱི་ཚིག་དེ་ནི་ཆོས་ཅན་བུམ་པ་ལྟ་བུ་གཅིག་ལ་ཇི་ལྟར་འཇུག་པར་འགྱུར་ཏེ་དོན་གྱི་འབྲས་བུ་ཡིན་པའི་ཕྱིར་རོ། ། གསུམ་པ་ནི་དེས་ན་ཞེས་པ་སྟེ་འདིར་ལུང་ཚད་མར་ཁས་ལེན་པའི་གང་ཟག་ནི་ཚུ་རོལ་མཐོང་བ་ཡིན་ཏེ། དེས་དེ་ལ་མ་བརྟེན་པར་ཤིན་ཏུ་ལྐོག་གྱུར་ལ་བླང་དོར་དང་དཔྱད་པ་མི་འཇུག་པའི་ཕྱིར་རོ། ། ཕ་རོལ་མཐོང་བ་ནི་ཕར་ཆེར་གཞན་གྱི་ལུང་ལ་མི་ལྟོས་སོ། ། གང་ཁས་བླང་བར་བྱ་བའི་ལུང་ཡང་མ་བྱས་པ་ནི་མི་སྲིད་ལ།
གང་ཡང་རུང་བས་བྱས་པ་ཡང་ཚད་མ་མིན་ཏེ་གནས་གཉིས་ལའང་འཁྲུལ་བ་མཐོང་བའི་ཕྱིར་རོ། ཁྱད་པར་ཅན་གྱི་ཚིག་གིས་མི་བསླུ་ཡང་ལུང་དུ་མི་རུང་སྟེ་བྱེད་པ་པོ་རྟོགས་དཀའ་བ་ཉིད་ཀྱིས་དེ་མི་ཤེས་པའི་ཕྱིར་རོ། ། དེས་ན་ཆོས་གསུམ་ལྡན་གྱི་བསྟན་བཅོས་ཚད་མ་གསུམ་གྱིས་གནོད་པ་མེད་པའོ། ། དེ་ལ་འཇུག་པའི་ཚུལ་ཡང་ཐེ་ཚོམ་གྱི་སྒོ་ནས་ཡིན་ཏེ་ཕལ་ཆེ་བ་ལ་མི་སླུ་བར་མཐོང་བའི་ཕྱིར་རོ། ། སྤྱིའི་དོན་ཏོ། ། གཞུང་དོན་ནི་འོག་ཏུ་ལུང་དེ་ལས་ཆོས་ཅན་རྟོགས་པ་པོའི་དོན་རྣམ་པ་འགའ་ཡང་གང་ལས་ངེས་ཏེ་ངེས་པ་མེད་ཅེས་སྦྱར་བ་བསྒྲུབ་བྱའོ། ། ལུང་དང་བརྗོད་བྱའི་དངོས་པོ་རྣམས་ལ་མེད་ན་མི་འབྱུང་བའི་འབྲེལ་བ་མེད་པའི་ཕྱིར་ཞེས་སྦྱར་བ་རྟགས་སོ། ། ཅི་སྟེ་ན་ལུང་བརྗོད་བྱའི་རང་བཞིན་དང་འབྲས་བུ་གཉིས་ཀ་མིན་པར་གོང་དུ་བསྒྲུབས་པ་དེས་ནའོ། ། གསུམ་པ་དོན་བསྡུ་བ་ལ་གསུམ་ལས་དང་པོ་ལུང་ལོག་པས་མི་འགྲུབ་པའི་དོན་བསྡུ་བ་ནི། དངོས་པོ་ཡོད་པ་ལ་ལུང་འཇུག་པས་མ་ཁྱབ་པ་དེའི་ཕྱིར་ཞེས་པ་རྐང་པ་གཉིས་སོ། །
གཉིས་པ་ཚད་མ་གསུམ་ལོག་པས་མེད་པ་མི་འབྱུང་བའི་དོན་བསྡུ་བ་ནི་བསྐལ་བའི་དོནཡོད་ཀྱང་ཚད་མ་གསུམ་འཇུག་པས་མ་ཁྱབ་པ་དེས་ན་ཞེས་པ་རྐང་པ་གཉིས་སོ། ། གསུམ་པ་ལོག་རྟོག་ཐམས་ཅད་བླུན་པོའི་རྟགས་སུ་བསྟན་པ་ནི་རིག་བྱེད་ཅེས་པ་སྟེ་རྟགས་ལྔ་ཡིན་ཞེས་དྲང་ངོ༌། ། གང་དག་ཅེ་ན་འགལ་པ་སྟོན་པའི་རིག་བྱེད་ཚད་མར་འདོད་པ་དང༌། རྟག་པའི་དངོས་པོ་འགའ་བྱེད་པ་པོར་འདོད་པ་དང༌། ཁྲུས་བྱས་པས་ཆོས་འཕེལ་བར་འདོད་པ་དང༌། ཚུལ་ཁྲིམས་ལ་སོགས་པའི་ཡོན་ཏན་མེད་ཀྱང་བྲམ་ཟེ་ཡིན་ཞེས་རིགས་སྨྲ་བས་དྲེགས་པ་དང༌། ལུས་ལ་སོགས་པའི་སྡིག་པ་གཞོམ་པའི་དོན་དུ་མེ་ལྔ་བསྟེན་པ་ལ་སོགས་པའི་གདུང་བ་རྩོམ་པ་སྟེ་ལྔའོ། ། ཅི་སྒྲུབ་པའི་རྟགས་ཞེ་ན་སྐྱེས་བུ་བླུན་པོ་ཤེས་རབ་འཆལ་བ་ཅན་དུའོ། སྒྲ་དང་རྟགས་ཀྱི་རང་བཞིན་དང༌། ། དེ་དང་དེའི་ཤེས་བྱ་ལ། །
གང་གིས་ལོག་པར་རྣམ་བརྟགས་པ། ། བསལ་ནས་རང་བཞིན་ལེགས་པར་བརྗོད། ། ཅེས་བྱ་བ་ནི་བསྡུ་བའི་ཚིགས་བཅད་དོ། ། ཚད་མ་རྣམ་འགྲེལ་གྱི་འགྲེལ་པ་རིགས་པའི་མཛོད་ལས་རང་དོན་རྣམ་པར་བཤད་པ་སྟེ་ལེའུ་དང་པོའོ།། །།། མེས་པོའི་ཤུལ་བཞག་ལས། འུ་ཡུག་པ་རིགས་པའི་སེང་གེའི་བཀའ་འབུམ། ༼ཁ༽ ཚད་མ་རྣམ་འགྲེལ་གྱི་རྣམ་བཤད་རིགས་པའི་མཛོད་ལས། རང་དོན་ལེའུའི་རྣམ་བཤད ། -PAGE 310--PAGE 311--PAGE 106-
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
