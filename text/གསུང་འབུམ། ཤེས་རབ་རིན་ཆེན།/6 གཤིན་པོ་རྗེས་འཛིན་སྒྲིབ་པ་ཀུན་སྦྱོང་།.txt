གསུང་འབུམ། ཤེས་རབ་རིན་ཆེན།
པོད ༦
གཤིན་པོ་རྗེས་འཛིན་སྒྲིབ་པ་ཀུན་སྦྱོང་།
༄༅། །གཤིན་པོ་རྗེས་འཛིན་སྒྲིབ་པ་ཀུན་སྦྱོང་བཞུགས། ། ན་མོ་མཉྫུ་བཛྲཱ་ཡ། གདོད་ནས་འཆི་བདག་དགྲ་ལ་རྣམ་རྒྱལ་བས། ཁྱབ་བདག་འཆི་མེད་རྡོ་རྗེའི་སྐུ་བརྙེས་ལ། ། བཏུད་ནས་འཆི་བས་རྣམ་པར་ཉམས་པ་རྣམས༑ ༑ རྗེས་འཛིན་འཆི་དང་རྗེས་འབྲེལ་ཆོ་ག་བཤད། ། འདིར་གཤིན་པོ་རྗེས་སུ་འཛིན་པའི་ཐབས་ལྷོ་སྒོའི་ཆོ་ག་སྒྲིབ་པ་ཀུན་སྦྱོང་ཞེས་བྱ་བ་བཤད་པ་བྱ་སྟེ། དེ་ཡང་རྒྱུད་སྡེ་སྤྱི་དང་ཁྱད་པར་དུས་འཁོར་རྩ་བའི་རྒྱུད་ནས་གསུངས་པ་ལ་བརྟེན་ཏེ་ལག་ལེན་གཙོ་བོར་དུས་འཁོར་དང་སྦྱར་ནས་བརྗོད་པར་བྱའོ། ། འདི་ལ་གསུམ། རྒྱུད་སྡེའི་གཤིན་ཆོག་ལ་ལོག་རྟོག་དགག །
དེ་རྒྱུད་སྡེ་ནས་ཇི་ལྟར་གསུངས་ཚུལ་དགོད། དེ་ལག་ལེན་ལ་ཇི་ལྟར་བཏབ་པའི་ཚུལ་ལོ། ། དང་པོ་ལ་ལོག་རྟོག་ཆེན་པོ་དང་འབྲིང་དང་ཆུང་ངུ་དགག་པའོ། ། སྤྱི་རྣམ་ཤེས་དགུག་གཞུག་ཁྱད་པར་རོ་ལ་དབང་བསྐུར། བྱེ་བྲག་སྐྱེས་ཚར་ནས་ཆོ་ག་དང་མདོར་ན་དེ་ལ་དམིགས་པའི་དགེ་བ་མི་འཐད་པ་དགག་པའོ། ། དང་པོ་ལ། མདོ་དང་འདུལ་བ་དང་རྟོག་གེའི་ཚུལ་ཅུང་ཟད་སྦྱངས་པས་མཁས་པའི་མངོན་པའི་ང་རྒྱལ་གྱིས་ནོན་ཅིང༌། རྒྱུད་སྡེ་རིན་པོ་ཆེ་རྣམས་མཐོང་བའི་སྐལ་བ་དམན་པ་མང་པོ་དང༌། དེར་མ་ཟད་འདུལ་བ་བསྟོད་ལུགས་པ་དག་ཀྱང་གཤིན་པོའི་རྣམ་ཤེས་རོ་ལ་དགུག་བྱེད་པ་ནི་མི་འཐད་དེ། བཀུག་ཀྱང་མི་ཁུགས་པའི་ཕྱིར།
ཁུགས་ན་ཤི་བ་གསོས་པར་ཐལ་ལ། འདོད་མི་ནུས་ཏེ། ཆོས་མངོན་པ་ལས། སྲོག་གི་དབང་པོ་ནི་རྣམ་སྨིན་སྐྱེས་ཡིན་པ་དང༌། གཟུགས་ཅན་མ་ཡིན་པའི་རྣམ་སྨྀན་ལན་ཅིག་ཆད་ནས་མཚམས་སྦྱོར་བར་མི་སྲིད་པར་གསུངས་པའི་ཕྱིར། སྨན་བླར་ཤི་བ་གསོས་པ་སྐད་དུ་གསུངས་པ་ཡང་རེ་ཤིག་བརྒྱལ་ནས་རྨི་ལམ་རྨིས་པ་ལྟར༑ སྲོག་ལུས་་དང་མ་བྲལ་བ་བཞིན་དུ་རྣམ་ཤེས་གཤིན་རྗེའི་ཡུལ་དུ་འཁྱམས་པ་ཆོ་གའི་ནུས་པས་སླར་ཡང་ལུས་ལ་ཞུགས་པ་ཡིན་པའི་ཕྱིར། ཞེས་སྨྲ་ཞིང༌། དེས་ན་གཤིན་པོའི་ཆེད་དུ་དམིགས་ནས་ཆོ་ག་རྣམས་དག་བྱེད་པ་ཡིན་གྱིས། རྣམ་ཤེས་དགུག་གཞུག་སོགས་མི་བླུན་པོ་མགོ་བསྐོར་བའི་ཕྱིར་དུ་རྡོ་རྗེ་སློབ་དཔོན་རྫུས་མས་བྱས་སོ་ཞེས་ཟེར་རོ། །
འདི་ནི་ཤིན་དུ་མི་རིགས་ཏེ། ཤི་ནས་ལྡོག་མི་སྲིད་པ་དང༌། བར་དོ་ལན་ཅིག་གྲུབ་ནས་གང་གྲུབ་དེའི་སྐྱེ་བ་ལེན་དགོས་ཀྱི་བར་དོ་ཉིད་དུ་ལྡོག་མི་སྲིད་པ་དང༌། ཁམས་གོང་གི་སེམས་ལས་མ་ཉམས་བཞིན་དུ་འདོད་པར་སྐྱེ་མི་སྲིད་པ་དང༌། བྱང་སེམས་ལ་འཕགས་པའི་སྐྱེ་བ་རྒྱུད་མི་སྲིད་པ་དང༌། ལུས་ངག་གི་མི་དགེ་བ་གཟུགས་ཅན་བདུན་ལ་གནང་བའི་སྐབས་མི་སྲིད་པ་དང༌། དེ་བཞིན་དུ་སྤང་བྱ་སྒྲིབ་པ་གཉིས་གཉེན་པོ་བདག་མེད་གཉིས་ཀྱི་ཤེས་རབ་མི་སྲིད་པ་སོགས་ནི། ཉན་ཐོས་སྡེ་པ་ཐེག་ཆེན་བཀར་མི་འདོད་པའི་གྲུབ་མཐའ་ཡིན་ལ། དངོས་བསྟན་་དེ་ལྟར་སྟོན་པའི་མདོ་དང་ལུང་རྣམས་དང་ཉན་ཐོས་ཐབས་ལ་མི་མཁས་པའི་གཞི་ལམ་ལ་ལྷག་པར་མོས་པ་ཁྱེད་ཅག་ལྟ་བུ་དག་རིམས་ཀྱིས་དྲང་བའི་ཆེད་དུ་གསུངས་པའི་དགོངས་པ་ཅན་ཡིན་པའི་ཕྱིར། དེས་ན་ཤི་བ་གསོས་པར་མཆོག་མི་འགྱུར་དུ་གསལ་བར་གསུངས་ཤིང༌༑
སྨན་་བླའི་མདོ་ཡང་ཀུན་དགའ་བོ་དང་སྐྱབས་གྲོལ་གཉིས་ཀྱི་བརྒལ་ལན་ལ་བརྟག་ན་ཤི་བ་གསོས་པ་ཁོ་ནར་གསལ་ཏེ་དུས་མིན་དུ་འཆི་བ་དགུ་གསུངས་ནས༑ ཤི་ཚར་བ་ཞིག་མདོ་སྡེའི་ཆོ་ག་ཁྱད་པར་ཅན་གྱིས་ནུས་པས་གསོས་པར་གསུངས་པའི་ཕྱིར། དེས་ན་སྤྱིར་ཐེག་ཆེན་གྱི་བསམ་་སྦྱོར་ཁྱད་པར་ཅན་དང་ཁྱད་པར་དུ་མདོ་དང་སྔགས་ཀྱི་ཆོ་ག་དང་གཟུངས་སྔགས་སོགས་ཀྱི་ནུས་པས་ཐེག་ཆེན་གྱི་གཞུང་དུ་ཇི་སྐད་བཤད་པ་ལས་ལྡོག་པ་ཁོ་ནས་གསུངས་པ་རྟཽག་གེ་པ་སྐལ་དམན་དག་གི་ངོར་་ཐེག་ཆེན་བཀའ་སྒྲུབ་དགོས་པ་བྱུང་བ་ཡིན་ནོ། ། དེ་ལྟར་གོང་ན་ལྟ་ཞོག ། ཐེག་དམན་རང་གཞུང་ལས་ཀྱང༌། དྲང་སྲོང་ཡིད་ཁྲོས་པ་ཙམ་གྱི་དནྟ་ཀའི་གྲོང་ཁྱེར་བསྲེགས་པར་བཤད་པ་སོགས་སེམས་ཀྱི་ནུས་པ་ཁྱད་པར་ཅན་བཤད་པ་རྣམས་གོ་ན་ཡང༌། སྤྱིར་ཐེག་ཆེན། དགོས་རྡོ་རྗེ་ཐེག་པའི་སྔགས་དང་ཕྱག་རྒྱ་དང་ཏིང་ངེ་འཛིན་གྱི་མཐུ་ལ་ལོག་རྟོགས་འདི་ལྟ་བུ་ག་ལ་འབྱུང༌། ཁྱད་པར་སྟོད་ལུགས་པ་སོགས་སྔགས་ཀྱི་བརྡ་ཆད་ཅུང་ཟད་ཡོད་པ་ལ་ནི་དོགས་པ་འདི་ལྟ་བུའི་གནས་མེད་དེ། ཞི་རྒྱས་དབང་དྲག་གང་ལ་ཡང་རང་རང་གི་སྒྲུབ་བྱ་རྣམས་ཀྱྀ་རྣམ་ཤེས་བཀུགས་ནས་དེ་ལ་བྱ་བ་བྱེད་པར་གསུངས་པ་ཤ་སྟག་ཡིན་པའི་ཕྱིར་རོ། །
གཉིས་པ་ནི། རྣམ་ཤེས་དགུག་གཞུག་འཐད་དུ་ཆུག་ཀྱང༌། ཁོ་རང་གི་བར་དོའི་ཡིད་ལུས་ཉིད་ལ་ཆོ་ག་བྱ་བ་འམ། ཡང་ན་ཁོ་རང་གསོན་དུས་གང་ལ་ཆགས་པའི་གོས་དང་རྒྱན་ལྟ་བུ་ལ་བཅུག་ནས་བྱ་བར་རིགས་ཀྱི་རོ་ལ་འཇུག་པ་ནི་ཤིན་ཏུ་མི་རིགས་ཏེ། སྤྱིར་རོ་ཞེས་བྱ་བ་ཡིད་འབྱུང་ཞིང་འབྲོས་པའི་གནས་སུ་མཐོང་གི་འཆགས་པའི་གནས་མ་ཡིན། ཁྱད་པར་རང་གི་རོ་ལ་ཁྱི་རོར་མཐོང་བ་སོགས་བཤད་ཀྱི་རྣམ་ཤེས་འཁོར་བར་མ་བཤད་པའི་ཕྱིར་རོ་ཞེ་ན། འདི་ཡང་རིག་པ་ལྟར་སྣང་ཡིན་སྟེ། རང་གི་གོས་ལ་གོས་སུ་མཐོང་ན་རང་གི་ལུས་ལ་ལུས་སུ་མི་མཐོང་བ་མི་རིགས་ཤིང་ཁྱི་རོར་མཐོང་བར་བཤད་ནའང་ཚད་ལྡན་གྱི་ལུང་མ་ཡིན་ལ་རྒྱུད་དང་མཁས་པའི་གཞུང་ནས་རོ་ལ་འཇུག་ཚུལ་རྒྱས་པར་གསུངས་ལ༑ སྔགས་དང་ཏིང་ངེ་འཛིན་གྱྀ་ནུས་པས་འཇུག་པར་ནུས་ཤིང༌། ཁྱད་པར་སྔོན་དུ་རོ་ལ་བསྙེན་པ་སོགས་བྱས་ནས་ཤིན་ཏུ་ཡང་བཞུག་པར་སླ་བ་དང་གལ་ཏེ་འཇུག་མ་ནུས་ཀྱང་ཁོ་རང་གི་ལུས་རྙིང་པ་ལ་སྦྱངས་ཁྲུས་དབང་བསྐུར་བྱས་ན་ཤིན་ཏུ་ཕན་ཆེ་ཏེ།
དྲི་ཆུའི་ས་ལ་མནན་པ་བྱས་པ་སོགས་ཀྱང་གནོད་ཚབས་ཆེ་བར་རྒྱ་ཆེར་གསུངས་པའི་ཕྱིར་རོ། ། གསུམ་པ་ནི། ཁྱད་པར་སྐྱེ་བ་བླངས་ཚར་ནས་དེ་ལ་དམིགས་པའི་དགེ་རྩ་ཙམ་བྱ་ཡི་རྣམ་ཤེས་བཀུག་ནས་དབང་བསྐུར་བར་སུས་ཀྱང་མི་ནུས་པས་མི་མཐད་་དོ་ཞེ་ན། བསྒྲུབ་བྱ་གསོན་པཽ་རྒྱང་རིང་ན་གནས་པ་ཡང་ཡིད་ལུས་ཀྱི་རྣམ་པར་བཀུག་སྟེ། དཀྱིལ་འཁོར་དུ་བཅུག་པ་ལ་ཞི་རྒྱས་དབང་དྲག་མཐའ་དག་བྱ་བར་རྒྱུད་སྡེ་ཀུན་ལས་གསུངས་པ་མ་མཐོང་ཞིང་མ་ཐོས་པར་རིག་པ་ལྟར་གཉིད་ཀྱིས་མྱོས་པའི་རླབ་ཆོལ་དུ་ཟད་དོ། ། བཞི་པ་ནི། ཆོས་ལོག་གི་གཞུང་ལུགས་ངན་པའི་ངག་རྒྱུན་དངོས་དང༌། དེ་དག་གི་ལྷད་འདྲེས་པ་དང༌། གདོན་རིགས་འགའ་ཞིག་གི་རྨི་ལམ་དང་སྣང་བ་བསྒྱུར་བའམ་མོ་དང་རྩིས་ལ་སོགས་པ་འབབ་ཏུ་བཅུག་པས་འཁྲུལ་པར་གྱུར་པ་མང་པོ་ནི། དེའི་དོན་དུ་དགེ་བ་བྱས་པ་ནི་དོན་མེད་དེ།
ཁོ་རང་གི་ཇི་ཙམ་ཐོབ་པའི་མི་དང་ནོར་ལ་སོགས་པ་ལྷན་ཅིག་སྦ་བ་དང་བསྲེགས་པ་དང་བསད་པ་ལ་སོགས་པ་བྱ་བར་རིགས་སོ་ཞེས་དང༌། ཁོ་རང་ལ་བྱིན་པས་ཐོབ་པར་རྨི་ལམ་དང་མིག་མཐོང་སོགས་ཀྱིས་མཐོང་བ་འགའ་ཞིག་གིས་ལུས་དངོས་སུ་སྟོན་པའང་བྱུང་བར་གྲགས་པས་དེ་ལྟར་བྱའོ་ཞེས་དང༌། དགེ་བ་བྱེད་མི་དགོས་པ་དང༌། བྱས་ཀྱང་མི་ཐོབ་པ་དང༌། བྱས་ཀྱང་མི་ཕན་པའི་གང་ཟག་ལ་སོགས་པ་དང༌། ཉེ་དུ་རྣམས་ཀྱིས་མྱ་ངན་མ་བྱས་ན་གཤིན་པོ་མི་་དགའ་བ་དང༌། ངུད་མོ་དྲག་པོས་སླ་ནས་བོས་ན་སླ་འཁོར་རོ་ཞེས་སོགས་ཀྱི་ཆོས་ལོག་མང་དུ་བྱུང་ཞིང་ད་དུང་ཡང་ཕལ་ཆེར་ཉམས་སུ་ལེན་པ་ཡང་སྣང་ངོ༌། དེ་བཞིན་དུ་བླུན་པོ་ལ་གྲགས་པ་བུ་དང་ཆོས་གཉིས་རང་གིས་བྱས་པ་དགོས་སོ་ཞེས་པ་ལྟར། དགེ་བ་རྣམས་ཁོ་རང་མ་ཤི་གོང་ནས་བྱས་པ་དགོས་ཀྱི་དེའི་ཆེད་དུ་དམིགས་པས་དེ་ལ་མི་ཕན་ཏེ། ཕན་ན་སངས་རྒྱས་བྱང་སེམས་རྣམས་ཀྱིས་དུས་རྟག་ཏུ་ངན་སོང་གསུམ་ལ་སོགས་པའི་ཆེད་དུ་དགེ་བ་རྣམས་མཛད་ཀྱི་ཡོད་པས་འབད་མེད་དུ་གྲོལ་བར་འགྱུར་རོ་ཞེས་སོགས་སྨྲ་བར་བྱེད་དོ། །
འདི་དག་ནི་ཡན་ལག་བརྒྱད་དང་ལྡན་པའི་གསུང་རབ་རིན་པོ་ཆེའི་མཚོ་འགྲམ་དུ་བ་ཚའི་ཁྲོན་པ་ནན་གིས་བརྐོ་བ། བླང་དོར་གྱི་མིག་ལོང་བ། དགེ་བའི་བཤེས་གཉེན་གྱི་མིག་པུ་བས་ཐར་བའི་གྲོང་དུ་ཁྲིད་ཀྱང་དེ་ནན་གྱིས་དོར་ཏེ། ལོག་ལྟའི་གཡང་ས་ཆེན་པོར་མཆོང་བ་ལ་མངོན་པར་བརྩོན་པ་དག་གི་འདོད་པ་ཡིན་པས་བསྟན་འཛིན་ཆེན་པོ་རྣམས་ཀྱིས་རྒྱ་ཆེར་བཀག་ཟིན་ཅིང༌། ནག་ཕྱོགས་ཀྱི་འབྱུང་པོ་དག་གི་ཡིད་དང་སྣང་བ་བསྒྱུར་ཚུལ་སྔོན་ཡང་མང་དུ་བྱུང་བ། ངམས་གཏའ་ར་ཀླུ་གོང་དང༌། གྲུབ་ཆེན་ཉི་ཕུགས་པ་དང༌། བོན་པོ་གཡུ་ཐུལ་ཅན་གྱི་གཏམ་རྒྱུད་ཀྱིས་ཤེས་ལ། ཁྱད་པར་འདོད་པ་ཐ་མ་ནི། རྣམ་སྨིན་གྱི་འབྲས་བུ་དང་བདག་འབྲས་ཀྱི་དབྱེ་བ་མ་ཤེས་ཤིང༌།
ཆོ་ག་བྱས་པས་ནད་པ་ལ་ཕན་པའི་མདོ་ཚད་མར་ཁས་སླངས་ནས་གཤིན་པོ་ལ་མི་ཕན་པར་འདོད་པ་ཤིན་ཏུ་འགལ་བ་ཟད་དོ། ། གཉིས་པ་ནི། སྤྱིར་གཤིན་པོ་རྗེས་་འཛིན་ཤིན་དུའང་འཐད་མོད་ཀྱི། དེ་ནི་བཅོམ་ལྡན་འདས་ཉིད་ཀྱིས་་དེའི་ཆེད་དུ་གསུངས་པའི་ཀུན་རིག་ཉིད་ལ་རྟེན་པར་རིགས་ཀྱི། རྣལ་་འབྱོར་བླ་མེད་ཀྱི་ཉམས་ལེན་ཁྱད་པར་ཅན་རྣམས་གཤིན་ཆོག་ལ་འཁྱེར་བ་ནི་ཤིན་ཏུ་མི་རིགས་སོ་ཞེས་སྔགས་ཀྱི་ལམ་ཁྱད་ལ་མཁས་པར་རློམ་པ་དག་ཟེར་རོ། ། འོ་ན་དུས་འཁོར་རྩ་རྒྱུད་དང༌། རྡོ་རྗེ་གུར་དང་རྡོ་རྗེ་མཁའ་འགྲོ་སོགས་ལས་གསུངས་ཤིང༌། གྲུབ་ཆེན་སྭ་དྷུ་པུ་ཏྲས་དུས་ཐ་མའི་ཆོ་ག་དུས་འཁོར་ལ་དང༌། གུར་འགྲེལ་ལྷའི་རིགས་ཀྱིས་བརྟུལ་ཞུགས་ཀྱིས་མཛད་པར་གཤིན་ཆོག་གུར་རིགས་བསྡུས་མ་དང༌། ། ནག་པོ་པས་གཤིན་ཆོག་ཀྱཻ་རྡོར་ལ་དང༌༑
རོ་བསྲེག་ཀྱཻ་རྡོར་དང་གཤིན་རྗེ་གཤེད་ལ་དང༌། ཨཱརྻ་དེ་བས་རོ་བསྲེགས་དང༌༑ སྟོང་ཉིད་ཏིང་ངེ་འཛིན་རྡོ་རྗེས། གཤིན་པོ་བདེ་གཤེགས་གནས་ལ་འགོད་པའི་ཆོ་ག་གསང་འདུས་ལ་སྦྱར་བ་སོགས་མི་མཐད་པར་འདོད་དགོས་པའམ། ཡང་ན་ཀུན་རིག་ལས་གཞན་པའི་གཤིན་ཆོག་ཁོ་བོས་མ་མཐོང་པས་མེད་དོ་ཞེས་སྨྲོས་ཤིག ། རིགས་པ་ཡང་བླ་མེད་ཟབ་པས། སྤྱིར་གཞན་རྗེས་སུ་འཛིན་པའི་ཆོས་མ་ཡིན་ནོ་ཞེས་སམ། རུང་ཀྱང་དེའི་སྣོད་རུང་གི་གཤིན་པོ་མེད་དོ་ཞེས་སྨྲ་དགོས་ན་དེ་ཡང་མི་མཐད་དོ། ། འོན་ཀྱང་གསོན་དུས་ཀྱི་བླ་མེད་ཀྱི་དབང་རྫོགས་པར་མ་ཐོབ་པ་ལ་ནི། ཁྲུས་དང་བུམ་དབང་ཙམ་ནས་རིམས་ཀྱིས་གཞུག་པ་སོགས་ནི་གཞུང་དེ་དག་ལས་གསུངས་སོ། །
གསུམ་པ་ནི། དེ་དག་དང་སྦྱོང་རྒྱུད་རྣམ་གཉིས་ཆ་ལག་དང་བཅས་པ་སོགས་ལ་ལེགས་པར་སྦྱངས་ཤིང་ཐུགས་སུ་ཆུད་པའི་མཁས་མཆོག་དག་གིས་ཀྱང༌༑ ཐོག་མར་རོའི་བསྙེན་པའི་སྐབས་སུ་རྣམ་ཤེས་དགུག་གཞུག་མ་མཛད་པ་ནི༑ མི་ཐོབ་པའི་ཤེས་བྱེད་མི་སྣང་ཞིང༌། ཞི་བའི་ལས་ལ་སྒྲ་བྱ་འགུགས་པའི་ལྷ་ཕོ་མོ་བསྒོམས་པ་་དང་དེས་དགུག་བྱ་མི་འགུགས་པ་འགལ་བས་མི་འཐད་དོ།། མན་སྙེར། རྟེན་ལྷར་བསྐྱེད་ནས་སྒྲུབ་བྱའི་རྣམ་ཤེས་འགུགས་པ་མཛད་ཀྱང༌། ནག་པོ་ཞབས་དང་ཏིང་ངེ་འཛིན་རྡོ་རྗེས་རྣམ་ཤེས་བཅུག་ནས་ལྷར་བསྐྱེད་པར་མཛད་པ་ལྟར་འཐད་དོ། ། འོན་ཀྱང་འདི་དང་རྣམ་ཤེས་འགུགས་པའི་སྔོན་དུ་རོ་ལ་བསངས་སྦྱངས་བསྡུས་པ་དང༌། ཡི་གེ་ཎི་ལས་གཤིན་པོ་རང་ཉིད་ཀྱི་ཐ་མལ་པའི་གཟུགས་སུ་བསྐྱེད་ཆོག་བྱས་ཤིང༌།
མཁས་པ་དག་གིས་དེ་ཡང་རུང་བར་གསུངས་མོད་ཀྱི། རང་ལུས་ངོ་ཤེས་ནས་རྣམ་ཤེས་འཇུག་སླ་བ་ལ་སོགས་པའི་དགོས་པ་ཡོད་པས། སྔོན་དུ་ཕལ་པའི་བསྐྱེད་ཆོག་ཡོད་པ་འཐད་དོ། ཡང་བགེགས་སྦྱངས་བའི་སྐབས་སུ་སྔགས་རྙིང་མ་དག་གིས་གཤིན་པོ་གཤེད་མ་དང་བྲལ་བའི་ཕྱིར་དུ་གཤེད་འབྲེལ་དུ་གྲགས་པའི་དྲག་ལས་འཚམ་རལ་བྱེད་པ་ལ། འདི་དག་ནི་རྙིང་མའི་ཆོས་ལུགས་ཡིན་ནོ་ཞེས་མཁས་རློམ་དག་གིས་སྡང་སྨྲས་དྲག་པོས་འགོག་པ་ནི་མི་འཐད་དེ། ཚེ་འཕོ་བའི་འགྱུར་བ་ལུང་བསྟན་པའི་མདོ་ལས༑ ནམ་མཁའ་བར་སྣང་ལ་གནས་པའི་དྲི་ཟ་འཆི་ཁ་མའི་སེམས་ལ་འཇུག་པ་ཞེས་བྱ་བས། དྲི་ཟའི་ཟས་བཙལ་བའི་ཕྱིར་དུ་ཚེ་འདས་ཀྱི་ཆ་བྱད་བཟུང་ནས་གཏམ་སྣ་ཚོགས་རྒྱུ་མཚན་དང་བཅས་ཏེ་སྨྲ་བ་དང༌། དྲི་ཟ་ཁྱབ་བྱེད་ཅེས་བྱ་བ་དང༌༑ དྲི་ཟ་པི་ཙ་ན་ཞེས་བྱ་བ་དང༌།
གནོད་་སྦྱིན་སྨྲ་འདོད་ཅེས་བྱ་བ་དང༌། གནོད་སྦྱིན་ཝ་ར་ཧིནྟ་ཀུན་ཏུ་རྟོགས་་འདོད་ཅེས་བྱ་བས་ཚེ་འདས་ཀྱི་ཆ་བྱས་བཟུང་ནས་ཉེ་འབྲེལ་ལ་གནོད་པ་སྣ་ཚོགས་བྱེད་པ་དང༌། ཡི་དྭགས་གཤིན་རྗེའི་ཆད་པ་ཞེས་བྱ་བས་ཚེ་འདས་ལག་པ་བཅིངས་ཏེ། ལྷ་མིའི་འཇིག་རྟེན་ནས་ཡི་དྭགས་སམ་གཤིན་རྗེའི་འཇིག་རྟེན་དུ་འཁྲིད་པ་དང༌། གཞན་ཡང་ཚེ་འདས་སྐྱེ་བ་བླང་པའི་གནས་སུ་གནོད་པ་སྣ་ཚོགས་བྱེད་པའི་བགེགས་རིགས་ཡོད་པར་གསུངས་པ་སོགས་ཀྱི་གདོན་བགེགས་སྦྱངས་བའི་ཆེད་དུ་ཁྲོ་བོ་སྤྱན་་འདྲེན་དང་དྲག་སྔགས་སོགས་དང༌། གྲུབ་ན་དྲག་པོའི་སྦྱིན་བསྲེགས་བྱེད་པར་གསུངས་པ་རྣམས་དང་རང་གིས་ཀྱང་གང་འགྲུབ་ལག་ལེན་དུ་བྱེད་པ་དང་འགལ་བའི་ཕྱིར་རོ༑ ༑ དེ་ནས་སེམས་ལྷའི་ང་རྒྱལ་བརྟན་པོས་ལུས་ཁྲོ་བོའི་གར་འཆམས་དང་སྟང་སྟབས༑ ངག་དྲག་སྔགས་ཀྱི་ང་རོ་སོགས་བྱེད་པ་ནི་འཐད་ལ། ། དེའི་ཚེ་ཉེ་འབྲེལ་གྱི་ངུ་འབོད་དྲག་པོ་སོགས་མེད་མི་རུང་ཡིན་པར་འདོད་པ་སོགས་ནི་ལོག་ཆོས་འདྲེས་པ་་ཡིན་ནོ། ། སློབ་དཔོན་ཀུན་སྙིང་གིས་བྲབ་པ་དང་བཀྲུ་པ་ཙམ་ཕྱིར་ཟློག་ཏུ་བཤད་ཀྱང༌།
བླ་མ་དག་སྐྱབས་འགྲོ་ཡང་དེར་གཞེད་གསུངས་པ་ནི། ཀུན་སྙིང་གིས་ཀྱང་སྐྱབས་འགྲོ་ཕྱིར་ཟློག་ཏུ་བྱེད་པ་མ་བཀག་པས་དེར་བཞེད་པར་གསལ་ལོ༑ ༑ དབང་བསྐུར་ཚར་ནས་ལམ་སྦྱང་བསྟན་བྱེད་པ་ལ་ནག་པོ་པས་སྦྱང་བ་སྔོན་དང༌། གཙུག་དགུ་དང་ཏིང་ངེ་འཛིན་རྡོ་རྗེ་བསྟན་པ་སྔོན་དུ་བཤད་པ་གཉིས་ནི་མིང་འདོགས་མི་མཐུན་པ་ཙམ་དུ་ཟད་དོ། ། འོན་ཀྱང་སྦྱང་བ་ནི་ཚེ་འདས་རང་རྒྱུད་ཀྱི་ལམ་ལྔ་པོ་བར་དོའི་རྟེན་དེ་ལ་ཆོ་ག་ཁྱད་པར་ཅན་གྱི་མཐུས་འགྲོ་པའི་མོས་པ་དང་ཏིང་ངེ་འཛིན་བསྒོམ་དུ་འཇུག་པ་ཡིན་ལ། བསྟན་པ་ནི། དག་པའི་ཞིང་དུ་འགྲོ་བའི་འགྲོ་ས་བསྟན་ནས་དེར་སོང་ཤིག་ཅེས་སྟོན་པ་ཡིན་ནོ། དེས་ན་མཁས་པ་དག་གིས། སྦྱོང་བའི་སྔགས་སུ། གཙིག་དགུའི་ཨོཾ་པད་མེ་པད་མེ་པད་མོད་བྷ་ཝེ་སུ་ཁ་ཝ་ཏི་གཙྪནྟུ་སྭཱཧཱ།
ཞེས་པ་སྦྱར་བ་ནི་འཐད་པར་མ་མཐོང་ངོ༌།། ཟད་གཏད་ཅེས་གྲགས་པ་ལ། སློབ་དཔོན་གྱི་ཏིང་ངེ་འཛིན་གྱྀས་མ་བསྔོས་པའི་འཇིག་རྟེན་ཕལ་པས་ཟས་གོས་མང་པོས་ཚེ་འདས་ལ་དམིགས་ནས་རང་དགར་གཏོང་པ་དང༌། དེ་དེས་ཐོབ་ཅིང་བསྐལ་བའི་བར་དུ་ལོངས་སྤྱོད་པར་མཐོང་བ་སོགས་ནི་སྔར་བཤད་པའི་འབྱུང་པོ་རྣམས་ཀྱིས་དེ་ལྟར་སྟོན་པར་མདོ་ལས་གསུངས་པ་ལྟར་ཡིན་ལ། སློབ་དཔོན་གྱིས་བྱིན་གྱིས་བརླབས་ནས་བསྔོ་བའི་དུས་ལ། ཁ་ཅིག་ལམ་སྦྱང་བསྟན་གྱི་སྟཽན་རྣམ་ཤེས་མ་ཡར་ཞིང་ལྷར་གསལ་བའི་དུས་སུ་ངེས་པར་དགོས་ཀྱི། གནས་སྤར་བར་གྲགས་བའི་རྗེས་སུ་མི་ཐོབ་བོ་ཞེས་སྨྲ་བ་ནི་མི་རིགས་ཏེ། དག་པའི་ཞིང་ནས་སླར་སློབ་དཔོན་དང་དཀྱིལ་འཁོར་དང་ལུས་ལ་མཆོད་པ་བྱེད་དུ་འོངས་པའི་ཚེ་ཡང་ཐོབ་པའི་ཕྱིར་རོ། ། དེ་བཞིན་དུ་རོའམ་མིང་བྱང་སྲེག་པ་ཡང༌། ཁག་ཅིག་རྣམ་ཤེས་གཤེགས་གསོལ་བྱས་ནས་བསྲེག་དགོས་ཏེ་དེ་ལྟ་མ་ཡིན་ན་ལྷ་བསྲེགས་པའི་ཉེས་པ་འབྱུང་ངོ་ཞེས་ཟེར་ལ།
ཁ་ཅིག ། དེ་ལྟ་ན། གསོན་གཅིག་དགོངས་ཤིག་ཟེར་བ་མི་འཐད་ཅིང༌། ལྷ་ནི་མེས་བསྲེག་པར་ཡང་མི་ནུས་ཏེ་སྦྱིན་བསྲེག་གི་ལྷ་བཞིན་ནོ། ། དེས་ན་བླ་མའི་གདུང་བཞུ་བའི་ཚེ་ཆོས་འབྲེལ་མེད་པ་བཙལ་ནས་མེ་སྣོད་དུ་འཇུག་པ་སོགས་ཀྱང་བླུན་པོའི་རྣམ་ཐར་ཡིན་ཞེས་སྨྲའོ། ། གཉིས་ཀ་མི་འཐད་དེ། རྣམ་ཤེས་་ཡེ་ཤེས་གཉིས་སུ་བྱས་པའི་རྣམ་ཤེས་ནི་གློ་བུར་དྲི་མའི་ཆོས། ། ངེས་པར་སྦྱང་བྱ་དང་སྦྱིན་བསྲེགས་ཀྱི་ཚེ་ཡང་ངེས་པར་བསྲེག་བྱ་ཡིན་པའི་ཕྱིར་དང༌། རྣམ་ཤེས་གཤེགས་གསོལ་བྱས་རྟིང་ཕུང་པོ་ལྔ་དང་རྣམ་ཤེས་བརྒྱད་ལ་སོགས་པ་མེད་པའི་ཕྱིར་དང༌། ། དྲི་མའི་ཆོས་དེ་དག་མེས་བསྲེགས་པ་ཡང་ནུས་པའི་ཕྱིར་རོ། །
དེས་ན་ཚེ་འདས་ཀྱི་ཤིན་དུ་ཕྲ་བའི་རླུང་སེམས་ཙམ་ལས་གྲུབ་པའི་འཇའ་ལུས་ཡེ་ཤེས་ཀྱི་སྐུ་གཤེགས་སུ་གསོལ་སྟེ་བར་སྣང་དུ་བཞག་ལ། དྲི་མའི་ཆོས་ཕུང་ཁམས་སྐྱེ་མཆེད་ཐམས་ཅད་རོའི་མིང་བྱང་དང་ལྷན་ཅིག་བསྲེགས་པ་ཡིན་ནོ། ། དེ་བཞིན་དུ་བླ་མའི་ཡེ་ཤེས་ཀྱི་སྐུ་ལ་མེའི་གནོད་པ་མེ་ལྷ་་འམ་མཆོད་ཡུལ་དུ་བྱེད་མོད་ཀྱི། སྤྲུལ་སྐུ་འབྱུང་ལུས་ཀྱི་སྐུ་གདུང་ནི་བུད་ཤིང་གི་ཚུལ་དུ་བྱ་བར་རིགས་ལ། འོན་ཀྱང་བླ་མའི་གདུང་ཡིན་པས་གཞིག་པར་དཀའ་བ་དང་འཇིག་རྟེན་ཐ་སྙད་དང་བསྟུན་ནས་ཆོས་་འབྲེལ་མེད་པ་དང་ཕལ་པ་ལའང་ཤ་རུས་མི་གཅིག་པ་ལ་སོགས་པ་བཙལ་བར་བྱ་བ་ཡིན་ཏེ་སྤྲུལ་སྐུའི་ལམ་འཁྱེར་གྱི་མདོ་སྔགས་ཐམས་ཅད་འཇིག་རྟེན་སྣང་ངོ་དང་ངེས་པར་བསྟུན་ནས་གསུངས་པའི་ཕྱིར་རོ། ། དེས་ན་འདི་ལ་བོད་ཀྱི་མཁས་པས་བླ་མའི་གདུང་གཞུ་ཀར་ལྷ་ལ་གཤེགས་གསོལ་མ་བྱས་ན་མཆོད་རྟེན་གཤེགས་པའི་འཚམས་མེད་དུ་་འགྱུར་བར། རྡོ་རྗེ་གུར་གྱི་འགྲེལ་བ་སློབ་དཔོན་ལྷའི་རིགས་ཀྱི་བློ་གྲོས་ཀྱིས་མཛད་པ་དང་དེའི་རྗེས་འབྲང་གི་རྒྱ་གཞུང་ལས་འབྱུང་བ་གཉིས་ཁུངས་སུ་རྒྱ་ཆེར་དྲངས་ནས། རང་ལུགས་ལ་འདི་རོ་མཆོད་ཡུལ་གྱི་ཚུལ་དུ་བསྲེགས་པ་ཡིན་ནོ། ། ཞེས་གསུང་པའང་ཅུང་ཟད་འགལ་ལོ། ། གཉིས་པ་ནི།
རྒྱུད་དང་རྒྱ་གར་མཁས་པའི་གཞུང་ནས་འབྱུང་བའི་ལྷོ་སྒོའི་ཆོ་ག་རྣམས་བསྡུ་ན། གང་ཟག་དམན་པའི་དང༌། མཆོག་གི་དབང་དུ་བྱས་པ་གཉིས༑ དང་པོ་ལ་བགེགས་དང༌། ། སྡིག་པ་སྦྱང་བ་གཉིས་ཕྱི་མ་ལ། ཕྱིར་ཟློག་བྱས་ཏེ་དང༌། དབང་བསྐུར་སྟེ་དང༌། སྔགས་བཟླས་སྟེ་དང༌། མཆོད་རྟེན་དུ་བཞག་སྟེ་དང༌། འཆད་པའམ་ཁང་པར་བཞག་སྟེ་དང༌།
སྦྱོན་བསྲེག་བྱས་སྟེ་དང༌། རུས་པ་རིའམ་ཆུ་ལ་དོར་སྟེ་དང༌། ཚ་ཚ་བཏབ་སྟེ་སྡིག་པ་སྦྱང་བ་སྟེ་སྡིག་སྦྱོང་བརྒྱད་གསུངས་ཏེ། དེ་ལ་དུས་་འཁོར་རྩ་རྒྱུད་ལས། རྡུལ་ཚོན་དཀྱིལ་འཁོར་བྲིས་བྱས་ལ༑ གཤིན་ལ་གསོན་བཞིན་དབང་བསྐུར་ན། ། ངན་སོང་གནས་སུ་སྐྱེས་ན་ཡང༌། ། དེ་ཉིད་གྲོལ་བར་ཐེ་ཚོམ་མེད། ། འོན་ཏེ་མིང་ངམ་གཟུགས་བརྙེན་ལ། ། དེ་ལྟར་རབ་ཏུ་གནས་བྱས་ཏེ། །
མཆོད་རྟེན་ནང་དུ་གཞུག་བྱས་ན། ། དེ་ཡི་བསོད་ནམས་བསམ་མི་ཁྱབ། ། ཅེས་་དང༌། སྐུ་གསུང་ཐུགས་དང་ཡེ་ཤེས་ཀྱིས༌། ། སྔགས་ཀྱི་མཚན་མ་བསྡུས་བྱས་ལ། ། ཐལ་བ་རུས་པའི་དྲིར་བཅས་རྣམས། ། རྒྱ་མཚོར་་འབབ་པའི་ཆུ་བོར་དོར། ། ཡང་ན་རང་མིང་ལྡན་པ་ཡི། ། སྔགས་བཟླས་ལྷ་ཡི་གཟུགས་ཉིད་དམ། ། མཆོད་རྟེན་གཟུགས་སུ་བྱས་ན་ནི། །
དེ་ཉིད་སྡིག་པ་རྣམས་ལས་གྲོལ། ། ཞེས་པས་དབང་བསྐུར་བ་དང༌། མཆོད་རྟེན་ནང་དུ་བཞག་པ་དང༌། ། ཆུ་བོར་དོར་བ་དང༌། སྐུ་གཟུགས་དང་ཚ་ཚར་གདབ་པ་རྣམས་དངོས་སུ་བསྟན་ཏོ། ། འདིས་ནི། སྐྱེ་བོ་ཕལ་པའི་རུས་པ་སོགས་མཆོད་རྟེན་དུ་གཞུག་པ་དང་སྐུ་གསུང་ཐུགས་ཀྱི་རྟེན་དུ་བྱས་ནས་མཆོད་གྲལ་དུ་བཞག་ན། གང་ཟག་དམ་པ་དང་བསོད་ནམས་ཅན་གྱིས་ཕྱག་མཆོད་བྱས་པས་དེ་ལ་:བསྣན་ [ གནོད ] པ་འགྲོ་སྟེ། འོད་བསྲུང་རྫོགས་བྱེད་ཀྱི་མཆོད་རྟེན་བཞིན་ནོ། ། ཞེས་སྨྲ་བ་བཀག་སྟེ།
རུས་ཆོག་དབང་བསྐུར་ལྷར་བསྒྱུར་ཆོག་རྒྱས་པར་བྱས་ན་དེ་ལ་མི་གནོད་་དེ། དམ་པ་རྣམས་ནི་རྡོ་ཤིང་ལས་སྐུ་གཟུགས་སུ་གྲུབ་ཙམ་ལའང་ཕྱག་མཆོད་བྱ་བར་གསུང་པ་བཞིན་མཛད་ལ། བསོད་ནམས་ཅན་གྱི་ཚངས་པ་བརྒྱ་བྱིན་སོགས་ནི། དཀྱིལ་འཁོར་མཐོང་བ་དང་སྔགས་འཛིན་པ་དང་མཚན་འཛིན་པ་ཙམ་ལའང་བསྲུང་སྐྱོབ་དང་ཕྱག་མཆོད་བྱེད་པའི་ཕྱིར་རོ། ། འོན་ཀྱང་འོད་བསྲུངས་རྫོགས་བྱེད་ཀྱི་མཆོད་རྟེན་ལྟར་རང་གིས་ལྷར་བསྒོམ་པ་དང་ཡེ་ཤེས་གཞུག་པ་སོགས་ཀྱང་བྱེད་མ་མྱོང༌། སློབ་དཔོན་མཚན་ཉིད་དང་ལྡན་པས་རུས་ཆོག་ཁྱད་པར་ཅན་དང་ལྷར་བསྐྱེད་པ་སོགས་གང་ཡང་མ་བྱས་ན་ནི་དེ་ལྟར་འགྱུར་བས་འདུལ་བ་ལུང་དུ་ཡང་སྡིག་ཅན་གྱི་མཆོད་རྟེན་བཀག་པ་ཡིན་གྱིས། སྤྱིར་ནི་སོ་སྐྱེ་ལ་མཆོད་རྟེན་བྱི་བོ་བྱ་བར་གསུངས་སོ། ། རོ་ལ་སྙེན་པ་བྱེད་པར་ནི། ནག་པོ་པའི་གཤིན་རྗེ་གཤེད་ཀྱི་རོ་བསྲེགས་ལས། ། དང་པོར་རོ་ལ་ཁྲུས་བྱས་ནས། །
བསྲུང་བའི་ཆོ་ག་རྫོགས་པ་དང༌། ། ཕྱི་ཡི་གཏོར་མ་བཏང་བར་བྱ། ། དེ་ནས་ཚོགས་བསགས་ནས་བཟུང་་སྟེ། ། མངོན་པ་རྟོགས་པ་རྫོགས་པ་དང༌། ། བཟང་པོའི་ཁྲི་ལ་བཞག་ནས་ཀྱང༌། ། རྒྱན་གྱིས་ལེགས་པར་སྤྲས་པ་ལ། ། ག་བུར་ལ་་སོགས་ཁར་བླུག་ནས། ། བདུད་རྩི་བྱིན་གྱིས་བརླབ་བྱ་སྟེ། ། སྙིང་ཁར་གཟུངས་ཐག་བཏགས་ནས་ཀྱང༌། ། རྩ་བའི་སྔགས་ལ་དེ་ཉིད་གསུམ། །
སྤེལ་བའི་བཟླས་པ་ཁྲི་ཙམ་བྱ། ། ཞེས་དང༌། སཱ་དྷུ་པུ་ཏྲས་ཀྱང་སློབ་དཔོན་གྱིས་གྲངས་ཀྱི་བསྙེན་པ་བྱའོ། ། ཞེས་སོ། ། དབང་གི་སྔོན་དུ་སྟ་གོན་ནམ་དངོས་གཞིའི་ཚེ་ཡང་རུང་སྟེ། བགེགས་བྱང་བའི་ཐོག་མར་ཇི་ལྟར་བྱ་བ་ནི། བྲམ་ཟེ་ནག་པོ་ཞབས་ཀྱི་ཀྱཻ་རྡོར་རོ་བསྲེགས་ལས། རོ་ལྷག་པར་གནས་པ་ནི། ཁྲུས་བྱ་དྲི་ཞིམ་པོ་དང་ལྡན་པའི་བདུད་རྩི་ལྔས་བྱུག རྣམ་ཤེས་དགུག་པ་སྔོན་དུ་འགྲོ་བས་རང་གི་ལྷར་བསྐྱེད་ལ་སྡིག་པ་བཤགས་པ་ནས་སེམས་བསྐྱེད་པའི་བར་དུ་བྱའོ། །
ཞེས་དང༌། ཏིང་ངེ་འཛིན་རྡོ་རྗེས༑ སྙིང་ཁའི་ས་བོན་ལས་ནི་གྲུབ་པ་བཟང༌། འཁོར་ལོས་མཚན་པའི་ལྕགས་ཀྱུ་སྤྲོས་བྱས་ཏེ། ། དེ་ཡི་གཤིན་པོ་འཇིག་རྟེན་ཕ་རོལ་སོགས། ། སེམས་ནི་མདོག་དམར་གསལ་བ་དགུག་བྱ་སྟེ། ། ཆོས་ཀྱི་སྒོ་མོའི་གཟུགས་སམ་ཡང་ན་ནི། ། རླུང་མེད་མར་མེ་མི་གཡོ་ལྟ་བུའོ། ། འོངས་ནས་འདི་ཡི་ཤེས་པ་སྙིང་ཁར་ནི། ། རོ་ཡི་སྤྱི་བོ་ནས་ནི་གཞུག་པར་བྱ། །
དེ་ནི་ཤེས་པ་དང་ནི་ཡང་དག་ལྡན༑ ༑ དེ་རྗེས་ལངས་ནས་འདུག་པར་བལྟ་བར་བྱ། ། དེ་སྙིང་མོ་ཧ་ར་ཏི་བཀོད་ནས་ནི། ཞེས་སོགས་སྤྱན་མར་བསྐྱེད་ཚུལ་དང་བཅས་པ་གསུངས་སོ། ། བགེགས་སྦྱང་གི་སྐབས་སུ་དྲག་ལས་དགོད་པ་ཡང༌། ། དེ་ཡི་ལུས་ཅན་སྡིག་སོགས་དང༌། བགེགས་རྣམས་གཞོམ་པར་བྱ་བའི་ཕྱིར། ། གོས་ནག་བགོ་ཞིང་ཁྲོས་ནས་ཀྱང༌། ། འཇིག་རྟེན་གསུམ་བདག་ཉིད་དུ་བསྒྱུར། ། ཞེས་སོ། །
སྡིག་པ་སྦྱང་བ་ནི། བདེ་མཆོག་གི་རྩ་རྒྱུད་རྡོ་རྗེ་མཁའ་འགྲོ་ལས། སྒྲུབ་བྱའི་རྐང་པ་དག་ལ་ནི། ། གཞུ་ཡི་རྣམ་འདྲའི་དཀྱིལ་འཁོར་ཏེ། ། ལྟེ་བར་ཡེ་ཤེས་ཡང་དག་འབར། ། དེ་ཡི་སྙིང་ཁར་སྦར་བ་ཡིས། ། འོད་ཟེར་འབར་བ་ཀུན་དུ་འཁྲིགས། ། པཾ་གྱུར་སྡིག་པ་མི་བཟད་པ༑ ༑ སྣ་ཡི་སྒོ་ནས་ཕྱུང་ནས་ནི། ། དེ་ནས་ཁྲོ་བོའི་གཟུགས་བསྒོམས་ཏེ། །
ཀུན་ཏུ་བཟོད་པར་བསྒོམ་པར་བྱ། ཞེས་སོ། ། འདི་ནི་རྫས་གཅིག་པའི་སྦྱིན་བསྲེགས་ཅེས་བྱ་སྟེ་སྐབས་གཞན་དུ་ཡང་བཟང་ངོ༌། ། དེ་བཞིན་དུ། ། གཙུག་དགུའི་རྒྱུད་ལས། དེ་ནས་ཕྱིར་ཟློག་བྱ་བ་ནི། ། ཡུང་ཀར་གྱིས་ནི་བྱ་བ་ཡིན། ། རུས་པའམ་གོས་སམ་མིང་ལ་ན། ། དེ་རྗེས་ཆུ་ཡིས་བཀྲུ་བར་བྱ། ། སྡིག་པ་བཀྲུ་བའི་སྔགས་ཀྱིས་ནི། །
སྲིད་གསུམ་དྲི་མ་བཀྲུ་བར་བྱ། ། ཞེས་སོ། ། དེ་ཡང་ལས་སྒྲིབ་རྣམ་པར་འཇོམས་པའི་གཟུངས་ལས། པཾའམ་ཏིལ་ལམ་ཡུང་ཀར་རམ་ཆུ་གང་ཡང་རུང་བ་ལ་བཟླས་བརྗོད་བྱ་སྟེ་རུས་པའམ་ཤི་བའི་ལུས་ལ་གཏོར་རམ། ཁྲུས་བྱས་ནས་བསྲེགས་པའམ་འཆང་བའི་ནང་དུ་བཅུག་སྟེ་བཞག་ལ། རིགས་སྔགས་ཀྱང་བྲིས་ཏེ་མགོ་ལ་བཏགས་ན། དེ་ངན་སོང་དུ་སྐྱེས་པ་ཡང་གདོན་མི་ཟ་བར་ཞག་འདུན་གྱིས་ཐར་ཏེ་བདེ་འགྲོ་མཐོ་རིས་ཀྱི་འཇིག་རྟེན་དུ་སྐྱེ་བར་འགྱུར་རོ། ། ཞེས་གསུངས་པས། ཀཀྞི་དང་རྣམ་རྒྱལ་གྱི་གཟུངས་ལས། སེམས་ཅན་སྡིག་པ་བྱས་པ་གང་དག་འཆི་བའི་དུས་བྱས་པ་དེ་དག་གི་དོན་དུ་གཟུངས་པའི་ཡུངས་ཀར་ལ་ལན་ཉི་ཤུ་རྩགཅིག་ཡོངས་སུ་བརྗོད་དེ།
དེ་དག་གི་རུས་གོང་རྣམས་ཀྱི་སྟེང་དུ་གཏོར་ན། དེ་དག་སེམས་ཅན་དམྱལ་བ་ལ་སོགས་པ་ངན་སོང་རྣམས་་སུ་སྐྱེ་པར་གྱུར་ཀྱང་རུང་སྟེ་གཟུངས་འདིའི་མཐུས་ངན་འགྲོ་དེ་དག་ལས་་ཐར་ནས་ལྷར་སྐྱེ་བར་འགྱུར་རོ་ཞེས་དང་དྲི་མེད་ལས། བྱེ་མ་ལ་ལན་ཉི་ཤུ་རྩ་གཅིག་བཟླས་བརྗོད་བྱས་ཏེ་དུར་ཁྲོད་དུ་གཏོར་ན་གང་གི་རུས་པ་ལ་ཕོག་པ་དེ་དག་སེམས་ཅན་དམྱལ་བ་གང་དང་གང་དུ་སྐྱེས་པ་དེ་དང་དེ་ལས་ཡོངས་སུ་ཐར་ཏེ་མཐོ་རིས་སུ་སྐྱེ་བར་འགྱུར་རོ། ། སྐྱེས་པ་དེ་དག་ལ་མེ་ཏོག་གི་ཆར་འབབ་པར་འགྱུར་རོ། ། ཞེས་དང༌། དོན་ཞགས་ཆོ་ག་ཞིབ་མོ་ལས། ཨོཾ་པདྨོཥྞི་ཥ་བི་མཱ་ལེ་ཧཱུྃ་ཕཊ། སེམས་ཅན་གང་དག་སེམས་ཅན་དམྱལ་བར་གཞོལ་བ་ཤི་བ་དང༌། དགེ་སློང་གང་ལའང་བསླབ་པའི་སྡོམ་པ་འཆལ་བ་དང༌། མཁན་པོ་སློབ་དཔོན་ལ་གུས་པར་མ་བྱས་པ་ཤི་བ་དེའི་དོན་དུ་བྱེ་མ་གཙང་མ་བླངས་ལ་ལན་བདུན་བཟླས་བརྗོད་བྱས་ནས་དུར་ཁྲོད་དམ་རོ་བསྲེགས་པའམ་འཆད་པ་དེར་བྱེ་མ་དེ་གཏོར་བར་བྱའོ། །
གང་དུ་གཏོར་མ་ཐག་ཏུ་རུས་པ་ལ་བྱེ་མ་བབས་པའི་སེམས་ཅན་དེ་དམྱལ་བའམ་ཡི་དྭགས་སམ། ཤ་ཟའམ་གནོད་སྦྱིན་ནམ་སྲིན་པོའི་སྐྱེ་གནས་སུ་སྐྱེས་པ་དེ་དེའི་མོད་ལ་ཚེ་བརྗེས་ནས་མཐོ་རིས་སུ་གཞོལ་བར་འགྱུར་ཞིང་ནམ་ཡང་སེམས་ཅན་དམྱལ་བར་གཞོལ་བར་མི་འགྱུར་རོ། ། ཞེས་སོགས་དང༌། གཙོ་བོར་སྦྱོང་རྒྱུད་ལས་རྒྱས་པར་གསུངས་སོ། ཁྲུས་ཆུའི་རྫས་དང་སྔགས་་སོ་སོ་ནི། གཙུག་དགུ་ལས། ཤི་བའི་རུས་པ་གོས་ལ་རབ་བཀྲུ་བ། ཨོཾ་ཤོ་དྷ་ནི་ཞེས་སོགས་སྔགས་ཀྱིས་ནི། སྲིད་གསུམ་དྲི་མ་ཆུ་ཡིས་བཀྲུ་བར་བྱ། ། ཨོཾ་ཀཾ་ཀ་ནི་ཞེས་སོགས་སྔགས་ཀྱིས་ནི།
བ་ཡི་རྣམ་པ་ལྔ་་ཡིས་བཀྲུ་བར་བྱ། ། ཨོཾ་རཏྣེ་རཏ་ཞེས་སོགས་སྔགས་ཀྱིས་ནི། དྲི་བཟང་རྣམས་ནི་ཀུན་གྱིས་བཀྲུ་བར་བྱ། ཨོཾ་ཨ་མོ་གྷ་ཨཱ་ཝ་ར་ཎ་སྭ། སྔགས་ཀྱིས་བ་ཡི་འོ་མའི་བཀྲུ་བར་བྱ། ཨོཾ་ཨ་མི་ཏེ་ཨ་མི་ཏེ་ཞེས་སོ། སྔགས་ཀྱི་ཆུ་མཆོག་གིས་ཀྱང་བཀྲུ་བར་བྱ། ། ཨོཾ་པུཎྱཻ་སོགས་པའི་སྔགས་ཀྱིས་ནི། བར་དང་བར་དུ་ཆུ་ཡིས་བཀྲུ་བར་བྱ། ། ཞེས་གསུངས་པའི་རིགས་ལྔའི་གོ་རིམས་ནི་རང་རང་གི་དཀྱིལ་འཁོར་བཞིན་བྱེད་ཀྱང་རུང་ངོ༌། །
དབང་བསྐུར་དངོས་ལ། གཞན་རྣམས་མི་གསལ་ཞིང༌། སཱ་དྷུ་ཌུ་ཏྲས་དབང་བདུན་ཙམ། ལས་མ་བཤད་བླ་མ་རྣམས་ཚེ་འདས་སྔར་དབང་བཞི་ཐོབ་པའི་དམ་ཚིག་ཅན་ཡིན་ན་དང་པོ་ནས་ཚང་མ། གཞན་དུ་ན་བུམ་དབང་ངམ་ཆུ་དབང་གསུམ་བཞི་སོང་ནས་བཞི་ཀ་བསྐུར་གསུང༌། ལམ་སྦྱང་བསྟན་གྱི་ཚིག་བླ་མ་རྣམས་གཞན་དག་བརྗོད་པར་མཛད་མོད་ཀྱི། ནག་:པོ་ [ པོས ] ཀྱཻ་རྡོར་རོ་བསྲེག་ལས་འབྱུང་བ་ལག་ལེན་ལ་བརྗོད་པར་བྱའོ། ། སློབ་དཔོན་་འདིས་རྣམ་ཤེས་ཨ་ཐུང་གི་རྣམ་པ་རླུང་གིས་བཏེགས་ནས་ནམ་མཁར་བཞུགས་པའི་གཙོ་བོའི་ཐུགས་ཀར་སྟིམ་པ་བཤད། བདེ་གཤེགས་གནས་འགོད་ལས། ཀུ་ཤའི་རྩེ་མོར་རྡོ་རྗེ་རྩེ་གཅིག་བསྒོམ་པའི་སྦུབས་ནང་གནས་པའི་མེ་འོད་རླུང་གིས་བསྐྱོད་ནས་རོའི་སྙིང་ཁའི་རྣམ་ཤེས་ལ་ཕོག་པས་སྤྱི་གཙུག་ནས་འཐོན་སྟེ་སངས་རྒྱས་པའམ།
བདེ་བ་ཅན་སོགས་དག་པའི་ཞིང་དུ་པདྨ་ལ་རྫུས་ཏེ་སྐྱེས་པར་བསམ། སྒོ་གཞན་ནས་འཐོན་ན་འཕོ་བ་དང་འདྲ་བ་འགྲོ་བ་ངན་པར་འགྲོ་སྟེ། དེ་ཡང་འཚོགས་མ། མཛོད་པུ། མིག ། རྣ་བ། སྣ། ཁ། ལྟེ་བ། ཁུ་ལམ།
ཆུ་ལམ། བཤང་ལམ་རྣམས་རིམ་པ་བཞིན་གཟུགས་མེད། གཟུགས། མི་ལྷ། གནོད་སྦྱིན། དྲི་ཟ། འདོད་ལྷ། ཡི་དྭགས། དུད་འགྲོ། དམྱལ་བའོ། །
མཐར་ཡང་རྟེན་གྱི་མདུན་དུ་ཞི་བའི་སྦྱིན་བསྲེགས་བྱ་བར་བཤད་དོ། ། དེ་ཕན་ཆད་གྲུབ་ན་ཞག་བདུན་གྱི་བར་དུའང་ཐུན་བཞི་ལ་སོགས་པར་བྱ་དགོས་ཏེ། དེ་ལྟར་ཞག་ནི་གཉིས་གསུམ་ནས༑ ༑ ཞག་བརྒྱད་པ་ཡི་བར་དུ་བྱ། ཞེས་དང༌། ཞག་བདུན་དུ་དཀྱིལ་འཁོར་དུ་བཅུག་སྟེ་དབང་བསྐུར་ན་ཞེས་:སྦྱོད་ [ སྦྱོང ] རྒྱུད་ལས་གསུངས་པའི་ཕྱིར་རོ། མཆོད་རྟེན་དུ་བཞག་པར་ནི། སྦྱོང་རྒྱུད་ལས། དེ་ནས་རྣལ་འབྱོར་ཅན་གྱིས་ནི། ། སྔགས་དང་ཕྱག་རྒྱས་དེ་དབང་བསྐུར། །
ལྷ་ཡི་གཟུགས་་སུ་བརྟགས་ནས་ཀྱང༌། ། མཆོད་རྟེན་དབུས་སུ་བཞག་པར་བྱ། ། ཞེས་དང༌༑ རྒྱལ་བའི་ལྷས་མཆོད་རྟེན་གྱི་རྨང་དུ་གཤིན་གསོན་གྱི་སྡིག་སྒྲིབ་བར་ཆད་ཀྱི་མིང་བྲིས་པ་མནན་པ་བཅུག ། རོའམ་རུས་པ་བཀྲུས་པའི་ཆུས་འཇིམ་པ་སྦྲུས་ནས་མཆོད་རྟེན་བརྩིགས་པའི་བུམ་པར་རོ་བཞག རྟེན་བསྐྱེད་པ་ནས་དབང་བསྐུར་མཆོད་རྟེན་གྱི་བར་བྱས་པ་མཆོད་རྟེན་གྲུབ་ནས་རབ་གནས་དགའ་སྟོན་རྒྱ་ཆེར་བྱ་བར་བཤད། མཆད་པ་འམ་ཁྱིམ་དུ་བཞག་པར་ནི། སྦྱོང་རྒྱུད་ལས། རང་གི་ལྷའམ་ལྷ་གཞན་གྱི། ། སྙིང་པོ་སྙིང་ཁར་བྲིས་ནས་ནི། །
ལྷ་འདྲ་བར་ནི་སེམས་བསྐྱེད་དེ། ཁྱིམ་གྱི་ནང་དུ་བཞག་པར་བྱ། ། ཞེས་དང་ཛ་མ་དེ་བས། གསེར་དངུལ་ལམ་ཤིང་གི་སྒྲོམ་མམ། སའི་བང་བུ། རབ་བྱུང་ལ་མཆོད་རྟེན་དཀར་པོ། དགེ་བསྙེན་ལ་པདྨ་དམར་པོ་ཁ་སྦྱར། རྒྱལ་པོ་ལ་སྔོན་པོ་གཙུག་ཏོར་ལྟ་བུ། སློབ་དཔོན་ལ་དམར་སྐྱ་ཟ་མ་ཏོག་ལྟ་བུ། ཐ་མལ་པ་ཕོ་ལ་སེར་སྐྱ་གདན་ཁྲི་ལྟ་བུ།
མོ་ལ་སྔོ་སྐྱ་བིལ་བའི་འབྲས་བུ། བྱིས་པ་ལ་དམར་སེར་ལྷུང་བཟེད་ལྟ་བུ་རྣམས་བྱས་པའི་ནང་དུ་རོ་མགོ་ནུབ་དང་ཁ་ལྷོར་བསྟན་པའི་ལག་པ་སྤྱི་བོར་ཐལ་མོ་་སྦྱར། དེ་ལ་སྲད་བུ་དམར་པོ་བཏགས་པ་སྣོད་ནས་གཏོར་ཏེ། ནུབ་དངོས་ཀྱི་ཐོག་ལ་གདགས། སྟེང་དུ་གདུགས་ཁྲའོ་ཕུབ། དབང་བསྐུར་མཆོད་བསྟོད་གྱི་བར་རྒྱས་པར་བྱས། ། ཕྱོགས་བཞིར་རིན་ཆེན་སྣ་བདུན་གྱི་གཟུགས་དང་མཆོད་རྫས་དུ་མས་བསྐོར་བ་བྱིན་གྱིས་བརླབ་པ་ནས་རྒྱུན་དུ་མཆོད་པར་བཤད་དོ། ། རོ་བསྲེགས་པ་ལ། ནག་པོ་ཞབས་ཀྱིས། བསྒྲུབས་ཏེ་དང༌།
དུར་ཁྲཽད་དུ་བསྲེག་པ་གཉིས་བཤད་པའི་དང་པོ་ནི། རོའི་ལུས་ཀྱི་ཆ་ཤས་དམ་ཚིག་གི་རྫས་་སོ་དྲུག་ཏུ་གནས་པ་བྱིན་གྱིས་བརླབས་ནས་རྟོག་པ་མེད་པ་རྣམས་ཀྱིས་་དངོས་སུ་རོལ་བའི་ནང་གྱི་སྦྱིན་བསྲེག་གོ ། གཉིས་པ་ནི། སྦྱོང་རྒྱུད་ལས། རོ་ལ་སྔགས་ཀྱིས་བཏབ་ནས་ཀྱང༌། ། ཆུ་མཆོག་གིས་ནི་བཀྲུས་ནས་སུ།། བཟླས་པའི་དྲི་ཡིས་བྱུག་པར་བྱ། ། གོས་དང་རྒྱན་གྱིས་བཀླུབས་ནས་ཀྱང༌། ། སྔགས་ཀྱིས་བཏབ་པའི་གདུག་པས་བདུག ། མེ་ཏོག་ཕྲེང་བ་ལ་སོགས་མཆོད། །
གཙུག་ཕུད་དཔུང་པར་དེ་བཞིན་དུ། ། སྔགས་བྲིས་ནས་ནི་གདགས་པར་བྱ། སྙིང་ཁ་ལྐོག་མ་ཁ་ཕྱོགས་སུ། ། སརྦ་བིད་ཀྱིས་བྱིན་གྱིས་བརླབ། ། དཔྲ་བ་མཛོད་པུ་རྣ་བ་གཉིས། ། མགོ་བོ་གཙུག་ཏོར་དཔུང་པ་གཉིས༑ ༑ སྣ་དང་སྐེད་པ་དཔུས་མོ་བོལ། ། ལོང་བོ་སྣ་ཡི་རྩེ་མོ་དང༌། ། མིག་གཉིས་དང་ནི་གསང་བ་ཡི། ། དབང་པོ་རྣམས་ཀྱི་གནས་ལ་ནི། །
དེ་ལྟར་གཞན་དུ་ཡི་གེ་སྔགས། ། མཆོག་ཏུ་དགེ་བ་རྣམས་བཞག་གོ ། དེ་ནས་ངན་སོང་སྦྱང་བའི་ཕྱིར། ། བསྟན་དང་བཅས་སྟེ་དེ་དབུས་སུ། ། བཞག་པ་ཉིད་དུ་བྱ་བ་ཡིན། ། དེ་ནས་སྔགས་འཆང་སྔགས་ཀྱིས་ནི། ། བཏབ་པའི་གོས་ཀྱིས་གཡོག་པར་བྱ། ། ཞེས་སོགས་དང༌། ། དཀྱིལ་ཆོག་རིན་ཆེན་འབར་བ་ལས། ། རྡོ་རྗེ་སྡོམ་པ་བྱིན་ནས་ཀྱང༌༑ ༑
བུམ་པའི་དབང་ནི་སྦྱིན་པར་བྱ། ། མིག་ལ་སོགས་ལ་གཏི་མུག་སོགས། ། རྡོ་རྗེ་གསུམ་ནི་གནས་གསུམ་དགོད། ། རྡོ་རྗེ་ཐབ་ཁུང་རབ་སྦྱོར་བས། ། སྦྱིན་བསྲེག་རིམས་པས་སྦྱང་བར་བྱ། ། ཞེས་བཤད་ཅིང་ཨཱརྱ་དེ་བས། བསྲུང་སྐུད་བྱིན་བརླབས་ཚུལ་བཞིན་བྱ། ། བདེ་གཤེགས་ས་བོན་རྣམས་ཀྱང་དགོད། ། ཞེས་སོགས་གསུངས་པས་རང་རང་གི ། ལུས་ཀྱི་ལམ་བསྐྱེད་མཁྱེད་ཀྱི་ལྷའི་སྔགས་ཀྱི་གདགས་ཡིག་རྒྱས་པར་བྱའོ། །
འདི་དག་ནི་རོ་མི་བསྲེག་ཀྱང་བྱ་ལ། དུར་ཁྲོད་སོགས་སུ་འཁྱེར་བ་ལ། བདེ་གཤེགས་གནས་འགོད་ལས། རོ་འཁྱེར་མཁན་རྣམས་བསགས་ཏེ། ཡི་གེ་གསུམ་བཟླས་པའི་བསྲུང་སྐུད་གདགས། དེ་ནས་གདུགས། རྔ་ཡབ། རལ་གྲི། བུམ་པ། དགང་བླུག
བཟའ་བཅའ། བ་དན་རྣམས་ཐོགས་པ་རིམ་པ་བཞིན། བརྒྱ་བྱིན་ཚངས་པ། ཁྱབ་འཇུག་ཆུ་ལྷ། མེ་ལྷ། བདེན་བྲལ༑ རླུང་ལྷ། བསྟོད་པ་འདོན་མཁན་བདེ་བྱེད། རོ་ལས་ས་གཤིན་རྗེ་རྣམས་ལྷག་པར་མོས་པའམ་རྒྱས་པར་བསྐྱེད། ཡིག་བརྒྱ་ཚར་བདུན་བཟླས།
དགེ་རྩ་བསྔོས་ཏེ་ལངས་ལ། སློབ་དཔོན་གྱིས་སྤྱན་མའི་སྔགས་དང་དུར་ག་ཏི་བཟླ་ཞིང་སྔོན་ལ་འགྲོ། རོ་བཏེགས་ཏེ་རོལ་ཆ་སྣ་ཚོགས་དང་སྦྱར་ལྷ་རྣམས་ཀྱིས་ཀྱང་མཆོད་པར་བསམ་ཏེ་འགྲོ་བར་བཤད་པ་བཞིན་ཀྲི་ཡ་ས་མུཙྪ་སོགས་ནས་ཀྱང་བཤད་དོ། ། རོ་བསྲེགས་པ་ལ། སྦྱིན་བསྲེགས་རྒྱས་བསྡུས་དང་སྦྱར་བར་ཀུན་ལས་གསུངས་ལ། དྲི་མེད་འགྲེལ་པར། བདུན་ཁྲག་གི་རྗེས་སུ་སྦྱིན་བསྲེགས་བྱ་སྟེ༑ དེ་ཡང་ལྷའི་གྲོང་ཁྱེར་དུ་བསམས་ནས་བསྲེགས་རྫས་ཀྱིས་མཆོད་པའམ། ཡང་ན། ཐབ་ཏུ་ལྷའི་དཀྱིལ་འཁོར་བསམས་ནས་རོ་ཞལ་ཟས་སུ་བྱིན་གྱིས་བརླབས་ཏེ་བསྲེགས་ལ་ཞེས་བཤད་ཅིང༌།
ཀུན་སྙིང་གིས། ། ཤོག་གུའམ་རས་ལ་པད་མ་དཀར་པོ་འདབ་བརྒྱད་ལྟེ་བར་པད་མའམ་འཁོར་ལོས་མཚན་པ་རོའི་གདན་དུ་འདིངས་པ་སོགས་བཤད། གསོན་གཅིག་དགོངས་ཤིང་སོགས་ནི། ནག་པོ་ཞབས་ཀྱི་ཀྱཻ་རྡོར་རོ་བསྲེགས་ལས་བཤད། སྔགས་བཟླས་ཏེ་སྡིག་པ་་སྦྱང་བར་ནི༑ སྦྱོང་རྒྱུད་ལས། དེ་ཡི་མིང་ནས་བརྗོད་ནས་ནི། ། དེ་ལྟར་གསུངས་པའི་སྔགས་བཟླས་ཤིང༌། ། འབུམ་ཕྲག་སྟོང་ངམ་ཡང་ན་ནི། ། བརྒྱ་ཕྲག་སྟོང་དུ་ཚང་བ་དང༌༑ ༑
བྱེ་བ་སྟོང་དུ་རབ་བཟླས་ན༌། ། ལྷ་ཡི་གནས་སུ་ངེས་པར་སྐྱེ། ། ཞེས་སོ། ། སྦྱིན་བསྲེགས་ཀྱང༌། དེ་ལས། དེ་ཡི་མིང་ནས་སྨོས་ནས་ཀྱང༌། ། སྔགས་པས་འབུམ་ཕྲག་བརྒྱའམ་ནི། ། ཡང་ན་བརྒྱ་ཕྲག་སྟོང་སྙེད་དུ། ། སྦྱིན་བསྲེགས་བྱས་པར་གྱུར་ན་ནི། ། དམྱལ་བ་ཆེན་པོར་་འགྱུར་བ་ཡི།།
སྡིག་པ་དེ་ལས་ཐར་པར་འགྱུར། ཞེས་སོ། ། རུས་པ་རིའམ་ཆུ་ལ་དོར་བར་ནི། སྦྱོང་རྒྱུད་ལས། ། ཐལ་བའི་ཡུང་་ཀར་བྱེ་མ་སོགས། ། རང་གི་མིང་སྨོས་སྔགས་བཏབ་ནས། བཟླས་པ་བྱས་ཏེ་སོང་ནས་ཀྱང༌། ། རྒྱ་མཚོར་འབབ་པའི་གློང་དུ་དོར༑ ༑ དེ་ལྟ་ན་ནི་སྡིག་ཅན་ཡང༌། ངན་སོང་ལས་ནི་ཐར་འགྱུར་ན། །
ཞེས་དང༌། བདེ་གཤེགས་གནས་འགོད་ལས། དེ་རྗེས་རུས་པ་རྣམས་་སྦྱངས་བ། ཞིབ་མོར་རྡོ་ལ་བཏགས་ནས་ནི། ། ཤིན་ཏུ་རྒྱ་ཆེའི་ཆུ་བོ་ལ། ། མཆོད་པ་བྱས་ཏེ་བསྐུར་བར་བྱ༑ ༑ ཡང་ན་ས་འཛིན་ཆེན་པོ་ནི། ། མཐོན་པོའི་རྩེ་ལ་འཛེགས་ནས་སུ། ། ཤིན་ཏུ་ཤུགས་དྲག་མཐུན་པ་ཡི། ། རླུང་དེ་ལ་ནི་བསྐུར་བར་བྱ་ཞེས་སོ། །
ཚ་ཚ་གདབ་པ་ནི་སྦྱོང་རྒྱུད་ལས། ། དེ་ནས་ཐལ་བར་གྱུར་པ་དང༌། ། རྡོ་རྗེ་བསྡུ་བའི་སྔགས་ཀྱིས་ནི། ། ཆོ་ག་བཞིན་དུ་བསྡུ་བར་བྱ། ། ཐལ་བ་དེ་དང་རུས་པ་རྡུལ། སྔགས་ཀྱིས་བཏབ་པའི་དྲི་ཆུ་དང༌། ། བ་སྐྱེས་འོ་མ་ལ་སོགས་ལྔས། ། སྦྱོང་བའི་སྔགས་ཀྱིས་བློ་ལྡན་གྱིས། འབུམ་་དུ་བཟླས་པས་རྫིས་ནས་ནི། ། ག་བུར་དྲི་ཡི་བགོས་པ་ཡིས།།
འཇིམ་པ་དང་ཡང་བསྲེས་ནས་ཀྱང༌༑ ༑ གཟུགས་སུ་བྱ་བའམ་་ཡང་ནི་ནི། ། མཆོད་རྟེན་གྱི་ནི་ལྷར་བྱས་ལ། ། གཅིག་གམ་གཉིས་་སམ་གསུམ་མམ་ལྔ། ། ཡང་ན་བརྒྱ་རྩ་བརྒྱད་དུ་བྱ། ། སྔགས་དང་ཕྱག་རྒྱས་བཏབ་ནས་སུ། ། འབུམ་ཕྲག་ཉི་བརྒྱའི་བར་དུ་བཟླས། ། དེ་ནས་མཆོད་རྟེན་འབར་གྱུར་ཏེ། ། ཡང་ན་གཟུགས་ཀྱི་ཞལ་འཛུམ་མམ། ། དྲི་དང་བདུག་པའི་འོད་ཀྱང་རུང༌། །
སྣང་ངམ་ཡང་ན་ངད་ལྡང་ངམ། སོགས་ནས་ཅེས་སྟེ་མཚན་མ་འདི་དག་ནི། སྡིག་ཅན་་བློས་ནི་མ་མཐོང་བ། འབུམ་གྱི་ཕྲག་ནི་བརྒྱད་སྟོང་ངམ༑ ༑ ཇི་སྲིད་མཚན་མ་བྱུང་བར་དུ། ། དེ་བཞིན་གཤེགས་པ་མཆོད་ནས་ནི། ། མཉམ་པར་བཞག་ནས་བཟླས་པ་བྱ། ། དེ་ཡི་མཐར་ནི་མཁས་པས་ཀྱང༌། ། མཚན་གཅིག་ཐོག་མཐའ་མི་ཉལ་བཟླས། ། དེ་ལས་དེ་ཡི་སྡིག་པ་ནི། །
དག་པ་ཉིད་དུ་ངེས་པར་མཐོང༌། ། ཞེས་སོགས། མི་འཁྲུགས་པ་ལས་ཀྱང༌༑ མཆོད་རྟེན་འབུམ་ཕྲག་བྱས་ནས་ཆུ་ཀླུང་དུ་དོར་བའམ། གཞི་མདོར་མཆོད་རྟེན་ཚུལ་བཞིན་བྱས་ན་ངན་སོང་ལས་ཐར་ཏེ་བདེ་འགྲོ་ཕུན་སུམ་ཚོགས་པར་འགྱུར་བ་རྒྱ་ཆེར་གསུངས་སོ༑ ༑ གལ་ཏེ་རོ་མེད་ནའང་དབང་བསྐུར་བར་ནི། སྦྱོང་རྒྱུད་ལས། དེ་ཡི་གཟུགས་བརྙན་བྲིས་པའམ། ། གུར་གུམ་གྱིས་ནི་མིང་ཡང་རུང༌། ། ངན་སོང་གསུམ་གྱི་སྡུག་བསྔལ་ལས། །
སེམས་ཅན་རྣམས་ནི་གྲོལ་བྱའི་ཕྱིར། ། སྔགས་མཁན་གཞན་ལ་ཕན་བརྩོན་ཞིང༌། ། སྙིང་རྗེ་ཅན་གྱིས་དབང་བསྐུར་རོ། ། ཞེས་སོགས༑ ༑ སྐྱེ་བ་བླངས་ཚར་ནས་ཀྱང་དབང་བསྐུར་བྱ་བ་ནི། དེ་ལས་ཀྱེའི་ལྷའི་བུ་རྣམས་ངན་སོང་དུ་སྐྱེས་ཟིན་པ་གང་ཡིན་པ་རྣམས་ལ་ཡང་མིང་ལ་ཡང་དབང་བསྐུར་ཅིག ། གཟུགས་བརྙན་ལ་དབང་བསྐུར་ཅིག ། མཆོག་རྟེན་དང་དེ་རང་གི་ལྷའི་སྐུ་ལ་ཡང་དབང་བསྐུར་ཅིག ། ཆུང་ངུ་ན་དེར་རིགས་མཐུན་པ་དང་དེའི་མིང་འཛིན་པ་དང་བྲན་ལའང་དབང་བསྐུར་ཅིག ཞག་བདུན་དུ་དཀྱིལ་འཁོར་དུ་བཅུག་སྟེ་དབང་བསྐུར་ན་གདོན་མི་ཟ་བར་ངན་སོང་གི་སྒྲིབ་པ་ལས་རྣམ་པར་གྲོལ་བར་འགྱུར་རོ་ཞེས་གསུངས་སོ། །
དེ་ལྟར་སྒོ་དུ་མ་ནས་སྡིག་པ་སྦྱང་བས་མཐོ་རིས་སུ་སྐྱེས་པའི་མཚན་ལ་ནི། དེ་ལས། དེ་ནས་དེ་ནི་ངེས་པར་ཡང༌༑ ༑ ལྷ་ཡི་གནས་སུ་སྐྱེས་གྱུར་ནས། ། དེ་ཡི་མཚན་མ་སྟོན་བྱེད་དེ། ། ཡང་ན་ལྷའི་མཆོག་ཏུ་འོང༌། ། ཡང་ན་ཧོཾ་ཁུང་ནང་དུ་ནི། ། མེ་ཡི་ལྟས་ཀྱིས་སྟོན་བྱེད་དེ། དཀར་པོ་ཉིད་དེ་གཡས་སུ་འབར། ། གྱེན་དུ་འབར་ཞིང་དྲི་མ་མེད། །
ཟླུམ་ཞིང་རྣམ་པར་མི་འཕྲོ་ལ༑ ༑ བརྟན་ལ་དྲི་བཟང་ཀློག་ལྟ་བུ། ། ཞེས་་སོགས་གསུངས་སོ་བདེ་འགྲོར་སྐྱེས་བར་ཤེས་ནས་ཀྱང་ཚེ་དང་ལོངས་་སྤྱོད་སོགས་རྒྱས་པའི་ཕྱིར་དུ་རྒྱས་པ་དང༌། གཞན་དབང་དུ་འགྱུར་བའི་ཕྱིར་དུ་དབང་དང༌། དེར་བགེགས་མེད་པར་བྱ་བའི་ཕྱིར་དུ། མངོན་སྤྱོད་ཀྱི་སྦྱིན་བསྲེག་བྱ་བར་ཡང་སྦྱོང་རྒྱུད་དེར་གསུངས་སོ། ། གང་ཟག་མཆོག་ལ་ཇི་ལྟར་བྱ་བ་ནི། ། གུར་གྱི་བཅོ་ལྔ་པ་ལས། སློབ་དཔོན་མཐར་བྱེད་དུས་ན་ནི། ། འཇིག་རྟེན་པ་ནི་ཤི་ཞེས་རོལ། །
རྨོངས་ལྡན་མི་རྣམས་གང་ཟེར་བ༑ ༑ ཤི་བ་ཞེས་པ་རྨོངས་པའོ། ། ཞེས་ནས། རྡོ་རྗེ་དྲིལ་བུ་ལག་པར་སྦྱིན། ། མགོ་བོ་དབུ་བརྒྱན་བསྐོན་པར་བྱ། ། རྡོ་རྗེ་སྡོམ་པ་རྣོས་སྦྱིན་ཏེ། ། བུམ་པའི་དབང་བསྐུར་རྣམས་སྦྱིན་ལ། ། མིག་སོགས་གཏི་མུག་རྡོ་རྗེ་སོགས། ། རྡོ་རྗེ་གསུམ་ནི་གནས་གསུམ་མོ། ། རྡོ་རྗེ་ཐབ་ཁུང་རབ་སྦྱོར་གྱི། །
འདུ་བྱེད་རབ་ཏུ་བརྟན་པ་བྱ། ། ཉི་མ་གསུམ་ནི་ལོན་པ་ནི། ། རུས་པའི་ཕྲེང་བ་བསྡུ་བྱས་ལ། ། དྲི་དང་འོ་ལས་བྲབས་ནས་ནི། ། དེ་ཡིས་མཆོད་རྟེན་དུ་བྱའོ། ། ཞེས་དང༌། ཏ་ཐཱ་ག་ཏ་ར་ཀྵི་ཏས། རྡོ་རྗེ་སློབ་དཔོན་འགའ་ཞིག་ནི། ། ཤི་སྟེ་རོ་རུ་གྱུར་ནས་ཀྱང༌། ། མཆོད་པ་ཡང་དག་སྔོན་འགྲོ་འདིས། །
དུར་ཁྲོད་དུ་ནི་གཞུག་པར་བྱ། དེ་ལས་སྔགས་པས་ས་ཡི་ནི༑ ༑ དག་བྱེད་སྔགས་ཀྱིས་འདུས་བྱས་ཏེ། ། དཀྱིལ་འཁོར་ཡང་དག་བྲི་བར་བྱ།། དེ་ཡི་གཙོ་བོ་དེ་ཉིད་ཀྱིས། ། དབང་བསྐུར་ལྔ་ནི་སྦྱིན་པར་བྱ། ། རྡོ་རྗེ་སློབ་དཔོན་དབང་བསྐུར་ཡང༌། ། ཕྱི་ན་ཆོ་ག་མཁས་པས་སྦྱིན། ། མེ་ཏོག་སྤོས་ལ་སོགས་པས་མཆོད༑ ༑ ཡང་དག་མཆོད་ཅིང་བསྟོད་པར་བྱ། །
ཞེས་སོགས་ལས་རྒྱས་པར་རྟོགས་པར་བྱ་སྟེ་ཤིས་བྱེད་རྒྱས་པར་རྒྱུད་དང་རྒྱ་གཞུང་དེ་དག་ཏུ་བལྟ་བར་བྱའོ།། ད་ནི་དེ་དག་ལག་ལེན་དུ་བྱེད་ཚུལ་འཇུག་པ་བདེ་ཞིང་མ་ཚང་བ་མེད་པར་བརྗོད་པར་བྱ་བ་ཡང་གང་ཟག་དམན་མཆོག ། དང་པོ་ལ་བསྙེན་པ་དང་ལས་ལ་སྦྱར་བའོ། ། དང་པོ་ལ། རབ་རོ་དངོས་་སམ་མེད་ན་རྟེན་ལའང་རུང་སྟེ། དཀྱིལ་འཁོར་སོ་སོའི་སྐྱེ་མཆེད་དང་ལུས་དཀྱིལ་གྱི་ལྷ་འགོད་པའི་གནས་དང་མ་མཐའ་རྡོ་རྗེ་གསུམ་མམ་བཞིའི་གནས་དང༌། དུས་འཁོར་ལ་རྒྱས་པར་ན། ལྷ་སོ་སོའི་ཉེར་བསྡུའི་གནས་སོ་སོ་རྣམས་སུ་ལྷ་དེ་དང་དེའི་མཚན་སྔགས་སམ། མ་གྲུབ་ན་ས་བོན་གྱི་ཧཾ་སོགས་ཀྱིས་བྲིས་པ་རྣམས་ཁྲུས་སྔོན་དུ་བཏང་ནས་ལེགས་པར་སྦྱར་བ་དངོས་སམ། མོས་པ་བྱ།
རོའི་ཁར་ག་པུར་ལ་་སོགས་པ་དྲི་བཟང་པོའི་ཆུ་བླུག་ལུས་ལའང་བྱུགས། ཁྲི་བཟང་པོའི་་སྟེང་དུ་བཞག་སྐྱ་བཙུན་རང་རང་གི་གོས་བཟང་པ་བཀོན། མཆོད་པ་བཤམ། དེའི་མདུན་དུ་བདག་བསྐྱེད་རྒྱས་བསྡུས་ཅི་ལྟར་འགྲུབ་པ་སྔོན་དུ་བྱ། བགེགས་གཏོར་བཏང༌། བགེགས་བསྐྲད། བསངས་སྦྱངས། ཎི་ལས་གསོན་པོའི་གཟུགས་སུ་བསྐྱེད། སྟེང་དུ་་སྤྱན་མ་བསྒོམས་པའི་སྐུ་ལས་བདུད་རྩིའི་རྒྱུན་བྱུང་བས་རོ་ཡི་དྲི་མ་སྦྱངས་ནས་ས་འོག་ཏུ་སོང་ནས་ལུས་ཤེལ་ལྟར་གྱུར་པར་མོས་ཤིང༌། ཨོཾ་རུ་རུ་སྥུ་རུ་ཛྭ་ལ་ཏིཥྛ་སརྦ་ཨརྠ་སཱ་དྷ་ན་སྭཱ་ཧཱ།
ཞེས་བརྒྱ་ཙམ་བཟླ། དཀྱིལ་འཁོར་གཞན་ལ་སྤྱན་མའི་འོད་ཟེར་རམ༑ དུས་འཁོར་ལ་ཞི་བའི་ལས་ཀྱི་སྒྲུབ་བྱ་འགུགས་པའི་ལྷའི་བུ་དཀར་པོ་མཚན་ཉིད་དང་ལྡན་པས་ཚེ་འདས་ཀྱི་རྣམ་ཤེས་གཏད་འདུག་ནས་བཀུག་པར་མོས་ཤིང་དེ་་འགུགས་པའི་ཕྱག་རྒྱ་དང་བདེན་སྟོབས་བརྗོད་པས་བཀུག་ལ་རོའམ་རྟེན་ལ་བཅུག་པའི་རྗེས་སུ་ཕོ་ཡིན་ན་རྣམ་སྣང་དང་མོ་ཡིན་ན་སྤྱན་མར་བསྐྱེད་པའམ། ཡང་ན་གཙོ་བོར་བསྐྱེད་ཡན་ལག་བཞི་རྫོགས་བྱས་པའི་དཔྲལ་བའམ་སྙིང་ཁར་ཆུའི་དཀྱིལ་འཁོར་གྱི་སྟེང་དུ་པད་དཀར་དང་ཟླ་བ་ལ་གནས་པའི་ལྷའི་བུ་དཀར་པོ་གཡས་མཆོག་སྦྱིན་དང་གཡོན་པད་དཀར། ལྷ་མོ་དཀར་མོ་གཡས་སྐྱབས་སྦྱིན་དང་གཡོན་ཨུད་པ་ལ་་དཀར་པོ་འཛིན་པ་གཉིས་ཀ་པད་མའི་འདུག་སྟངས་ཅན་རིམ་བཞིན་ཕོ་མོ་ལ་དགོད། རང་གི་སྙིང་ཁའམ་དཔྲལ་བར་ཡང་དེ་ལྟར་བསམས་པས་སྡིག་སྒྲིབ་ཞི་བའི་ལས་ལ་བརྩོན་པར་མོས་བཞིན་པས་མཆོད་བསྟོད་སྡུས་པ་བྱ་སྙིང་རྗེ་དང་ལྷག་བསམ་ལེགས་པར་བསྐྱེད། རྟེན་ལ་གཟུངས་ཐག་བཏགས་ལ། རྣམ་སྣང་སྤྱན་མའམ་གཙོ་བོའི་ཕྲེང་སྔགས་སམ་སྙིང་པོ་བཞི་ཁྲིའི་བར་དུ་བཟླས་ཏེ། ཐུན་མཚམས་སུ་མཆོད་བསྟོད་དང་རྫས་གཅིག་པའི་སྦྱིན་བསྲེགས་ཀྱང་བྱའོ། ། འདི་ནི་ཤི་བའི་རུས་པ་སོགས་ལའང་སྦྱར་རུང་བས་སྔགས་བཟླས་ཏེ་སྡིག་པ་སྦྱང་བའམ་འདི་ལ་བསྡུར་རུང་བས་ན་ཀཀྞི་དུར་ག་སོགས་ཀྱང་བཟླས་ནས་གདབ་པར་བྱའོ། །
གཉིས་པ་ལ་སྡིག་སྦྱོང་ལྷག་མ་བདུན་ལས། ཕྱིར་ཟློག་ནི་སྦྱོར་བ་དང༌། དབང་བསྐུར་ནི་དངོས་གཞི་དང༌། མཆོད་རྟེན་དུ་བཞག་པ། ཁྱིམ་དང་འཆད་པར་བཞག་པ། རོ་བསྲེགས་པ། རུས་པ་རི་རྩེའམ་ཆུ་བོར་དོར་བ། ཚ་ཚ་གདབ་པས་སྡིག་པ་སྦྱང་བ་སྟེ་ལྔ་ནི་མཇུག་ཆོག་ཏུ་གཏོགས་སོ། ། དེས་ན་དང་པོ་ཕྱིར་ཟློག་གི་སྡིག་པ་སྦྱང་བ་ལ་རྟེན་སྦྱངས་བཀྲུ་གསོལ་ལ། དང་པོ་རྟེན་བསྐྱེད་པ་ནི།
ས་ཆོག་རྒྱས་སྡུས་དང་སྟ་གོན་གཞན་རྣམས་ཚར་ནས། སློབ་མ་སྟ་གོན་གྱི་ཚེ། རོའམ་མིང་བྱང་སོགས་ཀྱི་རྟེན་བསངས་སྦྱང་སྟོང་པའི་ངང་ལས་ཡི་གེ་ཎིའམ་མིང་ཡིག་དང་པོ་ཡོངས་སུ་གྱུར་པ་ལས། ཚེ་འདས་ཆེ་གེ་མོའི་གསོན་དུས་ཀྱི་མདོག་དབྱིབས་ལུས་སེམས་རྒྱན་གོས་ཇི་བཞིན་དུ་གནས་པར་གྱུར་རང་ཉིད་གཙོ་བོར་གསལ་བའི་ཐུགས་ཀའི་ཧཱུྃ་ངམ་ཛ༔ ལས་ལྕགས་ཀྱུ་ཛཿས་མཚན་པ་ལས་་འོད་ཟེར་ལྕགས་ཀྱུ་ལྟ་བུ་འཕྲོས་པས་ཚེ་འདས་ཀྱི་རྣམ་ཤེས་བཀུག་པར་བསམ་ཞིང་རྡོ་རྗེ་བསྡམས་པ་ནང་དུ་བཅིངས་ནས་མཛུབ་མོ་གཉིས་བརྐྱང་བ་ཅུང་ཟད་བསྐུམ་ནས་ལྕགས་ཀྱུ་ལྟར་བྱས་པ་གསང་བའི་ལྕགས་ཀྱུའི་ཕྱག་རྒྱ་ལས་མཐེབ་ཆུང་གཉིས་ཁབ་ལྟར་བརྐྱང་བ་རྟེན་གྱི་མགོར་བཞག ། ཨོཾ་བཛྲ་སཏྭ་ཧཱུྃ་ཛཿ རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བདེན་པ་དང༌། སངས་རྒྱས་དང་ཆོས་དང་་དགེ་འདུན་གྱི་དང༌། རྒྱུད་སྡེ་བཞི་དང་འབྲེལ་བའི་ཡི་དམ་དཀྱིལ་འཁོར་གྱི་ལྷ་ཚོགས་ཁྱད་པར་ཆོ་ག་གང་བྱེད་ཀྱི་ལྷ་ཚོགས་རྣམས་ཀྱི། མཐུ་ལྡན་དམ་པ་ཆོས་སྐྱོང་བསྲུངས་མ་རྡཽ་རྗེ་ཡེ་ཤེས་ཀྱི་སྤྱན་དང་ལྡན་པ་རྣམས་ཀྱི་ཁྱད་པར་དུ་ཡང་ཤི་བའི་རྣམ་པར་ཤེས་པ་འགུགས་པའི་སྙིང་པོ་དང་ཕྱག་རྒྱ་འདིའི་བདེན་པས༑
འཇིག་རྟེན་འདི་ནས་ཕ་རོལ་དུ་སོང་ཞིང་ཚེ་ལས་འདས་པ་ཆེ་གེ་མོ་ཞེས་བྱ་བའི་རྣམ་པར་ཤེས་པ་སྲིད་པ་བར་དོ་ཁམས་གསུམ་རིགས་དྲུག་སྐྱེ་གནས་བཞིས་བསྡུས་པའི་འཁོར་བ་་དང་མྱ་ངན་ལས་འདས་པའི་ཆ་གང་ནས་ཀྱང་སྐད་ཅིག་ཡུད་ཙམ་ཐང་ཅིག་ལ་འདིར་མཆིས་ཏེ། ཨ་ཐུང་གི་གཟུགས་སམ་མར་མེ་ལྟར་གསལ་བའི་རྣམ་པས་སྤྱི་བོ་ནས་ཞུགས་ཏེ་སྙིང་ཁར་ཐིམ་པར་གྱུར། ཨོཾ་བཛྲ་ཨ་ཀུ་ཤ་ཛཿའམ་བྷཻ་ར་ཝ་ཨ་ཀརྵ་ཡ་ཛཿ དེ་ནས་རྡོ་རྗེ་ཁུར་ཚུར་གཉིས་ཀྱི་ནང་དུ་འཛུབ་མོ་གཉིས་ལྕགས་སྒྲོགས་ལྟར་བཅིང་ནས་ལེགས་པར་གྱེན་དུ་འཕང་བ་ལྷུང་བ་སློང་བའི་ཕྱག་རྒྱ་དང༌། ཨོཾ་སརྦ་ཨ་པཱ་ཡ་ཨ་ཀརྵ་ན་བུ་ཤྭ་དྷ་ན་བཛྲ་ས་མ་ཡ་ཧཱུྃ་ཕཊ༑ སླར་ཡང་རང་གི་་ཐུགས་ཀའི་འོད་ཟེར་གྱིས་ངན་སོང་གསུམ་པོ་ཐམས་ཅད་བཀུག་ནས་་དཀྱིལ་འཁོར་གྱི་ཕྱི་རོལ་དུ་གནས་པ་རྣམས་ཀྱང་སྙིང་རྗེའི་འོད་ཟེར་གྱིས་བཀུག་སྟེ་དེའི་སྙིང་ཁར་ཐིམ་པའི་རྐྱེན་གྱིས་རྟེན་སྟོང་པར་གྱུར། སྟོང་པའི་ངང་ལས་ཕོ་རྣམ་སྣང་དང་མོ་སྤྱན་མར་ཆོ་ག་གསུམ་མམ་སྐད་ཅིག་གིས་བསྐྱེད༑ ཡེ་ཤེས་པ་བཅུག་དབང་བསྐུར་རྒྱས་གདབ་བསྡུས་པ་བྱ། རྡོ་རྗེ་གསུམ་མམ་རིགས་དྲུག་དང་ཡན་ལག་དྲུག་དགོད་དོ། ། སྦྱང་བ་ལ་བགེགས་དང་སྡིག་པ་དང༌།
དྲི་མ་སྦྱང་བའོ། ། དང་པོ་ནི། ཞི་བ་དང༌། ཞི་དྲག་ཕྱེད་མ་དང་དྲག་པོའི་སྦྱང་བར་གྲགས་པའི་བཤམ་བསྔོ་ལྟར་རམ༑ ཡང་ན་བགེགས་གཏོར་གཅིག་ཀྱང་རུང་སྟེ། སྤྱི་་འགྲོ་ལྟར་བྱིན་གྱིས་བརླབས་ནས། རང་ཉིད་རྡོ་རྗེ་ཤུགས་སམ་སོ་སོའི་གཙོ་བོའི་ཧཱུྃ་མཛད་དུ་གསལ་བས་ཧཱུྃ་མཛད་ཀྱི་ཕྱག་རྒྱ་བཅས་ལ། བདེན་སྟོབས་སྔ་མ་བཞིན་ལས། ཤི་བའི་རྣམ་ཤེས་འགུགས་པའི་ཞེས་སོགས་བཞག་ནས། བདེན་པ་ཆེན་པོས་བྱིན་གྱིས་བརླབས་ཀྱིས་་དེང་འདིར་ཚེ་ལས་འདས་པ་འདི་ཞེས་བྱ་བ་གསོན་གྱི་དུས་ཚེ་གནས་པ་ལ་བར་དུ་གཅོད་པ།
ཤི་ནས་མཐོ་རིས་ཀྱི་ལུས་རྟེན་ཁྱད་པར་ཅན་འཛིན་པ་ལ་བར་དུ་གཅོད་པ། བདེ་འགྲོའི་ལོངས་སྤྱོད་མྱོང་བ་དང་མཐོ་རིས་དང་ཐར་པ་དང་ཐམས་ཅད་མཁྱེན་པའི་ལམ་བསྒྲུབ་པ་ལ་བར་་དུ་གཅོད་པ། ཚེ་ལས་འདས་པའི་ལུས་ཀྱི་ཆ་བྱད་བཟུང་ནས་འབྲེལ་བ་ཤུལ་ན་གནས་པ་རྣམས་ལ་གནོད་ཅིང་འཚེ་བར་སེམས་པའི་བགེགས་་དང་ལོག་འདྲེན་ཐམས་ཅད་དང༌། ཁྱད་པར་དུ་ཡང་དྲི་ཟ་འཆི་ཁ་མའི་་ཡིད་ལ་ཉེ་བར་འཇུག་པ་ཞེས་བྱ་བ་དང༌། དྲི་ཟ་ཁྱབ་ཅེས་བྱ་བ་དང་དྲི་ཟ་ཙ་ན་ཞེས་བྱ་བ་དང༌། གནོད་སྦྱིན་དྲག་འདོད་ཞེས་བྱ་བའི་རིགས་་དང༌། གནོད་སྦྱིན་ཝ་ར་ཧི་ཏ་ཀུན་ཏུ་རྟོགས་འདོད་ཅེས་བྱ་བའི་རིགས་སུ་གཏོགས་པའི་གདོན་བགེགས་འབྱུང་པོ་ཅི་མཆིས་པ་ཐམས་ཅད་སྐད་ཅིག་ཡུད་ཙམ་ཅིག་ལ་གཏོར་མ་འདིའི་མགྲོན་དུ་མཆིས་པར་གྱུར་ཅིག་ཊཀྐི་ཧཱུྃ་ཛཿབཛྲ་བྷི་ར་ཝ་ཡ་ཨ་ཀརྵ་ཡ་ཛཿསརྦ་བིགྷྣན་ན་མཿསརྦ་ཏ་ཐཱ་ག་ཏ་བྷྱོཿབི་ཤྭ་མུ་ཁེ་བྷྱཿསརྦ་ཐ་ཁཾ་ཨུད་ག་ཏེ་སྥ་ར་ཎ་ཨི་མཾ་ག་ག་ན་ཁཾ་གྲིཧྞ་ན་བ་ལིཾ་དཱ་ཡ་སྭཱ་ཧཱ། གསུམ་ཨ་ཀཱ་རོས་བསྔོས་ནས་ཚིམ་པར་བསམས་ལ། སླར་ཡང་སྤྲོ་ན་ཁྲོ་བོ་སྤྱན་འདྲེན་མཆོད་བསྟོད་་དང་བཅས་ཏེ་བདེན་སྟོབས་སྔ་མ་བརྗཽད་ནས་ཅི་མཆིས་པ་ཐམས་ཅད་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་ཉིད་ཀྱིས་ཚིམ་པར་གྱིས་ལ་དེང་ཕྱིན་ཆད་གནོད་པ་དང་གདུག་པའི་བསམ་པ་ཐམས་ཅད་ཞི། ཕན་པ་་དང་ཞི་བ་བྱང་ཆུབ་ཀྱི་སེམས་རིན་པོ་ཆེས་རྒྱུད་གང༌།
སྔོན་པོ་རྡོ་རྗེ་་འཛིན་པ་དང་བཅས་པའི་སྤྱན་སྔར་ཇི་ལྟར་ཁས་བླངས་པའི་དམ་ཚིག་དང་སྡོམ་པ་རྣམས་དྲན་པར་གྱིས་ལ་འདིར་མ་འདུག་པར་རྒྱ་མཚོ་ཆེན་པོའི་མཐའ་ལ་སོགས་པར་སོང་ཞིགགལ་ཏེ་མི་འགྲོ་ན། དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་རྡོ་རྗེ་ཆེན་པོ་མེ་རབ་ཏུ་འབར་བ་རྣམས་ཀྱིས་མགོ་བོ་ཚལ་པ་བརྒྱར་འགས་ཤིང་ལུས་དུམ་དུ་སྟོང་དུ་འགེམས་པར་འགྱུར་རོ། ། ཨོཾ་ཨཱཿཧཱུྃ་ཧོ་ཧཾ་ཀྵཿསོགས་བགེགས་བསྲེག་པའི་སྔགས་དང་དྲག་སྔགས་མང་དུ་བརྗོད། ཡུངས་དཀར་གྱིས་བྲབ། རོལ་མོ་དྲག་ཏུ་བྱ། རང་གི་ལུས་ཀྱི་རྡཽ་རྗེ་ལས་སྤྲོས་པའི་མེ་འོད་ཀྱིས་བསྲེག་ཤིང་བསྐྲད་པར་བསམ་ཏེ། དེ་ཡང་བགེགས་ཀྱི་རྣམ་སྨིན་གྱི་ཕུང་པོ་ལ་སོགས་པ་དྲི་མའི་ཆོས་རྣམས་བསྲེགས་ཤིང་སྦྱངས་ནས་རང་བཞིན་ལྷན་སྐྱེས་ཀྱི་ལུས་སེམས་འོད་གསལ་གྱི་དབྱིངས་སུ་སངས་རྒྱས་པར་མོས་པའི་སྒོ་ནས་རང་གི་སྙིང་རྗེ་ཆེན་པོ་ཁྲོ་བོའི་སྐུ་གསུང་ཐུགས་སུ་ཤར་བར་མོས་པས་བགེགས་སྐྲད་ན་ཇི་ཙམ་དྲག་ལས་མང་གྱིན་བགེགས་ཀྱི་གདུག་སེམས་ཞི་བར་འགྱུར་གྱི་གཞན་དུ་ན་རང་རྒྱུད་ཀྱི་ཞེ་སྡང་ཇེ་ཆེར་འགྱུར་རོ། ། གཉིས་པ་ནི། དེ་ནས་མེ་ཆུ་ཏིལ་གསུམ་བཤམ། རྟེན་གྱི་རྐང་པའི་འོག་དུ་ཡམ་ལས་རླུང་གི་དཀྱིལ་འཁོར།
ལྟེ་བར་གཏུམ་མོ་ཡེ་ཤེས་ཀྱི་མེ་འབར་བ། སྙིང་ཁར་སྡིག་པའི་ས་བོན་སམ་ཡིག་ནག་པོ། དེ་ལ་སྒོ་གསུམ་སྡིག་སྒྲིབ་ཐམས་ཅད་འདུས་པར་གྱུར། རང་གི་སྙིང་ཁའི་འོད་ཟེར་གྱིས་རླུང་གཡོས་མེ་སྦར་སྙིང་ཁའི་པཾ་ཡིག་དེ་ནས་སྣ་སྒོར་སྡིག་པ་རྭ་ཅན་ནམ་ཤ་ཟའི་རྣམ་པར་འཐོན་པ་ཏིལ་གྱི་ཕུང་པོ་ལ་ཐིམ་པར་གྱུར། མེ་བསངས་སྦྱངས། སྟོང་པའི་ངང་ལས་ཁཾ་ལས་བྱུང་བའི་ཡེ་ཤེས་ཀྱི་ཐབ་མཚན་ཉིད་ཐམས་ཅད་རྫོགས་པར་གྱུར་པའི་གནས་གསུམ་དུ་འབྲུ་གསུམ་དགོད། ཡེ་ཤེས་པ་ཞུག དབང་བསྐུར་རྒྱས་གདབ། མཆོད་བསྟོད། ཨོཾ་བཛྲ་ཌྷ་ཀ་ཁ་ཁཱ་ཧི་ཁཱ་ཧི་སརྦ་པཱ་པཾ་ད་ཧ་ན་བྷསྨིན་ཀུ་རུ་སྭཱ་ཧཱ།
ཞེས་པ་བརྒྱ་རྩའམ་ཉེར་གཅིག་སོགས་གང་འགྲུབ་བརྗོད་ཅིང་ཏིལ་བསྲེག ། ཐལ་བ་ཆུར་འདོར། མཐར་ཁྲཽ་བོ་མི་དམིགས་པའམ་རང་གི་སྙིང་ཁར་བསྡུ། འདི་ནི་རྫས་གཅིག་པའི་སྦྱིན་བསྲེག་སྟེ་ཤིན་དུ་ཟབ་བོ། ། གསུམ་པ་ནི། བྱེ་མའམ་ཡུངས་ཀར་རམ་ཆུ་ལའང་རུང་ཏེ། དུར་ག་ཏི་དང་ཀཀྞི་དང༌། རྣམ་རྒྱལ་དང༌། དྲི་མེད་རྒྱས་པའམ། ཨོཾ་ན་མ་སྟཻ་པ་དྷཱི་ཀཱ་ནཱམ།
སརྦ་ཏ་ཐཱ་ག་ཏ་ཧྲི་ད་ཡ་གརྦྷེ། ཛྭ་ལ་ཛྭ་ལ་དྷརྨཱ་དྷཱ་ཏུ་གདྦྷེ། སཧཱ་ར་ཨཱ་ཡུ། སཾ་ཤོ་དྷ་ཡ་སརྦ་པཱ་པཾ་སརྦ་ཏ་ཐ་ག་ཏ་ས་མནྟ་ཨུཥྞི་ཥ་བི་མ་ལེ་བུ་ཤུད་དྷེ། ཧཱུྃ་ཧཱུྃ་ཧཱུྃ་ཧཱུྃ༴ ཨཾ་བཾ་སཾ་ཛཿ སྭ་ཧཱ། ཞེས་པ་དག༌། པདྨོ་ཨུཥྞི་ཥ་རྣམས་ཅི་འགྲུབ་བཟླ། ཁྱད་པར་སྦྱོང་རྒྱུད་ལས་འབྱུང་བ།
ཨོཾ་སརྦ་པཱ་པཾ་ད་ཧ་ན་བཛྲ་ཧཱུྃ་ཕཊ། ཨོཾ་སརྦ་པཱ་པཾ་བི་ཤོ་དྷ་ན་བཛྲ་ཧཱུྃ་ཕཊ། དེ་བཞིན་དུ་མགོར་ཨོཾ་དང་མཐར་ཧཱུྃ་ཕཊ་སྦྱར་ནས། སརྦ་ཀརྨ་ཝ་ར་ཎ་ནི་བྷ་སྨིན་་ཀུ་རུ། བྷྲུཾ་བི་ན་ཤཱ་ཡཱ་ཝ་ར་ཎ་ནི་བཛྲ། དྲུཾ་བི་ཤོ་དྷ་ཡཱ་ཝ་ར་ཎ་ནི། ཛྭ་ལ་ཛྭ་ལ་དྷ་ཀ་དྷ་ཀ་ཧ་ན་ཧ་ནཱ་ཝ་ར་ཎ་ནི། སྲུཾ་ས་ར་ས་པྲ་ས་རཱ་ཝ་ར་ཎ་ནི། ཧཱུྃ་ཧ་ར་ཧ་ར་སརྦ་ར་ཎ་ནི། ཧཱུྃ་ཕཊ་སརྦཱ་ཝ་ར་ཎ་ནི་བུ་སྥོ་ཊ་་ཡ།
བྷྲི་ཏ་བྲི་ཏ་དང༌། ཊཌྷ་ཊ་ཌྷ་དང༌། ཙྪིནྡ་ཙྪིནྡ། རྣམས་ལ་་སརྦ་ཝ་ར་ཎ་ནི་སྦྱར། ད་ཧ་ད་ཧ་སརྦ་ན་རང་ག་ཏི་ཧེ་ཏུ། པ་ཙ་པ་ཙ་སརྦ་པྲེ་ག་ཏ་ཏེ་ཧེ་ཏུ། མ་ཐ་མ་ཐ་སརྦ་ཏི་ཏྱཾ་ཀ་ག་ཏི་ཧི་ཏུ། རྣམས་བརྗོད་ཅིང་ཡུངས་དཀར་སོགས་ཀྱིས་རྟེན་ནམ་མིང་བྱང་ལ་བྲབ་པར་ བྱའོ༑ ༑ བཀྲུ་བ་ལ། ཁྲུས་ཆུ་སྒྲུབ་པ་ནི།
བུམ་སྐྱེད་ཀྱིས་བསྒྲུབས་པའི་ཆུ་རྣམས་ལས་བུམ་དུ་བསྡུ། རྟེན་གསུམ་གང་གཞུགས་ལ་སྐུ་ཁྲུས་ལེགས་པར་གསོལ་བའི་ཁྲུས་ཆུ་ཡང་དེ་བླུགས་སོ། ། གཙུག་དགུ་ནས་བཤད་པའི་རིགས་ལྔ་ཕྱག་རྡོར་དང་བཅས་པའི་ཁྲུས་ཀྱི། རྣམ་སྣང་དང་ཕྱག་རྡོར་ལ་ཆུ་གཙང༌། མི་སྐྱོད་པ་ལ་བ་བྱུང་ལྔ༑ རིན་འབྱུང་ལ་དྲི་བཟང༌། དོན་གྲུབ་ལ་འོ་མ། འོད་དཔག་མེད་ལ་བདུད་རྩི་བསྲེས་པའི་བུམ་པ་སོ་སོའི་གང་འགྲུབ་བཤམས་ལ། རིམ་པ་བཞིན་ཨོཾ་ན་མོ་བྷ་ག་ཝ་ཏེ་སརྦ་དུར་ག་ཏི་པ་རི་ཤོ་དྷ་ནི་རཱ་ཛཱ་ཡ། ཏ་ཐཱ་ག་ཏཱ་ཡ།
ཨརྱཱ་ཏེ། ས་མྱཀྶཾ་བུད་དྷ་ཡ། ཏད་ཡ་ཐཱ། ཨོཾ་ཤོ་དྷ་ནི་ཤོ་དྷ་ནི། སརྦ་པཱ་པཾ། ཤུད་དྷཻ་བུ་ཤུད་དྷེ། སརྦ་ཀརྨ་ཨཱ་བ་ར་ཎ་བི་ཤོ་དྷ་ནི་སྭ་ཧཱ། ཞེས་དང༌། ན་མོ་རཏྣ་ཏྲ་ཡཱ་ཡ། ཨོཾ་ཀཾ་ཀ་ནི།
ཏྲོ་ཊ་ནི༌། ཏྲོ་ཊ་ནི། ཏྲ་ས་ནི། ཏྲ་ཏི་ཧ་ན། ཏྲ་ཏི་ཧ་ན། སརྦ་་ཀརྨ་པ་རཾ་པ་ར་ཎི་མེ་སརྦ་ས་ཏྭ་ནམ་ཙ་སྭཧཱ། ཞེས་དང༌། ཨོཾ་རཏྣེ མ་ཧཱ་རཏྣེ་སཾ་བྷ་ཝེ། རཏྣ་མཱ་ལ་བི་ཤུད་དྷེ། ཤོ་དྷ་ཡ་སརྦ་ཧྲ་པཾ་ཧཱུྃ་ཏྲཊ།
ཅེས་དང༌། ཨོཾ་ཨ་མོ་གྷ་ཨ་པྲ་ཏི་ཧ་ཏ། སརྦ་ཨཱ་ཝ་ར་ཎ་བི་ནཱ་ཤ་ནི། ཧ་ར་ཧ་ར་ཧཱུྃ་ཕཊ། ཅེས་དང༌། ཨོཾ་ཨ་མི་ཏ། ཨོཾ་ཨ་མི་ཏ། ཨ་མི་ཏོད་བྷ་ཝེ། ཨ་མི་ཏ་སཾ་བྷ་ཝེ། ཨ་མི་ཏ་བི་ཀྲནྟེ།
ཨ་མི་ཏ་བི་ཏྲནྟ་ག་མི་ནི། སརྦ་ཀརྨཱ་ཀླེ་ཤ་ཀྵ་ཡཾ་ཀ་རི་སྭཱ་ཧཱ། ཞེས་་དང༌། ཨོཾ་པུཎྱཻ་པུ་ཎྱཻ་མ་ཧཱ་པུ་ཎྱཻ་ཨ་པ་ར་མི་ཏཱ་ཡུ་པུ་ཎྱཻ་ཛྙ་ན་སཾ་བྷཱ་ར་ཨུ་པ་ཛ་ཡ་ཀ་རི་ཎི་སྭཱ་ཧཱ་རྣམས་མང་དུ་བཟླས་པ་སྔོན་ནས་བུམ་པ་སྟ་གོན་ལ་སོགས་པའི་སྐབས་སུ་བསྒྲུབས་ཡོད་ན་བཟང༌། མེད་ནའང་སྐབས་འདིར་བཟླས་ཏེ་སྒྲུབས་བོ། ། གྲུབ་ནས་ཕྱིན་དྲུག་གིས་བཀྲུ་བ་ནི། ཇོ་བོས་མཛད་པའི་མི་འཁྲུགས་པ་ལས་འབྱུང་བ། འདི་ནི་སྦྱིན་པའི་རང་བཞིན་ཆུ། སེར་སྣའི་དྲི་མ་སྦྱོང་མཛད་ཅིང༌། ། སྦྱིན་པ་དྲི་་ཡིས་ལེགས་བགོས་ཆུ།
ཁྲུས་ལེགས་མཛད་ཀྱིས་ཁྲུས་བགྱིའོ། ། དུར་ག་དང༌། གཙོ་བོའི་སྔགས་བཟླ་ཞིང་རོལ་མོ་དང་བཅས་པས་མེ་ལོང་ལ་རྟེན་གྱི་གཟུགས་བརྙན་འཆར་དུ་བཅུག་ནས་བཀྲུ་ལ། འཇིག་རྟེན་འདི་ནས་ཕ་རོལ་དུ་དུས་ལས་འདས་པ་འདི་ཞེས་བྱ་བའི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ལས་ངན་ཐམས་ཅད་ཁྱད་པར་དུ་ཡང་ཉོན་མོངས་པ་སེར་སྣའི་དྲི་མ་ཐམས་ཅད་བྱང་ཞིང་དག་ནས། སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་ཏེ་མྱུར་དུ་མངོན་པར་རྫོགས་པར་འཚང་རྒྱ་བར་གྱུར་ཅིག ། དེ་བཞིན་ཕར་ཕྱིན་གཞན་ལའང་འདོན་པ་སྤོ་ཞིང༌། ཚུལ་འཆལ་དང༌། ཁོང་ཁྲོ་དང༌། ལེ་ལོ་དང༌། རྣམ་གཡེངས་དང༌།
ཤེས་འཆལ་སྦྱོར་རོ། ། དེ་ནས་རིགས་ལྔས་བཀྲུ་བ་ནི། རྣམ་སྣང་གི་བུམ་པ་བཟུང་ནས། རྣམ་པར་སྣང་མཛད་ཡེ་ཤེས་དམ་པ་མཚོ་ཆེན་ལྡན། ། ཟླ་བ་ཉ་འདྲའི་སྐུ་མངའ་སྲིད་པ་མཐར་བྱེད་པ།། དགོངས་པ་མཐའ་དག་རྫོགས་པའི་བཀྲ་ཤིས་དེས། ། བཀྲ་ཤིས་དེས་ཀྱང་དེང་འདིར་ཞི་བྱེད་ལེགས་གྱུར་ཅིག ། དུརྒ་བརྗོད་ཅིང་རོལ་མོ་དང་མེ་ཏོག་གི་ཆར་བྱས་ལ། ཁྱད་པར་དུ་ཉོན་མོངས་པ་གཏི་མུག་གི་དྲི་མ་བྱང༌། གཟུགས་ཀྱི་ཕུང་པོ་གནས་གྱུར།
མེ་ལོང་ལྟ་བུའི་ཡེ་ཤེས་སམ། ། གཙུག་དགུ་སོགས་ལྟར་ན། ཆོས་དབྱིངས་་ཡེ་ཤེས་མངོན་དུ་བྱས་ནས་རྣམ་པར་སྣང་མཛད་ཀྱི་སྐུར་མངོན་པར་རྫོགས་པར་འཚང་རྒྱ་བར་གྱུར་ཅིག ། དེ་བཞིན་དུ་སྦྱར་ལ་མི་བསྐྱོད་པ་ལ། མི་འཁྲུགས་རྒྱལ་པོ་སྲིད་དང་གཏི་མུག་རྣམ་སྦྱོང་བ། ། མགོན་པོ་ཡོན་ཏན་ཐམས་ཅད་རྫོགས་པའི་བཀྲ་ཤིས་གང་ཡིན་དང༌། ། དགེ་བ་མཉམ་མེད་རྫོགས་པའི་བཀྲ་ཤིས་གང་ལགས་པ། ། བཀྲ་ཤིས༴ ཀཀྞི། ཞེ་སྡང་རྣམ་ཤེས།
ཆོས་དབྱིངས། མི་བསྐྱོད་པའི། རིན་འབྱུང་ལ། སངས་རྒྱས་ཡོན་ཏན་ཀུན་གྱི་རྒྱན་གྱིས་བརྒྱན་མཛད་ཅིང༌། ། ཡང་དག་སྦྱིན་མཛད་འགྲོ་བའི་དོན་ལ་མི་བསླུ་བ། ། རིན་ཆེན་འབྱུང་ལྡན་ཞེས་བྱའི་བཀྲ་ཤིས་གང་ལགས་པ། ། ༢ཀྲ་ཤིས། རརྞེ་སོགས་སེར་སྣ། ཚོར་བ་མཉམ་ཉིད། རིན་འབྱུང་གིའོ། །
དོན་གྲུབ་ལ་སེམས་ཅན་དོན་ལ་ཐུགས་ནི་རབ་ཏུ་དགོངས་མཛད་ཅིང༌། ། འགྲོ་བ་མཐའ་དག་འཆིང་བས་བཅིངས་ལས་སྒྲོལ་མཛད་པ། ། ཐུགས་མཆོག་དོན་ཡོད་གྲུབ་པའི་བཀྲ་ཤིས་སོགས། ། ཨ་མོ་གྷ་སོགས༑ ༑ ཕྲག་དོག ། འདུ་བྱེད། བྱ་གྲུབ། དོན་གྲུབ་ཀྱིའོ། ། འོད་དཔག་མེད་ལ། བསམ་གཏན་ཏིང་འཛིན་དམ་པ་ཕ་རོལ་ཕྱིན་པའི་གནས། །
ཡེ་ཤེས་པད་མའི་སྙིང་ཞུགས་དཔག་མེད་ཚེ་ལྡན་པ། ། ཚེ་གྲངས་མེད་པར་བྱིན་གྱིས་བརློབ་པའི་བཀྲ་ཤིས་གང༌། ། བཀྲ་ཤིས་སོགས། ཨ་མྲི་ཏེ། འདོད་ཆགས། འདུ་ཤེས། སོར་རྟོགས༑ འོད་དཔག་མེད་ཀྱིའོ། ། ཕྱག་རྡོ་རམ་རྡོར་སེམས་ལ། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས།
ཀུན་གྱི་བདག་ཉིད་དམ་པའི་རིགས་རྣམས་ཀྱི་ནི་རྗེ། ། མ་ལུས་སེམས་ཅན་བསྐྱེད་བྱེད་བདེ་བ་ཆེན་པོ་སྟེ། བཀྲ་ཤིས། པུཎྱཻ། དུག་ལྔ་ཕུང་པོ་ལྔ། ཡེ་ཤེས་ལྔ། རིགས་ལྔའོ། ། བཀྲུ་བའི་མཐར་དུག་དབྱུང་ནི༑ སངས་རྒྱས་ཀུན་གྱི་གཟི་བརྗིད་དང༌། རང་རྒྱལ་དཔའ་བོའི་གཟི་བརྗིད་དང༌༑ ༑
དགྲ་བཅོམ་རྣམས་ཀྱི་མཐུ་དག་དང༌། ། གསང་སྔགས་འཛིན་པ་ཐམས་ཅད་་དང༌། ། ཤ་རིའི་བུའི་ཤེས་རབ་དང༌། ། མོ་འགལ་བུ་ཡི་རྫུ་འཕྲུལ་་དང༌། ། མ་འགགས་པ་ཡི་མིག་དང་ནི། ། འོད་བསྲུང་སྦྱངས་པའི་་ཡོན་ཏན་དང༌། ། ཀཽ་དེ་ཎྱེའི་སྔར་ཐོབ་དང༌། ། ཀུན་དགའ་བོ་ཡི་ཐོས་པ་དང༌། ། ཚངས་པ་ལྷ་ཡི་བྱམས་པ་དང༌།། བརྒྱ་བྱིན་གྱི་ནི་དབང་རྣམས་དང༌། །
འཇིག་རྟེན་སྐྱོང་བའི་ཡུལ་རྣམས་དང༌།། དབང་ཕྱུག་ཆེན་པོ་སྟོབས་དང་ནི། ། སྡེ་དཔོན་རྣམས་ཀྱི་མཐུ་དག་དང༌། ། འཕྲོག་མའི་གཟི་བརྗིད་རྫུ་འཕྲུལ་དང༌། ། དེ་དག་རྣམས་ཀྱི་མཐུ་དང་གཟིས། ། ཆེ་པོའི་དུག་ནི་དུག་མེད་ཤོག ། ལུས་རྣམས་འབྱེད་ལས། འདོད་ཆགས་ཞེ་སྡང་གཏི་མུག་གསུམ༑ ༑ འདི་དག་འཇིག་རྟེན་དུག་གསུམ་སྟེ། ། བཅོམ་ལྡན་སངས་རྒྱས་དུག་མི་མངའ༑ ༑
སངས་རྒྱས་གཟི་ཡིས་དུག་བཅོམ་མོ། ། ཆོས་དང་དགེ་འདུན་ལ་སྦྱར། ། གཟུངས་གྲ་ལྔ་ལས། ས་ནི་དུག་གི་ཕ་ཡིན་ཏེ། ས་ནི་དུག་གི་མ་ཡང་ཡིན། ། བདེན་པའི་བདེན་ཚིག་འདི་རྗོད་པས། ། དུག་གསུམ་ས་ཡི་ནང་དུ་སོང༌། ཆུ་མེ་རླུང་ལ་སྦྱར། གང་བའི་ནང་དུ་དུག་སོང་ཤིག ། དུར་ག་སྤེལ་ཚིག་དང་བཅས་པ་རོལ་མོ་བྱའོ། །
སངས་རྒྱས་རྣམས་ནི་བདུད་ལས་རྒྱལ། ། ཆོས་ནི་ཆོས་མ་ཡིན་ལས་རྒྱལ། ། དགེ་འདུན་མུ་སྟེགས་རྣམས་ལས་རྒྱལ། ། དབང་པོ་ལྷ་མིན་རྣམས་ལས་རྒྱལ། ། ལྷ་མིན་ཟླ་བ་རྣམས་ལས་རྒྱལ། ། ནམ་མཁའ་ལྡིང་ནི་རྒྱལ་མཚོ་ ལས༑ ༑ ཆུ་ནི་མེ་ལས་རྒྱལ་གྱུར་ཏེ། ། མེ་ནི་ཤིང་ལས་རྣམ་པར་རྒྱལ། ། རླུང་ནི་སྤྲིན་ལས་རྒྱལ་བར་གྱུར། ། རྡོ་རྗེ་ཡིས་ནི་རི་ཆེན་ཕུག །
ས་ནི་བདེན་པར་གནས་པ་སྟེ༑ ༑ ལྷ་ཡང་བདེན་པར་གནས་པ་ཡིན། ། སངས་རྒྱས་དང་ནི་ཆོས་ཀྱང་བདེན།། བདེན་པས་རྒྱལ་་འགྱུར་རྫུན་མ་ལགས། བདེན་པ་དང་བདེན་པའི་ཚིག་དེ་དག་གིས་་འདི་ཞེས་བྱ་བ་ཉོན་མོངས་པ་དུག་གསུམ་དང་དེས་བསྐྱེད་པའི་བརྟན་གཡོའི་དུག་དང་དུག་ལས་བྱུང་བའི་སྡུག་བསྔལ་ཐམས་ཅད་ལས་རྣམ་པར་རྒྱལ་ནས་བཀྲ་ཤིས་པར་གྱུར་ཅིག ། དེ་ནས་ཤིས་རྗོད་བྱ་བར་བཤད་པས། སྟོང་ཆེན་རབ་འཇོམས་ནས་འབྱུང་བ། འཇིག་རྟེན་་འདིའམ་ཡང་ན་འདས་པ་ཡི་ཞེས་སོགས༑ ཡངས་པའི་གྲོང་ཁྱེར་དུ་་འཇུག་པའི་མདོ་ལས། གང་ལ་སེར་སྣ་རྣམ་ཆགས་པ། །
རྣམ་བཅོམ་དྲི་མ་མེད་མཛད་པ། ཐུགས་ཞི་གནོད་པ་མི་མངའ་དེས། ཁྱེད་ལ་བདེ་ལེགས་མཛད་པར་འགྱུར། ། འདྲེན་པ་གང་ཞིག་འགྲོ་བ་རྣམས། ། ཐར་པའི་ལམ་དུ་འཛུད་མཛད་ཅིང༌། ཆོས་རྣམས་ཐམས་ཅད་སྟོན་པ་དེས། ཁྱེད།། སྟོན་པ་འགྲོ་བ་རྣམས་ཀྱི་རྟེན། ། སེམས་ཅན་ཀུན་གྱི་དོན་གྱི་ཕྱིར། ། གང་གི་བདེ་ལ་མངའ་མཛད་དེས།
ཁྱེད༴ ། སྐྱོབ་པ་གང་གི་བྱམས་པ་ཡི། ། ཐུགས་ཀྱིས་འགྲོ་བ་འདི་དག་་ཀུན། ། བུ་གཅིག་བཞིན་དུ་རྟག་སྐྱངས་དེས། ཁྱེད༴ ། གང་གི་འཁོར་བར་འགྲོ་བ་ཡི། ། སེམས་ཅན་ཀུན་གྱི་རྟེན་གྱུར་ཅིང༌། ། གླིང་་དང་དཔུང་གཉེན་གྱུར་པ་དེས། ཁྱེད༴ ། གང་གི་ཆོས་ཀུན་མངོན་སུམ་གྱུར། །
གཙང་ཞིང་བཀྲུ་བ་མི་མངའ་བ། ། གསུམ་གཙང་གཙང་མར་གྱུར་པ་དེས། ཁྱེད༴ ། གང་གི་སྐྱེས་པས་ས་རྣམས་ནི། ། ནགས་ཚལ་བཅས་པ་རབ་གཡོས་ཤིང༌། ། སེམས་ཅན་ཐམས་ཅད་རང་དགའ་དེས། ཁྱེད༴། དཔའ་བོ་ཆེན་པོ་གང་སྐྱེས་པས། ཕུན་སུམ་ཚོགས་དོན་འབྱོར་གྱུར་ཅིག ། དོན་གྲུབ་ཚོགས་ཀྱང་གྲུབ་པར་དེས།
ཁྱོད༴ ། བྱང་ཆུབ་སྙིང་པོར་གཤེགས་པ་ན། ། ས་དག་རྣམ་དྲུག་གཡོས་གྱུར་ཅིང༌། ། བདུད་ཡིད་མི་བདེར་གྱུར་པ་དེས། ཁྱེད༴ ། ཆོས་ཀྱི་འཁོར་ལོ་བསྐོར་བ་ན། ། འཕགས་པའི་བདེན་པ་རྣམས་གསུངས་ཤིང༌། ། སྐྱོབ་པའི་སྙན་པ་གང་བྱུང་དེས། ཁྱེད༴ ། ཡིད་འཕྲོག་གང་གི་མུ་སྟེགས་བྱེད། །
ཐམས་ཅད་ཆོས་ཀྱི་ཕམ་མཛད་ཅིང༌། ཚོགས་ཀུན་དབང་དུ་མཛད་པ་་དེས། ཁྱེད་ལ་བདེ་ལེགས་མཛད་པར་འགྱུར། ། སངས་རྒྱས་ཁྱེད་ལ་བདེ་ལེགས་མཛད། ། སོགས་དང༌། སངས་རྒྱས་བསོད་ནམས་མཐུ་དག་དང༌། ། ལྷ་རྣམས་ཀུན་གྱི་བསམས་པ་དེས། ཁྱོད་ཀྱི་འདོད་དོན་གང་ཡིན་པའི། ། དོན་དེ་དི་རིང་འགྲུབ་གྱུར་ཅིག ། རྐང་གཉིས་ཁྱེད་ཅག་བདེ་ལེགས་ཤིག །
རྐང་བཞི༴ ཁྱེད་ཅག་ལམ་འགྲོ་བདེ་གྱུར་ཅིག ། ཕྱིར་འོང་དག་ཀྱང་བདེ་བར་ཤོག ། ཉིན་མོ་བདེ་ལེགས། རྐང་པ་ཐ་མ་ལ། ཁྱེད་ཅག་སྡིག་པར་མ་གྱུར་ཅིག ། སྟོན་མཆོད་དམ་པ་སོགས། ། ཚངས་དང་ལྷ་དབང༌། འབྱུང་པོ་གང་་དག་སོགས་བརྗོད་པར་བྱའོ།། གསོལ་བ་ནི།
དེ་ནས་ཚེ་འདས་དང་ངན་སོང་པ་ཐམས་ཅད་ཀྱིས་མགྲིན་ཅན་དུ།། བཅོམ་ལྡན་འདས་བདག་ཅག་སྡུག་བསྔལ་གྱིས་གཟིར་བ་འདི་ལས་སྐྱབས་དུ་གསོལ༑ བདག་ཅག་རྣམས་སངས་རྒྱས་དང་ཆོས་དང་དགེ་འདུན་དང་ཁྱོད་ལའང་སྐྱབས་སུ་མཆིའོ། ། ཞེས་པ་དེ་ཉིད་བསྡུས་པའི་རྩ་རྒྱུད་ལས་འབྱུང་སྟེ། བསྡུས་པ་འདིས་འགྲུབ་ལ། སྤྲོ་ན། གཙོ་བོ་རྒྱལ་བ་འགྲོ་བའི་མགོན། སོགས་ཀྱི་སྔོན་དུ་བླ་མ་ཡི་དམ་ལ་ཕྱག་འཚལ་དང་བཅས་པ་་དང༌། ཤིན་ཏུ་རྒྱས་པ་ལ་སྤྲོ་ན། ཐུགས་རྗེ་ཆེན་པོ་འཕགས་པ་ཕྱན་རས་གཟིགས།
དྲི་མེད་དུང་མདོག་ཀྱང་རུང་ངོ༌།། གསོལ་གདབ་དེ་་དག་ཉེ་འབྲེལ་ཡོད་ན་དངོས་སུ་བརྗོད་དུ་གཞུག ། མེད་ན་ཚེ་འདས་ཀྱིས་བརྗོད་པར་བསམས་ལ་རང་གིས་བརྗོད། དེས་ན་བདག་གིས་ཞེས་པ་རྣམས་ཐད་ཀར་བཞག་པས་ཆོག་གིས་ཚེ་འདས་ཅེས་སྦྱར་མི་དགོས། དེ་ནས་རྡོ་རྗེ་སྡམས་པ་ལས་གུང་མོ་གཉིས་བཤིབ་སྟེ་བསྒྲེང༌། མཐེ་བོང་གཉིས་དང་མཐེབ་ཆུང་གཉིས་རྩེ་མོ་སྦྱར་ནས་ཕན་ཚུན་ཡང་ཡང་འདྲལ་བའི་ཕྱག་རྒྱ་དང༌། ཨོཾ་བཛྲ་པཱ་ཎི་བི་སྥོ་ཊ་ཡ། སརྦ་ཨ་པཱ་ཡ་བནྡྷ་ནི་བི་མོ་ཀྵ་ཡ། སརྦ་ཨ་པ་ཡ་ག་ཏི་བྷེ། སརྦ་སཏྭཱ་ན་སརྦ་ཏ་ཐཱ་ག་ཏ་བཛྲ་ས་མ་ཡ་ཏྲ།
ཅེས་བརྗོད། ངན་སོང་གསུམ་གྱི་སྡིག་པ་ཐམས་ཅད་བཅོམ་ཞིང་དྲལ། དེ་རྣམས་ཀྱི་ཕྱག་རྒྱ་དེ་མཐོང་བས་སྡིག་པ་དག་སྟེ་ཤི་འཕོས་ནས་རྣམ་སྣང་གི་ཞབས་དྲུང་དུ་སྐྱེས། རྟེན་རྣམས་བ་ཚ་ཅན་གྱི་ཆུ་བོར་དོར་བར་གྱུར་ཏོ་ཞེས་བརྗོད་ཅིང་བསམ་མོ། ། གཉིས་པ་དབང་བསྐུར་ནི། དེ་རྗེས་སློབ་མ་སྟ་གོན་གཞན་རྣམས་གསོན་པོ་དང་འདྲ་བར་བྱ། དེ་ནས་དཀྱིལ་འཁོར་བྲིས། བསྒྲུབ་མཆོད་བདག་འཇུག་རྣམས་ཀྱང་དཀྱིལ་ཆོག་བཞིན་བྱས་ལ། དངོས་གཞིའི་སྔོན་དུ་ཡང་རྟེན་བསྐྱེད་ནས་སྡིག་པ་དྲལ་བ་འདིའི་བར་བྱས་ཏེ། མཎྜལ་གསོལ་གདབ་ནས་བཟུང་སྟེ་དབང་བདུན་ནམ།
ཚང་མ་སོགས་ཇི་ལྟར་རིགས་པ་བསྐུར་བ་གྲུབ་ནས་ཚོགས་འཁོར་བྱ་ཞིང་ཚེ་འདས་ལའང་ཚོགས་སྐལ་དྲངས། མཆོད་བསྟོད་བྱས་ལ། ལམ་སྦྱངས་བ་ནི། ཚོགས་ལམ་སྨིག་སྒྱུ་ལྟ་བུ་སྟེ། གཉིས་པ་དུ་བ་ལྟ་བུའོ། ། གསུམ་པ་གློག་ཏུ་ཁྱོད་ཀྱིས་མཐོང༌། ། བཞི་པ་མར་མེ་ལྟ་བུ་་སྟེ། ། ལྔ་པ་ཐམས་ཅད་སྟོང་པ་ནི༑ ༑ སངས་རྒྱས་པ་ནི་འདི་ཉིད་དེ། ། སྲིད་པ་བར་དོ་འདི་ཉིད་དུ།
ཁྱོད་ཀྱི་ལམ་ལྔ་མཐར་ཕྱིན་ཏོ། ། ཨོཾ་རཏྣེ་སོགས་བརྗོདམེ་ཏོག་གི་ཆར་དབབ། རོལ་མོ་བྱའོ།། ཁྱོད་ཀྱིས་ལམ་ལྔ་མཐར་ཕྱིན་པས། ཕུང་པོ་ལྔ་ཉིད་སངས་རྒྱས་ལྔ། ། ཉོན་མོང་ལྔ་ནི་མཁའ་འགྲོ་ལྔ། ། རྣམ་ཤེས་བརྒྱད་ནི་ཡེ་ཤེས་བཞི། ། འབྱུང་བ་བཞི་ནི་ལྷ་མོ་བཞི༑ ༑ སྲིད་པའི་འཁོར་ལོ་རྒྱུན་བཅད་དེ། ། ཆོས་ཀྱི་འཁོར་ལོ་རབ་བསྐོར་བས༑ ༑
འཁོར་བ་བྱ་བའི་མིང་ཡང་མེད། ། རྒྱལ་བའི་དཀྱིལ་འཁོར་བཟང་ཞིང་སོགས༑ ༑ ཨོཾ་པདྨེ་པདྨེ་པདྨོ་བྷ་ཝེ་་སུ་ཁ་བ་ཏི་གཙྪནྟུ་སྭཱ་ཧཱ། ཚེ་འདས་ཀྱི་རྣམ་ཤེས་གཞོམ་མེད་ཨ་ཐུང་གི་རྣམ་པ་དེ་རླུང་གིས་བཏེག་ནས་ནམ་མཁར་བཞུགས་པའི་གཙོ་བོའི་ཐུགས་ཀར་ཐིམ། ཞེས་སམ། ཡང་ན་ཀུན་ཤའི་རྩེ་ལ་རྡོ་རྗེ་རྩེ་གཅིག་པའི་སྦུབས་སུ་ཆུག་པའི་འོད་ཟེར་གིས་ཚེ་ལས་འདས་པའི་རྣམ་ཤེས་གཞོམ་མེད་སྙིང་ཁ་ནས་བསྐྱེད་དེ་སྤྱི་གཙུག་ནས་འཐོན་ཏེ་སངས་རྒྱས་པའམ་བདེ་བ་ཅན་དུ་སོང་ནས་པད་མའི་སྦུབས་སུ་རྫུས་ཏེ་སྐྱེས་ནས་རྒྱལ་བ་འོད་དཔག་མེད་ཀྱིས་མངོན་སུམ་དུ་ལུང་བསྟན་ཐོབ་པར་གྱུར་ཏོ། ། དེ་ནས་དེར་གནས་པའི་བྱང་སེམས་སྙིང་པོ་རྣམས་ཀྱིས་ཀྱང་དེ་ལ་མཆོད། དེ་ལྟར་གྱུར་པའི་རྒྱུ་བརྟགས་པས་ཆོ་ག་རྣམ་པར་དག་པ་དང་རྡོ་རྗེ་སློབ་་དཔོན་ཀྱི་མཐུར་ཤེས་ནས་སྐད་ཅིག་དེ་ཉིད་ལ་འདིར་འོངས་ཏེ། བླ་མ་ཡི་དམ་ལ་མཆོད་ཅིང་བསྟོད་ནས། ། ཨེ་མ་སངས་རྒྱས་ཨེ་སངས་རྒྱས།
ཨེ་མ་སངས་རྒྱས་མཛད་པ་ལེགས། ། གང་ཕྱིར་བདག་ཅག་ངན་སོང་སྦྱངས། ། བྱང་ཆུབ་སྤྱོད་པ་ཉིད་ལ་བཞག ། ཨེ་མ་ཤཱཀྱ་མགོན་པོ་ཡི། ། སངས་རྒྱས་མཛད་པ་ངོ་མཚར་ཆེ། ། གང་ཕྱིར་ངན་་སོང་ལྟུང་བ་ཡི། ། སེམས་ཅན་གློག་བཞིན་མྱུར་དུ་གྲོལ། ཨེ་མ་སངས་རྒྱས་རྣམས་ཀྱི་ནི། ། སྔགས་ཀྱི་བྱིན་རླབས་ཡ་མཚན་ཆེ། ། གང་ཕྱིར་སེམས་ཅན་ལྷུང་བ་ཡི། །
སེམས་ཅན་ལྷ་རྣམས་མྱུར་དུ་ སྐྱེས༑ ༑ ཤེས་ཆེད་དུ་བརྗོད་པར་འགྱུར། ། དེ་ནས་རོ་ཡོད་ན་འོག་ནས་འཆད་པ་རྣམས་བྱ་ཞིང༌། མེད་ན་མིག་བྱང་བསྲེག་པ་ནི། སྐད་ཅིག་གི་ཐབ་་དང་མེ་འདས་མ་འདས་ཐམས་ཅད་དྲན་རྫོགས་སུ་བསྐྱེད་ལ། ཚེ་འདས་ཀྱི་ཕུང་ཁམས་སྐྱེ་མཆེད་དྲི་མའི་ཆོས་ཀྱིས་བསྡུས་པ་ཐམས་ཅད་བསྲེག་རྫས་སུ་ཕུལ་བར་མོས་སུ་བཅུག་པའི་བསམ་པས། གསོན་ཅིག་དགོང་ཤིག་རིགས་ཀྱི་བུ། ། ཕུང་པོ་ལྔ་ཡི་བུད་ཤིང་ལ། ། རྒྱལ་བ་ལྔ་ཡི་མེ་སྦར་རོ། ། ཉོན་མོངས་ལྔ་ཡི༴
མཁའ་འགྲོ་ལྔ་ཡི༴ རྣམ་ཤེས་ལྔ་ཡི༴ ཡེ་ཤེས་ལྔ་ཡི༴ འབྱུང་བ་བཞི་ཡི་བུད་ཤིང་ལ། ། ལྷ་མོ་བཞི་ཡི་མེ་སྦར་རོ། ། ཨོཾ་ཀནྡྷ་དྷཱ་ཏུ་ཨཱ་ཡ་ཏཱ་ནཱཾ་ནི་སྭ་བྷ་ཝ་ཛྭ་ལ་ཛྭ་ལ་ཀུ་རུ་ཀུ་རུ་སྭཱ་ཧཱ། ཚེ་འདས་ཀྱི་ཡེ་ཤེས་ཀྱི་ལྷ་མཆོད་ལ་མེ་ཏོག་གཏོར་ཞིང༌། ཨོཾ་སརྦ་བུདྡྷ་ཀྵེ་ཏྲ་གཙྪནྟུ་སྭཱཧཱ། སླར་ཡང་བདེ་བ་ཅན་ལ་སོགས་པ་དག་པའི་ཞིང་ཁམས་ཐམས་ཅད་དུ་སོང་ནས་སངས་རྒྱས་ཐམས་ཅད་ལ་གདམས་ངག་ཐོབ་སྟེ་སངས་རྒྱས་པར་གྱུར་ཏོ།། དཀྱིལ་འཁོར་གཏང་རག་སོགས་མཇུག་ཆོག་ཇི་བཞིན་བྱས་ཏེ།
དངོས་གཞི་དེ་ལྟ་བུ་གྲུབ་ན་ཐུན་བཞི་ཀར་དང་མ་གྲུབ་ནའང་ཐ་མ་ལ་བྱ་སྟེ་རྒྱས་པར་བྱ་བའོ།། འབྲིང་དུ་ན་རོའི་བསྙེན་པ་སོགས་སྤྲོས་པ་རྒྱས་པ་དོར། བསྡུ་ན་སྟ་གོན་ཡང་མེད་པར་དངོས་གཞི་ལ་གསོལ་བཏབ་གྱི་བར་ཚང་མ་དང་ནང་དབང་སྔོན་དུ་འགྲོ་བའི་སྔགས་ཀྱི་དབང་ཙམ་མམ། སྔར་དབང་མ་ཐོབ་པ་ཡིན་ན་བུམ་དབང་རྒྱས་པ་སྟེ། ཁྲུས་ཀྱི་རིགས་ལྔའི་ཚིགས་བཅད་དམ། བཀྲ་ཤིས་གང་ཞིག་མ་ལུས་རྡོ་རྗེའི་རིགས་་དང་ལྡན་སོགས་དང༌། ། དཀྱིལ་འཁོར་པའི་མཚན་སྔགས་གང་འགྲུབ་དང་སྤེལ་ཚིག་གོང་བཞིན་སྦྱར་བ་ཙམ་བཞིན་བྱས་ནས་མཆོད་བསྟོད་ལམ་སྦྱང་བསྟན་མན་ཆོད་བྱའོ། ། གསུམ་པ་ལ་མཆོད་རྟེན་དུ་བཞག་པ་ནི། རོའམ་རུས་པ་ལ་དབང་རྒྱས་པར་བསྐུར། དེ་བཀྲུས་པའི་ཆུས་་འཇིམ་པ་བྱ།
རྨང་ཤབས་སུ་ཚེ་འདས་སོགས་ཀྱི་བར་ཆད་འབྱུང་པོའི་མིང་གཞུག ། དེའི་སྟེང་དུ་གནོད་སྦྱིན་འཁོར་ལོ་དང་ཟས་སྣ་འབྲུ་སྣ་སོགས་བཅུག་ནས་ཚུལ་བཞིན་དུ་བརྩིགས་པའི་བུམ་པར་རྟེན་དེ་བཞག་ལ། སྦྱང་ཁྲུས་སྔོན་དུ་འགྲོ་བས་དཔའ་བོ་གཅིག་པའམ་དཀྱིལ་འཁོར་་ཡོངས་རྫོགས་སུ་བསྐྱེད། ། དགུག་གཞུག་ཅིང་མཉེས་དབང་བསྐུར་རྒྱས་གདབ་མཆོད་བསྟོད་བཟླས་པ་རྫོགས་པར་བྱས། མཆོད་རྟེན་གྲུབ་ནས་རབ་གནས་རྒྱ་ཆེར་བྱའོ། ཁང་ཁྱིམ་འཆད་པར་བཞག་པ་ནི། རིན་པོ་ཆེའི་ཤིང་ས་ལས་བྱས་པ་རབ་བྱུང་ལ་དཀར་པོ་མཆོད་རྟེན་གྱི་དབྱིབས་དགེ་བསྙེན་ལ་དམར་པོ་པདྨ་ཁ་སྦྱར༑ གཞན་ཕོ་ལ་གདན་ཁྲི། མོ་ལ་སྔཽ་སྐྱའི་བིལ་པ། བྱིས་པ་ལ་དམར་སེར་ལྷུང་བཟེད་ལྟ་བུ་སོགས་ལེགས་པར་བྱས་པར་བཞག །
སྤྱི་བོར་ཐལ་མོ་སྦྱར་བ་ལ་སྲད་བུ་དམར་པོ་བཏགས་ཏེ་ནུབ་ཕྱོགས་ཀྱི་སྟེང་ཐོག་ལ་གདགས། སྟེང་དུ་གདུགས་ཁྲ་བོ་ཕུབ། ། མཐའ་རིན་པོ་ཆེ་བདུན་དང་མཆོད་རྫས་ཀྱིས་བསྐོར། གཞན་སྔ་མ་དང་འདྲ་བར་བྱའོ། ། རོ་བསྲེག་པ་ནི། སྔར་མ་བྱས་པའི་ས་ཡིན་ན། ས་བརྟག་བླང༌༑ སྦྱང་བ་སོགས་ས་ཆོག་གང་འགྲུབ་བྱ། སྔར་བྱས་པར་བླང་སྦྱང་མདོར་བསྡུས་ཀྱིས་ཆོག ། ཞི་བའི་ཐབ་མཚན་ཉིད་དང་ལྡན་པ་བྲུས་རྩིག་བྲིས་གསུམ་གང་འཐད་བྱ།
མ་གྲུབ་ན༌། རམས་ཤོག་ལ་པད་དཀར་འདབ་བརྒྱད་ལྟེ་བར་པད་མའམ་འཁོར་ལོས་མཚན་པ་བྲིས་པ་བུལ་ཆུ་ནས་བཏོན་པ་བཏིང༌། བུད་ཤིང་བརྩིག་ལུགས་དང་རོ་འཇོག་ལུགས་སོགས་མཐོང་རྒྱུད་ཡོད་པ་བྱ། གཞན་ཡཾ་ཤིང་སོགས་བསྲེག་རྫས་བསག་བཤམ་སྦྱིན་སྲེགས་ཆོ་གར་གང་བཤད་བྱས། རོ་ལ་འདི་དང་སྔ་མ་གཉིས་ལའང་གདར་ཡིག་་སོགས་ཀྱི་ཆས་འཇུག་བསྙེན་པའི་སྐབས་བཞིན་བྱ། དུར་ག་དང་གཙོ་བོའི་སྔགས་བཟླས་པའི་དར་རམ་རས་དམར་པོས་གདོང་གཡོགས། སྔོན་དུའམ་གདོང་ཁང་དུའམ། གཉིས་ཀར་ཡང་རུང་སྟེ། བསྐྱེད་་སྦྱང་སོགས། དབང་བསྐུར་མཆོད་བསྟོད་ཀྱི་བར་ཚང་བར་བྱས་ནས་མེ་སྦར༑
ཡེ་ཤེས་པ་གཤེགས་ནས་བར་སྣང་དུའམ་རང་གི་སྙིང་ཁའི་་ས་བོན་ལ་བཞག གསོན་གཅིག་སོགས་སྔགས་དང་བཅས་པ་ལན་གསུམ་དབྱངས་དང་བཅས་པའམ་མེད་ཀྱང་རུང་བས་བྱང་མེ་སྦར་བ་ན་སྤྲ་བརྟག ། ངན་ན་བགེགས་བསྲེགས་བསྐྲད་བྱ། དེ་རྟིང་འཇིག་རྟེན་པ་དང་འཇིག་རྟེན་ལས་འདས་པའི་སྦྱིན་བསྲེགས་ཐམས་ཅད་རང་གི་སྦྱིན་བསྲེགས་ཆོ་ག་བཞིན་བྱ་སྟེ། རྒྱས་པ་དངོས་གྲུབ་རྒྱལ་མཚོ་ལས་ཤེས་པར་བྱའོ། ། མཐར་ཚོགས་འཁོར་ལམ་སྦྱངས་བསྟན་སོགས་ཀྱང་བྱ་ལ། ཡང་ན་བྱང་བུ་བསྲེག་པའི་སྐབས་ལྟར་བྱའོ། ཁྱད་པར་དུས་འཁོར་ལ་དམ་ཚིག་གི་རྫས་སོ་དྲུག་འབུལ་བའི་ཚིགས་བཅད་དང་སྔགས་རྒྱས་བསྡུས་གང་འགྲུབ་ཕྱི་ནང་མཆོད་བཅུ་སོགས་མཆོད་ཕྲེང་བཞིན་དུ་་འབུལ་ལོ། ། རུས་པ་བསྡུས་ནས་རི་ཆུར་བསྐྱེལ་ལམ་ཚ་ཚ་འདེབས་པ་སོགས་གང་བྱེད་ཀྱང་རུས་ཆོག་གལ་ཆེ་བས། མེ་ཤིང་ཐལ་བར་མ་གྱུར་གྱི་བར་དུ་ཤེར་ཕྱིན་གྱི་མདོ་ཀློག ༑
ཏིང་ཤགས་བརྡུང་ཞིང་རྡོ་རྗེའི་གླུ་བྱ། ཐལ་བར་གྱུར་པ་དང༌། ཨོཾ་ཨཱཿཧཱུྃ་ཞེས་བརྗོད་ཅིང་ལག་པ་གཡས་ཀྱི་རྡོ་རྗེ་ཐབ་ཁུང་གཙོ་བོའི་མཚོན་མའི་བར་དུ་རེག་པས་མཚན་མ་ཐམས་ཅད་རྡོ་རྗེ་ལ་འདུས་པར་བསམ། དེ་ནས་རྡོ་རྗེ་བསྡུ་བའི་ཕྱག་རྒྱས་རུས་པ་དང་ཐལ་བ་བསྡུས། རྡུལ་ཚོན་དཀར་པོས་འཁོར་ལོ་རྩིབས་བརྒྱད་བྲིས་མེ་ཏོག་དཀར་པོ་བཅལ་དུ་བཀྲམ་པའི་སྟེང་དུ་ཁཾ་ཕོར་གྱི་ནང་དུ་རུས་པ་བཞག རྟེན་བསྐྱེད་པ་ནས་ལམ་བྱངས་བསྟན་གྱི་བར་དུ་བྱ་བར་ཏིང་ངེ་འཛིན་རྡོ་རྗེས་བཤད། མ་གྲུབ་ན། ལྷར་བསྐྱེད་དགུག་གཞུག་ཅིང་མཉེས་ཁྲུས་གསོལ་དབང་བསྐུར་རྒྱས་གདབ་བཟླས་པ་བྱ། ཡིག་བརྒྱ་བརྗོད་དེ་ཞུ་བ་ལས་བྱུང་བའི་རིན་པོ་ཆེའི་ཕུང་པོར་བསམས་ནས་ཞིབ་པར་བཏགས། དུར་ག་དང་གཙོ་བོའི་སྔགས་བཟླས་པའི་དྲི་བཟངས་དང་བ་བྱུང་ལྔས་བསྲེས་པའི་ཆུས་བཀྲུ།
ས་རྐོ་བ་ནས་སྐུ་གཟུགས་སམ་ཚ་ཚ་སོགས་གང་འགྲུབ་བྱེད་པའི་གནས་སྐབས་ཀུན་དུ། ། ཆེ་གེ་མོའི་ཀཱ་ཡ་ཝཱཀ་ཙིཏྟ་ཛྙཱ་ན་སརྦ་པཱ་པཾ་བི་ཤྭ་དྷ་ཡ་སྭཱཧཱ་ཞེས་བཟླས་ཤིང༌༑ གཤམ་དུ་ཡང་སྔགས་སྤེལ་ཚིག་དང་བཅས་པ་བྲིས་ནས་གཞུག་པར་སཱ་དྷུ་པུ་ཏྲས་བཤད་པ་ལྟར་བྱ་སྟེ་རབ་གནས་བྱ་བ་ནི་བསྡུས་པའོ། ། རི་རྩེ་འམ་ཆུར་སྐྱེལ་ནའང་མི་ལག་མང་པོ་ཡོད་ན་ཕྱོགས་སྐྱོང་དུ་བསྐྱེད་པ་སོགས་གོང་དུ་བཤད་པ་བཞིན་བྱས་ཏེ་རོལ་མོ་་སོགས་མཆོད་པ་དང་བཅས་ཏེ་བསྐྱལ་ནས་རླུང་ལ་བསྐུར་བའམ་ཆུར་ཕོ་ན་གང་རེག་གི་སེམས་ཅན་ངན་སོང་ལས་ཐར་པ་སོགས་ཀྱི་ཕན་ཡོན་གསུངས་སོ། ། ཚ་ཚ་འདེབས་ཚུལ་ལ་ཅུང་ཟད་རྒྱས་པར་བྱེད་ན། སྔར་གྱི་འཇིམ་པའི་གོང་བུ་ལ་ཚེ་འདས་བཀུག་སྟེ་ལུས་ངག་ཡིད་གསུམ་སྦྱངས། ཧཱུྃ་ཞེས་ངག་ཏུ་བརྗོད་པས་ཐིག་ལེར་ཞུ་སྟེ་ཨ་ཐུང་དུ་གྱུར་པ་ལས་འོད་འཕྲོས། འཕགས་པ་ཐམས་ཅད་ཀྱི་གསུངས་དབྱངས་གསལ་བསྡུས་ལ་སྟིམ། ཨོཾ་སརྦ་ཏ་ཐཱ་ག་ཏ་ཝཀ་བཛྲ་སྭ་བྷ་ཝ་ཨཏྨ་ཀཱ་ཧཾ། ཨ་ཐུང་ཡོངས་སུ་གྱུར་ཏེ་རྡོ་རྗེ་ཧཱུྃ་གིས་མཚན་པ་ལས་འོད་འཕྲོས་ཐུགས་ཕྱག་མཚན་ཐམས་ཅད་བདུས་ཏེ་སྟིམ།
ཙིཏྟ། དེ་ཡོངས་སུ་གྱུར་པ་ལས་གཙོ་བོར་གྱུར་པའི་འོད་ཀྱིས་སྐུ་ཐམས་ཅད་ཐིམ། ཀ་ཡ་སྦྱར༑ བྱིན་གྱིས་བརློབ་པའི་སྔགས་འཆད་འགྱུར་ཉེར་གཅིག་བརྗོད་དེ་རྩ་བའི་དཀྱིལ་འཁོར་སྟིམ་ལ། འོད་ཟེར་གྱི་ཕུང་པོར་བསམ་པས་སྔགས་བརྗོད་པས་བཏབ་སྟེ། རེ་རེའང་དཀྱིལ་འཁོར་རེ་རེ་གྱུར་པར་བསམས་ནས་དྲིའི་ཐིག་ལེ་མེ་ཏོག་གི་ཚོམ་བུས་བརྒྱན་པའི་སྟེང་དུ་བཞག་ནས་ས་དཀར་གསོལ། གདུགས་ལ་སོགས་པས་བརྒྱན། ལྷ་ཡན་ལག་བཞི་རྫོགས་སུ་སྐྱེ་མཆེད་བཟླས་ཞུ་བའི་མཆོད་རྟེན་དུ་བལྟས་ལ་ཤིས་རྗོད་བྱའོ། ། རྒྱས་པར་བྱེད་ན། ཚ་ཚ་འདེབས་པའི་ཡོ་བྱས་བསགས།
བརྟགས་སྟེ་རུང་པའི་སར་ས་བླངས། ཚོན་སྐུད་ལ། ཨོཾ་བཛྲ་པཱུ་ཏྲ་ས་མ་ཡ་ཧཱུྃ་ཞེས་བཟླས་པས་རྒྱ་ཚད་ཅི་ཙམ་འོས་པ་ཚོན་སྐུད་ཀྱིས་བསྐོར་སྟེ་མཐའ་མར་ཕུར་གདབ་ཀྱི་ཆོ་གས་ཕུར་པ་བཞི་བཏབ། ཡུངས་དཀར་དང་དྲི་བཟང་བསྲེས་པ་ལ་སྔགས་བཟླས་པས་ཕྱོགས་བཞིར་གཏོར་ཏེ། ཨོཾ་བཛྲ་ཁ་ན་ཁ་ན་ཧཱུྃ་ཕཊ་ཅེས་བཟླས་པའི་རིན་པོ་ཆེ་བསམས་ལ་རྐོ། བརྐོས་ཚར་བ་དང་བཞི་ཧཱུྃ་བརྗོད་ནས་ཕུར་བུ་དབྱུང༌།

རུ་རུ་ཕུར་རུ་བཟླས་པའི་འོ་མས་ཕུར་བུ་གདབ། ས་རྣམས་སྣོད་གཙང་མར་བཞག ། ཨོཾ་བཛྲ་མུད་ག་ར་ཨ་ལོ་ཀ་ཎ་ཕ་ཧཱུྃ་ཕཊ་ཅེས་བཟླས་ལ་བརྡུང༌༑ ཨོཾ་ཨ་མྲི་ཏ་ཧཱུྃ་ཕཊ་ཅེས་བཟླས་པའི་སྤོས་ཆུ་ལ་ཟླ་བའི་དཀྱིལ་འཁོར། དེའི་འོད་ཟེར་གྱིས་སྤོས་ཆུ་ཁྱབ་པར་འཁྱིལ་ནས་བདུད་རྩིའི་རང་བཞིན་དུ་གྱུར་པར་བསམས་ལ་སྦྲུ། ཨོཾ་བཛྲ་པྲ་མར་ད་ན་ཡ་སྭཱ་ཧཱ་ཞེས་བཟླས་ཏེ་རྫིས་འཇིམ་གང་གི་སྟེང་དུ། ལག་པ་གཡོན་པ་གན་རྐྱལ་དུ་བྱས་པའི་མཐེབ་ཆུང་གིས་སེན་མོ་མཐེ་བོས་:བསྣན་ [ མནན ] ཏེ། སོར་མོ་གསུམ་ནས་རེ་ཙམ་པར་ཕྱེ་ནས་བཞག་པའི་སྟེང་དུ། གཡས་པ་དེ་ལྟར་བྱས་ནས་ཁ་སྦུབ་པ་བདུད་རྩི་ཁ་སྦྱོར་གྱི་ཕྱག་རྒྱ་རེག་ནས། ཨོཾ་ན་མོ་བྷ་ག་ཏེ་བཻ་རོ་ཙ་ན་པྲ་བྷ་རཱ་ཛ་ཡ། ཏ་ཐཱ་ག་ཏཱ་ཡ།
ཨར་ཧ་ཏེ། སམྱཀྶཾ་བུད་དྷ་ཡ། ཏདྱ་ཐཱ། ཨོཾ་སུཀྵྨེ་་སུཀྵྨེ། ས་མེ་ས་མ་ཡེ། ཤཱནྟེ་དནྟེ། ས་མཱ་རོ་པྱ། ཨ་ནཱ་ལམ་བྷེ་ཏ་རཾ་བཾ་བེ། ཡ་ཤོ་བ་ཏི། མ་ཧཱ་སྟེ་ཛེ།
ནི་རཱ་ཀུ་ལེ། ནིརྦཱ་ཎེ། སརྦ་བུད་དྷ་ཨ་དྷིཥྛ་ན་ཨ་དྷིཥྛ་ཏེ་སྭཱཧཱ། ཉེར་གཅིག་བརྗོད། འཇིམ་པ་ལ་འོད་འཕྲོས། ཚེ་འདས་ཀྱི་དོན་བྱས། སླར་འདུས་ཏེ། རྣམ་སྣང་གི་སྐུར་གྱུར་ཞུ་བ་ལས་བྱུང་བའི་རིན་པོ་ཆེའི་ཕུང་པོ་གྱུར། ཨོཾ་བ་་སུ་དྷེ་སྭཱ་ཞེས་པས་འཇིམ་པ་བཅད། ཡེ་ཤེས་ལྔའི་འོད་ཟེར་གྱིས་འགྲོ་བའི་དོན་བྱས་སླར་འདུས་ཏེ་འབི་འབི་ལ་ཐིམ་པས་ཡེ་ཤེས་ལྔས་རྒྱས་གདབ་ཤེལ་ལྟར་དག་པར་གྱུར།
ཨོཾ་བཛྲོད་བྷ་ཝེ་སྭཱཧཱ། གྲོ་གའམ་ཤོག་གུ་ལ་གུར་གུམ་བཟང་པོས་དུར་ག་དང་གཙོ་བོའི་སྔགས་སམ་ཡི་གེ་དྲུག་པའི་མཐར་ཆཻའི་གེ་སརྦ་མརྐཱ་ཝ་ར་ཎ་ཤུནྟིཾ་ཀུ་རུ་ན་མཿཞེས་པ་བྲིས་རབ་གནས་བསྡུས་པ་བྱས་པ་གྲབས་སུ་བཅུག་པས། རེ་རེ་འབི་་འབིའི་གཤམ་དུ་བཅུག ། ཨོཾ་བཛྲ་དྷརྨཱ་དྷ་ཏུ་གརྦྷེ་ཛྭ་ལ་སྭཱཧཱ། སངས་རྒྱས་ཐམས་ཅད་ཀྱི་ཡེ་ཤེས་ནང་དུ་ཞུགས་པར་གྱུར༑ སྣུམ་བཀུས་ལ། ཨོཾ་ཨ་ར་དེ་བི་ར་ཛེ་སྭཱ་ཧཱ། བྱང་ཆུབ་ཀྱི་སེམས་འགོས་པར་གྱུར། རྒྱར་བཅུག་ལ། ཨོཾ་དྷརྨཱ་དྷ་ཏུ་གརྦྷེ་སྭཱཧཱ།
ཐབས་ལ་འབྲེལ་པས་ཆོས་དབྱིངས་སུ་ཞུགས་པར་གྱུར། བརྡུང་ཞིང་ཡེ་དྷརྨ། ཡེ་ཤེས་ཆེན་པོར་གཅིག་ཏུ་གྱུར། དབྱུང་ཞིང་དྷརྨཱ་ར་ཏེ་སྭཱཧཱ། རྒྱུ་འབྲས་ཀྱི་ཆོས་ཐམས་ཅད་ཡོངས་སུ་རྫོགས་པར་གྱུར། ཕྱུང་ནས་ཨོཾ་སརྦ་ཏ་ཐཱ་ག་ཏ་དྷརྨཱ་སཾ་བྷོ་ག་ནིརྨཱ་ཎ་ཀཱ་ཡ་ས་མ་ཡ་སྟྭ༑ སྐུ་གསུང་ཀྱིས་དོན་གཉིས་མཐར་ཕྱིན་པར་གྱུར། མེ་ཏོག་གི་གདན་ལ་བཀོད༑ ཨོཾ་སུ་པྲ་ཏིཥྛ་བཛྲ་ཡ་སྭཱཧཱ། མྱ་ངན་ལས་མི་འདའ་བའི་བརྟན་པར་བཞུགས་སུ་གསོལ།
ཨོཾ་སརྦ་ཏ་ཐཱ་ག་ཏ་མ་ཎི་ཤ་ཏ་དཱིབཱེ་ཛྭ་ལ་ཛྭ་ལ་དྷརྨ་དྷཱ་ཏུ་གརྦྷེ་སྭཱཧཱ། རབ་ཏུ་གནས་པས་འཁོར་བ་ཇི་སྲིད་པར་སེམས་ཅན་ཀྱི་དོན་ལ་བཞུགས་པར་གྱུར། ཨོཾ་སྭ་བྷཱ་ཝ་བི་ཤུད་དྷེ་ཨཱ་ཧ་ར་ཨཱ་ཧ་ར་ཨ་གཙྪ་གཙྪ་དྷརྨཱ་དྷཱ་ཏུ་གརྦྷེ་སྭཱཧཱ། རང་བཞིན་དག་པའི་ངང་ནས་སེམས་ཅན་གྱི་དོན་ལ་གཤེགས་པར་གྱུར། གནས་གཞན་དུ་སྤྱན་དྲངས། འདི་ནི་ཞི་བ་སྙིང་པོ་དང་ཨ་བྷ་བའི་མཆོད་རྟེན་གདབ་ཚུལ་ཏེ༑ དེ་ལས་ཀྱང་རྒྱས་པར་བྱེད་ན་མཆོད་རྟེན་གྱི་ཆ་དབྱེ་བ་ནས་འབྱུང་བ་བཞིན་བྱའོ། ། དེ་ལྟར་ན་གང་ཟག་དམན་པ་ལ་བྱ་བ་རྒྱ་ཆེར་བསྟན་ཟིན་ཏེ། ད་ནི་རང་གི་བླ་མ་དངོས་སམ་དེ་དང་འདྲ་བའི་གང་ཟག་མཆོག་ལ་ནི། དབུ་རྒྱན་རྒྱན་དྲུག་ན་ཟ་བཟང་པོ་ཁྲི་ཆེན་པོ་སོགས་སྐུ་ཁྲུས་ཀྱི་དྲི་བཟང་པོས་ཇི་ལྟར་བཟང་བས་སྒྲུབ།
བྲབ་པ་དང་དུག་དབྱུང་དང་གསོལ་གདབ་་དང་ལམ་སྦྱང་བསྟན་རྣམས་བཞགཁྲུས་ཀྱི་སྤེལ་ཚིག་ཀྱང་སེམས་ཅན་ལ་སྦྱར། དེ་རྟིང་སྟ་གོན་དང་དབང་དངོས་གཞི་རྣམས་བླ་མ་དེ་ཉིད་ཀྱི་རྩ་བའི་བླ་མ་དང་གཙོ་བོ་དང་ཐ་མི་དད་པའི་མཛད། རང་གིས་དེའི་མཆོད་གཡོག་ཏུ་བསམས་ནས་རྒྱས་པར་བྱ། མཆོད་བསྟོད་ཀྱི་སྐབས་སུ་བླ་མ་སྤྱི་དགོས་ཀྱི་བསྟོད་པ་དང་གསོལ་འདེབས་མང་དུ་བྱ། གཤེགས་གསོལ་མི་བྱེད༑ གཞན་བསྙེན་པ་ནས་བཟུང་སྟེ་སྔ་མ་ཇི་བཞིན་བྱ་སྟེ། དབང་བསྐུར་ནས་གསོལ་བ་གདབ་པའོ། ། སྤུར་སྦྱངས་ཏེ་གསོལ་བ་གདབ་པ་ནི། གདར་ཡིག་བསྐྱེད་གཞུག་སྐུ་ཁྲུས་་དབང་བསྐུར་སྔ་མ་བཞིན་བྱས། མེ་འཇུག་ཁར་ཡེ་ཤེས་པ་ནམ་མཁར་བཏེག །
ཆོས་འབྲེལ་མེད་པས་མེ་གཞུག ། འཇིག་རྟེན་པའི་མེ་ལ་སྦྱིན་བསྲེགས་ཚར་ནས་དཀྱིལ་འཁོར་གསལ་གདབ། བླ་མའི་ཡེ་ཤེས་པ་དཀྱིལ་འཁོར་གྱི་ལྷ་ཚོགས་དང་ཐ་མི་དད་པར་སྤྱན་འདྲེན་གྱི་ཚིག་བཅད་དང་བཅས་ཏེ་ནམ་མཁའ་ནས་སྤྱན་དྲངས་ཏེ་མེད་བཞུགས་སུ་གསོལ་བ་ལ་འདས་པའི་སྦྱིན་བསྲེགས་རྒྱས་པར་བྱའོ། ། འདི་རྣམས་ལའང་རྟེན་ལ་རྣམ་ཤེས་འགུགས་པའི་ཚེ་སྔར་བཤད་པའི་གསང་བའི་ཕྱག་རྒྱ་དང་སྔགས་ཀྱིས་བྱར་རུང་སྟེ། སྔགས་རྒྱ་དེས་ནི་སངས་རྒྱས་་ཐམས་ཅད་འགུགས་པར་གསུངས་པའི་ཕྱིར་རོ། ། འོན་ཀྱང་འདི་ལ་སྔོན་ལ་སྤྱན་འདྲེན་གྱི་ཚིགས་བཅད་གང་འགྲུབ་དང་བཅས་ཏེ་བྱའོ། ། མཆོད་རྟེན་བཞེངས་ཏེ་གསོལ་བ་གདབ་པ་ནི། གདུང་རུས་ལ་བསྐྱེད་ཆོག་རྒྱས་པར་བྱས་ཏེ་སྦྱིན་བསྲེག་ཀྱི་དཀྱིལ་འཁོར་ཡང་བསྟིམ་ནས་ཞག་མང་དུ་གསོལ་བ་གདབ། མཆོད་བསྟོད་བྱས་ཏེ་ཞུ་བ་ལས་བྱུང་བའི་རིན་པོ་ཆེའི་ཕུང་པོར་བསམས་ནས་ཚ་ཚ་འདེབས་ཚུལ་སོགས་སྔར་བཤད་པ་བཞིན་བྱས་ཏེ། སྐུ་གདུང་དང་གདུང་ཐལ་བསྲེགས་པའི་སྐུ་གསུང་ཐུགས་ཀྱི་རྟེན་གསུམ་གང་འགྲུབ་བཞེངས་ཏེ་རབ་གནས་བྱའོ། །
གནས་སྐབས་དེ་རྣམས་སུ་གསོལ་གདབ་དང༌། སྦྱིན་བསྲེགས་ཀྱི་སྤེལ་ཚིག་ནི། དཔལ་ལྡན་བླ་མ་དམ་པའི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་བར་དུ་གཅོད་པ་དང་བདག་ཅག་སེམས་ཅན་ཐམས་ཅད་ཀྱི་སྡིག་སྒྲིབ་ཐམས་ཅད་ཤིནྟིཾ་ཀུ་རུ་ན་མཿཞེས་སམ། ཀུ་རུ་སྭཱཧཱ་ཞེས་སོགས་སྦྱར་བར་བྱ་ཞིང་རྟེན་གསུམ་ཇི་ལྟར་བཞེངས་ཚུལ་དང་གཟུངས་བཞུགས་ལ་སོགས་པ་ཐམས་ཅད་རྒྱས་པར་དཔལ་འབྱོར་རྒྱ་མཚོ་ལས་ཤེས་པར་བྱའོ། ། རང་དང༌། ཆོས་འབྲེལ་མེད་པའི་གང་ཟག་འབྲིང་པོ་དག་ལའང་ཕྱིར་བཟློག་དབང་བསྐུར་ལམ་སྦྱངས་བསྟན་ལ་སོགས་པ་ཐམས་ཅད་རང་གི་བླ་མས་མཛད། རང་གིས་དེའི་གྲོགས་བྱེད་པར་མོས་ནས་དམན་པ་ལ་སྦྱར་བ་ཐམས་ཅད་ཇི་ལྟར་བ་བཞིན་དུ་་སྦྱར་བས་ཆོག་སྟེ། བུ་སློབ་སོགས་ཀྱི་བསམ་པ་དང་བསྟུན་ནས་བྱའོ། ། དེ་ལྟར་བདུན་ཚིགས་བྱེད་པ་ལ་དཀྱིལ་འཁོར་གྱི་ཆོ་ག ། རོ་བསྲེགས་ལ་སྦྱིན་བསྲེགས་རྟེན་བཞེངས་ལ་རབ་གནས།
དེ་དག་རྣལ་འབྱོར་བླ་མེད་ལ་རྟེན་ན་ཚོགས་འཁོར་ཆོ་ག་སོགས་ཏེ། འདི་དག་རྡོ་རྗེ་འཆང་གིས་རྡོ་རྗེ་སློབ་དཔོན་གྱི་ལས་སུ་རྒྱ་ཆེར་གསུངས་པ་ན་རྡོ་རྗེ་ཐེག་པའི་སྒོ་ནས་གཞན་དོན་བྱེད་ན་མི་ཤེས་སུ་མི་རུང་བའི་བྱ་བ་ཡིན་པས། རང་ཉིད་ཟ་ཆོག་ལ་རྒྱུག་བཞིན་དུ་རྒྱལ་བས་གསུངས་པའི་ཆོ་ག་རྣམ་པར་དག་པ་ལ་ཟ་ཆོག་གི་མིང་བཏགས་པའི་སྡང་སྨྲས་ཀྱིས་རིང་དུ་དོར་ཏེ། རང་གཞན་བསླུ་བར་མི་བྱའི། རབ་ཏུ་རྒྱུད་སྡེ་རིན་པོ་ཆེ་རྣམས་དང༌། ཇི་སྐད་བཤད་པའི་རྒྱ་གར་མཁས་པའི་གཞུང་ལ་འདྲིས་པར་བྱ་ཞིང་དེ་ལྟར་མི་ནུས་པས་བོད་ཀྱི་མཁས་པ་སྔ་མས་མཛད་པ་དང༌། ཁོ་བོས་སྦྱར་བའི་དཀྱིལ་འཁོར་གྱི་ཆོ་ག་རྣམས་དང༌། རྟེན་གསུམ་བཞེངས་ཚུལ་དཔལ་འབྱོར་རྒྱ་མཚོ། རབ་གནས་ཆོ་ག་དགེ་ལེགས་རྒྱ་མཚོ། སྦྱིན་བསྲེགས་ཆོ་ག་དངོས་གྲུབ་རྒྱ་མཚོ།
ཚོགས་འཁོར་ཆོ་ག་བདུད་རྩིའི་རྒྱ་མཚོ་རྣམས་ལ་ལེགས་པར་སྦྱངས་ཏེ་ལག་ལེན་དུ་བཏབ་ནས་ཆོ་ག་ཚར་རྗེས་རང་གཞན་བློ་བདེ་བར་བྱའོ། ། དུས་མཐའི་ཆོ་ག་སྒྲིབ་པ་ཀུན་སྦྱོང་འདི༑ ༑ དུས་འཁོར་ལ་སོགས་རྒྱུད་མང་ལས་འབྱུང་བའི། ། དུས་མཐར་ལྷོ་སྒོའི་ཆོ་ག་བྱེད་ཚུལ་རྣམས། ། དུས་ཀྱི་སྦྱོར་བས་རྣམ་པར་ཉམས་མཐོང་ནས། ། དུས་འཁོར་ལ་སོགས་མདོ་སྔགས་ཚུལ་རིག་སྟེ། ། དུས་བཞིན་འདོམས་པའི་དགེ་སློང་སྐད་གཉིས་པ། ། དུས་ཤེས་པྲཛྙཱ་རཏྣས་ལེགས་པར་སྦྱར། ། དུས་མཐའི་འགྲཽ་བས་གཙོ་བྱས་སེམས་ཅན་ཀུན། ། དུས་རྣམས་ཀུན་ཏུ་སྐྱོན་གྱི་སྐབས་བཅོམ་ནས།།
དུས་ཀྱི་ཞགས་པའི་དགྲ་ལས་རྒྱལ་བ་དང༌། དུས་གསུམ་གཤེགས་པའི་ལམ་ཀུན་མྱུར་བགྲཽད་དེ། ། དུས་ཀྱི་འཁོར་ལོའི་གོ་འཕང་རེག་གྱུར་ཅིག ། ནོངས་པ་མཆིས་ན་ནོངས་པ་རྒྱུ་མ་རིག ། ལྷར་བཅས་བླ་མས་སླར་ཡང་གཞོམ་དུ་གསོལ། ། ལེགས་ཚོགས་གཞན་ཕན་བྱེད་དོ་ལྷག་བསམ་ཅན། ། རྣམས་ཀྱིས་བླངས་ནས་འདི་བཞིན་སྤྱོད་གྱུར་ཅིག ། རྒྱལ་བས་བསྔགས་པའི་ཆོ་ག་རྒྱང་བསྲིངས་ནས། ། ལོག་ཆོས་རོལ་ཆས་གཤིན་པོ་རང་གཞན་བསླུ། ། མྱོས་པ་བསམས་ནས་ལེགས་པར་བསམས་པའི་ཚེ། །
ཡིད་འབྱུང་འགྱུར་བའི་ལས་ཀུན་སྤོང་བར་ཤོག ། ཅེས་པ་ཉི་སྒྲོལ་བྱེད་ཅེས་བྱ་བ་ཤིང་ཕོ་སྤྲེའུའི་ལོ་ས་གའི་ཟླ་བ་གཉིས་བྱུང་བའི་ཕྱི་མའི་མར་ངོའི་བཟང་པོ་གསུམ་པའི་ཉིན། ། རོང་སྐྱིད་གཤོངས་སུ་སྦྱར་བའོ། ། འདིས་ཀྱང་བསྟན་པ་རིན་པོ་ཆེ་དར་རྒྱས་འཕེལ་བར་གྱུར་ཅིག། །། མངྒ་ལཾ། ཤུ་བྷ་མསྟུ་སརྦ་ཛ་ག་ཏཱཾ།། མེས་པོའི་ཤུལ་བཞག་ལས། སྟག་ཚང་ལོ་ཙཱ་བ་ཤེས་རབ་རིན་ཆེན་གྱི་བཀའ་འབུམ། གཤིན་པོ་རྗེས་འཛིན་སྒྲིབ་པ་ཀུན་སྦྱོང༌། -PAGE 258--PAGE 259-- PAGE 257-
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
