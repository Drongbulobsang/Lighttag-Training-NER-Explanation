གསུང་འབུམ། ཀུན་དགའ་བཟང་པོ།
པོད ༡༠
དཔལ་ཀྱེ་རྡོ་རྗེའི་བྱུང་ཚུལ་དང་བརྒྱུད་པའི་བླ་མ་དམ་པ་རྣམས་ཀྱི་རྣམ་པར་ཐར་པ་ངོ་མཚར་རྒྱ་མཚོ།
༼ཁ༽ ༄༅། །རྒྱུད་ཀྱི་རྒྱལ་པོ་དཔལ་ཀྱེ་རྡོ་རྗེའི་བྱུང་ཚུལ་དང་བརྒྱུད་པའི་བླ་མ་དམ་པ་རྣམས་ཀྱི་རྣམ་པར་ཐར་པ་ངོ་མཚར་རྒྱ་མཚོ་བཞུགས་སོ།། ཨོཾ་སྭ་སྟི་སིདྡྷཾ། རྒྱུད་ཀྱི་རྒྱལ་པོ་དཔལ་ཀྱེ་རྡོ་རྗེའི་བྱུང་ཚུལ་དང༌། བརྒྱུད་པའི་བླ་མ་དམ་པ་རྣམས་ཀྱི་རྣམ་པར་ཐར་པ་ངོ་མཚར་རྒྱ་མཚོ་ཞེས་བྱ་བ། བླ་མ་དམ་པའི་ཞབས་ལ་སྤྱི་བོས་གུས་པར་ཕྱག་འཚལ་ལོ། ། གང་གི་གསུང་གི་ཉིན་བྱེད་འོད་ཟེར་གྱིས། ། བདག་བློའི་སྙིང་གི་མུན་པ་ཀུན་བསལ་ནས། ། མ་ནོར་ཆོས་དོན་དྲི་མེད་སྟོན་མཛད་པའི། ། རྟོག་མེད་མཚན་ཅན་དཔལ་ལྡན་བླ་མས་སྐྱོང༌། །
རྡོ་རྗེ་འཆང་དབང་གསུང་ངག་བདུད་རྩིའི་རྒྱུན། ། ཞལ་ནས་སྙན་དུ་བརྒྱུད་པའི་མན་ངག་གིས། ། རྒྱུད་དོན་ཟབ་མོའི་དགོངས་པ་གསལ་མཛད་པ། ། ས་སྐྱའི་བླ་ཆེན་རྣམས་ལ་བདག་ཅག་དད། ། རྒྱུད་རྣམས་ཀུན་གྱི་ཡང་དག་ངེས་པའི་དོན། ། གསང་ཆེན་རྣལ་འབྱོར་གཉིས་སུ་མེད་པའི་རྒྱུད། ། རྡོ་རྗེའི་ཚིག་གྱུར་བདུན་བརྒྱ་ལྔ་བཅུ་པའི། ། བྱུང་ཚུལ་བརྒྱུད་པའི་རྣམ་ཐར་འདིར་བཤད་བྱ། ། འདིར་རྡོ་རྗེ་ཐེག་པའི་བྱུང་ཚུལ་རྣམ་པར་བཞག་པ་ལ། སྤྱི་དོན་གཉིས་པ་ཐེག་པ་ཆེན་པོ་ཐུན་མོང་མ་ཡིན་པའི་འདོད་ཚུལ་གཏན་ལ་དབབ་པ་ལ་གསུམ།
རྡོ་རྗེ་ཐེག་པ་སྤྱི་ཡི་བྱུང་ཚུལ། རྒྱུད་འདི་ཉིད་ཀྱི་བྱུང་ཚུལ། བྱུང་བའི་ཆོས་ལ་འཆད་ཉན་བྱ་ཚུལ་ལོ། ། དང་པོ་ལ་སངས་རྒྱས་སངས་རྒྱས་པའི་དུས་ནམ་ཡིན་པ་སོགས་སྤྱི་རྣམ་ལྟར་རོ། ། གཉིས་པ་ལ་གསུམ། སྟོན་པས་གསུང་ཚུལ། སྡུད་པ་པོས་བསྡུས་ཚུལ། དེ་ཇི་ལྟར་འཕེལ་བའི་ཚུལ་ལོ། ། དང་པོ་ལ་གཉིས། སྤྱིར་སྟོན་པ་ཆོས་ཀྱི་སྐུ་ཡིས་གསུང་ཚུལ་དང༌།
བྱེ་བྲག་ཏུ་ལོངས་སྤྲུལ་གཉིས་ཀྱིས་གསུང་ཚུལ་ལོ། ། དང་པོ་ནི། སྟོན་པ་ཆོས་ཀྱི་སྐུའི་བཞུགས་པའི་གནས་ནི། དཔྱད་པར་བྱ་བ་བདེན་པ་གཉིས་ཀྱིས་བསྡུས་པའི་ཆོས་ཐམས་ཅད་ལ། དཔྱོད་བྱེད་ལྷག་མཐོང་སོ་སོར་རྟོག་པའི་ཤེས་རབ་ཀྱིས་དཔྱད་ནས། དཔྱད་པའི་ཆོས་སྐུ་ཉིད་ཐམས་ཅད་དུ་སྣང་ཞིང་ཐིམ་པའི་ཚུལ་གྱིས་ཁྱབ་པར་བཞུགས་ཏེ། མདོར་ན་བཞུགས་པར་བྱ་བའི་གནས་བདེན་པ་གཉིས་ཀྱི་བསྡུས་པའི་ཆོས་ཐམས་ཅད་ལའོ། ། བཞུགས་པ་པོ་སྟོན་པ་ནི་བཅོམ་ལྡན་འདས་ཀྱེ་རྡོ་རྗེ་ཐུགས་ཡང་དག་པའི་ཡེ་ཤེས་བསྒྲུབ་བྱའི་རིག་པ་ཆོས་ཀྱི་སྐུ་རང་བྱུང་གི་ཡེ་ཤེས་ཆེན་པོ་ཞེས་བྱ་བ་དེས། རིགས་དྲུག་གི་སེམས་ཅན་ཐམས་ཅད་ཀྱི་ཆོས་ཉིད་རང་བཞིན་གྱི་ཆོས་སྐུ་དང༌། ཇི་ལྟ་བ་བཞིན་དུ་མངོན་དུ་གྱུར་པའི་སངས་རྒྱས་ཀྱི་ཐུགས་རྟོགས་པ་ཆོས་ཀྱི་སྐུའི་ཡེ་ཤེས་དང་གཉིས་སུ་མེད་པའི་ཆོས་ཉིད་དོ། །
བཞུགས་པའི་ཚུལ། ཆོས་ཀྱི་སྐུ་དེ་ཀུན་རྫོབ་ཏུ་ཆོས་ཐམས་ཅད་དུ་སྣང་བས་ན། དེ་ལས་བྱུང་བའི་ཚུལ་གྱིས་ཁྱབ་ཅིང་བཞུགས་ལ། དོན་དམ་པ་དག་པ་དང༌། མ་དག་པའི་ཆོས་ཏེ། དེ་བཞིན་ཉིད་དུ་ཐིམ་ཞིང་འགྲོ་བས་ན་བདག་ཉིད་གཅིག་པའི་ཚུལ་གྱིས་བཞུགས་སོ། ། དུས་ནི། དུས་གསུམ་མཉམ་པ་ཉིད་དུ་མི་འགྱུར་བར་རྟག་ཏུ་བཞུགས་ཤིང༌། འཁོར་དང་ཆོས་ནི་སྟོན་པ་དེ་ཉིད་ཀྱི་རྣམ་འཕྲུལ་ཏེ། དོན་དམ་པར་ན་ཕུན་སུམ་ཚོགས་པ་ལྔ་ཐ་དད་དུ་གྲུབ་པ་མེད་དེ།
རྡོ་རྗེ་གུར་ལས། འདི་ནི་རང་བྱུང་བཅོམ་ལྡན་འདས། ། ལྷ་ཡི་བདག་པོ་གཅིག་པུ་ཉིད། ། ཐམས་ཅད་བདག་ཉིད་རྟག་ཏུ་བཞུགས། ། ཞེས་དང༌། དེའི་འགྲེལ་པར། འདི་ནི་ཞེས་བྱ་བ་ནི། འདིས་ནི་རྟག་ཏུ་ད་ལྟར་འབྱུང་བའོ། ། རང་བྱུང་ཞེས་བྱ་བ་ནི། དོན་དམ་པར་རྒྱུ་ལ་སོགས་པ་མེད་པའི་ཕྱིར་རོ། །
བཅོམ་ལྡན་འདས་ཞེས་བྱ་བ་ལ། བྷ་ག་ནི་དབང་ཕྱུག་ལ་སོགས་པ་དྲུག་སྟེ། དེ་འདི་ལ་ཡོད་པས་བཅོམ་ལྡན་འདས་སོ། ། དེ་སྐད་དུ། དབང་ཕྱུག་དང་ནི་གཟུགས་བཟང་དང༌། ། དཔལ་དང་གྲགས་དང་ཡེ་ཤེས་དང༌། ། བརྩམས་པ་ཕུན་སུམ་ཚོགས་ལྡན་པ། ། དྲུག་པོ་འདི་དག་བཅོམ་པར་བཤད། ། ཅེས་སོགས་གསུངས། གཅིག་པུ་ཞེས་བྱ་བ་ནི་གཉིས་སུ་མེད་པ་སྟེ།
ཆོས་སྐུའི་ཚུལ་གྱིས་སོ། ། ཞེས་དང༌། སམྦུ་ཊ་ལས། རང་བྱུང་ངོ་བོ་འདི་ཉིད་ནི། ། ཆོས་ཀྱི་སྐུ་ཞེས་རབ་ཏུ་གྲགས། ། ཞེས་གསུངས་སོ། ། གཉིས་པ་ལ་གཉིས། ལོངས་སྐུ་རྒྱུའི་ཧེ་རུ་ཀས་གསུང་ཚུལ་དང༌། སྤྲུལ་སྐུ་འབྲས་བུའི་ཧེ་རུ་ཀས་གསུང་ཚུལ་ལོ། ། དང་པོ་ནི།
གནས་ངེས་པ་འོག་མིན་སྟུག་པོ་བཀོད་པའི་ཞིང་དུ། ངོ་བོ་ངེས་པ་ཟླ་བ་ཆུ་ཤེལ་ནོར་བུའི་འོད་ཅན་གྱི་རྡོ་རྗེ་འཆང་ཆེན་པོ་ལོངས་སྤྱོད་རྫོགས་པའི་སྐུ་ཞལ་བརྒྱད་ཕྱག་བཅུ་དྲུག་པས། འཁོར་ངེས་པ་རྡོ་རྗེ་སྙིང་པོ་ལ་སོགས་པ་ས་བཅུའི་བྱང་ཆུབ་སེམས་དཔའ་རྣམས་ལ། ཆོས་ངེས་པ་དཔལ་ཀྱེ་རྡོ་རྗེའི་རྒྱུད་རྣམས་དུས་ངེས་པར་རྒྱུན་མི་ཆད་དུ་གསུངས་པ་ཡིན་ཏེ། ཇི་སྐད་དུ། གང་ཡང་འོག་མིན་ཞིང་ཁམས་ནི། ། ཡེ་ཤེས་སྣང་བ་རྒྱས་པའི་ཕྱིར། ། བཅོམ་ལྡན་རྡོ་རྗེ་འཆང་ཆེན་གྱིས། ། རྒྱུན་མི་ཆད་ཅིང་ཁྱབ་པ་དང༌། ། རྟག་ཅིང་འགྱུར་མེད་མཆོག་གིས་ནི། །
གསང་ཆེན་འདི་ནི་ཀུན་ཏུ་སྟོན། ། ཞེས་གསུངས་སོ། ། དེའང་ལོངས་སྐུ་ལ་འདས་གྲོངས་མི་མངའ་བར་ས་བཅུའི་བྱང་སེམས་ཀྱི་དབུས་སུ། ཐེག་ཆེན་གྱི་ཆོས་ལ་རྫོགས་པར་ལོངས་སྤྱོད་པའི་སྣང་བ་རྒྱུན་མི་ཆད་པའི་ཕྱིར་རྟག་པ་ཞེས་བྱའི། འགྱུར་མེད་ཀྱི་རྟག་བརྟན་དུ་འདོད་པ་ནི་མ་ཡིན་ཏེ། སློབ་དཔོན་ལྷའི་རིགས་ཀྱི་བློ་གྲོས་ཀྱིས། ཆོས་ཀྱི་སྐུ་ནི་རང་བཞིན་རྟག་པའོ། ། ལོངས་སྤྱོད་རྫོགས་པའི་སྐུ་ནི་འཁོར་མོར་བཞུགས་པས་རྟག་པའོ། ། སྤྲུལ་པའི་སྐུ་ནི་རྒྱུན་མི་ཆད་པས་རྟག་པའོ། ། ཞེས་གུར་འགྲེལ་དུ་གསུངས་པའི་ཕྱིར་རོ། །
གཉིས་པ་ལ་བཞི། དང་པོར་སྤྲུལ་སྐུ་མཆོག་གིས་གསུང་ཚུལ། ཕྱིས་ཤཱཀྱ་སེང་གེས་བཟླས་ཏེ་གསུང་ཚུལ། ། བཟླས་ཏེ་གསུངས་པའི་དགོས་པ། དེ་ལ་རྩོད་པ་སྤང་བའོ། ། དང་པོ་ལ་གཉིས། གསུང་པའི་རྒྱུ་དང༌། ཚུལ་ཇི་ལྟར་གསུངས་པའོ། ། དང་པོ་ནི། ཛམྦུའི་གླིང་འདིར་དབང་ཕྱུག་ལ་སོགས་པ་འཇིག་རྟེན་པ་ཆེན་པོ་རྣམས་འདུལ་བའི་ཕྱིར་གསུངས་ཏེ།
དེའང་རྒྱུད་རྒྱས་པ་ལས་འབྱུང་བའི་དོན། བླ་མ་གོང་མ་རྣམས་ཀྱིས་གསུངས་བཞིན་བཤད་ན། སྔོན་ཁམས་གསུམ་ལས། གཟུགས་མེད་པའི་ཁམས་ལ་ནི་བདག་པོ་མེད་ལ། གཟུགས་ཁམས་ཀྱི་བདག་པོ་ཚངས་པ་དང༌། འདོད་ཁམས་རྒྱ་ཆེ་བའི་བདག་པོ་དབང་ཕྱུག་ཆེན་པོ་དང༌། འདོད་ཁམས་རྒྱ་ཆུང་བའི་བདག་པོ་གཞན་འཕྲུལ་དབང་བྱེད་ཀྱི་བདུད་སྡིག་ཏོ་ཅན་དང༌། རི་རབ་ཀྱི་རྩེ་མན་ཆད་གླིང་བཞིའི་བདག་པོ། དབང་ལྡན་ན་གནས་པའི་དྲག་པོ་དབང་ཕྱུག་ཆེན་པོ་སྟེ་གཙོ་བོ་བཞི་དང༌། དེ་དག་གི་ཆུང་མ་གཽ་རཱི་ལ་སོགས་པ་བརྒྱད་འཁོར་འདོད་ཁམས་ཀྱི་ཚངས་པ་ལ་སོགས་པ་དྲེགས་པ་ཅན་བརྒྱད་དང༌།
དེ་དག་ལ་ཡང་རང་གི་འཁོར་དང་ཆུང་མ་ལ་སོགས་པ་བསམ་གྱིས་མི་ཁྱབ་པ་དང་ལྡན་པ་རྣམས་འདོད་ཆགས་ཤས་ཆེ་བས། སྤྱོད་ལམ་དུས་བཞིར་ཆུང་མ་དང་འཁྱུད། ཞེ་སྡང་ཤས་ཆེ་བས་མི་མང་པོ་བསད་ནས་དེ་དག་གི་ཤ་ཁྲག་ལ་རོལ། གཏི་མུག་ཤས་ཆེ་བས་རྒྱུ་འབྲས་དང་དེ་ཁོ་ནའི་དོན་ལ་རྨོངས། འདོད་ཡོན་ལྔ་རང་དགར་སྤྱོད་ཅིང༌། ཛམྦུ་གླིང་གི་མི་ཐམས་ཅད་དབང་དུ་བསྡུས་ནས། རང་ཡང་ལས་ལོག་པ་ལ་ཞུགས་ཤིང༌། གཞན་དག་ཀྱང་འགོད་པར་བྱེད་ལ། དྲེགས་པའི་རློམ་ཚིག་ཀྱང་སྨྲའོ། ། དེའི་ཚེ་ལོངས་སྐུ་རྒྱུའི་ཧེ་རུ་ཀས།
དྲག་པོ་དབང་ཕྱུག་འཁོར་བཅས་འདུལ་བའི་ཕྱིར། དགོངས་པ་སྣ་ཚོགས་པའི་དམ་ཚིག་ཆེན་པོས་རྣམ་པར་རོལ་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་བཞུགས་ཏེ། བ་སྤུའི་བུ་ག་ནས་དཀྱིལ་འཁོར་གྱི་འཁོར་ལོ་སྣ་ཚོགས་པ་གླིང་བཞི་བྱེ་བ་ཕྲག་བརྒྱར་གདུལ་བྱའི་དོན་དུ་སྤྲོས་ཤིང༌། ཁྱད་པར་དུ་ཛམྦུའི་གླིང་འདིར། སྤྲུལ་སྐུ་འབྲས་བུའི་ཧེ་རུ་ཀ་བཅོམ་ལྡན་འདས་ཀྱེ་རྡོ་རྗེ་ཞལ་བརྒྱད་ཕྱག་བཅུ་དྲུག་པ་དང༌། དྲག་པོའི་ཆུང་མ་བརྒྱད་དང་མིང་མཐུན་པའི་གཽ་རཱི་ལ་སོགས་པའི་ལྷ་མོ་བརྒྱད་སྤྲུལ་ནས་དབང་ཕྱུག་རང་དང༌། དེ་བས་ཆེ་བ་གསུམ་དང་བཅས་པ་བཅོམ་ལྡན་འདས་ཉིད་ཀྱི་གདན་དུ་མཛད། དྲེགས་པ་ཅན་བརྒྱད་ནི་ལྷ་མོ་བརྒྱད་ཀྱི་གདན་དུ་བྱས། ཞེས་རྣམ་བཤད་དག་ལྡན་དུ་འབྱུང་ལ། གདན་གྱི་དག་པ་ལས།
དྲག་པོའི་འཁོར་ཆེ་ཤོས་ནི་གཙོ་བོས་མནན། དྲག་པོ་རང་ནི་གྷསྨ་རཱིས་མནན་ནོ་ཞེས་བཤད་དོ། ། དབང་ཕྱུག་གི་ཆུང་མ་བརྒྱད་དང༌། དེ་དག་གི་འཁོར་བསམ་གྱིས་མི་ཁྱབ་པ་ནི་ཕྲིན་ལས་པའི་ཚུལ་གྱི་དུར་ཁྲོད་བརྒྱད་དུ་བསྐྲད་ནས་དེ་རྣམས་ཀྱི་ཞེ་སྡང་བཏུལ། ཙུམྦྷ་དང་བསྲུབ་པ་ལ་སོགས་པ་བདེ་བ་ཆེན་པོའི་རྣམ་འཕྲུལ་གྱིས་འདོད་ཆགས་བཏུལ། སྔགས་ལ་སོགས་པ་གསུང་གི་སྒྲས་གཏི་མུག་བཏུལ་བར་མཛད་དེ། མདོར་ན་དབང་ཕྱུག་འཁོར་བཅས་ཀྱིས་འཇིག་རྟེན་པ་རྣམས་མ་རུངས་པར་བྱས་པས། དེ་དག་འདུལ་བའི་ཆེད་དུའོ། ། གཉིས་པ་ནི། དེ་ལྟར་དུས་དབང་ཕྱུག་འཁོར་བཅས་བཏུལ་བའི་རྗེས་ཁོ་ན་ལ་གནས་རྡོ་རྗེ་བཙུན་མོའི་བྷ་གའི་ནང་དུ་ཚུད་པའི་གཞལ་ཡས་ཁང་པར་སྟོན་པ་བཅོམ་ལྡན་འདས་ཀྱེ་རྡོ་རྗེས་འཁོར་འཇིག་རྟེན་ལས་འདས་པ་དུ་མ་ལ།
ཆོས་ཀྱེ་རྡོ་རྗེ་འབུམ་ཕྲག་བདུན་གྱི་བདག་ཉིད་ཅན་གྱི་རྩ་བའི་རྒྱུད་ཀྱི་རྒྱལ་པོ་ཆེན་པོ་དང༌། འབུམ་ཕྲག་ལྔ་པ་ཞེས་བྱ་བ་རྟོག་པའི་རྒྱུད་དང༌། དེའི་རྒྱུད་ཕྱི་མ་དཔལ་ཕྱག་རྒྱ་ཆེན་པོ་ཐིག་ལེ། ཕྱི་མའི་ཕྱི་མ་ཡེ་ཤེས་སྙིང་པོ། ཐུན་མོང་མ་ཡིན་པའི་བཤད་པའི་རྒྱུད་ཡེ་ཤེས་ཐིག་ལེ། རྒྱུད་སྡེ་གཞན་དང་ཐུན་མོང་གི་བཤད་རྒྱུད་དཔལ་སམྤུ་ཊ་འབུམ་ཕྲག་སུམ་ཅུ་སོ་དྲུག་པ། སྙིང་པོའི་རྒྱུད་གྲུབ་པ་ངེས་བསྟན་ཐིག་ལེ། འབྲས་བུའི་རྒྱུད་དེ་ཁོ་ན་ཉིད་སྒྲོན་མེ་རྣམས་གསུངས་ཏེ། ཡེ་ཤེས་ཐིག་ལེ་ལས། དེ་ནས་གཞན་ཉོན་བདག་གིས་བཤད། །
ཇི་ལྟར་རྒྱུད་ཀྱི་རིམ་པ་བཞུགས། ། དཔལ་དང་ལྡན་པའི་རིན་ཆེན་རྒྱུད། ། འབུམ་བདུན་གྱིས་ནི་མཚན་ཞེས་བྱ། ། དེ་ནི་གཙོ་བོའི་རྩ་བའི་རྒྱུད། ། སྐུ་བརྒྱད་བདག་ཉིད་རབ་ཀྱི་མཆོག ། དེ་བརྟག་ཀྱེ་ཡི་རྡོ་རྗེ་ནི། ། འབུམ་ལྔ་ཡི་ནི་མཚན་ཞེས་བྱ། ། དཔལ་ལྡན་ཕྱག་རྒྱ་ཆེ་ཐིག་ལེ། ། དེ་ཡི་ཕྱི་མའི་རྒྱུད་དུ་དྲན། ། ཡེ་ཤེས་སྙིང་པོར་གྲགས་པའི་རྒྱུད། །
དེ་ཡི་ཕྱི་མའི་ཕྱི་མའོ། ། དགའ་མོ་ཡེ་ཤེས་ཐིག་ལེ་སྒྲ། ། བཤད་པའི་རྒྱུད་ནི་གསང་བ་ཆེ། ། གྲུབ་པ་ངེས་བསྟན་ཐིག་ལེ་ནི། ། ཞལ་བཟང་མོ་དེ་སྙིང་པོ་དང༌། ། དེ་ཁོ་ན་ཉིད་སྒྲོན་མེའི་མཚན། ། འབྲས་བུའི་རྒྱུད་གྲགས་འཆད་པར་འགྱུར། ། དེ་བདུན་དུ་ནི་བདག་གིས་བཤད། ། ཅེས་གསུངས་སོ། ། གལ་ཏེ་འབུམ་ཕྲག་ལྔ་པ་ལ་སོགས་པའི་རྒྱུད་རྣམས་ཤཱཀྱ་ཐུབ་པའི་སྔོན་རོལ་དུ་གསུངས་པ་གང་གིས་ཤེས་ཞེ་ན།
མཁའ་འགྲོ་རྒྱ་མཚོའི་རྒྱུད་རྩ་འགྲེལ་ལས། རྒྱུད་ཆེན་པོ་མཁའ་འགྲོ་རྒྱ་མཚོ་ལ་སོགས་པ་འདིར་འདུས་པའི་གཟུགས་འབུམ་ཕྲག་སུམ་ཅུ་རྩ་དྲུག་གིས་རྩ་བའི་མདོ་རྣམ་པར་འཆད་པ་པོར་གྱུར་ཏོ། ། རྒྱ་ཆེ་བ་ནི་དུ་མའོ། ། མདོར་བསྡུས་པ་སྟོང་ཕྲག་བརྒྱད་ཅུ་རྩ་བཞི་ནི་ཆོས་ཀྱི་ཕུང་པོའི་ཚད་དེ་འདི་ནི་ངེས་པའོ། ། འབུམ་ཕྲག་སུམ་ཅུ་རྩ་དྲུག་གི་རྒྱུད་རྒྱ་ཆེན་པོ་དེའི་དབུས་ནས་ཡོངས་སུ་བསྡུས་པའི་གཟུགས་སྙིང་པོ་ལྟ་བུ་ཆུང་ངུ་མཁའ་འགྲོ་རྒྱ་མཚོ་དེ་ལྟར་འདིའི་མིང་དུ་བཤད་པའོ། ། རི་རབ་རྡུལ་ཞེས་བྱ་བ་ལ་སོགས་པ་རྒྱུན་ཆད་མེད་པར་རབ་ཏུ་འབབ་པ་སྟེ། དེ་བཞིན་དུ་བཤད་དོ། ། སླར་ཡང་རྩོད་པའི་དུས་སུ་རྒྱུད་ཆེན་པོར་མངོན་པར་བརྗོད་པ་འབུམ་ཕྲག་སུམ་ཅུ་རྩ་དྲུག་པ་ཤཱཀྱ་སེང་གེས་གསུངས་སོ། ། དེའི་ནང་ནས་སླར་ཡང་རྡོ་རྗེ་ཕག་མོ་ལ་སོགས་པའི་མ་མོ་འདུས་པ་རྣམས་ཀྱིས་རྒྱུད་འདི་རྡོ་རྗེའི་གནས་སུ་བཅོམ་ལྡན་འདས་ལས་ཐོས་པས། ཕན་ཚུན་རྗེས་སུ་བསྟན་པར་བྱས་ནས་བསྡུ་བར་མཛད་པ་སྟེ།
གང་བཅོམ་ལྡན་འདས་ཀྱིས་གསུངས་པ་དེ་ལ་མངོན་པར་དགའ་བ་སྟེ། ཚིག་འདི་ལ་ཞེས་བྱ་བ་ནི་གཞུང་གི་ཚད་ལ་ཡང་ངོ༌། ། ལྷག་མ་གཞན་པའི་སེམས་ཅན་རྣམས་གྲོལ་ཞེས་བྱ་བ་ལ་སོགས་པ་ནི་རབ་ཏུ་གསུངས་པས་སོ། ། རྣལ་འབྱོར་ཞེས་བྱ་བ་ནི་རྣལ་འབྱོར་རྒྱ་མཚོའོ། ། ཡེ་ཤེས་ཞེས་བྱ་བ་ནི་ཡེ་ཤེས་རྒྱ་མཚོ་ཞེས་བྱ་བའོ། ། སྡོམ་པ་ཞེས་བྱ་བ་ནི་སྡོམ་པ་རྒྱ་མཚོའོ། ། བྱ་བ་ཞེས་བྱ་བ་ནི་བྱ་བ་རྒྱ་མཚོའོ། ། དེ་ཁོ་ན་ཉིད་ཅེས་བྱ་བ་ནི་དེ་ཁོ་ན་ཉིད་རྒྱ་མཚོའོ། ། འདི་རྣམས་ཞེས་བྱ་བ་ནི་རྒྱུད་ལྔ་པོ་འདི་རྣམས་ལ་མཁའ་འགྲོ་རྒྱ་མཚོ་ཞེས་བྱ་བ་འདི་གཙོ་བོ་སྟེ། རྒྱུད་ཀྱི་རྒྱལ་པོ་རྒྱུད་ལྔ་དང་མཉམ་པ་རྒྱ་མཚོ་ཞེས་དྲུག་པོ་མདོར་བསྡུས་པ་རྒྱུད་ཀྱི་རྒྱལ་པོ་གཞན་གྱི་མིང་ཅན་ནོ། །
ཞེས་རྣལ་འབྱོར་རྒྱ་མཚོ་དང༌། ཡེ་ཤེས་རྒྱ་མཚོ་ལ་སོགས་པ་རྒྱུད་གཞན་ལྔ་དང༌། དེ་ལྔ་ཆར་དང་མཉམ་པའི་མཁའ་འགྲོ་རྒྱ་མཚོའི་རྒྱུད་འབུམ་ཕྲག་སུམ་ཅུ་སོ་དྲུག་པ་སྟེ། རྒྱུད་དྲུག་པོ་དེ་རྣམས་ནི། ཤཱཀྱ་ཐུབ་པའི་སྔོན་རོལ་དུ་གསུངས་པར་བཤད་ལ། ཡེ་ཤེས་རྒྱ་མཚོའི་རྒྱུད་ནི་འབུམ་ཕྲག་ལྔ་པ་ཡིན་ཏེ། ཕྱག་རྒྱ་ཆེན་པོ་ཐིག་ལེ་ལས། ཡེ་ཤེས་རྒྱ་མཚོ་ཀྱེ་རྡོ་རྗེ། ། འབུམ་ཕྲག་ལྔ་ཡི་བདག་ཉིད་རྒྱུད། ། གང་ཞིག་ཁྱོད་ཀྱིས་དེ་ཉིད་གསུངས། །
ཞེས་བཤད་པའི་ཕྱིར་རོ། ། གལ་ཏེ་རྩོད་དུས་སུའང་མཁའ་འགྲོ་རྒྱ་མཚོ་འབུམ་ཕྲག་གསུམ་ཅུ་སོ་དྲུག་པོ་གསུངས་པར་བཤད་དོ་ཞེ་ན། དེ་ནི་རྒྱུད་ཆེན་པོར་མངོན་པར་བརྗོད་པ་ཞེས་བྱ་བ་ཡིན་གྱི། མཁའ་འགྲོ་རྒྱ་མཚོ་ནི་མ་ཡིན་ནོ། ། འོ་ན་ད་ལྟའི་མཁའ་འགྲོ་རྒྱ་མཚོའི་བསྡུས་རྒྱུད་འདི་དེ་ལས་ཕྱུང་བ་ཡིན་པའི་ཕྱིར། མཁའ་འགྲོ་རྒྱ་མཚོ་ཞེས་པའི་མཚན་མི་འཐད་པར་ཐལ་བའི་སྐྱོན་ཡོད་དོ་ཞེ་ན། མེད་དེ་དཔེར་ན། ཀྱེ་རྡོར་འབུམ་ལྔ་ལས་བརྟག་གཉིས་ཕྱུང་བ་ཡིན་ཀྱང༌། བརྟག་གཉིས་ལ་འབུམ་ལྔ་ཞེས་པའི་མཚན་མེད་པ་བཞིན་ནོ། ། དེས་ན་འབུམ་ཕྲག་བདུན་པ་ནི།
འབུམ་ལྔའི་རྩ་རྒྱུད་དུ་བཤད་པའི་ཕྱིར་ཐོག་མར་གསུངས་པར་གྲུབ་ཅིང༌། ཕྱག་རྒྱ་ཆེན་པོ་ཐིག་ལེ་ནི། རྩ་རྒྱུད་འབུམ་ཕྲག་ལྔ་བསྟན་མ་ཐག་པའི་རྗེས་སུ་གཞན་མ་ཡིན་པའི་འཁོར་གྱི་དབུས་སུ་གསུངས་སོ། ། ཞེས་འགྲེལ་པར་བཤད་པའི་ཕྱིར་དང༌། ཡེ་ཤེས་ཐིག་ལེ་ནི་བཤད་རྒྱུད་ཡིན་ལ། རྩ་རྒྱུད་ནམ་གསུངས་པའི་ཚེ། བཤད་རྒྱུད་གསུངས་པ་མི་འགལ་ཞིང༌། རྒྱུད་དེ་ཉིད་ལས། ཀྱེ་བཅོམ་ལྡན་འདས་མ་འོངས་པའི་དུས་ཡང་དག་པར་གསང་བའི་རྒྱུད་འདི་སྐལ་བ་དང་ལྡན་པའི་སེམས་ཅན་རྣམས་ལ་སུས་བཤད་པར་འགྱུར། བཅོམ་ལྡན་འདས་ཀྱིས་བཀའ་སྩལ་པ།
དཔལ་ཕྱག་ན་རྡོ་རྗེ་མགོན་པོས་བཤད་པར་བྱའོ། ། ཞེས་གསུངས་པའི་ཕྱིར་དང༌། དེ་ཁོ་ན་ཉིད་སྒྲོན་མ་ནི། རྒྱུད་དེ་ཉིད་ལས། གསང་བ་ཆེན་པོའི་རྒྱུད་འདི་ནི། ། ཤེས་པ་དང་ནི་བཤད་པ་སུ། ། བཅོམ་ལྡན་འདས་ཀྱིས་བཀའ་སྩལ་པ། བྱང་ཕྱོགས་དཔལ་རྡོ་རྗེའི་གནས་ཨུ་རྒྱན་དུ་རྒྱལ་པོ་ཨིནྡྲ་བྷཱུ་ཏི་ཞེས་བྱ་བས། ཤེས་པ་དང་བཤད་པ་དང་སེམས་ཅན་ལ་གསལ་བར་བྱེད་དོ། ། ཅེས་ཕྱིས་གསང་སྔགས་འབྱུང་བར་ལུང་བསྟན་པའི་ཕྱིར།
རྒྱུད་འདི་རྣམས་ཐོག་མར་གསུངས་པ་ཡིན་ནོ། ། འོ་ན་བཤད་རྒྱུད་རྡོ་རྗེ་ཕྲེང་བའི་འགྲེལ་པར་བདེ་མཆོག་གསུང་ཚུལ་བཤད་ནས། དེའི་རྗེས་སུ་ཛམྦུའི་གླིང་འདི་ཉིད་དུ། མ་ག་དྷཱར་བདུད་བཞི་བཏུལ་བའི་དོན་དུ། དཔལ་དགྱེས་པ་རྡོ་རྗེའི་རྒྱུད་བསྟན་པ་ཆེན་པོ་དང་ཆུང་ངུའི་རྒྱུད་བཤད་པའི་རྒྱུད་དང་བཅས་པ་བསྟན་པར་མཛད་དོ། ། ཞེས་བཤད་པ་དང་འགལ་ཞེ་ན་མི་འགལ་ཏེ། དེའི་རྒྱུད་ཆེན་པོ་ནི་འབུམ་ཕྲག་བདུན་པ་ཡིན་ལ། ཆུང་ངུ་ནི་འབུམ་ཕྲག་ལྔ་པ་ཡིན་ཞིང༌། བཤད་པའི་རྒྱུད་ནི་ཡེ་ཤེས་ཐིག་ལེ་ལ་སོགས་པ་ཡིན་ནོ། ། དེས་ན་ཐོག་མར་བདེ་མཆོག་གི་ཆོས་འཁོར་བསྐོར་ནས།
དེ་ནས་དགྱེས་པ་རྡོ་རྗེའི་རྒྱུད་དེ་རྣམས་གསུངས་ཏེ། སླར་ཡང་སངས་རྒྱས་པའི་ཚུལ་བསྟན་ནས། དགྱེས་པ་རྡོ་རྗེའི་རྒྱུད་ཆུང་ངུ་རྣམས་གསུངས་པ་ཡིན་ལ། བདེ་མཆོག་གི་རྒྱུད་ནི་ཕྱིས་གསུངས་པ་མེད་པའི་ཕྱིར་རོ། ། གཉིས་པ་ནི། སྟོན་པ་ངེས་དོན་དུ་མངོན་པར་རྫོགས་པར་སངས་རྒྱས་ཏེ། གསང་སྔགས་མཐའ་དག་གསུངས་ནས། སླར་ཡང་ཛམྦུའི་གླིང་གི་མི་རྣམས་ཀྱི་ཕྱིར། དགའ་ལྡན་དུ་དམ་པ་ཏོག་དཀར་པོར་འཁྲུངས་པ་ལ་སོགས་པ་མཛད་པ་བཅུ་གཉིས་ཀྱིས་སངས་རྒྱས་པའི་ཚུལ་བསྟན་ཏེ། ཐེག་པ་གསུམ་གྱི་འཁོར་ལོ་བསྐོར་ནས།
ཆགས་བྲལ་གྱི་ལམ་གྱིས་འདུལ་བར་མི་ནུས་པ་རྣམས་ཀྱི་དོན་དུ། གསང་སྔགས་ཀྱི་རྒྱུད་སྡེ་བསྡུས་པ་འགའ་ཞིག་གསུངས་ཤིང༌། ཁྱད་པར་རྩ་རྒྱུད་བསྡུས་པ་དཔལ་ཀྱེ་རྡོ་རྗེ་ཞེས་བྱ་བ་བརྟག་པ་གཉིས་ཀྱི་བདག་ཉིད་ཅན་དང༌། བསྡུས་རྒྱུད་ཐུན་མོང་མ་ཡིན་པའི་བཤད་རྒྱུད་འཕགས་པ་མཁའ་འགྲོ་མ་རྡོ་རྗེ་གུར་དང༌། རྒྱུད་གཞན་དང་ཐུན་མོང་གི་བཤད་རྒྱུད་དཔལ་སམྦུ་ཊ་རྣམས་གསུངས་པ་ལས། འདིར་རྩ་རྒྱུད་ཀྱི་དབང་དུ་བྱས་ན། གནས་ཕུན་སུམ་ཚོགས་པ་རྡོ་རྗེ་བཙུན་མོའི་བྷ་ག་ནི། དཀའ་འགྲེལ་རྡོ་རྗེའི་ཚིག་བཏུ་བར། གནས་ཕུན་སུམ་ཚོགས་པ་གསལ་བར་བྱ་བའི་ཕྱིར། བྷ་ག་ཅེས་བྱ་བ་སྨྲོས་ཏེ་ཡེ་ཤེས་ཀྱི་བདག་ཉིད་ཀྱི་ཕྱིར།
བེམ་པོ་མ་ཡིན་པའི་ཁང་པ་བརྩེགས་པ་གྲུ་བཞི་སྒོ་བཞི་པ། འཇིག་རྟེན་ལས་འདས་པའི་རྒྱན་གྱི་ཁྱད་པར་གྱིས་སྤྲས་པ། ཚད་མེད་པའི་བསོད་ནམས་ཀྱི་རྒྱུ་ལས་བྱུང་བ་དེ་ནི་བྷ་ག་སྟེ་དེ་ནའོ། ། འདི་ཉིད་གང་ཡིན་ཞེ་ན་སྐལ་བ་དང་ལྡན་པ་དེ་དག་ལ་ནི། རྒྱལ་པོའི་ཁབ་ལ་སོགས་པ་ཐ་མལ་པའི་གནས་འདི་དག་ཉིད་དེ་ལྟར་སྣང་བའོ། ། ཞེས་གསུངས་སོ། ། སྟོན་པ་ཕུན་སུམ་ཚོགས་པ་ནི། སྤྲུལ་པའི་སྐུ་བཅོམ་ལྡན་འདས་ཀྱེ་རྡོ་རྗེ་ཞལ་བརྒྱད་ཕྱག་བཅུ་དྲུག་པ་སྟེ། རྒྱུད་ཕྱི་མ་ལས། ཕྱག་ནི་བཅུ་དྲུག་ཞལ་བརྒྱད་པ་ལ་སོགས་པ་གསུངས་སོ། །
འདིར་གཏུམ་སྟོན་སོགས་བོད་ཀྱི་འགྲེལ་བྱེད་ཁ་ཅིག སྐུ་གསུང་ཐུགས་སྙིང་པོ་ཀྱེ་རྡོ་རྗེ་བདག་མེད་མ། ཀུ་རུ་ཀུལླེ་རྣམས་ཀྱིས་གསུངས་པར་འདོད་མོད། བསྟན་པ་གཅིག་ལ་སྟོན་པ་དྲུག་འབྱུང་བ་ཤིན་ཏུ་ངོ་མཚར་རོ། ། འཁོར་ཕུན་སུམ་ཚོགས་པ་ནི་རྡོ་རྗེ་སྙིང་པོ་ལ་སོགས་པ་དཔའ་བོའི་འཁོར་བྱེ་བ་ཕྲག་བརྒྱད་ཅུ་དང༌། བདག་མེད་ལ་སོགས་པ་རྣལ་འབྱོར་མའི་འཁོར་རི་རབ་ཀྱི་རྡུལ་དང་མཉམ་པ་དང༌། གཞན་ཡང་འགྲོ་བ་རྒྱུད་ཡོངས་སུ་དག་པ་ལྷ་དང་མི་བསམ་གྱིས་མི་ཁྱབ་པ་དང་བཅས་པའོ། ། དུས་ཕུན་སུམ་ཚོགས་པ་ནི། དཀའ་འགྲེལ་རྡོ་རྗེའི་ཚིག་བཏུ་བར། འདི་ལྟར་བཅོམ་ལྡན་འདས་ཀྱི་སྤྲུལ་པའི་སྐུ་མི་ལོ་བརྒྱད་ཅུར་ཛམྦུའི་གླིང་དུ་བཞུགས་པ་དེ་སྲིད་ལ།
རྒྱུད་རིན་པོ་ཆེ་འདི་ནི་ཡང་ནས་ཡང་དུ་མ་གསུངས་ཀྱི། དུས་གཅིག་ན་ལན་ཅིག་གསུངས་པ་ཁོ་ན་སྟེ། དེ་བས་ན། འདི་ཡི་དུས་ནི་དུས་གཞན་ལས་ཁྱད་པར་དུ་འཕགས་པ་ཁོ་ནའོ། ། ཞེས་གསུངས་སོ། དེ་ལྟར་ཕུན་ཚོགས་བཞི་འཛོམ་པའི་ཚེ། ཆོས་ཕུན་སུམ་ཚོགས་པ་གསུང་བར་བཞེད་ནས། སྟོན་པས་རྡོ་རྗེ་སྙིང་པོ་ལ་སྤྱན་གྱིས་གཟིགས་ཞལ་འཛུམ་པ་མཛད་དེ། ཐུགས་དཔལ་གྱི་བེའུ་ལས་འོད་ཟེར་ཕྱུང་ནས་བསྐུལ་བས་རྡོ་རྗེ་སྙིང་པོ་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ།
ཐལ་མོ་སྦྱར་བ་བཏུད་ནས། ཡེ་ཤེས་ཀྱི་དབང་པོ་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་རྗེ་བཙུན་གསང་བ་ལས་ཆེས་ཤིན་ཏུ་གསང་བའང་བསྟན་པར་འཚལ་ན། དེ་རྣམས་ཇི་ལྟ་བུ་ཞིག་ལགས་ཞེས་ཞུས་པས། ཨེ་མ་ཧོ་ཞེས་པ་ངོ་མཚར་ཆེ་བའི་ཚིག་དང༌། ལེགས་སོ་ཞེས་གཏང་རག་བྱིན་ནས། ཞུས་པ་དང་ལན་གྱི་སྒོ་ནས་བརྟག་པ་གཉིས་ཀྱི་བདག་ཉིད་ལེའུ་ཉི་ཤུ་རྩ་གསུམ། ཤླཽ་ཀ་བདུན་བརྒྱ་ལྔ་བཅུ་པའི་རྒྱུད་འདི་གསུངས་པ་དང༌། དེ་བཞིན་དུ་ནམ་མཁར་བེམ་བཅས་དྭང་བ་དང༌། ཞེས་སོགས་ཀྱིས་བསྡུས་རྒྱུད་དམ་ཐུན་མོང་མ་ཡིན་པའི་བཤད་རྒྱུད་འཕགས་པ་མཁའ་འགྲོ་མ་རྡོ་རྗེ་གུར་གསུངས་པ་དང༌། འདི་སྐད་བདག་གིས་ཐོས་པའི་དུས་ཞེས་སོགས་ཀྱིས་རྒྱུད་གཞན་དང་ཐུན་མོང་གི་བཤད་རྒྱུད་དཔལ་ཡང་དག་པར་སྦྱོར་བ་རྣམས་གསུངས་ཏེ།
འདི་དག་ཀྱང་དྲང་དོན་དུ་དུས་རིམ་ཅན་དུ་གསུངས་པར་མངོན་ནོ། ། གསུམ་པ་ནི། མ་འོངས་པའི་གང་ཟག་ཤེས་རབ་ཆུང་ཞིང་ཚེ་ཐུང་བ། དབང་པོ་རྟུལ་བ་རྣམས་ཀྱིས་རྩ་རྒྱུད་ཆེན་པོ་རྣམས་གཟུང་བར་མི་ནུས་པས། དེ་དག་གི་དོན་དུ་རྩ་རྒྱུད་དང་བཤད་རྒྱུད་བསྡུས་པ་རྣམས་གསུངས་པ་ཡིན་ཏེ། ། རྡོ་རྗེ་གུར་ལས། བཅོམ་ལྡན་འདས་ཇི་ལྟར་ན་སྤྲོས་པ་ལས་བསྡུས་པ་ལགས། བསྐལ་པ་བཟང་པོ་ལས་བྱང་ཆུབ་སེམས་དཔའ་རྣམས་དང༌། སོ་སོ་སྐྱེ་བོ་ཚེ་ཐུང་བར་འགྱུར་ན་ཇི་ལྟར་ན་དེ་རྣམས་འཛིན་པར་འགྱུར། ཇི་ལྟར་ན་དེ་རྣམས་ཐོས་པར་འགྱུར།
ཇི་ལྟར་ན་སེམས་པར་འགྱུར། བཅོམ་ལྡན་འདས་ཇི་ལྟར་ན་སྐྱེ་བོ་ཕལ་པ་ཚེ་ཐུང་བར་འགྱུར། རྡོ་རྗེ་འཛིན་པས་བཀའ་སྩལ་པ། རེ་ཞིག་གང་དག་སློབ་དཔོན་དུ་གྱུར་པ་དེ་རྣམས་རྩ་བའི་ལྟུང་བར་འགྱུར་བ་དང༌། གང་དག་སྤྱོད་པ་པོ་དེ་རྣམས་མི་དགེ་བཅུའི་ལས་ཀྱི་ལམ་ལ་སྤྱོད་པར་འགྱུར་བ་དང༌། གང་དག་སོ་སོ་སྐྱེ་བོ་དེ་དག་སྲོག་ཆགས་གསོད་པར་འགྱུར་བ་དང༌། གང་དག་མ་མོའི་ཚོགས་རྣམས་གཅིག་ཏུ་འདོད་པ་ལ་ཞེན་པར་འགྱུར་བ་སྟེ། དེའི་ཕྱིར་ན་རྒྱུད་རྣམས་ཀྱི་བསྟན་པ་རྒྱས་པ་མ་ཡིན་ནོ། ། ཞེས་གསུངས་ཤིང༌། དེའི་དོན་ཡང༌།
སློབ་དཔོན་ཤཱནྟི་པས། དེ་བས་ན་བསམ་གཏན་གྱི་བདུད་རྩིའི་རོ་མ་མྱོང་བས། ཐོས་པ་དང་བསམ་པའི་ཤེས་རབ་ཙམ་ལ་ཆགས་བཞིན་དུ་འཆི་བའི་དུས་བྱེད་པར་མ་གྱུར་ཅིག་སྙམ་དུ་དགོངས་པས་ཆེད་དུ་གཞུང་རྒྱས་པ་མི་སྣང་བར་བྱིན་གྱིས་བརླབ་པའོ། ། ཞེས་བཤད་དོ། ། ཁ་ཅིག་རྒྱུད་འབུམ་ཕྲག་ལྔ་པ་འདར་བྱེད་ཀྱི་གླིང་ན་ཡོད་དོ་ཞེས་འཆད་པ་ནི་ལུང་འདི་དང་འགལ་ལོ། ། བཞི་པ་ནི། གལ་ཏེ་དེ་ཉིད་ཀྱིས་གདུལ་བྱ་རྣམས་ཀྱི་ཕྱིར་རྩ་རྒྱུད་རྒྱས་པ་དང༌། མ་འོངས་པའི་གདུལ་བྱ་རྣམས་ཀྱི་ཕྱིར་རྩ་རྒྱུད་བསྡུས་པ་གསུངས་པ་ཡིན་ན། རྩ་རྒྱུད་བསྡུས་པ་དང་པོར་མ་གསུངས་པའི་ཕྱིར། ཕྱིས་བཟླས་ཏེ་གསུང་ཞེས་པ་མི་འཐད་དོ་ཞེ་ན།
སྐྱོན་མེད་དེ་རྩ་རྒྱུད་འདིའི་ཚིག་དོན་མཐའ་དག་འབུམ་ཕྲག་ལྔ་པ་ན་ཚང་བར་བཞུགས་པ་ལས། སླར་ཡང་ཉུང་ངུའི་རྒྱུད་འདི་ལོགས་སུ་གསུངས་པའི་ཕྱིར། ཕྱིས་བཟླས་ཏེ་གསུང་ཞེས་པ་ཉིད་འཐད་དེ། ། རྒྱས་པ་ནི་གུར་རྒྱན་དུ་ཤེས་པར་བྱའོ། གཉིས་པ་ནི། དྲང་དོན་གྱི་དབང་དུ་བྱས་ན། རྒྱུད་སྡེ་རྣམས་ཀྱི་འགྲེལ་པར་རང་གི་ཞུ་བ་པོ་གང་ཡིན་གྱིས་བསྡུས་པར་བཤད་པས་འདིར་རྩ་བའི་རྒྱུད་དང༌། སམྤུ་ཊ་ནི་རྡོ་རྗེ་སྙིང་པོས་བསྡུས་ལ། རྡོ་རྗེ་གུར་ནི་བདག་མེད་མས་བསྡུས་སོ། ། ཞེས་བླ་མ་དག་གསུངས་ལ།
ནག་པོ་པའི་འགྲེལ་ཆུང་ལས་རྡོ་རྗེ་སྙིང་པོས་བསྡུས་པར་བཤད་དོ། ། ངེས་དོན་གྱི་དབང་དུ་བྱས་ན་དེ་ལྟར་སྟོན་པ་དང་འཁོར་དང་ཉན་པ་དང་སྡུད་པ་པོ་ཐ་དད་དུ་ཞེན་ཅིང་དེ་ལ་མོས་པའི་གང་ཟག་དྲང་བའི་དོན་དུ། སྟོན་པ་ཉིད་ཀྱི་ཡེ་ཤེས་ཀྱི་རྣམ་འཕྲུལ། སྟོན་པ་དང་འཁོར་དང་སྡུད་པ་པོ་ཐ་དད་དུ་སྣང་བར་སྟོན་པ་ཡིན་གྱི། རྒྱུད་ཐ་དད་དུ་གྱུར་པ་མ་ཡིན་ཏེ། ཀྱེ་རྡོ་རྗེ་ལས། འཆད་པོ་ང་ཆོས་ཀྱང་ང༌། ། རང་གི་ཚོགས་ལྡན་ཉན་པ་ང༌། ། ཞེས་གསུངས་པས་སོ། དེ་ལྟར་ན་རང་ལས་ཐ་དད་པ་ལྟ་བུའི་སྡུད་པ་པོས་བསྡུས་པར་བསྟན་པའང་གདུལ་བྱ་དྲང་བའི་དོན་ཡིན་གྱི།
ཡང་དག་པར་ན་སྟོན་པ་ཉིད་ཀྱི་ཨེ་ཝཾ་མ་ཡ་ཞེས་སོགས་གསུངས་པ་ལས། དབང་པོ་རྣོན་པོས་རྒྱུད་ཐམས་ཅད་ཀྱི་དོན་མདོར་བསྡུས་ནས་བསྟན་པར་གོ ། རྟུལ་པོས་སྡུད་པ་པོས་གླིང་གཞི་གསུངས་པར་གོ་བ་ཡིན་གྱི། སངས་རྒྱས་ཀྱིས་ཆོས་བསྟན་པའི་དུས་ཕྱིས་སྡུད་པ་པོས་བཅུག་པའི་ཚིག་མ་ཡིན་ཏེ། ཡིན་ན་རྒྱུད་སྟོན་པ་པོས་དེ་ལ་བཤད་པ་མཛད་པ་མི་རིགས་པ་ལ། རྒྱུད་དུ་མ་ལས་གླེང་གཞིའི་བཤད་པ་གསུངས་པའི་ཕྱིར། སྟོན་པ་ཉིད་ཀྱིས་གསུངས་པར་ངེས་ཏེ། གསང་བ་གྲུབ་པ་ལས། སློབ་དཔོན་ཕལ་ཆེར་འདི་སྐད་བརྗོད། ། དཔལ་ལྡན་འདུས་པ་མདངས་ཆེན་གྱི། །
རྒྱུད་ཀྱི་སྡུད་པར་བྱེད་པ་པོ། ། དཔའ་བོ་འཇིག་རྟེན་དབང་ཕྱུག་ཟེར། ། བླ་མའི་ཞབས་ཀྱི་བཀའ་དྲིན་གྱིས། ། དཔལ་ལྡན་འདུས་པ་སྡུད་པ་པོ། ། གཞན་དག་ཡོད་པ་མ་ཡིན་ཞེས། ། བདག་ཉིད་འབའ་ཞིག་སྨྲ་བར་བྱེད། ། རྒྱུད་མཛད་པ་ནི་ཐུགས་རྡོ་རྗེ། ། གསུང་པ་པོ་དེ་བརྗོད་པའང་དེ། ། དེ་ལས་གཞན་དག་ཡོད་མིན་པས། ། བདེ་ཆེན་ལས་གཞན་གསུངས་པ་མེད། །
འདི་སྐད་བདག་ཐོས་ཚིག་གང་དང༌། ། བཞུགས་ཞེས་བྱ་བའི་ཚིག་གནས་པ། ། ཐུགས་ཀྱི་རྡོ་རྗེ་བདག་ཉིད་ཀྱི། ། སངས་རྒྱས་ཀུན་ལ་བསྟན་པ་ཡིན། ། ཞེས་སོ། ། གསུམ་པ་ལ་གཉིས། འཕགས་པའི་ཡུལ་དུ་འཕེལ་ཚུལ་དང༌། དེ་བོད་དུ་ཇི་ལྟར་བྱུང་བའི་ཚུལ་ལོ། ། དང་པོ་ནི། སྤྲུལ་པའི་སྐུ་ཡེ་ཤེས་ཀྱི་མཁའ་འགྲོ་མས།
རྣལ་འབྱོར་གྱི་དབང་ཕྱུག་བིརྺ་པ་ལ། རྒྱུད་དང་མན་ངག་མཐའ་དག་གདམས་ཤིང༌། སྙན་བརྒྱུད་བཞིས་བྱིན་གྱིས་བརླབས་ཏེ། འདི་དག་གི་ལོ་རྒྱུས་ཀྱང་རྗེ་བཙུན་ཆེན་པོས་མཛད་པ་ལྟར་ཤེས་པར་བྱའོ། ། སློབ་དཔོན་དེས་མཐུ་སྟོབས་ཀྱི་དབང་ཕྱུག་ཌོམྦྷི་ཧེ་རུ་ཀ་ལ་གདམས་ཏེ། དེའང་སློབ་དཔོན་འདི་རྒྱ་གར་ཤར་ཕྱོགས་བྷཾ་ག་ལར་སྐུ་འཁྲུངས་ནས། དེའི་ནགས་གསེབ་ན་སྒྲུབ་པ་མཛད་ཅིང་བཞུགས་པ་ལ། ཡུལ་དེ་ན་གྲོང་ཁྱེར་ར་ཌ་ཞེས་བྱ་བའི་ཚོགས་པ་ཆེན་པོ་ཡོད་ལ། དེའི་རྒྱལ་པོ་དེ་ཧ་ར་ཞེས་བྱ་བས་སློབ་དཔོན་གྱི་ཡོན་བདག་བྱས་ནས། ཁབ་ཀྱི་ཡང་ཐོག་ཏུ་སྤྱན་དྲངས་ནས་བླ་མར་བཟུང་སྟེ།
ཉིན་རེ་ཞིང་ཕྱག་འཚལ་ཞིང་གདམས་ངག་ཞུས་པས། རྒྱལ་པོའི་བློན་པོ་རྣམས་གྲོས་བྱས་ནས། སློབ་དཔོན་གྱི་ཕྱག་རྒྱ་རིགས་ངན་གཡུང་མོ་ཡིན་པས་སློབ་དཔོན་གྱི་ཞབས་སྤྱི་བོས་བླངས་པས། རྒྱལ་པོ་རིགས་ངན་དུ་སོང༌། དེས་འབངས་ཐམས་ཅད་ཀྱང་རིགས་ངན་དུ་སོང་བས། དེ་ལ་དག་བྱེད་ཀྱི་ཐབས་དགོས། དེའང་གཞན་གང་གིས་ཀྱང་མི་དག་པས་སློབ་དཔོན་ཉིད་མེས་བསྲེག་དགོས་ཟེར་ནས། རྒྱལ་པོ་ལ་སློབ་དཔོན་བསྲེག་པར་ཞུ་ཕུལ་བས། དེར་མ་གནང་ཡང་བློན་པོ་རྣམས་ཀྱིས་དབང་མེད་བསྲེག་པར་འདུག་ནས། འདི་དག་མི་མོས་པ་བཟློག་པའི་ཐབས་ཤིག་མཛད་ན་སྙམ་པ་ལ།
སློབ་དཔོན་གྱིས་རྒྱལ་པོའི་བསམ་པ་མཁྱེན་ནས། སྟག་མི་ཟན་གཅིག་ལ་ཞོན་ནས། གཡུང་མོ་འཕོངས་སུ་བསྐྱོན། དུག་སྦྲུལ་མང་པོས་ལུས་བརྒྱན་ནས། གྲོང་ཁྱེར་དུ་སྤྱོད་པ་ལ་བྱོན་པས་དེ་དག་ཐམས་ཅད་དད་པར་གྱུར་ཏོ། ། དེ་ནས་སློབ་དཔོན་ནམ་མཁར་གཤེགས་པས་རྒྱལ་པོས་བདག་རྗེས་སུ་གཟུང་དུ་གསོལ། ཞེས་ཞུས་པས། ནམ་མཁའ་ནས་བདག་མེད་མའི་སྒྲུབ་ཐབས་བདུད་རྩི་འོད་གསུངས་ཤིང༌། ཇེ་མཐོ་ཇེ་མཐོར་གྱུར་ནས་སྒྲུབ་ཐབས་རྫོགས་པ་དང་མི་སྣང་བར་གྱུར་ཏོ། ། དེའི་ཚེ་རྒྱལ་པོས་བདུད་རྩི་འོད་ཡི་གེར་བཀོད་པ་ཡིན་ནོ་ཞེས་གྲག་གོ །
ཡང་ལུགས་ཅིག་ལ་སྟག་ལ་བཅིབས་ནས་ནགས་ཁྲོད་དུ་བྱོན་པ་ལ། ཡུལ་མི་རྣམས་ཀྱིས་སེང་ལྡེང་ལ་སོགས་པའི་ཤིང་མང་པོ་བཅེར་ནས་མེ་ལ་བསྲེགས་པས། སློབ་དཔོན་གྱི་ཞལ་ནས་རྒྱལ་པོ་ལ། ཐལ་བ་ཞག་བདུན་དུ་སྲུངས་ཤིག་ཅེས་གསུངས་ནས་མེས་བཀྲོངས་སོ། ། དེ་ནས་རྒྱལ་པོ་ནང་པར་ཕྱིན་པས། ། མེའི་ཕུང་པོར་འདུག་པ་ལ་ངུ་ཞིང་བསྐོར་བ་བྱས་སོ། ། དེ་ནས་མེ་ཤི་ནས་ཐལ་བར་འདུག་པ་ལ་ཞག་བདུན་དུ་བསྐོར་བ་བྱས་པས། ནང་པར་ཐལ་ཕུང་གི་དཀྱིལ་ནས་སློབ་དཔོན་ཀྱེ་རྡོ་རྗེ་ལྷ་དགུའི་རྣམ་པར་བྱས་ཏེ་ནམ་མཁའ་ལ་གཤེགས་སོ། ། དེར་རྒྱལ་པོས་བདག་རྗེས་སུ་གཟུང་བར་ཞུ་བྱས་པས། སྔར་བཞིན་བདུད་རྩི་འོད་གསུངས་སོ་ཞེས་གྲག་གོ །
དེ་ལྟ་བུའི་སློབ་དཔོན་དེས་ཀྱེ་རྡོ་རྗེའི་སྒྲུབ་ཐབས་དང༌། བདག་མེད་མའི་སྒྲུབ་པའི་ཐབས་དང༌། ཚོགས་ཀྱི་འཁོར་ལོ་དང༌། དེ་ཉིད་བཅུ་པ་ལ་སོགས་པ་མཛད་དོ། ། དེས་པཎྜི་ཏ་ཨ་ལ་ལ་བཛྲ་ལ་གསུང་སྟེ། དེས་ཀྱང་ཀྱེ་རྡོ་རྗེ་ཕྱག་གཉིས་པའི་སྒྲུབ་ཐབས་སོགས་མཛད་དོ། ། དེས་དཔལ་ལྡན་ནགས་ཁྲོད་པ་ཆེན་པོ་ལ་གསུང༌། དེས་གྲུབ་ཐོབ་གརྦྷ་རི་པ་ལ་གསུང༌། འདིས་དྲན་པ་གཅིག་པའི་སྒྲུབ་ཐབས་མཛད་ཅིང༌། རྒྱུད་ལ་འཇུག་པའང་མཛད་དོ་ཞེས་གྲག་གོ །
སློབ་དཔོན་དེ་རྣམས་ཀྱིས་ཀྱང་མཆོག་གི་དངོས་གྲུབ་ཐོབ་པ་ཁོ་ན་ཡིན་ནོ། ། དེས་སློབ་དཔོན་ཛ་ཡ་ཤྲཱི་ཛྙཱ་ན་ཞེས་བྱ་བ་ཡོངས་སུ་རྫོགས་པའི་པཎྜི་ཏར་གྱུར་ནས། གསང་སྔགས་ལ་སྒྲུབ་པ་མཛད་ཅིང་འཚོ་བ་བསོད་སྙོམས་ལ་བརྟེན་པས་ན། རྗེ་བཙུན་བསོད་སྙོམས་པ་ཆེན་པོར་གྲགས་པ་དེ་ལ་གསུང༌། དེས་སློབ་དཔོན་མི་ཐུབ་ཟླ་བ་ལ་གསུངས་ཏེ། འདི་ལ་གྲུབ་པ་མ་ཐོབ་པར་བཞེད་པ་དང༌། ཐོབ་པར་བཞེད་པ་གཉིས་ལས། དང་པོ་ལྟར་ན། སློབ་དཔོན་དེའི་རིགས་རྒྱལ་རིགས། ཡུལ་མ་ག་དྷཱ་ཡིན་ལ།
དགེ་འདུན་ཕལ་ཆེན་སྡེ་པ་ལ་རབ་ཏུ་བྱུང་ནས། རིག་པའི་གནས་ལྔ་དང༌། ཁྱད་པར་དུ་རྒྱུད་སྡེ་བཞི་ལ་ཤིན་ཏུ་མཁས་པས། དཔལ་ན་ལེནྡྲའི་པཎྜི་ཏར་གྱུར་པ་དང༌། ཐུགས་རྒྱལ་ཆེར་སྐྱེས་ཏེ། མི་ཐུབ་ཟླ་བ་ཤི་བ་ན་གསང་སྔགས་གང་དུ་འགྲོ་ཞེས་གསུངས་པས། དེ་སློབ་དཔོན་བསོད་སྙོམས་པས་གསན་ནས། ང་ཡོད་བཞིན་དུ་དེ་སྐད་ཟེར་བ། ཁྱོད་ལ་ལས་ཀྱི་སྒྲིབ་པ་དཔག་ཏུ་མེད་པ་ཡོད་པས། དེ་སྦྱང་པའི་ཐབས་ལ་འབད་དགོས་ཞེས་གསུངས་པ་ལ།
ཇི་ལྟར་བྱ་ཞེས་ཞུས་པས། སྲིན་བུ་པད་པའི་དོང་དུ་ཞག་བདུན་བསྡད་དགོས་ཞེས་གསུངས་ནས་བསྡད་པས། ཤི་ལ་ཐུག་པར་སོང་སྟེ། ཞག་བདུན་འདས་པ་དང༌། བླ་མའི་ཞལ་ནས་ཁྱོད་ཀྱིས་སྒྲིབ་པ་བྱང་སྟེ། དངོས་གྲུབ་དཔག་ཏུ་མེད་པ་ཐོབ་པར་འགྱུར་བས། སྒྲུབ་པ་གྱིས། གཞན་དོན་དུ་བསྟན་བཅོས་མང་པོ་རྩོམས་ཤིག་ཅེས་གནང་བ་ལ་བརྟེན་ནས། རྩ་རྒྱུད་ལ་དཀའ་འགྲེལ་ཀུ་མུ་ཏི་དང༌། སྒྲུབ་ཐབས་ཡན་ལག་དྲུག་པ།
བདག་མེད་མའི་སྒྲུབ་ཐབས། འབྱུང་པོ་ཐམས་ཅད་པའི་གཏོར་མའི་ཆོ་ག ། གུར་རིགས་བསྡུས་པའི་སྒྲུབ་ཐབས། དེ་ཐམས་ཅད་ཀྱི་དཀྱིལ་འཁོར་གྱི་ཆོ་ག་བཟང་པོ་ཡོངས་བཟུང་ཞེས་བྱ་བ་རྣམས་མཛད་དོ། ། དེ་ལྟ་བུའི་སློབ་དཔོན་དེ་སྒྲིབ་པ་སྦྱང་དཀའ་བས་སྦྱང་དཀའ་ཟླ་བ་དང༌། རྩོད་པ་གཞན་གྱིས་ཐུབ་དཀའ་བས་ཐུབ་དཀའ་ཟླ་བ་ཞེས་ཀྱང་ཟེར་ཏེ། དེ་གཉིས་ཀ་ཡང་དུརྫ་ཡ་ཙནྡྲ་ཞེས་པའི་སྒྲ་ལས་འབྱུང་ངོ༌། ། ཡང་གྲུབ་པ་ཐོབ་པར་བཞེད་པ་ལྟར་ན། སློབ་དཔོན་དེ་ནུབ་ཕྱོགས་ཨུ་རྒྱན་གྱི་ཡུལ་ཛ་ལནྡྷ་རའི་གནས་ན་སྒྲུབ་པ་མཛད་པའི་ཚེ། ཡུལ་དེའི་ཕྱོགས་གཅིག་ན་དམངས་ཕལ་པ་ཅིག་ལ།
བུད་མེད་མཚན་ཉིད་དང་ལྡན་པ། ལས་རྒྱའི་རྟེན་དུ་རུང་བ་ཅིག་ཡོད་ལ། དེ་དམངས་ཕལ་པ་ཅིག་ལ་དགའ་ཞིང་གནས་པ་ལ། སྐབས་ཤིག་ཏུ་གནས་དེར་མཁའ་འགྲོ་མ་རྣམས་ཚོགས་འཁོར་གྱི་རྫས་བསོགས་པ་མཐོང་ནས། མོས་ཀྱང་ཤིང་ཏོག་ལ་སོགས་པ་ཁྱེར་ནས་ཕྱིན་པས་མོ་ཡི་ཁྱོ་རྟོག་པ་ངན་པ་ཞུགས་ནས་ཚོགས་འཁོར་གྱི་རྫས་བསོགས་པའི་སྒོ་ཁང་གི་ཤིང་གསེབ་ཏུ་བསྡད་པས། ནམ་ཕྱེད་ནས་མོ་བྱུང་སྟེ། ཤིང་བུ་དང་བཅས་པ་ཁྱེར་ནས་ཨུ་རྒྱན་དུ་ཕྱིན་ཏེ་ཚོགས་འཁོར་བྱས་པས། སློབ་དཔོན་གྱིས་མཁྱེན་ནས། ། སྐལ་བ་དང་མི་ལྡན་པའི་མི་ཤིང་རྩའི་ནང་དུ་ཞུགས་སོ། ། ཞེས་གསུངས་པས་ཐམས་ཅད་ཀྱིས་ཤེས་ཏེ།
ཤིང་རྩའི་མི་ཁྱོད་དམངས་རིགས། ལྷན་ཅིག་སྐྱེས་པའི་བུ་མོའི་གན་དུ་འོངས་པ་མ་ལེགས་ཞེས་བརྗོད་ཅིང༌། སློབ་དཔོན་གྱིས་རྐང་མགྱོགས་ཀྱི་སྔགས་བརྗོད་ནས་སྐད་ཅིག་ལ་རང་སར་བཀྱེ། ཤིང་ཡང་མ་ཉམས་པར་རང་གི་སྒོ་ཁང་དུ་བཙུགས་སོ། ། དེར་དྲན་པ་རྙེད་ནས་ང་ཡི་ཆུང་མ་འདི་འདྲེ་ཡིན་པར་འདུག་པས་གསོད་སྙམ་པ་དང༌། སློབ་དཔོན་གྱིས་དེ་མཁྱེན་ནས་རྣལ་འབྱོར་མ་རྣམས་ལ་ཁ་སྦྱར་འབྱེད་པའི་ཆོ་ག་གསུངས་པས། མ་ཧེ་ཅིག་ཡོད་པ་དེའི་ཁོང་དུ་ཀྱེ་རྡོ་རྗེ་ཞུགས་ནས། དེའི་རྭ་རྩེས་ཁྱོ་ཡི་ལྟེ་བ་ལ་བརྡུངས་ཏེ་བསད་དོ། དེ་ནས་བུད་མེད་དེས་རོ་ཁྱེར་ཏེ། ཡང་ཚོགས་འཁོར་ལ་ཕྱིན་པས།
རོ་དེ་སྐྱེ་བ་བདུན་པའི་ཤར་སོང་ནས། སློབ་དཔོན་གྱི་གཙོ་བྱས་ཚོགས་འཁོར་ལ་འདུས་པ་ཐམས་ཅད་མཁའ་སྤྱོད་ཀྱི་དངོས་གྲུབ་ཐོབ་པོ་ཞེས་གྲག་གོ ། དེས་པཎྜི་ཏ་པྲཛྙཱ་ཨིནྡྲ་རུ་ཙི་ར་ཞེས་བྱ་བ། གསང་མཚན་དཔའ་བོ་རྡོ་རྗེར་གྲགས་པ་དང༌། པཎྜི་ཏ་སྒྲ་གཅན་འཛིན་བཟང་པོ་དང༌། སེང་གེ་རྡོ་རྗེ་སྟེ་སློབ་མའི་མཆོག་གསུམ་ལ་གདམས་པ་ལས། སྒྲ་གཅན་འཛིན་བཟང་པོས། པཎྜི་ཏ་ག་ཡ་དྷ་ར་ལ་གསུངས། དཔའ་བོ་རྡོ་རྗེ་བོད་དུ་བྱོན་ཏེ་རིན་ཆེན་འབར་བ་བརྩམས་སོ། ། གཉིས་པ་ནི།
བསྟན་པ་ཕྱི་དར་གྱི་ཚེ། ལྷ་བླ་མ་ཡེ་ཤེས་འོད་ཀྱིས་རྩ་རྒྱུད་བརྟག་པ་གཉིས་པ་བསྒྱུར་རོ་ཞེས་འབྱུང་ཡང༌། བཤད་བཀའ་ལ་སོགས་མ་འཕེལ་བར་སྣང་ལ། དུས་ཕྱིས་རྡོ་རྗེ་འཆང་གཉིས་པ་འབྲོག་མི་ཤཱཀྱ་ཡེ་ཤེས་ཞེས་བྱ་བས་རྒྱ་གར་དུ་བྱོན་ནས། མཁས་པ་སྒོ་དྲུག་ལ་ཕ་རོལ་ཏུ་ཕྱིན་པ་དང༌། སྔགས་ཀྱི་གཞུང་ལུགས་ཐམས་ཅད་མཁས་པ་བསླབས་ཏེ། ཡུལ་དུ་འབྱོན་ཁར་རྒྱ་གར་ཤར་ཕྱོགས་སུ་བྱོན་ནས། དགེ་སློང་དཔའ་བོ་རྡོ་རྗེ་ལས། ཀྱེ་རྡོ་རྗེའི་རྒྱུད་གསུམ་ཡན་ལག་དང་བཅས་པ་དང༌། མན་ངག་དུ་མ་ཞུས་ཏེ་བོད་དུ་བྱོན་ནས།
རྒྱུད་གསུམ་ཡན་ལག་དང་བཅས་པའི་ཆ་མཐའ་དག་བསྒྱུར། ཕྱིས་པཎྜི་ཏ་ག་ཡ་དྷ་ར་བོད་དུ་བྱོན་པའི་ཚེ། རྒྱུད་རྐྱང་མན་ངག་གི་བཤད་པ་དང༌། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་མན་ངག་རྣམས་ཚང་བར་ཞུས་ཏེ། ཐོས་བསམ་གྱི་སྒོ་ནས་གཏན་ལ་ཕབ་པ་ཡིན་ནོ། ། ལོཙྪ་བ་ཆེན་པོ་དེས་སློབ་མ་བསམ་གྱིས་མི་ཁྱབ་པ་ལ་གསུངས་ཀྱང༌། འདིར་གཞུང་ཚར་བའི་སློབ་མ་བཞི་ནི། མངའ་རིས་པ་གསལ་བའི་སྙིང་པོ། འཁོན་དཀོན་མཆོག་རྒྱལ་པོ། སེ་སྟོན་ཀུན་རིག
འཕགས་པ་ཆོས་སྣང་སྟེ་བཞི་ལས་མངའ་རིས་པ་གསལ་བའི་སྙིང་པོས། རྩ་རྒྱུད་ཀྱི་ཚིག་འགྲེལ་དང༌། བསྡུས་དོན་ལ་སོགས་པ་མཛད་ནས། འཁོན་སྒྱི་ཆུ་བ་དགྲ་ལྷ་འབར་ལ་གསུངས། དེས་རྗེ་བཙུན་ས་སྐྱ་པ་ཆེན་པོ་ལ་གདམས་སོ། ། ཡང་སེ་སྟོན་ཀུན་རིག་གིས་ཞང་དགོན་པ་བ་ལ་གསུངས། དེ་དང་འཁོན་དཀོན་མཆོག་རྒྱལ་པོ་གཉིས་ཆར་ཀྱིས་རྗེ་བཙུན་ས་སྐྱ་པ་ཆེན་པོ་ལ་གདམས་སོ། ། དེ་ལྟར་བརྒྱུད་པའི་བཀའ་བབ་དུ་མ་དང་ལྡན་པའི་བླ་མ་དེ་ཉིད་ལས། རྗེ་བཙུན་བསོད་ནམས་རྩེ་མོས་གསན་ནས། རྒྱུད་སྡེ་སྤྱིའི་རྣམ་གཞག་དང༌།
རྩ་རྒྱུད་དང་སམྦུ་ཊ་གཉིས་ཀྱི་བསྡུས་དོན་དང་རྣམ་བཤད་ལ་སོགས་པ་མཛད་དོ། ། དེ་ལས་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་གནས་ནས། རྒྱུད་གསུམ་གྱི་མངོན་པར་རྟོགས་པ་རིན་པོ་ཆེའི་ལྗོན་ཤིང་དང༌། རྩ་རྒྱུད་ཀྱི་རྣམ་བཤད་དག་ལྡན་དང༌། རྡོ་རྗེ་གུར་གྱི་བསྡུས་དོན་དང༌། རྣམ་བཤད་ལ་སོགས་པ་མཛད་དོ། ། དེ་ལས་ཆོས་ཀྱི་རྗེ་དཔལ་ལྡན་ས་སྐྱ་པཎྜི་ཏས་གསན་ནས། བདག་མེད་མའི་སྟོད་འགྲེལ་ལ་སོགས་པ་མཛད་དོ། ། དེ་ལས་ཆོས་ཀྱི་རྒྱལ་པོ་འཕགས་པ་རིན་པོ་ཆེས་གསན་ནས། རྩ་རྒྱུད་ཀྱི་མཆན་བུ་དང་བསྡུས་དོན་ལ་སོགས་པ་མཛད་དོ། །
དེ་ལས་བླ་མ་དགའ་ལྡན་བཀྲ་ཤིས་དཔལ་གྱིས་གསན་ནས། རྩ་རྒྱུད་ཀྱི་སྤྱི་དོན་དང་གཞུང་དོན་རིན་པོ་ཆེའི་སྒྲོན་མ་གཉིས་མཛད་དོ། ། དེ་ལས་ཆོས་རྗེ་བྲག་ཕུག་པ་བསོད་ནམས་དཔལ་གྱིས་གསན། དེ་ལས་བླ་མ་བློ་གྲོས་བརྟན་པས་གསན། དེ་ལས་བླ་མ་དམ་པ་དཔལ་ལྡན་ཚུལ་ཁྲིམས་ཀྱིས་གསན། དེ་ལས་བདག་གི་བླ་མ་ཐམས་ཅད་མཁྱེན་པས་གསན་ཏེ། འདི་ནི་རྒྱུད་གསུམ་ཆར་གྱི་བརྒྱུད་པ་ཡིན་ནོ། ། ཡང་རྩ་རྒྱུད་རྐྱང་པའི་བརྒྱུད་པ་ནི། འགྲོ་མགོན་ཆོས་ཀྱི་རྒྱལ་པོ་ལས་བླ་མ་འཇམ་སྐྱ་ནམ་མཁའ་དཔལ་གྱིས་གསན། དེ་ལས་བླ་མ་དཔལ་ལྡན་སེང་གེས་གསན།
དེ་ལས་ཆོས་ཀྱིས་རྗེ་བསོད་ནམས་རྒྱལ་མཚན་དཔལ་བཟང་པོས་གསན། དེ་ལས་བླ་མ་དམ་པ་དཔལ་ལྡན་ཚུལ་ཁྲིམས་ཀྱིས་གསན། དེ་ལས་བདག་གི་བླ་མ་ཐམས་ཅད་མཁྱེན་པས་གསན། དེ་ལས་བདག་གིས་སྤྱིར་མདོ་སྔགས་ཀྱི་ཆོས་དུ་མ་དང༌། ཁྱད་པར་དུ་རྒྱུད་གསུམ་གྱི་དབང་བཀའ་བཤད་བཀའ་ལུང་བཀའ་རྣམས་དང༌། དག་པ་གསུམ་གྱི་ཁྲིད་དང༌། སྒོ་དྲུག་ཆོས་འབྲེལ་ལ་སོགས་པ་མན་ངག་དུ་མ་ཞུས་སོ། གསུམ་པ་ལ་ལྔ། འཆད་པ་པོ་སློབ་དཔོན་གྱི་མཚན་ཉིད། ཉན་པ་པོ་སློབ་མའི་མཚན་ཉིད།
དཔོན་སློབ་འགྲེལ་བརྟག་ཚུལ། བརྟགས་ནས་འཆད་ཉན་བྱ་ཚུལ། དེ་ལྟར་བྱས་པའི་འབྲས་བུའོ། ། དང་པོ་ནི་རྩ་རྒྱུད་དུ། རང་འདོད་ལྷ་མཉམ་རྣལ་འབྱོར་པ། ། རབ་མཐོང་སྔགས་ཀྱི་ཕ་རོལ་སོན། ། ཞེས་དང༌། རྡོ་རྗེ་གུར་ལས། དལ་ཞིང་ཟབ་མོའི་ཆོས་དང་ལྡན། ། རིག་པ་ཐམས་ཅད་མཁས་པར་བཅས། །
སྦྱིན་སྲེག་དཀྱིལ་འཁོར་སྔགས་ཤེས་ཤིང༌། ། རབ་གནས་གཏོར་མའི་ཕ་རོལ་སོན། ། དེ་ཉིད་བཅུ་ནི་རྣམ་པར་རིག ། ཉན་ཐོས་སྤྱོད་པ་སྲུང་བ་པོ། ། སྔགས་སྤྱོད་རིམ་པར་གུས་པ་དང༌། ། གཟུགས་བཟང་མཐོང་ན་དགའ་བ་དང༌། ། དཀྱིལ་འཁོར་བྲི་ཞིང་བཟླས་པར་ལྡན། ། རྩ་བའི་ལྟུང་བ་འཇོམས་པ་པོ། ། སྔགས་དང་ལུས་སྐྱོབ་སྦྱོར་བ་ཡིས། ། འཇིག་རྟེན་རྣམས་ནི་བདེ་བར་བྱེད། །
ཅེས་དང་ཕྱག་རྒྱ་ཆེན་པོ་ཐིག་ལེ་ལས། དབང་བསྐུར་ཡོད་དང་དེ་ཉིད་ཤེས། ། ཡེ་ཤེས་ཤེས་དང་ཐུགས་རྗེ་ཆེ། ། ཡན་ལག་རླབས་ཆེན་དཔའ་བོ་དང༌། ། སེར་སྣ་མེད་དང་རང་བཞིན་བཟང༌། ། སྐལ་ལྡན་མཚན་ཉིད་ཐམས་ཅད་རྫོགས། ། ཕྲག་དོག་ཡུལ་ནི་རྣམ་པར་སྤངས། ། རྟག་ཏུ་དགའ་བའི་ཡིད་ལྡན་པ། ། འདོད་ཆགས་ཆེན་པོ་གཅིག་པུའི་ཡིད། ། སློབ་པ་དེ་ནི་ཤེས་པས་ན། །
བླ་མ་དེ་ལྟ་བུ་ལ་བྱ། ། ཞེས་གསུངས་པའི་མཚན་ཉིད་དང་ལྡན་པའོ། ། གཉིས་པ་ནི་ཡེ་ཤེས་ཐིག་ལེ་ལས། ། སློབ་མ་ཁྲིམས་ལྡན་དུལ་ཞིང་དད་པ་ཅན། ། རླབས་ཆེན་ཟབ་མོའི་ཐེག་པ་བསྟེན་པར་བྱེད། ། རྣམ་རྟོག་འདམ་གྱིས་རྟག་ཏུ་མ་གོས་ཤིང༌། ། མཁས་ཤིང་བློ་རྣོ་ཐུགས་རྗེའི་བདག་ཉིད་ཅན། ། ཞེས་གསུངས་སོ། ། གསུམ་པ་ནི། དེ་ལྟ་བུའི་དཔོན་སློབ་ཕན་ཚུན་སྐྱོན་ཡོན་ལེགས་པར་བརྟག་དགོས་ཏེ།
ཕྱག་རྒྱ་ཆེན་པོ་ཐིག་ལེ་ལས། ། ཇི་ལྟར་བསྲེགས་ལ་སོགས་པས་གསེར། ། ཇི་ལྟར་མཁས་པས་རིན་པོ་ཆེ། ། ཇི་ལྟར་བདེ་ལྡན་བུ་མོ་ནི། ། དེ་ལྟར་སློབ་མ་བརྟག་པར་བྱ། ། དེ་བས་ཐམས་ཅད་རབ་འབད་དེ། ། ཕན་ཚུན་སོ་སོར་བརྟག་པར་བྱ། ། དེ་ལྟར་མིན་ན་སྐྱོན་དུ་འགྱུར། ། ནམ་ཡང་དངོས་གྲུབ་འཐོབ་མི་འགྱུར། ། ཞེས་གསུངས་པ་ལྟར་སྐྱོན་ཡོན་ལེགས་པར་བརྟགས་ནས།
སྤང་བྱའི་སློབ་དཔོན་དང་སློབ་མའི་མཚན་ཉིད་ལྡན་པ་རྣམས་དོར་ནས། བསྟེན་བྱའི་མཚན་ཉིད་ཅན་རྣམས་སློབ་དཔོན་ཏུ་སྦྲེལ་ལོ། ། དེ་ལྟ་མ་ཡིན་ན་སྐྱོན་དུ་འགྱུར་ཏེ། བླ་མ་ལྔ་བཅུ་པ་ལས། བླ་མ་དང་ནི་སློབ་མ་དག ། མཚུངས་པར་དམ་ཚིག་ཉམས་འགྱུར་བས། ། དཔའ་བོས་དང་པོ་སློབ་དཔོན་དང༌། ། སློབ་མའི་འབྲེལ་བ་བརྟག་པར་བྱ། ། ཞེས་གསུངས་པས་སོ། ། བཞི་པ་ལ་གསུམ།
སློབ་མ་དང༌། སློབ་དཔོན་དང༌། ཚོགས་པས་བྱ་བའོ། ། དང་པོ་ནི། དེ་ལྟར་བརྟགས་པའི་སྣོད་དང་ལྡན་པའི་སློབ་མ་དེས། བསྟེན་རུང་གི་སློབ་དཔོན་དེ་ལ། ཕྱག་དང་མཎྜལ་སྔོན་དུ་འགྲོ་བས་གསོལ་བ་གདབ་སྟེ། སྡོམ་འབྱུང་ལས། ཐལ་མོ་སྦྱར་བ་བྱས་ནས་ནི། ། གུས་པའི་ཡིད་ཀྱིས་གསོལ་བ་གདབ། །
ཅེས་སོ། དེ་ལྟར་མ་བྱས་ན་སྐྱོན་དུ་འགྱུར་ཏེ། རྡོ་རྗེ་གུར་ལས། གང་གིས་སློབ་དཔོན་གསོལ་མ་བཏབ། ། འདིར་ནི་རིགས་སུ་སྐྱེ་བ་མེད། ། ཅེས་སོ། ། དེས་ཀྱང༌། བླ་མས་སྟོན་པར་མི་སྤྲོ་ན། སླར་ཡང་མཆོད་པས་མཉེས་པར་བྱས་ལ། ལན་གསུམ་དུ་གསོལ་བ་གདབ་སྟེ།
བླ་མ་ལྔ་བཅུ་པར། པུས་བཙུགས་ཐལ་མོ་སྦྱར་བ་ཡིས། ། ཉན་སོགས་འདོད་ལ་གསོལ་གསུམ་གདབ། ། ཅེས་གསུངས་པས་སོ། ། གཉིས་པ་ནི། ལེགས་སོ་སྦྱིན་པ་སྔོན་དུ་འགྲོ་བས། རྒྱུད་དོན་རྟོགས་དཀའ་ཞིང༌། དམ་ཚིག་དང་སྡོམ་པ་བསྲུང་དཀའ་ལ། ཉམས་ན་ཉེས་པ་ཆེ་བས་གཉིས་ཀ་ཕུང་བར་འགྱུར་བའི་ཚུལ་བཤད་དེ། རྡོ་རྗེ་ཕྲེང་བར།
ཇི་ལྟར་སེང་གེའི་འོ་མ་ནི། ། ས་ཡི་སྣོད་དུ་བཞག་མི་བྱ། ། དེ་བཞིན་རྣལ་འབྱོར་ཆེན་པོའི་རྒྱུད། ། སྣོད་མིན་དག་ལ་སྦྱིན་མི་བྱ། ། སློབ་མ་སྐད་ཅིག་དེ་ལ་འཆི། ། འདི་དང་ཕ་རོལ་དུ་ནི་ཕུང༌། ། སྣོད་མིན་མན་ངག་རབ་བཤད་ན། ། སློབ་དཔོན་དངོས་གྲུབ་ཉམས་པར་འགྱུར། ། ཞེས་པའི་དོན་བཤད། དེ་ཡང་གསོལ་བ་འདེབས་ན།
ཐོག་མར་དབང་བསྐུར་ནས་སྣོད་དུ་རུང་བར་བྱེད་དགོས་ཏེ། ཕྱག་རྒྱ་ཆེན་པོ་ཐིག་ལས། དང་པོར་རེ་ཞིག་སློབ་མ་ལ། ། དབང་རྣམས་ལན་གཅིག་བསྐུར་བ་ཡིས། ། དེ་ཚེ་གསང་ཆེན་བཤད་པ་ཡི། ། ངེས་པར་སྣོད་དུ་གྱུར་པའོ། ། ཞེས་གསུངས་སོ། ། དེ་ནས་དུག་ལ་སྔགས་ཀྱིས་བཏབ་པ་བཞིན་དུ། སློབ་མའི་རྒྱུད་དབང་བསྐུར་བས་དག་པར་བྱས་ནས་རྒྱུད་བཤད་དེ། ཕྱག་རྒྱ་ཆེན་པོ་ཐིག་ལེ་ལས།
ཇི་ལྟར་དུག་ལ་རང་སྔགས་ཀྱིས། ། དག་པར་བྱས་ནས་བདུད་རྩིར་འགྱུར། ། དེ་བཞིན་སློབ་མ་དབང་སོགས་ཀྱིས། ། ལུས་ནི་དྲི་མ་མེད་པར་འགྱུར། ། ཞེས་སོ། ། དེ་ལྟར་རྒྱུད་དག་པར་བྱས་ནས་བཤད་ཐབས་ཀྱི་མན་ངག་ལས་འབྱུང་བ་ལྟར་བཤད་དོ། ། གསུམ་པ་ནི། སློབ་མས་ཕྱག་དང་མཎྜལ་སྔོན་དུ་འགྲོ་བས་གསོལ་བ་གདབ། སློབ་དཔོན་གྱིས་སྲུང་འཁོར་བསྒོམ། གཉིས་ཀས་རྒྱུད་ཀྱི་སྲུང་མ་རྣམས་ལ་གཏོར་མ་འབུལ།
སྐྱབས་འགྲོ་སེམས་བསྐྱེད་རྡོ་རྗེ་སེམས་དཔའི་བསྒོམ་བཟླས་དང༌། བླ་མའི་རྣལ་འབྱོར་རྣམས་སྔོན་དུ་འགྲོ་བས་ལྷག་པའི་ལྷའི་བསྐྱེད་རིམ་གྱི་ངང་ལ་འཆད་ཉན་བྱའོ། ། ལྔ་པ་ནི། རྒྱུད་ཀྱི་དོན་བཤད་པ་དང༌། ཉན་པས་རྒྱུད་དོན་ཇི་ལྟ་བ་བཞིན་རྟོགས་ཏེ། དེ་དག་གི་དོན་བསྒོམས་པས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་ཏེ། ཡེ་ཤེས་སྙིང་པོར། མན་ངག་ཐོབ་པ་ལས་བརྩོན་འགྲུས་ཆེན་པོ་དང་ལྡན་པ་ཡིན་ན། ཚེ་འདི་ཉིད་ལ་སངས་རྒྱས་གསུངས། རྡོ་རྗེ་འཛིན་པ་ཐོབ་པར་འགྱུར་རོ། །
ཞེས་གསུངས་སོ། ། དེ་ལྟར་བདག་གིས་རྒྱུད་ཀྱི་བྱུང་ཚུལ་དང༌། ། བརྒྱུད་པའི་རྣམ་ཐར་འཆད་ཉན་བྱ་ཚུལ་སོགས། ། སྔོན་ཆད་ས་འོག་གཏེར་བཞིན་གྱུར་པ་རྣམས། ། ཡང་དག་ལུང་གིས་བརྒྱན་ནས་རྣམ་པར་སྦྱར། ། རྒྱུད་དང་དེ་འགྲེལ་གོང་མའི་གསུང་རབ་ལས། ། རྣམ་མང་ལུང་གི་ཆུ་རྒྱུན་དྲངས་པ་ཡི། ། ལེགས་བཤད་ངོ་མཚར་རྒྱ་མཚོ་ཆེ་འདི་ལ། ། དོན་གཉེར་ངང་པའི་ཚོགས་ཀུན་ཅི་དགར་རོལ། ། འདི་བྲིས་དགེ་བ་བསིལ་ཟེར་བྱེད་པ་དེས། །
མཐའ་ཡས་འགྲོ་བའི་ངན་རྟོག་པད་མོའི་ཚལ། ། རབ་ཏུ་ཟུམ་ནས་རྣམ་དག་གསུང་རབ་ཀྱི། ། འོད་དཀར་མཁས་པའི་ཁྲོད་དུ་འཆར་བར་ཤོག ། ཅེས་པ་འདི་ནི་དུས་གསུམ་གྱི་རྒྱལ་བ་སྲས་དང་བཅས་པ་ཐམས་ཅད་ཀྱི་ངོ་བོ་སྡེ་སྣོད་གསུམ་དང་རྒྱུད་སྡེ་བཞི་ལ་སོགས་པའི་བདེ་བར་གཤེགས་པའི་གསུང་རབ་དགོངས་འགྲེལ་དང་བཅས་པ་ལ་དབང་འབྱོར་པས། གདུལ་བྱ་རྣམས་ཀྱི་རེ་བ་སྐོང་བར་མཛད་པའི་བདག་ཉིད་ཡོངས་སུ་རྫོགས་པའི་པཎྜི་ཏ་ཆེན་པོ་ཆོས་རྗེ་ཐམས་ཅད་མཁྱེན་པ་ཡེ་ཤེས་རྒྱལ་མཚན་དཔལ་བཟང་པོའི་ཞབས་རྡུལ་སྤྱི་བོས་བླངས་པས་སྡོམ་པ་གསུམ་ཕྱིན་ཅི་མ་ལོག་པ་ཐོབ་ཅིང༌། ཆོས་དང་ཟང་ཟིང་གི་བཀའ་དྲིན་གྱིས་ཉེ་བར་བསྐྱངས་པ། ཤཱཀྱའི་དགེ་སློང་ཀུན་དགའ་བཟང་པོ་ལ་ཆོས་འདི་དོན་དུ་གཉེར་ཞིང་བློ་གྲོས་ཕུན་སུམ་ཚོགས་པ་དང་ལྡན་པ། དགེ་བཤེས་སངས་རྒྱས་བློ་གྲོས་ཀྱིས་ཡང་ཡང་བསྐུལ་ཞིང༌། བྱང་བུའི་རྐྱེན་སྦྱར་བ་ལ་བརྟེན་ནས། ས་སྐྱོང་གི་ལོ་ནག་པ་ཟླ་བའི་ཚེས་ལྔ་ལ་ཆོས་གྲྭ་ཆེན་པོ་དཔལ་ས་སྐྱར་སྦྱར་བའོ།། །།
༄། །རྩ་རྒྱུད་བརྟག་གཉིས་ཀྱི་འགྱུར།། ༈ །ཨ་ཐ་བཛྲཱི་མ་ཧཱ་རཱ་ཛ་ཧེ་བཛྲ་སརྦ་དཿཔྲ་བྷུཿསརྦ་ཀཱ་ར་སྭ་བྷཱ་ཝཱ་ཏྨ་མཎྜ་ལཾ་སཾ་པྲ་ཀཱ་ཥ་ཡེ། སུ་ཁཱ་པཏྱཾ་ས་མཱ་སཱི་ན་ཿསརྦ་ཀཱ་ར་སྭ་རཱུ་པ་ཏཿཙིཏྟ་བཛྲ་སྱ་བཱི་ཛེ་ན་ནི་ཥྤནྣོ་མཎྜ་ལེ་ཤྭ་རཿ དེ་ནས་རྒྱལ་ཆེན་རྡོ་རྗེ་འཛིན། ། ཀུན་སྩོལ་ཁྱབ་བདག་ཀྱེ་རྡོ་རྗེ། ། རྣམ་པ་ཀུན་གྱི་རང་བཞིན་བདག ། དཀྱིལ་འཁོར་ཡང་དག་རབ་གསལ་བ། ། མི་མཉམ་པ་ཡི་བདེ་བ་ཅན། ། རྣམ་པ་ཀུན་གྱི་རང་བཞིན་ལས། ། ཐུགས་ཀྱི་རྡོ་རྗེའི་ས་བོན་གྱིས། །
ཕུན་སུམ་ཚོགས་པའི་དཀྱིལ་འཁོར་དབང༌། ། ཕྱག་ནི་བཅུ་དྲུག་ཞལ་བརྒྱད་པ། ། ཞེས་སོགས་དང་འབྲེལ་པ་འདི། རྗེ་བཙུན་འབྲོག་མི། འགོས་ལོཙྪ་བ། གྱི་ཇོ་ལོཙྪ་བ། ཤོང་ལོཙྪ་བ་རྣམས་ཀྱིས་བསྒྱུར་བའི་རྩ་རྒྱུད་བརྟག་གཉིས་ལ་མེད་པ། རྒྱ་དཔེ་གསུམ་ལ་སྣང་ལ། བི་བུཏྤ་ཏའི་ལོཙྪ་བ་དགེ་སློང་ཀུན་དགའ་བཟང་པོས་དཔལ་ས་སྐྱའི་ཆོས་གྲྭ་ཆེན་པོར་བསྒྱུར་བའོ།། །། ༄། །ཀྱེ་རྡོ་རྗེའི་འགྲེལ་པའི་དཀར་ཆག།
༈ །དཔལ་ལྡན་བརྟག་པ་གཉིས་པ་ཡི། ། རྒྱུད་ཀྱི་ཚིག་དོན་འགྲེལ་བྱེད་པ། ། རྡོ་རྗེ་སྙིང་པོ་ནཱ་རོ་པ། ། ནག་པོ་སྤྱོད་པ་བྷ་ཝ་པ། ། ཌ་ཀ་ད་ཤ་པདྨ་པ། ། མི་ཐུབ་ཟླ་བ་ཤཱནྟི་པ། ། དམ་ཚིག་རྡོ་རྗེ་པད་མྱུག་དང༌། ། ཀ་མ་དྷེ་ནུ་ཆོས་གྲགས་ཏེ། ། འཕགས་ཡུལ་འགྲེལ་པ་བཅུ་གཉིས་མཐོང༌། ། འོན་ཀྱང་ཆོས་གྲགས་འགྲེལ་པ་ནི། །
བོད་མར་མཁས་པ་འགའ་ཞིག་བཞེད། ། གངས་རིའི་རྡོ་རྗེས་མཛད་པ་ཡི། ། བཀའ་འགྲེལ་ཡོད་དེ་སྔོན་མ་འགྱུར། ། བོད་ན་རྭ་རྔོག་དཔྱལ་སེ་སོགས། ། བཤད་པའི་བཀའ་སྲོལ་མང་ན་ཡང༌། ། མཁས་པའི་གཙུག་རྒྱན་ས་སྐྱ་པའི། ། ལུགས་པ་བླ་མ་མངའ་རིས་པ། ། གསལ་བའི་སྙིང་པོའི་ཚིག་འགྲེལ་དང༌། ། སྒྱི་ཆུ་བ་ཡི་བཀའ་འགྲེལ་ཡོད། ། རྗེ་བཙུན་ས་ཆེན་ཡབ་སྲས་ཀྱི། །
དཀའ་འགྲེལ་ཉི་འོད་དག་ལྡན་གསུམ། ། སྤྱི་རྣམ་རྒྱུད་ཀྱི་མངོན་རྟོགས་སོགས། ། ཁྱད་པར་འཕགས་པའི་གཞུང་བདུན་ཡོད། ། ཤཱཀྱ་གྲགས་དང་ཁོང་སྟོན་ཏེ། ། གོང་མའི་རྗེས་འབྲང་ཊཱི་ཀ་གཉིས། ། རྡོ་རྗེ་བསོད་ནམས་དབང་ཕྱུག་གྲགས། ། ཆོས་ཀྱི་སེང་གེ་གཞོན་ནུ་འབུམ། ། ཀུན་དགའ་འོད་ཟེར་བཀྲ་ཤིས་དཔལ། ། རྡོ་རྗེ་ཚུལ་ཁྲིམས་འབྲེ་སྟོན་ཏེ། ། འཕགས་པའི་རྗེས་འབྲང་ཊཱི་ཀ་བརྒྱད། །
ཆོས་རྗེ་བླ་མ་གནས་དྲུག་པ། ། འཇིགས་མེད་གྲགས་དང་བསོད་ནམས་གྲགས། ། རྒྱལ་པོ་དཔལ་དང་རྒྱལ་སྟོན་དང༌། ། དཀོན་གཞོན་ཀུན་དགའ་བཀྲ་ཤིས་ཏེ། ། སྣ་ཚོགས་བསྡུས་པའི་ཊཱི་ཀ་བརྒྱད། ། ཚུལ་ཁྲིམས་རྒྱལ་མཚན་གཟུངས་ཀྱི་དཔལ། ། གྲགས་རྒྱལ་བློ་གྲོས་སེང་གེ་སྟེ། ། མཆན་དང་དག་ཆུང་བསྲེས་པ་བཞི། ། ཡེ་དང་གཉན་སྟོན་གུང་པ་དང༌། ། སྟོན་གཞོན་རྡོ་རྗེ་ཤེས་རབ་སྟེ། །
འཕགས་པའི་རྗེས་འབྲང་ཟིན་བྲིས་ལྔ། ། གཞན་ཡང་འདིས་བྱས་མེད་པ་ཡི། ། ཊཱི་ཀ་ཟིན་བྲིས་བཀའ་འགྲེལ་སོགས། ། སྔ་རབས་མཁས་པས་སྦྱར་བ་ཡི། ། ཡིག་ཆ་རབ་ཏུ་མང་པོ་མཐོང༌། ། བཤད་རྒྱུད་རྡོ་རྗེ་གུར་འདི་ལ། ། ལྷ་ཡི་རིགས་ཀྱི་བརྟུལ་ཞུགས་ཀྱི། ། བཀའ་འགྲེལ་དེ་ཉིད་རྒྱས་པ་ཡོད། ། ཨིནྡྲ་བྷཱུ་ཏི་ནག་པོ་པའི། ། བཀའ་འགྲེལ་ཡོད་མོད་འགྱུར་ཁྱད་ཡིན།། །།
༄། །ཌོམྦྷི་ཧེ་རུ་ཀའི་ལུགས་ཀྱི་དཔལ་ཀྱེ་རྡོ་རྗེའི་སྒྲུབ་ཐབས་བཞུགས་སོ།། ༈ །དཔལ་ཀྱེ་རྡོ་རྗེའི་སྒྲུབ་ཐབས་བསྐྱེད་རིམ་གསལ་བྱེད་ཅེས་བྱ་བ། བླ་མ་དམ་པའི་ཞབས་ལ་ཕྱག་འཚལ་ལོ། ། རྣམ་ཐར་ཞལ་ལྡན་དེ་ཉིད་སྤྱན་གྱིས་མཛེས། ། སྟོང་ཉིད་ཕྱག་ལྡན་སྙིང་རྗེའི་ཐོད་པས་སྤྲས། ། ཕྱག་རྒྱ་དྲུག་ལྡན་མགོ་བོའི་དོ་ཤལ་ཅན། ། བསྡུ་དངོས་བཞི་ལྡན་བདུན་བཞི་འཇོམས་ལ་འདུད། ། རྒྱུད་དང་སྦྱང་དཀའ་ཟླ་བའི་འགྲེལ་པ་དང༌། ། རྒྱ་བོད་མཁས་པ་རྣམས་ཀྱི་རྗེས་འབྲངས་ནས། ། དཔལ་ལྡན་ཀྱེ་ཡི་རྡོ་རྗེ་སྒྲུབ་པའི་ཐབས། །
བསྐྱེད་རིམ་གསལ་བྱེད་བདག་གིས་འདིར་བཤད་བྱ། ། འདིར་གྲུབ་པའི་དབང་ཕྱུག་ཌོམྦྷི་ཧེ་རུ་ཀའི་ལུགས་ཀྱི་རིམ་པ་གཉིས་ཀྱི་རྣལ་འབྱོར་ཉམས་སུ་བླང་བར་བྱ་བ་ལ། ལྷའི་རྣལ་འབྱོར་གྱི་སྔོན་འགྲོ། ། དངོས་གཞི་རིམ་གཉིས་ཀྱི་རྣལ་འབྱོར། རྗེས་ཐུན་མཚམས་ཀྱི་བྱ་བ་དང་གསུམ་གྱི། དང་པོ་ལ། ཚོགས་གཉིས་བསག་པ། སྲུང་བའི་འཁོར་ལོ་བསྒོམ་པ་གཉིས་ཀྱི་དང་པོ་ནི། དབང་ཐོབ་ལ་མ་ཉམས་པའི་རྣལ་འབྱོར་པས། དུར་ཁྲོད་ལ་སོགས་པ་དབེན་པའི་གནས་སུ།
གླ་རྩི་ལ་སོགས་པའི་དྲིས་བྱུག་ཅིང་མེ་ཏོག་བཀྲམ་ནས། མཐའ་ཡས་པའི་སེམས་ཅན་རྣམས་ལ་སྙིང་རྗེ་ཆེན་པོ་ཉེ་བར་བསྐྱེད་ནས། དེ་དག་ཕྱག་རྒྱ་ཆེན་པོའི་གོ་འཕང་ལ་དགོད་པར་འདོད་པའི་སེམས་ཀྱིས་བདེ་བའི་སྟན་ལ་འདུག་ནས། རང་སྐད་ཅིག་གིས་དཔལ་ཀྱེ་རྡོ་རྗེར་གསལ་བའི་སྙིང་གར་པཾ་ལས་པདྨ་དམར་པོ་དང༌། ཌོམྦྷི་པས། ཨ་ལས་ཟླ་བར་བཤད་པ་ལྟར་རམ། རཾ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་སྔོན་པོ་གཟུང་འཛིན་གཉིས་དང་བྲལ་བ་དེ་ལས་དབུགས་ཕྱིར་རྒྱུ་བའི་དུས་སུ། སྣ་བུག་གཡས་ནས་འོད་ཟེར་ནག་པོ་ལྕགས་ཀྱུའི་ཚུལ་ཅན་སྤྲོས་པས། མདུན་གྱི་ནམ་མཁར་བླ་མ་དང་གཉིས་སུ་མེད་པའི་རྗེ་བཙུན་ལྷ་དགུའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ།
རྡོ་རྗེ་བསྡུས་པའི་སྔགས་རྒྱས་སྤྱན་དྲངས་ལ། ཌོམྦྷི་པའི།་་་་་ གང་ཕྱིར་ཐབས་ཆེན་བདག་ཉིད་ནི། ། དངོས་རྣམས་ཀུན་གྱི་རང་བཞིན་ཅན། ། དཔལ་ལྡན་ཀུན་རྟོག་ཐམས་ཅད་སྤངས། ། མགོན་པོ་ཧེ་རུ་ཀ་ལ་འདུད། ། གླང་པོ་རྟ་སོགས་ནད་བརྒྱད་ཕྱག་བརྒྱད་འཛིན་ཅིང་ལྷག་མ་གཡོན་པའི་ཕྱག་བརྒྱད་ཀྱིས་དབང་ཕྱུག་བརྒྱད་ཀྱི་ཕུན་ཚོགས་ནོར་འཛིན་དང་པོར་འཛིན་པ་དབང་ཕྱུག་ནི། ། སྤྲིན་མེན་ནམ་མཁའི་མཐིལ་དུ་བརྒྱད་པའི་ཟླ་ཕྱེད་ཀྱི་ཟིལ་གནོན་ཐོད་པའི་ཕྲེང་བ་ཅན། ། ཕྱག་གི་ཡལ་གའི་སྤྱི་བོ་མེ་ཏོག་རྒྱན་མཛད་ཧེ་རུ་ཀ་དཔལ་ཁྱོད་ཀྱིས་སྐྱོང༌། ། ཞེས་པས་ཕྱག་བྱས་ནས།
རང་གི་སྙིང་གའི་ས་བོན་ལས་བྱུང་བའི་མེ་ཏོག་ལ་སོགས་པའི་ལྷ་མོ་རྣམས་ཀྱིས་མཆོད་པར་བསམས་ལ། འོག་ནས་འབྱུང་བའི་སྔགས་རྒྱས་མེ་ཏོག་ནས་ཞལ་ཟས་ཀྱི་བར་གྱིས་མཆོད་པར་ཌོམྦི་པའི་གཞུང་དུ་བཤད་ལ། ཀུ་མུ་ཏི་དང༌། སྒྲུབ་ཐབས་གཉིས་དང་བདག་མེད་མའི་སྒྲུབ་ཐབས་ལས་ནི་མི་འབྱུང་ངོ༌། ། ཡང་རང་གི་སྙིང་གའི་ས་བོན་ལས་གཽ་རཱི་ལ་སོགས་པའི་ལྷ་མོ་བརྒྱད་རང་རང་གི་མཆོད་རྫས་འཛིན་པ་སྤྲོས་ཏེ། དཀྱིལ་འཁོར་གྱི་ཕྱོགས་མཚམས་བརྒྱད་དུ་འཁོད་ནས། ཕྱི་དང་ནང་དང་གསང་བ་དང་དེ་ཁོ་ན་ཉིད་ཀྱིས་མཆོད་པར་བསམས་ལ། རིན་ཆེན་འབར་བར །་་་་་ དཀར་མོ་རི་དྭགས་མཚན་པ་འཛིན། ། ཆོམ་རྐུན་བདུད་ལས་རྒྱལ་བའི་སྣོད། །
རོ་ལངས་མ་ནི་ཆུ་ལག་མ། ། གྷསྨ་རཱི་ནི་སྨན་འཛིན་ཅིང༌། ། པུཀྐ་སཱི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། ། གདོལ་པ་མོ་ནི་ཅང་ཏེའུ་བརྡུང༌། ། འདོད་ཆགས་ཆེན་པོའི་རྗེས་ཆགས་པས། ། གཡུང་མོས་སྐུ་ལ་འཁྱུད་པ་ཉིད། ། འདི་རྣམས་ཀྱིས་ནི་གཙོ་བོ་མཆོད། ། ཅེས་པས་མཆོད་ནས་རྩེ་གཅིག་པའི་ཡིད་ཀྱིས། རིན་ཆེན་འབར་བར།་་་་་
བདག་གིས་ཐོག་མ་མེད་དུས་ནས། ། ལོག་རྟོག་དབང་གིས་སྡིག་བགྱིས་གང༌། ། ཐུགས་རྗེའི་མངའ་བདག་ཁྱེད་རྣམས་ཀྱི། ། སྤྱན་སྔར་བཤགས་བགྱིད་སླན་ཆད་བསྡམ། ། རྒྱལ་དང་དེ་ཡི་སྲས་རྣམས་དང༌། ། འགྲོ་བའི་བསོད་ནམས་མ་ལུས་པ། ། དེ་ལ་ཡང་དག་ཡི་རངས་ཞིང༌། ། བྱང་ཆུབ་དམ་པར་བསྔོ་བར་བགྱི། ། གང་དང་གང་གིས་འདུལ་འགྱུར་བ། ། དེ་ཡང་དེ་ཡི་སྐུར་སྟོན་པ། །
སྣ་ཚོགས་གཟུགས་ནོར་ཇི་ལྟ་བུའི། ། རྫོགས་སངས་རྒྱས་ལ་སྐྱབས་སུ་མཆི། ། ཀུན་རྟོག་མ་ལུས་དག་གྱུར་པ། ། རང་རིག་ཡང་དག་ཡེ་ཤེས་བསྐྱེད། ། ལྷན་ཅིག་སྐྱེས་དགའི་ངོ་བོ་ཉིད། ། དམ་པའི་ཆོས་ལའང་སྐྱབས་སུ་མཆི། ། གོ་རིམ་ཇི་བཞིན་དབང་བསྐུར་ཐོབ། ། མ་ལོག་ལམ་ལ་ངེས་གནས་དང༌། ། སྲས་མཆོག་འཁོར་འདུས་ཚོགས་མཆོག་ལ། ། རྟག་ཏུ་བདག་ནི་སྐྱབས་སུ་མཆི། །
ཡང་དག་ཡེ་ཤེས་མེ་བོ་ཆེས། ། གཏི་མུག་མུན་པ་བསལ་བ་དང༌། ། སྒྲིབ་པ་མ་ལུས་སྦྱང་བའི་ཕྱིར། ། བྱང་ཆུབ་མཆོག་ཏུ་སེམས་བསྐྱེད་དོ། ། རྒྱལ་སྲས་དཔའ་བོ་རྣམས་ཀྱི་ལམ། ། སྤྱོད་པ་དཔག་གང་ཡིན་དང༌། ། མ་བཅོས་ཇི་བཞིན་གནས་ལམ་ལ། ། ད་ནི་ཡང་དག་གནས་པར་བགྱི། ། ཞེས་ལན་གསུམ་གྱིས་རྒྱུན་བཤགས་བྱས་ཏེ། ཨོཾ་སརྦ་ཏ་ཐཱ་ག་ཏ་ཨཱཏྨ་ནཾ་ནིརྻ་ཏ་ཡཱ་མི།
ཞེས་པས་བདག་ཕུལ་བས། ཚོགས་རྟེན་གྱི་གཙོ་བོས་གནང་བ་བྱིན་པར་བསམ་མོ། དེ་ནས་ནམ་མཁའི་མཐའ་ཀླས་པའི་སེམས་ཅན་ཐམས་ཅད་བདེ་བ་དང་ལྡན་པར་འདོད་པའི་བྱམས་པ་དང༌། སྡུག་བསྔལ་དང་བྲལ་བའི་འདོད་པའི་སྙིང་རྗེ་དང༌། སྡུག་བསྔལ་མེད་པའི་བདེ་བ་དང་མི་འབྲལ་བར་འདོད་པའི་དགའ་བ་དང༌། དགྲ་གཉེན་ཆགས་སྡང་ཐམས་ཅད་དང་བྲལ་བར་འདོད་པའི་བཏང་སྙོམས་ཏེ། ཚད་མེད་བཞི་བསྒོམ་པ་ནི་བསོད་ནམས་ཀྱི་ཚོགས་སོ། ། ཕྱི་ནང་གི་ཆོས་ཐམས་ཅད་སྣང་ཡང་བདེན་པས་སྟོང་པར་སྒྱུ་མ་ལྟ་བུར་བསམས་ནས། ཌོམྦི་བས་་་་་་ རང་བཞིན་མེད་ཕྱིར་སྟོང་པ་ཉིད། ། རྒྱུ་མེད་ཕྱིར་ན་མཚན་མ་མེད། །
རང་གི་ཀུན་རྟོག་རྣམ་ཕྱེ་བས། ། འགྲོ་བ་སྨོན་པ་མེད་པ་ཡིན། ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷ་ཨཱཏྨ་ཀོ྅ཧཾ། ཞེས་བརྗོད་པ་ནི་ཡེ་ཤེས་ཀྱི་ཚོགས་ཏེ། སྔོན་འགྲོ་ཚོགས་གཉིས་བསགས་པའོ། ། གཉིས་པ་སྲུང་འཁོར་ལ། ཐུན་མོང་དང་ཐུན་མོང་མ་ཡིན་པའི་སྲུང་འཁོར་གཉིས་ཀྱི་དང་པོ་ནི། སྟོང་པའི་ངང་ལས་པཾ་ལས་པདྨ་དང༌། རཾ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་ལས་སྣ་ཚོགས་རྡོ་རྗེ་རྩེ་མོ་ཉི་ཤུ་པ།
ཤར་དཀར། ལྷོ་སེར། ནུབ་དམར། བྱང་ལྗང༌། ལྟེ་བ་མཐིང་ནག་ལ་ཧཱུྃ་གིས་མཚན་པ། ཧཱུྃ་དེ་ལས་འོད་ཟེར་ཕྱོགས་སུ་འཕྲོས་པས། རྡོ་རྗེ་ནག་པོ་གདེངས་པ་འགྲེང་བུར་གྱུར་པ། བར་མཚམས་མེད་པའི་རྭ་བ་སྟེང་དུ་འཕྲོས་པས་རྡོ་རྗེའི་གུར་དང་བླ་རེ། ། འོག་ཏུ་འཕྲོས་པས་རྡོ་རྗེའི་ས་གཞི། ཕྱིར་འཕྲོས་པས་ཡེ་ཤེས་ཀྱི་མེ་ཁ་དོག་ལྔ་པ་འབར་བཞིན་པས་བསྐོར་བར་བསམས་ལ།
ཨོཾ་ ་་་་་རྒྱུད་འགྲེལ་རྒྱ་གཞུང་རྣམས་སུ་བཛྲ་མི་སྣང༌། བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཞེས་པས་བརྟན་པར་བྱའོ། ། གཉིས་པ་ནི། ཌོམྦི་པའི་གཞུང་དང༌། ཀུ་མུ་ཏི། ཡན་ལག་དྲུག་པ་རྣམས་སུ་གསལ་བར་མ་བཤད་ཀྱང༌། རིན་ཆེན་འབར་བར། རྭ་བ་བླ་རེ་གུར་ནང་དུ། ། ཁྲོ་བོ་བཅུས་ཀྱང་བསྲུང་བར་བྱ། །
ཞེས་གསུངས་པ་ལྟར་བྱེད་པར་སྤྲོ་ན། དེ་ལྟ་བུའི་ཐུན་མོང་གི་སྲུང་འཁོར་གྱི་དབུས་སུ། པཾ་ལས་སྣ་ཚོགས་པདྨ་དང༌། རཾ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་སེར་པོ་ལས་འཁོར་ལོ་སེར་པོ་རྩིབས་བཅུ་པ་རྩེ་མོ་རྣོ་བ། ཁོག་པ་སྟོང་པ། གཡས་ཕྱོགས་སུ་འགྲོ་བ་མི་མངོན་པར་མགྱོགས་པར་འཁོར་བ། དེའི་དབུས་དང་ཕྱོགས་བཅུར་པདྨ་དང་ཉི་མའི་དཀྱིལ་འཁོར་བཅུ་གཅིག དེ་རྣམས་ཀྱི་སྟེང་དུ་ཧཱུྃ་རེ་རེ། དེའང་ལྷོའི་དཀར་པོ།
ནུབ་ཀྱི་དམར་པོ། སྟེང་གི་སེར་པོ། གཞན་རྣམས་སྔོན་པོ། དེ་རྣམས་ཡོངས་སུ་གྱུར་པ་ལས། དབུས་སུ་རྡོ་རྗེ་ཧཱུྃ་མཛད་སྐུ་མདོག་སྔོན་པོ། ཕྱག་གཡས་པས་རྡོ་རྗེ་འཛིན་པ། ཤར་དུ་གཤིན་རྗེ་གཤེད་སྔོན་པོ་ཐོ་བ་འཛིན་པ། ལྷོར་ཤེས་རབ་མཐར་བྱེད་དཀར་པོ་བེ་ཅོན། ནུབ་ཏུ་པདྨ་མཐར་བྱེད་དམར་པོ་པདྨ། བྱང་དུ་བགེགས་མཐར་བྱེད་ནག་པོ་རྡོ་རྗེ།
དབང་ལྡན་དུ་འདོད་པའི་རྒྱལ་པོ་ནག་པོ་ལྕགས་ཀྱུ། མེར་དབྱུང་སྔོན་ཅན་ནག་པོ་དབྱུག་པ། བདེན་བྲལ་དུ་སྟོབས་པོ་ཆེ་ནག་པོ་རྩེ་གསུམ། རླུང་དུ་མི་གཡོ་བ་ནག་པོ་རལ་གྲི། སྟེང་དུ་གཙུག་ཏོར་འཁོར་ལོས་སྒྱུར་བ་སེར་པོ་འཁོར་ལོ། འོག་ཏུ་གནོད་མཛེས་ནག་པོ་གཡས་གཏུན་ཤིང་འཛིན་པ། ཐམས་ཅད་ཀྱང་གཡས་རང་རང་གི་ཕྱག་མཚན་འཕྱར་བའི་ཚུལ་གྱིས་འཛིན་ཅིང༌། གཡོན་ཐུགས་ཀར་སྡིགས་མཛུབ་མཛད་པ། དབུས་དང་ཕྱོགས་བཞིའི་ཁྲོ་བོ་རྣམས་ཞལ་མཆེ་བ་གཙིགས་ཤིང༌། དམར་ལ་ཟླུམ་པའི་སྤྱན་གསུམ་དང་ལྡན་པ།
སྐུ་སྦོམ་ཞིང་ཐུང་ལ་གསུས་ཁྱིམ་ཆེ་བ། སྟག་གི་པགས་པའི་ཤམ་ཐབས་ཅན། ཀླུ་ཆེན་པོ་བརྒྱད་ཀྱིས་བརྒྱན་པ། དབུ་སྐྲ་དང༌། སྨིན་མ་དང༌། སྨ་ར་དམར་སེར་གྱེན་དུ་བརྫེས་པ། མཚམས་ཀྱི་ཁྲོ་བོ་རྣམས་ནི་རོལ་པའི་སྐུ་ཅན། ཅུང་ཟད་སྒེག་ཅིང་ཡིད་ཙམ་ཁྲོས་པ། སྐུ་སྐེམ་ཞིང་རིད་པ། དར་སྣ་ཚོགས་ཀྱི་ཤམ་ཐབས་ཅན།
རིན་པོ་ཆེའི་རྒྱན་གྱིས་སྤྲས་པ། ཐམས་ཅད་ཀྱི་སྐུ་ལ་རང་འདྲའི་ཁྲོ་བོ་དཔག་ཏུ་མེད་པ་འཕྲོས་པས་བགེགས་ཀྱི་ཚོགས་ཚར་གཅོད་པ། གཡོན་བརྐྱང་བའི་སྟབས་ཀྱིས་ཡེ་ཤེས་ཀྱི་མེ་རབ་ཏུ་འབར་བའི་དབུས་ན་བཞུགས་པར་བསམས་ཏེ་དམ་ཚིག་པ་བསྐྱེད་པའོ། ། འདིར་དེ་ཉིད་བཅུ་པར། གཙུག་ཏོར་འཁོར་ལོས་སྒྱུར་བ་གཡས་བརྐྱང་དུ་བཤད་པའི་རིགས་པས། ཁྲོ་བོ་ཐམས་ཅད་གཡས་བརྐྱང་དུ་བསྟན་པ་ནི་ཕྱིར་བཟློག་གི་ཚེ་ཡིན་ལ། འདིར་བསྲུང་བའི་སྐབས་སུ་ནི། རིན་ཆེན་འབར་བ་ལས། ཞབས་གཡོན་བརྐྱང་བས་གནས་པའོ་ཞེས་དང༌། གུར་གྱི་སྒྲུབ་ཐབས་ལས་ཀྱང་དེ་བཞིན་དུ་བཤད་དོ། །
རྒྱས་པར་བྱེད་ན་རང་གི་སྙིང་གའི་ཧཱུྃ་ལས་འོད་འཕྲོས་པས། ཁྲོ་བོ་བཅུ་སྲུང་བའི་འཁོར་ལོ་དང་བཅས་པ་ལ་ཡེ་ཤེས་ཀྱི་ཁྲོ་བོ་བསམ་གྱིས་མི་ཁྱབ་པས་བསྐོར་བ། བཛྲ་ས་མཱ་ཛཿ ཞེས་པས་སྤྱན་དྲངས་ལ། ཆུ་བཞི་སྔོན་དུ་འགྲོ་བའི་ཉེར་སྤྱོད་ཀྱིས་མཆོད་ནས། འོག་ནས་འབྱུང་བ་ལྟར་གཽ་རཱི་ལ་སོགས་པའི་ཕྱག་རྒྱས་དགུག་གཞུག་བཅིང་དབང་དུ་བྱ་བ་སྟེ་ཡེ་ཤེས་པ་དགུག་པའོ། ། ལྷ་ཐམས་ཅད་ཀྱི་མིག་ལ་སོགས་པའི་གནས་དྲུག་ཏུ། གཏི་མུག་རྡོ་རྗེ་སོགས་དྲུག་དང༌། གནས་གསུམ་དུ་ཡི་གེ་གསུམ་འོག་ནས་འབྱུང་བ་ལྟར་འགོད་དེ། སྐྱེ་མཆེད་དང་གནས་གསུམ་བྱིན་གྱིས་བརླབ་པའོ། །
སླར་ཡང་སྙིང་གའི་ས་བོན་ལས་འོད་འཕྲོས་པས། དབང་གི་ལྷ་རིགས་ལྔ་འཁོར་དང་བཅས་པ་སྤྱན་དྲངས་ལ། ཆུ་བཞི་སྔོན་དུ་འགྲོ་བས་མཆོད་ཅིང༌། བཅོམ་ལྡན་དེ་བཞིན་གཤེགས་པ་ཀུན། ། ཞེས་སོགས་ཀྱིས་གསོལ་བ་བཏབ་པས། སངས་རྒྱས་རྣམས་ནི་ཐམས་ཅད་ཀྱི། ། ཞེས་སོགས་ཀྱི་ཚིགས་བཅད་དང་སྔགས་ཀྱིས་དབང་བསྐུར། ལུས་ངག་ཡིད་གསུམ་གྱི་དྲི་མ་དག ཆུའི་ལྷག་མ་ཡར་ལུད་པས། ཧཱུྃ་མཛད་དང་ཤེས་རབ་མཐར་བྱེད་འདོད་རྒྱལ་གནོད་མཛེས་རྣམས་ལ་མི་བསྐྱོད་པ།
གཤིན་རྗེ་གཤེད་དབྱུག་སྔོན་ཅན་གཙུག་ཏོར་འཁོར་ལོས་སྒྱུར་བ་རྣམས་ལ་རྣམ་པར་སྣང་མཛད། པདྨ་མཐར་བྱེད་དང་སྟོབས་པོ་ཆེ་ལ་འོད་དཔག་མེད། བགེགས་མཐར་བྱེད་དང་མི་གཡོ་བ་ལ་དོན་ཡོད་གྲུབ་པས་དབུར་བརྒྱན་པར་བསམས་ཏེ། དབང་བསྐུར་ཞིང་རིག་ཀྱི་བདག་པོས་རྒྱས་གདབ་བོ། ། དེ་ནས་ཁྲོ་བོའི་དབང་པོ་རྣམས་ཀྱི་གཟི་བརྗིད་ཀྱིས་བར་དུ་གཅོད་པའི་བགེགས་ཐམས་ཅད་བསྐྲད་ཏེ། དཔག་ཚད་བརྒྱའི་ཆད་ཚུན་ཆད་བསྲུང་བར་བསམས་ཏེ། ཨོཾ་བཛྲ་རཀྵ་རཀྵ་སོགས་བརྗོད་པ་ནི་སྲུང་བའི་འཁོར་ལོའོ། ། འདི་དག་ནི་ཌོམྦྷི་པའི་དེ་ཉིད་བཅུའི་དགོངས་པ་ལྟར་བྲིས་པ་ཡིན། སྦྱང་དཀའ་ཟླ་བའི་གུར་གྱི་སྒྲུབ་ཐབས་ལས། སྲུང་འཁོར་གྱི་ཕྱོགས་བཅུར་ཁྲོ་བོ་བཅུ་སྔར་བཞིན་བསམས་ནས།
དབུས་ཀྱི་ཧཱུྃ་མཛད་མི་བསྒོམ་པར་སྲུང་འཁོར་ཚར་བ་དང༌། དབུས་སུ་འབྱུང་བ་བཞི་ལས་གཞལ་ཡས་ཁང་བསྐྱེད་པར་བཤད་དོ། ། སྲུང་འཁོར་བསྡུས་པ་ལ་ནི་ཡེ་ཤེས་པ་རྣམས་བསྐྱེད་ནས་དབུ་རྒྱན་རང་ཆས་སུ་བསྒོམས་ལ། བསྲུང་བར་བསམས་པས་ཆོག་པར་མངོན་ལ། བཟློག་པའི་མན་ངག་ནི། བདག་གི་བླ་མས་མཛད་པའི་གུར་གྱི་སྒྲུབ་ཐབས་ལྟར་བྱའོ། ། གཉིས་པ་རིམ་པ་གཉིས་ཀྱི་རྣལ་འབྱོར་དངོས་ལ་རྟེན་བསྐྱེད་པའི་རིམ་པ་དང༌། བརྟེན་པ་རྫོགས་པའི་རིམ་པ་གཉིས་ཀྱི་དང་པོ་ལ། གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག རྗེས་སུ་ཆགས་པ་རྡོ་རྗེ་སེམས་དཔའི།
དབང་བསྐུར་བ་མི་བསྐྱོད་པའི། བདུད་རྩི་མྱང་བ་འོད་དཔག་མེད་ཀྱི། མཆོད་པ་དོན་ཡོད་གྲུབ་པའི། བསྟོད་པ་རིན་འབྱུང་དང་དྲུག་གི་དང་པོ་ནི། སྲུང་འཁོར་གྱི་རྡོ་རྗེ་ཧཱུྃ་མཛད་ཞུ་བ་ལས་ཆོས་ཀྱི་འབྱུང་གནས་གྲུ་གསུམ་པ། དེའི་ནང་དུ་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་བ་དན་གྱིས་མཚན་པ། རཾ་ལས་མེའི་དཀྱིལ་འཁོར་གྲུ་གསུམ་དམར་པོ་རྡོ་རྗེའི་ཕྲེང་བས་བསྐོར་བ། བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པས་བསྐོར་བ། ལཾ་ལས་སའི་དཀྱིལ་འཁོར་གྲུ་བཞི་སེར་པོ་རྡོ་རྗེའི་ཕྲེང་བས་བསྐོར་བ། དེ་རྣམས་སྟེང་ནས་སྟེང་དུ་བརྩེགས་པའི་སྟེང་དུ།
བྷྲཱུྃ་ལས་འཁོར་ལོ་དཀར་པོ་རྩིབས་བརྒྱད་པ། དེ་རྣམས་ལ་ཨོཾ་ཨཱཿཧཱུཾ་ཧོ་དམར་པོ་གཉིས་ཀྱིས་མཐའ་བརྟེན་པའི་བར་དོའི་ཤེས་པ་ཞུགས་ནས་ཐམས་ཅད་གཅིག་ཏུ་འདྲེས་པ་ལས། རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་པ། ཕྱི་ནས་རིམ་པ་བཞིན་དཀར་སེར་དམར་ལྗང་སྔོ་བའི་རྩིག་པ་རིམ་པ་ལྔ་དང་ལྡན་པའི་སྟེང་དུ། རིན་པོ་ཆེའི་ཕ་གུ་སེར་པོ་ལ་དྲྭ་བ་དང་དྲྭ་བ་ཕྱེད་པ་འཕྱང་བ། སྟེང་ནས་མདའ་ཡབ་དང་པུ་ཤུས་མཛེས་པར་བྱས་པ། སྒོ་བཞིའི་ཐད་སོར་ཀ་བ་བཞི་བཞིས་བཏེག་པའི་རྟ་བབས་བང་རིམ་བཞི་དང་ལྡན་པའི་རྩེ་མོར་ཆོས་ཀྱི་འཁོར་ལོ། སྟེང་དུ་གདུགས། གཡས་གཡོན་དུ་རི་དྭགས་ཕོ་མོ་དང་གོས་ལ་སོགས་པའི་རྒྱན་སྣ་ཚོགས་ཀྱིས་སྤྲས་པ། རྩིག་པའི་རྩ་བའི་ཕྱི་རོལ་འདོད་ཡོན་གྱི་སྣམ་བུ་དམར་པོ་ལ་པི་ཝང་མ་ལ་སོགས་པ་མཆོད་པའི་ལྷ་མོ་བཅུ་དྲུག་རང་རང་གི་ཕྱག་མཚན་ཐོགས་ནས་དཀྱིལ་འཁོར་ལ་མཆོད་པ་དབུལ་བ།
ནང་ཀ་བ་བརྒྱད་དང་ལྡན་ཞིང་སྟེང་རྡོ་རྗེའི་གདུང་བཞིས་མི་མངས་རིས་སུ་ཕུབ་པ། དབུས་ཕྱུར་བུར་གྱུར་པའི་རྩེ་མོར་རྡོ་རྗེ་རིན་པོ་ཆེའི་ཏོག་གིས་སྤྲས་པ། དྭངས་ཤིང་སྒྲིབ་པ་མེད་པའི་འོད་ཟེར་ཀུན་ཏུ་འཁྲུགས་པ། དེའི་ཕྱི་རོལ་དུ་དུར་ཁྲོད་བརྒྱད་ནི་ཌོམྦི་པ་རྗེས་འབྲང་དང་བཅས་པའི་གཞུང་རྣམས་སུ་མ་བཤད་པས་མེད་ཀྱང་ཆོག་ལ། བྱེད་པར་འདོད་ན། སློབ་དཔོན་རིན་པོ་ཆེས་མཛད་པའི་མན་ངག་ལུགས་ཀྱི་མངོན་རྟོགས་ལྟར་བྱའོ། ། གཞལ་ཡས་ཁང་གི་ནང་ཕྱོགས་མདོག་ཅན་གྱི་དབུས་སུ། ཌོམྦི་པས་པདྨ་དམར་པོར་བཤད་པ་ལྟར་རམ། སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ། དབུས་སུ་བདུད་བཞིའི་གདན་དང༌།
འདབ་མ་བརྒྱད་ལ་ཤར་དུ་ཚངས་པ་སེར་པོ། ལྷོར་དབང་པོ་དཀར་པོ། ནུབ་ཏུ་ཉེ་དབང་སྔོན་པོ། བྱང་དུ་དྲག་པོ་ནག་པོ། བྱང་ཤར་དུ་གཤིན་རྗེ་སྔོན་པོ། ཤར་ལྷོར་ནོར་བདག་སེར་པོ། ལྷོ་ནུབ་ཏུ་སྲིན་པོ་ནག་པོ། ནུབ་བྱང་དུ་ཐག་ཟངས་རིས་དུད་ཁ་རྣམས་འགྱེལ་ཞིང་གདོང་གྱེན་ལ་ཕྱོགས་པར་བསམས་ལ། ཨོཾ་སརྦ་ཏ་ཐཱ་ག་ཏ་ནཱཾ་ལ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པས་ང་རྒྱལ་གཟུང་ངོ༌། །
ཡན་ལག་གཉིས་པ་ནི། དབུས་ཀྱི་གདན་གྱི་སྟེང་དུ་སངས་རྒྱས་ཀྱི་མཚན་སོ་གཉིས་ཀྱི་ངོ་བོ་ཨཱ་ལི་ཕྲག་གཉིས་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་ཉ་གང་བ་མེ་ལོང་ལྟ་བུའི་ཡེ་ཤེས། དེའི་སྟེང་དུ་དཔེ་བྱད་བརྒྱད་བཅུའི་ངོ་བོ་ཀཱ་ལི་ཕྲག་གཉིས་ཡོངས་སུ་གྱུར་པ་ལས་ཉི་མའི་དཀྱིལ་འཁོར་མཉམ་པ་ཉིད་ཀྱི་ཡེ་ཤེས། དེ་གཉིས་ཀྱི་བར་དུ་ཧཱུྃ་དང་ཨཾ་ལས་རྡོ་རྗེ་དང་གྲི་གུག་ཧཱུྃ་དང་ཨཾ་གིས་མཚན་པར་ཀུ་མུ་ཏི་དང་སྒྲུབ་ཐབས་གཉིས་སུ་བཤད་ལ། ཌོམྦི་པས། དབུས་སུ་ཨཱཿཧཱུྃ་རྣམ་པར་བསམ། ། དེ་གཉིས་ལས་ཐོད་གྲི་གུག་དག ། ཅེས་ཧཱུྃ་ལས་ཐོད་པ་དང་ཨཾ་ལས་གྲི་གུག་ཏུ་བཤད་དེ་སོ་སོར་རྟོག་པའི་ཡེ་ཤེས། དེ་ཐམས་ཅད་གཅིག་ཏུ་འདྲེས་པ་བྱ་བ་ནན་ཏན་གྱི་ཡེ་ཤེས། དེ་ལ་ལྷའི་སྐུ་ཡོངས་སུ་རྫོགས་པ་ཆོས་ཀྱི་དབྱིངས་ཀྱི་ཡེ་ཤེས་ཏེ།
བཅོམ་ལྡན་འདས་ཀུན་ཏུ་བཟང་པོ་སྐུ་མདོག་ཟླ་བ་ལྟར་དཀར་ཞིང་ཆུ་ཤེལ་ལྟར་དྭངས་པ། ནོར་བུ་ལྟར་འོད་འཕྲོ་བ། ཞལ་བརྒྱད་ཕྱག་བཅུ་དྲུག་ཞབས་བཞི་པ། སྤྱན་ནི་ཉི་ཤུ་པ་བཞིས་ཕྱེ་བ། རྩ་བའི་ཞལ་དཀར་པོ། གཡས་སྔོ། གཡོན་དམར། ལྷག་མ་ཐམས་ཅད་ནག་པོ། དབུ་སྐྲ་སེར་པོ་གྱེན་དུ་བརྫེས་ཤིང༌། སྤྱི་བོར་སྣ་ཚོགས་རྡོ་རྗེས་བརྒྱན་པ།
ཕྱག་བཅུ་དྲུག་གིས་ཐོད་པ་བཅུ་དྲུག་བཟུང་བའི་གཡས་ཀྱི་དང་པོ་ན་གླང་པོ་ཆེ་དཀར་པོ། གཡོན་གྱི་དང་པོ་ན་སའི་ལྷ་སེར་པོ། དེ་གཉིས་ཀྱི་ཡུམ་ལ་འཁྱུད་པ། གཡས་ཀྱི་གཉིས་པ་ན་རྟ་སྔོན་པོ། གསུམ་པ་ན་བོང་བུ་གྭ་པ། བཞི་པ་ན་གླང་དམར་པོ། ལྔ་པ་ན་རྔ་མོ་ཐལ་ཁ། དྲུག་པ་ནི་མི་དམར་པོ། བདུན་པ་ན་སེང་གེ་སྔོན་པོ། བརྒྱད་པ་ནི་བྱི་ལ་ནག་པོ།
གཡོན་གྱི་གཉིས་པ་ན་ཆུ་ལྷ་དཀར་པོ། གསུམ་པ་ན་རླུང་ལྷ་ལྗང་གུ། བཞི་པ་ན་མེ་ལྷ་དམར་པོ། ལྔ་པ་ན་ཟླ་བའི་ལྷ་དཀར་པོ། དྲུག་པ་ན་ཉི་མའི་ལྷ་དམར་པོ། བདུན་པ་ན་གཤིན་རྗེ་སྔོན་པོ། བརྒྱད་པ་ན་ནོར་སྦྱིན་སེར་པོ་འཛིན་པ་ཀུ་མུ་ཏི་དང་སྒྲུབ་ཐབས་གཉིས་སུ་བཤད་ལ། ཌོམྦི་པས། གཡས་ཀྱི་གཉིས་པ་ན་རྔ་མོ། ལྔ་པ་ན་བ།
བདུན་པ་ན་བྱི་ལ། བརྒྱད་པ་ན་སེང་གེ གཡོན་གྱི་གསུམ་པ་ན་མེ། བཞི་པ་ན་རླུང༌། ལྔ་པར་ཟླ་བ། དྲུག་པར་ཉི་མ་བཤད་དོ། ། དབུ་རེ་རེ་ལ་མི་མགོ་སྐམ་པོ་ལྔ་ལྔའི་དབུ་རྒྱན་དང༌། རློན་པ་ལྔ་བཅུའི་དོ་ཤལ་ཅན། འཁོར་ལོ་ལ་སོགས་པ་རུས་པའི་རྒྱན་དྲུག་དང་ལྡན་པ། སྐྱིལ་ཀྲུང་ཕྱེད་པའི་གར་སྟབས་སམ།
རིན་ཆེན་འབར་བ་ལྟར་ན། ཞབས་མདུན་མ་གཉིས་གཡས་བརྐྱང་ཞིང་གཡོན་བསྐུམ་པ། རྒྱབ་མ་གཉིས་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་ཤིང༌། སྒེག་པ་ལ་སོགས་པ་གར་གྱི་ཉམས་དགུ་དང་ལྡན་པ་དེའི་པང་ན་ཡུམ་རྡོ་རྗེ་བདག་མེད་མ་སྐུ་མདོག་ནག་པོ་ཞལ་གཅིག་ཕྱག་གཉིས་མ། གཡས་གྲི་གུག་ནམ་མཁའ་ལ་འཕྱར་ཞིང༌། གཡོན་པ་ཐོད་པ་འཛིན་པས་ཡབ་ཀྱི་མགུལ་ནས་འཁྱུད་པ། ཌོམྦི་པས་དཀུ་གཡོན་དུ་ཁ་ཊྭཱཾ་ག་འཛིན་པར་བཤད་ཅིང༌། སྟག་གི་པགས་པའི་ཤམ་ཐབས་ཅན། གཅེར་བུ་ཕྱག་རྒྱ་ལྔས་བརྒྱན་པ། མི་མགོ་སྐམ་པོ་ལྔའི་དབུ་རྒྱན་དང༌།
སྐམ་པོ་ལྔ་བཅུའི་དོ་ཤལ་ཅན། ཞབས་གཡོན་བརྐྱང་ཞིང་གཡས་པས་ཡབ་ལ་འཁྲིལ་བ། གཉིས་ཀའང་ཡེ་ཤེས་ཀྱི་མེ་རབ་ཏུ་འབར་བའི་དབུས་ན་བཞུགས་པར་བསམས་ཏེ། རྒྱུའི་རྡོ་རྗེ་འཛིན་པ་བསྐྱེད་པའོ། ། དེ་ནས་ཡབ་ཀྱི་གསང་གནས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་དང༌། ཡུམ་གྱི་མཁའ་ཨ་ལས་པདྨ་ཨས་མཚན་པར་བསམས་ལ། ཨོཾ་པདྨ་སུ་ཁ་དྷ་ར་མ་ཧཱ་རཱ་ག་སུ་ཁཾ་ད་ད་ཙ་ཏུ་རཱ་ནནྡ་བྷ་ག་བི་ཤྭ་ཧཱུྃ་ཧཱུྃ་ཧཱུྃ་ཀཱརྻཾ་ཀུ་རུ་ཥྭ་མེ། ཨོཾ་བཛྲ་མ་ཧཱ་དྭེ་ཥ་ཙ་ཏུ་རཱ་ནནྡ་ད་ཡ་ཀ་ཁ་ག་མུ་ཁ་ཨེ་ཀ་ར་སོ་ནཱ་ཐ་ཧཱུྃ་ཧཱུྃ་ཧཱུྃ་ཀཱརྻཾ་ཀུ་རུ་ཥྭ་མེ། ཞེས་པས་བྱིན་གྱིས་བརླབས་ཏེ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ།
ཞེས་བརྗོད་ཅིང༌། ཐབས་ཤེས་རབ་སྙོམས་པར་ཞུགས་པས་བདེ་བའི་སྒྲས་ཕྱོགས་བཅུའི་སངས་རྒྱས་ཐམས་ཅད་སྤྱན་དྲངས། ཡབ་ཀྱི་ཞལ་དུ་ཞུགས། ཐུགས་ཀར་རྗེས་སུ་ཆགས་པའི་མེས་ཞུ། སྐུའི་དབྱིབས་བརྒྱུད་དེ་ཡུམ་གྱི་བྷ་གར་བབས་ནས། གཾ་ཙཾ་བཾ་གྷཾ། པཾ་ཤཾ་ལཾ་ཌཾ། ཞེས་པའི་ས་བོན་བརྒྱད་དུ་གྱུར། དེ་ལས་ལྷ་མོ་བརྒྱད་དུ་གྱུར་ནས་ཕྱིར་སྤྲོས་པས།
གཟུགས་ཀྱི་རང་བཞིན།་་་་་
ཤར་དུ་གཽ་རཱི་ནག་མོ་གཡས་པས་གྲི་གུག གཡོན་པས་ཉ་འཛིན་པ། སྒྲའི་རང་བཞིན།་་་་་ ལྷོར་ཙཽ་རཱི་དམར་མོ་གཡས་པས་ཅང་ཏེའུ། གཡོན་པས་ཕག་རྒོད་འཛིན་པ། དྲིའི་རང་བཞིན།་་་་་ ནུབ་ཏུ་རོ་ལངས་མ་སེར་མོ་གཡས་པས་རུས་སྦལ། གཡོན་ཐོད་པ་འཛིན་པ། རོའི་རང་བཞིན།་་་་་ བྱང་དུ་གྷསྨ་རཱི་ལྗང་ཁུ་གཡས་པས་སྤྲུལ།
གཡོན་པས་ཐོད་པ་འཛིན་པ། ས་རྣམ་པར་དག་པ།་་་་་ བྱང་ཤར་དུ་པུཀྐ་སཱི་སྔོན་མོ་གཡས་པས་སེང་གེ གཡོན་དགྲ་སྟྭ། ཆུ་རྣམ་པར་དག་པ།་་་་་ ཤར་ལྷོར་རི་ཁྲོད་མ་དཀར་མོ་གཡས་པས་དགེ་སློང༌། གཡོན་གསིལ་བྱེད། མེ་རྣམ་པར་དག་པ།་་་་་ ལྷོ་ནུབ་ཏུ་གདོལ་པ་མོ་སྔོན་མོ་གཡས་འཁོར་ལོ། གཡོན་ཐོད་པ།
འདིའི་ས་བོན་ཌོམྦི་པས་ཙ་དུ་བཤད། རླུང་རྣམ་པར་དག་པ།་་་་་ ནུབ་བྱང་དུ་གཡུང་མོ་ཁ་དོག་སྣ་ཚོགས་པ་གཡས་པས་རྡོ་རྗེ། གཡོན་པས་སྡིགས་མཛུབ་མཛད་པ། ཐམས་ཅད་ཀྱང་ཞལ་གཅིག་ཕྱག་གཉིས་སྤྱན་གསུམ་དང་ལྡན་པ། སྟག་གི་པགས་པའི་ཤམ་ཐབས་ཅན་དུ་ཌོམྦི་པས་བཤད། གཅེར་བུ་རུས་པའི་རྒྱན་ཆ་ལྔས་སྤྲས་པ། མི་མགོ་སྐམ་པོ་ལྔའི་དབུ་རྒྱན་དང༌། སྐམ་པོ་ལྔ་བཅུའི་དོ་ཤལ་ཅན། སྐྱིལ་ཀྲུང་ཕྱེད་པའི་གར་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པར་བསམས་ཏེ།
འཁོར་གྱི་ལྷ་མོ་དབྱུང་བའོ། ། དེ་ནས་ཡབ་ཡུམ་སྙོམས་པར་ཞུགས་པའི་སྒྲས་ནམ་མཁའ་ནས། ཨོཾ་ཨཱཿཧཱུྃ་གསུམ་ཧོཿགཉིས་ཀྱི་མཐའ་བརྟེན་པའི་བར་དོའི་རྣམ་པར་ཤེས་པ་བཅོམ་ལྡན་འདས་ཀྱི་སྣ་བུག་གཡོན་པ་ནས་ཞུགས། ཡུམ་གྱི་མཁར་སླེབ་པའི་རྐྱེན་གྱིས་ཡབ་ཡུམ་གཉིས་རྗེས་སུ་ཆགས་པའི་མེས་ཞུ་སྟེ། བདེ་བ་ཆེན་པོའི་ངོ་བོ་ཐིག་ལེ་སྔོ་སྐྱར་གྱུར་པར་བསམས་ལ། དེ་ནས་མཚམས་ཀྱི་ལྷ་མོ་བཞིས་གཙོ་བོ་མ་མཐོང་བས་སྡུག་བསྔལ་ནས་བཞེངས་པའི་ཕྱིར་གླུས་བསྐུལ་བ་ལ། རྗེ་བཙུན་སྙིང་རྗེའི་ཡིད་བཞེངས་ཤིག ། ཅེས་སོགས་ཀྱིས་བསྐུལ་བར། ཀུ་མུ་ཏི་དང༌། སྒྲུབ་ཐབས་གཉིས་སུ་བཤད་པས་དེ་བཞིན་བྱ་བའམ།
ཡང་ན། པུཀྐ་སཱིས། བཞེངས་ཤིག་བཅོམ་ལྡན་ཐུགས་རྗེའི་ཐུགས་མངའ་བ། ། དུར་ཁྲོད་འཕྱན་མ་བདག་ལ་ཡོངས་སུ་སྐྱོབས། ། སྟོང་པ་ཉིད་ཀྱི་རང་བཞིན་སྤངས་ནས་སུ། ། བདེ་བ་ཆེན་པོའི་རོལ་པས་སྦྱོར་བར་མཛོད། ། རི་ཁྲོད་མས། ཁྱོད་མི་བཞུགས་ན་བདག་གི་འགུམ་འགྱུར་བས། ། དགེས་པའི་རྡོ་རྗེ་ཁྱོད་ནི་བཞེངས་པར་མཛོད། ། སྟོང་པ་ཉིད་ཀྱི་རང་བཞིན་སྤངས་ནས་ནི། །
རི་ཁྲོད་མ་བདག་བྱ་བ་བསྒྲུབ་པར་མཛོད། ། ཙཎྜ་ལཱིས། ཆགས་མཆོག་གཙོ་བོ་འཇིག་རྟེན་མགྲོན་གཉེར་ནས། ། སྟོང་པ་ཉིད་ཀྱི་ངོ་བོར་ཅི་ཕྱིར་བཞུགས། ། ཁྱོད་མི་བཞུགས་ན་བདག་ནི་ལུས་འཇིག་པས། ། གཏུམ་མོ་ཁྱོད་ནི་བདག་ལ་རོལ་པར་མཛོད། ། གཡུང་མོས། ཁྱོད་ཀྱི་ཐུགས་ནི་བདག་གིས་འཚལ་ལགས་ཀྱིས། ། སྒྱུ་མའི་མཁན་པོ་ཁྱོད་ནི་བཞེངས་པར་མཛོད། ། ཐུགས་རྗེ་རྣམ་པར་ཆད་པར་མི་མཛད་ཅིང༌། །
ཚད་མེད་ཐུགས་ཀྱིས་གཡུང་མོ་བདག་རོལ་མཛོད། ། ཅེས་པས་བསྐུལ་བར་ཌོམྦི་པས་བཤད་དེ། ཞུ་བ་གླུས་བསྐུལ་བའོ། ། དེ་ནས་སྔོན་གྱི་སྨོན་ལམ་རྗེས་སུ་དྲན་པས། ཐིག་ལེ་ལས་ཨཾ་དང་ཧཱུྃ་ལས་བཞེངས་པར་ཀུ་མུ་ཏི་དང་སྒྲུབ་ཐབས་གཉིས་སུ་བཤད་ལ། ཌོམྦི་པས། ཨཾ་དང་ཧཱུྃ་ལས་གྲི་གུག་དང་ཐོད་པ་དེ་ལས་བཞེངས་པར་བཤད། གང་ལྟར་ཡང༌། འབྲས་བུ་རྡོ་རྗེ་འཛིན་པ་སྐུ་མདོག་སྔོན་པོ། རྩ་ཞལ་སྔོན་པོ།
གཡས་དཀར། གཡོན་དམར། ལྷག་མ་ཐམས་ཅད་རྒྱུ་རྡོ་རྗེ་འཛིན་པ་ལྟར་ཡུམ་དང་བཅས་པ་བསམ་མོ། ། དེ་ནས་ལྷ་ཐམས་ཅད་ཀྱི་ཐུགས་ཀར་པདྨ་དང་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལ་སོགས་པ་རང་རང་གི་ས་བོན་ལས་སོ་སོའི་ཕྱག་མཚན་སོ་སོའི་ས་བོན་གྱིས་མཚན་པ་ལས། རང་འདྲའི་ཡེ་ཤེས་སེམས་དཔའ་ཚོན་གང་བའི་ཐུགས་ཀར། ཉི་མ་ལ་གནས་པའི་ཏིང་ངེ་འཛིན་སེམས་དཔའ་ཧཱུྃ་ལ་སོགས་པ་སོ་སོའི་ས་བོན་བསྒོམ་པར་ཀུ་མུ་ཏི་དང་ཡན་ལག་དྲུག་པ་སོགས་ཀྱི་དགོངས་པ་ཡིན་ལ། རིན་ཆེན་འབར་བ་ལས་ཀྱང་གསལ་བར་གསུངས་ཏེ། ཡབ་ཡུམ་འཁོར་བཅས་ཐུགས་ཀར་ནི། པད་ཉི་ས་བོན་ཕྱག་མཚན་ལས། ། ཡེ་ཤེས་སེམས་དཔའ་བསྐྱེད་པར་བྱ། །
ཞེས་སོ། ། དེ་ནས་ཐུགས་ཀའི་ཏིང་ངེ་འཛིན་སེམས་དཔའ་ལས་འོད་ཟེར་ཕྱིར་འཕྲོས་པས་རང་བཞིན་གྱི་གནས་ནས་རྗེ་བཙུན་ལྷ་དགུའི་དཀྱིལ་འཁོར་རྟེན་དང་བརྟེན་པར་བཅས་པ། རྡོ་རྗེ་བསྡུ་བའི་སྔགས་རྒྱས་སྤྱན་དྲངས་ལ། ཉེར་སྤྱོད་དང་ལྷ་མོ་བརྒྱད་ཀྱིས་མཆོད། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ། ཞེས་སོགས་ཀྱིས་བསྟོད་ནས། སྙིང་གའི་ས་བོན་ལས་གཽ་རཱི་ལྕགས་ཀྱུ་ཐོགས་པ་སྤྲོས་ཏེ་ཡེ་ཤེས་པའི་ཐུགས་ཀར་རེག་པས། སྲུང་འཁོར་གྱི་ནང་དུ་བྱོན་པར་བསམས་ལ། དེ་ཉིད་བསྡུས་པ་ནས་བཤད་པའི་ལྕགས་ཀྱུའི་ཕྱག་རྒྱ་དང༌། ཨོཾ་བཛྲ་གཽ་རཱི་ཨཱ་ཀརྵ་ཡ་ཛ།
ཞེས་བརྗོད། ཡང་ཙཽ་རཱི་ཞགས་པ་ཐོགས་པ་སྤྲོས། ཡེ་ཤེས་པའི་མགྲིན་པར་རེག་པས་དམ་ཚིག་པ་ལ་ཐིམ་པར་བསམ་ཞིང༌། ཞགས་པའི་ཕྱག་རྒྱ་དང༌། ཨོཾ་བཛྲ་ཙཽ་རཱི་པྲ་བེ་ཤ་ཡ་ཧཱུྃ། ཞེས་བརྗོད། ཡང་ས་བོན་ལས་བེ་ཏཱ་ལཱི་ལྕགས་སྒྲོག་ཐོགས་པ་སྤྲོས། ཡེ་ཤེས་པའི་ཞབས་ལ་རེག་པས་དམ་ཚིག་པ་དང་གཉིས་སུ་མེད་པར་བསམས་ལ། ལྕགས་སྒྲོག་གི་ཕྱག་རྒྱ་དང༌། ཨོཾ་བཛྲ་བཻ་ཏཱ་ལཱི་བནྡྷ་བཾ།
ཡང་གྷསྨ་རཱི་དྲིལ་བུ་ཐོགས་པ་སྤྲོས། གཞལ་ཡས་ཁང་གི་ཕྱི་ནང་ཐམས་ཅད་གང་བས་ཡེ་ཤེས་ཀྱི་དཀྱིལ་འཁོར་དགེས་པར་བསམས་ལ། དྲིལ་བུའི་ཕྱག་རྒྱ་དང༌། ཨོཾ་བཛྲ་གྷསྨ་རཱི་བ་ཤཾ་ཀུ་རུ་ཧོཿ ཞེས་བརྗོད། དེ་ནས་ལྷ་ཐམས་ཅད་ཀྱི་མིག་གཉིས་སུ། མཾ་ལས་གཏི་མུག་རྡོ་རྗེ་མ་དཀར་མོ། རྣ་བ་གཉིས་སུ་དཾ་ལས་ཞེ་སྡང་རྡོ་རྗེ་མ་སྔོན་མོ། སྣར་པཾ་ལས་སེར་སྣ་རྡོ་རྗེ་མ་སེར་མོ། ལྕེར་རཾ་ལས་འདོད་ཆགས་རྡོ་རྗེ་མ་དམར་མོ།
དཔྲལ་པར་ཨཾ་ལས་ཕྲག་དོག་རྡོ་རྗེ་མ་ལྗང་གུ། སྙིང་གར་ནཾ་ལས་བདག་མེད་རྣལ་འབྱོར་མ་ནག་མོ། ། སྤྱི་བོར་ཨོཾ་ལས་སྐུ་རྡོ་རྗེ་མ་དཀར་མོ། མགྲིན་པར་ཨཱཿལས་གསུང་རྡོ་རྗེ་མ་དམར་མོ། ཐུགས་ཀར་ཧཱུྃ་ལས་ཐུགས་རྡོ་རྗེ་མ་ནག་མོ་རྣམས་དགོད་པ་ཀུ་མུ་ཏི་དང་སྒྲུབས་ཐབས་གཉིས་ལས་བཤད་ལ།

ཌོམྦི་པས་གཏི་མུག་རྡོ་རྗེ་སོགས་དྲུག་དང༌། གཟུགས་ལ་གཽ་རཱི། སྒྲ་ལ་ཙཽ་རཱི། དྲི་ལ་བེ་ཏཱ་ལཱི། རོ་ལ་གྷསྨ་རཱི། རེག་ལ་ས་སྤྱོད་མ། ཆོས་ཀྱི་དབྱིངས་ལ་མཁའ་སྤྱོད་མ། གཟུགས་ཕུང་རྡོ་རྗེ་མ། ཚོར་ཕུང་དཀར་མོ། འདུ་ཤེས་ཆུའི་རྣལ་འབྱོར་མ། འདུ་བྱེད་རྡོ་རྗེ་མཁའ་འགྲོ་མ།
རྣམ་ཤེས་བདག་མེད་མ། སའི་ཁམས་ལ་པུཀྐ་སཱི། ཆུ་ལ་རི་ཁྲོད་མ། མེ་ལ་གཏུམ་མོ། རླུང་ལ་གཡུང་མོ་རྣམས་དགོད་པར་བཤད་དོ། ། ཐམས་ཅད་ཀྱང་ཞལ་གཅིག་ཕྱག་གཉིས་མ་གཡས་གྲི་གུག གཡོན་ཐོད་པ། གྲུ་མོ་ན་ཁ་ཊྭཱཾ་ག་འཛིན་པ། རོའི་གདན་ལ་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པར་བསམ་མོ། ། ཡན་ལག་གསུམ་པ་ནི།
རང་གི་སྙིང་གའི་ཧཱུྃ་ལས་འོད་འཕྲོས་པས། དབང་བསྐུར་གྱི་ལྷ་དེ་བཞིན་གཤེགས་པ་རིགས་ལྔ། ཡུམ་བཞི། བྱང་ཆུབ་སེམས་དཔའ་བརྒྱད། ཁྲོ་བོ་བཅུ། ལྷ་མོ་དྲུག་དང་བཅས་པ་མདུན་གྱི་ནམ་མཁར་སྤྱན་དྲངས་ལ། སྔར་བཞིན་མཆོད་བསྟོད་བྱས་ནས། བཅོམ་ལྡན་དེ་བཞིན་གཤེགས་པ་ཀུན། ། བཅོམ་ལྡན་བདག་ཉིད་ཆེན་པོ་རྣམས། ། ཐུགས་རྗེའི་རང་བཞིན་ཅན་རྣམས་ཀྱི། །
ཁྱེད་ཀྱིས་བདག་ལ་དབང་སྐུར་ཅིག ། ཅེས་གསོལ་བ་བཏབ་པས། དེ་བཞིན་གཤེགས་པ་རྣམས་ཧེ་རུ་ཀའི་གཟུགས་སུ་གྱུར་ཏེ། བདུད་རྩི་ལྔས་གང་བའི་བུམ་པ་ཕྱག་ན་བསྣམས་ནས། དབང་བསྐུར་བར་བསམས་ལ། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱིས་ཕྱག་བྱས་པའི། ། རྡོ་རྗེའི་དབང་བསྐུར་ཆེན་པོ་སྦྱིན། ། ཨོཾ་བཛྲཱི་བྷ་བ་ཨ་བྷི་ཥིཉྩ་ཧཱུྃ།
ཞེས་གསུང་ཞིང་དབང་བསྐུར་བས་ལུས་ཐམས་ཅད་གང༌། སྒོ་གསུམ་གྱི་དྲི་མ་དག ཆུའི་ལྷག་མ་ཡར་ལུད་པ་ལས། གཙོ་བོ་ཡབ་ཡུམ་དང༌། གཽ་རཱི་དང་པུཀྐ་སཱི་ལ་མི་བསྐྱོད་པ། ཙཽ་རཱི་དང་ཤ་བ་རཱི་ལ་རྣམ་པར་སྣང་མཛད། བེ་ཏཱ་ལཱི་དང་ཙཎྜ་ལཱི་ལ་རིན་འབྱུང༌། གྷསྨ་རཱི་དང་ཌོམྦཱི་ནཱི་ལ་འོད་དཔག་ཏུ་མེད་པས་དབུར་བརྒྱན་པར་བསམས་ལ། དབང་གི་ལྷ་ཐམས་ཅད་མི་དམིགས་པར་བསམས་ནས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ།
ཞེས་བརྗོད་དོ། ། ཡན་ལག་བཞི་པ་ནི། མདུན་དུ་ཐོད་པར་ཆང་ལ་བདུད་རྩི་རིལ་བུ་ལ་སོགས་པས་བཀང་བ་བཞག་ལ། དེ་བསང་སྦྱངས་བྱིན་གྱིས་བརླབས་པ་རྣམས་འོག་གཏོར་མ་ལྟར་བྱས་ལ། ལྷ་དགུའི་ལྗགས་རྣམས་ལས་རྡོ་རྗེ་ནས་འབྲས་ཙམ་གྱིས་མཚན་པར་བསམས་ནས། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་སྭ་ད་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་དོ། ། ཡན་ལག་ལྔ་པ་ནི། སྔར་ལྟར་ལྷ་མོ་བརྒྱད་ཀྱིས་མཆོད་ནས། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ།
ཞེས་བརྗོད་དོ། ། ཡན་ལག་དྲུག་པ་ནི། མཆོད་པའི་ལྷ་མོ་རྣམས་ཀྱིས་དཀྱིལ་འཁོར་ལ་བསྟོད་པར་བསམས་ལ། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ། ཞེས་པའམ། ཡང་ན། འགྲོ་བ་དུག་ཆེན་མི་བཟད་པས། ། ཁྱབ་པར་བཞུགས་ནས་ཧེ་རུ་ཀ ། སྣ་ཚོགས་ཚུལ་གྱིས་བདུད་རྩིར་བསྒྱུར། ། སྨན་མཆོག་དཔའ་བོ་ཁྱོད་ལ་འདུད། །
ཅེས་རིན་ཆེན་འབར་བ་ལས་བཤད་པས་བསྟོད་ནས། ཨོཾ་སརྦ་ཏ་ཐཱ་ག་ཏ་སྟུ་ཏི་བཛྲ་སྭ་བྷཱ་ཨཱཏྨ་ཀོ྅ཧཾ། ཞེས་བརྗོད་ལ་ལྷའི་སྐུ་སྣང་ལ་རང་བཞིན་མེད་པ་ལ་སེམས་བཟུང་བས། དུ་བ་ལ་སོགས་པའི་རྟགས་དྲུག་མཐོང་བར་སློབ་དཔོན་འདིའི་རྗེས་འབྲང་དང་བཅས་པའི་བཞེད་པ་སྟེ་བསྐྱེད་པའི་རིམ་པའོ། ། གཉིས་པ་ནི། རྫོགས་པའི་རིམ་པ་ཙཎྜ་ལཱི་ལ་སོགས་པའི་མན་ངག་བསྒོམས་ཏེ། དེའི་ཚུལ་ཡང་རིན་ཆེན་འབར་བའི་རྫོགས་རིམ་ལེའུ་ལས་ཤེས་པར་བྱའོ། ། གསུམ་པ་ཐུན་མཚམས་ཀྱི་བྱ་བ་ལ། ཉལ་བ་ལ་སོགས་པའི་རྣལ་འབྱོར་ལྔ་ནི། སློབ་དཔོན་རིན་པོ་ཆེའི་མན་ངག་ལུགས་ཀྱི་སྒྲུབ་ཐབས་ལྟར་གོ་བར་བྱས་ལ།
ཐུན་མཚམས་སུ་བསྒོམས་པས་སྐྱོ་ན། དཀྱིལ་འཁོར་གྱི་འཁོར་ལོ་བསྡུས་ལ། རང་གཙོ་བོ་ཡབ་ཡུམ་གྱི་ང་རྒྱལ་གྱིས། སྙིང་རྗེའི་སྤྱན་ནི་དམར་པོ་ལ། ། བྱམས་པའི་ཐུགས་ལ་ཡན་ལག་གནག ། བསྡུ་བའི་དངོས་པོ་བཞི་ཡིས་ནི། ། ཞབས་ནི་རྣམ་པར་བཞི་ཞེས་བརྗོད། ། ཞལ་བརྒྱད་རྣམ་པར་ཐར་པ་བརྒྱད། ། ཕྱག་ནི་སྟོང་པ་བཅུ་དྲུག་ཉིད། ། གུག་སྐྱེད་ཀྱིས་ནི་སངས་རྒྱས་ལྔ། །
གདུག་པ་འདུལ་ཕྱིར་ཁྲོ་བོ་ཉིད། ། སྤྱན་གསུམ་པོ་ནི་སྐུ་གསུམ་ཡིན། ། རུས་པ་བདེན་པ་བཞི་པོ་ཉིད། ། གཟུགས་ཕུང་རྡོ་རྗེ་མ་ཡིན་ནོ། ། ཚོར་བ་གསང་བའི་དཀར་མོ་ཉིད། ། འདུ་ཤེས་ཕུང་པོ་ཆུ་མ་ཉིད། ། འདུ་བྱེད་རྡོ་རྗེ་མཁའ་འགྲོ་མ། ། འདིར་ནི་རྣམ་ཤེས་བདག་མེད་མ། ། དོན་དམ་ལ་ནི་ཕུང་པོ་མེད། ། སྐྱེ་མཆེད་དྲུག་ནི་རྣམ་དག་ཕྱིར། །
དེ་ཉིད་དྲུག་པོ་ཉིད་དུ་འགྱུར། ། ཞེ་སྡང་རྡོ་རྗེ་རྡོ་རྗེ་མ། ། རྡོ་རྗེ་རོ་མ་ཆུ་མ་ཉིད། ། ཕྲག་དོག་རྡོ་རྗེ་མ་དང་ནི། ། དེ་བཞིན་གཏི་མུག་རྡོ་རྗེ་མ། ། རྡོ་རྗེ་མཁའ་འགྲོ་མ་རུ་འགྱུར། ། སེར་སྣ་གསང་བའི་དཀར་མོ་ཉིད། ། ཡིད་ལ་བདག་མེད་རྣལ་འབྱོར་མ། ། ས་ནི་པུཀྐ་སཱི་ཞེས་བཤད། ། ཆུ་ཁམས་རྔོན་པ་མ་ཞེས་བྱ། །
མེ་ནི་གཏུམ་མོར་ཤེས་པར་བྱ། ། རླུང་ནི་གཡུང་མོར་རབ་ཏུ་གྲགས། ། གཟུགས་ལ་དཀར་མོར་རྟག་ཏུ་བཤད། ། སྒྲ་ལ་ཆོམ་རྐུན་མར་རབ་གྲགས། ། དྲི་ཡི་ཆ་ལ་རོ་ལངས་མ། ། རོ་ཡི་གཟུགས་ཅན་གྷསྨ་རཱི། ། རེག་ལ་ས་སྤྱོད་མ་ཉིད་དེ། ། ཆོས་ཀྱི་དབྱིངས་ལ་མཁའ་སྤྱོད་མ། ། དབང་ཕྱུག་ཐམས་ཅད་རབ་བསྒྲུབ་ཕྱིར། ། ས་ནི་དང་པོ་ནོར་སྦྱིན་མཐའ། །
གླང་པོ་ལ་སོགས་སེམས་ཅན་གྱིས། ། ནད་རྣམས་ཞི་ཕྱིར་འཛིན་པའོ། ། གློ་དང་དབུགས་དང་དེ་བཞིན་འབོག ། ཁོང་སྐེམ་མཛེ་དང་འབྲུམ་བུ་དང༌། ། མཆིན་པ་མཆེར་བའི་རང་བཞིན་ཡང༌། ། གླང་པོ་ལ་སོགས་རབ་ཏུ་གྲགས། ། ཞེས་པས་དག་པ་དྲན་པར་བྱས་ནས། བྱིན་གྱིས་བརླབས་པའི་བགྲང་ཕྲེང་བཟུང་སྟེ། རང་གཙོ་བོ་ཡབ་ཡུམ་དུ་གསལ་བའི་ཡུམ་གྱི་ཐུགས་ཀའི་ཨཾ་ལས་སྔགས་ཀྱི་ཕྲེང་བ་ཞི་སོགས་ཀྱི་ལས་དང་མཐུན་པའི་ཁ་དོག་ཅན་སྤྲོས། ཡུམ་གྱི་ཞལ་ནས་འཐོན།
ཡབ་ཀྱི་ཞལ་དུ་ཞུགས། སྐུའི་དབྱིབས་བརྒྱུད། རྡོ་རྗེའི་ལམ་ནས་བྱུང་སྟེ། པདྨར་ཞུགས་ནས་སྐུའི་དབྱིབས་བརྒྱུད་དེ། ཡང་ཡུམ་གྱི་ཞལ་ནས་བྱུང་བར་བསྒོམ་ཞིང༌། འཁོར་རྣམས་ཀྱི་སྟེང་འོག་ཏུ་འཁོར་བར་བསམས་ལ། ཨོཾ་ཨཥྚཱ་ན་ནཱ་ཡ། པིཾ་ག་ལོརྡྷ་ཀེ་ཤ་ཝརྟ་མ་ནེ། ཙ་ཏུར་བིཾ་ཤ་ཏི་ནི་ཏྲཱ་ཡ། ཥོ་ཌ་ཤ་བྷུ་ཛཱ་ཡ།
ཀྲྀཥྞ་ཛཱི་མུ་ཏ་ཝ་པུ་ཥེ། ཀ་པཱ་ལ་མཱ་ལ་ཨ་ནཻ་ཀཾ་དྷ་རི་ཎེ། ཨདྷྨ་ཏཱ་ཀྲཱུ་ར་ཙིཏྟཱ་ཡ། ཨརྡྷེནྡུ་དཾཥྚི་ཎ། ཨོཾ་མཱ་ར་ཡ་མཱ་ར་ཡ། ཀཱ་ར་ཡ་ཀཱ་ར་ཡ། གརྫ་ཡ་གརྫ་ཡ། ཏརྫ་ཡ་ཏརྫ་ཡ། ཤོ་ཥ་ཡ་ཤོ་ཥ་ཡ། སཔྟ་སཱ་ག་རཱན།
བནྡྷ་བནྡྷ། ནཱ་ག་ཨཥྚ་ཀཱན། གྲྀཧྞ་གྲྀཧྞ། ཧ་ཧཱ། ཧི་ཧཱི། ཧུ་ཧཱུ། ཧེ་ཧཻ་ཧོ་ཧཽ་ཧཾ་ཧ་ཧཱུྃ་ཕཊ་སྭཱ་ཧཱ། རྩ་སྔགས་སོ། ཨོཾ་དེ་ཝ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། སྙིང་པོའོ། །
ཨོཾ་བཛྲ་ཀརྟ་རི་ཧེ་བཛྲཱ་ཡ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཉེ་བའི་སྙིང་པོའོ། ། ཨོཾ་ཨ་ཨཱ་ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿཧཱུྃ་ཕཊ་སྭཱ་ཧཱ། རྣལ་འབྱོར་མའི་ཕྲེང་སྔགས་སོ། །
ཨོཾ་ཨཱཿཨཾ་ཧཱུྃ་ཕཊ་སྭཱ་ཧཱ། བདག་མེད་མའི་འོ། ། ཨོཾ་ཨཱཿགཾ་ཧཱུྃ་ཕཊ་སྭཱ་ཧཱ། ཨོཾ་ཨཱཿབཾ་ཧཱུྃ་ཕཊ་སྭཱ་ཧཱ། ཨོཾ་ཨཱཿགྷཾ་ཧཱུྃ་ཕཊ་སྭཱ་ཧཱ། ཨོཾ་ཨཱཿཔཾ་ཧཱུྃ་ཕཊ་སྭཱ་ཧཱ། ཨོཾ་ཨཱཿཤཾ་ཧཱུྃ་ཕཊ་སྭཱ་ཧཱ། ཨོཾ་ཨཱཿལཾ་ཧཱུྃ་ཕཊ་སྭཱ་ཧཱ། ཨོཾ་ཨཱཿཌཾ་ཧཱུྃ་ཕཊ་སྭཱ་ཧཱ། གཽ་རཱི་ལ་སོགས་པའི་ལྷ་མོ་བརྒྱད་ཀྱི་སྔགས་ཏེ།
འདི་དག་གཙོ་བོ་ལ་ཇི་ཙམ་བཟླས་པའི་བཅུ་ཆ་འཁོར་རྣམས་ལ་བཟླ་བ་བཟླས་པའི་རྣལ་འབྱོར་རོ། ། དེ་ལྟར་བསྒོམ་བཟླས་ཀྱིས་སྐྱོ་ན། ཐུན་མཚམས་སུ་ཚོགས་བསག་པའི་དོན་དུ། མཎྜལ་ཁྲུ་གང་བས་མི་ཆུང་བ་ལ་བའི་རྣམ་ལྔ་དང༌། དྲི་བཟང་དང་བདུད་རྩི་ལྔས་གཡས་སྐོར་དུ་བྱུག་ཤིང༌། ཨོཾ་མེ་དི་ནི་བཛྲཱི་བྷ་ཝ་བནྡྷ་ཧཱུྃ་ཧཱུྃ་ཕཊ་ཞེས་བརྗོད་དེ། སྲུང་བའི་འཁོར་ལོ་གཞལ་ཡས་ཁང་གདན་དང་བཅས་པ་མདོར་བསྡུས་པའི་ཚུལ་གྱིས་བསྐྱེད་ལ། གཙོ་བོའི་གནས་སུ་དྲིའི་ཐིག་ལེ་གྲུ་བཞི་དང༌། འཁོར་རྣམས་ལ་ཟླུམ་པོར་བྱས་ནས། དབུས་སུ་ཧཱུྃ་ཤྲཱི་ཧེ་རུ་ཀཱ་ཡ་ན་མ།
དཔལ་ཀྱེ་རྡོ་རྗེ་སྐུ་མདོག་སྔོན་པོ་ཞལ་བརྒྱད་ཕྱག་བཅུ་དྲུག་པ་སོགས་དང༌། ཤར་དུ་གཾ་གཽ་རཱི་ན་མ། གཽ་རཱི་ནག་མོ་ཞེས་བྱ་བ་ལ་སོགས་པ་རང་རང་གི་མཚན་སྔགས་སྔོན་དུ་འགྲོ་བའི་དྲིའི་ཐིག་ལེ་དང༌། མེ་ཏོག་གི་ཚོམ་བུ་བྱས་ལ་ལྷ་དགུ་ཡོངས་སུ་རྫོགས་པར་བསྒོམས་ཏེ། དམ་ཚིག་སེམས་དཔའ་བསྐྱེད་པའོ། ། དེ་ནས་གཙོ་འཁོར་ཐམས་ཅད་སེམས་དཔའ་སུམ་བརྩེགས་སུ་བསྒོམ། ཡེ་ཤེས་པ་སྤྱན་དྲངས་པ་ལ་མཆོད་ནས། གཽ་རཱི་ལ་སོགས་པའི་སྔགས་རྒྱས་དགུག་གཞུག་བཅིང་དབང་དུ་བྱས་ཏེ། ཡེ་ཤེས་པ་གཞུག་པའོ། ། དེ་ནས་མིག་ཏུ་གཏི་མུག་རྡོ་རྗེ་མ་ལ་སོགས་པ་ལྷ་མོ་དྲུག་བསྒོམས་ཏེ།
སྐྱེ་མཆེད་བྱིན་གྱིས་བརླབ་པའོ། ། ཡང་དབང་བསྐུར་གྱི་ལྷ་སྤྱན་དྲངས་ནས་མཆོད་ཅིང་གསོལ་བ་བཏབ་སྟེ། དབང་བསྐུར་ནས་སྔར་ལྟར་རིགས་ཀྱི་བདག་པོས་རྒྱས་གདབ་སྟེ། དབང་བསྐུར་ཞིང་རིགས་ཀྱི་བདག་པོས་རྒྱས་གདབ་པའོ། ། དེ་ལྟར་མདུན་བསྐྱེད་ཀྱི་དཀྱིལ་འཁོར་ཡན་ལག་བཞི་རྫོགས་སུ་བསྒྲུབ་པ་ལ། ཕྱི་ནང་གི་མཆོད་པ་དབུལ་བའི་ཕྱིར། མཎྜལ་གྱི་གཡས་རང་གི་གཡོན་ཕྱོགས་ནས་ཞབས་བསིལ་ལ་སོགས་པའི་ཆུ་བཞི་དང༌། རང་གི་གཡས་མཎྜལ་གྱི་གཡོན་ནས་མེ་ཏོག་ལ་སོགས་པའི་ཉེར་སྤྱོད་ལྔ་དང༌། རང་གི་གཡོན་དུ་ཐོད་པ་བདུད་རྩིས་གང་བ་དང༌། གཡས་སུ་རྡོ་རྗེ་དྲིལ་བུ་རྣམས་བཞག་ལ།
ལས་ཐམས་ཅད་པའི་དྲི་ཆུའམ་ཆང་ལ་བདུད་རྩི་རིལ་བུ་སྦྱར་བས་མཆོད་རྫས་རྣམས་ལ་གཏོར་ཞིང༌། ཨོཾ་བཛྲ་ཨ་མྲྀ་ཏ་བརྗོད་ལ་བསང༌། ཨོཾ་སྭ་བྷཱ་ཝས་སྟོང་པར་སྦྱང༌། སྟོང་པའི་ངང་ལས་ཨ་ལས་བྱུང་བའི་ཐོད་པར་ཧཱུྃ་ལས་བྱུང་བའི་མཆོད་རྫས་སུ་བསམས་ལ། འོག་ནས་འབྱུང་བའི་སོ་སོའི་སྔགས་རྒྱས་བྱིན་གྱིས་བརླབས་ནས། ཨོཾ་བྷ་ག་ཝཱན་མ་ཧཱ་ཀ་རུ་ཎི་ཀ ཧེ་བཛྲ་ས་པ་རི་ཝཱ་ར་ཞེས་ཀུན་ལ་སྦྱར་ཞིང༌། རྡོ་རྗེ་ཁུ་ཚུར་ལས་གུང་མོ་གཉིས་རྩེ་སྤྲད་པ་ཞབས་བསིལ་གྱི་ཕྱག་རྒྱ་དང༌། ཨོཾ་བཛྲ་ནཱི་རཱི་ཧཱུྃ་ཁཾ། ཞེས་བརྗོད་ལ།
དེ་བཞིན་དུ། ནཻ་ཝི་ཏྱེ་ཧཱུྃ་ཁཾ་གིས་ཞལ་བསིལ་དང༌། ཨོཾ་སརྦ་སཾ་ཤོ་དྷ་ནི་ཧཱུྃ་གིས་འཐོར་འཐུང་དང༌། ཨོཾ་ཛཿཧཱུྃ་བཾ་ཧོཿ ཁཾ་རཾ་ཨརྒྷཾ་པྲ་ཏཱིཙྪ་སྭཱ་ཧཱས་མཆོད་ཡོན་ཕུལ་ཏེ། ཆུ་བཞི་ཀའང་ཕྱག་རྒྱ་ནི་འདྲའོ། ། དེ་ནས་མེ་ཏོག་གི་ཕྱག་རྒྱ་དང༌། ཨོཾ་བཛྲ་པུཥྤེ་ཨཱཿཧཱུྃ་གིས་མེ་ཏོག་དང༌། བདུག་པའི་ཕྱག་རྒྱ་དང༌། ཨོཾ་བཛྲ་དྷཱུ་པེ་ཨཱཿཧཱུྃ་གིས་བདུག་སྤོས་དང༌།
མར་མེའི་ཕྱག་རྒྱ་དང༌། ཨོཾ་བཛྲ་ཨཱ་ལོ་ཀེ་ཨཱཿཧཱུྃ་གིས་མར་མེ། དྲི་མཆོག་གི་ཕྱག་རྒྱ་དང༌། ཨོཾ་བཛྲ་གནྡྷེ་ཨཱཿཧཱུྃ་གིས་དྲི་མཆོག ཞལ་ཟས་ཀྱིས་ཕྱག་རྒྱ་དང༌། ཨོཾ་བཛྲ་ནཻ་ཝི་ཏྱེ་ཨཱཿཧཱུྃ་གིས་ཞལ་ཟས། ཨོཾ་བཛྲ་ཤཔྡ་ཨཱཿཧཱུྃ་གིས་དང༌། བཛྲ་དྷརྨ་ར་ཎི་ཏའི་སྔགས་ཀྱིས་རོལ་མོ་འབུལ་ཏེ། ཕྱིའི་མཆོད་པའོ། ། དེ་ནས་སྔར་བྱིན་གྱིས་བརླབས་པའི་ནང་མཆོད་ཀྱི་དབུས་ནས་མཐེབ་སྲིན་གྱིས་བླངས་ཏེ་གཏོར་ཞིང༌།
ཐོག་མར་རང་གི་རྩ་བའི་བླ་མ་ལ་འབུལ། དེ་ནས་འདིའི་བརྒྱུད་པའི་བླ་མ་དང༌། བདེ་མཆོག་ལ་སོགས་པ་གཞན་གྱི་བླ་མ་བརྒྱུད་པ་རྣམས་དང༌། དེ་ནས་ཡི་དམ་གྱི་ལྷ་རྣམས་ལ་རང་རང་གི་སྔགས་ཀྱི་རྗེས་སུ་ཨོཾ་ཨཱཿཧཱུྃ་བཏགས་ལ་དབུལ། དེ་ནས་ཆོས་སྐྱོང་ཕྱོགས་སྐྱོང་དང༌། གཞི་བདག་རྣམས་ལའང་འཕུལ་ནས། རང་ཉིད་ཀྱིས་མྱངས་ཏེ་ནང་གི་མཆོད་པའོ། ། དེ་ནས་མཆོད་པ་ཉི་ཤུ་པ་དང༌། ལྷ་མོ་བརྒྱད་ལ་སོགས་པས་མཆོད་པ་ནི། ཡིད་ལས་བྱུང་བའི་མཆོད་པའོ། །
དེ་ནས་རྡོ་རྗེ་དྲིལ་བུ་འཛིན་པས། དྷེ་ཧ་དྷ་ཏུའི་གླུའི་མཆོད་པའམ། ཡང་ན། སློབ་དཔོན་ཌོམྦི་པས་མཛད་པའི་བསྟོད་པ་བྱ་སྟེ། བསྟོད་པའི་མཆོད་པའོ། ། དེ་ནས་གཏོར་མ་གཏོང་བར་འདོད་ན། མདུན་བསྐྱེད་ཀྱི་གཡས་སུ་འཇིག་རྟེན་ལས་འདས་པའི་གཏོར་མ་ཕུད་ལས་ཆུང་བར་བྱ་ཞིང༌། གཡོན་དུ་འཇིག་རྟེན་པའི་གཏོར་མ་ལྷག་མ་ལས་ཆེ་བར་བྱས་ལ། གཉིས་ཀའང་བདུད་རྩི་ལྔས་སྦག་ཅིང༌། ཆུ་དང་ཆང་གིས་སྦྱངས་ནས།
མདུན་གྱི་མཎྜལ་གྱི་དུར་ཁྲོད་བརྒྱད་དུ། ཧཱུྃ་བརྒྱད་ཡོངས་སུ་གྱུར་པ་ལས། ཤར་དུ་བརྒྱ་བྱིན། ལྷོར་གཤིན་རྗེ། ནུབ་ཏུ་ཆུ་ལྷ། བྱང་དུ་གནོད་སྦྱིན། ཤར་ལྷོར་མེ་ལྷ། ལྷོ་ནུབ་ཏུ་སྲིན་པོ། ། ནུབ་བྱང་དུ་རླུང་ལྷ། བྱང་ཤར་དུ་དབང་ལྡན།
ཐམས་ཅད་ཀྱང་སྐུ་མདོག་སྔོན་པོ། མཎྜལ་གྱི་སྟེང་གི་ཆ་ལ། བྱང་ཤར་དུ་ཆོས་འབྱུང་གི་སྟེང་དུ་པདྨ་དཀར་པོ་འདབ་མ་བརྒྱད་པའི་ལྟེ་བ་དང་འདབ་མ་ལ། ཨོཾ་དགུ་ཡོངས་སུ་གྱུར་པ་ལས། དབུས་སུ་སྐུ་རྡོ་རྗེ། ཤར་དུ་དབང་ཕྱུག་ཆེན་པོ། ལྷོར་ལྷའི་དབང་པོ། ནུབ་ཏུ་ཚངས་པ། བྱང་དུ་ཁྱབ་འཇུག ཤར་ལྷོར་འདོད་བའི་དབང་ཕྱུག
ལྷོ་ནུབ་ཏུ་ཚོགས་ཀྱིས་བདག་པོ། ནུབ་བྱང་དུ་བྷྲྀང་གི་རི་ཏི། བྱང་ཤར་དུ་གཞོན་ནུ་ཀརྟི་ཀ ཐམས་ཅད་ཀྱང་སྐུ་མདོག་དཀར་པོ། མཎྜལ་གྱི་འོག་གི་ཆ་ལ། ལྷོ་ནུབ་ཏུ་ཆོས་འབྱུང་ལ་གནས་པའི་པདྨ་དམར་པོ་འདབ་མ་བརྒྱད་པའི་ལྟེ་བ་དང་འདབ་མ་བརྒྱད་ལ། ཨཱཿདགུ་ཡོངས་སུ་གྱུར་པ་ལས། དབུས་སུ་གསུང་རྡོ་རྗེ། ཤར་དུ་སྟོབས་ཀྱི་རྒྱུ། ལྷོར་དུང་སྐྱོང༌།
ནུབ་ཏུ་མཐའ་ཡས། བྱང་དུ་ནོར་རྒྱས། ཤར་ལྷོར་འཇོག་པོ། ལྷོ་ནུབ་ཏུ་རིགས་ལྡན། ནུབ་བྱང་དུ་པདྨ། བྱང་ཤར་དུ་པདྨ་ཆེན་པོ། ཐམས་ཅད་ཀྱང་སྐུ་མདོག་དམར་པོ། ཀུན་ཀྱང་ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་འཛིན་པ། རང་དང་འདྲ་བའི་རིག་མ་དང་མཉམ་པར་སྦྱོར་བ་གཡས་བརྐྱང་བའི་སྟབས་ཀྱིས་བཞུགས་པ། དེ་དག་གི་ཐུགས་ཀ་ནས་འོད་ཟེར་འཕྲོས་པས།
ས་འོག་ས་སྟེང་ས་བླའི་སེམས་ཅན་ཐམས་ཅད་ལྷ་ཆེན་བརྒྱད་ལ་སོགས་པའི་དཀྱིལ་འཁོར་གསུམ་ལ་ཐིམ་པར་བསམ། ཡང་རང་བཞིན་གྱི་གནས་ནས་སྐུ་གསུང་ཐུགས་རྡོ་རྗེའི་ལྷ་ཚོགས་སྤྱན་དྲངས་ལ། གཽ་རཱི་ལ་སོགས་པའི་སྔགས་རྒྱས་དགུག་གཞུག་བཅིང་དབང་དུ་བྱས་ནས། གཏི་མུག་རྡོ་རྗེ་མ་ལ་སོགས་པའི་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་ནས། ཐུགས་ཀའི་ས་བོན་གྱི་འོད་ཀྱིས་དབང་གི་ལྷ་སྤྱན་དྲངས་ལ་མཆོད་ཅིང་གསོལ་བ་བཏབ་པས་དབང་བསྐུར། ལུས་གང༌། དྲི་མ་དག ཆུ་ལྷག་མ་ཡར་ལུད་པ་ལས་སྐུ་རྡོ་རྗེ་ལྷ་ཆེན་བརྒྱད་དང་བཅས་པ་ལ་རྣམ་སྣང༌། ཕྱོགས་སྐྱོང་བརྒྱད་ལ་མི་བསྐྱོད་པ། གསུང་རྡོ་རྗེ་ཀླུ་ཆེན་བརྒྱད་དང་བཅས་པ་ལ་འོད་དཔག་མེད་ཀྱིས་དབུར་བརྒྱན་པར་བསམ་མོ། །
དེ་ནས་གཏོར་མ་ཨ་མྲྀ་ཏས་བསང༌། སྭ་བྷཱ་ཝས་སྦྱངས་ནས། སྟོང་པའི་ངང་ལས་ཡྃ་ལས་རླུང་དང༌། རཾ་ལས་མེའི་དཀྱིལ་འཁོར་གྱི་སྟེང་དུ། ཨ་ལས་ཐོད་པ་དུམ་བུ་གསུམ་པ་དཔྲལ་བ་རང་ལ་བསྟན་པའི་ནང་དུ། ཨ་ལས་ཟླ་བའི་དཀྱིལ་འཁོར་གྱི་སྟེང་དུ། ཤར་དུ་གོ་ལས་བ་ལང་གི་ཤ། ལྷོར་ཀུ་ལས་ཁྱིའི་ཤ། ནུབ་ཏུ་ད་ལས་རྟའི་ཤ། བྱང་དུ་ཧ་ལས་གླང་པོ་ཆེའི་ཤ། །
དབུས་སུ་ན་ལས་མིའི་ཤ། ཤ་ལྔ་པོ་རེ་རེའི་སྟེང་དུ་བྷྲཱུྃ་ལས་དྲི་ཆེན། ཨཾ་ལས་རཀྟ། ཛྲཱིཾ་ལས་བྱང་སེམས། ཁཾ་ལས་ཤ་ཆེན་གྱི་དྭངས་མ། ཧཱུྃ་ལས་དྲི་ཆུ་སྟེ་བདུད་རྩི་ལྔ་ལྔ་དང༌། དེ་རྣམས་ཀྱི་སྟེང་དུ་བྷྲཱུྃ་ལ་སོགས་པའི་ས་བོན་ལྔ་བསམས་ལ། ཟླ་བའི་དཀྱིལ་འཁོར་གྱི་མཐའ་སྐོར་དུ་ཨཱ་ལི་བཅུ་དྲུག་གཡོན་སྐོར་དང༌། ཀཱ་ལི་སོ་བཞི་གཡས་སྐོར་དུ་བསམས་ཏེ། དེ་དག་གི་ནམ་མཁའ་ལ་ཨོཾ་དཀར་པོ་མགོ་ཐུར་དུ་བལྟ་བ།
དེའི་སྟེང་དུ་རཾ་ལས་ཉི་མ་ལ་གནས་པའི་ཧཱུྃ་ལས་རྡོ་རྗེ་ཧཱུྃ་གིས་མཚན་པ། དེ་ལས་འོད་ཟེར་འོག་ཏུ་འཕྲོས་པས་རླུང་གཡོས་ཤིང་མེ་སྦར་ནས། ཐོད་པའི་ནང་གི་ཤ་ལྔ་བདུད་རྩི་ལྔ་པོ་བཞུས་ཤིང་བསྐོལ་བས། རླངས་པ་གྱེན་དུ་སོང་བས་ཨོཾ་དང་ཧཱུྃ་ལ་ཕོག་པས་དེ་གཉིས་ནས་བདུད་རྩིའི་རྒྱུན་འཛག་པ། ཡང་ཧཱུྃ་ལས་འོད་ཟེར་ཕྱོགས་བཅུར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་ཧེ་རུ་ཀ་ཕྱག་གཉིས་པར་སྤྱན་དྲངས་རྡོ་རྗེའི་ཧཱུྃ་ལ་ཐིམ་པས་རྡོ་རྗེ་ལྗིད་དང་ལྡན་པར་གྱུར། རྡོ་རྗེ་ཉི་མ་ཨོཾ་དང་བཅས་པ་ཐམས་ཅད་ཐོད་པའི་ནང་དུ་ལྷུང་བས་རྫས་ཐམས་ཅད་ཞུ་ནས་ཁ་དོག་དྲི་རོ་ནུས་པ་ཕུན་སུམ་ཚོགས་པར་བསམས་ནས། ཨོཾ་ཨཱཿཧཱུྃ་ཡང་ཡང་བརྗོད་དོ། ། གཏོར་མ་བྱིན་བརླབ་འདི་ཌོམྦི་པའི་དེ་ཉིད་བཅུ་པ་དང༌། མི་ཐུབ་ཟླ་བའི་གཏོར་ཆོག་ལ་སོགས་པ་སློབ་དཔོན་རྗེས་འབྲང་དང་བཅས་པ་དང༌། རྒྱ་གཞུང་མང་པོ་ལས་མགྲོན་བསྐྱེད་པའི་རྗེས་ལ་འབྱུང་ངོ༌། །
དེ་ནས་རྡོ་རྗེ་ཐལ་མོ་ཁ་གྱེན་དུ་ཕྱེ་ཏེ། ངག་ཏུ། ཨོཾ་བྷ་ག་ཝཱན་མ་ཧཱ་ཀ་རུ་ཎི་ཀ་ཧེ་བཛྲ་ས་པ་རི་ཝཱ་ར། ཨོཾ་ཨིནྡ། ཛ་མ། ཛ་ལ། ཛཀྑ། བྷཱུ་ཏ། བཧྣི། བཱ་ཨུ།
རཀྑ། ཙནྡ། སུཛྫ། མཱ་ད། པཔྤ། ཏ་ལ་པཱ་ཏ་ལེ། ཨཊྚ་སཔྤ་སྭཱ་ཧཱ། ཨི་དཾ་བ་ལིཾ། བྷུཉྫ། ཛི་གྷ།
ཕུལླ། དྷུཔྤ། མཱཾ་ས། པིཾ་གྷ། ཨམྦྷ། སཔྤ། ཀཛྫ། སྭ་ད་ཁནྟི། ཁུ་ཎི། ཕེ་ཌ་གཱ་ད།
ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཱཾ་ཨཱ་དྱ་ནུཏྤནྣ་ཏྭཱ་ཏ། ཨོཾ་ཨཱཿཧཱུྃ་ཕཊ་སྭཱ་ཧཱ། ཞེས་གསུམ་མམ་བདུན་བརྗོད་པས་ཕུལ་ལ། ཕྱི་དང་ནང་གི་མཆོད་ནས། རྡོ་རྗེ་དྲིལ་བུ་གསིལ་ཞིང་དཀར་མོ་རི་དྭགས་དང༌། ཁྱོད་ནི་རྣལ་འབྱོར་མ་སོགས་དང༌། ། མི་བསྐྱོད་རྡོ་རྗེ་ཡེ་ཤེས་ཆེ། ། རྡོ་རྗེ་དབྱིངས་ནི་མཁའ་ཆེན་པོ། ། རྡོ་རྗེ་གསུམ་མཆོག་དཀྱིལ་འཁོར་གསུམ། ། རྡོ་རྗེ་དབྱིངས་ལ་ཕྱག་འཚལ་བསྟོད། །
རྣམ་པར་སྣང་མཛད་དག་པ་ཆེ། ། རྡོ་རྗེ་ཞི་བ་དགའ་བ་ཆེ། ། རང་བཞིན་འོད་གསལ་མཆོག་གི་མཆོག ། སྟོན་པ་རྡོ་རྗེ་ཕྱག་འཚལ་བསྟོད། ། རིན་ཆེན་རྒྱལ་པོ་རབ་ཏུ་ཟབ། ། རྡོ་རྗེ་ནམ་མཁའ་དྲི་མེད་མཁའ། ། རང་བཞིན་དག་ཅིང་གོས་པ་མེད། ། རྡོ་རྗེ་སྐུ་ལ་ཕྱག་འཚལ་བསྟོད། ། རྡོ་རྗེ་མི་འཆི་རྒྱལ་པོ་ཆེ། ། མི་རྟོག་ནམ་མཁའ་རྡོ་རྗེ་འཛིན། །
འདོད་ཆགས་ཕ་རོལ་ཕྱིན་པ་བརྙེས། ། རྡོ་རྗེ་གསུང་ལ་ཕྱག་འཚལ་བསྟོད། ། དོན་ཡོད་རྡོ་རྗེ་རྫོགས་སངས་རྒྱས། ། བསམ་པ་ཐམས་ཅད་རྫོགས་མཛད་པ། ། དག་པའི་ངོ་བོ་ཉིད་ལས་བྱུང༌། ། རྡོ་རྗེ་སེམས་དཔར་ཕྱག་འཚལ་བསྟོད། ། ཅེས་པས་བསྟོད་ནས། ལྷ་ཆེན་བརྒྱད་པོ་འཁོར་དང་བཅས། ། ཀླུ་ཆེན་བརྒྱད་པོ་འཁོར་དང་བཅས། ། འཇིག་རྟེན་སྐྱོང་བ་བརྒྱད་པོ་དང༌། །
གནོད་སྦྱིན་ཚོགས་རྣམས་མ་ལུས་དང༌། ། སྲིན་པོའི་ཚོགས་རྣམས་མ་ལུས་དང༌། ། འབྱུང་པོའི་ཚོགས་རྣམས་མ་ལུས་དང༌། ། ཡི་དྭགས་ཚོགས་རྣམས་མ་ལུས་དང༌། ། ཤ་ཟའི་ཚོགས་རྣམས་མ་ལུས་དང༌། ། སྨྱོ་བྱེད་ཚོགས་རྣམས་མ་ལུས་དང༌། ། བརྗེད་བྱེད་ཚོགས་རྣམས་མ་ལུས་དང༌། ། མཁའ་འགྲོའི་ཚོགས་རྣམས་མ་ལུས་དང༌། ། དེ་ལ་སོགས་ཏེ་འབྱུང་པོའི་ཚོགས། ། མ་ལུས་ཇི་སྙེད་ཡོད་པ་རྣམས། །
འདིར་གཤེགས་བདག་ལ་དགོངས་སུ་གསོལ། ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང༌། ། དཔལ་དང་གྲགས་དང་སྐལ་བ་བཟང༌། ། ལོངས་སྤྱོད་རྒྱ་ཆེན་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་སྲུངས། ། དངོས་གྲུབ་ཀུན་གྱི་སྟོང་གྲོགས་མཛོད། །
དུས་མིན་འཆི་དང་ནད་རྣམས་དང༌། ། གདོན་དང་བགེགས་རྣམས་ཞི་བར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང༌། ། འབྲུ་རྣམས་འཕེལ་ཞིང་ཆོས་འཕེལ་དང༌། ། བདེ་ལེགས་ཐམས་ཅད་འབྱུང་བ་དང༌། ། ཡིད་ལ་འདོད་པ་ཀུན་འགྲུབ་ཤོག ། ཅེས་པས་ཕྲིན་ལས་གཞོལ། སྐབས་འདི་ལྷག་པའི་ལྷ་དང༌།
སྒོས་ཀྱི་ཆོས་སྐྱོང་རྣམས་ལའང་གཏོར་མ་ཕུལ་ནས། ཚོགས་ཀྱི་འཁོར་ལོ་དང་མ་འབྲེལ་ན་རྡོ་རྗེའི་གླུ་བླང༌། བཀྲ་ཤིས་ཀྱི་ཚིགས་བཅད་བརྗོད། འབྲེལ་ན་ལྷག་གཏོར་གྱི་རྗེས་ལ་བྱའི་སྐབས་འདིར་མི་དགོས། དེ་ནས་མདུན་བསྐྱེད་གྱི་མཎྜལ་ལ་མཆོད་བསྟོད་བསྡུས་པ་གཅིག་བྱས་ལ། ཡི་གེ་བརྒྱ་པ་བརྗོད་པས་བཟོད་པར་གསོལ་ཞིང༌། ཨོཾ་ཨཿཧཱུྃ་བཛྲ་མུཿ ཞེས་བརྗོད་དེ། མཐེབ་སྲིན་བརྡབ་པའི་སེ་གོལ་གྱིས་མཎྜལ་གྱི་ཡེ་ཤེས་པ་དང༌། གཏོར་མའི་མགྲོན་རྣམས་གཤེགས་སུ་གསོལ།
དམ་ཚིག་པ་རང་གི་སྙིང་གར་བསྡུ་ལ། གཏོར་མ་གཙང་སར་དོར། མེ་ཏོག་གི་ཚོམ་བུ་རྣམས་བསྡུས། མཆོད་རྫས་དམན་པ་རྣམས་ཆུ་བོར་དོར་ལ་ལས་ཀྱི་རྗེས་མི་མངོན་པར་བྱའོ། ། དེ་ལྟར་རིམ་པ་གཉིས་ཀྱི་རྣལ་འབྱོར་ལ་གོམས་པར་བྱས་ནས་དྲོད་ཐོབ་སྟེ། སྤྱོད་པ་གསུམ་གྱིས་མཚམས་སྦྱར་ནས་རྡོ་རྗེ་འཆང་ཆེན་པོའི་གོ་འཕང་ཚེ་འདི་ཉིད་ལ་ཐོབ་པར་འགྱུར་བ་ཉིད་དོ། ། དཔལ་ལྡན་ཀྱེ་ཡི་རྡོ་རྗེ་སྒྲུབ་པའི་ཐབས། ། ཐབས་མཆོག་སྐུ་བཞིའི་གོ་འཕང་ཐོབ་བྱེད་ཚུལ། ། ཚུལ་བཞིན་སྟོན་པ་དཔལ་ལྡན་ཌོམྦིའི་གཞུང༌། ། གཞུང་གི་རྗེས་འབྲང་བསྐྱེད་རིམ་གསལ་བྱེད་འདི། །
རྣམ་དཔྱོད་བློ་ཡི་ལུས་སྟོབས་རབ་རྫོགས་པས། ། རྨད་བྱུང་ཐབས་ལ་མཁས་པའི་གྲུར་ཞུགས་ནས། ། རྣམ་དག་དད་བརྩོན་རླུང་གིས་རབ་བསྐྱོད་པས། ། མཁས་མང་ནོར་བུའི་གླིང་འདིར་ལེགས་ཕྱིན་པ། ། སྦྱིན་པའི་མིང་ཅན་བློ་གསལ་མངའ་རིས་པས། ། ཡང་ཡང་བསྐུལ་ངོར་རྒྱུད་གསུམ་སྨྲ་བས་སྦྱར། ། དགེ་བ་གང་དེས་མ་གྱུར་འགྲོ་བ་རྣམས། ། སྐུ་བཞིའི་གོ་འཕང་མཆོག་ལ་རོལ་པར་ཤོག ། ཅེས་པ་འདི་ཡང་དམིགས་པ་མེད་པའི་མཁྱེན་རབ་དང་ཐུགས་རྗེ་ཅན། ཆོས་ཀྱི་རྗེ་ཐམས་ཅད་མཁྱེན་པ་རྟོག་མེད་ཞབས་ཀྱི་ཚ་ཟེར་ལས་སྐྱེས་པ།
ཤཱཀྱའི་དགེ་སློང་ཀུན་དགའ་བཟང་པོས་ཌོམྦི་ཧེ་རུ་ཀས་མཛད་པའི་སྒྲུབ་ཐབས་དང༌། དེའི་རྗེས་སུ་འབྲང་བ་དཔལ་སྤྱང་དཀའ་ཟླ་བའི་ཞབས་ཀྱིས་མཛད་པའི་རྒྱུད་ཀྱི་དཀའ་འགྲེལ་ཀུ་མུ་ཏིའི་བསྐྱེད་རིམ་གྱི་སྐབས་རྣམས་དང༌། སྒྲུབ་ཐབས་ཡན་ལག་དྲུག་པ་དང༌། རིན་ཆེན་འབར་བའི་སྒྲུབ་ཐབས་ལེའུ་དང༌། རྡོ་རྗེ་འཆང་གཉིས་པ་བླ་མ་རྗེ་བཙུན་ཆེན་པོའི་ཐོ་ཡིག་ལ་གཞི་བྱས་ཤིང༌། ཌོམྦིའི་ཆོས་སྐོར་བོད་དུ་འགྱུར་རོ་འཚལ་བལྟས་ནས། ཐམས་ཅད་འདུལ་གྱི་ལོ་སྣྲོན་གྱི་ཟླ་བའི་ཚེས་བཅུ་ལ། དཔལ་ས་སྐྱའི་ཆོས་གྲྭ་ཆེན་པོར་སྦྱར་བའི་ཡི་གེ་པ་ནི་སྐུལ་བ་པོ་ཉིད་ཀྱིས་བགྱིས་སོ། ། ཨི་དཾ་ཤཱ་ས་ནཤྩ་སརྦ་སཏྭ་ཧི་ཏོ་བྷ་ཝནྟུ།། །། ༄། །འཕྲིན་ཡིག་དབང་པོའི་རྡོ་རྗེ་བཞུགས་སོ།།
༈ །ཀྱེ་རྡོ་རྗེ་ཌོམྦི་ཧེ་རུ་ཀའི་ལུགས་ལ་ཕྱག་ལེན་དུ་མཛད་པ་རྣམས་ལ། འཕྲིན་དུ་ཞུ་བ་དབང་པོའི་རྡོ་རྗེ་ཞེས་བྱ་བ། བླ་མ་དམ་པའི་ཞབས་ལ་ཕྱག་འཚལ་ལོ། ། རྣམ་དག་མཁྱེན་པའི་བྱ་ལམ་རབ་ཡངས་པར། ། རྣམ་དཀར་བརྩེ་བའི་དཀྱིལ་འཁོར་རབ་རྒྱས་ནས། ། རྣམ་མང་མི་ཤེས་མུན་པ་རབ་བསལ་བའི། ། རྣམ་དཔྱོད་གསལ་ལྡན་རྣམས་ལ་རབ་ཏུ་འདུད། ། དེ་ལ་ཁྱེད་ཀྱི་སྒྲུབ་ཐབས་སུ། ཐུན་མོང་མ་ཡིན་པའི་སྲུང་འཁོར་ལ། ལྷ་རྣམས་བསྐྱེད་ནས་སྐུ་གསུང་ཐུགས་བྱིན་གྱིས་བརླབས་ཏེ་ཡེ་ཤེས་པ་སྤྱན་འདྲེན་པ་འདི་པའི་ལུགས་པ་ནོར་ཏེ།
ཌོམྦི་པའི་ལུགས་ལ་ཡེ་ཤེས་པ་བཅུག་ནས་སྐུ་གསུང་ཐུགས་བྱིན་གྱིས་བརླབས་པ་གོང་འོག་ཐད་ཏུ་བཤད་པ་དང་འགལ་བའི་ཕྱིར་རོ། ། དབྱུག་སྔོན་ཅན་དང་བདུད་རྩི་འཁྱིལ་པ་ལ་རྡོ་རྗེ་སེམས་དཔའ་ཞེས་པའང་ནོར། དེ་ལྟར་སློབ་དཔོན་མི་ཐུབ་ཟླ་བས་གུར་རིགས་བསྡུས་ཀྱི་སྒྲུབ་ཐབས་ལས་བཤད་པ་ནི་རྡོ་རྗེ་སེམས་དཔའ་དང་མི་བསྐྱོད་པ་གཉིས་ངོ་བོ་གཅིག་པ་ལ་དགོངས་ཀྱི་སོ་སོར་བྱ་མི་དགོས་པས། བླ་མ་གོང་མས་བཤད་པ་ལྟར་ཐམས་ཅད་ལ། མི་བསྐྱོད་པས་རྒྱས་གདབ་ལ། ཌོམྦི་པའི་དགོངས་པ་ནི་གཞན་ཞིག་ཡོད་དོ། ། ལྷ་རྣམས་ཞལ་ཕྱིར་གཟིགས་པ་དང༌། སྔགས་བཟླས་པ་རྣམས་ཀྱང་ནོར་ཏེ། འདིར་སྲུང་བའི་དབང་དུ་མཛད་ནས་ཧཱུྃ་མཛད་དབུས་སུ་བཞག འཁོར་ལོས་བསྒྱུར་བ་སྟེང་དུ་ཡོད་ལ་དེའི་སྔགས་ཟློས་པ་སོགས་མ་བཤད་དོ། །
བླ་མ་གོང་མས་རང་སྲུང་བ་ཙམ་བསྒོམ་པར་འདོད་ན་མངོན་པར་རྟོགས་པ་དང་མ་འབྲེལ་བར་གུད་དུ་བསྒོམ་པ་ནི་མེད་དེ། དེ་ཡང་མངོན་པར་རྟོགས་པ་ཐམས་ཅད་གོང་མ་དང་འདྲ་བ་ལས། འཁོར་ལོ་གཡས་སུ་འཁོར་བ་དང༌། དབུས་སུ་ཧཱུྃ་མཛད་བསྒོམ་ཞིང༌། སྟེང་དུ་གཙུག་ཏོར་འཁོར་ལོ་བསྒྱུར་བ་བཞག་པ་དང༌། ལྷ་རྣམས་ཞལ་ནང་དུ་གཟིགས་པ་དང༌། སྔགས་བཟླ་མི་དགོས་སོ་ཞེས་པ་དང༌། གུར་རྒྱན་ལས། སྲུང་བ་བྱེད་ན་གཙུག་ཏོར་འཁོར་ལོ་བསྒྱུར་བ་སྟེང་དུ་བཞག་ཅིང༌། ཧཱུྃ་མཛད་དབུས་སུ་བཅུག་ལ་འཁོར་ལོ་གཡས་སུ་འཁོར་བ་འབའ་ཞིག་ལ་བརྟེན་ནས་སྔགས་མི་བཟླ་ན་སྲུང་བ་འགྲུབ་པ་ཡིན་ནོ། །
ཞེས་བཤད་པ་དང་འགལ་བའི་ཕྱིར་རོ། ། གལ་ཏེ་དེ་དག་ནི་མན་ངག་ལུགས་ཀྱི་དབང་དུ་བྱས་ལ། འདིར་ཌོམྦི་པའི་ལུགས་སོ་ཞེ་ན་མ་ཡིན་ཏེ། ཌོམྦི་པའི་དེ་ཉིད་བཅུ་པར། སྲུང་བ་དང་བཟློག་པ་གཉིས་གསུངས་པའི་སྐབས་སུ་བླ་མ་གོང་མས་གསུངས་པ་བཞིན་བཤད་པའི་ཕྱིར་དང༌། སློབ་དཔོན་མི་ཐུབ་ཟླ་བས། རིགས་བསྡུས་ཀྱི་སྒྲུབ་ཐབས་སུ་བསྲུང་བའི་དབང་དུ་བྱས་ནས། འཁོར་ལོ་བསྒྱུར་བ་སྟེང་དུ་བཞག་ཅིང་སྔགས་བཟླ་བ་མ་གསུངས་པའི་ཕྱིར་རོ། ། ཡང་སྔགས་བཟླ་བ་དང༌། དམོད་བཅོལ་དང༌།
འཁོར་ལོ་གཡོན་སྐོར་དང༌། ཁྲོ་བོ་ཞལ་ཕྱིར་གཟིགས་སོགས་བྱེད་པར་འདོད་ན། འཁོར་ལོ་བསྒྱུར་བ་དབུས་དང་ཧཱུྃ་མཛད་སྟེང་དུ་དགོད་དགོས་སོ། ། མཁའ་གསང་བྱིན་གྱིས་བརླབ་པའི་སྐབས་སུ། ཨ་ནུ་རཱ་ག་ཎ་སོགས་ཀྱི་སྔགས་མི་བརྗོད་པར། མན་ངག་ལུགས་ལྟར་རྒྱུ་རྡོར་འཛིན་ཞུ་བའི་ཚེ་བརྗོད་པ་ནོར་ཏེ། མི་ཐུབ་ཟླ་བའི་ཡན་ལག་དྲུག་པ་དང༌། ཀུ་མུ་ཏི་དང༌། རིན་ཆེན་འབར་བ་རྣམས་སུ་མཁའ་གསང་བྱིན་བརླབ་ཀྱི་སྐབས་སུ་བྱ་བར་བཤད་པ་དང་འགལ་བའི་ཕྱིར་རོ། ། ལྷ་དང་གཞལ་ཡས་ཁང་ལ་ཡིད་གཏད་པ་བསྐྱེད་རིམ་མི་རྟོག་པ་དང་ཡིད་བཞག་པས་དུ་བ་སོགས་རྟགས་དྲུག་མཐོང་བ་རྫོགས་རིམ་དུ་བྱེད་པ་འདི་པའི་ལུགས་ལ་ནོར་ཏེ།
ཡན་ལག་དྲུག་པར། རྗེས་ཆགས་རྡོ་རྗེ་སེམས་དཔའ་འོ། ། དངོས་གྲུབ་འདི་ནི་ཉེ་བ་ཡི། ། ཡན་ལག་དྲུག་གིས་བསྐྱེད་པ་ནི། ། དང་པོ་སྤྲིན་དང་འདྲ་བར་མཐོང༌། ། ཞེས་སོགས་དང༌། རིགས་བསྡུས་སྒྲུབ་ཐབས་ལས། ཡན་ལག་དྲུག་བསྒོམ་རྣལ་འབྱོར་པ། ། རང་བྱིན་བརླབ་པ་རབ་ཏུ་བསྒྲུབ། ། གྲུབ་པའི་སྔོན་དུ་མཚན་མ་རྣམས། །
རིམ་པ་བཞིན་དུ་བརྗོད་པར་བྱ། ། དང་པོ་སྤྲིན་དང་འདྲ་བར་སྣང༌། ། ཞེས་སོགས་དང་འགལ་བའི་ཕྱིར་རོ། ། དཀྱིལ་ཆོག་ལས་ས་བསླང་བ་དང༌། ཨོཾ་ཧ་ན་ཧ་ན་སོགས་སྦྱང་བའི་བར་དུ། བགེགས་གཞོམ་ཞིང་སྲུང་བའི་ཆོ་ག་ཐམས་ཅད་ཆད་དེ། བཟང་པོ་ཡོངས་བཟུང་ལས། ས་བསླང་བའི་སྔགས་དང་ཕྱག་རྒྱའོ། ། དགེ་དང་མི་དགེའི་མཚན་མ་དང༌། ། རྗེས་མཐུན་ཕྱི་ཡི་ཉི་མ་ལ། །
ཞི་བའི་སྦྱིན་སྲེག་བྱ་བའམ། ། ཡང་ན་བགེགས་རྣམས་གཞོམ་པར་བྱ། ། ས་འཛིན་ལྟ་བུར་བརྟན་པའི་བློས། ། སྲུང་བའི་འཁོར་ལོས་ས་ལེགས་བསྲུང༌། ། ཞེས་དང༌། རྗེ་བཙུན་རྩེ་མོས། དེ་ལ་ས་བསྲུང་བ་ནི་འདི་ཡིན་ཏེ། ཚད་དང་མཐུན་པར་བརྐོས་ལ་འཆད་པར་འགྱུར་བའི་སྔགས་ཀྱིས། རྡོ་རྗེའི་ས་གཞི་ལ་སོགས་པ་བྱས་ལ། དེར་པཾ་དང་ཨ་ལས་པདྨ་དང་ཉི་མའི་སྟེང་དུ།
བྷྲཱུྃ་སེར་པོ་ལས་འཁོར་ལོ་སེར་པོ་རྩིབས་བཅུ་པ་བསྒོམས་ཏེ། དེར་ཧཱུྃ་བཅུ་གཅིག་བསྲུང་བ་དེ་ཁོ་ན་ཉིད་ཅི་ལྟ་བ་བཞིན་བསྐྱེད་ལ། ཞེས་སོགས་ཀྱི་བཤད་པའི་ཕྱིར་རོ། ། གལ་ཏེ་རྗེ་བཙུན་རྩེ་མོས་བགེགས་གཞོམ་ཞིང་བསྲུང་བ་ནི། དྲང་སྲོང་གནས་དང་བ་གླང་ལྷས་ཞེས་སོགས་ཀྱི་གནས་སུ་བྱ་མི་དགོས་པར་བཤད་ལ་འདི་དེའི་དབང་དུ་བྱས་པའོ་སྙམ་ན། དེ་ལྟར་ན་ས་སྦྱང་བའང་མི་དགོས་ཤིང་མ་བཤད་པ་ལ། ཁྱོད་ཀྱི་ཧ་ན་ཀྲོ་དྷ་སོགས་ཀྱིས་ཅི་ཞིག་བྱའོ། ། ས་སྦྱང་བ་དང༌། ཨ་པ་ས་རནྟུ་སོགས་ཀྱི་བར་དུ། རྗེ་བཙུན་རྩེ་མོས་ཀླུའི་གཙོ་བྱས་པའི་འབྱུང་པོ་ཐམས་ཅད་ལ་གཏོར་མ་བྱིན་ལ་ཞི་བས་བསྐྲད་ཅེས་གསུངས་པའང་ཆད།
དེ་ནས་དཀྱིལ་འཁོར་གྱི་ས་གཞིའི་དབུས་སུ་རྡོ་རྗེ་སློབ་དཔོན་འདུག་ཅེས་པ་ནས། དཀྱིལ་འཁོར་ནམ་མཁར་བཏེགས་ལ་ཞེས་པའི་བར། འོག་སྟ་གོན་གྱི་སྔོན་འགྲོ་ཡིན་པར་བཟང་པོ་ཡོངས་བཟུང་དང༌། རིན་ཆེན་འབར་བ་དང༌། རྗེ་བཙུན་རྩེ་མོ་རྣམས་ཀྱིས་བཤད་པས་འདིར་བྱེད་པ་ནོར་ལ། འདིར་ནི་བགེགས་བསྐྲད་ཅིང་བསྲུང་བ་ཚར་བ་དང༌། བཟང་པོ་ཡོངས་བཟུང་ལས། རང་གི་ལྷའི་རྣལ་འབྱོར་བྱ་སྟེ། མི་མཐུན་ཕྱོགས་བསྐྲད་ངེས་པ་ཡི། ། ས་ཡི་དབུས་སུ་འདུག་ནས་ནི། །
སངས་རྒྱས་རྣམས་ལ་གསོལ་བ་གདབ། ། ཅེས་སོགས་ནས། སློབ་དཔོན་རྡོ་རྗེ་འཆང་བས་བྱ། ། ཞེས་པའི་བར་དང༌། དེའི་དོན་རྗེ་བཙུན་རྩེ་མོས། རང་ལྷའི་རྣལ་འབྱོར་བྱས་ནས་ཀྱང༌། ། ཞེས་བྱ་བ་ལ་སོགས་པ་སྟེ། དེ་ལ་སློབ་དཔོན་ཁ་ཅིག་ནི་དཀྱིལ་འཁོར་གྱི་འཁོར་ལོ་བསྒོམ་པ་དང༌། སློབ་མས་གསོལ་བ་གདབ་པ་ཡང་སྐབས་འདིར་འདོད་མོད་ཀྱི། སློབ་དཔོན་འདི་དང༌།
སློབ་དཔོན་ཤེས་རབ་བསྐྱངས་ལ་སོགས་པའི་རྗེས་སུ་འབྲང་བ་དང་བཅས་པས། ས་ཡི་བྱ་བ་ནི་རང་གི་ལྷག་པའི་ལྷའི་རྣལ་འབྱོར་གྱིས་བྱས་ལ་དེར་ས་ཡོངས་སུ་དག་པར་དཀྱིལ་འཁོར་གྱི་བྱ་བ་དང་འབྲེལ་བས་སྟ་གོན་གྱི་ཆོ་ག་ནས། དཀྱིལ་འཁོར་གྱི་འཁོར་ལོ་བསྒོམ་པར་བཞེད་དོ། ། དེ་བས་ན་ཞེས་སོགས་ཀྱི་རང་དཔའ་བོ་གཅིག་པའི་རྣལ་འབྱོར་བྱས་ལ། ལག་པ་བྱིན་གྱིས་བརླབས་ནས། རྡོ་རྗེ་དྲིལ་བུ་བཟུང་སྟེ་ཇི་སྲིད་སོགས་ཀྱིས་གསོལ་བ་གདབ་ཅིང༌། ལངས་ལ་མིག་རྐང་བྱིན་གྱིས་བརླབས་ནས་དབང་ལྡན་དུ་བགེགས་ལ་བཀའ་བསྒོ་ཞིང༌། གཡས་བརྐྱང་ལ་སོགས་པའི་གར་གྱི་བཀོད་པ་ཐམས་ཅད་བྱ་བར་བཤད་དོ། ། ཁང་པ་བྱིན་བརླབ་ཀྱི་སྐབས་སུ་རྗེ་བཙུན་རྩེ་མོས། རྡོ་རྗེ་སེམས་དཔའ་ཡུམ་དང་བཅས་པར་གསུངས་པ་ལ་ཁྱེད་ཀྱིས་ཡུམ་ཆད།
རྡོ་རྗེ་དྲིལ་བུ་གཙོ་བོ་ཡབ་ཡུམ་དུ་བསྐྱེད་པ་ནོར་ཏེ། རྗེ་བཙུན་རྩེ་མོས་རྡོ་རྗེ་དྲིལ་བུ་ཡང་དེ་ཁོ་ན་ཉིད་ལྟར་བསྒོམས་ལ་ཞེས་དང༌། བཟང་པོ་ཡོངས་བཟུང་ལས་ཀྱང༌། རྡོ་རྗེ་དྲིལ་བུ་ལ་ལྷ་དགོད་ཚུལ་རྒྱས་པར་གསུངས་པས་དེ་དག་བྱ་དགོས་ཀྱི། གཞན་གྱིས་མི་རུང་ངོ༌། ། ས་ལྷ་སྟ་གོན་ཚར་མ་ཁད་གཞན་དང་བསྟུན་ནས་ལྷ་སྟ་གོན་བྱེད་པ་ནོར་ཏེ། བཟང་པོ་ཡོངས་བཟུང་ལས། ས་ལྷ་སྟ་གོན་ཚར་ནས། ལུས་ཁྲུས་བྱ་ཞིང་དྲི་ཡིས་བྱུག ། ཇི་སྙེད་འབར་བའི་རྒྱན་གྱིས་བརྒྱན། །
སེར་པོའི་གོས་ནི་བགོས་ནས་ནི། ། ཕྱི་དྲོའི་དུས་སུ་འཇུག་པར་བྱ། ། དྲི་དང་མེ་ཏོག་གཅལ་བཀྲམ་པའི། ། དཀྱིལ་འཁོར་དབུས་སུ་འདུག་བྱ་སྟེ། ། ཞེས་པ་ནས། རྭ་བའི་སྔགས་དང་ཕྱག་རྒྱའོ། ། ཞེས་པའི་བར་གསུངས་པའི་དོན། རྗེ་བཙུན་རྩེ་མོས་རང་དཀྱིལ་འཁོར་གྱི་ས་གཞིའི་དབུས་སུ་འདུག ཕྱོགས་བཞིར་སློབ་མ་བཞི་བཞག་ནས་སྒྲུབ་ཐབས་རྒྱས་པར་བསྒོམ། དེང་དུས་བདག་ཚེ་སོགས་ཀྱི་སྤྲོ་བ་བསྐྱེད།
སློབ་མ་རྣམས་ཀྱིས། དེ་བཞིན་གཤེགས་པ་ཀུན་ཞི་བ། སོགས་ཀྱིས་གསོལ་བ་གདབ། ལངས་ཏེ་ང་རྒྱལ་གཟུང༌། དཀྱིལ་འཁོར་བཏེག རྭ་གུར་སོགས་ཀྱིས་བསྲུང༌། ཕུར་པ་གདབ་པ་སོགས་སྟ་གོན་གྱི་སྔོན་འགྲོར་གསུངས་པས་དེ་ཐམས་ཅད་ཆད་པས་ཆེས་ནོར་རོ། ། བུམ་པ་སྟ་གོན་གྱི་ལས་བུམ་དུ་བདུད་རྩི་འཁྱིལ་པ་སྔར་བཞིན་གསལ་བཏབ་ཅེས་དང༌། གོང་དུ་བདུད་རྩི་འཁྱིལ་པ་གཡས་རྡོ་རྗེ་གདེངས་པ་འཛིན་པ་ཞེས་ནོར་ཏེ། བདུད་རྩི་འཁྱིལ་པའི་གཡས་ཀྱི་ཕྱག་མཚན་རྡོ་རྗེ་གདེངས་པ་ཡིན་ན།
ལས་བུམ་གྱི་མཚན་མ་ལའང་དེ་གཉིས་ཀ་བྲི་མོད། སྣ་ཚོགས་རྡོ་རྗེ་བྲི་ཞེས་པས་ཅི་ཞེས་བྱ། དེས་ན་ལས་བུམ་གྱི་བསྐྱེད་ཆོག་གོང་འོག་གཉིས་ཀར་བདུད་རྩི་འཁྱིལ་པ་མན་ངག་ལུགས་ཀྱི་དབང་ཆུ་ལྟར་བསྐྱེད། སྲུང་འཁོར་གྱི་བགེགས་མཐར་བྱེད་མི་བསྐྱེད། མཆོད་བསྟོད་བྱས་ནས་ལྷ་རྣམས་ཞུ་བའི་ཆུར་བསྒོམས་པ་མན་ངག་ལུགས་ཀྱི་དབང་ཆུ་སོགས་ལས་བཤད་མོད། འདི་པའི་ལུགས་ལ་ནོར་ཏེ། རྗེ་བཙུན་རྩེ་མོས། དུང་ཆོས་ཀྱི་ཆུ་ཐིགས་རེ་བུམ་པ་ཀུན་དུ་བླུགས་པས་གཙོ་བོ་ཡབ་ཡུམ་ལ་སོགས་པའི་ལྷ་ཐམས་ཅད་འོད་དུ་ཞུ་བར་བསྒོམས་ལ་མཆོད་པས་མཆོད་དོ། ། ཞེས་པ་དང་འགལ་བའི་ཕྱིར་རོ། ། སློབ་མ་སྟ་གོན་ལ།
འདི་པའི་ལུགས་ལ་མྱང་འདས་ཀྱི་བསམ་པ་བསྐྱེད་པར་མ་བཤད། སྲུང་བ་ལ་རྗེ་བཙུན་རྩེ་མོས་མས་རིམ་དང་ཡས་རིམ་གཉིས་ཀ་བཤད་པ་ལས། ཁྱེད་ཀྱིས་ཡས་རིམ་ཀྱི་རིམ་པ་ཆད། དཀྱིལ་འཁོར་བྲི་བའི་སྐབས་སུ། དེ་ནས་དཀྱིལ་འཁོར་ཁྲུ་གསུམ་དང༌། ། མཐེ་བོང་གསུམ་ནི་ལྷག་པར་བྱ། ། ཞེས་ལུང་དུ་དྲངས་པ་ནོར་ཏེ། ལུང་འདི་བདག་མེད་མ་ཡི་དཀྱིལ་འཁོར་གྱི་ཚད་སྟོན་པའི་སྐབས་ཡིན་གྱི། ཡབ་ཀྱི་མ་ཡིན་ཏེ། གལ་ཏེ་ཡིན་ན་དཀྱིལ་འཁོར་གྲུ་གསུམ་པའི་ཚད་བྱས་ལ་ཞེས་དང༌།
གུར་དུ། རྡོ་རྗེ་ཅན་གྱི་ཁྲུ་གསུམ་པ། ། ཞེས་པ་དང་ནང་འགལ་བར་འགྱུར་ཞིང༌། ལྷག་པ་བྱས་ཤེས་པའི་ཚིག་ལ་ཡང་དཔྱད་པ་མ་ཞུགས་པའོ། ། དཀྱིལ་འཁོར་བྲི་ཞིང་རྒྱན་དགྲམ་པ་ཚར་བ་དང༌། ཕྱོགས་བཞིའི་གཏོར་མ་བྱེད་པ་ནོར་ཏེ། རྗེ་བཙུན་རྩེ་མོས། དེ་ལྟར་དཀྱིལ་འཁོར་བྲི་བ་ནི་བགེགས་ཐམས་ཅད་ཞི་བར་བྱ་བ་དང༌། ཤིས་པར་བྱ་བའི་ཕྱིར་སྟངས་སྟབས་དང་གཏོར་མ་རྣམས་ལེགས་པར་བསྡུ་བ་ནས་འབྱུང་བ་ལྟར་བྱས་ཏེ། ཞེས་དབང་ལྡན་གྱི་རྩིག་པ་བྲི་ཚར་ནས་དཀྱིལ་འཁོར་བྱིན་པོ་བྲི་བའི་བར་ཆད་ཞི་བའི་ཕྱིར་གཏོང་བ་ཡིན་གྱི།
བྲི་ཚར་ནས་གཏོང་བ་མིན་ལ། གཞན་རྣམས་འབྱུང་པོ་ཁོ་ནའི་གཏོར་མར་བྱས་ནས་ལྷོ་སྒོ་བ་ལ། ཐུགས་ཀྱི་རྡོ་རྗེ་ཕྱོགས་སྐྱོང་བ། ། ཞེས་དང༌། ཙིཏྟ་བཛྲ་སོགས་ལྷ་དང་འབྱུང་པོ་ཐ་མི་དད་དུ་བྱེད་པ་ནི་ཆེས་ནོར་ཞིང༌། དེ་དག་གི་མགྲོན་གྱི་བསྐྱེད་ཆོག་རྒྱས་པར་བྱེད་པའང༌། འདི་པའི་ལུགས་ལ་བཤད་པ་མེད་ལ། གལ་ཏེ་བྱེད་ནའང་ཨ་བྷ་ཡཱའི་ལུགས། ཞྭ་ལུ་བའི་ལག་ལེན་འདིས་མི་རུང༌། སློབ་དཔོན་བྷ་ཝ་པའི་རྡོ་རྗེ་མཁའ་འགྲོའི་འགྲེལ་པར་བཤད་པའི་དོན།
རྗེ་བཙུན་རྩེ་མོས་གནད་ཀྱི་གསལ་བྱེད་དུ་བཀྲལ་བ་ལྟར་བྱེད་དགོས་སོ། ། བསྟོད་པ་ཚར་ནས་ནང་མཆོད་འབུལ་བའང་ནོར་ཏེ། ཡོངས་བཟུང་ལས། ནང་ཞུགས་ཐུབ་དབང་དཔག་མེད་པ། ། ཧཱུྃ་བྱུང་རྡོ་རྗེ་བཅས་པའི་ལྕེས། ། སྙིང་གར་ཟླ་བ་རྒྱས་པ་ཡི། ། དཀྱིལ་འཁོར་མ་ལུས་ཚིམ་པར་བྱ། ། ཞེས་དང༌། རྗེ་བཙུན་རྩེ་མོས། བྱིན་གྱིས་བརླབས་ལ་བདག་ཉིད་མྱང་བར་བྱའོ། །
ཞེས་རང་གི་མྱང་བ་ཙམ་བྱ་བ་ཡིན་གྱི། ནང་མཆོད་རྒྱས་པར་འབུལ་བ་ནི་མ་ཡིན་ཏེ། ཡིན་ན་རོལ་མོ་དང༌། ན་བཟའ་དང༌། ནང་བདུད་རྩི་དང༌། མཆོད་པ་ཉི་ཤུ་པ་དང་བསྟོད་པས་ཀྱང་བསྟོད་ལ། ཞེས་པ་དང་ནང་འགལ་བར་འགྱུར་ལ། མན་ངག་ལུགས་ལ་ཡང་དེ་ལྟར་བྱ་དགོས་པར་འགྱུར་ཏེ། དབང་གི་ཆུ་བོར་བསྟོད་པའི་མཆོད་པའོ། ། དེ་ལྟར་མཆོད་པའི་ཁྱད་པར་རྣམས་ཀྱིས་དཀྱིལ་འཁོར་གྱི་འཁོར་ལོར་མཆོད་པས་མཉེས་པར་བྱས་ལ།
རང་གི་ལྕེ་ལ་བདུད་རྩི་མྱངས་ལ། རང་གི་སྙིང་གའི་དཀྱིལ་འཁོར་ཡང་མཉེས་པར་བྱའོ། ། ཞེས་གསུངས་པའི་ཕྱིར་རོ། བདག་འཇུག་གི་སྐབས་སུ་འཁྱིལ་པའི་སྔགས་བཟླས་པའི་གོས་དམར་པོའི་སྨད་གཡོགས་དང༌། རཀྵ་ཧཾ་གིས་སྟོད་གཡོགས་སྦྱིན་པའང་ནོར་ཏེ། བཟང་པོ་ཡོངས་བཟུང་ལས། དེ་ནས་བླ་མ་རྡོར་འཛིན་གྱིས། ། སློབ་མ་སྡོམ་པ་དང་ལྡན་ལ། ། གོས་དམར་གྱོན་ལ་མིག་རས་ཀྱིས། ། མིག་དག་དགབ་པ་བྱས་ནས་ནི། །
ཞེས་དང༌། རིན་ཆེན་འབར་བ་ལས། དེ་ནས་སློབ་མ་གོས་དམར་པོས། ། གདོང་གཡོགས་མེ་ཏོག་ཕྲེང་བཟུང་ལ། ། ཞེས་དང༌། རྫེ་བཙུན་རྩེ་མོས། སློབ་དཔོན་གོས་དམར་པོ་དང་ལྡན་པས། རྡོ་རྗེ་བཟུང་བས་སློབ་མ་ལ་གོས་དམར་པོ་བསྐོན་ཏེ། ཨ་ཁཾ་བཱི་ར་ཧཱུྃ། ཞེས་བྱ་བས་གོས་དམར་པོས་གདོང་གཡོགས་ཤིང༌།
ཞེས་བཤད་པ་དང་འགལ་ཏེ། ལུང་དེ་དག་ལས། གོས་དམར་དང་མིག་རས་སྦྱིན་པར་བཤད་ཀྱི། སྟོད་གཡོགས་སྨད་གཡོགས་མ་བཤད་ལ། ཡོ་ག་དང༌། ཕྲེང་བ་སོགས་ནས་བཤད་ཀྱང༌། དེ་དག་འདིར་ཤེས་བྱེད་དུ་མི་རུང་ངོ༌། ། སྡུག་པ་ཁྱོད་ནི་སུ་ཞིག་ཡིན། ། ཞེས་སོགས་ཀྱིས་དྲིས་ལན་བྱས་ནས་དཔྲལ་བར་ཨོཾ་སོགས་ཀྱི་སྐུ་གསུང་ཐུགས་སྦྱང་བ་གོང་འོག་ནོར་ཏེ། བཟང་པོ་ཡོངས་བཟུང་ལས།
སྐུ་གསུམ་རྣམ་པར་སྦྱང་བའི་ཕྱིར། ། ཡི་གེ་གསུམ་པོ་རྣམ་པར་དགོད། ། གསང་སྔགས་ཟློས་ཞིང་ལག་བཟུང་ནས། ། སློབ་མ་གཞུག་པར་བྱ་བ་ཡིན། ། ཨོཾ་གི་ལི་གི་ལི་མ་ལི་གུ་ནི་ཏ་བཛྲ་སཏྭ་ཙ་ལེ་ཡུམ་ཡུམ་ཡུམ་སྭཱ་ཧཱ། སློབ་མ་གཞུག་པའི་སྔགས་སོ། ། སྡུག་པ་ཁྱོད་ནི་སུ་ཞིག་ཅེས། ། བླ་མས་སློབ་མ་ལ་ནི་དྲི། ། ཞེས་དང༌། རིན་ཆེན་འབར་བ་ལས།
བསྲུང་ཞིང་སྐུ་གསུང་ཐུགས་སྦྱངས་ལ། ། བུ་སྡུག་ཁྱོད་སུ་ཅི་ལ་དགའ། ། ཞེས་དང༌། རྗེ་བཙུན་རྩེ་མོས་ཀྱང༌། ཐོག་མར་ཡི་གེ་གསུམ་གྱིས་སྦྱངས་ནས། དྲིས་ལན་བཤད་པ་དང་འགལ་བའི་ཕྱིར་རོ། ། བུདྡྷ་པཱུ་ཛ་སོགས་ཀྱིས་ཕྱག་བྱས་ནས། རྣམ་སྣང་དུ་བསྐྱེད་པ་གོང་འོག་ནོར་ཏེ། བཟང་པོ་ཡོངས་བཟུང་དུ། དེ་ནས་ནང་དུ་བཅུག་ནས་ནི། །
རྣམ་པར་སྣང་མཛད་སྦྱོར་བྱིན་ལ། ། སྔགས་ཀྱི་བྱིན་གྱིས་བརླབས་བྱས་ཏེ། ། དེ་ནས་དམ་ཚིག་གཟུང་བར་བྱ། ། ཨོཾ་བུདྡྷ་པཱུ་ཛོ་པ་ཐཱ་ན་ཡ་སོགས་གསུངས་ཤིང༌། རྗེ་བཙུན་རྩེ་མོས་ཀྱང༌། སློབ་མ་དེ་བདག་མེད་མའི་ང་རྒྱལ་ལས་རྣམ་པར་སྣང་མཛད་དུ་བསྐྱེད་དོ། ། དེ་ནས་སློབ་མས་ཨོཾ་བུདྡྷ་པཱུ་ཛོ་པ་ཐཱ་ན་སོགས་གསུངས་པ་དང་འགལ་བའི་ཕྱིར་རོ། ། ཡེ་ཤེས་དབབ་པའི་རྗེས་ལ། མན་ངག་ལུགས་ལྟར་ཏིཥྛ་བཛྲས་བརྟན་པར་བྱེད་པའང་ནོར་ཏེ། བཟང་པོ་ཡོངས་བཟུང་ལས།
ཨོཾ་ཏིཥྛ་བཛྲ་ས་མ་ཡཱ་པྲ་ཏི་པ་ལི་ཏ་ཧཱུྃ་ཧཱུྃ་ཧཱུྃ་ཧོ་ཧོ་ཧོ་སྭཱ་ཧཱ། ཡེ་ཤེས་དབབ་པ་ལས་མི་བསྐྱོད་པར་བྱ་བའི་སྔགས་སོ། ། ཞེས་དང་རྗེ་བཙུན་རྩེ་མོས། བབས་པ་དེ་བརྟན་པར་བྱ་བའི་ཕྱིར་སྤྱི་བོར་རྡོ་རྗེ་བཞག་ལ། ཨོཾ་ཏིཥྛ་བཛྲ་སོགས་དང༌། ཞེས་བྱ་བ་བརྗོད་ལ་དམིགས་པ་གཏོད་དུ་གཞུག་གོ ། ཞེས་པ་དང་འགལ་བའི་ཕྱིར་རོ། ། དེ་བཞིན་གཤེགས་པ་ཀུན་གྱིས་གནས། ། སོགས་ཀྱིས་གསོལ་བ་འདེབས་པ། བཟང་པོ་ཡོངས་བཟུང་སོགས་ཌོམྦི་པའི་ལུགས་ཀྱི་ཡི་གེ་རྣམ་དག་ལས་མ་བཤད།
སྔོན་འགྲོ་ཤིས་པའི་སྐབས་སུ། སྟེང་དུ་གདུགས་དཀར་པོ་ཞེས་པ་ནོར་ཏེ། རྗེ་བཙུན་རྩེ་མོས་སྟེང་དུ་བླ་བྲེ་བྲེས་པ་དང༌། གཡས་སུ་གདུགས་དཀར་པོ་དང༌། གཡོན་དུ་རྒྱལ་མཚན་བསྒྲེངས་པ་དང༌། ཞེས་འདི་དང་མན་ངག་ལུགས་གཉིས་ཀའི་དཀྱིལ་ཆོག་ནས་གསུངས་པ་དང་འགལ་ཞིང༌། ཁྱེད་ཀྱིས་འོག་རྡོ་རྗེ་སློབ་དཔོན་གྱི་དབང་གིས་སྐབས་ནས། དབང་སྟེགས་ཀྱི་སྟེང་ན་བླ་བྲེ། གཡས་སུ་ཧཱུྃ་ལས་གདུགས། གཡོན་དུ་ཨོཾ་ལས་རྒྱལ་མཚན་ཞེས་བཤད་པ་དང་ནང་འགལ་བའི་ཕྱིར་རོ། །
སློབ་མ་མེ་ཏོག་གང་ལ་ཕོག་པའི་ལྷར་བསྐྱེད་དེ། ཡུངས་ཀར་དང་ཆུས་སྦྱངས་ནས་བཀྲ་ཤིས་བྱེད་པའང་ནོར་ཏེ། བཟང་པོ་ཡོངས་བཟུང་དང༌། རིན་ཆེན་འབར་བ་ལས། དཀྱིལ་འཁོར་གཉིས་པ་སློབ་མ་གཞག ། མཆོད་ཡོན་ཞབས་བསིལ་ལ་སོགས་སྦྱིན། ། སྦྱང་བའི་ཆོ་ག་བྱས་ནས་ནི། ། སློབ་མ་ཤིས་པར་འདོད་པའི་ཕྱིར། ། བླ་མས་བཀྲ་ཤིས་གླུར་བླང་བྱ། ། ཞེས་དང༌།
རྗེ་བཙུན་རྩེ་མོས། དང་པོར་མེ་ཏོག་གང་ཕོག་གི་ལྷར་ཡན་ལག་བཞི་རྫོགས་སུ་བསྐྱེད། དེ་ལ་ཆུ་བཞི་དབུལ། དེ་ནས་སྦྱང་བ་བྱས་ནས་མེ་ཏོག་སོགས་ཀྱི་མཆོད་དེ་བཀྲ་ཤིས་བྱ་བར་བཤད་པ་ལས། ཆུ་བཞི་སོགས་ཀྱི་མཆོད་པ་རྣམས་ཆད་པའི་ཕྱིར་རོ། ། བཀྲ་ཤིས་ཀྱི་ཚིགས་བཅད་ཀྱང༌། སེམས་ཅན་ཀུན་ལ་ཕན་འབྱུང་མངའ་བ་པོ། ། ལ་སོགས་པ་རྡོ་རྗེ་འབྱུང་བ་ནས་བཤད་པ་ལྟར་བྱེད་པའང་ནོར་ཏེ། ཤླཽ་ཀ་བཅུ་དགུའི་བདག་ཉིད་ཅན་བཀྲ་ཤིས་དེ་ནི། དཔལ་མཆོག་ནས་གསུངས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་སྒོ་ཉི་ཤུ་རྩ་ལྔ་དང་བསྟུན་ནས་བཅོམ་ལྡན་འདས་ཀྱིས་མཛད་པ་ཉི་ཤུ་རྩ་ལྔར་བསྟན་པའི་ཤིས་པ་ཡིན་ལ།
འདིར་ནི། བཟང་པོ་ཡོངས་བཟུང་འགྲེལ་པ་ཀུ་མུ་ཏི། རིན་ཆེན་འབར་བ་གསུམ་ཆར་དུ་གུར་ལས་གསུངས་པ་མཛད་པ་བརྒྱད་དང་བསྟུན་པའི་བཀྲ་ཤིས་ཤླཽ་ཀ་བཅུ་གསུམ་པ་གསུངས་པས་དེས་བྱ་བར་རིགས་པའི་ཕྱིར་རོ། ། འོད་དཔག་མེད་རྡོ་རྗེའི་དབང་ལ། ཨོཾ་ཤྲཱི་ཧེ་རུ་ཀ་ཨ་དྷི་པ་ཏི་སྟྭཾ་ཞེས་སོགས་ཀྱིས་རྡོ་རྗེ་སྦྱིན་པ་ནོར་ཏེ། རྗེ་བཙུན་རྩེ་མོས་ཨོཾ་བཛྲ་ཨ་རལླི་ཧོ་བཛྲ་བ་ར་ཏ་ཀ་ཧཱུྃ། ཞེས་བརྗོད་ལ་སློབ་མའི་ལག་པ་གཡས་པར་རྡོ་རྗེ་གཏད། ཅེས་པ་དང་འགལ་བའི་ཕྱིར་རོ། ། བརྟུལ་ཞུགས་ཀྱི་རྡོ་རྗེ་སེམས་དཔའ་ལ་ཟླ་གདན་བྱེད་པའང་ནོར་ཏེ། རྡོ་རྗེ་སེམས་དཔའ་མི་བསྐྱོད་པའི་རྣམ་པར་བསྐྱེད་པའི་ཕྱིར་དང༌།
རྗེ་བཙུན་རྩེ་མོས་ཉི་གདན་དུ་འདི་དང་མན་ངག་ལུགས་གཉིས་ཀྱི་དཀྱིལ་ཆོག་ཏུ་བཤད་པ་དང་འགལ་བའི་ཕྱིར་རོ། ། དབང་བཞི་ཀའི་མཇུག་ཏུ། རྗེ་བཙུན་རྩེ་མོས་བཤད་པའི་ས་དུ་ཐོབ་དང༌། བརྡའ་གང་ཡིན་པ་གཉིས་ཆད་དེ། གསང་དབང་གི་སྐབས་སུ་ཨ་བྷ་ཡཱ་སོགས་ཀྱིས་བཤད་པ་ལྟར། ཐོག་མར་ཡབ་དང༌། དེ་ནས་འདི་ནི་བླ་ན་མེད་སོགས་ཀྱི་ཡུམ་གྱི་བྱང་སེམས་གནང་བར་བྱེད་པའང་འདིའི་ལུགས་ལ་ཤིན་ཏུ་ནོར་ཏེ། རྗེ་བཙུན་རྩེ་མོས། དེ་ནས་དེ་ཁོ་ན་ཉིད་བརྗོད་པར་བྱ་སྟེ། འདི་ནི་དེ་ཉིད་བླ་ན་མེད། །
ཅེས་དབང་གི་དེ་ཁོ་ནར་གསུངས་པའི་ཕྱིར་རོ། ། གལ་ཏེ་བཟང་བཟུང་དང༌། རིན་ཆེན་འབར་བ་གཉིས་ཀ་ལས། དག་པའི་ལྕེ་ཡི་མཆོག་གིས་ནི། ། གཉིས་ཀ་ལས་བྱུང་བླང་བར་བྱ། ། ཞེས་བཤད་དོ་ཞེས་ལུང་དེའི་དོན་ནི། ཡབ་ཡུམ་སོ་སོའི་བྱང་སེམས་སྟེར་བ་མིང་གྱི། རྗེ་བཙུན་རྩེ་མོས། སློབ་དཔོན་ཡབ་ཡུམ་གྱི་མཁའ་གསང་ནས་བྱང་ཆུབ་ཀྱི་སེམས་དུང་དང་ཀུནྡ་ལྟར་དཀར་བ། སློབ་མའི་ལྕེ་ལ་བཞག་པར་སློབ་དཔོན་དང་སློབ་མ་གཉིས་ཀས་བསྒོམས་ལ།
ཞེས་པ་ལྟར་གཉིས་ཀའི་བྱང་སེམས་ཡབ་ཀྱི་ཕྱོགས་གཅིག་ཏུ། གནང་བས་ན་ཡབ་ལ་ཐོབ་པ་ཞེས་སུ་མིང་འདོགས་པ་ཡིན་གྱི། གཞན་དུ་ན་གཉིས་ཀ་ལས་བྱུང་ཞེས་པ་འདི་མི་འཐད་པར་འགྱུར། ཤེས་རབ་ཡེ་ཤེས་ཀྱི་དབང་ལ་བཅོམ་ལྡན་ཞི་བ་ཆེན་པོ་ཀྱེ་ཞེས་སོགས་གསོལ་བ་གདབ་པའང་ནོར་ཏེ། རིན་ཆེན་འབར་བ་དང༌། རྫེ་བཙུན་རྩེ་མོས། བྱང་ཆུབ་རྡོ་རྗེ་སངས་རྒྱས་ལ་སོགས་བཤད་པ་དང་འགལ་བའི་ཕྱིར་རོ། ། རྣལ་འབྱོར་དབང་ཕྱུག་ཌོམྦི་ཧེ་རུ་ཀ ། དེས་ལས་བརྒྱུད་པའི་སྨིན་གྲོལ་ཚུལ་འདི་ལ། ། ཌོམྦི་པ་ཡི་ཡབ་ཡུམ་སྒྲུབ་ཐབས་དང༌། །
མི་ཐུབ་ཟླ་བའི་ཀུ་མུ་ཏི་དང་ནི། ། བཟང་པོ་ཡོངས་བཟུང་ཡན་ལག་དྲུག་གསུམ་དང༌། ། དཔའ་བོ་རྡོ་རྗེའི་རིན་ཆེན་འབར་བ་དང༌། ། རྗེ་བཙུན་རྩེ་མོའི་རྣམ་བཤད་ཉི་འོད་དང༌། ། དཀྱིལ་ཆོག་ལ་སོགས་ཡང་དག་གཞུང་ལུགས་ཡིན། ། དེས་ན་ཌོམྦིའི་རྗེས་སུ་འཇུག་པ་རྣམས། ། གཞུང་བཟང་འདི་དག་རྣམས་དང་མི་མཐུན་ན། ། རིགས་རུས་ལོངས་སྤྱོད་གང་གིས་ཆེ་གྱུར་པ། ། སུ་ཡིས་བཀྲལ་ཡང་ལོག་པའི་ལམ་དུ་ཤེས། ། དེ་ཕྱིར་དེང་སང་ཕྱག་ལེན་མཛད་རྣམས་ལ།
རྣམ་དག་གཞུང་དང་མཐུན་པ་མ་མཐོང་ནས། ། མཁྱེན་རབ་དབང་ཕྱུག་དཔལ་ལྡན་ཆོས་ཀྱི་རྗེ། ། ཐམས་ཅད་མཁྱེན་པ་ཡེ་ཤེས་རྒྱལ་མཚན་དཔལ། ། བཟང་པོའི་ཞབས་རྡུལ་སྤྱི་བོར་གུས་བླངས་པ། ། ཤཱཀྱའི་དགེ་སློང་ཀུན་དགའ་བཟང་པོ་ཡིས། ། བཤེས་གཉེན་དམ་པ་རྣམས་ལ་ཞུས་པ་ཡིན། ། དེ་ཡི་དགེ་བ་དབང་པོའི་རྡོ་རྗེ་འདིས། ། ལམ་ལོག་ལྷ་མིན་དཔུང་རྣམས་ཕམ་བྱས་ཏེ། ། ལམ་བཟང་ལྷ་དབང་རྒྱལ་མཚན་རྩེར་བཟུང་ནས། ། རིམ་གཉིས་བདུད་རྩིའི་དཔལ་གྱིས་འབྱོར་པར་ཤོག། །།
༄། །འཕར་མ་གཉིས་ཀྱི་དོན་བཤད་པ་བཞུགས་སོ།། ༈ །ཨོཾ་སྭ་སྟི་པྲ་ཛཱ་བྷྱཿའཕར་མ་གཉིས་ཀྱི་དོན་པད་མ་འདབ་བརྒྱད་ཉིས་བརྩེགས་ལ་འཆད་པ་ནི་མ་ཡིན་ཏེ།
བདག་མེད་མ་ལྷ་མོ་བཅུ་གསུམ་མའི་སྐབས་ནས།་་་་་ རྡོ་རྗེ་གུར་ལས། ཤར་གྱི་སྒོ་ནི་དཀར་ཆེན་མོའོ། ། ཞེས་དང༌། རྗེ ་་་་་ བདག་མེད་མའི་སྒྲུབ་ཐབས་སུ། བཙུན་ཆེན་པོས་ཤར་སྒོར་ལི་ཞེས་དང༌། ཤར་གྱི་སྒོ་ནི་དཀར་མོའོ་ཞེས་སོགས་དང༌། ཌོམྦི་ ་་་་་ བདུད་རྩི་འོད།
པས། ཡང་ནི་ཤར་སྒོར་དཀར་མོ་སྟེ། ། དེ་བཞིན་ལྷོར་ནི་ཆོམ་རྐུན་མོ། ། ནུབ་ཀྱི་སྒོ་ལ་རོ་ལངས་མ། ། ཞེས་དང༌། གཉིས་མེད་ ་་་་་ སྒྲུབ་ཐབས་ལས། རྡོ་རྗེའི། དེ་ནས་དཀྱིལ་འཁོར་གྱི་འཁོར་ལོའི་ནང་དུ་པདྨ་འདབ་བརྒྱད་དམར་པོ་བསམས་ཏེ། པདྨའི་ནང་ཤར་ཕྱོགས་ལ་སོགས་པའི་འདབ་མ་བཞི་དང༌། དེ་བཞིན་དུ་གཞལ་ཡས་ཁང་གི་ཟུར་བཞི་དང༌།
སྒོ་བཞི་དང་སྟེང་འོག་རྣམས་སུ་རོ་བཅོ་ལྔ་དང་ལྡན་པར་བལྟ་བར་བྱའོ། ། ཞེས་དང༌། དེ་ནས་ཕྱི་རོལ་གྱི་རིམ་པ་ལ་དབང་པོ་ལ་སོགས་པའི་མཚམས་སུ་ཨུ། རྀ་རཱྀ་ལཱིའི་དབྱངས་ལ་སོགས་པ་མི་བསྐྱོད་པ་དང༌། རྣམ་པར་སྣང་མཛད་དང༌། རིན་ཆེན་འབྱུང་ལྡན་དང༌། འོད་དཔག་ཏུ་མེད་པའི་རྒྱས་བཏབ་པ། ས་དང་ཆུ་དང་མེ་དང་རླུང་རྣམས་ཀྱི་རང་བཞིན་པུཀྐ་སཱི་དང༌། ཤ་བ་རཱི་དང༌། ཙཎྜ་ལཱི་དང༌།
ཌོམྦི་ནཱི་རྣམས་བསྒོམ་པར་བྱའོ། ། དེ་ནས་ཤར་ལ་སོགས་པའི་སྒོ་རྣམས་སུ་ཨི་ཨཱི་ཨེ་ཨཻའི་དབྱངས་ལས་བྱུང་བ་པུཀྐ་སཱི་ལ་སོགས་པ་བཞིན་དུ་རྒྱས་བཏབ་པ། གཟུགས་དང༌། སྒྲ་དང༌། དྲི་དང༌། རོ་རྣམས་ཀྱིས་རང་བཞིན་གཽ་རཱི་དང༌། ཙཽ་རཱི་དང༌། བེ་ཏཱ་ལཱི་དང༌། གྷསྨ་རཱི་རྣམས་བསྒོམ་པར་བྱའོ། ། ཞེས་དང༌།
བཀའ་འགྲེལ་མུ་ཏིག་ཕྲེང་བ།་་་་་ ཤཱནྟི་པས། ཕྱིའི་གྲྭ་མཚམས་སུ་ཉི་མ་ལ་ཨཱུ་རྀ་རཱྀ་ལཱྀ་ལཱྀའི་ཤར་ལ་སོགས་པའི་སྒོའི་ཉི་མ་ལ་ལཱྀ་ཨེ་ཨཻ་ཨོའོ། ། ཞེས་དང༌། མཚམས་རྣམས་སུ་པུཀྐ་སཱི་དང༌། རི་ཁྲོད་མ་དང༌། གཏུམ་མོ་དང༌། གཡུང་མོའོ། ། སྒོ་རྣམས་སུ་ཆོམ་རྐུན་མ་དང༌། རོ་ལངས་མ་དང༌།
གྷསྨ་རཱིའོ། ། ཞེས་བཤད་པ་ཡིན། རྒྱུད་དང་རྗེ་བཙུན་གོང་མའི་མན་ངག་དང༌། རྒྱ་གཞུང་དེ་དག་ལས། དཀར་མོ་ལ་སོགས་པའི་ལྷ་མོ་བརྒྱད་སྒོ་མཚམས་སུ་དགོད་པར་གསུངས་པའི་ཕྱིར་འདབ་བརྒྱད་ཕྱི་མ་ནི་དོན་མེད་དོ། ། གཞན་ཡང་དབང་གི་ཆུ་བོར། འཕར་མ་གཉིས་པར་བྱེད་ན་རྡོ་རྗེ་རྭ་བ་སྔོན་པོ་མེ་རི་དམར་སེར་དུ་བྱ། དེ་ནས་ལྷ་རྣམས་ཤར་ཕྱོགས་ཀྱི་སྒོ་དཀར་པོ་བྱ། ལྷོར་སེར་པོ། ནུབ་དམར་པོ།
བྱང་ལྗང་གུ། འཕར་མ་གཅིག་པར་བྱེད་ན། པདྨ་ཆེན་པོ་གཅིག་གིས་སྒོའི་བར་དུ་ཁེབས་པར་བྱས་ནས། དེ་ལས་རྡོ་རྗེའི་རྭ་བ་དང༌། མེ་རི་བྱས་ཀྱང་བཏུབ་བོ་ཞེས་གསུངས་ཀྱི། འཕར་མ་གཉིས་པ་ལ་འདབ་བརྒྱད་ཉིས་བརྩེགས་བྱེད་པར་མ་གསུངས་སོ། ། དེ་ནས་འཕར་མ་གཉིས་ཀྱི་དོན་ནི། ནང་དུ་པདྨ་འདབ་མ་བརྒྱད་པའམ་བཞི་པ་ལ་རྡོ་རྗེ་རྭ་བ་དང་མེ་འོད་ཀྱིས་བསྐོར་བས་འཕར་མ་གཅིག་དང༌། ཆོས་འབྱུང་གྲུ་གསུམ་པའི་ནང་དུ་ཚུད་པའི་དཀྱིལ་འཁོར་གྲུ་བཞི་སྒོ་བཞི་པ་ནི་འཕར་མ་གཅིག་ཡིན་ཏེ། བླ་མ་ ་་་་་གསལ་བའི་སྙིང་པོས་བརྟག་གཉིས་ཀྱི།
མངའ་རིས་པའི་ཚིག་འགྲེལ་ལས། འཕར་མ་གཉིས་ནི། ནང་མ་ལྷ་མོ་བདུན་གྱི་གནས་ལ་རྡོ་རྗེ་རྭ་བ་དང༌། མེ་འོད་ཀྱིས་བསྐོར་བ་ཕྱི་གྲུ་བཞི་སྒོ་བཞི་པའོ། ། ཞེས་གསུངས་ལ། ལྷ་མོ་བདུན་གྱི་གནས་ཞེས་པ་ནི། བསྒོམ་བྱའི་དབང་དུ་བྱས་ནས། གཙོ་མོའི་སྟེང་འོག་ཏུ་མཁའ་སྤྱོད་མ་དང་ས་སྤྱོད་མ་གཉིས་ཏེ་བདུན་དུ་མངོན་ནོ། ། དེ་བཞིན་དུ་སློབ་ ་་་་་བཀའ་འགྲེལ་པདྨ་ཅན་ལས། དཔོན་མཚོ་སྐྱེས་ཀྱིས་ཀྱང༌།
གཉིས་བརྩེགས་ནི་ཁང་པ་ཉིས་རིམ་མོ། ། ལྟེ་བ་ཡིས་ནི་གཅིག་ཡིན་ཏེ། ། ཞེས་པ་ནི། ལྟེ་བས་ཉེ་བར་མཚོན་པས་པདྨ་ནི་དབུས་ཀྱི་པདྨ་ཞེས་བྱ་བའི་དོན་ཏོ། ། ཟུར་གསུམ་གྱིས་ནི་ཞེས་བྱ་བ་ནི་ཆོས་ཀྱི་འབྱུང་གནས་ཀྱིས་མཚོན་པས་བརྩེགས་མ་གཞན་གྱི་ཕྱི་རོལ་ཕྱིའི་གཽ་རཱི་ལ་སོགས་པའི་གནས་སུ་གྲུ་བཞིའོ། ། ཞེས་དང༌། སློབ་དཔོན་དམ་ཚིག་ ་་་་་བཀའ་འགྲེལ་རིན་ཆེན་སྦྱོར་ཕྲེང་ལས། རྡོ་རྗེས། རིམ་པ་གཉིས་ནི་རིམ་པ་གཉིས་སོ། ། ཟེའུ་འབྲུ་ལས་གཅིག་ཡིན་ཏེ།
ཞེས་གསུངས་པ་ནི་དབུས་ཀྱི་པདྨ་འདབ་མ་བརྒྱད་པ་ནི་རིམ་པ་དང་པོའོ། ། གྲུ་གསུམ་ཞེས་གསུངས་པ་ནི། གྲུ་གསུམ་པའི་ནང་དུ་ཚུད་པའི་གྲུ་བཞི་པའོ། ། ཞེས་དང༌། གྲུབ་ཐོབ་བྷ་ཝ་བྷ་དྲས། འཕར་མ་གཉིས་བསྟན་པའི་བཤད་པ་གསུངས་པ། ཟེའུ་འབྲུ་ལས་ནི་གཅིག་གྱུར་ཏེ། ། ཞེས་པ་ལ་པདྨ་ལ་སོགས་པ་ལས་མ་གཏོགས་པར་ནི་ཟེའུ་འབྲུ་འབྱུང་བ་མ་ཡིན་ནོ། ། དེས་ན་པདྨ་མ་བརྒྱད་པའི་ཟེའུ་འབྲུ་ཞེས་མན་ངག་ཏུ་བསྟན་ཏོ། ། ནང་གི་འཕར་མས་ནི་གཅིག་གྱུར་པའོ། །
གྲུ་གསུམ་གྱིས་ནི་ཕྱི་མར་བརྗོད། ། ཅེས་པ་ནི་ཆོས་འབྱུང་གི་ནང་དུ་སོན་པ་གྲུ་གསུམ་གྱི་རྣམ་པ་ཡིན་ནོ། ། ནམ་མཁར་སྟོན་པ་ནི་ཕྱི་མ་སྟེ་ཕྱི་རོལ་གྱི་འཕར་མ་ཉིད་དོ། ། དེ་ཡང་གྲུ་བཞི་པ་ལ་སོགས་པ་དང་འཆད་པར་འགྱུར་བའི་ཐུན་མོང་གི་མཚན་ཉིད་ལས་སོ། ། ཞེས་གསུངས་པས་ན་རྒྱ་བོད་ཀྱི་ཤིང་རྟའི་སྲོལ་འབྱེད་ཆེན་པོ། དེ་རྣམས་ཀྱི་དགོངས་པ་ནི་བདག་གི ཡོངས་སུ་འཛིན་པ་ཆེན་པོ་ཆོས་ཀྱི་རྗེ་ཐམས་ཅད་མཁྱེན་པས་གསལ་བར་མཛད་པ་ལྟར་ཡིན་ལ། ཚིག་གི་ཆ་དེ་དག་ཀྱང་བདག་ཉིད་ཆེན་པོ་བསོད་ནམས་རྩེ་མོའི་ཞལ་སྔ་ནས་ཀྱི་རྣམ་བཤད་ཉི་མའི་འོད་ཟེར་དུ་གསུངས་པ་ལྟར་བྲིས་པས་ན་ཁ་ན་མ་ཐོ་བ་ཅི་ཡང་མེད་དོ། ། དེའི་ཕྱིར་གཞན་གྱི་བློ་གྲོས་ལེགས་བཤད་ཀྱི་རྒྱ་མཚོ་ཆེན་པོ་ལ་རང་ཐོས་ཆུང་གི་བློས་གཞལ་བར་བྱེད་པ་ནི་ཁྲོན་པའི་ཉ་ཆུང་དང་མཚུངས་པ་ཡིན་ནོ། ། གལ་ཏེ་ཕྱིའི་འཕར་མ་གྲུ་བཞི་དང༌།
ནང་གི་འཕར་མ་པདྨ་ལ་འཆད་པའི་རྒྱུ་མཚན་ཅི་ཞེ་ན། ནང་གི་འཕར་མ་ལ་ཡང་ཕྱིའི་འཕར་མ་ལྟ་བུའི་གྲུ་བཞི་པ་ཡིན་པ་ལ། དེ་ཉིད་རྡོ་རྗེ་ཕྲེང་བ་དང་མེ་འོད་ཀྱིས་བསྐོར་བས་ཟུར་རྣམས་བཅད་པ་ཡིན་ཏེ། སློབ་ ་་་་་ བཀའ་འགྲེལ་ཀུ་མུ་ཏི་ལས་དཔོན་སྦྱང་དཀའ་ཟླ་བས། འཕར་མ་གཉིས་ཞེས་གསུངས་པ་ནི། ། ཁ་སྦྱོར་ལྟ་བུའི་འཕར་མ་སྟེ། ། རྡོ་རྗེ་ཕྲེང་བས་ཡོངས་སུ་བཅད་པ་དང་སྦས་པའོ། ། ཞེས་གསུངས་ལ། ཁ་སྦྱོར་ནི་གྲུ་བཞི་པ་ཡིན་ཏེ། དཔའ་བོ་རྡོ་རྗེས།་་་་་
རིན་ཆེན་འབར་བ་ལས། ཁ་སྦྱོར་གཅིག་པ་སྒོ་བཞི་པ། ། ཞེས་འབྱུང་བའི་ཕྱིར་རོ། ། གལ་ཏེ་ཁ་སྦྱོར་དང༌། འཕར་མ་དང་རིམ་པ་སོགས་ནི་པདྨ་ལ་བྱའི། གྲུ་བཞི་པ་ལ་བྱ་བ་ནི་མ་ཡིན་ནོ་ཞེ་ན། དེ་ལ་ནི་སྔར་བཤད་པའི་ལུང་དེ་དག་གིས་ཀྱང་གནོད་ལ། རྒྱུད་ལས་ཀྱང༌། འཕར་མ་གཅིག་དང་སྒོ་བཞི་པ། ། ཞེས་ཡབ་ཀྱི་སྐབས་སུ་གསུངས་པ་དེའང་པདྨ་འདབ་མ་བརྒྱད་ལ་འཆད་པར་འགྱུར་བའི་སྐྱོན་ཡོད་དོ། །
འདོད་ན་གཞུང་དེའི་རྗེས་ཁོ་ན་ལ། དེ་དབུས་པདྨ་འདབ་མ་ནི། ། བརྒྱད་པ་ཟེ་བར་བཅས་པ་བྲི། ། ཞེས་པའི་གཞུང་གོང་འོག་ལ་དཔྱད་པ་མ་ཞུགས་པར་ཟད་ལ། དུས་ཀྱི་འཁོར་ལོ་ལ་སོགས་པའི་གཞུང་གཞན་ལས། བདེ་གཤེགས་འཕར་མ་ཞེས་གྲུ་བཞི་པ་ལ་གསུངས་པ་རྣམས་ཀྱང་མ་མཐོང་བ་ཡིན་ནོ། ། ཡང་སྟེང་འོག་གི་ལྷ་མོ་གཉིས་བསྒོམས་པའི་ཚེ་གཙོ་མོའི་སྟེང་འོག་ཏུ་བསྒོམས་ལ། མཚན་མ་དགོད་པའི་ཚེ་གང་དུ་བྲི་ན། ལོཙྪ་བ་ཁ་ཅིག་སམྦུ་ཊ་ལས། སྲིད་དང་ཞི་བའི་རང་བཞིན་གྱིས། །
ངོས་སུ་བསྒྱུར་མ་འདི་དག་གནས། ། ཞེས་དང༌། དེ་ཉིད་གསུམ་གྱི་རང་བཞིན་བདག ། མཁས་པས་དབུས་སུ་བསྒོམ་པར་བྱ། ། ཞེས་གསུངས་པས་གཙོ་མོའི་གཡས་གཡོན་དུ་བྲི་ཞེས་སྨྲ་མོད་ཀྱི། གཞུང་དེའི་བསྒོམ་བྱའི་སྐབས་ཡིན་གྱི། བྲི་བྱའི་སྐབས་མ་ཡིན་པའི་ཕྱིར། སློབ་དཔོན་མཚོ་སྐྱེས་ཀྱི་འདིར་མན་ངག་གི་རོ་ལངས་མའི་མཚན་མ་དང༌། ཉེ་བར་མཁའ་སྤྱོད་མའོ། ། ཞེས་དང༌།
དཀྱིལ་ ་་་་་སློབ་དཔོན་ཨ་བྷ་ཡས། ཆོག་རྡོ་རྗེ་ཕྲེང་བར། མཁའ་སྤྱོད་མའི་མཚན་མ་ནི་དཀར་མོའི་ཕྱིའི་ངོས་སུའོ། ། རོ་ལངས་མའི་ཕྱི་ངོས་སུ་ནི་ས་སྤྱོད་མའོ། ། ཞེས་གསུངས་པ་དང་འགལ་བའི་ཕྱིར་དང༌། རྒྱ་བོད་ཀྱི་བླ་མ་གོང་མ་གང་གིས་ཀྱང་དེ་ལྟར་མ་བཤད་པའི་ཕྱིར་མུན་སྤྲུལ་ཁོ་ན་ཡིན་ལ། སམྦུ་ཊའི་ལུང་ཤེས་བྱེད་དུ་འདྲེན་པའང་སྣ་བཅད་མ་གཡར་པོའི་རྒྱན་ཆས་མཛེས་པར་བྱས་པ་དང་མཚུངས་སོ། ། དེས་ན་ལྷ་མོ་འདི་གཉིས་ཀྱིས་མཚན་མ་སྟེང་གི་ཤར་སྒོ་དང༌། འོག་གི་ནུབ་སྒོར་འགོད་པ་ཕྱག་ལེན་ཡིན་ཞིང༌། རྗེ་བཙུན་རྩེ་མོ་དང༌།
ནེ་ཙོ་སྦལ་སྟོན་སོགས་ཀྱིས་ཀྱང་བཤད་པ་ལྟར། བདག་གི་ཡོངས་སུ་འཛིན་པ་ཆེན་པོ་ཉིད་ཀྱི་ཞལ་སྔ་ནས་ཀྱང་གསལ་བར་མཛད་པ་ཡིན་ནོ། ། ཞེས་པ་འདིའང་བླུན་པོ་ཁ་ཅིག་གི་ལོག་རྟོག་བསལ་བའི་དོན་དུ། འདི་ནི་མཁྱེན་རབ་དབང་ཕྱུག་ཆོས་ཀྱི་རྗེ་ཐམས་ཅད་མཁྱེན་པ་ཡེ་ཤེས་རྒྱལ་མཚན་དཔལ་བཟང་པོའི་ཞབས་རྡུལ་སྤྱི་བོས་གུས་པར་ལེན་པ། ཤཱཀྱའི་དགེ་སློང་ཀུན་དགའ་བཟང་པོས་སྨྲས།། །། ༄། །མཚོ་སྐྱེས་ལུགས་ཀྱི་སྒྲུབ་དཀྱིལ་དང་ཌོམྦི་ལུགས་ཀྱི་སྒྲུབ་དཀྱིལ་གྱི་ཐོ་ཡིག་གོ། ༈ །བླ་མ་དམ་པའི་ཞབས་ལ་སྤྱི་བོས་གུས་པས་ཕྱག་འཚལ་ལོ། ། སློབ་དཔོན་ཆེན་པོ་མཚོ་སྐྱེས་རྡོ་རྗེའི་ལུགས་ཀྱི་ཀྱེ་རྡོ་རྗེ་ནས་གླིང་མར་གྲགས་པའི་སྒྲུབ་ཐབས་ནི། སློབ་དཔོན་རིན་པོ་ཆེའི་མན་ངག་ལུགས་ཀྱི་མངོན་རྟོགས་ཡན་ལག་བཞི་པ་ལ་གཞི་བྱས་ནས། མི་འདྲ་བའི་ཁྱད་པར་རྣམས་སོ་སོར་བྱེད་པ་ཕྱག་ལེན་ཡིན་ཏེ།
དེའང་ཚོགས་ཞིང་ནས་སྣོད་བཅུད་སྦྱང་བའི་བར་བྱས་ནས། སྐྱེ་མཆེད་དང་གནས་གསུམ་བྱིན་བརླབ་བྱས། ཡེ་ཤེས་ཀྱི་འཁོར་ལོ་སྤྱན་དྲངས་པ་ནས། དབང་གི་ལྷ་ལ་གསོལ་བ་གདབ་པའི་བར་བྱ་ཞིང༌། རིགས་བདག་གི་རྒྱས་གདབ་ཀྱི་དབང་གི་མཐར་ཐུག་དྲན་པར་རྣམས་འདིར་མི་དགོས། ལྷག་མ་ཐམས་ཅད་མངོན་རྟོགས་རྒྱས་པ་ཡན་ལག་བཞི་པ་ལྟར་བྱ་ཞིང༌། དཀྱིལ་ཆོག་ནི་སློབ་དཔོན་རིན་པོ་ཆེས་མཛད་པ་ལྟར་རོ། ། འདིའི་སྐབས་སུ་སྒྲུབ་ཐབས་མཚོ་སྐྱེས་དང༌། དཀྱིལ་ཆོག་ནས་གླིང་མ་ཚད་མར་བཟུང་ངོ༌། ། སློབ་དཔོན་ཌོམྦི་ཧེ་རུ་ཀའི་ལུགས་ཀྱི་ཀྱེ་རྡོ་རྗེ་འགྲེལ་པ་ལུགས་སུ་གྲགས་པའི་སྒྲུབ་ཐབས་རྗེ་བཙུན་ཆེན་པོ་མན་ངག་ལུགས་ཀྱི་མངོན་རྟོགས་ཡན་ལག་དྲུག་པ་ལ་བྱ་ཞིང༌།
དེར་མི་འདྲ་བ་ལ། ཡན་ལག་གཉིས་པའི་སྐབས་སུ། བདག་གིས་ཐོག་མེད་དུས་ནས་ནི། ། ལོག་རྟོག་དབང་གིས་སྡིག་བགྱིས་གང༌། ། ཐུགས་རྗེའི་མངའ་བདག་ཁྱེད་རྣམས་ཀྱི། ། སྤྱན་སྔར་བཤགས་བགྱིད་སླན་ཆད་བསྡམ། ། རྒྱལ་དང་དེ་ཡི་སྲས་རྣམས་དང༌། ། འགྲོ་བའི་བསོད་ནམས་མ་ལུས་ལ། ། དེ་ལ་ཡང་དག་ཡི་རང་ཞིང༌། ། བྱང་ཆུབ་དམ་པ་བསྔོ་བར་བགྱི། །
གང་དང་གང་གིས་འདུལ་གྱུར་པ། ། དེ་དང་དེ་ཡི་སྐུར་སྟོན་ཅིང༌། ། སྣ་ཚོགས་གཟུགས་ནོར་ལྟ་བུ་ཡི། ། རྫོགས་སངས་རྒྱས་ལ་སྐྱབས་སུ་མཆི། ། ཀུན་རྟོག་མ་ལུས་དག་གྱུར་ཅིང༌། ། རང་རིག་ཡང་དག་ཡེ་ཤེས་བསྐྱེད། ། ལྷན་ཅིག་སྐྱེས་པའི་ངོ་བོ་ཉིད། ། དམ་པའི་ཆོས་ལ་སྐྱབས་སུ་མཆི། ། གོ་རིམ་ཇི་བཞིན་དབང་བསྐུར་ཐོབ། ། མ་ནོར་ལམ་ལ་ངེས་གནས་པའི། །
སྲས་མཆོག་འཁོར་འདུས་དགེ་འདུན་ལ། ། རྟག་པར་བདག་གི་སྐྱབས་སུ་མཆི། ། ཡང་དག་ཡེ་ཤེས་མེ་བོ་ཆེས། ། གཏི་མགུ་མུན་པ་བསལ་བ་དང༌། ། སྒྲིབ་པ་མ་ལུས་སྦྱང་བའི་ཕྱིར། ། བྱང་ཆུབ་མཆོག་ཏུ་སེམས་བསྐྱེད་དོ། ། རྒྱལ་སྲས་དཔའ་བོ་རྣམས་ཀྱི་ལམ། ། སྤྱོད་པ་དཔག་ཡས་གང་ཡིན་དང༌། ། མ་བཅོས་ཇི་བཞིན་ལམ་གནས་ལ། ། ད་ནི་ཡང་དག་གནས་པར་བགྱི། །
ཞེས་པ་བྱ། ཚད་མེད་བཞི་ནས་མཁའ་གསང་བྱིན་གྱིས་བརླབ་པའི་བར་བྱས་ནས་འོག་གི་ཨ་ནུ་རཱ་ག་སོགས་འདིར་བརྗོད། དེ་ནས་འབྲས་བུ་རྡོར་འཛིན་ནས་སྣོད་བཅུད་སྦྱང་བའི་བར་འདྲ་བར་བྱས་ནས། ཡེ་ཤེས་ཀྱི་འཁོར་ལོ་སྤྱན་དྲངས་ནས་དགུག་གཞུག་གི་བར་བྱ། སྐྱེ་མཆེད་དང་གནས་གསུམ་བྱིན་གྱིས་བརླབ། དེ་ནས་དབང་གི་ལྷ་སྤྱན་དྲངས་པ་ནས་གསོལ་གདབ་ཀྱི་བར་བྱས་ལ་རིགས་བདག་གི་རྒྱས་གདབ་སྟེ། འདི་ལ་ཡང་དབང་གི་མཐར་ཐུག་དྲན་པར་བྱ་བ་རྣམས་མི་བྱེད། ལྷག་མ་ཐམས་ཅད་མངོན་རྟོགས་འབྲིང་པོ་ཡན་ལག་དྲུག་པ་ལྟར་བྱ་ཞིང༌། དཀྱིལ་ཆོག་ཀྱང་སློབ་དཔོན་རིན་པོ་ཆེས་མཛད་པ་ལྟར་རོ། ། འདིའི་སྐབས་སུ་སྒྲུབ་ཐབས་ཡན་ལག་དྲུག་པ་དང༌།
དཀྱིལ་ཆོག་བཟང་པོ་ཡོངས་བཟུང་གཉིས་ཚད་མར་བྱའོ། ། སློབ་དཔོན་འདི་གཉིས་ཀྱི་སྒྲུབ་ཐབས་སུ་ཐུན་མོང་མ་ཡིན་པའི་སྲུང་འཁོར་མ་བཤད་པས། རྗེ་བཙུན་གོང་མས་སྲུང་འཁོར་མི་མཛད་པར་སྣང་ངོ༌། ། ཚུལ་འདི་རྗེ་བཙུན་ཐོ་ཡིག་བཞིན། ། ཀུན་དགའ་བཟང་པོ་ཞེས་བྱ་བས། ། དཔལ་ལྡན་ས་སྐྱའི་ཆོས་གྲྭར་བྲིས། ། དགེ་བས་རྡོ་རྗེ་འཛིན་ཐོབ་ཤོག། ༈ །།གཞལ་ཡས་ཁང་གི་ཚད་རྣམ་པར་གཞག་པའི་ཟིན་བྲིས། རྩིག་པའི་དཔངས་ནི་རྒྱ་དཔངས་མཉམ་པོ་དང༌། རྒྱ་ཕྱེད་དཔངས་ལ་སོགས་པར་བཞེད་པ་མང་ཡང༌།
འདིར་ནོར་བུ་རིན་པོ་ཆེ་རྒྱས་པའི་གཞལ་མེད་ཁང༌། ཤིན་ཏུ་རྣམ་པར་གནས་པའི་གསང་བ་དམ་པའི་ཆོ་ག་ཞིབ་མོའི་རྒྱལ་པོ་ལས་ས་ཕྱོགས་དེར་རིན་པོ་ཆེ་སྣ་བདུན་གྱི་ཁང་པ་བརྩེགས་མ། གྲུ་བཞི་པ། ཀ་བ་བཞི་ཟུག་པ། སྒོ་བཞི་བཏོད་པ། མཉམ་པ། ཉམས་དགའ་བ། ཤིན་ཏུ་རྣམ་པར་ཕྱེ་བ། ཆེས་མཛེས་པར་བྱས་པ། བཀྲ་བ།
ལྟ་ན་སྡུག་པ། འོད་འབར་བ། ཐེམ་སྐས་བཞི་དང་ལྡན་པ། དཔངས་སུ་དཔག་ཚད་གསུམ་ཡོད་པ། རྒྱར་དཔག་ཚད་ལྔ་ཡོད་པ་ཞིག་བྱུང་ངོ༌། ། ཞེས་པ་སྟེ་རྒྱས་པར་ལོགས་སུ་ཤེས་སོ། ། འདི་ལྟར་དཀྱིལ་འཁོར་ཆེན་པོ་ཡི། ། རྩིག་པའི་དཔངས་ལ་ཆ་ཆེན་བཞི། ། རིན་ཆེན་ཕ་གུ་ཆ་ཕྲན་གཅིག ། དྲྭ་བའི་ཆ་ལ་ཆ་ཕྲན་གཉིས། །
དེ་སྟེང་གསེར་གྱི་སྐ་རགས་ལ། ། ཆ་ཕྲན་གཅིག་གི་ལྔ་ཆ་འདོད། ། ཕྱོགས་མདོག་ས་གཞི་ཆ་ཕྲན་གཅིག ། དེ་སྟེང་ཀ་བ་ཆ་ཆེན་བཞི། ། ཀ་ཞུ་ལ་སོགས་ཤིང་བརྩེགས་ལ། ། ཆ་ཕྲན་གཅིག་གི་ལྔ་ཆ་དང༌། ། ཆ་ཕྲན་གཅིག་དུ་འདོད་པ་ཡིན། ། དེ་སྟེང་གདུང་ཟླུམ་ཆ་ཕྲན་གཅིག ། གདུང་ཟླུམ་ཕྱི་མའི་ཐོག་རྣམས་ཕུབ། ། གདུང་ཟླུམ་སྟེང་དུ་རྩིག་ཟླུམ་དཔངས། །
ཆ་ཆེན་གཅིག་དང་ཆ་ཕྲན་གཉིས། ། ཆ་ཕྲན་གཅིག་གི་སུམ་གཉིས་ལྡན། ། ཕ་གུ་ཆ་ཕྲན་སུམ་ཆ་དང༌། ། དྲྭ་བའི་ཆ་ལ་ཆ་ཕྲན་གཅིག ། དེ་སྟེང་གདུང་བཞིས་མིག་མངས་སུ། ། བྲེས་པའི་ཕྱོགས་མཚམས་རེ་མིག་བརྒྱད། ། ཕུབ་ཅིང་རེ་མིག་དབུས་མ་ཡི། ། གདུང་སྟེང་རྩིག་པ་ཆ་ཕྲན་གསུམ། ། ལྔ་ཆས་དམན་པའི་ཆ་ཕྲན་གཅིག ། ཕ་གུ་ཆ་ཕྲན་སུམ་ཆ་སྟེ། །
དྲྭ་བ་ཆ་ཕྲན་སུམ་གཉིས་ཡིན། ། དེ་སྟེང་མཉམ་པོའི་ཐོག་ཕུབ་པའི། ། རྩེ་མོར་ཏོག་གིས་མཛེས་པར་བྱ། ། ཚུལ་འདི་ནོར་བུ་རྒྱས་པ་ཡི། ། གཟུངས་ཀྱི་ཆོ་ག་ལ་བརྟེན་ནས། ། རྒྱུད་སྡེ་སྨྲ་བ་ཨཱ་ནནྡས། ། ཞིབ་མོར་དཔྱད་དེ་བྲིས་པ་ཡིན།། །། ༄། །སྒྲུབ་ཐབས་མཚོ་སྐྱེས་ཀྱི་བསྡུས་དོན་བཞུགས་སོ།། ༈ །ཨོཾ་སྭ་སྟི་སིདྡྷཾ། དགོས་འདོད་ཀུན་འབྱུང་རྗེ་བཙུན་བླ་མ་དང༌། །
དབྱེར་མེད་དཔལ་ལྡན་ཀྱེ་ཡི་རྡོ་རྗེ་ལ། ། གུས་པས་བཏུད་དེ་དེ་ཉིད་སྒྲུབ་པའི་ཚུལ། ། རྣལ་འབྱོར་དབང་པོའི་གཞུང་གི་བསྡུས་དོན་བཤད། ། འདིར་གང་བཤད་པ་དང་མཉན་པར་བྱ་བའི་ཆོས་ནི། སྒྲུབ་པའི་ཐབས་མཚོ་སྐྱེས་ཞེས་ཡོངས་སུ་གྲགས་པའི་རྡོ་རྗེ་ཐེག་པའི་གཞུང་ཆེན་པོ་འདི་ཡིན་ནོ། ། འདི་བཤད་པར་བྱ་བ་ལ་གཉིས། སྤྱིའི་དོན་དང༌། གཞུང་གི་དོན་ནོ། ། དང་པོ་ནི། གཞུང་འདི་གང་གིས་མཛད་ན།
གྲུབ་པའི་སློབ་དཔོན་མཚོ་སྐྱེས་རྡོ་རྗེ་སྟེ། རྒྱལ་པོའི་རིགས་ཟླ་བའི་ཐིག་ལེ་ཞེས་བྱ་བར་གྱུར་པ་ན་འཁོར་བའི་ཆོས་ལ་ཡིད་བྱུང་ནས། རྡོ་རྗེ་ཐེག་པའི་ཆོས་འཚོལ་བ་ལ་ཨུ་རྒྱན་དུ་བྱོན་པས། རྡོ་རྗེ་རྣལ་འབྱོར་མས་སློབ་དཔོན་ཆེན་པོ་ཡན་ལག་མེད་པའི་རྡོ་རྗེ་ལ་མན་ངག་ནོས་ཤིག ཅེས་ལུང་བསྟན་ཐོབ་ནས། སློབ་དཔོན་དེས་རྗེས་སུ་བཟུང་སྟེ། དཔལ་ཀྱེ་རྡོ་རྗེའི་དཀྱིལ་འཁོར་དུ་དབང་བསྐུར། རྒྱུད་བཤད། གདམས་པ་དང་རྗེས་སུ་གདམས་པ་ཐམས་ཅད་གནང་ཞིང་རྟོགས་པ་སྐྱོང་བའི་གྲོགས་ལས་ཀྱི་ཕྱག་རྒྱར་སློབ་དཔོན་ཉིད་ཀྱི་བུ་མོ་ཡང་བྱིན་ནོ། ། དེར་སློབ་དཔོན་གྱི་བུ་མོ་དང་ལྷན་ཅིག་རིམ་པ་གཉིས་ཀྱི་ཀུན་སྤྱོད་སྐྱོང་གིན་བཞུགས་པ་ན། །
ཡུལ་དེའི་བློན་པོ་རྣམས་ཀྱིས་འདི་འདྲ་བ་མི་ལེགས་སོ། ། ཞེས་གླེང་ནས། ཡུལ་དེའི་རྒྱལ་པོ་ལ་ཞུས། རྒྱལ་པོས་སློབ་དཔོན་ཉིད་ལ་དྲིས་པས་ཅང་མི་གསུང་ངོ༌། ། དེར་འབངས་རྣམས་ཀྱིས་ཙནྡན་སྨུག་པོའི་མེར་སློབ་དཔོན་ཕྱག་རྒྱ་དང་བཅས་པ་བསྲེགས་པས། རྒྱལ་པོའི་ཐུགས་དགོངས་ལ་སློབ་དཔོན་བསྲེགས་པའི་ཉེས་པ་ང་ལའང་འོང་སྙམ་ནས་མི་དགྱེས་པ་གྱུར་ཅིང༌། ཚ་ཚ་གདབ་པར་དགོངས་ནས་གདུང་རུས་སྡུད་པ་ལ་བྱོན་པས། ཐལ་བའི་དཀྱིལ་ན་མཚོ་ཆུང་ངུ་འདུག་པའི་ནང་ན་པདྨ་ཆེན་པོ་ཁ་ཟུམ་པ་ཞིག་འདུག་ནས། ངོ་མཚར་ཏེ་དེའི་ཁ་ཕྱེས་ཙ་ན་སློབ་དཔོན་ཕྱག་རྒྱ་མོ་དང་བཅས་པ་བཞུགས་པ་གཟིགས་ནས། རྒྱལ་པོ་འབངས་དང་བཅས་པ་ཐམས་ཅད་དད་པར་གྱུར་ནས།
སློབ་དཔོན་མཚོ་སྐྱེས་རྡོ་རྗེ་ཞེས་བྱ་བ་མཚན་དུ་བཏགས་སོ། ། དེ་ལྟ་བུའི་གྲུབ་པ་ཐོབ་པའི་སློབ་དཔོན་དེས་མཛད་དེ། རྒྱུད་གང་ལ་བརྟེན་ནས་མཛད་ན། དཔལ་བརྟག་པ་གཉིས་པ་ལ་བརྟེན་ནོ། ། གང་མཛད་ན་དཔལ་ཀྱེ་རྡོ་རྗེ་ཕྱག་བཅུ་དྲུག་པ་དང༌། ཧེ་རུ་ཀ་གཞན་གསུམ་གྱི་མངོན་རྟོགས་སྟོན་པ་སྐུ་བཞི་ལམ་བྱེད་ཀྱི་སྒྲུབ་ཐབས་འདི་དང༌། རྒྱུད་ཀྱི་འགྲེལ་པ་པདྨ་ཅན་ལ་སོགས་པ་གཞུང་དྲུག་གོ ། དགོས་པ་ཅིའི་ཕྱིར་དུ་མཛད་ན། མ་འོངས་པའི་སེམས་ཅན་གྱི་ཀྱེ་རྡོ་རྗེའི་རྒྱུད་དོན་ལ་སློབ་ཅིང་ཉམས་སུ་ལེན་པ་རྣམས་ཀྱིས་སྐུ་བཞིའི་གོ་འཕང་འཐོབ་པར་བྱ་བའི་ཕྱིར་དུ་མཛད་དོ། ། ཞེས་ཤེས་པར་བྱའོ། །
གཉིས་པ་གཞུང་གི་དོན་ལ་གསུམ། སྒྲུབ་ཐབས་ལ་འཇུག་པ་ཀླད་ཀྱི་དོན། སྒྲུབ་ཐབས་དངོས། སྒྲུབ་པ་མཐར་ཕྱིན་པ་མཇུག་གི་དོན་ནོ། ། དང་པོ་ལ་གསུམ།
རྒྱ་་་་་་ མཚན་དང༌། མཆོད་པར་ཀྱཻ་བརྗོད་པ་དང༌། བཤད་པར་ གསུམ་པ་་་་་་ དམ་བཅའ་བའོ། ། གཉིས་པ་ལ་གཉིས། གང་གིས་སྒོམ་པའི་གང་ཟག ་་་་་
དང་པོར། གང་བསྒོམ་པའི་རྣལ་འབྱོར་རོ། ། འདི་ལ་གཉིས། རྣལ་འབྱོར་བསྒོམ་པའི་གོ་རིམས་དང༌། སྒྲུབ་ཐབས་དངོས་སོ། ། འདི་ལ་གཉིས། ཚོགས་གཉིས་བསག་པ་དང༌། ལྷ་བསྒོམ་པ་དངོས་སོ། ། དང་པོ་ལ་གཉིས། བསོད་ནམས་ཀྱི་ཚོགས་དང༌།
ཡེ་ཤེས་ཀྱི་ཚོགས་བསག་ ་་་་་ དངོས་པོ། པའོ། ། དང་པོ་ལ་གསུམ། ཚོགས་བསག་པའི་ཞིང་སྤྱན་དྲངས་པ། མཆོད་ཅིང་རྒྱུན་བཤགས་བྱ་བ། ཚད་མེད་ ་་་་་སེམས་ཅན་ཐམས་ཅད། བཞི་བསྒོམས་པའོ། ། གཉིས་པ་ལ་གཉིས། མཆོད་པ་དང་རྒྱུད་ ་་་་་དེའི་མདུན་དུ། དག་པའོ། །
འདི་ལ་ལྔ། སྡིག་པ་བཤགས་ ་་་་་དེའི་སྤྱན་སྔར། པ། རྗེས་སུ་ཡི་ ་་་་་གང་གིས་ རང་བ། བླ་ན་མེད་པ།་་་་་ ཡོངས་སུ་བསྔོ་བ། སྐྱབས་ ་་་་་དེ་ནས། སུ་འགྲོ་བ། སེམས་བསྐྱེད་ ་་་་་སེམས་ཅན་རྣམས། པའོ། །
གཉིས་པ་ལྷ་བསྒོམས་པ་ལ་གཉིས། ཕྱག་བཅུ་དྲུག་པའི་མངོན་རྟོགས་དང༌། ཧེ་རུ་ཀ་གསུམ་གྱི་མངོན་རྟོགས་སོ། ། དང་པོ་ལ་གཉིས། མཉམ་པར་བཞག་པ་དང༌། མཉམ་པར་མ་གཞག་པའི་རྣལ་འབྱོར་རོ། ། དང་པོ་ལ་གསུམ། སྲུང་བའི་འཁོར་ ་་་་་དེ་ནས་སྨོན་ལམ། ལོ། ། གཞལ་ཡས་ཁང་བསྒོམ་པ།
ལྷ་བསྐྱེད་པའོ། ། གཉིས་པ་ལ་བཞི། གཞི་ཡི་ཡན་ལག ་་་་་ དེ་ཡིས། རྒྱུའི་ཡན་ལག ་་་་་ དེའི་སྟེང་དུ། རྐྱེན་གྱི་ཡན་ལག་ ་་་་་དེའི། གནས་ ་་་་་དེས་བདག ཐབས་ཀྱི་ཡན་ལག་གོ ། གསུམ་པ་ལ་གཉིས།
གནས་པ་བཞིའི་རིམ་པས་སྒོམ་ཚུལ། ཐུན་བཞིའི་སྒོ་ནས་སྒོམ་ ་་་་་དེ་ལྟར་དུ། ཚུལ་ལོ། ། དང་པོ་ལ་བཞི། ལོངས་སྐུའི་བདག་ཉིད་གོང་བུར་གནས་པ། ཆོས་སྐུའི་བདག་ཉིད་ཆུར་ ་་་་་དེ་མ་ཐག གནས་པ། སྤྲུལ་སྐུའི་བདག་ཉིད་ ་་་་་ ཡང་ནམ་མཁའ། གཟུགས་སུ་གནས་པ། ངོ་བོ་ ་་་་་སྐུའི།
ཉིད་ཀྱི་བདག་ཉིད་གཟུགས་ལས་འདས་པར་གནས་པའོ། ། དང་པོ་ལ་གསུམ། རྒྱུ་རྡོ་རྗེ་འཆང་བསྐྱེད་ ་་་་་ དེའི། པ། མཁའ་ ་་་་་དེ་ནས། གསང་བྱིན་གྱིས་བརླབ་པ། འཁོར་ ་་་་་དེ་ནས་བསྲུབས་པ། གྱི་ལྷ་མོ་དབྱུང་བའོ། ། གསུམ་པ་ལ་བཞི། དམ་ཚིག་པའི་དཀྱིལ་འཁོར་བསྐྱེད་པ།
ཡེ་ཤེས་པ་གཞུག་པ། དབང་བསྐུར་ཞིང་རྒྱས་གདབ་པ། གཞུང་བསྡུ་ ་་་་་བཅོམ་ལྡན་འདས། བའོ། ། དང་པོ་ལ་གཉིས། ལྷ་མོ་བཞིས་གླུས་བསྐུལ་ ་་་་་ དེ་ནས་པུཀྐ་སཱི་སོགས། བ་དང༌། དེ་ལས་འབྲས་ ་་་་་ བདག་ཉིད། བུ་རྡོ་རྗེ་འཛིན་བཞེངས་པའོ། ། གཉིས་པ་ལ་གཉིས།
སྔོན་འགྲོ་སྣོད་བཅུད་ ་་་་་ རང་གི་སྙིང་གར། སྦྱང་བ། དངོས་གཞི་ཡེ་ཤེས་པ་དགུག་ ་་་་་ ཡང་ནམ་མཁའ། པའོ། ། གསུམ་པ་ལ་གསུམ། དབང་བསྐུར་གྱི་ ་་་་་རང་གིས་བློ། ལྷ་སྤྱན་དྲངས་ཤིང་མཆོད་པ། དབང་བསྐུར་འདི་སྐད་དུ ་་་་་ བ་དངོས། རིགས་ཀྱི་བདག་པོས་ ་་་་་དབང་བསྐུར་ནས། རྒྱས་གདབ་པའོ། །
བཞི་པ་ལ་དྲུག དཀྱིལ་འཁོར་བསྡུ་ ་་་་་དེ་ལྟར་ བ། འཁོར་ལོ་བཞིས་རྒྱས་གདབ་པ། ་་་་་ དེ་ལྟར་འཁོར་ལོ་ཐབས། ཕྱག་ ་་་་་ འཁོར་ལོ། རྒྱ་དྲུག་གི་གོ་ཆ་བྱ། སྐྱེ་མཆེད་དྲུག་བྱིན་གྱིས་བརླབ ་་་་་དེའི་འོད་ཟེར། རྫོགས་རིམ་གྱི་ནུས་པ་སྒྲུབ་ ་་་་་ དེ་ལྟར། པའི་བཟླས་པ། མར་ ་་་་་དེ་ནས་རང་གི་ མེའི་རྩེ་མོ་སྒོམ་ཚུལ་ལོ། །
གཉིས་པ་མཉམ་པར་མ་གཞག་པ་ལ་བཞི། ཨཥྚ།་་་་་ བཟླས་པའི་སྔགས། གཏོར་ ་་་་་ཨོཾ་ཨིནྡྲ། མའི་སྔགས། ལས་ཚོགས་ཀྱི་སྔགས། ་་་་་ ཨ་ཀ་རོ། ཐུན་བྱིན་གྱིས་བརླབ་པའི་སྔགས་ ་་་་་གཅིག་པུ། སོ། ། གཉིས་པ་ཧེ་རུ་ཀ་གཞན་གསུམ་གྱི་མངོན་རྟོགས་ལ་གཉིས།
མཉམ་པར་གཞག་པ་དང༌། མཉམ་པར་མ་གཞག་པའོ། ། དང་ ་་་་་ད་ལྟར། པོ་ལ་གཉིས། ཐུན་གྱི་ཆོ་ག་དང༌། སོ་སོའི་མཚན་ཉིད་དོ། ། འདི་ལ་གསུམ། སྐུ་རྡོ་རྗེའི་མངོན་ ་་་་་ ཕྱག་གཉིས་པ། རྟོགས། གསུང་རྡོ་ ་་་་་ དེ་བཞིན་དུ་ རྗེའི་མངོན་རྟོགས།
ཐུགས་ ་་་་་དེ་བཞིན་དུ་ཕྱག་དྲུག རྡོ་རྗེའི་མངོན་རྟོགས། གཉིས་པ་ལ་བཞི། བཟླས་པའི་ ་་་་་ཨོཾ་ཏྲ། སྔགས། སྤྱོད་ ་་་་་ལྷག་མ། ལམ་གྱི་རྣལ་འབྱོར། དག་པ་དྲན་ ་་་་་སྙིང་རྗེ། པ། སྨོན་ལམ་གདབ་པའོ། ་་་་་
སྨོན་ལམ། ། གསུམ་པ་སྒྲུབ་པ་མཐར་ཕྱིན་པ་མཇུག་གི་དོན་ལ་བཞི། བརྩམས་པའི་ནོངས་ ་་་་་བློ་ཆུང༌། པ་བཟོད་པར་གསོལ་བ། བརྩམས་ ་་་་་གང་ཞིག པའི་ནུས་པ། ཡོད་པར་བསྟན་པ། བརྩམས་པའི་དགེ་ ་་་་་ཀྱེ་རྡོ་རྗེ། བ་བསྔོ་བ། གཞུང་ཐམས་ཅད་རྫོགས་པར་བསྟན་པའོ། །
འདི་ལ་གཉིས། མཛད་པ་པོའི་སློབ་དཔོན་སྨོས་ ་་་་་སློབ་དཔོན། པ། བསྒྱུར་བ་པོའི་ལོ་ ་་་་་རྒྱ་གར། པཎ་སྨོས་པའོ། ། གོང་མའི་བསྡུས་དོན་རྣམ་བཤད་རྒྱས་པ་ལས། ། ཚིག་ཉུང་དོན་གསལ་རྟོགས་པར་སླ་བ་ཡི། ། བསྡུས་དོན་ཤིན་ཏུ་གསལ་བར་སྦྱོར་ཅིག་ཅེས། ། ཕུན་ཚོགས་བསོད་ནམས་ཆེན་པོའི་དཔལ་མངའ་ཞིང༌། ། དཀོན་མཆོག་གསུམ་དངོས་བླ་མའི་གསུང་ཚབ་མཆོག །
མཁྱེན་དང་བརྩེ་བའི་རྒྱལ་མཚན་མངོན་མཐོ་བས། ། ཐུབ་བསྟན་དཔལ་འབྱོར་བཟང་པོ་སྐྱོང་མཛད་པ། ། མི་དབང་ཆོས་ཀྱི་བླ་མ་འགྲོ་བའི་རྗེ། ། གང་གིས་བཀའ་ཡིས་བསྐུལ་བ་ཁུར་བླངས་ནས། ། འཇམ་དབྱངས་བླ་མའི་ཞབས་རྡུལ་གུས་བླངས་པ། ། ཤཱཀྱའི་དགེ་སློང་ཀུན་དགའ་བཟང་པོས་བྲིས། ། དགེ་དེས་འགྲོ་ཀུན་སངས་རྒྱས་ཐོབ་ཕྱིར་བསྔོ། ། ཨི་དཾ་ཤཱ་ས་ནཤྩ་སརྦ་སཏྭ་ཧི་ཏོ་བྷ་ཝནྟུ།། །། ༄། །དཔལ་ཀྱེ་རྡོ་རྗེའི་བསྟོད་པ་ཉི་ཤུ་པའི་འགྲེལ་པ་བཞུགས་སོ།། ༈ །དཔལ་ཀྱེ་རྡོ་རྗེ་ལ་བསྟོད་པའི་རྣམ་བཤད་མཁས་པའི་ཡིད་འཕྲོག་ཅེས་བྱ་བ།
བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། གང་སྐུ་ཚོགས་གཉིས་རྒྱས་པའི་ཆུ་གཏེར་ལས། ། རྣམ་དཀར་ལས་ཀྱི་འདབ་སྟོང་སྨིན་པའི་རྩེར། ། དགེ་ལེགས་དཔལ་འབྱོར་སྙིང་པོའི་གེ་སར་ཅན། ། དཔལ་ལྡན་མཚོ་སྐྱེས་རྡོ་རྗེ་ལ་ཕྱག་འཚལ། ། གང་གི་གསུང་རབ་ཡོན་ཏན་གཏེར། ། ལན་གཅིག་བརྗོད་ནའང་དཔལ་འཕེལ་ཞིང༌། ། འདོད་ལྷས་བྱིན་གྱིས་རློབ་བྱེད་པ། ། དེ་ཡི་རྣམ་བཤད་གསལ་བར་བྲི། ། འདིར་དཔལ་ཀྱེ་རྡོ་རྗེའི་དཀྱིལ་འཁོར་གྱི་ལྷ་རྣམས་ལ་བསྟོད་པ།
པདྨ་ལ་བརྫུས་ཏེ་འཁྲུངས་ཤིང་མཆོག་གི་དངོས་གྲུབ་བརྙེས་པའི་སློབ་དཔོན་མཚོ་སྐྱེས་རྡོ་རྗེའི་ཞལ་སྔ་ནས་མཛད་པའི་བྷ་ཏ་རའི་བསྟོད་པ་ཉི་ཤུ་པར་གྲགས་པའི་འདི་བཤད་པར་བྱ་བ་ལ། ཀླད་དང༌། གཞུང་དང༌། མཇུག་གི་དོན་གསུམ་གྱི་དང་པོ་ནི། རྒྱ་གར་དུ། ཧེ་བཛྲ་མཎྜ་ལ་སྟོཏྟྲ་ནཱ་མ། བོད་སྐད་དུ། ཀྱེ་རྡོ་རྗེའི་དཀྱིལ་འཁོར་ལ་བསྟོད་པ་ཞེས་བྱ་བ། དཔལ་ཀྱེ་རྡོ་རྗེ་ལ་ཕྱག་འཚལ་ལོ། ། ཞེས་ཏེ་གོ་སླའོ། །
གཉིས་པ་ལ་གཉིས། བསྟོད་པ་དངོས་དང༌། དེའི་དགེ་བ་བསྔོ་བའོ། ། དང་པོ་ལ་གཉིས། བསྐྱེད་རིམ་ལྟར་བསྟོད་པ་དང༌། རྫོགས་རིམ་ལྟར་བསྟོད་པའོ། ། དང་པོ་ལ་གཉིས། གཙོ་བོ་ལ་བསྟོད་པ་དང༌། འཁོར་རྣམས་ལ་བསྟོད་པའོ། ། དང་པོ་ལ་བཞི།
ཆོས་སྐུའི་སྒོ་ནས་བསྟོད་པ། ངོ་བོ་ཉིད་སྐུའི་སྒོ་ནས་བསྟོད་པ། ལོངས་སྐུའི་སྒོ་ནས་བསྟོད་པ། སྤྲུལ་སྐུའི་སྒོ་ནས་བསྟོད་པའོ། ། དང་པོ་ནི། རྒྱུད་ལས། ། བརྟན་དང་གཡོ་བའི་དངོས་པོ་གང༌། ། རྩྭ་ལྕུག་འཁྲི་ཤིང་ལ་སོགས་པ། ། བདག་གི་དངོས་པོའི་རང་བཞིན་ལས། ། དམ་པའི་དེ་ཉིད་ངེས་བསྒོམ་བྱ། །
ཞེས་གསུངས་པ་ལྟར་བརྟན་གཡོའི་དངོས་པོ་ཐམས་ཅད་ཀྱི་རང་བཞིན་ནམ། ངོ་བོ་ནི་དེ་བཞིན་ཉིད་སྤྲོས་པའི་མཐའ་ཐམས་ཅད་དང་བྲལ་བའི་སྟོང་པ་ཉིད་དེ། བྱང་ཆུབ་སེམས་འགྲེལ་ལས། སངས་རྒྱས་རྣམས་ཀྱི་བྱང་ཆུབ་སེམས། ། བདག་དང་ཕུང་པོ་རྣམས་རིག་གི ། རྟོག་པ་རྣམས་ཀྱིས་མ་བསྒྲིབས་ཤིང༌། ། རྟག་ཏུ་སྟོང་ཉིད་མཚན་ཉིད་བཞེད། ། ཅེས་དང༌། དབུ་མ་རྩ་བར། གཞན་ལས་ཤེས་མིན་ཞི་བ་དང༌། །
སྤྲོས་པ་རྣམས་ཀྱིས་མ་སྤྲོས་པ། ། རྣམ་རྟོག་མེད་དོན་ཐ་དད་མིན། ། དེ་ནི་དེ་ཡི་མཚན་ཉིད་དོ། ། ཅེས་པ་ལྟར་དེ་ཉིད་ནི་ཆོས་གཞན་ལས་མཆོག་ཏུ་ཆོས་ཀྱི་སྐུའམ། རང་བཞིན་ལྷན་ཅིག་སྐྱེས་པའི་ཡེ་ཤེས་ཞེས་བྱ་ལ། དེ་གདོད་མ་ནས། ང་ལས་འགྲོ་བ་ཐམས་ཅད་འབྱུང༌། ། ང་ལས་གནས་གསུམ་པོ་ཡང་བྱུང༌། ། ང་ཡིས་འདི་ཀུན་ཁྱབ་པ་སྟེ། ། འགྲོ་བའི་རང་བཞིན་གཞན་མ་མཐོང༌། །
ཞེས་པ་ལྟར། དངོས་པོ་ཐམས་ཅད་ཀྱི་བདག་ཉིད་དམ་རྒྱུའམ་ཁྱབ་བྱེད་དུ་ཡང་དག་པར་གནས་པ་ཡིན་ཏེ། རྒྱུད་ལས། ལུས་ལ་ཡེ་ཤེས་ཆེན་པོ་གནས། ། རྟོག་པ་ཐམས་ཅད་ཡང་དག་སྤངས། ། དངོས་པོ་ཀུན་ལ་ཁྱབ་པ་པོ། ། ལུས་གནས་ལུས་ལས་མ་སྐྱེས་པའོ། ། ཞེས་པ་ལྟར་རོ། ། དེ་བཞིན་ཉིད་དམ། ཆོས་ཀྱི་སྐུའི་དོན་ཡང་སྣང་གྲག་གི་དངོས་པོ་ཐམས་ཅད་རང་བཞིན་གཅིག་དང་དུ་མའི་ངོ་བོ་ཉིད་དང་བྲལ་བ་རྣམ་པར་དཔྱད་པའི་སྟོང་པ་ཉིད་མེད་དགག་ཙམ་ཡིན་ལ།
དེ་དང་སངས་རྒྱས་ཀྱི་ཆོས་སྐུ་གཉིས་སྟོབས་སོགས་བྲལ་འབྲས་ཀྱི་ཡོན་ཏན་ཡོད་མེད་ཙམ་མ་ཡིན་པ་གཞན་ཁྱད་པར་མེད་པ་ཡིན་ཏེ། དབུ་མ་བདེན་གཉིས་ལས། འདི་ལྟར་སྣང་བའི་དངོས་པོ་ལ། ། རིགས་པས་བརྟགས་ན་འགའ་མི་རྙེད། ། མ་རྙེད་པ་དེ་དོན་དམ་སྟེ། ། ཡེ་ནས་གནས་པའི་ཆོས་ཉིད་དོ། ། ཞེས་སོ། ། དེས་ན་གནད་འདི་མ་གོ་བར། སེམས་ཅན་རྣམས་ནི་སངས་རྒྱས་ཉིད་དེ་ཆེན་པོའི་སངས་རྒྱས་འཇིག་རྟེན་ཁམས་འདིར་གཞན་ཡོད་མིན། ། ཞེས་སོགས་ཀྱི་ལུང་ལ་བརྟེན་ནས་ལས་ཉོན་གྱི་འཆིང་བ་ཀུན་ལྡན་ཀྱི་སོ་སྐྱེ་དང༌།
ཚོགས་གཉིས་མཐར་ཕྱིན་གྱི་སངས་རྒྱས་གཉིས་གློ་བུར་གྱི་དྲི་མ་དག་མ་དག་མ་གཏོགས་ཁྱད་པར་ཅུང་ཟད་ཀྱང་མེད་ཅིང༌། སྟོབས་སོགས་བྲལ་འབྲས་ཀྱི་ཡོན་ཏན་རྣམས་ཀྱང་ཡོད་པར་སྨྲ་བ་ནི་ཐུབ་པའི་དབང་པོའི་བསྟན་པ་ལ་ཕྱིན་ཅི་ལོག་ཏུ་གྱུར་པ་ཡིན་ཏེ། རྒྱུད་བླར། རིགས་ཡོད་ཕྱིར་ན་ལུས་ཅན་ཀུན། ། རྟག་ཏུ་སངས་རྒྱས་སྙིང་པོ་ཅན། ། ཞེས་རིགས་སོགས་ཡོད་པར་བཤད་ཀྱི། སངས་རྒྱས་དངོས་ཡོད་པར་མ་བཤད་ལ། སྟོབས་སོགས་བྲལ་འབྲས་ཀྱི་ཡོན་ཏན་ཡོད་པ་དང༌། གློ་བུར་གྱི་དྲི་མ་མ་དག་པའང་འགལ་ཏེ། རྒྱུད་བླར།
སྟོབས་ཉིད་མ་རིགས་སྒྲིབས་ལ་རྡོ་རྗེ་བཞིན། ། ཞེས་དང༌། དུས་ཀྱི་འཁོར་ལོའི་འགྲེལ་ཆེན་དུའང༌། གང་གི་ཚེ་བདུད་ཡོད་པ་དེའི་ཚེ་སངས་རྒྱས་ཉིད་མ་ཡིན་ཏེ། སེམས་སྒྲིབ་པ་དང་བཅས་པའི་ཕྱིར་རོ། ། གང་གི་ཚེ་སངས་རྒྱས་ཉིད་ཡིན་པ་དེའི་ཚེ་བདུད་མེད་དེ། སེམས་སྒྲིབ་པ་དང་བྲལ་བའི་ཕྱིར་རོ། ། ཞེས་དང༌། བདུད་ཅེས་བྱ་བ་ནི་སེམས་ཅན་རྣམས་ཀྱི་འཁོར་བའི་སེམས་ཀྱི་བག་ཆགས་ཀྱི་དྲི་མའོ། ། སངས་རྒྱས་ཉིད་ཅེས་བྱ་བའི་དོན་ནི།
འཁོར་བའི་བག་ཆགས་དང་བྲལ་བའི་སེམས་སོ། ། ཞེས་དང༌། དེའི་ཕྱིར་བདུད་ནི་དྲི་མ་དང་བཅས་པའི་སེམས་ཡིན་ལ། སངས་རྒྱས་ནི་དྲི་མ་མེད་པའི་སེམས་ཡིན་ནོ། ། ཞེས་སོགས་དང་འགལ་བའི་ཕྱིར་རོ། ། འོ་ན་སེམས་ཅན་རྣམས་ནི་སངས་རྒྱས་ཉིད་དེ་ཆེན་པོའི་སངས་རྒྱས་ཞེས་སོགས་ཀྱི་དོན་གང་ཞེ་ན། རྒྱུད་བླར། དེ་བཞིན་ཉིད་ནི་ཐམས་ཅད་ལ། ། ཁྱད་པར་མེད་ཀྱང་དག་གྱུར་པས། ། ཞེས་པ་ལྟར་ཁམས་རང་བཞིན་དུ་གནས་པའི་རིགས་ལ་ཁྱད་པར་མེད་པར་སྟོན་པའི་ལུང་ཡིན།
སོ་སྐྱེ་ལ་ཡོན་ཏན་དང་བཅས་པའི་སངས་རྒྱས་ཡོད་པར་འཆད་པ་མ་ཡིན་ཏེ། དུས་འཁོར་འགྲེལ་ཆེན་ཉིད་དུ།

རྡོ་རྗེ་སེམས་དཔའ་སྟོབས་བཅུ་པར་གྱུར་པ་སྒྲིབ་པ་དང་བཅས་པ་ཤེས་རབ་ཡོངས་སུ་དག་པ་ནི་འགའ་ཡང་མེད་དོ། ། འོན་ཀྱང་ཐམས་ཅད་མཁྱེན་པའི་ལམ་ཉམས་པ་དེ་ནི་ལོག་པའི་ང་རྒྱལ་གྱིས་ཟིལ་གྱིས་མནན་པར་གྱུར་པ་ན་བདག་ཀྱང་རྡོ་རྗེ་སེམས་དཔའ་སྟོབས་བཅུ་པའོ། ། ཞེས་དེ་ལྟར་རློམ་པར་བྱེད་དོ། ། འདི་ནི་སྟོབས་བཅུ་པ་མ་ཡིན་ཏེ། སྟོབས་བཅུ་པའི་འགལ་ཟླ་ཉི་ཚེ་བ་རྨོངས་པ་ཆེན་པོའོ། ། འདིར་རྣལ་འབྱོར་པ་འདི་ཡི་སངས་རྒྱས་ཉིད་ནི་སྔོན་མེད་པ་ཤིན་ཏུ་རྨད་བྱུང་ཆེན་པོ་སྟེ། སྒྲིབ་པ་ཐམས་ཅད་དང་ལྡན་པའི་ཕྱིར་རོ། ། ཞེས་དང༌། རྣལ་འབྱོར་པ་ཡང་དག་པར་རྫོགས་པའི་སངས་རྒྱས་སུ་མི་འགྱུར་ཏེ། གང་གི་ཕྱིར་ཆོས་ཀྱི་འཁོར་ལོ་བསྐོར་བ་མེད་པའི་ཕྱིར་དང༌། དེ་བཞིན་གཤེགས་པས་ལུང་བསྟན་པ་མེད་པའི་ཕྱིར་རོ། །
ཞེས་སོགས་དུ་མ་གསུངས་པ་དང་ནང་འགལ་བའི་སྐྱོན་འབྱུང་བའི་ཕྱིར་རོ། ། གཉིས་པ་ནི། ཐབས་ནི་ཀྱེ་ཞེས་པའི་དོན་ནི་སྙིང་རྗེ་སྟེ། འདི་ལ་སེམས་ཅན་ལ་དམིགས་པ། ཆོས་ལ་དམིགས་པ། དམིགས་པ་མེད་པའི་སྙིང་རྗེ་གསུམ་ལས། འདིར་བརྗོད་བྱའི་གཙོ་བོ་སེམས་ཅན་དང་ཆོས་སུ་རྣམ་པར་མི་རྟོག་པའི་དམིགས་མེད་ཀྱི་སྙིང་རྗེ་མཐར་ཐུག་པ་སྟེ། འདིས་ཞི་བ་མྱ་ངན་ལས་འདས་པའི་མཐའ་གནོན་ཏེ། བྱམས་པས། བདག་སྲེད་མ་ལུས་ཤེས་རབ་ཀྱིས་བཅད་ནས། །
སེམས་ཅན་སྲེད་ཕྱིར་བརྩེ་ལྡན་ཞི་ཐོབ་མིན། ། དེ་ལྟར་བློ་བརྩེ་བྱང་ཆུབ་ཐབས་བསྟན་ནས། ། འཕགས་པ་འཁོར་བའམ་མྱ་ངན་འདའ་མི་འགྱུར། ། ཞེས་པ་ལྟ་བུའི་ཐབས་དང༌། ཤེས་རབ་ནི་རྡོ་རྗེ་ཞེས་པའི་དོན་ཏོ། ། ཇི་ལྟར་རྫས་ཀྱི་རྡོ་རྗེས་ཕར་ལ་དངོས་པོ་ཐམས་ཅད་འཇོམས་ལ། ཚུར་གང་གིས་ཀྱང་བཤིགས་པར་མི་ནུས་པ་དེ་བཞིན་དུ། ཤེས་རབ་སྟོང་པ་ཉིད་རྟོགས་པའི་ཡེ་ཤེས་མཐར་ཐུག་པ་འདིས་ཀྱང་ཕར་མཚན་མ་དང་རྟོག་པ་ཐམས་ཅད་འཇོམས་ལ། ཚུར་གང་གིས་ཀྱང་བཤིག་པར་མི་ནུས་པ་སྟེ། རྡོ་རྗེ་རྩེ་མོར།
སྲ་ཞིང་སྙིང་པོ་ཁོང་སྟོང་མེད། ། བཅད་དང་གཞིག་པར་བྱ་བ་མེད། ། བསྲེག་པར་བྱར་མེད་འཇིག་མེད་པར། ། སྟོང་པ་ཉིད་ནི་རྡོ་རྗེར་བརྗོད། ། ཅེས་སོ། ། འདིས་སྲིད་པ་འཁོར་བའི་མཐའ་མནན་པའོ། ། ཐབས་ཤེས་རབ་དེ་གཉིས་པོའང་ཟག་པ་མེད་པའི་དབྱིངས་སུ་དཔེར་ན་མར་མེའི་སྣང་བ་དང༌། དྲོ་མདོག་སོ་སོ་མ་ཡིན་པ་ལྟར་གཉིས་སུ་མེད་པར་གྱུར་པ་ལྟར། རྒྱུར་བླར། དྲི་མེད་གནས་ལ་མངོན་ཤེས་དང༌། །
ཡེ་ཤེས་དྲི་མེད་དེ་ཉིད་ནི། ། རྣམ་དབྱེར་མེད་ཕྱི་མར་མེ་ཡི། ། སྣང་དང་དྲོ་མདོག་ཆོས་མཚུངས་ཅན། ། ཞེས་སོ། ། དེ་ལྟར་ཐབས་ཤེས་ཆུ་ལ་ཆུ་བཞག་པའམ། མར་ལ་མར་ཐིམ་པ་ལྟར་གཉིས་མེད་དུ་གྱུར་པའི་ཀྱེ་རྡོ་རྗེ་སྟེ། རྒྱུད་ལས། ཧེས་ནི་སྙིང་རྗེ་ཆེན་པོ་ཉིད། ། བཛྲའང་ཤེས་རབ་བརྗོད་པར་བྱ། ། ཐབས་དང་ཤེས་རབ་བདག་ཉིད་རྒྱུད། །
ཅེས་ཏེ། དེ་ལྟ་བུ་ལ་མཚོ་སྐྱེས་རྡོ་རྗེ་སོགས་རྣལ་འབྱོར་པ་ཐམས་ཅད་ཕྱག་འཚལ་ལོ་ཞེས་སོ། ། གསུམ་པ་ནི། གང་ཟག་དང་ཆོས་ཀྱི་བདག་གིས་སྟོང་པ་ནི་ལྷ་མོ་བདག་མེད་མ་ནི་མགུལ་ནས་འཁྱུད་ཅིང༌། སངས་རྒྱས་ཀྱི་ཡོན་ཏན་གོང་ནས་གོང་དུ་རྒྱས་པའི་ཕྱིར་དབུ་སྐྲ་སེར་པོ་གྱེན་དུ་བརྫེས་ཤིང་རྣམ་ཐར་བརྒྱད་དག་པའི་ཞལ་བརྒྱད་དང་ལྡན་པ་ལ་སྐུ་གསུང་ཐུགས་ཀྱི་རྡོ་རྗེ་གསུམ་དག་པས་སྤྱན་གསུམ་དང་ལྡན་པའི་མགོན་པོ་ཀྱེ་རྡོ་རྗེ་དེ་ལ་མཚོ་སྐྱེས་རྡོ་རྗེ་བདག་ཕྱག་འཚལ། ཞེས་སོ། ། བཞི་པ་ལ་བཞི། ཞལ་གྱི་སྒོ་ནས་བསྟོད་པ། ཕྱག་གི་སྒོ་ནས་བསྟོད་པ། ཞབས་སོགས་ཀྱི་སྒོ་ནས་བསྟོད་པ།
རྒྱན་གྱིས་སྒོ་ནས་བསྟོད་པའོ། ། དང་པོ་ནི། སྤྱི་བོ་དང་ཞལ་གཞན་རྣམས་དང་སྟེང་ཞལ་ནི་བདུད་སྐྲག་པར་བྱེད་པས་ནག་པོ་མཛེས་པར་བྱས་པ། རང་བཞིན་གྱིས་འོད་གསལ་བས་དཀར་པོ་དང་སེམས་ཅན་གྱི་དོན་ལ་རྗེས་སུ་ཆགས་པས་དམར་པོ་ནི་གོ་རིམ་བཞིན་གཡས་དང་གཡོན་གྱི་ཞལ་གཉིས་ཀྱི་ཁ་དོག་ཡིན་ལ། དེ་ལས་གང་གི་ལྷག་པའི་རྒྱབ་ཞལ་རྣམས་ནི་བུང་བ་ལྟར་གནག་པ་དེ་ལ་བདག་ཕྱག་འཚལ། ཞེས་པའོ། ། གཉིས་པ་ལ་གཉིས། གཡས་ཀྱི་ཕྱག་མཚན་གྱི་སྒོ་ནས་བསྟོད་པ། གཡོན་གྱི་ཕྱག་མཚན་གྱི་སྒོ་ནས་བསྟོད་པའོ། ། དང་པོ་ནི།
ཕྱག་གཡས་ཀྱི་དང་པོ་ན་གླང་པོ་ཆེ་དཀར་པོ། གཉིས་པ་ན་རྟ་སྔོན་པོ། གསུམ་པ་ན་བོང་བུ་གྭ་པ། བཞི་པ་ན་གླང་དམར་པོ། ལྔ་པ་ན་རྔ་མོ་ཐལ་ཁ། དྲུག་པ་ན་སྐྱེ་པ་སྟེ་མི་དམར་པོ། བདུན་པ་ན་ཁྱི་ནག་པོ། བརྒྱད་པ་ན་མེ་ཧེ་སྔོན་པོ་འཛིན་པ་ཅན་ཏེ། ཕྱག་མཚན་འོག་མ་གཉིས། རྒྱུད་ལས་ཤ་ར་བྷ་སྟེ་སེང་གེ་གཤོག་པ་ཅན་དང༌།
བྱི་ལར་བཤད་པ་དང་མི་མཐུན་མོད། སློབ་དཔོན་ཉིད་ཀྱིས་སྒྲུབ་ཐབས་ལས་ཀྱང་འདི་བཞིན་དུ་བཤད་པས་སློབ་དཔོན་འདི་བཞེད་པར་མངོན་ནོ། ། ཕྱག་མཚན་དེ་དག་རྣམས་གཡས་པའི་ཕྱག་བརྒྱད་ཀྱི་མཐིལ་ལ་གནས་པའི་སྟོང་ཉིད་ཆ་བཅུ་དྲུག་གི་རང་བཞིན་ཐོད་པ་འཛིན་པ་ལ་བདག་ཕྱག་འཚལ། ཞེས་པའོ། ། གཉིས་པ་ནི། གཡོན་གྱི་དང་པོ་ན་སའི་ལྷ་སེར་པོ། གཉིས་པ་ན་ཆུའི་ལྷ་དཀར་པོ། གསུམ་པ་ན་མེའི་ལྷ་དམར་པོ། བཞི་པ་ན་རླུང་གི་ལྷ་ལྗང་གུ། ལྔ་པ་ན་ཟླ་བའི་ལྷ་དཀར་པོ།
དྲུག་པ་ན་ཉི་མའི་ལྷ་དམར་པོ། བདུན་པ་ན་གཤིན་རྗེ་སྔོན་པོ། བརྒྱད་པ་ན་གསང་བ་པ་སྟེ། ནོར་བདག་སེར་པོ་རྣམས་ཕྱག་གཡོན་པའི་ཕྱག་བརྒྱད་ལ་གནས་པའི་ཐོད་པ་འཛིན་ལ་བདག་ཕྱག་འཚལ། ཞེས་པའོ། ། གསུམ་པ་ནི། བསྡུ་བའི་དངོས་པོ་བཞི་དག་པའི་ཞབས་བཞི་པོས་ནི་ཕུང་སོགས་བདུད་བཞི་པོའི་རང་བཞིན་གཟུགས་ཁམས་ཀྱི་ཚངས་པ་སེར་པོ་སོགས་ལྷ་ཆེན་བཞི་མཉམ་པར་མནན་ཅིང་ཆོས་ཀྱི་དབྱིངས་ལ་སྒྲིབ་པའི་སྐྱོན་ལས་གྲོལ་བས་སྐུ་གཅེར་བུ་སྟེ་འཁོར་བའི་ཉེས་པས་མ་གོས་པས་གདན་ཉི་མར་ཞབས་གཡས་བརྐྱང་གིས་བཞུགས་ཚུལ་དང༌། བྱམས་པའི་ཐུགས་ལས་མི་འགྱུར་བས་སྐུ་མདོག་སྔོན་པོ་བདེ་བ་ཆེན་པོའི་གར་གྱིས་རོལ་པར་མཛད་པ་དེ་ལ་བདག་ཕྱག་འཚལ། ཁ་ཅིག་ཉི་མར་ཞབས་གཡས་བརྐྱང་དང་བསྐུམ། ཞེས་པར་བསྒྱུར་ནས་ཞབས་མདུན་མ་གཉིས་གཡས་བརྐྱང་གཡོན་བསྐུམ་དང༌།
གར་མཛད་ཅེས་པས་རྒྱབ་མ་གཉིས་སྐྱིལ་ཀྲུང་ཕྱེད་པའི་གར་དུ་འདོད། དེ་ལྟར་ན་གཡས་བརྐྱང་བའི་བརླ་ལ་གཡོན་བསྐུམ་ནས་སྦྱར་བའི་གར་མཛད་ཅེས་པར་བཤད་དུ་རུང་མོད། དཔེ་རྙིང་པ་ཐམས་ཅད་ལ་སྔོ་ཞེས་པར་ཡོད་ལ། འདི་མེད་ན། བསྟོད་པ་འདིར་གཙོ་བོའི་ཁ་དོག་མ་བསྟན་པའི་སྐྱོན་ཡོད་དོ། ། ཞེས་པའོ། ། བཞི་པ་ནི། ཁྲག་འཛག་པའི་མགོ་བོ་ལྔ་བཅུས་རྣམ་པར་བརྒྱན་ཞིང༌། ལྟག་པ་ལ་སོགས་པའི་དེ་བཞིན་གཤེགས་པ་ལྔ་རྣམ་པར་དག་པའི་སྤྱི་བོར་རུས་པའི་འཁོར་ལོ་སོགས་ཕྱག་རྒྱ་ལྔ་ཡིས་རྣམ་པར་བརྒྱན། ཕྲིན་ལས་སྣ་ཚོགས་ཀྱིས་སེམས་ཅན་གྱི་དོན་མཛད་པས་སྣ་ཚོགས་རྡོ་རྗེ་སྤྱི་བོར་འཛིན་ཅིང་དཔྲལ་བའི་ཐད་ཀྱི་དབུ་རྒྱན་གྱི་རྩེ་མོར་རིགས་ཀྱི་བདག་པོ་མི་བསྐྱོད་པས་མཛེས་པར་བྱས་པ།
མི་བསླུ་བས་དམ་པ་ཡིན་ལ་དགའ་བ་ནི་བདེ་བ་ཡིན་ཏེ། བསླུ་བ་མེད་པའི་རིགས་འདི་དོན་དམ་པ་ཡིན་ཏེ། ཞེས་གསུངས་པའི་མི་འགྱུར་ཞིང་མི་བསླུ་བའི་དོན་དམ་འགྱུར་མེད་ཀྱི་བདེ་བ་ཡང་དག་པར་ཐོབ་པའི་བདེ་བ་ཆེན་པོ་ཧེ་རུ་ཀ་དེ་ལ་བདག་ཕྱག་འཚལ། ཞེས་པའི་དོན་ཏོ། ། གཉིས་པ་ལ་གཉིས། སོ་སོ་ལ་བསྟོད་པ། སྤྱི་ལ་བསྟོད་པའོ། ། དང་པོ་ནི། འཁོར་གྱི་ལྷ་མོའི་བསྟོད་པ་འདི་དག་ཤིན་ཏུ་གོ་སླ་བས་གཅིག་ཤེས་པས་ཀུན་ཤེས་པས་ན་ཐོག་མར་གཅིག་ལ་མཚོན་ན། ས་བོན་ནི་གང༌།
ལྷ་མོའི་མིང་ནི་ཅི། དཀྱིལ་འཁོར་གྱི་ཕྱོགས་ནི་གང་ན་གནས། སྐུ་མདོག་ནི་ཇི་ལྟ་བུ། ཕྱག་མཚན་ནི་གང༌། གདན་ནི་ཅི་ལ་བཞུགས། ཞེས་དྲུག་དྲུག་གིས་གོ་བར་བྱ་བ་ལས། ས་བོན་གཾ་ལས་བྱུང་བའི་ལྷ་མོ་མཚན་གཽ་རཱིའམ་དཀར་མོ་ཞེས་པ་དཀྱིལ་འཁོར་གྱི་ཕྱོགས་ཤར་དུ་གནས་པ་སྐུ་མདོག་སྟེ་ཡན་ལག་གནག་ཅིང་ཕྱག་མཚན་ཕྱག་གཡོན་ན་ཉ་རོ་ཧི་ཏ་ཞེས་པ་ཉ་དམར་པོ་དང༌། གཡས་པ་ན་ནི་གྲི་གུག་འཛིན། གདན་ཚངས་པ་མནན་ལ་བདག་ཕྱག་འཚལ། ། ཞེས་པ་སྟེ།
དེ་བཞིན་དུ་འོག་མ་མདུན་ལ་ཡང་དྲུག་དྲུག་གི་སྒོ་ནས་བསྟོད་པའོ། འདིར་ཁ་ཅིག་ལྷ་མོ་རྣམས་ཀྱི་ཕྱག་མཚན་གཡོན་པ་རྣམས་དང་པོ་སྨོས་པའི་རྒྱུ་མཚན། ལྷ་མོ་རྣམས་ཤེས་རབ་ཡིན་ལ། ཕྱག་གཡོན་ཡང་ཤེས་རབ་ཀྱི་ཕྱོགས་ཡིན་པས་སོ། ། ཞེས་སྨྲ་བ་ཡང་རིགས་པ་མ་ཡིན་ཏེ། དེ་ལྟར་ན་དཀྱིལ་འཁོར་གཞན་གྱི་ལྷ་མོ་རྣམས་ལའང་འབྱུང་དགོས་པ་ལས་དེ་ལྟར་མ་བྱུང་བའི་ཕྱིར་དང་སློབ་དཔོན་ཉིད་ཀྱི་སྒྲུབ་ཐབས་སུའང་གཡོན་ནས་ཐོག་མར་སྨོས་དགོས་པ་ལ་མ་སྨོས་པའི་ཕྱིར་རོ། ། དེས་ན་གཡོན་ནས་ཐོག་མར་སྨོས་པ་ནི། སྡེབ་སྦྱོར་དང་འགྱུར་གྱི་དབང་གིས་ཡིན་གྱི། ཐམས་ཅད་དུ་མ་ངེས་ཏེ། གྷསྨ་རཱིའི་སྐབས་ནས།
ཕྱག་གཉིས་སྦྲུལ་དང་ཐོད་པས་སྦྲེལ། ། ཞེས་གཡས་ཐོག་མར་སྨོས་པའི་ཕྱིར་རོ། ། གཉིས་པ་ལ་གསུམ། རྣམ་འགྱུར་དང་རྒྱན་གྱི་སྒོ་ནས་བསྟོད་པ། རྣམ་དག་གི་སྒོ་ནས་བསྟོད་པ། བསྐྱེད་ཆོག་གི་སྒོ་ནས་བསྟོད་པའོ། ། དང་པོ་ནི་སྐྱིལ་ཀྲུང་སོགས་ཏེ་གོ་སླའོ། ། གཉིས་པ་ནི། ཕྱོགས་ཀྱི་ལྷ་མོ། གཟུགས།
ཚོར་བ། འདུ་ཤེས། འདུ་བྱེད་དེ། ཕུང་པོ་དང་མཚམས་ཀྱི་ལྷ་མོ། ས་ཆུ་མེ་རླུང་སྟེ་ཁམས་བཞི་པོ་རྣམས་རྣམ་པར་དག་ཅིང༌། གཙོ་བོ་ཡབ་ཡུམ་གྱི་བྱང་ཆུབ་ཀྱི་སེམས་ལས་བྱུང་བའི་བདེ་བ་རབ་དང་མཆོག་ཏུ་གྱུར་པ་ལྷན་ཅིག་སྐྱེས་པའི་ཡེ་ཤེས་རྣལ་འབྱོར་པ་རྣམས་ལ་སྟེར་བའི་ལྷ་མོ་བརྒྱད་པོ་འདི་ཐམས་ཅད་ལ། ཕྱི་ནང་གི་དངོས་པོ་ཀུན་གྱི་རང་བཞིན་ཤེས་པའི་སྒོ་ནས་དེ་ཁོ་ན་ཉིད་ཀྱི་ཕྱག་འཚལ་ཞེས་པའོ། ། གཉིས་པ་ནི། ལྷ་མོ་བརྒྱད་པོ་ཉིད་ཀྱིས་གཡས་ཀྱི་ཕྱག་ན་བཟུང་བའི་ཕྱག་མཚན་གྲི་གུག་དང་ཌཱ་མ་རུ་སོགས་བརྒྱད་དང༌། གཾ་ཙཾ་སོགས་ས་བོན་བརྒྱད་ལས་སྐྱེས་པའི་བདེ་བ་ཆེན་པོ་ལྷན་ཅིག་སྐྱེས་པའི་ཡེ་ཤེས་འདོད་པ་ཐམས་ཅད་ལ་དུས་རྟག་ཏུ་སྟེ་བར་མ་ཆད་པར་གུས་པས་ཕྱག་འཚལ་ལོ། །
ཞེས་པའོ། ། གཉིས་པ་ནི། བསྐྱེད་ཆོག་གང་ཞིག་འོག་གི་ཉི་མ་དང་སྟེང་གི་ཟླ་བའི་དཀྱིལ་འཁོར་ཁ་སྦྱོར་བའི་བར་དུ་གནས་པའི་ས་བོན་ཧཱུྃ་དང་ཨཾ་གཉིས་ལས་སྐྱེས་པའི་གཙོ་བོ་དང༌། རིག་མ་བདག་མེད་མ་དང་བཅས་པ་ཉིད་ཀྱི་ཉིད་ཀྱི་ཞེས་པ་སྔ་མ་ཡབ་དང་ཕྱི་མ་ཡུམ་ལ་སྦྱོར་བར་མངོན་པས་ཡབ་ཡུམ་ཉིད་ཀྱི་དཀྱིལ་འཁོར་འདི་ལས་འོད་འཕྲོས་པས་ནི་འདོད་པ་གཟུགས་གཟུགས་མེད་པའི་འཇིག་རྟེན་གསུམ་པོ་སྣང་བ་སྟེ་གསལ་བར་མཛད་པ་དང་ལྡན་ཞེས་ཏེ། གཙོ་བོ་ཡབ་ཡུམ་གྱི་ཐུགས་ཀ་ནས་འོད་འཕྲོས་པས་ཁམས་གསུམ་གྱི་སྣོད་ཐམས་ཅད་གཞལ་ཡས་ཁང་དང༌། བཅུད་ཐམས་ཅད་ལྷར་གསལ་བར་བྱས་ཞེས་པའི་དོན་ཏོ། ། གཙོ་བོ་ཡབ་ཡུམ་ཉིད་ཀྱི་ཐུགས་ཀ་ནས་འོད་འཕྲོས་པ་ལས་ཁམས་གསུམ་པོ་འདི་དག་ཐམས་ཅད་མ་ལུས་པ་དང་རྣམ་རྟོག་རྣམས་ཞི་བའི་བདེ་བ་ལྷན་ཅིག་སྐྱེས་པའི་ཡེ་ཤེས་སྩོལ་བར་མཛད་པ་ནི་སྟོང་པ་ཉིད་དེ་དེར་སྡུད་ཅིང༌། དེར་མ་ཟད་གཽ་རཱི་སོགས་རིག་མ་བརྒྱད་པོ་རྣམས་སྟོང་ཉིད་ཀྱི་དབྱིངས་དེར་སྡུད་པར་མཛད་པ་ཡིན་ལ། དེར་མ་ཟད་མཐར་ཤེས་རབ་སྟོང་པ་ཉིད་དང་བདུད་རྩིའི་རོ་བདེ་བ་ཆེན་པོ་སྟེ། དེ་དག་ལ་ཆགས་པ་བཅོམ་ལྡན་འདས་ཉིད་ཀྱང་སྤྲོས་མེད་ཀྱི།
གནས་སུ་སམྦུ་ཊར། དམིགས་མེད་གནས་སུ་ཤེས་རབ་དང༌། ། དམིགས་མེད་སྙིང་རྗེ་ཆེན་པོ་ཉིད། ། བློ་དང་ལྷན་ཅིག་གཅིག་གྱུར་པས། ། ནམ་མཁར་ནམ་མཁའ་ཇི་ལྟ་བུ། ། ཞེས་གསུངས་པ་ལྟར། ཞི་བ་བཅོམ་ལྡན་འདས་དེ་ལ་ཕྱག་འཚལ་ལོ། ། ཞེས་དེ་སྡུད་རིམ་གྱི་སྒོ་ནས་སོ། ། གཉིས་པ་ནི། གཽ་རཱི་སོགས་མཁའ་འགྲོ་མ་བརྒྱད་ཀྱི་གཙོ་བོ་ཀྱེ་རྡོ་རྗེ་དང༌།
དེའི་རིག་མ་ལྷ་མོ་བདག་མེད་མ་དང༌། འཁོར་གཽ་རཱི་སོགས་དང་བཅས་པ་ལ་བསྟོད་པའི་མཚོ་སྐྱེས་རྡོ་རྗེ་བདག་གིས་བསོད་ནམས་གང་ཐོབ་པ་དེས་ནི་འཇིག་རྟེན་གསུམ་གྱི་སེམས་ཅན་ཐམས་ཅད་ཀྱེ་རྡོ་རྗེ་དེ་དང་མཚུངས་པར་ཤོག་ཅིག་ཅེས་པའི་དོན་ཏོ། ། གསུམ་པ་མཇུག་ནི། དཔལ་ཀྱེ་རྡོ་རྗེ་ལ་བྷ་ར་ཏའི་བསྟོད་པ་ཉི་ཤུ་པ་སློབ་དཔོན་མཚོ་སྐྱེས་ཀྱིས་མཛད་པ་རྫོགས་སོ།། །། རྒྱ་གར་གྱི་མཁན་པོ་ག་ཡ་དྷ་ར་དང༌། དགེ་སློང་ཤཱཀྱ་ཡེ་ཤེས་ཀྱིས་བསྒྱུར་བའོ།། །། ཞེས་པའི་འདི་ནི་གོ་སླའོ། ། བདག་བློ་རྒྱུད་འགྲེལ་ཆུ་གཏེར་ལས། ། བསྟོད་པའི་རྣམ་བཤད་མེ་ཏོག་ཕྲེང༌། ། མཁས་ཀུན་དགའ་བའི་འདབ་སྟོང་ལྡན། །
ལེགས་བཤད་ཟེ་འབྲུས་མཛེས་འདི་འཁྲུངས། ། འདི་སྦྱར་དགེ་བ་སྟོན་ཀའི་ཟླ་བ་དེས། ། དོན་གཉེར་བློ་ཡི་མུན་པ་སེལ་བ་དང༌། ། མཐའ་ཡས་ཡོན་ཏན་ཆ་ཤས་ཡོངས་རྫོགས་ནས། ། དགེ་ལེགས་རི་བོང་མཚན་མས་མཛེས་གྱུར་ཅིག ། བསྟོད་པའི་རྣམ་པར་བཤད་པ་མཁས་པའི་ཡིད་འཕྲོག་ཅེས་བྱ་བ་འདི་ནི། བདེ་བར་གཤེགས་པ་ཐམས་ཅད་ཀྱི་རིང་ལུགས་པ་རྣམས་ཀྱི་རྒྱལ་པོ་ཆོས་ཀྱི་རྗེ་ཡེ་ཤེས་རྒྱལ་མཚན་དཔལ་བཟང་པོའི་ཞབས་རྡུལ་སྤྱི་བོས་བླངས་པ། ཤཱཀྱའི་དགེ་སློང་ཀུན་དགའ་བཟང་པོ་ལ་བློ་གསལ་མང་པོས་བསྐུལ་བའི་ངོར། དཔལ་ས་སྐྱ་ཡོན་ཏན་རིན་པོ་ཆེ་དུ་མའི་འབྱུང་གནས་སུ་སྦྱར་བའོ།། །། ༄། །དཔལ་ཀྱེ་རྡོ་རྗེ་མཚོ་སྐྱེས་ལུགས་ཀྱི་དཀྱིལ་འཁོར་མཆོད་པའི་ཆོ་ག་ཚོགས་གཉིས་རྒྱས་བྱེད་ཅེས་བྱ་བ་བཞུགས་སོ།།
༈ །དཔལ་ཀྱེ་རྡོ་རྗེའི་དཀྱིལ་འཁོར་མཆོད་པའི་ཆོ་ག་ཚོགས་གཉིས་རྒྱས་བྱེད་ཅེས་བྱ་བ། བླ་མ་དམ་པ་རྣམས་ལ་གུས་པས་ཕྱག་འཚལ་ལོ། ། འདབ་བརྒྱའི་ལྟེ་བར་རྟ་བདུན་གདན་དང་བདུད་ཀྱི་སྙིང་གར་བཅོམ་ལྡན་འདས། ། རྣམ་ཐར་ཞལ་དང་སྟོང་ཉིད་ཕྱག་ལྡན་བསྡུ་དངོས་ཞབས་ཀྱིས་གར་མཛད་པ། ། མ་བརྒྱད་མཁའ་འགྲོའི་གཙོ་ལ་བཏུད་དེ་དེ་ཡི་དཀྱིལ་འཁོར་མཆོད་པའི་ཚུལ། ། གྲུབ་པའི་དབང་ཕྱུག་མཚོ་སྐྱེས་ཞབས་ཀྱི་དགོངས་པ་ཇི་བཞིན་འདིར་བཤད་བྱ། ། ལེགས་བཤམ་བསྐྱེད་དང་མཎྜལ་བསྒྲུབ། ། ཕྱག་འཚལ་མཆོད་དང་རྒྱུན་བཤགས་བྱ། ། སྨོན་ལམ་བཏབ་དང་བཟོད་པར་གསོལ། ། གཤེགས་གསོལ་མཇུག་སྟེ་རྣམ་པ་བཅུ། །
དེ་ལ་དང་པོ་མཆོད་པ་བཤམས་པའི་ཕྱིར། སྔགས་པས་ཐོ་རངས་སྔ་བར་ལྡང་བའི་རྣལ་འབྱོར་གྱིས་ལྡང་སྟེ། བསམ་གཏན་གྱི་གྲོགས་སུ་འགྲོ་ན་ཁྲུས་ཀྱི་རྣལ་འབྱོར་ཡང་བྱས་ལ། ཡིད་དང་མཐུན་པའི་གནས་སུ། ཕྱག་དར་དང༌། སྐྱང་ནུལ་བྱ། མཎྜལ་ཁྲུ་གང་ལས་མི་ཆུང་བའི་ས་གཞིར་བ་བྱུང་ལྔ་དང༌། དྲི་བཟང་པོས་བྱུག་པའི་མཎྜལ་བྱས་ལ། དེར་མཎྜལ་གྱི་གཡས། རང་གི་གཡོན་ནས་གཡས་སྐོར་དུ་རིན་པོ་ཆེའི་སྣོད་དམ་དུང་ཆོས་ལ་སོགས་པར་ཆུ་དང་དྲི་བཟང་སྦྱར་བའི་ཞབས་བསིལ་དང༌།
ཆུ་དང་འོ་མ་སྦྱར་བའི་ཞལ་བསིལ་དང༌། ཆུ་ལ་མེ་ཏོག་མང་པོ་བཏབ་པའི་མཆོད་ཡོན་ཏེ། ཆུ་གསུམ་དང༌། མཎྜལ་གྱི་གཡོན། རང་གི་གཡས་སུ་གཡོན་སྐོར་གྱིས། མེ་ཏོག སྤོས། མར་མེ། དྲི། ཞལ་ཟས་ཏེ་ཉེར་སྤྱོད་ལྔ་དང༌།
མདུན་དུ་བཟེད་ཞལ་ཡང་བཤམ། རང་གི་མདུན་དུ་རང་ལ་ལྟོས་པའི་གཡོན་ནས། ཐོད་པ་མ་ད་ནས་བཀང་བ་ལ་བདུད་རྩི་རིལ་བུ་བཏབ་པ་དང༌། རྡོ་རྗེ་དྲིལ་བུ་དང༌། དུང་ཆོས་སུ་དྲི་བཟང་པོའི་ཆུ་ལ་ལས་ཐམས་ཅད་པའི་སྔགས་མང་དུ་བཟླས་པའི་བསང་ཆུ་ཀུ་ཤའི་འཐོར་ཡབ་དང་བཅས་པ་བཞག་པར་བྱའོ། ། དེ་ནས་གཉིས་པ་བསྲུང་བ་བྱ་བའི་ཕྱིར། རང་གི་སྙིང་གར་ཉི་མའི་དཀྱིལ་འཁོར་གྱི་སྟེང་དུ། ཡི་གེ་ཟླ་བའི་གཟི་བརྗིད་ལྟར་དཀར་བ། དེ་ལས་འོད་འཕྲོས་པས་ལུས་ཐམས་ཅད་གང༌། སྡིག་པ་དང་སྒྲིབ་པ་ཐམས་ཅད་སྦྱངས་ཏེ།
སྟོང་པར་གྱུར། དེའི་ངང་ལས་ཧཱུྃ་ལས་རང་ཉིད་ལས་ཀྱི་ཧེ་རུ་ཀ་ཞལ་གཅིག་ཕྱག་གཉིས་པར་བསམས་ལ། དེའི་སྤྱི་བོར་ཟླ་བའི་དཀྱིལ་འཁོར་ལ་ཨོཾ་དཀར་པོ། ལྐོག་མར་པདྨ་འདབ་མ་བརྒྱད་པ་ལ་ཨཱཿདམར་པོ། སྙིང་གར་ཉི་མའི་དཀྱིལ་འཁོར་ལ་ཧཱུྃ་སྔོན་པོ་རྣམས་བལྟས་ལ། ཨོཾ་ཨཱཿརཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ལན་གསུམ་བརྗོད་པས། གནས་དང༌། བདག་དང༌། རྣལ་འབྱོར་གསུམ་བསྲུང་བར་བྱའོ། །
དེ་ནས་གསུམ་པ་མཎྜལ་སྒྲུབ་པའི་ཕྱིར། བདུད་རྩི་ལྔ་དང་དྲི་བཟངས་སམ་བ་འབྱུང་ལྔ་ལ་ཨོཾ་ཨཱཿཧཱུྃ། ཞེས་པས་བསྔགས་ཤིང༌། ཨོཾ་ཨཱཿཧཱུྃ་སརྦ་ཏ་ཐཱ་ག་ཏ་བི་ཤོ་དྷ་ནི་བཛྲ་ཡེ་སྭཱ་ཧཱ། ཞེས་པས་ཆུ་ལ་བསྔགས་ནས། མཎྜལ་གྱི་དབུས་སུ་བཞག་ལ། ལག་པ་གཡས་མཐེབ་མཛུབ་ཀྱིས་མེ་ཏོག་བཟུང་སྟེ། དབུས་ནས་དབང་ལྡན་དུ་འཐེན་ལ། གཡས་བསྐོར་དུ་ཁྱེམ་མེད་པར་བྱུག་ཅིང༌། ཨོཾ་བཛྲ་རེ་ཁེ་ཧཱུྃ།
ཞེས་བརྗོད་པ་ལ་ལག་པ་མ་བཏེགས་པར་མཎྜལ་གྱི་དབུས་སུ་མེ་ཏོག་དོར་ནས། ལག་པ་བཤལ་ལ་ཐལ་མོ་སྦྱར་ཏེ། ། ཆུ་བཅས་ལྕི་བ་སྦྱིན་པ་ཡིན། ། སྐྱང་ནུལ་བྱས་པ་ཚུལ་ཁྲིམས་ཡིན། ། གྲོག་མོ་སོགས་བསལ་བཟོད་པ་ཡིན། ། བྱ་བ་བརྩམས་པ་བརྩོན་འགྲུས་ཡིན། ། སྐད་ཅིག་རྩེ་གཅིག་བསམ་གཏན་ཡིན། ། རི་མོ་མཉམ་པར་ཤེས་རབ་ཡིན། ། ཐུབ་པའི་མཎྜལ་བྱས་པས་ཕ་རོལ་ཕྱིན་དྲུག་རྙེད་པར་འགྱུར། ། ལྷ་མི་ཁྱད་པར་ཅན་སྐྱེ་ཟླ་ལྟར་ཟིལ་འཕགས་ཤིང༌། །
ནད་ཀུན་ལས་གྲོལ་གསེར་གྱི་མདོག་དང་འདྲ་བར་འགྱུར། ། རྒྱལ་རིགས་འབྲུ་དང་གསེར་སོགས་འབྱོར་པར་ལྡན་པར་སྐྱེ། ། བདེ་ནས་བདེ་གཤེགས་མཆོག་གི་ཁྱིམ་དུ་ལུས་ལས་བྱ། ། ཞེས་ཕན་ཡོན་བརྗོད་ནས་ལག་པ་གཡོན་པ་མཎྜལ་གྱི་དབུས་སུ་རེག་ལ། ཨོཾ་བཛྲ་མེ་དི་ནཱི་བཛྲ་བྷ་ཝ་བཛྲ་བནྡྷ་ཧཱུྃ། ཞེས་པས་ས་གཞི་དེ་སྣ་ཚོགས་རྡོ་རྗེར་བསམ། གཞུང་དུ་དེ་ལས་མ་བཤད་ལ། བླ་མ་དག་ཕན་ཡོན་བརྗོད་པའི་རྗེས་སུ། མཎྜལ་བསང་སྦྱངས་བྱས་ལ། དེར་ཐུན་མོང་གི་སྲུང་འཁོར་ནས།
གཞལ་ཡས་ཁང་གདན་དང་བཅས་པའི་བར། བདག་བསྐྱེད་ལྟར་མདོར་བསྡུས་པའི་ཚུལ་གྱིས་བསྐྱེད་པ་ཕྱག་ལེན་ལ་མཛད་པས་གྲུབ་ན་བྱའོ། ། མཎྜལ་གྱི་དབུས་སུ་དྲིའི་ཐིག་ལེ་གྲུ་བཞི་པ་དང༌། མེ་ཏོག་གི་ཚོམ་བུ་བཀོད་ཅིང༌། ཨོཾ་ཨཱཿཧཱུྃ་ན་མཿཞེས་བརྗོད་དེ། དེ་བཞིན་དུ་ཕྱོགས་བཞི་དང་མཚམས་བཞིར་ཡང་དྲིའི་ཐིག་ལེ་ཟླུམ་པོ་རེ་དང༌། མེ་ཏོག་གི་ཚོམ་བུ་དགོད་ཅིང༌། ཤར་དུ་གཾ་བཛྲ་གཽ་རཱི་ན་མཿ ལྷོར་ཙཾ་བཛྲ་ཙཽ་རཱི་ན་མཿ ནུབ་ཏུ་བཾ་བཛྲ་བེ་ཏཱ་ལཱི་ན་མཿ
བྱང་དུ་གཾ་བཛྲ་གྷསྨ་རཱི་ན་མཿ དབང་ལྡན་དུ་པཾ་བཛྲ་པུཀྐ་སཱི་ན་མཿ མེར་ཤཾ་བཛྲ་ཤ་བ་རཱི་ན་མཿ བདེན་བྲལ་དུ་ལཾ་བཛྲ་ཙཎྜ་ལཱི་ན་མཿ རླུང་དུ་ཌཾ་བཛྲ་ཌོམྦི་ནཱི་ནཱ་མཿ ཞེས་བརྗོད་ལ། ལྷ་དེ་དང་དེར་དྲན་པ་ཙམ་བྱ་བའམ། བླ་མ་དག་མཚན་སྔགས་དེ་རྣམས་ལས་སོ་སོར་ཞལ་ཕྱག་གསལ་བཏབ་པ་སྐྱེ་མཆེད་བྱིན་གྱིས་རློབས་པ་རྣམས་ཕྱག་ལེན་ལ་མཛད་པས་གྲུབ་ན་བྱའོ། ། དེ་ནས་རང་གི་སྙིང་གའི་ཧཱུྃ་ལས་འོད་ཟེར་ནག་པོ་ལྕགས་ཀྱུའི་རྣམ་པ་ཅན་འཕྲོས། ཕྱོགས་བཅུའི་སངས་རྒྱས་ཐམས་ཅད་ཀྱི་ཤངས་བུག་གཡོན་ནས་ཞུགས།
ཐུགས་ཀའི་པདྨ་ལ་བསྣུན་པ་ཙམ་གྱིས་ཐུགས་རྒྱུད་བསྐུལ་ཏེ། སངས་རྒྱས་ཐམས་ཅད་རྗེ་བཙུན་ཀྱེ་རྡོ་རྗེ་ལྷ་དགུའི་དཀྱིལ་འཁོར་གྱི་རྣམ་པར་སྤྲུལ་ནས། མདུན་གྱི་ནམ་མཁར་བྱོན་པར་བསམས་ལ། ཧཱུྃ་བཞིས་ཕྱི་འབྲང་གི་བགེགས་བསྐྲད། ཕྱག་རྒྱ་དང་བཅས་པས། ཨོཾ་བཛྲ་གཽ་རཱི་ཨཱ་ཀརྵ་ཡ་ཛ། ཞེས་སྒྲུབ་ཐབས་ནས་བསྟན་པར་ལྟར་དགུག་གཞུག་བཅིང་དབང་དུ་བྱས་ལ། ཡི་གེ་བརྒྱ་པ་བརྗོད་པས་བརྟན་པར་བྱའོ། ། བླ་མ་དག་དགུག་གཞུག་གི་རྗེས་ལ། དབང་བསྐུར་གྱི་ལྷ་སྤྱན་དྲངས་པ་ནས་རྒྱས་གདབ་པའི་བར་སྒྲུབ་ཐབས་ལྟར་བྱས་ནས།
ཡི་གེ་བརྒྱ་པ་བརྗོད་པ་ཕྱག་ལེན་ལ་མཛད་པས་གྲུབ་ན་བྱའོ། ། དེ་ནས་བཞི་པ་ཕྱག་འཚལ་བའི་ཕྱིར། རྡོ་རྗེ་ཐལ་མོ་སྙིང་གར་སྦྱར་ལ། གང་གི་དྲིན་གྱིས་བདེ་ཆེན་ཉིད། ། ཅེས་སོགས་ཀྱིས་བླ་མ་དང༌། གཏི་མུག་གིས་མནན་འགྲོ་གཟིགས་ཏེ། ། འགྲོ་བ་གཏི་མུག་ཞི་བྱའི་ཕྱིར། ། རྡོ་རྗེ་ཅན་གྱི་གཽ་རཱི་མཛད། ། དེ་བས་གཽ་རཱིར་བསྟོད་ཕྱག་འཚལ། ། ཞེ་སྡང་གིས་མནན་འགྲོ་གཟིགས་ནས། །
འགྲོ་བ་ཞེ་སྡང་ཞི་བྱའི་ཕྱིར། ། རྡོ་རྗེ་ཅན་གྱི་ཙཽ་རཱི་མཛད། ། དེ་བས་ཙཽ་རཱིར་ཕྱག་འཚལ་བསྟོད། ། ང་རྒྱལ་གྱིས་མནན་འགྲོ་གཟིགས་ནས། ། འགྲོ་བ་ང་རྒྱལ་ཞི་བྱའི་ཕྱིར། ། གཙོ་བོ་བེ་ཏཱ་ལཱི་གཟུགས་མཛད། ། དེ་བས་བེ་ཏཱ་ལཱིར་ཕྱག་བསྟོད། ། འདོད་ཆགས་ཀྱིས་མནན་འགྲོ་གཟིགས་ནས། ། འགྲོ་བ་འདོད་ཆགས་ཞི་བྱའི་ཕྱིར། ། གཙོ་བོ་གྷསྨ་རཱི་གཟུགས་མཛད།
དེ་བས་གྷསྨ་རཱིར་བསྟོད་འདུད། བདག་མེད་མ་དང་གཉིས་མེད་གཟུགས། ། ཕྱག་འཚལ་འདུད་ཅིང་ཕྱག་འཚལ་འདུད། ། ཡེ་ཤེས་ལྔ་དང་སྐུ་གསུམ་བདག ། རྡོ་རྗེ་མཁའ་འགྲོ་ལ་ཕྱག་འཚལ། ། ཞེས་བརྗོད་ཅིང༌། ཙཽ་རཱིས་ཞེ་སྡང་སྦྱང་བ་སོགས་སྦྱང་གཞི་གཞན་དང་མི་མཐུན་པར་བཤད་པ་ནི་གཙོ་ཆེ་ཆུང་གི་དབང་དུ་བྱས་པར་མངོན་ནོ། ། ལྔ་པ་བསྟོད་པ་བྱ་སྟེ། སྔགས་དང་ཕྱི་ནང་ཡིད་ལས་བྱུང༌། ། བླ་མེད་བསྟོད་པའི་མཆོད་པའོ། །
དེ་ནས་སྔགས་ཀྱིས་མཆོད་པ་བྱ་བའི་ཕྱིར། ། ཨོཾ་དེ་ཝ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཞེས་པས་བཅོམ་ལྡན་འདས་དང༌། ཨོཾ་ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ།
ཨཾ་ཨཿ ཞེས་པས་བཅོམ་ལྡན་འདས་མ་དང༌། ཨོཾ་ཨཥྚཱ་ན་ན་ཡ་ན་མཿ པིཾ་གཽརྡྷ་ཀེ་ཤ་ཝརྟ་མ་ནེ་ན་མཿ ཨོཾ་ཙ་ཏུར་རྦིཾ་ཤ་ཏི་ནེ་ཏྲཱ་ཡ་ན་མཿ ཨོཾ་ཥོ་ཌ་ཤ་བྷཱུ་ཛཱ་ཡ་ན་མཿ ཨོཾ་ཀྲྀཥྞ་ཛཱི་མུ་ཏ་ཝ་པུ་ཥེ་ན་མཿ ཨོཾ་ཀ་པ་ལ་མ་ལ་ནེ་ཀ་དྷ་རི་ཎཻ་ན་མཿ ཨོཾ་ཨདྷྨ་ཏ་ཀྲུ་ར་ཙིཏྟཱ་ཡ་ན་མཿ ཨོཾ་ཨརྡྷེནྡུ་དཾ་ཥྚི་ཎེ་ན་མཿ
ཞེས་རྐང་པ་བརྒྱད་ཀྱིས་མཆོད་དེ། དེ་ནས་མཆོད་པ་བྱིན་གྱིས་བརླབ་པའི་ཕྱིར། ཀུ་ཤའི་འཐོར་ཡབ་ཀྱི་རྩེས་བསང་ཆུ་བངས་པ་དེས་མཆོད་པ་རྣམས་ལ་གཏོར་ཞིང༌། ཨོཾ་སརྦ་སཾ་ཤོ་དྷ་ནི་ཧཱུྃ་ཕཊ་སྭཱ་ཧཱ། ཞེས་པས་བསང༌། སྭ་བྷཱ་ཝས་སྟོང་པར་སྦྱངས་པའི་ངང་ལས། ཧཱུྃ་ལས་བྱུང་བའི་ཐོད་པའི་ནང་དུ་ཧཱུྃ་བརྒྱད་ཞུ་བ་ལས། ལྷ་རྫས་ལས་གྲུབ་པའི་ཞབས་བསིལ། ཞབས་བསིལ། མཆོད་ཡོན།
མེ་ཏོག བདུག་པོས། མར་མེ། དྲི་ཆབ། ཞལ་ཟས། གཞན་ཡང་རོལ་མོ་དང༌། གོས་ཟུང་ལ་སོགས་པ་བསམ་གྱིས་མི་ཁྱབ་པར་མོས་ནས། འོག་ནས་འབྱུང་བ་ལྟར་སོ་སོའི་སྔགས་དང་ཕྱག་རྒྱས་བྱིན་གྱིས་བརླབས་ལ། ཨོཾ་བཛྲ་སྥ་ར་ཎ་ཁཾ། ཞེས་པས་དཔག་ཏུ་མེད་པར་བསམ་མོ། །
དེ་ནས་ཐལ་མོ་སྙིང་གར་སྦྱར་ལ། དག་ཅིང་དྲི་མེད་ཡིད་འོང་བའི། ། སྔགས་ཀྱི་ཞབས་བསིལ་མཆོག་འདི་དག ། བཅོམ་ལྡན་འཁོར་དང་བཅས་ལ་འབུལ། ། བཞེས་ནས་བདག་ལ་དགྱེས་པར་མཛོད། ། རྣམ་ལྔ་འདོད་བསྐོར་བྱ་ཞིང༌། ཨོཾ་བྷ་ག་ཝཱན་མ་ཧཱ་ཀ་རུ་ཎི་ཀ་ཧེ་བཛྲ་མཎྜལ་ས་པ་རི་ཝ་ར། ཞེས་པས་མཆོད་ཡུལ་གསལ་གདབ། ལག་པ་གཡས་ཁུ་ཚུར་ལས་མཐེབ་མཛུབ་བརྐྱང་བ་རྩེ་སྤྲད་ལ་གཡས་སུ་བསྐོར་ཞིང༌། གྱེན་དུ་བསྟན་ལ་མཛུབ་མོ་ནས་རིམ་པར་བཀྲོལ་ནས།
ཨོཾ་བཛྲ་ནཱི་རཱི་ཧཱུྃ་ཁཾ། ཞེས་པས་ཞབས་བསིལ་དབུལ། དེ་བཞིན་དུ་ཞབས་གསིལ་ཞེས་པའི་གནས་སུ་ཞབས་བསིལ་དང༌། ལག་པ་སྔར་བཞིན་ལས་གྱེན་དུ་ཁ་བསྟན་བསྐོར་ཞིང་ཐུར་དུ་སྦུབ་ལ། མཐེའུ་ཆུང་ནས་རིམ་པར་བཀྲོལ་ཞིང༌། ཨོཾ་ཧྲི་བི་ཤུདྡྷ་ས་དྷརྨ་སརྦ་པ་པཾ་ནིཥཙ་ཨ་སྱ་ཤོ་དྷ་ཡ་སརྦ་བི་ཀལྤཱ་ན་ཨ་པ་ན་ཡ་ཧཱུྃ། ཞེས་པས་ཞལ་བསིལ་ཕུལ། ། དེ་བཞིན་དུ་མཆོད་ཡོན་འདི་ཞེས་དང༌། རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ཨོཾ་ཛཿཧཱུྃ་བཾ་ཧོཿ
ཁཾ་རཾ་ཞེས་པས་ཨརྒྷཾ་དབུལ་ལོ། ། དེ་ནས། མེ་ཏོག་འདི་ནི་བཟང་ཞིང་དགེ ། དག་པའི་སྐྱེ་གནས་ལས་དག་པ། ། བདག་གིས་དད་པ་འབུལ་ལགས་ཀྱི། ། བཞེས་ནས་བདག་ལ་དགྱེས་པར་མཛོད། ། ཨོཾ་བྷ་ག་ཝཱན་སོགས་དང༌། མེ་ཏོག་གི་ཕྱག་རྒྱ་དང༌། ཨོཾ་བཛྲ་པུཥྤེ་ཨཱཿཧཱུྃ་གིས་མེ་ཏོག་དང༌། ཚལ་དག་རོ་ནི་ཕན་པ་དང༌། །
གང་ཞིག་དྲི་དང་བདུག་སྤོས་མཆོག ། བདག་གིས་དད་པས་འབུལ་ལགས་ཀྱི། ། བཞེས་ནས་བདག་ལ་དགྱེས་པར་མཛོད། ། སྤོས་ཀྱི་ཕྱག་རྒྱ་དང༌། ཨོཾ་བཛྲ་དྷཱུ་པེ་ཨཱཿཧཱུྃ་གིས་བདུག་སྤོས་དང༌། སྲིན་པོ་འཇོམས་ཤིང་དག་བྱེད་པ། ། དགེ་ཞིང་མུན་པ་རྣམ་སེལ་བ། ། བདག་གིས་དད་པས་འབུལ་ལགས་ཀྱི། ། བཞེས་ནས་བདག་ལ་དགྱེས་པར་མཛོད། ། མར་མེའི་ཕྱག་རྒྱ་དང༌།
ཨོཾ་བཛྲ་ཨཱ་ལོ་ཀེ་ཨཱཿཧཱུྃ་གིས་མར་མེ་དང༌། འདི་ནི་དྲི་བཟང་དགེ་བ་སྟེ། ། དག་པའི་སྐྱེ་གནས་ལས་དག་པ། ། བདག་གིས་དད་པས་འབུལ་ལགས་ཀྱི། ། བཞེས་ནས་བདག་ལ་དགྱེས་པར་མཛོད། ། དྲིའི་ཕྱག་རྒྱ་དང༌། ཨོཾ་བཛྲ་གནྡྷེ་ཨཱཿཧཱུྃ་གིས་དྲི་དང༌། སྨན་རྣམས་བཅུད་གཙང་ཡི་གར་འོང༌། ། སྔགས་ཀྱི་ཞལ་ཟས་འདི་དག་ནི། ། བདག་གི་དད་པས་འབུལ་ལགས་ཀྱི། །
བཞེས་ནས་བདག་ལ་དགྱེས་པར་མཛོད། ། ཞལ་ཟས་ཀྱི་ཕྱག་རྒྱ་དང༌། ཨོཾ་བཛྲ་ནཻ་ཝི་དྱེ་ཨཱཿཧཱུྃ་གིས་བཤོས་དང༌། དྲི་མེད་ཡིད་དུ་འོང་བ་ཡི། ། ལྷ་རྫས་དམ་པའི་རོལ་མོ་འདི། ། བདག་གིས་དད་པས་འབུལ་ལགས་ཀྱི། ། བཞེས་ནས་བདག་ལ་དགྱེས་པར་མཛོད། ། ཨོཾ་བཛྲ་ཤཔྡ་ཧཱུྃ་ཕཊ་སྭཱ་ཧཱ། སྲབ་འཇམ་ཡང་པ་ལྷ་ཡི་གོས། ། མི་ཕྱེད་རྡོ་རྗེའི་སྐུ་བརྙེས་ལ། །
མི་ཕྱེད་མོས་པས་བདག་འབུལ་གྱིས། ། བདག་ཀྱང་རྡོ་རྗེའི་སྐུ་ཐོབ་ཤོག ། ཞེས། རྡོ་རྗེ་ཁུ་ཚུར་བསྣོལ་བ་དང༌། མ་བསྣོལ་བས་སྟོད་གཡོགས་དང༌། སྨད་གཡོགས་བསྐོན་པར་བསམས་ལ། ཨོཾ་བཛྲ་ཝསྟཱ་ཡ་ཨཱཿཧཱུྃ་གིས་གོས་དབུལ་ལོ། ། དེ་ནས་ནང་མཆོད་སྒྲུབ་ཐབས་ལྟར་བྱིན་གྱིས་བརླབས་ལ། མཐེབ་སྲིན་སྦྱར་བས་དབུས་ནས་བླངས་པ་སྤྱི་གཙུག་ཏུ་གཏོར་ཞིང༌། རྩ་བའི་བླ་མའི་མཚན་ལ།
ཨོཾ་ཨཱཿཧཱུྃ་བཏགས་ལ་དབུལ། དེ་ནས་དཔྲལ་བའི་ཕྱོགས་ནས་གཏོར་ཞིང༌། རྡོ་རྗེ་འཆང༌། བི་ལ་སྱ་བཛྲ། ཡན་ལག་མེད་པའི་རྡོ་རྗེ། མཚོ་སྐྱེས་རྡོ་རྗེ། ཨིནྡྲ་བྷཱུ་ཏི། ལྕམ་ལེགས་སྨིན་ཀ་ར། ནག་པོ་སྤྱོད་པ། བྲམ་ཟེ་དཔལ་འཛིན།
ག་ཡ་དྷཱ་ར། འབྲོག་མི། སེ་མཁར་ཆུང་བ། ཞང་དགོན་པ་བ། རྗེ་ས་སྐྱ་པ་ཆེན་པོ། ནེ་ཙོ་སྦལ་སྟོན། རྟ་སྟག་སོ་བ་རིན་ཆེན་གྲུབ། དཔལ་ཆུ་བོ་རི་པ། ཞང་དཀོན་མཆོག་དཔལ། ཆོས་རྗེ་བྲག་ཕུག་པ།
བླ་མ་བློ་གྲོས་བརྟན་པ། བླ་མ་དཔལ་ལྡན་ཚུལ་ཁྲིམས། རྗེ་བཙུན་ཡེ་ཤེས་རྒྱལ་མཚན་རྣམས་ལ། ཨོཾ་ཨཱཿཧཱུྃ་བཏགས་ལ་དབུལ། དེ་ནས་བདུད་རྩི་སྙིང་གའི་ཕྱོགས་ནས་གཏོར་ཞིང༌། སྔར་སྔགས་མཆོད་ཀྱི་སྐབས་སུ་བསྟན་པ་ལྟར་ལ་ཨོཾ་ཨཱཿཧཱུྃ་བཏགས་ལ། དཀྱིལ་འཁོར་དང་ཡི་དམ་གཞན་ལའང་དབུལ། མཐར་ལྟེ་བའི་ཐད་ནས། བདུད་རྩི་གཏོར་ཞིང༌། རྡོ་རྗེ་ནག་པོ་ཆེན་པོ་སོགས་ཆོས་སྐྱོང་རྣམས་ལ་ཕུལ་ནས།
གཞི་བདག་དང་རིགས་དྲུག་སོགས་ཀྱང་ལྷར་གསལ་ལ་དབུལ། དེ་ནས་ཡིད་ལས་བྱུང་བའི་མཆོད་པ་བྱ་བའི་ཕྱིར། དཀར་མོ་རི་དྭགས་མཚན་མ་འཛིན། ། སོགས་བརྗོད་པར་བྱའོ། ། དེ་ནས་བླ་ན་མེད་པའི་མཆོད་པ་བྱ་བའི་ཕྱིར། དོན་དམ་པར། མཆོད་བྱ། མཆོད་ཡུལ། མཆོད་པ་རྣམས་རང་བཞིན་གྱིས་མ་གྲུབ་པར་བསམ་མོ། ། དེ་ནས་བསྟོད་པའི་མཆོད་པར་བྱ་བའི་ཕྱིར་རྡོ་རྗེ་དྲིལ་བུ་འཛིན་པས།
ཐམས་ཅད་དངོས་པོའི་རང་བཞིན་མཆོག ། ཅེས་པ་ནས། ཤོག་ཞེས་པའི་བར་བྷ་ཏ་ར་ཉི་ཤུ་པས་བསྟོད་པར་བྱའོ། ། དེ་ནས་རྒྱུན་བཤགས་བྱ་བའི་ཕྱིར། ཐལ་མོ་སྦྱར་ནས་ཙོག་པུར་འདུག་ལ། ཇི་སྲིད་ཐོག་མ་མེད་ནས་འཁོར་བ་ནས། ། ཞེས་སོགས་སྒྲུབ་ཐབས་ནས་འབྱུང་བའི་ཚིག་རྣམས་དོན་ཡིད་ལ་དྲན་བཞིན་པས། ལན་གསུམ་བྱའོ། ། འདིར་གཏོར་མ་དབུལ་བར་བྱ་སྟེ། སྒྲུབ་ཐབས་སུ་བསྟན་པའི་ཆོ་གས་སོ། །
དེ་ནས་སྨོན་ལམ་བཏབ་པ་ནི། རྗེ་བཙུན་བླ་མ་དམ་པ་དང༌། ། སྲས་བཅས་སངས་རྒྱས་ཐམས་ཅད་དང༌། ། དཔའ་བོ་རྣལ་འབྱོར་མ་རྣམས་ཀུན། ། ཐམས་ཅད་བདག་ལ་དགོངས་སུ་གསོལ། ། དགེ་བ་འདི་ཡིས་མྱུར་དུ་བདག ། ཀྱེ་ཡི་རྡོ་རྗེ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། རིགས་ཀྱི་རྗེས་སུ་མ་ཉམས་ཤིང༌། །
དམ་ཚིག་ཅན་དགྱེས་རྡོ་རྗེ་འཆང༌། སྙིང་རྗེར་ལྡན་ཞིང་བླ་མར་གུས། ། སྐྱེ་ཞིང་སྐྱེ་བར་བདག་གྱུར་ཅིག ། ལག་ན་རྡོ་རྗེ་དྲིལ་བུ་འཁྲོལ། ། ཟབ་མོའི་ཆོས་ནི་འདོན་པ་དང༌། ། བཙུན་མོའི་ཁུ་བ་མཉམ་ཟས་ཅན། ། སྐྱེ་ཞིང་སྐྱེ་བར་བདག་གྱུར་ཅིག ། ཧེ་རུ་ཀ་དཔལ་བདག་གྱུར་ནས། ། སེམས་ཅན་རྣམས་ཀྱི་དོན་ཡང་བྱེད། ། ཧེ་རུ་ཀ་ཉིད་མཆོག་ཐོབ་ནས། །
སེམས་ཅན་མ་ལུས་སྐྱེ་རྡོར་གྱུར། ། དེ་ལྟར་བསྟོད་པའི་མཆོག་སྦྱིན་ལས། ། ལས་ནི་རྡོ་རྗེའི་རིགས་མཆོག་ཏུ་ནི་བདག་མྱུར་སྐྱེ་གྱུར་ཅིག ། སེམས་ཅན་ཕན་ཕྱིར་ཡན་ལག་ཐབ་ཀྱི་ཡོན་ཏན་ཅན། ། འཇམ་པའི་དབྱངས་བཞིན་བདག་གྱུར་ཅིག ། རྣལ་འབྱོར་མ་ཀུན་ལ་ནི་དཔེ་མེད་པའི། ། བདེ་བ་སྟེར་མཛད་རྡོ་རྗེ་སེམས་དཔའ་བཞིན་དུ་བདག་གྱུར་ཅིག ། ཕྱག་རྒྱ་དྲུག་གི་བདག་བརྒྱན་དུར་ཁྲོད་གནས་སུ་ཚངས་པ་སྤྱོད་པ་དང་ལྡན་བདག་གྱུར་ཅིག ། ཅེས་པ་ཡིད་ལ་འདོད་པ་ཀུན་སྨོན་བྱར་ལན་བདུན་བྱའོ། ། བརྒྱད་པ་ནི།
ཆོ་གའི་ལྷག་ཆད་རྣམས་ཡི་གེ་བརྒྱ་པ་མང་དུ་བརྗོད་པས་ཁ་བསྐངས་ནས། མ་འབྱོར་པ་དང་ཉམས་པ་དང༌། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཀུན་མགོན་པོས་བཟོད་པར་མཛོད། ། ཅེས་བྱ་བའོ། ། དགུ་པ་ནི། པད་སྐོར་སྔོན་དུ་འགྲོ་བས་མཐེ་བོང་དང༌། སྲིན་ལག་གིས་སེ་གོལ་དང༌། ཨོཾ་ཨཱཿཧཱུྃ་བཛྲ་མུཿ
ཞེས་པས་མཎྜལ་གྱི་ལྷ་རྣམས་ཀྱི་ཡེ་ཤེས་པ་རྣམས་གཤེགས་ཤིང༌། དམ་ཚིག་གི་ལྷ་རྣམས། ཛཿཧཱུྃ་བཾ་ཧོཿཞེས་པས་རང་གི་སྙིང་གར་བསྡུ་བར་བྱའོ། ། བཅུ་པ་ནི། མེ་ཏོག་རྣམས་མཐའ་ནས་དབུས་སུ་རིམ་པར་བསྡུ་ཞིང༌། མཆོད་རྫས་རྣམས་ཀྱང་བསྡུ། ཨོཾ་ཨཱཿཧཱུྃ་བརྗོད་པས་ལས་ཀྱི་རྗེས་མི་མངོན་པར་བྱའོ། ། བགྲང་ཡས་བླ་མ་དཀྱིལ་འཁོར་ལྷ་ཚོགས་ལ། ། བསམ་ཡས་མཆོད་སྤྲིན་རྒྱ་མཚོས་ལེགས་མཆོད་པས། ། མཐའ་ཡས་ནམ་མཁའི་མཐས་གཏུགས་སེམས་ཅན་རྣམས། །
དཔག་ཡས་རྡོ་རྗེ་འཆང་དབང་ཉིད་གྱུར་ཅིག ། ཅེས་པ་འདི་ཡང་ཆོས་རྗེ་དཔལ་ལྡན་བླ་མ་དམ་པ་རྟོག་མེད་ཞབས་ཀྱི་གསུང་ལས་སྐྱེས་པ། ཤཱཀྱའི་དགེ་སློང་ཀུན་དགའ་བཟང་པོས་སློབ་དཔོན་མཚོ་སྐྱེས་རྡོ་རྗེས་མཛད་པའི་མཎྜལ་གྱི་ཆོ་ག་ལ་བརྟེན་ནས། ལག་ལེན་བདེ་བར་ཐམས་ཅད་འདུལ་གྱི་ལོ། ས་གའི་ཟླ་བའི་ཡར་ཚེས་བརྒྱད་ལ་དཔལ་ས་སྐྱའི་གྲྭ་ཆེན་པོར་སྦྱར་བའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
