གསུང་འབུམ། ཀུན་དགའ་བཟང་པོ།
པོད ༦
ལམ་འབྲས་བུ་དང་བཅས་པའི་མན་ངག་གི་བྱུང་ཚུལ་གསུང་ངག་རིན་པོ་ཆེ་བསྟན་པ་རྒྱས་པའི་ཉི་འོད།
༼ཀ༽ ༄༅། །ལམ་འབྲས་བུ་དང་བཅས་པའི་མན་ངག་གི་བྱུང་ཚུལ་གསུང་ངག་རིན་པོ་ཆེ་བསྟན་པ་རྒྱས་པའི་ཉི་འོད་བཞུགས་སོ།། ལམ་འབྲས་བུ་དང་བཅས་པའི་མན་ངག་གི་བྱུང་ཚུལ་གསུང་ངག་བསྟན་པ་རྒྱས་པའི་ཉི་འོད་ཅེས་བྱ་བ། བླ་མ་དམ་པའི་ཞབས་ལ་སྤྱི་བོས་གུས་པས་ཕྱག་འཚལ་ལོ། ། དགེ་ལེགས་ཐུགས་རྗེའི་རིན་ཆེན་ཁམས་ལས་གྲུབ། ། རྒྱ་ཆེན་མཁྱེན་པའི་དཀྱིལ་འཁོར་རབ་ཏུ་རྒྱས། ། རྣམ་དག་ཕྲིན་ལས་འོད་ཟེར་སྟོང་འཕྲོ་བ། ། རྗེ་བཙུན་བླ་མ་ནམ་མཁའི་ནོར་བུ་རྒྱལ། ། ལམ་མཆོག་མཐར་ཐུག་གསུང་ངག་རིན་པོ་ཆེ། ། འཕགས་པའི་ཡུལ་དང་གངས་རིའི་ཁྲོད་དག་ཏུ། །
ཇི་ལྟར་བྱུང་དང་བརྒྱུད་པ་སོ་སོའི་སྲོལ། ། མ་འདྲེས་གོ་བདེའི་ངག་གིས་བཤད་ཀྱིས་ཉོན། ། འདིར་བདེ་བར་གཤེགས་པའི་གསུང་རབ་མདོ་སྡེ་དང༌། རྒྱུད་སྡེ་མཐའ་དག་གི་ཉམས་ལེན་གྱི་གནད་ཕྱོགས་གཅིག་ཏུ་བསྡུས་ནས། སྐལ་ལྡན་གྱི་འགྲོ་བ་ཐམས་ཅད་མཁྱེན་པའི་ས་ལ་འཁྲིད་པར་བྱེད་པའི་ཐབས། ལམ་འབྲས་བུ་དང་བཅས་པའི་མངོན་པར་རྟོགས་པ་མཐའ་དག་ཚང་ལ་མ་ནོར་བར་སྟོན་པ་ནི། རྗེ་བཙུན་བིརྺ་པས་རྣམ་པར་བཀྲལ་བའི་ལམ་རྒྱས་པ་འདི་ཡིན་ནོ། ། འདི་འཆད་པ་ལ་གསུམ་སྟེ། ཐོག་མར་མན་ངག་གི་བྱུང་ཚུལ་དང༌། བྱུང་བའི་ཆོས་ལ་བཤད་བསྒྲུབ་བྱ་ཚུལ་དང༌།
སྒྲུབ་པ་མཐར་ཕྱིན་པས་གཞན་དོན་བྱ་ཚུལ་ལོ། ། དང་པོ་ལ་གཉིས་ཏེ། རྒྱ་གར་དུ་བྱུང་ཚུལ། དེ་བོད་དུ་བྱོན་ཚུལ་ལོ། ། དང་པོ་ལ་སྤྱིར་བསྟན་པ་དར་ཚུལ། ཁྱད་པར་ལམ་སྐོར་དགུ་བྱུང་ཚུལ། བྱེ་བྲག་ཏུ་གསུང་ངག་དར་ཚུལ་ལོ། ། དང་པོ་ནི་འོ་སྐོལ་གྱི་སྟོན་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་འདི། བསྐལ་པ་དཔག་ཏུ་མེད་པའི་སྔོན་རོལ་ནས་སངས་རྒྱས་སུ་ཟིན་ཡང་གདུལ་བྱའི་ངོར་ཛམྦུའི་གླིང་དུ། ཚེ་ལོ་བརྒྱ་པ་ལ་སངས་རྒྱས་པའི་ཚུལ་བསྟན་ནས།
གདུལ་བྱ་ཕར་ཕྱིན་ཐེག་པ་ལ་མོས་པ་རྣམས་ལ། བཀའ་དང་པོ་བདེན་པ་བཞི། གཉིས་པ་མཚན་ཉིད་མེད་པ། གསུམ་པ་དོན་དམ་རྣམ་ངེས་ལས་བརྩམས་ནས། ཆོས་ཀྱི་འཁོར་ལོ་རིམ་པ་གསུམ་དུ་བསྐོར་ཞིང༌། གདུལ་བྱ་ཟབ་མོ་རྡོ་རྗེ་ཐེག་པའི་ལམ་ལ་མོས་པ་རྣམས་ལ་བྱ་བ་དང༌། སྤྱོད་པ་དང༌། རྣལ་འབྱོར་དང༌། རྣལ་འབྱོར་བླ་ན་མེད་པ་སྟེ། རྒྱུད་སྡེ་བཞིའི་ཆོས་འཁོར་བསྐོར་བས།
གདུལ་བྱ་རྣམས་རང་རང་གི་ལམ་དང་འབྲས་བུ་ལ་བཀོད་ནས། མཐར་གྲོང་ཁྱེར་རྩྭ་མཆོག་གི་ཤིང་སཱ་ལ་ཟུང་ཅིག་གི་ཚལ་དུ། མྱ་ངན་ལས་འདས་པའི་ཚུལ་བསྟན་ནས། དེའི་རྗེས་སུ་དེ་ཉིད་ཀྱི་བསྟན་པ་ཡུན་རིང་དུ་གནས་ཏེ། སེམས་ཅན་ལ་ཕན་བདེ་འབྱུང་བ་ཡིན་ནོ། ། དེའང་འབྲས་བུའི་དུས་ལྔ་བརྒྱ་པ་ཕྲག་གསུམ། བསྒྲུབ་པའི་དུས་ལྔ་བརྒྱ་པ་ཕྲག་གསུམ། ལུང་གི་དུས་ལྔ་བརྒྱ་པ་ཕྲག་གསུམ་སྟེ། ལྔ་བརྒྱ་པ་ཕྲག་དགུ། རྟགས་ཙམ་འཛིན་པ་ལྔ་བརྒྱ་པ་ཕྲག་གཅིག་སྟེ།
ལྔ་བརྒྱ་པ་ཕྲག་བཅུར་གནས་པར་གསུངས་པ་ལས། འབྲས་བུའི་དུས་ལ་རྒྱུན་ཞུགས། དགྲ་བཅོམ། ཕྱིར་འོང༌། ཕྱིར་མི་འོང་ཐོབ་པ་མང༌། སྒྲུབ་པའི་དུས་ལ་ཞི་ལྷག་སྒོམ་པ་དང༌། ཚུལ་ཁྲིམས་དང་ལྡན་པ་མང༌། ལུང་གི་དུས་སྡེ་སྣོད་གསུམ་སོ་སོར་སྤྱོད་པ་མང་བར་གསུངས། དེ་ལས་སྔོན་སྐྱེ་དགུའི་བདག་མོ་རབ་ཏུ་བྱུང་བས། ལོ་ལྔ་བརྒྱ་འགྲིབ་སྟེ།
དེའི་ལྷག་མ་རྣམས་ཕལ་ཆེར་རྒྱ་གར་དུ་གནས་པས། སངས་རྒྱས་བྱོན། ཆོས་གསུང༌། བཀའ་བསྡུས་པས་བསྟན་པ་དར་བའི་ཡུལ་རྒྱ་གར་དབུས་ཡིན་ལ། དེར་ཁྲིམས་གཉིས་ཀ་ཤིན་ཏུ་དར་བ་བྱུང་བ་ཡིན་ཞིང༌། དགྲ་བཅོམ་པ་དང༌། ལན་ཅིག་ཕྱིར་འོང༌། ཕྱིར་མི་འོང་རྒྱུན་ཞུགས་ཏེ་འབྲས་བུ་བཞི་ཐོབ་པ་དང༌། བྱང་ཆུབ་སེམས་དཔའ་ཆེན་པོ་རྣམས་དང༌། རྒྱན་དྲུག་མཆོག་བརྒྱད་དང༌།
རྒྱལ་པོ་ཨིནྡྲ་བྷཱུ་ཏི། བྲམ་ཟེ་ཆེན་པོ་ས་ར་ཧ། གྲུབ་ཆེན་ཀུ་ཀུ་རི་པ་ལ་སོགས་པ་མདོ་སྔགས་ཀྱི་ཤིང་རྟའི་སྲོལ་འབྱེད་ཀྱི་མཁས་པ་རྣམས་དང༌། གཞན་ཡང་མཁས་པ་དང༌། གྲུབ་པ་བརྙེས་པའི་སྐྱེས་བུ་དུ་མ་བྱོན་ནས་བསྟན་པ་ཡུན་རིང་དུ་གནས་པར་མཛད་པ་ཡིན་ནོ། ། གཉིས་པ་ནི། འཕགས་པའི་ཡུལ་གྱི་པཎ་གྲུབ་རྣམས་རྣལ་འབྱོར་བླ་མེད་ཀྱི་གདམས་ངག་ལ་མཆོག་ཏུ་འཛིན་ཅིང༌། ཉམས་ལེན་ཡང་བསྐྱེད་རྫོགས་གཉིས་ལ་མཛད་པ་ཤ་སྟག་གོ ། རྣལ་འབྱོར་བླ་མེད་ཀྱི་གདམས་ངག་ལ། ཟབ་ཅིང་ཁུངས་ཐུབ་པའི་ལམ་སྐོར་དགུ་ཞེས་གྲགས་ཏེ།
དེ་ཡང་བླ་མ་རྡོ་རྗེ་གདན་པས། ཆུ་བོ་ཆེན་པོ་གྱེན་ལ་བཟློག ། ཆང་ལ་ཉི་མ་གཏེང་པར་བཅུག ། བིརྺ་པ་ཞེས་བྱ་བ་ཡི། ། བླ་མ་དེ་ལ་ཕྱག་འཚལ་ལོ། ། ཞེས་བསྟོད་པའི་སློབ་དཔོན་རྣལ་འབྱོར་དབང་ཕྱུག་གིས། རྩ་རྒྱུད་བརྟག་པ་གཉིས་པ་དང༌། སམྦུ་ཊི་ལ་སོགས་པའི་རྒྱུད་ལ་བརྟེན་ནས། རྡོ་རྗེ་བདག་མེད་མའི་བཀའ་བཞིན་དུ། ལམ་འབྲས་བུ་དང་བཅས་པའི་མན་ངག་གསལ་བར་མཛད་དོ། །
དེ་བཞིན་དུ། ཟླ་བའི་རིགས་ལ་དངོས་གྲུབ་བརྙེས། ། པདྨ་ཅན་དང་ལྷན་ཅིག་བཞུགས། ། མཚོ་སྐྱེས་རྡོ་རྗེ་ཞེས་བྱ་བ། ། བླ་མ་དེ་ལ་ཕྱག་འཚལ་ལོ། ། ཞེས་བསྟོད་པའི་སློབ་དཔོན་པདྨ་བཛྲས། བརྟག་གཉིས་ལ་བརྟེན་ནས། སྒྲུབ་ཐབས་མཚོ་སྐྱེས་དང༌། མར་མེའི་རྩེ་མོ་ལྟ་བུའི་རྫོགས་རིམ་བརྩམས། དེའི་མན་ངག་བསྐྱེད་རིམ་ཟབ་པའི་ཚུལ་དགུས་ཟབ་པ།
བསྙེན་སྒྲུབ་བཞིའི་ཆོ་གའི་ཡན་ལག་ཆ་དབྲི་བ་དང་བཅས་པ་མཛད་དོ། ། ཡང༌། དགེ་སློང་ལུས་ལ་དངོས་གྲུབ་བརྙེས། ། ནགས་ཀྱི་ལྷ་མོས་བདུད་རྩི་ཕུལ། ། ཀླུ་སྒྲུབ་སྙིང་པོ་ཞེས་བྱ་བའི། ། བླ་མ་དེ་ལ་ཕྱག་འཚལ་ལོ། ། ཞེས་བསྟོད་པའི་སློབ་དཔོན་འཕགས་པ་ཀླུ་སྒྲུབ་ཀྱིས་གསང་བ་འདུས་པའི་རྒྱུད་ཀྱི་རྣམ་གྲངས་བྱང་ཆུབ་ཀྱི་སེམས་ལ་བརྟེན་ནས། བྱང་ཆུབ་སེམས་འགྲེལ་བརྩམས། དེའི་དོན། མཆོད་རྟེན་གྱི་དྲུང་དུ་སེམས་ཐག་བཅད་པའི་མན་ངག་མཛད་དོ། །
ཡང༌། གདིང་པ་བཏིངས་ནས་གངྒཱ་བརྒལ། ། སྟག་ལ་ཞོན་ནས་དངོས་གྲུབ་བརྙེས། ། ཌོམྦྷི་ཧེ་རུ་ཀ་ཞེས་བྱ། ། བླ་མ་དེ་ལ་ཕྱག་འཚལ་ལོ། ། ཞེས་བསྟོད་པའི་སློབ་དཔོན་ཌོམྦྷི་ཧེ་རུ་ཀས། བརྟག་གཉིས་ལ་བརྟེན་ནས། ལྷན་ཅིག་སྐྱེས་གྲུབ་བརྩམས། དེའི་དོན་ལྷན་ཅིག་སྐྱེས་པ་གསུམ་གྱིས་ལམ་རྫོགས་པའི་མན་ངག་མཛད་དོ། ། ཡང༌།
རྒྱལ་རིགས་ཨུ་རྒྱན་གནས་ན་བཞུགས། ། ལྕམ་སྲིང་གཉིས་ཀྱིས་དངོས་གྲུབ་བརྙེས། ། ཨིནྡྲ་བྷཱུ་ཏི་ཞེས་བྱ་བའི། ། བླ་མ་དེ་ལ་ཕྱག་འཚལ་ལོ། ། ཞེས་བསྟོད་པའི་རྒྱལ་པོ་ཨཱིནྡྲ་བྷཱུ་ཏིས། ཡེ་ཤེས་ཐིག་ལེའི་རྒྱུད་ལ་བརྟེན་ནས། དབང་ཡོན་ཏན་རིམ་པ་བརྩམས། དེའི་དོན་ཕྱག་རྒྱས་ལམ་རྫོགས་པའི་མན་ངག་མཛད་དོ། ། ཡང༌། ཐར་བུའི་ལུས་ལ་ཤིང་མཁན་རིགས། །
མུ་དྲ་མ་དང་དངོས་གྲུབ་བརྙེས། ། ཏོག་ཙེ་པ་ཞེས་བྱ་བ་ཡི། ། བླ་མ་དེ་ལ་ཕྱག་འཚལ་ལོ། ། ཞེས་བསྟོད་པའི་སློབ་དཔོན་ཏོག་ཙེ་པས། སམྦུ་ཊི་ལ་བརྟེན་ནས། བསམ་མི་ཁྱབ་པ་བརྩམས། དེའི་དོན་བསམ་མི་ཁྱབ་པ་ལྔས་ལམ་རྫོགས་པ་མཛད་དོ། ། ཡང༌། བླ་མའི་བཀའ་བཅག་སྤྱོད་པ་མཛད། ། སྲིད་པ་བར་དོར་རྫོགས་སངས་རྒྱས། །
ནག་པོ་སྤྱོད་པ་ཞེས་བྱ་བའི། ། བླ་མ་དེ་ལ་ཕྱག་འཚལ་ལོ། ། ཞེས་བསྟོད་པའི་སློབ་དཔོན་ནག་པོ་སྤྱོད་པས། བདེ་མཆོག་ལ་བརྟེན་ནས། ཨོ་ལ་པ་ཏི་བརྩམས། དེའི་དོན་གཏུམ་མོ་ལམ་རྫོགས་པའི་མན་ངག་མཛད་དོ། ། ཡང༌། རྒྱལ་རིགས་ཉི་མིའི་ཟེར་ལ་གཤེགས། ། རིལ་བུ་ས་འོག་མིག་སྨན་སྤྱོད། ། ངག་གི་དབང་ཕྱུག་ཅེས་བྱ་བའི། །
བླ་མ་དེ་ལ་ཕྱག་འཚལ་ལོ། ། ཞེས་བསྟོད་པའི་སློབ་དཔོན་ངག་དབང་གྲགས་པས། གསང་འདུས་དང་བརྟག་གཉིས་གཉིས་ཀ་ལ་བརྟེན་ནས། བཞི་པ་སྣང་བ། ཡན་ལག་བདུན་ལྡན། དེ་ཁོ་ན་ཉིད་རིན་པོ་ཆེའི་ཕྲེང་བ་སྟེ་གཞུང་གསུམ་བརྩམས། དེའི་དོན་ཕྱག་རྒྱ་ཆེན་པོ་ཡི་གེ་མེད་པའི་གདམས་ངག་མཛད་དོ། ། ཡང༌། དཀའ་ཐུབ་བོར་ནས་སྤྱོད་པ་མཛད། ། ལྟ་སྟངས་མཛད་ཅིང་དངོས་གྲུབ་བརྙེས། །
ནག་པོ་པ་ཞེས་བྱ་བ་ཡི། ། བླ་མ་དེ་ལ་ཕྱག་འཚལ་ལོ། ། ཞེས་བསྟོད་པའི་རྣལ་འབྱོར་པ་ནག་པོ་ཨུ་ཙི་ཏྲ་འཆི་བ་མེད་པས། མ་རྒྱུད་མཐའ་དག་གི་མན་ངག རླུང་བཙན་ཐབས་སུ་དབུ་མར་འཇུག་པ། ཡོན་པོ་སྲོང་བའི་མན་ངག་མཛད་དོ། ། འདི་དང་ཨོ་ལ་པ་ཏི་མཛད་མཁན་གྱི་ནག་པོ་པ་གཉིས་མི་གཅིག་པར་བརྒྱུད་པ་ལས་ཤེས་སོ། ། དེ་ལྟར་མཛད་མཁན་བརྒྱད་ཀྱིས་ཟེར་ཡང༌། དགུས་མཛད་པའི་གདམས་ངག་དགུ་ལ་ལམ་སྐོར་དགུར་གྲགས་སོ། ། གསུམ་པ་ནི།
དེ་ལྟར་ལམ་སྐོར་དགུའི་ནང་ནས། སློབ་དཔོན་ཆེན་པོ་བིརྺ་པའི་ལམ་འདི་དུས་ཅི་ཙམ་ནས་བྱུང་སྙམ་ན། སངས་རྒྱས་མྱ་ངན་ལས་འདས་ནས་ལོ་བཞི་བརྒྱ་ནས་འཕགས་པ་ཀླུ་སྒྲུབ་བྱོན་ཏེ་ལོ་དྲུག་བརྒྱའི་བར་དུ་བཞུགས་སོ། ། འཕགས་པའི་སྐུ་ཚེའི་སྨད་ཀྱི་སློབ་མ་ནི། སློབ་དཔོན་ཨཱརྻ་དེ་ཝ་ཡིན་ལ། དེའི་སློབ་མ་ནི་སློབ་དཔོན་བིརྺ་པ་ཡིན་ནོ། ། ཞེས་དམ་པ་རྒྱ་གར་གྱི་མན་ངག་ལས་བྱུང་ཞིང༌། སྤྱན་རས་གཟིགས་བརྟུལ་ཞུགས་ཀྱི་དབུ་མའི་འགྲེལ་པར། སློབ་དཔོན་འཕགས་པ་ལྷའི་དབུ་མ་བཞི་བརྒྱ་པ་ལ། སློབ་དཔོན་འདིས་འགྲེལ་པ་མཛད་པར་བཤད་དོ། །
ཡང༌། སངས་རྒྱས་མྱ་ངན་ལས་འདས་ནས་ལོ་དགུ་བརྒྱ་ནས་འཕགས་པ་ཐོགས་མེད་བྱོན་པར་མཁན་པོ་ཝ་ན་བརྩེགས་ཀྱིས་བཤད་ལ། ལོ་ནི་བརྒྱ་དང་ལྔ་བཅུར་འཚོ། ། ཞེས་འཇམ་དཔལ་རྩ་རྒྱུད་དུ་དགུང་ལོ་ཕྱེད་དང་ཉིས་བརྒྱ་བཞུགས་པར་བཤད་དོ། ། དེའི་སློབ་མ་སློབ་དཔོན་ཆོས་སྐྱོང་ཡིན་པར་མདོ་སྡེ་ས་བཅུ་པའི་བརྒྱུད་པ་ལས་འབྱུང་ངོ༌། ། དེས་ན་སྟོན་པ་མྱ་ངན་ལས་འདས་ནས་ལོ་སྟོང་དང་ཉི་ཤུ་ཙམ་འདས་པ་ན་སློབ་དཔོན་འདི་བྱོན་པར་མངོན་ཏེ། དབུ་མ་རང་རྒྱུད་པ་རྣམས་ཀྱི་ལུགས་ལ། ཀླུ་སྒྲུབ་དང་ཡེ་ཤེས་སྙིང་པོ་གཉིས་ཀྱི་བར་ན་ལེགས་ལྡན་བྱེད་དང་དཔལ་སྦས་གཉིས་ལས་མེད་ལ། ཡེ་ཤེས་སྙིང་པོས་སློབ་དཔོན་འདི་ཕྱོགས་སྔར་བཀོད་པའི་ཕྱིར་ན་སྔར་སྨོས་པའི་དུས་དེ་ཤིན་ཏུ་རིགས་པ་ཡིན་ནོ། ། གཟའ་ཡུམ་གྱི་མདོའི་བརྒྱུད་པ་ལ་ནི།
བིརྺ་པའི་དངོས་སློབ་སློབ་དཔོན་ཞི་བ་འཚོ་ཡིན་པར་བཤད་ལ། དེ་ལྟར་ན་ཞི་འཚོ་ལོ་སྟོང་ལྔ་བརྒྱ་དང་གཅིག་ཐུབ་པར་གྲགས་ལ། སློབ་དཔོན་དེ་རྒྱལ་པོ་ཁྲི་སྲོང་ལྡེའུ་བཙན་གྱིས་བསམ་ཡས་ཀྱི་རབ་གནས་ལ་ལུག་གི་ལོར་སྤྱན་དྲངས། ལོ་དེ་ཉིད་ཀྱི་དཔྱིད་ཟླ་ར་བའི་ཡར་ངོ་ལ་འཁོན་ཀླུའི་དབང་པོ་སོགས་སད་མི་མི་བདུན་རབ་ཏུ་བྱུང་བར་བཤད་པས་དུས་འགྲིགས་པར་སྣང་ངོ༌། ། གཞན་ཡང་མཚན་བརྗོད་ཀྱི་འགྲེལ་པ་ཟླ་བ་བཟང་པོ་གྲགས་པའི་དཔལ་གྱིས་མཛད་པ་ལས། འཇམ་དཔལ་སངས་རྒྱས་ཡེ་ཤེས་དང༌། ། པདྨ་ཡན་ལག་མེད་པ་དང༌། ། སྒེག་པ་བཞད་པའི་རྡོ་རྗེ་དང༌། ། གསུང་གི་མྱུ་གུ་མགྲིན་གསུམ་དང༌། ། ཨིནྡྲ་བྷཱུ་ཏི་ལེགས་གསུང་དང༌། །
ཆོས་སྐྱོང་དང་ནི་དཔལ་སྦས་དང༌། ། ཡེ་ཤེས་བཤེས་གཉེན་ཡེ་ཤེས་གྲགས། ། ཏྲི་བི་ཀྲ་མ་ཆོས་དབང་པོ། ། དཔལ་ལྡན་དབང་ཕྱུག་ཟླ་བཟང་དཔལ། ། འདི་དག་བརྒྱུད་པའི་རིམ་པ་ལས། ། བདག་གིས་འགྲེལ་པ་འདི་བརྩམས་པས། ། འཇམ་དཔལ་གོ་འཕང་ཐོབ་པར་ཤོག ། ཅེས་འབྱུང་ངོ༌། ། དེ་ལྟ་བུའི་སློབ་དཔོན་གནས་བརྟན་ཆོས་སྐྱོང་ཤིང་རྟའི་སྲོལ་འབྱེད་ཆེན་པོ་དེ་ལ། སྤྲུལ་པའི་སྐུ་རྡོ་རྗེ་བདག་མེད་མས་དབང་བསྐུར་ཞིང༌།
རྒྱུད་སྡེ་རིན་པོ་ཆེ་གདམས་ངག་དང་བཅས་པ་བྱིན་པས་ས་དྲུག་པ་ལ་གནས་པའི་སེམས་དཔའ་ཆེན་པོར་གྱུར་ཏོ། ། ཕྱིས་སྤྱོད་པ་མཛད་པ་ན་དཔལ་བིརྺ་པ་ཞེས་གྲགས་སོ། ། གྲུབ་ཆེན་འདི་འཕགས་ཡུལ་གྱི་སློབ་དཔོན་ཕྱི་མ་མང་པོས་དཔང་པོར་བྱས་པ་ཞིག་སྟེ། སློབ་དཔོན་ཐུབ་པ་བྱིན་དང༌། གྲུབ་ཐོབ་དཔའ་བོ་འོད་གསལ་དང༌། པཎྜི་ཏ་དརྤན་ཨཱ་ཙརྻ་རྣམས་ཀྱིས་འདིའི་མན་ངག་རྣམས་ཁུངས་སུ་དྲངས་ནས་བཤད་པ་བྱས་པའི་ཕྱིར་རོ། ། གྲུབ་ཆེན་དེས་དབང་བསྐུར་རྒྱུད་བཤད། མན་ངག་བྱིན་ནས་བྱིན་གྱིས་བརླབས་པ་ནི། ཚེའི་རིག་འཛིན་བརྙེས་པའི་སློབ་དཔོན་ཤར་ཕྱོགས་ནག་པོ་པ་སྟེ། སློབ་དཔོན་འདི་ཡང་ཤིན་ཏུ་སྤྲོས་མེད་ཀྱི་སྤྱོད་པ་མཛད་པའི་ཚེ།
ཤར་ཕྱོགས་ཀྱི་རྒྱལ་པོ་ཞིག་བཙུན་མོའི་ཚོགས་བདུན་ཅུ་རྩ་གཉིས་ལ་ཆགས་ནས། དེས་འཁོར་བར་འཆིང་བར་འདུག་པ་ལ། རྐྱེན་དགེ་བའི་བཤེས་གཉེན་ཅིག་དང་ཕྲད་ན། གྲོལ་བར་འདུག་པ་མཁྱེན་ནས། རྒྱལ་པོ་དེའི་བཙུན་མོའི་ཚོགས་སུ་ཞུགས་པ་དང༌། དེ་ཉུག་རུམ་པ་དང༌། བློན་པོའི་ཚོགས་གཅིག་ནས་གཅིག་ཏུ་བསྲིངས་ཏེ། རྒྱལ་པོའི་སྙན་དུ་བྱུང་བ་དང༌། རྒྱལ་པོ་ན་རེ། དེ་ལ་ཆད་པ་ཆོད་ཅིག་ཟེར།
དེར་རྒྱལ་པོའི་འཁོར་མི་ཕྱིན་པ་དང༌། སློབ་དཔོན་གཟུང་ཡུལ་འགགས་པའི་སྟོབས་ཀྱིས། ནང་དུ་ཕྱིན་ཙམ་ན་ཐོགས་པ་མེད་པར་ཕྱིར་སོང༌། ཕྱིར་ཕྱིན་ཙ་ན་ནང་དུ་ཡོང་བ་ལ། ཕྱི་ནང་གཉིས་ཀ་དམག་གིས་བཀང་བས་སློབ་དཔོན་གཅིག་ལ་གཉིས་སུ་སོང་བ་ལས། ཐ་མ་བརྒྱ་ཉི་ཤུ་རྩ་བརྒྱད་དུ་སོང་སྟེ། གང་ལ་བརྡེག་ཆ་མེད་དུ་སོང་བ་ལས། རྒྱལ་པོས་གསེར་གྱི་ཅོད་པཎ་ཕུད་དེ། ཞབས་ལ་སྤྱི་བོས་ཕྱག་འཚལ་ཏེ། རྗེས་སུ་བཟུང་བར་ཞུས་པས།
ལུས་པོ་རིམ་གྱིས་བསྡུས་ཏེ། རྩ་བའི་སྐུ་ལུས་གཅིག་ཏུ་གྱུར་ནས་རྒྱལ་པོ་དེ་རྗེས་སུ་བཟུང༌། རིག་པ་མཁས་པས་སེམས་མ་རྟོགས་པས། ཐ་སྙད་མཁན་ལ་ངོ་མཚར་མེད། སྲིན་བྱེད་རང་གི་གཟུགས་མ་མཐོང་བས། གཞན་མཐོང་བ་ལ་ངོ་མཚར་མེད། ཨེ་མ་མཁའ་ལ་འགྲོ་བའི་བྱ་དེ་ལམ་དང་རྗེས་ལ་དམིགས་མི་འགྱུར། ། བདེ་ཆེན་དེ་བཞིན་ཉིད་འདི་ཐ་སྙད་སྒྲས་མི་མཚོན། ། ཨེ་མ་མཁས་པ་སྙིང་རེ་རྗེ། ། རང་ལ་ཡོད་ནས་གཞན་དུ་ཚོལ། །
བུ་ཤི་བ་ཡི་མྱ་ངན་བཞིན། ། དཔག་མེད་བསྒྲུབ་ཀྱང་འགྲུབ་མི་འགྱུར། ། ཕྱག་རྒྱ་ཆེན་པོ་རང་ལ་ལྷུན་གྱིས་གྲུབ་པ་སྟེ། ། མི་བསམ་འབད་མེད་རིག་པ་ངང་ལ་ཞོག ། ཆད་པར་མི་འགྱུར་རིག་པ་ངང་གིས་ཉམས་སུ་མྱོང༌། ། རྟག་པར་མི་འགྱུར་མངོན་ཞེན་མེད་པར་ཟུང་དུ་ཆུད། ། ཅེས་ཚིགས་བཅད་དེ་རྣམས་གསུངས་པས། རྒྱལ་པོ་ལ་རྟོགས་པ་ཁྱད་པར་ཅན་སྐྱེས་ནས། འཁོར་དང་བཅས་པ་གྲོལ་བར་བྱས་སོ། ། ཞེས་ཞ་མ་ལུགས་ཀྱི་གཞུང་བཤད།
སྤང་རྗེ་ཉི་མ་གྲགས་ཀྱིས་བྱས་པ་ལས་འབྱུང་ངོ༌། ། དེས་གྲུབ་ཆེན་ཌཱ་མ་རུ་པ་ལ་བྱིན་གྱིས་བརླབས་ཤིང་གདམས་ཏེ། སློབ་དཔོན་འདིས་ཀྱང༌། མུ་སྟེགས་འདུལ་བའི་དོན་དུ། སྨྱོན་པའི་བརྟུལ་ཞུགས་མཛད་ནས། ཕྱག་གཡས་པས་སྟག་མི་ཟན་གྱི་མགྲིན་པ་ནས་བཟུང༌། གཡོན་པས་མུ་སྟེགས་ཀྱི་རྒྱལ་པོའི་སྐྲ་ནས་བཟུང་སྟེ། ཁུར་དུ་ཁུར་ནས་བྱོན་པས་མུ་སྟེགས་ཀྱི་འཁོར་ལྔ་བརྒྱ་དང་བཅས་པ་ཕྱི་བཞིན་འབྲེངས་ཤིང་གུས་འདུད་བྱས་ནས། དེ་ཐམས་ཅད་སངས་རྒྱས་ཀྱི་བསྟན་པ་ལ་བཀོད་དོ། ། ཞེས་འབྲོམ་ལུགས་ལས་འབྱུང་ངོ༌། །
སློབ་དཔོན་དེས་གྲུབ་ཆེན་ཨ་ཝ་དྷཱུ་ཏཱི་པ་ལ་གདམས་ཏེ། སློབ་དཔོན་འདི་ཡང་བྷུ་སུ་ཀུའི་སྤྱོད་པ་སྐྱོང་ཞིང༌། སྐུ་གཅེར་བུར་བཞུགས་པ་ལ་བཱ་ར་ཎ་སཱིའི་བྱིས་པ་ལྔ་བརྒྱས་སྐུ་ལ་ཅོ་འདྲི་ཞིང་རྩེད་མོ་རྩེ་བས་འགྲོ་བ་མང་པོའི་དོན་མཛད་དོ། ། དེ་ལྟར་ནག་པོ་པ། ཌཱ་མ་རུ་པ། ཨ་ཝ་དྷཱུ་ཏཱི་པ་སྟེ་གསུམ་པོ་འདིས། དེ་ཁོ་ན་ཉིད་རྟོགས་པར་རྗེ་བཙུན་གྱིས་བཤད་པས། ས་དང་པོ་ཡན་ཆད་ལ་གནས་པའི་འཕགས་པར་གྲུབ་བོ། ། དེས་གྲུབ་ཆེན་ག་ཡ་དྷ་ར་ལ་གདམས་ཏེ། ཀྱེ་རྡོ་རྗེའི་དཀྱིལ་འཁོར་དུ་དབང་བསྐུར་བ་ཐོབ་ནས།
ནུབ་གསུམ་དུ་དབང་གི་ཡེ་ཤེས་བསྐྱངས་པས། སྦྱོར་ལམ་ཆོས་མཆོག་ཆེན་པོའི་ཏིང་ངེ་འཛིན་སྐྱེས། ཌཱ་མ་རུ་བར་སྣང་ལ་བཞག་པས་རང་དཀྲོལ་དུ་འབྱུང་བ་དང༌། གདུགས་ཡུ་བ་མེད་པར་ནམ་མཁའ་ལ་བཞག་པས་རང་འཁོར་དུ་འབྱུང་བ་སོགས་ཀྱིས་ཡོན་ཏན་དཔག་ཏུ་མེད་པ་ཡོད་ཅེས་འབྲོམ་ལུགས་སུ་འབྱུང་ངོ༌། ། གསང་འདུས་འགོས་ལུགས་པ་རྣམས་སློབ་དཔོན་འདི་དང་རྒྱལ་པོ་སྤྲིན་གྱི་ཤུགས་ཅན་གཉིས་གཅིག་པར་བཞེད་ལ། དེ་ལྟར་ན། བླ་མ་རྡོ་རྗེ་གདན་པས། རྒྱལ་རིགས་རིག་པའི་གནས་ལྔ་མཁས། ། ནམ་མཁའི་ལྷ་ལ་ཐེ་ཚོམ་གཅོད། ། སྤྲིན་གྱི་ཤུགས་ཅན་ཞེས་བྱ་བའི། །
བླ་མ་དེ་ལ་ཕྱག་འཚལ་ལོ། ། ཞེས་གྲུབ་ཆེན་བརྒྱད་ཅུ་རྩ་བཞིའི་ནང་དུ་བགྲངས་པས། ཕྱིས་ཏིང་ངེ་འཛིན་བསྒོམས་པས་བདེན་པ་མཐོང་བ་ཡན་ཆད་ཀྱི་རྟོགས་པ་སྐྱེས་པར་ཐེ་ཚོམ་མེད་དོ། ། དེ་ལྟར་འཕགས་ཡུལ་གྱི་གྲུབ་ཆེན་དེ་དག་གིས། བཤད་སྒྲུབ་གཉིས་ཀྱི་སྒོ་ནས། གསུང་ངག་རིན་པོ་ཆེ་དར་ཞིང་རྒྱས་པར་བྱས་སོ། ། གཉིས་པ་བོད་དུ་བྱོན་ཚུལ་ལ་གསུམ་ལས། དང་པོ་བསྟན་པ་སྤྱིའི་བྱོན་ཚུལ་ལ་གསུམ་སྟེ། དང་པོ་བསྟན་པ་སྔ་དར་གྱི་ལོ་རྒྱུས་ནི། འོ་ན་བསྟན་པ་དེ་བོད་དུ་ཅི་ཙམ་ན་བྱུང་སྙམ་ན།
བོད་མཐའ་འཁོབ་ཡིན་པས་སྔོན་ཁྲིམས་གཉིས་ཀ་མེད་དེ། ཟས་སུ་རི་དྭགས་ཀྱི་ཤ་ཟ། པགས་པ་གོས་སུ་གྱོན། དགེ་སྡིག་གི་བྱེ་བྲག་གང་ཡང་མི་ཤེས་ཤིང༌། རང་དགར་སིལ་བུར་གནས་པས་ཡུན་རིང་པོར་ཆོས་ཀྱི་མིང་ཙམ་ཡང་མ་བྱུང་ངོ༌། ། བོད་འདི་གང་ལས་འཕེལ་སྙམ་ན། སྔོན་རྒྱ་གར་དུ་ཁྱབ་འཇུག་དང་འཐབ་དཀའ་འགྲས་ཏེ། ཁྱབ་འཇུག་གིས་སྐྱ་བསེང་གི་ཕྱོགས་བྱས་ཏེ། གཡུལ་བྱས་པ་ན། སྲིད་སྒྲུབ་ཀྱིས་ཁོ་བོའི་ཉེ་དུའི་ཚོགས་གསོད་མི་ནུས་ཞེས་སྨྲས་པ་དང༌།
ཁྱབ་འཇུག་གིས། གང་གིས་མི་ནི་བསད་པ་དང༌། ། གང་གིས་གསོད་པར་བྱེད་པ་དག ། དེ་དག་གཉིས་ཀ་མི་རིགས་ཏེ། ། གསོད་དང་གསོད་པ་ཡོད་མིན་ཏེ། ། རིགས་དང་འདུལ་བ་ཕུན་སུམ་ཚོགས། ། བྲམ་ཟེ་བ་གླང་གླང་པོ་དང༌། ། ཁྱི་དང་སྨེ་ཤ་ཅན་དག་དང༌། ། མཁས་པ་རྣམས་ནི་མཉམ་པར་བལྟ། ། ཞེས་སོགས་མེད་ལྟའི་ཚིག་དང༌།
གཟུགས་སྣ་ཚོགས་པ་བསྟན་པས་བསླུས་ནས། སྲིད་སྒྲུབ་ཀྱི་ཁ་ལོ་ཁྱབ་འཇུག་གིས་བྱས་ཏེ། གཡུལ་བཀྱེ་བས་འཐབ་དཀའ་རིགས་དཔུང་ཚོགས་བཅོ་བརྒྱད་དང་བཅས་པ་བརླག་པར་བྱས་སོ། ། དེའི་ཚེ་རུ་པ་རྟི་ཞེས་བྱ་བ་རྒྱལ་པོ་དཔུང་ཚོགས་དང་བཅས་པ་བུད་མེད་ཀྱི་ཆས་སུ་བྱས་ཏེ་བྲོས་ནས་རི་ཁ་བ་ཅན་དུ་གནས་པའི་རིགས། དེང་སང་ཡང་བོད་ཅེས་གྲགས་པ་ཡིན་ནོ། ། ཞེས་ལྷ་ལས་ཕུལ་བྱུང་གི་འགྲེལ་པ་ཤེས་རབ་གོ་ཆས་བྱས་པ་ལས་བཤད་དོ། ། དེ་ལྟ་བུའི་བོད་འདིར། ལྷ་མོ་དྲི་མ་མེད་པའི་འོད་ལུང་བསྟན་པའི་མདོར། ང་ཡོངས་སུ་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་ནས། གདོང་དམར་ཅན་གྱི་ཡུལ་དུ་དམ་པའི་ཆོས་དར་བར་འགྱུར་རོ། །
ཞེས་ལུང་བསྟན་པ་ལྟར། ལོ་དེ་ཙམ་ན་བསྟན་པ་དབུ་བརྙེས་ནས། རྒྱལ་པོ་མེས་དབོན་རྣམ་གསུམ་གྱི་རིང་ལ་དམ་པའི་ཆོས་ཀྱི་དབུ་བརྙེས། སྲོལ་བཏོད། དར་ཞིང་རྒྱས་པར་མཛད། ཅེས་དེང་སང་གི་བར་གཏམ་དུ་གྲགས་པ་ཡིན་ནོ། ། ཚུལ་ཇི་ལྟར་ན། ལྷ་ཐོ་ཐོ་རི་གཉན་བཙན་གྱི་ཕོ་བྲང་གི་སྟེང་དུ་མདོ་ཟ་མ་ཏོག་བཀོད་པ། གསེར་གྱིས་བྲིས་པའི། དཔང་སྐོང་ཕྱག་བརྒྱ་པ།
གསེར་གྱི་མཆོད་རྟེན་ཁྲུ་གང་པ། ཙིནྡྷ་མ་ཎིའི་བརྐོས་ཕོར་རྣམས་ཕྱག་ཏུ་བྱུང་བ་ལས། གང་ཡིན་ངོ་མ་ཤེས་ཀྱང༌། ཡིད་དུ་འོང་བས་མིང་གཉན་པོ་གསང་བ་ཞེས་བྱ་བར་བཏགས་ནས། ཕྱག་མཆོད་བྱས་པས། རྒྱལ་སྲིད་མངའ་ཐང་ཆེར་རྒྱས་ཏེ་འཕེལ་བས་དམ་པའི་ཆོས་ཀྱི་དབུ་བརྙེས་སོ། ། དེ་ནས་རྒྱལ་རབས་ལྔ་ན། སྲོང་བཙན་སྒོམ་པོའི་རིང་ལ་རྒྱ་གར་གྱི་ཡི་གེ་མཁས་པ་ལི་བྱིན་གདན་དྲངས་ནས། གླང་ཁམས་པ་གོ་ཆ་དང༌། ཐོན་མི་སམྦྷོ་ཊ་གཉིས་ཀྱིས་བོད་ཀྱི་ཡི་གེ་བརྩམས།
སྐད་ལ་སྐད་དོད་བཙལ་ཏེ། དམ་ཆོས་བསྒྱུར་དུ་བཏུབ་མི་བཏུབ་ལྟ་བའི་ཆེད་དུ་སྒྲུང་ལ་སོགས་པ་བསྒྱུར་བས་བཏུབ་པར་གོ་ནས། མདོ་ཟ་མ་ཏོག་བཀོད་པ། པདྨ་དཀར་པོ། ཙིནྡྷ་མ་ཎི། འདུས་པ་རིན་པོ་ཆེ་ཏོག་གཟུངས། རྒྱལ་པོ་མདོ་ལྔ་ལ་སོགས་པ་མང་དུ་བསྒྱུར། ལྷ་ཁང་མང་དུ་བཞེངས། ཆོས་དགེ་བ་བཅུ་སྤེལ་ཞིང་གཏན་ཁྲིམས་རྣམ་པ་ལྔ་བཅས། བཤད་ཉན་གྱི་སྲོལ་དང་ཆོས་གྲྭ་མང་དུ་བཙུགས་ནས་དམ་པའི་ཆོས་ཀྱི་སྲོལ་བཏོད།
ཕྱིས་གདུང་རབས་ལྔ་ན་ཆོས་དར་བ་ལུང་བསྟན་ཏེ། དེ་ནས་གདུང་རབ་ལྔ་ལ་རྒྱལ་པོ་ཁྲི་སྲོང་སྡེའུ་བཙན་བྱོན་ནས། དེའི་རིང་ལ་སློབ་དཔོན་ཞི་བ་འཚོ་དང་པདྨ་གདན་དྲངས་ནས། སློབ་དཔོན་པདྨས་བོད་ཀྱི་ལྷ་འདྲེ་གདུག་པ་ཅན་རྣམས་བཏུལ། བསམ་ཡས་བཞེངས་པའི་ས་ཆོག་མཛད། སློབ་དཔོན་ཞི་བ་འཚོས་རབ་གནས་མཛད། གཞན་ཡང་པཎྜི་ཏ་སངས་རྒྱས་གསང་བ་དང༌། མཁན་པོ་དཱ་ན་ཤཱི་ལ་དང༌། དྷརྨ་ཀཱིརྟི། ཀ་མ་ལ་ཤཱི་ལ་དང༌།
བི་མ་ལ་མི་ཏྲ་དང༌། ཤཱི་ལེནྡྲ་བོ་དྷི་ལ་སོགས་པ་མང་པོ་གདན་དྲངས་ནས། གཞོན་ནུ་བློ་གསལ་བ་རྣམས་ལ་སྒྲ་དང་ལོཙྪ་སློབ་དུ་བཅུག་པ་ལས། ཐོག་མར་ལོཙྪ་བ་སད་མི་མི་བདུན་བྱ་བ་བྱུང་སྟེ། དེ་ལ་རྒན་གསུམ་ནི། དབས་རཏྣ་རཀྵི་ཏ། རིན་ཆེན་བསྲུང་བ་ཞེས་བྱ་བ་བོད་ཡུལ་དུ་བཙུན་པ་བྱུང་བ་ལ་སྔ་བ་མཁན་པོ་བོ་དྷི་སཏྭ་སྐུ་གཤེགས་ནས་འདིས་མཁན་པོ་བྱས་པ་ཡིན་ནོ། ། རྦ་ཛྙཱ་ནེནྡྲ་རཀྵི་ཏ། ཡེ་ཤེས་དབང་པོ་བསྲུང་བ་སྟེ། དམ་པའི་ཆོས་འབྱིན་པའི་མཁན་པོ་བོད་ལ་སྐུ་དྲིན་ཆེ་བ་ཡིན་ཞིང༌།
སངས་རྒྱས་ཀྱིས་ཀྱང་བྱང་ཆུབ་སེམས་དཔའ་རྟ་སྐད་ཅེས་པར་ལུང་བསྟན་པ་ཐོབ་པ་ཡིན་ནོ། ། རཏྣེ་ནྡྲ་རཀྵི་ཏ། རིན་ཆེན་དབང་པོ་བསྲུང་བ་སྟེ་གསུམ་མོ། ། བར་པ་ནི། གླང་སུ་ག་ཏ་ཝརྨ་རཀྵི་ཏ་བདེ་བར་གཤེགས་པའི་གོ་ཆ་བསྲུང་བ་ཞེས་བྱའོ། ། གཞོན་གསུམ་ནི། པ་གོར་བཻ་རོ་ཙ་ན་རཀྵི་ཏ། རྣམ་པར་སྣང་མཛད་བསྲུང་བ་ཞེས་བྱ་བ་དང༌། འཁོན་ནཱ་གེནྡྲ་རཀྵི་ཏ། ཀླུའི་དབང་པོ་བསྲུང་བ་ཞེས་བྱ་བ་དང༌།
གཙང་དེ་ཝེནྡྲ་རཀྵི་ཏ། ལྷའི་དབང་པོ་བསྲུང་བ་དང་གསུམ་མོ། ། སད་མི་མི་བདུན་ལ། སྐ་བ་ཤྲཱི་ཀུ་ཊ་རཀྵི་ཏ། དཔལ་བརྩེགས་བསྲུང་བ་ལ་སོགས་པ། ལོཙྪ་བ་ཆེ་བ་བརྒྱ་རྩ་བརྒྱད་ཀྱི་ས་བླ་སྦྱངས་ལ། དེ་དག་ལ་ཅོག་རོ་ཀླུའི་རྒྱལ་མཚན་ལ་སོགས་པ་ལོཙྪ་བ་སྟོང་རྩ་བརྒྱད་ཀྱིས་བློ་སྦྱོང་མཛད་དོ། ། ཞེས་སྔོན་གྱི་བཀའ་ཆེམས་ཀྱི་ཡི་གེ་རྙིང་པ་ལས་འབྱུང་ངོ༌། ། དེ་རྣམས་ཀྱིས་སྒྲ་བསྒྱུར་དང་ཞུ་ཆེན་དང་མཆན་བུའི་ལོཙྪ་བྱས་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པ་མདོ་མང་པོ་དང༌།
རྣམ་སྣང་མངོན་བྱང་ལ་སོགས་པ་བྱ་སྤྱོད་ཀྱི་རྒྱུད་དང༌། དེ་ཉིད་འདུས་པ་ལ་སོགས་པ་རྣལ་འབྱོར་གྱི་རྒྱུད་ལ་སོགས་པ་སྔགས་ཅི་རིགས་པ་དང༌། སྒྲུབ་ཐབས་མང་དུ་བསྒྱུར། དེ་ནས་བཟུང་སྟེ་དམ་པའི་ཆོས་དར་ཞིང་རྒྱས་པར་བྱས་སོ། ། ཁྲི་སྲོང་ལྡེའུ་བཙན་ལ་སྲས་བཞི་བྱུང་བའི་ཆེ་བ་གསུམ་གྲོངས། ཆུང་ཤོས་ཁྲི་ལྡེ་སྲོང་བཙན། སད་ན་ལེགས་མཇིང་ཡོན་དུ་གྲགས་པ་དེས། སྐར་ཆུང་ལྷ་ཁང་བཞེངས། པཎྜི་ཏ་བི་མ་ལ་མི་ཏྲ། ཀ་མ་ལ་ཤཱི་ལ།
ཛྙཱ་ན་སེ་ན། བལ་པོ་ཧཱུྃ་ཀ་ར་རྣམས་བཏེག་སྟེ། འཁོན་ཀླུའི་དབང་པོ་བསྲུང་བ། རྨ་རིན་ཆེན་མཆོག ཡེ་ཤེས་སྡེ། བྲན་ཁ་ནམ་མཁའ། གཙང་པ་དེ་བྱིན་རྣམས་ཀྱིས་ལོཙྪ་བྱས་ཏེ། ཆོས་སྔར་མ་བསྒྱུར་བ་མང་པོ་བསྒྱུར། བསྒྱུར་བ་རྣམས་སྐད་གསར་བཅད་ཀྱིས་བཅོས་ཏེ་གཏད་ལ་ཕབ། ཆོས་གྲྭ་དང་སྒོམ་གྲྭ་མང་དུ་བཙུགས།
བོད་འབངས་རྣམས་བདེ་ལ་བཀོད་དེ། དམ་པའི་ཆོས་རྒྱས་པར་བྱས་སོ། ། དེས་ལ་སྲས་གཙང་མ། དར་མ། རལ་པ་ཅན་བྱ་བ་གསུམ་བྱུང་བས་གཙང་མ་རབ་ཏུ་བྱུང༌། དར་མ་རང་རྒྱུད་ངན་པས་སེམས་ཅན་ལ་གནོད་ཀྱིས་དོགས་ནས་རྒྱལ་སྲིད་མ་གཏད་པར། ཁྲི་ལྡེ་གཙུག་བརྟན་ལ་རལ་པ་ཅན་དུ་གྲགས་པ་དེ་ལོ་བཅུ་གཉིས་ལ་ཡབ་འདས་ནས་དེ་ལ་རྒྱལ་སྲིད་གཏད། དེའི་རིང་ལ་འོན་ཅང་རྡོ་བཞེངས། མཁན་པོ་པྲཛྙཱ་ཝརྨ་དང༌། ཛི་ན་མི་ཏྲ་དང༌།
སུ་རེནྡྲ་བོ་དྷི་ལ་སོགས་པ་མང་པོ་དང༌། ལོཙྪ་བ་སྐ་བ་དཔལ་བརྩེགས་དང༌། ཅོག་རོ་ཀླུའི་རྒྱལ་མཚན། ཞང་སྣ་ནམ། ཡེ་ཤེས་སྡེ་རྣམས་ཀྱིས་ཆོས་མང་པོ་བསྒྱུར་ཅིང་ཞུས་ཏེ་གཏན་ལ་ཕབ་ནས་དམ་པའི་ཆོས་ཤིན་ཏུ་དར་ཞིང་རྒྱས་པར་བྱས་སོ། ། གཉིས་པ་བར་དུ་འགྲིབ་པའི་ཚུལ་ནི། རལ་པ་ཅན་གྲོངས་པའི་རྗེས་སུ། དར་མས་རྒྱལ་སྲིད་བཟུང་སྟེ། ཐོག་མར་རྒྱལ་སྲིད་ཆོས་བཞིན་དུ་བསྐྱངས་པ་ལས། བར་སྐབས་སུ་ཁོང་གི་ཐུགས་སུ་གདོན་གསོལ།
ཇོ་བོ་ཤཱཀྱ་མུ་ནེ་བྱེ་ཐེམས་སུ་སྦས། སྔགས་ཀྱི་རྒྱུད་སྡེ་རྣམས་རྒྱ་གར་དུ་བསྐྱལ། པུ་སྟི་མཆོད་ཆ་རྣམས་མུན་ཁུང་དུ་སྦས། པཎྜི་ཏ་རྣམས་རྒྱ་གར་དུ་ལོག རབ་ཏུ་བྱུང་བ་ལ་ལ་བཀྲོངས། ལ་ལ་རྟ་ཞོན་པའི་སྟེགས་བྱས། ལ་ལ་ཕབ་ནས་རྔ་གཤང་བསྐུར་ཏེ་བྱ་དང་རི་དྭགས་རྔོན་པ་ལ་བསྐོས་ནས། དབུས་གཙང་གི་བསྟན་པ་ཉམས་ཤིང་མིང་ཙམ་ཡང་མེད་པར་བྱས། དེའི་དུས་ན་འདུལ་བ་ལ་ལག་ལེན་ནི་ངལ་ཞིང་དུབ་པའི་མཐར་ལྟུང་བ་ཙམ་བྱུང༌། བཤད་པའི་བཀའ་ཤིན་ཏུ་ངན་ཏེ།
རྩ་བ་དམར་དམར་འདི་འགྲེལ་པ་ནག་ནག་འདིས་འཆད་པ་འདྲ་ཟེར་བ་ཙམ་ལས་མ་བྱུང༌། བྱང་སེམས་ཀྱིའང་སེམས་བསྐྱེད་ཀྱི་བཀའ་ཚོ་ནུབ། གསང་སྔགས་ལའང་ཆགས་ལམ་དང་དྲག་པོ་མངོན་སྤྱོད་ཀྱི་ལག་ལེན་དར་བ་ཅིག་བྱུང༌། དེའི་ཚེ་ཡབ་མེས་ཀྱི་ཆོས་ཁྲིམས་དང༌། རྒྱལ་ཁྲིམས་གཉིས་ཀ་བརླག་པར་བྱས་པས། ལྐོག་ཏུ་གསང་ནས་ཉམས་སུ་ལེན་པ་རེ་ཙམ་མིན་པ་དངོས་སུ་ཆོས་བྱ་ས་མེད་ནས། གྲོམ་པ་རྒྱང་ནས་བྲོས་སམ་ཡང་ཟེར་བའི་གཙང་གཡོ་དམར་གསུམ་གྱིས། རེས་ཅིག་ཆུ་བོ་རིར་གབ་ནས་བཞུགས། དེ་ནས་ཁོང་རྣམས་ཀྱིས་འདུལ་བ་མདོ་རྩ་འོད་ལྡན། ལས་ཆོག་ཀརྨ་ཤ་ཏཾ།
མངོན་པ་མཛོད་ལ་སོགས་པ་དཔེ་དྲེའུ་ཁལ་གཅིག་བཀལ། བཙུན་ཆས་བསྒྱུར་ནས་དྭགས་ཀོང་ནས་བརྒྱུད་དེ་བྲོས་པས་མདོ་སྨད་དུ་ཐར་རོ། ། དེ་དུས་ན་ཡེར་པའི་དྲག་ལ་ལྷ་ལུང་དཔལ་གྱི་རྡོ་རྗེས་སྒྲུབ་པ་མཛད་ཀྱིན་ཡོད་པ་ལ། ཡེར་པའི་རི་ལ་རབ་ཏུ་བྱུང་བའི་གཟུགས་ཀྱིས་རྔ་དང་རོལ་མོ་ཁྱེར་ནས་རི་དྭགས་འདོད་པ་མཐོང་ནས། ཅི་ཡིན་དྲིས་པས་རྒྱུ་མཚན་བཤད་པ་དང༌། ཆོས་ཀྱི་བསྟན་པ་ཉམས་པ་ལ་མ་བཟོད་ནས། འཕན་ཡུལ་ལ་བསྐོར་ཏེ་སྒོ་ལར་བྱོན་ནས་ལྷ་སར་སླེབས་པ་དང༌། བྲན་མོ་ཆུ་ལེན་ཅིག་ལ་རྒྱལ་པོ་བཞུགས་སམ་མཇལ་བ་ཡིན་བྱས་པས། བཞུགས་ཡོད་དར་གཅིག་ནས་གླ་བའི་ཚལ་གསེབ་དུ་སྐྱོ་བསངས་ལ་འབྱོན་གྱིན་ཡོད་ཟེར་བ་དང༌། རྟ་དཀར་པོ་བེར་དཀར་པོ་མདུང་དཀར་པོ་ལ་སོལ་བས་བྱུགས་ནས།
མི་ནག་རྟག་ནག་མདུང་ནག་ཅན་དུ་བྱས་ཏེ་ཕྱིན་པས་རྒྱལ་པོ་གདོང་བསིལ་མིག་མང་རྩེ་ཞིང་ཡོད་པ་ལ། ཡིད་མ་བདེ་ནས་རྡོ་རིངས་ཀྱི་ཡི་གེ་ཀློག་གིན་ཡོད་པས། མགོན་པོ་ནག་པོ་བྱུང་ཟེར། རྩར་ཕྱིན་ནས་ཞེ་ས་བྱེད་པ་སྐད་བྱས་ཏེ། ལྕགས་མདའ་བརྒྱབ་ཀྱང་ཟེར། མདུང་བསྣུན་ཀྱང་ཟེར་ཏེ། གང་ལྟར་ཡང་མཚོན་བསྣུན་པས། རྒྱལ་པོ་ན་རེ། ཡང་ན་ལོ་གསུམ་གྱིས་སྔས། ཡང་ན་ལོ་གསུམ་གྱིས་ཕྱིས་ཟེར་རོ། །
དེ་ནས་ལྷ་ལུང་དཔལ་གྱི་རྡོ་རྗེས་གཙང་པོ་བརྒལ་ནས་བྱོན་པས། སོལ་བ་དག་སྟེ། མི་དཀར་རྟ་དཀར་མདུང་དཀར་ཅན་གཅིག་ཏུ་བྱས་ཏེ་ང་གནས་ཐེལ་དཀར་པོ་ཡིན་ཟེར་ཞིང་བྱོན་ཏོ། ། འོ་རྒྱལ་ཐང་ལ་ནུབ་མོ་གཟིམས་ནས་ཐོ་རངས་ཡེར་པར་བྱོན། པེའུ་དམར་སེར་དུ་བྱ་རྒོད་ཀྱི་ཐུལ་པ་གསོལ། ཉེ་འཁོར་རྣམས་སུ་རྡུལ་དང་དུད་པ་གཏོར། དེའི་སྟེང་དུ་མུག་པ་མང་པོ་བཏང་ནས། ཕོང་ཕུལ་ལེ། རྡུལ་ཁད་དེ། མུག་རྗེས་ལམ་མེ་བཞུགས་པས།
མི་རྣམས་ན་རེ་རྒྱལ་པོ་སྡིག་ཅན་ལ་ལྷ་མ་སྲིན་རྣམས་ཀྱིས་ཆད་པ་ཕོག་ནས་བཀྲོངས་སོ་ཟེར། བློན་པོ་དང་རྗེས་གཅོད་རྣམས་ཀྱིས་འོང་ནས་མཐོང་བས། རྒྱལ་པོ་བཀྲོངས་མཁན་ལྷ་ལུང་དཔལ་གྱི་རྡོ་རྗེ་བྱ་བའི་མི་མ་འཕྲུལ་འདི་ཡིན་པ་འདྲ་སྟེ། སྙད་མ་རྙེད་ཟེར་ནས་ལོག་གིན་སོང་སྐད། དེ་ནས་ཁོང་རྒྱ་ནག་ཏུ་བྲོས་པས་ཐར། མདོར་ན་ཁོང་གི་ནུས་པ་དང་གཡོ་ཐབས་ཀྱིས་རྒྱལ་པོ་བཀྲོངས་ཀྱང་བསྟན་པ་ཉམས་ཆེས་པའི་ཤུགས་ཀྱིས་བསྟན་པ་འཕེལ་བ་དང་དར་བ་ནི་ཡུན་རིང་གི་བར་དུ་མ་བྱུང་ངོ༌།། །། གསུམ་པ་བསྟན་པ་ཕྱི་དར་གྱི་ལོ་རྒྱུས་ལ་སྟོད་ནས་དང༌། སྨད་ནས་བསྟན་པ་ཇི་ལྟར་དར་བའི་ཚུལ་གཉིས་ཀྱི། དང་པོ་ནི། ལྷ་བླ་མ་ཡེ་ཤེས་འོད་དང༌།
ཇོ་བོ་རིན་ཆེན་བཟང་པོས་བསྟན་པའི་མེ་རོ་སྟོད་ནས་བསླངས་པ་ཡིན་ཏེ། ཚུལ་ཇི་ལྟར་ན། དར་མའི་སྲས་ཁྲི་དར་མ་འོད་སྲུངས་དང༌། ཁྲི་སྡེ་ཡུམ་བརྟན་གཉིས་བྱུང༌། འོད་སྲུངས་ཀྱི་སྲས། མངའ་བདག་དཔལ་འཁོར་བཙན། དེའི་སྲས་བཀྲ་ཤིས་བརྩེགས་པ་དཔལ་དང༌། སྐྱིད་ལྡེ་ཉི་མ་མགོན་གཉིས། ཉི་མ་མགོན་མངའ་རིས་སུ་སྤྱུགས་པ་ལ། སྲས་དཔལ་གྱི་མགོན།
ལྡེ་གཙུག་མགོན། བཀྲ་ཤིས་མགོན་གསུམ་བྱུང༌། སྟོད་ཀྱི་མགོན་གསུམ་མོ། ། སྨད་དུ་བཀྲ་ཤིས་བརྩེགས་པ་དཔལ་ལ་སྲས་དཔལ་ལྡེ་འོད་ལྡེ་སྐྱིད་ལྡེ་གསུམ་བྱུང་ནས་སྨད་ཀྱི་ལྡེ་གསུམ་མོ། ། དེ་རྣམས་ཀྱིས་སྟོད་སྨད་སོ་སོ་མངའ་རིས་བཟུང་བས། སྟོད་དུ་རྒྱལ་ཁྲིམས་ཞྭ་ཙམ་ཅིག་ཆགས་པ་མངའ་རིས་སྐོར་གསུམ་མོ། ། སྨད་དུ་རྒྱལ་ཁྲིམས་ལྷྭམ་ཙམ་ཅིག་ཆགས་པ་དབུས་གཙང་རུ་བཞིའོ། ། བཀྲ་ཤིས་མགོན་གྱིས་སྐུ་མཁར་ཉི་བཟུར་བཟུང་ནས། པུ་ཧྲང༌། ཞང་ཞུང༌།
གུ་གེ གློ་བོ། དོལ་པོ། ཡ་ཚེ་ལ་སོགས་པ་ལ་མངའ་མཛད། དེའི་སྲས་འོད་ཀྱི་རྒྱལ་མཚན། དེའི་སྲས་སྲོང་ངེ་དང་འཁོར་ངེ༌། སྲོང་ངེ་རབ་ཏུ་བྱུང་བ་ལྷ་བླ་མ་ཡེ་ཤེས་འོད་ཅེས་བྱ། ཁོང་གིས་ཡབ་མེས་ཀྱི་གདུང་བསབ་ཅིང་སེམས་ཅན་ལ་ཕན་གདགས་པར་དགོངས་ནས། མངའ་རིས་སྟོད་ཀྱི་བྱིས་པ་ལོ་བཅུ་གསུམ་ལས་མི་གཞོན་མི་རྒན་པ་རྣམས་བསགས་ནས། ཆུ་ཚོད་དང༌།
དབྱུ་གུ་དང༌། གཞུང་འཛིན་པ་དང༌། གཞུང་གི་དོན་རྣམས་ལ་བློ་རིམ་གྱིས་རྟོག་ཏུ་བཅུག་ནས། དེ་རྣམས་ཀྱིས་ནང་ནས་བློ་རབ་ཏུ་གྱུར་པའི་ཤེས་རབ་ཅན་བདུན། དེའི་གཡོག་བདུན། ཡང་གཡོག་བློ་དང་གྲོས་ལ་སོགས་པ་ཡོད་པ་བདུན་ཏེ། ཉི་ཤུ་རྩ་གཅིག་ལ་གསེར་མང་པོ་བསྐུར་ནས་རྒྱ་གར་ཁ་ཆེར་སློབ་གཉེར་ལ་བརྫངས་པས་ལས་ཀྱི་དབང་གིས་བཅུ་དགུ་ཤི། བོད་ལ་ཕན་ཐོགས་པ་ལོཙྪ་བ་རིན་ཆེན་བཟང་པོ་དང༌། དེའི་གཡོག་ལོ་ཆུང་ལེགས་པའི་ཤེས་རབ་གཉིས་ལས་མ་བྱུང༌། དེ་གཉིས་ཀྱིས་ཆོས་མང་པོ་བསླབས་ནས་འོངས་ཏེ།
བོད་དུ་མདོ་བསྟན་བཅོས། སྡེ་སྣོད། མཚན་ཉིད། སྔགས་ཕྱི་ནང་གི་རྒྱུད་འབྲེལ་ལ་སོགས་པའི་ཆོས་མང་པོ་བསྒྱུར་ཅིང་ཞུས་ཏེ་གཏན་ལ་ཕབ་ནས། དམ་པའི་ཆོས་རྣམས་རིམ་གྱིས་འཕེལ་ཞིང་དར་བར་བྱས་སོ། ། གཉིས་པ་ནི། དབུས་གཙང་གི་བསྟན་པ་ཉམས་དམའ་ནས་དུས་ཡུན་རིང་ཤིག་ནས་སྔར་དབུས་གཙང་ནས་བྲོས་པའི་གཡོ་དགེ་འབྱུང་གིས་མཁན་པོ། གཙང་རབ་གསལ་གྱིས་སློབ་དཔོན། དམར་ཤཱཀྱ་མུ་ནེས་གསང་སྟོན་པ། རྒྱའི་ཧྭ་ཤང་ཀིང་ཝཾ་དང༌།
ཀིང་ཕག་གཉིས་ཀྱིས་ཁ་བསྐངས་བྱས་ནས། མདོ་སྨད་ཨེན་ཆུང་གི་དགོན་པ་ཡང་ཟེར་བའི། དན་ཏིག་ཤེལ་གྱི་ཡང་དགོན་ཡང་ཟེར་བ་དེར་རབ་ཏུ་བྱུང་བ་ལ། བླ་ཆེན་མུ་ཐུར་དགོངས་པ་རབ་གསལ་བྱ་བ་བྱུང་སྟེ། དེ་ལ་ལོ་སྟོན་རྡོ་རྗེ་དབང་ཕྱུག ཚང་ཚོ་ཤེས་རབ་སེང་གེ འབྲེ་བཙུན་རྒྱལ་བ་བྱང་ཆུབ་སྟེ་གཙང་པ་གསུམ། དབུས་པ་ཀླུ་མེས་འཕགས་པའི་ཤེས་རབ་སྟེ་བཞིའམ། སུམ་ཡེ་ཤེས་བློ་སྟེ་དབུས་གཙང་གི་མི་ལྔས་རབ་ཏུ་བྱུང་སྟེ་དབུས་གཙང་དུ་བྱོན་ནས། རབ་ཏུ་བྱུང་བ་མང་པོའི་མཁན་པོ་མཛད།
དགེ་འདུན་གྱི་སྡེ་བཙུགས་བསྟན་པ་དར་བར་མཛད་དོ། ། དེའི་ཚེ་ན་སྔ་མ་གཉིས་ལ་ལོ་ཚང་གཉིས་ཕྱི་མ་གཉིས་ལ་འབྲིང་སྡེ་རྣམ་གཉིས་འབྱུང་སྟེ། དེང་སང་གི་བར་དུ་སྡེ་པ་ཕལ་ཆེ་བ་ལོ་ཚོ། ཚང་ཚོ། འབྲིང་ཚོ་གསུམ་ལས་གྱེས་པར་གྲགས་སོ།། །། གཉིས་པ་བྱེ་བྲག་ཏུ་ལམ་སྐོར་དགུ་འཕེལ་ཚུལ་ནི། བསྟན་པ་ཕྱི་དར་གྱི་ཚེ་ལོ་སྟོན་རྡོ་རྗེ་དབང་ཕྱུག་གི་མཁན་བུ་རྒྱ་ཤཱཀྱ་གཞོན་ནུ་དང༌། སེ་ཡེ་ཤེས་བརྩོན་འགྲུས་གཉིས་ཀྱི་སློབ་མ་འབྲོག་མི་ལོཙྪ་བ་ཆེན་པོ་ཤཱཀྱ་ཡེ་ཤེས་རྒྱ་གར་དུ་བྱོན་ནས། སློབ་དཔོན་ཤཱནྟི་པ་ལ་སོགས་པའི་མཁས་གྲུབ་མང་པོ་ལས་མདོ་སྔགས་ཀྱི་ཆོས་བསམ་གྱིས་མི་ཁྱབ་པ་ཞུས་ཤིང་བསྒྱུར། བྱེ་བྲག་ཏུ་བིརྺ་པའི་ལམ་འབྲས།
པདྨ་པའི་ལམ། མཆོད་རྟེན་དྲུང་ཐོབ། གཏུམ་མོ་ལམ་རྫོགས། ཡོན་པོ་སྲོང་བ། བསམ་མི་ཁྱབ་རྣམས་དགེ་སློང་དཔའ་བོ་རྡོ་རྗེ་དང༌། རྗེ་ག་ཡ་དྷ་ར་ལས་རྒྱ་གར་ཤར་ཕྱོགས་དང་བོད་ཡུལ་དུ་ཞུས་ཤིང་བསྒྱུར། ཡི་གེ་མེད་པ་ཨ་མོ་གྷ་བཛྲ་ལས་བོད་དུ་དར། ཨིནྡྲ་བྷཱུ་ཏིའི་ལམ། པཎྜི་ཏ་ཤེས་རབ་གསང་བ་ལས་བོད་དུ་ཞུས་ཤིང་བསྒྱུར་ཏེ་དར་བར་བྱས་སོ། ། མདོར་ན་ལམ་སྐོར་རེའི་གཞུང་པ་ཚབ་ལོཙྪ་བ་དང༌།
འགོས་ལ་སོགས་པ་ལོཙྪ་བ་ཐ་དད་ཀྱིས་བསྒྱུར་བ་དུ་མ་ཡོད་ཀྱང༌། ལམ་སྐོར་དགུའི་གཞུང་མན་ངག་དང་བཅས་པ་ཕྱོགས་གཅིག་ཏུ་བསྒྱུར་ནས་བོད་དུ་དར་བར་མཛད་པ་ནི། རྗེ་བཙུན་འབྲོག་མི་ལོཙྪ་བ་ཁོ་ན་ཡིན་ནོ།། །། གསུམ་པ་སྒོས་སུ་གསུང་ངག་བྱུང་ཚུལ་ལ་གསུམ། དང་པོ་གྲུབ་ཆེན་ག་ཡ་དྷ་རས་སྲོལ་བཏོད་ཚུལ། བར་དུ་བླ་ཆེན་འབྲོག་མི་དཔོན་སློབ་ཀྱིས་སྤེལ་ཚུལ། མཐར་རྗེ་བཙུན་ས་སྐྱ་པ་རྣམས་ཀྱིས་དར་བར་བྱས་ཚུལ་ལོ། ། དང་པོ་ནི། གྲུབ་ཆེན་ག་ཡ་དྷ་ར་བོད་དུ་ལན་གསུམ་བྱོན་པའི་དང་པོ་བླ་ཆེན་འབྲོག་མི་ལ། བིརྺ་པའི་ལམ་རྒྱས་པ་ལ་སོགས་པ་མན་ངག་དང་རྒྱུད་འགྲེལ་དུ་མ་གདམས་ཏེ།
འདིའི་ཚུལ་རྒྱས་པར་འོག་ཏུ་འཆད་དོ། ། བར་པ་རྗེ་འགོས་ལོཙྪ་བ་ཆེན་པོས་སྤྱན་དྲངས་པའི་ཚེ་ལམ་འབྲས་ནི་མ་གནང་མོད། འོན་ཀྱང་ཀྱེ་རྡོ་རྗེའི་རྒྱུད་གསུམ་འགྲེལ་པ་དང༌། སྒྲུབ་ཐབས་ཀྱི་གཞུང་ཆེ་ཕྲ་མང་དུ་བསྒྱུར་ཞིང་བཤད་ནས། ཀྱེ་རྡོ་རྗེ་འགོས་ལུགས་སུ་གྲགས་པ་དར་པོ་བྱུང་སྣང་མོད། དེང་སང་དེ་ནས་བརྒྱུད་པ་ཆད་ནས་མི་སྣང་ངོ༌། ། ཐ་མ་གྱི་ཇོ་ལོཙྪ་བ་སྤྱན་དྲངས་སོ། ། མ་རྒྱུད་ཀྱི་རྒྱུད་འགྲེལ་མང་པོ་བསྒྱུར་ཅིང་བཤད་ནས་དར་བར་བྱས། ལམ་འབྲས་ནི་མ་གསུངས་སོ། ། ཞེས་འབྲོམ་ལུགས་པ་དང༌།
ཞྭ་མ་ལུགས་རྣམས་ཟེར་ཡང༌། གསུང་ངག་གི་གདམས་ངག་རྫོགས་པ་ཞིག་ཡོད་པར་སྣང་སྟེ། གྱི་ཇོས་བསྒྱུར་བའི་རྩ་བ་རྡོ་རྗེའི་ཚིག་རྐང་དང༌། གྱི་ཇོའི་སློབ་བརྒྱུད་རྣམས་ཀྱིས་བྱས་པའི་བརྒྱུད་པའི་ལོ་རྒྱུས། རྡོ་རྗེའི་ཚིག་རྐང་གི་འགྲེལ་པ་རྒྱས་པ་བསྡུས་དོན། བྷ་གའི་ཡི་གེ་བཅུ་བཞིའི་མན་ངག་རྣམས་སྣང་ཞིང་མན་ངག་རྫོགས་པའི་ཡིག་ཆ་ཡོད་པར་སྣང་ངོ༌། ། དེ་ལྟར་ན་གྱི་ཇོ་ཟླ་བའི་འོད་ཟེར། ཞུ་འཁོར་ལོ། ཞུ་དར་མ་རྒྱལ་མཚན། ཞུ་སྟོན་ཧོར་མོ།
འོད་པ་དོན་ནེ། མཆིམས་ཚུལ་ཁྲིམས་ཤེས་རབ་རྣམས་ཀྱིས་བར་དུ་བརྒྱུད་ནས་མང་དུ་འཕེལ་མོད། དེང་སང་ཡིག་ཆ་ཙམ་ལས་བརྒྱུད་པ་ཟིན་པ་མི་འདུག་གོ། །། གཉིས་པ་ནི། རྗེ་བཙུན་འབྲོག་མི་ལ། གཞུང་ཚར་བ། མན་ངག་ཚར་བ། གྲུབ་པ་ཐོབ་པའི་སློབ་མ་རྣམས་ཡོད་པ་ལས། མན་ངག་ཚར་བའི་སློབ་མ་ནི། འབྲོམ་དེ་བ་སྟོན་ཆུང༌།
ལྷ་བཙུན་ཀ་ལི། རྗེ་སེ་མཁར་ཆུང་བ་དང་གསུམ་ལས་མེད་དོ། ། དེ་ལ་ལམ་འབྲས་འབྲོམ་ལུགས་སུ་གྲགས་པ་ཡིན། འབྲོམ་ཙནྡྲ་ཝརྟི་ཞེས་བྱ་བ་མདོ་སྨད་ཀྱི་མི་ཆེན་ཅིག་ཡིན་ཟེར་བ་འབྲོམ་ལུགས་རང་གི་ལོ་རྒྱུས་ན་སྣང་ལ། བླ་མ་དམར་གྱིས་ནི་འཕན་ཡུལ་བ་ཡིན་གསུང༌། གང་ལྟར་རིགས་དང་སྐྱེས་ཤིན་ཏུ་བཟང་ལོངས་སྤྱོད་ཆེ། གདམས་ངག་མང་ཞིང་ཁྱད་པར་དུ་མ་མོ་སྲོག་ཐིག་ལ་མཁས་པ་ཅིག་ཡིན། ཁོང་གི་བླ་ཆེན་གྱི་སྙན་པའི་གྲགས་པ་ཐོས་ནས་དད་དེ་ཡུལ་ན་རྟ་བདུན་གྱི་ཁལ་དུ་ཡོན་མང་པོ་བཀལ་ནས། ཀླག་པ་ལམ་གྱི་ཡུལ་ནས་བསམ་ཡས་ལ་ཐོན་ཏེ་བྱོན་པས། ལམ་དུ་ལྷ་མོའི་སྒྲུབ་ཐབས་ཞུ་བ་མང་བ་བྱུང༌།
ནོར་མང་པོ་བྱུང་བ་ཁྱེར་ཏེ་འོངས་ནས་བླ་ཆེན་གྱི་དྲུང་དུ་གདམས་ངག་ཞུ་བ་ལ། ཆོས་ཐུན་རེ་ལ་གསེར་ཞོ་རེའི་མཎྜལ་ཞབས་དཀྲིས་ལ་དར་ཞིང་ཅན་ཁ་རེ་ཕུལ་ཏེ། དེ་དུས་ཀྱི་དར་བཟང་ཞིང་དཀོན་པས། ད་ལྟའི་ཟབ་ཆེན་ཡུག་བས་རིན་ཆེ་སྐད། དེ་བཞིན་དུ་གཏོར་མ་མི་གཉིས་ཀྱིས་ཐེག་ཚད་རེ་ཚོགས་འཁོར་རེ་བྱས། འབྲོག་མིའི་གཡུ་ཞོ་སྤུངས་ཀྱང་ཟེར་བ་ཕུལ་བས་ཤིན་ཏུ་མཉེས། དེ་ལྟར་དུས་ཁྱད་པར་ཅན་དང་ནར་མའི་བསྙེན་བཀུར་དཔག་ཏུ་མེད་པ་ཡུན་རིང་དུ་མཛད་དེ། ཞབས་ཏོག་ཤིན་ཏུ་ཆེ་བས་གདམས་ངག་རབ་ཏུ་ཐོབ་པ་ཟེར། ནང་གཅིག་མཎྜལ་གྱི་གསེར་ཡང་ཟད། ཞབས་དཀྲིས་ཀྱང་མེད་པས་ཁོ་རང་གི་ཇོ་མོའི་དར་ཤམ་ཕོག་ནས་བྱས་པས་ཅུང་མ་མཉེས་སྐད།
དེ་ལྟར་ལོངས་སྤྱོད་ཆེ་བ་ལ། དར་འབོག་དང་ཇ་སིགས་དང༌། མཛོ་རྟ་བསྒྲིགས་ན། མདོ་སྨད་ནས་མུ་གུ་ལུང་གི་བར་མ་ཆོད་པ་ཡོད་སྐད། རྡོ་རྗེའི་ཚིག་རྐང་ལ་རྒྱ་གར་སྐད་མ་བསྒྱུར་ཞིང་འགྲེལ་པ་རྒྱས་པར་བྱས། རྒྱ་བློ་གྲགས་ལ་སོགས་པའི་སློབ་མ་མང་པོ་ལ་བཤད་དོ། ། སྐུ་ཚེའི་མཇུག་ཏུ་ལ་སྟོད་ལ་འབྱོན་པའི་ལམ་ཀར་མུ་གུ་ལུང་དུ་བླ་ཆེན་དང་མཇལ། འབུལ་བ་མང་དུ་བྱས་ནས། དཔེ་འགེལ་བའི་རྟ་གཅིག་གཡར་བར་ཞུས་པས། སློབ་དཔོན་གྱིས་སློབ་མ་ལ་འབུལ་བ་བྱེད་པའི་ལུགས་མེད་གསུངས་ནས་མ་གནང་བས།
འབྲོམ་རྗེ་ཐུགས་ཆེད་བཞུད་ཀར་མུ་གུ་ལུང་རྡོ་རྗེ་གདན་དུ་སོང་རུང༌། འབྲོག་མི་ཤཱཀྱ་ཐུབ་པར་སོང་ཡང༌། ད་ཕྱིན་ཆད་འདི་ཀུན་ཏུ་འོང་བཏུབ་པ་མི་འདུག་གསུང་སྐད། དེ་ནས་ལ་སྟོད་དིང་རི་ཤེད་ནས་ཡར་བྱོན་པས་འབྲོག་མིའི་སློབ་མ་མཆོག་ཡིན་ཟེར་བས་བསོད་ནམས་ཆེན་པོ་བྱུང་ནས། ལམ་དུ་སློབ་མ་འགའ་ཞིག་ཡི་གེ་མེད་པའི་བྱིན་རླབས་ཞུ་བ་བྱུང་ནས་བྱས་པས། ཞལ་ནས་ཁྲག་སྐྱུགས་ནས་བསྙུང་ནད་ཀྱིས་ཟིན། འབྲོམ་ན་རེ། ངའི་བླ་མ་དེ་སངས་རྒྱས་དངོས་ཡིན་ཞིང༌། ངའི་སྣོད་རྟོག་པར་འདུག་པ་ལ། ངས་དེ་ལྟར་མ་ཤེས་པར་མ་དད་པ་གཅིག་སྐྱེས་པས་ལན།
འོན་ཀྱང་བླ་མས་རྗེས་སུ་འཛིན་པར་འདུག ངའི་དཔེ་ཆ་དང་ནོར་རྫས་བཏུས་པ་རྣམས་བླ་མའི་ཕྱག་ཏུ་ཕུལ། ཁྱེད་རང་ཚོ་གདམས་ངག་ཞུ་ན་ངའི་དཀའ་ལས་ཙམ་མི་དགོས་པར་བླ་མས་གནང་བར་འདུག་གི་ཞུས་གསུངས་ནས་འདས། སློབ་མ་ཀུན་གྱིས་པུར་བཞུས། གདུང་རུས། དཔེ་ཆ། ནོར་རྫས་རྟ་བདུན་གྱི་བླ་ཁལ་འོག་ཁལ་ཁྱེར་ཕྱིན་པས། ལམ་བགྲོད་དཀར་ཡང་བདེ་བར་ཐོན། མུ་གུ་ལུང་གི་མདའ་ན་ཡར་སླེབ་ཙ་ན། དུང་དཀར་གཅིག་འབུད་ཀྱིན་ཕྱིན་པས།
བླ་ཆེན་རྒྱུན་གཏོར་མཛད་པས་གསན་ནས་ངའི་སྙིང་བཏོན་པ་སྙམ་བྱེད་ལྟོས་དང་གསུངས། བལྟས་པས་ཁོང་གི་སླེབས་ནས་དེ་རྣམས་ཕུལ་བས། རུས་པ་པང་དུ་བླངས་ནས། བུ་ཕ་ཅན་བསྙགས་སམ་གསུངས་ནས་བཤུམ་སྐད། དེར་ཁྱེད་ཚོའི་ནང་ན་གདམས་ངག་འདོད་པ་གང་ཡོད་པ་ལ། དཀའ་བ་མེད་པར་སྦྱིན་གྱིས་གསུང་བ་ལ། ཞུ་བ་མང་པོ་མ་བྱུང༌། སྒྱེར་སེའོ། ། གཤེད་སྒོམ་རོག་པོ། འཕགས་པ་ཆོས་སྣང་གསུམ་གྱིས་ཞུས་པས་རྫོགས་པར་གནང་སྟེ།
བསྒོམས་པས་ཏིང་ངེ་འཛིན་བཟང་པོར་སྐྱེས། སེ་རོག་གཉིས་ཀྱིས་དངོས་གྲུབ་ཅུང་ཟད་རེ་ཐོབ་སྐད་དོ། ། དེ་ནས་འབྲོམ་དེ་པ་སྟོན་ཆུང༌། རྒྱ་ལྷོ་བྲག་པ། ཆབ་སྟོན་ཆོས་དགའ། ཉང་ཁམས་ཁུང་པ། རོག་སྒོམ་པ། བྲག་པ་སྐུ་མཆེད། ཟླ་བ་རྒྱལ་མཚན། རྟོག་ལྡན་གནམ་ལྡིང་བའི་བར་དུ་བརྒྱུད་ནས་རྡོ་རྗེའི་ཚིག་རྐང༌།
ཀྱེ་རྡོར་མན་ངག་ལུགས་ཀྱི་དབང་ཆུ། མན་ངག་གི་ཡིག་ཆུང་པུ་སྟི་ཆུང་བ་གཅིག་སྣང་ངོ༌། ། ཡང་འབྲོམ་གྱིས་རྒྱ་བློ་གྲོས་གྲགས་ལ། དེས་རྒྱ་སྟོན་རྡོ་རྗེ་སེང་གེ་ལ། དེས་དར་མ་གྲགས་ལ། དེས་ཁམས་ཁུང་པ་ལ། དེས་སྒྲོ་སྟོན་ཤཱཀྱ་འོད་རྣམས་ལ་བརྒྱུད་ནས་གཞུང་བཤད་ཤིན་ཏུ་རྒྱས་པ་ཞིག་དང༌། གསང་བཅུ་ལ་སོགས་པ་མན་ངག་ཕྲ་མོ་པུ་སྟི་ཤིན་ཏུ་ཆེ་བ་གཅིག་འདུག་གོ ། དེས་ན་ཞི་བ་མོ་རྡོ་རྗེར། འབྲོམ་ལས་ལམ་འབྲས་འཕེལ་བ་མེད་ཟེར་བ་ནི་ཤིན་ཏུ་མ་དག་པར་སྣང་ངོ༌། །
རྗེ་སེ་མཁར་ཆུང་བ་ལ་ལམ་འབྲས་རབ་ཏུ་ཐོབ་པའི་སློབ་མ་ཞང་སྟོན་སྐུ་མཆེད། འབྲིང་དུ་ཐོབ་པ་ཞྭ་མ་ལྕམ་སྲིང༌། ཐ་མར་ཐོབ་པ་སེ་སྒོམ་བྱང་ཡེ་རྣམས་བྱུང་ངོ༌། ། དེ་ལ་ལམ་འབྲས་ཞང་ལུགས་སུ་གྲགས་པ་ནི། རྗེ་བཙུན་སེ་མཁར་ཆུང་བའི་སློབ་མ་ཞང་དགོན་པ་བ། ཞྭ་མ་དཀོན་མཆོག སློབ་དཔོན་ཉང་སྟོན། མཁན་པོ་སྨོན་མཁར་བའི་བར་དུ་བརྒྱུད་ཅིང༌། ཞྭ་མ་དཀོན་མཆོག་གི་དགོན་པ་བ་དང༌། ས་སྐྱ་པ་ཆེན་པོ་གཉིས་ལ་ཞུས་སོ། །
དེ་ལས་བརྒྱུད་པའི་གཞུང་རྡོ་རྗེའི་ཚིག་རྐང་འགྲེལ་པ་དང་བཅས་པ། ཞལ་ཤེས་ཉེར་ཞི་ཕལ་མོ་ཆེ། བརྒྱུད་པའི་ལོ་རྒྱུས་དང་བཅས་པ་སྣང་ངོ༌། ། ལམ་འབྲས་ཞྭ་མ་ལུགས་ལ། སྔར་བྱོན་པ་མོ་རྒྱུད་དང་ཕོ་རྒྱུད་གཉིས། ཕྱིས་བྱུང་བ་བསྲེས་པའི་ལུགས་དང་གསུམ་ལས། དང་པོ་ལམ་འབྲས་ཞྭ་ལུགས་མོ་རྒྱུད་དུ་གྲགས་པ་ནི། མ་ཅིག་ཞྭ་མའི་ཡུལ། ལ་སྟོད་ཕ་དྲུག་གི་ཞྭ་མ་བརྒྱ་བཞིའི་ནང་ནས། ཞྭ་མ་མི་རེག་བྱ་བ་ཡིན།
ལྕམ་སྲིང་དྲུག་ཡོད་པའི་གཉིས་འོག་མ་ལྷ་རྗེ་ཞྭ་མ་མཚན་རྒྱལ་མོ་ལྕམ། དེའི་འོག་མ་མིང་པོ་ཞྭ་མ་ཆོས་ཀྱི་རྒྱལ་པོ་ཡུལ་ལ་སྨོས་ན། རྗེ་ཁུམ་བུ་བ་ཞེས་ཟེར། ལྕམ་མོས་མོ་ལོ་བཅུ་བདུན་པ་ལ། འབྲོམ་རམ་ཆ་ཡུ་ནི་བྱ་བ་ཅན་ཁྱིམ་སོ་ལ་བྱོན། དེ་དང་བྲལ་ནས་རྨ་ལོཙྪ་བ་ཆོས་འབར་གྱི་ཇོ་མོ་མཛད། ཁོང་གྲོངས་ནས་དེས་རྐྱེན་བྱས་ཏེ། སྙིང་རླུང་བྱུང་ནས་མཐོང་སྣང་ལ་སོགས་ཉམས་ཀྱི་མཐོ་དམན་མང་པོ་དང་རྟག་ཏུ་བྱང་སེམས་འཛག་པའི་ནད་བྱུང་བ་ལ། ཐམས་ཅད་དུ་གདམས་ངག་གང་ཆེ་དྲིས་པས། དིང་རི་གླང་འཁོར་ན།
དམ་པ་རྒྱ་གར་གདམས་ངག་ཆེ་བར་གོ་ནས། དམ་པའི་སར་བྱོན་པས་དམ་པའི་ཞལ་ནས། ཁྱོད་ཀྱིས་དང་པོ་བླ་མ་དབང་བསྐུར་ཞུ་བའི་དུས་སུ་དབང་ཡོན་མ་ཕུལ་བས་ལན་འདུག་གསུངས་པས། ལྷ་རྗེ་མས་ལུས་ལོངས་སྤྱོད་ཐམས་ཅད་ཕུལ། ཟས་ནོར་ཐམས་ཅད་བསྲེས། ང་ཁྱོད་མེད་པར་བྱས་པ་ལགས་མོད་བྱས་པས། དེ་ཁྱེད་ཀྱི་མིང་བོས་རྟ་གཅིག་རིན་དུ་ཟོས་འདུག་གསུངས། དེ་ལྷ་རྗེ་མ་ལ་རྒྱུས་མེད་པར་མིང་པོ་ཀུན་གྱིས་རྟ་གཅིག་རིན་དུ་བླངས་འདུག དེར་ལྷ་རྗེ་མས་དམ་པ་ལ་བླ་མ་གྲོངས་ནས་མི་བདོག་ཇི་ལྟར་བགྱི་ཞུས་པས། དེས་བཞེངས་པའི་རྟེན་ནམ་འབྲེལ་པ་མེད་དམ།
ཞབས་ཏོག་གྱིས་གསུངས་ནས་སྙེ་ནམ་མཁར་མདའ་ན། རྨ་ཡིས་བཞེངས་པའི་གནས་སར་ལྷ་ཁང་བྱ་བ་ཡོད་པ་ལ། རྟ་གཅིག་ཁལ་དང་བཅས་པ་དང་ཁྲབ་གཅིག་ཕུལ། རྨ་ཡི་སྲས་མོ་ཇོ་མོ་དཀར་ཡུ་བྱ་བ་ལ། གཡག་གཅིག་རེ་ཐུལ་གཅིག་རེ་དམར་དར་ཟབ་དང་བཅས་པ་གཅིག་ཕུལ་ཡང་ཟེར། ཕྱི་རྟེན་ལ་བལ་པོ་ནས་གཉྫིར་གཅིག་བླངས་ནས་བཙུགས་ཀྱང་ཟེར་ཏེ། དེ་ལྟར་བྱས་པས་ལོ་གཅིག་གི་བར་དུ་ནད་དེ་ཕན། དེ་ནས་སྔར་བས་ཀྱང་ཐུ་རུ་སོང་སྟེ། དམ་པ་ལ་ཞུས་པས། རྒྱལ་ཁམས་འདྲ་བསྐོར།
མདོ་རྒྱུད་འདྲ་ལྟོས་གསུངས་ནས། ལོ་བདུན་དུ་མཚམས་བཅད་ནས་མདོ་རྒྱུད་རྙེད་ཚད་གཟིགས་ཀྱང་མ་ཕན་པ། གནུབས་ཡུལ་གྲོང་ན་མར་ཕྱིན་པས་ལྷ་རྗེ་གནུབ་པའི་བན་ཆུང་ཁ་ཅིག་ཆུ་ཁ་ན། ཨེ་མ་ངོ་མཚར་ལ་སོགས་པ་དབྱངས་སུ་གྱེར་གྱིན་འདུག་སྟེ། ཨེ་མ་ངོ་མཚར་རྨད་ཀྱི་ཆོས། ། རྫོགས་པའི་སངས་རྒྱས་ཀུན་གྱི་གསུང༌། ། སྐྱེ་བ་མེད་ལས་ཐམས་ཅད་སྐྱེ། ། སྐྱེས་ཙམ་ཉིད་ནས་སྐྱེ་བ་མེད། ། ཅེས་ཟེར་བ་ཐོས་ནས། དེ་ལ་ངེས་ཤེས་ཁྱད་པར་ཅན་སྐྱེས་པའི་སྟོབས་ཀྱིས་ཁམས་དྲག
དེ་ནས་ཡང་ཐུར་སོང་སྟེ་དམ་པ་ལ་ཞུས་པས། རྔ་ཅིག་ལག་ཏུ་གཏད་ནས་བརྡུང་བྱ་བའི་བརྡ་ཅིག་མཛད། བརྡུངས་པས་སྐད་ཆེན་པོ་ཅིག་བྱུང༌། གཞན་ཅི་ཡང་མ་བྱུང་སྟེ། གདམས་ངག་ཞུས་པས། སོང་ཅིག་པའི་བརྡ་མཛད་དེ། ཕན་པ་མ་བྱུང་བས་གདམས་ངག་རྡུགས་པར་ཐག་བཅད་གསུངས། དེ་དུས་བླ་མ་སེ་མཁར་ཆུང་བ་མདོ་མངས་བཞེངས་ཀྱིན་ཡོད་པའི་ཆོས་ཀྱི་གླེགས་ཤིང་བསྒྲུབ་པ་ལ་བྲིན་དུ་བྱོན་པའི་ཚུར་ལམ་དིང་རི་ཤར་ཕྱོགས་ཀྱི་མཁར་ཆུང་བ་ཅན་བྱོན། མཁར་ཆུང་བའི་སློབ་མ་དིང་རི་སྐྱེ་ཆགས་པ་ཁྱུང་པོ་ཧཱུྃ་ཀ་ར་བ་ན་རེ། འབྲོག་མིའི་སློབ་མ་སེ་ཀུན་རིག་བྱ་བ་ལམ་འབྲས་ཀྱི་བདག་པོ།
ཁམས་འདུས་པ་གསོ་བ་ལ་ཤིན་ཏུ་མཁས་པ་ཅིག་བྱོན་བདོག་པས་ཉིད་ཆོས་མི་ཞུའམ་ཟེར་ཏེ། ལྕམ་སྲིང་གཉིས་ཀྱིས་རྟ་གཅིག་ལ་ཡོ་བྱད་མང་པོ་བཀལ་ནས་མཇལ་དུ་བྱོན། དང་པོ་ནས། ཁམས་ཀྱི་སྐྱོན་འདི་ལྟར་བྱུང་གི་ལོ་རྒྱུས་བླ་མའི་སྙན་དུ་ཕུལ་བས། ཁོང་ལྷྭམ་འབུར་མ་ཅིག་ལ་ཏུག་ཏུག་མཛད་ཅིང༌། ཁྱེད་ལ་དང་པོ་འདི་ལྟར་མ་བྱུང་ངམ། དེ་ནས་འདི་ལྟར་མ་བྱུང་ངམ་གསུངས་པས། ཞྭ་མའི་ཉམས་ལ་བྱུང་བ་ཚོ་དང་མཐུན་ནས། རྗེ་སངས་རྒྱས་བྱ་བ་དེ་ཁྱེད་ལགས་སམ་ཟེར་ཞིང་ཤིན་ཏུ་ཡིད་ཆེས་ཏེ་ཕྱག་མང་པོ་འཚལ། བླ་མའི་ཞལ་ནས་ཞྭ་ཆུང་མ་ལ་བསྒོམ་འདུག་སྟེ་གདམས་ངག་མི་འདུག
སེ་མཁར་ཆུང་བ་ལ་གདམས་ངག་འདུག་སྟེ་བསྒོམ་མི་འདུག སྤྲང་པོ་ཐེའུ་འདིས་ཀྱང་བར་ཆད་ཅིག་ཀྱང་བྱེད་མ་འདོད་གསུང༌། དེར་གདམས་ངག་ཞུས་པས། དབང་བསྐུར་དགོས་གསུང༌། སྔར་བླ་མ་རྨ་ལ་དབང་ཐོབ་བྱས་པས། ངའི་ཆོས་འདོད་ན་ང་རང་གི་དབང་བསྐུར་དགོས་གསུང༌། འོ་ན་ཆ་རྐྱེན་བསྒྲུབས་ནས་བླ་མའི་དྲུང་དུ་འོང་བར་ཞུ། བདག་གི་མིང་པོ་སྟོན་པ་ཅིག་བདོག་པས་དེ་ཁྲིད་ན་མཆིའམ་ཞུས་པས་རུང་གསུངས་ནས། རྗེ་ཁུམ་བུ་པ་དང་ལྕམ་སྲིང་གཉིས་ནོར་མང་པོ་ཁྱེར་ནས་མཁར་ཆུང་དུ་བྱོན། འབུལ་བ་འཁོར་གསུམ་ཡང་དག་ལན་གསུམ་བྱས།
བླ་མ་མཉེས་ནས་དབང་བསྐུར། གེགས་སེལ་གདམས་ངག་བསྟན་ནས་བསྒོམ་དུ་བཅུག་པས་ནད་དྲག་སྟེ་ཁྲིད་རྣམས་གནང༌། གཞུང་ཚར་བ་ནི་མ་ཉན་གསུང༌། ཞྭ་མ་བས་ནི། གསུང་ངག་རགས་རིམ་ཅིག་ཉན། སེམས་ཚིམས་ནས་ཁོང་ལྕམ་སྲིང་འགྲོ་བར་འདུག་པ་ལ། བླ་མའི་ཞལ་ནས་ཞང་སྟོན་པ་ལ་ཞྭ་མ་ལྕམ་སྲིང་འདི་པ་མི་ཆེན་དུའང་འདུག གདམས་ངག་གི་སྣོད་དུའང་གདའ། ཁོང་ལ་གདམས་ངག་འདི་རྫོགས་པར་སྦྱིན་བསམ་སྟེ། ཁོང་མི་བཞུགས་པར་འགྲོ་བར་འདུག
གདམས་ངག་ནི་མ་ཚར། འོ་སྐོལ་གྱི་བརྒྱུད་པ་འདིའི་ལུགས་ཀྱི་སློབ་མས་མ་ཞུས་པའི་བླ་མས་མི་བཤད་པ་སྲོལ་དུ་གདའ་བས། ཁྱེད་ཀྱིས་གྲོས་ཐོབ་གསུངས་ཏེ། ཞང་སྟོན་པས། ཁྱེད་ཀྱི་བླ་མ་ལ་ཞབས་ཏོག་ནན་ཆེར་བྱས། བླ་མ་ཡང་མཉེས། ཐུགས་ལ་འདོགས་པར་འདུག ཁྱེད་ཀྱི་ཞོར་ལ་ཡང་ངེད་ལ་ཡང་ཐུགས་ལ་བཏགས། ད་དུང་གདམས་ངག་ལྷག་མ་འདྲ་ཡོད་པ་འདྲ། བཞུགས་ནས་ལྷག་མ་ཀུན་གཅོད་པར་ཞུ་བྱས་པས།
ཞྭ་མ་ལྕམ་སྲིང་ན་རེ། ཇོ་བོ་འདི་ཅི་གསུང་ན། འབུལ་བ་ཡང་འཁོར་གསུམ་ཡང་དག་ལན་གསུམ་བྱས། བྱང་དང་ར་ཚུན་ཆད་བསྐོར། ཇག་དམར་གྱི་གོས་རྐྱང་པ་རེ་ལས་མེད་པར་ཕུལ་བས། གྲང་དྲགས་ནས་ལམ་དུ་གནག་གི་སྐྱིབས་འཇོ་ཡིན་འོང༌། ཅི་ཡོད་ཕུལ་ནས་ཞུས། མཉེས་ཀྱང་མཉེས། གདམས་ངག་ཀྱང་མ་ལུས་པར་གནང༌། ལྷག་མ་ཡང་མེད་པར་ཐག་ཆོད།
དེས་ཚིམ་ཡང་ཚིམས། ལྷག་མ་ཡོད་པ་སྐད་གསུང་ཡང༌། རྗེའི་ཞལ་རྫུན་གསུང་བ་ཡིན་གསུངས་ནས་སྡོད་དུ་མ་ཉན་ནས་སོང་བས། ཅུང་ཟད་མ་རྫོགས་པ་ནས་འབྲིང་དུ་ཐོབ་པ་ཡིན་གསུང༌། འོན་ཀྱང་བསྒོམས་པས་ཡོན་ཏན་ཁྱད་པར་ཅན་སྐྱེས་ཏེ། ཡི་དམ་གྱི་ལྷ་དཔག་ཏུ་མེད་པའི་ཞལ་གཟིགས། ཁ་གདོང་མས་ཆུ་ཆུས། འུག་གདོང་མས་མེ་ཐོང་བྱས་པ་ཙམ་གྱིས། ཐབ་ཏུ་མེ་ལམ། ཕྲུ་བར་ཆུ་མེར་གྱིས་འབྱུང་བར་བྱུང་ངོ༌། །
ལུས་གཅིག་ལ་དུ་མར་བྱེད་པ་ལ་སོགས་རྫུ་འཕྲུལ་གྱི་ཞིང་གཞན་དུ་སྐད་ཅིག་གིས་བགྲོད་པར་ནུས་པ་ཡིན་ཏེ། རྡོ་རྗེ་གདན་དུ་བདེ་བར་གཤེགས་པའི་མཆོད་པ་ལ་ནམ་མཁའ་ལ་བྱོན་ནས། གནྡྷོ་ལ་ལ་སྐོར་བ་བྱེད་པ་བོད་མོའི་ཆ་ལུགས་སུ་ཡོད་པ་ཁམ་པ་མི་ཉག་ལོཙྪ་བས་ངོ་ཤེས། འདི་ལ་སྟོད་དིང་རི་ན་ཡོད་པའི་མ་ཇོ་ཞྭ་ཆུང་མ་བྱ་བར་འདུག་བྱས་པས། དེར་རྒྱ་གར་གྱི་མི་ཐམས་ཅད་ངོ་མཚར་སྐྱེས་ཏེ། བྲམ་ཟེ་རྣམས་ཀྱིས་ཤིས་པ་བརྗོད་པ་ཡང་བྱས། ཨ་ཙ་ར་གསུམ་བོད་དུ་ཆོས་ཞུར་བྱུང་བས། མ་ཇོའི་ཞལ་ནས་ངེད་མཐའ་འཁོབ་ཀྱི་མི། སྒོས་བུད་མེད་ཀྱི་སྐྱེ་བ་དམན་པས། ཁྱེད་ཀྱི་སློབ་དཔོན་མི་འོང་གསུངས་ནས་གསེར་སྲང་གསུམ་གནང་ནས་ཆོས་མ་གནང་སྐད།
ཉིན་ཅིག་ཁོག་སྣ་ན། དགེ་བཤེས་ལྡོང་སྟོན་པ་ཆོས་གསུང་གིན་ཡོད་པ་ལ་མ་ཇོ་ཞྭ་ཆུང་མས་ཕུག་རོན་ཅིག་ཏུ་བརྫུས་ནས་ཆོས་ཉན་པས། བྱིས་པས་སོར་རྡོ་བརྒྱབ་པས། དགོངས་མོ་ཉེ་གནས་མ་ལ། དགེ་བཤེས་ལྡོང་སྟོན་པས་ཆོས་ཟབ་མོ་ཅིག་བཤད་ཀྱིན་འདུག་ནས་ཉན་པས། ཕུང་བྱིས་པ་ཁ་ཅིག་གིས་སོར་རྡོ་བརྒྱབ་ནས་ཆོས་ཉན་དུ་མ་སྟེར་ཟེར། ཉིན་ཅིག་འུ་རང་སང་ནི་སྒོག་པ་ཐུ་རུ་འདོང་ངོ་གསུངས་ནས་ཉེ་གནས་མས་སྔ་དྲོ་གཤེགས་བྱས་པས་ང་འོང་གི་ཁྱེད་རང་སྔོན་ལ་སོང་ཞིག་གསུངས་ནས་བལྟས་པས་མ་བྱོན། ཉེ་གནས་མ་གར་ཕྱིན་སར་ཕུག་རོན་ཅིག་བྱུང་བས། ཉེ་གནས་མ་གྲོག་པོ་གཅིག་ན་དེའུ་འདྲིལ་བས། ཁྱིམ་དུ་ལོག་ཙམ་ན་མ་ཇོའི་སྔུན་ན་སྒོག་པ་སྤར་གང་ཡང་འདུག་གོ །
མ་ཇོ་ལ་སུས་དྲངས་ཞུས་པས་ང་རང་གིས་བཏུས་ཁྱོད་གྲོག་པོར་དེའུ་འདྲིལ་བ་ངས་བཟུང་སྟེ། ཕུག་རོན་དུ་སྤྲུལ་ལོ། ། གཞན་ཡང་ཕྱི་ནང་གསང་བའི་རྟེན་འབྲེལ་བསམ་གྱིས་མི་ཁྱབ་པ་གཟིགས་ཏེ། ཐབ་ཏུ་ནུབ་མོ་ནས་གཏོར། ནངས་པར་སྲུས་སུ་རེད་པ་བྱུང་བ་དང༌། རྗེ་བཙུན་དམ་པ་རྒྱ་གར་ཀྱི་ཞལ་ནས། དིང་རི་བའི་སློབ་མ་རྣམས་ལ། ཁྱེད་རྣམས་སྤྱི་ལ་གསེར་ར་ཏི་གཅིག་ལས་མི་རེ། བུད་མེད་འདི་ལ་གསེར་སྲང་བརྒྱ་རེ་བ་ཡིན་གསུང༌། རྔ་ཅིག་གཏད་ནས།
ཞྭ་ཆུང་མ་དྲག་ཏུ་བརྡུང་གསུང་སྐད། དེ་གྲགས་པ་ཆེན་པོ་འབྱུང་བའི་བརྡ་ཡིན། དེ་ལྟ་བུའི་རྗེ་བཙུན་མ་དེ་ལ་བླ་མ་ཉང་སྒོམ་ཆེན་པོས་ལོ་བཅུ་གཉིས་བསྟེན་ནས་ཞུས། དེས་བླ་མ་སྨོན་མཁར་བ་ཉང་རྒྱལ་པོ་གྲགས། དེས་ཁ་རེག་གི་གཉོས་ཆོས་ཀྱི་གཟི་བརྗིད། དེས་བླ་མ་ཀོ་བྲག་པ། དེས་བླ་མ་ལྷ་སྲུང་པ་ཏྲོ་ལ་བརྒྱུད་དོ། ། ཡང་ཉང་སྒོམ་ལ་སྟོན་གཡུང་གིས་ཞུས། དེ་ལ་ཞང་སྟོན་སེ་མིག་པས། དེ་ལ་ཀོ་བྲག་པས་སོ། །
ཡང་བླ་མ་སྨོན་མཁར་བས། སྨོན་མཁར་ཇོ་སྲས་སམ་ཞྭ་མའི་དབོན་པོ་ཤེས་རབ་ཚུལ་ཁྲིམས་སུ་གྲགས་པ་ལ་བཤད། དེ་ལ་ཀོ་བྲག་པས་སོ། ། འདི་དག་ནས་བརྒྱུད་པའི་ཡིག་ཆ་ཕྲན་ཚིགས་གང་ཟག་ཐ་དད་ཀྱིས་བྱས་པ་རབ་ཏུ་མང་པོ་སྣང་ལ། འདི་དག་ཕལ་ཆེ་བ་མན་ངག་བཟང་པོ་སྣང་ཞིང༌། ཁ་ཅིག་སྦྱངས་པ་མ་བྱས་པའི་སྒོམ་ཆེན་འགའ་ཞིག་གིས་བྱས་པའི་ཅི་རིགས་པ་ཡང་སྣང་ངོ༌། ། ལམ་འབྲས་ཀོ་བྲག་པའི་ལུགས་ནི། བླ་མ་དམ་པ་ཀོ་བྲག་པ་བསོད་ནམས་རྒྱལ་མཚན་ལམ་འབྲས་དང༌། བི་བྷཱུ་ཏི་ཙནྡྲའི་ལུགས་ཀྱི་སྦྱོར་དྲུག་བསྒོམས་པ་ལ་བརྟེན་ནས། རྩ་རླུང་གི་ཡོན་ཏན་བསམ་གྱིས་མི་ཁྱབ་པ་རྒྱུད་ལ་འཁྲུངས་པ་དེ་ཉིད་ཀྱིས།
མཁན་པོ་སྨོན་མཁར་བ་ལ་ཞྭ་མ་མོ་རྒྱུད་ཀྱི་མན་ངག་བརྒྱུད་པ་གསུམ་ལྡན་གྱིས་གདམས་ངག་དང་རྗེ་བཙུན་ཞང་དགོན་པ་ལ་ཞྭ་མ་དཀོན་མཆོག་གིས་ཞུས་པ། ལམ་འབྲས་ཞང་ལུགས་སུ་གྲགས་པའི་གདམས་ངག་རྣམས་ཞུས་ཤིང་ཐུགས་སུ་ཆུད་པར་བྱས། དབང་བཞིའི་ལམ་ཁྲིད་དང་གཞུང་བཤད་སོགས་མན་ངག་ཡི་གེར་མིང་དུ་བཀོད། ལོ་ཉི་ཤུ་རྩ་བཞིར་ར་ས་ཆུ་ཕུག་ཏུ་ལམ་འབྲས་ཁོ་ན་བསྒོམས་པས་མངོན་ཤེས་དང་རྫུ་འཕྲུལ་མཐའ་ཡས་པ་ཐོབ། རྩ་རླུང་གི་གནད་གཟིགས་པས་གེགས་སེལ་གཞན་ལ་ལྟོས་མི་དགོས་པར། གེགས་སེལ་ཐུགས་ལ་རང་ཤར་དུ་འཁྲུངས་པ་རྣམས་ཡི་གེར་བཀོད་པ་ཧ་དམིགས་རྒྱ་མཚོ་སོགས་ཧ་རྒྱས་འབྲིང་བསྡུས་གསུམ་གྱི་མན་ངག ནད་གདོན་དབྱུང་བའི་མན་ངག ལམ་སྐོར་གྱི་གདམས་ངག བོགས་འབྱིན་གནད་དྲུག་གི་མན་ངག་སོགས། ལམ་འབྲས་པ་གོང་མ་རྣམས་ལ་མ་གྲགས་པའི་གེགས་སེལ་གྱི་མན་ངག་མང་དུ་མཛད།
དེ་ལ་ལྷ་སྲུ་ལུང་པ་མཁའ་འགྲོ། རྒྱ་གར་ཡེ་ཤེས། གཉོས་རྡོ་རྗེ་སེང་གེ་གསུམ་གྱིས་ཞུས་ནས་མང་དུ་འཕེལ་བ་ཡིན་ནོ། ། གཉོས་རྡོ་རྗེ་སེང་གེ ཀྱེ་རྡོར་མན་ངག་ལུགས་ཀྱི་དབང་ཆུ་སོགས་ལམ་འབྲས་ཀྱི་ཡིག་ཆ་མང་དུ་བྱས་སོ།། །། གཉིས་པ་ཞྭ་མ་ཕོ་རྒྱུད་དུ་གྲགས་པ་ལ། ལམ་འབྲས་སྤང་རྗེ་ལུགས་ནི། རྗེ་བཙུན་སེ་མཁར་ཆུང་བ་ལ་མ་གཅིག་ཞྭ་མའི་མིང་པོ་རྗེ་ཁུམ་བུ་པ་ཞྭ་མ་ཆོས་ཀྱི་རྒྱལ་པོས་ཞུས། དེས་སེ་སྒོམ་བྲག་སྐྱབས་དང་སྲས་ཞྭ་མ་ཙིནྡྲ་གཉིས་ལ་བཤད། དེ་གཉིས་ལ་སྤང་རྗེ་ཉི་མ་གྲགས་དང་རྗེ་མལ་ཇོ་བ་གཉིས་ཀྱིས་ཞུས་ནས།
སྤང་རྗེས་བླ་མ་བརྒྱུད་པའི་རྣམ་ཐར། རྡོ་རྗེའི་ཚིག་རྐང་གི་འགྲེལ་པ། གེགས་སེལ་གྱི་མན་ངག་ལ་སོགས་པ་མང་པོ་མཛད་དེ་དར་བར་བྱས། དེ་ལ་ལྷ་ཟངས་ཕུག་པས་ཞུས་ནས་གཞུང་བཤད་རྒྱས་པ་གཅིག་མཛད། དེ་ལ་སྲུ་ལུང་པ་སོགས་ཀྱིས་ཞུས་ཏེ་དར་བར་བྱས་སོ། ། ལམ་འབྲས་མང་ལམ་ལུགས་ནི། ལ་སྟོད་ལྷོའི་ཕ་དྲུག་པ་ཇོ་སྟོན་སེང་གེ་བཟང་པོ་ཞེས་ཀྱང་བྱ། བྱང་ཆུབ་བཟང་པོ་དང་རྣལ་འབྱོར་པ་ཀྱེའི་རྡོ་རྗེ་སྟེ། མཚན་གྱི་རྣམ་གྲངས་དུ་མ་དང་ལྡན་པའི་དགེ་བའི་བཤེས་གཉེན་དེས་མཛད་པ་སྟེ། དེའང་རྗེ་བཙུན་སེ་མཁར་ཆུང་བ།
ཞྭ་མ་ཆོས་ཀྱི་རྒྱལ་པོ། ཞྭ་མ་ཙནྡྲི། བླ་མ་ཞང་བན་ཆེན་པོ། དེ་ཇོ་སྟོན་ཉིད་ཀྱིས་ཞུས་ནས། ཐོས་བསམ་དང་སྒྲུབ་པ་ཡུན་རིང་དུ་མཛད་དེ། རྡོ་རྗེའི་ཚིག་རྐང་གི་འགྲེལ་པ་རྒྱས་པ། ལམ་བསྡུས་པའི་འགྲེལ་པ། བླ་མའི་རྣལ་འབྱོར་སོགས་མན་ངག་ཚང་བར་མཛད་ཅིང༌། ལམ་འབྲས་བསྒོམས་པས་རྨི་ལམ་དུ་མཚན་མ་ཐོབ་ནས་ཡི་གེར་བཀོད་པ་རྨི་ལམ་ལུང་བསྟན་གྱི་མན་ངག འབྲས་བུའི་མན་ངག
ཡི་གེ་གསུམ་གྱི་མན་ངག་སོགས་ཡིག་ཆུང་སུམ་ཅུ་སོ་གཉིས་ཙམ་མཛད་ཅིང༌། སྒྲུབ་ཐབས་མཚོ་སྐྱེས་ཀྱི་འགྲེལ་པ་དང༌། མན་ངག་ལུགས་ཀྱི་དབང་ཆུ་བསྡུས་པ་སོགས་མཛད་ནས་བཤད་སྒྲུབ་ཀྱིས་གཏན་ལ་ཕབ་བོ། ། དེ་ལྟར་ན་ཞྭ་མ་ཕོ་རྒྱུད་པ་རྣམས་ལ། ལམ་འབྲས་ཀྱི་ཡིག་ཆ་བཟང་ལ་མང་བ་ཅིག་བྱུང་སྣང་ངོ༌། ། འོན་ཀྱང་ལམ་འབྲས་ཙོ་ལུགས། འབྲོམ་ལུགས། ཞྭ་མ་ལྕམ་སྲིང་གི་ལུགས་རྣམས་ལས། ཞྭ་མ་དང་ཀོ་བྲག་པའི་མན་ངག་ཕྲན་ཚེགས་རེ་ཙམ་གྱི་ལུང་མ་གཏོགས་གཞན་ཐམས་ཅད་ལུང་ཙམ་ཡང་ཆད་དོ།། །། གསུམ་པ་མན་ངག་མང་པོ་བསྲེས་པའི་ལུགས་ལ།
ལམ་འབྲས་བཀའ་རྒྱ་མར་གྲགས་པ་ནི། བླ་མ་ཆག་ན་དབང་ཕྱུག་རྒྱལ་མཚན། གྲུབ་ཐོབ་དཀར་པོ་གྲགས་པ། དེས་མཛད་པ་སྟེ། དེ་ཡང་ཆོས་རྗེ་ས་སྐྱ་པཎྜི་ཏ། ཀུན་མཁྱེན་ཕུ་ཧྲང་བ་སངས་རྒྱས་གྲགས། དེ་ལ་ཆ་གན་གྱི་ལམ་འབྲས་ས་ལུགས་ཞུས། ཡང་རྗེ་མ་གཅིག་ཞྭ་མ། ཕུ་དམར་བ་ཞང་རས། མང་ལམ་ཞིག་པོ།
ཆོས་སྡིང་བ་ཉང་རས། མ་གཅིག་ཉི་ཁྲི། དེ་ལ་ཆ་གན་གྱི་ཞྭ་ལུགས་ཀྱི་ཆོས་སྐོར་ཐམས་ཅད་རྫོགས་པར་ཞུས་ནས། གར་ཀོ་མང་གི་དགོན་པར་ལོ་མང་པོར་སྒྲུབ་པ་མཛད་པས། ཉམས་རྟོགས་བསམ་གྱིས་མི་ཁྱབ་པ་འཁྲུངས་ཞིང༌། སློབ་དཔོན་རྣལ་འབྱོར་དབང་ཕྱུག་བིརྺ་པ་སྐུ་དམར་མདངས་ཤས་ཆེ་བ་ཞིག་ཞལ་གཟིགས་ཞེས་གྲགས་ལ། ཕྲིན་ལས་དཔག་ཏུ་མེད་པ་བྱུང་ངོ༌། ། བླ་མ་དེས་ཕྱིས་རིན་ཆེན་སྒང་བླ་བྲང་གོང་མར་བཞུགས་ནས། ལམ་འབྲས་བརྒྱུད་པའི་རྣམ་ཐར་རྒྱས་པ། གོང་འོག་མང་པོ་བཅོས་པའི་རྩ་བ་རྡོ་རྗེའི་ཚིག་རྐང༌།
དེ་དང་བསྟུན་པའི་གཞུང་བཤད་རྒྱས་པ་ཚིག་རྐང་ས་བཅད། སྣང་བ་གསུམ། གཞུང་ཇི་ལྟ་བ་བཞིན་བཀྲི་བ། གནད་དྲུག གནད་བཅུ་གཅིག དབང་པོ་རབ་འབྲིང་གསུམ་རྣམས་ལ་ཁྲིད་ཡིག་རེ་རེ། ལམ་ཟབ་བླ་མའི་རྣལ་འབྱོར། མངོན་རྟོགས་ལག་ལེན་མཚམས་ཀྱིས་ཉམས་མྱོང༌། དོན་ཁྲིད་ལམ་རིམ། དབང་བཞིའི་བརྡའི་དོན་འགྲོལ་བའི་མན་ངག
ཡང་གསང་གཅེས་པ་ལྔ་ལྡན། སྨིན་གྲོལ་མཚམས་ཀྱི་སྤྱི་ཆིངས། ཟབ་ལམ་ཀྱི་བརྗེད་བྱང་ཉམས་ཁྲིད་ཆེན་མོ། རྣལ་འབྱོར་དབང་ཕྱུག་གི་སྒྲུབ་ཐབས་རྗེས་གནང་དང་བཅས་པ། ཡི་གེ་མེད་པའི་བྱིན་རླབས་སོགས་ལམ་འབྲས་ཀྱི་མན་ངག་པུ་སྟི་ཆུང་ངུ་གཅིག་མཛད། དེ་ཉིད་ལ་བླ་མ་མཉམ་མེད་གྲགས་པ་རྒྱལ་མཚན་ལ་སོགས་པ་མང་པོས་ཞུས་ནས་དར་བར་བྱས་སོ། ། འདི་དང་ཆ་གན་གཉིས་ཀྱིས་རྡོ་རྗེའི་ཚིག་རྐང་རྒྱ་དཔེ་ལ་མ་གཏུགས་པར་འགྱུར་བཅོས་མཛད་པ་སོགས་རང་བཟོ་ཆེ་བར་མཛད་སྣང་ཞིང༌། ཞྭ་མའི་ལུགས་ལྟར་འཆད་པའི་ངེས་པ་མི་སྣང་ཡང༌། ཞྭ་ལུགས་ཤས་ཆེ་བས་དེའི་ཁོངས་སུ་བསྡུས་སོ། ། ལམ་འབྲས་དབང་རྒྱལ་ལུགས་ནི།
ཇོ་ནང་ཀུན་སྤངས་ཆེན་པོའི་སློབ་མ་ལ་སྟོད་དབང་རྒྱལ། གཉོས་དབང་རྒྱལ་དུ་གྲགས་པ་སྦྱོར་དྲུག་གི་གོ་མྱོང་བཟང་པོ་ཡོད་པའི་དེས། ལམ་འབྲས་ཀྱི་ཁྲིད་ཡིག་ཟབ་ལམ་ཁྱད་འཕགས་དང༌། ལམ་བཞི་སྤྱིའི་རྣམ་པར་གཞག་པ་རྣམས་མཛད་ནས། འདི་ཉིད་གང་ཟག་སུས་རྙེད་པ། ། ཚེ་གཅིག་སངས་རྒྱས་དེ་ཡིས་ཐོབ། ། མི་རྟོག་ཏིང་འཛིན་བསྒོམ་པ་ཡིས། ། སྣང་བ་ལྷ་རུ་འཆར་བ་ལ། ། བསྐྱེད་རིམ་རྟོག་བསྒོམ་དགོས་རྒྱུ་ཆུང༌། ། རླུང་སེམས་དབུ་མར་འཇུག་པ་ལ། །
སྔགས་ཀྱི་དམ་པར་བཤད་པ་ལ། ། བསྙེན་སྒྲུབ་འདི་ཡིས་དགོས་རྒྱུ་ཆུང༌། ། རྩ་མདུད་རླུང་དང་མེ་དང་ནི། ། བྱང་ཆུབ་སེམས་ཀྱིས་འགྲོལ་བ་ལ། ། འཁྲུལ་འཁོར་འདི་ཡིས་དགོས་རྒྱུ་ཆུང༌། ། ཐོད་རྒལ་འཇུག་པས་མེ་འབར་ཕྱིར། ། གཏུམ་མོའི་དམིགས་པ་དགོས་རྒྱུ་ཆུང༌། ། བྱང་སེམས་མེ་ཡིས་འཇུ་བ་ལ། ། ལས་ཀྱི་ཕྱག་རྒྱས་དགོས་རྒྱུ་ཆུང༌། ། བྱང་ཆུབ་སེམས་ཀྱི་དབང་བསྐུར་ལ། །
བདག་འཇུག་འདི་ཡིས་དགོས་རྒྱུ་ཆུང༌། ། བྱང་སེམས་གསང་གནས་བརྟན་འགེང་ལ། ། བཟློག་འདྲེན་འདི་ཡིས་དགོས་རྒྱུ་ཆུང༌། ། དགོས་པ་བདུན་དང་མི་དགོས་བདུན། ། དགོས་པ་བདུན་གྱིས་སངས་རྒྱས་སྒྲུབ། ། མི་དགོས་བདུན་པོ་འདི་དག་ནི། ། རྨོངས་པའི་ལྟོ་ཟོང་ཟོག་པོའི་ཆོས། ། རང་ཕུང་གཞན་བསླུ་བྱེད་པར་གསུངས། ། ཞེས་ལམ་འབྲས་པ་སྔ་མ་བཀག་ནས། རང་ལུགས་ལ་ཐོག་མར་ལྟ་བ་འཁོར་འདས་དབྱེར་མེད་ཀྱི་ཁྲིད་བྱེད་དགོས་ལ།
དེ་ཉིད་སྦྱོར་དྲུག་གི་སོར་སྡུད་དང་དོན་གཅིག་པས། མུན་ཁང༌། ལུས་གནད་བྱེད་བཅིང་སོགས། སྦྱོར་དྲུག་ལྟར་ཉམས་སུ་བླངས་པས། སྟོང་གཟུགས་ཀྱི་སྣང་བ་དཔག་ཏུ་མེད་པ་དང༌། ཉམས་མྱོང་ཤར་ལ། དེ་ཉིད་ལ་དཀྱིལ་འཁོར་དང་ལྷ་དང་སྔགས་ཚང་བས་གཞན་ཟུར་པ་ཉམས་སུ་ལེན་པ་རྣམས། རྟོག་སྒོམ་འབའ་ཞིག་ལམ་དུ་བྱེད་པ་ཡིན་པས། སངས་རྒྱས་ཀྱི་ལམ་དུ་མི་འགྱུར་རོ། ། ཞེས་འཆད་དོ། །
འདི་ནི་ཏིང་ངེ་འཛིན་ཅིག་བསྒོམས་པས། དེ་ལ་ཡོན་ཏན་གཞན་མང་པོ་དང་ལྡན་པའི་ཕྱིར། གཞན་ཐབས་ཀྱི་ཆ་རྣམས་ཉམས་སུ་ལེན་མི་དགོས་ཞེས། རྒྱ་ནག་གི་མཁན་པོ་ཧ་ཤང་གི་འདོད་པ་ཅི་ལྟ་བ་བཞིན་དུ་སྣང་ལ། དེ་ཉིད་མི་འཐད་པའི་ཚུལ་སློབ་དཔོན་བདག་ཉིད་ཆེན་པོ་ཀ་མ་ལ་ཤཱི་ལས་བསྒོམ་རིམ་མཐའ་མར་ལེགས་པར་སུན་ཕྱུང་བ་ཉིད་ཀྱིས་ཤེས་སོ། ། ལུགས་འདི་སྔར་གྱི་ལམ་འབྲས་པ་སུ་དང་ཡང་མི་མཐུན་མོད། འོན་ཀྱང་བརྒྱུད་པ་ཞྭ་མ་ལ་དེད་པར་སྣང་བས། ཞྭ་ལུགས་ཀྱི་ཁོངས་སུ་བཞག་གོ ། ལམ་འབྲས་ཇོ་ནང་ལུགས་གྲགས་པ་ནི། སྦྱོར་བ་ཡན་ལག་དྲུག་ལ་སོགས་པ་རྒྱུད་སྡེའི་མན་ངག་ཟབ་མོ་རྣམས་ལ་ཉམས་མྱོང་དང་མཁྱེན་པ་ཕྱོགས་མེད་དུ་རྒྱས་པ།
ཀུན་སྤངས་ཀུན་ཏུ་བཟང་པོ། དཔལ་མི་བསྐྱོད་རྡོ་རྗེར་གྲགས་པ་དེ་ཉིད་ཀྱིས་འཇམ་དབྱངས་གཞི་ཐོག་པ་ཆེན་པོ་ལ་ལམ་འབྲས་ས་ལུགས་ཀྱི་མན་ངག་རྣམས་ཞུས་ཤིང༌། བླ་མ་ལྷ་ལུང་བའི་དངོས་སློབ། ཁ་ཕྱར་བ་རིན་ཆེན་འོད་ལ། ཞྭ་ལུགས་ཕོ་རྒྱུད་མོ་རྒྱུད་གཉིས་ཀའི་མན་ངག་རྣམས་ཞུས་ནས། ཉམས་ལེན་མང་དུ་མཛད་པས། རྡོ་རྗེའི་ཚིག་རྐང་གི་གོ་རིམ་སྔར་དང་མི་འདྲ་བ་ཞིག་བྲིས་ན་གོ་བདེ་བ་ཞིག་འོང་བར་འདུག་དགོངས་ནས། བླ་མ་དང་མཁའ་འགྲོ་ལ་གསོལ་བ་བཏབ་པས། མནལ་ལམ་དུ་གྲུབ་པའི་དབང་ཕྱུག སེ་སྟོན་ཀུན་རིག་གི་རྣམ་འཕྲུལ་བསྟན་ནས།
གཞུང་རྩོམས་ཤིག་པའི་གནང་བ་ཐོབ་པ་ལ་བརྟེན་ནས། ཞྭ་ལུགས། འབྲོམ་ལུགས། ས་ལུགས་གསུམ་གྱི་རྡོ་རྗེའི་ཚིག་རྐང་ཐམས་ཅད་ཕྱོགས་གཅིག་ཏུ་བྲིས། གོ་རིམ་མང་པོ་བསྒྱུར་བའི་རྡོ་རྗེའི་ཚིག་རྐང་གཅིག་ཀྱང་མཛད། དེའི་འགྲེལ་པ་དཔལ་ས་སྐྱ་པ་ཆེན་པོ་དང༌། ཞྭ་མ་ལྕམ་མིང་དབོན་སྲས་ཀྱིས་མཛད་པའི་འགྲེལ་པ་དང༌། བཀའ་རྒྱུད་གཉིས་ཀྱི་འགྲེལ་པའི་བཅུད་དུ་བསྡུས་ནས་རྡོ་རྗེའི་ཚིག་རྐང་དཀྲུགས་པ་བསྡེབས་གབ་པ་མངོན་དུ་ཕྱུང་བའི་འགྲེལ་པའི་ཚིག་དོན་གསལ་བྱེད་སྒྲོན་མ་དང༌། དེའི་བསྡུས་དོན་བརྒྱུད་པའི་ལོ་རྒྱུས་རྣམས་མཛད་ནས། ལམ་འབྲས་རྩ་བ་རྡོ་རྗེའི་ཚིག་རྐང་འདི། །
དཀྲུགས་བཞིན་བཤད་དམ་གང་འགྲིག་སྡེབ་བཤད་ཀུན། ། མཐའ་དྲུག་བཤད་བཞིན་ཁྲིད་ཚུལ་ཡིན་ལགས་མོད། ། ཚིག་དོན་འགྲིགས་བསྡེབས་རྩ་འགྲེལ་ངོ་མཚར་ཧེ། ། དེ་ལྟར་ཚིག་དོན་ངོ་མཚར་བསྡེབས་ལེགས་འདི། ། སྣོད་ལྡན་ལ་སྦྱིན་སྣོད་མིན་བསྟན་མི་བྱ། ། ཅེས་གདམས་སོ། ། དེ་ལ་བྲག་ཁ་བ་གྲགས་པ་སེང་གེ བྱང་སེམས་རྒྱལ་ཡེ། ཀུན་མཁྱེན་འཕགས་འོད། སྐལ་ལྡན་སྒོམ་བཟང་སོགས་མང་པོས་ཞུས་ནས་ཤིན་ཏུ་དར་བར་བྱས་སོ། །
ལམ་འབྲས་ལྕེ་སྒོམ་ལུགས་ནི། རྗེ་ས་སྐྱ་པ་ཆེན་པོའི་སློབ་མ། དཔལ་ཏལ་ཕུག་པ་ལ་ལྕེ་སྒོམ་གྱིས་ཞུས་སོ། ། ཡང་རྗེ་ས་ཆེན་ལ། ཁམ་སྒོམ་ཆོས་ཀྱི་བླ་མས་ཞུས། དེ་ལ་སློབ་དཔོན་ཇོ་བོ། དེ་ལ་ལྕེ་སྒོམ་རིན་པོ་ཆེས་ཞུས་ནས་ཏིང་ངེ་འཛིན་བསྒོམས་པས་ཉམས་མྱོང་བསམ་གྱིས་མི་ཁྱབ་པ་འཁྲུངས་ཏེ། རྒྱས་པར་དེ་ཉིད་ཀྱི་རྣམ་ཐར་ལས་ཤེས་སོ། ། བླ་མ་དེ་ལ་ལམ་འབྲས་ཀྱི་གདམས་ངག་རྫོགས་པ་ཞིག་ཡོད་པར་སྣང་མོད། འོན་ཀྱང་དངོས་སུ་ཡི་གེར་བཀོད་པ།
ལམ་འབྲིང་པོའི་ཡིག་ཆ་ཞིག་མཛད། འདི་ལ་ཆོས་ལྔའི་ཆོས་བཞིའི་སྐབས་སུ་བག་ཙམ་མི་འདྲ་བ་མ་གཏོགས་གཞན་རྗེ་བཙུན་ཆེན་པོས་བཤད་པ་ཇི་ལྟ་བ་བཞིན་སྣང་ངོ༌། ། བླ་མ་ལྕེ་སྒོམ་གྱིས། སྤྲུལ་སྐུ་བརྩོན་འགྲུས་ལ་སྙན་བརྒྱུད་བཞིས་གདམས་ནས་ཅུང་ཟད་འཕེལ་ལོ། ། ལམ་འབྲས་ཕག་གྲུ་ལུགས་ནི། རྗེ་ས་སྐྱ་པ་ཆེན་པོ་ལ་བདེ་གཤེགས་ཕག་མོ་གྲུ་པ། རྗེ་ཁམ་པ་རྡོར་རྒྱལ། དཔལ་མཐའ་རྩ་བ་སྟེ་མཚན་གྱི་རྣམ་གྲངས་གསུམ་དང་ལྡན་པའི་སྐྱེས་བུ་ཆེན་པོ་དེས་ཞུས་ཤིང༌། ས་སྐྱར་ལོ་བཅུ་གཉིས་བཞུགས། དཀའ་བ་དཔག་ཏུ་མེད་པས་བླ་མ་མཉེས་པར་བྱས་ནས་མན་ངག་ཐོབ་པ་རྣམས་ཡི་གེར་བཀོད་པ་ལམ་འབྲས་བཤད་མཛོད་མ་ཞེས་པའི་གཞུང་ཆེན་པོ་མཛད།
ཁ་ཅིག་དཔེ་མཛོད་མ་ཟེར་བ་ནི་མ་དག་པར་སྣང་ངོ༌། ། དེའི་སློབ་མ་པྲཛྙཱ་ཀིརྟིས་བཤད་མཛོད་མའི་སྟེང་དུ། མཐའ་རྩ་བའི་གསུང་སྒྲོས་རྣམས་བསྣན་ནས། ཅུང་ཟད་རྒྱས་སུ་གཏང་བ་ཞིག་བྱས་ཏེ་གཏན་ལ་ཕབ་བོ། ། མདོར་ན་རྩོད་པའི་དུས་ཀྱི་རྡོ་རྗེ་འཆང་ཆེན་པོ་རྗེ་བཙུན་འབྲོག་མི་ལོཙྪ་བ་ཆེན་པོ་རྗེས་འབྲང་དང་བཅས་པས་མན་ངག་འདི་སྤེལ་ཞིང་དར་བར་བྱས་པ་ཡིན་ནོ།། །། གསུམ་པ་རྗེ་བཙུན་ས་སྐྱ་པ་རྣམས་ཀྱིས་དར་བར་བྱས་ཚུལ་ལ་བཞི་སྟེ། ཐོག་མར་དཔལ་ས་སྐྱ་པ་ཆེན་པོས་ལམ་འབྲས་གཞན་དང་སྤྱི་མཐུན་དུ་ཞང་དགོན་པ་ལ་ཞུས་ནས་ཐུགས་ཉམས་སུ་བཞེངས་ཚུལ། དེ་རྗེས་སུ་དཔལ་བིརྺ་པ་དང་མཇལ་ཏེ་གཞན་ལས་ཁྱད་པར་དུ་འཕགས་པའི་གདམས་ངག་མང་པོའི་བཀའ་བབས་ཚུལ། མཐར་དཔལ་ས་སྐྱ་པ་ཉིད་ཀྱིས་ལམ་འབྲས་ཀྱི་དོན་ཐམས་ཅད་བསྡུས་ནས་རྗེ་བཙུན་ཆེན་པོ་ལ་གདམས་ཚུལ། དེ་དག་ལ་བརྟེན་ནས་ད་ལྟའི་བར་དུ་འཕེལ་བའི་ཚུལ་ལོ། །
དང་པོ་ནི། དཔལ་ས་སྐྱ་པ་ཆེན་པོ་དགུང་ལོ་བཅུ་གཉིས་པ་ལ་འཕགས་པ་འཇམ་དཔལ་ཞལ་གཟིགས་ནས་ཞེན་པ་བཞི་བྲལ་གྱི་གདམས་ངག་གནང་སྟེ་ཆོས་ཐམས་ཅད་ཀྱི་དོན་ཐུགས་སུ་ཆུད། གཞན་ཡང་མིའི་དགེ་བའི་བཤེས་གཉེན་ལོཙྪ་ཆེན་པོ་དྲུག་ལ་སོགས་པ་ལ་གཏུགས་པའི་རང་གི་ཡབ་འཁོན་དཀོན་མཆོག་རྒྱལ་པོ། བ་རི་ལོཙྪ་བ། བྲང་ཏི་དར་མ་སྙིང་པོ། ཉང་སྟོད་ཀྱི་ཁྱུང་རིན་ཆེན་གྲགས། བླ་མ་གནམ་ཁའུ་པ། འཁོན་དགེ་ཆུ་བ་ཆེན་པོ་དགྲ་བླ་འབར། མལ་གྱོ་བློ་གྲོས་གྲགས་པ་ལ་སོགས་པ་ལ་སྡེ་སྣོད་གསུམ་དང་རྒྱུད་སྡེ་བཞིའི་ཆོས་ཀྱི་གསན་སྦྱོང་མཛད་ཚུལ་རྣམ་ཐར་གྱི་ཡི་གེ་རྣམས་སུ་གསལ་ལ། ཁྱད་པར་དུ་གསུང་ངག་རིན་པོ་ཆེ་མནོས་ཚུལ་ནི་དང་པོར་རྗེ་བཙུན་སེ་སྟོན་ཀུན་རིག་དང་མཇལ་ཏེ་ལམ་འབྲས་ཀྱི་མན་ངག་གི་རྣམ་གྲངས་ཉམས་ལེན་གྱི་ཁོག་སྒྲིག་ཙམ་ཞིག་གསན་ཏེ་རྗེ་བཙུན་ཞང་དགོན་པའི་དྲུང་དུ་གསུང་ངག་ལམ་འབྲས་ལོ་བཞིའི་བར་དུ་གསན་སྦྱང་མཛད་དེ།
བུམ་པ་གང་བྱོའི་ཚུལ་དུ་གནང་ནས་སྙན་བརྒྱུད་བཞིས་གདམས་ཏེ་ལམ་བསྡུས་པ་བསྒྲུབ་པའི་ལུང་སྦྱིན་པའང་མཛད་ནས། བཀའ་རྒྱས་ཀྱང་བཏབ་སྟེ། ད་གསུང་ངག་རིན་པོ་ཆེ་འདི་ལོ་བཅོ་བརྒྱད་ཀྱི་བར་དུ་གཞན་ལ་བཤད་པ་ལྟ་ཞོག ངས་ཤེས་ཙམ་ཡང་མ་ཟེར། དེ་ནས་ཁྱོད་རང་གཞན་ལ་བཤད་དམ་ཡི་གེར་བྲིའམ་ཁྱོད་རང་ཤེས། ལར་ཆོས་འདི་ལ་བདག་པོ་ཅིག་དགོས་བསམས་ནས་ན་ནིང་ནས་བློ་མ་བདེ་སྟེ། ད་ཁྱོད་ལ་འཕྲོད་པས་བློ་ཤིན་ཏུ་བདེ་གསུངས། སྤྱིར་ཁྱོད་ཀྱིས་བསྒྲུབ་པར་བྱས་ན་ལུས་མ་སྤངས་པར་གྲུབ་པ་ཐོབ་པ་རྣལ་འབྱོར་དབང་ཕྱུག་ཙམ་ཅིག་འོང་བ་ཡིན། བཤད་པ་བྱས་ན་འགྲོ་བ་མང་པོ་ལ་ཕན་ཐོགས་པ་ཅིག་འོང༌། དེའང་ཁྱོད་ལ་གྲུབ་པ་ཐོབ་པའི་སློབ་མ་གསུམ།
བཟོད་པ་ལ་གནས་པའི་སློབ་མ་བདུན། གཞན་ཚོགས་ལམ་ཆེ་འབྲིང་ལ་གནས་པ་མང་དུ་འབྱུང་གསུངས་ནས་དེ་བཞིན་དུ་ཐུགས་ཉམས་སུ་བཞེས་ཏེ། བླ་ཆེན་གྱི་སྐུ་ཚེའི་སྟོད་ཡན་ཆད་སྙན་བརྒྱུད་འབའ་ཞིག་ཡིན་པས་ཡི་གེ་མེད་པའི་སྟོབས་ཀྱིས་ཐུགས་བསྙེལ་གྱིས་དོགས་ནས། ཞག་རེ་ལ་རྡོ་རྗེའི་ཚིག་རྐང་ཚར་བདུན། ཟླ་རེ་ལ་ལམ་རྒྱས་པ་ཆ་ལག་དང་བཅས་པ་བསམ་མནོ་ཚར་རེ་ཐུགས་དམ་དུ་མཛད་དོ། ། དེ་ལྟར་རྗེ་བཙུན་སེ་ཞང་གཉིས་ལ་དངོས་སུ་མནོས་པ་དེ་ཡན་ཆད་ནི་སྔར་གྱི་ལམ་འབྲས་པ་གཞན་དང་ཐུན་མོང་ངོ༌།། །། གཉིས་པ་དེ་རྗེས་དཔལ་བིརྺ་པ་དང་མཇལ་ཏེ་གཞན་ལས་ཁྱད་དུ་འཕགས་པའི་གདམས་ངག་མང་པོའི་བཀའ་བབས་ཚུལ་ནི། དེ་ལྟར་ཐུགས་ཉམས་སུ་བཞེས་པའི་སྐབས་སུ་དུག་ནད་དྲག་པོའི་བསྙུང་གཞི་བྱུང་ནས་ཐུགས་དྲན་པ་སྟོར་བ་ཡུན་རིང་བྱུང་སྟེ། ཕྱིས་སྐུ་ཁམས་སོས་པ་ནའང་ཆོས་ཐམས་ཅད་བརྗེད་ནས་འདུག་པ་ལ་ཆོས་གཞན་ཚོ་གཞུང་དང་ཡི་གེ་གཟིགས་པས་དྲན་པར་བྱུང༌། གསུང་ངག་རིན་པོ་ཆེ་ནི་ཞུ་སའི་བླ་མ་ནི་མི་བཞུགས།
ཡི་གེ་དང་གྲོགས་ཤེས་པ་ནི་མེད། རྒྱ་གར་དུ་ཕྱིན་ཡང་ཞུ་ས་ནི་མི་རྙེད་དགོངས་ནས་ས་སྐྱར་སྔར་འཇམ་དབྱངས་ཞལ་གཟིགས་པའི་སྒྲུབ་ཕུག་ཏུ་མཚམས་བཅད་བླ་མ་ལ་གསོལ་བ་དྲག་ཏུ་བཏབ་པས། རྨི་ལམ་དུ་བླ་མ་ཞང་དགོན་པ་བ་བྱོན་སྔར་གྱི་ཆོས་ཐམས་ཅད་གསུངས། དེ་ནས་ཤིན་ཏུ་དགའ་ཞིང་གསོལ་བ་ཆེར་བཏབ་པས། རྣལ་འབྱོར་དབང་ཕྱུག་བིརྺ་པ་དངོས་སུ་བྱོན་ནས་གསུང་ངག་རིན་པོ་ཆེ་སྤྱི་དང་བྱེ་བྲག་གི་གདམས་པ་མང་པོ་གནང་བས། ཟླ་བ་གཅིག་གི་བར་དུ་མཉན་ཏེ། སྤྱིར་བླ་མེད་ཀྱི་རྒྱུད་སྡེ་བདུན་ཅུ་དོན་གཉིས་ཁྱད་པར་དུ་ལམ་སྦས་བཤད་ཆ་ལག་དང་བཅས་པ་རྣམ་འཇོམས་བིར་ལུགས་བིར་སྲུང་ཐུན་མོང་མ་ཡིན་པ་ལམ་ཟབ་ཐུན་མོང་མ་ཡིན་པ་ལ་སོགས་པ། སྔར་ཞང་དགོན་པ་བ་ལས་མ་བྱུང་བ་མང་པོ་གནང་བས། ལམ་འབྲས་ཉེ་བརྒྱུད་ལ་རྡོ་རྗེ་འཆང་ནས་ས་ཆེན་གྱི་བར་བཞི་ལས་མེད་དེ། རྗེ་རྩེ་མོའི་ཕྱག་དཔེ་ལས།
ཡེ་ཤེས་ཟླ་བ་དྲི་མེད་མིག་ལ་ཤར། ། སྡེ་སྣོད་གསུམ་གྱིས་དེ་ཉིད་གསལ་བར་བྱས། ། རྒྱ་མཚོའི་ནང་ན་ནོར་བུ་བཞིན་དུ་མཛེས། ། བློ་ལྡན་རྣམས་ཀྱིས་རྟོགས་འགྱུར་གཞན་གྱིས་མིན། ། ཞེས་བྲིས་པའི་དོན་ནོ། ། བླ་མེད་ཀྱི་རྒྱུད་སྡེ་བདུན་ཅུ་དོན་གཉིས། འཆད་ཐབས་ཀྱི་མན་ངག་བཞིས་གསལ་བར་བྱས་པའི་ཉེ་བརྒྱུད་ཀྱང་རྡོ་རྗེ་འཆང་ནས་རྗེ་བཙུན་རྩེ་མོའི་བར་ལྔ་ཡིན་ཏེ། རྗེ་བཙུན་གྱི་ལྗོན་ཤིང་གི་ས་བཅད་ཀྱི་མཇུག་ཏུ། བླ་མེད་ཕྱོགས་ནི་རིས་བསྒྱུར་མིག་བཅས་པ། ། རིག་བྱེད་ཀྱིས་གསལ་ལག་པས་མེ་ལ་བགོ །
དེ་འོད་ཀུན་གསལ་ཆུ་གཏེར་འབྱུང་བར་བབས། ། བློ་ལྡན་དོན་འདི་རྟོགས་ནས་སྨྲ་བར་གྱིས། ། ཞེས་པའི་དོན་ནོ། ། ཡང་རྩེ་མོ་ཡང་ས་ཆེན་དང་བིརྺ་པ་གཉིས་ཀའི་སློབ་མ་སྟེ། མེ་དང་ཆུ་བོས་འབྱུང་བ་རབ་ཏུ་བསྐྱེད། ། ཞེས་བྲིས་པའི་དོན་ཏོ། ། དེས་ན་ལམ་འབྲས་ཀྱི་གདམས་ངག་མང་པོའི་ཡིག་ཆུང་མང་པོ་འབྱུང་བ་ཕལ་ཆེར་ཀྱང་ཉེ་བརྒྱུད་ལས་བྱུང་བའོ། ། གསུམ་པ་མཐར། དཔལ་ས་སྐྱ་པ་ཉིད་ཀྱིས་ལམ་འབྲས་ཀྱི་དོན་ཐམས་ཅད་བསྡུས་ནས་རྗེ་བཙུན་ཆེན་པོ་ལ་གདམས་ཚུལ་ནི། རྗེ་ས་ཆེན་བདེ་བར་གཤེགས་ནས་ལོ་སོ་དྲུག་སོང་བ།
རྗེ་བཙུན་ཆེན་པོའི་དགུ་པ་རེ་ཞེ་དྲུག་བཞེས་པ་ན་ས་ཆེན་དངོས་སུ་བྱོན་ཏེ། སྔོན་ཁྱོད་ལ་མན་ངག་བསྟན་པའི་དུས་ཀྱི་བརྗེད་བྱང་འདི་ཡིན་གསུངས་ནས། རྡོ་དཀར་ཁྲུ་བཞི་པ་གཅིག་ལ་པདྨ་འདབ་བརྒྱད་བྲིས་པའི་དབུས་སུ་ཨཱཿདང་ཧཱུྃ། ནུབ་བྱང་ནས་གཡོན་སྐོར་གྱི་མཚམས་བཞིར་ཡ་ར་ཝ་ལ་གནས་པ། ཕྱོགས་ཀྱི་འདབ་མ་བཞི་སྟོང་པར་ཡོད་པ་ཅིག་གཏད་ནས། དང་པོ་ཆོས་ཉིད་གདན་དུ་བྱ། ། གཉིས་པ་རླུང་ལ་སྤར་ཟིན་བྱ། ། གཏུམ་མོ་མེ་དྲོད་རབ་ཏུ་སྦར། ། བྱང་ཆུབ་ཆུ་རྒྱུན་རབ་ཏུ་གཞུག ། ས་སོགས་འབྱུང་བ་དབང་དུ་འདུས། །
ཡེ་ཤེས་ལྔ་ནི་ཐོབ་པར་འགྱུར། ། ཞེས་གསུངས་ནས་ལམ་འབྲས་བུ་དང་བཅས་པའི་དོན་ཐམས་ཅད་བསྡུས་ནས་གདམས་པ་འདི་ནི་མཆོག་ཏུ་ངོ་མཚར་བ་ཞིག་སྟེ། དེ་གསལ་བའི་ཁུངས་འོག་ནས་འཆད་པར་འགྱུར་རོ། ། བཞི་པ་དེ་དག་ལ་བརྟེན་ནས་ད་ལྟའི་བར་དུ་འཕེལ་བའི་ཚུལ་ལ་དང་པོ་རྗེ་ས་ཆེན་གྱིས་བླ་མའི་བཀའ་བཞིན་ལོ་བཅོ་བརྒྱད་ཀྱི་བར་གསང་སྤྱོད་ཀྱི་ཐུགས་དམ་མཛད་པས། སྒྲུབ་པ་མཐར་ཕྱིན་ནས་གཞན་དོན་བྱ་བའི་དུས་ལ་བབས་ཏེ། ཐོག་མར་བྱང་ཆུབ་སེམས་དཔའ་ཨ་སེང་གིས་ལམ་འབྲས་རྩད་ཆོད་ནས། གཞུང་བཤད་ཀྱི་དང་པོ་དོན་བསྡུས་མ། བྱང་ཆུབ་སེམས་དཔའི་ཟླ་བ་རྒྱལ་མཚན་གྱིས་ཞུས་པའི་ཟླ་རྒྱལ་མ། གློག་སྐྱ་ཆོས་གྲགས་གིས་ཞུས་པའི་གློག་སྐྱ་མ། ཇོ་གདན་འདན་བུས་ཞུས་པའི་འདན་བུ་མ།
གཡའ་ཆུང་གི་ཇོ་མོ་འ་འུ་མས་ཞུས་པའི་འ་འུ་མ་སྟེ། ཇོ་མོ་འདིའི་ཉམས་ཤར་བ་ལ་ཁྱི་སྐད་འདོན་པ་ཅིག་ཡོད་པས་འ་འུ་མ་ཟེར་སྐད། ཡང་ཞུ་བྱས་ཀྱི་དོན་དུ་བྱས་པས་ཞུ་བྱས་མ། སྟོད་སྒོམ་བྱང་ཆུབ་ཤེས་རབ་ཀྱི་དོན་དུ་བྱས་པ་ཅིག ལྡན་མ་ཀྱོག་པོ་སྒལ་རྒ་ཐིང་ཏིང་མ། ཡུམ་གྱི་དོན་དུ་བྱས་པའི་ཡུམ་དོན་མ། ཐུགས་སྲས་གཉེན་ཕུ་ཆུང་བའི་དོན་དུ་མཛད་པས་སྲས་དོན་མ། ཡང་ན་འདི་སྲས་རྗེ་བཙུན་སྐུ་མཆེད་ཀྱི་དོན་དུ་ཤོག་དྲིལ་མང་པོ་མཛད་པ་རྣམས་གཉན་ཕུ་ཆུང་བས་ཕྱོགས་གཅིག་ཏུ་བསྒྲིགས་པས་ན་སྲས་དོན་མ་ཞེས་ཟེར་བའང་ཡོད། དེ་ཐམས་ཅད་ཀྱི་རྗེས་ལ་གཉགས་ཞི་ར་བ་དབང་ཕྱུག་དཔལ་གྱིས་ཞུས་ནས་མཛད་པའི་གཉགས་མ་སྟེ། ཚོགས་བསྒོམ་གྱི་སློབ་མ་གཉགས་སྙིང་པོ་རྒྱལ་མཚན་སོགས་དང་ནོར་བར་མི་བྱའོ། །
དེ་ལྟར་རྣམ་འགྲེལ་བཅུ་གཅིག་པོ་ཐམས་ཅད་ཀྱང་སྔ་ཕྱིའི་གདུལ་བྱ་རྣམས་ཀྱི་དོན་དུ་རྗེ་ས་ཆེན་གྱིས་མཛད་པའི་གཞུང་རྡོ་རྗེའི་ཚིག་རྐང་གི་འགྲེལ་པ་རེ་ཡིན་ཏེ། གཞུང་བཤད་ཟེར་བ་ཐམས་ཅད་རྡོ་རྗེའི་ཚིག་རྐང་གི་ཊཱི་ཀར་ཤེས་དགོས་ལ། བླ་མ་རེ་རེས་ཀྱང་ཕར་ཕྱིན་ལ་ཊཱི་ཀ་ཆེ་ཆུང་མང་པོ་བྱས་པ་བཞིན་ཏེ། དེ་དག་ལ་འཆད་ཚུལ་མི་འདྲ་བ་དང༌། དོན་སྟོན་ཚུལ་མི་འདྲ་བ་འགའ་རེ་ཡོད་པ་ཡིན་ནོ། ། དེ་ལྟར་མ་ཤེས་པ་རྣམ་འགྲེལ་བཅུ་གཅིག་གིས་ངོས་འཛིན་ལ་ཨ་སེང་མ་དང་དོན་བསྡུས་མ་སོ་སོར་བྱས་པ་དང༌། ཟླ་རྒྱལ་མ་ལ་ཡུམ་དོན་མ་ཟེར་བ་དང༌། རྒྱལ་བ་འབྱུང་གནས་ལ་དབང་བཞི་ངོ་སྤྲོད་མ། ཤེས་རབ་བཤེས་གཉེན་ལ་སྦས་པ་གསལ་བ། རྗེ་བཙུན་ཆེན་པོ་ལ་རྡོ་རྗེའི་ཚིག་རྐང་མ་ཟེར་བ་དང༌།
རྗེ་བཙུན་གྱིས་སློབ་མ་བྲ་སྟོན་སོགས་བྲིས་པ་ནི་ནོར་བ་ཡིན་ནོ། ། གཞན་རྗེ་ས་ཆེན་གྱི་སློབ་མ་དག་གིས་བྱས་པ་ཟང་རི་ཕུག་པ། ཞུ་བྲག་མར་པ། ཞང་སེ་མར་པ། འུ་ཡུག་གི་དབུ་མ་པ་ཆེན་པོ། པྲཛྙཱ་ཛྭ་ལ་མ་སྟེ་འདིས་སམྦུ་ཊའི་རྒྱུད་ཀྱི་འབྲུ་འགྲེལ་དང༌། རྒྱུད་གསུམ་གྱི་དཀའ་འགྲེལ་རེ་དང༌། བདེ་མཆོག་གི་བཤད་པ་ཁྱད་པར་ཅན་བྱས་འདུག་སྟེ་མི་ཉག་གི་སྟོན་པ་ཡིན་སྐད། ས་ཆེན་དང་རྗེ་བཙུན་གཉིས་ཀའི་སློབ་མ་ཕག་མོ་གྲུ་པའི་བཤད་མཛོད་མ་ལ་སོགས་པའི་གཞུང་བཤད་བཟང་ལ་མང་བ་ཡོད་དོ། ། གཞན་ཡང་རྗེ་ས་ཆེན་གྱིས་གདུལ་བྱ་སྨིན་པར་བྱས་པའི་ཚུལ་ལ་རང་གི་རྨི་ལྟས་འཁོན་དགེ་ཆུ་བས་ལུང་བསྟན་པ་དང༌།
ཞང་དགོན་པ་བའི་ལུང་བསྟན་ལྟར་ལུས་མ་སྤངས་པར། མཆོག་གི་དངོས་གྲུབ་ཐོབ་པའི་སློབ་མ་སྟག་བྱང་ཆུབ་སེམས་དཔའ་དང༌། འཕྲང་འོག་གི་སྒོམ་པ་ཀྱི་འབར་མངོན་ཤེས་དང་རྫུ་འཕྲུལ་ཐོབ་སྟེ་ལྷོ་ཕྱོགས་དཔལ་གྱི་རི་ལ་སོང་བ་དང༌། ཡང་སིངྒ་ལའི་གླིང་ཕྲན་ན་ཉན་ཐོས་དགྲ་བཅོམ་པ་ཅིག་གིས་བོད་ན་རྣལ་འབྱོར་དབང་ཕྱུག་བིརྺ་པའི་སྤྲུལ་པ་དཔལ་ས་སྐྱ་པ་བྱ་བ་ཡོད་པ་དེར་སོང་ཞེས་ལུང་བསྟན་པའི་ཛོ་ཀི་གཅིག་སྟེ། མཆོག་ཐོབ་པའི་མི་གསུམ་དང༌། ཡང་ཁམ་པ་རྒ་ལོས་རྒྱ་གར་རྡོ་རྗེ་གདན་གྱི་མཁན་པོ་ཙ་མི་སངས་རྒྱས་གྲགས་ལ་སྦྱོར་དྲུག་ཞུས་ནས་རྡོ་རྗེ་གདན་གྱི་སྒོ་ཁང་དུ་བསྒྲུབས་པས་ཚོགས་སྦྱོར་གྱི་རྟོགས་པ་སྐྱེས་ཙམ་ན་གཞན་རྐྱེན་གྱི་གེགས་ཆེན་པོས་སྨྱོ་རྒྱུག་བྱེད་པ་ཅིག་བྱུང༌། རྒྱ་གར་དུ་གེགས་སེལ་ནུས་པ་མ་རྙེད་པ་ལ་བོད་དུ་བིརྺ་པའི་སྤྲུལ་པ་ས་སྐྱ་པ་ཟེར་བ་དེ་གེགས་སེལ་མི་ནུས་པ་མེད་ཟེར་བ་ཐོས་ནས་བླ་ཆེན་གྱི་དྲུང་དུ་སླེབ། གེགས་སེལ་བས་ཁོ་དགའ་སྟེ་གླེགས་བམ་ལ་སོགས་པའི་མནའ་སྤང་ཆེན་པོ་ཁུར་ཏེ་རྒྱ་བོད་ཐམས་ཅད་ན་ཁྱོད་ལས་མན་ངག་མཁས་པ་ཡོད་རེ་ཟེར་བའི་མནའ་ཅིག་བསྐྱལ་ནས་སོང་སྐད་དོ། ། རྗེ་བཙུན་རྩེ་མོ་ཡང་བདེ་བ་ཅན་ན་དངོས་སུ་གཤེགས་པ་ཡིན་ལ། རྗེ་བཙུན་ཆེན་པོ་ལ་སོགས་པ་བཟོད་པ་ཐོབ་པའི་སློབ་མ་མང་པོ་དང༌།
ཁམ་པ་སྦས་སྟོན་ཏེ་འདི་རྗེ་བཙུན་རྩེ་མོ་ལ་བདག་མེད་མའི་ཟིན་བྲིས་ཞུ་བ་པོ་དེ་ཡིན་ལ།

ཕག་མོ་གྲུབ་པ་ཡང་ས་ཆེན་ལ་ལམ་འབྲས་ཞུས་ནས་གྲུབ་པ་ཐོབ་པ་ཡིན་ཟེར་ལ། གཞན་ཡང་གདུལ་བྱ་རབ་ཏུ་མང་པོ་སྨིན་གྲོལ་ལ་བཀོད་པ་ཡིན་ཏེ། བདག་ཉིད་ཆེན་པོ་དེའི་རྣམ་པར་ཐར་པ་ལས་ཤེས་ཤིང༌། ལམ་འབྲས་ཀྱི་གཞུང་ཡི་གེར་བཀོད་པ་ཡང་གོང་གི་རྣམ་འགྲེལ་བཅུ་གཅིག་གི་ནང་ནས་ཚིག་ཉུང་ལ་སྡེབ་ལེགས་པ་གཞུང་བཤད་གཉགས་མ་ཚིག་རྐང་དང་བཅས་པའི་སྟེང་དུ་ད་ལྟ་གླེགས་བམ་ནང་དུ་བཅུག་པའི་ཡིག་ཆུང་འགའ་ཞིག་དང༌། པོད་དམར་མའི་ནང་དུ་བསྡུས་པའི་བླ་མ་ཆེན་པོའི་ཉམས་ཆེ་ཆུང་ལ་སོགས་པ་མང་པོ་ཞིག་ཡོད་པ་རྣམས་སག་སྒམ་གྱི་ནང་དུ་སྒོ་ལྕགས་བརྒྱབ་སྟེ། ཕྱག་དཔེ་མཛད་པས་དེ་དུས་ན་སག་ཤུབས་མ་ཞེས་གྲགས་པ་ཡིན་སྐད་དོ། ། གསང་སྔགས་ལམ་གྱི་ཁོག་སྒྲིག་རྒྱུད་སྡེའི་དུམ་བུ་བརྒྱད་ཅུ་གྱ་གསུམ་པ་ཡང་མཛད་དེ། རྣམ་བཤད་རིགས་པར་མདོ་སྡེའི་དུམ་བུ་བསྒྲིགས་པས་ལམ་ཚང་བ་དང་མཐུན་ལ། དབྱིག་གཉེན་དང་བིརྺ་པ་གཉིས་ཀའང༌། ཐོགས་མེད་ཀྱི་སློབ་མ་ཡིན་པས་ཚུལ་མཚུངས་པ་ཅིག་འདུག་གསུངས། བླ་ཆེན་དེའི་སྲས་མཆོག་རྗེ་བསོད་ནམས་རྩེ་མོ་ནི་རྒྱ་གར་གྲུབ་ཆེན་མི་ཐུབ་ཟླ་བའི་སྤྲུལ་པ་ཡིན་པར་གྲགས་ཤིང་ལུས་མ་སྤངས་པར་བདེ་བ་ཅན་དུ་གཤེགས་པའི་ཚུལ་ལ་སོགས་པ་ནི་དེའི་རྣམ་ཐར་དུ་གསལ་ཞིང༌།
རང་གི་གཅུང་རྗེ་བཙུན་ཆེན་པོ་ལོ་སོ་དྲུག་གི་བར་དུ་ལེགས་པར་བསྐྱངས་པའི་རྗེ་བཙུན་ཆེན་པོས་ཐོག་དྲངས་གདུལ་བྱ་མང་པོ་སྨིན་པར་མཛད་ལ། གཞུང་ཡི་གེར་བཀོད་པ་ཡང་རྒྱུད་གསུམ་མན་ངག་དང་བཅས་པའི་རྒྱུད་སྤྱི་ལ་གལ་ཆེ་བ་རྒྱུད་ལ་འཇུག་པའི་སྒོ་སྟེ་རྒྱུད་སྡེ་སྤྱི་རྣམ་ཆེན་མོ་དང༌། སོ་སོ་ལ་དགོས་པ་སམྦུ་ཊའི་ཊཱི་ཀ་ཆེན་མོ་སོགས་དང༌། མན་ངག་ལ་གལ་ཆེ་བ་ལུང་སྦྱོར་ཆེ་ཆུང་གཉིས་དང༌། པོད་དམར་མའི་ནང་གི་གཏུམ་མོའི་དམིགས་པ་ཉི་ཤུ་རྩ་དགུ་སོགས་དང༌། སྨིན་བྱེད་དབང་ཆུ་ཆེན་མོ། སྒྲུབ་ཐབས་རྒྱས་པ་དང༌། གཞན་ཡང་གླེགས་བམ་ནང་གི་གདམས་ངག་འགའ་ཞིག་མཛད་ལ། གཞན་ཡང་ལས་དང་པོ་རྣམས་ལ་གལ་ཆེ་བ་བྱིས་པ་འཇུག་པའི་སྒོ། བསྟན་པ་སྤྱི་ལ་གལ་ཆེ་བ་ཆོས་ལ་འཇུག་པའི་སྒོ།
གསང་སྔགས་སྤྱི་ལ་གལ་ཆེ་བ་རྒྱུད་ལ་འཇུག་པའི་སྒོ། མཁས་པ་འཆད་རྩོད་རྩོམ་གསུམ་ལ་གལ་ཆེ་བ་མཁས་པ་འཇུག་པའི་སྒོ་སྟེ་སྒོ་བཞི་ལས། དང་པོ་གསུམ་བདག་ཉིད་ཆེན་པོ་འདིས་མཛད་དེ་ཞིབ་པར་གཞན་དུ་ཤེས་སོ། ། ཡང་རྗེ་བཙུན་ཆེན་པོ་གྲགས་པ་རྒྱལ་མཚན་གྱི་ཞལ་སྔ་ནས་རང་གི་དབོན་པོ་བདག་ཉིད་ཆེན་པོ་ས་སྐྱ་པཎྜི་ཏ་ལོ་སོ་ལྔའི་བར་དུ་བསྐྱངས་ཏེ་མཁས་པ་དང་གྲུབ་པའི་ས་ལ་བཞག བོད་གངས་ཅན་གྱི་བསྟན་པའི་བྱི་དོར་གྱི་བདག་པོའི་བཀའ་གནང་དང༌། སྐུ་ཚེའི་མཇུག་ཏུ་ཧོར་དང་ཡོན་མཆོད་དུ་འབྲེལ་པས་བོད་ཀྱི་བསྟན་པ་ཡུན་རིང་དུ་གནས་པའི་རྟེན་འབྲེལ་མཛད་པས། ད་ལྟའི་བར་དུ་དེ་བཞིན་དུ་གྱུར་པ་དང༌། གཞན་ཡང་གྲགས་པའི་མཐའ་ཅན་བུ་བཞི་སྟེ། ཤར་ན་ལེ་སྟོན་དཀོན་མཆོག་གྲགས། ལྷོ་ན་དཀར་ཤཱཀྱ་གྲགས།
ནུབ་ཏུ་ནུབ་པ་རིག་འཛིན་གྲགས། བྱང་ན་གསའ་ལ་བ་དབང་ཕྱུག་གྲགས་དང༌། གཞན་ཡང་དགའ་སྟོན་རྡོ་རྗེ་གྲགས། བྲག་སྟོན་བློ་གྲོས། ཀར་སྟོན་ཆོས་འོད། ཇོ་སྲས་ལྕགས་ཀྱི་རྡོ་རྗེ་ལ་སོགས་པ་མཁས་པ་དང་གྲུབ་པའི་སློབ་མ་མང་དུ་འཕེལ་ལ། གཞུང་ཡི་གེར་བཀོད་པ་ཡང་རྒྱུད་གསུམ་སྤྱི་ལ་གལ་ཆེ་བ་མངོན་རྟོགས་རྫོགས་པ་ལྗོན་ཤིང་སྟེ་གསང་སྔགས་ཀྱི་ལམ་རིམ་ཆེན་མོ་དང༌། རྒྱུད་སོ་སོ་ལ་གུར་བརྟག་གཉིས་ཀྱི་འགྲེལ་པ། མན་ངག་ལ་གལ་ཆེ་བ་གཞུང་བཤད་གཉགས་མའི་ཞལ་ཤེས་དགུ་སྨོས་པ་ལ་སོགས་པའི་གསལ་བྱེད་ཉེར་གཉིས་སོགས་གླེགས་བམ་གྱི་དཀར་ཆག་དུ་ཐེགས་པའི་ཡིག་ཆུང་དྲུག་ཅུ་ཐམ་པ་ཕལ་ཆེ་བ་དཔེ་རིས་དང་བཅས་པ་དང་དང༌། དཀར་ཆག་ཏུ་སྨོས་ཀྱང་དེར་མི་བཞུགས་པའི་ཡི་གེ་བདུན་གྱི་རྩ་ལྟུང་འཁྲུལ་སྤངས་སོགས་ཕལ་ཆེ་བ་མཛད་པ་དང༌།
མདོར་ན་གསུང་ངག་རིན་པོ་ཆེ་ལ་ཡབ་སྲས་གསུམ་གྱི་མན་ངག་འཐོར་བ་ཐམས་ཅད་བསྡུས། མ་དག་པ་ཐམས་ཅད་བསལ། མི་གསལ་བ་ཐམས་ཅད་གསལ་བར་བྱས་ནས་གདམས་ངག་མི་འཐོར་ཞིང་གཅེས་སྤྲས་བྱ་བའི་ཕྱིར་གླེགས་བམ་དུ་བསྒྲིགས་བཀའ་རྒྱས་བཏབ། དཀར་ཆག་གིས་མཐའ་བརྟེན་ཏེ་ན་བཟའ་སེར་པོས་གྲིལ་ནས་བཞུགས་པས། དེ་དུས་ན་པོད་སེར་མ་ཞེས་གྲགས་སྐད། ད་ལྟ་ནི་གླེགས་བམ་ཞེས་གྲགས་ཏེ། འདིའི་དཀར་ཆག་དུ་གླེགས་བམ་ཆུང་ངུ་འདི་ན་གནས་པ་ཞེས་སོགས་གླེགས་བམ་གྱི་མིང་ཡང་ཡང་སྨོས་པས་སོ། ། རྗེ་བཙུན་དེའི་ཐུགས་སྲས་ས་སྐྱ་པཎྜི་ཏ་ཆེན་པོ་ནི་ཡང་སྲིད་སྔ་མར་མི་ནས་མིར་གྱུར་པའི་སྐྱེ་བ་ཉི་ཤུ་རྩ་ལྔར་འཇམ་དབྱངས་བླ་མར་བརྟེན་ནས་ཞིང་འདིར་གནས་ལྔ་རིག་པ་ཐམས་ཅད་མཁྱེན་པར་གྱུར་ཚུལ་ཉིད་ཀྱི་རྟོགས་པ་བརྗོད་པ་ང་བརྒྱད་མ་རྩ་འགྲེལ་དུ་ཤེས་ལ། མ་འོངས་པ་ན་བདེ་གཤེགས་དྲི་མེད་དཔལ་དུ་འཚང་རྒྱ་བར་ལུང་བསྟན་ཏེ། འོ་འཇོ་བའི་སློབ་མས་འདམ་དུ་འཕགས་པ་རིན་པོ་ཆེ་ལ་ཞུས་པ་ན་དྲི་མེད་དཔལ་དུ་བཞེས་ནས་ལོ་འགའ་ཡང་སོང་བར་གསུང་འདུག་པས།
ད་ལོ་མང་པོར་ཡང་སོང་ལ་འདིས་གདུལ་བྱ་སྨིན་པའི་ཚུལ་ལ་ལམ་འབྲས་ཀྱི་སློབ་མ་རྒྱལ་ཚ་ཏ་འུག་པ་ཆེན་པོ་བཤད་པ་གཙོ་བོར་གྱུར་པའི་སློབ་མ་འུ་ཡུག་པ་རིགས་པའི་སེང་གེ་ལ་སོགས་པ་སེང་གེའི་མཐའ་ཅན་མང་པོ་དང༌། ཞང་མདོ་སྡེ་དཔལ་དང༌། རྒྱལ་བ་དཔལ་ལ་སོགས་པའི་དཔལ་གྱི་མཐའ་ཅན་མང་པོ་དང༌། ལྷོ་པ་རིན་ཆེན་དཔལ། དམར་ཆོས་ཀྱི་རྒྱལ་པོ་དང༌། ཡར་ལུང་པ་བྱང་ཆུབ་རྒྱལ་མཚན་ལ་སོགས་པ་རྒྱལ་མཚན་གྱི་མཐའ་ཅན་མང་པོ་དང༌། ཆག་ལོ། ཞང་ལོ། གློ་བོ་ལོཙྪ། གཡག་སྡེ་ལོཙྪ་སོགས་ལོཙྪ་མང་པོ་དང༌།
ཁྱད་པར་དུ་ལམ་འབྲས་ཀྱི་སྒྲུབ་པ་གཙོ་བོར་གྱུར་པ། ཚོགས་སྒོམ་ཀུན་དགའ་དཔལ་དང༌། གྲུབ་ཐོབ་ཡོན་ཏན་དཔལ་གཉིས། བསྟན་པ་སྤྱིའི་མངའ་བདག་འགྲོ་མགོན་འཕགས་པ་རིན་པོ་ཆེ་ལ་སོགས་པ་སྟེ། དེ་དུས་ན་བོད་ཀྱི་ཆོས་པ་ཐམས་ཅད་ཀྱི་བླ་མར་གྱུར་པ་ཞིག་གོ ། བདག་ཉིད་ཆེན་པོ་འདིས་གཞུང་ཡི་གེར་བཀོད་པ་ལ་གསུང་རབ་སྤྱིའི་ཚུལ་ནི། རྣམ་ཐར་དང་བཀའ་འབུམ་གྱི་དཀར་ཆག་དུ་ཤེས་ལ། གསུང་ངག་གི་ཡིག་ཆུང་ལ་ལམ་ཟབ་བླ་མའི་རྣལ་འབྱོར་སྟེ་འདིའི་གདམས་ངག་འགའ་ཞིག་གླེགས་བམ་གྱི་ཡིག་ཆུང་ལ་རག་གོ ། རྟེན་འབྲེལ་གྱི་ཡི་གེ་སྟེ། དེའང་གོང་མའི་ཡི་གེ་ལ་རག་གོ །
ཕྱག་རྒྱའི་དབྱེ་བ་འཁོར་བཞིའི་རྒྱ། ལམ་སྦས་བཤད། ཨཥྚའི་བཞི་བཤད། ཕྱི་ནང་གསང་གསུམ་གྱི་མཎྜལ། བརྡ་དོན་གསལ་བ་འདི་ཤིན་ཏུ་གལ་ཆེ་སྟེ། རྗེ་ས་ཆེན་གྱི་ལམ་འབྲས་ཀྱི་དོན་ཐམས་ཅད་བསྡུས་ནས་གདམས་པ་དེའི་གསལ་བྱེད་ཡིན་པའི་ཕྱིར། ཡང་སྒྲུབ་པ་ལུང་སྦྱིན་དེ་ཡང་གོང་མའི་ཡི་གེ་ལ་ལྟོས་སོ། ། གནད་དུ་ཆེ་བ་དྲུག་ལ་སོགས་པ་མང་པོ་མཛད་དེ་ཞིབ་པར་གཞན་དུ་ཤེས་སོ། ། ཡང་བསྟན་པའི་མངའ་བདག་འགྲོ་མགོན་འཕགས་པ་རིན་པོ་ཆེ་ནི་མཁྱེན་རབ་ཕུལ་དུ་བྱུང་ཞིང་གཞོན་ནུའི་དུས་ནས་མཁྱེན་པའི་ཡོན་ཏན་མཐའ་ཡས་པར་གྱུར་པས་འཕགས་པ་ཞེས་ཡོངས་སུ་གྲགས་པ་དེ་ནི། རྒྱུ་བོད་ཧོར་གསུམ་གྱི་བསྟན་པ་ཐམས་ཅད་ཀྱི་མངའ་བདག
སྐྱེ་དགུ་ཐམས་ཅད་ཀྱི་བདེ་སྐྱིད་ཀྱི་མགོན་དུ་གྱུར་པ་དེས་བསྟན་པའི་བྱ་བ་རྒྱ་ཆེན་པོ་མཛད་པའི་ཚུལ་ནི། དེང་སང་གི་བར་དུ་བདག་གཞན་ཐམས་ཅད་ལ་གསལ། བུ་སློབ་བསྐྱངས་པའི་ཚུལ་ཡང་གཞུང་གི་བཤད་པ་གཙོ་བོར་གྱུར་པའི་སློབ་མ་དགའ་ལྡན་པ་བཀྲ་ཤིས་དཔལ་ལ་སོགས་པ་མང་པོ་དང༌། སྒྲུབ་པ་གཙོ་བོར་གྱུར་པའི་སློབ་མ་ཞང་དཀོན་མཆོག་དཔལ་ལ་སོགས་པ་མང་པོ་སྟེ། ཆོས་རྗེ་ས་པཎ་གྱི་བུ་སློབ་ཕལ་ཆེ་བ་ཡང་བདག་ཉིད་ཆེན་པོ་འདིའི་སློབ་མ་ཡིན་ལ། སྤྱིར་གཞུང་ལུགས་མང་དུ་མཛད་ཅིང༌། ཁྱད་པར་དུ་གསུང་ངག་རིན་པོ་ཆེ་ལ་ཡང་གཞུང་བཤད་འཕགས་མཛད་མ་ཞེས་གྲགས་ཤིང༌། རྣལ་འབྱོར་དབང་ཕྱུག་གི་བསྲུང་བའི་ཡི་གེ ཚོགས་སྦྱོར་གྱི་མངོན་རྟོགས། བདུད་རྩི་རིལ་བུ་སྒྲུབ་པའི་ཞལ་ཤེས་སོགས་མཛད་དོ། །
ཡང་བར་སྐབས་སུ་ས་སྐྱ་པའི་བསྟན་པ་ཉམས་དམའ་བའི་ཚེ། གྲུབ་ཆེན་བྲག་ཕུག་པ་ཆེན་པོ་བསོད་ནམས་དཔལ་ཞེས་བྱ་བ་བྱོན་ཏེ། བཤད་སྒྲུབ་ཀྱི་བུ་སློབ་རབ་ཏུ་མང་པོ་འཕེལ་བའི་བརྒྱུད་རིམ་ནི་འོག་ནས་སྟོན་ལ། དེའི་ནང་ནས་ཀྱང་འཇམ་པའི་དབྱངས་ཀྱི་རྣམ་པར་འཕྲུལ་པ་ཆོས་རྗེ་དཔལ་ལྡན་བླ་མ་དམ་པ་ཞེས་བྱ་བས། གསུང་རབ་གང་ལ་ཡང་མཁྱེན་པ་རྒྱས་པར་མཛད་དེ། བོད་གཞན་གྱི་བྱ་བར་མ་ནུས་པ་དུས་འཁོར་འགྲེལ་ཆེན་ལ་སོགས་པ་མཛད་ཅིང༌། ཁྱད་པར་དུ་རང་གི་ཕ་ཆོས་སུ་གྱུར་པ་ཀྱེ་རྡོར་རྒྱུད་གསུམ་མན་ངག་དང་བཅས་པ་ལ་གསན་སྦྱངས་མཐར་ཕྱིན་ནས། རྒྱུད་ཀྱི་ཊཱི་ཀ་ཆེ་ཆུང་དང་མན་ངག་གི་ཁྲིད་ཡིག་དང་གཞུང་བཤད་ལ་སོགས་པ་ཆ་ཚང་བ་པོད་ནག་མ་ཞེས་བྱ་བ་མཛད་ལ། འདི་གོས་ལྕགས་ནག་གི་ན་བཟའ་ཅན་དུ་མཛད་པས་པོད་ནག་མ་ཞེས་གྲག་གོ ། ཡང་ཕྱིས་ཀྱི་ཐེག་ཆེན་ཆོས་ཀྱི་རྒྱལ་པོ་ཞེས་བྱ་བ།
རྒྱ་བོད་ཀྱི་གཙུག་རྒྱན་དམ་པར་གྱུར་པ་དེས་ཀྱང༌། ལམ་འབྲས་ཀྱི་གཞུང་བཤད་སོགས་མཛད་ཅིང་བུ་སློབ་མང་དུ་འཕེལ་བའི་བརྒྱུད་རིམ་འོག་ནས་སྟོན་ཏོ། ། ཡང་ཆོས་རྗེ་ས་པཎ་གྱི་དངོས་སློབ་གྲུབ་ཚོགས་དབོན་གསུམ་གྱིས་སློབ་མ་ལ་ཉན་ཞང་གསུམ། གསུམ་ཀའི་བཀའ་བབས་པ་བྲག་ཕུག་པ་ཆེན་པོ་ཡིན་ལ། ཉན་ཆེན་པ་དང་བྲག་ཕུག་པ་གཉིས་ཀ་ལ་ཞུས་པ་ཆོས་རྗེ་བླ་མ་དམ་པ་དང༌། བྲག་ཕུག་པའི་དབོན་པོ་བློ་གྲོས་བརྟན་པ་དང༌། དཔལ་ལྡན་ཚུལ་ཁྲིམས་པ་གསུམ། ཡང་དཔལ་ལྡན་ཚུལ་ཁྲིམས་པས་བླ་མ་དམ་པ་དང༌། བློ་གྲོས་བརྟན་པ་གཉིས་ལའང་ཞུས་སོ། ། ཁོང་གི་སློབ་མ་ལ་བཤད་པ་གཙོ་བོར་གྱུར་པ་འཇམ་དབྱངས་ཤར་པ་ཡེ་ཤེས་རྒྱལ་མཚན་ལ་སོགས་པ་དང༌།
སྒྲུབ་པ་གཙོ་བོར་གྱུར་པ་གྲུབ་ཆེན་བུདྡྷ་ཤྲཱི་སྟེ་འདི་མཁན་ཆེན་གཡག་པའི་བླ་མ་ཡང་ཡིན་ནོ། ། དེ་ལ་རྗེ་བཙུན་དམ་པ་དོན་གྱི་སླད་དུ་མཚན་ནས་སྨོས་ན། ཀུན་དགའ་བཟང་པོ་ཞེས་བྱ་བ། དེས་དང་པོར་བདག་ཆེན་ཀུན་རིན་དང༌། ཆོས་རྗེ་ཤར་པ་ལ་སོགས་པ་བསྟེན་ནས་གསན་སྦྱངས་རྒྱ་ཆེན་མཛད་དེ། དགུང་ལོ་བཅོ་བརྒྱད་ཀྱི་དུས་སུ་བདག་ཆེན་གཤེགས། ཉེར་ལྔ་པའི་བར་དུ་སྤྱིར་མདོ་སྔགས་ཀྱི་ཆོས་རྒྱ་ཆེན་པོ་དང་དཔལ་དུས་ཀྱི་འཁོར་ལོ་ལ་སོགས་པ་རྒྱུད་སྡེ་མང་པོ་དང༌། ཁྱད་པར་དུ་ཀྱེ་རྡོ་རྗེའི་ཆོས་སྐོར་མང་པོ་དང༌། དཔལ་ལྡན་ཚུལ་ཁྲིམས་པ་དང་ཆོས་རྗེ་ཤར་པ་དཔོན་སློབ་གཉིས་ཀ་ལ་གསན་ཀྱང༌། གསུང་ངག་རིན་པོ་ཆེ་ནི་དཔལ་ལྡན་ཚུལ་ཁྲིམས་པ་ལ་གདམས་ངག་ཅི་རིགས་པ་ཙམ་དང༌།
ཆོས་རྗེ་ཤར་པ་ལ་ལམ་གྱི་ཁོག་སྒྲིག་ཙམ་ལས་ཁྲིད་དང་འབྲེལ་པ་གསན་པ་མ་བྱུང༌། དེ་རྗེས་ས་བཟང་འཕགས་པའི་སྤྱན་སྔར་ཡང་མདོ་སྔགས་ཀྱི་ཆོས་རྒྱ་ཆེན་པོ་དང༌། ཆོས་རྗེ་གཡག་པ་ལ་ཕར་ཚད་ལ་སོགས་པའི་སྡེ་སྣོད་མང་པོ་དང༌། ཞྭ་ལུ་པའི་ཆོས་རྒྱུད་འཛིན་པ་མཁན་ཆེན་བཀྲ་རིན་པ་ལ་ཡོ་ག་ལ་སོགས་པའི་ཆོས་མང་པོ་དང༌། བླ་མ་དམ་པའི་དངོས་སློབ་ལོཙྪ་བ་སྐྱབས་མཆོག་ལ་ཡང་མདོ་རྒྱུད་ཀྱི་ཆོས་མང་དུ་གསན་ཀྱང༌། གསུང་ངག་རིན་པོ་ཆེ་རྫོགས་པར་མ་བྱུང་བས་ཐུགས་ཐེ་ཚོམ་དུ་གྱུར་པ་ལ་ལུང་བསྟན་གྱི་མནལ་ལམ་ཁྱད་པར་ཅན་དང༌། སྔར་གྱི་གསན་དགོངས་ཁྱད་པར་ཅན་ལ་བརྟེན་ནས་གྲུབ་ཆེན་བུདྡྷ་ཤྲཱིའི་སྤྱན་སྔར་བྱོན་ཏེ། ཉམས་ཁྲིད་རྫོགས་པ་དང་གདམས་ངག་ཟབ་མོ་གཞན་ལས་ཁྱད་པར་དུ་འཕགས་པ་མང་པོ་གནང་སྟེ་སྙན་བརྒྱུད་བཞིས་གདམས་སོ། ། གཞན་ཡང་དུས་འཁོར་སྦྱོར་བ་ཡན་ལག་དྲུག་ལ་ར་འབྲོ་ས་གསུམ་གྱི་ལུགས་སོ་སོ་བ་དང༌། དེ་དག་དང་ཚུལ་ཅུང་ཟད་མི་འདྲ་བ་དང༌།
ཨུ་རྒྱན་བསྙེན་སྒྲུབ་དང༌། སྲོན་ལུགས་སུ་གྲགས་པ་ལ་སོགས་པ་མང་པོ་གནང་སྟེ། འཕྲལ་ཕུག་གི་ལུང་བསྟན་དུ་མ་དང་བཅས་པས་གདམས་སོ། ། གཞན་ཡང་ས་སྐྱ་པ་ལས་འཕེལ་བ་ནི། ས་ཆེན་གྱི་དངོས་སློབ་ཕག་མོ་གྲུ་པའི་གཞུང་བཤད་ཀྱི་ཟིན་བྲིས་ཆེན་པོ་མཐའ་རྩ་བ་སེང་གེ་དྷྭ་ཛས་བྱས་པ་ཟེར་བ་དང༌། ཕག་གྲུ་པ་རང་གིས་ཀྱང་གསང་སྔགས་ལམ་རིམ་དུ་ལམ་འབྲས་ཀྱི་བརྡ་ཆད་མང་པོ་བྲིས་པ་དང༌། དགས་རྒྱུད་པ་ཕྱི་མ་རྣམས་ཀྱིས་ནཱ་རོ་ཆོས་དྲུག་དང་ལམ་འབྲས་བསྲེས་པའི་ཉམས་ལེན་བྱས་པ་ལ། སྡོམ་གསུམ་རབ་དབྱེར། ནཱ་རོ་ཆོས་དྲུག་ཅེས་བྱའི་ཁྲིད། ། མི་ལ་ཡན་ཆད་དེ་ལས་མེད། །
ཆོས་དྲུག་བོར་ནས་ལམ་འབྲས་སོགས། ། གཞན་གྱི་གདམས་ངག་བསྒོམ་བཞིན་དུ། ། ཞེས་སོགས་གསུངས་པ་ཡིན་ནོ། ། ཡང་རྗེ་བཙུན་ཆེན་པོ་དང༌། ཆོས་རྗེ་ས་པཎ་གཉིས་ཀའི་དངོས་སློབ་ཤར་པ་ཤེས་རབ་འབྱུང་གནས་ཀྱིས་གཞུང་བཤད་ཆེན་པོ་མཛད་དེ། མཇུག་ཅུང་མ་རྫོགས་པ་ཆོས་རྗེ་པ་དང་ཤེས་རབ་འབྱུང་གནས་གཉིས་ཀའི་སློབ་མ་ཤར་པ་རྡོ་རྗེ་འོད་ཟེར་གྱིས་བྱས་པ་ཡོད་དོ། ། ཡང་ནགས་ཕུག་པ་ཤེས་རབ་འོད་ཟེར་ཞེས་བྱ་བ་འཇམ་དཔལ་དངོས་སུ་ཞལ་གཟིགས་པ་དེས། དང་པོ་ཆོས་རྗེ་ས་པཎ་ལ་དགག་པ་བྱས་པས་འཇམ་དབྱངས་མ་མཉེས་པ་བྱུང་བས། ཆོས་རྗེ་ཁུ་དབོན་གཉིས་ཀ་ལ་གཏུགས་ཤིང་ལམ་འབྲས་ཀྱང་ཞུས་ཏེ། ལམ་འབྲས་བརྒྱུད་པའི་གསོལ་འདེབས་དང༌།
ཆོས་རྗེ་ཁུ་དབོན་གྱི་བསྟོད་པ་ཁྱད་པར་ཅན་རེ་རེ་ཡང་བྱས་ཏེ། ནགས་ཕུག་པ་ལས་འཕེལ་བ་ཡང་ཡོད་དོ། ། ཡང་འཕགས་པ་རིན་པོ་ཆེའི་གདན་ས་ཤར་པ་འཇམ་དབྱངས་རིན་ཆེན་རྒྱལ་མཚན་ཞེས་བྱ་བས་ཧོར་བོད་ཐམས་ཅད་ཀྱི་བསྟན་པའི་བདག་པོ་བྱས་པ་དེས། འཕགས་པ་དང་ནག་ཕུག་པ་གཉིས་ཀ་ལ་ཞུས་སོ། ། ཡང་འཇམ་དབྱངས་ཆེན་པོ་དང༌། ནགས་ཕུག་པའི་སློབ་མ་བྱང་པ་སྦྱར་བ་རིན་ཆེན་འོད་ཟེར་གཉིས་ལ་ཇོ་ནང་གི་ཀུན་སྤངས་ཐུགས་རྗེ་བརྩོན་འགྲུས་ཀྱིས་ཞུས་ཏེ། གཞུང་བཤད་ཆེན་པོ་བྱས་ཚུལ་གོང་དུ་བྲིས་པ་ལྟར་རོ། ། འདིས་སྦྱོར་དྲུག་གི་ཐོག་མཐའ་བར་དགེའི་ཁྲིད་ཡིག་རྣམས་བྱས། ཇོ་ནང་གི་དགོན་པ་བཏབ་པ་ཡིན་པས་ཇོ་ནང་ཡང་ས་སྐྱའི་དགོན་ལག་སྟེ། འདིའི་དུས་ན་ཇོ་ནང་པ་ཞེས་ཟུར་པ་མེད།
ཁོང་གི་དངོས་སློབ་ཀུན་མཁྱེན་དོལ་བུ་པས་བྱས་པའོ། ། ཡང་ཀུན་སྤངས་ཀྱི་སློབ་མ་ལ་སྟོད་དབང་རྒྱལ་གྱིས་གཞུང་བཤད་བྱས་པའི་ཚུལ་ཡང་སྔར་བཞིན་ནོ། ། ཡང་ཆོས་རྗེ་པའི་སློབ་མ་ཚོགས་སྒོམ་ཀུན་དགའ་དཔལ་ལས་གཉགས་སྙིང་པོ་རྒྱལ་མཚན་གྱིས་ཞུས། དེ་ལས་བར་སྟོན་རྡོ་རྗེ་རྒྱལ་མཚན་དང༌། རྒྱ་རྒན་ཐུགས་རྗེ་བསོད་ནམས་གཉིས་ཀྱིས་ཞུས་ཏེ། སྔ་མས་བླ་མ་བརྒྱུད་པའི་རྣམ་ཐར་ཞིབ་མོ་རྡོ་རྗེ་ཟེར་བ་དང༌། གཞུང་བཤད་དམར་མའི་ཟིན་བྲིས་ཆེན་མོ་བྱས་སོ། ། ཕྱི་མས་ཀྱང་གཞུང་བཤད་ཆེན་མོ་མཛད། ཡང་རྗེ་བཙུན་གྱི་སློབ་མ་བྲག་སྟོན་གྱིས་བྱས་པའི་གཞུང་བཤད་ཁྱད་པར་ཅན་དང༌། ཆོས་རྗེ་པའི་སློབ་མ་གཅིག་གིས་བྱས་པའི་གཞུང་བཤད་ཉི་མའི་འོད་ཟེར་བྱ་བ་ཡོད་དོ། །
ཡང་ཆོས་རྗེ་པའི་སློབ་མ་དམར་ཆོས་ཀྱི་རྒྱལ་པོས་ཆོས་རྗེའི་གསུང་བཞིན་དུ་ཡིག་ཆུང་འགའ་ཞིག་དང༌། བླ་མ་བརྒྱུད་པའི་རྣམ་ཐར་དང་གཞུང་བཤད་དམར་མ་ཞེས་ཡོངས་སུ་གྲགས་པ་དེ་མཛད་དོ། ། ཡང་དམར་གྱི་སློབ་མ་སྒང་སྟོན་ཤེས་རབ་འབུམ་དང༌། ཚོགས་སྒོམ་གྱི་སློབ་མ་ཉན་ཆེན་བསོད་ནམས་བརྟན་གཉིས་ལ་ཤངས་ཀྱི་དཀར་པོ་བྲག་པ་རིན་ཆེན་སེང་གེས་ཞུས་སོ། ། འདི་ལོ་བརྒྱ་དང་ལྔ་ཐུབ་པའི་གྲུབ་ཆེན་ཞིག་ཡིན་ཏེ། ཁོང་རང་གི་མི་རྒྱུད་ཀྱི་དགེ་བཤེས་ད་ལྟའི་བར་དུ་ཡོད་ཅིང༌། ཁོང་ལ་ས་སྐྱའི་མཁན་ཆེན་དབང་ཕྱུག་དཔལ་དང་དཔལ་ལྡན་ཚུལ་ཁྲིམས་གཉིས་ཀྱིས་ལམ་འབྲས་ཞུས་སོ། ། ཡང་ཆོས་རྗེ་པའི་སློབ་མ་གྲུབ་ཐོབ་ཡོན་ཏན་དཔལ་དང་ཚོགས་སྒོམ་གཉིས་ལ། ལ་རུ་བ་བསོད་ནམས་སེང་གེ་དང༌། ཉན་ཆེན་པ་བསོད་ནམས་བརྟན་གྱིས་ཞུས།
དེ་གཉིས་ཀ་ལས་རྒྱང་གི་དོན་མོ་རི་པ་གྲགས་པ་དཔལ་གྱིས་ཞུས། དེ་ལས་སྤང་སྒང་བ་གྲགས་པ་དཔལ་ཏེ། ཀུན་མཁྱེན་གངས་ཁྲོད་པར་གྲགས་པ་དེས་ཞུས། དེ་ལས་ས་བཟང་མ་ཏི་པཎ་ཆེན་གྱིས་ཞུས། དེ་རྩ་བའི་བླ་མ་ཡིན་པ་ལ་དགོངས་ནས་ཐེག་ཆེན་ཆོས་ཀྱི་རྒྱལ་པོས་ལམ་འབྲས་ཚང་མར་ཞུས་ཀྱང༌། ཁོང་ལ་ཆགས་མེད་རྣམས་མེད་པས། ས་སྐྱའི་ཟུར་ཁང་བུ་སྟོན་དབང་ཕྱུག་རྒྱལ་པོ་ལ་ཐེག་ཆེན་པས་ཞུས་སོ། ། ཡང་ཞང་དཀོན་མཆོག་དཔལ་གྱིས་གྲུབ་ཐོབ་ཡོན་ཏན་དཔལ་གྱི་སློབ་མར་གཉིས་པ་རིན་ཆེན་རྒྱལ་མཚན་ལ་ལམ་འབྲས་ཚང་མར་ཞུས་ཀྱང༌། ཁུངས་བཙུན་པ་མི་རྒྱུད་དང་ཆོས་རྒྱུད་གཉིས་ལྡན་ལ་བསམས་ནས་འཕགས་པ་རིན་པོ་ཆེ་སྨར་ཁམས་དཔལ་འབར་དུ་བཞུགས་པའི་དྲུང་དུ་ཕྱིན། གར་བྱོན་གྱི་ཆག་ཕྱིར་ལམ་འབྲས་ཞུ་ཤིང་བསྒོམས་པས།
འཕགས་པའི་བརྟག་གཉིས་མཛོ་འགྲོ་མ་དེ་དགའ་ལྡན་པ་བཀྲ་ཤིས་དཔལ་ལ་ཡོད་ལམ་འབྲས་མཛོ་འགྲོ་མ་དེ་ཞང་དཀོན་མཆོག་དཔལ་ལ་ཡོད་ཅེས་གྲགས་སོ། ། དེ་ལྟ་བུའི་ཞང་དཀོན་མཆོག་དཔལ་ལ་བྲག་ཕུག་པ་ཆེན་པོ་བསོད་ནམས་དཔལ་གྱིས་ཞུས། འདི་ཉིད་བླ་བྲང་རིན་ཆེན་སྒང་པ་རང་གི་མི་ཡིན་པའི་འབྲེལ་དང་གང་ཟག་བཟང་བ་ལ་དགོངས་ནས་ཆོས་རྗེ་བླ་མ་དམ་པས་ཞུས་པ་ལ། གངས་ཁྲོད་པ་དཔོན་སློབ་ན་རེ། རྗེ་བཙུན་གྲགས་པ་རྒྱལ་མཚན་གྱི་གདམས་ངག་ཐམས་ཅད་ཆོས་རྗེ་ས་པཎ་ལ་ཡོད། དེའི་གདམས་ངག་ཐམས་ཅད་ཚོགས་གྲུབ་གཉིས་ལའང་ཡོད། དེ་ཉིད་ཀྱི་གདམས་ངག་ཐམས་ཅད་ལར་ཉན་གཉིས་ལ་ཡོད། དེ་གཉིས་ཀྱི་གདམས་ངག་ཐམས་ཅད་ངེད་དཔོན་སློབ་གཉིས་ལ་ཡོད་པ་ཡིན་ཏེ། ཁོང་རང་རིན་ཆེན་སྒང་བའི་མི་ཡིན་པས་བྲག་ཕུག་པ་ལ་ཞུ་བར་འདུག་གོ ། ཅེས་ཡིད་མ་རངས་པར་བྱུང་སྐད།
དེ་ལྟ་བུའི་གྲུབ་ཐོབ་བྲག་ཕུག་པ་ཆེན་པོ་དེ་ནི་སྐུ་ཚེ་སྒྲུབ་པ་ལ་སྐྱེལ། ཐུགས་དམ་གྱི་སྐབས་སུ་བསྟན་པའི་བྱ་བ་དང་འགྲོ་ཕན་མཛད། ཁྱད་པར་དུ་ཟབ་མོ་འཁོར་ལོ་བདེ་མཆོག་གི་ཆོས་སྐོར་དང༌། ཀྱེ་རྡོར་རྒྱུད་གསུམ་མན་ངག་དང་བཅས་པ་ཐམས་ཅད་ཀྱི་བསྟན་པ་འཛིན་སྐྱོང་སྤེལ་གསུམ་གྱི་སྒོ་ནས། དཔལ་ལྡན་ས་སྐྱ་པའི་བསྟན་པ་རྨིང་ནས་བསླངས་ཏེ། དེང་གི་བར་དུ་ཡང་བྲག་ཕུག་པའི་ཕྱག་ལེན་ལ་ཡོད་མེད་ཅེས་དཔང་པོར་བྱེད་པ་ཡིན་ནོ། ། དེ་དུས་ནས་བུ་དོལ་གཉིས་གྲགས་ཆེ་བས། རྒྱུད་སྡེའི་དགོངས་དོན་མ་ངེས་པར་སྔར་གྱི་བཤད་སྲོལ་བཟང་པོ་ཚོ་སུན་འབྱིན་པ་ལ་དགའ་བ་དང༌། ལྟ་བ་གཞན་སྟོང་ཁོ་ན་མཆོག་གོ་ཞེས་པའི་འུད་གྲགས་ཀྱི་རྗེས་སུ་འབྲང་བ་མང་སྟེ། དཔལ་ལྡན་ས་སྐྱ་པའི་བསྟན་པ་ཉམས་དམའ་བ་ལ་གྲུབ་ཆེན་འདིས།
བླ་འཁོར་བ་ནམ་མཁའ་གྲུབ་ལ་སོགས་པ། མདོ་སྔགས་ཀྱི་གནད་ལ་མཁས་པའི་བུ་སློབ་མང་པོ་སྤེལ་བས་བསྟན་པའི་བྱི་དོར་ཀྱང་འབད་མེད་དུ་བྱུང་བ་ཡིན་ནོ། ། ཡང་འཕགས་པའི་སློབ་མ་སྲུ་ལུང་ཀུན་སྨོན་དང༌། ཚོགས་སྒོམ་གྱི་སློབ་མ་ཉན་ཆེན་པ་གཉིས་ཀ་ལས་ཞུས་པ་བླ་མ་དཔལ་ལྡན་སེང་གེས་ཉན་ཆེན་པའི་སློབ་མ་འཇམ་སྐྱ་ནམ་མཁའ་རྡོ་རྗེ་ལ་ཡང་ཞུས་ཏེ། དཔལ་ལྡན་སེང་གེ་ལ་བླ་མ་དམ་པས་ཞུས་ཤིང་ཁོང་ཞྭ་ལུ་བུ་སྟོན་གྱི་ས་ལུགས་ཀྱི་ཆོས་སྐོར་མང་པོ་ཞུས་པའི་བླ་མ་ཡང་ཡིན་ནོ། ། སྤྲུ་ལུང་པས་ཀྱང་གཞུང་བཤད་ལེགས་པོ་དང་གཉགས་མ་ལ་ཕན་པའི་ཟིན་བྲིས་དང༌། ལམ་བསྡུས་པའི་བཤད་པ། ཨ་སེང་མའི་ཊཱི་ཀ་རྣམས་མཛད་དོ། ། ཡང་བྲག་ཕུག་པ་ལ་སློབ་མ་མི་ཆེ་བ་བླ་མ་དམ་པ་སྐུ་མཆེད། ལ་སྟོད་ཀྱི་ཆོས་རྗེ་དཀོན་མཆོག་རྒྱལ་མཚན་པ་དང༌།
མདོ་ཁམས་དཔལ་འབར་གྱི་ཐེ་མཆུ་བ་བློ་གྲོས་དཀར་པོ་སོགས་བྱོན་པ་ལས། བུ་སྟོན་ལ་ཐེག་ཆེན་པ་དང༌། ཁམས་ཀྱི་འབེ་ཤེར་རིན་གྱིས་ཞུས། དཀོན་མཆོག་རྒྱལ་མཚན་པ་ལས་ཟུར་ཁང་བུ་སྟོན་དང་གཡག་སྡེ་པ་ནམ་མཁའ་བསོད་ནམས་ཀྱིས་ཞུས། གཡག་སྡེ་པ་ལས་བརྩེ་ཆེན་ཆོས་རྗེས་ཞུས། ཡང་ཐེག་ཆེན་པས་བླ་མ་དམ་པའི་ལམ་འབྲས་པོད་ནག་མའི་ལུང༌། ཇོ་ནང་ཆོས་རྗེ་ལས་བྱང་སེང་གིས་ཞུས། ཡང་གོ་འགྱོ་ཡེ་ཤེས་དཔལ་གྱིས་དཔལ་འབར་དུ་བློ་གྲོས་དཀར་པོ་ལ་ལམ་འབྲས་ཞུས་ནས་ཤིན་ཏུ་དད་དེ། དབུས་གཙང་དུ་ཡང༌། གྲུབ་ཆེན་བྲག་ཕུག་པ་ལ་སྣང་གསུམ་གྱི་ཁྲིད་ཡན་ཆད་ཐོབ།
ལྷག་མ་བློ་གྲོས་བརྟན་པའི་དྲུང་དུ་ཞུས་ཤིང་དགེ་སྦྱོར་གྱི་འཚོ་བ་རྙེད་སླ་བས། མོན་ཕག་རི་ཁར་ཕྱིན་ནས་གཞུང་བཤད་སོགས་ཀྱི་དཔེ་འཛིན་དང༌། དགེ་སྦྱོར་ལ་ལོ་འགའ་ཞིག་བཞུགས། ཚུར་འོང་ཞྭ་ལུར་ཡང་བཞུགས་ནས་ས་སྐྱར་ཕྱིན་པས་མཁན་ཆེན་གཡག་པ་དང་བློ་བཟང་དཀར་མོ་སོགས་མང་པོས་ལམ་འབྲས་ཞུས། བློ་བཟང་འདི་མཆམ་ལ་ཁར་སྐྱེས་པ་ཡར་ས་སྐྱར་སླེབས་ནས་གླིང་ཚང་དུ་ཞུགས་པ་ཅིག་ཡིན་ཏེ། ཡེ་ཤེས་དཔལ་དང་བློ་བཟང་དཔོན་སློབ་འདི་གཉིས་གདམས་ངག་དང་ཆོས་རྒྱུད་ལ་ཤིན་ཏུ་གུས་པ་ཐུགས་དམ་བཟང་བ་ཡིན་འདུག་པས། ཤར་བཙོང་ཁ་པ་བློ་བཟང་གྲགས་པ་ལ་སོགས་པས་ཀྱང་གཙིགས་སུ་བྱེད་པ་ཅིག་བྱུང་འདུག་ལ། དེ་དུས་ན་ས་སྐྱ་པའི་སྒྲུབ་རྒྱུད་ཀྱི་བསྟན་པ་ཉམས་དམའ། གཞན་དུ་ལམ་འབྲས་སྟོན་མཁན་མཁས་པ་མེད་འདུག་པས། ཁོང་གཉིས་ལ་ལམ་འབྲས་ཀྱི་གདུལ་བྱ་མང་པོ་བྱུང་འདུག་ཀྱང༌།
བཤད་སྒྲུབ་ཀྱི་ཕྱག་ལེན་བཟང་པོ་མེད་པའི་ལོ་རྒྱུས་འདུག་པ་དང༌། དེ་དག་ནས་བརྒྱུད་པ་ཡིན་ཟེར་བ་འགའ་རེ་ད་ལྟ་གྲགས་པ་རྣམས་ལ་ཡང་ལམ་འབྲས་ཀྱི་ཕྱོགས་འགྲོས་སྣང་ལ་མ་ངེས་པ་རང་དུ་གྲག་གོ ། ཡང་ཆོས་རྗེ་ས་ཆེན་གྱི་དངོས་སློབ་ལམ་འབྲས་དཀར་ཆག་བྱེད་མི་རྗེ་བཙུན་ལུང་ཕུ་བ་བསོད་ནམས་རིན་ཆེན་ལས་མཁས་གྲུབ་གཞོན་ནུ་གྲུབ་དང༌། ཤབ་བཀྲས་ལུང་པ་གཉིས་ཀྱིས་ཞུས་ཏེ། དང་པོས་སྡོམ་གསུམ་གྱི་བཤད་པ་ཆེན་མོ་རྩ་འགྲེལ་གཉིས་བྱས་ཏེ། ནེ་གུ་པའི་གྲུབ་ཐོབ་ཏུ་གྲག་གོ ། ཕྱི་མ་ལ་རེ་མདའི་ཞང་བྱང་ཤེས་ཞུས། དེ་ལས་བླ་མ་དམ་པས་ཞུས། དེ་ལས་ལོཙྪ་བ་བྱང་རྩེས་ཞུས་ནས་བླ་མ་བརྒྱུད་པའི་གསོལ་འདེབས་དང༌། བླ་མ་བརྒྱུད་པའི་རྣམ་ཐར་དང༌།
རྡོ་རྗེ་ཚིག་རྐང་ལ་མཆན་འདེབས་པ་བྱས་སོ། ། ཡང་བྱང་རྩེའི་སློབ་མ་ནམ་མཁའ་འོད་ཟེར་ཞེས་པས་ལམ་འབྲས་གླེགས་བམ་གྱི་ཡིག་ཆུང་རྣམས་སོ་སོར་ཆུང་ངུར་བཏང་བའི་གླེགས་བམ་བྱས་པའང་ཡོད་ལ། ཡང་དཀར་ཤཱཀྱ་གྲགས་ཀྱིས་སྤྱིར་རྒྱུད་གསུམ་སོགས་གང་ལ་ཡང་ཡི་གེ་བྱས་ཤིང་ཁྱད་པར་དུ་ལམ་འབྲས་ཀྱི་གཞུང་བཤད། ཡིག་ཆུང་མཐའ་དག་དང་བཅས་པ་ལེགས་པོ་རང་ཡོད་དོ། ། ཡང་ས་ཆེན་གྱི་སློབ་མ་ཞུ་བྲག་དམར་པའི་གླེགས་བམ་ལ་གཞུང་བཤད་གཉགས་མའི་སྟེང་དུ་ཡིག་ཆུང་ཐམས་ཅད་ས་ལུགས་ལས་ཉུང་ངུར་བཏང་བའི་གླེགས་བམ་བྱས་པ་ལ། ཐོག་མར་རྡོ་རྗེ་ཚིག་རྐང་དང་གཉགས་མ་ཡོད་པ་མཐོང་ནས། ས་ལུགས་ཀྱི་གླེགས་བམ་རང་ཡིན་སྙམ་པ་སྲིད་དེ། དེ་འདྲ་འགའ་རེ་འདུག་པས་མ་ནོར་དགོས་སོ། ། ཡང་ཆོས་རྗེ་ས་པཎ་གྱི་སློབ་མ་པུ་རང་པ་སངས་རྒྱས་གྲགས་དང་འཕགས་པ་རིན་པོ་ཆེ་དང་ཤར་པ་འཇམ་དབྱངས་ཆེན་པོའི་སློབ་མ་ཆ་གན་ཞེས་བྱ་བས་གཞུང་བཤད་ཆེན་མོ་བཀའ་རྒྱ་མ་སོགས་བྱས་ཚུལ་སྔར་བཞིན་ཏེ། ཆ་གན་ལ་མཉམ་མེད་གྲགས་རྒྱལ་གྱིས་ཞུས།
དེ་ལས་སི་ཏུ་བྱང་རྒྱལ་གྱིས་ཞུས། དེས་ཆོས་རྗེ་བླ་མ་དམ་པ་བླ་མཆོད་དུ་ཁུར། དབུས་ཀྱི་སྙེ་ཐང་ཆོས་རྫོང་ལ་སོགས་པ་བརྩིགས་ནས་ཕུལ། ཞབས་ཏོག་ཆེར་བྱས་སོ། ། བླ་བྲང་རིན་ཆེན་སྒང་པའི་བརྒྱུད་པ་ལ་གུས་པར་དགོས་ཚུལ་གྱི་ཞལ་ཆེམས་བཞུགས་སོ། ། ཁོང་ས་སྐྱ་པའི་བུ་སློབ་ཡིན་པ་འོན་ཀྱང་རང་སྲིད་ཟུར་དུ་བསྐྱངས། རྫོང་ཆེན་པོ་བཅུ་གསུམ་བརྩིགས་ནས་ད་ལྟ་ཕག་མོ་གྲུ་པའི་སྡེ་པ་ཞེས་གྲགས་པར་བྱས་སོ། ། ཡང་དཔལ་ན་ལེནྡྲའི་རོང་སྟོན་ཆོས་ཀྱི་རྗེས། ཐེག་ཆེན་པ་ལ་ལམ་འབྲས་སྣང་བ་གསུམ་གྱི་ཁྲིད་ཡན་ཆད་གསན་ཏེ། ཕྱིས་ལ་སྟོད་ལྷོའི་བླ་མ་རྡོ་རྗེ་མགོན་ཟེར་བ་ལ་ཚད་མར་གསན་ནས་ཐུགས་དམ་དུ་མཛད་ཅིང༌།
ཕྱིས་དཔལ་ན་ལེནྡྲའི་དགོན་པ་འདེབས་པའི་འབྲུག་ལོ་ལ་འཕན་ཡུལ་ཉན་པོའི་དགོན་པར་ལམ་འབྲས་ཚར་གཅིག་གསུངས་པ་བདག་གིས་ཀྱང་ཐོས་སོ། ། ཡང་ཐེག་ཆེན་ཆོས་ཀྱི་རྒྱལ་པོའི་དངོས་སློབ་ཆེན་པོ་གླང་ཐང་གི་སྤྱན་སྔ་རིན་པོ་ཆེ་ཀུན་དགའ་རྒྱལ་མཚན་ཞེས་མཚན་ཡོངས་སུ་གྲགས་པ་དེས་ནི་སྒྲུབ་པ་ཐུགས་དམ་གྱི་རིམ་པ་ཐམས་ཅད་ཆོས་ཀྱི་རྒྱལ་པོ་དེ་ཉིད་ཀྱི་ཇི་ལྟ་བ་བཞིན་ཕྱག་ལེན་ལ་ཐེབས་པར་མཛད་ནས། ཆོས་དང་ཟང་ཟིང་གི་སྒོ་ནས་དགེ་བའི་བཤེས་གཉེན་མང་པོ་དང་བསྟན་པ་ལ་ཕན་པ་རྒྱ་ཆེར་མཛད་པ་ཡིན་ནོ། ། དེ་ནས་ཐེག་ཆེན་ཆོས་ཀྱི་རྒྱལ་པོའི་ཕྱག་ལེན་གྱི་ཚུལ་དེ་འདྲ་བ་ཞིག་ཡོད་འདུག་པ་ལ། དེང་སང་ཡུལ་འགའ་ཞིག་ཏུ་ཐེག་ཆེན་པ་ནས་བརྒྱུད་པ་ཡིན་ཟེར་བ་དང༌། བློ་བཟང་དཀར་མོ་ནས་བརྒྱུད་པ་ཡིན་ཟེར་བ་འགའ་རེ་ལའང༌། འཁོར་བསྡུ་བ་ལ་དམིགས་ནས་ཁྲིད་ཡིག་གམ་ཟིན་བྲིས་ཙམ་ཀློག་པའི་ཆོས་ཀྱི་གཟུགས་བརྙན་ཙམ་ལས་མི་འདུག་སྟེ། རྒྱུ་དབང་གར་བསྐུར་གྱི་ངེས་པ་ཙམ་ཡང་མེད་པ་དང༌། ལམ་དུས་ཀྱི་དབང་མི་བསྐུར་བར་སློབ་མ་དང་མཉམ་འདོན་བྱེད་པའི་རྫུན་རིགས་སྣ་ཚོགས་པས་རང་གཞན་སླུ་བར་བྱེད་པ་དག་ནི་ས་སྐྱ་པའི་གསེར་ཆོས་ཟབ་མོ་རྒྱུད་གསུམ་མན་ངག་དང་བཅས་པ་ལ་མཁས་པ་ཞེས་ཟེར་བའི་དོན་ཐམས་ཅད་བརླག་པར་མ་བྱེད་ཅིག ཅེས་བདག་གིས་གསོལ་བ་འདེབས་ཤིང་ཆོས་འདིའི་སྲུང་མ་དག་གིས་ཀྱང་དཔང་པོར་མཛོད་ཅིག
དེས་ན་ངེད་ཀྱི་བརྒྱུད་པ་འདི་ལ་གྲུབ་ཆེན་དཔལ་ལྡན་ཚུལ་ཁྲིམས་ཞེས་བྱ་བས་སྔར་སྨོས་པ་ནས་དང་པོར་བྲག་ཕུག་པ་དང༌། བློ་གྲོས་བརྟན་པ་སོགས་ལ་གསན་སྦྱངས་མཐར་ཕྱིན་པར་བྱས་ཏེ། ཆོས་རྗེ་བླ་མ་དམ་པ་སྐུ་ན་གཞོན་ནུར་གྱུར་པའི་དུས་དཔལ་ལྡན་ས་སྐྱར་ཁྲིད་འཛུགས་པའི་ཁྲིད་གཉེར་དུ་བརྫངས་ནས། བླ་མ་དམ་པ་ལ་མངའ་བའི་ཡོན་ཏན་ཐམས་ཅད་ཀྱང་ཐུགས་སུ་ཆུད་པར་མཛད་པའི་སྐྱེས་བུ་དེ་ལས་ཆོས་རྗེ་ཤར་བ་དང་གྲུབ་ཆེན་བུདྡྷ་ཤྲཱི་ལ་སོགས་པས་ཞུས་ཤིང་དེ་དག་ཐམས་ཅད་ཀྱི་བསྟན་པའི་མཛོད་འཛིན་པ་རྗེ་བཙུན་ཀུན་དགའི་མཚན་ཅན་དེས་ནི་མདོ་སྔགས་གང་ལ་ཡང་ཕྱི་རབས་པ་དག་རང་གི་བློ་གྲོས་ཁོ་ནས་འཇུག་པ་དག་གཟིགས་པས་རྐྱེན་བྱས་ཏེ། སྤྱིར་གཞུང་ལུགས་དང་གྲུབ་མཐའ་གང་ལ་ཡང་ཁུང་གཏུགས་པའི་གཞུང་གང་ཡིན་པ་དང་རང་རང་གི་བརྒྱུད་པ་གང་ཡིན་པ་དང༌། བཤད་སྲོལ་སོ་སོའི་མན་ངག་གང་ཡིན་ཕུག་ལེགས་པར་བཅད་ནས། སྤྱིས་ཕྱིན་པར་ཐུགས་སུ་ཆུད་པས། ཕྱི་རབས་པ་དག་རང་གི་འདོད་པ་ཁོ་ན་ལྷུར་བླངས་ཏེ་བྲིས་ཤིང་ཕལ་ཆེར་ཕོད་ཚོད་དུ་འདུག་པར་དགོངས་ནས། སྤྱིར་གསུང་རབ་ཐམས་ཅད་ཀྱི་སོ་སོའི་ལམ་གྱི་བགྲོད་ཚུལ་གདམས་ངག་གི་གནད་ལག་ལེན་གྱི་རིམ་པ་ཕྲ་མོ་ཚུན་ཆོད་ཕན་ཚུན་མ་འདྲེས་པ་སྤྱི་སྒོས་ཀྱི་བསྟན་པའི་འཛིན་སྐྱོང་གང་ལ་ཡང་འགྲན་པའི་ཟླ་དང་བྲལ་བར་བཞུགས་ཤིང༌། ཁྱད་པར་དུ་དཔལ་ལྡན་ས་སྐྱ་པའི་བསྟན་པ་རིན་པོ་ཆེ་རང་གཞན་གྱིས་སྒྲོ་འདོགས་དང་སྐུར་འདེབས་ཀྱི་འདམ་དུ་བྱིང་སྟེ་མི་གསལ་བའི་སྐབས་སུ།
བདག་ཉིད་ཆེན་པོ་འདིས་རང་གཞན་གྱི་གྲུབ་མཐའ་རྒྱ་མཚོའི་ཕ་རོལ་ཏུ་སོན་པའི་ལུང་རིགས་ཀྱི་ཆར་ཆེན་ཕབ་ནས། ལོག་རྟོག་གི་དྲི་མ་ཐམས་ཅད་འཁྲུད་པའི་བྱི་དོར་བྱས་ཏེ། དྲི་མ་མེད་པའི་བསྟན་པ་རིན་པོ་ཆེ་བཤད་སྒྲུབ་ཀྱི་རྒྱལ་མཚན་གྱི་རྩེ་མོར་མཆོད་པས་དགོས་འདོད་ཕྱོགས་མཐའ་དག་ཏུ་སྩོལ་པའི་ཕྲིན་ལས་བཟང་པོ་ཅན་ནོ། ། བྱེ་བྲག་ཏུ་གསུང་ངག་ལམ་འབྲས་འདི་ལ་བར་སྐབས་སུ་ལམ་འབྲས་པ་ཡེ་ཤེས་དཔལ་དཔོན་སློབ་ལ་སོགས་པས་རྗེ་བཙུན་གོང་མའི་གཞུང་ཁུངས་མ་ལ་གཏུགས། རྒྱུད་སྟེང་འོག་གི་ལམ་ཁོག་བསྒྲིག་མ་ངེས་པར་ཁྲིད་སྟོན་ཚུལ་ལ་སོགས་པ་འོ་ལེ་བ་ལས་མ་བྱུང་འདུག་པ་གཟིགས་པས་རྐྱེན་བྱས་ཏེ། རྒྱུད་གསུམ་མན་ངག་གི་ཁུངས་ལེགས་པར་གཏུགས་པས་རྒྱུད་ཀྱི་སྐལ་དམན་རིམ་འཇུག་ཏུ། དང་པོ་གསོ་སྦྱོང་སྦྱིན་པ་ནས། ། དེའི་རྗེས་སུ་དབུ་མ་བསྟན་པ་སོགས་དང༌། དེ་རྗེས་ཀྱཻའི་རྡོ་རྗེ་སྟོན། ། ཞེས་སོགས་ཀྱི་ལམ་ཁོག་བསྒྲིག
ལྗོན་ཤིང་དུ། ལམ་ཐུན་མོང་བ་ལ་བསླབ་ཟིན་ནས། རྒྱུ་དབང་དང་སྔགས་ལམ་སྟོན་པ་གསལ་བར་གསུངས་ཤིང༌། མན་ངག་གི་རྡོ་རྗེའི་ཚིག་རྐང་དུ། སྣང་གསུམ་གྱི་རྗེས་ལ། གདན་སོགས་གསུམ་པ་བཞིས་རྒྱུའི་དབང༌། ཞེས་སོགས་རྒྱུད་དང་མན་ངག་མཐུན་པར་བྱུང་བས། ཁྲིད་སྟོན་དུས་ཕར་ཕྱིན་ཐེག་པའི་ཉམས་ལེན་ཐམས་ཅད་སྣང་བ་གསུམ་དུ་འདུས་པས་སྣང་གསུམ་གྱི་ཁྲིད་སྔགས་ལམ་ཐམས་ཅད་རྒྱུད་གསུམ་དུ་འདུས་པས་རྒྱུད་གསུམ་གྱིས་དཀྲི་བ་ཞེས་དང༌། སྣང་གསུམ་གྱི་ཁྲིད་ཚར་རྗེས། རྒྱུ་དབང་བསྐུར་བ་སོགས་བྱ་དགོས་ཏེ།
རྗེ་ས་ཆེན་གྱིས། སྣང་བ་གསུམ་གྱི་ལམ་གྱི་གཞི་བཅས་ཏེ། ། ཉམས་ལེན་མ་ལུས་རྒྱུད་གསུམ་དག་གིས་ཤེས། ། ཞེས་གསུངས་པ་དང༌། རྗེ་བཙུན་གྱི་ཁྲིད་ཡིག་ཚིགས་བཅད་མར། སྣང་གསུམ་གྱི་ཁྲིད་གསུངས་ཚར་བའི་རྗེས་སུ། ཕ་རོལ་ཕྱིན་པའི་གཞུང་ལུགས་མདོར་བསྡུས་ན། ། སྙིང་པོ་དོན་གྱི་མན་ངག་འདི་དག་ཡིན། ། ཞེས་དང༌། གཞུང་ཇི་ལྟ་བ་བཞིན་དཀྲི་བའི་ཁྲིད་ཡིག་ཏུ།
སྔགས་ཀྱི་གཞུང་ཐམས་ཅད་རྒྱུད་གསུམ་དུ་འདུ་བས། རྒྱུད་གསུམ་དུ་དཀྲི་བ་ཞེས་དང༌། ཁྲིད་ཡིག་དེ་གཉིས་ཀར་སྣང་གསུམ་གྱི་རྗེས་ལ་རྒྱུ་དབང་བསྐུར་བ་སོགས་བཤད་པས་སོ། ། དེ་བཞིན་དུ་བསམ་གཏན་གྱི་ཡན་ལག་རྣམས་ཀྱང་ཐོག་མར་བྱེད་པ་མ་ཡིན་ཏེ། རྫོགས་རིམ་ཟབ་མོ་ཀུན་གྱི་སྔོན་འགྲོ་ནི། ། སྦྱང་བ་གསུམ་ཡིན་དེ་ནས་རླུང་ལ་བསླབ། ། ཅེས་གསུངས་པ་ལྟར། དེ་དག་སྔགས་ལམ་དང༌། རྫོགས་རིམ་གྱི་སྔོན་འགྲོ་ཡིན་པས་སོ། ། གལ་ཏེ་རྒྱུ་དབང་སྣང་གསུམ་གྱི་རྗེས་རང་ལ་བྱེད་དགོས་ན་གཞུང་བཤད་རྣམས་སུ།
ཉམས་སྣང་གི་རྟེན་རྣལ་འབྱོར་པ་དེ། ཐོས་བསམ་དང༌། བསླབ་པ་དང༌། དབང་གི་རྒྱུད་སྦྱངས་པ་གཅིག་ལ་བཤད་པ་དེ། ཇི་ལྟར་ཡིན་སྙམ་ན། ཆོས་རྗེ་ས་པཎ་གྱིས། ཁྲིད་མ་རྫོགས་པར་གཞུང་མི་བཤད། ཅེས་སོགས་གསུངས་པའི་ཚད་མ་བཞིའི་གོ་རིམ་མི་ཤེས་པ་དག་ལ་དེའི་ཐེ་ཚོམ་སྐྱེ་བ་བདེན་ནའང༌། དེའི་དོན་ནི་ད་ལྟ་བླ་མ་གཅིག་གིས་སློབ་མ་ལ་དང་པོར་དུས་འཁོར་གྱི་ཟབ་ལམ་གྱི་ཁྲིད་བསྟན། དེའི་རྗེས་སུ་དུས་འཁོར་གྱི་རྒྱུད་གཞུང་དུ་ལམ་ཟབ་མང་པོ་གསུངས་པ་སློབ་མས་གཞུང་གཅིག་ཏུ་ཡི་གེར་བཀོད་པ་ལྟར།
བདག་མེད་མས་བིརྺ་པ་ལ། དང་པོར་ཀྱཻ་རྡོར་གྱི་སྨིན་གྲོལ་གྱི་ལམ་ཟབ་མོ་བསྟན་ནས། གྲུབ་པའི་ས་ལ་བཞག དེ་རྗེས་གདུལ་བྱ་གང་ལ་ཅི་འཚམས་ཀྱི་ལམ་རྒྱས་འབྲིང་བསྡུས་གསུམ། ཟབ་འབྲིང་ཐ་གསུམ་ལ་སོགས་པ་རྒྱུད་དོན་ཟབ་མོ་རྫོགས་པར་གསུངས་པ་རྣམས། བི་རཱུ་པ་རང་གི་གཞུང་རྡོ་རྗེའི་ཚིག་རྐང་དུ་བཀོད་པ་ཡིན་གྱི། ཚིག་རྐང་ནང་གི་གདམ་ངག་ཐམས་ཅད་ཀྱིས། བིརྺ་པ་རང་ཉིད་དཀྲིས་པ་ག་ལ་ཡིན་ཏེ། གཏུམ་མོའི་དམིགས་པ་ཚང་བའི་ཐོག་གི་ཆེད་བརྗོད་དུ། རྣལ་འབྱོར་དབང་ཕྱུག་དམིགས་པ་འདི་ཁོ་ནས་གྲོལ་བ་ཡིན་ནོ་ཞེས་འབྱུང་བ་བཞིན་ནོ། །
དེ་བཞིན་དུ་བིརྺ་པའི་དངོས་སློབ་ནག་པོ་པ་ཡང༌། རྒྱུད་ལྟར་ན་སྐལ་དམན་རིམ་འཇུག ། ཚིག་རྐང་ལྟར་ན། ལུས་སོ་སོར་བརྟག་པའི་འགོག་པའི་ཁྲིད་བསྟན་ནས་གྲུབ་པའི་ས་ལ་བཀོད། དེ་རྗེས་རྡོ་རྗེའི་ཚིག་རྐང་ཚང་བར་གསུངས་པ་ཡིན་གྱི། ཚིག་རྐང་ནས་བཤད་པའི་ལམ་ཐམས་ཅད་ཀྱིས་ནག་པོ་པ་དཀྲིས་པ་མ་ཡིན་ཏེ། ལམ་ཟབ་འབྲིང་ཐ་གསུམ་གྱི་ལམ་ཟབ་བླ་མ་དང༌། ཐ་མའི་ལུས་སོ་སོར་བརྟག་པའི་འགོག་པའི་ཁྲིད་ཚུལ་གཉིས་ཤིན་ཏུ་འགལ་བས་སོ། ། དེས་ན་ད་ལྟ་ཚད་མ་བཞི་ལྡན་གྱི་ཁྲིད་སྟོན་པའི་ཚུལ་ནི། སྐལ་དམན་རིམ་འཇུག་ཁོ་ན་གཙོ་བས་དང་པོར་གཞུང་ཇི་ལྟ་བ་བཞིན་ཁྲིད།
དེ་རྗེས་ཁྲིད་ཚུལ་དེ་ཚིག་རྐང་གི་དོན་ནོ་ཞེས་སྟོན་པ་དང༌། གདམས་ངག་གི་རྣམ་གྲངས་གཞན་ཡང་འདི་ལྟར་ཡོད་དོ་ཞེས་བསྟན་པའི་ཆེད་དུ་གཞུང་བཤད། དེ་རྗེས་སུ་ཚིག་རྐང་གི་གཞུང་ཇི་ལྟ་བ་བཞིན་ཁྲིད་ཚུལ་དེ་རྒྱུད་ཀྱི་སྐལ་དམན་རིམ་འཇུག་གི་དོན་ཡིན་ཞིང༌། ཚིག་རྐང་གི་གདམས་ངག་གཞན་ཐམས་ཅད་ཀྱང་རྒྱུད་དོན་ཡིན་ནོ་ཞེས་བསྟན་པའི་ཕྱིར་དུ། གདམས་ངག་ལུང་ཐམས་ཅད་དང་སྦྱར་བ་སྟོན་པས། གཞུང་བཤད་དུས་ངོ་སྤྲོད་ཀྱི་ཚུལ་དུ་འཆད་པ་ཡིན་པས། ཆོས་རྗེ་ས་པཎ་གྱི་གསུང་སྒྲོས་ལ། སྤྱིར་ཆོས་ཀྱི་འདོམས་ཆེ་བ་དེ་གོ་ན་གཞན་སླ་བས་འདིར་ཡང༌། བླ་མ་བཞིའི་སྐབས་དེ་ལེགས་པར་གོ་ན། གཞུང་འོག་མ་བཀླག་པས་ཆོག་གོ་ཞེས་འབྱུང་བ་ལྟར།
གཞུང་བཤད་ཀྱི་ཐོག་མའི་མཆོད་བརྗོད་བཤད་པར་དམ་བཅས་པས། ལམ་ཐམས་ཅད་མདོར་བསྟན། སྣང་གསུམ་གྱིས་ལམ་ཐམས་ཅད་རྒྱས་པར་བཤད། རྒྱུད་གསུམ་དང་གཞུང་ལྷག་མས་ཤིན་ཏུ་རྒྱས་པར་བཤད་པའི་ལུགས་ཡིན་གྱི། ཁྲིད་དམིགས་ཇི་ལྟ་བ་བཞིན་དུ་མེད་ལ། གཞན་དུ་ན། བླ་མ་དམ་པའི་ཞབས་པད་བཏུད་དེ། ཞེས་པའི་མཆོད་བརྗོད་ནས་ལམ་འབྲས་ཐམས་ཅད་རྫོགས་ནས་སྣང་གསུམ་མན་ཆད་མི་དགོས་པར་འགྱུར་རོ། ། དེས་ན་གཞུང་བཤད་དུ་ཉམས་སྣང་གི་རྒྱུ་ལ། ཁམས་འདུས་པ་གསུམ་དང༌།
ཉམས་སྣང་ལ་ཉམས་བཅོ་ལྔ་དང༌། དབང་སྣང་ལ་སྔགས་ལམ་ལ་བརྟེན་ནས་བདེ་བར་གཤེགས་ཚུལ་ལ་སོགས་བཤད་པ་ཡིན་ནོ། ། དེས་ན་ཚུལ་འདི་ལ་བློ་ལེགས་པར་བྱས་ནས་སྨྲ་བར་རིགས་སོ། ། གཞན་ཡང་བིརྺ་པའི་དངོས་སློབ་གཉིས་ལ་བཤད་སྲོལ་མི་འདྲ་བ་འོང་བའི་རྒྱུ་མཚན་ཡང་སྣང་སྟེ། རྗེ་བླ་མས་མི་གསུངས་པས་མ་བྲིས་སོ། ། དེང་སང་ནི་ཁྲིད་མ་རྫོགས་པ་ནས་ལམ་འབྲས་ཀྱི་འདོད་པ་རྫོགས་པར། ཁྲིད་སྟོན་མཁན་གྱི་བླ་མ་དང༌། སློབ་མ་བཞེད་པ་མཐུན་པར་འདུག་ནའང༌། ལམ་འབྲས་ཉམས་སུ་ལེན་འདོད་ཡིན་ན་ཁྲིད་ཚར་ནས་གཞུང་བཤད་ཅིས་ཀྱང་ཉན་དགོས་ཏེ། ཁྲིད་ཡིག་ནི་དམིགས་པའི་རྣམ་གྲངས་སྟོན་པ་ཙམ་ཡིན་པས་དམིགས་པའི་མཐའ་ཆད།
ཉམས་སྐྱེས་པའི་བོགས་འདོན་གེགས་སེལ་དང་བཅས་པ་གཞུང་བཤད་ལ་རག་ལས་པས་སོ། ། དེར་མ་ཟད་གེགས་སེལ་ལ་པོད་དམར་མའི་ནང་གི་ཞལ་ཤེས་ཀྱི་ཡི་གེ་རྣམས་གལ་ཆེ་ཞིང༌། སྔགས་ཀྱི་ལྟ་བ་ལྷན་སྐྱེས་ཆོས་གསུམ་གཅིག སྐྱེས་གྲུབ་བཞིན་དང༌། ཕྱི་བསྐྱེད་རིམ་གྱི་དམིགས་པ་སོ་གཉིས་མཚོ་སྐྱེས་བཞིན་དང༌། བོགས་འབྱིན་བརྒྱད་བསམ་མི་ཁྱབ་བཞིན་གསུངས་པས་ལམ་སྐོར་གཞན་བརྒྱད་ཀྱང་མཉན་ནས་ཤེས་པ་གལ་ཆེའོ། ། འོ་ན་ལམ་བསྐོར་གཞན་རྣམས་ལ་དབང་དང་བྱིན་རླབས་རེ་བྱེད་ནས་ཉམས་སུ་ལེན་ནམ། དཔེ་ལུང་ཙམ་གྱིས་ཆོག་ཅེ་ན། རྗེ་འབྲོག་མིས་བླ་མ་སོ་སོ་ལ་ཞུས་པ་ཡན་ཆད། བརྒྱུད་པ་སོ་སོ་ལ་རང་རང་གི་རྒྱུད་ལ་བརྟེན་པའི་དབང་ལེགས་པར་བསྐུར་ནས་ཁྲིད་སྟོན་དགོས་ལ།
འབྲོག་མིས་ཀྱང་ལམ་འབྲས་མ་གནང་བར། ལམ་སྐོར་གཞན་གནང་བ་ལ་སོ་སོའི་དབང་མཛད་ནས་གནང་བ་ཡིན་ཀྱང༌། ལམ་འབྲས་པས་ཞར་ཆོས་སུ་བྱེད་པའི་ཚུལ་ནི། ལྷན་ཅིག་སྐྱེས་གྲུབ་ལ་ཌོཾ་བི་པའི་བསྲུང་བ་དང༌། ཡི་གེ་མེད་པ་ལ་བྱིན་རླབས་ཆུང་ངུ་གཅིག་དང༌། བསམ་མི་ཁྱབ་ལ་བདག་མེད་མའི་ལུས་དཀྱིལ་གྱི་དབང་ཆོག་དང་འདྲ་བའི་བྱིན་རླབས་གཅིག་ཡོད། གཞན་རྣམས་ལུང་ལ་བརྟེན་ནས་གདམས་ངག་ཚུལ་མཐུན་པས་ཕན་འདོགས་པ་དང༌། འགའ་ཞིག་ཚུལ་མི་མཐུན་ཡང་ངེས་ཤེས་བསྐྱེད་པ་ཡིན་ནོ། ། དེས་ན་ངེད་ཀྱི་བླ་མ་ཆོས་ཀྱི་རྗེ་དེས་ནི་རྒྱུ་མཚན་དེ་དག་ཐུགས་ཀྱི་ཡུལ་དུ་ཉེ་བར་བཟུང་ནས། གསུང་ངག་ལམ་འབྲས་ཀྱི་བསྟན་པ་མི་གསལ་བ་གསལ་བར་བྱས།
མ་ཚང་བ་ཁ་བསྐངས། འཐོར་བ་བསྡུས་གླེགས་བམ་གྱི་དཀར་ཆག་ཏུ་ཐེབས་པའི་གཞུང་ཐམས་ཅད་ཉམས་ལེན་དུ་བསྒྲིགས་པ་གསང་བའི་སྒོ་འབྱེད་མཛད་པ་དང༌། དཀར་ཆག་ཏུ་མན་ངག་ཕྲ་མོ་གཞན་གྱི་དཀར་ཆག་ཀྱང་བརྗོད་པར་ག་ལ་ནུས་པས་འདིར་མ་བྲིས་སོ། ། ཞེས་གསུངས་པའི་མན་ངག་ཕྲ་མོ་ཐམས་ཅད་ཀྱང་རྩད་བཅད་སྟེ་ཕྱོགས་གཅིག་ཏུ་བསྡུས། མི་འཐོར་བར་བྱ་བའི་ཕྱིར་དཀར་ཆག་དང་བཅས་ཏེ་གླེགས་བམ་ཆུང་ངུར་མཛད་པ་པོད་དམར་མ་སྟེ། འདི་ཡང་ཕྱག་དཔེ་ན་བཟའ་དམར་པོས་གྲིལ་བར་མཛད་པས་པོད་དམར་མ་ཞེས་གྲགས་སོ། ། དེ་ལྟར་གླེགས་བམ་ཆེ་ཆུང་གཉིས་སུ་བཞུགས་པའི་ཡི་གེ་ཐམས་ཅད་ཀྱང་འོག་ནས་འབྱུང་བ་བཞིན་ཚད་མ་བཞིའི་སྲང་དུ་བཅུག་ནས་ཉམས་ལེན་ལ་ལྷག་ཆད་མེད་པ་གཅིག་སྟེ། དམར་གྱི་སློབ་མ་གཅིག་གིས་བྱས་པའི་ཟིན་བྲིས་ལ་ཡི་གེ་ཐམས་ཅད་ཀྱང་ཚད་མ་བཞིར་བསྡུས་པར་བྱས་འདུག་པ་གཟིགས་པ་ཡིན་གསུངས་སོ། ། གཞན་ཡང་ཆོས་རྗེ་རིན་པོ་ཆེ་འདི་ལ་མངའ་བའི་ལམ་འབྲས་འདི་ནི། གདམས་ངག་རྩད་གཅོད་ལུགས་ལ་གང་ཡང་ལྷག་མ་མ་ལུས་པ།
ལམ་ཁོག་བསྒྲིག་ལུགས་ལ་གོ་རིམ་མ་འཆོལ་ཞིང༌། མགོ་མཇུག་ཚང་བ་ཉམས་ལེན་གྱི་གནད་ནས་འཛིན་ལུགས་ཀྱང་གཞན་དང་ཐུན་མོང་མ་ཡིན་པ་ཞིག་སྟེ། ཆོས་རྗེ་ཉིད་ཀྱི་གསུང་ལས། སྒྲུབ་ཐབས་འདི་ནི་རྗེ་བཙུན་ས་སྐྱ་པ། ། བརྒྱུད་པར་བཅས་པའི་དགོངས་པ་ཡིན་མོད་ཀྱི། ། དེང་སང་ལམ་འབྲས་པ་ཞེས་ཡོངས་གྲགས་པའི། ། བཤེས་གཉེན་ཀུན་གྱི་ལྟ་བའི་སྤྱོད་ཡུལ་མིན། ། ཞེས་དང༌། ལམ་འབྲས་སྙིང་པོ་བསྡུས་པའི་དོན། ། གཉིས་ལས་གསུམ་བྱུང་གདམས་ངག་ཡིན། །
ཀུན་དང་ཐུན་མོང་མ་ཡིན་པ། ། མན་ངག་ཤེས་པ་བླ་མའི་དྲིན། ། ཞེས་པ་ལྟར། བླ་མ་མཉེས་པའི་ཞལ་ལ་རག་གོ ། ཞེས་གསུངས་པ་བཞིན་ཏེ། བདག་ཅག་རྣམས་ལ་ལྟོས་ན། གསུམ་ལས་བཞི་འབྱུང་གདམས་ངག་ཡིན། ། ཀུན་དང་ཐུན་མོང་མ་ཡིན་པ། ། མན་ངག་ཤེས་པ་ཆོས་རྗེའི་དྲིན། ། ཡང་རྗེ་འདིས་སྤྱིར་གདུལ་བྱ་སྨིན་པའི་ཚུལ་ལ།
རབ་བྱུང་དང་བསྙེན་རྫོགས་སོགས་འདུལ་བ་འཛིན་པ་འབུམ་ཕྲག་གི་མཁན་པོ། ཐེག་པ་ཆེན་པོའི་སེམས་བསྐྱེད་ལུགས་གཉིས་འབོག་པ་སོགས་སྡེ་སྣོད་འཛིན་པ་འབུམ་ཕྲག་གི་བཤེས་གཉེན། སྔགས་ཀྱི་སྨིན་གྲོལ་གྱི་ལམ་དང༌། རྒྱབ་རྟེན་གྱི་རྒྱུད་སྟོན་པ་སོགས་རྒྱུད་སྡེ་འཛིན་པ་འབུམ་ཕྲག་ཞིག་གི་བླ་མ་མཛད་པ་ཞིག་གོ ། ཡང་རྗེ་འདི་ཉིད་ཀྱིས་རྒྱལ་ཚབ་ཆོས་རྗེ་མུས་པ་དཀོན་མཆོག་རྒྱལ་མཚན་པ་ནི། སྐུ་ཚེ་སྔ་མ་ནས་བྱང་ཆུབ་སེམས་དཔའ་གྱུར་བ་ཞིག་སྟེ། སྐུ་ཚེ་འདིར་ཡང་གཞོན་ནུ་ནས་བྱང་ཆུབ་ཀྱི་ཐུགས་དང་ལྡན་པ་དམ་པའི་ཆོས་ཀྱི་གསན་སྦྱངས་གང་མཛད་ཀྱང་སྒྲུབ་པ་ཉམས་ལེན་དང་སེམས་ཅན་གྱི་དོན་ལ་གཞོལ་བ་འབའ་ཞིག་སྟེ། རྗེ་འདིའི་དྲུང་དུ་གསུང་ངག་རིན་པོ་ཆེ་གསན་པའི་ཚེ་ན་བསྟན་པ་ལ་ཕན་པའི་མཚན་ལྟས་བཟང་པོ་བྱུང་ནས་མན་ངག་བུམ་པ་གང་བྱོའི་ཚུལ་དུ་གནང་སྟེ། རྗེ་དེ་ཉིད་ཞིང་གཞན་དུ་གཤེགས་པའི་ཚེ་ནའང་རང་གི་རྒྱལ་ཚབ་ཏུ་བཀའ་བསྒོ་མཛད་དེ། སྔར་གྱི་མཚན་ལྟས་དང་བཀའ་བསྒོས་པ་བཞིན་བཤད་སྒྲུབ་ཀྱི་རྒྱལ་མཚན་མངོན་པར་མཐོ་བ།
བདེ་དགྱེས་གསང་གསུམ་སོགས་གང་ལ་ཡང་རང་གཞན་གྱི་སྲོལ་ལུགས་ཀྱི་གནད་ཟབ་མོ་བསམ་གྱིས་མི་ཁྱབ་པ་དག་ལ་རང་དབང་ཐོབ་པའི་ཚུལ་གྱིས་ལེགས་པར་མཁྱེན་ནས་འཆད་པ་བསྟན་པའི་རྩ་བ་འཛིན་ལུགས་གཞན་དང་འགྲན་ཟླ་མེད་པའི་མཁས་གྲུབ་ཆེན་པོ་ཞིག་སྟེ། ད་ལྟའི་སྐྱེ་བོ་ཕལ་མོ་ཆེ་འཆད་པ་པོའི་ཁ་ལ་བལྟ་བས་ཚིམ་པ་རྣམས་ཀྱིས་ནི་དེ་དག་གི་གནས་ཚུལ་ཤེས་པར་དཀའོ། ། ཆོས་རྗེ་འདི་ཉིད་ཀྱིས་ཀྱང་ཁྲིད་ཀྱི་ཟིན་རིས་དང༌། རྗེའི་རྣམ་ཐར་ལ་སོགས་མང་དུ་མཛད་དོ། ། ཡང་མཁས་གྲུབ་ཆོས་རྗེ་གཞོན་ནུ་ལ་སོགས་པ། རྗེའི་བུ་སློབ་རབ་ཏུ་མང་པོ་བྱོན་པ་སོགས་ཀྱང༌། རྗེའི་རྣམ་ཐར་སོགས་སུ་ཤེས་པར་བྱའོ། ། དེ་ཡན་ཆད་ནི་ཐོག་མར་གདམས་ངག་བྱུང་བའི་ཚུལ་ལོ།། །། སྤྱི་དོན་གཉིས་པ་བྱུང་བའི་ཆོས་ལ་བཤད་བསྒྲུབ་བྱ་ཚུལ་ལ་གསུམ་སྟེ། གཏན་ལ་དབབ་པར་བྱ་བའི་གཞུང་ངོས་གཟུང་བ།
དེ་བཤད་ཐབས་ཀྱི་མན་ངག མན་ངག་དེ་བཞིན་དུ་ཉམས་སུ་ལེན་པའི་ཚུལ་ལོ། ། དང་པོ་ནི། སྔར་སྨོས་པའི་གླེགས་བམ་དང་པོད་དམར་མའི་ནང་དུ་བཞུགས་པའི་ཡི་གེ་ཐམས་ཅད་ཡིན་ཏེ། ལམ་འབྲས་ལ་དགོས་པའི་གཞུང་ཐམས་ཅད་ཕྱོགས་གཅིག་ཏུ་བྲི་ན་དུས་འཁོར་འགྲེལ་པ་ཙམ་ཞིག་འབྱུང་གསུངས་སོ། ། གཉིས་པ་དེ་འཆད་ཐབས་ཀྱི་གདམས་ངག་ནི། ཚད་མ་བཞིའི་སྲང་དུ་བཅུག་པ་སྟེ། བླ་མ་ཚད་མ་ལ་སོགས་པ་སམྦུ་ཊིའི་རྒྱུད་ལས་གསུངས་སོ། ། གསུམ་པ་གདམས་ངག་དེ་བཞིན་དུ་ཉམས་སུ་ལེན་པ་ལ། དང་པོར་བླ་མ་ཚད་མར་བྱ་བ་ལ་གང་དགོས་པ་ཐམས་ཅད་སྟོབ་ཅིང་མོས་གུས་བྱ།
དེ་རྗེས་ཉམས་མྱོང་ཚད་མ་ལ་དགོས་པ་ཉམས་མྱོང་མ་སྐྱེས་པ་སྐྱེ་བའི་ཐབས། སྐྱེས་པ་བོགས་འབྱིན་གྱི་སྐོར། གེགས་སེལ་གྱི་སྐོར་ལ་སོགས་པ་རྣམས་སོ། ། དེ་རྗེས་བསྟན་བཅོས་ཚད་མ་ལ་དགོས་པ་གཞུང་བཤད་དང༌། དེ་ལ་ཕན་པའི་ཡི་གེ་ཆེ་ཆུང་ཐམས་ཅད་སྐབས་སོ་སོར་སྦྱར་རོ། ། བླ་མ་དོན་རི་བྲག་ཆེན་པའི་རྣམ་ཐར་ན་གཞུང་བཤད་བཅོ་བརྒྱད་ཀྱི་ལུང་ཞུས་ཟེར་བ་ཡོད་འདུག་ཀྱང༌། བརྒྱུད་པ་འདི་ལ་དོན་བསྡུས་མ་དང༌། སྲས་དོན་མ་དང༌། གཉགས་མ་སྟེ་རྣམ་འགྲེལ་བཅུ་གཅིག་གི་ཐོག་མ་བར་མ་ཐ་མ་གསུམ། དམར་མ་དང་པོད་ནག་མའི་གཞུང་བཤད་དེ།
ལྔའི་བཤད་ལུང་བཞུགས་སོ། ། དེ་ཡང་གཞུང་འཆད་ཚུལ་ལ་གལ་ཆེ་བ། རྡོ་རྗེའི་ཚིག་རྐང་དུ། ལམ་རྒྱས་པ་ལ་སྣང་གསུམ་དང༌། རྒྱུད་གསུམ་སོགས་ཆོས་བཅོ་བརྒྱད། ལམ་འབྲིང་པོ་ལ་ཆོས་ལྔ། བསྡུས་པ་ལ་ཆོས་གསུམ། གཞན་ཡང་ལམ་ཟབ་འབྲིང་ཐ་གསུམ་སྟེ། ལམ་ལ་ཚུལ་དྲུག འབྲས་བུ་ལན་བཞིར་བཤད་པའི་འབྲས་བུ་ཆེ་བ་གསུམ་ལྡན་ཏེ།
ལམ་འབྲས་ཚུལ་དགུ་རུ་གནས་པ་ལ། ཁྲིད་ཚུལ་སོ་སོར་བྱེད་ན། རྒྱས་བསྡུས་སྣ་ཚོགས་ཡོད་ཀྱང༌། ལམ་རྒྱས་པའི་ཆོས་ལ་བཅོ་བརྒྱད་ཐམས་ཅད་རྒྱུད་གསུམ་དུ་བསྡུས་ནས་ཉམས་སུ་ལེན་དགོས་ཏེ། གཞུང་བཤད་རྣམས་སུ་སྣང་གསུམ་སོགས་ཀྱི་སྔ་ཕྱི་གཉིས་འབྲེལ་རྩིས་པའི་དོན་ངེས་པ་གལ་ཆེའོ། ། འོན་ཀྱང་གོང་བཞིན་མདོ་སྔགས་ཀྱི་ལམ་ཉམས་ལེན་ཚུལ་གཉིས་སུ་བསྡུས་ནས། ལམ་ཡོངས་རྫོགས་གཅིག་ཏུ་བསྒྲིག་ན་སྣང་གསུམ་དང་རྒྱུད་གསུམ་དུ་འདུས་པས་དེ་གཉིས་ཐོག་མའི་གཞིར་བཀོད་དོ། ། ཞེས་གོ་དགོས་ཏེ། དོན་བསྡུས་མས་གོ་བར་ནུས་ལ། ། རྗེ་བཙུན་གྱི་ཁྲིད་ཡིག་ཚིགས་བཅད་ལྷུག་གཉིས་ཀྱིས་ཤེས་སོ། །
དེ་ཡང་དཔེར་ན། ཕར་ཕྱིན་ལ་མངོན་རྟོགས་རྒྱན་རྩ་འགྲེལ་དུ་སྐབས་གོང་འོག་མང་པོར་ལམ་ཚང་བ་རེ་བཤད་ཀྱང༌། སྐབས་ཐམས་ཅད་དྲིལ་ནས་གཞི་ལམ་འབྲས་གསུམ་གྱི་ཉམས་ལེན་ཚང་བར་བྱེད་པ་བཞིན་ནོ། ། ཁྲིད་ཚུལ་གཞན་ཐམས་ཅད་ཀྱང་རྒྱུད་གསུམ་གྱི་ནང་དུ་འདུས་ཏེ། གཞིའི་ཆོས་གང་ཡིན་དང༌། ལམ་གྱི་ཆོས་གང་ཡིན་དང༌། འབྲས་བུའི་ཆོས་གང་ཡིན་པ་རྣམས་རྒྱུ་རྒྱུད། ཐབས་རྒྱུད། འབྲས་རྒྱུད་གསུམ་པོ་སོ་སོར་མ་འདུས་པ་མེད་ཅིང༌། རྒྱུད་དོན་ཐམས་ཅད་རྒྱུད་གསུམ་དུ་བསྡུས་ནས་ཉམས་ལེན་དུ་བསྒྲིག་པ་མངོན་རྟོགས་ལྗོན་ཤིང་བཞིན་ནོ། །
ལམ་འབྲས་ཀྱི་ཉམས་ལེན་ཐམས་ཅད་རྒྱུད་གསུམ་དུ་འདུ་བ་གཞུང་བཤད་ཨ་སེང་མ་དཔང་པོར་ཡོད་དོ། ། དེ་རྗེས་ལུང་ཚད་མ་སྟོན་ཏེ་ལུང་སྦྱོར་རྣམས་སོ། ། མདོར་ན་འཆད་ཐབས་གསང་བའི་སྒོ་འབྱེད་དུ་གསུངས་པའི་ཁོག་སྒྲིག་གི་སྟེང་དུ་པོད་དམར་མའི་ཡིག་ཆུང་རྣམས་ཀྱང་ཚད་མ་བཞིའི་སྐབས་སོ་སོར་སྦྱོར་བ་ཤེས་དགོས་སོ། ། ཁོག་སྒྲིག་གི་གཞིའམ་གཞུངས་ཤིང་གལ་ཆེ་བ་རྗེ་བཙུན་གྱི་ཁྲིད་ཡིག་གཉིས་སོ། ། སྤྱི་དོན་གསུམ་པ་སྒྲུབ་པ་མཐར་ཕྱིན་པས་གཞན་དོན་བྱ་ཚུལ་ལ། སྐལ་དམན་ལ་གསང་ཞིང་སྐལ་ལྡན་ལ་སྤེལ་བར་གདམས་པ་སྟེ། ཁྲིད་ཀྱི་ཆོས་ཐམས་ཅད་ཚར་བའི་རྗེས་སུ་གསང་བ་བཅུས་རྒྱས་གདབ་པ་མཛད་དེ་པོད་དམར་དུ་ཡོད་པ་དེའོ། ། གདམས་ངག་ཚར་བའི་རྗེས་སུ་སྒྲུབ་པ་ལུང་སྦྱིན་པའི་གདམས་པ་སློབ་མ་ལ་གཅིག་བརྒྱུད་དུ་སྟེར་ཏེ། རྟེན་འབྲེལ་གྱི་མཁྱེན་པ་མངའ་བའི་བླ་མ་ཡིན་ན། ཞང་དགོན་པ་བས་ས་ཆེན་ལ་ལུང་བསྟན་པ་བཞིན་བྱ།
དེ་ལྟར་མིན་ཀྱང་ཆོས་ལ་གཅེས་སྤྲས་སུ་སྒྲུབ་པ་ལ་ནན་ཏན་དུ་བྱ་ཚུལ་དང་འགྲོ་ཕན་བྱུང་དུས་ཀྱང་ཚུལ་བཞིན་སྟོན་པ་ལ། དཔོན་སློབ་འབྲེལ་མ་བརྟག་པར་དབང་མི་བསྐུར། དབང་མ་བསྐུར་བར་གདམས་ངག་མི་སྟོན། གདམས་ངག་མ་བསྟན་པར་གཞུང་མི་འཆད། གཞུང་མ་བཤད་པར་ལུང་སྦྱོར་མི་སྟོན་ལ། ཐམས་ཅད་ཀྱི་རྗེས་ལ་ལུང་སྦྱིན་ཏེ། ཚུལ་བཞིན་དུ་བསྐྱངས་པའི་དམ་བཞག་བཞི་མཛད་པ། ཆོས་རྗེ་ས་པཎ་གྱི་ཡི་གེ་བཞིན་ཏེ་པོད་དམར་ན་བཞུགས་སོ། ། ཞུ་བྲག་དམར་པའི་ཡི་གེར་དེའི་ཚེ་སྐེ་ལ་ཕྲེང་བ་བསྐོན། མགོན་པོའི་སྐུའི་མདུན་དུ་དམ་བཞག་བྱེད་ཟེར་ཏེ།
ཆོས་ལ་གཙིགས་སུ་བྱེད་པའི་དོན་ཡིན་གསུངས་སོ། ། དེ་ལྟར་ན་ལམ་འབྲས་ཀྱི་གཞུང་ཁྲིད་ཀྱི་ཚིག་ཐམས་ཅད་ཚང་བར་ཐོབ་པའི་ཆིག་བརྒྱུད་ཉམས་མྱོང་རྒྱུད་ལ་སྐྱེས་པའི་དོན་བརྒྱུད། བརྡ་ལྐོག་ཏུ་ཁྲིད་པའི་བརྡ་བརྒྱུད་དེ། བརྒྱུད་པ་གསུམ་ལྡན་ལ་བསྒྲུབ་པའི་བཀའ་ལུང་སྦྱིན་ནོ། ། དེ་ལྟར་ན་དེ་དག་གིས་ཆོས་རྗེ་རིན་པོ་ཆེའི་ཞལ་སྔ་ནས་མཛད་འཕྲོ་ས་བཅད་ཁ་ཚང་བ་ཙམ་དུ་བྲིས་པ་ཡིན་ནོ། ། འོ་ན་རྗེ་ཉིད་ཀྱིས་ཚང་བར་མ་བཀོད་པ་ཅི་ཡིན་སྙམ་ན། འདིར་དངོས་སུ་བཀོད་ན་ལེགས་མོད་ཀྱི་མ་བཀོད་ཀྱང༌། རྗེ་ས་སྐྱ་པ་མན་ཆོད་ཀྱི་བླ་མའི་རྣམ་ཐར་ཚང་མ་ཡོད་པ་རྣམས་ཕྱོགས་གཅིག་ཏུ་བསྡུས་ནས། གླེགས་བམ་མཛད་ཡོད་པ་དང༌། གདམས་ངག་དངོས་ལ་ཡང་གླེགས་བམ་ཆེ་ཆུང་གཉིས་བཤད་ཐབས་དང་བཅས་པ་ཟུར་དུ་ཡོད་པ་ལ་དགོངས་པ་འདྲའོ། །
དེས་ན་འདིའི་ཐོག་མར་དང་པོའི་བླ་མ་ཞྭ་ལུགས་པ་ཡན་ཆད་ཀྱི་བླ་མའི་རྣམ་ཐར་ཞིབ་པར་བྲིས་འདུག་པ་བཞིན། འདིར་ཡང་རྗེ་ས་ཆེན་མན་ཆད་ཀྱི་རྣམ་ཐར་ཚང་བ་རེ་དང༌། ཉམས་ལེན་དངོས་ལ་བཤད་སྒྲུབ་ཀྱི་ཚུལ་ཞིབ་པར་བྲིས་ན་མང་པོ་རང་ཡོང་ངོ༌། ། འདིར་རེ་ཞིག་འདི་ཙམ་བྲིས་པས་ཀྱང༌། འདི་སྐུལ་བ་པོ་ལ་སོགས་པ་ཕྱོགས་འདི་ལ་མོས་པའི་གདུལ་བྱ་བདག་ལས་བློ་དམན་པ་མང་པོ་ལ་ཕན་ཐོག་པར་གྱུར་ཅིག། །། ཨོཾ་སྭ་སྟི། མདོ་རྒྱུད་སྤྱི་དང་དཔལ་ལྡན་ས་སྐྱ་པའི། ། རྒྱུད་གསུམ་མན་ངག་གང་དང་གང་གི་གཞུང༌། ། མ་ཚང་བ་དང་འཐོར་བ་ལེགས་བསྡུས་ནས། ། བསྟན་པ་རིན་ཆེན་བང་མཛོད་ལེགས་འཛིན་པ། །
རྗེ་བཙུན་ཀུན་དགའ་བཟང་པོ་ཡབ་སྲས་རྒྱལ། ། རྒྱལ་བའི་བསྟན་པ་མདོ་རྒྱུད་རྒྱ་མཚོ་ཡི། ། ཟབ་དོན་རིན་ཆེན་བྱེ་བའི་ལམ་བཟང་མཆོག ། མཁས་གྲུབ་བྱེ་བས་བཤད་སྒྲུབ་གཏན་ལ་ཕབ། ། ལམ་བཟང་དེ་དག་འགྲོ་ལ་གསལ་བ་ནི། ། ལམ་སྐོར་དགུ་དང་གནད་དུ་ཆེ་བ་དྲུག ། གཞན་ཡང་ལམ་སྲོལ་དུ་མ་བྱོན་པ་ལས། ། རྒྱ་མཚོ་ཆེན་པོར་ནོར་བུའི་ཚོགས་བཞིན་དུ། ། གཞན་གྱིས་རབ་བསྔགས་ཟབ་ཁྱད་ཀུན་དང་ལྡན། ། གང་ལ་གང་འཚམ་ཅི་དང་ཅི་དགོས་ཀྱི། །
ཕུན་ཚོགས་རྒྱལ་པོ་ལྟ་བུའི་ལམ་བཟང་འདི། ། ཐོག་མར་བྱུང་ཚུལ་བཤད་སྒྲུབ་བྱ་བའི་ཚུལ། ། གྲུབ་ནས་གཞན་དོན་བྱེད་ཚུལ་དང་བཅས་པ། ། བླ་མས་མཛད་འགྲོ་བླ་མའི་གསུང་སྒྲོས་བཞིན། ། བཀོད་པ་འདིས་ཀྱང་བསྟན་ལ་ཕན་པར་ཤོག ། ཀྱེ་མ་དེང་སང་ཆོས་འདོད་རྣམས་ཀྱི་འཇུག་ཚུལ་ལ། ། བླུན་པོ་ཕལ་ཆེར་ཆོས་དང་མི་འཕྲད་སྟོང་པར་འགྲོ། ། ཆོས་དང་ཕྲད་པ་ཕལ་ཆེར་འགྲོ་བ་བཞི་ཡིས་འགྲོ། ། དེས་ན་འདིས་ཀྱང་གཞན་ལ་ཕན་པར་ཇི་ལྟར་འགྱུར། ། འོན་ཀྱང་འདི་ཡི་རྣམ་དབྱེ་འདི་ཙམ་བྲིས་པ་ནི། །
བོད་འདིར་ཕྱི་དུས་ལམ་འབྲས་པ་ཞེས་མང་ན་ཡང༌། ། དཔེ་ཆའི་རྣམ་གྲངས་ཙམ་ཡང་མ་མཐོང་ཕྱོགས་རེ་ཙམ། ། ཁོ་བོའི་བླ་མ་རྗེ་དེ་ཆོས་འདིའི་བདག་པོ་སྟེ། ། གཞན་དང་འགྲན་ཟླ་མེད་པར་གོ་བར་བྱ་ཕྱིར་དང༌། ། འདིའི་བསྐུལ་བ་པོ་དག་དགྱེས་པ་བསྐྱེད་ཕྱིར་ཡིན། ། བདག་གི་མཁས་པའི་དྲུང་དེར་ལམ་བཟང་འདིར། ། འབད་པས་རི་ལ་འཛེགས་པས་ཡོངས་སུ་རྫོགས། ། སླར་ཡང་མིག་གིས་བལྟས་པས་ཕྲ་ཞིབ་རྙེད། ། དེ་ཡི་རྒྱལ་ཚབ་དམ་པས་སྤྱན་གྱིས་གཟིགས། ། སྔ་ཕྱིའི་བླ་མ་དག་གིས་དེ་ཉིད་བསྟན། །
ཐོས་བསམ་ ༨༣ འདོད་ ་་་་་རོང་སྟོན་དང་གཞོན་ནུ་བས་རེ་རེར་གསུམ། མཐར་པ་སྒྲུབ་ལ་བདག་བློ་དང༌། ། དད་པ་དེ་བཞིན་འགྲུབ་པར་བྱིན་གྱིས་རློབས། ། ཞེས་པ་ལམ་འབྲས་བུ་དང་བཅས་པའི་མན་ངག་གི་བྱུང་ཚུལ་གསུང་ངག་བསྟན་པ་རྒྱས་པའི་ཉི་འོད་ཅེས་བྱ་བ་འདིའི་ཐོག་མའི་བྱུང་ཚུལ་ཕལ་ཆེ་བ། རྗེ་བཙུན་ཀུན་དགའི་མཚན་ཅན་གྱིས་ཞལ་སྔ་ནས་མཛད་པ་ལ། རྗེ་བཙུན་ས་སྐྱ་པ་རྣམས་ཀྱིས་དར་བར་བྱས་ཚུལ་མན་ཆོད་རྗེ་དེ་ཉིད་ཀྱི་གསུང་བཞིན་བྲིས་པ་འདི་ཡང་སྤྱིར་དགེ་བའི་བཤེས་གཉེན་མང་པོས་བསྐུལ་བ་དང་ཁྱད་པར་དུ་ཏོར་སྡེ་དཔོན་པོ་ཁུ་དཔོན་གྱིས་རྒྱང་རིང་པོ་ནས་བསྐུལ་བའི་ངོར། མདོ་དང་སྔགས་ཀྱི་ཚུལ་ལུགས་མན་ངག་བཅས་པ་ལ་ཀུན་མཁྱེན་རོང་སྟོན་ཡབ་སྲས་དང༌། རྗེ་བཙུན་ཀུན་དགའ་བཟང་པོ་ཡབ་སྲས་ཀྱི་ཞབས་ལ་གཏུགས་པ་གུང་རུ་ཤེས་རབ་བཟང་པོས་རིངས་པར་བྲིས་པ་འདིས་ཀྱང་བསྟན་པ་དང་འགྲོ་བ་མང་པོ་ལ་ཕན་ཐོགས་པར་གྱུར་ཅིག། །། ༄། །ལམ་འབྲས་བུ་དང་བཅས་པའི་བཤད་ཐབས་ཀྱི་མན་ངག་བཞུགས་སོ།། ༈ །ཨོཾ་སྭ་སྟི་སིདྡྷཾ།
ལམ་འབྲས་བུ་དང་བཅས་པའི་བཤད་ཐབས་ཀྱི་མན་ངག་གསང་བའི་སྒོ་འབྱེད་ཅེས་བྱ་བ། རྗེ་བཙུན་ཐུགས་རྗེ་ཆེན་པོ་དང་ལྡན་པ་རྣམས་ལ་ཕྱག་འཚལ་ལོ། ། མཐུ་སྟོབས་དབང་ཕྱུག་གསུང་རབ་རིན་ཆེན་གཏེར། ། ཞལ་ནས་སྙན་དུ་བརྒྱུད་པའི་གདམས་ངག་གིས། ། སྐལ་ལྡན་ཚིམ་མཛད་བླ་མར་གུས་བཏུད་ནས། ། གསུང་ངག་བཤད་ཐབས་མན་ངག་འདིར་ངེས་བྱ། ། འདིར་དུས་གསུམ་གྱི་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ། སངས་རྒྱས་ཀྱི་གསུང་རབ་ཟབ་མོ་མདོ་སྡེ་དང་རྒྱུད་སྡེ་ཐམས་ཅད་ཀྱི་དོན་གྱི་བཅུད་ཕྱུང་བ། རྣལ་འབྱོར་གྱི་དབང་ཕྱུག་ཆེན་པོ་རྗེ་བཙུན་བིརྺ་པའི་གསུང་རབ། མཁས་པ་རྣམས་ཀྱིས་བགྲོད་པར་བྱ་བའི་འཇུག་ངོགས།
མདོ་རྒྱུད་མ་ལུས་པ་གསལ་བར་བྱེད་པའི་སྒྲོན་མེ། བསོད་ནམས་དང་མི་ལྡན་པ་རྣམས་ཀྱིས་རྟོགས་པར་དཀའ་བ། མྱ་ངན་ལས་འདས་པའི་གྲོང་ཁྱེར་དུ་འཇུག་པ་རྣམས་ཀྱི་ཐེམ་སྐས། རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ཀྱི་རང་བཞིན། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག འབྲས་བུ་ལམ་དང་བཅས་པའི་གདམས་ངག གཅིག་ཤེས་པས་མང་པོ་ཤེས་པའི་གདམས་ངག སྐྱོན་ཡོན་ཏན་དུ་བསླང་པའི་གདམས་ངག བར་ཆད་དངོས་གྲུབ་ཏུ་ལེན་པའི་གདམས་ངག ཏིང་ངེ་འཛིན་ངོ་ཤེས་པས་བསམ་གཏན་གྱི་གེགས་སེལ་བའི་གདམས་ངག
བར་ཆད་ངོ་ཤེས་པས་བདུད་ཀྱི་གེགས་སེལ་བའི་གདམས་ངག གསེར་འགྱུར་གྱི་རྩི་ལྟ་བུའི་གདམས་ངག རྩ་བ་རྡོ་རྗེའི་ཚིག་རྐང༌། སྡེ་སྣོད་གསུམ་གྱི་དེ་ཉིད། ཡིད་བཞིན་གྱི་ནོར་བུ་ལྟ་བུའི་གདམས་ངག་འདི་ནི། གང་བཤད་པ་དང་ཉན་པར་བྱ་བའི་ཆོས་ཡིན་ནོ། ། དེའང་རྗེ་བཙུན་ས་སྐྱ་པ་ཆེན་པོའི་ལམ་འབྲས་དོན་བསྡུས་ལས། ཚད་མ་སྙན་བརྒྱུད་བཞི་ཡིས་སྤྲོས་པ་གཅོད། ། ཅེས་གདམས་ངག་གི་སྤྲོས་པ་ཐམས་ཅད་ཚད་མ་བཞིས་གཅོད་པར་གསུངས་ཤིང༌། བཞི་པོ་དེ་ཉིད་ཀྱང་དཔལ་སམྦུ་ཊིའི་རྒྱུད་ལས།
བསྟན་བཅོས་ཚད་མ་སློབ་དཔོན་དང༌། ། ལུང་གི་རྗེས་འབྲང་དེ་ཉིད་རིག ། གསང་དོན་དེ་ཉིད་དངོས་པོ་ཡང༌། ། གཅིག་ནས་གཅིག་བརྒྱུད་ཤེས་པར་བྱ། ། ཞེས་གསུངས་པ་ལྟར་རོ། ། དེས་ན་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་རྣམས་ཚད་མ་བཞིའི་སྒོ་ནས་ཉམས་སུ་བླང་དགོས་པས། དེ་བཤད་ན་བཞི་སྟེ། མན་ངག་སྟོན་བྱེད་ཀྱི་བླ་མ་ཚད་མར་སྒྲུབ་པའི་ཕྱིར། བླ་མ་བརྒྱུད་པའི་ལོ་རྒྱུས་མཉན་ཞིང་མོས་གུས་བསྒོམ་པ་དང༌། རྣལ་འབྱོར་པ་རང་གི་རྒྱུད་ལ་ཉམས་མྱོང་ཚད་མ་བསྐྱེད་པའི་ཕྱིར།
ཁྲིད་ཀྱི་རྣལ་འབྱོར་ཉམས་སུ་བླང་བ་དང༌། ཉམས་མྱོང་དེ་ཉིད་ལ་ངེས་ཤེས་ཁྱད་པར་ཅན་སྐྱེད་པའི་ཕྱིར། ལོ་རྒྱུས་སམ་བསྟན་བཅོས་ཚད་མ་གཞུང་རྡོ་རྗེའི་ཚིག་རྐང་མཉན་པ་དང༌། བསྟན་བཅོས་དེ་ཉིད་ལ་ཡིད་ཆེས་ཁྱད་པར་ཅན་བསྐྱེད་པའི་ཕྱིར་ལུང་ཚད་མ་དང་སྦྱར་ཏེ་བཤད་པའོ། ། དང་པོ་ནི། བླ་མ་རྒྱ་བོད་ཀྱི་རྣམ་ཐར་མཉན་ཞིང་མོས་གུས་བྱ་སྟེ། རྗེ་བཙུན་ཆེན་པོས། དང་པོར་བླ་མ་ཚད་མར་བྱ་བ། བླ་མ་ལ་མོས་གུས་ཚུད་ཚུད་བསྒོམ་པར་བྱ་ཞེས་གསུངས་སོ། ། གཉིས་པ་ལ་གསུམ།
ཉམས་མྱོང་མ་སྐྱེས་པར་སྐྱེད་པར་བྱེད་པ་ཁྲིད་ཀྱི་རྣལ་འབྱོར། སྐྱེས་པ་བརྟན་པར་བྱེད་པ་རྟོགས་པ་སྐྱེད་པའི་ཆོས་ལྔ། དེ་དག་གི་བར་ཆད་སེལ་བར་བྱེད་པ་གེགས་སེལ་གྱི་ཡི་གེ་བཞི་བཤད་པའོ། ། དང་པོ་ལ་བཞི། གཞུང་ཇི་ལྟ་བ་བཞིན་དུ་དཀྲི་བའི་གཞུང་ཤིང༌། གནད་དྲུག་གིས་དཀྲི་བའི་གཞུང་ཤིང༌། གནད་བཅུ་གཅིག་གིས་དཀྲི་བའི་གཞུང་ཤིང༌། དབང་པོ་རབ་འབྲིང་གསུམ་དུ་དཀྲི་བའི་གཞུང་ཤིང་ངོ༌། ། དང་པོ་ལ་གཉིས། གཞུང་ཇི་ལྟ་བ་བཞིན་དཀྲི་བ་དངོས་དང༌།
དེའི་གནད་བསྡུས་ནས་ཉམས་སུ་བླངས་པའི་གདམས་ངག་གོ ། དང་པོ་གཞི་དམ་ཚིག་ལ་གནས་པར་བྱ་བ་ལ་གཉིས། དམ་ཚིག་དང་སྡོམ་པ་མ་ཐོབ་པ་ཐོབ་པར་བྱེད་པ་དབང་བསྐུར་བ་དང༌། ཐོབ་པ་མི་ཉམས་པར་བྱེད་པ་དམ་ཚིག་གི་ཚོགས་བསྟན་པའོ། ། དང་པོ་ནི། དབང་གི་ཆུ་བོའི་ལག་ལེན་རྒྱས་པ། དབང་བཞིའི་ཆོ་ག་མཐའ་དག་མདོར་བསྡུས་པ་མན་ངག་གི་གནད་མཆོག་དབང་གསུམ་གྲོལ་ལམ་ལ་རྟེན་ཏེ་བསྐུར་བ། ཡབ་ཀྱི་བསྐྱེད་རིམ་རྒྱས་པ་ཡན་ལག་བཞི་པ། འབྲིང་པོ་ཡན་ལག་དྲུག་པ། བསྡུས་པ་ཡུམ་གྱི་བསྐྱེད་རིམ་རྣམས་ལ་བརྟེན་ནས།
ཡབ་ཡུམ་གྱི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་རྣམ་པར་དག་པ་བླང་ངོ༌། ། གཉིས་པ་ལ་གསུམ། བསྲུང་བའི་དམ་ཚིག བཟའ་བའི་དམ་ཚིག བསྟེན་པའི་དམ་ཚིག་གོ ། དང་པོ་ནི། རྩ་ལྟུང་བཅུ་བཞི་ཡན་ལག་གི་ལྟུང་བ་དང་བཅས་པའི་འགྲེལ་པ་འཁྲུལ་པ་སྤངས་པ་ལྟར་རོ། ། གཉིས་པ་ལ་གཉིས། རྒྱུན་གྱི་བཟའ་བའི་དམ་ཚིག་དང༌། ཁྱད་པར་གྱི་བཟའ་བའི་དམ་ཚིག་གོ །
དང་པོ་ནི། བདུད་རྩི་རིལ་བུ་སྒྲུབ་པའི་གདམས་ངག་གོ ། གཉིས་པ་ནི། ཚོགས་ཀྱི་འཁོར་ལོའི་ཆོ་ག་རྣམས་ཞིབ་ཏུ་བཤད་ཅིང་བསྟན་ནོ། ། གསུམ་པ་ནི། ལམ་རིམ་པ་གཉིས་ཚུལ་བཞིན་དུ་ཉམས་སུ་ལེན་པ་སྟེ། འོག་ཏུ་ཉམས་སུ་ལེན་པའི་སྐབས་ལས་འདིར་མི་བཤད་དོ། ། ལྟ་བས་སྤྲོས་པ་བཅད་པའི་སྐབས་སུ། འཁོར་འདས་དབྱེར་མེད་ཀྱི་ལྟ་བ་རྩ་འགྲེལ་གཉིས། ལུས་ཐབས་རྒྱུད་ཀྱི་སྐབས་སུ།
ལམ་སོགས་ཉི་ཤུ་པོ་དྲངས་ནས་བཤད་ཅིང༌། བྱིན་རླབས་ཀྱི་བརྒྱུད་པ་མ་ཉམས་པ་ནི་གསང་དབང་གི་ལམ་གྱི་ཐོག་མར་བྱའོ། ། གཉིས་པ་གནད་བསྡུས་ཏེ་ཉམས་སུ་བླངས་པའི་གདམས་ངག་ནི། ལམ་འབྲས་ཁྲིད་ཀྱི་སྙིང་པོ་ནི། གཉིས་ལས་གསུམ་འབྱུང་གདམས་ངག་ཡིན། ། ཀུན་གྱི་སྤྱོད་ཡུལ་མ་ཡིན་པའི། ། མན་ངག་ཤེས་པ་བླ་མའི་དྲིན། ། ཞེས་པའི་དོན། བླ་མ་མཉེས་པར་བྱས་པའི་ཞལ་ལས་རིམ་གྱིས་ཤེས་པར་བྱའོ། ། གཉིས་པ་ལ་ལྔ།
ལམ་འཇུག་ལྡོག ཕྱག་རྒྱ་འཇུག་ལྡོག ཤེས་པས་ཕན་འདོགས་པའི་གདམས་ངག་བདུན། ལམ་བསྲེ་བ་འགྲོས་བཞི་དང་བཅས་པ། ཕྱི་ནང་གི་མཛད་པ་བཅུ་གཉིས་རྣམས་སོ། ། གསུམ་པ་ལ་བཞི། བསམ་གཏན་འདོར་བའི་འཕྲང་བདུན། བྱུང་རྒྱལ་དུ་མི་བཏང་བའི་གནད་བཞི། འབྱུང་བ་ལུས་འཁྲུགས་རླུང་དང་སྤྱོད་ལམ་གྱིས་བསལ་བ། རྣལ་འབྱོར་ཕྲིན་ལས་སུམ་ཅུ་སོ་གཉིས་རྣམས་སོ། །
མན་ངག་དེ་རྣམས་ཀྱི་སྒོ་ནས་ཉམས་མྱོང་ཚད་མ་ཞིག་རྒྱུད་ལ་མ་སྐྱེས་བར་དུ་བསྒོམ་མོ། ། གསུམ་པ་ལ་གཉིས། གཞུང་གི་དོན་རྒྱས་པར་བཤད་པ་དང༌། དོན་བསྡུས་ནས་བཤད་པའོ། དང་པོ་ལ་གཉིས། ལམ་རྒྱས་བསྡུས་གསུམ་དུ་བསྟན་པ་དང༌། ལམ་ཟབ་འབྲིང་གསུམ་དུ་བསྟན་པའོ། ། དང་པོ་ལ་གསུམ། ལམ་རྒྱས་པ། འབྲིང་པོ།
བསྡུས་པའོ། ། དང་པོ་ནི། རྩ་བ་རྡོ་རྗེའི་ཚིག་རྐང༌། འགྲེལ་པ་གཉགས་མ། དེའི་བསྡུས་དོན་རྣམས་སྦྱར་ལ་བཤད་ཅིང༌། དེའི་སྐབས་རྣམས་སུ། ཀུན་གཞི་རྒྱུ་རྒྱུད། གདན་སོགས། ལམ་སོགས་ཉི་ཤུ་ལ་ལུས་ཀྱི་དཀྱིལ་འཁོར། བུམ་དབང་གི་འདའ་ཀ་མའི་སྐབས་སུ་འཆི་ལྟས།
འཁྲུལ་འཁོར། འཆི་བསླུ་དང་བཅས་པ། བུམ་དབང་གི་སྣང་བ་བསྒྱུར་བའི་འདའ་ཀ་མ། གསང་དབང་གི་སྐབས་སུ་ཐིག་ལེའི་རྣལ་འབྱོར་བཞི། ཤེས་རབ་ཡེ་ཤེས་ཀྱི་ཕྱག་རྒྱའི་མཚན་ཉིད། དབང་བཞི་པའི་འདའ་ཀ་མ། བུམ་དབང་དང་ཐུན་མོང་དུ་ཡི་གེས་སྒོ་དགག་པ་དང་བཅས་པ། བར་དོ་བཞིའི་གདམས་ངག་གོ ། ལམ་དུས་ཀྱི་དབང༌། ཚད་མ་བཞི།
གདམས་ངག་དྲུག རྟེན་འབྲེལ་ལྔ། གྲིབ་སེལ་གྱི་སྦྱིན་སྲེག་བསྡུས་པ། གྲིབ་མ་ཁྲུས་ཀྱིས་སེལ་བ་དང༌། སཙྪས་སེལ་བ། ཐིག་ལེ་སྲུང་བ། ཡི་གེ་བརྒྱ་པའི་འདོན་ཐབས་སོ། ། འཇིག་རྟེན་པའི་ལམ་གྱི་སྐབས་སུ། རླུང་གི་སྦྱོར་བ་བདུན་ཀྱིས་ལམ་ཁྲིད་པ། བྷ་གའི་ཡི་གེ་བཅུ་བཞི།
འདས་པའི་ལམ་ལ། གསང་དབང་གི་སྐབས་སུ། འཁོར་བཞིའི་རྒྱ། བཞི་པའི་སྐབས་སུ། དབང་ཕྱུག་གི་དོན་བརྒྱད། ས་བཅུ་གསུམ་པའི་ཕྱེད་ཀྱི་མངོན་རྟོགས་རྣམས་སྦྱར་ཏེ་བཤད་པས་གཞུང་གི་དོན་ལྷག་མ་མེད་པར་རྟོགས་པར་འགྱུར་རོ། ། གསུམ་པ་ལམ་ཟབ་འབྲིང་གསུམ་དུ་བསྟན་པ་ནི། ཐ་མ་ལུས་སོ་སོར་རྟོག་པའི་འགོག་པ་དང༌། འབྲིང་དམ་ཚིག་གི་ལམ་གཉིས་ནི་གོང་དུ་བཤད་ཚར་བས་འདིར་བསྟན་མི་དགོས་ལ། རབ་བླ་མའི་རྣལ་འབྱོར་གྱི་ལམ་ནི།
བླ་མའི་རྣལ་འབྱོར་རོ། ། གཉིས་པ་མདོར་བསྡུས་ནས་བཤད་པ་ནི། ལམ་འབྲས་དོན་བསྡུས་མའོ། ། བཞི་པ་ལ་གསུམ། ལུང་འདི་ཉིད་དང་ཞིབ་ཏུ་སྦྱར་བ་དང༌། མདོར་བསྡུས་ཏེ་སྦྱར་བ་དང༌། ལུང་མཐའ་དག་དང་མདོར་བསྡུས་ཏེ་སྦྱར་བའོ། ། དེ་ལྟར་ན་ལམ་འབྲས་གླེགས་བམ་དུ་གདམས་ངག་གི་ཡི་གེར་ཐོར་བུར་གསུངས་པ་ནི། སྙན་བརྒྱུད་ལ་གཅེས་སྤྲས་སུ་བྱ་བ་དང༌། ཕྱི་རབས་ཀྱི་གང་ཟག་གླེགས་བམ་ཙམ་ལ་བརྟེན་ནས་གདམས་ངག་ལ་རང་དགར་འཇུག་པ་ལྡོག་པའི་ཕྱིར་མཛད་པ་ཡིན་ལ།
རང་གི་ངོ་བོ་གདམས་ངག་ཕྲན་ཚེགས་འདི་ཐམས་ཅད་གཅིག་ཏུ་བྱས་ནས། རྟེན་གྱི་གང་ཟག་གཅིག་འཚང་རྒྱ་བའི་ཆ་རྐྱེན་མ་ལུས་པ་སྟོན་པའི་ལམ་གྱི་རིམ་པ་གཅིག་ཏུ་སྟོན་ཅིང་འཆད་ཤེས་ན། མན་ངག་ཕྲན་ཚིགས་སུ་མི་འགྲོ་ཞིང༌། ལམ་མངོན་པར་རྟོགས་པའི་རིམ་པ་མཐའ་དག་རྫོགས་པར་འབྱུང་བས། ཉམས་ལེན་གྱི་གནད་ཤིན་ཏུ་ཆེ་ལ། གདམས་ངག་ལྟར་སྣང་བ་ཅུང་ཟད་ཀྱིས་བློ་མགུ་མི་ཐུབ་པ་ཅིག་འབྱུང་བས། རྒྱལ་བ་དགྱེས་པའི་ལམ་གྱི་འབྲེལ་སྒྲིག་ཚུལ་རྨད་དུ་བྱུང་བ་འདི་ཉམས་སུ་བླང་བར་རིགས་སོ། ། རྗེ་བཙུན་གདམས་ངག་ཉི་མའི་འོད་ཟེར་གྱིས། ། བདག་བློའི་པད་ཚལ་རྣམ་པར་རྒྱས་བྱས་པས། ། ལམ་གྱི་འབྲེལ་བསྒྲིགས་གེ་སར་སྙིང་པོ་བྱུང༌། །
རྐང་དྲུག་ལྡན་པའི་དོན་གཉེར་དགའ་བར་མཛོད། ། སྣང་བྱེད་དབུས་ན་རྟ་བདུན་རྒྱལ་པོ་ལྟར། ། ལམ་བཟང་དབུས་ན་གསུང་ངག་རིན་ཆེན་གཏེར། ། རྡོ་རྗེ་ལྟ་བུར་ཤིན་ཏུ་རྟོགས་དཀའ་ཞིང༌། ། ཡིད་བཞིན་ནོར་ལྟར་དགོས་འདོད་ཀུན་སྩོལ་བའི། ། ལམ་འདི་དག་ལས་ཕྱི་རོལ་གྱུར་པ་ལས། ། རྨད་བྱུང་འབྲས་བུ་ཐོབ་པར་མ་ངེས་ནས། ། འབད་པས་ལམ་འདི་གསལ་བར་བྱས་པའི་མཐུས། ། འགྲོ་ཀུན་རྡོ་རྗེ་འཆང་ཆེན་ས་ཐོབ་ཤོག ། ཅེས་པ་འདི་ནི་དད་པ་དང་ལྡན་པའི་སློབ་མ་དམ་ཚིག་ཅན་འགའ་ཞིག་གིས་བསྐུལ་བའི་ངོར།
དུས་གསུམ་སངས་རྒྱས་ཐམས་ཅད་ཀྱི་ངོ་བོ་རྗེ་བཙུན་བླ་མ་དམ་པ་ཡེ་ཤེས་རྒྱལ་མཚན་དཔལ་བཟང་པོའི་ཞབས་རྡུལ་སྤྱི་བོས་གུས་པས་བླངས་པ་ཤཱཀྱའི་དགེ་སློང་ཀུན་དགའ་བཟང་པོས་བླ་མ་དམ་པ་བརྒྱུད་པ་དང་བཅས་པ་ལ་གསོལ་བ་བཏབ་ཅིང༌། མཁའ་འགྲོའི་ཚོགས་ལ་མཆོད་གཏོར་མང་དུ་ཕུལ་བའི་རྗེས་ལ་ཡི་གེར་བཀོད་པ་འདི་ཡོངས་སུ་རྫོགས་སོ།། །། ༄། །དབང་བཞིའི་རྟོགས་བསྐྱེད་བཞུགས་སོ།། ༈ །རྗེ་བཙུན་བླ་མ་རྣམས་ལ་ཕྱག་འཚལ་ལོ། ། འདིར་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་ཞལ་སྔ་ནས། དབང་རེ་རེའི་མཇུག་ཏུ་ཡང༌། བླ་མ་གང་ཡིན་པ་དང༌། དཀྱིལ་འཁོར་དང༌། དབང་དང༌། དྲི་མ་དང༌།
དཔེ་དང༌། ཡོན་ཏན་དང༌། ལམ་དང༌། ལྟ་བ་དང༌། འདའ་ཀ་མ་དང༌། བར་དོ་དང༌། དམ་ཚིག་དང༌། བརྡ་དང༌། གྲུབ་མཐའ་དང༌། འགྲོས་དང་འབྲས་བུ་གང་ཡིན་པ་ཞེས་བྱ་བ་བཅོ་ལྔ་བཅོ་ལྔའི་རྟོགས་པ་བརྗོད་པར་བྱའོ། །
ཞེས་གསུངས་པ་ལས། སྦྱང་གཞི་གང་ཡིན་པ་ཞེས་པ་བསྣན་ནས་བཅུ་དྲུག་ཏུ་བྱས་ཏེ། དབང་དང་པོ་ལ་དེ་ལྟར་ན་སྦྱང་གཞི་རྩ་ལུས་ཀྱི་དཀྱིལ་འཁོར་ལ། ཕྱི་སྒྲོ་འདོགས་ཡོངས་སུ་གཅོད་པའི་བླ་མས། རྡུལ་ཚོན་ནམ་དབྱིབས་ཀྱི་དཀྱིལ་འཁོར་དུ་བུམ་པའི་དབང་བསྐུར་བས། ལུས་ཀྱི་དྲི་མ་དག དཔེ་ཞིང་ས་གཤིན་པ་དང་འདྲ། ཡོན་ཏན་བརྒྱ་ཕྲག་བདུན་དང་བྱེ་བ་ཕྲག་བདུན་ལ་སོགས་པ་ལ་དབང་འབྱོར། ལམ་བསྐྱེད་པའི་རིམ་པ་བསྒོམ་པ་ལ་དབང༌། ལྟ་བ་ངོ་བོ་ཉིད་གསུམ།
འདའ་ཀ་མ་གོང་དུ་འཕོ་བ། བར་དོ་བདག་ཡི་དམ་དང་སེམས་རོ་གཅིག་པ། དམ་ཚིག་ཉི་ཤུ་རྩ་གཉིས་བསྲུང་བ། བརྡ་ལྔ་བསྡུས་རྩེ་མོས་མནན་པ། གྲུབ་མཐའ་འཁོར་འདས་དབྱེར་མེད། རྩའི་འགྲོས་མཆོག་ཏུ་ཐིམ། འབྲས་བུ་སྤྲུལ་པའི་སྐུ་རང་བཞིན་ལྷུན་གྲུབ་ཀྱི་རྟེན་འབྲེལ་མངོན་དུ་བྱས་སོ། ། ཞེས་སོ། ། དབང་གཉིས་པ་ལ། སྦྱང་གཞི་ཡི་གེ་བྷ་གའི་དཀྱིལ་འཁོར་ལ།
ནང་རང་བྱུང་གི་ཡེ་ཤེས་སྟོན་པའི་བླ་མས། ་་་་་ གཞན་བདག་འཇུག་ལས། གསང་དབང་ལ་བྷ་གའི་དཀྱིལ་འཁོར་ཞེས་གསུངས་ཀྱང༌། འདིར་གོང་མས་བྱང་སེམས་ཀྱི་དཀྱིལ་འཁོར་དུ་གསུངས་པ་ནི་བྱང་སེམས་ཀྱི་དབང་བསྐུར་བ་ལ་དགོངས་ལ། དབང་གསུམ་ལ་བྷ་གའི་དཀྱིལ་འཁོར་དུ་གསུངས་པ་ནི། ཕྱག་རྒྱའི་བྷ་གའི་དཀྱིལ་འཁོར་བསྟན་པས་ལྷན་སྐྱེས་ཀྱི་ཡེ་ཤེས་རྟོགས་པ་ལ་དགོངས་ཤིང༌། དཀྱིལ་ཆོག་སྣ་མང་པོར་ཡང་དེ་བཞིན་དུ་གསུངས་པས། འཐད་པར་སེམས་སོ། ། ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་གསང་བའི་དབང་བསྐུར་བས་ངག་གི་དྲི་མ་དག དཔེ་ཞིང་ས་གཤིན་པ་ལ་ས་བོན་བཏབ་པ་དང་འདྲ།
ཡོན་ཏན་ནུས་པ་ལྔ་དང་ལྟ་སྟངས་ལ་ཐོགས་པ་མེད་པ། ཚིག་གི་མཆོག་འགྲུབ། སོ་སོ་ཡང་དག་པར་རིག་པ་བཞི་ལ་དབང་ཐོབ། ལམ་རང་བྱིན་རླབས་བསྒོམ་པ་ལ་དབང༌། ལྟ་བ་རང་བྱུང་གི་ཡེ་ཤེས། འདའ་ཀ་མ་འོད་གསལ་བ། བར་དོ་རང་བྱུང་གི་ཡེ་ཤེས་འོད་གསལ་བ་རྟོག་མེད། དམ་ཚིག་ཤ་ལྔ་བདུད་རྩི་ལྔའི་རིལ་བུ་བསྟེན་པ། བརྡ་མཐེབ་སྲིན་ཨེ་ལ་རེག་བྱེད། གྲུབ་མཐའ་མ་འདྲེས་ལ་ཡོངས་སུ་རྫོགས་པ།
ཡི་གེའི་འགྲོས་མཆོག་ཏུ་ཐིམ། འབྲས་བུ་ལོངས་སྤྱོད་རྫོགས་པའི་སྐུ་རང་བཞིན་ལྷུན་གྲུབ་ཀྱི་རྟེན་འབྲེལ་མངོན་དུ་བྱས་སོ། ། ཞེས་པའོ། ། དབང་གསུམ་པ་ལ། སྦྱང་གཞི་ཁམས་བདུད་རྩིའི་དཀྱིལ་འཁོར་ལ། གསང་བ་ལྷན་ཅིག་སྐྱེས་པའི་ཡེ་ཤེས་སྟོན་པའི་བླ་མས། བྷ་གའི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་བསྐུར་བས། ཡིད་ཀྱི་དྲི་མ་དག དཔེ་ས་བོན་ལ་མྱུ་གུ་སྨིན་པ་དང་འདྲ། ཡོན་ཏན་སྐུ་གསུམ་ཡེ་ཤེས་ལྔ་ལ་སོགས་པ་སངས་རྒྱས་ཀྱི་ཡོན་ཏན་ཅི་རིགས་པ་ལ་དབང་འབྱོར།
ལམ་དཀྱིལ་འཁོར་འཁོར་ལོ་བསྒོམ་པ་ལ་དབང༌། ལྟ་བ་ཡས་བབ་ཀྱི་དགའ་བ་བཞི། འདའ་ཀ་མ་ནམ་འཆི་བའི་ཚེ་རྡོ་རྗེ་སེམས་དཔའ་འབྱོན་པར་འགྱུར་བ། བར་དོ་ལྷན་སྐྱེས་ཀྱི་ཡེ་ཤེས། དམ་ཚིག་བུད་མེད་ལ་མི་སྨོད་པ། བརྡ་བྱང་ཆུབ་མཆོག་གི་ཕྱག་རྒྱ། གྲུབ་མཐའ་བདེ་སྟོང་ཆུང་ངུ༌། བདུད་རྩིའི་འགྲོས་མཆོག་ཏུ་ཐིམ། འབྲས་བུ་ཆོས་ཀྱི་སྐུ་རང་བཞིན་ལྷུན་གྲུབ་ཀྱི་རྟེན་འབྲེལ་མངོན་དུ་བྱས་སོ། ། ཞེས་སོ།
དབང་བཞི་པ་ལ་སྦྱང་གཞི་སྙིང་པོ་ཡེ་ཤེས་རླུང་གི་དཀྱིལ་འཁོར་ལ་མཐར་ཐུག་དེ་ཁོ་ན་ཉིད་ཆོས་ཐམས་ཅད་ཤིན་ཏུ་རྣམ་པར་དག་པ་སྟོན་པའི་བླ་མས། དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་ཚིག་དབང་རིན་པོ་ཆེ་བཞི་པ་བསྐུར་བས། སྒོ་གསུམ་གྱི་དྲི་མ་བག་ཆགས་དང་བཅས་པ་དག དཔེ་མྱུ་གུ་ལ་ལོ་ཏོག་ཕུན་སུམ་ཚོགས་པ་དང་འདྲ། ཡོན་ཏན་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོས་སངས་རྒྱས་ཀྱི་ཡོན་ཏན་ཐམས་ཅད་ལ་དབང་འབྱོར། ལམ་རྡོ་རྗེའི་རྦ་རླབས་བསྒོམ་པ་ལ་དབང༌། ལྟ་བ་མས་བརྟན་གྱི་དགའ་བ་བཞི། འདའ་ཀ་མ་ཕྱག་རྒྱ་ཆེན་པོས་འཕོ་བ། བར་དོ་བདེ་སྟོང་གི་ཡེ་ཤེས། དམ་ཚིག་དགོངས་ཏེ་གསུངས་པ་མཐའ་དག
བརྡ་མཛུབ་མོས་ནམ་མཁའ་མཚོན། གྲུབ་མཐའ་བདེ་སྟོང་རྒྱ་ཆེན་པོ། རླུང་གི་འགྲོས་མཆོག་ཏུ་ཐིམ། འབྲས་བུ་ངོ་བོ་ཉིད་ཀྱི་སྐུ་རང་བཞིན་ལྷུན་གྲུབ་ཀྱི་རྟེན་འབྲེལ་མངོན་དུ་བྱས་སོ། ། ཞེས་སོ། ། རྒྱུ་དུས་ཀྱི་དབང་གི་རྟོགས་པ་བསྐྱེད་པའི་རིམ་པ། སྔར་བྱོན་པའི་ལམ་འབྲས་པ་ཆེན་པོ་འགའ་རེས་མཛད་དུ་ཟིན་ཀྱང༌། བཅོ་ལྔ་པོ་ཐམས་ཅད་རྫོགས་པར་མ་མཛད་པར་སྣང་བས། འདིར་བླ་མ་རྗེ་བཙུན་ཆེན་པོའི་དགོངས་པ་ལྟར་ཤཱཀྱའི་དགེ་སློང་ཀུན་དགའ་བཟང་པོས་དཔལ་ས་སྐྱར་སྦྱར་བ་རེ་ཞིག་རྫོགས་སོ།། །། ༄། །ཙ་ཏུར་ད་ཤ་ནཱ་དཱ་ནཱཾ་ཧེ་བཛྲ་སྱ་བི་ཛ་ཧ་རཾ།།
༈ །ཧེ་བཛྲཱ་ཡ་ན་མ། མཐུ་སྟོབས་དབང་ཕྱུག་མན་ངག་གི ། མངོན་པར་རྟོགས་པ་བཅུ་བཞི་ནི། ། བསྙེན་སྒྲུབ་ཡན་ལག་བཞི་པ་དང༌། ། དེ་བཞིན་ཡན་ལག་དྲུག་པ་གཉིས། ། དང་པོ་ཡན་ལག་བཞི་པ་ལ། ། གང་ཟག་དབང་པོ་རབ་དང་ནི། ། འབྲིང་དང་ཐ་མའི་བྱེ་བྲག་གིས། ། བསྐྱེད་ཚུལ་ཅུང་ཟད་མི་འདྲ་སྟེ། ། དང་པོ་རྒྱུ་ཡི་རྡོ་རྗེ་འཆང༌། །
རབ་ཀྱིས་བདུད་བཞིའི་གདན་སྟེང་དུ། ། སྐད་ཅིག་ཙམ་གྱིས་ནག་པོར་བསྐྱེད། ། འབྲིང་གི་དབུས་དང་ཕྱོགས་མཚམས་སུ། ། ཨཱ་ལི་ཀཱ་ལི་སྤངས་པ་ཡི། ། ཟླ་ཉི་ཁ་སྦྱོར་དགུ་བསམས་ཏེ། ། དབུས་ཀྱི་ཟླ་ཉིའི་བར་དུ་ནི། ། ཨོཾ་དང་ཧཱུྃ་ལས་ཕྱག་མཚན་གཉིས། ། ས་བོན་གྱིས་མཚན་གཅིག་ཏུ་འདྲེས། ། དེ་ལས་ཡབ་ཡུམ་ནག་པོར་བསྒོམ། ། ཐ་མས་བསྒོམ་བྱའི་མངོན་རྟོགས་ལ། །
མི་མཉམ་སྦྱོར་དང་མཉམ་སྦྱོར་གཉིས། ། དང་པོ་ཨཱ་ལི་ཀཱ་ལི་ལས། ། བྱུང་བའི་ཟླ་ཉི་ཁ་སྦྱོར་དགུ། ། བསམ་ཞིང་གཞན་རྣམས་སྔར་ལྟར་བསྒོམ། ། གཉིས་པ་མཉམ་སྦྱོར་ལ་དབུས་སུ། ། ཟླ་བ་གྲུ་གསུམ་ཉིས་བརྩེགས་དང༌། ། ཕྱོགས་མཚམས་བརྒྱད་དུ་ས་བོན་ལས། ། བྱུང་བའི་ཟླ་ཉི་ཁ་སྦྱོར་བསམ། ། དབུས་སྟེང་ཧཱུྃ་བྱུང་རྡོ་རྗེ་དཀར། ། དེ་ལས་གཙོ་བོ་དཀར་པོར་བསྐྱེད། །
དེ་ནས་མཁའ་གསང་བྱིན་བརླབས་ནས། ། འཁོར་གྱི་ལྷ་མོ་དབྱུང་བ་ནི། ། རབ་ཀྱིས་ཕྱོགས་མཚམས་གདན་སྟེང་དུ། ། ཡུམ་གྱི་མཁའ་ཡི་ཐིག་ལེ་བརྒྱད། ། ལྷ་མོ་རྣམས་སུ་གྱུར་ནས་སྤྲོ། ། འབྲིང་གི་སྔར་བསྐྱེད་ཟླ་ཉི་ཡི། ། བར་དུ་མཁའ་ནས་ཐིག་ལེ་བརྒྱད། ། སྤྲོ་བའམ་ཡང་ན་ས་བོན་སྤྲོ། ། དེ་ལས་ཕྱག་མཚན་ས་བོན་གྱིས། ། མཚན་པ་བརྒྱད་གྱུར་སོ་སོར་འདྲེས། །
དེ་ལས་ལྷ་མོ་བརྒྱད་དུ་བསྐྱེད། ། ཐ་མས་འབྲིང་བཞིན་དབྱུང་བའོ། ། དེ་ནས་རྒྱུ་ཡི་རྡོ་རྗེ་འཆང༌། ། ཐིག་ལེར་ཞུ་བ་གླུས་བསྐུལ་བས། ། འབྲས་བུ་རྡོར་འཛིན་བཞེངས་པ་ནི། ། རབ་ཀྱིས་ཐིག་ལེ་ལས་བཞེངས་ཤིང༌། ། འབྲིང་གིས་ཐིག་ལེ་ཆ་གསུམ་དུ། ། གྱུར་པའི་འོག་མ་ཟླ་བ་དང༌། ། སྟེང་མ་ཉི་མ་བར་མ་ནི། ། ཕྱག་མཚན་རྣམས་སུ་གྱུར་ལས་བཞེངས། །
ཐ་མས་འབྲིང་དང་འདྲ་བ་ལས། ། ཟླ་ཉི་གཉིས་ལ་ས་བོན་སྦྱར། ། ལྷག་མ་རྩེ་མོ་རྒྱས་པ་བཞིན། ། གཉིས་པ་ཡན་ལག་དྲུག་པ་ལ། ། སྔར་བཞིན་སྒོམ་ཐབས་རྣམ་གསུམ་སྟེ། ། རབ་ཀྱིས་རྒྱུ་ཡི་རྡོ་རྗེ་འཆང༌། ། ཡབ་ཡུམ་ཧཱུྃ་དང་ཨོཾ་ལས་བསྐྱེད། ། འབྲིང་གིས་ས་བོན་སྤངས་པ་དང༌། ། ཐ་མས་ས་བོན་ལས་བྱུང་བའི། ། མི་མཉམ་སྦྱོར་དང་མཉམ་སྦྱོར་སོགས། །
ཐམས་ཅད་སྔར་དང་འདྲ་བ་ལས། ། འཁོར་གྱི་མངོན་བྱང་དོར་བ་དང༌། ། རྒྱུ་ཡི་རྡོ་རྗེ་འཛིན་པ་རྣམས། ། དཀར་ཞིང་ཡུམ་རྣམས་ནག་མོར་བསྐྱེད། ། འཁོར་གྱི་ལྷ་མོ་དབྱུང་བ་ནི། ། རབ་ཀྱིས་ཡུམ་གྱི་མཁའ་ནང་གི ། ཐིག་ལེ་ས་བོན་དུ་གྱུར་ཅིང༌། ། དེ་དག་ལྷ་མོར་གྱུར་ལས་སྤྲོ། ། འབྲིང་དང་ཐ་མས་ཐམས་ཅད་ལ། ། བྷ་གའི་ནང་གི་ཐིག་ལེ་རྣམས། །
ལྷ་མོར་གྱུར་ནས་སྤྲོ་བའམ། ། ཡང་ན་ས་བོན་སྤྲོ་བར་བྱ། ། འབྲས་བུའི་རྡོར་འཛིན་བཞེངས་པ་ནི། ། རབ་འབྲིང་ཐ་མ་ཐམས་ཅད་ལ། ། ཐིག་ལེ་ཡི་གེར་གྱུར་པ་ལས། ། ནག་པོར་བསམ་ཞིང་ལྷག་མ་རྣམས། ། རྗེ་བཙུན་ཆེན་པོའི་འབྲིང་པོ་བཞིན། ། ཚུལ་འདི་དགེ་སློང་རྒྱུད་གསུམ་པས། ། རྣམ་བཤད་དག་ལྡན་དགོངས་པ་ལྟར། ། ནོར་འཁྲུལ་མེད་པར་བྲིས་པ་ཡི། །
དགེ་བས་རྡོ་རྗེ་འཛིན་ཐོབ་ཤོག། །། ༄། །ཕྱི་ནང་གི་བསྐྱེད་རིམ་དབང་དང་བཅས་པའི་སྡོམ་ཚིག་བཞུགས།། ༈ །སྐྱབས་འགྲོ་སེམས་བསྐྱེད་རྡོར་སེམས་བསྒོམ། ། གསུམ་ནི་སྤྱི་ཡི་སྔོན་འགྲོ་ཡིན། ། ཚོགས་གཉིས་བསགས་དང་སྲུང་འཁོར་བསྐྱེད། ། གཞལ་ཡས་དུར་གདན་མངོན་བྱང་བསྒོམ། ། འཁོར་གྱི་ལྷ་སྤྲོ་ཐིག་ལེར་ཞུ། ། གླུས་བསྐུལ་འབྲས་བུ་རྡོར་འཛིན་བསྐྱེད། ། སྣོད་བཅུད་སྦྱང་དང་མིག་སོགས་བསྐྱེད། ། ཡེ་ཤེས་བཀུག་ལ་ལུས་དཀྱིལ་བསྒོམ། །
དབང་ལྷ་སྤྱན་དྲངས་མཆོད་བསྟོད་བྱ། ། ཆུ་དང་ཅོད་པཎ་རྡོ་རྗེ་དང༌། ། དྲིལ་བུ་མིང་དང་བརྟུལ་ཞུགས་ཏེ། ། རྣམ་པ་དྲུག་ནི་སློབ་མའི་དབང༌། ། ཡོན་དབུལ་གསོལ་གདབ་ལྷ་རུ་བསྒོམ། ། རྡོ་རྗེ་དྲིལ་བུ་ཕྱག་རྒྱ་ཡི། ། དམ་ཚིག་གསུམ་སྦྱིན་ཆུ་དབང་བསྐུར། ། རྒྱས་གདབ་མཆོད་ལ་དབང་དོན་བཤད། ། རྣམ་པ་བཅུ་ནི་སློབ་དཔོན་དབང༌། ། ཡོན་དབུལ་གསོལ་གདབ་གསང་དབང་བསྐུར། །
དོན་བཤད་རྣམ་བཞི་གསང་བའི་དབང༌། ། ཡོན་དབུལ་གསོལ་གདབ་ཕྱག་རྒྱ་གཏད། ། དྲིས་ལན་ཚིག་གཉིས་འདུ་ཤེས་བསྒྱུར། ། དགའ་བཞི་དྲན་ཞིང་དབང་དོན་བཤད། ། རྣམ་པ་བརྒྱད་ནི་གསུམ་པའི་དབང༌། ། ཡོན་དབུལ་གསོལ་གདབ་བསམ་གཏན་བསྒོམ། ། དོན་བཤད་བཞི་ནི་བཞི་པའི་དབང༌། ། རྒྱས་གདབ་རྣམ་གཉིས་ང་རྒྱལ་བཟུང༌། ། བདུད་རྩི་བྱིན་རླབས་མཆོད་བསྟོད་བྱ། རྫོགས་རིམ་བསྒོམ་རྣམས་དངོས་གཞིའོ། །
དག་པ་བཟླས་བརྗོད་དཀྱིལ་འཁོར་བསྡུ། ། རང་ཉིད་གཙོ་བོའི་ང་རྒྱལ་གྱིས། ། རྡོ་རྗེའི་གླུ་དང་བཀྲ་ཤིས་དང༌། ། བསྔོ་བ་སྨོན་ལམ་ཚུལ་བཞིན་བྱ། ། ཐུན་རྗེས་འདས་དང་འཇིག་རྟེན་པའི། ། ལྷ་ལ་གཏོར་མ་ཅི་ནུས་དབུལ། ། དུས་ཀུན་ལྷ་ཡི་ང་རྒྱལ་གྱིས། ། ཆོས་མཐུན་སྤྱོད་པས་གནས་པར་བྱ། ། ཞེས་པ་འདིའང་སྤོང་བ་པ་ཀུན་དགའ་བཟང་པོས་སྦྱར་བའོ།། །། ༄། །ལམ་ཟབ་ནང་གི་བླ་མའི་རྣལ་འབྱོར་བཞུགས་སོ།།
༈ །ཨོཾ་སྭ་སྟི། གང་གི་དྲིན་གྱིས་ལྷན་སྐྱེས་བདེ་བ་ཆེ། ། སྐད་ཅིག་ཉིད་ལ་འཆར་བར་མཛད་པ་ཡི། ། རྗེ་བཙུན་རྩ་བའི་བླ་མ་ལ་བཏུད་ནས། ། ལམ་ཟབ་ནང་གི་བླ་མའི་རྣལ་འབྱོར་བཤད། ། འདིར་རྗེ་བཙུན་མཐུ་སྟོབས་ཀྱི་དབང་ཕྱུག་དཔལ་བིརྺ་པས། རྣལ་འབྱོར་གྱི་དབང་ཕྱུག་དཔལ་ས་སྐྱ་པ་ལ་དངོས་སུ་གནང་བའི་གདམས་ངག་ཟབ་མོ་ནང་གི་བླ་མའི་རྣལ་འབྱོར་ཉམས་སུ་ལེན་པར་འདོད་ན། སྟན་བདེ་བ་ལ་བསམ་གཏན་གྱི་ཡན་ལག་གིས་འདུག་ལ། སྐྱབས་འགྲོ་སེམས་བསྐྱེད་སྔོན་དུ་འགྲོ་བས། རང་སྐད་ཅིག་གིས་ཀྱེ་རྡོ་རྗེར་གསལ་བའི་ཐུགས་ཀ་ནས་འོད་འཕྲོས་པས།
དཔལ་ཧེ་རུ་ཀ་དང་བླ་མ་ཐ་མི་དད་པ་མདུན་དུ་སྤྱན་དྲངས་ལ། ཕྱི་ནང་གསང་བ་དེ་ཁོ་ན་ཉིད་ཀྱིས་མཆོད། གུས་བཏུད་དྲག་པོ་བྱས་ཏེ་བདག་ཉིད་ལ་ཐིམ་པས། རང་གི་ལུས་སྐད་ཅིག་གི་དཀྱིལ་འཁོར་ལུས་དཀྱིལ་ལས་འབྱུང་བ་ལྟར། སྤྱི་བོར་སྣ་ཚོགས་རྡོ་རྗེ་བསྒོམ་པ་ནས། རྐང་མཐིལ་གནོད་མཛེས་སུ་བསམ་པའི་བར་ཤིན་ཏུ་གསལ་བར་བསྒོམས་ནས། རང་གི་སྤྱི་བོར་རྩ་བའི་བླ་མ་ནས་རྡོ་རྗེ་འཆང་གི་བར་གྱི་བརྒྱུད་པ་རྣམས་ཀྱི་རྡོ་རྗེ་ཡབ་ཡུམ་གྱི་རྣམ་པ་ཅན། འོག་མའི་སྤྱི་བོར་གོང་མ་བཞུགས་པ་ཐོ་བརྩེགས་ཀྱི་ཚུལ་དུ་བསམས་ལ། དེ་རྣམས་ལ་མོས་གུས་དྲག་ཏུ་བྱ་ཞིང༌། རྩ་བ་དང་བརྒྱུད་པར་བཅས་པའི་བླ་མ་དམ་པ་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ།
ཞེས་གསོལ་བ་བཏབ་པས་བླ་མ་རྣམས་ཀྱི་ཐུགས་ཀ་ནས་འོད་འཕྲོས། བླ་མ་ཡི་དམ་སངས་རྒྱས་བྱང་སེམས་ཐམས་ཅད་ཀྱི་བྱིན་རླབས་མ་ལུས་པ་བསྡུས་ནས་བླ་མ་རྣམས་ལ་ཐིམ་པར་བསྒོམ། དེ་ནས་རྡོ་རྗེ་འཆང་བདག་མེད་མ་ལ་ཐིམ། དེ་བིརྺ་པ་ལ། དེ་རྗེ་བཙུན་ས་སྐྱ་པ་ཆེན་པོ་ལ་ཐིམ། དེ་ནས་རང་གི་རྩ་བའི་བླ་མ་ལ་ཐིམ་པའི་བར་བྱས་ནས། རྩ་བའི་བླ་མ་ལ། བླ་མ་དམ་པས་བདག་ལ་བུམ་པའི་དབང་བསྐུར་དུ་གསོལ། ཞེས་གསོལ་བ་བཏབ་པས། བླ་མ་ཡབ་ཡུམ་སྙོམས་པར་ཞུགས་པ་ལས་བྱུང་བའི་བྱང་ཆུབ་ཀྱི་སེམས་རང་གི་སྤྱི་བོ་ནས་ཞུགས།
བདེ་ཆེན་གྱི་འཁོར་ལོའི་དབུས་ན་རྣམ་པར་སྣང་མཛད་ཡབ་ཡུམ་དང༌། རྩ་འདབ་རྣམས་ལ་ལྷ་མོ་སོ་གཉིས་ཡོད་པ་ལ་ཐིམ་པར་བསམས་ལ། ལྷ་རྣམས་གསལ་གདབ། རླུང་བུམ་པ་ཅན་བཟུང་ལ། བྱང་སེམས་དེས་སྨིན་མཚམས་ཡན་ཆད་གང༌། ལུས་ཀྱི་དྲི་མ་དག བུམ་པའི་དབང་ཐོབ་པར་བསམ་མོ། ། ཡང་སྤྱི་བོར་རྩ་བའི་བླ་མ་ལ། གསང་བའི་དབང་བསྐུར་དུ་གསོལ། ཞེས་གསོལ་བ་བཏབ་པས།
སྦྱོར་མཚམས་ནས་བྱང་སེམས་ཀྱི་ཆུ་རྒྱུན་བྱུང༌། མགྲིན་པའི་འཁོར་ལོའི་ལྷ་རྣམས་ལ་ཐིམ་པར་བསམས་ལ། ལྷ་རྣམས་གསལ་གདབ། བུམ་པ་ཅན་བཟུང་ལ། བྱང་སེམས་ཀྱིས་མགྲིན་པ་ཡན་ཆད་གང༌། ངག་གི་དྲི་མ་དག གསང་བའི་དབང་ཐོབ་པར་བསམ་མོ། ། དེ་བཞིན་དུ་ཤེས་རབ་ཡེ་ཤེས་ཀྱི་དབང་བསྐུར་དུ་གསོལ། ཞེས་གསོལ་བ་བཏབ་པས། ཡང་སྦྱོར་མཚམས་ནས་བྱང་སེམས་ཀྱི་ཆུ་རྒྱུན་བྱུང༌།
སྙིང་གའི་འཁོར་ལོའི་ལྷ་རྣམས་ལ་ཐིམ་པར་བསམས་ལ། ལྷ་རྣམས་གསལ་གདབ། བུམ་པ་ཅན་བཟུང་ལ། བྱང་སེམས་ཀྱིས་སྙིང་ག་ཡན་ཆད་གང༌། ཡིད་ཀྱི་དྲི་མ་དག ཤེས་རབ་ཡེ་ཤེས་ཀྱི་དབང་ཐོབ་པར་བསམ་མོ། ། དེ་བཞིན་དུ་དབང་བཞི་པ་བསྐུར་དུ་གསོལ། ཞེས་གསོལ་བ་བཏབ་པས། བླ་མ་ཡབ་ཡུམ་བདེ་བ་ཆེན་པོའི་རང་བཞིན་དུ་ཞུ་ནས། ལྟེ་བ་དང༌།
གསང་གནས་དང༌། དབང་པོ་དང༌། ཡན་ལག་གི་ལྷ་རྣམས་ལ་ཐིམ་པར་བསམས་ལ།

ལྷ་རྣམས་གསལ་གདབ། བུམ་པ་ཅན་བྱས་ལ། བྱང་སེམས་དེས་སྤྱི་བོ་ནས་རྐང་མཐིལ་ཡན་ཆད་གང༌། སྒོ་གསུམ་གྱི་དྲི་མ་དག དབང་བཞི་པ་ཐོབ་པར་བསམ་མོ། ། དེ་ནས་ལྟ་བ་ཅི་ནུས་སུ་བསྐྱངས་ལ་དགེ་བ་བསྔོ་བ་སོགས་བྱའོ། ། དེ་ལྟར་ན་དབང་བཞི་པོ་རེ་རེ་ལའང་ལམ་བཞི་ཆར་ཚང་བ་ཡིན་ཏེ། ལྷའི་རྣམ་པ་ལ་སེམས་འཛིན་པ་བུམ་དབང་གི་ལམ། རླུང་བུམ་པ་ཅན་དུ་བྱ་བ་གསང་དབང་གི་ལམ། རང་རང་གི་འཁོར་ལོ་རྣམས་བྱང་སེམས་ཀྱིས་ཁྱབ་པར་བྱས་པ་གསུམ་པའི་ལམ། དེ་དག་ལས་ལྷན་ཅིག་སྐྱེས་པའི་ཡེ་ཤེས་སྐྱེས་པ་ནི་བཞི་པའི་ལམ་ཡིན་པའི་ཕྱིར་རོ། །
ཟབ་མོ་ནང་གི་བླ་མ་སྒྲུབ་པའི་ཐབས། ། སྙན་བརྒྱུད་ཡི་གེར་བྲིས་ལ་ཉེས་པ་གང༌། ། བླ་མ་མཁའ་འགྲོའི་སྤྱན་སྔར་བདག་འཆགས་ཤིང༌། ། དགེ་བས་དཔལ་ལྡན་བླ་མ་མཉེས་བྱེད་ཤོག ། ནང་གི་བླ་མའི་རྣལ་འབྱོར་གྱི་གདམས་ངག་ལམ་འབྲས་ཀྱི་བཅུད་བསྡུས་པ་ལྟ་བུ་འདི་ནི། བླ་མ་དམ་པ་རྣམས་ཀྱི་བྲན་དུ་གྱུར་པ་ཤཱཀྱའི་དགེ་སློང་ཀུན་དགའ་བཟང་པོས་སྦྱར་བའོ།། །། ༄། །རྗེ་བཙུན་བིརྺ་པའི་སྲུང་བའི་མན་ངག་བར་ཆད་ཀུན་སེལ་ཞེས་བྱ་བ་བཞུགས་སོ།། ༈ །རྗེ་བཙུན་བིརྺ་པའི་སྲུང་བའི་མན་ངག་བར་ཆད་ཀུན་སེལ་ཞེས་བྱ་བ། བླ་མ་དམ་པ་རྣམས་ལ་ཕྱག་འཚལ་ལོ། ། གང་གི་མཐུ་སྟོབས་ཡེ་ཤེས་རྡོ་རྗེ་ཡིས། །
བདུད་དང་མུ་སྟེགས་ཚོགས་ཀུན་འདུལ་མཛད་པའི། ། དཔལ་ལྡན་བིརྺ་པ་ལ་གུས་བཏུད་ནས། ། དེ་ཡི་མན་ངག་གསལ་བར་བྲི་བར་བྱ། ། འདིར་རྣལ་འབྱོར་གྱི་དབང་ཕྱུག་ཆེན་པོ་དཔལ་ལྡན་བིརྺ་པས། བླ་མ་རྗེ་བཙུན་ས་སྐྱ་པ་ཆེན་པོ་ལ་དངོས་སུ་གནང་བའི་མན་ངག་རྣལ་འབྱོར་དབང་ཕྱུག་གི་ཆོས་བཞིའམ། ལྕགས་རིའི་ཁོངས་ཀྱི་ཆོས་ཟབ་བཞིར་གྲགས་པའི་ནང་ནས། འདིར་དཔལ་ལྡན་བིརྺ་པ་ཉིད་ཀྱི་མན་ངག་རྣམས་བཤད་པར་བྱ་བ་ལ། སྤྱི་དོན་གསུམ་སྟེ། ཐོག་མར་མན་ངག་གི་ལུང་བླང་བ། ལུང་ཐོབ་ནས་བསྒོམ་བཟླས་བྱ་བ།
བསྒོམ་བཟླས་མཐར་ཕྱིན་ནས་སྲུང་བ་རྣམས་བྱ་བའོ། ། དང་པོ་ནི། འདིའི་ལུང་དང་མན་ངག་རྣམས་ཐོབ་ཅིང༌། བསྒོམ་བཟླས་མ་ཆགས་པའི་རྣལ་འབྱོར་པས། ཉི་ཤུ་དགུའམ་གནམ་གང་གི་དུས་སུ་གནས་དབེན་པར་མཆོད་གཏོར་རྒྱ་ཆེར་བཤམས་ལ། ལྷའི་རྣལ་འབྱོར་བསྒོམ་པ་ནས་ལྷག་གཏོར་གྱི་བར་ཚོགས་ཀྱི་འཁོར་ལོ་ཚུལ་བཞིན་དུ་བྱས་པའི་མཐར། རྗེ་བཙུན་གྱི་བསྒོམ་བཟླས་དང་སྲུང་བ་རྣམས་བྱའོ། ། དེ་ནས་དབང་གིས་སྨིན་པའི་སློབ་མ་ཁྲུས་བྱས་པས། སློབ་དཔོན་རྡོ་རྗེ་འཆང་དུ་མོས་པ་ལ། ཕྱག་དང་མཎྜལ་ལན་གསུམ་ཕུལ་ནས།
ཀུན་མཁྱེན་ཡེ་ཤེས་ཕུང་པོ་ཅན། ། སོགས་ལན་གསུམ་གྱིས་གསོལ་བ་བཏབ། དཀོན་མཆོག་གསུམ་ལ་བདག་སྐྱབས་མཆི། ། སོགས་གསུམ་གྱིས་རྒྱུན་བཤགས་དང༌། སེམས་བསྐྱེད་ནས། བླ་མ་རྣལ་འབྱོར་དབང་ཕྱུག་ཏུ་བསྒོམ་པའི་ཐུགས་ཀ་ནས་འོད་འཕྲོས་པས། རང་བཞིན་གྱི་གནས་ནས་རྗེ་བཙུན་རྣལ་འབྱོར་གྱི་དབང་ཕྱུག་ལ། རྩ་བ་དང་བརྒྱུད་པའི་བླ་མ་རྣམས་དང༌། ཡི་དམ་དཀྱིལ་འཁོར་གྱི་ལྷ་ཚོགས་སངས་རྒྱས་བྱང་སེམས་ཐམས་ཅད་ཀྱིས་བསྐོར་བ་སྤྱན་དྲངས་ནས། གཉིས་སུ་མེད་པར་ཐིམ་པར་བསམས་ལ།
སློབ་མས། དུས་གསུམ་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་གཅིག་ཏུ་བསྡུས་པའི་ངོ་བོ། རྗེ་བཙུན་མཐུ་སྟོབས་ཀྱི་དབང་ཕྱུག་བིརྺ་པས། བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས། བླ་མའི་སྐུ་ལས་རྣལ་འབྱོར་དབང་ཕྱུག་གི་སྐུ་དཔག་ཏུ་མེད་པ་བྱོན་ནས་རང་ལ་ཐིམ་པས་སྐུའི་བྱིན་རླབས་ཞུགས། ལུས་ཀྱི་སྒྲིབ་པ་དག་པར་མོས་ལ། བླ་མས་རྡོ་རྗེ་དྲིལ་བུ་བསིལ་ཞིང༌། རྩ་བའི་སྔགས་སམ་ཨཥྚ་བཟླའོ། ། ཡང་བླ་མའི་ཐུགས་ཀ་ནས་སྔགས་ཀྱི་ཕྲེང་བ་བྱོན།
རང་གི་སྙིང་གར་ཐིམ་པས། རྗེ་བཙུན་གྱི་བྱིན་རླབས་ཞུགས་པར་བསམས་ལ། བླ་མའི་རྗེས་སུ་བཛྲ་ཨཾ་གུ་ལི་སོགས་ཀྱི་སྔགས་ལན་གསུམ་བཟླས་པས་གསུང་གི་བྱིན་རླབས་ཞུགས། ངག་གི་སྒྲིབ་པ་དག་པར་བསམ་མོ། ། དེ་ནས་བླ་མ་རྗེ་བཙུན་བིརྺ་པར་མོས་པ་དེ་ཉིད་རང་གི་སྨིན་མཚམས་སུ་ཐིམ་པས། རང་བིརྺ་པར་གྱུར་པར་བསྒོམས་ལ། ལུས་བིརྺ་པའི་སྟངས་ཀ་བྱ། ངག་རླུང་ཁ་སྦྱོར་ཐུབ་ཚད་བཟུང༌། སེམས་ཀྱིས་རང་བིརྺ་པ་ཡིན་སྙམ་པའི་ང་རྒྱལ་གྱིས་གང་ལ་ཉམ་ང་བ་དང༌། བག་ཚ་བ་མེད་པར་བསམས་པས་ཐུགས་ཀྱི་བྱིན་རླབས་ཞུགས།
ཡིད་ཀྱི་སྒྲིབ་པ་དག་པར་བསམ་མོ། ། དེ་ནས་སྒྲུབ་ཐབས་དང་སྲུང་བའི་མན་ངག་རྣམས་བྱིན་ནས། བསྒོམ་བཟླས་མ་ཆགས་པར་གྱིས་ཤིག་ཅེས་བསྒོས་ལ། མཎྜལ་ལན་གསུམ་དང་ཡོན་དབུལ་བ་ལ་སོགས་པ་རྗེས་ཀྱི་བྱ་བ་རྣམས་རྫོགས་པར་བྱའོ། ། གཉིས་པ་ནི། སྲོད་དང་ཐོ་རངས་ཀྱི་ཚེ། སྟན་བདེ་བ་ལ་འདུག་སྟེ། སྐྱབས་འགྲོ་སེམས་བསྐྱེད་ཚད་མེད་པ་བཞི་བསྒོམ་པ་རྣམས་སྔོན་དུ་སོང་ནས། ཨོཾ་སྭ་བྷཱ་ཝས་སྟོང་པར་བསམ་པའི་ངང་ལས་མདུན་གྱི་ནམ་མཁར་རིན་པོ་ཆེའི་ཁྲི་སེང་གེས་བཏེག་པའི་སྟེང་དུ། པདྨ་དང་ཟླ་བའི་གདན་ལ།
རྗེ་བཙུན་མཐུ་སྟོབས་ཀྱི་དབང་ཕྱུག་བིརྺ་པ། སྐུ་མདོག་སྔོ་ནག་ཞལ་གཅིག་ཕྱག་གཉིས་པ། ཕྱག་གཡས་པའི་མཐིལ་གདན་སྟེང་དུ་མནན་ཅིང༌། གཡོན་པས་སྡིགས་མཛུབ་གྱེན་དུ་བསྟན་པ། སྐུ་འགྱིང་བག་དང་ལྡན་པ་ལ། མེ་ཏོག་སྣ་ཚོགས་ཀྱི་དབུ་རྒྱན་དང༌། དོ་ཤལ་བྱས་ཤིང༌། པུས་འཁྱུད་དང་བཅས་པའི་ཞབས་གཉིས་སེམས་དཔའི་སྐྱིལ་མོ་ཀྲུང་གིས་བཞུགས་པར་བསམས་ལ། དེའི་ཐུགས་ཀ་ནས་འོད་ཟེར་འཕྲོས་པས་ཡེ་ཤེས་པ་སྤྱན་དྲངས་པ་ནས་གསོལ་བ་འདེབས་པའི་བར་གོང་ལྟར་བྱས་ལ། རང་བཞིན་གྱི་གནས་ནས་རྗེ་བཙུན་རྣལ་འབྱོར་དབང་ཕྱུག་ལ་རྩ་བ་དང་བརྒྱུད་པའི་བླ་མ་རྣམས་དང༌།
ཡི་དམ་དཀྱིལ་འཁོར་གྱི་ལྷ་ཚོགས་སངས་རྒྱས་བྱང་སེམས་ཐམས་ཅད་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཛཿཧཱུྃ་བྃ་ཧོཿརང་ལ་གཉིས་སུ་མེད་པར་ཐིམ། དུས་གསུམ་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་གཅིག་ཏུ་བསྡུས་པའི་ངོ་བོ་རྗེ་བཙུན་མཐུ་སྟོབས་ཀྱི་དབང་ཕྱུག་བིརྺ་པས་བདག་གི་རྒྱུད་བྱིན་གྱིས་བརླབ་ཏུ་གསོལ། སྔགས་ཀྱི་སྒྲ་གྲགས་སྟོང་ལ་སེམས་གཏད་ནས། ཨོཾ་བཛྲ་ཨཾ་གུ་ལི། བཛྲ་ཀ་པ་ལི། བཛྲ་དྷི་ན། བྷན་དྷུ་ཧ་ར། བཛྲ་པི་ཨཾ། ཧཱུྃ་ཙཾ་གེ
ས་ར་བྷེ་རྟ་དྷ། ཁ་གེ་ཨེ། ཨཾ་གེ་མི་ལི། ལ་ག་པ་ར་ཏ། ཏ་ཨུ་ལ། ཏི་པཱ་ཏ། ཨོཾ་བྷི་རུ་ཝ། ཝ་པ་ར། ན་མོ་བེ་དྷ་ནི། ཝ་ར་ཎ།
ཞེས་ཚིག་གཞན་གྱིས་བར་མ་ཆོད་པར་དམ་བཅའ་ཇི་ཙམ་ཡོད་ཀྱི་བར་བཟླས་པའི་མཐར། དུས་གསུམ་སངས་རྒྱས་ཀུན་གྱི་སྐུ་གསུང་ཐུགས། ། ཡོན་ཏན་ཕྲིན་ལས་གཅིག་ཏུ་བསྡུས་པའི་དངོས། ། བླ་མ་རྣམས་དང་དཔལ་ལྡན་བིརྺ་པ། ། གཉིས་སུ་མེད་ལ་བདག་ནི་སྐྱབས་སུ་མཆི། ། མགོན་པོ་ཁྱོད་ཀྱི་ཐུགས་དང་བདག་གི་སེམས། ། དབྱེ་བ་མེད་པར་གཅིག་ཏུ་འདྲེས་གྱུར་ནས། ། ཕྱོགས་ལས་རྣམ་པར་རྒྱལ་བ་ཁྱོད་ཅི་འདྲ། ། བདག་ཀྱང་དེ་འདྲར་འགྱུར་བར་བྱིན་གྱིས་རློབས། ། ཞེས་དྲག་ཏུ་གསོལ་བ་བཏབ་ནས།
རང་ལ་བསྟིམ་པའམ། མི་དམིགས་པ་གང་བདེ་བྱ་གསུང་ཡང༌། འདིར་རང་ལ་བསྟིམས་པས་རང་རྣལ་འབྱོར་དབང་ཕྱུག་ཏུ་བསམ་པ་སོགས་གོང་ལྟར་བྱས་པའི་རྗེས་ལ། སྲུང་བ་རྣམས་མཛད་དོ། ། བླ་མ་ཁ་ཅིག་གསོལ་བ་བཏབ་པའི་རྗེས་སུ། ལམ་ཟབ་བླ་མ་ལས་གསུངས་པ་ལྟར་ཞེན་པ་སྤང་བ་དང༌། དབང་དང་དངོས་གྲུབ་བླངས་ནས་རང་ལ་བསྟིམ་ནས་བསྲུང་བ་རྣམས་མཛད་དེ་དཔྱད་པར་བྱའོ། ། གསུམ་པ་ལ་བཅུ་གཉིས་ཀྱི་དང་པོ་ཁྱོར་ཆུས་སྲུང་བ་ནི། ལག་པ་གཡོན་པར་ཆུ་གཙང་ཁྱོར་བ་གང་བླུགས་ལ། དཔུང་པ་གཡོན་པར་བཟུང་ལ་མིག་གིས་མི་བལྟ་བར།
སྲིན་ལག་གཡས་པས་གཡས་སྐོར་དུ་བཀྲུག་ཅིང༌། ཨོཾ་བཛྲ་ཨཾ་གུ་ལི་སོགས་ལན་གསུམ་བཟླས་ནས། རང་གི་མིག་གིས་མ་མཐོང་བར་སྲིན་ལག་དེས་གནས་གསུམ་དུ་ཐིག་ལེ་བྱ་ཞིང༌། ཆུ་ལྷག་མ་སྣ་བུག་གཡོན་ནས་རླུང་བརྔུབས་པས་བཏུང་བར་བྱའོ། ། གཉིས་པ་དྲི་ཆུས་སྲུང་བ་ནི། ལག་པ་གཡོན་པར་དྲི་ཆུ་བླུགས་ལ། གཡས་པའི་མཐེབ་སྲིན་གྱིས་གཡས་སྐོར་དུ་མཉེ་ཞིང་སྔགས་བདུན་ནམ། ཉེར་གཅིག་བཟླས་ནས་མིག་མི་བལྟ་བར་མཐེབ་སྲིན་གཡས་པས་ཆུ་བླངས་ལ། དེ་མིག་གིས་མ་མཐོང་བར། ཕྲག་གོང་ནས་རྒྱབ་ན་ཕར་བསྐོར་ལ།
ཐོག་མར་ལྕེ་ཐོག་ཏུ་བཞག དེ་ནས། དཔྲལ་བར་ཨོཾ། མགྲིན་པར་ཨཱཿ སྙིང་གར་ཧཱུྃ། རྣམས་བསྒོམས་ལ་གནས་དེ་དག་ཏུ་མཐེབ་སྲིན་གྱིས་ཐིག་ལེ་བྱས་ལ་བྱིན་གྱིས་བརླབས་པར་བསམ་མོ། ། འདི་ལ་ཡི་གེ་རྙིང་པ་ལས། ཁྱོར་བ་གཡས་པར་དྲི་ཆུ་བླུགས་ནས། གཡོན་པས་དཀྲུགས་པ་སོགས་བཤད་དེ་དཔྱད་པར་བྱའོ། ། གསུམ་པ་དྲི་ཆུ་བར་པས་སྲུང་བ་ནི།
དང་པོ་ལག་པ་གཡོན་པར་དྲི་ཆུ་བར་པ་བླུགས་པ་ལ། གཡས་པའི་མཐེབ་སྲིན་གྱིས་གཡས་སྐོར་དུ་དཀྲུག་ཅིང༌། སྔགས་ཉེར་གཅིག་བཟླས་ནས། མདུན་ནས་གཡས་སྐོར་གྱིས་ཐོག་མར་ལྕེ་ལ་རེག དེ་ནས། དཔྲལ་བར་ཧཾ། མགྲིན་པར་ཨོཾ། སྙིང་གར་ཧཱུྃ། ལྟེ་བར་ཨ། གསང་གནས་སུ་ཧ་བསམས་ནས་གནས་དེ་དག་ཏུ་ཐིག་ལེ་བྱས་པས་ཡི་གེ་ལྔ་ལས་འོད་ཀྱི་སྲིད་བུས་མདུད་པ་བྱས་པས།
བར་ཆད་ཀྱིས་མི་ཚུགས་པར་བསྒོམ། དེ་ནས་ལག་པ་གཡས་པར་དྲི་ཆུ་བར་པ་བླུགས་ལ་གཡོན་པའི་མཐེབ་སྲིན་གྱིས་གཡོན་སྐོར་དུ་དཀྲུག་ཅིང༌། སྔགས་ཉེར་གཅིག་བཟླས་ནས་རྒྱབ་ནས་གཡོན་སྐོར་གྱིས་ལྕེ་ལ་རེག་པ་སོགས་སྔར་བཞིན་བྱའོ། ། བཞི་པ་རྡོ་རྗེ་རྩེ་གསུམ་གྱིས་སྲུང་བ་ནི། གཡོན་པའི་མཐེའུ་ཆུང་མཐེ་བོས་མནན་ལ། སོར་མོ་གསུམ་ཕྲལ་ཏེ་བརྐྱང་པ་དཔྲལ་བར་རེག་ལ། ཨཀྵེ་བི་མ། ཁ་ལ་རེག་ལ། པ་ཚེ་ཨུ་པ་མ། སྙིང་གར་རེག་ལ།
ཤི་ལ་པ་ཐཱར། ལྟེ་བར་རེག་ལ། ཧ་ཨུ་ཨ་ཚེ་ཨུ། ལིང་གར་རེག་ལ། ཝ་པ། ཞེས་པས་ཡས་རིམ་དང༌། ཡང་ལིངྒར་རེག་ལ། བིརྺ། ལྟེ་བར། པ།
སྙིང་གར། པྲ། ཁ་ལ། ས་དྷེཾ། དཔྲལ་བར་སྭཱ་ཧཱ། ཞེས་བརྗོད་ལ་མས་རིམ་གྱིས་རེག་གོ ། མཆན་རྙིང་ཁ་ཅིག་ལ། གནས་ལྔར། ཕོ་བྲང་ལྔའི་གཙོ་བོ་རྣམས་བསྒོམས་ནས་སྔགས་བརྗོད་ཅིང༌། ཕྱག་རྒྱས་རེག་པས་ལྷ་རྣམས་གསལ་གདབ་པར་བྱ་ཞེས་འབྱུང་ངོ༌། །
ལྔ་པ་རྣལ་འབྱོར་སྲུང་བའི་ཕྱག་རྒྱས་སྲུང་བ་ནི། རྡོ་རྗེ་སྲུང་བའི་ཕྱག་རྒྱ་ནི། ། སྙིང་གར་བཅས་ཏེ་བཤང་སྐོར་དགྲོལ། ། འབྱུང་པོའི་ཉི་མ་དག་ལ་བསྟེན། ། གཞན་དུ་ན་ནི་བར་ཆད་འགྱུར། ། ཞེས་པའི་དོན། རྐང་མཐིལ་གཉིས་སྤྲད། པུས་མོ་ཕྱིར་བསྐྱེད་ལ་རླུང་ཁ་སྦྱར་དུ་བྱས་ནས། ལག་པ་གཉིས་རྡོ་རྗེ་ཕྱིར་བསྡམས་ལས། མཐེ་བོང་གཉིས་གུང་མོ་གཉིས།
མཐེའུ་ཆུང་གཉིས་རྣམས་རྩེ་སྤྲད་པའི་ཕྱག་རྒྱ་སྙིང་གར་བཅས་ལ། སྔགས་རྣམས་ཡིད་ཀྱིས་བཟླས་ཤིང༌། མཐེ་བོང་སྦྱར་བ་སྙིང་གར་རེག་ལ། ཨཀྵེ་བྷི་མ། གུང་མོ་ཁ་དང༌། པ་ཚེ་ཨུ་པ་མ། མཐེའུ་ཆུང་ལྟེ་བ་དང༌། ཤི་ལ་པ་ཐཱར། གུང་མོ་ལིངྒ་དང༌། ཧ་ཨུ་ཨ་ཚེ་ཨུ།
མཐེའུ་ཆུང་བཤང་སྒོ་དང༌། ཝ་པ། ཞེས་ཡས་རིམ་དང༌། ཡང་མཐེའུ་ཆུང་བཤང་སྒོ་དང༌། བིརྺ། གོང་མོ་ལིངྒ་དང༌། པ། མཐེའུ་ཆུང་ལྟེ་བ་དང༌། པྲ། མཐེ་བོང་སྙིང་ག་དང༌།
ས་དྷེཾ། གུང་མོ་ཁ་དང༌། སྭཱ་ཧཱ། ཞེས་མས་རིམ་དང༌། ཡང་གོང་བཞིན། སྙིང་ག་ནས་བཤང་སྒོའི་བར་རེག་ལ། དེར་ཝ་པ། ཞེས་ཡིད་ཀྱིས་བཟླས་ཤིང་རླུང་བཏང༌། སེ་གོལ་གཏོགས་པར་བྱའོ། ། འདི་ནི་གོང་མའི་གསུང་ལྟར་བྲིས་པ་ཡིན་ལ།
བླ་མ་ཆོས་ཀྱི་རྒྱལ་པོ་ལྟར་ན། རྐང་པའི་བྲང་ང་ས་ལ་བཙུགས། རྟིང་པ་འཕོང་ལ་གཏད། ལག་པ་གཉིས་རྡོ་རྗེ་བསྡམས་པ་ལས། མཐེ་བོང་མཛུབ་མོ་མཐེའུ་ཆུང་རྣམས་རྩེ་སྤྲད་ནས། བརྐྱང་པའི་ཕྱག་རྒྱ་སྙིང་གར་བཅས་ལ། དེར་ཡར་བཟློག་ཅིང་མཛུབ་མོ་སྙིང་གར་རེག མཐེའུ་ཆུང་ལྕེ་ལ་རེག་ཅིང་མར་བཟློག་ནས་མཐེའུ་ཆུང་དང་མཐེ་བོང་ལྟེ་བར་རེག་ཅིང༌། བོལླ་ལ་མཐེབ་མཛུབ་ཀྱི་བར་ནས་ཕྱུང་ལ། མཐེའུ་ཆུང་བཤང་ལམ་དུ་རེག་པར་བྱའོ། །
དེ་ལྟར་ལན་གསུམ་བྱས་ལ། བཤང་ལམ་དུ་དགྲོལ་བར་བཞེད་དེ། འདི་གཉིས་གང་དག་བརྟག་གོ ། དྲུག་པ་སྔགས་དང་ཕྱག་རྒྱས་སྲུང་བ་ནི། རྐང་པ་གཡོན་གྱི་མིང་མེད་གཅིག་ཤོས་ཀྱིས་མནན། ཙོག་པུར་འདུག་སྟེ་ལག་པའི་མཐེ་བོང་གཉིས་ཀྱིས་སྲིན་ལག་གཉིས་ཀྱི་རྩ་བ་མནན་ནས་མཐེའུ་ཆུང་བསྐུམ། གུང་མོ་སྲིན་ལག་གསུམ་བརྐྱང་ནས། ཕྱག་རྒྱ་གཉིས་རྩེ་སྤྲད་པ་སྙིང་གར་བཅའ་ཞིང༌། ར་ག་ཏ་ཛ་ཊ། ར་ག་ཏ་ཕཊ།
བིརྺ་པ་ཀ ནི་ལ་ཕཊ། མོ་ན་ཐི་བྷ་ཡ། ཞེས་པ་ལན་གསུམ་མམ་བདུན་བརྗོད་པའི་མཐར་སོར་མོ་གཡོན་པ་གསུམ་གན་རྐྱལ་བྱས་པའི་སྟེང་དུ། གཡས་པ་ལན་གསུམ་བརྡབ་ཅིང་སྔགས་བཟླས། དེ་ནས་སྲིན་ལག་མཐེ་བོས་མནན་པ་མ་ཤོར་བར་ཕྱིར་ལན་གསུམ་དཀྲུག ཡང་མཐེ་བོས་སྲིན་ལག་མནན་པ་མ་ཤོར་བར་གཡོན་པའི་སྲིན་ལག་གིས་སྣ་བུག་གཡས་པ་བཀག་ལ། སྣ་གཡོན་ནས་རླུང་ལན་གསུམ་འབུད་པར་བྱའོ། ། བདུན་པ་དམིགས་པས་སྲུང་བ་ནི། སྤྱི་གཙུག་གི་ཧཾ་མགོ་ཐུར་ལ་བསྟན་པས་དབུ་མའི་ཡར་རྩེ་བཀག
ལྟེ་བའི་ཨཾ་མགོ་གྱེན་ལ་ལྟ་བས། མས་སྣ་བཀག་པ་ལ་དམིགས་པ་གཏད་དོ། ། བརྒྱད་པ་ཐབས་ཤེས་རབ་གཉིས་མེད་ཀྱིས་སྲུང་བ་ནི། རང་གི་སྤྱི་བོར་ཉི་མའི་དཀྱིལ་འཁོར་གྱི་སྟེང་དུ། ཐབས་ཀྱི་རང་བཞིན་ཧོ་དམར་པོ་མགོ་ཐུར་དུ་བསྟན་པ། ལྟེ་བར་ཉི་མའི་སྟེང་དུ་ཤེས་རབ་ཀྱི་རང་བཞིན་ཧོ་དམར་པོ་མགོ་གྱེན་དུ་བསྟན་པར་བསྒོམ། དེ་ནས་ལག་པ་གཡས་པའི་སོར་མོ་གཤིབས་པས་ལྕེའི་བུད་བཞར་གཡོན་པས་ཀྱང་བུད་བཞར་ལ། ལག་པ་གཡས་པས་སྤྱི་གཙུག་ནས་མནན། གཡོན་པས་ལྟེ་བ་བཏེག་ལ། ཡར་མར་ནས་གཟིར་ལ།
ཐབས་ཤེས་རབ་གཉིས་སུ་མེད་པ་ལ་བློ་གཞག་པར་བྱའོ། ། དགུ་པ་འགྲོ་བའི་ཚེ་སྲུང་བ་ནི། རང་གི་བཤང་ལམ་དུ་ཀྵམརཡུཾདཀར་པོ་མགོ་གྱེན་ལ་བསྟན་པ། རྡོ་རྗེ་ལ་སམརཡུཾ་སེར་པོ་མགོ་གྱེན་དུ་བསྟེན། ལྟེ་བར་ཀྵུཾ་དམར་པོ་མགོ་སྤྲད་པ། ཁར་སུཾ་དཀར་པོ། སྣ་གཉིས་ལ་ཡུཾ་སེར་པོ་རེ་རེ། མིག་གཉིས་སུ་ཧཱུྃ་སྔོན་པོ་རེ་རེ། རྣ་བ་གཉིས་སུ་ཡུཾ་དམར་པོ་རེ་རེ། མཛོད་སྤུར་སམརཡུཾདཀར་པོ་མགོན་ཐུར་ལ་བསྟན་པ།
སྤྱི་གཙུག་ཏུ་ཧམརཡུཾདཀར་པོ་མགོ་ཐུར་ལ་བསྟན་པ། ཐམས་ཅད་ཟླ་བའི་གདན་ལ་གནས་པར་བསམས་ནས། ཕྱོགས་རྣམ་པར་གནོན་པའི་ཕྱིར་རླུང་མི་རྒྱུ་བ་ངོས་ཀྱི་རྐང་པ་མནན། རྒྱུ་བ་ངོས་ཀྱི་ལག་པ་ཐལ་མོ་ཕྱར་ནས་གོམ་པ་བདུན་དུ་འཕགས་ཤིང༌། ངག་ཏུ་ཧཱུྃ་ཞེས་བརྗོད་པའོ། ། བཅུ་པ་ཉལ་བའི་ཚེ་སྲུང་བ་ནི། གཞོགས་གཡས་པ་འོག་ཏུ་བཅུག་ལ། གཡས་པའི་མཐེའུ་ཆུང་གིས་སྣ་བུག་གཡས་པ་བཀག་ནས་ཉལ་བར་བྱའོ། ། བཅུ་གཅིག་པ་གཟའ་རིགས་སྲུང་བ་ནི། རང་ཉི་མ་སྟེང་གནོན་གྱི་ཕྱག་རྒྱ་བྱས་པའི་སྡིགས་མཛུབ་ཀྱིས་སྤྱི་བོའི་ཐད་དུ་ཐོག་རིས་རྩེ་ལྔ་པ་ཅིག་བྲིས་པའི་དབུས་སུ་ཨོཾ།
ཟུར་ལྔ་ལ་གཡོན་སྐོར་དུ། ན སྭ བྷོ ཧཱུྃ ཕཊ། རྣམས་སེར་པོ་མགོ་ཕྱིར་བསྟན་དུ་དམིགས་ལ། ཨོཾ་ན་སྭ་བྷོ་ཧཱུྃ་ཕཊ། ཅེས་སྟོང་ཕྲག་གཅིག་བཟླས་ལ་འཁོར་ལོ་སྤྱི་བོར་ཐིམ་པར་བསྒོམ། ཡང་སྡིགས་མཛུབ་ཀྱི་རྩེ་མོས་རིན་པོ་ཆེ་ཟུར་བརྒྱད་པ་བྲིས་པའི་ཟུར་རྣམས་སུ། ཧཱུྃ་ཧཱུྃ་ཧ་ཧི་ཧུ་ཧེ་ཧོ་ཧཿ ཅེས་པ་མགོ་ནང་བསྟན་ཁ་དོག་སེར་པོར་བསྒོམས་ལ། སྔགས་དེ་ཉིད་སྟོང་ཕྲག་གཅིག་བཟླས་ཏེ། དཔུང་པ་གཡས་ལ་ཐིམ་པར་བསམ།
འཁོར་ལོ་དེ་གཉིས་དར་དམར་པོ་ལ་གསེར་གྱིས་བྲིས་ནས་སྤྱི་བོར་བཅིང་བར་བྱའོ། ། བཅུ་གཉིས་པ་འཁོར་ལོས་སྲུང་བ་ནི། རྒྱ་ཤོག་ལ་གི་ཝཾ་གིས་འཁོར་ལོ་རྩིབས་བཞི་པ་མུ་ཁྱུད་དང་བཅས་པ་བྲིས་ལ་ལྟེ་བར་ཨཀྵེ་བི་མ། རྩིབས་བཞི་ལ། ཤར་དུ་པ་ཚེ་ཨུ་པ་མ། ལྷོར་ཤི་ལ་པ་ཐཱར། ནུབ་ཏུ་ཧ་ཨུ། བྱང་དུ་ཨ་ཚེ་ཨུ། མུ་ཁྱུད་ལ་ཝ་པ་བིརྺ་པ་པྲ་ས་དྷེཾ་སྭཱ་ཧཱ། ཞེས་པ་རྣམས་བྲིས་པའམ།
ཡང་ན་འཁོར་ལོའི་ལྟེ་བར་བསྒྲུབ་བྱ་བྲིས་ལ། དེའི་གནས་ལྔར་སྔགས་ལྔ་བྲིས་ལ། སྤྱི་གཙུག་ཏུ་རིན་པོ་ཆེ་འབར་བ་ཆ་དགུ་པ་བྲིས་ལ། ཆ་རེ་ལ། ཝ་པ། བིརྺ་པ། པྲ་ས་དྷེཾ་སྭཱ་ཧཱ། ཞེས་པ་རྣམས་བྲི། རྩིབས་བཞི་དང་མུ་ཁྱུད་སོགས་ལ་སྔར་བཞིན་བྲིས་ལ། རབ་གནས་བྱས་ལ་མགུལ་དུ་བཅང་བར་བྱའོ། །
སྲུང་བ་འདི་ཐམས་ཅད་ལ་རང་རྣལ་འབྱོར་དབང་ཕྱུག་ཏུ་བསྒོམས་ལ། དེའི་ང་རྒྱལ་དང་མ་བྲལ་བར་སྲུང་བ་རྣམས་བྱ་བ་ནི་གལ་ཆེའོ། ། ཟབ་མོ་སྦས་པའི་མན་ངག་ཁྱད་པར་ཅན། ། གསལ་བར་བྲིས་ལ་ཉེས་གང་བླ་མ་དང༌། ། མཁའ་འགྲོའི་ཚོགས་ཀྱིས་བརྩེ་བས་བཟོད་མཛོད་ལ། ། ཐུགས་རྗེ་ཆེན་པོས་བདག་ལ་བྱིན་གྱིས་རློབས། ། འདིར་འབད་དགེ་བ་བདག་གིས་གང་ཐོབ་དེས། ། དེང་ནས་བཟུང་སྟེ་སྐུ་གསུམ་མ་ཐོབ་པར། ། མཐུ་སྟོབས་དབང་ཕྱུག་གསུང་གི་མཛོད་འཛིན་ཞིང༌། ། ལམ་གྱི་བར་ཆད་མ་ལུས་ཞི་བར་ཤོག །
ཅེས་པ་འདི་ཡང་རྨད་དུ་བྱུང་བའི་ཡོན་ཏན་གྱི་ཚོགས་ལ་དབང་འབྱོར་པ། བླ་མ་ཀུན་དགའ་ལེགས་པའི་བཀས་ཡང་ཡང་བསྐུལ་བ་ལ་བརྟེན་ནས། རྗེ་བཙུན་གོང་མའི་ཡི་གེ་ཐོར་བུ་པ་རྣམས་དང༌། ཆོས་ཀྱི་རྒྱལ་པོ་འཕགས་པ་རིན་པོ་ཆེ་དང་དཀར་ཤཱཀྱ་གྲགས་ཀྱིས་མཛད་པའི་སྒྲུབ་ཐབས་རྣམས་ལས་མན་ངག་རྣམས་ཚང་པར་བསྡུས་ཤིང༌། བླ་མ་དམ་པའི་ཕྱག་ལེན་ཁྱད་པར་ཅན་གྱིས་བརྒྱན་ནས། རྡོ་རྗེ་འཆང་ཆེན་པོ་རྗེ་བཙུན་རྟོག་མེད་ཞབས་ལ་སོགས་པ་བླ་མ་དམ་པ་རྣམས་ཀྱི་བཀའ་དྲིན་ལས་གསུང་ངག་རིན་པོ་ཆེ་མན་ངག་དང་བཅས་པ་རྣམས་ཀྱི་མཛོད་འཛིན་པ་ཤཱཀྱའི་དགེ་སློང་ཀུན་དགའ་བཟང་པོས་སྦྱར་བའོ། ། ཐུན་མོང་མ་ཡིན་པའི་མན་ངག་གཅིག་བརྒྱུད་མ་དང་བིར་སྲུང་གསར་པའི་མན་ངག་ནི་ཟུར་དུ་ཤེས་པར་བྱའོ།། །། ༄། །སྐུའི་རྣམ་འགྱུར་དྲུག་གི་ཟིན་བྲིས་བཞུགས།། ༈ །ཨོཾ་སྭ་སྟི། དཔལ་ལྡན་བིརྺ་པའི་སྐུའི་རྣམ་འགྱུར་ལ་དྲུག་སྟེ།
ཉི་མ་གཏེང་པར་འཛུད་པ། གངྒཱ་བཟློག་པ། ཆོས་འཆད་པ། གསེར་འགྱུར། ལྷ་རྟེན་དགས་པ། མུ་སྟེགས་ཀྱི་ལྷ་མནན་པའོ། ། དང་པོ་ནི་སྐུ་མདོག་དམར་ནག་གཡས་སྡིགས་མཛུབ་ཅན། གཡོན་ཐོད་པ་བདུད་རྩིས་གང་བ་ཐུགས་ཀར་འཛིན་པ། རྒྱལ་པོ་རོལ་པའི་སྟབས་ཀྱིས་བཞུགས་པའོ། ། གཉིས་པ་ནི་སྐུ་མདོག་སྔོ་ནག་ཕྱག་གཡས་པའི་མཐིལ་གདན་སྟེང་དུ་མནན་ཅིང༌།
གཡོན་སྡིགས་མཛུབ་གྱེན་དུ་བསྟན་པ། སེམས་དཔའི་སྐྱིལ་ཀྲུང་ཅན་ནོ། ། གསུམ་པ་ནི། ཕྱག་གཉིས་ཐུགས་ཀར་ཆོས་འཆད་ཀྱི་ཕྱག་རྒྱ་མཛད་པ། སེམས་དཔའི་སྐྱིལ་ཀྲུང་གིས་བཞུགས་པའོ། ། བཞི་པ་ནི། གཡས་གདན་སྟེང་དུ་མནན་ཅིང༌། གཡོན་ཁུ་ཚུར་བཅངས་ནས་པུས་མོ་གཡོན་པའི་སྟེང་དུ་བཞག་པ། ཞབས་གཉིས་སྐྱིལ་ཀྲུང་ཅུང་ཟད་ཀྲོང་ངེ་བར་བྱས་པའོ། ། ལྔ་པ་ནི།
གཡས་དཔྲལ་བར་ཐལ་མོ་སྦྱར། གཡོན་གདན་ལ་བརྟེན་པ་སེམས་དཔའི་སྐྱིལ་ཀྲུང་ཅན་ནོ། ། དྲུག་པ་ནི། ཕྱག་གཉིས་ཀྱི་མཐེ་བོས་མཐེའུ་ཆུང་མནན་པ། རྡོ་རྗེ་རྩེ་གསུམ་གྱི་ཕྱག་རྒྱ་བྱས་ལ། དེ་གཉིས་ཐུགས་ཀར་སྦྱར་བ། ཞབས་གཡོན་གྱི་སྲིན་མཛུབ་གཡས་ཀྱི་སྲིན་མཛུབ་ཀྱིས་མནན་པའོ། ། གོང་མ་མིན་པ་ཐམས་ཅད་ཀྱི་སྐུ་མདོག་སྔོ་ནག་གམ་སྔོ་སྐྱ་གང་རུང་དུ་བསམ་མོ། ། དེ་ལྟར་སྐུའི་རྣམ་འགྱུར་དྲུག་པོ་རང་གང་མོས་པར་བསྒོམས་ལ་སྔགས་བཟླས་པ་དང་སྲུང་བ་རྣམས་བྱ་བ་གསུངས་སོ། ། ཞེས་པ་རྣལ་འབྱོར་པ་རིན་ཆེན་རྡོ་རྗེས་གོང་མའི་གསུང་ཐོར་བུ་པ་རྣམས་ལས་བཏུས་པའོ།། །།
༄། །བྱིན་རླབས་བྱ་ཚུལ་བཞུགས།། ༈ །ཨོཾ་སྭ་སྟི། དུས་གསུམ་སངས་རྒྱས་ཐམས་ཅད་ཀྱི། ། མཐུ་སྟོབས་རྫུ་འཕྲུལ་གཅིག་བསྡུས་པ། ། རྣལ་འབྱོར་དབང་ཕྱུག་ལ་བཏུད་ནས། ། དེ་ཡི་བྱིན་རླབས་མན་ངག་བྲི། ། འབྱུང་པོའི་ཉི་མ་གང་རུང་ལ། ། དབེན་པར་རིམ་གཉིས་རྣལ་འབྱོར་བསྒོམ། ། ཁྱད་པར་འདི་ཡི་བསྒོམ་བཟླས་དང༌། ། ཚོགས་ཀྱི་འཁོར་ལོ་ཚུལ་བཞིན་བྱ། །
དབང་གིས་སྨིན་པའི་སློབ་མ་ཀུན། ། ཁྲུས་བྱས་ཕྱག་དང་མཎྜལ་དབུལ། ། ཀུན་མཁྱེན་ཡེ་ཤེས་ཕུང་སོགས་ཀྱིས། ། གསོལ་བ་གདབ་ཅིང་རྒྱུན་བཤགས་དང༌། ། སྡོམ་པ་གཟུང་བ་རྣམས་ཀྱང་བྱ། ། སློབ་དཔོན་རྣལ་འབྱོར་དབང་ཕྱུག་ཏུ། ། བསྒོམས་པའི་དཔྲལ་མགྲིན་སྙིང་ག་དང༌། ། ལྟེ་གསང་རྣམས་སུ་ཨོཾ་ཨཱཿཧཱུྃ། ། ཨཾ་དང་ཧ་སྟེ་འབྲུ་ལྔ་བསྒོམ། ། གུས་འདུད་དྲག་པོས་གསོལ་བཏབ་པས། །
དཔྲལ་བའི་ཨོཾ་ལས་འོད་དཀར་འཕྲོས། ། སློབ་མའི་དཔྲལ་བར་ཐིམ་པའི་མཐུས། ། བུམ་པའི་དབང་བསྐུར་ཐོབ་པར་བསྒོམ། ། ངག་དང་སེམས་ལའང་དེ་འགྲེས་སྦྱར། ། ལྟེ་གསང་ཡི་གེའི་འོད་ཟེར་དག ། སློབ་མའི་ལྟེ་གསང་དུ་ཐིམ་པས། ། བཞི་པའི་དབང་མཆོག་ཐོབ་པར་བསམ། ། དེ་རྗེས་སློབ་དཔོན་རང་ཉིད་ལ། ། ཐིམ་པར་བསྒོམ་ཞིང་ང་རྒྱལ་བྱ། ། འཁོར་ལོ་ལྔ་དང་རྩ་གསུམ་གྱི། །
བསྲུང་བ་མན་ངག་བཞིན་དུ་སྦྱིན། ། དམ་བཅའ་ཁས་བླང་ཡོན་དབུལ་སོགས། ། རྗེས་ཀྱི་བྱ་བ་གཞན་དང་མཐུན། ། འདི་ཡང་སློབ་མས་གསོལ་བཏབ་ནས། ། གསུང་ངག་ཟབ་མོའི་མཛོད་འཛིན་པ། ། དགེ་སློང་ཀུན་དགའ་བཟང་པོས་བྲིས། ། དགེ་དེས་འགྲོ་ཀུན་ལམ་བསྒོམ་ཤོག ། ཤུ་བྷ་མསྟུ་སརྦ་ཛ་ག་ཏཾ།། །། ༄། དེའི་ཉམས་ལེན་བཞུགས།། ༈ །རྗེ་བཙུན་མཐུ་སྟོབས་ཀྱི་མགོན་པོ་ལ་ཕྱག་འཚལ་ལོ། །
འདིའི་མན་ངག་ལ་གཉིས། རང་གཞན་སྲུང་བ་དང༌། བྱད་བཟློག་པའོ། ། དང་པོ་ལ་ཁྱོར་ཆུས་སྲུང་བ་དང༌། སྲུང་སྐུད་ཀྱི་སྲུང་བ་གཉིས་ཀྱི་དང་པོ་ནི། མན་ངག་ཐོབ་པའི་རྣལ་འབྱོར་པས་ཐོ་རངས་སམ་ཟས་མ་ཟོས་པའི་གོང་དུ་སྐྱབས་འགྲོ་སེམས་བསྐྱེད་སྔོན་དུ་སོང་ནས། རང་རྗེ་བཙུན་བིརྺ་པ་མན་ངག་བཞིན་བསྒོམས་ལ། ལག་པ་གཡས་པའི་མཐིལ་དུ་ཆུ་གཙང་མ་ཉུང་ཟད་བླུགས་པ་དེ་ལ་དམིགས་ལ། འདི་སྐོར་གྱི་སྔགས་འདི་རྣམས་སླར་དཔེ་དག་ངེས་རྙེད་ན་བསྡུར་དགོས། གྷོ་ཊོ།
གྷོ་ཊོ། གྷོ་ཊོ། པི་ཡི་ཐ། རྦརྨ། པིཾ་ཏུ། མོ་སི་པར། ཏེན་དྷེའུ། མོ་ཧུར། ཧརྟི། རྦོ་ཡི་ཐ།
ནོ་ཡི་ཏ། ཧརྐ་ཐེ། ནེཡི། བྷེ་ཐུ། ཕུ་ཊ། ཀུ་གྱན། བི་གྱན། པུ་ལུ། པགས་རྫག་དྷ་ན། ན་ལ་ཀེ
མོ་ཧུར། མིང་འཇུག ཨཾ་གྷེ། སརྦ་གྷོ་ཊོ་ཀ་རོ། མུ་ཧུར་ཏི་ནོ། རྦ་ར་ཊ་ཡི་ཡི་ནི། ཛུ་གི་ནི། ན་ཡིན་པོ་ཤ་ཀ་ར། ན་རོ་པ་ཨ། རྒྱང་ཨེ་ཀེའི་ས།
ས་ལི་ཡ། ཨ་ནུ་ཁ་ཡད་ཛ་ཙདྡྷུ། པུ་རུ་རྫུ། ཏུ་ཤ་ཁ་ཧིའོ། ། ཤུ་རུ་ཀུ་རུ་པ། ཞེས་པའི་མོ་ཧུར་ཞེས་པའི་སྐབས་སུ་རང་གི་མིང་བཅུག་ལ། ལན་བདུན་ནམ་བཅུ་ལ་སོགས་པ་བཟླས་ཏེ། མཆིལ་མ་ཆུ་ལ་བཏབ་ནས་འཐུངས་ན་ཉིན་ཞག་དེ་ལ་ནད་གདོན་གྱི་གནོད་པ་མི་འབྱུང་ངོ༌། ། ནད་དང་གདོན་གྱིས་ཟིན་པ་སོགས་གཞན་བསྲུང་ན་ཡང༌། ཆུ་གཙང་མ་དེ་ལ།
སྔགས་བསྲུང་བྱའི་མིང་དང་སྤེལ་བ་བཟླས་ནས་མཆིལ་མ་བཏབ་སྟེ་བྱིན་ན། ནད་གདོན་གྱི་གནོད་པ་ལས་གྲོལ་བར་འགྱུར་རོ། ། གཉིས་པ་སྲུང་སྐུད་ནི། རང་རྗེ་བཙུན་དུ་བསྒོམས་ནས། སྲད་བུ་སུམ་བསྒྲིལ་ལ་རྡོ་རྗེའི་མདུད་པ་གསུམ་བྱས་ནས། མདུད་པ་རེ་རེ་ལའང༌། ཨ་ཀརྦ། ཨིཎྜ། རྦ་ཐ་ལི། རྦ་ར་པུ་ལེ།
ར་ག་ཁེ། རྦནྡྷུ། ཏི་ནི། རྦོ་འུ་ནོ། ཙ་པ་པི། རྦ་པུ་པིར། ནརྴི་གྷརྦེ། བུ་ཧུ་ལུ་རྦེ་ཐ། རོ་ཧི་ལ་ཙར་ཙིར། ཨ་རེཀྵ་ཙ་ཏུར།
ཛ་དང༌། ད་ཡིཀྵ་ས་ནུ། དྷུར་ཕོ་ལྱེ། ཨི་པ་སོ། ཨ་རྒྱང༌། ཧོ་ས་དྱུ་རུ་པ། གྷུ་རུ་པ། ཞེས་པའི་སྔགས་ལན་གསུམ་གསུམ་སྟེ་དགུ་བཟླས་ནས། རང་གཞན་གྱི་མགུལ་པར་བཅིངས་ན་གནོད་པ་ལས་བསྲུང་བའི་མཆོག་ཏུ་འགྱུར་རོ། ། གཉིས་པ་བྱད་བཟློག་པ་ནི།
ཉི་མ་གསུམ་རང་གི་གོས་ནང་མ་ཕྱི་ནང་བཟློག་པར་གྱོན་ནས། རང་ཐུན་མོང་གི་སྲུང་འཁོར་གྱི་དབུས་ན་གནས་པའི་རྗེ་བཙུན་དུ་བསྒོམས་ལ། ཆུ་གཙང་ཁྱོར་བ་གང་ལ། སི་བི་རུ་པ་ཨ་རྒྱང༌། ཨུ་ལུ་ཌི་ལི་རྦེད། ར་ཁ་ཐ་སད་ཐི་ཡུད་ཐི། ཛི་ཀ་ར་ན་ཏཱི། ཏཱི་མོ་རོན་ཏཱི། དྷོ་ས་ཏི་པ་ལ། དྷོ་མི་ནར་ཁི།
ཙནྡྷུ། སུ་རུ་རྫུ། ཏུ་མི་ཤ་ལཱི། སི་བི་རུ་པ་ལ་རྒྱང༌། ཨུ་ལུ་ཌི་ལི་རྦེད། ར་ཁ་ཐ་སད་ཐི། ཡུད་ཐི། ཛི་ཀ་རན་ཏཱྀ། སརྦ་སིད་ཏཱི། རྦི་དྷུ་ཀུ་རྒྱང་ན་ཧི།
མོ་ཧུར། ཧརྟི་རྦོ་ཡི་ཐ། ཨྃ་གེ ཨེ་ཧཾ། ས་ལི་ཡ། ཨ་ནང་གི་ཛ། བཛྲ་ཛུ་གི་ནི། ཨ་ལི་ཏུ་ཤ་ཏུ་ནུ། ཞེས་ལན་གསུམ་བཟླས་པ་བཏབ་ནས་འཐུང༌། ཡང་ཆུ་ཁྱོར་བ་གང་ལ་གོང་གི་སྔགས་ལན་བདུན་བཏབ་སྟེ།
གོས་ཕྱི་ནང་བསྒྱུར་བ་ལ་བྱུག དེ་ནས་རང་རྗེ་བཙུན་དུ་གསལ་བའི་ཐུགས་ཀ་ནས་མེ་སྟག་ཚ་ཞིང་རྩུབ་པ་དཔག་ཏུ་མེད་པ་འཕྲོས་པས། བྱད་སྟེམས་དང༌། ངན་སྔགས་ཀྱི་འཁྲུལ་འཁོར་སོགས་གནོད་པ་ཐམས་ཅད་བསྲེག་པར་བསམས་ལ། བི་རཱུ་པ་ཞེས་སོགས་དྲག་ཏུ་བཟླས་ནས། ཉི་མ་གསུམ་སོང་བ་དང༌། གོས་ཅི་བདེར་གྱོན་ན་བྱད་བཟློག་པའི་མཆོག་ཏུ་འགྱུར་རོ། ། རྗེ་བཙན་བིརྺ་པ། རྣལ་འབྱོར་པ་ཛྙཱ་ན་དྷྭ་ཛ་དང༌། བུདྡྷ་ཤྲཱི་བྷ་དྲ་རྣམས་ལས་བརྒྱུད་པའི་མན་ངག་ཟབ་མོ་འདི་བླ་མའི་གསུང་བཞིན་ཤཱཀྱའི་དགེ་སློང་ཀུན་དགའ་བཟང་པོས་ཡི་གེར་བཀོད་པའོ། །
སྣོད་མིན་རྣམས་ལ་གསང་ངོ༌།། །། ༄། །ཡང་དེ་དང་ལམ་འབྲས་མཚན་མཚོན་སྦྱར་བ་བཞུགས།། ༈ །ཨོཾ་སྭ་སྟི། དཔལ་ལྡན་ཆོས་སྐྱོང་བིརྺ་པའི། ། ཞབས་ལ་གུས་པས་ཕྱག་འཚལ་ནས། ། དེ་ཡི་མན་ངག་ཁྱད་པར་ཅན། ། ཞལ་ཤེས་རིམ་པ་གསལ་བར་བྲི། ། རྣལ་འབྱོར་གྱི་དབང་ཕྱུག་ཆེན་པོ་བིརྺ་པའི་མན་ངག་ཐུན་མོང་མ་ཡིན་པ་སྙན་བརྒྱུད་གཅིག་བརྒྱུད་མ་འདིས་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་མན་ངག་རྣམས་མཚོན་པར་ནུས་ཏེ། འདི་ལ་གཉིས། སྣང་བ་གསུམ་གྱི་བཀྲི་བ་དང༌།
རྒྱུད་གསུམ་གྱིས་བཀྲི་བའོ། ། དང་པོ་ལ་གསུམ་ལས། མ་དག་པའི་སྣང་བ་ནི། དུར་ཁྲོད་ཆེན་པོ་བརྒྱད་ཀྱིས་བསྟན་ཏེ། དེར་གནས་པའི་སེམས་ཅན་ངན་སོང་གསུམ་ལ་སོགས་པའི་རྣམ་པར་གནས་པ་རྣམས་ཀྱི་ཁམས་ལ་བརྟགས་པས་འཁོར་བའི་ཉེས་དམིགས་ཤེས་པས། ཐོག་མར་འཁོར་བའི་ཉེས་དམིགས་བསམ་པ་དང༌། དེ་དག་ཀྱང་རྒྱུ་མི་དགེ་བ་སྤྱད་པ་ལས་འབྲས་བུ་སྡུག་བསྔལ་དེ་ལྟ་བུ་འབྱུང་བར་ཤེས་པས། ལས་རྒྱུ་འབྲས་བསམ་པ་དང༌། སྡུག་བསྔལ་དེ་དག་ལས་ཐར་པའི་དལ་འབྱོར་གྱི་ལུས་རྙེད་པར་དཀའ་བར་ཤེས་ནས། དལ་འབྱོར་རྙེད་དཀའ་བསམ་པ་རྣམས་འབྱུང་བས་སོ། །
གཉིས་པ་ཉམས་ཀྱི་སྣང་བ་ལ་གཉིས། ཐུན་མོང་གི་ཉམས་ཀྱི་སྣང་བ་དང༌། ཐུན་མོང་མ་ཡིན་པའི་ཉམས་ཀྱི་སྣང་བའོ། ། དང་པོ་ལ་བྱམས་སྙིང་རྗེ་བྱང་ཆུབ་ཀྱི་སེམས་གསུམ་གྱི་དང་པོ་ནི། རི་དྭགས་ཀྲྀཥྞ་སཱ་རའི་པགས་པའི་གདན་གྱིས་བསྟན་ཏེ། བྱམས་པའི་སེམས་ཀྱིས་བདུད་དང་མུ་སྟེགས་དང་ཕྱིར་རྒོལ་བ་རྣམས་བཏུལ་ནས་བསྟན་པའི་སྒོར་འཇུག་པར་མཛད་པས་སོ། ། གཉིས་པ་ནི། པདྨས་བསྟན་ཏེ། པདྨ་འདམ་ན་གནས་ཀྱང་དེས་མ་གོས་པ་ལྟར། ། སེམས་ཅན་ལ་དམིགས་པའི་སྙིང་རྗེའང་རང་དོན་ཡིད་བྱེད་ཀྱི་དྲི་མས་མ་གོས་པའོ། །
གསུམ་པ་ལ་ཀུན་རྫོབ་བྱང་ཆུབ་ཀྱི་སེམས་ནི། ཟླ་བས་བསྟན་ཏེ། དེ་གཉིས་ཆོས་མཚུངས་པར་རྒྱུད་འགྲེལ་ལས་བཤད་པའི་ཕྱིར་རོ། ། དོན་དམ་བྱང་ཆུབ་སེམས་ནི་ཉི་མས་བསྟན་ཏེ། དེ་གཉིས་ཀ་རང་བཞིན་གྱིས་འོད་གསལ་བས་སོ། ། གཉིས་པ་ནི། རྗེ་བཙུན་གྱི་སྐུར་བསྒོམས་པས་བསྟན་ཏེ། མཐུ་སྟོབས་ཀྱི་མགོན་པོ་རྣལ་འབྱོར་དབང་ཕྱུག་བིརྺ་པ། སྟོང་པ་དང་སྙིང་རྗེ་ཟུང་དུ་འཇུག་པས་སྐུ་མདོག་དམར་ནག ཆོས་ཐམས་ཅད་དེ་བཞིན་ཉིད་དུ་གཅིག་པས་ཞལ་གཅིག
བདེན་པ་གཉིས་ཀྱི་རང་བཞིན་གྱི་ཕྱག་གཉིས། ཀཱ་ལི་དང་ཐབས་དང༌། བསྐྱེད་རིམ་ཀྱི་རང་བཞིན་ཕྱག་གཡས་པས་རོ་མ་འཛིན་རྟོག་རཀྟ་རྣམས་ཐུར་ལ་མནན་པའི་ཕྱིར་སྡིགས་མཛུབ་མཛད་པའི་རྩེ་མོ་གུག་པས་ཉི་མ་སྟོད་ལ་མནན་ཏེ་ཆང་གཏེང་བཅུག་པ། ཨཱ་ལི་དང་ཤེས་རབ་དང༌། རྫོགས་རིམ་གྱི་རང་བཞིན་ཕྱག་གཡོན་པས་རྐྱང་མ་གཟུང་རྟོག་ག་པུར་མནན་ཅིང་རླུང་སེམས་གྱེན་དུ་བསྐྱོད་དེ་གངྒཱ་ལན་གསུམ་བཟློག་པས་ཐོད་པ་བདུད་རྩིས་གང་བ་འཛིན་པ། རྩ་སྣ་ཚོགས་མདུད་པ་ཟུང་འཇུག་བཞིའི་སྦྱོར་བས་རྒྱལ་པོ་རོལ་པའི་འདུག་སྟངས་ཀྱིས་བཞུགས་པ། རླུང་སེམས་སྤྱི་བོར་འདྲེན་པས་ལུས་སྒྲིམ། ཞལ་སྤྱན་བགྲད་པ། ལྗགས་འདྲིལ་བ། རླུང་དང་བྱང་སེམས་ཀྱིས་ལུས་ཐམས་ཅད་ཁྱབ་པས་རུས་པའི་རྒྱན་དྲུག་གིས་བརྒྱན་པ།
ཉི་ཟླ་ཧཾ་ལ་ཐིམ་པས་མེ་ཏོག་སྣ་ཚོགས་ཀྱིས་ཐོད་བཅིངས་པའོ། ། གསུམ་པ་ནི། སྨིན་མཚམས་ཀྱི་ཐད་ཀའི་སྲུང་འཁོར་གཞལ་ཡས་ཁང་དང་བཅས་པའི་ནང་ན་ཀྱེ་རྡོར་ལྷ་དགུ་བཞུགས་པས་བསྟན་ཏེ། དེ་དག་འབྲས་བུ་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་ཡིན་པས་སོ། ། གསུམ་པ་རྒྱུད་གསུམ་གྱིས་བཀྲི་བ་ལ་གསུམ། སྦྱང་གཞི་རྒྱུའི་རྒྱུད། སྦྱོང་བྱེད་ཐབས་ཀྱི་རྒྱུད། གྲུབ་པ་འབྲས་བུའི་རྒྱུད་དོ། ། དང་པོ་ནི། རྒྱབ་ཀྱི་དཔག་བསམ་གྱི་ཤིང་གིས་བསྟན་ཏེ།
ཇི་ལྟར་དཔག་བསམ་གྱི་ཤིང་བཟང་པོ་སྨོན་ལམ་གྱི་རྐྱེན་དང་ཕྲད་ན་ཅི་འདོད་པའི་དོན་རྣམས་བསམ་པ་ཙམ་གྱིས་འབྱུང་བ་ལྟར། ཀུན་གཞི་རྒྱུའི་རྒྱུད་ཉིད་ཀྱང་དག་པའི་རྐྱེན་དང་ཕྲད་ན་འབྲས་བུ་སངས་རྒྱས་འབྱུང་བས་སོ། ། གཉིས་པ་ལ་གཉིས། ཤེས་རབ་ལྟ་བས་ཐག་བཅད་པ་དང༌། ཐབས་ཉམས་སུ་བླངས་པའོ། ། དང་པོ་ནི། མདུན་གྱི་ཌཱ་མ་རུས་བསྟན་ཏེ། ཇི་ལྟར་ཌཱ་མ་རུའི་ཁོག་པའི་ཤིང་དང༌། པགས་པ་དང༌། སྟེང་གཡོགས་དང༌།
སྐྱེས་བུའི་ལག་པའི་རྩོལ་བ་རྣམས་ཚོགས་པ་ལས་གློ་བུར་དུ་སྒྲ་སྐད་འབྱུང་ལ། དཔྱད་ན་ཁོག་པ་དང༌། པགས་པ་ལ་སོགས་པ་རེ་རེ་ལ་ཡང་མི་གནས་པ་ལྟར། ཆོས་ཐམས་ཅད་ཀྱང་ཀུན་རྫོབ་ཏུ་རྒྱུ་རྐྱེན་ཚོགས་པ་ཙམ་དང༌། དོན་དམ་པར་དཔྱད་ན་རང་བཞིན་མི་དམིགས་པ་ཤེས་རབ་ཌཱ་མ་རུའི་སྒྲ། ཞེས་པས་སོ། ། གཉིས་པ་ལ་བཞི་ལས། དང་པོ་བུམ་དབང་དང་དེའི་ལམ་བསྐྱེད་རིམ་སོགས་ནི། གཡས་ཀྱི་བུམ་པ་བདུད་རྩིས་གང་བས་བསྟན་ཏེ། ཇི་ལྟར་བུམ་པའི་ནང་གི་ཆུས་སྐྱེས་བུའི་ལུས་ཀྱི་དྲི་མ་འཁྲུད་པ་ལྟར།
བུམ་དབང་དང་བསྐྱེད་པའི་རིམ་པས་ཀྱང་ལུས་ཀྱི་དྲི་མ་འཁྲུད་ཅིང་སྒྲིབ་པ་སྦྱོང་བས་སོ། ། གཉིས་པ་གསང་དབང་དང་དེའི་ལམ་རང་བྱིན་རླབས་སོགས་ནི། བུམ་པའི་སྟེང་གི་ཐོད་པ་བདུད་རྩིས་གང་བས་བསྟན་ཏེ། ཇི་ལྟར་བདུད་རྩི་ནི་ཨ་མྲྀ་ཏ་སྟེ་འཆི་བ་མེད་པ་ཡིན་པ་ལྟར། རླུང་གི་སྦྱོར་བ་བདུན་གྱིས་ཀྱང་འཆི་མེད་སྒྲུབ་པས་སོ། ། ཐོད་པ་ནི་ཀ་པཱ་ལ་སྟེ། བདེ་བ་སྐྱོང་བ་ཡིན་པ་ལྟར། གཏུམ་མོ་དང་ཐིག་ལེའི་རྣལ་འབྱོར་ལ་བརྟེན་ནས་བདེ་བ་སྐྱོང་བས་སོ། ། གསུམ་པ་ཤེས་རབ་ཡེ་ཤེས་དང༌། དེའི་ལམ་དཀྱིལ་འཁོར་འཁོར་ལོ་སོགས་ནི།
གཡོན་གྱི་རིག་མ་གདུགས་འཛིན་པས་བསྟན་ཏེ། དངོས་སམ་ཡེ་ཤེས་ཀྱི་རིག་མ་ལ་བརྟེན་ནས། ཉོན་མོངས་པའི་ཚད་པ་ལས་སྐྱོབ་པས་སོ། ། བཞི་པ་དབང་བཞི་པ་དང་དེའི་ལམ་རྡོ་རྗེ་རྦ་རླབས་སོགས་ནི། མདུན་གྱི་ཏྲི་ཤཱུ་ལས་བསྟན་ཏེ། རྦ་རླབས་གསུམ་གྱིས་དུག་གསུམ་བཅོམ་པས་སོ། ། གསུམ་པ་ནི། རྣལ་འབྱོར་དབང་ཕྱུག་ཉིད་ཀྱི་སྐུ་ལུས་ལ་རྩ་གསུམ་དང་འཁོར་ལོ་ལྔ་གསལ་གདབ་པས་བསྟེན་ཏེ། རྩ་དབུ་མ་ཆོས་སྐུ། རོ་མ་ལོངས་སྐུ།
རྐྱང་མ་སྤྲུལ་སྐུ་སྟེ་སྐུ་གསུམ་དང༌། སྤྱི་བོའི་འཁོར་ལོ་མེ་ལོང་ལྟ་བུའི་ཡེ་ཤེས། དེ་བཞིན་དུ་མགྲིན་པར་སོ་སོར་རྟོག་པ། སྙིང་གར་ཆོས་དབྱིངས། ལྟེ་བར་མཉམ་པ་ཉིད། གསང་གནས་སུ་བྱ་བ་གྲུབ་པའི་ཡེ་ཤེས་ཏེ། ཡེ་ཤེས་ལྔ་དག་པས་སོ། དེ་ལྟར་ན་མཚོན་བྱེད་རྣལ་འབྱོར་དབང་ཕྱུག་གི་མན་ངག་འདིས་མཚོན་བྱ་ལམ་འབྲས་བུ་དང་བཅས་པའི་གདམས་ངག་ཐམས་ཅད་ཤེས་པར་ནུས་པ་འདི་ནི། རྗེ་བཙུན་ས་སྐྱ་པ་ཡབ་སྲས་རྣམས་ཀྱི་ཐུན་མོང་མ་ཡིན་པའི་མན་ངག་ཡིན་ནོ། ། ཚུལ་འདི་དམ་པའི་ཞལ་ཤེས་ལྟར། །
དགེ་སློང་ཀུན་དགའ་བཟང་པོས་བྲིས། ། དགེ་བས་སེམས་ཅན་མ་ལུས་ཀུན། ། མཐུ་སྟོབས་དབང་ཕྱུག་ཉིད་གྱུར་ཅིག ། དབང་ཐོབ་དམ་ཚིག་སྡོམ་པར་ལྡན། ། གསུང་ངག་ཁྲིད་ཀྱིས་སྨིན་བྱས་པའི། ། སྣོད་ལྡན་གཅིག་བརྒྱུད་མ་གཏོགས་པ། ། གཞན་ལ་མ་སྤེལ་ས་མ་ཡཱ།། །། ༄། །ཡང་བིར་སྲུང་གསར་མ་བཞུགས།། ༈ །ཨོཾ་སྭ་སྟི། དཔལ་ལྡན་མཐུ་སྟོབས་དབང་ཕྱུག་དང༌། །
དབྱེར་མེད་རྗེ་བཙུན་ས་སྐྱ་པ། ། ཡབ་སྲས་རྣམས་ལ་གུས་བཏུད་ནས། ། གསང་བའི་ཞལ་གདམས་ཡི་གེ་བྲི། ། བྱིན་རླབས་དང་མན་ངག་ཐོབ་པའི་རྣལ་འབྱོར་པས། སྐྱབས་འགྲོ་དང་སེམས་བསྐྱེད་དང་ཚད་མེད་པ་བཞི་བསྒོམ་སྔོན་དུ་སོང་ནས། ཨོཾ་སྭ་བྷཱ་ཝས་སྟོང་པར་བསམས་པའི་ངང་ལས་དུར་ཁྲོད་ཆེན་པོ་བརྒྱད་ཀྱིས་བསྐོར་བའི་དབུས་སུ། རི་དྭགས་ཀྲྀཥྞ་སཱ་རའི་པགས་པའི་གདན་གྱི་སྟེང་དུ། པདྨ་དང༌། ཟླ་བ་དང༌། ཉི་མའི་དཀྱིལ་འཁོར་ལ།
རང་སྐད་ཅིག་གིས་རྗེ་བཙུན་རྣལ་འབྱོར་གྱི་དབང་ཕྱུག་བིརྺ་པ་སྐུ་མདོག་དམར་ནག་ཞལ་གཅིག་ཕྱག་གཉིས་པ། གཡས་པས་སྡིགས་མཛུབ་མཛད་པའི་རྩེ་མོ་ཅུང་ཟད་གུག་པ། གཡོན་པས་ཐོད་པ་བདུད་རྩིས་གང་བ་ཐུགས་ཀར་འཛིན་པ། རྒྱབ་ཀྱིས་དཔག་བསམ་གྱི་ཤིང་ལ་སྐུ་ལུས་བརྟེན་པ། རྒྱལ་པོ་རོལ་པའི་འདུག་སྟངས་ཀྱིས་བཞུགས་ཤིང་སྐུ་ལུས་སྒྲིམ་པ། ཞལ་དང་སྤྱན་བགྲད་ཅིང་ལྗགས་འདྲིལ་བ། རུས་པའི་རྒྱན་དྲུག་གིས་བརྒྱན་ཞིང༌། མེ་ཏོག་སྣ་ཚོགས་ཀྱིས་ཐོད་བཅིངས་པ། དེའི་རྒྱབ་ཏུ་དཔག་བསམ་གྱི་ཤིང་བཟང་པོ། མདུན་དུ་ཏྲི་ཤཱུ་ལ་གྱེན་དུ་འགྲེང་བ་ལ་ཌཱ་མ་རུ་དཔྱངས་པ།
གཡས་སུ་བུམ་པ་བདུད་རྩིས་གང་བའི་སྟེང་དུ་ཐོད་པ་བདུད་རྩིས་གང་བས་བརྒྱན་པ། གཡོན་དུ་རིག་མ་མཚན་ལྡན་གྱིས་གདུགས་འཛིན་པ། སྨིན་མཚམས་ཀྱི་ཐད་ཀར་སྲུང་འཁོར་གཞལ་ཡས་ཁང་དང་བཅས་པའི་དབུས་སུ་བཅོམ་ལྡན་འདས་ཀྱེའི་རྡོ་རྗེ་ལྷ་དགུའི་དཀྱིལ་འཁོར་དང་བཅས་པ་བསྒོམས་ནས། རང་གི་ལུས་ཀྱི་དབུས་སུ་རྩ་དབུ་མ་ཆོས་བཞི་ལྡན། གཡས་སུ་རོ་མ། གཡོན་རྐྱང་མ་སྟེ་རྩ་གསུམ་བསམ་པའི་སྤྱི་བོ་མགྲིན་པ་སྙིང་ག་ལྟེ་བ་གསང་གནས་རྣམས་སུ་ཕོ་བྲང་ལྔའི་ལྷའི་ས་བོན་བསམས་ཏེ། དཀྱིལ་འཁོར་ལྔ་ལ་བཏུད་དེ་བསྐྲུན། ། ཅེས་པའི་དོན་ཏོ། ། དེ་ནས་རླུང་ཁ་སྦྱར་དུ་བྱ་བ་ནི། སྲོག་རྩོལ་འགོག་པའི་སྦྱོར་བ་ཡི། །
ཞེས་པའི་དོན་ཏོ། ། དེ་ནས་བཤང་སྒོའི་རླུང་གིས་ལྟེ་བའི་མེ་སྦར། གཡས་རོ་མའི་ནང་ནས་ཞུགས། འཁོར་ལོ་རྣམས་མས་རིམ་གྱིས་གསལ་གདབ། མེ་དེ་སྤྱི་བོའི་ཧཾ་ལ་རེག་པས། དེ་ལས་བྱང་ཆུབ་ཀྱི་སེམས་གཡོན་རྐྱང་མ་ནས་འབབ་འཁོར་ལོ་རྣམས་ཡས་རིམ་གྱིས་གསལ་བཏབ་པའི་མཐར་རོ་རྐྱང་གཉིས་ཀྱི་རླུང་དང་བྱང་ཆུབ་ཀྱི་སེམས་རྣམས་དབུ་མའི་མར་སྣ་ནས་ཞུགས་ཏེ། རླུང་སེམས་ཐིག་ལེ་ཐམས་ཅད་དབུ་མར་ཐིམ་པར་བསྒོམས་ལ་བུམ་པ་ཅན་ཐུབ་ཚད་དུ་བྱས་ཏེ། འབར་གཡོ་བརྟན་པ་ལ་བརྟེན་ནས། ། ཞེས་པའི་དོན་ཏོ། ། དེ་ལྟར་རླུང་སེམས་དབུ་མར་ཞུགས་པས་བདེ་སྟོང་ཟུང་འཇུག་གི་ཉམས་སྐྱེ་བར་འགྱུར་ཏེ།
བདེ་ཆེན་ཆོས་སྐུའི་ནམ་མཁའ་མཐོང༌། ། ཞེས་པའི་དོན་ཏོ། ། དེ་ལྟར་རླུང་ཁ་སྦྱོར་མང་དུ་བྱས་པའི་མཐར་སྲུང་བ་རྣམས་བྱས་ལ། དེ་ལས་བྱུང་བའི་དགེ་བ་སངས་རྒྱས་ཀྱི་སར་བསྔོ་བར་བྱ་ཞིང་ལྟ་བས་རྒྱས་གདབ་པར་བྱའོ། ། རྗེ་བཙུན་གསུང་རབ་ཉི་འོད་ཀྱིས་གསུང་ངག་པད་ཚལ་ཁ་ཕྱེས་ནས། ། བདག་བློ་བུང་བས་ལེགས་འཐུངས་པས། ། མན་ངག་སྦྲང་རྩིའི་རོ་འདི་བྱུང༌། ། འདི་ཡང་དགེ་སློང་བསམ་གཏན་པ། ། ཀུན་དགའ་བཟང་པོས་མན་ངག་རྣམས། ། བརྗེད་པས་སྐྲག་ནས་ཡི་གེར་བཀོད། །
དགེ་དེས་འགྲོ་ཀུན་སངས་རྒྱས་ཤོག ། འདིའི་བརྒྱུད་པ་ནི། རྗེ་བཙུན་བིརྺ་པ་ཆེན་པོ། དཔལ་ལྡན་ས་སྐྱ་པ་ཆེན་པོ་ཀུན་དགའ་སྙིང་པོ། སློབ་དཔོན་ཐམས་ཅད་མཁྱེན་པ་བསོད་ནམས་རྩེ་མོ། རྗེ་བཙུན་རིན་པོ་ཆེ་གྲགས་པ་རྒྱལ་མཚན། ཆོས་རྗེ་ས་སྐྱ་པཎྜི་ཏ་ཆེན་པོ། བླ་མ་ཚོགས་སྒོམ་ཀུན་དགའ་དཔལ། ཉན་ཆེན་བསོད་ནམས་བརྟན་པ། ཆོས་རྗེ་བྲག་ཕུག་པ་བསོད་ནམས་དཔལ།
བླ་མ་དམ་པ་བསོད་ནམས་རྒྱལ་མཚན། བླ་མ་རིན་པོ་ཆེ་དཔལ་ལྡན་ཚུལ་ཁྲིམས། གྲུབ་པའི་དབང་ཕྱུག་བུདྡྷ་ཤྲཱི་རྣམས་སོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
