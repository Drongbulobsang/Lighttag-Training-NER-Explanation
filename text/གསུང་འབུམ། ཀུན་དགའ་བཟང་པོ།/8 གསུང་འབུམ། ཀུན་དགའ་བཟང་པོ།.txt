གསུང་འབུམ། ཀུན་དགའ་བཟང་པོ།
པོད ༨
The Text
༼ཁ༽ ༄༅། །ཛཡེནབིམལཾབྱཱཀརཎོབཛྲདྷརཱནནྡབྷདཔཱདསྱཔྲཝཙནཾདྭིཔུསྟཀོཤྲཱིཧེབཛྲསྱསཱདྷནོདཱརཾབྷཱཥནོརྤཱདཱནུ། ཀྲམམརྨསྱནྟུརསྨིནཱམབིཛཧརཏིསྨ།།
༄༅། །རྒྱལ་བས་དྲི་མེད་ལུང་གིས་བསྔགས་པའི་རྡོ་རྗེ་འཆང་ཀུན་དགའ་བཟང་པོའི་ཞབས་ཀྱི་གསུང་རབ་གླེགས་བམ་གཉིས་པ་ལས་དཔལ་ཀྱེ་རྡོ་རྗེའི་སྒྲུབ་ཐབས་ཀྱི་རྒྱ་ཆེར་བཤད་པ་བསྐྱེད་རིམ་གནད་ཀྱི་ཟླ་ཟེར་ཞེས་བྱ་བ་བཞུགས་སོ།། ཨོཾ་སྭསྟི་སིདྡྷཾ། ཤྲཱིཧེབཛྲསྱསཱདྷནོདཱརཾབྷཱཥཎོཏྤཱདཱནུཀྲམམརྨསྱེནྡུརསྨིནཱམ། ནམོབྷཊྚཱརཀསྶངྒུརཱུཎཱམྤཱདཱཡཤིརསཱབྷཀྟིནཱ། ༈ །ཨོཾ་སྭསྟི་སིདྡྷཾ། དཔལ་ཀྱེ་རྡོ་རྗེའི་སྒྲུབ་པའི་ཐབས་ཀྱི་རྒྱ་ཆེར་བཤད་པ་བསྐྱེད་རིམ་གནད་ཀྱི་ཟླ་ཟེར་ཞེས་བྱ་བ། རྗེ་བཙུན་བླ་མ་དམ་པ་རྣམས་ཀྱི་ཞབས་ལ་སྤྱི་བོས་གུས་པས་ཕྱག་འཚལ་ལོ། །
སྡེབ་སྦྱོར་མཉམ་པའི་བྲྀཏྟ་ཡི་གེ་བཅུ་གཉིས་པ་སྐྱེ་འགྲོ་ལ་སྤྱིར་ངོ་མཚར་རྟོགས་བྱེད་ཀྱི་རྣམ་གྲངས་སྟོང་ཕྲག་བཞི་དང་གོ་དྲུག་མཆིས་པའི་ནང་གསེལ་གཞུང་གིས་དངོས་སུ་མ་ཟིན་པ་ཉིས་བརྒྱ་དགུ་པ་ནས་རྙེད་པའི་པྲསྟཱ་རས་བཅིངས་པའོ།། ཡསྱཔྲཛྙཱསཧསྲདྷརེཎཱཾཤྭཱཏྨསྶརྦཱཛྙཱནཾམཏེསྟམཡནྟཀྲྀཏྭམྲ། སཾམཏྱུཏྤཱདཀཱརྻབྷཝཏྭཱལོཀོམཉྫུརྒྷོཥཱཏྨསངྒུརུནཱརཱཀྵིཏྱཿ གང་གི་མཁྱེན་རབ་འོད་སྟོང་བདག་པོ་ཡིས། ། བདག་བློའི་མི་ཤེས་མུན་པ་ཀུན་བསལ་ནས། ། ཡང་དག་བློ་གྲོས་སྣང་བ་བསྐྱེད་མཛད་པ། ། འཇམ་དབྱངས་བླ་མས་བདག་ཅག་སྐྱོང་གྱུར་ཅིག ། གང་སྐུ་འཇིགས་རུང་ཁྲོ་བར་གནས་ཀྱང་མ་ལུས་འགྲོ་བའི་ཁྲོ་བ་འཇོམས། ། དེ་གསུང་དྲེགས་པའི་ང་རོ་སྒྲོགས་ཀྱང་སྟོབས་ལྡན་བདུད་བཞིའི་དྲེགས་པ་འདུལ། ། ཁྱོད་ཐུགས་སྤྲོས་པས་ཀུན་ནས་དབེན་ཡང་སྲིད་གསུམ་སྤྲོས་མེད་སྙིང་རྗེས་སྐྱོབ། །
ཁྲོ་ཆགས་རྣམ་ལྔའི་རོལ་པར་བཞུགས་ཀྱང་དུག་ལྔ་འཇོམས་ལ་བདག་ཕྱག་འཚལ། ། རྒྱུད་སྡེའི་དཀྱིལ་འཁོར་རིམ་གཉིས་ཆ་ཤས་རྫོགས། ། སྤངས་རྟོགས་ཡོན་ཏན་དུ་མའི་འོད་དཀར་འཕྲོ། ། ཕྲིན་ལས་རི་དྭགས་མཚན་མས་ཉེར་མཛེས་པ། ། དཔལ་ལྡན་མི་ཐུབ་ཟླ་བའི་ཞབས་ལ་འདུད། ། བདུད་རྩི་འཚོ་བྱེད་ལྷ་དབང་མིན་ཀྱང་རིམ་གཉིས་བདུད་རྩིའི་ཟས་ལ་རོལ། ། འདོད་དགུའི་དཔལ་སྟེར་ནོར་བུ་མིན་ཀྱང་གདུལ་བྱའི་འདོད་དགུའི་རེ་བ་སྐང༌། ། ཆུ་ཀླུང་ཀུན་འདུས་རྒྱ་མཚོ་མིན་ཀྱང་ལེགས་བཤད་ཆུ་གཏེར་ས་སྐྱ་པ། ། སྣང་བའི་དཔལ་བསྐྱེད་རྟ་བདུན་མིན་ཀྱང་ཐུབ་བསྟན་སྣང་བྱེད་མཁས་རྣམས་རྒྱལ། ། གང་གིས་ཐོས་ན་རྣ་བའི་དཔལ་བསྐྱེད་ཅིང༌། །
བསམས་ན་ལེགས་བཤད་སྣང་བ་འཕེལ་འགྱུར་ལ། ། བསྒོམས་ན་རྡོ་རྗེ་འཛིན་པ་ཐོབ་ངེས་པའི། ། སྒྲུབ་ཐབས་མཆོག་འདིའི་རྣམ་བཤད་བདག་གིས་བྲི། ། འདིར་སྐལ་བ་དང་ལྡན་པའི་སྐྱེས་བུ་གང་དག་གཏིང་མཐའ་ཡས་པའི་སྡུག་བསྔལ་གྱི་རྒྱ་མཚོ་ཆེན་པོར་བརྣག་པར་དཀའ་བའི་ལས་དྲག་པོས་ཤིན་ཏུ་ཉམ་ཐག་པར་བྱས་པའི་འགྲོ་བ་འདི་རྣམས་ཚེ་འདི་ཉིད་ལ། མྱ་ངན་ལས་འདས་པའི་སྐམ་སར་བདེ་བར་ཕྱིན་པར་བྱེད་པའི་ཐབས་ཐུན་མོང་མ་ཡིན་པ་ཚོལ་བར་བྱེད་པའི་གང་ཟག་དེ་དག་གིས་དོན་དུ་གཉེར་བར་བྱ་བའི་ལམ་ནི། རྣལ་འབྱོར་བླ་ན་མེད་པའི་རྒྱུད་ཀྱི་སྒོར་ཞུགས་ནས། མངོན་པར་དབང་བསྐུར་བའི་ཆོ་ག་སྔོན་དུ་འགྲོ་བ་ཅན་གྱི་དམ་ཚིག་དང་སྡོམ་པ་ཡང་དག་པར་བཟུང་ནས། རིམ་པ་གཉིས་ཡན་ལག་དང་བཅས་པ་ལ་བརྩོན་འགྲུས་དྲག་པོས་རྣལ་འབྱོར་དུ་བྱེད་པའི་ལམ་འདི་ཁོ་ན་ཡིན་ལ། ལམ་གྱི་རིམ་པ་དེ་ཡང༌། རྡོ་རྗེ་འཆང་ཆེན་པོས་གདུལ་བྱ་སོ་སོའི་ཁམས་དང་མཐུན་པར་རྒྱུད་སྡེ་རིན་པོ་ཆེ་རྣམས་ལས་ཚུལ་མི་འདྲ་བ་དུ་མ་ཞིག་བཀའ་སྩལ་པ་ལས་འདིར་ཀུན་རྫོབ་ཏུ་ཤེས་རབ་ཀྱི་རྒྱུད་གཙོ་ཆེ་ཞིང༌།
དོན་དམ་པར་ན་ཐབས་དང་ཤེས་རབ་གཉིས་སུ་མེད་པའི་རྒྱུད་ཀྱི་རྒྱལ་པོ། དཔལ་བརྟག་པ་གཉིས་པ་ལས་གསུངས་པའི་བཅོམ་ལྡན་འདས་ཀྱེ་རྡོ་རྗེའི་སྒྲུབ་པའི་ཐབས་འདི་བཤད་པར་བྱ་བ་ལ་སྤྱི་དོན་གསུམ་སྟེ། སྒྲུབ་ཐབས་འདི་ལམ་སྲོལ་གང་གི་ཕྱོགས་སུ་གཏོགས་ངོས་བཟུང་བ། ངོས་ཟིན་པའི་སྒྲུབ་ཐབས་ཀྱི་མཚན་གྱི་དོན། མཚན་དེ་དང་ལྡན་པའི་སྒྲུབ་ཐབས་དངོས་སོ། ། དང་པོ་ལ་གསུམ། སྤྱིར་འཕགས་ཡུལ་གྱི་སྲོལ་ཇི་ཙམ་ཡོད་ཚུལ། དེ་ལས་བོད་ཀྱི་བླ་མ་རྣམས་གང་གི་རྗེས་སུ་འབྲངས་དཔྱད་པ། བྱེ་བྲག་ཏུ་སྙིང་པོར་གྱུར་པའི་ལམ་སྲོལ་ངོས་བཟུང་བའོ། ། དང་པོ་ནི།
ལམ་གྱི་ལུས་ཡོངས་སུ་རྫོགས་པའི་ཤིང་རྟའི་སྲོལ་ཆེན་པོ་དྲུག་ཡོད་དེ། གྲུབ་པ་བརྙེས་པའི་སློབ་དཔོན་ཆེན་པོ་མཚོ་སྐྱེས་རྡོ་རྗེས་ཐོག་མར་སློབ་མ་སྨིན་བྱེད་ཀྱི་ལམ་སྟོན་པ་དཀྱིལ་འཁོར་གྱི་ཆོ་ག་ནས་གླིང་མར་གྲགས་པ་དང༌། གྲོལ་ལམ་བསྐྱེད་པའི་རིམ་པ་སྒྲུབ་ཐབས་མཚོ་སྐྱེས། རྫོགས་རིམ་མར་མེའི་རྩེ་མོ་ལྟ་བུའི་གདམས་ངག དེ་རྣམས་ཀྱི་ལམ་གྱི་ཡན་ལག་ཏུ་ཚོགས་འཁོར་དམ་ཚིག་ལྔ་པ། སྦྱིན་སྲེག་གི་ཆོ་ག བསྟོད་པ་ཉི་ཤུ་པ། དེ་ཐམས་ཅད་ཀྱི་རྒྱབ་བརྟེན་དུ་རྩ་རྒྱུད་ཀྱི་དཀའ་འགྲེལ་པདྨ་ཅན་རྣམས་མཛད་ལ། དེའི་སློབ་མ་སློབ་དཔོན་ཨིནྡྲ་བྷཱུ་ཏིས། སམྦུ་ཊའི་འགྲེལ་པ་ཡང་དག་པའི་ལྟ་བའི་དྲན་པའི་སྣང་བ་ཞེས་པ་དང༌།
རྡོ་རྗེ་གུར་གྱི་དཀའ་འགྲེལ་ཞལ་ནས་བརྒྱུད་པ་ཞེས་བྱ་བ་མཛད། འདི་དང་གུར་བརྟག་པ་དང་པོའི་བཤད་སྦྱར་སློབ་དཔོན་ནག་པོ་ཞབས་ཀྱིས་མཛད་པ་གཉིས་འགྱུར་ཁྱད་ཙམ་མ་གཏོགས་ཁྱད་པར་ཅུང་ཟད་ཀྱང་མི་སྣང་ངོ༌། ། སྲོལ་འདི་ནི་ཕྱིས་ཀྱི་པཎྜི་ཏ་སྙན་གྲགས་བཟང་པོ་དང༌། གཉིས་མེད་རྡོ་རྗེ་ལ་སོགས་པ་རྒྱ་གར་བ་མང་པོས་ཚད་མར་བྱེད་པས་རྩོད་པ་དང་བྲལ་བའི་ལམ་དུ་སྣང་ངོ༌། ། ཡང་གྲུབ་ཆེན་མི་ཐུབ་ཟླ་བས་སྨིན་བྱེད་ཀྱི་ཆོ་ག་དཀྱིལ་ཆོག་བཟང་པོ་ཡོངས་བཟུང༌། གྲོལ་ལམ་བསྐྱེད་རིམ་ལ་རིགས་ལྔ་ཆར་གྱི་སྒྲུབ་ཐབས་སྟོན་པ། གུར་རིགས་བསྡུས་ཀྱི་མངོན་རྟོགས། བྱེ་བྲག་ཏུ་མི་བསྐྱོད་པའི་རིགས་ཅན་རྣམས་ལ་ཀྱེ་རྡོ་རྗེ་ཡབ་ཀྱི་སྒྲུབ་ཐབས་ཡན་ལག་དྲུག་པ། ཡུམ་བདག་མེད་མའི་མངོན་རྟོགས། སྒྲུབ་ཐབས་གསུམ་ཆར་ལ་འཇུག་པའི་གཏོར་མའི་ཆོ་ག་རྣམས་དང༌།
རྫོགས་རིམ་ལ་གཏུམ་མོའི་འགྲེལ་ཆུང་མཛད་ཅེས་རྗེ་བཙུན་ཆེན་པོས་བཤད་ལ། ད་ལྟ་ཡོད་པའི་གཏུམ་མོའི་འགྲེལ་ཆུང་གི་མཇུག་ན་རྣལ་འབྱོར་གྱི་དབང་ཕྱུག་རཏྣ་ཤྲཱི་ཛྙཱ་ནས་མཛད་ཟེར་བ་སྣང་བ་ལ། མཆན་རྙིང་པར་དོན་སློབ་དཔོན་མི་ཐུབ་ཟླ་བས་མཛད་པ་ཡིན་པ་ལ། བླ་མ་བསོད་སྙོམས་པའི་མཚན་བཅུག་པའོ། ། ཞེས་བྲིས་པ་ནི་མི་འཐད་དེ། བསོད་སྙོམས་པའི་མཚན་ནི། རྗེ་བཙུན་རྩེ་མོས། ཛ་ཡ་ཤྲཱི་ཤཱནྟི་ཞེས་བཤད་པ་དང་འགལ་ཞིང༌། ཀུ་མུ་ཏིར་བཤད་པའི་གཏུམ་མོ་དང་འདི་གཉིས་མི་མཐུན་ལ། འདི་ནས་བཤད་པའི་གཏུམ་མོ་དང༌།
སློབ་དཔོན་ནག་པོ་པའི་ཨོ་ལ་པ་ཏི་གཉིས་དོན་གཅིག་ཏུ་སྣང་བས། སློབ་དཔོན་འདིས་མཛད་པ་མིན་མོད། འོན་ཀྱང་ཨོ་ལ་པ་ཏི་ཀྱེ་རྡོར་དང་བདེ་མཆོག་ཐུན་མོང་བའི་རྫོགས་རིམ་གྱི་གཞུང་ཡིན་པས། དེའི་དོན་བསྡུས་ནས་རྗེ་བཙུན་ག་ཡ་དྷ་རས་མཛད་པ་ཡིན་ལ། རཏྣ་ཤྲཱི་ཛྙཱ་ན་ཡང་ག་ཡ་དྷ་རའི་མཚན་ཡིན་ནོ། ། དེ་དག་གི་རྒྱབ་བརྟེན་དུ་དཀའ་འགྲེལ་ཀུ་མུ་ཏི་རྣམས་མཛད་དོ། ། ལུགས་འདི་ནི་རྗེ་བཙུན་བིརྺ་པའི་བཞེད་པ་ཡིན་པས། བརྩོན་འགྲུས་ཅན་ཚེ་འདི་ཉིད་ལ་འཚང་རྒྱ་བ་ལ་མི་དགོས་ཁ་མེད་ཀྱི་ལམ་ཁྱད་པར་དུ་འཕགས་པ་ཡིན་ནོ། ། ཡང་རྩོད་དུས་ཀྱི་ཐམས་ཅད་མཁྱེན་པ་གཉིས་པ་ལྟ་བུ་སློབ་དཔོན་ཤཱནྟི་པས་བསྐྱེད་རིམ་ལ་ཡབ་ཀྱི་སྒྲུབ་ཐབས་འཁྲུལ་པ་སྤོང་བ། ཡུམ་གྱི་སྒྲུབ་ཐབས་རྒྱས་པར་བསྟན་པ།
རྫོགས་རིམ་ལྷན་ཅིག་སྐྱེས་པའི་དགའ་བ་ལ་ཡང་དག་པར་སྦྱོར་བ་རྣམས་དང༌། དེ་རྣམས་ཀྱི་རྒྱབ་བརྟེན་དུ་དཀའ་འགྲེལ་མུ་ཏིག་ཕྲེང་བ་རྣམས་མཛད་ལ། སློབ་དཔོན་དེའི་དངོས་སློབ་ཉིན་མོར་བྱེད་པའི་འབྱུང་གནས་ཟླ་བས་དཀྱིལ་འཁོར་གྱི་ཆོ་ག་ཧེ་རུ་ཀ་འབྱུང་བ། སྒྲུབ་ཐབས་འཁྲུལ་སྤོང་གི་འགྲེལ་པ་ཡེ་ཤེས་སྒྲོན་མེར་མངོན་པར་བརྗོད་པ་རྣམས་མཛད་ལ། ལྷན་ཅིག་སྐྱེས་པའི་རྣལ་འབྱོར་གྱི་འགྲེལ་པ་ཞིག་ཀྱང་ཡོད་པར་བཤད་མོད། བོད་དུ་མ་འགྱུར་པ་འདྲའོ། ། ཤཱནྟི་པའི་དངོས་སློབ་བྲམ་ཟེ་ཐ་ག་ནས། རྫོགས་རིམ་ལྷན་ཅིག་སྐྱེས་པའི་རྣལ་འབྱོར་གྱི་འགྲེལ་པ་མཛད་ལ། གཞུང་འདི་རྣམས་ལ་བརྟེན་ནས་ཐོག་མར་སྨིན་བྱེད་ཀྱི་ཆོ་གས་སྣོད་རུང་དུ་བྱས། དེ་ནས་ཏིང་ངེ་འཛིན་གསུམ་གྱི་རྣལ་འབྱོར་གྱིས་བསྐྱེད་རིམ་བརྟན་པར་བྱས་ནས་རྫོགས་རིམ་གཏུམ་མོ་ཅུང་ཟད་དང༌།
ལས་རྒྱ་གཙོ་བོར་བསྒོམས་པས། སེམས་ཙམ་གྱི་ལྟ་བ་རྣམ་པར་དག་པ་རྟོགས་པར་བྱེད་པའི་ཐབས་ཡིན་ཞིང༌། སློབ་དཔོན་འདི་འདོད་པ་ཡིན་མོད་ཀྱི། གཞན་ནི་གཏུམ་མོ་དང་ལས་རྒྱ་བསྒོམས་པས་དབུ་མའི་ལྟ་བ་ཁོ་ན་རྒྱུད་ལ་སྐྱེ་བ་མི་སྲིད་དོ།་་་་་ སློབ་དཔོན་ལྷའི་རིགས་ཀྱི་བློ་གྲོས་དང༌། བདག་ཉིད་ཆེན་པོ་སློབ་དཔོན་ཨ་བྷ་ཡཱ་ཀ་ར་ཡང་སློབ་དཔོན་འདིའི་རྗེས་སུ་འབྲངས་ལ། དང་པོས་གུར་གྱི་དཀའ་འགྲེལ་དེ་ཁོ་ན་ཉིད་རྒྱས་པ་དང༌། ཕྱི་མས་སམྦུ་ཊའི་འགྲེལ་པ་མན་ངག་གི་སྙེ་མ་མཛད་དོ། ། ཡང་སློབ་དཔོན་དམ་ཚིག་རྡོ་རྗེའི་དངོས་སློབ་ནག་པོ་ཤཱནྟི་བྷ་དྲས་སྨིན་བྱེད་དཀྱིལ་འཁོར་གྱི་ཆོ་ག་གཞུང་འགྲེལ། བསྐྱེད་རིམ་ལ་ལྷ་དགུའི་སྒྲུབ་ཐབས།
ཡབ་རྐྱང་པའི་སྒྲུབ་ཐབས། ཡུམ་རྐྱང་གི་སྒྲུབ་ཐབས། རྫོགས་རིམ་གྱི་གཞུང་ཞིག་ཀྱང་ཡོད་པར་རྗེ་བཙུན་ཆེན་པོས་བཤད་ཀྱང་ད་ལྟ་དེའི་དཔེ་མི་སྣང་ངོ༌། ། ལམ་གྱི་ཡན་ལག་ལ་ཚོགས་ཀྱི་འཁོར་ལོའི་ཆོ་ག སྦྱིན་སྲེག་གི་ཆོ་ག་འདི་དང་སྔར་གྱི་སློབ་དཔོན་མཚོ་སྐྱེས་ཀྱིས་མཛད་པའི་སྦྱིན་སྲེག་གཉིས་དོན་གཅིག་པར་སྣང༌། རོ་སྲེག་གི་ཆོ་ག རབ་གནས་ཀྱི་ཆོ་ག མཆོད་རྟེན་གྱི་ཆོ་ག གཤིན་གྱི་ཆོ་ག་རྣམས་དང༌། དེ་དག་གི་རྒྱབ་བརྟེན་དུ་དཀའ་འགྲེལ་རྣལ་འབྱོར་རིན་པོ་ཆེ་སྦྱོར་བའི་ཕྲེང་བ་ཞེས་བྱ་བ་རྣམས་མཛད་དོ། །
སློབ་དཔོན་འདིས་བོད་དུ་བྱོན་ནས། མང་ཡུལ་ལྷ་ཁང་ཀ་རུ་ཞེས་བྱ་བར་འགོས་ལོཙྪ་བ། མཚུར་ལོཙྪ་བ། ནག་ཚོ་གསུམ་གྱིས་ཞུས་ནས། གཞུང་ཆུང་འདི་རྣམས་མཛད་ནས། དཀའ་འགྲེལ་སྦྱོར་ཕྲེང་ནི་དང་པོ་རྒྱ་གར་དུ་བརྩམས་ནས་བླ་མ་ལ་ཕུལ་བས་ལེགས་ཀྱི་མཚན་ཐོགས་ཤིག་གསུངས་ནས་མཚན་བཏགས་ཏེ། བདག་གིས་བྱས་པས་མི་འདུལ་བས་བླ་མའི་མཚན་འཇུག་པར་ཞུ་བྱས་ནས། དམ་ཚིག་རྡོ་རྗེས་མཛད་པར་བཏགས་སོ། ། ཞེས་ཟེར་རོ། ། ལུགས་འདི་ལྟ་བ་སེམས་ཙམ་དུ་མི་འགྲེལ་ཀྱང་བསྐྱེད་རིམ་དང་རྒྱུད་ཀྱི་བཤད་པ་གཉིས་ཆར་སློབ་དཔོན་ཤཱནྟི་པས་མཛད་པ་ལས་བྲིས་བཤུས་བྱས་པ་ལྟ་བུར་སྣང་བས་ཤཱནྟི་པའི་རྗེས་འབྲང་དུ་གོ་བར་བྱའོ། །
ཡང་རྩ་རྒྱུད་ཀྱི་འགྲེལ་པ་ཁ་ཆེ་སྙན་གྲགས་བཟང་པོས་མཛད་པ། ནཱ་རོ་ ་་་་་བདེ་མཆོག་པའི་ནཱ་རོ་པ་དང་འདི་མི་གཅིག་ལ། འོན་ཀྱང་བདེ་མཆོག་ནཱ་རོ་ཏ་པ་ཡང་ཁ་ཆེ་རིན་ཆེན་རྡོ་རྗེ་དང་གྲོགས་མཆེད་ཡིན་པར་བཤད་པས་ཁ་ཆེ་བ་ཡིན་པ་ཙམ་དགག་ཏུ་མེད་དོ།། འགྲེལ་ཆེན་དུ་གྲགས་པ་དེར། སྨིན་བྱེད་ཀྱི་ཆོ་ག་ཡོངས་སུ་རྫོགས་པ་བླ་མེད་གཞན་དང་ཆ་མཐུན་པར་བཤད་ཅིང༌། གྲོལ་ལམ་བསྐྱེད་རིམ་གྲུབ་ཆེན་མཚོ་སྐྱེས་དང་ཆ་མཐུན་པ་དང༌། རྫོགས་རིམ་སྦྱོར་བ་ཡན་ལག་དྲུག་དུས་ཀྱི་འཁོར་ལོ་དང༌། མཐུན་པར་གསུངས་ལ། དེ་དག་གི་དབང་བཀའ་བཤད་བཀའ་སྦྱོར་དྲུག་གི་མན་ངག་ནཱ་རོ་པའི་སྒྲོམ་གཏེར་གྲགས་པའི་ཁྲིད་བཀའ་རྣམས། བླ་མ་དཔྱལ་ ་་་་་ཆོས་ཀྱི་བཟང་པོ་ ལོཙྪ་བ་ནས་བརྒྱུད་དེ་དེང་སང་ཡང་མ་ཆད་པར་ཡོད་དེ།
ལུགས་འདི་ནི་ངེས་དོན་གྱི་བཤད་པ་ཤས་ཆེ་ཞིང་ཁྱད་པར་དུ་འཕགས་པ་ཞིག་སྣང་ངོ༌། ། ཡང་མངའ་བདག་མཻ་ཏྲི་པ་ཞེས་ཀྱང་བྱ། གཉིས་མེད་རྡོ་རྗེའམ། ཨ་ཝ་དྷཱུ་ཏཱི་ཞེས་བྱ་བའི་གྲུབ་ཆེན་དེས་སྨིན་བྱེད་དབང་གི་རབ་བྱེད། བསྐྱེད་རིམ་ལ་ཡབ་ཀྱི་སྒྲུབ་ཐབས་རྣམ་པར་དག་པའི་གཏེར། ཡུམ་གྱི་སྒྲུབ་ཐབས་བདག་མེད་མ་གསལ་བ། རྫོགས་རིམ་ལ་ལྟ་བ་ངན་སེལ་རྩ་འགྲེལ་གཉིས། རིན་ཆེན་ཕྲེང་བ། དབང་གི་དགོས་པ། རྣམ་པ་ལྔ་པ།
དེ་བཞིན་གཤེགས་པ་ལྔའི་ཕྱག་རྒྱ། སྒྱུ་མ་ངེས་བསྟན། རྨི་ལམ་ངེས་བསྟན། རབ་ཏུ་མི་གནས་པ། ཐེག་ཆེན་ཉི་ཤུ་པ། དེ་ཁོ་ན་ཉིད་ཉི་ཤུ་པ། བརྩེ་བ་ལྔ་པ། དགའ་གཅུགས་ལྔ་པ། མི་ཕྱེད་པ་ལྔ་པ། དབུ་མ་དྲུག་པ།
ལྷན་སྐྱེས་དྲུག་པ། ཟུང་འཇུག་གསལ་བ། བདེ་ཆེན་གསལ་བ། གནས་པ་བསྡུས་པ་ཤེས་རབ་ཡེ་ཤེས་གསལ་བ། དབང་བསྐུར་རྣམ་ངེས་ཀྱི་དཀའ་འགྲེལ་རྣམས་མཛད་ལ། གཞུང་འདི་རྣམས་ལ་ཨ་མ་ན་སི་ཉི་ཤུ་རྩ་བཞི་ཟེར་ནས་གསང་འདུས་དང་ཐུན་མོང་གི་གདམས་ངག་ལྟ་བུར་སྣང་ཡང༌། རྗེ་བཙུན་ཆེན་པོས་ཀྱེ་རྡོ་རྗེའི་གདམས་ངག་དུ་མཛད་དོ། ། དེ་ལྟར་ལུས་ཡོངས་སུ་རྫོགས་པའི་ཤིང་རྟའི་སྲོལ་ཆེན་པོ་ད་ལྟ་བོད་ན་བཞུགས་པ་ནི་དྲུག་པོ་དེ་ཙམ་དུ་ཟད་ལ། གཞན་རྡོ་རྗེ་སྙིང་འགྲེལ་ལ་སོགས་པ་རྩ་རྒྱུད་ཀྱི་འགྲེལ་པ་བདུན་ཙམ་དང༌། བྱང་ཆུབ་སྙིང་པོ་ལ་སོགས་པའི་སྒྲུབ་ཐབས་ཀྱི་གཞུང་དྲུག་ཙམ་སྣང་མོད།
ལམ་ཡོངས་སུ་རྫོགས་པ་མི་སྣང་བས་མ་བྲིས་སོ། ། གཉིས་པ་ནི། གངས་ཅན་གྱི་ཁྲོད་འདིར་སྔར་བྱོན་པའི་མཁས་པ། དཔྱལ་ ་་་་་ལོཙྪ་བ་བསོད་ནམས་རྒྱལ་མཚན། སེ་བ་དང༌། གཏུམ་ ་་་་་བློ་གྲོས་གྲགས་ སྟོན་དང༌། རམ་ ་་་་་འབྱུང་གནས་རྡོ་རྗེ་ སྡིངས་པ་རྣམས་ནི་རྒྱ་གར་བའི་མན་ངག་བརྒྱུད་པ་ལ་བརྟེན་པར་སྣང་ཞིང༌། ལམ་ཡོངས་སུ་རྫོགས་པའང་མེད་ལ། བླ་མ་ ་་་་་ཆོས་ཀྱི་རྡོ་རྗེ་ རྔོག་པ་རྣམས་ནི་དཔལ་ནཱ་རོ་པའི་མན་ངག་གི་བཤད་པ་རྗེ་མར་པ་ནས་བརྒྱུད་ནས་སྨིན་ལམ་ཡོངས་སུ་རྫོགས་པ་བསྐྱེད་རིམ་ཡན་ལག་དྲུག་པ། རྫོགས་རིམ་བསྲེ་འཕོའི་མན་ངག
དེའི་རྒྱབ་བརྟེན་དུ་གུར་བརྟག་གཉིས་ཀྱི་བཤད་བཀའ་དང་བཅས་པ་སྟེ། ལུགས་འདི་ཡང་ཁྱད་པར་དུ་འཕགས་པ་ཞིག་ཡིན་ནོ། ། དེ་རྣམས་ཀྱི་ནང་ནས། བོད་ཡུལ་བསྟན་པའི་སྒྲོན་མེ་རྗེ་བཙུན་ས་སྐྱ་པའི་ལུགས་འདི་འཕགས་ཡུལ་གྱི་གཞུང་གང་གི་རྗེས་སུ་འབྲང་སྙམ་ན། རྗེ་བཙུན་ཆེན་པོས། སྙིང་པོ་དོན་གྱི་ཀྱེ་རྡོར་ནི། ། བིརྺའི་རྗེས་འབྲང་ཌོམྦྷིའི་སྐོར། ། ཡན་ལག་མེད་རྗེས་པདྨའི་སྐོར། ། དམ་ཚིག་རྡོ་རྗེ་ནག་པོའི་སྐོར། ། གཙོ་ཆེའི་ཆོས་སྣ་སུམ་ཅུ་དགུ། །
ལམ་སྐོར་དགུ་ནི་ཁྱད་པར་རོ། ། ཞེས་གསུངས་པས་སྔར་གྱི་མཚོ་སྐྱེས་ཀྱི་ཆོས་སྐོར་དང༌། ནག་པོ་པའི་སྐོར་དང༌། རྗེ་བཙུན་བིརྺ་པའི་རྗེས་འབྲང་ལ། སློབ་དཔོན་ནག་པོ་པ་ནས་བརྒྱུད་པའི་མན་ངག་ལུགས་དང༌། མི་ཐུབ་ཟླ་བའི་ཆོས་སྐོར་འགྲེལ་པ་ལུགས་སུ་གྲགས་པ་སྟེ། འདི་གཉིས་ངོ་བོ་གཅིག་ཡིན་པས་ལུགས་གསུམ་མམ། བླ་མ་དག་གི་གསུང་སྒྲོས་ལ་འདི་གཉིས་པོ་སོ་སོར་ཕྱེ་ནས་བརྒྱུད་པའི་བཀའ་སྲོལ་བཞི་ཞེས་གསུངས་ལ། ལུགས་དེ་རྣམས་གཙོ་བོར་འཛིན་ཞིང་རྒྱ་གཞུང་གཞན་རྣམས་བར་སྐབས་སུ་ཇི་ལྟར་འཚམ་པར་གསུང་བར་བཤད་དོ། ། གསུམ་པ་ནི།
འདིར་རྗེ་བཙུན་རྣལ་འབྱོར་གྱི་དབང་ཕྱུག་དཔལ་ལྡན་ཆོས་སྐྱོང་བིརྺ་པ་ཉིད་ཀྱི་རྣམ་པར་ཕྱེ་བའི་ཤིང་རྟའི་སྲོལ་ཆེན་པོ་གང་ཡིན་པ་དེ་བཤད་པར་བྱ་བ་ལ་བཞི། མཛད་པ་པོ་སློབ་དཔོན་ངོས་བཟུང་བ། དེ་ལ་སློབ་མ་ཇི་ལྟར་བྱུང་ཚུལ། དེ་རྣམས་ཀྱིས་ལམ་ཇི་ལྟར་བཀྲལ་བ། དེ་དག་གི་དགོངས་པ་གཅིག་ཏུ་བསྡུ་བའོ། ། དང་པོ་ནི། ཁ་ ་་་་་ཀུ་མཱ་ར་མ་ཏི་ ཅིག་ལམ་འདིའི་མཛད་པ་པོ་བིརྺ་པ་ནི་སེམས་ཙམ་པ་ཡིན་ཏེ། དབུ་མ་ལ་འཇུག་པའི་འགྲེལ་པར། དབྱིག་གཉེན་དང༌། དཔལ་ལྡན་ཆོས་སྐྱོང་ལ་སོགས་པ་རྣམས་སེམས་ཙམ་གྱི་པཎྜི་ཏར་བཤད་ཅིང༌།
རྒྱུད་གསུམ་གདམས་ངག་དང་བཅས་པའི་བིརྺ་པའི་བཤད་པ་རྣམས་སུ། གཞིའི་སྐབས་སུ་ཀུན་གཞིའི་རྣམ་པར་ཤེས་པ་ཁས་བླངས་པ་དང༌། ལམ་གྱི་སྐབས་སུ་སྣང་བ་སེམས་སུ་འདོད་པ་དང༌། འབྲས་བུའི་སྐབས་སུ་གནས་གྱུར་ཁས་ལེན་པའི་ཕྱིར། སེམས་ཙམ་ལས་མ་འདས་ཞེས་འདོད་དོ། ། དེ་ལ་ལན་འདེབས་པའི་མཁས་པ་ཁ་ཅིག དབུ་མ་པ་རྣམས་ཀྱི་ཕྱོགས་སྔར་བྱེད་པའི་ཆོས་སྐྱོང་ནི། བཞི་བརྒྱ་པའི་འགྲེལ་པར། ད་ལྟའི་སྙན་ངག་མཁན་བཙུན་པ་ཆོས་སྐྱོང་ཞེས་བཤད་པས། དཔལ་ལྡན་ཆོས་སྐྱོང་མིན་ནོ་ཞེས་འདོད་པ་ནི་མི་འཐད་དེ། ་་་་་
ཕོ་རུས་ཙམ་ཡིན་མོད། དབུ་མ་བདེན་གཉིས་ལས། བདེན་པ་གཉིས་པོ་རྣམ་ཕྱེ་ཡང༌། ། ཤིང་རྟ་ཆེ་དག་རྨོངས་ཉིད་ན། ། གཞན་རྣམས་སྨོས་ཀྱང་ཅི་དགོས་ཏེ། ། ཞེས་དང༌། དེའི་དཀའ་འགྲེལ་སློབ་དཔོན་ཞི་བ་འཚོས་མཛད་པར་གང་དག་སློབ་དཔོན་ཆོས་སྐྱོང་ལ་སོགས་པའི་ལྟ་བའི་རྗེས་སུ་འབྲང་བས་ཞུགས་པ་དེ་དག་ནི་ཤིན་ཏུ་རྨོངས་པ་ཁོ་ན་ཡིན་པའི་ཕྱིར་གཞན་རྣམས་ལྟ་སྨོས་ཀྱང་ཅི་དགོས་ཏེ། ཞེས་གསུངས་ཤིང༌། དོན་དེ་ཉིད་ཐུགས་ལ་བཞག་ནས། དཔལ་ལྡན་ས་སྐྱ་པཎྜི་ཏས།
འཇིག་རྟེན་ཀུན་གྱི་རྒྱན་གྱུར་ཏེ། ། ཤིང་རྟ་ཆེན་པོ་ཞེས་སུ་གྲགས། ། དཔལ་ལྡན་ཆོས་སྐྱོང་མཚན་ལྡན་པ། ། འཇིགས་བྲལ་ཁྱོད་ལ་ཕྱག་འཚལ་ལོ། ། ཞེས་གསུངས་ཤིང༌། ལམ་འབྲས་ཀྱི་ཟིན་བྲིས་ཁ་ ་་་་་བར་རྡོ་རྗེ་རྒྱལ་མཚན་ ཅིག་ཏུ། སེམས་ཙམ་གྱི་པཎྜི་ཏར་བཤད་པ་དང་འགལ་བའི་ཕྱིར་རོ། ། དེས་ན་སློབ་དཔོན་འདིས་དབུ་མ་རྩ་བའི་ཤེས་རབ་ཀྱི་འགྲེལ་པ་དཀར་པོ་རྣམ་པར་འཆར་བ་ཞེས་བྱ་བ་མཛད་ཅེས་མཁས་པ་དག་གསུངས་པ་ནི་མི་འཐད་དེ། རྩ་ཤེའི་འགྲེལ་བཤད་སྤྱན་རས་གཟིགས་བརྟུལ་ཞུགས་ལས། སློབ་དཔོན་དེ་བ་ཤར་མས་རང་གི་དབུ་མའི་འགྲེལ་པ་དཀར་པོ་འཆར་བ་ཞེས་བྱ་བ་ཞེས་བཤད་ཀྱི།
སློབ་དཔོན་ཆོས་སྐྱོང་གིས་མཛད་པར་མ་བཤད་དོ། ། དེས་ན་འགྲེལ་པ་དེ་ཉིད་ལས། གནས་བརྟན་ཆོས་སྐྱོང་གིས་ཀྱང་སློབ་དཔོན་འཕགས་པ་ལྷས་མཛད་པའི། དབུ་མའི་ཚིག་ལེའུར་བྱེད་པ་བཞི་བརྒྱ་པའི་འགྲེལ་པ་བྱས་པ་ལས་ཞེས་བཤད་པ་ལྟར་བཞི་བརྒྱ་པའི་འགྲེལ་པ་བརྩམས་པའི་དུས་སུ་སེམས་ཙམ་གྱི་པཎྜི་ཏ་ཡིན་ཀྱང༌། འཆད་ཉན་མཛད་པའི་བར་ལ། བདེ་མཆོག་གི་སྒྲུབ་པ་མཛད་པས། བདག་མེད་མས་བྱིན་གྱིས་བརླབས་ཏེ། ས་དང་པོ་ཐོབ་ནས་དབུ་མ་པར་གྱུར་པ་ཡིན་ཏེ། གཏམ་རྒྱུད་ལས། འཁོར་ལོ་བདེ་མཆོག་གི་སྒྲུབ་པ་ཡུན་རིང་དུ་མཛད་ཀྱང་གྲུབ་རྟགས་མ་བྱུང་བས་ཐུགས་སྐྱོ་སྟེ།
ད་ཕན་ཆད་ཆོས་འཆད་པ་དང༌། བརྩམས་པ་དང༌། དགེ་འདུན་གྱི་བྱ་བ་ལས་ཡི་དམ་གྱི་ལྷའི་སྒྲུབ་པ་མི་བྱེད་དོ། ། ཞེས་དམ་བཅས་ནས། དཔྱིད་ཟླ་ར་བ་ས་གའི་ཉི་ཤུ་གཉིས་ཀྱི་ནུབ་མོ་ཕྲེང་བ་ཆབ་ཁུང་དུ་བསྐྱུར་ནས་ཅི་བདེར་གནས་སོ། ། དེའི་ནུབ་མོ་རྨི་ལམ་དུ་བདག་མེད་མ་ཐ་མལ་པའི་བུད་མེད་སྔོན་མོའི་གཟུགས་སུ་བྱོན་ཏེ། རིགས་ཀྱི་བུ་ཚུལ་བཞིན་མ་ཡིན་པའི་སྤྱོད་པ་དེ་ལྟ་བུ་བྱེད་པ་མ་ལེགས་པས། ཕྲེང་བ་ལོང་ལ་དྲི་ཞིམ་པོའི་ཆུས་ཁྲུས་ལ་བཤགས་སྡོམ་ལེགས་པར་གྱིས་ལ། སྒྲུབ་པ་ཚུལ་བཞིན་དུ་གྱིས་ཤིག ཁྱོད་ཀྱིས་ལས་བསགས་པའི་ལྷ་ང་ཡིན་པས་ངས་བྱིན་གྱིས་བརླབས་ཀྱི་ཁྱོད་ཀྱིས་དངོས་གྲུབ་མྱུར་དུ་ཐོབ་པར་འགྱུར་རོ་གསུངས་ནས་མི་སྣང་བར་གཤེགས་སོ། །
དེ་ནས་མནལ་སད་དེ་འགྱོད་པ་སྐྱེས་ནས་ས་གའི་ཉི་ཤུ་གསུམ་གྱི་ཉིན་མོར་ཕྲེང་བ་བླངས་ཏེ་ལུང་བསྟན་པ་བཞིན་བྱས་པ་དང༌། དེའི་ནུབ་མོར་སྤྲུལ་པའི་སྐུ་ཡེ་ཤེས་ཀྱི་སྣང་བ་བདག་མེད་མ་ལྷ་མོ་བཅོ་ལྔའི་དཀྱིལ་འཁོར་གྱི་རྣམ་པར་བྱོན་ཏེ། དབང་བཞི་རྫོགས་པར་བསྐུར་བས། ས་དང་པོ་མཐོང་བའི་ལམ་གྱི་ཡེ་ཤེས་སྐྱེས། དེ་ལྟ་བུ་ཞག་བདུན་གྱིས་མཐར་ཉི་ཤུ་དགུར་སོང་བའི་ནུབ་མོར་ས་དྲུག་གི་རྟོགས་པ་རྒྱུད་ལ་སྐྱེས་པར་བཤད་པས། བདག་མེད་མས་དབང་བསྐུར་ཕྱིན་ཆད་ཆོས་ཐམས་ཅད་ཀྱི་དེ་ཁོ་ན་ཉིད་སྤྲོས་བྲལ་ནམ་མཁའ་ལྟ་བུ་ཐུགས་སུ་ཆུད་ནས་དབུ་མ་པར་གྱུར་པ་ཡིན་ཏེ། སེམས་ཙམ་པ་ཡིན་ན་དེས་བདེན་པ་མཐོང་བའི་སྐབས་མེད་པར་ཐལ་རང་གཉིས་ཀྱི་པཎྜི་ཏ་རྣམས་བཞེད་དེ། སློབ་དཔོན་ཟླ་བ་གྲགས་པས། དོན་དམ་པའི་བདེན་པ་མ་རྟོགས་པར་ཉོན་མོངས་པ་སྤོང་མི་ནུས་ལ་དེ་མ་སྤངས་པར་ཐར་པ་ཐོབ་པ་མེད་པའི་ཕྱིར། རྣམ་རིག་པ་མན་ཆད་ཀྱི་ལྟ་བ་ལ་བརྟེན་ནས་ཐར་པ་ཡང་མི་ཐོབ་ན།
ཐམས་ཅད་མཁྱེན་པ་ལྟ་ཅི་སྨོས་ཞེས་བཞེད་ལ། སློབ་དཔོན་ལེགས་ལྡན་བྱེད་ལ་སོགས་པ་ནི། ཉན་ཐོས་སྡེ་གཉིས་ཀྱི་ལྟ་བས་གང་ཟག་གི་བདག་མེད་རྟོགས་ནུས་པས་ཐར་པ་ཐོབ་ལ། ཤེས་སྒྲིབ་སྤོང་མི་ནུས་པས་ཐམས་ཅད་མཁྱེན་པ་མི་ཐོབ་ཅིང༌། རྣམ་རིག་པའི་ལྟ་བ་ལ་བརྟེན་ནས་ཐར་པ་ཡང་མི་ཐོབ་སྟེ། གང་ཟག་གི་བདག་འཛིན་ཙམ་སྤངས་པའི་ཐར་པ་དོན་དུ་མི་གཉེར་བའི་ཕྱིར་དང༌། རང་གི་ལྟ་བ་དེ་ཉིད་ཆོས་ཀྱི་བདག་ཏུ་འཛིན་པ་ཆེན་པོ་ཡིན་པས། བདག་འཛིན་གཉིས་ཀ་མ་སྤངས་པའི་ཐར་པ་ཐོབ་པ་མི་སྲིད་པར་བཞེད་དོ། ། མདོར་ན་སེམས་ཙམ་གྱི་ལྟ་བས་བདེན་པ་མཐོང་བར་ཡང་མི་ནུས་ན། ས་དྲུག་པའི་རྟོགས་པ་རྒྱུད་ལ་བསྐྱེད་མི་ནུས་པ་ནི་ལྟ་སྨོས་ཀྱང་ཅི་དགོས་པ་ལ།
གྲུབ་ཆེན་འདིས་ས་དྲུག་པ་མངོན་དུ་གྱུར་པའི་ཕྱིར་རོ། ། གལ་ ་་་་་རི་བོ་དགེ་ལྡན་པ་ཆེན་པོ། ཏེ་གཏམ་རྒྱུད་ཙམ་ཁུངས་སུ་བྱེད་པ་དཀའ་ན་ཤེས་བྱེད་ཚད་མ་གཞན་ཅི་ཡོད་སྙམ་ན་རང་གི་རྟོགས་བརྗོད་ཀྱི་དོ་ཧ་ལས། ང་བདག་རྩད་ནས་ཐོན་པས་བདུད་ཀྱི་གཡུལ་ལས་རྒྱལ། ། དངོས་འཛིན་རང་སར་ཞིག་པས་འཁོར་འདས་ཀུན་ལས་གྲོལ། ། ཞེས་གསུངས་པས་མཐོང་ལམ་མ་སྐྱེས་བར་ལ་ངར་འཛིན་རྩད་ནས་མི་ཐོན་པ་ལ། གྲུབ་ཆེན་འདིས་ངར་འཛིན་རྩད་ནས་ཐོན་པར་ཞལ་གྱིས་བཞེས་པའི་ཕྱིར་རོ། ། སྔགས་ཀྱི་གཞུང་རྣམས་ནི་ས་དྲུག་པ་བརྙེས་ཕྱིན་ཆད་མཛད་པ་ཡིན་པས་ན་དབུ་མའི་ལམ་ཁོ་ན་ཡིན་གྱི། རྣམ་པར་རིག་པའི་ཚུལ་དུ་ནམ་ཡང་བཤད་པ་མེད་དོ། ། འོ་ན་སྔར་གྱི་སྐྱོན་གསུམ་པོ་ཇི་ལྟར་སྤོང་སྙམ་ན།
གཞིའི་སྐབས་སུ་ཀུན་གཞིའི་རྣམ་ཤེས་ཁས་ལེན་པའི་ཕྱིར་སེམས་ཙམ་པ་ཡིན་ཞེས་པའང་དོན་མ་གོ་བ་སྟེ། དབུ་མ་པ་རྣམས་ཀྱི་དགག་བྱའི་ཀུན་གཞི་ནི། རྣམ་པར་ཤེས་པ་ཚོགས་བརྒྱད་ཀྱི་ཡ་གྱལ་དུ་གྱུར་པའི་ཀུན་གཞིའི་རྣམ་ཤེས་བདེན་གྲུབ་ཏུ་འདོད་པ་དེ་ཡིན་ལ། ་་་་་ ཁས་བླངས་པའི་ཕྱིར་ཟེར་ན། གྲུབ་ཆེན་འདིས་བཤད་པའི་ཀུན་གཞི་ནི། སེམས་མྱོང་རིག་བྱེ་བྲག་ཏུ་མ་བྱེ་བའི་རིས་སམ་ཕྱོགས་སུ་མ་ཆད་པ། ཐབས་རིག་པ་གསལ་ལ་མ་འགགས་པའི་ངོ་བོ་སྟོང་པ་ཉིད་ལ་ཀུན་གཞིར་བཏགས་པར་འདོད་ལ། འདོགས་པའི་རྒྱུ་མཚན་ཡང༌། ཐབས་ཀྱིས་ཟིན་པ་དང༌། མ་ཟིན་པའི་བྱེ་བྲག་གིས་འཁོར་བ་དང་མྱ་ངན་ལས་འདས་པ་གཉིས་ཀར་གྱི་གཞི་བྱེད་པའི་ཆ་ནས་བཞག་པ་ཡིན་ལ།
འདི་ཙམ་ཞིག་ཁས་བླངས་པས་རྣམ་རིག་པར་འགྱུར་ན། བྱང་ཆུབ་སེམས་འགྲེལ་ལས། དཔེར་ན་ཁབ་ལེན་མཐོང་བ་ན། ། ལྕགས་ནི་མྱུར་དུ་ཡོངས་སུ་འགུལ། ། འདི་ལ་སེམས་པ་ཡོད་མིན་ནའང༌། ། སེམས་དང་བཅས་པ་བཞིན་དུ་སྣང༌། ། དེ་བཞིན་ཀུན་གཞིའི་རྣམ་པར་ཤེས། ། སེམས་མེད་སེམས་དང་བཅས་པ་བཞིན། ། འགྲོ་དང་འོང་བ་རྣམ་གཡོ་ཞིང༌། ། རྟག་ཏུ་སྲིད་པ་གསུམ་པོ་ལེན། །
དཔེར་ན་རྒྱ་མཚོའི་མཐའ་མ་ལས། ། ངེས་པར་རླབས་ནི་རྣམ་པར་གཡོ། ། དེ་བཞིན་ཀུན་གཞིའི་རྣམ་པར་ཤེས། ། ལུས་ལ་བརྟེན་ཏེ་གཡོ་བར་བྱེད། ། ཅེས་གསུངས་པའི་ཕྱིར་ན། ཀླུ་སྒྲུབ་ཀྱང་རྣམ་རིག་སྨྲ་བར་ཐལ་བའི་སྐྱོན་ཡོད་དོ། ། སྦྱང་གཞིའི་སྐབས་སུ་ཀུན་གཞི་དབུ་མ་པ་རྣམས་ཀྱང་ཞལ་གྱིས་བཞེས་ཏེ། འཕགས་པ་ཡབ་སྲས་ཀྱིས་གསང་འདུས་ཀྱི་སྐབས་སུ་འཇམ་དབྱངས་ཀྱི་སྦྱང་གཞིར་ཀུན་གཞི་བཤད་པའི་ཕྱིར་རོ། ། རྒོལ་བ་གཉིས་པ་ལམ་གྱི་སྐབས་སུ་སྣང་བ་སེམས་སུ་འདོད་པའི་ཕྱིར་སེམས་ཙམ་པ་ཡིན་ཞེས་པའང་མ་བརྟགས་པ་སྟེ། སེམས་ཙམ་པ་ནི་ཕྱི་རོལ་གྱི་དོན་བདེན་པར་མེད་ཀྱི།
སྣང་བ་ཐམས་ཅད་ནི་སེམས་སུ་བདེན་པར་འདོད་ལ། ་་་་་ རྟགས་མ་གྲུབ། འདིར་ནི་སེམས་ཉིད་བག་ཆགས་ཀྱི་དབང་གིས་ཕྱི་རོལ་གྱི་དངོས་པོ་སྣ་ཚོགས་སུ་སྣང་བ་ཡིན་ཀྱང༌། དེའི་ངོ་བོ་སྟོང་པ་ཉིད་ཡིན་པའི་ཕྱིར། དེ་ལས་བྱུང་ཞིང་སྣང་བ་ཐམས་ཅད་ཀྱང་སྟོང་པ་ཉིད་ཡིན་ཏེ། ཡེ་ཤེས་ཐིག་ལེ་ལས། ཕྱི་ཡི་ཐམས་ཅད་སྐད་ཅིག་མ། ། དགའ་མོ་སེམས་ཀྱི་ཆོ་འཕྲུལ་ཡིན། ། དེ་ལྟ་སེམས་ལས་གཞན་པ་མིན། ། སེམས་ཉིད་ནམ་མཁའ་ལྟ་བུའོ། །
ཞེས་དང༌། ཕྱག་རྒྱ་ཆེན་པོ་ཐིག་ལེ་ལས། འགྲོ་དང་མི་འགྲོ་གང་ཞིག་ནི། ། དེ་ནི་ཐམས་ཅད་སེམས་ཡིན་ནོ། ། དེ་ཡི་གཟུགས་དྲུག་སེམས་མ་ཡིན། ། སེམས་ནི་སྟོང་པའི་རང་བཞིན་ནོ། ། ངོ་བོ་ཉིད་བྲལ་སྟོང་པ་སྟེ། ། དེ་བས་འགྲོ་བ་སེམས་སུ་གྲུབ། ། ཅེས་གསུངས་པའི་ཕྱིར་རོ། ། དེས་ན་སེམས་ཙམ་པས་ཕྱི་རོལ་གྱི་དོན་མི་བདེན་པའི་སེམས་བདེན་པར་འདོད་པ་དང༌།
འདིར་སྒྱུ་མ་ཙམ་གྱི་ཕྱི་རོལ་གྱི་དོན་ནི་འདོད་ལ་སེམས་ཉིད་ནི་སྤྲོས་པ་དང་བྲལ་བར་འདོད་པ་འདི་གཉིས་དུས་ཐམས་ཅད་དུ་ག་ལ་མཚུངས། དེས་ན་གྲུབ་ཆེན་འདིའི་གདམས་ངག་ཏུ། སྣང་བ་སེམས་སུ་སྒྲུབ་པ་ལ། རྨི་ལམ་སོགས་རྩ་བའི་དཔེ་བཞི་དང༌། མིག་ཡོར་སོགས་ཡན་ལག་གི་དཔེ་བཞི་སྟེ་བརྒྱད་གསུངས་ནས། དཔེ་འདི་རྣམས་དང་སྣང་བ་འདི་རྣམས་ལ་ཁྱད་པར་མེད་དེ། ཉམས་སུ་ནི་དཔེ་འདི་རྣམས་ཀྱང་མྱོང་ལ། བདེན་པར་ནི་སྣང་བ་འདི་དག་ཀྱང་མ་གྲུབ་པའོ། ། ཞེས་སྣང་བ་རྣམས་བདེན་མེད་དུ་བཤད་པའི་ཕྱིར་རོ། ། དོན་འདི་ཉིད་དཔལ་ལྡན་ཟླ་བ་གྲགས་པའང་བཞེད་དེ།
འགྲེལ་ཆེན་སྒྲོན་མ་གསལ་བའི་ལེའུ་བཅོ་ལྔ་པར། ཆོས་ཐམས་ཅད་རྨི་ལམ་མཐོང་བའི་དུས་སུ་སེམས་ལས་ཕྱི་རོལ་ན་མི་གནས་ཏེ། མིག་ཡོར་ཙམ་དུ་སྣང་བ་གང་ཡིན་པ་དེ་ཐམས་ཅད་ནི་རང་གི་སེམས་ཏེ། རང་གི་སེམས་ཉིད་ལས་གཞན་ན་ཅི་ཡང་མེད་དོ། ། སེམས་དེ་གང་ན་གནས་ཞེ་ན། ནམ་མཁའ་རྡོ་རྗེའི་གནས་སེམས་འདི། ། ཞེས་བྱ་བ་སྟེ། ནམ་མཁའ་རྡོ་རྗེ་ནི་འོད་གསལ་བའོ། ། ཞེས་གསལ་བར་གསུངས་པའི་ཕྱིར་རོ། ། གཞན་ཡང༌།
དབུ་མ་པའི་ལུགས་ལ་ཆོས་ཐམས་ཅད་རྟེན་འབྲེལ་ཙམ་ལས་དཔྱད་པར་བྱར་མེད་པ་ཡིན་པ་ལ། ཁྱོད་ཀྱིས་རྟེན་འབྲེལ་བརྗོད་བྲལ་དུ་བསྒྲུབས་པའི་ཕྱིར། དབུ་མའི་ལུགས་ལས་ཉམས་སོ་ཞེས་སྨྲ་བ་ཡང་མི་འཐད་དེ། གྲུབ་ཆེན་འདིའི་གདམས་ངག་ཏུ། ཆོས་ཐམས་ཅད་སེམས་སུ་སྒྲུབ་པ། སེམས་སྒྱུ་མར་སྒྲུབ་པ། སྒྱུ་མ་རང་བཞིན་མེད་པར་སྒྲུབ་པ་གསུམ་གསུངས་ནས་ཕྱི་མ་འདི་ལ། རྟེན་འབྲེལ་དུ་སྒྲུབ་པ་དང༌། བརྗོད་བྲལ་དུ་སྒྲུབ་པ་གཉིས་ཀྱི་དང་པོ་ནི། ཁ་ཏོན་དང་མར་མེ་ལ་སོགས་པ་དབུ་མ་ནས་བཤད་པའི་རྟེན་འབྲེལ་གྱི་རྟགས་ཀྱིས་སྔར་གྱི་སྒྱུ་མར་འཛིན་པའི་བློ་དེ་རྟེན་ཅིང་འབྲེལ་བར་འབྱུང་བ་ཙམ་དུ་སྒྲུབ་པ་ཡིན་ལ།
རྟེན་འབྲེལ་གྱི་དོན་ནི་སྟོང་པ་ཉིད་ལ་བྱ་སྟེ། དབུ་མ་རྩ་བར། རྟེན་ཅིང་འབྲེལ་འབྱུང་གང་ཡིན་པ། ། དེ་ནི་སྟོང་པ་ཉིད་དུ་འདོད། ་་་་་ རྣམ་པ་གཅིག་ཏུ་ན་རྟེན་འབྲེལ་བསྒྲུབ་པར་བྱས་ནས་བརྗོད་བྲལ་ཡིན་པའི་ཕྱིར་གྱི་གཏན་ཚིགས་འགོད་པ་མིན་ཀྱང༌། རྟེན་འབྲེལ་གྱི་དོན་ཡང་བརྗོད་པ་དང་བྲལ་བ་ཞིག་ལ་བྱའོ། ། ཞེས་སྟོན་ལ་དེ་ཙམ་སྨྲས་པས་དབུ་མ་པ་ལས་ཉམས་ན། ཀླུ་སྒྲུབ་ཀྱིས་ཀྱང་རྟེན་འབྲེལ་གྱི་དོན་སྟོང་ཉིད་ལ་བྱ་བར་གསུངས་པས་ཀླུ་སྒྲུབ་ཀྱང་དབུ་མ་པ་མ་ཡིན་པར་འགྱུར་རོ། ། དེ་འདོད་ན་གྲུབ་ཆེན་འདི་དབུ་མ་པ་ཡིན་ཟེར་ནའང་ངན་རྒྱུ་མེད་དོ། ། ཅེས་གསུངས་པའི་ཕྱིར་རོ། །
གཉིས་པ་ནི། གསང་བའི་སྙོམས་འཇུག་ལ་སོགས་པ་རྣལ་འབྱོར་བླ་མེད་ནས་བཤད་པའི་བརྗོད་བྲལ་གྱི་དཔེས་སྔར་གྱི་སྒྱུ་མར་འཛིན་པའི་བློ་དེ་བརྗོད་བྲལ་ཙམ་དུ་སྒྲུབ་པ་ཡིན་ལ། བརྗོད་བྲལ་གྱི་དོན་ཡང༌། རང་བཞིན་ལྷན་ཅིག་སྐྱེས་པའི་ཡེ་ཤེས་ལ་བྱ་སྟེ། གྲུབ་ཆེན་ཌོམྦི་པས། ལྷན་ཅིག་སྐྱེས་པའི་དངོས་རང་བཞིན། ། རྟགས་ཉིད་གྲུབ་པར་བརྗོད་པ་ཉིད། ། ལྷན་ཅིག་སྐྱེས་གྱུར་དེ་ཡི་ཕྱིར། ། བརྗོད་བྲལ་ལྷན་ཅིག་སྐྱེས་པར་བརྗོད། ། ཅེས་གསུངས་པའི་ཕྱིར་རོ། །
དེས་ན་སྒྱུ་མ་དེ་རྟེན་འབྲེལ་དང༌། བརྗོད་བྲལ་གྱི་དཔེས་རང་བཞིན་མེད་པར་སྒྲུབ་པ་ཡིན་གྱི། རྟེན་འབྲེལ་བརྗོད་བྲལ་དུ་སྒྲུབ་པ་ནི། ནམ་ཡང་མིན་པར་ཤེས་པར་བྱའོ། ། རྒོལ་བ་གསུམ་པ་འབྲས་བུའི་སྐབས་སུ་གནས་གྱུར་ཁས་ལེན་པའི་ཕྱིར་སེམས་ཙམ་པ་ཡིན། ཞེས་པའང་རྣམ་པར་མ་དཔྱད་པ་སྟེ། གྲུབ་ཆེན་འདིས་རང་བཞིན་རྒྱུའི་ངོས་ནས་ལྷུན་གྲུབ་ཡིན་པའི་ཕྱིར། གནས་གྱུར་མི་བཞེད་ལ། ཡོན་ཏན་ལ་ལྟོས་ནས་རྟེན་དཀྱིལ་འཁོར་བཞི་གནས་གྱུར་པ་ལས་འབྲས་བུ་སྐུ་བཞི་འབྱུང་བར་བཞེད་དོ། ། འདི་ཇི་ལྟ་བ་བཞིན་དུ་འཕགས་པ་ཡབ་སྲས་སོགས་དབུ་མ་པ་རྣམས་ཀྱང་བཞེད་དེ།
ངོ་བོ་ཉིད་དམ་ཆོས་ཉིད་ལ་ལྟོས་ནས་གནས་གྱུར་པ་མེད་དེ། ཆོས་ཉིད་སྤྲོས་པ་དང་བྲལ་བའི་ཕྱིར་རོ། ། དེ་ལ་དགོངས་ནས་འཕགས་པ་ཀླུ་སྒྲུབ་ཀྱིས། རྩ་བའི་ཤེས་རབ་ལ་སོགས་པ་རྣམས་ལས་གནས་གྱུར་པ་མེད་པར་བཤད་དོ། ། ཡོན་ཏན་ལ་ལྟོས་ནས་གནས་གྱུར་པ་ཡོད་དེ། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ལ་སོགས་པའི་ཡོན་ཏན་བསམ་གྱིས་མི་ཁྱབ་པ་ཐོབ་པའི་ཕྱིར་རོ། ། དེ་ལ་དགོངས་ནས་འཕགས་པས་ཆོས་ཀྱི་དབྱིངས་སུ་བསྟོད་པ་ལས་གནས་གྱུར་པ་ཡོད་པར་བཤད་དོ། ། དེས་ན་འཕགས་པའི་གསུང་གཉིས་པོ་དེ་ཡང་འདི་ལྟར་རྟོགས་ན་མི་འགལ་བར་འགྱུར་གྱི། གནས་གྱུར་མི་འདོད་པ་ཁོ་ན་འཕགས་པའི་དགོངས་པ་ཡིན་ན། ཆོས་དབྱིངས་བསྟོད་པ་ལས།
གནས་འདི་ཡོངས་སུ་གྱུར་པ་ན། ། ཆོས་ཀྱི་སྐུ་ཞེས་བརྗོད་པ་ཡིན། ། ཞེས་བཤད་པ་དང་ནང་འགལ་བར་ཐལ་བའི་སྐྱོན་ཡོད་དོ། ། མདོར་ན་ཀླན་ཀ་འདི་གསུམ་གྱི་སྐྱོན་སྤོང་ལེགས་པར་ཤེས་ན། རྒྱུད་གསུམ་མན་ངག་དང་བཅས་པའི་བཤད་པ་རྣམས་དབུ་མར་བསྙོན་མེད་དུ་གྲུབ་པ་ཡིན་ནོ། ། མདོར་ན་ལམ་འདི་གསལ་བར་མཛད་པ་པོ་ནི། སེམས་ཙམ་གྱི་པཎྜི་ཏ་ཆེན་པོ་དཔལ་ལྡན་ཆོས་སྐྱོང་གནས་གྱུར་པའི་དབུ་མ་པའི་གྲུབ་ཆེན་སློབ་དཔོན་རྣལ་འབྱོར་གྱི་དབང་ཕྱུག་དཔལ་བིརྺ་པ་ཞེས་བྱ་བ་ལམ་འབྲས་དང༌། ཤིན་ཏུ་སྤྲོས་མེད་དང༌། དོ་ཧ་སེངྒེ་ལ་སོགས་པ་མཛད་མཁན་དེ་ཡིན་ཏེ། ལམ་འབྲས་དང་ཤིན་ཏུ་སྤྲོས་མེད་གཉིས་པོ་གདམས་ངག་གི་གནད་ཤིན་ཏུ་མཐུན་པའི་ཕྱིར་དང༌།
ཤིན་ཏུ་སྤྲོས་མེད་ལས། སློབ་དཔོན་དཔལ་ལྡན་མཐུ་སྟོབས་ཀྱི་མགོན་པོ། ཐུགས་སྤྲོས་པ་མེད་པའི་དབྱིངས་ལས་མ་གཡོས་བཞིན་དུ། སྐུའི་སྤྲོས་པ་དཔག་ཏུ་མེད་པས་གདུག་པ་ཅན་ཚར་གཅོད་ཅིང༌། བཅོམ་ལྡན་འདས་ཀྱིས་དངོས་སུ་བྱིན་གྱིས་བརླབས་པའི་རྣལ་འབྱོར་གྱི་དབང་ཕྱུག་ཆེན་པོ་བིརྺ་པས་མཛད་པ་ཞེས་མཐུ་སྟོབས་དབང་ཕྱུག་ཏུ་གསལ་བར་བཤད་པའི་ཕྱིར་རོ། ། དེ་ལ་ཁ་ ་་་་་ཤངས་པ་ཀུན་མཁྱེན་པ། ཅིག་ན་རེ། ལམ་འབྲས་དང་སྤྲོས་མེད་གཉིས་མཛད་པ་པོ་གཅིག་ན། དེ་དག་གི་དགོངས་པ་སེམས་ཙམ་དུ་གནས་ཏེ། སྤྲོས་མེད་ལས།
འདི་ཉིད་གསལ་ཞིང་སྟོང་པ་དང༌། ། རིག་པ་དེ་ཉིད་མ་འགགས་པ། ། རང་རིག་ཡེ་ཤེས་སྐད་ཅིག་མ། ། ཞེས་བཤད་པའི་ཕྱིར་རོ། ། ཞེས་སྨྲའོ། ། འདི་ནི་ཤིན་ཏུ་མི་འཐད་དེ། གཞུང་དེར། ཁམས་མེད་ཀུན་གཞིའི་རྣམ་ཤེས་མེད། ། ཅེས་ཀུན་གཞི་བདེན་པར་གྲུབ་པ་འགོག་པར་བྱེད་པས་ན། ཀུན་གཞི་བདེན་པར་གྲུབ་པ་འགོག་པའི་སེམས་ཙམ་གྱི་གཞུང་ནི་ཤིན་ཏུ་ངོ་མཚར་བ་ཞིག་གོ །
རང་རིག་ཙམ་ཞིག་ཁས་བླངས་པས་སེམས་ཙམ་པར་འགྱུར་ན། སློབ་དཔོན་འཕགས་པ་ཡབ་སྲས་ཀྱང་སེམས་ཙམ་པར་འགྱུར་ཏེ། རང་རིག་ཙམ་ཞིག་ཞལ་གྱིས་བཞེས་པའི་ཕྱིར་རོ། ། རྟགས་གྲུབ་སྟེ། གསང་འདུས་རིམ་ལྔ་ལས། རང་རིག་ཙམ་གྱི་ཡེ་ཤེས་ལས། ། ནམ་མཁའ་ལྟ་བུར་མཚན་ཉིད་མེད། ། ཅེས་དང༌། སློབ་དཔོན་འཕགས་པ་ལྷའི་སྤྱོད་བསྡུས་སྒྲོན་མེ་ལས། དེ་ལྟར་ན་རྣམ་པར་ཤེས་པ་ནི་ཁ་དོག་མེད་པ་དང༌།
མཚན་མ་མེད་པ་དང༌། དབྱིབས་མེད་པའི་བདག་ཉིད་ཅན། རང་རིག་ཙམ་དུ་ཐེག་པ་ཆེན་པོའི་མདོ་སྡེ་ལས་བསྟན་ནོ། ། ཞེས་དང༌། འདི་ན་ལུས་ཀྱི་ནང་ན་གནས་པའི་རྣམ་པར་ཤེས་པ་རྣམ་པ་གསུམ་པོ་དེ་ནི་ཡིད་ཀྱི་དབང་པོ་སྟེ། དབང་པོ་ཐམས་ཅད་ཀྱི་བདག་པོ་ཡིན་ཞིང་སོ་སོ་རང་རིག་པ་ཡིན་པས། ཞེས་དང༌། འགྲོ་བ་མེད་པ་འོང་བ་མེད། ། འགག་མེད་རབ་ཏུ་ཞི་བ་མེད། ། རྟག་དང་ཆད་པ་རྣམ་སྤངས་པ། །
དུས་གསུམ་མཁྱེན་པས་མ་བྱས་པའི། ། སོ་སོ་རང་རིག་མཚན་ཉིད་དོ། ། ཞེས་དང༌། དོན་དམ་པའི་བདེན་པ་ནི་ལུས་མེད་པ། དཔེ་མེད་པ། རྩོལ་བ་ཐམས་ཅད་དང་བྲལ་བ་སོ་སོ་རང་གིས་རིག་པ་སྟེ། ཞེས་བྱ་བ་ལ་སོགས་པ། རང་རིག་སྟོན་པའི་གཞུང་དུ་མར་གསལ་བར་བཤད་པའི་ཕྱིར་རོ། ། དེས་ན་གྲུབ་ཆེན་བརྒྱད་ཅུའི་བསྟོད་པར། ཆུ་བོ་ཆེན་པོ་གྱེན་ལ་བཟློག །
ཆང་ལ་ཉི་མ་གཏེང་པར་བཅུག ། བིརྺ་པ་ཞེས་བྱ་བ་ཡི། ། བླ་མ་དེ་ལ་ཕྱག་འཚལ་ལོ། ། ཞེས་བཤད་པ་ལྟར་གྱི་རྣལ་འབྱོར་གྱི་དབང་ཕྱུག་བིརྺ་པ་དེ་ཡིན་གྱི། ཕག་མོ་དབུ་བཅད་མ་དང༌། འཆི་མེད་འཁྲུལ་འཁོར་སོགས་ཀྱི་གདམས་ངག་མཛད་མཁན་གྱི་སློབ་དཔོན། རྒྱལ་རིགས་དམན་པའི་སྤྱོད་པ་མཛད། ། དུར་ཁྲོད་ཉུལ་ཞིང་ཤ་ཆེན་གསོལ། ། བིརྺ་པ་ཞེས་བྱ་བ་ཡི། ། བླ་མ་དེ་ལ་ཕྱག་འཚལ་ལོ། །
ཞེས་པ་གཉིས་འཁྲུལ་བར་མི་བྱའོ། ། གཉིས་པ་ནི། དང་པོ་ན་ལེནྡྲའི་མཁན་པོ་མཛད་པའི་དུས། སློབ་མ་གྲངས་མེད་པ་ཞིག་ཡོད་པ་ནི་གཙོ་བོར་ཕ་རོལ་ཏུ་ཕྱིན་པའི་ཐེག་པའི་སྒོ་ནས་སྨིན་པར་བྱས་པ་ཡིན་ལ། ཕྱིས་གྲུབ་པ་ཐོབ་ནས། སྔགས་ཀྱི་སྒོ་ནས་སྨིན་པར་བྱས་པའི་སློབ་མ་ནི། ཀོ་མཁན་ཕྱི་བཞིན་དུ་འབྲངས་པ་གྲུབ་ཆེན་ཌོམྦི་ཧེ་རུ་ཀ་དང༌། བི་མེ་ཧ་སའི་ཡུལ་གྱི་རལ་པ་ཅན་ལྔ་བརྒྱའི་ནང་ནས་གཅིག་ཕྱིར་འབྲངས་པ་སློབ་དཔོན་ནག་པོ་པ་སྟེ། གཉིས་པོ་འདི་ཁོ་ ་་་་་བཤད་སྒྲུབ་ཀྱི་བརྒྱུད་པ་འཛིན་པ་འདི་གཉིས་ལས་མ་བྱུང་བས་དེ་སྐད་སྨོས་ལ། གཞན་དུ་མཐུ་སྟོབས་ཀྱིས་ཕྱི་ནང་མེད་པ་དབང་དུ་གྱུར་པས་ཆོས་འབྲེལ་ཡོད་པ་བསམ་གྱིས་མི་ཁྱབ་པའོ།།
ན་ཡིན་ནོ། ། གསུམ་པ་ལ་གཉིས། སློབ་དཔོན་གཉིས་ཀྱིས་ལམ་རྒྱས་བསྡུས་གཉིས་བཤད་ཚུལ། དེ་གཉིས་བཤད་དགོས་པའི་རྒྱུ་མཚན་ནོ། ། དང་པོ་ནི། སློབ་དཔོན་ཌོམྦི་ཧེ་རུ་ཀས། བསྐྱེད་རིམ་ལ་བདག་མེད་མའི་སྒྲུབ་ཐབས་བདུད་རྩི་འོད། རྫོགས་རིམ་ལ་ལྷན་ཅིག་སྐྱེས་གྲུབ། ལམ་གྱི་ཡན་ལག་ལ་ཚོགས་ཀྱི་འཁོར་ ་་་་་ཐུན་མོང་མ་ཡིན་པའི་དོན་ལ་གདམས་པ་ཞེས་གསུངས། ལོ་འདུ་བ་བསྒྲགས་པ་དང་བཅས་པ་དེ་ཉིད་བཅུ་པ་རྣམས་མཛད་དོ། །
ཀྱེ་རྡོ་རྗེ་ལྷ་དགུའི་སྒྲུབ་ཐབས། དཔའ་བོ་གཅིག་པའི་སྒྲུབ་ཐབས། སློང་མོ་པའི་འགྲེལ་པ་དང་གསུམ་ནི། ནཱ་རོ་པའི་སློབ་མ་དཔལ་མཆོག་ཌོམྦྷི་པས་མཛད་ཀྱི། སློབ་དཔོན་འདིས་མཛད་པ་མ་ཡིན་ནོ། ། དེའི་སློབ་མ་གྲུབ་ཆེན་ཨ་ལ་ལ་བཛྲས། སྐུ་རྡོ་རྗེ་ལྷ་དགུའི་མངོན་རྟོགས། ཕྱག་གཉིས་པའི་སྒྲུབ་ཐབས་ ་་་་་འདིས་གསུང་དང་ཐུགས་རྡོ་རྗེའི་མངོན་རྟོགས་ཀྱང་རིགས་འགྲེ་ཞེས་མཁན་པོ་ཆོས་རྗེས་གསུངས། ཞེས་བྱ་བ་མཛད། དེའི་སློབ་མ་ནགས་ཁྲོད་པས་གཞུང་མཛད་པ་མི་སྣང་ལ།
དེའི་སློབ་མ་སློབ་དཔོན་གརྦྷ་རི་པས་སྐུ་རྡོ་རྗེ་དཔའ་བོ་གཅིག་པའི་མངོན་ ་་་་་འདིས་ཆོ་ག་གསུམ་བསྐྱེད་ཀྱི་སྐུ་གསུང་ཐུགས་རྡོ་རྗེའི་མངོན་རྟོགས་འབྲིང་པོ་གསུམ་བསྐྱེད་ཀྱི་དྲན་པ་གཅིག་པ་ཐམས་ཅད་རིགས་འགྲེ་གསུངས། རྟོགས་དྲན་པ་གཅིག་པ་ཞེས་པ་མཛད། དེའི་སློབ་མ་སློབ་དཔོན་བསོད་སྙོམས་པས། བདག་མེད་མ་དཔའ་མོ་གཅིག་པའི་སྒྲུབ་ཐབས་མཛད་ཅིང༌། གོང་མ་རྣམས་ལས་རིམ་པར་བརྒྱུད་པའི་གདམས་ངག་ལ་བརྟེན་ནས། སློབ་དཔོན་མི་ཐུབ་ཟླ་བས། སྔར་སྨོས་པའི་གཞུང་བདུན་པོ་མཛད་དོ། ། དེའི་སློབ་མ་དགེ་སློང་དཔའ་བོ་རྡོ་རྗེས། དཀྱིལ་ཆོག བསྐྱེད་རིམ།
རྫོགས་རིམ། རབ་གནས། སྦྱིན་སྲེག རོ་སྲེག ཚོགས་འཁོར། གཏོར་མ། མཆོད་པའི་ཆོ་ག་རྣམས་ཕྱོགས་གཅིག་ཏུ་བསྡེབས་པ། དཀྱིལ་འཁོར་ ་་་་་ཀྱེ་རྡོ་རྗེའི་བྱ་བའི་རིམ་པ་ཞེས་གསུངས། གྱི་ཆོ་ག་རིན་ཆེན་འབར་བ་ཞེས་བྱ་བ་མཛད་དོ། ། སློབ་དཔོན་དེས་རྗེ་བཙུན་འབྲོག་ལ་གདམས་སོ། །
གཞུང་དེ་རྣམས་ཀྱི་གཙོ་བོ་ནི་འགྲེལ་པ་ཀུ་མུ་ཏི་ཡིན་པས་གཙོ་ཆེ་བ་ལ་མིང་དུ་བཏགས་ནས། ལུགས་འདི་ལ་འགྲེལ་པ་ལུགས་སམ། ཌོམྦྷི་ལུགས་ཞེས་བྱའོ། ། གཞུང་དེ་རྣམས་ཀྱི་དགོངས་པ་ཕྱོགས་གཅིག་ཏུ་བྱས་པའི་ལམ་གྱི་རིམ་པ་ནི། དང་པོར་བཟང་པོ་ཡོངས་བཟུང་ལས་འབྱུང་བ་ལྟར་དབང་བསྐུར་བའི་ཆོ་གས་རྒྱུད་སྨིན་པར་བྱས། དེའི་འོག་ཏུ་སྒྲུབ་ཐབས་ཡན་ལག་དྲུག་པ་ལྟར་བསྐྱེད་རིམ་བསྒོམས་པས་ཐ་ལམ་གྱི་སྣང་ཞེན་བཟློག་པར་བྱས་ནས། དེའི་འོག་ཏུ་ལྷན་ཅིག་སྐྱེས་གྲུབ་ནས་འབྱུང་བ་ལྟར། རྫོགས་རིམ་རང་བྱིན་བརླབ་དང༌། དཀྱིལ་འཁོར་འཁོར་ལོ་གཉིས་བསྒོམས་པས། བདེ་སྟོང་གི་ཡེ་ཤེས་རྒྱུད་ལ་བསྐྱེད་ནས།
འབྲས་བུ་ལ་མཚམས་སྦྱོར་བར་བཞེད་དེ། ལུགས་འདི་སྨིན་གྲོལ་གྱི་ལམ་ཐམས་ཅད་ཤིན་ཏུ་བསྡུས་ལ། རྒྱུད་ཀྱི་བཤད་པ་ནི་ཤིན་ཏུ་རྒྱས་པ་ཞིག་སྣང་ངོ༌། ། ཡང་སློབ་དཔོན་ནག་པོ་པ་དེའི་སློབ་མ་ཌཱ་མ་རུ་པ། ཨ་ཝ་དྷཱུ་ཏཱི་པ། རྗེ་བཙུན་ག་ཡ་དྷ་ར། བླ་ཆེན་འབྲོག་མིའི་བར་དུ། བླ་མ་སྔ་མ་སྔ་མའི་སྙན་བརྒྱུད་ཕྱི་མ་ཕྱི་མ་རྣམས་ལ་བཤད་ཅིང༌། ཉམས་སུ་ལེན་པ་མ་གཏོགས་གཞུང་ཡི་གེར་བཀོད་པ་མེད་པས་མན་ངག་ལུགས་སམ། ནག་པོ་པའི་ལུགས་ཞེས་གྲགས་ལ།
འདི་དག་གི་གདམས་ངག་སྙན་བརྒྱུད་རྣམས་ཡི་གེར་བཀོད་པ་ནི། རྗེ་བཙུན་ས་སྐྱ་པ་ཡབ་སྲས་ཀྱིས་མཛད་པའི་ལམ་འབྲས་གླེགས་བམ། རྗེ་བཙུན་ཆེན་པོའི་དཀར་ཆག་ཏུ་བཀོད་པ་རྣམས་ཡིན་པས་ལུགས་འདི་ལ་གཞུང་འདི་རྣམས་རྒྱ་གཞུང་ལྟ་བུར་ཁས་བླངས་དགོས་པ་ཡིན་ནོ། ། ཚུལ་འདིའི་ལམ་གྱི་རིམ་པ་ནི་གང་ཟག་གི་བཀྲི་ཚུལ་མང་པོ་ཞིག་ཡོད་ཀྱང༌། འདིར་གང་ཟག་སྔར་ལམ་ལ་གཏན་འཇུག་མ་མྱོང་བ་བློ་དམན་པ་ཞིག་གི་དབང་དུ་བྱས་ནས། ཐོག་མར་ཕ་རོལ་ཏུ་ཕྱིན་པའི་ཐེག་པ་དང་ཐུན་མོང་དུ་སྣང་བ་གསུམ་གྱི་ལམ་ལ་བློ་སྦྱངས། དེའི་འོག་ཏུ་དབང་བསྐུར་བའི་ཆོ་གས་རྒྱུད་སྨིན་པར་བྱས། དེའི་སྐབས་སུ་ཐོབ་པའི་དམ་ཚིག་དང་སྡོམ་པ་ཚུལ་བཞིན་དུ་བསྲུང༌། དེའི་འོག་ཏུ་ཀུན་གཞི་རྒྱུ་རྒྱུད་ཀྱི་ལམ་གྱིས་ཕྱི་ནང་གི་ཆོས་ཐམས་ཅད་སྐྱེ་མེད་ཏུ་གཏན་ལ་མ་ཕེབས་ཀྱི་བར་ལ་སོ་སོར་རྟོག་པའི་ཤེས་རབ་ཀྱིས་དཔྱད་ཅིང་སྒོམ། དེའི་འོག་ཏུ་ཕྱི་བསྐྱེད་རིམ་རྒྱས་འབྲིང་བསྡུས་གསུམ་གྱི་སྒོ་ནས་སྣང་བའི་དངོས་པོ་ལྷར་མ་ཤར་གྱི་བར་དུ་བསྒོམ།
དེ་ནས་ནང་བསྐྱེད་པའི་རིམ་པ་ལུས་དཀྱིལ་གྱི་རྣལ་འབྱོར་གྱིས་ཕྱི་རོལ་གྱི་སྤྲོས་པ་ནང་དུ་མ་ཆོད་ཀྱི་བར་དུ་སྒོམ། དེ་ནས་རླུང་དང༌། གཏུམ་མོ་དང༌། ཕྱག་རྒྱའི་ལམ་དང༌། རྦ་རླབས་ཀྱི་རྣལ་འབྱོར་གྱིས་རྫོགས་རིམ་གྱི་ཡེ་ཤེས་རྒྱུད་ལ་བསྐྱེད་ནས། ཚེ་འདི་ཉིད་ལ་འབྲས་བུ་མངོན་དུ་བྱེད་ལ། གལ་ཏེ་མ་གྲུབ་ན་བར་དོ་དང༌། དེས་མ་གྲུབ་ན་འཕོ་བ་ལ་སོགས་པའི་གདམས་ངག་གིས་ཀྱང་འབྲས་བུ་མངོན་དུ་བྱེད་ཅིང༌། ཏིང་ངེ་འཛིན་མ་སྐྱེས་པ་བསྐྱེད་པ། སྐྱེས་པ་བོགས་འབྱིན་པ།
ལམ་གྱི་གེགས་སེལ་ཚུལ་སོགས། རྣལ་འབྱོར་ཉམས་སུ་བླང་བའི་རིམ་པ་ཤིན་ཏུ་རྒྱས་ཤིང་རྒྱུད་ཀྱི་བཤད་པ་ནི་མན་ངག་དང་སྦྱར་ཏེ་འབྲུ་གཉེར་བ་ཙམ་དང༌། དཀའ་གནས་འགའ་ཞིག་གི་བཤད་པ་ཙམ་མ་གཏོགས་པ་རྒྱས་པ་མི་སྣང་ངོ༌། ། གཉིས་པ་ནི། སློབ་དཔོན་གཉིས་ཆར་གྲུབ་ཆེན་བིརྺ་པའི་སློབ་མ་ཡིན་པ་ལ་ལམ་གཉིས་འབྱུང་བའི་རྒྱུ་མཚན་ཅི་ཡིན་སྙམ་ན། རྗེ་བཙུན་བིརྺ་པ་ཉིད་ཀྱིས་ཌོམྦི་པ་ལ་ལམ་བསྡུས་པ་དང༌། ནག་པོ་པ་ལ་ལམ་རྒྱས་པས་བཀྲིས་པས་ན། རང་ཇི་ལྟར་བཀྲིས་པ་བཞིན་སློབ་མ་རྣམས་ལའང་བཤད་པས། ལམ་གཉིས་བྱུང་བ་ཡིན་ནོ། ། འོ་ན་སློབ་དཔོན་གཉིས་ལ་ལམ་རྒྱས་བསྡུས་གཉིས་གསུང་དགོས་པའི་རྒྱུ་མཚན་ཅི་ཡིན་སྙམ་ན།
སྤྱིར་ཆོས་ཐམས་ཅད་གདུལ་བྱ་སོ་སོའི་བློ་དང་འཚམ་པར་བསྟན་དགོས་པ་ཡིན་ལ། གདུལ་བྱའི་གང་ཟག་ཀྱང་གསང་སྔགས་པའི་ལུགས་ཀྱི་སྐལ་ལྡན་ཅིག་ཅར་དུ་འཇུག་པ་དང༌། སྐལ་དམན་རིམ་གྱིས་འཇུག་པ་གཉིས་སུ་ངེས་སོ། ། དེ་ལ་དང་པོ་ནི། དང་པོ་ཉིད་ནས་ལམ་གཞན་ལ་སློབ་མི་དགོས་པར་སྨིན་བྱེད་ནས་བརྩམས་ཏེ། རྫོགས་རིམ་གྱི་བར་ལམ་གྱི་གཙོ་བོ་རྣམས་ཉམས་སུ་བླངས་པས་གྲོལ་བའི་གང་ཟག་གཅིག་ལ་དེ་དང་མཐུན་པར་ལམ་སྟོན་པ་ལ་བྱ་ལ། གཉིས་པ་ནི། དང་པོ་ཉིད་དུ་གསང་སྔགས་ལ་མི་མོས་ཤིང༌། བློ་ཐ་མལ་པར་གནས་པས་དལ་འབྱོར་རྙེད་པར་དཀའ་བ་དང༌། འཆི་བ་མི་རྟག་པ་ལ་སོགས་པའི་སྒོ་ནས་ཡིད་སྐྱོ་བར་བྱེད་དགོས་ལ།
སྐྱབས་འགྲོ་ལ་སོགས་པ་ཐེག་པ་ཐུན་མོང་བའི་ལམ་ལ་བློ་སྦྱངས་ནས། སྔགས་ཀྱི་ལམ་ལའང་རིམ་གྱིས་སློབ་དགོས་པའི་གང་ཟག་གཅིག་ལ་དེ་དང་མཐུན་པར་ལམ་སྟོན་པ་ལ་བྱའོ། ། དེས་ན་དང་པོར་ལམ་ལ་འཇུག་པའི་དུས་སུ་ཌོམྦྷི་པ་བློ་རབ་དང༌། ནག་པོ་པ་བློ་ཐ་མ་ཞིག་ཡོད་པར་སྣང་བས། དེ་དང་མཐུན་པར་ཆོས་བསྟན་པ་ཡིན་ཏེ། གདུལ་བྱ་དབང་པོ་རྣོན་པོ་ལ་མདོར་བསྡུས་པ་དང༌། དབང་པོ་རྟུལ་པོ་ལ་རྒྱས་པར་བཤད་དགོས་པ་གསུང་རབ་ཐམས་ཅད་ལས་བཤད་པའི་ཕྱིར་རོ། ། བཞི་པ་ནི། དེ་ལྟར་ལམ་གཉིས་ཀྱང་རང་གི་ངོ་བོ་གཅིག་ཡིན་ཏེ། སྐལ་དམན་རིམ་གྱིས་འཇུག་པའི་གང་ཟག་ཅིག་ཌོམྦྷི་པའི་ལམ་གྱིས་བཀྲི་དགོས་ན།
ནག་པོ་པས་བཤད་པ་ལྟར་བཀྲི་བ་ལས་གཞན་པའི་ཐབས་མེད་ཅིང༌། སྐལ་ལྡན་ཅིག་ཅར་བ་ཞིག ནག་པོ་པའི་ལམ་གྱིས་བཀྲི་ན། ཌོམྦི་པས་ཇི་སྐད་བཤད་པ་ལས་གཞན་དུ་བཤད་དུ་མེད་པའི་ཕྱིར་རོ། ། དེས་ན་གདུལ་བྱ་གང་ཟག་གི་ངོས་ནས་གཉིས་སུ་ཕྱེ་བ་ཡིན་གྱི། རང་གི་ངོ་བོའི་སྒོ་ནས་ཕྱེ་བ་མ་ཡིན་པས། ལམ་གཉིས་ཀྱི་དོན་གཅིག་ཏུ་ཤེས་པར་བྱའོ། ། གཞན་ཡང་རྒྱས་པའི་ནང་དུ་བསྡུས་པ་ཚང་བ་ཆོས་ཉིད་ཡིན་པས་ན། མན་ངག་ལུགས་ཀྱི་ནང་དུ་འགྲེལ་པ་ལུགས་ཀྱི་ལམ་ཐམས་ཅད་ཚང་བ་ཡིན་ནོ། ། གལ་ཏེ་ལམ་འདི་གཉིས་དོན་གཅིག་ན།
མི་འདྲ་བ་མི་རིགས་པ་ལ་སྨིན་བྱེད་དང༌། བསྐྱེད་རིམ་གྱི་སྐབས་ན་མི་འདྲ་བ་དུ་མ་སྣང་བའི་ཕྱིར་རོ་སྙམ་ན། བཤད་པར་བྱ་སྟེ། སྨིན་བྱེད་ཀྱི་སྐབས་སུ་བཟང་པོ་ཡོངས་བཟུང་གི་ས་ཆོག་ཡན་ཆད་ལ་མི་འདྲ་བ་ཡོད་པ་ནི། སློབ་དཔོན་དེས་རྡོ་རྗེ་གདན་བཞི་ལ་སོགས་པའི་རྒྱུད་གཞན་ནས་ཁ་བསྐང་སྟེ། སྤྲོས་པ་ལ་དགའ་བའི་ངོར་མཛད་པ་ཡིན་གྱི། དང་པོ་ནས་བྱུང་བའི་ཉམས་ལེན་མ་ཡིན་ལ། རིན་ཆེན་འབར་བའི་ས་ཆོག་ཡན་ཆད་ནི་མན་ངག་ལུགས་ཀྱི་དབང་གི་ཆུ་བོ་དང་མཐུན་ཞིང༌། དང་པོ་ནས་བྱུང་བའི་ཉམས་ལེན་ཡིན་པས། གཉིས་པོ་གང་བྱས་ཀྱང་འདྲ་ལ།
གཞན་དུ་ན་འགྲེལ་པ་ལུགས་ལའང༌། སྨིན་བྱེད་ཀྱི་ལམ་གཉིས་ཡོད་པར་ཐལ་བའི་སྐྱོན་ཡོད་དོ། ། ཆོ་ག་ལྷག་མ་རྣམས་ལ་རྒྱས་བསྡུས་མ་གཏོགས་དོན་ལ་ཁྱད་པར་ཅི་ཡང་མེད་དོ། ། དེ་བཞིན་དུ་བསྐྱེད་རིམ་གྱི་སྐབས་སུའང་ཡན་ལག་བདུན་པའི་ཚིག་མི་འདྲ་བ་ཙམ་དང༌། ཡེ་ཤེས་ཀྱི་འཁོར་ལོ་དགུག་གཞུག་བྱས་པའི་རྗེས་ལ། གནས་གསུམ་བྱིན་བརླབ་སོགས་བྱ་བར་བཤད་པས་ནི། ལམ་གྱི་སྤྱི་མི་འདྲ་བར་འབྱེད་མི་ནུས་ཏེ། གལ་ཏེ་ནུས་ན་མན་ངག་ལུགས་ལའང་ལམ་གཉིས་སུ་ཐལ་བའི་སྐྱོན་ཡོད་དེ། ཡན་ལག་དྲུག་པ་དང་བཞི་པ་རྒྱུན་བཤགས་ཀྱི་ཚིག་མི་འདྲ་བའི་ཕྱིར་དང༌། དག་པ་དྲན་པའི་རྗེས་ལ་བཟླས་པ་བྱ་བ་དང༌།
བཟླས་པ་བྱས་ནས་དག་པ་དྲན་པ་སོགས་གོ་རིམ་མི་འདྲ་བ་བཤད་པའི་ཕྱིར་རོ། ། མདོར་ན་ནང་གསེལ་གྱི་དབྱེ་བ་ཕྲ་མོས་ལམ་གྱི་སྤྱི་མི་འདྲ་བ་འབྱེད་མི་ནུས་པས་ན། འགྲེལ་པ་ལུགས་དང་མན་ངག་ལུགས་གཉིས་ཀ རྗེ་བཙུན་བིརྺ་པའི་ལུགས་ཞེས་སྤྱི་གཅིག་ཏུ་ཤེས་པར་བྱ་སྟེ། དཔེར་ན། སློབ་དཔོན་ཆེན་པོ་ཀུན་དགའ་སྙིང་པོས་དེ་ཉིད་སྣང་བར་བཤད་པའི་རྡོར་དབྱིངས་འགྲེལ་པ་ལུགས་དང༌། རྡོ་རྗེ་འབྱུང་བར་བཤད་པའི་དཀྱིལ་ཆོག་ལུགས་གཉིས། ལུགས་སོ་སོར་གྲགས་ཤིང་ནང་གསེལ་མི་འདྲ་བ་དུ་མ་ཡོད་ཀྱང་གཉིས་ཆར་སློབ་དཔོན་ཀུན་དགའ་སྙིང་པོའི་ལུགས་སུ་གཅིག་པ་བཞིན་ནོ། ། དེས་ན་འདིར་བཤད་པ་དང་ཉམས་སུ་བླང་བར་བྱ་བའི་ལམ་ནི། དཔལ་བིརྺ་པ་ཡབ་སྲས་གསུམ་གྱིས་ལེགས་པར་བཀྲལ་བའི་ཤིང་རྟའི་སྲོལ་ཆེན་པོ་དེ་ཡིན་ནོ། །
ཞེས་ཁོང་དུ་ཆུད་པར་བྱའོ། ། གཉིས་པ་ལ་གསུམ། མཚན་བསྒྱུར་བ། མཚན་བཤད་པ། ཞར་བྱུང་ལོ་ཙཱ་བས་ཕྱག་འཚལ་བའོ། ། དང་པོ་ནི། རྒྱ་གར་འཕགས་པའི་ཡུལ་ན། སཾ་སྐྲྀ་ཏ། པྲ་ཀྲི་ཏ། ཨ་བ་བྷྲཾ་ཤ་ཏ།
པི་ཤ་ཙི་ཀ་སྟེ། སྐད་རིགས་བཞི་ལས། ལེགས་པར་སྦྱར་བ་སཾ་སྐྲྀ་ཏའི་སྐད་དུ། སྒྲུབ་ཐབས་འདི་ལ། ཥཊ་ཨྃ་ག་སཱ་དྷ་ནྃ་ན་མ། ཞེས་བྱ་ལ་དེ་བོད་ཁ་བ་ཅན་པའི་སྐད་དུ་བསྒྱུར་ན། ཡན་ལག་དྲུག་པ་ཞེས་བྱ་བའི་སྒྲུབ་ཐབས་ཞེས་བྱ་བ་སྟེ། དེ་ཡང་ཥཊ་ནི་དྲུག ཨཾ་ག་ནི་ཡན་ལག སཱ་དྷ་ནཾ་ནི་སྒྲུབ་པའི་ཐབས།
ནཱ་མ་ནི་ཞེས་བྱ་བའོ། ། གཉིས་པ་ནི། རྡོ་རྗེ་གུར་ལེའུ་བཞི་པར་བཤད་པ་ལྟར། བསྐྱེད་རིམ་ཡན་ལག་དྲུག་བསྒོམས་པས་འབྲས་བུ་རྒྱལ་བ་རིགས་ལྔ། རྡོ་རྗེ་འཆང་དང་དྲུག་སྒྲུབ་པར་བྱེད་པའི་ཐབས་ཐུན་མོང་མ་ཡིན་པ་སྟོན་པས་དེ་སྐད་ཅེས་བྱ་སྟེ། བརྗོད་ ་་་་་ཞེས་པ་ནི་བརྗོད་བྱ་བསྐྱེད་རིམ་ཡིན་ལ། དེའི་སྒྲུབ་ཐབས་ཀྱི་མིང་ལ་མི་འདྲ་བ་དུ་མ་བྱུང་བ་ལས། འདིར་ཡན་ལག་དྲུག་གི་འཆིང་བ་ལས་མཚན་དེ་ལ་བཏགས་སོ།། བྱ་ལ་མཚན་དུ་བཏགས་པའོ། ། ཡང་གཞུང་གཞན་དང་བོད་ཀྱི་བླ་མ་རྣམས་ཀྱིས།
དཔལ་ཀྱེ་རྡོ་རྗེའི་མངོན་པར་རྟོགས་པ་ཞེས་འབྱུང་བ་ལྟར་ན། ཀྱེ་རྡོ་རྗེ་ནི་ཐབས་ཤེས་གཉིས་སུ་མེད་པ་སྟེ། བསྒྲུབ་བྱའི་འབྲས་བུའོ། ། མངོན་པར་ནི་འབྲས་བུའི་ཀྱེ་རྡོ་རྗེ་ལ་མངོན་དུ་ཕྱོགས་ཏེ་འགྲོ་བའི་ལམ་མོ། ། རྟོགས་པ་ནི་འབྲས་བུ་དང་ལམ་གྱི་དོན་རྒྱུད་ལ་སྐྱེ་བའི་རིམ་པ་ལུང་དང་རྟོགས་པ་ཞེས་གཉིས་སུ་གྲགས་པ་རྟོགས་པའི་ཡོན་ཏན་ལ་བྱའི། ཡུལ་ཁོང་དུ་ཆུད་པའི་དོན་ལ་སྐབས་འདིར་མི་བཤད་དོ། ། གསུམ་པ་ནི། ཕྱག་འཚལ་བའི་ཡུལ་ངེས་དོན་དང་དྲང་དོན་གཉིས་ལས་དང་པོ་ལྟར་ན། དཔལ་ཞེས་པ་གཞུང་ན་མེད་ཀྱང༌། རྟེན་འབྲེལ་གྱི་ ་་་་་འདི་ལ་སྤྱིར་གྱི་ས་སྐྱ་པས།
རྩ་རྒྱུད་དུ་ཤྲཱི་ཧེ་བཛྲ་ཏནྟྲ་རཱ་ཛཱ་ཞེས་དང༌། ཡིག་བརྒྱའི་དབུར་ཤྲཱི་ཧེ་རུ་ཀ་ཞེས་དང༌། གུར་མགོན་གྱི་རྩ་སྔགས་ཀྱི་དབུར། ཤྲཱི་མཧཱ་ཀ་ལ་ཞེས་དཔལ་གསུམ་བཅུག་པས་རྟེན་འབྲེལ་ལེགས་ཞེས་པའང་ཡིན་མོད། དེ་རྣམས་དང་འདིར་ཡང་དཔལ་བཅུག་པ་ནི། ཧེ་བཛྲ་ཞེས་པས་སྙིང་རྗེ་དང༌། སྟོང་པ་གཉིས་སྟོན་པ་ལས། དེ་གཉིས་དབྱེར་མེད་དུ་རྟོགས་ཤིང་འཆད་པ་ལ་ཤྲཱི་ངེས་པར་དགོས་པས། སྟོང་ཉིད་སྙིང་རྗེ་དབྱེར་མེད་དེ་ཉིད་ངེས་དོན་གྱི་ཀྱེ་རྡོ་རྗེར་བཤད་པའི་བཤད་གཞིར་རྟོགས་པའོ།། ཆེ་བས་བཅུག་སྟེ་བཤད་ན།
དཔལ་ནི་གཉིས་སུ་མེད་པའི་ཡེ་ཤེས་ཏེ། རྩ་རྒྱུད་ལས། ཤྲཱི་ནི་གཉིས་མེད་ཡེ་ཤེས་ཏེ། ། ཞེས་སོ། ། གང་གཉིས་སུ་མེད་ན་ཐབས་དང་ཤེས་རབ་སྟེ། དེ་ལ་ཐབས་ནི། ཀྱེ་ཞེས་བྱ་བས་སྙིང་རྗེ་བསྟན་ཏེ། སེམས་ཅན་དང༌། ཆོས་དང༌། དམིགས་པ་མེད་པ་ལ་དམིགས་པའི་སྙིང་རྗེ་གསུམ་ལས་འདིར་བརྗོད་བྱའི་གཙོ་བོ་སེམས་ཅན་དང་ཆོས་སུ་རྣམ་པར་མི་རྟོག་པའི་དམིགས་མེད་ཀྱི་སྙིང་རྗེ་མཐར་ཐུག་པ་སྟེ།
དེས་ཞི་བ་མྱང་འདས་ཀྱི་མཐའ་ལ་མི་གནས་སོ། ། ཤེས་རབ་ནི་རྡོ་རྗེ་ཞེས་པས་བསྟན་ཏེ། དེའང་དཔེར་ན། རྫས་ཀྱི་རྡོ་རྗེ་ཕ་ལམ། ཚུར་གང་གིས་ཀྱང་གཞིག་པར་མི་ནུས་ལ་ཕར་དངོས་པོ་ཐམས་ཅད་འཇོམས་པ་ལྟར། ཤེས་རབ་སྟོང་པ་ཉིད་རྟོགས་པའི་ཡེ་ཤེས་མཐར་ཐུག་པ་འདིས་ཀྱང༌། ཕར་དངོས་པོ་དང་མཚན་མར་འཛིན་པ་ཐམས་ཅད་འཇོམས་ལ་ཚུར་གང་གིས་ཀྱང་གཞིག་པར་མི་ནུས་ཏེ། རྡོ་རྗེ་རྩེ་མོར། སྲ་ཞིང་སྙིང་པོ་ཁོང་སྟོང་མེད། ། བཅད་དང་གཞིག་པར་བྱ་བ་མེད། །
བསྲེག་པར་བྱར་མེད་འཇིག་མེད་པ། ། སྟོང་ཉིད་རྡོ་རྗེར་བརྗོད་པར་བྱ། ། ཞེས་གསུངས་པའི་ཕྱིར་རོ། ། འདིས་སྲིད་པ་འཁོར་བའི་མཐའ་ལ་མི་གནས་པའོ། ། ཐབས་ཤེས་རབ་དེ་གཉིས་ཀྱང་ཟག་པ་མེད་པའི་དབྱིངས་སུ། དཔེར་ན། མར་མེའི་སྣང་བ་དང༌། དྲོ་མདོག་སོ་སོ་མ་ཡིན་ཞིང༌། རྣམ་པ་དབྱེར་མེད་པར་གྱུར་བ་ནི་གཉིས་སུ་མེད་པར་གྱུར་པ་སྟེ། རྒྱུད་བླ་མར།
དྲི་མེད་གནས་ལ་མངོན་ཤེས་དང༌། ། ཡེ་ཤེས་དྲི་མེད་དེ་ཉིད་ནི། ། རྣམ་དབྱེར་མེད་ཕྱིར་མར་མེ་ཡི། ། སྣང་དང་དྲོ་མདོག་ཆོས་མཚུངས་ཅན། ། ཞེས་པ་ལྟར་རོ། ། དེ་ལྟ་བུའི་ཐབས་ཤེས་དབྱེར་མེད་དེ་ཉིད་ལ། ངེས་དོན་གྱི་དཔལ་ཀྱེ་རྡོ་རྗེ་ཞེས་བྱ་སྟེ། སློབ་དཔོན་མཚོ་སྐྱེས་ཀྱིས། ཐམས་ཅད་དངོས་པོའི་རང་བཞིན་མཆོག ། གདོད་ནས་ཐམས་ཅད་བདག་ཉིད་གནས། །
ཐབས་དང་ཤེས་རབ་གཉིས་མེད་པའི། ། ཀྱེ་ཡི་རྡོ་རྗེར་བདག་ཕྱག་འཚལ། ། ཞེས་སོ། ། གཉིས་པ་ལྟར་ན། ལོངས་སྤྱོད་རྫོགས་པའི་སྐུ་ཞལ་བརྒྱད་ཕྱག་བཅུ་དྲུག་པ་ཞབས་བཞི་པའི་རྣམ་པ་ཅན་ནི་དྲང་དོན་གྱི་དཔལ་ཀྱེ་རྡོ་རྗེ་སྟེ། ཡུལ་དེ་དག་ལ། སྔོན་རྗེ་བཙུན་འབྲོག་མི་ལོཙྪ་བ་ལ་སོགས་པའི་འགྱུར་བྱེད་རྣམས་དང༌། རྗེས་འཇུག་བཤད་སྒྲུབ་བྱེད་པ་རྣམས་ཀྱིས་སྒོ་གསུམ་གུས་པའི་སྒོ་ནས་ཕྱག་འཚལ་ལོ། ། ཞེས་སོ། ། གསུམ་པ་སྒྲུབ་ཐབས་དངོས་ལ་གསུམ།
སྒྲུབ་ཐབས་ལ་འཇུག་པའི་ཡན་ལག ཡན་ལག་ཅན་གྱི་སྒྲུབ་ཐབས་དངོས། སྒྲུབ་ཐབས་མཐར་ཕྱིན་པའི་བྱ་བའོ། ། དང་པོ་ལ་གཉིས། མཆོད་པར་བརྗོད་པ། བཤད་པར་དམ་བཅའ་བའོ། ། དང་པོ་ལ་གཉིས། ཡི་དམ་ལྷ་དང༌། བླ་མ་ལ་མཆོད་པར་བརྗོད་པའོ། ། དང་པོ་ནི།
བཞུགས་ཞེས་དྲངས་ནས། གནས་གང་དུ་ན། དཀྱིལ་འཁོར་སྒྱུ་མ་སོགས་ཏེ། དེ་ལ་སྤྱིར་དཀྱིལ་འཁོར་ལ་གཉིས་ལས། དོན་དམ་པའི་དཀྱིལ་འཁོར་ནི། སྤྲོས་མེད་ལྷན་ཅིག་སྐྱེས་པའི་ཡེ་ཤེས། དངོས་པོ་ཐམས་ཅད་ཀྱི་གནས་ལུགས་དེ་ནི་སྙིང་པོ་ཡིན་ལ། དེ་དགའ་བ་དང༌། སྐད་ཅིག་མ་བཞི་ལ་སོགས་པའི་ཐབས་ཀྱིས་ལེན་པར་བྱེད་པས་ན། དཀྱིལ་འཁོར་ཏེ།
རྩ་རྒྱུད་ལས། དཀྱིལ་ནི་སྙིང་པོ་ཞེས་བྱ་སྟེ། ། བྱང་ཆུབ་སེམས་ནི་བདེ་ཆེན་པོ། ། ལེན་པར་བྱེད་པས་དཀྱིལ་འཁོར་ཉིད། ། འདུས་པ་དཀྱིལ་འཁོར་ཉིད་དུ་བརྗོད། ། ཅེས་སོ། ། ཀུན་རྫོབ་ཀྱི་དཀྱིལ་འཁོར་ནི། ལྷ་དགུའི་དཀྱིལ་འཁོར་རྟེན་དང་བརྟེན་པར་བཅས་པ་ནི་སྙིང་པོ་ཡིན་ལ། དེ་ཡན་ལག་དྲུག་ལ་སོགས་པའི་བསྐྱེད་རིམ་གྱི་སྒོ་ནས་ལེན་པར་བྱེད་པས་ན། དཀྱིལ་འཁོར་ཞེས་བྱ་བའོ། །
སྔ་ ་་་་་ཀྲེ་ཞིང་སྣ་ར་བ་ཨ་སང་ཀཱིརྟི། རབས་པ་ཁ་ ་་་་་ཡོ་ག་པ་ ཅིག དཀྱིལ་གཙོ་བོ་དང༌། འཁོར་ལྷ་མོ་དང༌། ཡང་ཁ་ཅིག་དཀྱིལ་ལྷ་དང༌། འཁོར་གཞལ་ཡས་ཁང་དུ་འདོད་པ་རྣམས་ནི་སྔར་གྱི་ལུང་དང་འགལ་ལོ། ། དེ་ལྟར་དཀྱིལ་འཁོར་གཉིས་ལས། སྐབས་འདིར་ཀུན་རྫོབ་ཀྱི་དཀྱིལ་འཁོར་སྟོན་ཏེ། དེ་ལ་སྒྱུ་མ་ནི། སྔགས་དང་སྨན་ལ་སོགས་པ་ལས་བྱུང་བས་སྣང་ཡང་བདེན་པ་མེད་པ་ལྟར།
རྟེན་གྱི་དཀྱིལ་འཁོར་གཞལ་ཡས་ཁང་པ་ཡང༌། རྒྱུ་འབྱུང་བཞི་ལ་སོགས་པ་ལས་བྱུང་བས་དེ་ལྟར་སྣང་ཡང༌། དཔྱད་ན་རང་བཞིན་མེད་པ་སྒྱུ་མ་ལྟ་བུའི་དཀྱིལ་འཁོར་ལ་བཞུགས་ཞེས་པའོ། ། གྲོགས་སུ་དང་ལྷན་ཅིག་ཏུ་ན། ཆུ་ཟླ་དང་མཚུངས་སོགས་ཏེ། ཇི་ལྟར་ཆུ་ནང་གི་ཟླ་བས་ཟླ་བའི་དོན་བྱེད་མི་ནུས་པས་བདེན་པ་མིན་ལ། སྣང་ཚོད་དུ་སྣང་བས་བརྫུན་པ་མ་ཡིན་པ་ལྟར་བརྟེན་པ་ལྷ་རྣམས་ཀྱང༌། རྣལ་འབྱོར་པའི་ཤེས་པ་ལ་སྣང་བའི་ཆ་ནས་བརྫུན་པ་མ་ཡིན་ལ། དེ་ཉིད་བརྟགས་ན་མ་གྲུབ་པས་བདེན་པ་མིན་པ་ཆུ་ཟླ་དང་མཚུངས་པའི་ལྷ་མོ་བརྒྱད་དང་ལྷན་ཅིག་ཏུའོ། ། ངོ་བོ་གང་བཞུགས་ན།
གཽ་རཱི་ལ་སོགས་པའི་ལྷ་མོ་བརྒྱད་ཀྱི་བདག་པོ་དཔལ་ཀྱེ་རྡོ་རྗེ་དོན་སྟོང་པ་དང་སྙིང་རྗེ་གཉིས་སུ་མེད་པ་རྣམ་པར་ཐར་པ་བརྒྱད་དང་བསྡུ་བའི་དངོས་པོ་བཞི་དང༌། དེ་བཞིན་ཉིད་དེ་སྟོང་པ་ཉིད་བཅུ་དྲུག་ལ་སོགས་པ་སངས་རྒྱས་ཀྱི་ཆོས་ཀྱི་སྐུའི་ཡོན་ཏན་བསམ་གྱིས་མི་ཁྱབ་པ་དང་ལྡན་པ་དེ་ཉིད་གཟུགས་ཀྱི་སྐུ་རྣམ་ཐར་བརྒྱད་དག་པའི་ཞལ་དང༌། བསྡུ་བའི་དངོས་པོ་བཞི་དག་པས་ཞབས་དང༌། དེ་བཞིན་ཉིད་བཅུ་དྲུག་དག་པས་ཕྱག་བཅུ་དྲུག་དག་པའི་རྣམ་པ་ཅན་གྱི་ལྷ་དེའོ། ། དེ་ཉིད་གཞལ་ཡས་ཁང་པའི་ནང་གི་གང་དུ་བཞུགས་ཞེ་ན། བདུད་ཀྱི་སྙིང་ག་ཉམས་དགའ་བ་སྟེ། ངེས་དོན་དུ་ཕུང་པོ་ལ་སོགས་པའི་བདུད་བཞི་དམིགས་པ་མེད་པའི་ཐུགས་རྗེས་བཅོམ་པ་དེ་ཉིད། དྲང་དོན་དུ་གཞལ་ཡས་ཁང་པའི་དབུས་ཀྱི་པདྨའི་ལྟེ་བར་བདུད་བཞི་བརྩེགས་པའི་སྙིང་ག་ཉམས་དགའ་བའི་གནས་སུའོ། ། ཚུལ་ཇི་ལྟར་ན་དམིགས་མེད་ཀྱི་སྙིང་རྗེས་འཁོར་བ་ཇི་སྲིད་ཀྱི་བར་དུ། སེམས་ཅན་གྱི་དོན་མཛད་པ་ལ།
དགྱེས་པར་གྱུར་པའི་ཚུལ་གྱིས་སོ། ། རྣམ་པ་ཇི་ལྟ་བུར་བཞུགས་ན། གར་མཁན་ལྟར་སྐྱིལ་ཀྲུང་ཕྱེད་པས་བཞུགས་ཤིང༌། ཆོས་ཀྱི་དབྱིངས་ལས་མི་འགྱུར་བས་སྐུ་མདོག་ནམ་མཁའ་ལྟ་བུར་སྔོ་བ་སྟེ། དཀྱིལ་འཁོར་གྱི་གཙོ་བོ་འབྲས་བུ་རྡོ་རྗེ་འཛིན་པའི་དབང་དུ་བྱས་པ་ཡིན་ལ། ང་རྒྱལ་ཅན་རྣམས་སྤ་བཀོང་བའི་ཕྱིར་དྲེགས་པར་མཛད་པའི་རྣམ་པས་སོ། ། དེ་ལྟར་ན་གཙོ་བོ་བཅོམ་ལྡན་འདས་འཁོར་དང་བཅས་པ་ལ་ཕྱག་འཚལ་གྱི། འགྲོ་བ་གསུམ་པོ་རྣམས་འཁོར་བ་དང་ངན་སོང་གི་འཇིགས་པ་ལས་སྲུངས་ཤིག་ཅེས་པའོ། ། གཉིས་པ་ནི། དང་པོའི་སངས་རྒྱས་རྡོ་རྗེ་སེམས་དཔའ་དང༌།
དེ་དག་གི་སྤྲུལ་པའི་སྐུ་ནི་ཀྱེ་རྡོ་རྗེ་ཡིན་ལ། དེ་དང་འདྲ་བ་ནི་ཡི་དམ་དང་ཐ་མི་དད་ཅིང༌། འགྲོ་བ་རྣམས་སྐྱེ་བ་དང༌། རྒ་བ་ལ་སོགས་པའི་སྡུག་བསྔལ་གྱི་ཆུ་བོ་ཆེན་པོ་བཞི་ལས་སྒྲོལ་བར་བྱེད་པའི་ཐེག་པ་གཅིག་པ་སྟེ། བཞོན་པའམ། གྲུའམ། གཟིངས་སུ་གྱུར་པ་ནི། བླ་མ་ཛ་ཡ་ཤྲཱི་ཤཱནྟི་སྟེ། དེ་ལ་སྒོ་གསུམ་གུས་པའི་སྒོ་ནས་ཕྱག་འཚལ་ཞེས་པའོ། ། གཉིས་པ་ནི།
དེ་ལྟར་ཕྱག་འཚལ་ནས་ཅི་བྱེད་ཅེ་ན། བརྩམ་པར་བྱ། ཞེས་སྦྲེལ་ལོ། ། གང་བརྩམས་ན་ཐུར་མ་ལྟ་བུ་འདི་ནི་བརྩམ་པར་བྱ་བའོ། ། ཅིའི་ཕྱིར་ཐུར་མ་ཡིན་ཞེ་ན། མི་ཤེས་པའི་སྒྲིབ་གཡོགས་མུན་པ་དང་འདྲ་བ་དེ་འདྲལ་བ་ཡིས་ཏེ་སེལ་བར་བྱེད་པའི་ཕྱིར་རོ། ། དེ་ཡང་དཔེར་ན་གཟུགས་ལ་སོགས་པའི་དངོས་པོ་གསལ་བར་བྱེད་པ་ནི། མིག་གི་དབང་པོ་ཡིན་ལ། དེ་རབ་རིབ་མཐུག་པོས་གཡོགས་ཏེ། མུན་པར་གྱུར་ནས་གསལ་བར་མི་ནུས་པ་དེ།
གསེར་གྱི་ཐུར་མས་རབ་རིབ་བསལ་བའི་དུས་ན། གཟུགས་སོགས་གསལ་བར་བལྟ་ནུས་པ་བཞིན། སེམས་ཅན་གྱི་རྒྱུད་ལ་རང་བཞིན་གྱིས་སངས་རྒྱས་ཀྱི་རྒྱུ་ཡོད་ཀྱང༌། སྒྲིབ་གཉིས་ཀྱིས་གཡོགས་པས་མུན་པ་ལྟ་བུར་གྱུར་པ་དེ། སྒྲུབ་ཐབས་ཀྱི་ཐུར་མ་འདིས་སེལ་བར་བྱེད་ཅེས་པའི་དོན་ཏོ། ། འོ་ན་ཐུར་མ་ལྟ་བུ་དེའི་མིང་ཅི་ཞེ་ན། ཀྱེ་རྡོ་རྗེ་དཔལ་གྱི་སྒྲུབ་པའི་ཐབས་ཡན་ལག་དྲུག་པ་ཞེས་བྱའོ། ། འོ་ན་དེ་རང་བཟོར་བརྩམས་སམ་ཞེ་ན། མ་ཡིན་ཏེ། གྲུབ་ཆེན་ཌོམྦྷི་པའི་ཞལ་སྔ་ནས་ཀྱི་མན་ངག་རྣམས་སློབ་དཔོན་ཨ་ལ་ལ་བཛྲ།
དཔལ་ལྡན་ནགས་ཁྲོད་པ། གྲུབ་ཐོབ་གརྦྷ་རི་པ། རྗེ་བཙུན་བསོད་སྙོམས་པ་རྣམས་ལས་རིམ་པ་བཞིན་དུ་བརྒྱུད་པའི་གདམས་ངག་ཁྱད་པར་ཅན་རྙེད་པས་དེ་ལ་བརྟེན་ནས་སོ། ། ཁ་ ་་་་་རི་བོ་དགའ་ལྡན་པ། ཅིག་སློབ་དཔོན་འདི་ཌོམྦྷི་ཧེ་རུ་ཀའི་དངོས་སློབ་དུ་འདོད་པ་ནི་བླ་མ་བརྒྱུད་པའི་རིམ་པ་ཙམ་ཡང་མ་མཐོང་ཞིང༌། གཞུང་འདིར་ཌོམྦྷིའི་ཞལ་སྔ་ནས་ཀྱི་ ་་་་་འདི་ལ་རྒོལ་བ་དེ་དག་ན་རེ། རིམ་ཞེས་པ་བསྐྱེད་རིམ་རྙེད་ཅེས་འབྲུ་གནོན་ཏེ། དེ་ལྟར་ན་རྫོགས་རིམ་རྙེད་ཅེས་ཀྱང་བརྗོད་དུ་རུང་སྟེ་ཚིག་ལ་འཁྲི་བར་ཟད་དོ།། རིམ་རྙེད་པ། ཞེས་པའི་ཚིག་ལའང་དཔྱད་པ་མ་ཞུགས་པར་ཟད་དོ། །
འོ་ན་བླ་མ་བརྒྱུད་པའི་གདམས་ངག་དེའང་རང་བཟོ་མིན་ནམ་ཞེ་ན། ཀྱེ་རྡོ་རྗེའི་རྒྱུད་ཆེན་པོ་རྒྱ་མཚོ་ལྟ་བུ་ལ་བརྟེན་ནས་བརྩམས་པའོ། ། དེའི་ཕྱིར་རྟོགས་པའི་ཞེས་སྦྲེལ་ཏེ། ཌོམྦྷི་ཧེ་རུ་ཀ་ནས་བརྒྱུད་པའི་གདམས་ངག བར་མ་ཆད་པ་རྟོགས་ཤིང་ཁོང་དུ་ཆུད་པ་ལ་བརྟེན་ནས་ཀྱེ་རྡོ་རྗེའི་སྒྲུབ་པའི་ཐབས། ཐུར་མ་ལྟ་བུ་འདི་བརྩམ་ཞེས་པའི་དོན་ཏོ། ། གཉིས་པ་སྒྲུབ་ཐབས་དངོས་ལ་གཉིས། སྤྱིའི་དོན་དང༌། གཞུང་གི་དོན་ནོ། ། དང་པོ་ནི།
སྒྲུབ་ཐབས་འདིས་བརྗོད་བྱའི་དོན་ཅི་ཞིག་སྟོན་སྙམ་ན། བསྐྱེད་རིམ་གཙོ་བོར་གྱུར་པའི་རིམ་པ་གཉིས་སྟོན་ཅིང༌། དེར་རྣལ་འབྱོར་བླ་མེད་ཀྱི་ཉམས་ལེན་ཐམས་ཅད་ཀྱང་འདུས་པ་ཡིན་ཏེ། རྩ་རྒྱུད་ལས། བསྐྱེད་པའི་རིམ་པ་ཉིད་དང་ནི། ། རྫོགས་པ་ཡི་ཡང་རིམ་པ་ཉིད། ། རིམ་གཉིས་མཉམ་པར་གནས་ནས་ནི། ། རྡོ་རྗེ་ཅན་གྱི་ཆོས་འཆད་དོ། ། ཞེས་དང༌། གསང་འདུས་རྒྱུད་ཕྱི་མར།
སངས་རྒྱས་རྣམས་ཀྱིས་ཆོས་བསྟན་པ། ། རིམ་པ་གཉིས་ལ་ཡང་དག་བརྟེན། ། བསྐྱེད་པ་ཡི་ནི་རིམ་པ་དང༌། ། དེ་བཞིན་རྫོགས་པའི་རིམ་ཉིད་དོ། ། ཞེས་བཤད་པའི་ཕྱིར་རོ། ། གལ་ཏེ་རྡོ་རྗེ་ཅན་གྱི་ཆོས་ཐམས་ཅད་རིམ་གཉིས་སུ་འདུ་ན། རྒྱུ་རྒྱུད་དང་འབྲས་རྒྱུད་གཉིས་དེར་ཇི་ལྟར་འདུ་སྙམ་ན། དེ་ལ་རྒྱུ་རྒྱུད་ནི། རིམ་གཉིས་ཀྱི་སྦྱང་གཞི་ཡིན་ལ། དབང་བསྐུར་ནི་སྔོན་འགྲོ་དང༌།
འབྲས་བུ་སྐུ་གཉིས་ནི་ཐོབ་བྱ་ཡིན་པས་དེར་འདུའོ། ། དེས་ན་རིམ་གཉིས་སྤྱིའི་དོན་བཤད་པར་བྱ་བ་ལ་དྲུག རིམ་གཉིས་ཀྱི་ངོ་བོ། དབྱེ་བ། ངེས་ཚིག གྲངས་ངེས་པ། གྲོལ་བའི་རྒྱུ་མཚན། གོ་རིམ་ངེས་པ་བསྟན་པའོ། ། དང་པོ་ནི། ཐབས་ཁྱད་པར་ཅན་གྱིས་མཚན་རྟོག་ལས་ཡིད་སྐྱོབ་པའོ། །
གཉིས་པ་ནི་བསྐྱེད་རྫོགས་གཉིས་སོ། ། གསུམ་པ་ལ་གསུམ། གཙོ་བོར་སྦྱང་གཞི་ལ་དང༌། གཙོ་བོར་འབྲས་བུ་ལ་དང༌། གཙོ་བོར་ལམ་ལ་མིང་དུ་བཏགས་པའོ། ། དང་པོ་ནི། སློབ་དཔོན་འཕགས་པ་ཀླུ་སྒྲུབ་ཡབ་སྲས་ཀྱིས་བཞེད་པས་སྦྱང་གཞི་དང་སྦྱོང་བྱེད་ཀྱི་རིམ་པ་གཉིས་ཏེ། དེ་ལ་སྦྱང་གཞི་བསྐྱེད་རིམ་ལ། བསྐྱེད་པ་ནི་ཐ་མལ་གྱི་ལུས་གྲུབ་པ་ཡིན་ལ། རིམ་པ་ནི།
སྐྱེ་བའི་རིམ་པ་སྐྱེ་གནས་བཞི་དང༌། བྱེ་བྲག་ཏུ་མངལ་སྐྱེས་ལྟར་ན། མངལ་གྱི་གནས་སྐབས་ལྔའོ། ། དེ་སྦྱོང་བྱེད་ཀྱི་བསྐྱེད་རིམ་ནི་ལྷའི་རྣམ་པའོ། ། སྦྱང་གཞི་རྫོགས་པ་ནི། ཐ་མལ་གྱི་སེམས་ཅན་ཚེ་ཟད་ནས་འཆི་བ་ཡིན་ལ། རིམ་པ་ནི། ས་ཆུ་ལ་ཐིམ་པ་སོགས་འཆི་བའི་རིམ་པའོ། ། དེ་སྦྱོང་བྱེད་ཀྱི་ཐབས་རྡོར་བཟླས་དང༌། འོད་གསལ་སོགས་ནི་སྦྱོང་བྱེད་རྫོགས་རིམ་ཡིན་ནོ། །
ཞེས་བཞེད་དོ། ། གཉིས་པ་ནི། སེམས་འགྲེལ་རྣམས་ཀྱི་དགོངས་པས་བསྐྱེད་པ་ནི། མཆོག་གི་དངོས་གྲུབ་ལ་བྲོད་པ་བསྐྱེད་པའི་ཕྱིར་ཐུན་མོང་གི་དངོས་གྲུབ་ཡིན་ལ། དེ་སྒྲུབ་བྱེད་ཀྱི་ཐབས་ལྷའི་རྣམ་པ་བསྒོམ་པ་ལ་རིམ་པ་ཞེས་བྱའོ། ། རྫོགས་པ་ནི། དེ་ལས་འབྲས་བུ་གོང་ན་མེད་པས་མཆོག་གི་དངོས་གྲུབ་ཡིན་ལ། རིམ་པ་ནི་དེ་སྒྲུབ་བྱེད་ཀྱི་ཐབས་སྦྱོར་བ་ཡན་ལག་དྲུག་ཡིན་ནོ། ། ཞེས་བཞེད་དོ། ། གསུམ་པ་ནི།
གྲུབ་ཆེན་བིརྺ་པ་རྗེས་འབྲང་དང་བཅས་པས་ལམ་ལ་མིང་གཙོ་བོར་བཏགས་ཏེ། བློས་ཀུན་ཏུ་ལྷའི་རྣམ་པ་བསྐྱེད་པ་ནི། བསྐྱེད་པ་ཡིན་ལ། དེ་རིམ་གྱིས་གསལ་འདེབས་པ་ནི་རིམ་པ་ཡིན་ནོ། ། རྫོགས་པ་ནི་ལུས་ངག་ཡིད་གསུམ་རྫོགས་པར་གསལ་འདེབས་པ་སྟེ། རང་བྱིན་བརླབ་དང་དཀྱིལ་འཁོར་འཁོར་ལོ་བསྒོམ་པ་ཡིན་ལ། རིམ་པ་ནི་དེ་ཉིད་རིམ་གྱིས་བསྒོམ་པའོ། ། དེ་ལྟར་ན་རྒྱུ་སྦྱང་གཞི་དང༌། འབྲས་བུའང་རིམ་གཉིས་སུ་ཤེས་པར་བྱའོ། ། བཞི་པ་ནི།
དེ་ལྟ་བུའི་ལམ་དེ་གཉིས་ཆར་བསྒོམ་མམ། གང་རུང་ཞིག་བསྒོམས་པས་ཆོག་སྙམ་ན། གཉིས་ཀ་བསྒོམ་དགོས་ཏེ། འདིའི་འཐད་པ་ལ་གསུམ། སྤང་བྱ་གཉིས་ཡིན་པའི་ཕྱིར་དང༌། ཐོབ་བྱ་གཉིས་ཡིན་པའི་ཕྱིར་དང༌། རང་གི་ངོ་བོ་རྟེན་དང་བརྟེན་པ་ཡིན་པའི་ཕྱིར་རིམ་པ་གཉིས་ཀ་བསྒོམ་དགོས་པའོ། ། དང་པོ་ལ་གཉིས། ཐ་མལ་གྱི་རྣམ་རྟོག་དང༌། གྱ་ནོམ་ལྷར་ཞེན་པའོ། །
དང་པོ་ནི། སྤང་བྱ་ཐ་མལ་གྱི་རྣམ་རྟོག་སྦྱོང་བའི་ཕྱིར་བསྐྱེད་རིམ་དང༌། གྱ་ནོམ་ལྷར་ཞེན་གྱི་རྟོག་པ་སྦྱོང་བའི་ཕྱིར་རྫོགས་རིམ་བསྒོམ་པ་ཡིན་ཏེ། རྡོ་རྗེ་གུར་ལས། ཕལ་པའི་གནས་སྐབས་གཞོམ་པའི་ཕྱིར། ། བསྒོམ་པ་ཡང་དག་རབ་ཏུ་གྲགས། ། རང་བཞིན་གནས་སྐབས་བསྒོམ་པ་ལས། ། བསྒོམ་པ་མ་ཡིན་མི་བསྒོམ་མིན། ། བྱང་ཆུབ་སེམས་དཔའ་རྣམས་ཀྱི་རྟོགས་པ་དེ་བཞིན་ཏེ། འོན་ཀྱང་མི་གཙང་བའི་ཚད་མཉམ་པར་སྦྱོང་བའི་ཕྱིར།
དེ་བཞིན་གཤེགས་པའི་སྐུ་གཟུགས་རབ་ཏུ་བསྒོམ་པར་བྱའོ། ། ཞེས་བཤད་དོ། ། དེ་ལ་མི་གཙང་བའི་ཚད་ཐ་མལ་གྱི་རྣམ་རྟོག་ལ་གཉིས། རྒྱུ་ལས་དང་ཉོན་མོངས་པ་དང༌། འབྲས་བུ་བདག་དང་བདག་གིར་འཛིན་པའོ། ། དང་པོ་སྦྱོང་བ་ནི། ཚོགས་གཉིས་བསགས་པ་ཡིན་ལ། གཉིས་པ་བདག་དང་བདག་གིར་འཛིན་པ་ནི། སྣོད་བཅུད་གཉིས་ཏེ། དེ་ལ་སྣོད་སྦྱོང་བ་ནི།
འབྱུང་བཞི་ལས་གྲུབ་པའི་གཞལ་ཡས་ཁང་དང༌། ལྷ་དཔའ་བོ་གཅིག་པ་ལྟར་ན་གདན་ནོ། ། བཅུད་སྦྱོང་བ་ལ་གཉིས། བསྐྱེད་ཆོག་གིས་སྐྱེ་གནས་བཞི་སྦྱོང་ཚུལ་དང༌། ལྷའི་རྣམ་པས་དུག་གསུམ་སྦྱོང་ཚུལ་ལོ། ། དང་པོ་ནི། འཁོར་བར་སྐྱེ་བའི་གནས་ནི། སྐྱེ་གནས་བཞི་ཡིན་ལ། དེ་སྦྱོང་བྱེད་བསྐྱེད་ཆོག་ཀྱང་བཞི་སྟེ། དེའང་དཀྱིལ་འཁོར་གཅིག་ལ་སྦྱར་ན།
མངོན་བྱང་ལྔ་ལས། རྒྱུ་རྡོ་རྗེ་འཛིན་པ་བསྐྱེད་པའི་ཉི་མ་དྲོད། ཟླ་བ་གཤེར་ཏེ། དྲོད་གཤེར་སྐྱེས་སམ་ཉི་ཟླ་གཉིས་ཀྱིས་ཁུ་ཁྲག་གཉིས་མཚོན་པས་མངལ་སྐྱེས་ཀྱི་བློ་སྦྱོང་ངོ༌། ། འཁོར་རྣམས་མངལ་ནས་འབྱིན་པས་མངལ་སྐྱེས་དང༌། འབྲས་བུ་རྡོར་འཛིན་ཐིག་ལེའི་གོང་བུ་ལས་བཞེངས་པས་སྒོང་སྐྱེས་དང༌། སྐྱེ་མཆེད་ཀྱི་ལྷ་སྐད་ཅིག་གམ་ས་བོན་ལས་བསྐྱེད་པས་རྫུས་སྐྱེས་དང༌། མཐར་དཀྱིལ་འཁོར་བསྡུ་བས་ནི་སྣོད་བཅུད་འཇིག་པ་སྦྱོང་ངོ༌། ། ལྷ་སོ་སོའི་བསྐྱེད་ཆོག་ལ་སྦྱར་ན། མངོན་བྱང་ལྔ་ལས་བསྐྱེད་པ་ནི།
དྲོད་གཤེར་སྐྱེས་དང་མངལ་སྐྱེས་སྦྱོང༌། རྡོ་རྗེ་ཆོ་ག་གསུམ་དང་བཞི་དང༌། ཐིག་ལེ་ལས་བཞེངས་པས་སྒོང་སྐྱེས་དང༌། དབུགས་འབྱུང་རྔུབ་དང་སྙིང་པོ་ཚིག་ཙམ་གྱིས་བསྐྱེད་པས་རྫུས་སྐྱེས་དང༌། འཁོར་གྱི་ལྷ་མངལ་འབྱིན་རྣམས་ཀྱིས་མངལ་སྐྱེས་ཀྱི་བློ་སྦྱོང་སྟེ། དེ་ལྟར་སྐྱེ་གནས་བཞི་སྦྱོང་ཞིང་ཚོགས་གཉིས་བསགས་ནས་ལྷའི་སྐུ་བསྒོམས་པས་འབྲས་བུ་འགྲུབ་པའི་ལམ་འདི་ནི་སྦྱང་གཞི་སྦྱོང་ཞིང་འབྲས་བུ་འགྲུབ་པའི་ལམ་ཞེས་བྱ་བ་ཡིན་ནོ། ། གཉིས་པ་ནི། ཤིན་ཏུ་ཟབ་པའི་བསྐྱེད་རིམ་ཁྲོ་ཆགས་ཀྱི་རྣམ་པ་ཅན་གྱིས་ཉོན་མོངས་པ་དུག་གསུམ་སྦྱོང་སྟེ། དེ་ཡང་ཁྲོ་བོའི་སྐུར་བཞུགས་པས་ཞེ་སྡང་དང༌། བཙུན་མོའི་འཁོར་གྱི་དབུས་ན་བཞུགས་པས་འདོད་ཆགས་དང༌།
མཚན་དཔེས་སྤྲས་པའི་གཟུགས་ཀྱི་སྐུར་བསྒོམས་པས་གཏི་མུག་སྦྱོང་སྟེ། རྡོ་རྗེ་གུར་ལས། འདོད་ཆགས་ཞེ་སྡང་གཏི་མུག་དང༌། ། ང་རྒྱལ་སེར་སྣའི་སྐྱེ་བོ་རྣམས། ། བསྡུ་ཕྱིར་རང་གི་འཁོར་ལོ་ལ། ། རྡོ་རྗེའི་གཟུགས་ནི་དུ་མ་འཛིན། ། ཞེས་སོ། ། དེ་ལྟར་ཁྲོ་ཆགས་ཀྱི་སྐུར་བསྒོམས་པས། རྩ་བའི་ཉོན་མོངས་གསུམ་ཞི་བར་བྱས་ནས། གཞན་རྣམས་ཤུགས་ལ་ཞི་བར་བྱེད་པ་ཡིན་ལ།
ཁྲོ་ཆགས་ཀྱི་རྣམ་པ་མེད་པའི་བསྐྱེད་རིམ་རྣམས་ནི་ཅུང་ཟད་མི་ཟབ་པ་ཡིན་ནོ། ། གཉིས་པ་ནི། གྱ་ནོམ་ལྷར་ཞེན་པའི་རྣམ་རྟོག་ནི་རྫོགས་རིམ་གྱིས་སྦྱོང་སྟེ། རྩ་རྒྱུད་ལས། བསྐྱེད་པའི་རིམ་པའི་རྣལ་འབྱོར་གྱི། ། བརྟུལ་ཞུགས་ཅན་གྱིས་སྤྲོས་པ་བསྒོམ། ། སྤྲོས་པ་རྨི་ལམ་ལྟར་བྱས་ནས། ། སྤྲོས་པ་ཉིད་ནི་སྤྲོས་མེད་བྱེད། ། ཅེས་སོ། ། གཞན་ཡང་རྫོགས་རིམ་འདིས་ནི།
སྦྱང་གཞི་ཐ་མལ་པ་མཐའ་དག་སྦྱོང་སྟེ། སམྦུ་ཊ་ལས། རྣམ་རྟོག་གཏི་མུག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། ། མི་རྟོག་ཏིང་འཛིན་ལ་གནས་ན། ། མཁའ་བཞིན་དྲི་མ་མེད་པར་འགྱུར། ། ཞེས་སོ། ། ཡང་རང་བྱིན་རླབས་དང་དཀྱིལ་འཁོར་འཁོར་ལོའི་ཡེ་ཤེས་སྐྱེ་བའི་རྟེན་འབྱུང་བཞི་ལས་གྲུབ་པའི་རྩ་ལ་སོགས་པ་རྣམས་ཀྱིས་ནི་མ་དག་པའི་སྣོད་བཅུད་སྦྱོང་ལ། དེ་ལ་བརྟེན་ནས་སྐྱེས་པའི་ཡེ་ཤེས་ཀྱིས་ནི་བརྟེན་པ་ཡིད་སྦྱོང་ངོ༌། ། ཡང་རྫོགས་རིམ་གྱི་ཡེ་ཤེས་ཀྱིས་ནི་སྦྱང་གཞི་རྟེན་དང་བརྟེན་པ་འཇིག་པའི་ཚུལ་སྦྱོང་སྟེ།
འཆི་བའི་དུས་སུ་ས་ཆུ་ལ་ཐིམ། ཆུ་མེ་ལ་ཐིམ། མེ་རླུང་ལ་ཐིམ། རླུང་ནམ་མཁའ་ལ་ཐིམ། ནམ་མཁའ་རྣམ་པར་ཤེས་པ་ལ་ཐིམ་པའི་རྟགས་རྣམས་རྣལ་འབྱོར་པས་རྫོགས་རིམ་སྒོམ་པའི་སྐབས་སུའང་འབྱུང་སྟེ། རྡོ་རྗེ་གུར་ལས། དང་པོ་སྤྲིན་གྱི་རྣམ་པ་སྟེ། ། གཉིས་པ་དུ་བ་འདྲ་བ་ཡིན། ། གསུམ་པ་མེ་ཁྱེར་རྣམ་པ་སྟེ། ། བཞི་པ་མར་མེ་ཉེར་འབར་བ། །
ལྔ་པ་རྟག་ཏུ་སྣང་བ་སྟེ། ། སྤྲིན་མེད་ནམ་མཁའ་འདྲ་བ་ཉིད། ། ཅེས་སོ། ། མདོར་ན་བསྐྱེད་པས་ཀུན་རྟོག་སྦྱོང་ལ། དེ་ཉིད་རྫོགས་པས་སྦྱོང་བ་དང༌། བསྐྱེད་པས་སྐྱེ་བ་སྦྱོང་ལ། རྫོགས་པས་འཆི་བ་སྦྱོང་བ་དང༌། བསྐྱེད་རྫོགས་རེ་རེས་ཀྱང་སྐྱེ་འཆི་དང༌། སྣང་སྟོང་དང༌། རྣམ་རྟོག་མཐའ་དག་སྦྱོང་བ་ཡིན་ནོ། །
གཉིས་པ་ནི། བསྐྱེད་རིམ་གྱིས་གཟུགས་ཀྱི་སྐུ་ཐོབ་པར་བྱེད་ལ། རྫོགས་རིམ་གྱིས་ཆོས་སྐུ་ཐོབ་པར་བྱེད་དེ། དང་པོའང༌། རྡོ་རྗེ་གུར་ལས། དེ་ཕྱིར་དཀྱིལ་འཁོར་འཁོར་ལོ་ཞེས། ། ཐབས་ནི་བདེ་བའི་སྡོམ་པ་སྟེ། ། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་དུ་མྱུར་བར་འགྲུབ། ། སྟོན་པ་སུམ་ཅུ་རྩ་གཉིས་མཚན། །
གཙོ་བོ་དཔེ་བྱད་བརྒྱད་ཅུར་ལྡན། ། དེ་ནི་ཐབས་ཀྱི་གཟུགས་ཅན་ནོ། ། ཞེས་གསུངས་པས། ལྷའི་སྐུ་སྒོམ་པའི་རྣལ་འབྱོར་དེ་དག་དེ་བཞིན་གཤེགས་པ་སངས་རྒྱས་པ་དང་མཐུན་ཏེ། ཚོགས་གཉིས་བསགས་པ་ནི་བསྐལ་པ་གྲངས་མེད་གསུམ་དུ་ཚོགས་བསགས་པ་དང་འདྲ། དེ་བཞིན་དུ་བསྲུང་བའི་འཁོར་ལོ་ནི་སྲོད་ལ་བདུད་བཏུལ་བ། གཞལ་ཡས་ཁང་ནི་མ་དག་པའི་སྣོད་སྦྱངས་ཏེ། འོག་མིན་དུ་བྱིན་གྱིས་བརླབས་པ། མངོན་བྱང་ལྔས་ལྷའི་རྣམ་པར་གྲུབ་པ་ནི། འོག་མིན་ནམ་རྡོ་རྗེ་གདན་གྱི་སྟེང་དུ་ཐོ་རངས་སངས་རྒྱས་པ།
དབང་བསྐུར་བ་ནི་ཁམས་གསུམ་ཆོས་ཀྱི་རྒྱལ་པོར་དབང་བསྐུར་བ། འོད་ཟེར་གྱི་སྤྲོ་བསྡུ་ནི་སེམས་ཅན་གྱི་དོན་བྱེད་པ། བཟླས་པ་ནི་ཆོས་ཀྱི་འཁོར་ལོ་བསྐོར་བ། བསྐྱེད་རིམ་བསྡུས་ཏེ་སྟོང་ཉིད་བསྒོམ་པ་ནི། མྱ་ངན་ལས་འདས་པ་དང་འདྲ་སྟེ་དེ་ལྟར་མཛད་པ་བཅུ་གཉིས་དང་འདྲ་བར་སངས་རྒྱས་ཀྱི་ཕྲིན་ལས་མཛད་ནས། སླར་ཡང་མཛད་པ་རྒྱུན་མི་ཆད་པ་དང་འདྲ་བར་སྟོང་ཉིད་ཀྱི་ངང་ལས། ལྷའི་སྐུར་ལངས་ནས་སྤྱོད་ལམ་གྱི་རྣལ་འབྱོར་གྱི་ཚུལ་གྱིས་སེམས་ཅན་གྱི་དོན་བྱེད་པ་ཡིན་ནོ། ། གཉིས་པ་རྫོགས་རིམ་བསྒོམས་པས་ནི། ཆོས་སྐུ་ཐོབ་པར་བྱེད་དེ། སམྦུ་ཊ་ལས།
རང་བྱུང་ངོ་བོ་འདི་ཉིད་ནི། ། ཆོས་ཀྱི་སྐུར་ནི་རབ་ཏུ་གྲགས། ། ཞེས་དང༌། གུར་ལས། ཆོས་ཀྱི་དབྱིངས་ནི་འོད་གསལ་བ། ། གང་ཞིག་གནས་པ་དེ་བས་ན། ། སེམས་ཅན་སངས་རྒྱས་མཉམ་པར་འགྱུར། ། ཞེས་ཏེ། རྫོགས་རིམ་གྱི་ཉམས་ཟུང་འཇུག་ངོ་བོ་ཉིད་དང་མཐུན་པ་རྣམས་ཆོས་སྐུ་དང་མཐུན་པར་མོས་ཤིང་བསྲེས་ལ་བསྒོམས་པས་ཆོས་སྐུ་ལམ་དུ་བྱེད་པའོ། ། དེ་ལྟར་རིམ་གཉིས་བསྒོམས་པས་འབྲས་བུ་སྐུ་གཉིས་འགྲུབ་པ་དེའང༌།
ལན་ཅིག་དེ་ལྟ་བུ་འགྲུབ་པ་ལ་ད་ལྟ་ནས་དེ་ལྟ་བུ་གོམས་པས་འབྲས་བུ་ལམ་དུ་བྱེད་པ་ཞེས་བྱ། དེའང་འབྲས་བུའི་རྣམ་པ་ཙམ་ཡིན་པས་རྣམ་པ་ལམ་དུ་བྱེད་པ་ཞེས་བྱ་སྟེ། རྒྱས་པར་འོག་ཏུ་འཆད་དོ། ། གསུམ་པ་ནི། རྩ་རྒྱུད་ལས། རྫོགས་པའི་རིམ་པའི་རྣལ་འབྱོར་འདི། ། དེ་ཡི་བདེ་བ་བདེ་ཆེན་བརྗོད། ། རྫོགས་པ་སྒོམ་པ་མེད་པ་སྟེ། ། བསྐྱེད་པ་ཡིས་ནི་ཅི་ཞིག་འཚལ། ། ཞེས་གསུངས་པའི་དོན་ནི།
རྫོགས་རིམ་གྱིས་བསྐྱེད་རིམ་ཉིད་ཀྱང་སྦྱོང་ཞིང༌། འབྲས་བུ་ཆོས་སྐུ་འགྲུབ་ན་དེ་ཁོ་ནས་ཆོག་པས་བསྐྱེད་རིམ་བསྒོམ་པ་དོན་མེད་དོ་སྙམ་ནས་ཞུས་པའོ། ། དེའི་ལན་དུ་རྫོགས་རིམ་དེ་ལྟར་བཟང་ཡང་དེ་ལ་བསྐྱེད་རིམ་མེད་ན་དེ་ཉིད་ཀྱང་མི་འབྱུང་ཞེས་དཔེ་དང་བཅས་ཏེ་སྟོན་པ་ནི། ཨེ་མ་བྱང་ཆུབ་སེམས་དཔའ་ཆེ། ། དད་པའི་ཤུགས་ཀྱིས་རབ་ཏུ་ཉམས། ། ལུས་ཀྱི་དངོས་མེད་གང་ལས་བདེ། ། བདེ་བ་སྨྲ་བར་མི་ནུས་སོ། ། ཁྱབ་དང་ཁྱབ་བྱེད་ཚུལ་གྱིས་ནི། ། བདེ་བས་འགྲོ་བ་ཁྱབ་པ་ཉིད། ། ཇི་ལྟར་མེ་ཏོག་ལ་གནས་དྲི། །
མེ་ཏོག་དངོས་མེད་ཤེས་མི་འགྱུར། ། དེ་བཞིན་གཟུགས་སོགས་དངོས་མེད་ན། ། བདེ་བ་ཉིད་ཀྱང་དམིགས་མི་འགྱུར། ། ཞེས་གསུངས་ཏེ། རྒྱུའི་གནས་སྐབས་སུ། ཞུ་བ་མེད་ན་བདེ་མི་འགྱུར། ། ནུས་པ་མེད་ཕྱིར་ལྟོས་དང་བཅས། ། ཞལ་ཕྱག་རྣམ་པའི་གཟུགས་ཅན་ཉིད། ། མཆོག་ཏུ་བདེ་བ་གཟུགས་མེད་པ། ། ཞེས་འབྱུང་ལ།
འབྲས་བུའི་སྐབས་སུ། རྡོ་རྗེ་གུར་ལས། རྡོ་རྗེ་སྙིང་པོ་རྣམ་པ་མེད་པའི་བྱང་ཆུབ་དེ་སྐད་མི་སྨྲ་ཞིག ང་ཉིད་དངོས་པོ་དངོས་མེད་ང༌། ། དངོས་པོ་དེ་བཞིན་གཤེགས་པས་བརྗོད། ། གཟུགས་མེད་གཟུགས་དང་ལྡན་པའི་མཆོག ། ཟབ་མོ་ཞི་བའི་གཟུགས་དང་ལྡན། ། ཞེས་སོ། ། དེ་བཞིན་དུ་ལམ་རིམ་པ་གཉིས་ཀྱང་རྟེན་དང་བརྟེན་པ་ཡིན་པས་ཟུང་འབྲེལ་དུ་ཉམས་སུ་བླང་བར་བྱའོ། ། ལྔ་པ་ལ་གསུམ།
རིགས་སམ་རྒྱུ་ཡིན་པའི་ཕྱིར་དང༌། ཐབས་ཁྱད་པར་ཅན་གྱིས་ཟིན་པའི་ཕྱིར་དང༌། དག་པ་གསུམ་གྱི་བདག་ཉིད་ཡིན་པའི་ཕྱིར་གྲོལ་བར་འཐད་པའོ། ། དང་པོ་ནི། དེ་ལྟར་རིམ་གཉིས་བསྒོམས་པས་གྲོལ་བའི་རྒྱུ་མཚན་ཅི་ཡིན་སྙམ་ན། རིགས་ཡིན་པའི་ཕྱིར་ཏེ། འབྲས་བུ་དེ་བཞིན་གཤེགས་པའི་དངོས་གྲུབ་ཀྱི་རྒྱུ་ཡིན་པའི་ཕྱིར་རོ། ། རྒྱུ་ཇི་ལྟར་ཡིན་སྙམ་ན། ཐམས་ཅད་གསང་བ་ལས། རྒྱུ་ལ་འབྲས་བུས་རྒྱས་གདབ་ཅིང༌། །
འབྲས་བུ་ལའང་རྒྱུས་རྒྱས་གདབ། ། ཅེས་གསུངས་པས། སྤྱིར་རྒྱུ་ཐམས་ཅད་ཀྱང་དེ་བཞིན་གཤེགས་པའི་རིགས་ཡིན་ལ། འབྲས་བུ་དེ་བཞིན་གཤེགས་པའང་རྒྱུའི་རིགས་ཡིན་ནོ། ། དེ་བཞིན་དུ་ལམ་ཡང་དེ་གཉིས་ཀྱི་རིགས་ཡིན་ལ། དེ་གཉིས་ཀྱང་ལམ་གྱི་རིགས་ཡིན་ཏེ། རྩ་རྒྱུད་ལས། རིགས་དང་འབྱུང་བ་ལྔ་རྣམས་དང༌། ། ཕུང་པོ་ལྔ་ཡི་རང་བཞིན་གྱིས། ། རིགས་དང་བགྲང་བྱ་འདི་ཡིས་ནི། །
རིགས་ཞེས་མངོན་པར་བརྗོད་པར་བྱ། ། ཞེས་སོ། ། དེ་ལ་ལམ་གྱི་སྐབས་འདིར། འབྲས་བུ་ནི་རིགས་བདག་ཡིན་ལ། ལམ་དང་རྒྱུ་ནི་རིགས་ཡིན་པས། ། རིགས་དང་རིགས་ཀྱི་བདག་པོ་མི་འབྲལ་ཞིང༌། ། འབྲེལ་བ་ཅན་དུ་གྲུབ་པའི་ཕྱིར། ། རིམ་པ་གཉིས་པོ་འདིས་གྲོལ་བར་འགྱུར་རོ། ། གཉིས་པ་ནི། རྩ་རྒྱུད་ལས།
དུག་གི་དུམ་བུ་གང་ཉིད་ཀྱིས། ། སྐྱེ་པོ་ཐམས་ཅད་འཆི་བར་འགྱུར། ། དུག་གི་དེ་ཉིད་ཤེས་པ་དེས། ། དུག་གིས་དུག་ནི་འབིགས་བར་བྱེད། ། ཅེས་གསུངས་ཏེ། དུག་གིས་དུག་ལ་བསྣུན་པ་རིགས་འདྲ་གཉེན་པོར་ཆེ་བ་དང༌། རླུང་གིས་རླུང་ལ་བསྣུན་པ་ལྡོག་པ་དང༌། ཆུ་ཡིས་ཆུ་འགུགས་པ་སྦོམ་པ་དང༌། ཚིག་པ་མེས་གདུང་བ་ལ་བསྣན་པ་གཉེན་པོར་ཆེ་བ་བཞིན་དུ། དྲི་མས་དྲི་མ་འཁྲུད་པའམ།
རྟོག་པས་རྟོག་པ་ཟློག་པར་བྱེད་དེ། རྩ་རྒྱུད་ལས། སྐྱེ་བོ་མི་བཟད་པ་ཡི་ལས། ། གང་དང་གང་གིས་འཆིང་འགྱུར་བ། ། ཐབས་དང་བཅས་ན་དེ་ཉིད་ཀྱིས། ། སྲིད་པའི་འཆིང་བ་ལས་གྲོལ་འགྱུར། ། ཞེས་ཏེ། གོང་གི་དཔེ་བཞིས། སྤང་བྱ་དེ་ཉིད་ཐབས་ཀྱིས་ཟིན་ན་དེ་ཉིད་ཀྱིས་གྲོལ་ཏེ། སྲིད་པའི་འཆིང་བ་ལས་གྲོལ་ནས་སངས་རྒྱས་ཀྱི་འབྲས་བུར་འགྱུར་ཞེས་རྟོགས་པར་བྱའོ། །
གསུམ་པ་ནི། རྩ་རྒྱུད་ལས། ། ཕུང་པོ་ལྔ་དང་དབང་པོ་དྲུག ། སྐྱེ་མཆེད་དྲུག་དང་འབྱུང་ཆེན་ལྔ། ། རང་བཞིན་གྱིས་ནི་རྣམ་པར་དག ། ཅེས་ཏེ། རང་བཞིན་གྱིས་དག་པའི་ཕྱིར་གྲོལ་ལོ། ། འོ་ན་བསྒོམས་པས་ཅི་བྱ་སྙམ་ན། ཉོན་མོངས་ཤེས་བྱའི་སྒྲིབ་སྦྱང་བྱ། ། ཞེས་ཏེ།
དྲི་མ་གློ་བུར་བ་རྣམས་སྦྱང་ཞེས་པའི་དོན་ཏོ། ། དེ་ལ་རང་བཞིན་གྱིས་ཇི་ལྟར་དག དེ་སྦྱོང་བྱེད་ཀྱི་གཉེན་པོ་ནི་གང༌། དེའི་འབྲས་བུ་ནི་ཇི་ལྟར་འགྱུར་སྙམ་ན། དང་པོ་ནི། དག་པ་གསུམ་དང་ལྡན་ཏེ། ཆོས་ཐམས་ཅད་རང་བཞིན་གྱིས་མ་སྐྱེས་པའི་དེ་བཞིན་ཉིད་ནི། དེ་བཞིན་ཉིད་ཀྱི་དག་པ། སེམས་ཅན་རྣམས་ཀྱི་ལུས་རང་བཞིན་གྱིས་དག་པ། ཞལ་ཕྱག་གི་རྣམ་པར་གྲུབ་པ་ནི།
ལྷ་སོ་སོའི་དག་པ། ཞལ་ཕྱག་གི་རྣམ་པ་དེ་ཉིད་རང་གི་སེམས་ཀྱི་ཆོ་འཕྲུལ་དུ་ཤེས་པ་རང་རིག་པའི་དག་པའོ། ། གཉིས་པ་ནི། དེ་ལྟར་རང་བཞིན་གྱིས་དག་ཀྱང༌། གློ་བུར་དུ་གཟུང་འཛིན་དུ་སྣང་བའི་དྲི་མ་སྦྱོང་བ་ལ། ཐབས་རྒྱུད་ཀྱི་དག་པ་གསུམ་དགོས་པས། དེས་ན་ལམ་བསྒོམ་པར་རིགས་སོ། ། དེ་ལ་དེ་བཞིན་ཉིད་ཀྱི་དག་པ་ནི། རྟོགས་པའི་ལྟ་བ་སྟེ། དེ་བཞིན་ཉིད་དེ་ལ་མོས་པར་བྱེད་པའི་ཕྱིར་རོ། །
ལྷ་སོ་སོ་ནི་རྣམ་པ་གཟུགས་ཅན་སྦྱོང་བར་བྱེད་པ་བསྐྱེད་པའི་རིམ་པའོ། ། རང་རིག་པ་ནི་ཐམས་ཅད་སེམས་ཡིན་པ་དེ་རྟོགས་པར་བྱེད་པའི་ཐབས་རྫོགས་པའི་རིམ་པའོ། །

གསུམ་པ་ནི། དེ་ལྟར་ལམ་རིམ་པ་གཉིས་དག་པ་གསུམ་ལྡན་དུ་བསྒོམས་པས་འབྲས་བུ་དེ་བཞིན་ཉིད་ཀྱི་དག་པ་མཐར་ཕྱིན་པ་ཆོས་ཀྱི་སྐུ་ཡིན་ལ། ལྷ་སོ་སོའི་དག་པ་མཐར་ཕྱིན་པ་ནི་གཟུགས་ཀྱི་སྐུ་དང༌། རང་རིག་པའི་དག་པ་མཐར་ཕྱིན་པ་ནི་ངོ་བོ་ཉིད་ཀྱི་སྐུ་ཡིན་ནོ། ། མདོར་ན་རྒྱུ་ལམ་འབྲས་བུ་ཐམས་ཅད་དག་པ་གསུམ་ཡིན་པའི་ཕྱིར། རིམ་པ་གཉིས་ཀྱིས་གྲོལ་བར་རིགས་ཞེས་བྱ་བའི་དོན་ཏོ། ། དྲུག་པ་ནི། སློབ་དཔོན་ཀླུ་སྒྲུབ་ཡབ་སྲས་ནི། བསྐྱེད་རིམ་བརྟན་ནས་རྫོགས་རིམ་སྒོམ་པར་བཞེད་དེ། རིམ་ལྔ་ལས། བསྐྱེད་པའི་རིམ་ལ་ལེགས་གནས་ནས། །
རྫོགས་པའི་རིམ་པ་འདོད་རྣམས་ལ། ། ཐབས་འདི་རྫོགས་པའི་སངས་རྒྱས་ཀྱིས། ། སྐས་ཀྱི་གདང་བུ་ལྟ་བུར་གསུངས། ། ཞེས་བཤད་དོ། ། དེ་བཞིན་དུ། སློབ་དཔོན་ཌོམྦི་པའི་བདུད་རྩི་འོད་ལས་ཀྱང༌། བསྐྱེད་རིམ་བརྟན་ནས་རྫོགས་རིམ་བསྒོམ་པར་གསུངས་སོ། ། སེམས་འགྲེལ་པ་རྣམས་ནི། བསྐྱེད་རིམ་བརྟན་རུང་མི་བརྟན་རུང༌། བསྐྱེད་རིམ་ལོ་བཅུ་གཉིས་བསྒོམས་ནས་གདོད་རྫོགས་རིམ་བསྒོམ་པར་འདོད་དོ། །
སློབ་དཔོན་ཁ་ཅིག་ནི། བསྐྱེད་རིམ་ལ་རྫོགས་རིམ་གྱིས་རྒྱས་བཏབ་ནས་བསྒོམ་པར་འདོད་དེ། ལེགས་པར་མ་རྟོགས་ཞེས་རྗེ་བཙུན་གསུངས་སོ། ། རྗེ་ག་ཡ་དྷ་རའི་བཞེད་པས། རྩ་རྒྱུད་ལས། རིམ་གཉིས་མཉམ་པར་གནས་ནས་ནི། ། ཞེས་གསུངས་པས། གདན་ཐོག་གཅིག་ཏུ་རིམ་པ་གཉིས་ཀ་བསྒོམ་སྟེ། ཐུན་སྟོད་ལ་བསྐྱེད་རིམ་བསྒོམས་ནས་ཐུན་སྨད་ལ་རྫོགས་རིམ་བསྒོམ་པར་བཞེད་དོ། ། དེ་ལྟར་རིམ་གཉིས་སྤྱིའི་རྣམ་པར་གཞག་པ་འདིའི་མཐའ་དཔྱོད་པའི་ལུང་དང་རིགས་པ་དུ་མ་ཞིག་མི་དགོས་ཁ་མེད་དུ་ཡོད་པ་རྣམས་ནི་མངས་པས་འཇིགས་པས་མ་བྲིས་ལ།
རང་གི་ངོ་བོ་རྗེ་བཙུན་ཆེན་པོས་ཇི་ལྟར་བཤད་པའི་དོན་བསྡུས་ཏེ་བྲིས་པ་ཡིན་ནོ། ། གཉིས་པ་གཞུང་གི་དོན་ལ་ལྔ། གང་གིས་སྒོམ་པའི་གང་ཟག ནམ་བསྒོམ་པའི་དུས། གང་དུ་བསྒོམ་པའི་གནས་ཇི་ལྟ་བུས་བསྒོམ་པའི་བསམ་པ། གང་བསྒོམ་པའི་རྣལ་འབྱོར་རོ། ། དང་པོ་ནི། ཕ་རོལ་ཏུ་ཕྱིན་པའི་ཐེག་པའི་ལམ་གྱིས་རྒྱུད་སྦྱངས་ཤིང༌། ཀྱེ་རྡོ་རྗེའི་དཀྱིལ་འཁོར་དུ་ཞུགས་ནས། དབང་བསྐུར་བ་ཐོབ་པ་དམ་ཚིག་དང་སྡོམ་པར་ལྡན་པའི་གང་ཟག་རང་དང་གཞན་གྱི་དོན་དུ་མཆོག་གི་དངོས་གྲུབ་འགྲུབ་པར་འདོད་པའི་སེམས་དང་ལྡན་པའི་རྣལ་འབྱོར་པས་འདི་ཡི་འོག་ནས་འབྱུང་བའི་ལམ་རྣམས་བསྒོམ་པར་བྱ་སྟེ།
སློབ་དཔོན་ནག་པོ་པས། དང་པོར་རེ་ཞིག་སྡུག་བསྔལ་རྣམ་པ་སྣ་ཚོགས་ཀྱི་གནོད་པས་སྐྱོ་བར་གྱུར་པའི་སེམས་ཅན་གྱི་ཁམས་ལ་དམིགས་ལ། སྙིང་རྗེ་ཕུལ་དུ་བྱུང་བའི་རོས་གང་བའི་དབང་དུ་གྱུར་པའི་སེམས་ཀྱིས། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་བཅུ་ལ་གོམས་པར་བྱས་པས་དག་པར་གྱུར་པའི་སེམས་ཀྱི་རྒྱུན་དང་ལྡན་པ་དཔལ་དགྱེས་པའི་རྡོ་རྗེའི་དཀྱིལ་འཁོར་དུ་དབང་བསྐུར་ཞིང་རྗེས་སུ་གནང་བ་ཐོབ་པ། དམ་ཚིག་དང་སྤྱོད་པ་ལ་མཁས་པའི་རྣལ་འབྱོར་པས་ཞེས་དང༌། སྒྲུབ་ཐབས་མཚོ་སྐྱེས་ལས། རྣལ་འབྱོར་པས་སེམས་ཅན་ཐམས་ཅད་ཀྱི་དོན་ལ་བརྩོན་པའི་བློས་ཞེས་བཤད་དོ། ། གཉིས་པ་ནི། ལས་དང་པོ་པས་བསྒོམ་པའི་དུས་ནི། རྣམ་རྟོག་གི་འཕྲོ་འདུ་ཉུང་བའི་རྟེན་འབྲེལ་ཡིན་པས།
མཚན་མོའི་དུས་སུ་བསྒོམ་སྟེ། རྩ་རྒྱུད་ལས། མཚན་དུས་སུ་ཞེས་སོ། ། འོ་ན་ཤཱནྟི་པ་དང༌། ཉིན་འབྱུང་ཟླ་བས། ནང་པར་སྔ་བར་ལངས་ལ་ཞེས་དང༌། ནག་པོ་པ་དང༌། མར་མེ་མཛད་ཀྱིས་ཐོ་རངས་ལངས་ལ། ཞེས་སྔ་དྲོ་དང་ཐོ་རངས་ནས་བསྒོམ་པར་བཤད་པ་དང་མི་འགལ་ལམ་སྙམ་ན། དེ་ལྟར་བྲིས་པ་ནི་བཤད་བདེ་བའི་དབང་དུ་བྱས་པ་ཡིན་ལ།
འདིར་ལས་དང་པོ་པ་བསྐྱེད་རིམ་ལ་སེམས་འཛིན་པའི་ཐོག་མར་ངེས་པར་མཚན་མོའི་དུས་ནས་བསྒོམ་དགོས་པ་ཡིན་ཏེ། ཤཱནྟི་པའི་བརྟག་གཉིས་ཀྱི་འགྲེལ་པར་མཚན་མོའི་དུས་ལ་ཞེས་པ་ནི། སྐྱེ་བོ་རྣམས་ཉལ་བའི་དུས་སུའོ། ། ཞེས་དང༌། ནག་པོ་པའི་འགྲེལ་པར་མཚན་མོ་ཞེས་བྱ་བ་ནི། མཚན་མོའི་ཆ་ལས་ཏེ། གཞན་དུ་ནི་མི་མཐུན་པའི་ཕྱོགས་ཀྱིས་འཚེ་བའི་ཕྱིར་རོ། ། ཞེས་དང༌། བྷ་ཝ་བྷ་དྲའི་འགྲེལ་པར། མཚན་དུས་སུ་ཞེས་པ་ནི།
མཚན་མོ་ཉིད་ལ་དངོས་གྲུབ་མང་བར་འགྱུར་བས་སོ། ། ཞེས་གསུངས་པས། རྟོག་པ་ཉུང་བ་དང༌། བར་ཆད་ཉུང་བ་དང༌། དངོས་གྲུབ་མང་བའི་ཕྱིར་ན་མཚན་མོར་བསྒོམ་དགོས་སོ། ། ཅུང་ཟད་བརྟན་པས་ནི་ཐུན་བཞིའི་ཚུལ་གྱིས་བསྒོམ་སྟེ། སྒྲུབ་ཐབས་མཚོ་སྐྱེས་ལས། དེ་ལྟར་ཐུན་ཚོད་བཞིའི་རིམ་པས་ཞེས་དང༌། དེའི་འགྲེལ་པར། ཛ་ལནྡྷ་རི་པས།
ཐུན་བཞིར་བྱིན་གྱིས་བརླབ་པའི་རིམ་པས་ཞེས་པ་ནི། ཐོ་རངས་དང༌། ཉི་མའི་གུང་དང༌། ཕྱི་དྲོ་དང༌། མཚན་མོ་སྟེ་བསྒོམ་པའི་རིམ་པའོ། ། ཞེས་སོ། ། རྩ་རྒྱུད་ལས། ཐུན་གསུམ་དུ་བཤད་པའི་དོན་ནི། སློབ་དཔོན་ནག་པོ་པའི་སྒྲུབ་ཐབས་ལས། ཐོ་རངས་དང༌།
གུང་གི་ཐུན་དང༌། ཕྱི་དྲོའི་ཐུན་ལ་བཤད་དོ། ། འདི་དག་ཀྱང་གང་ཟག་གི་ནུས་མི་ནུས་ཀྱི་བྱེ་བྲག་གིས་ཐུན་བཞི་དང་གསུམ་གཉིས་ཀ་མི་འགལ་ལོ། ། བརྟན་པ་ཆེར་ཐོབ་པས་ནི་དུས་ཐམས་ཅད་དུ་བསྒོམ་སྟེ། རྩ་རྒྱུད་ལས། རྐང་པ་འཁྲུད་དང་ཟ་བ་དང༌། ། འཐོར་འཐུང་སོ་རྩི་ཟ་བ་དང༌། ། ཙནྡན་གྱིས་ནི་ལག་ཉེད་དང༌། ། སྨད་གཡོགས་ཀྱིས་ནི་རྐེད་འགེབས་དང༌། ། འབྱུང་དང་སྨྲ་དང་འགྲོ་བ་དང༌། །
འདུག་དང་ཁྲོ་དང་ཉལ་བ་དང༌། ། བཅོམ་ལྡན་འདས་མ་བསྟེན་པ་དང༌། ། ཤེས་རབ་བརྟུལ་ཞུགས་ཅན་ཉིད་ཀྱིས། ། རྣལ་འབྱོར་མ་ནི་རྣམ་པར་བསྒོམ། ། ཞེས་གསུངས་སོ། ། ཤཱནྟི་པས། གལ་ཏེ་འཇིག་རྟེན་ལས་འདས་པའི་ལམ་བླ་ན་མེད་པ་ཇི་ལྟར་ན་མྱུར་དུ་སྐྱེ་སྙམ་པ་ལ། སྦྱོར་བའི་ཁྱད་པར་ལས་ཏེ་དེ་ལ་རྣལ་འབྱོར་ལ་དམིགས་པའི་ཁྱད་པར་བདག་ཉིད་བདག་མེད་རྣལ་འབྱོར་མའི་ཁྱད་པར་རམ། དགེས་པའི་རྡོ་རྗེ་བསྒོམ་པའི་ཁྱད་པར་སྐད་ཅིག་མ་རྒྱུན་མི་ཆད་པར་རོ། ། ཞེས་བཤད་དོ། །
གསུམ་པ་ལ་གཉིས། གནས་དངོས་དང༌། དེར་སྤྱོད་ལམ་ཇི་ལྟ་བུས་བསྒོམ་པའོ། ། དང་པོ་ནི། ལས་དང་པོ་པས་བསྒོམ་པའི་གནས་ནི། རྩ་རྒྱུད་ལས། དང་པོ་གོམས་པར་བྱེད་དུས་ཀྱི། ། གནས་ནི་གང་དུ་བསྔགས་པའི་སེམས། ། གཅིག་ཏུ་མཉམ་གཞག་འགྲུབ་འགྱུར་བའི། ། གནས་ནི་བཟང་པོར་ངེས་པར་བརྟག །
རང་གི་ཁྱིམ་དུ་ཞེས་གསུངས་པས། ། དབེན་ཞིང་རང་དབང་དུ་གྱུར་པའི་རང་གི་ཁྱིམ་དང༌། རྡོ་རྗེ་གུར་ལས། མེ་ཏོག་འབྲས་བུས་བརྒྱན་པ་དང༌། ། རི་ཁྲོད་དང་ནི་སྨན་ལྗོངས་སུ། ། ཞེས་བཤད་པས་དབེན་ཞིང་ཡིད་དགའ་བའི་གནས་སུ་བཤད་དོ། ། སེམས་ཅུང་ཟད་བརྟན་པས་ནི། དུར་ཁྲོད་ཁོ་ནར་བསྒོམ་སྟེ། དེ་ལ་དགོངས་ནས་སློབ་དཔོན་མཚོ་སྐྱེས། གཉིས་མེད་རྡོ་རྗེ།
མར་མེ་མཛད། ཀཾ་པ་ལ་རྣམས་ཀྱིས་དུར་ཁྲོད་དུ་བསྒོམ་པར་བཤད་དོ། ། བརྟན་པ་ཆེར་ཐོབ་པའི་གནས་ནི་གཉིས་ཏེ། རྣལ་འབྱོར་པའི་ངོས་ནས་བཤད་པ་དང༌། ལྷའི་ངོས་ནས་བཤད་པའོ། ། དང་པོ་ནི། རྩ་རྒྱུད་ལས། ཤིང་གཅིག་དང་ནི་དུར་ཁྲོད་དང༌། ། མ་མོའི་ཁྱིམ་དང་མཚན་མོ་དང༌། ། ཡང་ན་དབེན་པའམ་བས་མཐའ་རུ། །
ཞེས་སོགས་དང༌། ཡུལ་ཉི་ཤུ་རྩ་བཞི་དང༌། གནས་སུམ་ཅུ་སོ་གཉིས་སོགས་སུ་བསྒོམ་མོ། ། གཉིས་པ་ནི། དུར་ཁྲོད་དང་ཆུ་འགྲམ་ལ་སོགས་པའི་རིགས་དང་རྗེས་སུ་མཐུན་པའི་གནས་དེ་དག་ཏུ་བསྒོམ་སྟེ། རྡོ་རྗེ་གུར་ལས། སྙིང་རྗེ་ཆེན་པོ་ཀྱེ་རྡོ་རྗེ། ། ང་ནི་དུར་ཁྲོད་ཆུ་འགྲམ་དང༌། ། ནགས་ཚལ་སྐྱེ་བོ་མེད་གྲོང་དུ། ། བསྙེན་བཀུར་ཅན་ལ་དངོས་གྲུབ་སྟེར། །
མཚོ་སྐྱེས་རྣམ་པའི་འགྲམ་ཡིད་འོང༌། ། སྐུ་གདུང་ཟབ་མོའི་མཆོད་རྟེན་དང༌། ། རྐང་འཐུང་རློན་པའི་འོག་ཏུ་ནི། ། ང་ནི་སངས་རྒྱས་དངོས་གྲུབ་སྟེར། ། ཚོང་དུས་གྲོང་རྡལ་ཉིད་དང་ནི། ། ཡང་ཐོག་རྣམ་པའི་ཁྱིམ་དུ་ནི། ། རྡོ་རྗེ་ཉི་མ་བརྟན་པ་ང༌། ། བསྙེན་བཀུར་ཅན་ལ་དངོས་གྲུབ་སྟེར། ། གླུ་གར་རབ་ཏུ་འཆིང་བ་དང༌། ། ཆང་ཚོང་མ་ཡི་ཁྱིམ་དུ་ནི། །
འདི་ལྟར་པདྨ་གར་མཁན་ང༌། ། བསྙེན་བཀུར་ཅན་ལ་དངོས་གྲུབ་སྟེར། ། རྟག་ཏུ་མགྱོགས་འགྲོ་ཞོན་གྱུར་ཏེ། ། རེས་འགའ་ལམ་དུ་འགྲོ་བ་ན། ། རྟ་ནི་དོན་ཡོད་བརྟན་པ་ང༌། ། དངོས་གྲུབ་རྡོ་རྗེ་རྣམས་སྟེར་རོ། ། ཞེས་གསུངས་སོ། ། གནས་དེ་དག་ཀྱང་ལས་དང་པོ་པའི་གནས་ནི། རྗེ་བཙུན་རྩེ་མོས། གནས་འགའ་ཞིག་དུ་གནས་ན་ནད་གཞི་མི་སྐྱེ།
ཁ་ཅིག་ཏུ་གདོན་གྱི་བར་ཆད་མི་འབྱུང༌། ཁ་ཅིག་ཏུ་ཏིང་ངེ་འཛིན་སྐྱེ་བར་འགྱུར་བ་ནི་ཡིད་དུ་འོང་བ་སྟེ་ཤིས་པའི་གནས་སོ། ། ཞེས་པ་ལྟར། ཡིད་དང་མཐུན་པ་དང༌། དབེན་པ་དང༌། བཀྲ་ཤིས་པའི་གནས་དང༌། རང་གི་ཁྱིམ་སྟེ་བཞིར་བཤད། སེམས་ཅུང་ཟད་བརྟན་པས་ནི། དུར་ཁྲོད་ལ་སོགས་པར་བསྒོམ་སྟེ། རྗེ་བཙུན་རྩེ་མོས།
ཁྱད་པར་དུ་དུར་ཁྲོད་སྨོས་པ་ནི། ལས་དང་པོ་པས་བརྩོན་འགྲུས་མྱུར་དུ་བརྩམ་པར་འགྱུར་བ་དང༌། ཁྱད་པར་དུ་བསྔགས་པའི་གནས་ཏེ། ཞེས་གསུངས་སོ། ། བརྟན་པ་ཆེར་ཐོབ་པའི་གནས་ལ་ནི་ངེས་པ་མེད་དོ། ། གཉིས་པ་ནི། སྒྲུབ་ཐབས་མཚོ་སྐྱེས་ལས། ཡིད་དུ་འོང་བའི་གནས་སུ་གནས་པ་རིག་མ་དང་བཅས་པ། བདུད་རྩི་ལྔ་ལ་སོགས་པའི་དམ་ཚིག་བསྟེན་པ། མཆོད་པ་དང་གཏོར་མ་བྱས་པས་ཞེས་གསུངས་པ་ལ་བརྟེན་ནས།
རྗེ་བཙུན་ས་སྐྱ་པ་རྣམས་མདུན་དུ་མཎྜལ་དང་མཆོད་གཏོར་བཤམས་ནས་དེར་མཎྜལ་ལ། ཀྱེ་རྡོ་རྗེ་ལྷ་དགུ་བསྐྱེད་ཅིང་མཆོད་པ་དང༌། དམ་ཚིག་དང་སྡོམ་པ་བཟུང་བ་དང༌། གཏོར་མ་འབུལ་བ་ལ་སོགས་པ་ལས་དང་པོ་པའི་བྱ་བ་ལྟར་བྱེད་པ་ནི་ཐུན་མཚམས་ཐམས་ཅད་དུ་དེ་ལྟར་བྱ་བ་ཡིན་པས་ཐུན་མཚམས་ཀྱི་བྱ་བ་ཞེས་ཀྱང་བྱ། མཆོད་པ་དང་གཏོར་མའི་རྣལ་འབྱོར་ཞེས་ཀྱང་བྱ། ཕྱི་རོལ་ཚོགས་སོག་གི་རྣལ་འབྱོར་ཞེས་ཀྱང་བྱ། འདི་སྔོན་དུ་སོང་ནས་རིམ་གཉིས་ཀྱི་རྣལ་འབྱོར་བསྒོམ་པར་བཞེད་པ་ལ། མཁས་པ་ཁ་ཅིག མཚོ་སྐྱེས་ཀྱི་གཞུང་དེའི་དོན་སྔོན་འགྲོའི་གཏོར་མ་ལ་འཆད་པ་ནི་ཤིན་ཏུ་མི་འཐད་དེ། གཞུང་དེའི་རྒྱ་འགྲེལ་ལས།
དེའི་རྗེས་ལ་ཡིད་དུ་འོང་བའི་གནས་སུ་སྦས་པའི་རྣལ་འབྱོར་གྱིས་འཆད་པར་འགྱུར་བའི་གཏོར་མ་དང་མཆོད་པ་བྱས་ནས། ཞེས་མཆོད་པ་དང་གཏོར་མ་གཉིས་ཀ་བྱ་བར་བཤད་པ་དང༌། མཚོ་སྐྱེས་ཉིད་ཀྱིས་ཀྱང་དེ་ལྟར་ཐུན་ཚོད་བཞིའི་རིམ་པས། བསྟོད་པ་དང༌། མཆོད་པ་དང༌། གཏོར་མའི་མཆོད་པ་སྔོན་དུ་འགྲོ་བ་ཅན་བསྒོམ་མོ། ། ཞེས་བཤད་པ་དང་འགལ་བའི་ཕྱིར་རོ། ། དེས་ན་རྣལ་འབྱོར་བསྒོམ་པའི་དང་པོར་མཆོད་གཏོར་གྱི་རྣལ་འབྱོར་བྱེད་པ་འདི་ནི་གྲུབ་ཆེན་བིརྺ་པ་ཡབ་སྲས་གསུམ་གྱི་བཞེད་པའང་ཡིན་ཏེ། རྗེ་བཙུན་རྩེ་མོས། ཡན་ལག་བཞི་པར།
ཆོ་གའི་རིམ་པ་དང་བཅས་པ་རྒྱས་པར་གསུངས་ཤིང༌། རྗེ་བཙུན་ཆེན་པོས་ཡན་ལག་དྲུག་པར། སྔོན་དུ་འགྲོ་བ་མཆོད་པ་དང་གཏོར་མ་སྔོན་དུ་སོང་ནས་སྟན་བདེ་བ་ལ་འདུག་སྟེ་ཞེས་གསུངས་པས་མན་ངག་ལུགས་ལའང་བྱ་དགོས་ཤིང༌། སློབ་དཔོན་གརྦྷ་རི་པས། དབེན་དང་རང་དགའི་རང་ཁྱིམ་དུ། ། མཚན་དུས་མཎྜལ་ཁྲུ་གང་པར། ། དྲི་དང་མེ་ཏོག་ཚོམ་བུ་དགྲམ། ། གཏོར་མའང་འབྱོར་པའི་ཚད་བྱས་ལ། ། དད་པས་ངེས་པར་བསྒོམ་བྱ་སྟེ། ། ཞེས་གསུངས་པས།
ཌོམྦི་པའི་ལུགས་ལའང་ངེས་པར་བྱ་དགོས་པར་སྣང་ངོ༌། ། སློབ་དཔོན་ནག་པོ་པས། ཀྱེ་རྡོ་རྗེ་དཔའ་བོ་གཅིག་པ་དང༌། བདག་མེད་མ་རྐྱང་པའི་སྒྲུབ་ཐབས་སུ། མཎྜལ་གྱི་མཆོད་པ་དང༌། གཏོར་མ་ཕུལ་ཞིང་གཤེགས་སུ་གསོལ་བའི་རྗེས་ལ་ཚད་མེད་བཞི་བསྒོམ་པ་མན་ཆད་ཀྱི་བསྐྱེད་རིམ་བསྒོམ་པར་ཡང་བཤད་དོ། ། དེ་ལྟར་མཆོད་གཏོར་གྱི་རྣལ་འབྱོར་སྔོན་དུ་སོང་ནས་གནས་དེའམ། བསམ་གཏན་གྱི་ཁང་པ་གཞན་དུའང་རུང་སྟེ། རིན་ཆེན་འབར་བར། བསྐྱེད་པའི་རིམ་ལ་ལེགས་གནས་ཕྱིར། །
ས་ཕྱོགས་ཉམས་དགའ་ཡིད་འོང་བར། ། དྲི་ཞིམ་བྱུགས་ཤིང་མེ་ཏོག་དགྲམ། ། བདེ་བའི་སྟན་ལ་དེར་གནས་ལ། ། ཞེས་གསུངས་པས། ས་ཕྱོགས་དྲིས་བྱུགས་པར་མེ་ཏོག་གཅལ་དུ་བཀྲམ་སྟེ། ཤཱནྟི་པ་སོགས་ཀྱིས་སྟན་བདེ་བ་ལ་འདུག་ཅེས་པ་ཙམ་ལས་མ་བཤད་ལ། སློབ་དཔོན་གཉིས་མེད་རྡོ་རྗེའི་སྒྲུབ་ཐབས་ལས་སྣ་ཚོགས་རྡོ་རྗེས་མཚན་པའི་བདེ་བའི་གདན་ལ་ཞེས་དང༌། ཀཾ་པ་ལས་ཀྱང༌། སྣ་ཚོགས་རྡོ་རྗེའི་སྟན་ལ་ལེགས་གནས་པས། ། ཞེས་སྣ་ཚོགས་རྡོ་རྗེ་དང༌།
མར་མེ་མཛད་ཀྱི་སྒྲུབ་ཐབས་ལས། རྡོ་རྗེས་མཚན་པའི་སྟན་ལ་བསྡད། ། ཅེས་བཤད་པ་ནི། ཕྱི་མ་ཅུང་ཟད་བདེ་སྟེ། འདི་མི་བསྐྱོད་པའི་རིགས་ཀྱི་དཀྱིལ་འཁོར་ཡིན་པའི་ཕྱིར་རོ་སྙམ་མོ། ། དེ་ལྟ་བུའི་སྟན་ལ་བསམ་གཏན་གྱི་འདུག་སྟངས་ཀྱིས་གནས་ནས་བསྐྱེད་རིམ་བསྒོམ་དགོས་ཏེ། རྡོ་རྗེ་གུར་ལས། རྡོ་རྗེའི་སྐྱིལ་ཀྲུང་བཅས་ནས་ནི། ། བླ་མ་སངས་རྒྱས་མཆོད་པར་བྱ། ། ཞེས་དང༌།
གུར་དང་བདག་མེད་མའི་སྒྲུབ་ཐབས་སློབ་དཔོན་ལྷའི་རིགས་ཀྱི་བློ་གྲོས་ཀྱིས་མཛད་པར། བདེ་བའི་སྟན་ལ་རྡོ་རྗེ་སྐྱིལ་ཀྲུང་གིས་འདུག་སྟེ། ཕྱག་གི་ལོ་མ་ཏིང་ངེ་འཛིན་གྱི་ཕྱག་རྒྱར་བྱས་ལ་ཞེས་བཤད་ཅིང༌། མིག་སྣ་རྩེར་དབབ་ལ། སོ་ཅུང་ཟད་མ་འབྱར་བ། ལུས་མི་ཡོ་བར་གནས་ནས་བསྐྱེད་རིམ་བསྒོམ་པར་བྲམ་ཟེ་བྷྲྀང་གི་རས་བདེ་མཆོག་གི་སྒྲུབ་ཐབས་སུ་བཤད་དོ། ། དེས་ན་དགུག་གཞུག་དང་མཆོད་པ་ལ་སོགས་པའི་ཕྱག་རྒྱ་དམིགས་བསལ་དུ་བཤད་པ་མ་གཏོགས་དུས་ཐམས་ཅད་དུ་ལུས་གནད་འདི་ལྟ་བུས་བསྐྱེད་རིམ་བསྒོམ་མོ། ། སློབ་དཔོན་བསོད་སྙོམས་པས། སེམས་དཔའི་སྐྱིལ་ཀྲུང་གིས་གནས་པར་བཤད་པ་ནི་རྡོ་རྗེ་སྐྱིལ་ཀྲུང་མི་ནུས་པའི་དབང་དུ་བྱས་ཀྱི། གཞན་དུ་ན་གུར་གྱི་རྒྱུད་དང་འགལ་བར་འགྱུར་རོ། །
བཞི་པ་ནི། རྩ་རྒྱུད་ལས། དོགས་པ་མེད་པའི་སེམས་ཀྱིས་ནི། ། འདིས་ཡིས་ལས་རྣམས་ཐམས་ཅད་བྱེད། ། ཅེས་པ་ལྟར། འགྲུབ་པའམ་མི་འགྲུབ་སྙམ་པའི་དོགས་པའམ། བར་ཆད་དང་གནོད་པ་འབྱུང་ངམ་སྙམ་པའི་འཇིགས་པའི་སེམས་མེད་པར་དལ་འབྱོར་རྙེད་པར་དཀའ་བ་ལ་སོགས་པའི་བློས་བསྐུལ་ནས། ཐབས་ཤེས་ཀྱི་ལམ་ཁྱད་པར་ཅན་གྱིས་བསམ་གཏན་བསྒོམ་པར་བྱ་སྟེ། སློབ་དཔོན་སངས་རྒྱས་ཡེ་ཤེས་ཞབས་ཀྱིས། དལ་འབྱོར་འདི་ནི་ཤིན་ཏུ་གཡོ་བ་དང༌། །
འཇིག་རྟེན་སྐྱེ་བོ་དམ་པ་ཕྲད་རྙེད་དཀའ། ། དེ་བས་ཤེས་རབ་ཐབས་ལ་གཞོལ་བ་ཡིས། ། ཡིད་ལ་བྱེད་པའི་མཆོག་དེ་བསྒྲུབ་པར་བྱ། ། ཞེས་པ་ལྟར་རོ། ། ལྔ་པ་ནི། རྗེ་བཙུན་གྱིས་མངོན་རྟོགས་ལྗོན་ཤིང་དུ། སྔོན་དུ་འགྲོ་བའི་ཆོ་ག དངོས་གཞིའི་རྣལ་འབྱོར། རྫོགས་པར་བྱེད་པ་ལམ་གྱི་ཡན་ལག་དང་གསུམ་གྱིས། རྒྱུད་གསུམ་ནས་བཤད་པའི་བསྐྱེད་རིམ་མཐའ་དག་སྡུད་པར་བཤད་པས་དེ་ལྟར་བྱས་ཀྱང་རུང་མོད།
འདིར་རྗེ་བཙུན་རྩེ་མོས་ཡན་ལག་བཞི་པ་དང་རྗེ་བཙུན་གྱིས་ཡན་ལག་དྲུག་པར། མཉམ་པར་བཞག་པའི་རྣལ་འབྱོར་དང༌། མཉམ་པར་མ་བཞག་པའི་རྣལ་འབྱོར་གཉིས་ཀྱིས་བསྡུས་པར་བཤད་པ་འདི་ཤིན་ཏུ་ལེགས་ཤིང༌། རྗེ་ས་ཆེན་གྱིས་ཀྱང༌། དེ་ལ་མངོན་རྟོགས་རྣམ་གཉིས་ཏེ། ། མཉམ་པར་བཞག་པའི་རྣལ་འབྱོར་དང༌། ། མཉམ་པར་མ་བཞག་རྣལ་འབྱོར་རོ། ། མཉམ་བཞག་བསྐྱེད་རྫོགས་རྣམ་གཉིས་དང༌། ། མ་བཞག་རྣམ་པ་བརྒྱད་ཡིན་ཏེ། ། ཉལ་དང་ལྡང་དང་བཟླས་པ་དང༌། །
ཁྲུས་དང་ཁ་ཟས་གཏོར་མ་དང༌། ། སྤྱོད་ལམ་རྗེས་ཆགས་རྣལ་འབྱོར་བརྒྱད། ། ཅེས་པ་དང་མཐུན་པས། དེ་ལྟར་དུ་བཤད་པར་བྱ་བ་ལ་གཉིས། མཉམ་པར་བཞག་པའི་རྣལ་འབྱོར་དང༌། མཉམ་པར་མ་བཞག་པའི་རྣལ་འབྱོར་རོ། ། དང་པོ་ལ་གཉིས། བསྐྱེད་པའི་རིམ་པ་དང་རྫོགས་པའི་རིམ་པའོ། ། དང་པོ་ལ་གཉིས། གཞུང་ནས་དངོས་སུ་བཤད་པའི་ཆོ་གའི་རྣལ་འབྱོར་རྣམས་བཤད་པ་དང༌།
མ་བཤད་པའི་གནད་ཀྱི་དོན་ཁ་བསྐང་སྟེ་བཤད་པའོ། ། དང་པོ་ལ་གཉིས། སྤྱིའི་དོན་དང་གཞུང་གི་དོན་ནོ། ། དང་པོ་ལ་གསུམ། བསྒྲུབ་བྱ་ལྷའི་རྣམ་གཞག སྒྲུབ་བྱེད་མངོན་རྟོགས་ཀྱི་རྣམ་དབྱེ། དེས་དེ་ཇི་ལྟར་སྒྲུབ་པའི་ཚུལ་ལོ། ། དང་པོ་ལ་གསུམ། སྤྱིར་རྒྱུད་གསུམ་ནས་གསུངས་པའི་དཀྱིལ་འཁོར་གྱི་དབྱེ་བ། དེ་ལས་ཀྱེ་རྡོ་རྗེའི་དཀྱིལ་འཁོར་ངོས་བཟུང་བ།
དེ་ལས་ཕྱག་བཅུ་དྲུག་པ་གཙོ་བོར་བྱེད་པའི་རྒྱུ་མཚན་ནོ། ། དང་པོ་ནི། རྩ་བའི་རྒྱུད་ལས། ཧེ་རུ་ཀ་བཞི། བདག་མེད་མ་དང་ལྔ། རྒྱུ་རྡོ་རྗེ་འཛིན་པ་དང་དྲུག་འབྱུང་ངོ༌། ། རྡོ་རྗེ་གུར་ལས། རིགས་བསྡུས་དང༌། རིགས་རྐྱང་གཉིས། དང་པོ་ལ་རྒྱས་པ་ལྷ་བཞི་བཅུ་ཞེ་དགུ་དང༌།
བསྡུས་པ་ལྷ་ཉེར་ལྔ་མ་གཉིས་འབྱུང་སྟེ། ལེའུ་ལྔ་པར། དཀྱིལ་འཁོར་རེ་རེ་བསྒོམ་པའམ། ། ཡང་ན་བསྡུས་པའི་དཀྱིལ་འཁོར་རོ། ། བརྒྱད་བརྒྱད་དབུས་སུ་གནས་པའམ། ། ཡང་ན་ཉི་ཤུ་རྩ་ལྔའི་བར། ། གང་ཚེ་དཀྱིལ་འཁོར་བསྡུས་པ་ཡི། ། སྒོར་ནི་ལྕགས་ཀྱུ་ཞགས་པ་དང༌། ། ལྕགས་སྒྲོག་དེ་བཞིན་དྲིལ་བུ་ཉིད། ། འཇུག་པའི་སྒོ་སྲུང་དགོད་པར་བྱ། །
ཞེས་གསུངས་པའི་ཕྱིར་རོ། ། རིགས་བསྡུས་འདི་གཉིས་ཀྱང༌། གཙོ་བོ་འཕོ་བའི་གནད་ཀྱིས་དཀྱིལ་འཁོར་ལྔ་ལྔར་འགྱུར་ཏེ། གུར་ལས། སངས་རྒྱས་མགོན་པོ་གང་ཉིད་ཀྱི། ། དབུས་སུ་དཀྱིལ་འཁོར་གང་གྱུར་པ། ། དེ་ཉིད་ཀྱི་ནི་དཀྱིལ་འཁོར་བརྗོད། ། སྙིང་པོ་ཡོངས་བཟུང་དཀྱིལ་འཁོར་རོ། ། ཞེས་སོ། ། དེས་ན་རྒྱུད་འདིར་དངོས་སུ་རིགས་རྐྱང་གི་དཀྱིལ་འཁོར་ལྷ་དགུ་མ་ལྔ།
རིགས་བསྡུས་ཀྱི་དཀྱིལ་འཁོར་རྒྱས་པ་ལྔ། བསྡུས་པ་ལྔ་སྟེ་བཅོ་ལྔ། བདག་མེད་མ་བཅུ་གསུམ་མ་དང༌། བཅོ་ལྔ་མ་གཉིས་ཏེ། བཅུ་བདུན་གསུངས་ལ། ཧེ་རུ་ཀ་གསུམ་ལ་རྒྱུད་འདི་ན་དཔའ་བོ་གཅིག་པ་ལས་དཀྱིལ་འཁོར་མ་གསུངས་ཀྱང༌། རྩ་རྒྱུད་ཀྱི་འཁོར་ཁ་བསྐངས་ནས་དཀྱིལ་འཁོར་གསུམ་བྱ་སྟེ། དེ་ལྟར་ན་དཀྱིལ་འཁོར་ཉི་ཤུ་འབྱུང་ངོ༌། ། དེ་ལ་བླ་མའི་མན་ངག་གིས། དཀྱིལ་འཁོར་དྲུག་ཅུ་རྩ་གཉིས་སུ་དབྱེ་སྟེ།
མི་བསྐྱོད་པ་ལ་ཧེ་རུ་ཀ་བཞི་ཡོད་པ་བཞིན། རིགས་གཞན་ལའང་བཞི་བཞི་ཡོད་པས། རིགས་རྐྱང་གི་དཀྱིལ་འཁོར་ཉི་ཤུ། རིགས་བསྡུས་རྒྱས་པ་ཉི་ཤུ། བསྡུས་པ་ཉི་ཤུ། བདག་མེད་མའི་གཉིས་ཏེ་དྲུག་ཅུ་རྩ་གཉིས་སུ་བཞེད་པར་མངོན་རྟོགས་ལྗོན་ཤིང་ལས་བཤད་ལ། དེའི་སྟེང་དུ་གུར་རྒྱན་ལས། ཡང་འདིར་རིགས་བསྡུས་པ་ལ་བརྒྱད་དང་བཞིའི་དབུས་ན་བཞུགས་པ་ཡོད་པ་བཞིན་དུ། རིགས་རྐྱང་པ་ལའང་བཞིའི་དབུས་ན་བཞུགས་པ་དང༌། བརྒྱད་ཀྱི་དབུས་ན་བཞུགས་པ་ཡོད་དོ། །
ཞེས་སྦྱར་ན། བརྒྱད་ཀྱི་དབུས་ན་བཞུགས་པ་ཉི་ཤུ་ཐམ་པ་ཡོད་པས་ན། བཞིའི་དབུས་ན་བཞུགས་པའང་ཉི་ཤུ་ཐམ་པ་འབྱུང་བས་དཀྱིལ་འཁོར་བརྒྱད་ཅུ་རྩ་གཉིས་འབྱུང་བ་ཡིན་ནོ། ། ཞེས་བརྗོད་ཀྱང་འགལ་བ་མེད་དོ་ཞེས་བཤད་པས། རིགས་རྐྱང་བསྡུས་པའི་དཀྱིལ་འཁོར་ལྷ་སྔ་མ་ལྔ་ལ་ཧེ་རུ་ཀ་བཞིའི་དབྱེ་བས་ཉི་ཤུ་འབྱུང་ལ། དེ་ལྟར་ན་གུར་ལས་བརྒྱད་ཅུ་རྩ་གཉིས་བཤད་དོ། ། སམྦུ་ཊ་ལས། ཧེ་རུ་ཀ་བཞི། བདག་མེད་མ། ཡེ་ཤེས་མཁའ་འགྲོ་མ།
བསྡུས་པའི་དཀྱིལ་འཁོར་རྡོ་རྗེ་དབྱིངས། དྲག་པོ་གདན་ཅན་ཏེ། དངོས་སུ་དཀྱིལ་འཁོར་བརྒྱད་འབྱུང་ལ། བརྟག་པ་དང་པོ་ལས། གང་གི་གང་ཡང་ལྷའི་འཁོར་ལོའི་དབུས་སུ་བཅུག་པ་དེའི་མཚན་དུ་བསྟན་པར་གྱུར་པའི་རྡོ་རྗེའི་དཀྱིལ་འཁོར་ནི་མཁས་པས་བསྔགས་སོ། ། ཞེས་གསུངས་པས། རྡོར་དབྱིངས་ཀྱི་དཀྱིལ་འཁོར་ལ་གཙོ་བོ་འཕོ་བའི་དབྱེ་བས་དཀྱིལ་འཁོར་ལྔར་འགྱུར་ཏེ། དེ་ལྟར་ན། མཆོག་སྒྲུབ་པའི་དཀྱིལ་འཁོར་བཅུ་གཉིས་སོ། ། འོ་ན་གཙོ་བོ་དུ་མ་འཕོ་བས་དཀྱིལ་འཁོར་དེ་བས་མང་བར་འགྱུར་རོ་སྙམ་ན།
རིགས་ལྔ་ཁོ་ན་གོ་འཕོ་བ་ཡིན་གྱི་ཡུམ་བཞི་མན་ཆད་ཀྱི་དཀྱིལ་འཁོར་ལ་བཀོད་པའི་ལྷ་རྣམས་གཙོ་བོར་འགྱུར་བ་མེད་དེ། དེ་དག་ནི་ལས་རྒྱས་པའི་ལྷ་ཡིན་པའི་ཕྱིར་རོ། ། དེའང་སམྦུ་ཊ་ལས། ཞི་བ་དང༌། རྒྱས་པ་དང༌། དབང་དང༌། མངོན་སྤྱོད་ཀྱི་ལས་རྣམས་ལ། འཁོར་ལོའི་རྒྱལ་མོ་རྣམ་པར་སྒོམ་པར་བྱེད་དོ། ། ཞེས་སོ། ། འོ་ན་སམྦུ་ཊའི་བདག་མེད་མའི་སྐབས་ཀྱི་རྒྱུ་རྡོ་རྗེ་འཆང་མི་བགྲང་ངམ་སྙམ་ན།
དེ་ནི་རྡོ་རྗེ་དབྱིངས་ཀྱི་ཁོངས་སུ་བསྡུས་པས་མི་བགྲང་ངོ༌། ། ཞེས་མངོན་རྟོགས་ལྗོན་ཤིང་དུ་བཤད་དོ། ། དེ་ལྟར་རྩ་བརྒྱུད་ལས་དཀྱིལ་འཁོར་དྲུག རྡོ་རྗེ་གུར་ལས་བརྒྱད་ཅུ་རྩ་གཉིས། སམྦུ་ཊ་ལས་བཅུ་གཉིས་ཏེ། ཐམས་ཅད་དྲིལ་བས་མཆོག་སྒྲུབ་པའི་དཀྱིལ་འཁོར་བརྒྱ་ཐམ་པ་འབྱུང་སྟེ། འདི་ནི་རྗེ་བཙུན་ས་སྐྱ་པ་ཡབ་སྲས་ཀྱིས་བཞེད་པ་ཡིན་ནོ། ། ཡང་སློབ་དཔོན་གཞན་གྱི་བཞེད་པ་ལྟར་ན། རྩ་རྒྱུད་ཕྱི་མའི་ལྔ་པར། སྙིང་པོ་ཀྱེ་རྡོ་རྗེ་ལྷ་དགུའི་དཀྱིལ་འཁོར་ལ་མི་མཐུན་པ་མེད་པས་དཀྱིལ་འཁོར་གཅིག་ཡིན་ལ།
སློབ་དཔོན་ནག་པོ་པ་སོགས་ཀྱིས་གཞལ་ཡས་ཁང་གི་ནང་དུ་ཕྱག་བཅུ་དྲུག་པ་ཡབ་ཡུམ་དཔའ་བོ་གཅིག་པའི་དཀྱིལ་འཁོར་ཡང་གསུངས་པས། དེ་ལྟར་ན་དཀྱིལ་འཁོར་གཉིས་སོ། ། དང་པོའི་ལེའུ་གསུམ་པར་ཧེ་རུ་ཀ་གསུམ་གྱི་དཀྱིལ་འཁོར་གསུངས་པ་ལ་མི་མཐུན་པ་མང་སྟེ། འདི་ལ་གཉིས། འཁོར་མེད་པ་དཔའ་བོ་གཅིག་པའི་དཀྱིལ་འཁོར་དང༌། འཁོར་དང་བཅས་པའི་དཀྱིལ་འཁོར་རོ། ། དང་པོ་ནི། སློབ་དཔོན་ཨཱ་ནནྡ་བཛྲས། གཞལ་ཡས་ཁང་གི་ནང་དུ་གཙོ་བོ་རྐྱང་པ་བསྒོམ་པར་བཤད་པས། དཔའ་བོ་གཅིག་པའི་དཀྱིལ་འཁོར་གསུམ་ཡིན་ལ།
འདིའི་སྐུ་རྡོ་རྗེ་ལ་ཡུམ་ཡོད་དོ། ། གཉིས་པ་ནི་རྩ་རྒྱུད་ལས། སྐུ་རྡོ་རྗེའི་སྐབས་སུ། རྣལ་འབྱོར་མ་བརྒྱད་ཡོངས་བསྐོར་ནས། ཞེས་བཤད་པའི་འཁོར་གསུང་དང་ཐུགས་རྡོ་རྗེ་གཉིས་ཀ་ལའང་ཁ་བསྐངས་ནས་དཀྱིལ་འཁོར་དུ་བྱེད་པ་ལ། སློབ་དཔོན་མཚོ་སྐྱེས། ཛ་ལནྡྷ་རི་པ། ནག་པོ་པ། བདེ་བའི་རྡོ་རྗེ། ཨ་བྷ་ཡ་སོགས་ཀྱིས་ཕྱག་བཅུ་དྲུག་པའི་འཁོར་དུ་གྱུར་པའི་གཽ་རཱི་ནག་མོ་གྲི་གུག་དང་ཉ་རོ་ཧི་ཏ་འཛིན་པ་སོགས་ལྷ་མོ་བརྒྱད་ཀྱིས་བསྐོར་བར་བཞེད།
བྱང་ཆུབ་སྙིང་པོས་གཽ་རཱི་ནག་མོ་སོགས་ཁ་དོག་ཕྱག་བཅུ་དྲུག་པ་བཞིན་ལ་ཕྱག་མཚན་གཡས་ཀྱི་གྲི་གུག་དང་གཡོན་ཐོད་པ། གཡོན་གྱི་གྲུ་མོ་ན་ཁ་ཊྭཱཾ་ག་འཛིན་པར་འདོད་དེ། དེས་མཛད་པའི་སྒྲུབ་ཐབས་གསུང་བསྡུས་པར། གཽ་རཱི་ཁ་དོག་ནག་པོར་འགྱུར། ། ཙཽ་རཱི་བཙོད་ཀྱི་ཁ་དོག་ལྡན། ། བེ་ཏཱ་ལཱི་ནི་བཙོ་མའི་མདོག ། མརྒད་མདོག་འདྲ་གྷསྨ་རཱི། ། ཨིནྡྲ་ནཱི་མདོག་པུཀྐ་སཱི། ། ཤ་བ་རཱི་ནི་ཆུ་ཤེལ་བཞིན། ། ཙཎྜ་ལཱི་ནི་མཁའ་བཞིན་སྔོ། །
ཌོམྦི་ནཱི་ནི་སྣ་ཚོགས་མདོག ། རོ་ཡི་སྟེང་ན་འོད་འབར་ཞིང༌། ། ཕྱག་གཉིས་དབུ་སྐྲ་གྱེན་དུ་བརྫེས། ། སྤྱན་དམར་ཞལ་ནི་གཅིག་དང་ལྡན། ། ཕྱག་རྒྱ་ལྔ་ཡིས་རྣམ་པར་བརྒྱན། ། ཕྱག་ནི་གཅིག་ན་ཀ་པཱ་ལ། ། གཡས་ཀྱི་ཕྱག་ན་གྲི་གུག་གོ ། ཁ་ཊྭཱཾ་ག་ཡང་ཕྱག་གཡོན་ན། ། རྐེད་པ་སྟག་གི་པགས་པས་གཡོགས། ། ཞེས་བཤད་དོ། །
སློབ་དཔོན་བྷ་ཝ་བྷ་དྲས། གཽ་རཱི་ལ་སོགས་པའི་སྐུ་མདོག་ཕྱག་བཅུ་དྲུག་པ་དང་འདྲ་བ་ལ། ཕྱག་མཚན་མཆོད་རྫས་རྣམས་འཛིན་པར་འདོད་དེ། དེས་མཛད་པའི་བརྟག་གཉིས་འགྲེལ་པར། དེ་རྣམས་ཀྱི་སྐུ་མདོག་དང་གདན་ལ་སོགས་པ་ནི། ཕྱག་བཅུ་དྲུག་པའི་དཀྱིལ་འཁོར་ལས་འཆད་པར་འགྱུར་ལ། ཁྱད་པར་གྱི་དབྱེ་བ་ནི་ཕྱག་མཚན་ཙམ་མོ་ཞེས་བཤད་དོ། ། དེ་ལ་ཕྱག་མཚན་ནི། དཀར་མོས་རི་དྭགས་མཚན་མ་འཛིན། ། ཆོམ་རྐུན་བདུད་ལས་རྒྱལ་བའི་སྣོད། །
རོ་ལངས་མ་ནི་ཆུ་ལག་མ། ། གྷསྨ་རཱི་ནི་སྨན་འཛིན་ཅིང༌། ། པུཀྐ་སཱི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། ། གདོལ་པ་མོ་ནི་ཅང་ཏེའུ་བརྡུང༌། ། ཞེས་དང༌། གཡུང་མོས་སྐུ་ལ་འཁྱུད་པ་ཉིད། ། ཅེས་པའི་འགྲེལ་པར། རོ་ལངས་མས་ཆུས་གང་བའི་བུམ་པ་དང༌། གྷསྨ་རཱི་བདུད་རྩི་ལྔས་གང་བའི་ཐོད་པ་དང༌།
རི་ཁྲོད་མ་རོ་དྲུག་གིས་གང་བའི་ཐོད་པ་འཛིན་ཅིང༌། གཡུང་མོ་རླུང་གི་གྲྭ་ནས་འཁྱུད་པའི་ཕྱག་རྒྱ་དང་ལྡན་པར་བཤད་ལ། ལྷག་མ་རྣམས་ཀྱི་ཕྱག་མཚན་མི་གསལ་ཡང༌། གཽ་རཱི་ཟླ་བའི་དཀྱིལ་འཁོར་དང༌། ། ཙཽ་རཱི་ཉི་མའི་དཀྱིལ་འཁོར་དང༌། ། པུཀྐ་སཱི་ནི་རྡོ་རྗེ་དང༌། ། གདོལ་པ་མོ་ཌཱ་མ་རུ་འཛིན་པར་གསལ་ལོ། ། སློབ་དཔོན་དེ་ཐམས་ཅད་ཀྱང་གཞལ་ཡས་ཁང་པ་དང་བཅས་པའི་དཀྱིལ་འཁོར་དུ་བཞེད་དོ། ། གྲུབ་ཆེན་ཨ་ལ་ལ་བཛྲ་ལྟར་ན། གཽ་རཱི་ལ་སོགས་པའི་ལྷ་མོ་བརྒྱད་པོ་ཐམས་ཅད་ཀྱང་སྐུ་མདོག་ནག་མོ།
གཡས་རང་རང་གི་ཕྱག་མཚན་དང༌། གཡོན་ཁ་ཊྭཱཾ་ག་འཛིན་པར་བཞེད་དེ། དེས་མཛད་པའི་ཕྱག་གཉིས་པའི་སྒྲུབ་ཐབས་ལས། ཤར་གྱི་འདབ་མར་གཽ་རཱི་ནི། ། མི་མགོ་པར་བུ་ལག་ན་འཛིན། ། ལྷོར་ནི་ཙཽ་རཱི་ལྷ་མོ་ཡིན། ། ལག་པར་ཉི་མ་ཐོགས་པར་གནས། ། ནུབ་ན་ལྷ་མོ་བེ་ཏཱ་ལཱི། ། ལག་པ་ཆུ་ཡི་པར་བུ་འཛིན། ། བྱང་དུ་གྷསྨ་རཱི་ཞེས་བྱ། །
སྨན་གྱི་བདུད་རྩི་འཛིན་པ་ཡིན། ། དབང་ལྡན་མཚམས་སུ་པུཀྐ་སཱི། ། ལག་པར་རྡོ་རྗེ་འཛིན་པར་གནས། ། མེ་ཡི་མཚམས་སུ་ཤ་བ་རཱི། ། རོ་ཡི་པར་བུ་ལག་ན་འཛིན། ། ཙཎྜ་སྲིན་པོའི་མཚམས་སུ་གནས། ། ཅང་ཏེའུའི་སྒྲ་ནི་དག་པར་བྱེད། ། རླུང་མཚམས་ཌོམྦི་ནི་ནི་གནས། ། འཁྱུད་པར་དེ་ཉིད་རབ་ཏུ་དགའ། ། ཐམས་ཅད་ཁ་དོག་ནག་པོ་ཡིན། །
མེ་འོད་སེར་སྐྱ་གྱེན་དུ་འཁྱིལ། ། རོ་དང་ལྡན་པ་སྤྱན་གསུམ་པ། ། ཕྱག་རྒྱ་ལྔ་ནི་ཡང་དག་ལྡན། ། གར་བྱེད་པ་ནི་གནས་པ་ཡིན། ། ཁ་ཊྭཱཾ་ག་ནི་གཡོན་ན་འཛིན། ། ཕྱག་གཉིས་པ་ལ་ཞལ་གཅིག་ཡིན། ། ཞེས་སོ། ། འདི་ནི་རྒྱུད་ཀྱི་དོན་ལ་ཞུགས་པས། སློབ་དཔོན་གཞན་གྱི་འདོད་པ་ལས་ཁྱད་པར་འཕགས་ཏེ། ལེའུ་གསུམ་པ་ཉིད་ལས།
ལྷ་མོ་བརྒྱད་ཀྱི་ཕྱག་མཚན་དེ་ལྟར་དུ་གསུངས་པའི་ཕྱིར་དང༌། འཁོར་སྤྲོ་བའི་སྐབས་སུ་རང་གི་ལུས་མཚུངས་རྣམ་པར་སྤྲོ། ཞེས་སྤྲོ་བ་པོ་གཙོ་བོའི་ཁ་དོག་སྔོན་པོར་ཡོད་པ་བཞིན་འཁོར་རྣམས་ཀྱང་རང་དང་འདྲ་བར་གསུངས་པས་ཁ་དོག་ནག་པོར་གྲུབ་བོ། ། དེའི་རྗེས་འབྲང་སློབ་དཔོན་མི་ཐུབ་ཟླ་བ་སོགས་དང༌། རྗེ་བཙུན་ས་སྐྱ་པ་ཡབ་སྲས་རྣམས་ཀྱང་འདི་བཞིན་ཞལ་གྱིས་བཞེས་པར་མངོན་ནོ། ། ཚུལ་འདི་ལ་ཨ་ལ་ལ་བཛྲ་དང༌། མི་ཐུབ་ཟླ་བས་ཀུ་མུ་ཏི་ལས། སྲུང་འཁོར་དུར་ཁྲོད་དང་བཅས་པ་མ་གཏོགས་གཞལ་ཡས་ཁང་མ་བཤད་ལ། རྗེ་བཙུན་སྐུ་མཆེད་ཀྱིས་ཀྱང་ལུགས་འདིའི་སྐབས་སུ་གཞལ་ཡས་ཁང་མི་བཞེད་ཅིང༌། མན་ངག་ལུགས་ལ་རྗེ་བཙུན་རྩེ་མོས།
གཞལ་ཡས་ཁང་ཡོད་པ་དང༌། རྗེ་བཙུན་གྱིས་མེད་པར་གསུངས་པ་གཉིས་ཀ་འདམ་ཀ་ཅན་ཡིན་པས་ཕྱོགས་གཉིས་ཀར་ཁས་བླང་ངོ༌། ། དེ་ལྟར་ན་སློབ་དཔོན་སོ་སོའི་བཞེད་པ་མི་འདྲ་བ་བཞིས་ཕྱེ་བས་དཀྱིལ་འཁོར་བཅུ་གཉིས་སོ། ། རྒྱུ་རྡོ་རྗེ་འཆང་ལ་རྗེ་བཙུན་གྱིས་དཀྱིལ་འཁོར་གཅིག་ཏུ་བགྲངས་པ་ནི། ཀུ་མུ་ཏིའི་དགོངས་པ་ལྟར་སྣང་བས་ལེའུ་བརྒྱད་པར་བཤད་པ་ལྟར། གཙོ་བོ་མཉམ་སྦྱོར་དང༌། འཁོར་མི་མཉམ་སྦྱོར་ལས་གཙོ་འཁོར་དུས་གཅིག་ལ་བསྐྱེད་པ་བདག་མེད་མའི་མངོན་རྟོགས་དང་ཆ་མཐུན་པར་ཉམས་སུ་ལེན་དགོས་ལ་ཆོ་ག་དེས་བསྐྱེད་པའི་ལྷ་གཙོ་བོ་སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ། འཁོར་རྣམས་སྙིང་པོ་ཀྱེ་རྡོ་རྗེ་དང་མཚུངས་པ། འཁོར་དང་བཅས་པའི་དཀྱིལ་འཁོར་གཅིག་དང༌། སློབ་དཔོན་རྡོ་རྗེ་དྲིལ་བུ་པས།
གཞལ་ཡས་ཁང་གི་དབུས་སུ་ཡུམ་དང་བཅས་པའི་དཔའ་བོ་གཅིག་པའི་དཀྱིལ་འཁོར་བཤད་པས་རྒྱུ་རྡོ་རྗེ་འཆང་གི་དཀྱིལ་འཁོར་གཉིས་ཡིན་ལ། བླ་མ་ཁ་ཅིག དྲིལ་བུ་པའི་གཞུང་འདི་རྣམ་སྣང་ཀྱེ་རྡོ་རྗེའི་སྒྲུབ་ཐབས་ཡིན་གསུངས་པ་ནི་མི་འཐད་དེ། སྐུ་མདོག་ཙམ་འདྲ་ཡང༌། རྣམ་སྣང་ལ་ནི་རྨ་བྱ་དང་མ་ཧེ་ལ་སོགས་པའི་ཕྱག་མཚན་ཡོད་ལ། འདིར་ནི་གླང་པོ་དང༌། རྟ་ལ་སོགས་པ་མི་བསྐྱོད་པ་ཀྱེ་རྡོ་རྗེ་བཞིན་བཤད་པའི་ཕྱིར་རོ། ། ལེའུ་བརྒྱད་པའི་བདག་མེད་མ་ལ་ནཱ་རོ་པའི་ཞལ་ལུང་དུ། ལྷ་མོ་བཅོ་ལྔ་མ་དང༌། དེའི་སྟེང་འོག་གི་ལྷ་མོ་གཉིས་དོར་བས་བཅུ་གསུམ་མ་དང༌།
དེའི་ནང་མ་བཞི་དོར་བས་ལྷ་དགུ་མ་དང༌། བཅུ་གསུམ་མའི་ཕྱི་མ་བརྒྱད་དོར་བས་ལྷ་ལྔ་མ་དང༌། གཞལ་ཡས་ཁང་གི་ནང་དུ་གཙོ་མོ་རྐྱང་པ་བཞུགས་པ་སྟེ་དཀྱིལ་འཁོར་ལྔར་བཤད་ལ། དེ་ཐམས་ཅད་དྲིལ་བས་དཀྱིལ་འཁོར་ཉི་ཤུ་རྩ་བཞི། ཨ་ལ་ལ་བཛྲའི་ལུགས་དེ་ལ། གཞལ་ཡས་ཁང་ཡོད་མེད་གཉིས་ཀྱིས་ཕྱེ་ན་ཉི་ཤུ་རྩ་བདུན་འབྱུང་ངོ༌། ། རྡོ་རྗེ་གུར་ལས། ལྷའི་རིགས་ཀྱི་བློ་གྲོས་ཀྱི་འགྲེལ་པ་དང་སྒྲུབ་ཐབས་ལས་རིགས་རྐྱང་ལྷ་དགུ་མ་ལྔ། གཙོ་བོ་འཕོ་བའི་བྱེ་བྲག་གིས་རིགས་བསྡུས་རྒྱས་པའི་དཀྱིལ་འཁོར་ལྔ་རིགས་བསྡུས་བསྡུས་པ་ལྔ། བདག་མེད་མ་ལྷ་མོ་བཅོ་ལྔ་མ་སྟེ།
བཅུ་དྲུག་བཤད་ལ། ནག་པོ་པའི་བཤད་སྦྱར་དུའང༌། སྔར་བཤད་པ་དང་འདྲ་བ་ལ་བདག་མེད་མ་བཅུ་གསུམ་མ་ཡང་བཤད་པས། དེ་ལྟར་ན་དཀྱིལ་འཁོར་བཅུ་བདུན་ནོ། ། སམྦུ་ཊ་ལ། འགྲེལ་པ་མན་ངག་གི་སྙེ་མར། ཧེ་རུ་ཀ་གསུམ་ལ་ལྷ་མོ་བཅུ་དྲུག་གིས་བསྐོར་བའི་དཀྱིལ་འཁོར་གཞལ་ཡས་ཁང་དང་བཅས་པ་དང༌། བསྲུང་འཁོར་དུར་ཁྲོད་དང་བཅས་པ་གཞལ་ཡས་ཁང་མེད་པ་དང༌། གཙོ་བོ་རྐྱང་པ་གཞལ་ཡས་ཁང་གི་དབུས་ན་གནས་པ་སྟེ་ཚུལ་གསུམ་གསུངས་ལ། ཧེ་རུ་ཀ་ཕྱག་བཅུ་དྲུག་པ་ལ་གཞལ་ཡས་ཁང་གི་དབུས་སུ་ལྷ་མོ་བཅུ་དྲུག་གིས་བསྐོར་བའི་དཀྱིལ་འཁོར་གཅིག་དང༌།
བདག་མེད་མ་ལ་ལྷ་མོ་ཉི་ཤུ་རྩ་གསུམ་གྱིས་བསྐོར་བའི་དཀྱིལ་འཁོར་གཅིག་དང༌། ཡེ་ཤེས་མཁའ་འགྲོ་ལྷ་བཅུ་གསུམ་གྱི་དཀྱིལ་འཁོར་དང༌། རྡོ་རྗེ་དབྱིངས་སྒོ་རྐྱང་ལྷ་སོ་བདུན་མའི་དཀྱིལ་འཁོར་དང༌། དཀྱིལ་འཁོར་དེའི་བཞད་མ། སྒེག་མོ། གླུ་མ། གར་མ། མེ་ལོང་མ། རོ་མ། རེག་བྱ་མ།
ཆོས་མ་སྟེ། ལྷ་མོ་བརྒྱད་བོར་ནས། དེ་རྣམས་ཀྱི་ཚབ་ཏུ་བྱམས་པ་ལ་སོགས་པའི་བྱང་ཆུབ་སེམས་དཔའ་བརྒྱད། རིམ་པ་གསུམ་པའི་ལྷ་སྣམ་ལ་འགོད་པ་ལྷ་སོ་བདུན་མའི་ལུགས་གཅིག་དང༌། དེ་གཉིས་ཀ་སྤངས་པ་ལྷ་ཉི་ཤུ་རྩ་དགུ་མའི་དཀྱིལ་འཁོར་གཅིག་སྟེ། ཚུལ་གསུམ་དང༌། དྲག་པོ་གདན་ཅན་ལྷ་བཅུ་བདུན་མ་གཞལ་ཡས་ཁང་དང་བཅས་པ་སྟེ་འདི་ལ་ཡུམ་ཡོད་མེད་ལུགས་གཉིས་ཏེ། དེས་ན་མན་སྙེའི་ལུགས་ཀྱི་དཀྱིལ་འཁོར་བཅུ་བདུན་བཤད་དོ། ། སློབ་དཔོན་ཀཾ་པ་ལས། སྔར་གྱི་ཧེ་རུ་ཀ་ལྷ་བཅུ་བདུན་མ་དེ་ལ་གླིང་བུ་མ་ལ་སོགས་པའི་མཚམས་མ་བཞི་བོར་ནས་དེའི་ཕྱག་མཚན་རྣམས་སྒོ་མ་བཞིས་བཟུང་བའི་ལྷ་བཅུ་གསུམ་མའི་དཀྱིལ་འཁོར་དུ་འདོད་དེ།
རྒྱུད་ལས། གླིང་བུ་དང་ནི་པི་ཝང་དང༌། ། མུ་ཀུནྡ་དང་རྫ་རྔ་སྟེ། ། ཕྱག་གཉིས་མ་ལ་ཞལ་གཅིག་མ། ། རྒྱན་རྣམས་ཀུན་གྱིས་རྣམ་པར་བརྒྱན། ། ཞེས་བཤད་པ་དང་འགལ་ལམ་སྙམ་མོ། ། འདི་ལ་ཁྱུང་པོ་རྣལ་འབྱོར་གྱིས། ཀྱེ་རྡོ་རྗེ་མཚོན་ཆ་ཅན་ཞེས་ཟེར་མོད། རྒྱུད་འགྲེལ་རྣམས་ནས་དེའི་ཐ་སྙད་མ་བཤད་དོ། ། བདག་མེད་མ་ལྷ་ཉེར་བཞི་མ་ནི།
རྗེ་བཙུན་རྩེ་མོའི་བཞེད་པས། གླིང་བུ་མ་ལ་སོགས་མཚམས་མ་བཞི་དང༌། རྟ་གདོང་མ་ལ་སོགས་ཕྱོགས་མ་བཞི་བོར་ནས། ལྷག་མ་ལྷ་མོ་བཅོ་ལྔར་བཞེད་དེ། རྒྱུད་ཀྱི་དགོངས་པ་ནི་དེ་ཁོ་ན་བཞིན་དུ་སྣང་ངོ༌། ། རྡོ་རྗེ་དབྱིངས་ཀྱི་དཀྱིལ་འཁོར་ལའང༌། རྗེ་བཙུན་རྩེ་མོས་ནི། བྱང་ཆུབ་སེམས་དཔའ་བརྒྱད་དང་བཅས་པའི་ལྷ་སོ་བདུན་གྱི་དཀྱིལ་འཁོར་སྒོ་གསུམ་སྦྲག་ཅན་དུ་བཤད་པས་སློབ་དཔོན་འདིའི་ལུགས་དང་མི་མཐུན་པ་ཤིན་ཏུ་ཆེ་མོད། རྒྱུད་ཕྱི་མ་ལྟར་ན། རྗེ་བཙུན་རྩེ་མོའི་བཞེད་པ་ཉིད་ལེགས་པར་རྟོགས་སོ། །
གཉིས་པ་ནི། འོ་ན་དེ་ལྟར་བཤད་པའི་དཀྱིལ་འཁོར་ཐམས་ཅད་ཀྱེ་རྡོ་རྗེའི་དཀྱིལ་འཁོར་ཡིན་ནམ་སྙམ་ན། དེའི་ངེས་པ་མེད་དེ། འདིར་བཤད་པའི་གུར་བརྟག་གཉིས་ནས་འབྱུང་བའི་དཀྱིལ་འཁོར་སྔར་སྨོས་པ་རྣམས་ནི། ཀྱེ་རྡོ་རྗེ་དང་བདག་མེད་མར་རྒྱ་བོད་ཀྱི་མཁས་པ་མང་པོས་བཤད་ལ། སམྦུ་ཊའི་ཧེ་རུ་ཀ་དང་པོ་གསུམ་ལ་རྗེ་བཙུན་རྩེ་མོས་ཕྱག་གཉིས་པ་རྩ་རྒྱུད་དང་ཆ་མཐུན། ཕྱག་བཞི་པ་གསལ་བར་བྱེད། ཕྱག་དྲུག་པ་ཚུལ་མི་འདྲ་བས་བཤད་པའི་རྒྱུད་ཅེས་པ་ཙམ་དང༌། ཧེ་རུ་ཀ་བཞི་པ་ལ་བརྟག་གཉིས་ཕྱི་མའི་ལྔ་པར་ཚུལ་མི་འདྲ་བས་བཤད་རྒྱུད་དང༌། མཉམ་སྦྱོར་རྟོག་པ་ལྔ་པར།
མི་བསྐྱོད་པའི་དཀྱིལ་འཁོར་དུ་མི་གསལ་བ་གསལ་བར་བྱེད་པས་བཤད་པའི་རྒྱུད་ཡིན་ཞེས་པ་ཙམ་ལས་གཞན་གསལ་ཁ་མི་སྣང་ཡང༌། འདི་བཞི་ཀྱེ་རྡོ་རྗེར་ཁས་ལེན་དགོས་པར་སྣང་སྟེ། སློབ་དཔོན་ཨ་བྷ་ཡས་འདི་གསུམ་གྱི་སྒྲུབ་ཐབས་ཀྱི་སྐབས་སུ། ཐོད་པའི་སྟེང་དུ་ཉི་མ་ལ་དགྱེས་པའི་རྡོ་རྗེ་རྣམ་པ་གསུམ་མོ་ཞེས་དང༌། དགྱེས་པའི་རྡོ་རྗེ་བཞི་པ་ནི་ཕྱག་བཅུ་དྲུག་པ་ཞེས་གསལ་བར་བཤད་པའི་ཕྱིར་རོ། ། དེས་ན་རྒྱུད་འདིར་བཤད་པའི་ཧེ་རུ་ཀ་བཞི། བདག་མེད་མ་དང་ལྔ་པོ་ཙམ་ཞིག་ཀྱེ་རྡོ་རྗེར་སྣང་ལ། ལྷག་མ་རྡོ་རྗེ་དབྱིངས་ནི་རྗེ་བཙུན་རྩེ་མོ་ལྟར་ན། དེ་ནས་དཀྱིལ་འཁོར་ཆེན་པོ་མཆོག ། ཅེས་གསུངས་པས་རྒྱུད་འདི་ནས་བཤད་པའི་དཀྱིལ་འཁོར་རྣམས་ཀྱི་གཙོ་བོ་རྒྱུད་གསུང་བ་པོ་སྟོན་པའི་དཀྱིལ་འཁོར་དུ་བཞེད་ལ།
ཆོ་གའི་སྐབས་རྣམས་དེ་ཉིད་བསྡུས་པ་དང༌། རྡོ་རྗེ་རྩེ་མོ། སྒྱུ་འཕྲུལ་དྲ་བ། རྡོ་རྗེ་མཁའ་འགྲོ་རྣམས་ཀྱི་བཤད་རྒྱུད་དུ་བཤད་ཀྱི། ཀྱེ་རྡོ་རྗེའི་བཤད་རྒྱུད་དུའང་མ་བཤད་པས། ཀྱེ་རྡོ་རྗེ་ཡིན་དོན་མེད་དོ། ། གལ་ཏེ་འདིའི་དཀྱིལ་འཁོར་གྱི་གཙོ་བོ་དང༌། ཧེ་རུ་ཀ་ཕྱག་བཅུ་དྲུག་པའི་རྒྱུ་རྡོ་རྗེ་འཛིན་པ་གཉིས་དོན་གཅིག་པར་རྗེ་བཙུན་གྱིས་བཤད་ཅིང༌། ཕྱག་བཅུ་དྲུག་པ་ཀྱེ་རྡོར་དུ་ཁས་བླངས་པས་སོ་སྙམ་ན། འབྲས་བུ་རྡོར་འཛིན་ཀྱེ་རྡོར་ཡིན་པས་དེའི་རྒྱུ་རྡོར་འཛིན་ཡང་ཀྱེ་རྡོར་ཡིན་མི་དགོས་ཏེ།
དཔེར་ན་རྡོ་རྗེ་འཇིགས་བྱེད་ཀྱི་རྒྱུ་རྡོ་རྗེ་འཛིན་པ་འཇམ་དབྱངས་ཡིན་ཀྱང་འཇམ་དབྱངས་འཇིགས་བྱེད་མ་ཡིན་པ་བཞིན་ནོ། ། ཨ་བྷ་ཡས་ནི། འདིའི་དཀྱིལ་འཁོར་རྡོ་རྗེ་མཁའ་འགྲོ་ནས་འབྱུང་བའི་རྡོ་རྗེ་སེམས་དཔའི་དཀྱིལ་འཁོར་དང་འདྲ་བའི་ཕྱིར་བདེ་མཆོག་གི་དཀྱིལ་འཁོར་དུ་བཞེད་ལ། ཡེ་ཤེས་མཁའ་འགྲོ་ནི་རྗེ་བཙུན་རྩེ་མོ་དང༌། ཨ་བྷ་ཡ་གཉིས་ཀས་གདན་བཞིའི་དཀྱིལ་འཁོར་དུ་བཤད་དོ། ། དྲག་པོ་གདན་ཅན་ལ་རྗེ་བཙུན་རྩེ་མོས། བརྟག་གཉིས་ཀྱི་དང་པོའི་གསུམ་པར། ཕྱག་གཉིས་པའི་སྒྲུབ་ཐབས་གསུངས་པ་ཡིན་ཀྱང༌། དེ་ཉིད་འདིར་དྲག་པོའི་གདན་ཅན་དུ་གསུངས་པ་དང༌། ཞེས་པའི་དོན་ནི།
བརྟག་གཉིས་སུ་བཤད་པའི་སྐུ་རྡོ་རྗེ་དང་འདི་གཉིས་དྲག་པོའི་གདན་ཡོད་མེད་མ་གཏོགས་ལྷའི་སྐུའི་རྣམ་པ་ལ་ཁྱད་པར་མེད་པ་ཙམ་ལ་དགོངས་ནས་དེ་སྐད་གསུངས་ཀྱི། འདི་ཀྱེ་རྡོ་རྗེར་བཞེད་པ་ནི་མ་ཡིན་ཏེ། གལ་ཏེ་ཡིན་ན། དེ་ཉིད་ལས་མཉམ་སྦྱོར་དུ་དཀྱིལ་འཁོར་དང་ལྷའི་ས་བོན་སོགས་དང༌། དུར་ཁྲོད་བརྒྱད་མ་གསུངས་པ་འདིར་ཁ་བསྐང་བར་བཤད་པས་མཉམ་སྦྱོར་དུ་བཞེད་པ་དང་ནང་འགལ་བར་འགྱུར་བའི་ཕྱིར་རོ། ། ལྷའི་ཞལ་ཕྱག་སོགས་འདྲ་བས་གཅིག་ཏུ་བཤད་དུ་མི་རུང་སྟེ། བདག་མེད་མ་ལྷ་མོ་བཅོ་ལྔའི་འཁོར་རྣམས་ཞལ་ཕྱག་སོགས་བདག་མེད་མ་དང་འདྲ་ཡང༌། དེ་རྣམས་བདག་མེད་མ་མ་ཡིན་པ་ལྟར་རོ། ། སློབ་དཔོན་ཨ་བྷ་ཡས་ནི་བདེ་མཆོག་ཏུ་བཞེད་དེ། མན་སྙེར།
གཞལ་ཡས་ཁང་གི་ནང་དུ་ལྷ་བཅུ་བདུན་གྱིས་ཡོངས་སུ་བསྐོར་བའི་བཅོམ་ལྡན་འདས་བདེ་མཆོག་སྐུ་མདོག་སྔོན་པོ་ཞེས་སོགས། འདིའི་མངོན་རྟོགས་ཀྱི་སྐབས་ནས་བཤད་པའི་ཕྱིར་རོ། ། མདོར་ན་རྗེ་བཙུན་ས་སྐྱ་པ་ཡབ་སྲས་ཀྱི་བཞེད་པས་རྒྱུད་གསུམ་ནས་བཤད་པའི་ཀྱེ་རྡོ་རྗེའི་དཀྱིལ་འཁོར་དགུ་བཅུ་གོ་གསུམ་ཡོད་དོ། ། གསུམ་པ་ལ་གཉིས། ཕྱག་བཅུ་དྲུག་པ་གཙོ་བོར་བསྟན་པ། དེའི་ནང་ནས་མི་བསྐྱོད་པ་གཙོ་བོར་བྱེད་པའི་རྒྱུ་མཚན་ནོ། ། དང་པོ་ནི། འོ་ན་དཀྱིལ་འཁོར་དེ་ཙམ་ཞིག་གི་ནང་ནས་ཕྱག་བཅུ་དྲུག་པའི་དཀྱིལ་འཁོར་ལ་གཙོ་བོར་བྱེད་པ་ཅི་ཡིན་སྙམ་ན། རྩ་རྒྱུད་ལས། བདག་མེད་རྣལ་འབྱོར་ལྡན་པའམ། །
ཡང་ན་ཧེ་རུ་ཀ་དཔལ་བརྩོན། ། གཞན་པའི་སེམས་ཀྱིས་སྐད་ཅིག་ཀྱང༌། ། དངོས་གྲུབ་འདོད་པས་མི་གནས་སོ། ། ཞེས་བཤད་ལ། དེའི་དོན་རྣམ་བཤད་དག་ལྡན་ལས། བདག་ནི་གང་ཟག་གི་བདག་དང་ཆོས་ཀྱི་བདག་གོ ། མེད་པ་ནི་དེས་སྟོང་པ་སྟེ། ང་མེད་ན་ང་ཡིར་འཛིན་པ་ཡང་མེད་པས། བདག་གཉིས་ཀྱིས་སྟོང་པའོ། ། དེ་ནི་ལྟ་བའི་ཡེ་ཤེས་སོ། །
དེའི་རྣམ་པ་གང་ལ་ཡོད་པ་ནི་བདག་མེད་རྣལ་འབྱོར་ཏེ། ལེའུ་བརྒྱད་པར་བསྟན་པ་གང་ཡིན་པའོ། ། ཡང་ན་དཔལ་ཧེ་རུ་ཀ་ཞེས་བྱ་བ། ཤྲཱི་ནི་གཉིས་མེད་ཡེ་ཤེས་ཏེ། ། ཧེ་ནི་རྒྱུ་སོགས་སྟོང་པ་ཉིད། ། རུ་ནི་ཚོགས་དང་བྲལ་བ་སྟེ། ། ཀ་ནི་གང་དུའང་མི་གནས་པའོ། ། ཞེས་བྱ་བའོ། ། དེའང་ལྟ་བའམ་ཡེ་ཤེས་སོ། ། དེའི་རྣམ་པ་ནི་ཞལ་བརྒྱད་པ་ཕྱག་བཅུ་དྲུག་པ།
ཞབས་བཞི་པ་ལ་སོགས་པའི་མཚན་ཉིད་དང་ལྡན་པའོ། ། གཞན་པའི་སེམས་ཀྱིས་ཞེས་བྱ་བ་ནི། བདག་མེད་གཉིས་དང་ཡེ་ཤེས་དང་བྲལ་བའི་ལྷ་གཞན་ཀུ་རུ་ཀུལླེ་ལ་སོགས་པ་ཤེས་རབ་ཀྱི་རྣལ་འབྱོར་གཞན་དང༌། ཕྱག་གཉིས་པ་ལ་སོགས་པའི་ཐབས་ཀྱི་རྣལ་འབྱོར་གཞན་ལ་གནས་པར་མི་བྱའོ། ། ཇི་ལྟར་ཞེ་ན། འབྲས་བུ་འབྱུང་བ་མེད་པའི་ཕྱིར་དང༌། དཔལ་གྱི་འོས་མ་ཡིན་པའི་ཕྱིར་རོ། ། དེ་ལ་འབྲས་བུ་འབྱུང་བ་མེད་པ་ནི། སྤྱིར་གསང་སྔགས་པ་འབྲས་བུ་ལམ་དུ་བྱེད་པས་རྒྱུ་འདྲ་བ་བས་འབྲས་བུ་འདྲ་བ་སྒྲུབ་པར་བྱེད་པ་ལས། ལོངས་སྤྱོད་རྫོགས་པའི་སྐུ་ཞལ་བརྒྱད་ཕྱག་བཅུ་དྲུག་པ་ཡིན་ལ།
དེ་རྣམ་པ་གཞན་གྱིས་ཐོབ་པར་ག་ལ་འགྱུར། ལོངས་སྤྱོད་རྫོགས་པའི་སྐུ་དེ་ལྟར་བཞུགས་པར་ཅིས་ཤེས་སྙམ་ན། ཆོས་ཀྱི་སྐུའི་དབང་དུ་བྱས་ནས་རྣམ་པ་གཞན་དཔལ་གྱི་འོས་མ་ཡིན་པའི་ཕྱིར་ཏེ། ཆོས་ཀྱི་སྐུ་ནི་སྟོང་པ་དང་སྙིང་རྗེ་གཉིས་སུ་མེད་པ་ཡིན་ལ། སྟོང་པ་ཉིད་ནི་ཕྱག་བཅུ་དྲུག་དང༌། རྟོགས་པའི་ཁྱད་པར་ནི་ཞལ་བརྒྱད་སྤྲུལ་ལ། སྙིང་རྗེའི་སྤྱོད་པ་ནི་བསྡུ་བའི་དངོས་པོ་བཞིས་ཞབས་བཞིར་སྤྲུལ་ལོ། ། དེ་བས་ན་རྣམ་པ་འདིར་རིགས་སོ། ། གལ་ཏེ་རྣམ་པ་དེ་ལྟ་བུ་གཞན་ལའང་སྦྱར་དུ་རུང་མོད་སྙམ་ན་བདེན་མོད་ཀྱི། བཅོམ་ལྡན་འདས་ཀྱི་ཆོས་རྣམས་ནི་གདུལ་བྱ་གང་དང་གང་གིས་འདུལ་བ་ལ་དེ་དང་དེའི་རྣམ་པར་གཙོ་བོར་སྟོན་པ་ཡིན་པས།
རྒྱུད་འདིར་སྟོན་པས་དེ་ལྟ་བུའི་རྣམ་པར་འཕྲུལ་པ་གཙོ་བོར་གྱུར་པ་མཛད་ནས་ཆོས་གསུངས་སོ། ། དེ་བས་ན་གཙོ་བོ་ཡིན་པའི་ཕྱིར། འདི་ཁོ་ན་བསྒོམ་པར་རིགས་སོ། ། ཞེས་གསུངས་ལ། དེའི་དོན་ཡང༌། ཆོས་སྐུའི་ཡོན་ཏན་ཕྱོགས་རེ་བ་ཙམ་ཕྱག་གཉིས་པ་ལ་སོགས་པའི་རྣམ་པ་གཞན་གྱིས་ཀྱང་མཚོན་པར་ནུས་ཀྱང༌། ཡོན་ཏན་ཡོངས་སུ་རྫོགས་པའི་གཟུགས་ཀྱི་སྐུའི་རྣམ་པས་མཚོན་ནུས་པ་ནི། རྒྱུད་འདིའི་ལུགས་ཀྱི་ཞལ་བརྒྱད། ཕྱག་བཅུ་དྲུག་པ་ཁོ་ན་ཡིན་པའི་ཕྱིར། གཙོ་བོར་བྱེད་ཅེས་པའི་དོན་ཏོ། །
འོ་ན་རྒྱུ་འབྲས་ཀྱི་ཧེ་རུ་ཀ་གཉིས་ལས་གང་གཙོ་བོ་ཡིན་སྙམ་ན། འབྲས་བུའི་རྡོ་རྗེ་འཛིན་པ་ཉིད་ཡིན་ཏེ། དཀའ་འགྲེལ་ཀུ་མུ་ཏི་ལས། དེ་ཡང་དཔལ་ཧེ་རུ་ཀ་སྟེ། ཞལ་བརྒྱད་པ། ཞབས་བཞི་པ། ཕྱག་བཅུ་དྲུག་པ་འབྲས་བུ་རྡོ་རྗེ་འཛིན་པ། ཀྱེ་རྡོ་རྗེ་ཞེས་བྱ་བའི་དོན་ཏོ། ། འབྲས་བུ་ཉིད་འབྱུང་བ་མེད་པའི་ཕྱིར་དང༌། དཔལ་གྱི་འོས་མ་ཡིན་པའི་ཕྱིར་ཡང་ཧེ་རུ་ཀ་གཞན་བཟློག་གོ །
ཞེས་གསུངས་པའི་ཕྱིར་རོ། ། གཉིས་པ་ནི་དེ་ལྟར་ཕྱག་བཅུ་དྲུག་པའང་དུ་མ་སྣང་ན། མི་བསྐྱོད་པ་ཁོ་ན་འདིར་དཀྱིལ་འཁོར་གྱི་གཙོ་བོར་འཇོག་པ་ཅི་ཡིན་ཞེ་ན། གཞིའི་སྐབས་སུ་སེམས་ཅན་གྱི་རྒྱུད་འདིར་ཕུང་པོ་ལྔའི་ནང་ནས་སེམས་ཉིད་གཙོ་ཆེ་སྟེ། སློབ་དཔོན་ཨཱརྻ་དེ་བས། ཆོས་རྣམས་སྔོན་དུ་ཡིད་འགྲོ་སྟེ། ། ཡིད་གཙོ་ཡིད་ཀྱི་འགྲོས་ཅན་ཡིན། ། ཞེས་གསུངས་པ་ལྟར། སྒོ་གསུམ་གྱི་ལས་ཐམས་ཅད་སེམས་སྔོན་དུ་འགྲོ་ཞིང༌། སེམས་ཀྱི་རྗེས་སུ་འཇུག་པའི་ཕྱིར་དང༌།
གཟུགས་ལ་སོགས་པའི་ཆོས་རྣམས་ཀྱང་སེམས་ལས་གཞན་མ་ཡིན་པའི་ཕྱིར་རོ། ། དེའི་ཕྱིར་རྒྱུད་དུ། རྣམ་པར་ཤེས་པ་ཉིད་ཀྱི་རང་བཞིན་གྱི་མི་བསྐྱོད་པ་ཉིད། དཀྱིལ་འཁོར་གྱི་གཙོ་བོར་བཞག་སྟེ། གུར་གྱི་དཀའ་འགྲེལ་ལས། འདིར་སེམས་གཙོ་བོ་ཉིད་དུ་བསྟན་པའི་ཕྱིར། བསྡུས་པའི་དཀྱིལ་འཁོར་གྱི་གཙོ་བོ་ཧེ་བཛྲ་ཉིད་ཡིན་པར་ཉེ་བར་བསྟན་མོད་ཀྱི། གཞན་དག་ཀྱང་དགག་པ་ནི་མ་ཡིན་ཏེ། ཞེས་གསུངས་པའི་ཕྱིར་རོ། ། གཉིས་པ་ལ་གཉིས།
སློབ་དཔོན་གཞན་གྱིས་བཤད་པའི་མངོན་པར་རྟོགས་པའི་དབྱེ་བ་དང༌། རྗེ་བཙུན་བིརྺ་པ་ཡབ་སྲས་ཀྱིས་བཤད་པའི་མན་ངག་ལུགས་ཀྱི་མངོན་པར་རྟོགས་པའི་དབྱེ་བའོ། ། དང་པོ་ལ་བདུན། ཏིང་ངེ་འཛིན་གསུམ་གྱི། ཡན་ལག་དྲུག་གི དེ་གཉིས་ཀས་འཆིང་བའི། གནས་པ་བཞིའི། ཡན་ལག་བཞིའི། རྣལ་འབྱོར་བཞིའི། རྫོགས་པའི་རྣལ་འབྱོར་གྱི་སྒྲུབ་ཐབས་སོ། །
དང་པོ་ནི། སློབ་དཔོན་ཆེན་པོ་ཤཱནྟི་པས་མཛད་པའི་སྒྲུབ་ཐབས་འཁྲུལ་པ་སྤོང་བ་དང༌། དེའི་སློབ་མ་པཎྜི་ཏ་ཉིན་མོའི་འབྱུང་གནས་ཟླ་བས་མཛད་པའི་འཁྲུལ་སྤོང་གི་འགྲེལ་པ་ཡེ་ཤེས་སྒྲོན་མེར་མངོན་པར་བརྗོད་པ་ཞེས་བྱ་བ་དང༌། སློབ་དཔོན་བྲམ་ཟེ་ནག་པོ་པས་མཛད་པའི་སྒྲུབ་ཐབས་དེ་ཁོ་ན་ཉིད་གསལ་བར་བྱེད་པ་སྟེ། གསུམ་པོ་ལྟར་ན། སྦྱོར་བ་ཚོགས་གཉིས་བསགས་པ་བྱས་ནས། སྲུང་འཁོར་ཐུན་མོང་བ་ཙམ་ཞིག་བསྒོམས་པའི་དབུས་སུ་ཆོས་འབྱུང་དཀར་པོ་དེའི་ནང་དུ་ཤཱནྟི་པ་དང༌། ཡེ་ཤེས་སྒྲོན་མེ་ལྟར་ན། མས་རིམ་གྱིས། ས་དང༌།
ཆུ་དང༌། མེ་དང༌། རླུང་གི་དཀྱིལ་འཁོར་བཞི་གོང་ནས་གོང་དུ་བརྩེགས་པར་འདོད་ལ། ནག་པོ་པ་ལྟར་ན། རླུང་མེ་ཆུ་སའི་དཀྱིལ་འཁོར་བཞི་གོང་ནས་གོང་དུ་བརྩེགས་པར་འདོད་དོ། ། དེ་ལ་རང་གི་སེམས་ཉིད་བསྲེ་བར་འདོད་དེ། སྒྲུབ་ཐབས་གསུམ་ཀ་ལས་བདག་ཉིད་ཀྱང་དེའི་ཚེ་ན་འཇིག་རྟེན་ལས་འདས་པའི་ཡེ་ཤེས་ཀྱི་ཚུལ་གྱིས་དེ་དག་ཐམས་ཅད་ལ་མངོན་པར་གནས་པར་རིག་པར་བྱའོ། ། ཞེས་བཤད་པའི་ཕྱིར་རོ། ། དེ་ནས་འབྱུང་བཞི་ཡོངས་སུ་གྱུར་པ་ལས། སྣ་ཚོགས་པདྨ་དང༌།
སྣ་ཚོགས་རྡོ་རྗེའི་ལྟེ་བར་གཞལ་ཡས་ཁང་པ་དུར་ཁྲོད་དང་བཅས་པའི་དབུས་དང་ཕྱོགས་མཚམས་བརྒྱད་དུ་པདྨ་འདབ་བརྒྱད་རེ་རེ་བསམས་པའི་དབུས་སུ་བདུད་བཞི་བརྩེགས་པའི་གདན་དང༌། ཕྱོགས་མཚམས་སུ་རང་རང་གི་གདན་བཀོད་ནས། གདན་དབུས་མའི་སྟེང་དུ་དབྱངས་བཅོ་ལྔ་ལས་ཟླ་བའི་དཀྱིལ་འཁོར་དེའི་སྟེང་དུ་གསལ་བྱེད་སོ་བཞི་ལས་ཉི་མའི་དཀྱིལ་འཁོར། དེའི་དབུས་སུ་ཨྃ་དང་ཧཱུྃ་ལས་གྲི་གུག་དང་ཐོད་པ་དེ་དག་གིས་མཚན་པ། དེ་ལས་ལྷའི་ཚོགས་སྤྲོས་བསྡུས་ནས་དེ་དག་དང་གཅིག་ཏུ་གྱུར་པ། དེ་ནས་ཟླ་ཉི་མཚན་མ་ས་བོན་རྣམས་ཡོངས་སུ་གྱུར་པ་ལས། རྒྱུ་རྡོ་རྗེ་འཛིན་པ་ཡུམ་དང་བཅས་པ་ཁ་དོག་སྔོན་པོ་ཞལ་བརྒྱད་ཕྱག་བཅུ་དྲུག་པར་བསྒོམ་སྟེ། རྒྱུ་རྡོ་རྗེ་འཛིན་པ་བསྐྱེད་པའོ། ། དེ་ནས་སྔར་འབྱུང་བཞི་ལ་ཁྱབ་པར་གནས་པའི་སྒོམ་པ་པོའི་སེམས་དེ་ཧོ་དམར་པོ་གཉིས་ཀྱི་བར་དུ་ཆུད་པའི་ཨྃ་དང་ཧཱུྃ་སྟེ། ཡིག་འབྲུ་བཞི་བར་སྣང་དུ་བལྟས་ལ།
དེ་དགའ་བའི་སྒྲས་བཀུག་ནས་ཡབ་ཀྱི་ཞལ་དུ་ཞུགས་ཤིང༌། ཡུམ་གྱི་པདྨར་ལྷུང་བས་གཉིས་ཀ་འདོད་ཆགས་ཀྱི་མེས་ཞུ་སྟེ། བྱང་ཆུབ་ཀྱི་སེམས་ཀྱི་ཁུ་བའི་གཟུགས་ཀྱི་དཀྱིལ་འཁོར་དུ་བལྟའོ། ། དེ་ནས་བསླང་བའི་ཕྱིར་རང་རང་གི་ཕྱོགས་ནས་འོངས་པའི་པུཀྐ་སཱི་ལ་སོགས་པའི་ལྷ་མོ་བཞིས་རང་རང་གི་མཚམས་ཀྱི་པད་འདབ་ཀྱི་ལྟེ་བར་འདུག་ནས། རྗེ་བཙུན་སྙིང་རྗེས་ཡིད་བཞེངས་ཤིག ། ཅེས་སོགས་ཀྱིས་བསྐུལ་བས། འབྲས་བུ་རྡོར་འཛིན་དུ་བཞེངས་ཏེ། འཁྲུལ་སྤོང་དང་ཡེ་ཤེས་སྒྲོན་མེ་ལྟར་ན། ཐིག་ལེ་དེ་ཉི་མའི་དཀྱིལ་འཁོར་ལ་གནས་པའི་ཨྃ་དང་ཧཱུྃ་གཉིས་སུ་གྱུར། དེ་གཉིས་ལས་གྲི་གུག་དང༌།
ཐོད་པ་ཨྃ་དང་ཧཱུྃ་གིས་མཚན་པ་དེ་ལས་ལྷའི་ཚོགས་སྤྲོས་ཤིང་བསྡུས། ཉི་མ་དང༌། ཕྱག་མཚན་དང༌། ས་བོན་རྣམས་ཡོངས་སུ་གྱུར་པ་ལས། འབྲས་བུ་རྡོ་རྗེ་འཛིན་པ་ཡབ་ཡུམ་བཞེངས་པར་བཞེད་དོ། ། ནག་པོ་པ་ལྟར་ན། གླུས་བསྐུལ་མ་ཐག་ཐིག་ལེ་དེ་ཟླ་བ་དང་ཉི་མའི་དཀྱིལ་འཁོར་དུ་གྱུར་ཅིང༌། དེའི་སྟེང་དུ་ཕྱག་མཚན་དགོད་པ་སོགས་སྔར་དང་འདྲ་ལ། མཐར་ཟླ་བ་དང་ཉི་མ་ཕྱག་མཚན་སོགས་ཡོངས་སུ་གྱུར་པ་ལས་གཙོ་བོ་བསྐྱེད་པ་སོགས་སྔར་དང་འདྲའོ། ། དེ་ནས་ཡབ་ཀྱི་ཐུགས་ཀར་ཉི་མ་ལ་ཐོད་པ་དཀར་པོ་ཉི་མ་ལ་ཧཱུྃ་གནས་པས་མཚན་པ་དང༌།
ཡུམ་གྱི་ཐུགས་ཀར་ཟླ་བ་ལ་གནས་པའི་གྲི་གུག་གི་འཆང་ཟུང་ཟླ་བ་ལ་གནས་པའི་ཨྃ་གིས་མཚན་པར་བསམ་མོ། ། དེ་ནས་ནག་པོ་པ་ལྟར་ན་མགོ་བོར་པདྨ་དཀར་པོ་དང་ཟླ་བ་ལ་ཨོཾ། མགྲིན་པར་པདྨ་དམར་པོ་དང་ཆོས་འབྱུང་ལ་ཨཱཿ སྙིང་གར་སྣ་ཚོགས་པདྨ་དང་ཉི་མ་ལ་ཧཱུྃ་བསྒོམ་པར་འདོད་ལ། ཤཱནྟི་པ་དང་ཉིན་འབྱུང་གཉིས་ནི་མི་བཞེད་དོ། ། དེ་ནས་མིག་གཉིས་སུ་ཟླ་བ་དང་འཁོར་ལོའི་སྟེང་དུ་ཨཱ་ལས་རྡོ་རྗེ་མ་དཀར་མོ། རྣ་བ་གཉིས་སུ་ཉི་མ་དང་རྡོ་རྗེའི་སྟེང་དུ་ཨྃ་ལས་བདག་མེད་མ་སྔོན་མོ། སྣར་ཉི་མ་དང་རིན་པོ་ཆེའི་སྟེང་དུ་ཨཱི་ལས་གསང་བའི་གཽ་རཱི་མ་སེར་མོ། ལྕེར་པདྨ་དང་ཉི་མའི་སྟེང་དུ་ཨཱི་ལས་ཆུའི་རྣལ་འབྱོར་མ་དམར་མོ། སྤྱི་གཙུག་ཏུ་སྣ་ཚོགས་རྡོ་རྗེ་དང་ཉི་མའི་སྟེང་དུ་ཨུ་ལས་རྡོ་རྗེ་མཁའ་འགྲོ་མ་ལྗང་གུ།
སྙིང་གར་སྣ་ཚོགས་པདྨ་དང་རྡོ་རྗེའི་སྟེང་དུ་ཨྃ་ལས་བདག་མེད་མ་དཀར་མོ། ཐམས་ཅད་ཀྱང་ཞལ་གཅིག་ཕྱག་གཉིས་མ་གཡས་གྲི་གུག་དང་གཡོན་ཐོད་པ། དེའི་གྲུ་མོར་ཁ་ཊྭཱཾ་ག་འཛིན་པ་སྐྱིལ་ཀྲུང་ཕྱེད་པའི་གར་སྟབས་ཅན་དུ་ནག་པོ་པས་བཤད་ལ། ཤཱནྟི་པས་དེའི་སྙན་ལ་ནི་བདག་མེད་མའོ། ། སྤྱན་ལ་ནི་རྡོ་རྗེ་མའོ། ། ཞེས་སོགས་ལས་སྐུ་མདོག་སོགས་མི་གསལ་ལ། ཉིན་འབྱུང་ཟླ་བས་རྡོ་རྗེ་མ་དྲུག་བཤད་པའི་རྗེས་ལ། མཁའ་སྤྱོད་ས་སྤྱོད་ལྷ་མོ་ནི། ། ལུས་དང་ངག་དང་ཡིད་རྣམས་ཉིད། ། བདག་མེད་མ་མཚུངས་དེ་རྣམས་ནི། །
རོ་ཡི་སྙིང་གར་ཟླ་བར་གནས། ། ཅི་རིགས་པ་རུ་དབྱངས་ལས་སྐྱེས། ། སྟག་གི་པགས་པས་ན་བཟའ་མཛད། ། ཅེས་བཤད་པས་རྡོ་རྗེ་མ་དེ་རྣམས་རོ་ཡི་སྙིང་གར་ཟླ་བ་ལ་དབྱངས་ཡིག་ལས་སྐྱེས་པའི་ཁ་དོག་ནག་མོ་བདག་མེད་མ་ལྟ་བུར་བཞེད་དོ། ། སློབ་དཔོན་འདི་གཉིས་ཀྱི་དགོངས་པ་ནི་ལུས་ལ་མོས་པའི་ཚུལ་གྱིས་ལྷ་མོ་བཅོ་ལྔའི་དཀྱིལ་འཁོར་ལུས་དཀྱིལ་དུ་འགོད་པར་མངོན་ཏེ། གཟུགས་སོགས་ཕུང་པོ་ལྔ་དང༌། ཞེ་སྡང་སོགས་ཉོན་མོངས་པ་ལྔ་ནི་ནང་གི་རྣལ་འབྱོར་མ་ལྔར་མོས་པ་བྱ། གཟུགས་སྒྲ་སོགས་ཡུལ་ལྔ་དང༌། ཆོས་ཀྱི་སྐྱེ་མཆེད་དེ་རྣམས་ལ་ཕྱིའི་གཽ་རཱི་ལ་སོགས་པ་བཞི་དང༌། མཁའ་སྤྱོད་མ་དང་ས་སྤྱོད་མ་རྣམས་སུ་མོས་པ་བྱ།
ས་སོགས་འབྱུང་བ་བཞི་དང༌། ཤ་དང༌། ཁྲག་དང༌། ཁུ་བ་དང༌། རྐང་དང་ཚིལ་བུ་གཉིས་གཅིག་ཏུ་བསྡོམས་པས་བཞི་ནི་པུཀྐ་སཱི་སོགས་ཕྱིའི་མཚམས་མ་བཞིར་མོས་པ་བྱ། ལུས་ངག་ཡིད་གསུམ་ནི་སྟེང་འོག་གི་ལྷ་མོ་གཉིས་བདག་མེད་མ་དང་གསུམ་དུ་མོས་པར་བྱས་ནས་ལྷའི་རྣམ་པ་རྣམས་དྲན་པའི་ཚུལ་གྱིས། སྙིང་རྗེའི་སྤྱན་ནི་དམར་པོ་ལ། ། ཞེས་པ་ནས། རུས་པ་བདེན་པ་བཞི་པོ་ཉིད། ། ཅེས་པའི་བར་གྱི་དག་པ་དྲན་པར་བཞེད་དོ། །
དེ་ནས་ཤཱནྟི་པས། མགྲིན་སྙིང་བྷ་ག་སྤྱི་བོ་ལ། ། འཁོར་ལོ་བཞི་ནི་གོ་རིམ་བཞིན། ། ལོངས་སྤྱོད་རྫོགས་དང་ཆོས་སྤྲུལ་དང༌། ། བདེ་བ་ཆེན་པོ་ཞེས་བྱའོ། ། ཆུ་སྐྱེས་འདབ་མ་བཅུ་དྲུག་བརྒྱད། ། དྲུག་ཅུ་རྩ་བཞི་སུམ་ཅུ་གཉིས། ། ཨོཾ་དང་ཧཱུྃ་དང་ཨྃ་དང་ནི། ། ཧཾ་རྣམས་ཀྱིས་ནི་དབུས་སུ་བརྒྱན། ། ཞེས་ལུས་ལ་འཁོར་ལོ་བཞི་བཀོད་པའི་དབུས་སུ་ཡིག་འབྲུ་དེ་རྣམས་སྒོམ་པར་བཤད་ཅིང༌།
ཡིག་འབྲུ་དེ་དག་གི་ཁ་དོག་ནི་ཉིན་འབྱུང་ཟླ་བས། ཧཾ་དཀར་པོ། ཨོཾ་དམར་པོ། ཧཱུྃ་ལྗང་གུ། ཨྃ་ཁ་དོག་ལྔ་ཀར་དུ་བཞེད་ལ། ནག་པོ་པས་ནི་ལྟེ་བའི་འཁོར་ལོ་རྩ་འདབ་དྲུག་ཅུ་རྩ་བཞི་པའི་དབུས་སུ་ཟླ་བ་ལ་ཨ་དཀར་པོ། ནང་སྐོར་འདབ་མ་བརྒྱད་ལ་ཨ་ཀ་ཙ་ཊ་ཏ་པ་ཡ་ཤ་རྣམས་འགོད། སྙིང་གར་རྩ་འདབ་མ་བརྒྱད་ལ་ཁ་ཐུར་དུ་བལྟས་པའི་དབུས་སུ་ཧཱུྃ། ཕྱོགས་བཞིར་ཨ་ཨི་ཨེ་ཨོ་སྟེ་ཐུང་ངུ་བཞི། མཚམས་བཞིར་ཡ་ར་ལ་ཝ།
མགྲིན་པའི་འཁོར་ལོ་དམར་པོ་རྩ་འདབ་བཅུ་དྲུག་པའི་ལྟེ་བར་ཨོཾ། འདབ་མ་བཞི་ལ་གཡོན་སྐོར་དུ། ཨཱ་ཨཱི་ཨཱུ་ཨཻ་སྟེ་རིང་པོ་བཞི། སྤྱི་བོའི་འཁོར་ལོ་དཀར་པོ་རྩ་འདབ་སོ་གཉིས་པའི་ལྟེ་བར་ཧཾ་དཀར་པོ་མགོ་ཐུར་དུ་བལྟས་པ་རྣམས་བསྒོམ་པར་འདོད་དོ། ། དེ་ནས་སྙིང་གའི་འོད་ཟེར་གྱིས་དེ་བཞིན་གཤེགས་པ་རྣམས་སྤྱན་དྲངས་པ། ལྷ་མོ་བརྒྱད་ཀྱིས་མཆོད་ཅིང་གསོལ་བ་བཏབ་པས། བུམ་པས་དབང་བསྐུར་ཏེ་མི་བསྐྱོད་པས་དབུར་བརྒྱན་པ་ནི། དང་པོ་སྦྱོར་བ་སྟེ། སློབ་དཔོན་ཉིན་འབྱུང་ཟླ་བས། སངས་རྒྱས་དང་བྱང་ཆུབ་སེམས་དཔའི་གཟུགས་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་མཚན་ཉིད་སངས་རྒྱས་ཐམས་ཅད་ཀྱི་ཆོས་རྣམས་རོ་གཅིག་པ་བདེ་བ་ཆེན་པོའི་རང་བཞིན་ངོ་བོ་ཉིད་ཀྱི་སྐུའི་བདག་ཉིད།
དང་པོའི་རྣལ་འབྱོར་ཞེས་བྱ་བ་ཏིང་ངེ་འཛིན་དང་པོའོ། ། ཞེས་བཤད་དོ། ། དེ་ནས་མཁའ་གསང་བྱིན་གྱིས་བརླབས་ཏེ། དེ་ཡང་ཤཱནྟི་པ་དང༌། ཉིན་འབྱུང་ལྟར་ན། པདྨ་སུ་ཁ་སོགས་སྔགས་གཉིས་ཀྱིས་མཁའ་གསང་བྱིན་གྱིས་བརླབས་ནས། ཨོཾ་ཤི་ཤི་ཤི་ཧ་སྭཱ་ཧཱ། ཞེས་བརྗོད་ཅིང་སྙོམས་པར་ཞུགས་པས། རྡོ་རྗེ་ལས་བྱང་ཆུབ་ཀྱི་སེམས་ལྷ་མོའི་པདྨར་ལྷུང་བས་ས་བོན་བརྒྱད་དུ་གྱུར་པར་བལྟའོ། ། ནག་པོ་པ་ལྟར་ན།
དང་པོ་སྦྱོར་བ་ཚར་བའི་རྗེས་ལ་ཡུམ་གྱི་སྤྱི་བོར་ཨོཾ། སྙིང་གར་ཧཱུྃ། ཟེ་འབྲུ་ལ་ཨཱཿབསམས་ལ། རྡོ་རྗེ་དང་པདྨ་བྱིན་གྱིས་བརླབ་པ་དང༌། དགའ་བའི་སྒྲས་སྙོམས་པར་ཞུགས་པས་དེའི་སྒྲས་བསྐུལ་ནས་སངས་རྒྱས་ཐམས་ཅད་སྤྱན་དྲངས་ཞལ་དུ་ཞུགས་ཐུགས་ཀར་ཞུ་བར་གྱུར་པ་ཡི་གེ་བརྒྱད་དང༌། དེ་ལྷ་མོ་བརྒྱད་དུ་གྱུར་ནས་ཤེས་རབ་ཀྱི་ཐུགས་ཀ་ནས་ཕྱིར་ཕྱུང༌། འགྲོ་བའི་དོན་བྱས་ཏེ། སླར་འདུས་ནས་རང་རང་གི་གདན་ལ་འཁོད་པར་བཞེད་དོ། ། དེ་ནས་ཡེ་ཤེས་ཀྱི་འཁོར་ལོ་སྤྱན་དྲངས། ཞལ་བརྒྱད་ནས་ཧཱུྃ་གི་སྒྲས་བགེགས་བསྐྲད།
མཆོད་ཡོན་ཕུལ་ནས་དགུག་གཞུག་བྱས་པས་དམ་ཚིག་པ་དང་ཡེ་ཤེས་ཀྱི་དཀྱིལ་འཁོར་གཉིས་གཅིག་ཏུ་གྱུར་པར་བསྒོམ་མོ། ། ཡང་དབང་བསྐུར་གྱི་ལྷ་སྤྱན་དྲངས་ལ་མཆོད་ཅིང་གསོལ་བ་གདབ། དེ་རྣམས་ཀྱིས་དབང་བསྐུར་བས་ལྷ་མོ་བརྒྱད་ལ་རང་རང་གི་རིགས་བདག་གི་རྒྱས་གདབ། དེ་ནས་ཤཱནྟི་པ་དང་ཉིན་འབྱུང་ལྟར་ན། ལྷའི་དེ་ཁོ་ན་ཉིད་བསྒོམ་སྟེ། སྒྲུབ་ཐབས་འཁྲུལ་སྤོང་ལས། འདིར་ཆོས་ཐམས་ཅད་སྐུ་དང་གསུང་དང་ཐུགས་དང་ཡེ་ཤེས་ལས་བསྡུས་པ་སྐུ་ལ་སོགས་པ་དེ་དག་གི་ཆོས་ཉིད་ནི། རྣམ་པར་རིག་པ་ཙམ་གཉིས་སུ་མེད་པའི་སྟོང་པ་ཉིད་དེ་ལྟ་བུ་སོ་སོར་བརྟགས་ཏེ་ཅི་རིགས་པར་སྒོ་སྲུང་རྣམས་ཀྱི་དེ་ཁོ་ན་ཉིད་ཡིན་ནོ། ། སྟོང་པ་ཉིད་དེ་ཉིད་ཀྱི་ཡང་དག་པའི་ཤེས་པ་སྤྲོས་པ་དང་བྲལ་བ་ཟག་པ་མེད་པའི་ཤེས་རབ་ནི་རྡོ་རྗེ་ཐེག་པ་བླ་ན་མེད་པ་ཡིན་ཏེ། ཅི་རིགས་པར་པུཀྐ་སཱི་ལ་སོགས་པ་བཞིའི་དེ་ཁོ་ན་ཉིད་ཡིན་ནོ། །
རྡོ་རྗེ་ཐེག་པ་དེ་ཉིད་ཀྱི་འབྲས་བུ་ནི། རྡོ་རྗེ་འཆང་ཆེན་པོའི་གོ་འཕང་བླ་ན་མེད་པའི་བྱང་ཆུབ་ནི་དཀྱིལ་འཁོར་གྱི་བདག་པོའི་དེ་ཁོ་ན་ཉིད་ཡིན་ནོ། ། ཞེས་གསུངས་པ་ལྟར་བསྒོམ་མོ། ། ནག་པོ་པས་ནི་འདི་མི་བཞེད་དོ། ། དེ་ནས་མཆོད་བསྟོད་བདུད་རྩི་མྱང་བ་བྱས་ལ། བསྐྱེད་རིམ་ལ་སེམས་འཛིན་པ་ནི་དཀྱིལ་འཁོར་རྒྱལ་མཆོག་སྟེ། ཉིན་འབྱུང་ཟླ་བས། དེ་ནས་ངོ་བོ་ཉིད་ཀྱི་སྐུའི་བདག་ཉིད་གཞན་གྱིས་མི་རིག་པ་སངས་རྒྱས་རྣམས་ཀྱི་སངས་རྒྱས་ཀྱི་ཆོས་རོ་གཅིག་པ་བདེ་བ་ཆེན་པོའི་རང་བཞིན་དཀྱིལ་འཁོར་གྱི་བདག་པོ་ནི་བདག་ཉིད་དོ། ། དེའི་རྒྱུ་མཐུན་པར་གྱུར་པ་སངས་རྒྱས་ཀྱི་ཆོས་ཐམས་ཅད་ལོངས་སྤྱོད་རྫོགས་པའི་གཟུགས་དཀྱིལ་འཁོར་ཆེན་པོ་བྱང་ཆུབ་སེམས་དཔའ་ཐམས་ཅད་འདུས་པའི་གཟུགས་རྣལ་འབྱོར་མ་བརྒྱད་ཡང་དག་པར་འདུས་པ་བདེ་བ་ཆེན་པོས་མྱོས་ཤིང་དབང་དུ་གྱུར་པར་ཇི་སྲིད་འདོད་པར་བསྒོམ་པར་བྱའོ། ། ཞེས་བྱ་བ་ནི་ལོངས་སྤྱོད་རྫོགས་པའི་སྐུའི་བདག་ཉིད་དཀྱིལ་འཁོར་རྒྱལ་མཆོག་ཅེས་བྱ་བ་གཉིས་པའི་ཏིང་ངེ་འཛིན་ཏོ་ཞེས་བཤད་དོ། །
དེ་ནས་ཤཱནྟི་པ་དང་ཉིན་འབྱུང་ལྟར་ན། ལྷ་མོ་བརྒྱད་དང་གཙོ་བོའི་སྐུ་དཔག་ཏུ་མེད་པ་སྤྲོས། རང་རང་གི་རིགས་དང་མཐུན་པའི་སེམས་ཅན་གྱི་དོན་བྱས། སླར་བསྡུས་ནས་ཡན་ལག་དྲུག་གི་རྣལ་འབྱོར་བསྒོམ་སྟེ། ནག་དང་དམར་དང་དེ་བཞིན་སེར། ། ལྗང་དང་སྔོ་དཀར་དེ་དག་རིམ། ། ལྷན་ཅིག་སྐྱེས་དགའ་ཙམ་དུ་ཡང༌། ། གཙོར་བྱས་འཁོར་ལོ་བསྒོམ་པར་བྱ། ། ཞེས་པའི་དོན་ཇི་སྲིད་འདོད་ཀྱི་བར་ལ་མཉམ་པར་བཞག་གོ ། ནག་པོ་པ་ལྟར་ན་ལས་རྒྱལ་མཆོག་འདི་དང་མི་མཐུན་ཏེ་ཐུགས་ཀའི་ས་བོན་གྱི་འོད་ཟེར་གྱིས་སེམས་ཅན་ཐམས་ཅད་ཧེ་རུ་ཀར་བྱས།
སླར་འདུས་ཏེ་དཀྱིལ་འཁོར་ལ་ཐིམ། དེ་བདག་ལ། བདག་ཡེ་ཤེས་སེམས་དཔའ་ལ། དེ་ཕྱག་མཚན་ལ། དེ་ས་བོན་ལ། དེ་ཐིག་ལེར་གྱུར་པར་བསྒོམས་ལ། ཐིག་ལེ་དེ་ཉིད་སྐད་ཅིག་གིས་དཀྱིལ་འཁོར་གྱི་འཁོར་ལོར་བསྒོམས་ལ། དེ་ཡང་ཡང་སྤྲོ་བསྡུ་བྱ་བ་ནི། ཐིག་ལེའི་རྣལ་འབྱོར་རོ། ། དེ་ནས་བདེ་བ་ཆེན་པོའི་ཏིང་ངེ་འཛིན་གྱིས་སངས་རྒྱས་ཐམས་ཅད་ལུས་ལ་བཅུག
ཤེས་རབ་ཀྱི་པདྨའི་ཟེའུ་འབྲུར་རང་གི་ས་བོན་གྱི་དཀྱིལ་དུ་ཐིག་ལེ་ཡུངས་ཀར་ཙམ་གྱི་ནང་དུ་རྟེན་དང་བརྟེན་པར་བཅས་པའི་དཀྱིལ་འཁོར་བསྒོམ་པ་ལ་སེམས་བཟུང་བས་མཚན་མ་ལྔ་འབྱུང་ལ། དེ་ནས་རྗེས་དྲན་གྱི་རྣལ་འབྱོར་གྱིས་སྤྲོ་བ་ནི་ཕྲ་མོའི་རྣལ་འབྱོར་རོ། ། བསྒོམས་པས་སྐྱོ་ན་སྔགས་བཟླས་ཏེ། དེ་ཡང་ཁམས་ཕྲ་བ་ལ་སེམས་སྦྱར་ཏེ་སྣ་རྩེར་སེམས་བཟུང་ནས་འཇུག་པ་དང༌། གནས་པ་དང༌། འབྱུང་བའི་རིམ་པས་ཡི་གེ་གསུམ་དང་སྦྱར་ཏེ་བཟླའོ། ། ཡང་ན་ཡི་གེ་བཅུ་གསུམ་པའི་སྔགས་ཀྱི་བཟླས་པ་བྱ་སྟེ་ལས་རྒྱལ་མཆོག་ཏུ་འདོད་དོ། ། དེ་ལྟར་བྱ་བ་ནི་སྤྲུལ་པའི་སྐུའི་བདག་ཉིད་དེ། ལས་རྒྱལ་མཆོག་ཅེས་བྱ་བ་གསུམ་པའི་ཏིང་ངེ་འཛིན་ཏོ། ། དེ་ནས་ཤཱནྟི་པ་དང་ཉིན་འབྱུང་ལྟར་ན།
བསྒོམ་པ་དང་བཟླས་པས་སྐྱོ་ན། བདག་ཉིད་དཀྱིལ་འཁོར་དང་བཅས་པའི་ལྷའི་སྐུར་དམིགས་ལ། སྙིང་གར་ཉི་མའི་དཀྱིལ་འཁོར་གྱི་སྟེང་དུ་གསང་སྔགས་ཡི་གེ་བཅུ་གསུམ་པ་མགོ་གྱེན་དུ་བསྟན་ནས་ལངས་པ་མར་མེ་ལྟར་འབར་བ་ཟླུམ་པོར་ཡིད་ཀྱིས་བྲིས་ལ། དེ་ཀློག་པར་བསྒོམས་ནས་རྡོ་རྗེའམ་ཁྲོ་བོའི་ཚིག་གིས་བཟླས་ནས་རྗེས་བསྔོ་བ་བྱ་བར་འདོད་དོ། ། ནག་པོ་པ་ལྟར་ན་ཕྲེང་སྔགས་བཟླས་ནས་དཀྱིལ་འཁོར་བསྡུས་ལ་བསྔོ་བ་བྱ་བར་འདོད་དོ། ། དེ་ནས་ཤཱནྟི་པ་དང་ཉིན་འབྱུང་ལྟར་ན། དཀྱིལ་འཁོར་ལ་མཆོད་ནས་ལྷ་མོ་རྣམས་སྙིང་གར་བསྡུས་ཏེ། ཀྱེ་རྡོ་རྗེའི་ང་རྒྱལ་གྱིས་སྤྱོད་ལམ་གྱི་རྣལ་འབྱོར་བྱའོ། ། སྒྲུབ་ཐབས་ཀྱི་ཚུལ་འདི་གཞུང་འོག་མ་རྣམས་དང་མི་མཐུན་པ་མང་བས་འདིར་ཞིབ་ཏུ་བཤད་ལ། འདི་གསུམ་གྱི་ནང་གསེལ་ཅུང་ཟད་མི་འདྲ་བ་རྣམས་ནི།
ཤཱནྟི་པ་དཔོན་སློབ་ཀྱི་ལུགས་གཙོ་བོར་བཟུང་སྟེ། ནག་པོ་པ་ནི་ཤཱནྟི་པའི་རྗེས་འབྲང་དུ་སྣང་བའི་ཕྱིར་རོ། ། འདི་གསང་འདུས་ཡེ་ཤེས་ཞབས་ལུགས་པ་རྣམས་དང་མཐུན་ཤས་ཆེ་བས་སྦྱང་གཞི་སྦྱོང་བ་ལ་ཤིན་ཏུ་ཟབ་ཅིང༌། ལྷའི་རིགས་ཀྱི་བློ་གྲོས་ཀྱི་གུར་གྱི་སྒྲུབ་ཐབས་ཀྱང་དོན་འདི་དང་འདྲའོ། ། སློབ་དཔོན་ཨ་བྷ་ཡས་མན་ངག་སྙེ་མར། ཏིང་ངེ་འཛིན་གསུམ་སྒོམ་པའི་ཚུལ་འདི་དང་མི་འདྲ་བ་གསུམ་བཤད་མོད། རྩ་རྒྱུད་ཀྱི་དཀྱིལ་འཁོར་ལ་སྦྱར་བ་མི་སྣང་བས་འདིར་མ་བྲིས་སོ། ། གཉིས་པ་ནི། སློབ་དཔོན་མི་ཐུབ་ཟླ་བས་དཀའ་འགྲེལ་ཀུ་མུ་ཏིའི་ཕྱི་མའི་ལེའུ་ལྔ་པ་དང༌། སྒྲུབ་ཐབས་ཡན་ལག་དྲུག་པ་དང༌།
དེའི་སློབ་མ་སློབ་དཔོན་དཔའ་བོ་རྡོ་རྗེས་རིན་ཆེན་འབར་བའི་ལེའུ་དྲུག་པ་དང༌། ཀྱེ་རྡོ་རྗེའི་མངོན་པར་རྟོགས་པ་དོན་གསལ་བ་ཞེས་བྱ་བ་མཛད་བྱང་མེད་པའི་རྒྱ་གཞུང་བཟང་པོ་ཞིག་རྣམས་ལས། རྡོ་རྗེ་གུར་གྱི་རྗེས་སུ་འབྲངས་ནས་ཡན་ལག་དྲུག་གིས་བསྡུས་པར་འདོད་དེ། གུར་ལས། སངས་རྒྱས་གནས་ནི་རྫོགས་པ་དང༌། ། ཀུན་ཏུ་བཟང་པོའི་རང་བཞིན་དང༌། ། རང་གི་ལྷག་པའི་ལྷར་སྒྲུབ་དང༌། ། མཆོད་བསྟོད་བདུད་རྩི་མྱང་ལ་སོགས། ། རྣལ་འབྱོར་ཡན་ལག་དྲུག་ཏུ་འདོད། ། ཅེས་སོ། །
དེ་ལས་གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་ནི། གུར་ལས། ཆོས་ཀྱི་འབྱུང་གནས་རྣམ་པར་སྒོམ། ། དེ་ལ་སངས་རྒྱས་གནས་བསམས་ནས། ། ཞེས་བཤད་པས། ཆོས་འབྱུང་བསྒོམས་པ་ནས་ང་རྒྱལ་བསྐྱེད་པའི་སྔགས་ཀྱི་བར་ནི་ཕོ་བྲང་རྣམ་སྣང་གི་ཡན་ལག་ཡིན་ལ། སྔ་རབས་པ་ཁ་ཅིག་སྲུང་འཁོར་ནས་ང་རྒྱལ་བསྐྱེད་པའི་བར་ལ་འདོད་པ་ནི་གུར་དང་མི་མཐུན་ནོ། ། གཉིས་པ་རྗེས་ཆགས་རྡོར་སེམས་ཀྱི་ཡན་ལག་ནི། རྒྱུ་རྡོར་འཛིན་བསྐྱེད་པ། དེས་འཁོར་གྱི་ལྷ་མོ་དབྱུང་བ།
འབྲས་བུ་རྡོར་འཛིན་བཞེངས་པ། ཡེ་ཤེས་པ་བཀུག་པ། སྐྱེ་མཆེད་བྱིན་གྱིས་བརླབ་པ་ནི། གུར་ལས། རྣམ་པ་ལྔ་པོ་བསྒོམ་པར་བྱ། ། དང་པོ་སྐྱེས་བུ་བསམས་དེས་ནས། ། མཁའ་འགྲོ་མ་ཡི་འཁོར་ལོ་སྤྲོ། ། དྲི་ཟ་སྙོམས་པར་ཞུགས་ནས་ནི། ། ཁུ་བ་རྗེས་སུ་དྲན་པར་བྱ། ། མཚམས་ཀྱི་ལྷ་མོས་བསྐུལ་ནས་ནི། །
འཁོར་ལོ་འདྲེན་པས་བསྟོད་པའོ། ། མིག་ལ་སོགས་པར་གཏི་མུག་སོགས། ། རྡོ་རྗེ་གསུམ་ནི་གནས་གསུམ་དགོད། ། ཕྱི་ནས་རྗེས་ཆགས་རྡོ་རྗེ་སྟེ། ། ཡེ་ཤེས་རྣམ་པ་གཞུག་པའོ། ། ཞེས་སོ། ། དབང་བསྐུར་བ་མི་བསྐྱོད་པ་དང༌། བདུད་རྩི་མྱང་བ་འོད་དཔག་མེད་དང༌། མཆོད་པ་དོན་གྲུབ་དང༌། བསྟོད་པ་རིན་འབྱུང་གི་ཡན་ལག་རྣམས་ནི།
གུར་ལས། དབང་ནི་རིག་མ་བརྒྱད་རྣམས་ཀྱིས། ། ཡང་ན་བདུད་རྩི་མྱང་བ་དང༌། ། ལྷ་མོ་བརྒྱད་ཀྱིས་མཆོད་པ་ཉིད། ། འཁོར་ལོ་འདྲེན་པས་བསྟོད་པའོ། ། ཞེས་སོ། ། དེ་ལྟར་ཡན་ལག་དྲུག་གིས་བསྡུས་པའི་མངོན་པར་རྟོགས་པ་འདི་ནི། འོག་གཞུང་དོན་གྱི་སྐབས་སུ་ཞིབ་ཏུ་འཆད་པར་འགྱུར་ལ། དཔལ་མཆོག་ཌོམྦྷི་བ་དང༌། སློབ་དཔོན་བྱང་ཆུབ་སྙིང་པོས་མཛད་པའི་སྒྲུབ་ཐབས་ལས།
ཡན་ལག་དྲུག་གིས་འཆིང་བ་དངོས་སུ་མི་གསལ་ཡང༌། རང་གི་ངོ་བོ་ཡན་ལག་དྲུག་པ་ཁོ་ནར་སྣང་བས། སྒྲུབ་ཐབས་འདི་གཉིས་ཀྱང་སློབ་དཔོན་མི་ཐུབ་ཟླ་བའི་ལུགས་དང་སྤྱི་གཅིག་ཏུ་གོ་བར་བྱ་ལ། སྦྱང་དཀའ་ཟླ་བས་མཛད་པའི་གུར་རིགས་བསྡུས་པའི་སྒྲུབ་ཐབས་ཀྱང་འདི་རྣམས་དང་ཚུལ་མཚུངས་པར་ཤེས་པར་བྱའོ། ། གསུམ་པ་ནི། སློབ་དཔོན་གཉིས་མེད་རྡོ་རྗེ་དང༌། དཔལ་མར་མེ་མཛད་གཉིས་ཀྱི་སྒྲུབ་ཐབས་ལྟར་ན། ཉམས་ལེན་གྱི་རིམ་པ་སྔར་གྱི་ཡན་ལག་དྲུག་པ་དང་སྤྱི་འདྲ་བ་ལས་ཏིང་ངེ་འཛིན་གསུམ་གྱིས་ཀྱང་བསྡུས་པར་འདོད་དེ། མངོན་བྱང་ལྔ་ལས། རྒྱུ་རྡོ་རྗེ་འཛིན་པ་བསྐྱེད་པ་ནས་མཁའ་གསང་བྱིན་གྱིས་བརླབ་པའི་བར་དང་པོ་སྦྱོར་བ་སྙོམས་པར་ཞུགས་པ་ནས་འཁོར་གྱི་ལྷ་མོ་དབྱུང་བ།
རྒྱུ་རྡོ་རྗེ་འཛིན་པ་ཞུ་བ། དེ་གླུས་བསྐུལ་བ། དེ་ལས་འབྲས་བུ་རྡོ་རྗེ་འཛིན་པ་བསྐྱེད་པའི་བར་ནི་དཀྱིལ་འཁོར་རྒྱལ་མཆོག ཡེ་ཤེས་པ་དགུག་པ། མིག་སོགས་བྱིན་གྱིས་བརླབ་པ་དང༌། དབང་བསྐུར་བའི་ཡན་ལག་མཆོད་བསྟོད་བདུད་རྩི་མྱང་བ་ནས་དཀྱིལ་འཁོར་བསྡུ་བའི་བར་ནི་ལས་རྒྱལ་མཆོག་ཏུ་བཞེད་དེ། འདི་ནི་ཏིང་ངེ་འཛིན་གསུམ་དང་ཡན་ལག་དྲུག་གཉིས་ཆར་གྱིས་བསྡུས་པའི་ལུགས་ཡིན་ལ། སློབ་དཔོན་ཀཾ་ པ་ལས་མཛད་པའི་ཀྱེ་རྡོ་རྗེ་མཚོན་ཆ་ཅན་གྱི་སྒྲུབ་ཐབས་ཀྱང་སྤྱི་འདི་གཉིས་དང་འདྲ་བར་སྣང་ངོ༌། ། བཞི་པ་ནི། གྲུབ་ཆེན་མཚོ་སྐྱེས་ཀྱི་སྒྲུབ་ཐབས་ལས།
ཆིངས་འདིས་སྡུད་གསལ་བ་མི་སྣང་ཡང༌། སྒྲུབ་ཐབས་དེའི་རྗེས་སུ་འབྲངས་ནས་དཔལ་ས་སྐྱ་པ་ཡབ་སྲས་དག གོང་བུ་ཆུ་དང་གཟུགས་སུ་གནས། ། གཟུགས་ལས་འདས་པ་བཞིས་རྟོགས་བྱ། ། ཞེས་གནས་པ་བཞིས་སྡུད་པར་བཞེད་དེ། རྒྱུ་རྡོ་རྗེ་འཛིན་པ་བསྐྱེད་པ་ནས་འཁོར་གྱི་ལྷ་མོ་དབྱུང་བའི་བར་ནི་གོང་བུར་གནས་པ། ཡབ་ཡུམ་སྙོམས་པར་ཞུགས་པས་ཁུ་བའི་རྣམ་པར་གྱུར་པ་ནི་ཆུར་གནས་པ། དེ་ལ་གླུས་བསྐུལ་ཏེ། འབྲས་བུ་རྡོ་རྗེ་འཛིན་པ་བཞེངས་པ་ནས་དབང་བསྐུར་རྒྱས་གདབ་ཀྱི་བར་ནི་གཟུགས་སུ་གནས་པ། དེ་ནས་མར་མེའི་རྩེ་མོ་ལྟ་བུའི་ཏིང་ངེ་འཛིན་གྱིས་དཀྱིལ་འཁོར་བསྡུ་བའི་བར་ནི།
གཟུགས་ལས་འདས་པར་གནས་པ་སྟེ། གནས་པ་བཞིས་འཆིང་བར་འདོད་ལ། འབྲོག་མིའི་རྗེས་འབྲངས་གཞན་མང་པོས་ཀྱང་འདི་བཞིན་དུ་བྱས་སོ། ། ལྔ་པ་ནི། དཀྱིལ་འཁོར་ཡོངས་རྫོགས་ཀྱི་སྒྲུབ་ཐབས་རྒྱ་གཞུང་བསྙེན་སྒྲུབ་ཡན་ལག་བཞིས་བསྡུས་པ་མ་མཐོང་ཡང༌། བརྟག་གཉིས་ཀྱི་འགྲེལ་པ་སློབ་དཔོན་བྷ་ཝ་བྷ་དྲས་མཛད་པར། འདིས་ནི་ཞེས་པ་ནི་ཧེ་རུ་ཀའི་སྟེ་རྣམ་པར་དབྱེ་བ་མ་བྱས་པར་རོ། ། རྫོགས་པ་ཉིད་ནི་ཡན་ལག་བཞིའི་རྣལ་འབྱོར་གྱིས་རྫོགས་པའི་དོན་ཏོ། ། དེ་ལ་བསྙེན་པའི་ཡན་ལག་ནི་ཧེ་རུ་ཀ་བསྐྱེད་པ་ཙམ་མོ། ། ཉེ་བར་སྒྲུབ་པ་ནི།
མིག་ལ་སོགས་པ་བྱིན་གྱིས་བརླབ་པའོ། ། སྒྲུབ་པ་ནི་སྐུ་ལ་སོགས་པ་བྱིན་གྱིས་བརླབ་པའོ། ། སྒྲུབ་པ་ཆེན་པོ་ནི་དབང་བསྐུར་བའོ། ། ཞེས་གསུངས་ལ། དེའི་སྐུ་ལ་སོགས་པ་བྱིན་གྱིས་བརླབ་པ་སྒྲུབ་པར་བཤད་པའི་དོན་རང་གི་སྐུ་དམ་ཚིག་པར་བསྐྱེད་པ་ལ་ཡེ་ཤེས་པའི་སྐུ་མང་པོ་བསྟིམས་ནས་རང་གི་ལུས་བྱིན་གྱིས་རློབ་པ་ལ་བྱ་ཡི། གནས་གསུམ་བྱིན་གྱིས་རློབ་པ་ལ་མི་བཟུང་སྟེ། དེ་ཉིད་ལས། ད་ནི་འཆད་པར་འགྱུར་བའི་མིག་ལ་སོགས་པ་བྱིན་གྱིས་བརླབ་པ་དང༌། སྐུ་ལ་སོགས་པ་བྱིན་གྱིས་བརླབས་པའི་རྗེས་ལ་སྒྲིབ་པ་ཐམས་ཅད་གཞོམ་པའི་དོན་དུ་དབང་བསྐུར་བ་རྫོགས་པའི་ལྷའི་གཟུགས་ཀྱི་རྣལ་འབྱོར་རིགས་སོ། ། ཞེས་ལྷ་དབང་བསྐུར་བའི་ལེའུ་གསུངས་པ།
ཞེས་མིག་དང་སྐུ་ལ་སོགས་པ་བྱིན་གྱིས་རློབ་པ་གཉིས་ཡན་ལག་སོ་སོར་བྱས་པའི་རྗེས་ལ་སྒྲུབ་པ་ཆེན་པོ་དབང་བསྐུར་བའི་ཡན་ལག་བཤད་པའི་ཕྱིར་རོ། ། འདི་དང་རྗེ་བཙུན་ས་སྐྱ་པ་ཡབ་སྲས་ཀྱི་བཞེད་པ་ནི་ཤིན་ཏུ་མཐུན་ནོ། ། དྲུག་པ་ནི། སྒྲུབ་ཐབས་མཚོ་སྐྱེས་ཀྱིས་མདོར་བཤད་པ་རྡོ་རྗེ་སྒྲོན་མ་ཞེས་བྱ་བ་སློབ་དཔོན་ཛ་ལནྡྷ་རི་པས་མཛད་པ་ལས། རྣལ་འབྱོར་བཞིས་བསྡུས་པར་འདོད་དེ། མངོན་བྱང་ལྔ་ལས། རྒྱུ་རྡོར་འཛིན་བསྐྱེད་པ་ནས། འབྲས་བུ་རྡོ་རྗེ་འཛིན་པ་བཞེངས་པའི་བར་ནི་རྣལ་འབྱོར། དེ་ལས་ལྷན་ཅིག་སྐྱེས་པའི་སྐུ་མང་པོ་སྤྲོས་ནས་སེམས་ཅན་གྱི་དོན་བྱས་པར་སྒོམ་པ་ནི་རྗེས་སུ་རྣལ་འབྱོར་རོ། ། ཕུང་ཁམས་སྐྱེ་མཆེད་བྱིན་གྱིས་རློབ་པ་ནི་ཤིན་ཏུ་རྣལ་འབྱོར།
འཁོར་ལོ་བཞི་ལུས་ལ་བཀོད་པ་ནི་རྣལ་འབྱོར་ཆེན་པོར་བཞེད་ལ། འདི་དགྲ་ནག་གི་རྒྱུད་ལས་བཤད་པའི་རྣལ་འབྱོར་བཞི་དང་ཅུང་ཟད་མི་འདྲ་བར་སྣང་ཡང་སྒྲུབ་ཐབས་ཀྱི་གཞུང་ཁྱད་པར་དུ་འཕགས་པ་ཞིག་འདུག་གོ ། བདུན་པ་ནི། སློབ་དཔོན་ཨ་བྷ་ཡཱ་ཀ་རས། གང་ཟག་མཆོག་གི་དབང་དུ་བྱས་ནས། རྡོ་རྗེ་ཕྲེང་བར་བསྡུས་པའི་དཀྱིལ་འཁོར་གྱི་ལྷ་ཐམས་ཅད་རྫོགས་པའི་རྣལ་འབྱོར་གྱི་བསྐྱེད་ཆོག་ཏུ་མཛད་དེ། རྣལ་འབྱོར་རྫོགས་ཕྲེང་ལས། འདིར་གང་གི་ཕྱིར་ཆུང་ངུ་དང་འབྲིང་པོའི་རིམ་པ་དག་གིས་ཏིང་ངེ་འཛིན་ལེགས་པར་བསྒོམས་པ་ལས་ཤེས་རབ་མཆོག་ཏུ་གྱུར་པ་ལ་བཅོམ་ལྡན་འདས་ཀྱིས། སྤྲོ་དང་སྡུད་པའི་བྱེད་པའོ། ། རྣམ་པ་ཀུན་གྱི་མཆོག་ལྡན་པའི། །
ཡེ་ཤེས་སྐད་ཅིག་གིས་རྫོགས་པ། ། རྫོགས་པའི་རྣལ་འབྱོར་ཞེས་བརྗོད་དོ། ། ཞེས་གསུངས་ཏེ། དེའི་ཕྱིར་བདག་དང་སེམས་ཅན་ཐམས་ཅད་རྡོ་རྗེ་འཛིན་པ་ཉིད་ཐོབ་པར་འདོད་པའི་སྤྲོ་བ་དང་ལྡན་པས། ཕུང་པོ་དང༌། ཁམས་དང༌། སྐྱེ་མཆེད་ལ་སོགས་པ་གཟུགས་བརྙན་གྱི་རང་བཞིན་སྟོང་པ་ཉིད་དང་རོ་གཅིག་པར་ངེས་པར་བྱས་ནས། འོད་གསལ་བར་རབ་ཏུ་ཞུགས་པ་ལས། སྐད་ཅིག་གིས་ཡན་ལག་དང་བཅས་པའི་གཞལ་ཡས་ཁང་གི་དབུས་སུ་དཀྱིལ་འཁོར་པས་ཡོངས་སུ་བསྐོར་བའི་དཔལ་རྡོ་རྗེ་སེམས་དཔའ་དང༌། འཇམ་པའི་རྡོ་རྗེ་ལ་སོགས་པའི་སྐུ་སྟོང་པ་ཉིད་དང་སྙིང་རྗེ་རོ་གཅིག་པས་བདེ་བ་ཆེན་པོའི་རང་བཞིན་གྱི་རིགས་ཀྱི་བདག་པོས་དབུར་བརྒྱན་ཞིང་ཐུགས་ཀའི་ས་བོན་དང་ལྡན་པ།
དེ་བཞིན་གཤེགས་པ་དང༌། ལྷ་མོ་དང༌། བྱང་ཆུབ་སེམས་དཔའ་དང༌། ཁྲོ་བོ་ལ་སོགས་པ་དཔག་ཏུ་མེད་པ་སྤྲོས་ཏེ། སྐལ་བ་ཇི་ལྟ་བར་ཆོས་སྟོན་པ་ལ་སོགས་པས་གཞན་ལ་ཕན་པ་རྣམས་མཛད་དེ། བསོད་ནམས་ཀྱི་ཚོགས་མཐར་ཕྱིན་པ་ལ་འཇོག་ཅིང་སྡུད་པ་བསམ་གྱིས་མི་ཁྱབ་པའི་སྐུར་འཆར་བར་བྱའོ། ། ཞེས་བཤད་དོ། ། འདི་ལ་གཉིས། གང་གིས་སྒོམ་པའི་གང་ཟག་དང༌། གང་བསྒོམ་པའི་རྣལ་འབྱོར་རོ། །
དང་པོ་ནི། འདིར་གང་གི་ཞེས་པ་ནས་གྱུར་པ་ལ་ཞེས་པའི་བར་ཏེ། བསྐྱེད་རིམ་བསྒོམས་པས་རགས་པ་དང༌། ཕྲ་བའི་ལྷ་སྐུ་རྣམས་ཡུད་ཙམ་རེས་བསྒོམ་པར་ནུས་པའི་གང་ཟག་ཡེ་ཤེས་ལ་ཅུང་ཟད་དབང་ཐོབ་པ་དེས་བསྒོམ་པར་བྱ་བའི་རྣལ་འབྱོར་ནི། རྫོགས་པའི་རྣལ་འབྱོར་ཡིན་ཏེ། སྡོམ་འབྱུང་ལས། བསྐྱེད་པའི་རིམ་པའི་དཀྱིལ་འཁོར་བསྒོམ། ། རྟུལ་འབྲིང་དག་གིས་བསམ་པར་བྱ། ། རྣོན་པོས་སྐད་ཅིག་རྣམ་པ་ཡི། ། བསམ་གཏན་ཉིད་ཀྱི་དཀྱིལ་འཁོར་ཏེ། །
སྐད་ཅིག་རྣམ་པའི་རྣལ་འབྱོར་གྱིས། ། རྫོགས་པའི་རིམ་པ་བསྒོམ་པར་བྱ། ། ཞེས་གསུངས་སོ། ། གཉིས་པ་ལ་གཉིས། ཤེས་བྱེད་ཀྱི་ལུང་དགོད་པ། དེའི་དོན་ཉམས་སུ་བླང་བའོ། ། དང་པོ་ནི་བཅོམ་ལྡན་འདས་ཀྱིས་རྣམ་སྣང་སྒྱུ་འཕྲུལ་དྲྭ་བའི་རྒྱུད་ལས། སྤྲོ་དང་སོགས་སོ། ། གཉིས་པ་ལ་གསུམ། སྟོང་ཉིད་འོད་གསལ་བསྒོམ་པ།
དེ་ལས་ཟུང་འཇུག་གི་དཀྱིལ་འཁོར་དུ་ལྡང་བ། དེ་ལས་སྤྲུལ་པའི་ཚོགས་སྤྲོ་ཞིང་བསྡུ་བའོ། ། དང་པོ་ནི། དེའི་ཕྱིར་སོགས་ཏེ་བསྒོམ་པ་ལ་སྤྲོ་བ་དང་ལྡན་པའི་གང་ཟག་གིས། སྦྱོར་བ་སྐྱབས་འགྲོ་སེམས་བསྐྱེད་སྔོན་དུ་སོང་ནས། ཕུང་སོགས་ཕྱི་ནང་གི་ཆོས་ཐམས་ཅད་འོད་གསལ་བར་རབ་ཏུ་ཞུགས་པར་བསམས་ལ་ཤཱུ་ནྱ་ཏཱ་ལ་སོགས་པའི་སྔགས་བརྗོད་དོ། ། གཉིས་པ་ནི། སྐད་ཅིག་གིས་སོགས་ཏེ་སྟོང་པའི་ངང་ལས་རྡོ་རྗེའི་གུར་གྱི་ནང་དུ་ཆོས་ཀྱི་འབྱུང་གནས་ལ་གནས་པའི་སྣ་ཚོགས་པདྨའི་སྟེང་དུ་སྣ་ཚོགས་རྡོ་རྗེ། དེའི་ལྟེ་བར་རིན་པོ་ཆེ་ཁ་དོག་ལྔ་ལས་ཡོངས་སུ་རྫོགས་པ་ཐུབ་པའི་དབང་པོའི་དཀྱིལ་འཁོར་འོད་གསལ་བ། ཕྱོགས་ཀྱི་འཁོར་ལོ་ཐམས་ཅད་སྣ་ཚོགས་པའི་འོད་ཀྱིས་ཁྱབ་པའི་གཞལ་ཡས་ཁང་དེའི་དབུས་སུ་སྣ་ཚོགས་པདྨའི་ལྟེ་བར་བདུད་བཞིའི་སྙིང་གར་ཉི་མ་ལ་གནས་པའི་བཅོམ་ལྡན་འདས་ཀྱེ་རྡོ་རྗེ་སྐུ་མདོག་སྔོན་པོ་ཞལ་བརྒྱད་ཕྱག་བཅུ་དྲུག་པ་ཡུམ་དང་བཅས་པར་བསྒོམ་ཞིང༌།
ཕྱོགས་ཀྱི་པདྨ་རྣམས་ལ་ཚངས་པ་ལ་སོགས་པ་སོ་སོའི་གདན་གྱི་སྙིང་གར་ཟླ་བའི་དཀྱིལ་འཁོར་གྱི་སྟེང་དུ་གཽ་རཱི་ལ་སོགས་པའི་ལྷ་མོ་བརྒྱད་བསྐྱེད་ནས་རང་རང་གི་རིགས་ཀྱི་བདག་པོས་རྒྱས་བཏབ་ལ། གཙོ་བོའི་ཐུགས་ཀར་རང་འདྲའི་ཡེ་ཤེས་སེམས་དཔའ། དེའི་ཐུགས་ཀར་ཉི་མ་ལ་ཏིང་ངེ་འཛིན་སེམས་དཔའ་ཧཱུྃ་དང༌། འཁོར་རྣམས་ཀྱི་ཐུགས་ཀར་ཟླ་བ་ལ་རང་རང་གི་ས་བོན་བཀོད་དོ། ། གསུམ་པ་ནི། དེ་བཞིན་གཤེགས་པ་དང་སོགས་ཏེ་དེ་རྣམས་ལས། དེ་བཞིན་གཤེགས་པའི་སྐུ་དཔག་ཏུ་མེད་པ་སྤྲོས། སེམས་ཅན་གྱི་དོན་བྱས་ནས་སླར་རང་ལ་ཐིམ་པར་བསམ་ཞིང༌། གཙོ་བོའི་བཟླས་པ་བྱས་ལ་མཐར་སྣང་བའི་དངོས་པོ་ཐམས་ཅད་འོད་གསལ་དུ་བསྡུས་ནས་དེ་ལས་རང་ཐུན་མཚམས་ཀྱི་ལྷར་ལངས་ལ་སྤྱོད་ལམ་གྱི་རྣལ་འབྱོར་བྱའོ། ། འདིར་བོད་ཀྱི་ཕྲེང་བ་མཁན་པོ་རྣམས་ཀྱིས་གནས་གསུམ་བྱིན་རླབས་དང་ཡེ་ཤེས་པ་གཞུག་པ་ཁ་བསྐང་ནས།
ཡན་ལག་བཞི་རྫོགས་སུ་བྱེད་པ་ནི་ཤིན་ཏུ་མི་འཐད་དེ། རྣལ་འབྱོར་རྫོགས་ཕྲེང་ལས། འདིར་རྫོགས་པའི་རྣལ་འབྱོར་ལ་མིག་ལ་སོགས་པ་བྱིན་གྱིས་བརླབ་པ་དང༌། ཡེ་ཤེས་སེམས་དཔའ་དགུག་གཞུག་ལ་སོགས་པ་ནི་མ་བཤད་དོ། ། དེའི་རྗེས་ལ་མིག་གི་མངོན་པར་ཤེས་པ་ལ་སོགས་པ་ཡོན་ཏན་གྱི་ཚོགས་དཔག་ཏུ་མེད་ཅིང་བསམ་གྱིས་མི་ཁྱབ་པས་མཛེས་པར་བྱས་པའི་ཡི་དམ་གྱི་ལྷའི་སྐུ་ལེགས་པར་ཡོངས་སུ་དག་ཅིང་རྣམ་པ་ཐམས་ཅད་ཡོངས་སུ་རྫོགས་པར་རྒྱུན་དུ་ཡང་དང་ཡང་དུ་ལྷག་པར་མོས་པ་བརྟན་པར་བྱའོ། ། ཞེས་གསུངས་པ་དང་འགལ་བའི་ཕྱིར་རོ། ། གོང་གི་ཡན་ལག་དྲུག་པ་ནས་འདིའི་བར་གྱི་གཞུང་རྣམས་ཀྱི་ནང་གསེལ་གྱི་དབྱེ་བ་ཕྲ་མོ་རྣམས་ནི་འོག་གཞུང་དོན་གྱི་སྐབས་སུ་ཕྱོགས་གཅིག་ཏུ་འཆད་པར་འགྱུར་བས་འདིར་མ་བྲིས་སོ། ། གཉིས་པ་ནི། རྗེ་བཙུན་རྣལ་འབྱོར་གྱི་དབང་ཕྱུག་ཆེན་པོ་དཔལ་བིརྺ་པ་ཡབ་སྲས་ཀྱི་གདམས་ངག་མངོན་པར་རྟོགས་པ་ཚུལ་བཅུ་བཞི་ཞེས་གྲགས་པ་དེ་བཤད་ན། དེ་ལ་གསུམ།
སྒོམ་བྱེད་གང་ཟག་གི་དབྱེ་བ། བསྒོམ་བྱ་མངོན་རྟོགས་ཀྱི་དབྱེ་བ། དེ་ལྟར་བསྒོམ་དགོས་པའི་རྒྱུ་མཚན་ནོ། ། དང་པོ་ནི། དཔལ་བིརྺ་པ་ལྟར་ན། ལས་དང་པོ་པ་དང༌། བདེ་བ་ཅུང་ཟད་སྐྱེས་པ་དང༌། བདེ་སྟོང་གི་ཉམས་སྐྱེས་པ་དང༌། བདེ་སྟོང་གི་ཉམས་ཆེར་སྐྱེས་པའི་རྟེན་གྱི་གང་ཟག་སྟེ་བཞིར་བཞེད་ལ། དེ་ཉིད་ལ་མཚོ་སྐྱེས་ཀྱིས།
ཉོན་མོངས་པའི་འཆིང་བ་མཐའ་དག་དང་ལྡན་པའི་གང་ཟག་ཐ་མའི་ཐ་མ་དང༌། ཐ་མ་དང༌། འབྲིང་དང༌། རབ་ཅེས་བྱའོ། ། ཡང་དེ་ཉིད་ལ་སངས་རྒྱས་ཡེ་ཤེས་ཞབས་ཀྱིས། ལས་དང་པོ་པ་དང༌། ཅུང་ཟད་ཡེ་ཤེས་ལ་དབང་བ་དང༌། ཡེ་ཤེས་ལ་དབང་བ་དང༌། ཡང་དག་པའི་ཡེ་ཤེས་ལ་དབང་བ་ཞེས་གསུངས་ཏེ། གྲུབ་ཆེན་དེ་རྣམས་ཀྱིས་ཐ་སྙད་སོ་སོར་མཛད་པ་ཙམ་ལས་དོན་མི་གཅིག་པ་མེད་དོ། །
གཉིས་པ་ལ་གཉིས། མངོན་རྟོགས་ཀྱི་དབྱེ་བ་དངོས། དེ་གཞུང་དང་མཐུན་ཚུལ་ལོ། ། དང་པོ་ལ་བཞི། ལས་དང་པོ་པའི་གང་ཟག་གི་ཉམས་ལེན། བདེ་བ་ཅུང་ཟད་སྐྱེས་པའི། བདེ་སྟོང་གི་ཉམས་སྐྱེས་པའི། ཉམས་ཆེར་སྐྱེས་པའི་གང་ཟག་གི་ཉམས་ལེན་ནོ། ། དང་པོ་ལ་གཉིས། ཡན་ལག་བཞི་པ་དང༌།
ཡན་ལག་དྲུག་པའོ། ། དང་པོ་ལ་གཉིས། མི་མཉམ་སྦྱོར་དང་མཉམ་སྦྱོར་རོ། ། དང་པོ་ནི། ཚོགས་གཉིས་བསགས་པ་ནས་གཞལ་ཡས་ཁང་བསྐྱེད་པའི་བར། ཁྱད་པར་ཕྲ་མོ་ཙམ་མ་གཏོགས་ཐམས་ཅད་འདྲ་ལ། འདིར་རྒྱུ་རྡོ་རྗེ་འཛིན་པ་བསྐྱེད་པའི་སྐབས་སུ། གདན་རྣམས་ཀྱི་སྟེང་དུ་ཨཱ་ལི་ལས་ཟླ་བའི་དཀྱིལ་འཁོར་དགུར་གྱུར་པ་མེ་ལོང་ལྟ་བུའི་ཡེ་ཤེས། དེ་རྣམས་ཀྱི་སྟེང་དུ་ཀཱ་ལི་ལས་ཉི་མའི་དཀྱིལ་འཁོར་དགུར་གྱུར་པ་མཉམ་པ་ཉིད་ཀྱི་ཡེ་ཤེས། རེ་ཞིག་ཕྱོགས་མཚམས་ཀྱི་ཉི་ཟླ་བློས་དོར་ལ།
དབུས་ཀྱི་ཉི་ཟླའི་བར་དུ་ཧཱུྃ་ལས་ཐོད་པ་དཀར་པོ་དུམ་བུ་གསུམ་པ། དཔྲལ་བར་སྣ་ཚོགས་རྡོ་རྗེ་གནས་པའི་ལྟེ་བར་ཧཱུྃ་གིས་མཚན་པ་གཡོན་དུ་ཨཾ་ལས་གྲི་གུག་ཡུ་བ་ལ་ཨཾ་གིས་མཚན་པ་རྣམས་སོར་རྟོག་ཡེ་ཤེས། དེ་རྣམས་གཅིག་ཏུ་འདྲེས་པ་བྱ་གྲུབ་ཡེ་ཤེས། དེ་ལས་རྒྱུ་རྡོ་རྗེ་འཛིན་པ་ཡབ་ཡུམ་ཁ་དོག་ནག་པོར་བསྐྱེད་པ་ཆོས་དབྱིངས་ཡེ་ཤེས་སོ། ། དེ་ནས་མཁའ་གསང་བྱིན་གྱིས་བརླབས་ནས་ཡུམ་གྱི་མཁར་ཐིག་ལེར་གྱུར་པའི་བར་ནི་ཐམས་ཅད་ལ་འདྲ་ལ། འདིར་ཐིག་ལེ་ལས་ས་བོན་བརྒྱད་དུ་གྱུར། དེ་རྣམས་ཕྱོགས་མཚམས་ཀྱི་ཉི་ཟླ་ཁ་སྦྱོར་གྱི་བར་དུ་སོང་བས་ཤར་གྱི་ཉི་ཟླ་ཁ་སྦྱོར་གྱི་བར་དུ་གཾ་ལས་གྲི་གུག་སྔོ་ནག་གི་ཡུ་བར་གཾ་གིས་མཚན་པ་ནས་ནུབ་བྱང་གི་ཉི་ཟླ་ཁ་སྦྱོར་གྱི་བར་དུ་ཌཾ་ལས་རྡོ་རྗེ་ཁྲ་བོ་ཌཾ་གིས་མཚན་པའི་བར་བསྒོམ་པ་སོར་རྟོག དེ་ཐམས་ཅད་གཅིག་ཏུ་འདྲེས་པ་བྱ་གྲུབ། དེ་ལས་ལྷ་མོ་བརྒྱད་ཀྱི་སྐུར་གྱུར་པ་ཆོས་དབྱིངས་ཡེ་ཤེས་སུ་བསྒོམ་མོ། ། དེ་ནས་རྒྱུ་རྡོར་འཛིན་སྙོམས་པར་ཞུགས་པས་ཐིག་ལེར་ཞུ་བ་ནས་གླུས་བསྐུལ་བའི་བར་ཐམས་ཅད་ལ་འདྲ་ལ།
འདིར་གླུས་བསྐུལ་བས་ཐིག་ལེ་དུམ་བུ་གསུམ་དུ་གྱུར་པའི་འོག་གི་ཐིག་ལེ་ཨཱ་ལི་ལས་ཟླ་བ། སྟེང་གི་ཐིག་ལེ་ཀཱ་ལི་ལས་ཉི་མ། བར་གྱི་ཐིག་ལེ་ས་བོན་ལས་ཕྱག་མཚན། དེ་རྣམས་རོ་གཅིག་ཏུ་འདྲེས་པ་ལས་འབྲས་བུ་རྡོ་རྗེ་འཆང་དུ་བསྒོམས་ལ། འདི་མན་ཆད་ཀྱི་ཆོ་ག་རྣམས་ནི་ཡན་ལག་བཞི་དྲུག་གི་ཁྱད་པར་མ་གཏོགས་ཐམས་ཅད་འདྲའོ། ། གཉིས་པ་ནི། གདན་དགུའི་སྟེང་དུ་ཨཱ་ལི་ལས་དབུས་སུ་ཟླ་བའི་དཀྱིལ་འཁོར་གྲུ་གསུམ་དང༌། ཕྱོགས་མཚམས་སུ་ཟླ་བའི་དཀྱིལ་འཁོར་ཟླུམ་པོ་རེ་རེར་གྱུར་པ་མེ་ལོང་ལྟ་བུ། དེ་རྣམས་ཀྱི་སྟེང་དུ་ཀཱ་ལི་ལས་དབུས་སུ་ཟླ་བའི་དཀྱིལ་འཁོར་གྲུ་གསུམ་དང༌། ཕྱོགས་མཚམས་སུ་ཉི་མའི་དཀྱིལ་འཁོར་ཟླུམ་པོ་རེ་རེར་གྱུར་པ་མཉམ་ཉིད།
ཕྱོགས་མཚམས་ཀྱི་ཉི་ཟླ་བློས་དོར་ལ། དབུས་ཀྱི་ཟླ་བ་གཉིས་ཀྱི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་འོད་ཟེར་དང་བཅས་པ་སོར་རྟོག

དེ་ལས་འོད་འཕྲོས་འགྲོ་བ་རྣམས་ཀྱེ་རྡོ་རྗེའི་གོ་འཕང་ལ་བཀོད། ཚུར་འདུས་ཟླ་བ་རྡོ་རྗེ་དང་བཅས་པ་རོ་གཅིག་ཏུ་འདྲེས་པ་བྱ་གྲུབ། དེ་ལས་རྒྱུ་རྡོར་འཛིན་སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ་ལ་བདག་མེད་མ་ནག་མོས་འཁྱུད་པར་བསྒོམ་པ་ཆོས་དབྱིངས་ཡེ་ཤེས་སོ། ། དེ་ནས་མཁའ་གསང་བྱིན་བརླབ་སོགས་བྱས་ནས་ཡུམ་གྱི་མཁར་ཐིག་ལེ་བརྒྱད་དུ་གྱུར། དེ་ས་བོན་བརྒྱད་དུ་གྱུར་ནས། ཕྱོགས་མཚམས་ཀྱི་ཉི་ཟླ་ཁ་སྦྱོར་གྱི་བར་དུ་སོང་བས་ཞེས་པ་ནས། འབྲས་བུ་རྡོ་རྗེ་འཆང་དུ་བསྒོམ་པའི་བར་གོང་མ་བཞིན་བྱ་སྟེ། གཙོ་བོ་མཉམ་སྦྱོར་དང་འཁོར་མི་མཉམ་སྦྱོར་ལས་བསྐྱེད་པ་ཞེས་བླ་མ་དག་གསུངས་སོ། ། ཡང་མངོན་རྟོགས་འདི་གཉིས་ལ་མངལ་དུ་ཐིག་ལེ་བརྒྱད་དུ་གྱུར་པ་རྣམས་ཕྱོགས་མཚམས་ཀྱི་ཉི་ཟླའི་བར་དུ་སོང་བ་སོགས་སྔར་བཞིན་ཏེ། འཁོར་གྱི་ལྷ་མོ་དབྱུང་ལུགས་མི་འདྲ་བ་གཉིས་ཀྱི་དབང་གིས་མངོན་རྟོགས་བཞིར་འགྱུར་རོ། ། གཉིས་པ་ཡན་ལག་དྲུག་པ་ལ་གཉིས།
མི་མཉམ་སྦྱོར་དང་མཉམ་སྦྱོར་རོ། ། དང་པོ་ནི། གདན་དབུས་མ་ཁོ་ནའི་སྟེང་དུ་ཨཱ་ལི་ལས་ཟླ་བའི་དཀྱིལ་འཁོར་མེ་ལོང་ལྟ་བུ། དེའི་སྟེང་དུ་ཀཱ་ལི་ལས་ཉི་མའི་དཀྱིལ་འཁོར་མཉམ་ཉིད། དེ་དག་གི་བར་དུ་ཧཱུྃ་ལས་ཐོད་པ་ལ་སྣ་ཚོགས་རྡོ་རྗེ་གནས་པའི་ལྟེ་བར་ཧཱུྃ་གིས་མཚན་པ། གཡོན་དུ་ཨཾ་ལས་གྲི་གུག་ཨཾ་གིས་མཚན་པ་རྣམས་སོར་རྟོག དེ་རྣམས་རོ་གཅིག་ཏུ་འདྲེས་པ་བྱ་གྲུབ། དེ་ལས་རྒྱུ་རྡོ་རྗེ་འཛིན་པ་དཀར་པོ་ལ་ཡུམ་ནག་མོས་འཁྱུད་པར་བསྐྱེད་པ་ཆོས་དབྱིངས་ཡེ་ཤེས་སོ། ། དེ་ནས་མངལ་དུ་ཐིག་ལེ་ལས་ས་བོན་བརྒྱད་དུ་གྱུར། དེ་རྣམས་ལྷ་མོ་བརྒྱད་དུ་གྱུར་ནས་ཡུམ་གྱི་མཁའ་ནས་ཕྱོགས་མཚམས་ཀྱི་གདན་གྱི་སྟེང་དུ།
གཽ་རཱི་སོགས་ལྷ་མོ་བརྒྱད་ཀྱི་སྐུར་བསྒོམ། དེ་ནས་རྒྱུ་རྡོར་འཛིན་སྙོམས་པར་ཞུགས་པའི་ཞལ་དུ་ནམ་མཁའི་ཡི་གེ་ལྔ་པོ་ཞུགས་པས། ཡབ་ཡུམ་ཐིག་ལེར་ཞུ་བ་ལ་གླུས་བསྐུལ་བས། ཐིག་ལེ་ཨཾ་ཧཱུྃ་སྔོན་པོ་འོད་འབར་བར་གྱུར། དེ་ལས་འབྲས་བུ་རྡོ་རྗེ་འཆང་ཡབ་ཡུམ་ཁ་དོག་ནག་པོར་བསྒོམ་མོ། ། གཉིས་པ་ནི། དབུས་ཀྱི་གདན་གྱི་སྟེང་དུ་ཨཱ་ལི་ལས་ཟླ་བའི་དཀྱིལ་འཁོར་ཟུར་གསུམ་པ་ཨཱ་ལིས་མཚན་པ་མེ་ལོང་ལྟ་བུ། དེའི་སྟེང་དུ་ཀཱ་ལི་ལས་ཟླ་བའི་དཀྱིལ་འཁོར་ཟུར་གསུམ་པ་ཀཱ་ལིས་མཚན་པ་མཉམ་པ་ཉིད། དེ་གཉིས་ཀྱི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་འོད་ཟེར་དང་བཅས་པ་སོར་རྟོག དེ་ལས་འོད་འཕྲོས་སེམས་ཅན་ཐམས་ཅད་ཀྱེ་རྡོ་རྗེའི་གོ་འཕང་ལ་བཀོད།
ཚུར་འདུས་ཟླ་བ་རྡོ་རྗེ་དང་བཅས་པ་གཅིག་ཏུ་འདྲེས་པ་བྱ་གྲུབ། དེ་ལས་རྒྱུ་རྡོར་འཛིན་དཀར་པོ་བསྐྱེད་པ་ཆོས་དབྱིངས་ཡེ་ཤེས་སོ། ། དེ་ནས་མཁའ་གསང་བྱིན་གྱིས་བརླབ་པ་ནས་འབྲས་བུ་རྡོ་རྗེ་འཆང་དུ་བསྒོམ་པའི་བར་ཡན་ལག་དྲུག་པ་སྔ་མ་དང་འདྲའོ། ། འདི་གཉིས་ལ་མངལ་དུ་ཐིག་ལེ་ལས་ས་བོན་དུ་གྱུར། དེ་རྣམས་ཕྱོགས་མཚམས་ཀྱི་གདན་གྱི་སྟེང་དུ་སྤྲོས་པས་ས་བོན་ལས་ལྷ་མོ་བརྒྱད་དུ་བསྐྱེད་དེ། འཁོར་གྱི་ལྷ་མོ་དབྱུང་ལུགས་མི་འདྲ་བ་གཉིས་ཀྱི་དབང་གིས་མངོན་རྟོགས་བཞི་ཡིན་ནོ། ། དེ་ལྟར་ཡན་ལག་བཞི་པའམ་དྲུག་པ་གཉིས་པོ་གང་ཡང་རུང་བའི་མངོན་པར་རྟོགས་པ་ཐུན་བཞིར་བསྒོམས་པས་དུ་བ་ལ་སོགས་པའི་རྟགས་ལྔ་པོ་མཉམ་རྗེས་གང་རུང་ལ་མཐོང་བར་འགྱུར་ལ། དེ་མཐོང་ནས་ལས་དང་པོ་པའི་གང་ཟག་དེ་གང་ཟག་གཉིས་པར་ན་འཕོས་པ་ཡིན་ནོ། ། གཉིས་པ་ནི། དེ་ལྟར་བདེ་བ་ཅུང་ཟད་སྐྱེས་པའི་གང་ཟག་གིས་བསྒོམ་པར་བྱ་བའི་རྣལ་འབྱོར་ནི་གཉིས་ཏེ།
ཡན་ལག་བཞི་པ་དང་དྲུག་པའོ། ། དང་པོ་ནི། གོང་འོག་གི་ཆོ་ག་ཐམས་ཅད་སྔར་གྱི་མི་མཉམ་སྦྱོར་དང་འདྲ་བ་ལས། བསྐྱེད་ཆོག་ཆ་དབྲི་སྟེ། རྒྱུ་རྡོ་རྗེ་འཆང་བསྐྱེད་པའི་སྐབས་སུ། གདན་དགུའི་སྟེང་དུ་ཟླ་བའི་དཀྱིལ་འཁོར་དགུར་གྱུར་པ་མེ་ལོང་ལྟ་བུའི་ཡེ་ཤེས། དེ་རྣམས་ཀྱི་སྟེང་དུ་ཉི་མའི་དཀྱིལ་འཁོར་དགུར་གྱུར་པ་མཉམ་ཉིད། དབུས་ཀྱི་ཉི་ཟླའི་བར་དུ་ཧཱུྃ་ལས་ཐོད་པ་བསྐྱེད་པ་ནས་གླུས་བསྐུལ་བའི་བར་སྔར་དང་འདྲ་བ་ལ། འདིར་གླུས་བསྐུལ་བས་ཐིག་ལེ་དུམ་བུ་གསུམ་དུ་གྱུར་པའི་འོག་གི་ཐིག་ལེ་ཟླ་བ། སྟེང་གི་ཐིག་ལེ་ཉི་མ།
བར་གྱི་ཐིག་ལེ་མན་ཆད་སྔར་གྱི་ཡན་ལག་བཞི་པ་བཞིན་བསྒོམ་པ་ནི། མངོན་བྱང་དང་པོ་གཉིས་ཨཱ་ལི་ཀཱ་ལི་ལ་མ་ལྟོས་པ་ཡིན་ནོ། ། འདི་ལ་ཡང་འཁོར་གྱི་ལྷ་མོ་མངལ་དུ་ཐིག་ལེར་གྱུར་ནས་ཕྱོགས་མཚམས་ཀྱི་ཉི་ཟླའི་བར་དུ་སྤྲོ་བ་དང༌། ཐིག་ལེ་ལས་ས་བོན་བརྒྱད་དུ་གྱུར་ཏེ། ས་བོན་རྣམས་ཉི་ཟླའི་བར་དུ་སྤྲོ་བ་སྟེ། ཚུལ་གཉིས་སོ། ། གཉིས་པ་ནི། དབུས་ཀྱི་གདན་གྱི་སྟེང་དུ་ཟླ་བའི་དཀྱིལ་འཁོར། དེའི་སྟེང་དུ་ཉི་མའི་དཀྱིལ་འཁོར། དེ་གཉིས་ཀྱི་བར་དུ་ཧཱུྃ་ལས་ཐོད་པ་བསྒོམ་པ་ནས་རྒྱུ་རྡོ་རྗེ་འཆང་དཀར་པོར་བསྐྱེད་ཅིང༌།
འཁོར་ལ་མངོན་བྱང་མེད་ལ། གླུས་བསྐུལ་བ་ལས་ས་བོན་ཙམ་ལས་འབྲས་བུ་རྡོ་རྗེ་འཆང་ཡབ་ཡུམ་ཁ་དོག་ནག་པོར་བསྒོམ་པའི་བར་སྔར་གྱི་ཡན་ལག་དྲུག་པ་དང་འདྲའོ། ། འདི་ལ་ཡང་མངལ་དུ་ཐིག་ལེ་ལས་ས་བོན་བརྒྱད་དུ་གྱུར་ནས་གདན་གྱི་སྟེང་དུ་སྤྲོ་བ་དང༌། ཐིག་ལེ་ས་བོན་བརྒྱད་དང༌། དེ་ལྷ་མོ་བརྒྱད་དུ་གྱུར་ནས་སྤྲོ་བ་སྟེ་ཚུལ་གཉིས་ཡིན་ནོ། ། དེ་ལྟར་བསྒོམས་པས་སེམས་ཆེར་བརྟན་ཅིང༌། རླུང་སེམས་ཀྱི་འཕྲོ་འདུ་འཕེལ་བའི་སྟོབས་ཀྱིས། བསོད་ནམས་ཀྱི་ཚོགས་ཀྱི་དུས་སུ་ལུས་ལ་བདེ་བ་འབར། ཡེ་ཤེས་ཀྱི་ཚོགས་ཀྱི་དུས་སུ་སེམས་ལ་སྟོང་ཤས་ཆེ། དངོས་གཞིའི་དུས་སུ་བདེ་སྟོང་ཟུང་དུ་ཆུག
བར་སྐབས་སུ་ལྷའི་སྣང་བ་སྟོང་ཞིང་འགྲོ། རྨི་ལམ་མངོན་ཤེས་དང་འདྲ་བ་འབྱུང་སྟེ། བདེ་བ་ཅུང་ཟད་སྐྱེས་པའི་གང་ཟག་དེ་གང་ཟག་གསུམ་པར་ན་འཕོས་པ་ཡིན་ནོ། ། གསུམ་པ་ནི། དེ་ལྟར་བདེ་སྟོང་གི་ཉམས་སྐྱེས་པའི་གང་ཟག་གིས་བསྒོམ་པར་བྱ་བའི་རྣལ་འབྱོར་ནི། ཚོགས་གཉིས་བསགས་པ་ནས་གཞལ་ཡས་ཁང་གདན་བཅས་བསྐྱེད་པའི་བར་སྔར་བཞིན་ལས། དབུས་ཀྱི་གདན་གྱི་སྟེང་དུ་ཧཱུྃ་ལས་རྒྱུ་རྡོ་རྗེ་འཆང་དང༌། ཨཾ་ལས་བདག་མེད་མར་བསྐྱེད། མཁའ་གསང་བྱིན་བརླབ་ནས། ཐིག་ལེར་གྱུར་པའི་བར་སྔར་དང་འདྲ་བ་ལས།
ཐིག་ལེ་ལས་ས་བོན་དུ་གྱུར། དེ་ལས་ལྷ་མོར་གྱུར་ཏེ། ཕྱིར་སྤྲོ་བ་ནས་ས་བོན་ཙམ་ལས་འབྲས་བུ་རྡོ་རྗེ་འཛིན་པ་བཞེངས་པའི་བར་སྔར་དང་འདྲའོ། ། འདི་ལ་བླ་མ་དག་རྒྱུ་རྡོ་རྗེ་འཛིན་པ་ནག་པོར་བྱས་ནས་ཡན་ལག་བཞིས་འཆིང་བར་བཞེད་པ་ནི། མཚོ་སྐྱེས་རྩ་འགྲེལ་གྱི་ལུགས་ལ་དེ་ལྟར་དུ་ཁས་ལེན་དགོས་ཀྱང༌། འདིར་ནི་འཁོར་གྱི་ལྷ་མོ་དབྱུང་བའི་སྐབས་སུ། རྗེ་བཙུན་གྱིས་ཐིག་ལེ་ལས་ས་བོན་བརྒྱད་དུ་གྱུར་ནས་ས་བོན་ལས་ལྷ་མོ་བརྒྱད་དུ་གྱུར་ཏེ་ཕྱིར་སྤྲོ་བ་ནི་ཞེས་དང༌། འཁོར་རྣམས་མངལ་དུ་ས་བོན་ལས་སྐུར་གྱུར་ཏེ། ཕྱོགས་མཚམས་སུ་སྤྲོ་བ་དེའི་ཚེ་རྒྱུ་རྡོ་རྗེ་འཛིན་པ་དཀར་པོར་བྱ་སྟེ། ཞེས་གསུངས་པས།
ཡན་ལག་དྲུག་གིས་བཅིངས་ནས་རྒྱུ་རྡོ་རྗེ་འཆང་དཀར་པོར་བྱའོ། ། དེ་ལྟར་གོམས་པ་ན་ལྷའི་སྣང་བ་བས་ཀྱང་རྫོགས་རིམ་ཤས་ཆེ། སྐབས་སུ་ལྷའི་རྣམ་པ་མི་གསལ། དགྱེས་པའི་རྡོ་རྗེ་བསྒོམས་ཀྱང་བདེ་མཆོག་ལ་སོགས་པ་སྣང་བ་དུ་མ་འགྱུར་ཞིང་མཐོང་བ་ཡོད། རིགས་དྲུག་གི་གྲོང་ཁྱེར་ལ་སོགས་པ་འཁྲུལ་སྣང་སྣ་ཚོགས་ཀྱང་མཐོང༌། དཀྱིལ་འཁོར་ཡང་དུ་སོགས་བཞིན་ཡལ་གྱིན་འགྲོ་བ་འབྱུང་སྟེ། བདེ་སྟོང་གི་ཉམས་སྐྱེས་པའི་གང་ཟག་དེ་གང་ཟག་བཞི་པར་ན་འཕོས་པ་ཡིན་ནོ། ། བཞི་པ་ནི། བདེ་སྟོང་གི་ཉམས་ཆེར་སྐྱེས་པའི་གང་ཟག་གིས་ཉམས་ལེན་ནི་སྔོན་འགྲོ་སྔར་དང་འདྲ་ལ། དབུས་ཀྱི་གདན་གྱི་སྟེང་དུ།
སྐད་ཅིག་ཙམ་གྱིས་རྒྱུ་རྡོ་རྗེ་འཛིན་པ་ནག་པོར་བསྐྱེད་པ་ནས། ཡུམ་གྱི་མཁར་ཐིག་ལེ་བརྒྱད་དང༌། དེ་ལྷ་མོ་བརྒྱད་དུ་གྱུར་ནས་ཕྱིར་སྤྲོས་ལ་གསལ་གདབ། དེ་ནས་ཐིག་ལེར་ཞུ་བ་ལ་གླུས་བསྐུལ་བས་ཐིག་ལེ་ལས་སྐད་ཅིག་གིས་འབྲས་བུ་རྡོ་རྗེ་འཆང་དུ་བསྐྱེད་དོ། ། འདི་ནི་ཡན་ལག་བཞིས་སྡུད་པར་རྗེ་བཙུན་གྱིས་བཤད་དོ། ། དེ་ལྟར་ཐུན་བཞིའི་རིམ་པས་བསྒོམ་ཞིང་སེམས་འཛིན་པའི་མན་ངག་ལ་ནན་ཏན་དུ་བྱས་པའི་སྟོབས་ཀྱིས་འགྲོ་བ་རིགས་དྲུག་དང༌། མྱང་འདས་སྤྲུལ་སྐུའི་ཞིང་ཁམས་རྣམས་ཀྱང་ཉམས་ཀྱི་སྣང་བ་ལ་མཐོང༌། ཏིང་ངེ་འཛིན་ལ་མཉམ་རྗེས་མེད། ལུས་སེམས་ལ་བདེ་སྟོང་བརྟན་པར་ཟུང་དུ་ཆུག དེ་ཙམ་ན་མཁའ་འགྲོ་མའི་བར་ཆད་ཀྱི་རྩོལ་བ་མང་དུ་བྱུང་ན་ཡང་བརྡ་བསྟན་པས་བཟློག
གལ་ཏེ་བརྡ་ཤེས་ཤིང་མཁའ་འགྲོ་མཚན་ལྡན་གྱིས་རང་གཟུགས་སྟོན་ན། དེ་དང་སྙོམས་པར་ཞུགས་པས་སྐད་ཅིག་ལ་བདེན་པ་མཐོང་བར་འགྱུར་རོ། ། དེ་ལྟར་བསྒོམས་པས་གོམས་པའི་སྟོབས་ཀྱིས་སྐད་ཅིག་ཙམ་ལ་ལྷའི་འཁོར་ལོ་ཡོངས་སུ་རྫོགས་པར་བསྒོམ་ནུས་པ་འབྱུང་ལ། དེའི་ཚེ་སྐུ་གསུང་ཐུགས་བྱིན་གྱིས་བརླབ་པ་སོགས་བསྒོམ་མི་དགོས་ཏེ། རང་གི་ངང་གིས་ཆོ་ག་མི་དམིགས་པར་འགྱུར་བའི་ཕྱིར་དང༌། སྣང་བ་ལྷའི་འཁོར་ལོར་ཤར་བས་བསྐྱེད་ཆོག་རྣམས་བསྒོམ་རྒྱུ་མེད་པར་འགྲོ་བའི་ཕྱིར་རོ། ། དེའི་སྐད་ཅིག་ལ་ལུས་རྩའི་དཀྱིལ་འཁོར་མངོན་དུ་གྱུར་ཏེ་ལུས་ཀྱི་རྩ་རྣམས་ལྷར་མཐོང༌། ལུས་ཀྱི་དཀྱིལ་འཁོར་ལ་ཡང་ཡང་དུ་བརྟག་ཅིང་བསྒོམས་པས་སྔོན་བླ་མས་བསྟན་པའི་ལུས་དཀྱིལ་གྱི་དོན་མངོན་དུ་འགྱུར། དངོས་གྲུབ་ཐོབ་ཅེས་མིང་ཐོབ་བོ། ། གཉིས་པ་ནི།
འོ་ན་དཔལ་བིརྺ་པ་ཁོ་ནའི་ལུགས་ལ་མངོན་རྟོགས་འདི་ཙམ་ཞིག་འབྱུང་བའི་རྒྱུ་མཚན་ཅི་ཡིན་སྙམ་ན། རྒྱུད་ལས་གསུངས་པ་བཞིན་བཤད་པ་ཡིན་ཏེ། དེ་ལ་ཨཱ་ལི་ཀཱ་ལི་ལ་ལྟོས་པའི་མི་མཉམ་སྦྱོར་ནི། རྩ་རྒྱུད་ལས། ཨཱ་ལི་ཟླ་བའི་གཟུགས་ཀྱི་གནས། ། ཀཱ་ལིའི་གཟུགས་ཀྱི་སྣང་བྱེད་དོ། ། ཟླ་བ་ཉི་མ་འདུས་པ་ལས། ། དཀར་མོ་ལ་སོགས་རབ་ཏུ་བསྒྲགས། ། ཞེས་གཽ་རཱི་ལ་སོགས་པའི་འཁོར་རྣམས་ཀྱང་མངོན་བྱང་ལས་བསྐྱེད་པར་བཤད་ཅིང༌། རྒྱུ་རྡོར་འཛིན་མངོན་བྱང་ལས་བསྐྱེད་པའི་རིགས་པས་འབྲས་བུ་རྡོ་རྗེ་འཆང་ཡང་མངོན་བྱང་ལས་བསྐྱེད་ལ།
སློབ་དཔོན་མཚོ་སྐྱེས། གཉིས་མེད་རྡོ་རྗེ། མར་མེ་མཛད་སོགས་ཀྱང་འདི་བཞིན་དུ་བཞེད་དོ། ། མཉམ་སྦྱོར་ནི། ཨཱ་ལི་ཀཱ་ལི་མཉམ་སྦྱོར་བ། ། རྡོ་རྗེ་སེམས་དཔའ་ཉིད་ཀྱི་གདན། ། ཞེས་པ་ནས། ཟླ་བ་ཆུ་ཤེལ་ནོར་བུའི་འོད། ། ཅེས་པའི་བར་གྱིས་གཙོ་བོ་མཉམ་སྦྱོར་ལས་བསྐྱེད་པའི་རྗེས་ཁོ་ན་ལ། ཐབས་དང་ཤེས་རབ་རང་བཞིན་ལས། །
འདི་ལྟར་ཐམས་ཅད་རྫོགས་པ་ཉིད། ། ཟླ་བ་ཉི་མ་རབ་དབྱེ་ལས། ། ཨཱ་ལི་ཤེས་རབ་ཀཱ་ལི་ཐབས། ། འདི་ལས་དཀར་མོ་ལ་སོགས་པ། ། ཁ་དོག་དབྱེ་བ་ལྷ་མོ་ཡིན། ། ཞེས་འཁོར་ཐམས་ཅད་མི་མཉམ་སྦྱོར་གྱི་མངོན་བྱང་ལས་བསྐྱེད་པར་གསུངས་སོ། ། དེའི་འབྲས་བུ་རྡོ་རྗེ་འཆང་ཡང་མངོན་བྱང་ལྔ་ལས་བསྐྱེད་པ་སྔར་གྱི་རིགས་པས་སྦྱར་བར་སྣང་ལ། མར་མེ་མཛད་ཀྱིས། རྡོ་རྗེའི་གླུ་ནི་སྒྲ་སྙན་གྱིས། ། རྨི་ལམ་ལྟ་བུར་གཙོ་བོ་བཞེངས། །
མངོན་བྱང་ལྔ་ཡི་ཡེ་ཤེས་ལ། ། བཅོམ་ལྡན་དགྱེས་པའི་རྡོ་རྗེ་ཉིད། ། ཅེས་སོ། ། འདི་གཉིས་ཀྱི་འཁོར་རྣམས་ཐིག་ལེ་ལས་ས་བོན་དུ་གྱུར་པ་སྤྲོ་བ་ནི། རྩ་རྒྱུད་ལས། འདི་ཡི་ས་བོན་ཕྱུང་བ་དང༌། ། ཞེས་པའི་དོན་ཡིན་ལ། ཀཾ་པ་ལས། གྃ་ཙྃ་བྃ་གྷྃ་པྃ་ཤྃ་ལྃ་ཌྃ། བརྒྱད་ཕྱོགས་དང་མཚམས་རྣམས་སུ་ལྷའི་གདན་སྟེང་དུ་སྤྲོས་པས།
མངོན་བྱང་ལྔ་ལས་ལྷ་མོ་བསྐྱེད། ཅེས་སོ། ། ཡང་ཐིག་ལེ་རྐྱང་པ་སྤྲོ་བ་ནི། རྒྱུད་ཀྱི་དོན་དུ་སྣང་ཞིང༌། གཉིས་མེད་རྡོ་རྗེས། ཚངས་པ་ལ་སོགས་པའི་གདན་གནས་པའི་སྟེང་དུ་ཟླ་བ་དང༌། ཉི་མ་ཁ་སྦྱར་བ། དེ་བཞིན་དུ་བྱང་ཆུབ་ཀྱི་སེམས་ཀྱི་ཐིག་ལེ་ཞུ་ནས་ཕྱིར་སྤྲོས་པ་དང་རིམ་པ་ཇི་ལྟ་བར་ཞེས་སོ། ། ཨཱ་ལི་ཀཱ་ལི་ལ་མ་ལྟོས་པ་ནི། རྩ་རྒྱུད་ལས།
དེ་ཡི་སྟེང་དུ་ཟླ་བ་ཡིན། ། ཟླ་བའི་སྟེང་དུ་ས་བོན་ཉིད། ། ཕྱི་ནས་བདུད་ལས་རྒྱལ་བས་མནན། ། གཉིས་འདུས་པ་ལས་བདེ་ཆེན་པོ། ། ཞེས་གསུངས་ཤིང༌། མཚོ་སྐྱེས་ལས། ཟླ་བ་དང་ཉི་མ་མཉམ་པར་ཁ་སྦྱར་བའི་དབུས་སུ། ཧཱུྃ་དང་ཨཾ་གི་ས་བོན་གཉིས་ལས་ཡང་དག་པར་གྱུར་པའི་ཐོད་པ་དང་གྲི་གུག་གོ ། ཞེས་ཉི་ཟླ་གཉིས་ལ་ས་བོན་དང་བྲལ་བར་བཤད་ལ། འཁོར་གྱི་ལྷ་མོ་དབྱུང་ལུགས་གཉིས་དང༌།
འབྲས་བུ་རྡོར་འཛིན་བསྐྱེད་ལུགས་ནི། སྔར་གྱི་ལུང་རྣམས་དང་སྦྱར་རོ། ། འདི་ལ་མཉམ་སྦྱོར་མི་བྱེད་པ་ནི། མཉམ་སྦྱོར་ནི། ཨཱ་ལི་ཀཱ་ལི་མཉམ་སྦྱོར་བ། ། ཞེས་ས་བོན་དང་བཅས་པར་གསུངས་ཀྱི། ས་བོན་དང་བྲལ་བར་མ་གསུངས་པས། དེ་ལ་དགོངས་པའོ། ། དེ་ལྟར་མངོན་རྟོགས་དྲུག་ལ། ཡན་ལག་བཞི་པས་བཅིངས་པ་རེ་དང༌།
དྲུག་པས་བཅིངས་པ་རེ་བྱས་པས་བཅུ་གཉིས་སུ་འགྱུར་ལ། དེའི་ཡན་ལག་བཞི་པ་རྣམས་ལ་རྒྱས་པ་དང༌། དྲུག་པ་རྣམས་ལ་འབྲིང་པོ་ཞེས་རྗེ་བཙུན་གསུངས་ལ། རྒྱས་པ་རྣམས་ལ་རྒྱུ་འབྲས་ཀྱི་རྡོ་རྗེ་འཆང་གཉིས་དང༌། འཁོར་རྣམས་མངོན་བྱང་ཁོ་ན་ལས་བསྐྱེད་པ་དང༌། མངལ་ནས་ཐིག་ལེ་རྐྱང་པའམ། དེ་ཉིད་ས་བོན་དུ་གྱུར་ཏེ་སྤྲོ་བ་གང་རུང་བྱེད་པ་དང༌། ལྷ་མོ་མི་སྤྲོ་བ་རྣམས་ཀྱིས་ཁྱབ་ལ། རྒྱུ་རྡོ་རྗེ་འཆང་ནི་ཁ་དོག་ནག་པོ་ཁོ་ནར་མ་ངེས་ཏེ། མཉམ་སྦྱོར་གཉིས་ཀྱི་ཚེ་དཀར་པོར་འདོད་པའི་ཕྱིར་རོ། །
འབྲིང་པོ་རྣམས་ལ་འཁོར་དང་འབྲས་བུའི་རྡོར་འཛིན་མངོན་བྱང་ལས་མི་བསྐྱེད་པ་དང༌། རྒྱུ་རྡོ་རྗེ་འཛིན་པ་ནག་པོར་མི་བྱེད་པ་དང༌། མངལ་ནས་ཐིག་ལེ་རྐྱང་པ་མི་སྤྲོ་བ་རྣམས་ཀྱིས་ཁྱབ་ལ། དེའི་ཟླས་དྲངས་པའི་འབྲིང་པོ་ཡིན་ན། རྒྱུ་རྡོར་འཛིན་དཀར་པོ་དང༌། འཁོར་གྱི་ལྷ་མོ་མངལ་གྱི་ཐིག་ལེ་ལས་ས་བོན་དུ་གྱུར་ཏེ། ས་བོན་དེ་སྤྲོ་བའམ། ས་བོན་ལྷ་མོར་གྱུར་ཏེ་སྤྲོ་བ་གང་རུང་དང༌། འབྲས་བུ་རྡོ་རྗེ་འཛིན་པ་ས་བོན་ལས་བསྐྱེད་པས་ཁྱབ་བོ། ། བསྡུས་པ་ས་བོན་ལས་བསྐྱེད་པ་ནི།
རྩ་རྒྱུད་ལས། ཨཾ་དང་ཧཱུྃ་གི་རྡོ་རྗེ་ཆེ། ། ཁུ་བའི་གཟུགས་ལས་བཞེངས་ནས་ནི། ། ཞབས་རྣམས་ས་ལ་བརྡེགས་པ་དང༌། ། ལྷ་དང་ལྷ་མིན་བསྡིགས་པར་མཛད། ། གྃ་ཙྃ་བྃ་གྷྃ་པྃ་ཤྃ་ལྃ་ཌྃ། ། འདི་ཡི་ས་བོན་ཕྱུང་བ་དང༌། ། བདག་པོའི་ས་བོན་དག་གིས་ནི། ། ཨཾ་ཧཱུྃ་སྔོན་པོ་འབར་འཇིགས་པས། ། མ་མོའི་འཁོར་ལོ་གྲོང་ཉམས་དགར། །
ཁ་དོག་ནག་པོ་འཇིགས་ཆེན་པོ། ། བདག་མེད་བདེ་བ་སྦྱིན་པ་པོ། ། གཙོ་བོ་འདི་ལྟར་བསྒོམ་པ་ཉིད། ། ཅེས་གསུངས་ལ། དེའི་ཚིགས་བཅད་དང་པོས་རྒྱུ་རྡོ་རྗེ་འཛིན་པ་བསྐྱེད་པ་དང༌། དེ་ནས་སྔགས་དང་བཅས་པའི་རྐང་པ་གཉིས་ཀྱིས་འཁོར་གྱི་ལྷ་མོ་དབྱུང་བ་དང༌། དེ་ནས་ཤླཽ་ཀ་ཕྱེད་དང་གཉིས་ཀྱིས་འབྲས་བུ་རྡོར་འཛིན་བཞེངས་པ་རྗེ་བཙུན་གྱིས་བཤད་ལ། ཁ་ཅིག་གཞུང་འདི་མས་རིམ་གྱིས་བཟློག་ནས། ཕྱི་མས་རྒྱུ་རྡོར་འཛིན་བསྐྱེད་པ། བར་པས་འཁོར་དབྱུང་བ།
དང་པོས་འབྲས་བུ་རྡོ་རྗེ་འཛིན་བསྐྱེད་པ་ཡིན་ཏེ། ཁུ་བའི་གཟུགས་ལས་བཞེངས་ནས་ནི། ། ཞེས་བཤད་པའི་ཕྱིར་རོ། ། ཞེས་འདོད་པ་ནི་རྟོག་པས་བཏགས་པ་ཙམ་དུ་ཟད་དེ། དེ་ལ་ཁུ་བ་དང་ཞུ་བ་གཉིས་ཀ་ལ་ཤུ་ཀྲན་ཞེས་པ་ཡིན་ལ། འདིར་སྐབས་ཐོབ་ཀྱིས་ཞུ་བ་ཡིན་ཏེ། ཨཾ་ཧཱུྃ་ཞུ་བ་ལས་རྡོ་རྗེ་ཅན་གྱི་གཟུགས་སུ་བཞེངས་ནས་ཞེས་པའི་དོན་ཡིན་ལ། དཔང་ལོའི་འགྱུར་གསར་ལས། ཨཾ་ཧཱུྃ་དག་ལས་རྡོ་རྗེ་ཆེ། ། ཞུ་བའི་གཟུགས་ལས་བཞེངས་ནས་ནི། །
ཞེས་བཤད་པའི་ཕྱིར་རོ། ། བསྡུས་པ་གཉིས་པ་སྐད་ཅིག་གིས་བསྐྱེད་པ་ལ་རྒྱུ་རྡོ་རྗེ་འཆང་བསྒོམ་པ་ནི། རྩ་རྒྱུད་ལས། འདོད་ཆགས་ཆེན་པོ་རྗེས་ཆགས་པས། ། ཞེས་སོགས་ཤླཽ་ཀ་དྲུག་གིས་བསྟན་ལ། དེའང༌། ཁྱོད་དང་ལྷན་ཅིག་བཞིན་བཟང་མ། ། དེ་ལ་དབུས་སུ་ང་ཡོད་དེ། ། ཞེས་གཞལ་ཡས་ཁང་གི་དབུས་སུ་བསྐྱེད་ཆོག་གང་ཡང་མ་བཤད་པར། ཞལ་བརྒྱད་པ་ལ་ཞབས་བཞི་པ། །
ཞེས་སོགས་སྐུའི་རྣམ་པ་རྒྱས་པར་གསུངས་པའི་ཕྱིར། སྐད་ཅིག་གིས་བསྐྱེད་པར་བཞེད་དོ། ། འཁོར་གྱི་ལྷ་མོ་དབྱུང་བ་ནི། གྲོང་ཁྱེར་ཉམས་དགར་ཁྱོད་དང་ང༌། ། དགའ་བས་ཤིན་ཏུ་རོལ་པ་ལས། ། དཀར་མོ་དབང་པོའི་ཕྱོགས་ཕྱུང་ནས། ། ཤར་གྱི་སྒོ་རུ་ཡང་དག་གནས། ། ཞེས་སོགས་ཤླཽ་ཀ་དྲུག་གསུངས་པས། ཡུམ་གྱི་མཁའ་ནས་སྙོམས་འཇུག་གི་རོལ་པས་ལྷ་མོ་ཁོ་ན་དབྱུང་བ་བསྟན་ཏོ། ། འབྲས་བུ་རྡོར་འཛིན་བཞེངས་པ་ནི།
གླང་པོ་རྟ་བོང་གླང་རྔ་མོ། ། ཞེས་སོགས་ཤླཽ་ཀ་གསུམ་གྱིས་གསལ་བར་བསྟན་ཏོ། ། མདོར་ན་མངོན་པར་རྟོགས་པ་དེ་ཐམས་ཅད་རྒྱུད་ཀྱི་དོན་དུ་ཤེས་པར་བྱས་ལ། དཔལ་བིརྺ་པའི་བཞེད་པས་སྙིང་པོ་ཀྱེ་རྡོ་རྗེའི་སྒྲུབ་ཐབས་ལ་བཅུ་བཞི་པོ་འདི་ཁོ་ནར་ངེས་སོ། ། འོ་ན་རྗེ་བཙུན་གྱིས་མངོན་པར་རྟོགས་པ་བཅུ་བཞིའམ་བཅོ་ལྔ་སྣང་མོད་ཀྱི་རྒྱུད་ཉིད་ཀྱི་སྟེང་དུ་རྟོགས་པར་བྱའོ། ། ཞེས་པ་དེ་ཇི་ལྟར་དྲང་ཞེ་ན། འདི་ལ་བླ་མ་དག་གི་གསུང་སྒྲོས་ལ། སྔར་གྱི་མངོན་རྟོགས་བཅུ་བཞིའི་སྟེང་དུ་རྡོ་རྗེའི་ཆོ་ག་གསུམ་ལས་བསྐྱེད་པ་བསྣན་པས་བཅོ་ལྔར་འདོད་པ་ནི་མི་འཐད་དེ། ཆོ་ག་གསུམ་ནི་ཧེ་རུ་ཀ་གཞན་གསུམ་གྱི་བསྐྱེད་ཆོག་ཏུ་བཤད་ཀྱི། འདིའི་བསྐྱེད་ཆོག་ཏུ་མ་གསུངས་པའི་ཕྱིར་དང༌།
ཆོ་ག་གསུམ་གྱིས་འདིར་ཁ་བསྐང་ན། དེར་བཤད་པའི་དཀྲོངས་བསྐྱེད་དང་ས་བོན་ལས་བསྐྱེད་པ་དང་གཉིས་ཀྱིས་ཀྱང་ཁ་བསྐང་དགོས་པར་འགྱུར་ལ། དེ་ལྟར་ན་མངོན་རྟོགས་བཅུ་བདུན་དུ་ཐལ་པའི་སྐྱོན་ཡོད་དོ། ། གལ་ཏེ་དེ་གཉིས་ཀྱིས་འདིར་ཁ་མི་བསྐང་སྟེ་སྔར་གྱི་མངོན་རྟོགས་བཅུ་བཞིའི་ནང་དུ་ས་བོན་ལས་བསྐྱེད་པ་དང༌། མངོན་བྱང་ལྔ་ལས་བསྐྱེད་པ་གཉིས་ཡོད་པའི་ཕྱིར་རོ་ཞེ་ན། འདི་ནི་ཤིན་ཏུ་མི་འཐད་དེ། ཧེ་རུ་ཀ་གསུམ་གྱི་མངོན་རྟོགས་རྣམས་ནི་མན་ངག་ལུགས་དང༌། འགྲེལ་པ་ལུགས་གཉིས་ཆར་ལ། རྒྱུ་རྡོར་འཛིན་བསྐྱེད་པ། འཁོར་གྱི་ལྷ་མོ་དབྱུང་བ།
ཞུ་བ་གླུས་བསྐུལ་བ་རྣམས་བཤད་པ་མེད་ལ། འདིར་ནི་དེ་རྣམས་ཡོད་པས་དེ་དག་ཇི་ལྟར་མཚུངས། གཞན་ཡང་ཧེ་རུ་ཀ་གསུམ་གྱི་འཁོར་རྣམས་ནི་ཐུགས་ཀ་ནས་སྤྲོ་ལ། འདིར་ནི་མངལ་ནས་འབྱིན་ཏེ། རྣམ་བཤད་དག་ལྡན་ལས། ནམ་མཁའི་དཀྱིལ་འཁོར་ཁྱབ་པ་ཡི། ། ཞེས་བྱ་བ་ལ་སོགས་པ་ཤླཽ་ཀ་གཅིག་གིས། འདིར་བླ་མ་རྣམས་ཀྱི་བཞེད་པས་སྙིང་གའི་ཧཱུྃ་ལས་འཁོར་གྱི་ལྷ་མོ་དཔག་ཏུ་མེད་པ་སྤྲོས་ནས་བརྒྱད་ཀྱི་རྣམ་པར་བསྡུས་ཏེ་གདན་རྣམས་ཀྱི་ཐུགས་ཀར་འགོད་པར་བཞེད་ལ། སློབ་དཔོན་ཤཱནྟི་པ་ནི་མངོན་བྱང་གསུམ་པའི་རྡོ་རྗེའི་ལྟེ་བའི་ཧཱུྃ་ལས་འོད་འཕྲོས་པས་ནམ་མཁའི་མཐས་གཏུགས་པའི་སེམས་ཅན་གྱི་དོན་བྱས་ཏེ། ཚུར་འདུས་པ་རྡོ་རྗེའི་ལྟེ་བའི་ས་བོན་ལ་ཐིམ་སྟེ་ཉི་ཟླ་དང་གཅིག་ཏུ་འདྲེས་པར་གྱུར་པས་སྐུ་ཡོངས་སུ་རྫོགས་པར་བཞེད་དོ། །
ཞེས་སྙིང་ག་ནས་སྤྲོ་བ་གསལ་བར་བཤད་དོ། ། འདི་སྐུ་རྡོ་རྗེ་རྐྱང་པའི་ཁྱད་ཆོས་ཀྱང་མ་ཡིན་ཏེ། ཀུ་མུ་ཏི་ལས། འདིར་ཕྱག་གཉིས་པ་བཞེངས་པ་ཇི་ལྟ་བར། ཕྱག་བཞི་པ་དང་ཕྱག་དྲུག་པ་ཡང་དེ་བཞིན་ཏེ་ཁྱད་པར་ནི་འདིར་ཤེས་རབ་མ་དང་བཅས་པའོ། ། ཞེས་སྐུ་རྡོ་རྗེའི་ཆོ་ག་བཞིན་གཞན་གཉིས་ལའང་འདྲ་བར་བཤད་པའི་ཕྱིར་རོ། ། རྗེ་བཙུན་རྩེ་མོས། གཙོ་བོ་བསྐྱེད་ནས་འཁོར་སྤྲོ་བ་ཡང་བཤད་པའི་རྒྱུད་ལས། དང་པོར་སྐྱེས་བུ་བསམ་དེ་ནས། ། རྣལ་འབྱོར་མ་ཡི་འཁོར་ལོ་སྤྲོ། །
ཞེས་འབྱུང་བས་ན། ནམ་མཁའི་དཀྱིལ་འཁོར་ཁྱབ་པ་ཡི། ། ཞེས་སོགས་ཚིགས་བཅད་གཅིག་དང༌། རྣལ་འབྱོར་མ་བརྒྱད་ཅེས་པའི་ཚིགས་བཅད་ཀྱིས་བསྟན་ཏོ། ། ཞེས་གསུངས་པའི་དོན་ཡང༌། གཙོ་བོས་འཁོར་སྤྲོ་ཞེས་པའི་ཤེས་བྱེད་དུ་དྲངས་པ་ཡིན་གྱི། གུར་ལྟར་མངལ་ནས་སྤྲོ་བ་ནི་མིན་ཏེ། གལ་ཏེ་ཡིན་ན་རྗེ་བཙུན་རྩེ་མོ་ཉིད་ཀྱིས། གཙོ་བོ་ཧེ་རུ་ཀ་གསུམ་མངོན་པར་བྱང་ཆུབ་པ་ལྔས་བསྐྱེད་ཅིང་འཁོར་གྱི་ལྷ་མོ་བརྒྱད་ཐུགས་ཀའི་ཧཱུྃ་ལས་སྤྲོས་ལ་བཀོད་དེ། དམ་ཚིག་པ་བསྐྱེད་ལ།
ཡེ་ཤེས་པ་དང༌། སྐྱེ་མཆེད་དང༌། སྐུ་གསུང་ཐུགས་བྱིན་གྱིས་བརླབ་པའི་ཆོ་ག་ཡན་ལག་གཉིས་ཀྱང་བྱས་ལ། ལེའུ་བཞི་པའི་ཚུལ་གྱིས་དབང་བསྐུར་བའང་བླང་ངོ༌། ། ཞེས་བཤད་པ་དང་ནང་འགལ་དུ་འགྱུར་བའི་ཕྱིར་རོ། ། དེས་ན་ཧེ་རུ་ཀ་གསུམ་གྱི་མངོན་རྟོགས་རྒྱས་འབྲིང་བསྡུས་གསུམ་དང༌། ཧེ་རུ་ཀ་བཞི་པའི་མངོན་རྟོགས་བཅུ་བཞི་པོ་རྣམས་ལ་མི་འདྲ་བའི་ཁྱད་པར་ཤིན་ཏུ་ཆེ་བས་དེ་དག་བསྲེ་བར་མི་བྱའོ། ། འོ་ན་མངོན་རྟོགས་བཅོ་ལྔ་པ་གང་ཡིན་སྙམ་ན། རྩ་རྒྱུད་ཕྱི་མའི་ལྔ་པར། མངོན་རྟོགས་ཀྱི་གཞུང་གསུངས་པ་རྣམས་རྗེ་བཙུན་གྱི་རྣམ་བཤད་དག་ལྡན་དུ་གཞུང་འཁྲུགས་ཅན་དུ་བྱས་ཏེ།
སློབ་དཔོན་མི་ཐུབ་ཟླ་བའི་ལུགས་ལྟར་མངོན་རྟོགས་གཅིག་ཏུ་བྱ་བ་དང༌། གཞུང་འཁྲུགས་མེད་པར་ལེའུ་བརྒྱད་པ་དང་སྦྱར་ནས་མངོན་རྟོགས་བཅུ་བཞིར་བྱ་བ་སྟེ། ལུགས་གཉིས་བཤད་པའི་དང་པོ་འཁྲུགས་ཅན་ལ་ཟེར་བ་ཡིན་ལ། དེ་སྙིང་པོ་ཀྱེ་རྡོ་རྗེའི་སྒྲུབ་ཐབས་ཀྱང་ཡིན་པའི་ཕྱིར་རོ། ། གསུམ་པ་ནི། རྒྱུད་ལས་མངོན་རྟོགས་མི་འདྲ་བ་དེ་ཙམ་ཞིག་གསུངས་པའི་རྒྱུ་མཚན་ཅི་སྙམ་ན། དེ་ནི་གདུལ་བྱ་གང་ཟག་གི་དབང་དུ་བྱས་པ་ཡིན་ཏེ། སྔར་བཤད་པ་ལྟར་གང་ཟག་བཞི་པོ་དེས་ལམ་བསྒོམ་པའི་གནས་སྐབས་ཀྱི། དང་པོའི་སྐབས་སུ་རྒྱས་པ་དང༌། ཕྱིས་ཏིང་ངེ་འཛིན་བསྒོམ་པ་ལ་སྤྲོ་བ་ཞུགས་ནས།
ཇེ་བསྡུས་ཇེ་བསྡུས་ལ་གཏོང་ལ། ལྷའི་རྣམ་པ་ལ་སེམས་འཛིན་པ། དང་པོའི་སྐབས་སུ་དུས་ཐུང་ངུ་དང༌། ཕྱི་ནས་དུས་ཇེ་རིང་ཇེ་རིང་གཏོང་བ་འདི་ནི། བསྐྱེད་རིམ་གྱི་ཉམས་ལེན་དབྲི་བསྐྱེད་ཀྱི་གདམས་ངག་ཅེས་པ་ཡིན་པས། གང་ཟག་དེ་དག་གི་ལམ་གྱི་རིམ་པ་ལ་དགོངས་ནས་གསུངས་པ་ཡིན་ལ། ཡན་ལག་བཞི་དྲུག་གཉིས་པོ་ནི། གདུལ་བྱ་སྤྲོས་པ་ལ་དགའ་ན་བཞི་པ་དང༌། མི་དགའ་ན་དྲུག་པ་བསྒོམས་པས་ཆོག་གི གཉིས་ཅར་བསྒོམ་དགོས་པ་ནི་མ་ཡིན་ནོ། །
འོ་ན་གང་ཟག་དེ་དག་གིས་མངོན་རྟོགས་དེ་དག་ས་མཚམས་གང་གི་བར་དུ་བསྒོམ་སྙམ་ན། སློབ་དཔོན་མར་མེ་མཛད་ཀྱིས། ནང་པར་ལངས་ནས་སྔར་བཞིན་ནི། ། ལེགས་ཟློས་དང་པོའི་ལས་ཅན་ཡིན། ། ཡེ་ཤེས་ཅུང་ཟད་བབས་གྱུར་པས། ། སྔགས་ཀྱི་ཚུལ་ཁྲིམས་བརྟུལ་ཞུགས་བརྟན། ། མིག་དང་སྐུ་སོགས་བྱིན་གྱིས་བརླབ། ། ཐུན་མཚམས་སུ་ནི་རབ་བསྒྲིམ་བཟླས། ། རྣམ་པ་ཀུན་ཏུ་རབ་རྫོགས་པར། ། སྤྲོ་དང་སྡུད་པར་བྱེད་པའོ། །
ཡེ་ཤེས་དབང་བ་ཅུང་ཟད་ཐོབ། ། ཉིན་མཚན་རྣལ་འབྱོར་ཡང་དག་བརྟན། ། ཡང་དག་ཡེ་ཤེས་དབང་ཐོབ་བསྒོམ། ། ཁམས་ཀྱི་རྡུལ་གང་འཁོར་གསུམ་མཆོག ། གཟུགས་བརྙན་བདག་ཉིད་སྐུ་ཅན་གྱིས། ། འགྲོ་བའི་དོན་གྱི་བྱ་བ་བྱེད། ། ཅེས་གསུངས་པའི་དོན་སྔར་བཤད་པ་ལྟར། ལས་དང་པོ་པ་དང༌། ཡེ་ཤེས་ཅུང་ཟད་བབས་པ་དང༌། ཡེ་ཤེས་ལ་ཅུང་ཟད་དབང་ཐོབ་པ་དང༌།
ཡེ་ཤེས་ལ་ཡང་དག་པར་དབང་ཐོབ་པ་དང་བཞི་ཡིན་ལ། དེ་ལ་གང་ཟག་ལས་དང་པོ་པས་ནི། བསྐྱེད་རིམ་གྱི་ཆོ་ག་རྫོགས་པར་བསྒོམ་དགོས་པ་ཡིན་ཏེ། སློབ་དཔོན་ཤཱནྟི་པས། ལེགས་བཟླས་དང་པོའི་ལས་ཅན་ཡིན། ། ཞེས་བྱ་བ་ནི། ལས་དང་པོ་པས་ཆོ་ག་མ་ལུས་པ་ཡང་དག་པར་བཟླ་བར་བྱ་སྟེ། ཞེས་དང༌། མན་ངག་སྙེ་མར། དེ་ལྟ་ཁོ་ནར་མ་ཚང་བ་མེད་པར་ལས་དང་པོ་པས་བྱའོ་ཞེས་གསུངས་པའི་ཕྱིར་རོ། །
འོ་ན་ཇི་ཙམ་ཞིག་གི་བར་དུ་ལས་དང་པོ་པ་ཡིན་སྙམ་ན། དགྲ་ནག་གི་འགྲེལ་པ་རིན་ཆེན་སྒྲོན་མེར། དེ་ཡང་ལས་དང་པོ་པའི་རྣལ་འབྱོར་པ། ཇི་སྲིད་ལྷའི་ཡན་ལག་རགས་པར་སྣང་བ་ཙམ་མངོན་སུམ་ལྟར་གྱུར་གྱི་བར་དུ་ནི་ཐུན་མཚམས་གསུམ་དུ་རྣལ་འབྱོར་བཞི་ཆར་བསྒོམ་སྟེ། ཞེས་བཤད་པས། དང་པོ་བསྒོམ་པ་ནས་བཟུང་སྟེ་རགས་པའི་དཀྱིལ་འཁོར་ཡུད་ཙམ་རེས་འཆར་མི་ནུས་པའི་བར་ཐམས་ཅད་ལས་དང་པོ་པར་འཇོག་གོ ། གང་ཟག་གཉིས་པ་ནི། བཞི་བརྒྱ་ལྔ་བཅུ་པའི་འགྲེལ་པར། གང་རགས་པའི་དཀྱིལ་འཁོར་ནི་ཡུད་ཙམ་གྱིས་མངོན་དུ་བྱེད་ནུས་ལ། ཕྲ་བའི་སའི་སྙིང་པོ་ལ་སོགས་པ་དང༌།
སྐུ་རྡོ་རྗེ་ལ་སོགས་མངོན་དུ་བྱེད་མི་ནུས་པ། སྔགས་ཀྱི་ཚུལ་ཁྲིམས་དང་བརྟུལ་ཞུགས་དང་ཡང་ལྡན་པ་དག་ནི་དེའི་མཐུ་ཐོབ་པས་དེ་ནི། ཡེ་ཤེས་ལ་ཅུང་ཟད་དབང་བ་ཞེས་བྱ་སྟེ། ཞེས་གསུངས་པ་དང༌། རྩ་བར། ཡེ་ཤེས་བབས་པ་ཅེས་པ་དོན་གཅིག་པས། རགས་པ་དཀྱིལ་འཁོར་ལ་བཀོད་པའི་ལྷ་རྣམས་ཡུད་ཙམ་རེས་མངོན་དུ་བྱེད་ནུས་ཤིང༌། ཕྲ་བ་མིག་ལ་སོགས་པར་བཀོད་པའི་ལྷ་རྣམས་མི་གསལ་བ་སྟེ། དེ་ལ་རགས་པའི་དཀྱིལ་འཁོར་རྣམས་ཡུད་ཙམ་དུ་དང༌། ཕྲ་བ་རྣམས་དལ་བུས་གསལ་བཏབ་ལ་བསྒོམ་མོ། །
དེ་ཡང་ལས་དང་པོ་པའི་སྐབས་སུ། རགས་པའི་དཀྱིལ་འཁོར་གསལ་འདེབས་པ་ན། རིམ་པ་བཞིན་གསལ་བཏབ་ན་འཆར་གྱི། དེ་ལྟར་མ་བྱས་ན་གསལ་བར་འཆར་མི་ནུས་པ་ལྟ་བུ་མ་ཡིན་གྱི། དཀྱིལ་འཁོར་དེ་ནམ་གསལ་བཏབ་པ་ན། ཡན་ལག་དང་ཉིང་ལག་ཐམས་ཅད་དུས་གཅིག་ལ་གསལ་བར་འཆར་ཐུབ་པ་ལ་བྱའོ། ། དེའང་ལན་རེ་ཙམ་འོང་བས་མི་ཆོག་གི་བརྟན་པ་དགོས་ཏེ། མན་ངག་སྙེ་མར། ཇི་སྐད་བཤད་པའི་མཚན་མ་ཐོབ་པ། དང་པོའི་རྣལ་འབྱོར་ལ་སེམས་བརྟན་པ་དེ་དག་ནི་ཅུང་ཟད་ཡེ་ཤེས་ལ་དབང་བས་ཡུད་ཙམ་གྱིས་དཀྱིལ་འཁོར་སྤྲུལ་ཏེ་བསྒོམ་ཞེས་སོ། །
གང་ཟག་གསུམ་པ་ནི། བཞི་བརྒྱ་ལྔ་བཅུ་པའི་འགྲེལ་པར། གང་རྣམ་པ་ཐམས་ཅད་དུ་རབ་ཏུ་སྤྲོ་བ་དང་སྡུད་པར་བྱེད་པའི་སྦྱོར་བས་དཀྱིལ་འཁོར་ཡུད་ཙམ་གྱིས་མངོན་དུ་བྱེད་པར་ནུས་པ་དེ་ཉིད་ཡེ་ཤེས་ལ་དབང་ཐོབ་པ་ཞེས་བྱ་སྟེ། དེ་ཡང་ཡེ་ཤེས་བབས་པས་ཐོབ་པ་ཉིད་ལ་འགྱུར་གྱི། མ་ཐོབ་པ་ལ་ནི་མ་ཡིན་ཏེ། དེ་ཉིད་ཀྱིས་ཅུང་ཟད་ཅེས་སྨོས་པ་ཡིན་ནོ། ། ཞེས་པ་ལྟར་ཕྲ་བའི་ལྷ་རྣམས་ཀྱི་ཡན་ལག་དང་ཉིང་ལག་སོགས་ཡུད་ཙམ་རེས་མངོན་དུ་བྱེད་ནུས་པ་ནས་བཟུང་སྟེ། ཡེ་ཤེས་ལ་ཡང་དག་པར་དབང་མ་ཐོབ་ཀྱི་བར་ལ་བྱའོ། ། འདི་ལའང་ཕྲ་བའི་ལྷ་རྣམས་ཀྱི་ཡན་ལག་སོགས་ཡུད་ཙམ་རེས་སྣང་ནུས་ཀྱང་མི་བརྟན་ན་གང་ཟག་གཉིས་པ་ཡིན་ལ། བརྟན་ན་གསུམ་པར་འཇོག་སྟེ།
མན་ངག་སྙེ་མར། གང་ཡང་གོམས་པའི་དཀྱིལ་འཁོར་མཐའ་དག་ལ་སེམས་བརྟན་པ་དེ་ནི། ཡེ་ཤེས་ལ་དབང་བ་ཅན་ཏེ། སྤྲོ་བ་དང་སྡུད་པ་ལས་གྲོལ་བའི་དོན་རྒྱས་པར་བྱེད་ཅིང༌། ཞེས་དང༌། དགྲ་ནག་གི་འགྲེལ་པར། དེས་སྐུ་རྡོ་རྗེ་ལ་སོགས་པ་ལག་མཐིལ་གྱི་ཤིང་ཐོག་ལྟར་རང་དབང་དུ་མཐོང་བ་ན་དེ་ཡེ་ཤེས་ལ་དབང་ཐོབ་པ་ཡིན་པས། ཐུན་མཚམས་ངེས་པ་མེད་པར་བྱས་ལ། འཆད་པར་བྱེད་པའི་རྫོགས་པའི་རིམ་པ་བསྒོམ་པར་བྱེད་དོ། ། ཞེས་སོ། །
འདིར་སླེབ་ནས་ཐུན་བཞིའི་རྣལ་འབྱོར་བྱ་མི་དགོས་ཀྱི། ཉིན་ཞག་རེ་ལ་བསྐྱེད་ཐེངས་རེས་ཆོག་གོ ། འདིར་སླེབ་པ་ཙམ་གྱིས་བསྐྱེད་རིམ་མཐར་ཕྱིན་པ་མ་ཡིན་པས་ད་རུང་བསྐྱེད་རིམ་མཐར་དབྱུང་དགོས་སོ། ། གང་ཟག་བཞི་པ་ནི། མན་ངག་སྙེ་མར། ཕྱག་རྒྱ་ཆེན་པོའི་དངོས་གྲུབ་རྟོགས་ནས། མུ་མཐའ་མེད་པའི་གཞན་གྱི་དོན་བསྒྲུབ་ནུས་པ་ལ་བཤད་ལ། དེའི་དོན་དགྲ་ནག་འགྲེལ་པར། དེ་ནས་དེས་སྟོང་པ་ཉིད་ལ་ངེས་པར་གནས་ཤིང་ལངས་པ་ན་ཇི་ལྟར་འདོད་པ་སྣང་བར་བྱིན་གྱིས་བརླབ་པར་ནུས་པ་ན་དེ་ཡེ་ཤེས་ལ་ཡང་དག་པར་དབང་ཐོབ་པ་ཞེས་བྱ་བ་སྟེ། བྱ་བ་ལས་ངེས་པར་གྲོལ་བ་རང་དབང་དུ་གྱུར་པ་གྲུབ་པའི་སྐྱེས་བུ་ཞེས་བྱ་བར་གནས་པའོ། །
ཞེས་གསུངས་པ་ལྟར་ཡིན་ནོ། ། མདོར་ན་དང་པོ་བསྒོམ་པ་ནས་བཟུང་སྟེ། ལྷ་དགུ་གཞལ་ཡས་ཁང་དང་བཅས་པ་རྣམས་ཡུད་ཙམ་རེས་གསལ་བར་ནུས་ཀྱི་བར་ནི་ལས་དང་པོ་པ་ཡིན་པས་ཨཱ་ལི་ཀཱ་ལི་ལ་ལྟོས་པའི་མངོན་རྟོགས་རྣམས་བསྒོམ། གང་རགས་པའི་དཀྱིལ་འཁོར་དེ་ཡུད་ཙམ་གྱིས་མངོན་དུ་བྱེད་ནུས་ལ། མིག་ཏུ་གཏི་མུག་རྡོ་རྗེ་ལ་སོགས་བཀོད་པ་རྣམས་ཡུད་ཙམ་གྱིས་འཆར་མི་ནུས་ཀྱང༌། རིམ་པ་བཞིན་གསལ་བཏབ་ན་འཆར་ནུས་ཀྱི་བར་ནི་ཡེ་ཤེས་ཅུང་ཟད་བབས་པའི་གང་ཟག་སྟེ། འདིས་ཨཱ་ལི་ཀཱ་ལི་སྤངས་པའི་མངོན་རྟོགས་རྣམས་བསྒོམ། ཕྲ་བ་མིག་སོགས་ལ་བཀོད་པའི་ལྷ་རྣམས་ཡུད་ཙམ་རེས་མངོན་དུ་བྱེད་ནུས་པ་ནས་བཟུང་སྟེ། སྣང་བ་ལྷའི་འཁོར་ལོ་བསྒོམ་མི་ནུས་ཀྱི་བར་ནི། ཡེ་ཤེས་ལ་ཅུང་ཟད་དབང་ཐོབ་པ་སྟེ།
འདིས་ས་བོན་ལས་བསྐྱེད་པའི་མངོན་པར་རྟོགས་པ་བསྒོམ། སྣང་བ་ལྷའི་འཁོར་ལོར་བསྒོམ་ནུས་པའི་གང་ཟག་དེ་ནི་ཡེ་ཤེས་ལ་ཡང་དག་པར་དབང་ཐོབ་པ་སྟེ། འདིས་སྐད་ཅིག་གིས་བསྐྱེད་པའི་མངོན་རྟོགས་བསྒོམ། གང་ཟག་འདིས་ཀྱང་གཟུགས་ཀྱི་སྐུ་མ་ཐོབ་ཀྱི་བར་དུ་བསྐྱེད་རིམ་བསྒོམ་དགོས་ཀྱང༌། གང་ཟག་འོག་མ་རྣམས་ཀྱི་སྐབས་བཞིན། བསྐྱེད་ཆོག་གི་སྒོ་ནས་སྒྲུབ་མི་དགོས་ཀྱི་སྐད་ཅིག་གིས་བསྐྱེད་པས་ཆོག་པ་ཡིན་ནོ། ། གསུམ་པ་ནི། དེ་ལྟར་སྔར་གྱི་བསྒྲུབ་བྱ་དཀྱིལ་འཁོར་གྱི་ལྷ་དེ་རྣམས། སྒྲུབ་བྱེད་མངོན་རྟོགས་འདི་རྣམས་ཀྱིས་ཚུལ་ཇི་ལྟར་དུ་བསྒྲུབ་སྙམ་ན། ཟབ་གསལ་གཉིས་སུ་མེད་པའི་ཚུལ་དུ་བསྒོམ་དགོས་ཏེ།
སློབ་དཔོན་སངས་རྒྱས་ཡེ་ཤེས་ཞབས་ཀྱིས། དེས་ན་ཟབ་གསལ་དཀྱིལ་འཁོར་བས། ། ང་ནི་རྟག་ཏུ་མྱ་ངན་འདས། ། དེ་དོན་སྐྱེ་བོས་མ་ཤེས་པས། ། སྲིད་པའི་སྡུག་བསྔལ་གྱིས་གཟིར་རོ། ། དེས་ན་ཟབ་གསལ་བྱང་ཆུབ་ནི། ། གཉིས་མེད་རྟོགས་པས་དེ་གྲོལ་ལོ། ། ཞེས་གསུངས་སོ། ། དེ་ལ་གསལ་བ་ནི། སྣང་ཕྱོགས་ལྷའི་འཁོར་ལོ་སྒྱུ་མ་ལྟ་བུ་དང༌།
ཟབ་པ་ནི་སྤྲོས་པ་ཐམས་ཅད་དང་བྲལ་བ་ནམ་མཁའི་དབྱིངས་ལྟ་བུ་དང༌། དེ་གཉིས་ཟུང་དུ་འཇུག་པ་ནི་ཟབ་གསལ་གཉིས་སུ་མེད་པའི་ཡེ་ཤེས་ཏེ། ཡེ་ཤེས་ཞབས་ཀྱིས། རྣམ་པར་རྟོག་པ་ཀུན་བྲལ་བས། ། བསམ་བརྗོད་ཡུལ་ལས་ཤིན་ཏུ་འདས། ། མཁའ་བཞིན་དྲི་མེད་ཀུན་འབྱུང་བ། ། བརྟག་བྲལ་ཟབ་མོ་ཉིད་ཅེས་བྱ། ། ཕྱག་རྒྱ་ཆེན་པོའི་གཟུགས་འཆང་བ། ། སྒྱུ་མ་འཇའ་ཚོན་ལྟ་བུ་རུ། ། རང་དང་གཞན་གྱི་རྒྱུད་སྦྱོང་བས། །
ཡང་དག་གསལ་བ་ཅེས་བྱའོ། ། དེ་གཉིས་མེད་པའི་རང་བཞིན་མཆོག ། དངོས་པོ་ཀུན་ལ་ཁྱབ་པའི་བདག ། འཁོར་བས་རབ་ཏུ་མ་ཟིན་པས། ། ཆོས་ཀྱི་དབྱིངས་ཞེས་བཤད་པའོ། ། ཞེས་སོ། ། དེས་ན་སྟོང་ཉིད་སྤངས་པའི་ལྷའི་རྣལ་འབྱོར་གྱིས་འཇིག་རྟེན་པའི་དངོས་གྲུབ་བསྒྲུབ་ནུས་ཀྱང༌། གཟུགས་ཀྱི་སྐུ་བསྒྲུབ་མི་ནུས་ལ། སྟོང་ཉིད་ཁོ་ནས་ཀྱང་ཆོས་ཀྱི་སྐུ་བསྒྲུབ་པར་མི་ནུས་པས། ཟུང་འཇུག་ཏུ་ཉམས་སུ་བླང་དགོས་ཏེ།
ཡེ་ཤེས་ཞབས་ཀྱིས། ཟབ་མོ་ཁོ་ན་རྟོགས་པས་མིན། ། གསལ་བ་དག་ཀྱང་དེ་བཞིན་ནོ། ། དེ་ཕྱིར་ཐལ་བྱུང་ཟབ་མོ་ཡིས། ། གྲོལ་འདོད་དེ་ལ་ང་མ་དད། ། དེ་བས་གཉིས་མེད་རང་བཞིན་དུ། ། རྟོགས་པས་ཚེ་འདིར་འབྲས་ཐོབ་ངེས། ། ཞེས་གསུངས་སོ། ། འོ་ན་བསྐྱེད་རིམ་གྱི་ལམ་གྱི་སྐབས་སུ་ཡང་སྟོང་པ་ཉིད་བསྒོམ་དགོས་པར་འགྱུར་རོ་སྙམ་ན། དེ་ནི་ཤིན་ཏུ་ཡང་དགོས་ཏེ།
མངོན་པར་རྟོགས་པའི་གཞུང་ཐམས་ཅད་དུ། ཡེ་ཤེས་ཀྱི་ཚོགས་བསགས་སྟོང་པ་ཉིད་བསྒོམ་པ་གསལ་བར་བཤད་པའི་ཕྱིར་དང༌། སྟོང་ཉིད་དེ་ཉིད་ལྷའི་ཚུལ་དུ་བསྒོམ་དགོས་པ་ཡིན་པའི་ཕྱིར་རོ། ། དེ་སྐད་དུ་ཡང༌། ཛྙཱ་ནཱ་ཀ་རས། རང་སྔགས་ཆོས་དབྱིངས་ཐུགས་ཆུད་ཅིང༌། ། ནམ་མཁའི་ངོས་ལྟར་གྱུར་པ་ལས། ། ཀླུ་རྣམས་ཀྱི་ནི་བྱིན་རླབས་ཀྱིས། ། མདོག་དང་དབྱིབས་ནི་ཐ་དད་པའི། ། སྤྲིན་རྣམས་ནམ་མཁར་འབྱུང་བ་ལྟར། །
ལྷ་ཡི་སྐུ་ནི་འབྱུང་བ་ཡིན། ། ཞེས་བྱ་བ་ལ་ལྷའི་དེ་ཁོ་ན་ཉིད་ནི་སྔར་བསྟན་པའི་སྔགས་བརྗོད་ཅིང༌། དེའི་དོན་ལ་མོས་པའི་མཐུས། ཆོས་ཀྱི་དབྱིངས་ཀྱི་རང་བཞིན་དུ་རྟོགས་ཤིང་ཁོང་དུ་ཆུད་པ་ལས་སྔོན་དུ་བསོད་ནམས་ཀྱི་ཚོགས་བསགས་པ་དང༌། སྨོན་ལམ་ཁྱད་པར་ཅན་གྱི་མཐུས། ལྷའི་སྐུ་མཚན་དང་དཔེ་བྱད་ཀྱིས་བརྒྱན་པ་འབྱུང་བར་འགྱུར་ཏེ། དཔེར་ན། ཀླུ་རྣམས་ཀྱི་བྱིན་གྱི་རླབས་ཀྱིས་རྣམ་པར་རྟོག་པ་མེད་བཞིན་དུ་ནམ་མཁའི་དཀྱིལ་དུ། མདོག་དང་དབྱིབས་ཐ་དད་པའི་སྤྲིན་གྱི་ཕུང་པོ་འབྱུང་བ་བཞིན་ནོ། ། ཞེས་གསུངས་སོ། །
གཞན་ཡང་བསྐྱེད་རིམ་གྱི་སྦྱང་གཞི། སྐྱེ་འཆི་བར་དོ་གསུམ་ཀ་སྦྱང་དགོས་པ་ལ། འཆི་བ་སྦྱོང་བ་ལ་སྟོང་ཉིད་བསྒོམ་དགོས་པའི་ཕྱིར་དང༌། བསྐྱེད་རིམ་ནི་རྫོགས་རིམ་གྱི་རྟོགས་པ་ཡོངས་རྫོགས་སྐྱེ་བའི་ཐབས་ཡིན་ལ། དེར་སྟོང་ཉིད་མ་བསྒོམ་ན་རྫོགས་རིམ་གྱི་ཡེ་ཤེས་སྐྱེ་མི་ནུས་པའི་ཕྱིར་དང༌། བསྐྱེད་རིམ་གྱིས་སྐུ་གསུམ་ལམ་དུ་བྱེད་དགོས་པས། ཆོས་སྐུ་ལམ་དུ་བྱེད་པ་ལ་སྟོང་ཉིད་བསྒོམ་དགོས་པའི་ཕྱིར་རོ། ། གཞན་ཡང་འཕགས་པ་ཀླུ་སྒྲུབ་ཀྱིས། སྔགས་དང་ཕྱག་རྒྱའི་སྦྱོར་བ་དང༌། ། དཀྱིལ་འཁོར་ལ་སོགས་རྣམ་རྟོག་དང༌། །
སྦྱིན་སྲེག་གཏོར་མའི་བྱ་བ་ཀུན། ། རྟག་ཏུ་སྒྱུ་མ་བཞིན་དུ་བྱ། ། ཞི་བ་དང་ནི་རྒྱས་པ་སྟེ། ། དེ་བཞིན་དབང་དང་མངོན་སྤྱོད་དང༌། ། དགུག་སོགས་གང་ཡང་རུང་བ་ཀུན། ། དབང་པོའི་གཞུ་དང་མཚུངས་པར་བྱ། ། སྒེག་སོགས་ཉེ་བར་སྤྱོད་པ་དང༌། ། ཀླུ་དང་རོལ་མོ་སོགས་བརྟེན་དང༌། ། སྒྱུ་རྩལ་རྣམས་ལ་རབ་འཇུག་པ། ། ཆུ་ཟླ་བཞིན་དུ་རབ་ཏུ་བྱ། །
གཟུགས་དང་སྒྲ་དང་དེ་བཞིན་དྲི། ། རོ་དང་རེག་བྱ་ཉིད་དག་ལ། ། མིག་ལ་སོགས་པ་རབ་འཇུག་པ། ། སྒྱུ་མ་ལྟ་བུར་ཉེ་བར་བརྟག ། འདིར་ནི་མང་དུ་བཤད་ཅི་དགོས། ། རྡོ་རྗེ་ཐེག་པར་རྣལ་འབྱོར་པས། ། དེ་ཉིད་གང་ཡང་དམིགས་བྱ་བ། ། དེ་དེར་སྒྱུ་མ་ལྟ་བུར་གསུངས། ། ཞེས་སྔགས་ཀྱི་ཀུན་སྤྱོད་ཐམས་ཅད་སྒྱུ་མ་ལྟ་བུའི་ངང་ནས་བྱ་དགོས་པར་བཤད་ལ། ལམ་འདིར་ཞུགས་པའི་རྣལ་འབྱོར་པས་ལྟ་བ་རྙེད་ན་རྒྱུན་ལྡན་དུ་མ་བསྐྱངས་ན་ཐུགས་ཀྱི་དམ་ཚིག་ཉམས་པར་བཤད་པས།
ངེས་པ་སྟོང་ཉིད་ལ་དྲང་ཞིང༌། གཟུགས་རྣམས་ལྷར་ཤར་བའི་བསྐྱེད་པའི་རིམ་པ་བསྒོམ་པ་འདི་ནི་རྨད་དུ་བྱུང་བའི་སྲོལ་དུ་ཤེས་པར་བྱའོ། ། གལ་ཏེ་དཀྱིལ་འཁོར་གྱི་རྣམ་པ་ཅན་གྱི་སྣང་བ་དང༌། བདག་མེད་རྟོགས་པའི་ཤེས་རབ་གཉིས་དབྱེར་མེད་པར་སྦྱར་བའི་ལམ་དེས་འཁོར་བའི་རྩ་བ་བདག་འཛིན་ཇི་ལྟར་འགོག་སྙམ་ན། སྒྲུབ་ཐབས་ཀུན་བཟང་ལས། ཐ་མལ་རྣམ་རྟོག་རྒྱུན་ལས་གཞན་པ་ཡི། ། སྲིད་པའི་སྡུག་བསྔལ་གཞན་ཅིའང་ཡོད་མ་ཡིན། ། དེ་དང་རྣམ་པ་འགལ་བར་གྱུར་པའི་སེམས། ། འདི་ནི་མངོན་སུམ་དུ་ནི་རྟོགས་པར་འགྱུར། ། ཟབ་ཅིང་རྒྱ་ཆེ་བ་ཡི་བདག་ཉིད་ཅན། །
གང་ཡིན་དེར་ནི་ཀུན་རྟོག་སྣང་མི་འགྱུར། ། ཞེས་གསུངས་ལ། དེའི་དོན་སློབ་དཔོན་ཐ་ག་ནས། བསྐྱེད་རིམ་གྱི་ལམ་ལ་འབད་པ་བྱས་པ་ཐམས་ཅད་འཁོར་བ་ལས་གྲོལ་བའི་ཆེད་ཡིན་ན། ལམ་འདིས་འཁོར་བ་ལས་གྲོལ་བར་མི་འགྱུར་ཏེ། བདག་མེད་བསྒོམ་པར་མི་འདུག་པའི་ཕྱིར་རོ། ། ཞེས་རྒོལ་བའི་ལན་དུ། གཞུང་འདིས་བསྐྱེད་རིམ་གྱིས་འཁོར་བའི་རྩ་བ་དང་འགལ་བར་བཤད་ལ། སྨན་ཞབས་དང༌། དཔལ་འབྲས་རྡོ་རྗེས་ཀྱང༌།
སྲིད་པའི་སྡུག་བསྔལ་གྱི་གཉེན་པོར་བསྐྱེད་རིམ་གསུངས་པར་བཤད་དོ། ། དེ་ལ་ཐ་མལ་གྱི་རྣམ་རྟོག་ཅེས་པའི་དོན་ནི། ལྷའི་རྣམ་པ་དང་བྲལ་བའི་སྣང་བ་རང་དགའི་རྟོག་པ་ཙམ་ལ་འཆད་པ་ནི་ཡེ་ཤེས་ཞབས་ཀྱི་བཞེད་པ་མ་ཡིན་ཏེ། འགྲེལ་པ་ཐ་ག་ནར། ཐ་མལ་པའི་རྣམ་པར་རྟོག་པ་ནི་བདག་དང་བདག་གིར་རྣམ་པར་རྟོག་པའོ། ། ཞེས་དང༌། བཞི་བརྒྱ་ལྔ་བཅུ་པའི་འགྲེལ་པར། ཤཱནྟི་པས་ཀྱང༌། འདིར་ཐ་མལ་གྱི་ཀུན་ཏུ་རྟོག་པ་ཞེས་བྱ་བ་ནི། བདག་དང་བདག་གི་བ་དང་གཟུང་བ་དང་འཛིན་པའི་རྣམ་པ་ཅན་གྱི་ཡིད་ཀྱི་བརྗོད་པ་ལ་བྱ་བར་བཤད་ན་སྲིད་པའི་བདག་ཉིད་ཅན་གྱི་སྡུག་བསྔལ་ཞེས་བྱ་བར་ཉེ་བར་གདགས་པས་སྲིད་པའི་བདག་ཉིད་ཅན་གྱི་སྡུག་བསྔལ་གྱི་རྒྱུའི་གཙོ་བོ་ཡིན་ནོ། །
ཞེས་བྱ་བའི་ཐ་ཚིག་གོ ། ཞེས་གསུངས་པའི་ཕྱིར་རོ། ། དེས་ན་བདག་འཛིན་ནི་ཐ་མལ་གྱི་རྣམ་རྟོག་ཡིན་ཞིང༌། དེ་སྲིད་པའི་སྡུག་བསྔལ་གྱི་རྩ་བ་ཡིན་པས་དེ་སྐད་ཅེས་བཏགས་སོ། ། དེ་དང་འགལ་བའི་སེམས་ནི། དཔལ་འབྲས་རྡོ་རྗེས། དཀྱིལ་འཁོར་གྱི་འཁོར་ལོའི་རྣམ་པའི་སེམས་དེ་ལ་མངོན་སུམ་གྱིས་འགལ་བར་རྟོགས་པར་འགྱུར་རོ། ། ཞེས་ལྷའི་རྣམ་པ་ཅན་གྱི་སེམས་ལ་བཤད་ལ། འགལ་ལུགས་ནི་རྣམ་པ་འགལ་བ་སྟེ། འཛིན་སྟངས་གཉིས་དངོས་སུ་འགལ་བར་དགོས་སོ། །
འཁོར་ལོའི་རྣམ་པ་ཅན་གྱི་སེམས་དེ་ཡང་སྒོམ་པ་པོ་རང་ཉིད་ཀྱིས་མངོན་སུམ་དུ་རྟོགས་པར་འགྱུར་རོ། ། དེ་དང་བདག་འཛིན་འགལ་བའི་རྒྱུ་མཚན་ནི། ལྷའི་རྣམ་པ་ཅན་གྱི་སེམས་དེ་སྐྱེས་པའི་དུས་ན་ཐ་མལ་གྱི་རྣམ་རྟོག་སྟེ་བདག་འཛིན་དེ་གཏན་ནས་མི་སྣང་བའི་ཕྱིར་རོ། ། གལ་ཏེ་དེ་སྐྱེས་པའི་ཚེ་བདག་འཛིན་མ་མཐོང་བས་དེ་འགོག་མི་ནུས་ཏེ། ནམ་མཁའ་མཐའ་ཡས་སྐྱེ་མཆེད་བསྒོམས་པས་ཀྱང་ལྡོག་པར་འགྱུར་རོ། ། ཞེས་པའི་ལན་དུ། ཤཱནྟི་པས། དཀྱིལ་འཁོར་གྱི་རྣམ་པ་ཅན་གྱི་སེམས་ནི་མི་བདེན་པའི་རྣམ་པར་རྟོག་པ་ཐམས་ཅད་བསལ་བ་ལ་འཇུག་པ་ཡིན་པའི་ཕྱིར་རོ། ། དེ་ཡང་ལྷན་ཅིག་མི་སྣང་བ་ཙམ་གྱིས་མ་ཡིན་ནོ། ། ཞེས་དང༌།
ནམ་མཁའ་མཐའ་ཡས་སྐྱེ་མཆེད་ལ་སོགས་པ་ནི། བདག་མེད་པའི་རྣམ་པར་འཇུག་པ་མ་ཡིན་ཏེ། དེ་བདག་ཏུ་ལྟ་བ་ལས་མི་ལྡོག་པའི་ཕྱིར། དེའི་རྒྱུ་ཅན་སྡུག་བསྔལ་ཡང་ལྡོག་པ་མ་ཡིན་ནོ། ། དེ་ཡང་འདི་ན་སྐྱེ་བ་ནས་སྐྱེ་བར་བརྒྱུད་པའི་རྒ་བ་དང་འཆི་བ་ལ་སོགས་པ་ནི་སྡུག་བསྔལ་གྱི་བདེན་པའོ། ། དེའི་རྒྱུར་གྱུར་པ་བདག་ཏུ་ལྟ་བ་ལ་སོགས་པ་ནི་ཀུན་འབྱུང་གི་བདེན་པའོ། ། དེའི་གཉེན་པོར་གྱུར་པའི་དཀྱིལ་འཁོར་གྱི་འཁོར་ལོ་ནི་ལམ་གྱི་བདེན་པའོ། ། སྡུག་བསྔལ་འབྱུང་བ་ཤིན་ཏུ་མེད་པར་བྱ་བའི་ཕྱིར་སེམས་ཀྱི་རྒྱུན་གྱི་མཚན་ཉིད་ཅན་གནས་ཡོངས་སུ་གྱུར་པ་ནི་འགོག་པའི་བདེན་པ་སྟེ། འདི་ནི་མདོར་དོན་དམ་པའོ། ། ཞེས་ནམ་མཁའ་མཐའ་ཡས་ནི་བདག་མེད་ལ་བློ་ཁ་མ་ཕྱོགས་པས་དེ་བསྒོམས་པས་བདག་འཛིན་ལ་མི་གནོད་པའི་ཕྱིར།
དེ་བསྒོམས་ཀྱང་སྲིད་པ་ལས་མི་གྲོལ་བ་དང༌། འཁོར་ལོའི་རྣམ་པ་ཅན་གྱི་སེམས་ནི་བདག་ཏུ་འཛིན་པའི་ཡུལ་བཀག་པའི་བདག་མེད་ལ་འཇུག་པས། དེས་བདག་འཛིན་ལྡོག་ནུས་པའི་ཚུལ་ལེགས་པར་ཕྱེ་ནས་གསུངས་སོ། ། དེ་ལྟར་གནོད་བྱ་གནོད་བྱེད་དུ་ལན་ཅིག་མཐོང་བ་དེ་ནི། གཉེན་པོ་ཇི་ལྟར་འཕེལ་བ་བཞིན་མི་མཐུན་ཕྱོགས་རིམ་གྱིས་འགགས་ནས་མཐར་སྤང་བྱ་རྩ་བ་ནས་སྤང་བར་ནུས་ཏེ། སྒྲུབ་ཐབས་ཀུན་བཟང་ལས། གང་ཞིག་གང་དང་མི་མཐུན་པ་དག་ཏུ། ། ལན་ཅིག་གྱུར་པའང་དེ་བགྲོད་རྒྱས་འགྱུར་བར། ། མཐོང་དང་བསླབ་པ་རྣམ་པར་འཕེལ་བ་དག ། རང་གི་མི་མཐུན་ཤིན་ཏུ་འགག་པར་འགྱུར། །
ཞེས་སོ། ། མདོར་ན་དམིགས་པ་ལྷ་ལ་དམིགས་ནས། རྣམ་པ་རང་བཞིན་མེད་པའི་དོན་ངེས་པའི་བློ་ངེས་ཤེས་ཀྱི་འཛིན་སྟངས་སྟོང་ཉིད་ལ་ཞུགས་ཤིང༌། གཟུགས་རྣམས་རྟེན་དང་བརྟེན་པར་བཅས་པའི་དཀྱིལ་འཁོར་གྱི་རྣམ་པར་ཤར་བའི་ཟབ་གསལ་གཉིས་མེད་ཀྱི་རྣལ་འབྱོར་འདི་ལྟ་བུ་བསྒོམས་པས་བདག་འཛིན་རྒྱུ་དང་བཅས་པ་ཞི་བར་འགྱུར་གྱི། ཟབ་གསལ་གཉིས་མེད་དུ་མ་ཤེས་པའི་ལྷ་བསྒོམ་པ་རྣམས་ནི་བདག་འཛིན་འགོག་མི་ནུས་ལ། དེ་བཞིན་དུ་ཞེ་སྡང་དང་ཁྲོ་བོའི་རྣལ་འབྱོར་སྦྲགས་ཏེ་སྒོམ་པ་ནི། ཕྱི་མར་སུས་ཀྱང་ཐུལ་བར་མི་ནུས་པའི་འབྱུང་པོར་སྐྱེས་ནས་ལས་སོགས་པའི་རྒྱུ་ཡིན་པས། དེ་དག་སྤངས་ལ་ཚུལ་འདི་ལ་རྣལ་འབྱོར་དུ་བྱས་ན་འབྲས་བུ་མངོན་དུ་བྱེད་པར་འགྱུར་ཞིང༌། འདི་ལྟ་བུ་འཆད་པ་ཡང་སྐལ་བ་བཟང་བར་ཤེས་པར་བྱའོ། ། གཉིས་པ་གཞུང་དོན་ལ་གཉིས།
སྔོན་འགྲོ་དང་དངོས་གཞིའོ། ། དང་པོ་ལ་གཉིས། སྤྱིའི་སྔོན་འགྲོ་ཁ་བསྐང་བ་དང༌། ཁྱད་པར་གྱི་སྔོན་འགྲོ་བཤད་པའོ། ། དང་པོ་ནི། སྒྲུབ་ཐབས་ཀྱི་གཞུང་རྣམས་དང༌། རྗེ་བཙུན་ཡབ་སྲས་ཀྱི་སྒྲུབ་ཐབས་ཀྱི་གཞུང་རྣམས་སུ། སྔོན་འགྲོ་འདི་རྣམས་བྱེད་པའི་གསལ་ཁ་མེད་ཀྱང༌། བླ་ཆེན་འཕགས་པས། སྐྱབས་འགྲོ་སེམས་བསྐྱེད།
རྡོ་རྗེ་སེམས་དཔའི་བསྒོམ་བཟླས་གསུམ་སྐབས་འདིར་གསལ་བར་བཤད་པ་ནི་སྔོན་གྱི་གདམས་ངག་ཇི་ལྟ་བ་བཞིན་དུ་བྲིས་པར་སྣང་བས་ལེགས་པ་ཡིན་ལ། རྭ་པ་དང་དཔྱལ་བ་ལ་སོགས་པ་བོད་ཀྱི་སྔགས་པ་གཞན་རྣམས་ཀྱི་ཕྱག་ལེན་ལ་ཡང་ཡོད་དོ། ། འདི་བཤད་པ་ལ་གསུམ། སྔོན་འགྲོ་གསུམ་བྱ་དགོས་པའི་རྒྱུ་མཚན། ཇི་ལྟར་བྱ་བའི་ཚུལ། དེ་ལྟར་བྱས་པའི་དགོས་པའོ། ། དང་པོ་ནི། སློབ་དཔོན་འཇམ་དཔལ་གྲགས་པས། སྡོམ་གསུམ་ཆོ་ག་མི་ལྡན་པར། ། སྔགས་པའི་བདག་ཉིད་མི་འགྱུར་ཏེ། །
ཞེས་གསུངས་པས། སྒྲུབ་པ་པོའི་རྒྱུད་སྡོམ་པ་གསུམ་དང་མི་ལྡན་པར་བསྐྱེད་རྫོགས་ཀྱི་ལམ་བསྒོམས་ཀྱང་ཡེ་ཤེས་མི་སྐྱེ་བས། རྒྱུད་དེ་གསུམ་དང་ལྡན་པ་ནི་མི་དགོས་ཁ་མེད་ཀྱི་ལམ་གྱི་གཞི་ཆེན་པོ་ཡིན་ནོ། ། སྡོམ་པ་གསུམ་ལྡན་གྱི་གང་ཟག་དེས་བསྐྱེད་རིམ་ཉམས་སུ་ལེན་པའི་ཚེ་རང་རྒྱུད་ཀྱི་སྡོམ་པ་གསུམ་ལ་ཉེས་པ་མེད་པར་བྱས་ནས་བསྒོམ་དགོས་ལ། དེ་ལ་ཉེས་པ་ཆེན་པོ་རྣམས་ནི་སླར་བླང་བ་དང༌། ཕྱིར་འཆོས་པ་ལ་སོགས་པའི་ཐབས་ཀྱིས་སྦྱོང་དགོས་ལ། ཐུན་བར་གྱི་ཉེས་པ་ཆུང་ངུ་རྣམས་སྦྱོང་བའི་ཕྱིར་དུ་ཐབས་འདི་གསུམ་བྱ་སྟེ། སློབ་དཔོན་འཇམ་དཔལ་གྲགས་པས། དང་པོར་སོ་སོ་ཐར་པ་ཡི། ། སྡོམ་པ་ལེགས་པར་མ་བཟུང་བར། །
གསང་བ་སོགས་ཚུལ་གནས་བྱེད་པ། ། ཐ་བ་ལས་འབྲས་བསྐྱེད་བཞིན་ནོ། ། རྩ་བ་རྙེད་པར་མི་འགྱུར་བས། ། དང་པོར་སྐྱབས་འགྲོ་ནས་བརྩམས་ཏེ། ། སྡོམ་གསུམ་ཆོ་ག་རབ་ཏུ་བརྟག ། ཅེས་གསུངས་པའི་ཕྱིར་རོ། ། དེས་ན་སོ་ཐར་གྱི་སྡོམ་པ་ཡར་ལྡན་དུ་བྱ་བའི་ཕྱིར་དུ་སྐྱབས་འགྲོ་དང༌། བྱང་སེམས་ཀྱི་སྡོམ་པ་འཕེལ་བར་བྱ་བའི་ཕྱིར་སེམས་བསྐྱེད་དང༌། རིག་འཛིན་གྱི་སྡོམ་པའི་ཉེས་ལྟུང་རྣམས་བྱིན་གྱིས་བརླབས་ཤིང་ལྟུང་བ་འཕེལ་དུ་མི་གཞུག་པའི་ཕྱིར། རྡོ་རྗེ་སེམས་དཔའི་སྒོམ་བཟླས་རྣམས་བྱས་པས།
རང་རྒྱུད་ཀྱི་སྡོམ་པ་གསུམ་པོ་ཡོངས་སུ་དག་པར་བྱས་ནས་ལམ་བསྒོམ་པ་ཡིན་ནོ། ། གཉིས་པ་ལ་གསུམ། སྐྱབས་འགྲོའི་རྣལ་འབྱོར། སེམས་བསྐྱེད་ཀྱི་རྣལ་འབྱོར། རྡོ་རྗེ་སེམས་དཔའི་རྣལ་འབྱོར་རོ། ། དང་པོ་ནི། སྐྱབས་སུ་འགྲོ་བའི་གང་ཟག་ནི། མཐའ་ཡས་པའི་འགྲོ་བ་དྲིན་ཅན་གྱི་མར་གྱུར་པ་རྣམས་དང༌། རང་ཉིད་དོ། ། དུས་ནི་སྙིང་པོ་བྱང་ཆུབ་ཀྱི་གོ་འཕང་མ་ཐོབ་ཀྱི་བར་དུའོ། །
ཡུལ་ལ་མི་འདྲ་བ་དུ་མ་ཡོད་པ་རྣམས་ནི། རྒྱུན་བཤགས་ཀྱི་སྐབས་སུ་འཆད་ལ། འདིར་ནི་དཀྱིལ་འཁོར་གྱི་གཙོ་བོ་བླ་མ་དང་ཐ་མི་དད་པ་ནི་སངས་རྒྱས་དཀོན་མཆོག དེའི་ཐུགས་རྒྱུད་ལ་བཞུགས་པའི་རིམ་གཉིས་ཀྱིས་བསྡུས་པའི་རྟོགས་པ་མཐར་ཐུག་པ་ཆོས་དཀོན་མཆོག རྟོགས་པ་དེ་དཔེའི་ཡེ་ཤེས་ཀྱི་ཚུལ་གྱིས་རྒྱུད་ལ་ཞུགས་ཤིང༌། དབང་བསྐུར་གྱི་བསླབ་པ་རང་བས་རྒན་པར་གྱུར་པའི་གང་ཟག་དང༌། དཀྱིལ་འཁོར་ལ་བཀོད་པའི་ལྷ་རྣམས་ནི་དགེ་འདུན་དཀོན་མཆོག་སྟེ། དེ་རྣམས་ལའོ། ། ཚུལ་ནི་སེམས་ཅན་ཐམས་ཅད་ཀྱི་དོན་དུ། རང་ཉིད་དཀོན་མཆོག་གསུམ་གྱི་གོ་འཕང་ཐོབ་པར་འདོད་པའི་ཚུལ་གྱིས་སོ། །
དེ་ལྟར་སྐྱབས་སུ་འགྲོ་བའི་རྒྱུ་ནི། འདིར་སྙིང་རྗེ་ཆེན་པོ་དང༌། དད་པ་གཉིས་སུ་ཤེས་པར་བྱའོ། ། དེ་དག་རྒྱས་པར་རྟོགས་པར་འདོད་ན། མངོན་རྟོགས་ལྗོན་ཤིང་དུ་བལྟའོ། ། གལ་ཏེ་འདིར་སྐྱབས་འགྲོ་བྱེད་པ་སོ་ཐར་གྱི་སྡོམ་པ་འཕེལ་བའི་དོན་ཡིན་ན། དེ་ལ་ཉན་ཐོས་ཀྱི་ལྟུང་བཤགས་ལ་སོགས་པ་བྱས་པས་ཆོག་མོད། སྐྱབས་འགྲོ་བྱ་དགོས་པ་ཅི་ཡིན་སྙམ་ན། སྐྱབས་གསུམ་བདུན་ཅུ་པ་ལས། གསུམ་ལ་སྐྱབས་འགྲོའི་དགེ་བསྙེན་ནི། །
དེ་ནི་སྡོམ་བརྒྱད་རྩ་བ་ཡིན། ། ཞེས་པ་ལྟར། སོ་ཐར་རིགས་བརྒྱད་པོ་གང་ཡིན་ཀྱང༌། སྐྱབས་འགྲོ་རྩ་བར་བྱས་ནས་ལེན་དགོས་པའི་ཕྱིར། འདིར་སོ་ཐར་གྱི་རྩ་བའི་ཆོས་ཉམས་སུ་ལེན་པ་ཡིན་གྱི། སོ་ཐར་གྱི་ཉམས་ལེན་གང་ཡིན་ཐམས་ཅད་བསྐྱེད་རིམ་གྱི་སྐབས་འདིར་ཉམས་སུ་ལེན་མི་ནུས་པའི་ཕྱིར་རོ། ། སྤྱིར་ནི་སྔགས་པས་རང་གང་གི་སྒོར་ཞུགས་པའི་སོ་སོ་ཐར་པ་དེའི་ཉམས་ལེན་རྣམས། འཁྲུལ་མེད་དུ་ཉམས་སུ་ལེན་ཅིང༌། ཉེས་ལྟུང་ཕྲ་མོས་ཀྱང་མ་གོས་པར་བྱ་བ་འདི་ནི་གནད་ཀྱི་དོན་དུ་ཤེས་པར་བྱའོ། ། གཉིས་པ་ནི།
བྱང་ཆུབ་ཀྱི་མཆོག་ཏུ་སེམས་བསྐྱེད་པའི་ཆོ་ག་བྱ་སྟེ། དེ་ཡང་ཁམས་གསུམ་གྱི་སེམས་ཅན་ཐམས་ཅད་བདག་གི་ཕ་མར་མ་གྱུར་པ་གཅིག་ཀྱང་མེད་ལ་ཕ་མ་ནམ་བྱས་རེས་ཀྱི་ཕན་བཏགས་པའི་དྲིན་ཅན་ཤ་སྟག་ཡིན་པས། དྲིན་ཅན་འདི་རྣམས་འཁོར་བ་སྡུག་བསྔལ་གྱི་རྒྱ་མཚོ་ཆེན་པོར་མཐའ་ཡས་པའི་སྡུག་བསྔལ་གྱིས་གཟིར་བ་རྣམས་སྙིང་རེ་རྗེ་སྙམ་དུ་ཡང་ནས་ཡང་དུ་བསྒོམ་པར་བྱ་སྟེ། འདི་སྔོན་དུ་མ་སོང་ན་སེམས་བསྐྱེད་རྣལ་མ་མི་སྐྱེའོ། ། དེ་ལྟར་རྒྱུ་སྙིང་རྗེ་སྔོན་དུ་སོང་ནས། དེའི་འོག་ཏུ་འབྲས་བུ་སེམས་བསྐྱེད་པ་ནི། སེམས་ཅན་དེ་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་བདག་གིས་ལམ་ཟབ་མོ་བསྒོམ་སྙམ་དུ་བྱང་ཆུབ་ཀྱི་སེམས་ཡང་དང་ཡང་དུ་ཡིད་ལ་བྱའོ། ། འདི་ནི་ཐེག་ཆེན་གྱི་ལམ་གྱི་རྩ་བ་ཡིན་པས། བཤད་པ་རྒྱས་པར་ཤེས་དགོས་ཏེ།
ཆོས་རྗེ་ས་སྐྱ་པཎྜི་ཏས་མཛད་པའི་སེམས་བསྐྱེད་ཀྱི་ཆོ་གར་བལྟའོ། ། གསུམ་པ་ལ་གཉིས། སྤྱིར་བཤད་པ་དང༌། བྱེ་བྲག་ཕྱེ་སྟེ་བཤད་པའོ། ། དང་པོ་ནི། སྔགས་ཀྱི་ཡན་ལག་མ་ཚང་བའི་ལྟུང་བ་བྱུང་ན། དེ་བྱིན་གྱིས་བརླབ་པའི་ཐབས་ལ། དམ་ཚིག་རྡོ་རྗེའི་བསྒོམ་བཟླས་དང༌། རྡོ་རྗེ་སེམས་དཔའི་བསྒོམ་བཟླས་གཉིས་གསུངས་པས་གང་བྱས་ཀྱང་འདྲ་མོད། འདིར་བླ་མ་དག་ཕྱི་མ་མཛད་པ་ནི།
སློབ་དཔོན་འཇམ་དཔལ་གྲགས་པས། གལ་ཏེ་ལྟུང་སོགས་བྱུང་གྱུར་ན། ། ཡི་གེ་བརྒྱ་པས་བྱིན་གྱིས་བརླབ། ། ཇི་སྲིད་དུས་ལས་མ་འདས་པར། ། དག་པའི་ལས་ལ་ཉེར་གནས་བྱ། ། འགྱོད་བཅས་ཉེས་པ་འཕེལ་མི་འགྱུར། ། ཞེས་གསུངས་པ་དང་མཐུན་ནོ། ། དེ་ཇི་ལྟར་བྱ་བ་ཡང༌། རྒྱུད་སྡེ་རྣམས་ལས་མི་འདྲ་བ་མང་པོ་ཞིག་གསུངས་ཀྱང༌། འདིར་རྗེ་བཙུན་ས་སྐྱ་པ་རྣམས་ཀྱིས།
བདེ་མཆོག་གི་བཤད་རྒྱུད་ཨ་བྷི་དྷ་ན་ལ་བརྟེན་པར་སྣང་བས། དེ་ལྟར་དུ་བཤད་ན། རྒྱུད་དེའི་ལེའུ་ཉི་ཤུ་རྩ་ལྔ་པར། ཡིག་བརྒྱ་ལྷ་ཐམས་ཅད་ཀྱི་གསང་སྔགས་ཡིན་ཚུལ། ཡིག་བརྒྱའི་སྔགས་དངོས། དེའི་འཁྲུལ་འཁོར་གྱིས་ཕྱིར་བཟློག་རྣམས་གསུངས་ལ། ལེའུ་ཉི་ཤུ་རྩ་དྲུག་པར། གང་དུ་དམ་ཚིག་ཉམས་པ་ལ། ། སྦྱོང་བ་འདི་ནི་སྦྱིན་པར་བྱ། ། ཞི་བར་གྱུར་ནས་བླ་མེད་པ། །
རྣལ་འབྱོར་མ་ཡི་དབང་ཡང་བསྐུར། ། དུས་བཞི་དག་ཏུ་རིམ་པ་ཡིས། ། ཕྱི་དང་ནང་གི་ཆུས་ཁྲུས་བྱ། ། ཡང་ན་དམ་ཚིག་སྡོམ་པ་བླང༌། ། བླ་མ་ལ་ནི་གསོལ་བ་གདབ། ། བདག་ནི་མི་ཤེས་རྨོངས་པ་སྟེ། ། ཞེས་སོགས་ནས། འགྲོ་བའི་གཙོ་ལ་བདག་སྐྱབས་མཆི། ། དེ་ནི་ཐེ་ཚོམ་མེད་བྱས་ནས། ། ངེས་པར་དངོས་གྲུབ་ཅན་དུ་འགྱུར། །
ཞེས་ལྟུང་བ་སྦྱོང་བ་དང༌། ལྟུང་བཤགས་ཀྱི་ཆོ་ག་གསུངས་ནས། ལྷ་གང་བསྒོམ་གསལ་བར་མ་བཤད་པ་ལ། རྒྱུད་དེའི་ལེའུ་དྲུག་ཅུ་རྩ་བཞི་པར། རྡོ་རྗེ་སེམས་དཔའ་ཞལ་གསུམ་ཕྱག་དྲུག་པ་སོགས་གསུངས་ཀྱང༌། དེ་རྣམས་སྤྲོས་པ་ཆེ་བས་འདིར་མ་བཤད་པར། ལེའུ་ཉེར་བཞི་པར་འཁོར་ལོས་སྒྱུར་བ་དྲུག་གི་དཀྱིལ་འཁོར་གསུངས་པའི་ནང་ནས། རྡོ་རྗེ་སེམས་དཔའི་དཀྱིལ་འཁོར་གྱི་གཙོ་བོ། རྡོ་རྗེ་སེམས་དཔའ་དཀར་པོ་ཞལ་གཅིག་ཕྱག་གཉིས་པ། ཡུམ་དང་བཅས་པ་གསུངས་པ་དེ་ཟུར་དུ་ཕྱུང་ནས་ཆོ་ག་འདི་དང་སྦྱར་བར་སྣང་བས།
དེ་བཞིན་དུ་འཆད་ཤེས་དགོས་སོ། ། གཉིས་པ་ལ་གསུམ། ལྷ་བསྒོམ་པ། སྔགས་བཟླས་པ། བཤགས་བསྡམ་བྱ་བའོ། ། དང་པོ་ནི་བླ་མ་གཞན་དག་རང་རྡོ་རྗེ་སེམས་དཔར་བསྒོམ་པར་འདོད་ཅིང༌། ཁ་ཅིག་རང་ལྷར་བསྐྱེད་པའི་སྙིང་གར་རྡོར་སེམས་བསྐྱེད་པར་འདོད་ཀྱང༌། འདིར་རྗེ་བཙུན་གྱིས། རང་གི་སྤྱི་བོར་བསྒོམ་པར་བཤད་པ་ནི། ངེས་བརྗོད་བླ་མའི་སྔར་གྱི་ལུང་ལས།
ཕྱི་དང་ནང་གི་ཆུས་ཁྲུས་བྱ། ། ཞེས་པའི་དོན་དུ་མངོན་ཏེ། སྤྱི་བོར་རྡོར་སེམས་བསྒོམས་ནས། དེའི་སྦྱོར་མཚམས་ནས་བྱུང་བའི་ཆུས་དམ་ཚིག་ཉམས་པའི་དྲི་མ་འཁྲུད་ཅེས་པའི་དོན་ཏོ། ། གལ་ཏེ་ནང་ཁྲུས་ཀྱི་དོན་ནི། སྟོང་ཉིད་བསྒོམ་པ་ཡིན་ནོ་སྙམ་ན། ནང་ཁྲུས་ནི་དེ་ལྟར་དུ་ཡོ་ག་དང་གདན་བཞི་སོགས་ལས་བཤད་ཀྱང༌། དེ་ནང་ཁྲུས་ཡིན་གྱི་ནང་གི་ཆུས་ཁྲུས་མ་ཡིན་ལ་འདིར་ནང་གི་ཆུས་ཞེས་དམིགས་བསལ་དུ་འབྱུང་བའི་ཕྱིར་རོ། ། དེས་ན་རྗེ་བཙུན་གྱིས། བདག་གི་སྤྱི་བོར་པདྨ་དང་ཟླ་བའི་སྟེང་དུ།
རྡོ་རྗེ་སེམས་དཔའ་དཔལ་ཧེ་རུ་ཀ་ཞེས་བྱ་བ་སྐུ་མདོག་དཀར་པོ་རུས་པའི་རྒྱན་ཆ་དྲུག་གིས་བརྒྱན་པ། གཡས་རྡོ་རྗེ་གཡོན་དྲིལ་བུ་ཡུམ་རྡོ་རྗེ་སྙེམས་མ་སྐུ་མདོག་དང་རྒྱན་ཡབ་དང་འདྲ་བ་གྲི་གུག་དང་ཐོད་པ་འཛིན་པས་འཁྱུད་པ། རྡོ་རྗེའི་སྐྱིལ་ཀྲུང་ངམ་སེམས་དཔའི་སྐྱིལ་ཀྲུང་གིས་བཞུགས་པར་བསྒོམས་ལ། ཞེས་གསུངས་པ་ལྟར་བྱའོ། ། དེ་ལ་བླ་མ་ཁ་ཅིག ཆོ་ག་གསུམ་ལས་བསྐྱེད་པར་བཤད་པ་ནི། རྗེ་བཙུན་གྱི་གསུང་དང་མི་མཐུན་པས། འདིར་སྐད་ཅིག་གིས་བསྐྱེད་པ་ཡིན་ལ། ལྷའི་རྣམ་པ་ནི། ནག་པོ་དམ་ཚིག་རྡོ་རྗེས།
རྡོ་རྗེ་སེམས་དཔའ་ཞལ་གཅིག་ཕྱག་གཉིས་པ་སྐུ་མདོག་སྟོན་ཀའི་ཟླ་བ་ལྟར་དཀར་ཞིང༌། ཕྱག་ན་རྡོ་རྗེ་དང་དྲིལ་བུ་བསྣམས་པ་རལ་པའི་ཐོར་ཚུགས་ཅན། ཞི་ཞིང་སྒེག་པའི་ཉམས་དང་ལྡན་པ། རང་གི་བཙུན་མོས་མགུལ་པ་ནས་འཁྱུད་པ། སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་གདན་ལ་སེམས་དཔའི་སྐྱིལ་ཀྲུང་གིས་བཞུགས་པར་བསྒོམ། ཞེས་བཤད་པ་དང་མཐུན། རྒྱན་ལ་རྗེ་བཙུན་གྱིས་འདིར་རུས་རྒྱན་དང༌། ལམ་འབྲས་ཀྱི་གཞུང་ཞིག་ཏུ་རིན་པོ་ཆེའི་རྒྱན་དུ་བཤད་པ་ནི། གཉིས་པོ་གང་བྱས་ཀྱང་ཆོག་པའི་དོན་ཡིན་གྱི། གཉིས་ཆར་གྱིས་བརྒྱན་པར་འདོད་པ་ནི་དོན་མ་གོ་བར་ཟད་དོ། །
དེ་ནས་བླ་ཆེན་འཕགས་པས་སྐུ་གསུང་ཐུགས་བྱིན་གྱིས་བརླབ་པ་ཡེ་ཤེས་པ་གཞུག་པ་རྣམས་བྱ་ཞིང༌། དབང་བསྐུར་བར་མ་བཤད་པ་ལ། ཁ་ཅིག་རྡོ་རྗེ་འཆང་ངམ། མི་བསྐྱོད་པས་རྒྱས་བཏབ་ནས་ཡན་ལག་བཞི་ཚང་བར་འདོད། ཁ་ཅིག་རྡོ་རྗེ་སེམས་དཔའ་རིགས་ཐམས་ཅད་ཀྱི་བདག་པོ་ཡིན་པས་དེ་ལ་དབང་བསྐུར་བ་དང་རིགས་བདག་གིས་རྒྱས་འདེབས་དགོས་ན། རྒྱས་འདེབས་ཐུག་མེད་དུ་ཐལ་བའི་སྐྱོན་ཡོད་པས་མ་བྱས་ཞེས་ཟེར། ཁ་ཅིག་མགོ་རྒྱན་གྱི་སྟེང་ན་རྡོ་རྗེ་ཕྱེད་པ་ཞིག་ཡོད་པ་དེ། མི་བསྐྱོད་པས་རྒྱས་འདེབས་པའི་དོན་དུ་འདོད་དོ། ། དེ་ལ་སྤྱིར་ཡན་ལག་བཞི་དངོས་སུ་ཡོད་པར་འདོད་པ་ནི་མི་འཐད་དེ། རྗེ་བཙུན་གྱི་གསུང་རབ་གཉིས་ལས་མ་བཤད་པའི་ཕྱིར་རོ། །
འོ་ན་ལྗོན་ཤིང་ལས། སློབ་དཔོན་བིརྺ་པའི་བཞེད་པས་བསྙེན་སྒྲུབ་ཡན་ལག་བཞི་མ་ཚང་བའི་མངོན་པར་རྟོགས་པ་མཆོག་ཐུན་མོང་གང་ལ་ཡང་མི་བཞེད་དོ། ། ཞེས་པ་དང་འགལ་ལོ་སྙམ་ན། མི་འགལ་ཏེ། ཡན་ལག་བཞི་ལ་རྒྱས་བསྡུས་གསུམ་ཡོད་པ་ལས། རྒྱས་པ་ནི་ཇི་སྐད་བཤད་པ་བཞིན་ཡིན་ལ། བསྡུས་པ་གཉིས་ནི་ལྗོན་ཤིང་ལས་བསྡུས་པ་ནི་སྐྱེ་མཆེད་བྱིན་གྱིས་མི་རློབ་པར། སྐུ་གསུང་ཐུགས་བྱིན་གྱིས་རློབ་པ་དང༌། དབང་མི་བསྐུར་བར་དབུ་རྒྱན་རང་ཆས་སུ་བསྒོམ་པའི་ཡན་ལག་བཞིའམ། དམ་ཚིག་སེམས་དཔར་དབུ་རྒྱན་རང་ཆས་སུ།
སྐད་ཅིག་མས་བསྐྱེད་ནས་བཟླས་པ་ལ་འཇུག་པ་ཡིན་ནོ། ། ཞེས་གསུངས་པས། ཆོ་ག་བསྡུས་པའི་ལུགས་ཡིན་པའི་ཕྱིར་རོ། ། དབང་བསྐུར་རྒྱས་གདབ་མི་བྱེད་པའི་ལུགས་ནི། བསྙེན་སྒྲུབ་ཡན་ལག་བཞི་རྒྱས་པ་མ་ཡིན་ཏེ། དབང་བསྐུར་རིགས་བདག་གིས་རྒྱས་གདབ་དངོས་སུ་མི་བྱེད་པའི་ཕྱིར་རོ། ། བསྡུས་པ་དང་པོ་མ་ཡིན་ཏེ། ཡེ་ཤེས་པ་གཞུག་པར་འདོད་པའི་ཕྱིར་རོ། ། བསྡུས་པ་གཉིས་པ་མ་ཡིན་ཏེ། གནས་གསུམ་བྱིན་རླབས་དང་ཡེ་ཤེས་པ་དགུག་པར་འདོད་པའི་ཕྱིར་རོ། །
གཞན་ཡང་རྒྱས་འདེབས་མི་བྱེད་པའི་རྒྱུ་མཚན་དང་པོ་མི་འཐད་དེ། རྡོར་སེམས་རིགས་ཐམས་ཅད་ཀྱི་བདག་པོ་ཡིན་པས་དེ་ལ་རྒྱས་འདེབས་མི་དགོས་ན། རྗེ་བཙུན་རྩེ་མོས། རྡོ་རྗེའི་བརྟུལ་ཞུགས་ཀྱི་སྐབས་ཀྱི་རྡོར་སེམས་ལ་རྒྱས་འདེབས་བཤད་པའང་མི་འཐད་པར་ཐལ་བ་དང༌། སངས་རྒྱས་མཉམ་སྦྱོར་དང༌། ཨ་བྷི་དྷ་ན་གཉིས་ནས་བཤད་པའི་རྡོར་སེམས་ཀྱི་དཀྱིལ་འཁོར་དང༌། གསང་འདུས་རྡོ་རྗེ་སེམས་དཔའི་དཀྱིལ་འཁོར་རྣམས་ལ་རྒྱས་འདེབས་བྱས་པ་ཐམས་ཅད་ཀྱང་མི་འཐད་པར་འགྱུར་རོ། ། གཞན་ཡང་དཀྱིལ་འཁོར་གང་དུ་གཙོ་བོ་ནི། དེའི་རིགས་བདག་ཡིན་པར་བཤད་པས། དཀྱིལ་འཁོར་གྱི་གཙོ་བོ་རྣམས་ལ་རིགས་བདག་གིས་རྒྱས་འདེབས་བྱས་པ་ཐམས་ཅད་ཀྱང་མི་འཐད་པར་འགྱུར་རོ། །
ཕྱོགས་གཉིས་པ་ཡང་མི་འཐད་དེ། མགོ་རྒྱན་གྱི་རྡོ་རྗེ་ཕྱེད་པས་རྒྱས་འདེབས་ཀྱི་གོ་ཆོད་ན། རུས་རྒྱན་གྱིས་བརྒྱན་པའི་ལྷ་ཐམས་ཅད་ལ་རྒྱས་འདེབས་དངོས་སུ་མི་དགོས་པར་ཐལ་བའི་སྐྱོན་ཡོད་དོ། ། གཉིས་པ་ལ་གསུམ། བཟླས་པའི་དམིགས་པ། བཟླ་རྒྱུའི་སྔགས། ཇི་ཙམ་བཟླས་པའི་གྲངས་སོ། ། དང་པོ་ནི་རྗེ་བཙུན་གྱིས། དེའི་ཐུགས་ཀར་ཟླ་བ་ལ་ཧཱུྃ་དཀར་པོ་ཞིག་བསམས་ལ། ཧཱུྃ་ལས་འོད་འཕྲོས་པས།
དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ཡེ་ཤེས་ཀྱི་བདུད་རྩི་སྤྱན་དྲངས་ནས་ཧཱུྃ་ལ་ཐིམ། ཧཱུྃ་ལས་བདུད་རྩི་བབས། ཧེ་རུ་ཀའི་སྐུ་གང་དེ་ནས་དབྱིབས་བརྒྱུད། ཡུམ་གྱི་སྐུ་གང༌། ཡབ་ཡུམ་གྱི་སྐུ་ཐམས་ཅད་ལས་བདུད་རྩི་བབས། བདག་གི་སྤྱི་གཙུག་ནས་ཞུགས་ཏེ། ལུས་ཐམས་ཅད་གང་ནས་བཤང་གཅི་གཉིས་དང་རྐང་མཐིལ་གཉིས་ལས་སྡིག་པའི་དྲི་མ་ཐམས་ཅད་ཁ་དོག་ནག་པོའི་གཟུགས་ཀྱིས་ཐོན་པར་བསམ། ཞེས་གསུངས་པ་ལྟར་བྱ་ཞིང༌། དེ་ཡང་ཨ་བྷི་དྷ་ན་ལས། ཁྲོ་བོ་སངས་རྒྱས་དེ་བཞིན་གཤེགས། །
ཐམས་ཅད་སྙིང་གར་བརྟན་བྱས་ཏེ། ། བསྒོམས་པས་ཐམས་ཅད་བརྟན་པར་འགྱུར། ། གལ་ཏེ་བདག་ཉིད་དངོས་གྲུབ་འདོད། ། དངོས་གྲུབ་ཐམས་ཅད་གནས་པ་ཡིན། ། ཞེས་བཤད་པའི་དོན་ཡིན་ནམ་སྙམ་སྟེ་དཔྱད་དོ། ། བདུད་རྩི་འཛག་ཚུལ་ལ་ཁ་ཅིག་ཡབ་ཀྱི་བ་སྤུའི་བུ་ག་ནས། ཁ་ཅིག་ཡབ་ཀྱི་མཐེ་བོང་གཡས་པ་ནས་འཛག་པར་འདོད་པ་རྣམས་ལ་ནི་ཤེས་བྱེད་མི་སྣང་ལ། འདིར་ཡབ་ཀྱི་སྐུའི་དབྱིབས་བརྒྱུད་ནས་ཡུམ་གྱི་སྐུ་གང༌། དེའི་སྐུ་ལས་བདུད་རྩི་འཛག་པར་བཞེད་པ་ནི། ཨ་བྷི་དྷ་ནར།
རྣལ་འབྱོར་མ་ཡི་དབང་ཡང་བསྐུར། ། ཞེས་ཡུམ་གྱི་དབང་བསྐུར་བར་བཤད་པའི་དོན་ཡིན་པས། ཡུམ་གྱི་སྐུ་ནས་འཛག་པ་ཅིས་ཀྱང་དགོས་སོ། ། གཉིས་པ་ནི། སྤྱིར་ཡི་གེ་བརྒྱ་པ་ལ། དུ་མ་ཞིག་ཡོད་ཀྱང༌། འདིར་ཨ་བྷི་དྷ་ནར་བཤད་པའི་ཧེ་རུ་ཀའི་ཡི་གེ་བརྒྱ་པ་ཡིན་པས་དེ་བཤད་ན། དེ་ལ་ཨོཾ་ནི་བཀྲ་ཤིས་པ་ལ་སོགས་པའི་དོན་བརྒྱད་ལ་འཇུག་ཀྱང༌། འདིར་ནི་མཆོག་གི་དངོས་གྲུབ་སྟེར་བའི་དོན་ཏོ། ། བཛྲ་ཧེ་རུ་ཀ་ནི།
རྡོ་རྗེ་ཁྲག་འཐུང༌། ས་མ་ཡ། དམ་ཚིག མ་ནུ་པཱ་ལ་ཡ། རྗེས་སུ་སྐྱོངས་ཤིག་ཅེས་ཏེ། རྣམ་ཐར་སྒོ་གསུམ་གྱི་སྟོང་པའི་རང་བཞིན་ཧེ་རུ་ཀས་བདག་སྐྱོངས་ཤིག ཅེས་སོ། ། ཚུལ་ཇི་ལྟར་སྐྱོང་ན། ཧེ་རུ་ཀ་ཏྭེ་ནོ་པ་ཏིཥྛ་ནི་ཁྲག་འཐུང་གིས་ཉེ་བར་མནོས་པ་སྟེ། རང་གི་བསམ་པ་བཞིན་དུའོ། །
དྲྀ་ཌྷོ་མེ་བྷ་ཝ། བདག་ལ་བརྟན་པའི་རང་བཞིན་དུའོ། ། སུ་ཏོ་ཥྱོ་མེ་བྷ་ཝ། བདག་ལ་དགའ་བའི་རང་བཞིན་དུའོ། ། ཨ་ནུ་རཀྟོ་མེ་བྷ་ཝ། བདག་ལ་རྗེས་སུ་ཆགས་པའི་རང་བཞིན་དུའོ། ། སུ་པོ་ཥྱོ་མེ་བྷ་ཝ། བདག་ལ་མཛེས་པའི་རང་བཞིན་དུའོ། ། སརྦ་སིདྡྷིམྨེ་པྲ་ཡཙྪ། བདག་ལ་དངོས་གྲུབ་ཐམས་ཅད་དུ་སྩོལ།
སརྦ་ཀརྨ་སུ་ཙ་མེ། བདག་ལ་ལས་ཐམས་ཅད་སྩོལ། ཅེས་ཏེ། ཚུལ་དེ་ལྟ་བུའི་སྒོ་ནས་བདག་རྗེས་སུ་སྐྱོངས་ཤིག ཅེས་པའི་དོན་ཏོ། ། བསྐྱངས་ནས་ཅི་བྱེད་ན། ཙིཏྟཾ་ཤྲེ་ཡཾ་ཀུ་རུ། བདག་གི་སྙིང་ལ་གནས་པར་མཛོད། གང་གནས་པར་མཛད་ན། ཧཱུྃ་ནི་ཆོས་ཀྱི་དབྱིངས་མི་འགྱུར་བའི་དབྱིངས་དང༌།
ཧ་ཧ་ཧ་ཧ། བཞི་ནི་ཡེ་ཤེས་གཞན་བཞི། ཧོ་དབྱེར་མེད་པ་སྟེ། མདོར་ན་དབྱིངས་དང་ཡེ་ཤེས་དབྱེར་མེད་པའི་ངེས་དོན་གྱི་ཧེ་རུ་ཀ་དེ་བདག་གི་སྙིང་ལ་གནས་པར་མཛོད་ཅིག་པའོ། ། དོན་དེ་ལ་མིང་ཇི་སྐད་བྱ་ན། བྷ་ག་ཝཱན་བཛྲ་ཧེ་རུ་ཀ བཅོམ་ལྡན་འདས་རྡོ་རྗེ་ཁྲག་འཐུང་ཞེས་བྱའོ། ། དེས་བདག་ནམ་ཡང་སྤང་བར་བྱ་བ་མ་ཡིན་པས། མ་མེ་མུཉྩ། བདག་མ་བཏང་ཞིག་གོ །
ཧེ་རུ་ཀོ་བྷ་ཝ་མ་ཧཱ་ས་མ་ཡ་སཏྭ། ཁྲག་འཐུང་གི་རང་བཞིན་དམ་ཚིག་སེམས་དཔའ་ཞེས་བོས་ནས། ཁྱོད་ཀྱིས་བདག་དུས་ཐམས་ཅད་དུ་མ་བཏང་ཞིག་ཅེས་པའོ། ། ཨ་ནི་གདོད་མ་ནས་མ་སྐྱེས་པའི་ཕྱིར་ཆོས་ཐམས་ཅད་ཀྱི་སྒོ་ཡིན་པས། ལྷ་དང་སྔགས་དང་སྒྲུབ་པ་པོ་རྣམས་རང་བཞིན་སྐྱེ་མེད་དུ་གཅིག་པའི་དོན་ཏོ། ། ཧཱུྃ་ནི་དོན་ལྔ་ལ་འཇུག་ཀྱང༌། འདིར་སྡུག་བསྔལ་འཆོས་ཞིང་འཇོམས་བྱེད་དང༌། ། སྲིད་པའི་ཞགས་པ་འཇོམས་པར་བྱེད། ། ཅེས་པ་ལྟར་སྤང་བྱ་དེ་དག་འཇོམས་པའི་དོན་ཏོ། ། ཕཊ་ནི་དོན་གསུམ་ལ་འཇུག་པ་ལས།
འདིར་ནི་སྡུག་བསྔལ་འཇོམས་པའི་དོན་དུ་བཟུང་ངོ༌། ། དེ་ལྟ་བུའི་གསང་སྔགས་དེ་ནི་ཨ་བྷི་དྷ་ནར། དཔའ་བོ་དང་ནི་མཁའ་འགྲོ་མ། ། འདི་ནི་ཀུན་གྱི་གསང་སྔགས་ཏེ། ། ཞེས་ཐམས་ཅད་ཀྱིས་གསང་སྔགས་སུ་བཤད་དོ། ། གསུམ་པ་ནི། གྲངས་ཇི་ཙམ་མང་ན་བཟང་བས། ཅི་ནུས་སུ་བཟླས་ཤིང༌། ཉུང་མཐའ་ཡང་ཉི་ཤུ་རྩ་གཅིག་ཡིན་ཏེ། སློབ་དཔོན་འཇམ་དཔལ་གྲགས་པས།
ཡི་གེ་བརྒྱ་པ་ཆོ་ག་བཞིན། ། ཉི་ཤུ་རྩ་ནི་རེ་རེ་བཟླས། ། ལྟུང་སོགས་བྱིན་གྱིས་བརླབ་འགྱུར་བས། ། འཕེལ་བ་རུ་ནི་མི་འགྱུར་ཞེས། ། གྲུབ་པ་མཆོག་རྣམས་ཀྱིས་བཤད་པས། ། ཐུན་མཚམས་སུ་ནི་སྤྱད་པར་བྱ། ། འབུམ་ཕྲག་དག་ནི་བཟླས་གྱུར་ན། ། རྣམ་པར་དག་པའི་བདག་ཉིད་འགྱུར། ། ཞེས་གསུངས་སོ། ། དེའི་རྒྱུ་མཚན་ཡང༌།
འདི་བཟླས་པའི་དགོས་པ་ལྟུང་བ་བྱིན་གྱིས་བརླབ་པ་སྟེ། སྟོབས་ཉམས་པར་བྱེད་པ་དང༌། མི་འཕེལ་བའི་ཆེད་ཡིན་ལ། དགོས་པ་དེ་དག་སྒྲུབ་པ་ལ། ཉི་ཤུ་རྩ་གཅིག་པས་ཉུང་བ་མ་བཤད་པའི་ཕྱིར་རོ། ། གསུམ་པ་ནི། རྗེ་བཙུན་གྱིས་གསལ་བར་མ་བཤད་ཀྱང༌། བླ་ཆེན་འཕགས་པས། བདག་ནི་མི་ཤེས་རྨོངས་པ་ཡིས། ། དམ་ཚིག་ལས་ནི་འགལ་ཞིང་ཉམས། །
བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་གཙོ་ལ་བདག་སྐྱབས་མཆི། ། ཞེས་ཨ་བྷི་དྷ་ན་ནས་འབྱུང་བ་ལྟར་བརྗོད་པ་ནི་རྒྱུད་དེའི་དོན་དུ་སྣང་བས་གོང་མའི་གདམས་ངག་ཏུ་མངོན་ནོ། ། དེ་ནས་རྗེ་བཙུན་གྱིས་མཐར་ཐུན་འཇོག་ཁར། རྡོ་རྗེ་སེམས་དཔའ་ཡབ་ཡུམ་བདག་རང་ལ་ཐིམ་པས་ལུས་འཇའ་ཚོན་ལྟ་བུར་གྱུར་པར་བསྒོམ་མོ། ། ཞེས་གསུངས་པ་ལྟར་བྱ་ལ། བླ་མ་ཁ་ཅིག རྡོར་སེམས་རང་ལ་བསྟིམས་ནས།
ཨོཾ་ཨཱཿཧཱུྃ་ཞེས་བརྗོད་པས། ཨོཾ་གྱིས་རྡོར་སེམས་ཀྱི་སྐུ་དང་རང་གི་ལུས་དབྱེར་མེད་པ་ཨཱཿས་གསུང་དང་ངག ཧཱུྃ་གི་ཐུགས་དང་སེམས་དབྱེར་མེད་དུ་བསམ་ཟེར་ཏེ། སྒྲོ་བཏགས་པ་ཙམ་དུ་ཟད་དོ། ། གསུམ་པ་ནི། དེ་ལྟར་ཐུན་མོང་གི་སྔོན་འགྲོ་གསུམ་གྱིས་རང་གི་སྡོམ་པ་གསུམ་གྱི་ཉེས་ལྟུང་ཕྲ་མོ་ཐམས་ཅད་སྦྱངས་ནས། སྡོམ་གསུམ་དག་པར་བྱས་པ་ལ་དགོས་པ་བསམ་གྱིས་མི་ཁྱབ་པ་ཡོད་དེ། སློབ་དཔོན་འཇམ་དཔལ་གྲགས་པས། སྡོམ་གསུམ་ཆོ་ག་རབ་ཏུ་བརྟག ། དེ་ལྟར་སྔགས་པ་ཚུལ་ལྡན་པས། །
དངོས་གྲུབ་ལ་ནི་དོགས་མེད་དེ། ། སྟོན་པ་སངས་རྒྱས་ཀྱིས་བསྟོད་ཅིང༌། ། ལྷ་སོགས་འཇིག་རྟེན་ཀུན་གྱིས་བཀུར། ། ཞེས་བཤད་པའི་ཕྱིར་རོ། ། གཉིས་པ་ལ་གསུམ། བསོད་ནམས་ཀྱི་ཚོགས་བསག་པ། ཡེ་ཤེས་ཀྱི་ཚོགས་བསག་པ། སྲུང་བའི་འཁོར་ལོ་བསྒོམ་པའོ། ། དང་པོ་ལ་གསུམ། ཡུལ་དག་པ་ལ་བརྟེན་པའི་ཚོགས་བསག
མ་དག་པ་ལ་བརྟེན་པའི་ཚོགས་བསག ཞར་བྱུང་དེ་དག་གི་དགོས་པ་བཤད་པའོ། ། དང་པོ་ལ་བཞི། ཚོགས་བསག་གི་ཞིང་སྤྱན་དྲང་བ། དེ་ལ་མཆོད་པ། དེའི་སྤྱན་སྔར་རྒྱུན་བཤགས་བྱ་བ། གནང་བ་ནོད་པའོ། ། དང་པོ་ནི། རང་སྐད་ཅིག་གིས་ཀྱེ་རྡོ་རྗེར་བསྒོམ་པར་རྗེ་བཙུན་རྩེ་མོས་གསུངས་ཤིང༌། སྒྲུབ་ཐབས་ཀྱི་གཞུང་གཞན་ནས་གསལ་བར་མ་བཤད་ཀྱང༌།
གཉིས་མེད་རྡོ་རྗེ་དང་མར་མེ་མཛད་ཀྱིས་གསལ་བར་བཤད་པ་དང་མཐུན་ནོ། ། ཇི་ལྟར་གསལ་འདེབས་ན། ཁ་ཅིག་སྐུ་རྡོ་རྗེ་ཞལ་གཅིག་ཕྱག་གཉིས་པ་བསྒོམ་པར་འདོད་པ་ལ་ཤེས་བྱེད་ཀྱི་གཞུང་མེད་པས། བསྒོམ་བྱའི་དཀྱིལ་འཁོར་གྱི་གཙོ་བོའི་ང་རྒྱལ་དུ་བྱ་དགོས་ཏེ། མར་མེ་མཛད་ཀྱིས། ཞལ་བརྒྱད་ང་རྒྱལ་བདག་བསྒོམ་སྟེ། ། ཞེས་གསུངས་པའི་ཕྱིར་རོ། ། སློབ་དཔོན་ཨ་བྷ་ཡས། སྐད་ཅིག་གིས་སྟོང་པ་ཉིད་དུ་ལྷག་པར་མོས་ལ། འཆད་པར་འགྱུར་བའི་ཕྱག་རྒྱ་དང༌།
ཁ་དོག་ལ་སོགས་པ་དང་ལྡན་པའི་རྡོ་རྗེ་སེམས་དཔར་ལྷག་པར་མོས་པ་བྱས་ལ། ཞེས་སྟོང་པར་སྦྱངས་པའི་ངང་ལས། སྐད་ཅིག་གིས་བསྐྱེད་པར་ཡང་བཞེད་མོད། འདིར་ང་རྒྱལ་ཙམ་བྱའོ། ། དེ་ལྟར་ལྷར་བསྒོམ་པའི་དགོས་པ་ཡང་ཐ་མལ་རྣམ་རྟོག་གི་བློ་བཟློག་པ་དང༌། བར་ཆད་དང་བགེགས་བསྲུང་བ་དང༌། ལྷས་ལྷ་ལ་ཚོགས་བསགས་པས་ཚོགས་མྱུར་དུ་རྫོགས་པའོ། ། ཞེས་གསུངས་སོ། ། དེའི་སྙིང་གར་ནི། ཁ་ཅིག་སྙིང་པདྨར་སྒོམ་པར་འདོད་ཀྱང༌།
རང་གི་སེམས་གང་ན་གནས་པའི་ས་ལ་སྙིང་དུ་བཤད་པས། ནུ་མ་གཉིས་ཀྱི་བར་གྱི་ལུས་ཀྱི་དབུས་དྲང་པོར་པཾ་ལས་ཆུ་སྐྱེས་ཏེ་པདྨ། དེའི་ཁ་དོག་གཞུང་གཞན་ན་མི་གསལ་ཡང༌། མར་མེ་མཛད་ཀྱིས། པཾ་དང་རཾ་ལས་གསལ་བར་ནི། ། པདྨ་ཉི་མ་དམར་པོ་བསྒོམ། ། ཞེས་པ་ལྟར། ལྷ་དབང་དུ་སྡུད་པ་མཚོན་བྱེད་ཀྱི་ཁ་དོག་དམར་པོར་བསྒོམ་པའི་སྟེང་དུ། རཾ་ལས་ཉི་མའི་དཀྱིལ་འཁོར་བསྒོམ་སྟེ། དེ་ནི་ཉི་མའི་དཀྱིལ་འཁོར་དངོས་མ་ཡིན་གྱི།
དེའི་གཟུགས་བརྙན་ཙམ་ཞིག་བསྒོམ་པའོ། ། ནག་པོ་པ་སོགས་ཀྱིས་རེ་ཕ་ལས་བྱུང་བའི་ཉི་མ་ཞེས་པའི་དོན་ནི། རྗེ་བཙུན་རྩེ་མོས། རེ་ཕ་ནི་སྒྲ་པའི་ལུགས་ཀྱི་རཾ་མོ་ཞེས་བཤད་དོ། ། འདིར་རྗེ་བཙུན། གཉིས་མེད་རྡོ་རྗེ། མར་མེ་མཛད་རྣམས་ཀྱིས་པདྨ་དང་ཉི་མ་གཉིས་ཀ་བཤད། རིན་ཆེན་འབར་བར། པཾ་པད་རཾ་སྐྱེས་གཞོམ་མེད་ལས། ། ཞེས་སོ། །
སློབ་དཔོན་ཤཱནྟི་པ། ཉིན་འབྱུང་གཉིས་ནི་སྙིང་གའི་འོད་ཟེར་གྱིས་སྤྱན་འདྲེན་པ་ལས་གཞན་མི་འདོད། དཔལ་མཆོག་ཌོམྦི་པས། སྙིང་གར་པཾ་སྐྱེས་པདྨ་ལ། ། ཨ་སྐྱེས་ཟླ་བ་བསྒོམ་པར་བྱ། ། ཞེས་པད་ཟླར་བཤད། རྗེ་བཙུན་རྩེ་མོ། མཚོ་སྐྱེས། བྱང་ཆུབ་སྙིང་པོ། གཉིས་མེད་རྡོ་རྗེ།
ནག་པོ་པ་རྣམས་ཀྱིས། ཉི་གདན་རྐྱང་པར་བཞེད་དོ། ། གདན་དེ་ལ་སྟེ། དེའི་སྟེང་དུ་དོན་གཟུང་འཛིན་དང་བྲལ་བའི་ཡིད་ཉིད་ཡི་གེ་ཧཱུྃ་གི་རྣམ་པར་བསྒོམ་སྟེ། སེམས་ཀྱི་ཆོས་ཉིད་གཟུང་འཛིན་གྱིས་སྟོང་པ་ཡིན་པའི་ཕྱིར་རོ། ། དེའི་དོན་འདི་ལ་ལྡན་ཏེ། ཧའི་སྒྲ་ལས། གྲ་ཧ་ཀ་ནི་གཟུང་བ། གྲ་ཧ་ཙ་ནི་འཛིན་པ། ཞབས་ཀྱུ་ཨུ་ལ་རྐྱེན་ཤ་བྱིན་པས་ཤཱུ་ནྱ་ཏཱ་སྟེ་སྟོང་པ།
ཀླད་ཀོར་མ་ནི་མ་ནོ་ཏ་སྟེ་ཡིད་དོ། ། དེ་ལྟར་ན་གཟུང་འཛིན་གྱིས་སྟོང་པའི་ཡིད་ཅེས་པའོ། ། དེ་ལས་འོད་ཟེར་ཁ་དོག་ལྔ་འཕྲོ་བར་རྗེ་བཙུན་སྐུ་མཆེད་མཚོ་སྐྱེས་སོགས་བཞེད་ལ། འོད་ཟེར་དེ་ལྕགས་ཀྱུའི་རྣམ་པ་ཅན་དུ་ནག་པོ་པས་བཤད་པས། དེ་ལྟ་བུའི་ཚུལ་ཅན་གྱི་འོད་ཟེར་དབུགས་ཕྱིར་རྒྱུ་བའི་དུས་ན་སྣ་བུག་གཡས་པ་ནས་སྤྲོས་པས། ཚོགས་རྟེན་གྱི་དཀྱིལ་འཁོར་སྤྱན་དྲང་ངོ༌། ། འདིར་སྙིང་གར་ཧཱུྃ་བསྒོམ་པ་རང་བཞིན་དུ་གནས་པའི་རིགས་དང༌། དེ་ལས་འོད་སྤྲོ་བ་རྒྱས་འགྱུར་གྱི་རིགས་སད་པ་མཚོན་ཟེར་རོ། ། འདི་ལ་འོད་ཟེར་གྱིས་མདུན་དུ་ཚོགས་རྟེན་བསྒོམ་པ་དང༌། གཞན་ནས་སྤྱན་འདྲེན་པ་གཉིས་ལས།
དང་པོ་ལྟར་ན། འོད་ཟེར་གྱིས་འཇིག་རྟེན་གྱི་ཁམས་ཐམས་ཅད་ཁྱབ་པར་བྱས། སླར་འདུས་ཏེ་མདུན་གྱི་ནམ་མཁར་ལྷ་དགུའི་དཀྱིལ་འཁོར་དམིགས་ནས་དེ་ལ་མཆོད་པ་སོགས་བྱ་བར་འདོད་དེ། གཉིས་མེད་རྡོ་རྗེས། དེ་ལྟར་རྣལ་འབྱོར་མ་རྣམས་ཀྱིས་བསྐོར་བའི་བཅོམ་ལྡན་འདས་བརྟན་པར་དམིགས་སོ། ། ཞེས་བཤད་དོ། ། གཉིས་པ་ལ། དཀྱིལ་འཁོར་ཙམ་ཞིག་སྤྱན་འདྲེན་པ་དང༌། མཆོད་ཡུལ་མང་པོ་སྤྱན་འདྲེན་པ་གཉིས་ཀྱི། དང་པོ་ནི།
ཤཱནྟི་པ། ཉིན་འབྱུང༌། ནག་པོ་པ། མཚོ་སྐྱེས་རྣམས་ཀྱིས་ལྷ་དགུའི་དཀྱིལ་འཁོར་ཁོ་ན་སྤྱན་དྲངས་ནས། ནམ་མཁའ་ལ་བཞུགས་པར་འདོད་དེ། ཤཱནྟི་པས། སྙིང་གའི་འོད་ཟེར་གྱིས། བཅོམ་ལྡན་འདས་འཁོར་དང་བཅས་པ་སྤྱན་དྲངས་ལ་ཞེས་སོ། ། གཉིས་པ་ནི། དཔལ་མཆོག་ཌོམྦྷི་པས།
མདུན་དུ་རྒྱལ་བ་བླ་མ་ལྷ། ། བྱང་ཆུབ་སེམས་དཔའི་ཚོགས་བཅས་རྣམས། ། བལྟས་ལ་མཆོད་པ་རབ་ཏུ་བརྟག ། ཅེས་སོ། ། དེ་བཞིན་དུ་བྱང་ཆུབ་སྙིང་པོ་དང༌། མར་མེ་མཛད་ཀྱིས་ཀྱང༌། སངས་རྒྱས་དང་བྱང་ཆུབ་སེམས་དཔའ་མང་པོ་སྤྱན་འདྲེན་པར་བྱས་སོ། ། རྗེ་བཙུན་རྩེ་མོས་ལྷ་དགུའི་དཀྱིལ་འཁོར་སྤྱན་དྲངས་ནས། ལྷག་པའི་ལྷ་དང་བླ་མ་དབྱེར་མེད་དུ་བསྒོམ་པར་གསུངས། རྗེ་བཙུན་གྱིས་ལྷ་དགུའི་དཀྱིལ་འཁོར་སྟེང་གི་ཆ་ལ་བླ་མ་དང་བཅས་པ་སྤྱན་འདྲེན་པར་བཞེད་པ་ནི།
སློབ་དཔོན་ཀཾ་པ་ལས། བླ་མ་དགྱེས་རྡོར་འཁོར་ལོ་སྤྱན་དྲངས་ལ། ཞེས་པ་དང་མཐུན་ནོ། ། འདིར་རྗེ་བཙུན་རྩེ་མོས། དེའང་སྤྱན་དྲངས་ཞེས་འདོད་ཀྱང༌། རང་གི་ཉོན་མོངས་པས་བསྒྲིབས་པས་མ་མཐོང་བ་ཡིན་གྱི། དེ་བཞིན་གཤེགས་པ་རྣམས་ལ། བྱོན་པ་དང་བཞུད་པ་མི་མངའ་བ་ཡིན་པས། རང་གི་ཉོན་མོངས་པས་བསྒྲིབས་པ་བསལ་བའི་ཕྱིར་འོད་ཟེར་དེས་ནམ་མཁའ་གསལ་བར་བྱས་པས། དེར་ལྷའི་འཁོར་ལོ་གསལ་བར་བྱས་པ་ཙམ་ལ་སྤྱན་དྲང་ཞེས་བྱའོ། །
ཞེས་བཤད་ལ། བླ་མ་གཞན་དག་ནི། རྡོ་རྗེ་བསྡུ་བའི་སྔགས་དང་ཕྱག་རྒྱ་བྱ་བར་འདོད་དེ། དེ་ལྟར་བྱེད་ན་གུར་འགྲེལ་ལས། རྡོ་རྗེ་སེ་གོལ་སྦྱོར་བ་ཡིས། ། ཞེས་བྱ་བ་ནི་ལག་པ་གཉིས་དཔུང་མགོར་རྡོ་རྗེ་བཅིང་པ་བྱས་ལ། ཨོཾ་བཛྲ་ས་མཱ་ཛཿཞེས་བྱ་བ་བརྗོད་ཅིང་མཛུབ་མོ་གཉིས་ལྕགས་ཀྱུ་ལྟར་བཀུག་ནས། མཐེ་བོང་དང་གུང་མོས་སེ་གོལ་རྡེབ་པའོ། ། ཞེས་གསུངས་པ་ལྟར་བྱའོ། ། གཉིས་པ་ནི།
དེ་ནས་སྤྱན་དྲངས་ནས་བླ་མ་དང་ཀྱེ་རྡོ་རྗེ་གཉིས་སུ་མེད་པའི་དཀྱིལ་འཁོར་དེ་ལ་མཆོད་ནས་ནི། ཡན་ལག་བདུན་པས་རང་གི་རྒྱུད་ཡོངས་སུ་དག་པར་བྱའོ། ། ཞེས་མཆོད་པ་དང་རྒྱུན་བཤགས་གཉིས་མདོར་བསྟན་ནས་མཆོད་པ་རྒྱས་པར་བཤད་པའི་ཕྱིར། རང་གི་སྙིང་ག་ནས། གཽ་རཱི་ནག་མོ། ཙཽ་རཱི་དམར་མོ་ལ་སོགས་པའི་མཆོད་པའི་ལྷ་མོ་བརྒྱད་རང་རང་གི་མཆོད་རྫས་འཛིན་པ་རྣམས་དཀྱིལ་འཁོར་མཆོད་པའི་ཕྱིར་ཡོངས་སུ་སྤྲོ་བར་བྱས་ནས། མདུན་གྱི་ཚོགས་རྟེན་ལ་མཆོད་པར་བསམས་ལ། དཀར་མོས་རི་དྭགས་མཚན་མ་འཛིན། ། ཆོམ་རྐུན་བདུད་ལས་རྒྱལ་བའི་སྣོད། ། རོ་ལངས་མ་ནི་ཆུ་ལག་མ། །
གྷསྨ་རཱི་ནི་སྨན་འཛིན་ཅིང༌། ། པུཀྐ་སཱི་ནི་རྡོ་རྗེ་ལག ། དེ་བཞིན་རི་ཁྲོད་མ་རོ་འཛིན། ། གདོལ་པ་མོ་ནི་ཅང་ཏེའུ་བརྡུང༌། ། འདི་རྣམས་ཀྱིས་ནི་གཙོ་བོར་མཆོད། ། འདོད་ཆགས་ཆེན་པོའི་རྗེས་ཆགས་པས། ། གཡུང་མོས་སྐུ་ལ་འཁྱུད་པ་ཉིད། ། ཅེས་བརྗོད་ཅིང་མཆོད་པར་བྱའོ། ། འདི་ལ་རྗེ་བཙུན་རྩེ་མོས། གསང་བའི་མཆོད་པ།
ཕྱིའི་མཆོད་པ། དེ་ཁོ་ན་ཉིད་ཀྱི་མཆོད་པ་གསུམ་དུ་བཤད་པས། དང་པོ་ནི། ལྷ་མོ་དཀར་མོ་སྟེ་གཽ་རཱི་ཕྱག་ན་རི་དྭགས་མཚན་མ་ནི་ཟླ་བ་སྟེ། དེས་བརྡ་བསྟན་པའི་བྱང་སེམས་དཀར་པོས་གང་བའི་ཐོད་པ་འཛིན་པ་དང༌། ཆོམ་རྐུན་མ་ནི་ཕྱག་ན་མུན་པའི་བདུད་ལས་རྒྱལ་བ་ཉི་མ་སྟེ། དེས་བརྡ་བསྟན་པའི་རཀྟས་གང་བའི་ཐོད་པ་འཛིན་པ་དང༌། རོ་ལངས་མ་ནི་དྲི་ཆུས་གང་བའི་ཐོད་པ་འཛིན་པའི་ལག་པ་མ་དང༌། གྷསྨ་རཱི་ནི་གསང་བའི་སྨན་དྲི་ཆེན་གྱིས་གང་བའི་ཐོད་པ་འཛིན་ཞིང༌། པུཀྐ་སཱི་ནི་རྡོ་རྗེ་སྟེ་ཤ་ཆེན་གྱིས་གང་བའི་ཐོད་པ་འཛིན་པའི་ལག་པ་མ་སྟེ་ལྔའོ། །
འདི་ལ་རྗེ་བཙུན་གྱིས་ནང་གི་མཆོད་པ་ཞེས་གསུངས་སོ། ། གཉིས་པ་ནི། ལྷ་མོ་ལྔས་མཆོད་པ་དེ་བཞིན་དུ་རི་ཁྲོད་མ་བཅུད་ལེན་གྱིས་རོས་གང་བའི་ཐོད་པ་འཛིན་པ་སྟེ། རྗེ་བཙུན་རྩེ་མོས། བཅུད་ཀྱིས་ལེན་ནི་བསྐལ་པ་དང་པོ་ཞེས་བྱ་བ་ལ་སངས་རྒྱས་རྡོ་རྗེ་སེམས་དཔའ་དང༌། ཡུམ་རྡོ་རྗེ་སྙེམས་མ་སྙོམས་པར་ཞུགས་པ་ལས་བྱུང་བའི་བྱང་ཆུབ་ཀྱི་སེམས་ལུས་ལ་རེག་ན་སྐྲ་དཀར་དང་གཉེར་མ་མི་འབྱུང་ལ། འཐུངས་ན་ཚེ་ཉི་ཟླ་གནས་ཀྱི་བར་དུ་ཐུབ་པ་ཞིག་ཡིན་ནོ། ། ཞེས་གྲག་གོ ། ཞེས་གསུངས་སོ། ། གདོལ་པ་མོ་ནི་ཅང་ཏེའུ་བརྡུང་བས་མཆོད་དོ། །
གསུམ་པ་ནི། འདོད་ཆགས་ཆེན་པོ་སྟེ་ཟག་མེད་ཀྱི་བདེ་བ་ཉམས་སུ་མྱོང་བས་རྗེས་སུ་ཆགས་པར་བྱ་བའི་ཕྱིར། རྡོ་རྗེའི་རིགས་ཀྱི་ལྷ་མོ་གཡུང་མོས་གཙོ་བོའི་སྐུ་ལ་འཁྱུད་པ་ཉིད་དེ། རྗེ་བཙུན་རྩེ་མོས། གཡུང་མོའི་མཆོད་པ་ནི། ལྷ་ཐམས་ཅད་ལ་འཁྱུད་པའི་ཚུལ་བྱ་བའམ། ཡང་ན་བདག་མེད་མ་ལ་ཐིམ་པས་ལྷ་ཐམས་ཅད་རྗེས་སུ་ཆགས་པས་མཉེས་པར་བསམ་པར་བྱའོ། ། ཞེས་སོ། ། དེ་ལ་ལུགས་དང་པོ་ལྷ་ཐམས་ཅད་ལ་འཁྱུད་པའི་ཚུལ་བྱ་བའི་དོན། ནུབ་བྱང་གྱི་ཕྱོགས་སུ་གནས་ནས།
འཁྱུད་པའི་ཕྱག་རྒྱ་བྱ་བ་ཉིད་ཡིན་གྱི། དངོས་སུ་ལྷ་ཐམས་ཅད་ལ་འཁྱུད་མི་དགོས་ཏེ། བྷ་ཝ་བྷ་དྲས། གཡུང་མོས་མགྲིན་པར་འཁྱུད་ཅེས་པ་ནི། རླུང་གི་གྲྭ་ནས་གཡུང་མོས་མགྲིན་པར་འཁྱུད་པར་གྱུར་པ་ཇི་ལྟར་གྱུར་པ་ཞེས་པ་སྟེ། བྱ་བའི་ཁྱད་པར་འཁྱུད་པའི་ཕྱག་རྒྱ་དང་ལྡན་ཞེས་པའི་དོན་ཏོ། ། ཞེས་བཤད་པའི་ཕྱིར་རོ། ། ལུགས་གཉིས་པ་ལྟར་ན། གཡུང་མོ་བདག་མེད་མ་ལ་ཐིམ་པར་བསྒོམ་སྟེ། མི་འཇིགས་པའི་གཞུང་འགྲེལ་ལས།
བྱང་དུ་འདོད་ཆགས་རྡོ་རྗེ་མ་སྣ་ཚོགས་བདེ་མ་དང་ལྷན་ཅིག་དེའི་བདག་ཉིད་དུ་གྱུར་ནས་ཡང་དག་པར་འཁྱུད་དེ་ཆགས་པ་ཆེན་པོས་རྗེས་སུ་ཆགས་པར་བྱེད་དོ། ། ཞེས་བཤད་པ་དང་མཐུན་ནོ། ། ཁ་ཅིག་བདག་མེད་མ་གཙོ་བོའི་སྣ་བུག་གཡས་སུ་བསྡུས་ནས། གཡུང་མོས་འཁྱུད་པར་འདོད་པ་ལ་ཤེས་བྱེད་ཅི་ཡང་མི་སྣང་ངོ༌། ། དེ་ལྟར་ན་ཕྱི་ནང་སོགས་ཀྱི་མཆོད་པ་འདི་རྣམས་ཀྱིས་ནི་གཙོ་བོ་ཧེ་རུ་ཀ་འཁོར་དང་བཅས་པར་མཆོད་ཅེས་མཇུག་སྡུད་དུ་སྦྱོར་བ། སམྦུ་ཊ་དང༌། རིན་ཆེན་འབར་བར་བཤད་དོ། ། དེ་དག་ཀྱང་གང་ཟག་ཐ་མ། དམིགས་པའི་འདོར་ལེན་མང་པོ་མི་ནུས་པ་རྣམས་ཀྱིས་མཆོད་ཡུལ་གྱི་ལྷ་མོ་བརྒྱད་པོ་གྲི་གུག་དང་ཌཱ་མ་རུ་ལ་སོགས་པ་མ་བཟུང་བར་མཆོད་རྫས་རྣམས་འཛིན་པ་སྤྱན་དྲངས་ལ་དེས་མཆོད་དོ། ། འབྲིང་པོས་ནི།
ཚོགས་བསག་གི་ཡུལ་དཀྱིལ་འཁོར་གྱི་ལྷའི་རྣམ་པ་ཇི་ལྟ་བ་བཞིན་དུ་སྤྱན་དྲངས་པ་ལ། སྙིང་ག་ནས་མཆོད་པའི་ལྷ་མོ་སྤྲོས་པ་རྣམས་ཀྱིས་མཆོད་པར་བཞེད་དེ། རྗེ་ས་ཆེན་གྱིས། འབྲིང་དང་ཐ་མ་རྣམ་གཉིས་ཀྱང༌། ། མཆོད་ལུགས་མི་འདྲ་རྣམ་གཉིས་ཏེ། ། དབང་པོ་ཐ་མའི་མཆོད་པ་ནི། མཆོད་པའི་ཞིང་གི་ལྷ་མོ་བརྒྱད། ། རང་རྟགས་ཕྱག་མཚན་མ་ཐོགས་པར། ་་་་་ མཚོ་སྐྱེས་དགོངས་འགྲེལ་ཚིག་གི་བུམ་པ་ལས། ། བྱང་ཆུབ་སེམས་སོགས་བདུད་རྩི་ལྔ། །
གསང་བ་ཡི་ནི་མཆོད་པས་མཆོད། ། བཅུད་ཀྱིས་ལེན་དང་ཅང་ཏེའུ་བརྡུང༌། ། ཕྱི་ཡི་མཆོད་པ་དེ་ཁོ་ནའི། ། མཆོད་པ་གཡུང་མོས་སྐུ་ལ་འཁྱུད། ། དེ་ལྟར་རྣམ་པ་གསུམ་གྱིས་ནི། ། སྤྱན་དྲང་ཉིད་ཀྱིས་སྤྱན་དྲངས་ལ། ། མཆོད་པར་འདོད་ལ་འབྲིང་པོ་ནི། ། རང་རྟགས་ཀྱི་ནི་མཚན་མ་འཛིན། ། མཆོད་བྱེད་ལྷ་མོ་བརྒྱད་རྣམས་ནི། ། མཆོད་པའི་རྫས་ཐོགས་སྙིང་ག་ནས། །
སྤྲོས་ལ་མཆོད་པ་གསུམ་གྱིས་མཆོད། ། ཞེས་གསུངས་སོ། ། འདིར་རིན་ཆེན་འབར་བར། ཕྱི་ནང་གསང་བའི་མཆོད་པ་ཡིས། ། བླ་མ་རྡོ་རྗེར་མཆོད་པར་བྱ། ། ཞེས་པའི་དོན་ནི། སྔར་ལྟར་ཤེས་པར་བྱ་ལ། སློབ་དཔོན་གཞན་རྣམས་ཀྱི་བཞེད་པ་ནི། མི་མཐུན་པ་དུ་མ་སྣང་སྟེ། ཛ་ལནྡྷ་རི་པས།
མེ་ཏོག་ལ་སོགས་པའི་ཉེར་སྤྱོད་ལ་ཕྱིའི་མཆོད་པ་དང༌། ལྷ་མོ་བརྒྱད་ནང་མཆོད་དང༌། མཆོད་པའི་ལྷ་མོའི་སྐུ་རྣམས་སྤྲོ་བ་དང་བསྡུ་བ་ལ་དེ་ཁོ་ན་ཉིད་ཀྱིས་མཆོད་པར་བཞེད། སློབ་དཔོན་ནག་པོ་པས། ཐོག་མར་མེ་ཏོག་ལ་སོགས་པའི་མཆོད་པ་ལྔ་ཡིད་ལས་བྱུང་བའི་མཆོད་པ་དང༌། དེ་ནས་ལྷ་མོ་བརྒྱད་ལ་གྷསྨ་རཱི་ཤས་གང་བའི་ཐོད་པ། པུཀྐ་སཱི་ཙནྡན་གྱིས་གང་བའི་ཐོད་པ། རི་ཁྲོད་མ་སྦྲང་རྩིས་གང་བའི་ཐོད་པ། ལྷག་མ་རྣམས་སྔར་དང་འདྲ་བས་མཆོད་པ་ནི་འདོད་ཡོན་ལྔའི་མཆོད་པར་བཞེད། དཔལ་མཆོག་ཌོམྦྷི་པས།
རང་སྙིང་ས་བོན་ལས་མེ་ཏོག ། སྤོས་སོགས་གསང་སྔགས་སྔོན་འགྲོ་སྤྲོ། ། སྔགས་ཨོཾ་བཛྲ་པུཥྤེ་ཨཱཿཧཱུྃ་ཕཊ་སྭཱ་ཧཱ། ། དེ་བཞིན་མར་མེ་མེ་ཏོག་སྤོས། ། དྲི་དང་བཤོས་གཙང་རྣམ་ལྔས་མཆོད། ། གདུགས་དང་རྒྱལ་མཚན་བ་དན་དང༌། ། ཕྱེ་མ་ན་བཟའ་ལ་སོགས་བཅས། ། གླང་རྟ་སྐྱེས་པ་བུད་མེད་སོགས། །

རིན་ཆེན་རིགས་འབྱུང་ཐམས་ཅད་ཀྱིས། ། ཕྱི་རོལ་མཆོད་དེ་གཽ་རཱི་སོགས། ། བདུད་རྩི་རྣམ་པ་ལྔ་ལྡན་སྤྲོ། ། ཞེས་ཕྱི་དང་ནང་གི་མཆོད་པ་གཉིས་བཤད། གཉིས་མེད་རྡོ་རྗེ་དང་མར་མེ་མཛད་ཀྱིས། རོ་ལངས་མ་ལྷུང་བཟེད་ཆུ་བཟང་པོས་བཀང་བ་དང༌། གྷསྨ་རཱི་དྲི་བཟངས་ཀྱིས་གང་བའི་ཐོད་པ། པུཀྐ་སཱི་ཤ་ལྔས་གང་བའི་ཐོད་པ། ཤ་བ་རཱི་ཆང་གིས་གང་བའི་ཐོད་པ། གཞན་རྣམས་སྔར་དང་འདྲ་བའི་ལྷ་མོ་བརྒྱད་ཀྱིས་མཆོད་པ་ནི། ལྷ་མོས་མཆོད་པ་དང༌།
མེ་ཏོག་ལ་སོགས་པའི་ཉེར་སྤྱོད་དང༌། རིན་ཆེན་སྣ་བདུན་སོགས་ཀྱིས་མཆོད་པ་ནི། ཕྱིའི་མཆོད་པ། སླར་ཡང་ལྷ་མོ་བརྒྱད་ཀྱིས་ཤ་ལྔ་བདུད་རྩི་ལྔ་འབུལ་བ་ནི་གསང་བའི་མཆོད་པ། བདག་མེད་མའམ་གཡུང་མོ་དང་ལྷན་ཅིག་སྙོམས་པར་འཇུག་པ་ནི། དེ་ཁོ་ན་ཉིད་ཀྱིས་མཆོད་པར་བཞེད། དེ་ལྟར་མི་འདྲ་བ་དུ་མ་ཡོད་ཀྱང༌། སློབ་དཔོན་མཚོ་སྐྱེས། ཤཱནྟི་པ། ཉིན་འབྱུང༌།
བྱང་ཆུབ་སྙིང་པོ། རྗེ་བཙུན་སྐུ་མཆེད་རྣམས་ཀྱིས་ལྷ་མོ་བརྒྱད་ཀྱི་མཆོད་པ་ཙམ་ཞིག་ལས་གཞན་མ་བཤད་ལ། རྒྱུད་ཀྱི་དངོས་བསྟན་ཡང་དེ་ཁོ་ནར་སྣང་བས་ལུགས་འདི་གཙོ་བོར་བཟུང་ངོ༌། ། ཁ་ཅིག་སྤྱན་དྲངས་པའི་རྗེས་སུ་ཕྱག་འཚལ་བའི་ཚིག་དང༌། སྐབས་འདིར་ཡང༌། དཀྱིལ་འཁོར་གྱི་ལྷ་ལ་ཕྱག་འཚལ་བར་འདོད་པ་ནི། ཀཾ་པ་ལ་དང་མར་མེ་མཛད་ཀྱིས། བླ་མ་སངས་རྒྱས་རང་བདག་ལྷ། ། བསམ་སྒོམ་ལུས་སྤྲུལ་ཕྱག་བྱའོ། ། ཞེས་དང་པོར་ཕྱག་བྱ་བ་དང༌།
གཉིས་མེད་རྡོ་རྗེས། མཆོད་པ་བྱས་ནས་ལུས་ངག་ཡིད་གསུམ་དང་བས་ཕྱག་བྱ་སྟེ། དེ་དག་གི་མདུན་དུ་སྡིག་པ་བཤགས་པ་ལ་སོགས་པ་བྱའོ། ། ཞེས་སྐབས་འདིར་ཕྱག་བྱེད་པར་བཤད་པས། གཞུང་དེ་གཉིས་བསྡུས་ན་རུང་བ་ཙམ་སྣང་ཡང༌། གཞན་རྒྱ་གར་བའི་སྒྲུབ་ཐབས་ཐམས་ཅད་དང༌། རྗེ་བཙུན་སྐུ་མཆེད་ཀྱིས་ཡབ་ཀྱི་སྒྲུབ་ཐབས་ཀྱི་སྐབས་སུ་བཤད་པ་མེད་དོ། ། གསུམ་པ་ནི། སྔར། བདུན་པོ་ཡོངས་སུ་དག་པར་བྱ། །
ཞེས་མདོར་བསྟན་པ་དེ་རྒྱས་པར་བཤད་པའི་ཕྱིར། ཚོགས་རྟེན་གྱི་སྤྱན་སྔར་ཐལ་མོ་སྦྱར་ནས་ཡན་ལག་བདུན་པ་བྱའོ། ། དེ་ལ་འཁོར་བ་ཐོག་མ་མེད་པ་ནས་རང་བཞིན་དང་བཅས་པའི་ཁ་ན་མ་ཐོ་བ་ནི་སྡིག་པ་སྟེ། དེ་རང་གིས་བྱས་པ་དང༌། གཞན་བྱེད་དུ་བཅུག་པ་དང༌། ཕ་རོལ་པོས་བྱས་པ་ལ་རྗེས་སུ་ཡི་རངས་པར་བྱས་པའི་སྡིག་པ་རྣམས། སྟོབས་བཞིའི་སྒོ་ནས་བཤགས་པ་སྟེ། དེ་ལ་སྟོབས་བཞི་ནི། རྗེ་བཙུན་རྩེ་མོས། རྟེན་གྱི་སྟོབས་ནི་བཅོམ་ལྡན་འདས་ཏེ།
ལྷ་དང་བླ་མ་ཐ་མི་དད་པའོ། ། རྣམ་པར་སུན་འབྱིན་པ་ནི་བཤགས་པ་སྟེ། སྔར་བྱས་པའི་སྡིག་པ་དྲན་པར་བྱས་ཏེ། དེ་དག་གི་རྣམ་པར་སྨིན་པ་ནི་ངན་འགྲོ་ལས་མེད་ལ། དེ་དག་མ་སྤངས་པར་ནི་བདག་སྡུག་བསྔལ་ལས་གྲོལ་བར་མི་འགྱུར་ལ། དེ་དག་ནི་བདག་ལ་དཔག་ཏུ་མེད་པ་ཞིག་ཡོད་པ་ནས། ཁུར་ཆེན་པོ་ཡོད་ཅེས་དྲན་པས། སྔར་གྱི་ལས་ལ་འགྱོད་པ་དྲག་པོ་བསྐྱེད་པར་བྱའོ། ། གཉེན་པོ་ནི་མི་བགྱིད་པ་སྟེ། ད་ཕྱིན་ཆད་སྲོག་གི་ཕྱིར་ཡང་སྤོང་བར་འདོད་པའོ། །
དེས་སྡིག་པ་འདག་པ་ལ་དགའ་བ་རང་གི་ངང་གིས་སྐྱེ་བ་ནི་སོར་ཆུད་པའི་སྟོབས་སོ། ། ཞེས་གསུངས་པ་ལྟར་རོ། ། དེ་ལྟ་བུའི་སྡིག་བཤགས་དང༌། སླན་ཆད་སྡིག་པ་བྱེད་པ་ཡང་ནི་ཡོངས་སུ་གཅོད་ཅིང་བསྡོམས་པ་ནི་ཡན་ལག་དང་པོ་དང༌། སོ་སོ་སྐྱེ་བོ་དང༌། ཉན་ཐོས་དང༌། རང་རྒྱལ་དང༌། བྱང་སེམས་དང༌། རྫོགས་པའི་སངས་རྒྱས་ཀྱིས་བསོད་ནམས་མཛད་པ་དག་ལ་ཕྲག་དོག་མེད་པར་རྗེས་སུ་ཡི་རངས་པ་ནི་ཡན་ལག་གཉིས་པ་དང༌། དགེ་བ་དེ་དག་འབྲས་བུ་ཟད་མི་ཤེས་པ་ལ་མངའ་བསྒྱུར་བ་ནི་ཡོངས་སུ་བསྔོ་བ་བགྱི་བ་ཡན་ལག་གསུམ་པ་དང༌།
རྡོ་རྗེ་ཐེག་པའི་དཀོན་མཆོག་གསུམ་ལ་སྐྱབས་སུ་འགྲོ་བར་བྱ་སྟེ། འདི་ལ་སློབ་དཔོན་མཚོ་སྐྱེས་ཀྱིས་ཁམས་གསུམ་ཀུན་གྱི་བདག་ཉིད་བདེ་བ་ཆེན་པོའི་རྣམ་པ་སངས་རྒྱས་ཀྱེ་རྡོ་རྗེ་དང༌། དེས་བསྟན་པའི་སྔགས་དང༌། ཕྱག་རྒྱ་དང༌། དཀྱིལ་འཁོར་ལ་སོགས་པའི་རང་བཞིན་གྱི་ཆོས་དང༌། དེའི་འཁོར་ནི་འཁོར་ལོར་གནས་པའི་ལྷ་མོའི་ཚོགས་ལ་བདག་སྐྱབས་སུ་སོང་བར་བྱས་ནས། ཞེས་གསུངས་ལ། དེའི་དོན་བདེ་བ་ཆེན་པོ་ཞེས་པ་ནི་བཤད་པའི་ལུགས་མང་ཡང༌། འདིར་ནི་ནམ་མཁའ་ལྟ་བུར་བདག་མེད་པའི་ཆོས་ནི་བདེ་བ་ཆེན་པོའོ། ། ཞེས་པ་ལྟར་ཆོས་ཐམས་ཅད་ཀྱི་དེ་བཞིན་ཉིད་ལ་བདེ་བ་ཆེན་པོར་བཏགས་པ་དེ་ཡིན་ལ།
དེ་ཁམས་གསུམ་ཐམས་ཅད་ཀྱི་བདག་ཉིད་སྟེ། མདོར་ན་བརྟན་གཡོ་ཐམས་ཅད་ཀྱི་དེ་བཞིན་ཉིད་སྤྲོས་པའི་མཐའ་ཐམས་ཅད་དང་བྲལ་བ་སྟེ། དེ་ཉིད་གཟུགས་སྐུའི་བདག་ཉིད་དཀྱིལ་འཁོར་གྱི་གཙོ་བོའི་རྣམ་པར་ཤར་བ་ནི་སངས་རྒྱས་དཀོན་མཆོག དེས་བསྟན་པའི་སྔགས་དང༌། ཕྱག་རྒྱ་དང༌། དཀྱིལ་འཁོར་ལ་སོགས་པ་དོན་རིམ་པ་གཉིས་སྟོན་པའི་སྒྲ་གང་ཡིན་པ་ཐམས་ཅད་ཕྱོགས་གཅིག་ཏུ་ཚོགས་པ་སྟེ། ཀྱེ་རྡོ་རྗེའི་རྒྱུད་ནི་ཆོས་དཀོན་མཆོག་གོ ། དཀྱིལ་འཁོར་ལ་བཀོད་པའི་ལྷ་མོ་ནི། དགེ་འདུན་དཀོན་མཆོག་དུ་བཞེད་ཅིང༌། གཉིས་མེད་རྡོ་རྗེ་དང༌།
ཉིན་འབྱུང་ཟླ་བས་ཀྱང་འདི་བཞིན་དུ་བཤད་དོ། ། ནག་པོ་པས། རྒྱུད་གསུང་བ་པོ་རྡོ་རྗེ་འཆང་ནི་སངས་རྒྱས་དཀོན་མཆོག ཐེག་ཆེན་གྱི་ཆོས་མ་ལུས་པ་ནི་ཆོས་དཀོན་མཆོག བྱང་སེམས་ཕྱིར་མི་ལྡོག་པ་དང༌། འཁོར་གྱི་ལྷ་མོ་དགེ་འདུན་དཀོན་མཆོག་ཏུ་བཤད། སློབ་དཔོན་ཤཱནྟི་པ་དང༌། ལྷའི་རིགས་ཀྱི་བློ་གྲོས་ཀྱིས། རྐང་གཉིས་རྣམས་ཀྱི་མཆོག་སངས་རྒྱས་དཀོན་མཆོག་དང༌། ཐེག་ཆེན་གྱི་ཆོས་མ་ལུས་པ་ཆོས་དཀོན་མཆོག་དང༌།
ཕྱིར་མི་ལྡོག་པའི་བྱང་སེམས་རྣམས་དགེ་འདུན་དཀོན་མཆོག་ཏུ་བཞེད། དེ་དག་ཐམས་ཅད་ལ་རང་གི་ངོ་བོ་མི་མཐུན་པ་མེད་ལ། འདིར་བླ་མ་གོང་མ་རྣམས་ཀྱི་བཞེད་པ་ནི། འོག་སྐྱབས་འགྲོའི་ཚིག་དང་ཤིན་དུ་མཐུན་ནོ། ། དེ་ལྟ་བུའི་སྐྱབས་འགྲོ་ནི་ཡན་ལག་བཞི་པ་དང༌། སེམས་ཅན་ཐམས་ཅད་སངས་རྒྱས་ཀྱི་གོ་འཕང་ལ་དགོད་པར་འདོད་པའི་བློ་ནི་བྱང་ཆུབ་ཀྱི་རྒྱུ་སྟེ། དེ་ལྟ་བུའི་བློ་མཆོག་ཏུ་སེམས་བསྐྱེད་པ་ཡན་ལག་ལྔ་པ་དང༌། སྔོན་གྱི་རྒྱལ་བ་རྣམས་ཀྱིས་བླ་ན་མེད་པའི་སྐུ་ཐོབ་པའི་ལམ་གང་ཡིན་པ་དེ་ལ་གནས་པར་དམ་འཆའ་ཞིང་ལམ་བསྒོམ་པ་ལ་བརྩོན་པར་བྱ་བ་ནི་ཡན་ལག་དྲུག་པ་དང༌། བདག་གི་ལུས་འདི་ཉིད་ཀྱང་ནི་གཞན་སེམས་ཅན་ཐམས་ཅད་ཀྱི་དོན་དུ། གུས་པའི་བློས་འབུལ་བ་ཡན་ལག་བདུན་པའོ། །
དང་ཞེས་པ་ནི་འབྱེད་པའི་ཚིག་གོ ། དེ་རྣམས་གོ་རིམ་བཞིན་དུ་རིན་ཆེན་འབར་བར། བདག་གི་ཐོག་མ་མེད་དུས་ནས། ། ལོག་རྟོག་དབང་གིས་སྡིག་བགྱིས་གང༌། ། ཐུགས་རྗེའི་མངའ་བདག་ཁྱེད་རྣམས་ཀྱི། ། སྤྱན་སྔར་བཤགས་བགྱིད་སླད་ཆད་བསྡམ། ། རྒྱལ་དང་དེ་ཡི་སྲས་རྣམས་དང༌། ། འགྲོ་བའི་བསོད་ནམས་མ་ལུས་པ། ། དེ་ལ་ཡང་དག་ཡི་རང་ཞིང༌། ། བྱང་ཆུབ་དམ་པར་བསྔོ་བར་བགྱི། །
གང་དང་གང་གིས་འདུལ་འགྱུར་བ། ། དེ་དང་དེ་ཡི་སྐུར་སྟོན་པ། ། སྣ་ཚོགས་གཟུགས་ནོར་ལྟ་བུ་ཡི། ། རྫོགས་སངས་རྒྱས་ལ་སྐྱབས་སུ་མཆི། ། ཀུན་རྟོག་མ་ལུས་དག་གྱུར་པ། ། རང་རིག་ཡང་དག་ཡེ་ཤེས་བསྐྱེད། ། ལྷན་ཅིག་སྐྱེས་དགའི་ངོ་བོ་ཉིད། ། དམ་པའི་ཆོས་ལའང་སྐྱབས་སུ་མཆི། ། གོ་རིམ་ཇི་བཞིན་དབང་བསྐུར་ཐོབ། ། མ་ལོག་ལམ་ལ་ངེས་གནས་དང༌། །
སྲས་མཆོག་འཁོར་འདུས་ཚོགས་མཆོག་ལ། ། རྟག་ཏུ་བདག་ནི་སྐྱབས་སུ་མཆི། ། ཡང་དག་ཡེ་ཤེས་མེ་བོ་ཆེས། ། གཏི་མུག་མུན་པ་བསལ་བ་དང༌། ། སྒྲིབ་པ་མ་ལུས་སྦྱང་བའི་ཕྱིར། ། བྱང་ཆུབ་མཆོག་ཏུ་སེམས་བསྐྱེད་དོ། ། རྒྱལ་སྲས་དཔའ་བོ་རྣམས་ཀྱི་ལམ། ། སྤྱོད་པ་དཔག་ཡས་གང་ཡིན་དང༌། ། མ་བཅོས་ཇི་བཞིན་གནས་ལམ་ལ། ། ད་ནི་ཡང་དག་གནས་པར་བགྱི། །
ཞེས་ཡན་ལག་དང་པོ་དྲུག་གསུངས་ཀྱང་བདུན་པ་ལུས་འབུལ་བ་མ་བཤད་པས། མངོན་རྟོགས་དོན་གསལ་བ་ལས། དེ་ནས་ཀུན་མཁྱེན་མ་ཐོབ་བར། ། བདག་གི་ལུས་ནི་བདེ་གཤེགས་དང༌། ། དེ་སྲས་རྣམས་ལ་དབུལ་བར་གྱི། ། ཐུགས་རྗེ་མངའ་བས་བཞེས་སུ་གསོལ། ། ཞེས་པས་ཁ་བསྐང་ངོ༌། ། འདིར་མན་ངག་ལུགས་ཀྱི་ཡན་ལག་བཞི་པ་ལ་སྡིག་བཤགས། རྗེས་སུ་ཡི་རངས། བསྔོ་བ།
སྐྱབས་འགྲོ། དོན་དམ་བྱང་སེམས་བསྒོམ་པ། ཀུན་རྫོབ་བྱང་སེམས་ལ་སྨོན་འཇུག་གཉིས་བྱས་ཏེ། བདུན་དུ་རྗེ་བཙུན་རྩེ་མོས་བཤད་ཅིང༌། ཡན་ལག་དྲུག་པ་ལ་བཞི་པ་ལྟར་ལས། བསྔོ་བ་གཤམ་དུ་བཏོན་ཞིང༌། གོ་རིམ་གཞན་འདྲ་བར་བྱ་བའམ། ཡང་ན་རྡོ་རྗེ་གུར་ལས། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། །
འགྲོ་བའི་དགེ་ལ་རྗེས་ཡི་རང༌། ། སངས་རྒྱས་བྱང་ཆུབ་ཡིད་ཀྱིས་གཟུང༌། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་སྐྱབས་སུ་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གིས་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག །
ཅེས་གསུངས་པ་དང་གཉིས་པོ་གང་རུང་གིས་བྱ་བར་རྗེ་བཙུན་གྱིས་བཤད་དོ། ། གཞུང་འདིའི་དོན་གུར་གྱི་འགྲེལ་པར། བདུན་པོ་རྣམ་པར་དག་པར་བྱ། ། ཞེས་བྱ་བ་ནི་སྡིག་པ་བཤགས་པ་དང༌། བསོད་ནམས་ལ་རྗེས་སུ་ཡི་རང་བ་དང༌། བསོད་ནམས་ཡོངས་སུ་བསྔོ་བ་དང༌། གསུམ་ལ་སྐྱབས་སུ་འགྲོ་བ་དང༌། ཞུ་བ་དང༌། གསོལ་བ་གདབ་པ་དང༌། ལམ་བསྟན་པར་བྱ་བ་རྣམས་སོ། །
ཞེས་བཤད་མོད་ཀྱི། འདིར་རྗེ་བཙུན་གྱིས། སྡིག་པ་བཤགས་པ་དང༌། དགེ་བ་ལ་རྗེས་སུ་ཡི་རང་བ་དང༌། དོན་དམ་བྱང་ཆུབ་ཀྱི་སེམས་བསྐྱེད་པ་དང༌། གསུམ་ལ་སྐྱབས་སུ་འགྲོ་བ་དང༌། སྨོན་པ་སེམས་བསྐྱེད་པ་དང༌། འཇུག་པའི་སེམས་བསྐྱེད་པ་དང་བསྔོ་བ་དང་བདུན་ལ། གུར་རྒྱན་དུ་བཤད་པ་ནི། གཞུང་གི་དོན་ལ་ཞུགས་པར་སྣང་བས་འདི་གཙོ་བོར་བྱའོ། །
དེ་ལ་རྐང་པ་དང་པོ་ནི། སྡིག་བཤགས་བྱ་བའི་རྟེན་ངོས་བཟུང་བ་ཡིན། ། ཞེས་མཆན་རྙིང་པར་འབྱུང་ངོ༌། ། འོ་ན་འདི་དག་ལ་ཆོས་འཁོར་བསྐུལ་བ་དང༌། མྱ་ངན་ལས་མི་འདའ་བར་གསོལ་བ་གདབ་པ་གཉིས་མི་དགོས་པ་ཅི་ཡིན་སྙམ་ན། སྤྱིར་ཡན་ལག་བདུན་པ་ལ་རིགས་གཉིས་ཏེ། སངས་རྒྱས་སྤྲུལ་སྐུ་དང༌། ལོངས་སྐུའི་སྤྱན་སྔར་བྱ་བའོ། ། དེ་ལ་སྤྲུལ་པའི་སྐུ་གཞན་སྣང་དུ་མྱ་ངན་ལས་འདའ་བ་དང༌། ཆོས་ཀྱི་འཁོར་ལོ་མི་བསྐོར་བའི་ཚུལ་སྟོན་པ་ཡོད་པས་དེའི་སྤྱན་སྔར་དེ་དག་བྱ་དགོས་ལ།
ལོངས་སྐུ་ངེས་པ་ལྔ་ལྡན་དུ་བཞུགས་པས། ཆོས་ངེས་པ་ཐེག་ཆེན་གྱི་ཆོས་རྒྱུན་མི་འཆད་དུ་གསུངས་པ་དང༌། སློབ་དཔོན་ཡེ་ཤེས་སྙིང་པོས། སྤྲུལ་པའི་སྐུ་ནི་མྱ་ངན་ལས། ། འདའ་བར་བྱེད་ཀྱི་ཅིག་ཤོས་མིན། ། ཞེས་པ་ལྟར། དུས་ངེས་པ་འཁོར་བ་མ་སྟོངས་ཀྱི་བར་དུ་བཞུགས་པས། དེ་ལ་ཆོས་འཁོར་བསྐུལ་བ་དང༌། མྱ་ངན་ལས་མི་འདའ་བར་གསོལ་བ་གདབ་པ་གཉིས་མི་དགོས་སོ། ། ཞེས་བླ་མ་རྣམས་གསུང་ངོ༌། །
སྐབས་འདིར་རྗེ་བཙུན་སྐུ་མཆེད་ཀྱི་སྒྲུབ་ཐབས་དག་དང༌། རྒྱ་གར་བའི་གཞུང་ཐམས་ཅད་ནས། རིགས་ལྔའི་སྡོམ་བཟུང་བྱ་བར་བཤད་པ་མེད་ཀྱང༌། བླ་མ་རྣམས་ཀྱི་ཕྱག་ལེན་ལ་མཛད་པ་ནི། རྗེ་བཙུན་གྱིས་དགའ་སྟོན་ལ་གདམས་པར། སྲས་བཅས་སངས་རྒྱས་ཐམས་ཅད་དང༌། ། ཞེས་པ་ལ་སོགས་པ་ལན་གསུམ་གྱིས་རིགས་ལྔའི་སྡོམ་པ་བཟུང༌། ཞེས་བཤད་པ་ལ་བརྟེན་པར་སྣང་ཞིང༌། དེའི་དགོས་པ་ལ་ཡང༌། དེ་ཉིད་ལས།
རྡོ་རྗེ་ཐེག་པའི་རྒྱུ་དུས་ཀྱི་སྟ་གོན་དང༌། ཡོལ་བའི་ཕྱི་འཇུག་དང༌། ནང་འཇུག་གི་སྡོམ་པ་ཐམས་ཅད་ཀྱང་དེས་སོར་ཆུད་པ་ཡིན། ཞེས་པ་ལྟར་རོ། ། འདི་རྒྱུན་བཤགས་ཀྱི་ཁོངས་སུ་འདུ་བར་མངོན་རྟོགས་ལྗོན་ཤིང་དུ་བཤད་དོ། ། ཉམས་སུ་ལེན་པའི་ཚེ་ནི་མཆོད་གཏོར་གྱི་རྣལ་འབྱོར་སྔོན་དུ་སོང་ན་སྐབས་འདིར་བྱ་མི་དགོས་ཏེ། སྔར་བྱས་ཟིན་མ་ཐག་ཡིན་པའི་ཕྱིར་རོ། ། དེ་ལ་དགོངས་ནས་སྔར་གྱི་གཞུང་རྣམས་སུ་མ་བཤད་པ་ཡིན་ལ། མཆོད་གཏོར་གྱི་རྣལ་འབྱོར་སྔོན་དུ་མ་སོང་ན། སྐབས་འདིར་ངེས་པར་བྱ་དགོས་ཏེ།
སྡོམ་པ་སོར་ཆུད་དགོས་པའི་ཕྱིར་རོ། ། དེ་ལ་དགོངས་ནས་སམྦུ་ཊའི་རྡོ་རྗེ་དབྱིངས་ཀྱི་མངོན་རྟོགས་ཀྱི་སྐབས་སུ་སྡོམ་བཟུང་བཤད་ཅིང་བདེ་མཆོག་སོགས་གཞུང་གཞན་ལས་ཀྱང་བཤད་དོ། ། བཞི་པ་ནི། དེ་ལྟར་རྒྱུན་བཤགས་བྱས་པས། ཚོགས་རྟེན་དེ་དག་གི་ཞལ་ནས། རིགས་ཀྱི་བུ་ཁྱོད་ཀྱིས་མཆོག་གི་དངོས་གྲུབ་ཐོབ་པའི་སྐལ་བ་ཡོད་པས་ལམ་རིམ་པ་གཉིས་སྒོམས་ཤིག་ཅེས་གནང་བ་བྱིན་པས་དེ་རྣམས་ཀྱི་བཀའ་ནོད་ཅིང་དགའ་བ་བསྒོམ་མོ། ། དེ་ནས་ཚོགས་ཞིང་རྣམས་ལ། མར་མེ་མཛད་ཀྱིས། དེ་ཉིད་གསུམ་དང་མུ་བརྗོད་པས། ། མདུན་གྱི་སྤྱན་དྲངས་གནས་སུ་གཤེགས། །
ཞེས་དང༌། ནག་པོ་པས་རྒྱུན་བཤགས་ཀྱི་རྗེས་སུ། ཕྱག་བྱ། གཏོར་མ་འབུལ། ཡི་གེ་བརྒྱ་པ་བརྗོད་ནས་གཤེགས་གསོལ་བྱ་བར་བཤད། གཉིས་མེད་རྡོ་རྗེས། དེ་ནས་མདུན་གྱི་མཎྜལ་སྙིང་གའི་ཧཱུྃ་ལ་བསྟིམ་ཞེས། རང་ལ་བསྡུ་བར་གསུངས། སྒྲུབ་ཐབས་གཞན་རྣམས་དང༌། རྗེ་བཙུན་སྐུ་མཆེད་ཀྱིས།
ཚོགས་རྟེན་ཇི་ལྟར་བྱེད་མི་གསལ་ཡང༌། དེ་རྣམས་ཀྱི་དོན་མི་དམིགས་པར་བསྒོམ་པར་མངོན་པས་འདིར་དེ་བཞིན་དུ་བྱའོ། ། གཉིས་པ་ནི། གུར་ལས། ཚངས་པའི་གནས་ནི་བཞི་པོ་ཡི། ། སེམས་ཀྱི་ངལ་ནི་གསོ་བར་བྱ། ། ཞེས་གསུངས་པ་ལྟར་གནས་སྐབས་སུ་ཚངས་པའི་གནས་ནི་རྣམ་པ་བཞི་པོ་ཐོབ་པར་བྱེད་པའི་ཐབས་ཚད་མེད་པ་བཞིའི་བསམ་གཏན་བྱའོ། ། ཇི་ལྟར་ན་དུས་དང་པོར་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྙམ་པའི་བྱམས་པ་བསྒོམ་པར་བྱ་ཞིང༌། དུས་གཉིས་པ་ལ།
སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་ཞིང་བསྐྱབ་པར་འདོད་པའི་སྙིང་རྗེ་དང༌། དེའི་བྱེ་བྲག་ཅེས་པ་ནི། སྤྱིར་སྙིང་རྗེ་ལ་སེམས་ཅན་དང༌། ཆོས་དང༌། དམིགས་མེད་ལ་དམིགས་པའི་སྙིང་རྗེ་གསུམ་ལས་འདིར་སེམས་ཅན་ལ་དམིགས་པའི་སྙིང་རྗེ་བསྒོམ་པའི་དོན་ཏོ། ། དུས་གསུམ་པར་བདེ་བ་དང་མི་འབྲལ་བར་འདོད་པའི་རྒྱུ། ལམ་ཁྱད་པར་ཅན་དང་ཕྲད་པར་འདོད་པའི་དགའ་བ་བསྒོམ་པ་སྟེ། ཚད་མེད་གོང་མ་གསུམ་པོ་ཐམས་ཅད་ཀྱི་ཐ་མར་ཏེ་རྗེས་ལ། སེམས་ཅན་ཐམས་ཅད་མཉམ་པ་ཉིད་ཀྱི་ཆོས་ཉིད་ལ་སྤྱོད་པར་འདོད་པའི་བཏང་སྙོམས་ཚད་མེད་པ་བསྒོམ་མོ། ། འདི་དག་ནི་རྒྱས་པར་མདོ་སྡེ་རྒྱན་རྩ་འགྲེལ་ལས་ཤེས་སོ། །
འདིར་རྗེ་བཙུན་རྩེ་མོས་མཚོ་སྐྱེས་ཀྱི་ཊཱི་ཀར་ཚད་མེད་བཞི་ཕར་ཕྱིན་ཐེག་པ་ལྟར་བསྒོམ་པ་དང་གསང་སྔགས་ལྟར་བསྒོམ་པ་གཉིས་ཀྱི་དང་པོ་སྔར་དང་འདྲ་ལ། ཕྱི་མ་ནི་རང་གི་སྙིང་གའི་ས་བོན་ལས། ལྷ་མོ་པུཀྐ་སཱིའམ། འོད་ཟེར་སྔོན་པོ་སྤྲོས། དེས་སེམས་ཅན་ཐམས་ཅད་བྱམས་པ་ཚད་མེད་པ་ལ་བཀོད་པར་བསམ། དེ་བཞིན་དུ་ཤ་བ་རཱིའམ་འོད་ཟེར་དཀར་པོ་སྤྲོས་པས་སྙིང་རྗེ་དང༌། ཙཎྜ་ལཱིའམ། འོད་ཟེར་སྔོན་དམར་སྤྲོས་པས་དགའ་བ་དང༌། ཌོམྦི་ནཱིའམ། འོད་ཟེར་སྣ་ཚོགས་པ་སྤྲོས་པས།
བཏང་སྙོམས་ཚད་མེད་པ་ལ་བཀོད་པར་བསམ་པར་བཞེད་དོ། ། གསུམ་པ་ནི། དེ་ལྟར་ཚོགས་བསགས་རྣམ་པ་གཉིས་བྱས་པ་ལ་དགོས་པ་ཅི་ཡོད་ཅེ་ན། རྗེ་བཙུན་རྩེ་མོས། དེ་ལྟར་ཚོགས་བསགས་བྱས་པ་ཡང༌། ། དགོས་པ་རྣམ་པ་གཉིས་གསུངས་ཏེ། ། རྒྱུད་དག་པ་ཡི་དགོས་པ་དང༌། ། སྔོན་གྱི་རྒྱལ་དང་མཚུངས་བྱའོ། ། དེ་ལ་དགོས་པ་དང་པོ་ནི། དཔེར་ན་སྣོད་དུ་བཟའ་འདྲེན་པ། །
དང་པོར་སྣོད་དག་བྱས་ནས་ནི། ། དེ་ནས་སྣོད་དུ་བཟའ་འདྲེན་ལྟར། ། དང་པོར་ཚོགས་བསགས་རྒྱུད་དག་པ། ། སྣོད་ཀྱི་དྲི་མ་དག་བྱས་མཚུངས། ། དེ་ནས་ཚོགས་རྗེས་ལྷར་བསྐྱེད་པ། ། སྣོད་དུ་བཟའ་འདྲེན་ཇི་བཞིན་ནོ། ། དགོས་པ་གཉིས་པའང་བཤད་བྱ་སྟེ། ། རྒྱལ་བས་སྔོན་དུ་ཚོགས་བསགས་ཏེ། ། དེ་རྗེས་སངས་རྒྱས་དེ་བཞིན་དུ། ། མཆོད་སོགས་ཚོགས་བསགས་པ་དང་མཚུངས། །
དེ་ནས་ལྷ་ནི་རྣམ་བསྐྱེད་པ། ། མངོན་པར་རྫོགས་སངས་རྒྱས་དང་མཚུངས། ། དེ་ཡང་དོན་ནི་འདི་ཡིན་ཏེ། ། སྤྱིར་ཕ་རོལ་ཏུ་ཕྱིན་པའི་ཐེག་པ་ལས། བསྐལ་པ་གྲངས་མེད་གསུམ་ལ་སོགས་པར་ཚོགས་བསགས་ནས། མཐར་མངོན་པར་བྱང་ཆུབ་པའི་ཚུལ་དེ། གསང་སྔགས་ཀྱི་ལུགས་ཀྱིས་སྟན་ཐོག་གཅིག་ཏུ་བསྒོམ་པ་ཡིན་ཏེ། ཚོགས་བསགས་ནས། དེ་ནས་མངོན་པར་རྫོགས་པར་འཚང་རྒྱ་བའི་གནས་ལ་སོགས་པ་དང༌། དེར་ལོངས་སྤྱོད་རྫོགས་པའི་སྐུ་དང༌།
སྤྲུལ་པའི་སྐུས་སེམས་ཅན་གྱི་དོན་བྱེད་ལ། སླར་ཡང་དག་པའི་མཐའ་ཉིད་དུ་འཇུག་པ་ལ་སོགས་པ་སྟོན་ཏེ། དེ་ནས་གསང་སྔགས་འབྲས་བུ་ལམ་དུ་བྱེད་པ་ཞེས་བྱ་བར་འདོད་པའི་གཞུང་ངོ༌། ། ཞེས་བཤད་པ་ལྟར་རོ། ། གཉིས་པ་ལ་གསུམ། སྟོང་ཉིད་བསྒོམ་པ། དེ་སྔགས་ཀྱིས་བརྟན་པར་བྱ་བ། ཞར་བྱུང་དེའི་དགོས་པ་བཤད་པའོ། ། དང་པོ་ནི། དེ་ལྟར་བསོད་ནམས་ཀྱི་ཚོགས་བསགས་པར་མ་ཟད།
ཡེ་ཤེས་ཀྱི་ཚོགས་ཀྱང་ནི་བསྒོམ་པར་བྱ་སྟེ། འདི་ལ་རྗེ་བཙུན་རྩེ་མོས། བཙན་ཐབས་སུ་སྟོང་ཉིད་སྒོམ་པ་དང༌། བཤིག་ནས་སྟོང་ཉིད་བསྒོམ་པ་གཉིས་ཀྱི་དང་པོ་ནི། སྔགས་བརྗོད་དེ། དེའི་དོན་དྲན་པ་ཙམ་གྱིས་སྟོང་པ་ཉིད་དུ་བསྒོམ་པ་དང༌། ཕྱི་མ་ནི། གཅིག་དང་དུ་བྲལ་ལ་སོགས་པའི་རིག་པས་རང་བཞིན་མེད་པར་བྱས་ནས་སྔགས་ཀྱིས་བརྟན་པར་བྱེད་པ་ལ་བཤད་དོ། ། དེ་ལ་དང་པོ་ནི་གང་ཟག་བློ་མཆོག་སྟོང་ཉིད་ཀྱི་ལྟ་བ་ཁོངས་སུ་ཆུད་པའི་དབང་དུ་བྱས་པ་ཡིན་ལ། ཕྱི་མ་ནི་ལས་དང་པོ་པ་སྟོང་ཉིད་མ་རྟོགས་པ་དང༌།
རྟོགས་ཀྱང་གོམས་པར་བྱེད་དགོས་པའི་གང་ཟག་རྣམས་ལ། བཤིག་ནས་སྟོང་པར་སྒོམ་པའི་དོན་དམ་བྱང་ཆུབ་ཀྱི་སེམས་འདི་ནི་སྒོམ་ཞིང་བསམ་པར་བྱའོ། ། ཇི་ལྟར་བསམ་ན། རྒྱུད་སྡེ་རྣམས་སུ་ཕར་ཕྱིན་ཐེག་པ་ལས་ཇི་སྐད་བཤད་པ་ལས་གཞན་པའི་སྟོང་ཉིད་བསྒོམ་ཚུལ་མ་གསུངས་པས། དེ་ཁོ་ན་ཉིད་བསྒོམ་ཚུལ་ཐེག་པ་ཆེན་པོ་སྤྱི་ནས་བཤད་པ་ལྟར་བྱ་དགོས་སོ། ། ཐེག་ཆེན་ལ་དབུ་མ་པ་དང་སེམས་ཙམ་གཉིས་སུ་ངེས་ཤིང༌། དེའི་དབང་གིས་སྔགས་ཀྱི་གཞུང་རྣམས་ཀྱང་དབུ་སེམས་གཉིས་ཀར་དུ་བཀྲལ་བར་སྣང་སྟེ། རྒྱ་གར་ཕྱག་ན་རྡོ་རྗེས། སྔགས་ཀྱི་ཐེག་པ་ལ་ཡང་དབུ་མར་གནས་པ་དང༌། སེམས་ཙམ་དུ་གནས་པ་གཉིས་སུ་གནས་སོ། །
ཞེས་བཤད་དོ། ། དེ་ལ་གསང་སྔགས་སེམས་ཙམ་ལྟར་བཤད་པ་ནི། སློབ་དཔོན་ཤཱནྟི་པས་བརྟག་གཉིས། གསང་འདུས། མ་ཧཱ་མཱ་ཡཱ། ཐམས་ཅད་གསང་བ། དགྲ་ནག་སྟེ། རྒྱུད་དེ་རྣམས་ཀྱི་འགྲེལ་པར་རྣམ་རིག་གི་ཚུལ་ཙམ་དུ་བཤད་ཅིང༌། སྒྲུབ་ཐབས་འཁྲུལ་སྤོང་གི་ཡེ་ཤེས་ཀྱི་ཚོགས་བསགས་ཀྱི་སྐབས་སུ་ཡང༌། རྣམ་རིག་གི་དེ་ཁོ་ན་ཉིད་བསྒོམ་ཚུལ་གསུངས་མོད་འདིར་མ་སྤྲོས་སོ། །
འདིར་རྒྱ་གར་བའི་སྔགས་ཀྱི་སློབ་དཔོན་ཕལ་མོ་ཆེ་དང༌། རྗེ་བཙུན་ས་སྐྱ་པ་རྣམས། རྒྱལ་བ་གཉིས་པ་འཕགས་པ་ཀླུ་སྒྲུབ་ཀྱི་ལུགས་ལྟར་སྟོང་ཉིད་ཀྱི་ལྟ་བ་བསྒོམ་པར་བཞེད་པས། དེ་ལྟར་བཤད་པ་ལ་གཉིས། གང་ཟག་ལ་བདག་མེད་བསྒོམ་ཚུལ་དང༌། ཆོས་ལ་བདག་མེད་བསྒོམ་ཚུལ་ལོ། ། དང་པོ་ལ་གསུམ། དགག་བྱ་བདག་གི་ངོ་བོ་ངོས་བཟུང༌། དེ་འགོག་བྱེད་ཀྱི་རིག་པ་བཤད། བདག་མེད་པ་ལ་སེམས་འཇོག་ཚུལ་ལོ། །
དང་པོ་ནི། དུད་འགྲོ་ཡན་ཆད་ཀྱི་སེམས་ཅན་ཐམས་ཅད་ལ་རང་འཁྲུངས་སུ་ཡོད་པ་ང་དང་ང་ཡིར་འཛིན་པའི་བདག་འཛིན་འཇིག་ལྟ་ལྷན་སྐྱེས་ཀྱི་ཞེན་ཡུལ་འདི་ཉིད་ཡིན་ནོ། ། འདི་མུ་སྟེགས་རྣམས་ཀྱིས་རྟག་གཅིག་རང་དབང་ཅན་དུ་སྒྲོ་བཏགས་པ་ལྟར། ཡུལ་རང་ངོ་ནས་ཐ་སྙད་དུ་ཡང་མ་གྲུབ་མོད། ལྷན་སྐྱེས་ཀྱི་བློའི་ཞེན་ངོར་ཐ་སྙད་དུ་མེད་པ་མ་ཡིན་ཏེ། ང་དང་ང་ཡི་ཞེས་སོགས་ཀྱི་ཐ་སྙད་སྣ་ཚོགས་འཇིག་རྟེན་ན་གྲགས་ཤིང་གནོད་པ་མེད་པའི་ཕྱིར་རོ། ། འདི་ནི་དགག་དགོས་ཏེ། འདི་ལ་ང་དང་ང་ཡིར་མངོན་པར་ཞེན་པ་ལ་བརྟེན་ནས། ཆགས་སོགས་ཉོན་མོངས་པ་ཐམས་ཅད་འབྱུང་བ་ཡིན་ཏེ། དབུ་མ་འཇུག་པར།
ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། ། ལྟ་བས་འབྱུང་བར་བློ་ཡིས་མཐོང་གྱུར་ནས། ། བདག་ནི་འདི་ཡི་ཡུལ་དུ་རྟོགས་བྱས་ནས། ། རྣལ་འབྱོར་པ་ཡིས་བདག་ནི་འགོག་པར་བྱེད། ། ཅེས་བཤད་པས་སོ། ། གཉིས་པ་ནི། བདག་འདི་མེད་པར་རིག་པ་གང་གིས་ཤེས་སྙམ་ན། གལ་ཏེ་ངའོ་སྙམ་པའི་ངར་འཛིན་གྱི་བདག་འདི་བདེན་པར་གྲུབ་ན་གཟུགས་སོགས་ཕུང་པོ་རྣམས་དང་གཅིག་ཡིན་ནམ་ཐ་དད་ཡིན། དང་པོ་ལྟར་ན། ཕུང་པོ་རྣམས་ནི།
གཟུགས་དང་ཚོར་བ་ལ་སོགས་པ་དུ་མར་རིག་པས་གྲུབ་ལ། ངར་འཛིན་གྱི་ཡུལ་གྱི་བདག་ནི་གཅིག་ཉིད་དུ་མྱོང་བས་གྲུབ་པའི་ཕྱིར། དེ་གཉིས་གཅིག་ཏུ་མི་རིགས་སོ། ། གཞན་ཡང་ཕུང་པོ་རྣམས་ནི་མི་རྟག་པར་རིག་པས་གྲུབ་ཅིང༌། ངར་འཛིན་གྱི་ཡུལ་ནི་སྔ་ཕྱི་གཅིག་ཏུ་མྱོང་བས་གྲུབ་པའི་ཕྱིར་མི་འཐད་དོ། ། གཉིས་པ་ལྟར་ན། དངོས་པོ་ཐམས་ཅད་ནི། གཟུགས་དང༌། ཚོར་བ་དང༌། འདུ་ཤེས་དང༌།
འདུ་བྱེད་དང༌། རྣམ་པར་ཤེས་པ་སྟེ། ཕུང་པོ་ལྔ་པོ་འདི་ཙམ་དུ་ཟད་ལ། དེ་དག་ལས་ཐ་དད་པའི་བདག་ནི། རེ་ཞིག་མངོན་སུམ་གྱིས་མི་དམིགས་ཏེ། མིག་ལ་སོགས་པ་དབང་པོའི་ཤེས་པ་རྣམས་ནི། གཟུགས་སོགས་ཕྱིའི་སྐྱེ་མཆེད་ཀྱི་ཡུལ་ཅན་ཡིན་པའི་ཕྱིར་དང༌། རང་རིག་པ་ཡང་ཤེས་པའི་ཡུལ་ཅན་ཡིན་པའི་ཕྱིར། བདག་ལ་དམིགས་པར་མི་རིགས་སོ། ། ཕུང་པོ་ལས་གཞན་པའི་བདག་གི་རང་བཞིན་དང༌།
འབྲས་བུ་གང་ཡང་མ་མཐོང་བའི་ཕྱིར་གཏན་ཚིགས་མེད་པས་རྗེས་སུ་དཔག་པས་ཀྱང་མ་གྲུབ་བོ། ། གལ་ཏེ་ངའོ་སྙམ་པའི་བློ་འདི་ཉིད་བདག་གི་ཡུལ་ཅན་ཚད་མ་ཡིན་ནོ་སྙམ་ན། འདི་ནི་མངོན་པར་ཞེན་པའི་བདག་ཉིད་ཀྱི་རྟོག་པ་ཡིན་པས་མངོན་སུམ་མ་ཡིན་ལ། གཏན་ཚིགས་གང་ལ་ཡང་མ་བརྟེན་པའི་ཕྱིར། རྗེས་དཔག་ཀྱང་མ་ཡིན་མོད། འོན་ཀྱང་ཐོག་མ་མེད་པ་ནས་གོམས་པའི་དབང་གིས་རྒྱུ་མཚན་མེད་པར་ངའོ་སྙམ་དུ་རློམ་པ་ཙམ་དུ་ཟད་དེ། དཔེར་ན་ཐག་པ་ལ་སྦྲུལ་དུ་འཁྲུལ་པ་བཞིན་ནོ། ། གསུམ་པ་ནི། དེ་ལྟར་ཡང་དག་པའི་ཤེས་རབ་ཀྱིས་རྣམ་པར་དཔྱད་ན། བདག་མ་གྲུབ་པའི་ཕྱིར་ངའོ་སྙམ་པའི་བློ་ན་ཐག་པ་ལ་སྦྲུལ་དུ་འཁྲུལ་པ་ལྟར།
གཞི་མེད་དུ་འཁྲུལ་པ་ཁོ་ནར་ཟད་དོ་སྙམ་དུ་ཡང་དང་ཡང་དུ་ཡིད་ལ་བྱ་ཞིང་སྒོམ་མོ། ། གཉིས་པ་ལ་གསུམ། དགག་བྱ་བདེན་དངོས་ཀྱི་རང་བཞིན་ངོས་བཟུང༌། དེ་འགོག་བྱེད་ཀྱི་རིག་པ་བཤད། བདག་མེད་ལ་སེམས་འཇོག་ཚུལ་བསྟན་པའོ། ། དང་པོ་ནི། ཐ་སྙད་ཀྱི་རྗེས་སུ་འབྲང་བའི་ལྷན་སྐྱེས་ཀྱི་བློ་རང་དགའ་བ་འདིས་ཕྱི་ནང་གི་དངོས་པོ་རྣམས་ལ་བདེན་པར་མངོན་པར་ཞེན་པ་གང་ཡིན་པ་ནི། རྟོག་པས་བཏགས་པ་ཙམ་དུ་ཟད་ཀྱི་དངོས་པོ་རྣམས་ཀྱི་རང་བཞིན་དུ་གྲུབ་པ་མ་ཡིན་པས། དེ་ཁོ་ན་ཉིད་སེམས་པའི་ཚེ་རིག་པས་དགག་པར་བྱ་བ་ཡིན་ནོ། ། དེའི་རྒྱུ་མཚན་ཡང༌།
དེ་ལྟ་བུའི་མངོན་ཞེན་དེ་ནི་ཉོན་སྒྲིབ་ཀྱི་རྩ་བ་བདག་འཛིན་གྱི་རྒྱུ་ཡིན་པའི་ཕྱིར་དང༌། དེ་ཉིད་ཤེས་སྒྲིབ་ཀྱི་ཡང་གཙོ་བོ་ཡིན་པའི་ཕྱིར་རོ། ། གཞན་ཡང་སྒྲིབ་གཉིས་སྤང་བར་འདོད་པ་དག་གིས་སྒྲིབ་གཉིས་ཀྱི་རྩ་བ་དངོས་པོ་ལ་མངོན་པར་ཞེན་པ་མཐའ་དག་སྤང་དགོས་ཤིང༌། དེའང་ཡུལ་བདེན་དངོས་བཀག་པའི་སྒོ་ནས་སྤང་དགོས་ཏེ། རྣམ་འགྲེལ་ལས། འདི་ཡུལ་སུན་ཕྱུང་མེད་པར་ནི། ། དེ་སྤོང་བར་ནི་ནུས་མ་ཡིན། ། ཞེས་པ་ལྟར་རོ། ། གཉིས་པ་ནི། བདེན་དངོས་འགོག་པའི་རིག་པ་རྒྱས་པར་ནི་རྩ་བ་ཤེས་རབ་ལ་སོགས་པར་ཤེས་པར་བྱ་ལ།
དེ་དག་གི་དོན་མདོར་བསྡུ་ན། དངོས་པོ་རྣམས་ནི་གཟུགས་དང་སེམས་གཉིས་སུ་འདུ་ལ། གཟུགས་ནི་དྲི་རོ་ལ་སོགས་པ་རྣམས་ཏེ། འདི་དག་ལ་དང་པོར་འབྱུང་བ་བཞི་དང༌། འབྱུང་འགྱུར་བཞི་སྟེ་རྫས་བརྒྱད་དུ་སོ་སོར་དབྱེ་ཞིང༌། དེའི་འོག་ཏུ་དེ་དག་རེ་རེ་ལ་རྡུལ་ཕྲ་རབ་ཏུ་བཤིག་པས་རགས་པ་གཅིག་ཏུ་འཛིན་པའི་བློ་བཟློག་ཅིང༌། རྡུལ་ཕྲན་རྣམས་ཀྱང་ཕྱོགས་ཀྱི་ཆར་ཕྱེ་བས་རྡུལ་ཕྲན་གྱི་བློ་ཡང་བཟློག་སྟེ། དེ་ལྟར་ན་རགས་པ་དང༌། རྡུལ་ཕྲན་ལས་མ་གཏོགས་པའི་ཕྱིའི་དོན་ཡང་མེད་པའི་ཕྱིར། ཕྱི་དོན་བདེན་པ་མེད་པར་ངེས་པ་ཡིན་ནོ། །
གཉིས་པ་སེམས་ནི། འདས་མ་འོངས་ད་ལྟར་བ་གསུམ་དུ་དབྱེ་ཞིང༌། དེ་ལ་འདས་པ་ནི་འགགས་ཚར་བ་དང༌། མ་འོངས་པ་ནི་མ་སྐྱེས་པའི་ཕྱིར་བདེན་མེད་དུ་ངེས་ལ། ད་ལྟར་བ་ཡང་མིག་གི་རྣམ་ཤེས་ནས། ཡིད་ཀྱི་རྣམ་ཤེས་ཀྱི་བར་དྲུག་ཏུ་དབྱེ་ཞིང༌། དེ་དག་རེ་རེ་ཡང་སྐྱེ་བའི་དུས་ལས་དུས་གཉིས་པར་མི་སྡོད་པའི་ཕྱིར། སྐད་ཅིག་མ་ཉིད་དུ་ཤེས་པར་བྱ་སྟེ། དེ་ལྟར་ན་སེམས་ལ་རིལ་པོ་གཅིག་ཏུ་འཛིན་པའི་བློ་བཟློག་པར་འགྱུར་རོ། ། དེའི་འོག་ཏུ་སྐད་ཅིག་མ་དེ་ཉིད་ལ་ཡང་སྐྱེ་བ་དང༌།
གནས་པ་དང༌། འགག་པའི་ཆ་གསུམ་ཡོད་དམ་མེད། མེད་ན་ནི་སྐྱེ་འགག་གནས་གསུམ་དང་བྲལ་བའི་ཕྱིར། འདུས་བྱས་སུ་མི་འགྱུར་ལ། ཡོད་ན་ནི་སྐད་ཅིག་མ་གཅིག་ཏུ་འགལ་ཏེ། ཆ་གསུམ་ཡོད་པའི་ཕྱིར་རོ། ། དེའི་ཕྱིར་སྐད་ཅིག་མ་ཉིད་ཀྱང་རྡུལ་ཕྲན་བཞིན་དུ་བློས་བརྟགས་པ་ཙམ་དུ་ཟད་དོ། ། ཞེས་ངེས་པར་བྱ་སྟེ། དེ་ལྟར་ན་གཅིག་དང་དུ་མའི་ངོ་བོ་ཉིད་དང་བྲལ་བའི་ཕྱིར། སེམས་ཀྱང་བདེན་པ་མེད་དོ་སྙམ་དུ་ཡང་དག་པར་ངེས་པ་ཡིན་ནོ། །
སེམས་བདེན་མེད་དུ་ངེས་ན་དེ་ལ་བརྟེན་པའི་སེམས་བྱུང་ཡང་བདེན་མེད་དུ་ངེས་པ་ཆོས་ཉིད་ཡིན་ཏེ། དཔེར་ན། རྩིག་པ་མེད་ན་དེ་ལ་བརྟེན་པའི་རི་མོ་མི་འབྱུང་བ་བཞིན་ནོ། ། དེ་ལྟར་སོ་སོར་རྟོག་པའི་ཤེས་རབ་ཀྱིས་ཕྱི་ནང་གི་དངོས་པོ་རྣམས་ལ་བདེན་པ་བཀག་པ་ན། ཀུན་ནས་ཉོན་མོངས་དང༌། རྣམ་བྱང་གི་ཕྱོགས་ཀྱི་རྒྱུ་འབྲས་ཀྱི་འབྲེལ་ཇི་ལྟར་རུང་སྙམ་ན། དབུ་མ་ནས་བཤད་པའི་རིག་པ་དེ་དག་གིས་འཇིག་རྟེན་པ་དང༌། གྲུབ་མཐའ་སྨྲ་བ་གཞན་རྣམས་ཀྱི་ལྷན་སྐྱེས་དང༌། ཀུན་བརྟགས་ཀྱི་འཛིན་པས་བདེན་པར་སྒྲོ་བཏགས་པ་རྣམས་བཀག་པ་ཡིན་གྱི། བྱིས་པ་རྣམས་ཀྱི་རྟོག་མེད་ཤེས་པ་ལ་སྣང་བ་དང༌།
འཕགས་པ་རྣམས་ཀྱི་རྗེས་ཐོབ་དག་པ་འཇིག་རྟེན་པའི་ཡེ་ཤེས་ལ་སྣང་བའི་གཟུགས་ནས་རྣམ་མཁྱེན་གྱི་བར་གྱི་ཀུན་ནས་ཉོན་མོངས་པ་དང༌། རྣམ་བྱང་གི་རྟེན་འབྲེལ་སྒྱུ་མ་ལྟ་བུ་ཀུན་རྫོབ་པ་རྣམས་ལ་ནི་སྐུར་པ་བཏབ་པ་མེད་དེ། དེའི་ཕྱིར་དེ་ཐམས་ཅད་ནི་འཕགས་པ་རྣམས་ཀྱིས་རང་བཞིན་སྟོང་ཉིད་དུ་ངེས་པའི་ཕྱིར། ཡོད་མེད་ཀྱི་མཐའ་གང་དུའང་མ་ཞེན་ལ། ཀུན་རྫོབ་ཙམ་དུ་རྒྱུ་དང༌། རྗེས་སུ་མཐུན་པའི་འབྲས་བུ་འབྱུང་བ་མི་བསླུ་བ་ཉིད་དུ་ངེས་པའི་ཕྱིར། འཇིག་རྟེན་དང་བསྟན་བཅོས་ལ་གྲགས་པའི་ཀུན་ནས་ཉོན་མོངས་དང༌། རྣམ་བྱང་གི་རྟེན་འབྲེལ་དག་ལ་སྐུར་པ་འདེབས་པར་མི་བྱེད་དོ། ། དེ་བས་ན། མ་འགགས་པའི་སྣང་བ་འདི་ལ་རྒྱུ་འབྲས་མི་བསླུ་བའི་རྟེན་འབྲེལ་དང༌།
ཡོད་མེད་ཀྱི་མཐའ་གང་དུའང་མ་གྲུབ་པའི་སྟོང་ཉིད་གཉིས་བྱས་པ་ལ་མི་རྟག་པས་ཁྱབ་པ་བཞིན་དུ་དབྱེར་མེད་དུ་གནས་པ་ཡིན་ལ། དེ་དག་ངེས་བྱེད་ཀྱི་བློ་གཉིས་ཀྱང་ཕན་ཚུན་རྒྱུ་འབྲས་སུ་འབྲེལ་པ་ཞིག་དགོས་ཏེ། དཔེར་ན། བྱས་པ་ལ་མི་རྟག་པས་ཁྱབ་པ་ངེས་པའི་གང་ཟག་གིས་གཞི་གང་དུ་བྱས་པ་ངེས་པ་དེར་མི་རྟག་པ་ངེས་པའི་བློ་སྐྱེ་བ་ལྟར། དབུ་མ་པ་རྣམས་ཀྱིས་ཀྱང༌། གང་གི་ཚེ་ས་བོན་ལས་མྱུ་གུ་སྐྱེ་བར་ངེས་པ་དེའི་ཚེ། ས་བོན་དང་མྱུ་གུ་གཉིས་ཀ་ཡང་རང་བཞིན་གྱིས་སྟོང་པར་ངེས་པ་འདྲེན་པ་ཡིན་ཏེ། བདེན་པའི་དངོས་པོ་ནི་གཞན་ལ་རག་མ་ལས་པས། རྒྱུ་འབྲས་སུ་མི་རུང་བར་ངེས་པའི་ཕྱིར་དང༌། རྟེན་ཅིང་འབྲེལ་པར་འབྱུང་བ་ཉིད་མཐར་འཛིན་གྱི་ལྟ་བ་ཐམས་ཅད་ཀྱི་གཉེན་པོ་ཡིན་པའི་ཕྱིར་རོ། །
མདོར་ན། ཇི་སྐད་བཤད་པའི་ཚུལ་གྱིས་སྣང་བའི་སྟེང་དུ། རྟེན་འབྲེལ་གྱིས་སྟོང་པ་ལ་ངེས་ཤེས་འདྲེན། སྟོང་པས་རྟེན་འབྲེལ་ལ་ངེས་པ་འདྲེན་པའི་སྒོ་ནས། རྟེན་འབྲེལ་དང༌། སྟོང་པ་ཟུང་འཇུག་ཏུ་རྟོགས་པ་ནི་དབུ་མའི་སྙིང་པོར་ཤེས་པར་བྱའོ། ། གསུམ་པ་ནི། དེ་ལྟར་གཅིག་དང་དུ་བྲལ་ལ་སོགས་པའི་རིག་པ་ལ་བརྟེན་ནས། ཕྱི་ནང་གི་དངོས་པོ་ཐམས་ཅད་བདེན་མེད་དུ་རྟོགས་པའི་བློ་དེ་སྐྱེས་པ་ན། དབང་རྣོན་ལ་ནི།
དགག་བྱ་བདེན་དངོས་མེད་པས་དེ་བཀག་པའི་བདེན་མེད་ཀྱང་དོན་ལ་མེད་པར་ཤེས་ནས། བདེན་མེད་དུ་ཞེན་པ་ཡང་ལྡོག་ཅིང༌། དབང་རྟུལ་ཁ་ཅིག་ལ་རིག་ཤེས་ཀྱི་སྟོབས་ཀྱིས་ངེས་པའི་བདེན་མེད་དོན་ལ་གནས་སྙམ་པའི་ཞེན་པ་སྐྱེས་ན། བདེན་མེད་ཉིད་ཀྱང་དོན་ལ་མེད་དེ། དགག་བྱ་བདེན་དངོས་མེད་པའི་ཕྱིར་རོ། ། དེ་ལྟར་ན་སྣང་བ་འདི་གནས་ལུགས་ཡོད་མེད་ཀྱི་མཐའ་གང་དུ་ཡང་ཞེན་རུང་མ་ཡིན་པའི་མཐའ་བྲལ་དུ་རིག་པའི་སྟོབས་ཀྱིས་ངེས་པར་བྱས་པས་ཤེས་རབ་འབད་མེད་དུ་སྐྱེ་བར་འགྱུར་ལ། དེ་ཉིད་རྩེ་གཅིག་པའི་ཞི་གནས་ལ་བརྟེན་ནས་བསྒོམ་པར་བྱའོ། ། དེ་ལྟར་བཤད་པའི་བདག་མེད་གཉིས་ཀྱི་བསྒོམ་ལུགས་འདི་ལ་ནི། དབུ་མ་ཐལ་རང་གཉིས་ཀའི་སློབ་དཔོན་རྣམས་མི་མཐུན་པ་མེད་ལ། དོན་འདི་ཉིད་སྔགས་ཀྱི་གཞུང་རྣམས་སུ་གསལ་བར་བཤད་དེ།
ཁུངས་རྣམས་ནི་མངས་པས་མ་བྲིས་སོ། ། རྗེ་བཙུན་རྩེ་མོས། སྣང་ལ་རང་བཞིན་མེད་པར་བསྒོམ་པ་དང༌། སྣང་མེད་དུ་བསྒོམ་པ་གཉིས་ལས། འདི་ནི་སྣང་བ་མེད་པར་བསྒོམ་པའི་ལུགས་སོ། ། ཞེས་གསུངས་པའང་ཚུལ་འདི་ཉིད་ཡིན་ནོ། ། མདོར་ན་སོ་སོར་རྟོག་པའི་ཤེས་རབ་ཀྱིས་མ་དཔྱད་པའི་སེམས་འཛིན་མེད་དུ་གནས་པ་ཙམ་ལ་ཡེ་ཤེས་ཚོགས་བསག་ཏུ་འདོད་པའི་སྔགས་པ་རྣམས་ཀྱིས་ཟབ་གསལ་གཉིས་མེད་ཀྱི་ལྷའི་སྐུར་སྒྲུབ་མ་ཤེས་པས། བསྐྱེད་རིམ་གྱི་དམིགས་པ་ཇི་ལྟར་བརྟན་རུང༌། སྲིད་པ་ལས་འདའ་མི་སྲིད་པས། རྒྱུད་འགྲེལ་རྣམས་ལ་སྦྱངས་ནས་དབུ་མའི་གཞུང་ལུགས་ལ་འདྲིས་པར་བྱའོ། །
གཉིས་པ་ནི། དེ་ལྟར་སོ་སོར་རྟོག་པའི་ཤེས་རབ་ཀྱི་སྒོ་ནས་སྟོང་པའི་བྱང་ཆུབ་ནི་ཡེ་ཤེས་ཀྱི་ཚོགས་ཏེ་དེ་བསྒོམ་ཞིང༌། དེའི་རྗེས་ལ། དེ་བརྟན་པའམ། བྱིན་གྱིས་རློབ་པར་བྱེད་པའི་སྔགས་འདི་ནི་བརྗོད་པར་བྱ་སྟེ། དེ་ལ་སྔགས་དོན་ནི་གུར་འགྲེལ་ལས། ཨོཾ་ཞེས་བྱ་བ་ནི་དོན་འདིའོ། ། ཤུ་ནྱ་ཏཱ་ཉིད་ཛྙཱ་ན་སྟེ། རབ་ཏུ་གསལ་བ་ཙམ་ཡིན་པའི་ཕྱིར་རོ། བཛྲ་ཞེས་བྱ་བ་ནི།
བདག་ཉིད་མི་ཕྱེད་པའི་ཕྱིར་དང༌། སྒྲིབ་པ་ཐམས་ཅད་འཇོམས་པའི་ཕྱིར་རོ། ། ཡང་ན་སྟོང་པ་ཉིད་ཀྱི་དོན་ཅན་གྱི་མེ་ལོང་ལྟ་བུའི་ཡེ་ཤེས་ནི་ཨོཾ་ཞེས་བྱའོ། ། མཉམ་པ་ཉིད་ཀྱི་ཡེ་ཤེས་ནི་ཤཱུ་ནྱ་ཏཱའོ། ། སོ་སོར་རྟོག་པའི་ཡེ་ཤེས་ནི་ཛྙཱ་ནའོ། ། བྱ་བ་ནན་ཏན་གྱི་ཡེ་ཤེས་ནི་བཛྲ་སྟེ། སྤྲུལ་པའི་སྐུས་ནམ་མཁའ་ཇི་སྙེད་པར་གནས་པའི་ཕྱིར་རོ། ། ཤིན་ཏུ་རྣམ་པར་དག་པའི་ཡེ་ཤེས་ནི་སྭ་བྷཱ་ཝ་ཨཱཏྨ་ཀོ྅ཧཾ་ངོ༌། ། ཞེས་བཤད་པ་ལྟར་གོ་བར་བྱའོ། ། གསུམ་པ་ནི།
དེ་ལྟར་ཡེ་ཤེས་ཀྱི་ཚོགས་བསག་བསྒོམ་པ་ལ་དགོས་པ་ཅི་ཡོད་སྙམ་ན། རྗེ་བཙུན་རྩེ་མོས། ཡེ་ཤེས་ཚོགས་བསག་དགོས་པ་ཡང༌། ། རྣམ་པ་བཞི་རུ་ཤེས་བྱ་སྟེ། ། ཀུན་ཏུ་བརྟགས་པའི་དྲི་མ་ལས། ། དག་པར་བྱ་བའི་དགོས་པ་དང༌། ། གཉིས་པ་ཐམས་ཅད་མཁྱེན་པ་ཡི། ། ལྷ་ཡི་མྱུ་གུ་བསྐྱེད་པ་དང༌། ། གསུམ་པ་བསོད་ནམས་ཚོགས་བསགས་ནི། ། ཡེ་ཤེས་ཚོགས་སུ་འབྲེལ་ཕྱིར་དང༌། །
བཞི་པ་ཆོས་ཀྱི་སྐུ་ལས་ནི། ། གཟུགས་སྐུ་འགྲུབ་པར་བྱ་ཕྱིར་རོ། ། དེ་ལས་དང་པོ་བཤད་བྱ་སྟེ། ། གང་ཟག་བདག་ལ་སོགས་པ་རྣམས། ། ཡང་དག་མ་ཡིན་ཀུན་བརྟགས་པ། ། སྟོང་པ་བསྒོམས་པས་དག་ཕྱིར་ཏེ། ། དཔེར་ན་རིགས་ངན་ཁང་བསྲེགས་པས། ། དག་འགྱུར་དེ་ཡང་ཁ་སྦྱོར་ལས། ། དང་པོར་སྟོང་ཉིད་བསམས་པས་ནི། ། ལུས་ཅན་རྣམས་ཀྱི་དྲི་མ་བཀྲུ། །
གཉིས་པ་ཡང་ནི་བཤད་བྱ་སྟེ། ། ཐ་མལ་དངོས་པོ་རགས་པ་རྣམས། ། ལན་གཅིག་སྟོང་པར་བསྒོམ་མིན་ན། ། འདི་ལས་ལྷར་ནི་བསྐྱེད་མི་བཏུབ། ། ལན་གཅིག་སྟོང་པར་བྱས་པ་ཡིས། ། དེ་ལས་ལྷར་ནི་བསྐྱེད་བྱས་ཏེ། ། དང་པོར་རྡོ་སོགས་རགས་པ་རྣམས། ། བསལ་ནས་ས་བོན་བཏབ་པ་ལས། ། མྱུ་གུ་འབྱུང་བཞིན་དེ་སྐད་དུའང༌། ། ལུས་སོགས་སྟོང་པའི་ཞིང་ས་ལ། །
བློ་དང་ལྡན་པས་ས་བོན་བཏབ། ། གསུམ་པ་ཡང་ནི་བཤད་བྱ་སྟེ། ། ཐབས་དང་བྲལ་བའི་ཤེས་རབ་དང༌། ། ཤེས་རབ་བྲལ་བའི་ཐབས་དག་གིས། ། འཆིང་ཞིང་གྲོལ་བར་མི་འགྱུར་ལ། ། ཐབས་དང་ཤེས་རབ་ཟུང་འཇུག་པས། ། གྲོལ་བར་བཤད་པས་བསོད་ནམས་ཚོགས། ། ཐབས་ཡིན་ཡེ་ཤེས་ཚོགས་སྟོང་ཉིད། ། ཤེས་རབ་ཟུང་དུ་འཇུག་པར་བྱ། ། བཞི་པ་སྟོང་ཉིད་ཆོས་སྐུ་ལས། །
འོག་གི་ལྷ་བསྐྱེད་གཟུགས་སྐུའོ། ། དེ་འགྲུབ་ཕྱིར་ནི་སྟོང་པ་ཉིད། ། ཆོས་ཀྱི་སྐུ་ཡི་ངོ་བོར་བསྒོམ། ། ཞེས་གསུངས་པ་ལྟར་ཡིན་ལ། དེའི་ནང་ནས་གཙོ་བོར་གྱུར་པའི་དགོས་པ་ནི། འོག་ནས་འབྱུང་བའི་ལྷ་བསྒོམ་པ་རྣམས་གཟུགས་སྐུའི་ང་རྒྱལ་འཛིན་པ་ཡིན་ལ། དེ་ལ་ཆོས་ཀྱི་སྐུ་མངོན་དུ་བྱ་དགོས་པས། དེའི་དོན་ཡིན་ཏེ། གྲུབ་ཆེན་ཌོམྦྷི་པས། རང་བཞིན་སྟོང་པ་ཉིད་དུ་རྣམ་བསྒོམ་སྔོན་གྱི་ནི། །
རྣལ་འབྱོར་པས་ནི་སྨོན་ལམ་རྗེས་སུ་དྲན་པར་བྱ། ། ཞེས་སྟོང་ཉིད་ལ་ཞུགས་པ་ན། སྔོན་གྱི་སྨོན་ལམ་རྗེས་སུ་དྲན་པས་ལྡང་བར་བཤད་པའི་ཕྱིར་དང༌། མཚོ་སྐྱེས་དང༌། རྒྱུ་རྡོ་རྗེ་འཆང་གི་སྒྲུབ་ཐབས་ལས་ཀྱང༌། དེ་བཞིན་དུ་གསུངས་པའི་ཕྱིར་རོ། ། གཞན་ཡང་སྣང་བ་ཐམས་ཅད་འོད་གསལ་དུ་བསྡུས་པ་ནི། ལྷ་བསྐྱེད་པའི་ཕྱིར་དང༌། སྔོན་དུ་ལྟ་བ་ལ་ངེས་པ་རྙེད་པའི་མཐུས་རྗེས་སུ་སྣང་ཕྱོགས་བསྒོམ་པ་རྣམས་སྒྱུ་མར་འཆར་བའི་དགོས་པ་ཡོད་དོ། ། གཞན་ཡང་སློབ་དཔོན་ཤཱནྟི་པས།
སྟོང་ཉིད་དུ་ཞུགས་པའི་སྣང་མེད་ནི། རྣམ་པར་མི་རྟོག་པའི་ཡེ་ཤེས་དང༌། དེ་ལས་སྲུང་འཁོར་བསྒོམ་པའི་སྣང་བར་ལངས་པ་ནི། དག་པ་འཇིག་རྟེན་པའི་ཡེ་ཤེས་ཀྱི་རང་བཞིན་དུ་བཤད་ལ། སྲུང་འཁོར་ནི་མཚོན་པ་ཙམ་སྟེ། གཉིས་སུ་མེད་པའི་ཡེ་ཤེས་ཀྱི་གཟུགས་རྣམས་རྟེན་དང་བརྟེན་པར་བཅས་པའི་དཀྱིལ་འཁོར་དུ་ཤར་བའི་ཚུལ་དུ་བསྒོམ་པའི་དོན་ཏེ། འདི་ནི་བསྐྱེད་རིམ་གྱི་གནད་ཤིན་ཏུ་ཆེ་བ་གཅིག་ཡིན་ནོ། ། ཡེ་ཤེས་ཚོགས་བསག་དང་སྲུང་འཁོར་བསྒོམ་པའི་བར་འདིར། གཞན་ལུགས་ཀྱི་བླ་མ་ཁ་ཅིག སྟོང་པའི་ངང་ལས་བར་དོའི་མཚོན་བྱེད་ཡིག་འབྲུ་ལྔ་བར་སྣང་ལ་བསྒོམ་པར་འདོད་མོད།
ཀྱེ་རྡོ་རྗེའི་རྒྱུད་འགྲེལ། སྒྲུབ་ཐབས་ཀྱི་གཞུང་གང་དུ་ཡང་ཟུར་ཙམ་ཡང་མི་འབྱུང་ཞིང༌། བོད་ཀྱི་བླ་མ་སྔ་རབས་པ་མཁས་པ་སུས་ཀྱང་མ་བཤད་པས། ཡེ་ཤེས་ཞབས་ལུགས་སོགས་གཞན་གྱི་ལུགས་འཕྱུགས་པ་ཡིན་ནོ། ། འོ་ན་འདིར་བར་དོའི་སྦྱོང་བྱེད་མེད་པར་འགྱུར་ལ། དེ་ལྟར་ན་སྐུ་གསུམ་ལམ་བྱེད་ཀྱི་སྒྲུབ་ཐབས་སུ་མ་སོང་བས་གནད་ཐམས་ཅད་འཕྱུགས་སོ་སྙམ་ན། སྐབས་འདིར་ནཱ་ད་སོགས་ནམ་མཁའ་ལ་བཞག་པ་མེད་པས་བར་དོའི་སྦྱོང་བྱེད་ཆད་ན་ནི། འདུས་པ་འཕགས་ལུགས་སོགས་ལའང་དེར་ཐལ་བར་འགྱུར་ལ། སྤྱིར་སྒྲུབ་ཐབས་ལ་བར་དོའི་སྦྱོང་བྱེད་མ་ཆད་པ་ཡོད་པས་ཆོག་ན། འདིར་ཡང་སྐྱོན་མེད་དེ།
གཞི་དང༌། རྒྱུ་དང༌། རྐྱེན་གྱི་ཡན་ལག་གསུམ་བར་དོའི་སྦྱོང་བྱེད་དུ་འདོད་པའི་ཕྱིར་རོ། ། གསུམ་པ་ལ་གསུམ། གཞུང་ནས་བཤད་པའི་ཐུན་མོང་གི་སྲུང་འཁོར་དང༌། ཐུན་མོང་མ་ཡིན་པའི་སྲུང་འཁོར་ཁ་བསྐང་སྟེ་བཤད་པ། དེ་དག་གི་དག་པ་བཤད་པའོ། ། དང་པོ་ནི། རྩ་རྒྱུད་ལས། ཉི་དེར་ཧཱུྃ་འབྱུང་སྣ་ཚོགས་རྡོ་རྗེ་སྟེ། །
རྡོ་རྗེ་དེ་ཉིད་ཀྱི་ནི་རྭ་བ་དང༌། ། གུར་བཅིང་བ་ཡང་རྣམ་པར་བསྒོམ་པ་ཉིད། ། ཅེས་གསུངས་པའི་དོན། སྟོང་པའི་ངང་ལས་པདྨ་དང་རཾ་ལས་སྐྱེས་པའི་ཉི་མའི་དཀྱིལ་འཁོར་ཏེ། དེའི་སྟེང་དུ་ཧཱུྃ་གི་དངོས་པོ་ལས་བྱུང་བའི་སྣ་ཚོགས་རྡོ་རྗེ། ཤར་དཀར། ལྷོ་སེར། ནུབ་དམར། བྱང་ལྗང༌། དབུས་སྔོ་བ།
དེ་ལ་ཧཱུྃ་གིས་མཚན་པའི་བསམ་གཏན་བསྒོམ་པར་བྱའོ། ། དེ་ལ་སྣ་ཚོགས་རྡོ་རྗེའི་དོན་ནི། ཁ་དོག་སྣ་ཚོགས་སུ་འདུག་པ་དང༌། ཕྲིན་ལས་སྣ་ཚོགས་ཀྱིས་སེམས་ཅན་གྱི་དོན་བྱེད་པ་དང༌། འོད་ཟེར་སྣ་ཚོགས་འཕྲོ་བས་སྣ་ཚོགས་རྡོ་རྗེའོ། ། ཞེས་བོད་ཀྱི་བླ་མ་རྣམས་གསུངས་ལ། རྭ་རྣམས་ནི་སྒྲུབ་ཐབས་མཚོ་སྐྱེས་སུ། སྣ་ཚོགས་རྡོ་རྗེ་རྩེ་མོ་གསུམ་པ་ཅན། ། འོད་ཟེར་ལྔ་པ་ཅན་ནོ། ། ཞེས་པ་ལ་བརྟེན་ནས་རྗེ་བཙུན་རྩེ་མོའི་ཡན་ལག་བཞི་པར།
རྭ་བཅུ་གཉིས་པ་དང༌། རྗེ་བཙུན་གྱི་ཡན་ལག་དྲུག་པར། རྭ་ཉི་ཤུ་པར་བཤད་ལ། དེའི་དོན་ནི། དང་པོས་རྟེན་འབྲེལ་བཅུ་གཉིས་དང༌། ཕྱི་མས་འཇིག་ཚོགས་ལ་ལྟ་བའི་རི་བོ་ཉི་ཤུ་འཇོམས་པ་མཚོན་ཟེར་རོ། ། འདིར་པདྨ་དང་ཉི་མ་གཉིས་ཀ་བསྐྱེད་པར་སློབ་དཔོན་འདིས་གཞུང་འདི་དང༌། བདག་མེད་མའི་སྒྲུབ་ཐབས་རྣམས་སུ་བཤད་ལ། རིན་ཆེན་འབར་བར་ཡང༌། པཾ་པད་རེ་ཕ་གསལ་བྱེད་དེ། །
སྣ་ཚོགས་རྡོ་རྗེ་ཧཱུྃ་དེ་ལས། ། ཞེས་དང༌། མངོན་རྟོགས་དོན་གསལ་དང༌། རྒྱུ་རྡོ་རྗེ་འཆང་གི་སྒྲུབ་ཐབས་དང༌། རྗེ་བཙུན་གྱི་བདག་མེད་མའི་སྒྲུབ་ཐབས་རྣམས་སུ་པདྨ་དང་ཉི་མ་གཉིས་ཀ་བཤད་ལ། སློབ་དཔོན་འདིས་གུར་གྱི་སྒྲུབ་ཐབས་དང༌། རྒྱ་གར་བའི་ཀྱེ་རྡོ་རྗེ། གུར། བདག་མེད་མའི་སྒྲུབ་ཐབས་གཞན་ཐམས་ཅད་ལས། ཉི་མ་རྐྱང་པ་ལས་པདྨ་མ་བཤད་ཅིང༌།
རྗེ་བཙུན་རྩེ་མོས་ཀྱང༌། ཉི་མ་རྐྱང་པ་ལས་མི་བཞེད་དོ། ། དེ་ལྟར་སྲུང་འཁོར་སྤྲོ་བའི་གཞི་སྣ་ཚོགས་རྡོ་རྗེ་བསྒོམས་ནས། དེའི་ལྟེ་བའི་ཧཱུྃ་ལས་འགྲོ་བའི་བདུད་དང་བར་ཆད་རྣམས་སེལ་བར་བྱེད་པའི་འོད་ཟེར་མེ་འོད་ལྟ་བུ། ཁ་དོག་ལྔ་ལྟེ་བའི་ཧཱུྃ་ལས་གསལ་བར་སྤྲོ་བར་བྱ་ཞིང༌། འོད་ཟེར་རྣམས་ལས་སྲུང་འཁོར་རྫོགས་པར་བསྒོམས་པའི་རྗེས་ལ་སྔགས་འདིས་བྱིན་གྱིས་བརླབ་པར་བྱ་སྟེ། ཨོཾ་ནི་འདིར་དཔལ་གྱི་དོན་ཏེ། ། ཤྲཱི་ནི་གཉིས་མེད་ཡེ་ཤེས་ཏེ། ། ཞེས་པ་ལྟར་རོ། ། རཀྵ་རཀྵ་ནི་སྲུངས་སྲུངས་ཞེས་པ་སྟེ།
མདོར་ན་གཉིས་སུ་མེད་པའི་ཡེ་ཤེས་ཀྱི་རྡོ་རྗེས། བདག་དང་གནས་དང་རྣལ་འབྱོར་གསུམ་སྲུངས་ཤིག་ཅེས་པའོ། ། ཧཱུྃ་གསུམ་ནི། གདུག་པ་སྡང་ཞིང་གསོད་བྱེད་པའི། ། ཧཱུྃ་ནི་མཆོག་ཏུ་དྲན་པར་བྱ། ། ཞེས་པ་ལྟར་རོ། ། ཕཊ་སྭཱ་ཧཱ། ཞེས་པ་གཞུང་འདིར་མི་འབྱུང་ཡང༌། རྒྱུད་དང་རིན་ཆེན་འབར་བ་དང༌། མངོན་རྟོགས་དོན་གསལ་དང་ནག་པོ་པའི་སྒྲུབ་ཐབས་དང༌།
རྗེ་བཙུན་སྐུ་མཆེད་གཉིས་ཀྱིས་བཤད་པས། ཕཊ་ནི་དགས་པ་སྟེ། གདུག་པ་ཅན་དགས་པ་དང༌། སྭཱ་ཧཱ་ནི་གཞི་ཚུགས་ཤིག་སྟེ། ཉེས་པ་བྱས་པ་འཕྲོག་པའི་གཞི་ཚུགས་ཤིག་པའོ། ། སྔགས་ཀྱི་ཡི་གེ་འདི་རྣམས་ལན་གསུམ་དུ་བརྗོད་པར་བླ་མ་དག་བཞེད་དོ། ། འོ་ན་སྲུང་འཁོར་རང་གང་ཞེ་ན། སློབ་དཔོན་ནག་པོ་པས། སྣ་ཚོགས་རྡོ་རྗེ་ཉི་མ་དང་བཅས་པ་ཞུ་བ་ལས་རྭ་གུར་སོགས་སྤྲོ་བར་བཤད་མོད། སློབ་དཔོན་མཆོ་སྐྱེས་ཀྱིས་འོད་ཟེར་དེ་ལས་ཡང་དག་པར་གྱུར་བ་ཇི་ཙམ་འདོད་པ་ཤིན་དུ་འབར་བ་དང་ལྡན་པའི་རྡོ་རྗེའི་རྭ་བ་རྒྱས་པར་བལྟའོ། །
དེའི་ནང་དུ་རྡོ་རྗེའི་གུར་ཡང་རྣམ་པར་བསྒོམས་ནས་ཞེས་དང༌། གཉིས་མེད་རྡོ་རྗེས། སྣ་ཚོགས་རྡོ་རྗེའི་འོད་ཟེར་རྣམ་པ་ལྔ་བསྒོམས་ནས། མནར་མེད་པའི་སེམས་ཅན་དམྱལ་པའི་མེ་དང་འདྲ་བའི་འོད་ཟེར་ཤིན་དུ་འབར་བའི་ཚོགས་ཇི་ཙམ་འདོད་པ་སྤྲོས་ཏེ། རྡོ་རྗེའི་རྭ་བ་དང༌། སྟེང་དུ་རྡོ་རྗེའི་གུར་དང༌། འོག་ཏུ་རྡོ་རྗེའི་ས་གཞི་དམྱལ་བ་ལ་ཐུག་པ་ཡན་ཆད་བསམ་པར་བྱའོ། ། ཞེས་དང༌། དེ་བཞིན་དུ་གཞུང་གཞན་ཐམས་ཅད་དང༌། རྗེ་བཙུན་སྐུ་མཆེད་ཀྱིས་འོད་ཟེར་སྤྲོ་བ་བཤད་པས།
སྔར་གྱི་སྣ་ཚོགས་རྡོ་རྗེའི་ལྟེ་བའི་ཧཱུྃ་འདི་ལས་འོད་ཟེར་དཔག་ཏུ་མེད་པ་འཕྲོས་པས། རྡོ་རྗེ་ཟླུམ་པོར་བསྐོར་བའི་གུར་དང༌། དེའི་ནང་དུ་རྡོ་རྗེའི་བླ་རེ་གྲུ་བཞི་པ་ཡང་ནི་བསྒོམ་པར་བྱ། ཞེས་གུར་དང་བླ་རེ་གཉིས་ལས་མ་གསུངས་ཀྱང༌། སློབ་དཔོན་འདིས་གུར་གྱི་སྒྲུབ་ཐབས་སུ་རྭ་བ་ཡང་གསུངས་སོ། ། སྤྱིར་དཔལ་མཆོག་ཌོམྦི་པས། དེ་འོག་ཉི་མ་ལ་གནས་ཧཱུྃ། ། སྔགས་ལས་རྡོ་རྗེའི་རྭ་བ་སྤྲོ། ། ཞེས་རྭ་བ་རྐྱང་པ་བསྒོམ་པའི་ལུགས་དང༌། རིན་ཆེན་འབར་བར།
རྭ་བ་བླ་རེ་གུར་ནང་དུ། ། ཞེས་པ་དང༌། མངོན་རྟོགས་དོན་གསལ་ལས། རྡོ་རྗེའི་རྭ་བ་དང་བླ་རེར་གྱུར་པ་ལས། ། ཞེས་རྭ་བ་དང་བླ་རེ་གཉིས་དང༌། བྱང་ཆུབ་སྙིང་པོས། དེ་ལས་འོད་ཟེར་འཕྲོས་པས། བླ་རེ་དང་ས་གཞི་དང༌། རྩིག་པར་གྱུར་ཅེས་བཤད་ལ། རྩིག་པ་ནི་རྭ་བ་སྟེ།
དེ་ལྟར་དུ་འདོད་པ་དང༌། སྔར་གྱི་གཉིས་མེད་རྡོ་རྗེའི་ལུང་ལས། རྭ་བ་དང་གུར་དང༌། ས་གཞི་གསུམ་དུ་བཤད་པ་དང༌། སློབ་དཔོན་མཚོ་སྐྱེས་ཀྱིས། མེ་རི་དང༌། རྭ་བ་དང༌། གུར་ཏེ་གསུམ་དུ་བཤད་པ་སྟེ་མི་འདྲ་བ་དང༌། ནག་པོ་པས་འོག་ཏུ་རྡོ་རྗེའི་རང་བཞིན་གྱི་ས་གཞི་དང༌། སྟེང་དུ་རྡོ་རྗེའི་གུར་དང༌།
ཐད་ཀར་རྡོ་རྗེའི་རྭ་བ་དང༌། དེའི་ཕྱི་རོལ་དུ་རྡོ་རྗེ་མེ་འབར་བ་བསྒོམ་པར་བྱ་ཞིང་ཞེས་པ་དང༌། དེ་བཞིན་དུ་ཤཱནྟི་པ། ཉིན་འབྱུང་ཟླ་བ་རྣམས་ཀྱིས་བཤད་ལ། ལྷའི་རིགས་ཀྱི་བློ་གྲོས་ཀྱིས། འདི་ལས་རྭ་བ་ལ་སོགས་པ་བཞི་པོ་རྣམས་ནི་སྐྱེས་པར་བསམ་བྱས་པར། ཞེས་པའི་དོན་ཡང་དེ་དང་འདྲ་སྟེ། བཞིར་འདོད་པ་དང༌། དག་པ་རྡོ་རྗེའི་སྒྲོན་མེར། རྡོ་རྗེ་དེ་ཉིད་ཀྱི་རྭ་བ་དང་གུར་རྣམ་པར་བསྒོམ་སྟེ།
དང་གི་ཡི་གེས་རྡོ་རྗེ་མདའི་དྲྭ་བའོ། ། རྡོ་རྗེའི་བླ་རེ་དང་རྡོ་རྗེ་ལས་གྱུར་པའི་ས་གཞི་གསུངས་ཏེ། དབང་ཆེན་གྱི་ས་གཞི་ལ་ཐུག་པར་བསམ་པར་བྱའོ། ། ཞེས་ལྔར་འདོད་པ་དང༌། མར་མེ་མཛད་ཀྱིས། དེ་ནས་ཧཱུྃ་ལས་བྱུང་བ་ཡི། ། སྣ་ཚོགས་རྡོ་རྗེའི་ས་གཞི་དང༌། ། རྭ་བ་གུར་དང་བླ་རེ་དང༌། ། རྡོ་རྗེ་རྭ་བ་འབར་བ་སྤྲོ། ། ཞེས་དྲུག་ཏུ་བཞེད་པ་ལ་སོགས་པ་རྒྱས་བསྡུས་སྣ་ཚོགས་པ་ཞིག་སྣང་ཡང༌།
འདིར་རྗེ་བཙུན་སྐུ་མཆེད་ཀྱིས། ས་གཞི་དང༌། རྭ་བ་དང༌། གུར་དང༌། མེ་འོད་དེ་བཞིར་གསུངས་པ་ནི། སྔར་གྱི་ཤཱནྟི་པ་སོགས་ཀྱི་བཞེད་པ་དང་མཐུན་ལ། རྒྱུད་ཀྱི་དོན་ཡང་འདི་བཞིན་ཡིན་ནོ། ། དེ་ལ་རྭ་བ་ནི་རྗེ་བཙུན་རྩེ་མོས། རྡོ་རྗེ་ནག་པོ་གདེངས་པ་འགྲེང་བུར་གྱུར་བ་བར་མཚམས་མེད་པའི་རྭ་བ་བྱས་པར་བསམ་མོ། ། ཞེས་པ་ལྟར་གྱི་རྡོ་རྗེའི་རྭ་བ་ཁ་དོག་ནག་པོ་དབྱིབས་གྲུ་བཞི་པར།
ཤཱནྟི་པ། ཉིན་འབྱུང་ཟླ་བ་རྣམས་ཀྱིས་བཤད་ལ། བླ་མ་རྣམས་ནི་ཟླུམ་པོར་བཞེད་དེ། ཐིག་དང་སྒོ་བསྟུན་པར་མངོན་ནོ། ། གུར་ནི་རྭ་བའི་ནང་དུ་རྭ་བ་དང་དཔངས་མཉམ་པའི་ཟླུམ་པོར་གྱུར་པའི་སྟེང༌། གུར་ཐབས་ཀྱི་རྣམ་པར་གྱུར་པ་སྟེ། དེའི་ཕྱིར་རྭ་གུར་གཉིས་ཀྱི་ལོགས་ཉིས་རིམ་དུ་གྱུར་པར་རྗེ་བཙུན་རྩེ་མོས་བཤད་དོ། ། རྭ་གུར་གཉིས་ལས་འོད་འཕྲོས་པས་ས་གཞི་དང་མེ་རི་ཡང་བསྒོམ་མོ། ། སྲུང་འཁོར་ཐུན་མོང་བ་འདི་དག་གི་ཚད་ཀྱང༌། མཚོ་སྐྱེས་ཀྱིས།
ཇི་སྙེད་འདོད་པའི་ཞེས་རང་གི་བློ་ལ་ཇི་ལྟར་འཚམ་པ་ཙམ་བསྒོམ་པར་གསུངས་ལ། དག་པ་རྡོ་རྗེའི་སྒྲོན་མེར་ནི། རྡོ་རྗེའི་ས་གཞི་དབང་ཆེན་གྱི་ས་གཞི་ལ་ཐུག་གི་བར་དང༌། གཉིས་མེད་རྡོ་རྗེས། དམྱལ་བའི་ས་གཞིའི་བར་བསྒོམ་པར་གསུངས་སོ། ། གཉིས་པ་ལ་གཉིས། སྲུང་འཁོར་ཐུན་མོང་མ་ཡིན་པའི་རྣམ་གཞག་སྤྱིར་བཤད། ཉམས་སུ་བླང་བའི་རིམ་པ་བྱེ་བྲག་ཏུ་བཤད་པའོ། ། དང་པོ་ལ་གསུམ། བཤད་རྒྱུད་ལས་ཇི་ལྟར་གསུངས་ཚུལ།
དེ་རྩ་རྒྱུད་ལ་སྦྱར་མི་སྦྱར་དཔྱད་པ། ཐུན་མོང་མ་ཡིན་པའི་སྲུང་འཁོར་གྱི་སྒྲ་དོན་ནོ། ། དང་པོ་ལ། ཁྲོ་བོ་སོ་སོའི་མངོན་པར་རྟོགས་པ་དང༌། འཁོར་ལོ་ཡོངས་རྫོགས་ཀྱི་མངོན་རྟོགས་གཉིས་སུ་གུར་རྒྱན་ལས་བཤད་པས། དང་པོ་ནི། རྡོ་རྗེ་གུར་ལེའུ་བཞི་པར། གཤིན་རྗེའི་གཤེད་ཀྱིས་བུ་མོ་དགུག་པ། ཤེས་རབ་མཐར་བྱེད་ཀྱིས་བགེགས་བསལ་བ། པདྨ་མཐར་བྱེད་ཀྱིས་དུག་ཞི་བ།
བགེགས་མཐར་བྱེད་ཀྱིས་བསྐྲད་ལས་བསྒྲུབ་པ། དབྱུག་སྔོན་ཅན་གྱིས་བསད་ལས་བསྒྲུབ་པ། སྟོབས་པོ་ཆེས་ཀླུའི་གདོན་ཞི་བ། མི་གཡོ་བས་འགུགས་པའི་ལས་བྱ་བ། གནོད་མཛེས་ཀྱིས་གནོད་སྦྱིན་མོ་དབང་དུ་བྱ་བ། འདོད་རྒྱལ་གྱིས་བརྒྱ་བྱིན་སོགས་འགུགས་པའི་ལས་བྱེད་པ། གཙུག་ཏོར་འཁོར་ལོས་སྒྱུར་བས་ཕྱིར་བཟློག་པའི་ལས་བསྒྲུབ་པ་སྟེ། དེ་རྣམས་ཀྱི་ལས་སྦྱོར་དང༌། སྔགས་དང༌། ལས་སོ་སོའི་ཕན་ཡོན་རྣམས་གསུངས་ལ།
འདིའི་དོན་གུར་རྒྱན་ལས་འདི་ལྟར་བཤད་དོ། ། གཙུག་ཏོར་འཁོར་ལོས་སྒྱུར་བ་མ་གཏོགས་པའི་ཁྲོ་བོ་གཞན་དགུ་པོའི་ལས་བསྒྲུབ་ན། ཚོགས་གཉིས་བསགས་པ་སྔོན་དུ་སོང་ནས་ཐུན་མོང་གི་སྲུང་འཁོར་གྱི་ནང་དུ། པད་ཉིའི་སྟེང་དུ་ས་བོན་ཙམ་མམ། ཆོ་ག་གསུམ་ལས་ཁྲོ་བོ་སོ་སོའི་སྐུར་བསྐྱེད། མིག་དང་སྐུ་སོགས་བྱིན་གྱིས་བརླབ། ཡེ་ཤེས་པ་གཞུག དབང་བསྐུར། རིགས་བདག་གིས་རྒྱས་བཏབ་ནས། སོ་སོའི་སྔགས་ཀྱི་བསྙེན་པ་སྔོན་དུ་སོང་ནས།
རང་རང་གི་ལས་རྣམས་རྒྱུད་ནས་བཤད་པ་བཞིན་བསྒྲུབས་པས་ཐོགས་པ་མེད་པར་འགྲུབ་པར་བཤད་ལ། གཙུག་ཏོར་འཁོར་ལོས་སྒྱུར་བ་ནི། འཁོར་ལོ་ཡོངས་རྫོགས་ཀྱི་མངོན་རྟོགས་གཙོ་ཆེ་མོད། དཔའ་བོ་གཅིག་པར་བྱེད་ན། སྲུང་འཁོར་ཐུན་མོང་བའི་ནང་དུ་འཁོར་ལོ་རྩིབས་བཅུ་པའི་ལྟེ་བར། གཙུག་ཏོར་འཁོར་ལོས་སྒྱུར་བ་ཡན་ལག་བཞི་རྫོགས་སུ་བསྐྱེད་ལ། གོང་འོག་གི་ཆོ་ག་རྣམས་སྔ་མ་བཞིན་བྱས་ནས། ཕྱིར་བཟློག་གི་ལས་སྒྲུབ་པ་སྟེ། དེ་ལྟར་ན་ལྷ་རྐྱང་པའི་སྒྲུབ་ཐབས་ལས་སྦྱོར་དང་བཅས་པ་བཅུ་བཤད་དོ། ། གཉིས་པ་འཁོར་ལོ་ཡོངས་སུ་རྫོགས་པའི་མངོན་རྟོགས་ནི།
ལེའུ་བཅུ་གཉིས་པར། བདག་མེད་མའི་མངོན་རྟོགས་ཀྱི་སྔོན་འགྲོར། ནམ་མཁའི་ཁམས་ཀྱི་དབུས་གནས་པར། ། སྣ་ཚོགས་རྡོ་རྗེ་བསྒོམ་པར་བྱ། ། ཧཱུྃ་ནི་བཅུ་ཡི་སྦྱོར་བ་ཡིས། ། ཁྲོ་བོ་བཅུ་ནི་རིམ་པས་དགོད། ། གཤིན་རྗེ་མཐར་བྱེད་ཤེས་རབ་མཐར། ། པདྨ་མཐར་བྱེད་བགེགས་མཐར་བྱེད། ། ཊཀྐི་ཁྲོ་བོ་དབྱུག་པ་སྔོན། ། མི་གཡོ་བ་དང་སྟོབས་ཆེན་དང༌། །
གཙུག་ཏོར་གདུགས་ནི་དཀར་པོ་དང༌། ། རྡོ་རྗེ་ཞབས་འོག་གནས་པ་ནི། ། བདུད་རྩིའི་སྦྱོར་བས་ཐམས་ཅད་དུ། ། ཁྲོ་བོའི་བསྒོམ་པས་བསྒོམ་པར་བྱ། ། དཔག་ཚད་བརྒྱར་ནི་ཁྱབ་པ་རུ། ། བསམས་ནས་བགེགས་ནི་བསྐྲད་པར་བྱ། ། ཞེས་ཁྲོ་བོ་བཅུའི་མཚན་ཙམ་ཞིག་ལས་མ་གསུངས་པ་ལ། ལེའུ་བཅུ་བཞི་པར། ཁྲོ་བོ་བཅུའི་ཕྱག་མཚན། སྐུ་མདོག
རིགས་བདག གདན། སྲུང་འཁོར་གྱི་ཚད་རྣམས་གསུངས་ཏེ། ལེའུ་འདི་གཉིས་ཕྱོགས་གཅིག་ཏུ་བྱས་ནས་འཁོར་ལོ་ཡོངས་རྫོགས་ཀྱི་མངོན་རྟོགས་སུ་གུར་རྒྱན་ལས་བཤད་པས། དེ་ལྟར་ན་སྔོན་འགྲོ་ཚོགས་གཉིས་བསག་པ་དང༌། རྭ་གུར་གྱི་དབུས་སུ་འཁོར་ལོ་རྩིབས་བཅུ་པའི་ལྟེ་བར་གཙུག་ཏོར་འཁོར་ལོས་སྒྱུར་བ་དང༌། སྟེང་དུ་ཧཱུྃ་མཛད་བསྒོམ་པ་ཁ་བསྐང༌། ཕྱོགས་མཚམས་བརྒྱད་སྟེང་འོག་དང་བཅས་པར་ཁྲོ་བོ་གཞན་ཏེ། ཐམས་ཅད་ཀྱང་ས་བོན་ཙམ་ལས་བསྐྱེད། མིག་སོགས་བྱིན་གྱིས་བརླབ་སྙིང་གར་རྡོ་རྗེའི་ལྟེ་བར་བསྲུང་བྱའི་མིང་སྦས་ལ།
ཡེ་ཤེས་ཀྱི་འཁོར་ལོ་དགུག་གཞུག་བྱ། དབང་བསྐུར་ལ་རིགས་བདག་གིས་རྒྱས་གདབ་བོ། ། དེ་ནས་སྔགས་བཟླ་བ་དང་བསྟུན་ལ། འཁོར་ལོ་གཡོན་དུ་འཁོར་བས་གནོད་བྱེད་རྣམས་བཏུལ་བ་དང༌། ཁྲོ་བོ་རྣམས་ཞལ་ཕྱིར་གཟིགས་ནས་གནོད་པ་ཐམས་ཅད་བཟློག་པར་བསམས་ཤིང་སྔགས་བཟླས་སོ། ། དེ་ནས་གོ་གྱོན་པ་སོགས་མཚན་མ་བཟང་པོ་བྱུང་ན། བྲིས་པས་ཕྱིར་བཟློག་པའི་ལས་སྦྱོར་བྱའོ། ། དེ་བཞིན་དུ་གཤིན་རྗེའི་གཤེད་དམ། རྟ་མགྲིན་ལ་སོགས་པ་གང་མོས་པ་དབུས་སུ་བསྐྱེད་ལ། དེའི་ཤུལ་དུ་ཧཱུྃ་མཛད་བསྒོམ་ཞིང༌།
འཁོར་ལོའི་དབུས་ན་ཁྲོ་བོ་གང་ཡོད་ཀྱི་སྔགས་བཟླས་ལ། སྔར་བཤད་པ་ལྟར་གྱི་སོ་སོའི་ལས་སྦྱོར་རྣམས་ཉམས་སུ་བླང་ངོ༌། ། ཧཱུྃ་མཛད་དབུས་སུ་བཞུགས་པའི་མངོན་རྟོགས་ནི། གཙུག་ཏོར་འཁོར་སྒྱུར་སྟེང་དུ་བསྒོམ་ཞིང་འཁོར་ལོ་གཡས་སུ་འཁོར་བ་ལ་བརྟེན་ནས་སྔགས་མི་ཟློས་པར་སྲུང་བ་འབའ་ཞིག་བྱ་སྟེ། དེ་ལྟར་ན་འཁོར་ལོའི་མངོན་རྟོགས་བཅུ་གཅིག་གོ ། གང་ལྟར་ཡང་རུང་སྟེ། མངོན་པར་རྟོགས་པ་གཞན་དང་འབྲེལ་ན། གཙུག་ཏོར་འཁོར་ལོས་སྒྱུར་བ་ལ་སོགས་པའི་ལྟོ་བའམ། ཧཱུྃ་མཛད་སོགས་ཞུ་བ་ལས་ཆོས་འབྱུང་དུ་གྱུར་པའི་ནང་དུ་གཞལ་ཡས་ཁང་བསམ་པ་ནས་བརྩམས་ཏེ། མངོན་པར་རྟོགས་པ་བསྒོམ་པར་བྱའོ། །
ཞེས་གུར་རྒྱན་དུ་བཤད་ཅིང༌། ལྷའི་རིགས་ཀྱི་བློ་གྲོས་ཀྱི་གུར་གྱི་སྒྲུབ་ཐབས་ལས། འདི་ནི་སྲུང་བའི་འཁོར་ལོའི་གཙོ་བོ་གང་འདོད་པས་སྲུང་བའི་འཁོར་ལོའི་གཙོ་བོ་བྱ་བའོ། ། ཞེས་པ་དང་མཐུན་ནོ། ། གཉིས་པ་ནི། སློབ་དཔོན་ཛ་ལནྡྷ་རི་པ་དང་གཉིས་མེད་རྡོ་རྗེས་གུར་ནས་གསུངས་པའི་སྲུང་འཁོར་འདི། རྩ་རྒྱུད་ཀྱི་ཀྱེ་རྡོ་རྗེའི་མངོན་རྟོགས་ལ་སྦྱར་ནས་ཐུན་མོང་མ་ཡིན་པའི་སྲུང་འཁོར་དུ་བཞེད་ལ། རིན་ཆེན་འབར་བར་ཡང༌། རྭ་བ་བླ་རེ་གུར་ནང་དུ། ། ཁྲོ་བོ་བཅུས་ཀྱང་བསྲུང་བར་བྱ། །
ཞེས་ཟུར་ཙམ་ཞིག་བཤད་ལ། རྗེ་བཙུན་གྱིས་ཡན་ལག་དྲུག་པར་ཡང་སྤྲོ་ན་བསྒོམ་པར་གསུངས་སོ། ། སློབ་དཔོན་ཤཱནྟི་པ་ལ་སོགས་པའི་རྒྱ་གར་བའི་ཀྱེ་རྡོ་རྗེའི་སྒྲུབ་ཐབས་གཞན་ཐམས་ཅད་ནས་མ་བཤད་ཅིང༌། རྗེ་བཙུན་རྩེ་མོས་ཡན་ལག་བཞི་པ་དང༌། མཚོ་སྐྱེས་ཀྱི་འགྲེལ་པར་ཡང་མ་གསུངས་སོ། ། དེས་ན་སྲུང་འཁོར་བྱེད་མི་བྱེད་གཉིས་ལས། གུར་ནས་གསུངས་པའི་དཀྱིལ་འཁོར་རྣམས་ལ་ནི་མ་བྱས་ན་ཆོ་ག་ཉམས་པར་འགྱུར་བས་ངེས་པར་བྱ་དགོས་ལ། རྩ་རྒྱུད་ཀྱི་དཀྱིལ་འཁོར་རྣམས་ལ་ནི། མ་བྱས་ཀྱང་ཆོ་ག་ཆད་པའི་སྐྱོན་མེད་ལ། བྱས་ན་ཕུན་སུམ་ཚོགས་པའི་ཡན་ལག་ཏུ་འགྱུར་བ་ཙམ་མོ། །
སྲུང་འཁོར་བྱེད་ན་གཉིས་མེད་རྡོ་རྗེ་སོགས་ཀྱི་གུར་གྱི་རྗེས་སུ་འབྲང་བ་ཉིད་ཤིན་ཏུ་ལེགས་ལ། སློབ་དཔོན་ཨ་བྷ་ཡས། ཕྱག་བཅུ་དྲུག་པ་ལ་སླར་ཡང་འཇམ་པའི་རྡོ་རྗེའི་དཀྱིལ་འཁོར་ལྟ་བུའི་སྲུང་བའི་འཁོར་ལོ་རྩིབས་བཅུ་པ་ཡང་ཡོད་དོ། ། ཞེས་པ་ནི་ཕྱོགས་གཉིས་པའོ། ། ཞེས་ཀྱེ་རྡོར་ལ་འཇམ་རྡོར་གྱི་སྲུང་འཁོར་སྒོམ་པའི་གཞན་ལུགས་དང༌། མཁའ་འགྲོ་ལྔའི་དཀྱིལ་འཁོར་ལ་རྡོ་རྗེའི་ས་གཞི་ལ་སོགས་པ་ནས་བཟུང་ནས་གཞལ་ཡས་ཁང་གི་བར་དུ་སྔར་གྱི་འཇམ་དཔའི་རྡོ་རྗེའི་དཀྱིལ་འཁོར་བཞིན་དུ་ཤེས་པར་བྱའོ། ། ཞེས་གུར་རིགས་བསྡུས་ཀྱི་དཀྱིལ་འཁོར་ལ་འཇམ་རྡོར་གྱི་སྲུང་འཁོར་བྱེད་པའི་རང་ལུགས་ཀྱང་གསུངས་མོད། སྐབས་འདིར་པཎྜི་ཏ་ཅུང་ཟད་ཐུགས་མཉམ་པར་མ་བཞག་པ་ཡིན་ཏེ། གུར་ལེའུ་བཅུ་གཉིས་པར། བདག་མེད་མའི་མངོན་རྟོགས་ཀྱི་སྔོན་འགྲོར།
ཁྲོ་བཅུའི་སྲུང་འཁོར་གསུངས་ཤིང༌། ལེའུ་བཅུ་བཞི་པར། ཁྲོ་བོ་བཅུ་རྣམས་རབ་བསྒོམ་བྱ། ། ཡེ་ཤེས་རྡོ་རྗེ་རང་དབུས་སུ། ། བཅུ་ཕྱེད་དཀྱིལ་འཁོར་བདག་ཉིད་དེ། ། བདུད་རྣམས་ཞབས་ཀྱི་འོག་བསམས་ནས། ། དཀྱིལ་འཁོར་ལྔ་པོ་བསྒོམ་པར་བྱ། ། ཞེས་རིགས་བསྡུས་ཀྱི་དཀྱིལ་འཁོར་ཁྲོ་བཅུའི་དབུས་སུ་བསྒོམ་པར་བཤད་པས། རང་གི་རྒྱུད་ནས་བཤད་པའི་སྲུང་འཁོར་བོར་ནས། རྒྱུད་གཞན་གྱི་སྲུང་འཁོར་བསྒོམ་པ་ལ་དགོས་པ་ཅུང་ཟད་ཀྱང་མེད་པའི་ཕྱིར་དང༌།
རྩ་རྒྱུད་ཀྱེ་རྡོ་རྗེར་ཡང༌། རང་གི་བཤད་རྒྱུད་ཀྱི་སྲུང་འཁོར་སྤངས་ནས། འཇམ་རྡོར་གྱི་སྲུང་འཁོར་བྱེད་པ་སྐབས་སུ་མ་བབ་པའི་ཕྱིར་མི་འཐད་པ་ཡིན་ནོ། ། གསུམ་པ་ནི། སློབ་དཔོན་ཁ་ཅིག་གིས་ཁྲོ་བོ་བཅུའི་སྲུང་འཁོར་ལ་རྩིབས་བཅུ་པའི་སྲུང་བའི་འཁོར་ལོ་ཞེས་པ་ཙམ་ལས། ཐུན་མོང་མ་ཡིན་པའི་སྲུང་འཁོར་ཞེས་པའི་ཐ་སྙད་མི་སྣང་ངོ་སྙམ་ན་དེ་ལྟར་ཡིན་མོད་ཀྱི་འོན་ཀྱང་རྗེ་བཙུན་ས་སྐྱ་པ་ཡབ་སྲས་ཀྱིས། ཐུན་མོང་མ་ཡིན་པའི་སྲུང་འཁོར་ཞེས་ཐ་སྙད་མཛད་པ་ནི། གུར་ལས། དེ་ནས་རྡོ་རྗེ་འཛིན་རྒྱལ་ནི། ། ཐམས་ཅད་དབུགས་དབྱུང་རབ་རྩོལ་བས། །
དམ་ཚིག་རྡོ་རྗེ་བསྲུང་དོན་དུ། ། སྦས་པའི་སྤྱོད་ཡུལ་འདི་གསུངས་པ། ། ཞེས་ཁྲོ་བཅུའི་སྲུང་འཁོར་ནི་སྦས་ཏེ་གསུངས་པར་བཤད་ལ། གང་དུ་སྦས་ན། ཀྱེ་རྡོར་རྩ་བའི་རྒྱུད་དུ་སྦས་པའོ། ། དེས་ན་རྩ་རྒྱུད་དུ་གསུངས་པའི་རྭ་གུར་སོགས་ལ་ཐུན་མོང་བ་དང༌། བཤད་རྒྱུད་དུ་གསུངས་པའི་ཁྲོ་བོ་བཅུ་ལ་ཐུན་མོང་མ་ཡིན་པར་འཇོག་པ་ཡིན་གྱི། རྭ་གུར་སོགས། བླ་མེད་ཀྱི་མངོན་རྟོགས་ཕལ་མོ་ཆེ་ལས་འབྱུང་བས་ཐུན་མོང་བ་དང༌། ཁྲོ་བཅུ་ཀྱེ་རྡོ་རྗེ་ཁོ་ན་ལས་འབྱུང་བས་ཐུན་མོང་མ་ཡིན་པར་འདོད་པ་ནི་དུས་འཁོར་དང་གསང་འདུས་སོགས་ལའང་ཁྲོ་བཅུའི་སྲུང་འཁོར་ཡོད་པས་དེར་མ་ངེས་སོ། །
གཉིས་པ་ལ་གཉིས། སློབ་དཔོན་གཞན་གྱི་ལུགས་བཤད་པ་དང༌། དཔལ་བིརྺ་པ་ཡབ་སྲས་ཀྱི་ལུགས་བཤད་པའོ། ། དང་པོ་ལ་གསུམ། ཛ་ལན་དྷ་རི་པའི་ལུགས། གཉིས་མེད་རྡོ་རྗེའི། ལྷའི་རིགས་ཀྱི་བློ་གྲོས་ཀྱི་ལུགས་སོ། ། དང་པོ་ནི་སློབ་དཔོན་དེས་མཛད་པའི་ཀྱེ་རྡོ་རྗེའི་སྒྲུབ་ཐབས་དག་པ་རྡོ་རྗེའི་སྒྲོན་མེར་སྲུང་འཁོར་ཐུན་མོང་མ་ཡིན་པ་སྔོན་ལ་བསྒོམས་ནས། ཐུན་མོང་བ་རྗེས་ལ་བསྒོམ་པའི་ཚུལ་གསུངས་ཏེ། དེ་ཡང༌།
སྔར་ལྟར་བསོད་ནམས་ཀྱི་ཚོགས་བསགས་པའི་རྗེས་ལ་ཤྲཱི་ཧེ་རུ་ཀ་ཞེས་བརྗོད་པས། ཡེ་ཤེས་སྣང་བ་རྡོ་རྗེའི་ཏིང་འཛིན་གྱི་ཆོས་ཐམས་ཅད་སྟོང་པ་ཉིད་དུ་བསྒོམ། སྟོང་པའི་ངང་ལས་སྐད་ཅིག་གིས་གཞལ་ཡས་ཁང་པའི་དབུས་སུ་ཟླ་བའི་དཀྱིལ་འཁོར་དང་རོའི་གདན་གྱི་སྟེང་དུ། བ་ལས་རང་ཉིད་རྡོ་རྗེ་སེམས་དཔའ་ཞི་བ་ཆེན་པོའི་རང་བཞིན་ལྷན་ཅིག་སྐྱེས་པའི་ཧེ་རུ་ཀ སྐུ་མདོག་དཀར་པོ་ཞལ་གཅིག་ཕྱག་གཉིས་པ། ཕྱག་གཉིས་ཀྱིས་ཆོས་འཆད་ཀྱི་ཕྱག་རྒྱ་མཛད་ཅིང༌། ཞབས་གཉིས་རྡོ་རྗེའི་སྐྱིལ་ཀྲུང་གིས་བཞུགས་པ། ཞལ་འཛུམ་བག་དང་ལྡན་ཞིང་རལ་པའི་ཅོད་པཎ་ཅན། སྐྱེས་བུ་ཆེན་པོའི་མཚན་བཟང་པོ་སོ་གཉིས་དང༌། དཔེ་བྱད་བཟང་པོ་བརྒྱད་ཅུས་སྤྲས་པར་བསམ་མོ། །
དེའི་ཐུགས་ཀར་རཾ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་ལས་བྱུང་བའི་རྡོ་རྗེ་སྔོན་པོ་ལྟེ་བར་ཧཱུྃ་གིས་མཚན་པ། དེ་ལས་འོད་ཟེར་ཕྱོགས་ཐམས་ཅད་དུ་འཕྲོས་པས་ནམ་མཁའི་མཐས་གཏུགས་པའི་སེམས་ཅན་ཐམས་ཅད་ཞེ་སྡང་རྡོ་རྗེའི་གོ་འཕང་ལ་བཀོད། ཧཱུྃ་གི་རྣམ་པར་བྱས་ནས་ཚུར་འདུས་ཏེ། རྡོ་རྗེའི་ལྟེ་བའི་ཧཱུྃ་ལ་ཐིམ། དེ་ཡོངས་སུ་གྱུར་པ་ལས། རྡོ་རྗེ་སེམས་དཔའི་གཟུགས་ཡོངས་སུ་གྱུར་ནས། བདག་ཉིད་ཞེ་སྡང་རྡོ་རྗེ་སྐུ་མདོག་ནག་པོ། ཞལ་བརྒྱད་ཕྱག་བཅུ་དྲུག་པ། ཞབས་བཞི་པར་བསྒོམ་མོ། །
དེ་དག་ཀྱང་རྩ་རྒྱུད་ལས། ཨ་ཕྲེང་ཀ་ཕྲེང་མཉམ་སྦྱོར་བ། ། རྡོ་རྗེ་སེམས་དཔའི་གདན་ཡིན་ཏེ། ། ཡི་གེ་ལས་བྱུང་གོང་བུ་ཡི། ། ཧཱུྃ་ཕཊ་ཡི་གེ་མི་འདོད་དོ། ། སྔ་མ་བཞིན་དུ་ཞལ་དང་ཕྱག ། ཟླ་བ་མཛེས་པ་ནོར་བུའི་འོད། ། སེམས་དཔའི་སྐུ་ལས་ཡང་དག་བྱུང༌། ། དཀྱིལ་འཁོར་དབང་ཕྱུག་རྣམ་པར་བསྒོམ། ། ཞེས་པའི་དོན་དུ་སློབ་དཔོན་འདིས་བཞེད་དེ།
དེ་ལ་རྐང་པ་དང་པོ་གཉིས་ནི་དེ་ཉིད་ལས། གང་གི་ཕྱིར། ཨཱ་ལི་དང་ཀཱ་ལི་དག་གིས་མཉམ་པར་སྦྱོར་བ། རང་བཞིན་མེད་པའི་གོ་འཕང་མཆོག ། ཅེས་པ་ནི། རོ་ཞེས་པའི་དོན་ཏེ། རྡོ་རྗེ་སེམས་དཔའི་གདན་ནོ། ། ཞེས་གདན་རོ་བསྒོམ་པ་བསྟན་པར་བཤད་ལ། དེ་ནས་རྐང་པ་གཉིས་ཀྱིས་ས་བོན་ལས་བྱུང་བའི་ཕྱག་མཚན་ལ་ཧཱུྃ་ཕཊ་ཀྱིས་མཚན་པ་ལས། ལྷ་འདི་མི་བསྐྱེད་པར་བསྟན།
དེ་ནས་རྐང་པ་གཉིས་ཀྱིས་སྔ་མ་སྲུང་འཁོར་སྒོམ་མཁན་གྱི་ལུས་ཞལ་གཅིག་ཕྱག་གཉིས་པ་ཡིན་པ་བཞིན་དུ། འདིར་ཡང་ཞལ་གཅིག་ཕྱག་གཉིས་པར་བསམ་སྟེ། འོན་ཀྱང་ཁ་དོག་དཀར་པོ་ཞེས་པའི་དོན་ཡིན་ཏེ། དེ་ཉིད་ལས། འདིས་ནི་མི་གཙང་བའི་ལུས་དོར་ནས། ལྷན་ཅིག་སྐྱེས་པའི་རྣལ་འབྱོར་བརྩམ་པ་སྟེ། སྐད་ཅིག་གིས་སངས་རྒྱས་ཀྱི་གཞལ་ཡས་ཁང་གི་དབུས་སུ། བའི་ཡི་གེས་གསལ་བར་བྱས་ལ། སྔོན་བཞིན་དུ་ཞལ་དང་ཕྱག་ལ་སོགས་པ་རྣམས་ཀྱི་བདག་ཉིད་རྡོ་རྗེ་སེམས་དཔའ་ཞེས་བཤད་པའི་ཕྱིར་རོ། ། དེ་ནས་རྐང་པ་གཉིས་ཀྱིས་རྡོར་སེམས་ཡོངས་སུ་གྱུར་པ་ལས།
ཞེ་སྡང་རྡོ་རྗེ་སྒོམ་པ་བསྟན་ཏེ། འདིར་ཞལ་བརྒྱད་པ་བསྒོམ་པ་ནི། དངོས་གཞིའི་སྐབས་སུའང་དེ་ཉིད་བསྒོམ་པའི་དབང་དུ་བྱས་པ་ཡིན་པ། མངོན་རྟོགས་དངོས་གཞིའི་སྐབས་སུ། ཧེ་རུ་ཀ་གཞན་གསུམ་པོ་བསྒོམ་ན། གང་བསྒོམས་པ་དེ་འདིར་ཡང༌། གཙོ་བོར་བྱ་སྟེ། དེ་ཉིད་ལས། ཇི་ལྟར་ཉ་བར་གདམས་པ་ལས། ཞལ་བརྒྱད་པ་ལ་སོགས་པ་འདོད་པའི་ལྷའི་རྣམ་པ་གསུམ་གྱི་གཟུགས་བརྙན་མི་བཟད་པ་ཆེན་པོ་འདི་ལྟ་བུའི་མངའ་བདག་བསྒོམ་པར་བྱ་སྟེ།
ཞེས་བཤད་པའི་ཕྱིར་རོ། ། རྡོ་རྗེ་སེམས་དཔའ་ཐུགས་ཀར་ཉི་མའི་དཀྱིལ་འཁོར་སོགས་བསྐྱེད་ནས་ཞེ་སྡང་རྡོ་རྗེར་བཤད་པ་ནི་རྩ་རྒྱུད་ལས། རང་གི་སྙིང་གར་རེ་ཕ་བསྒོམ། ། དེ་ལས་བྱུང་བའི་ཉི་དཀྱིལ་འཁོར། ། དེར་ནི་ཧཱུྃ་གི་རྣམ་པ་ཉིད། ། ཤེས་རབ་ཐབས་ཀྱི་རང་བཞིན་ཅན། ། ཧཱུྃ་ཡིག་ལས་བྱུང་རྡོ་རྗེ་ནི། ། ཁ་དོག་ནག་པོ་མི་བཟད་ཆེ། ། རྡོ་རྗེ་ལྟེ་བའི་དབུས་གནས་པ། ། ཧཱུྃ་གི་དེ་ཉིད་སླར་ཡང་བསྒོམ། །
ཧཱུྃ་ཡིག་ཡོངས་སུ་གྱུར་པའི་སྒྲས། ། ཞེ་སྡང་རྡོ་རྗེའི་བདག་ཉིད་བསམ། ། ཞེས་པའི་དོན་དུ་བཤད་དོ། ། དེ་ལྟར་གཙོ་བོ་བསྐྱེད་ནས། དེའི་རྗེས་སུ་རང་གི་ཕྱོགས་མཚམས་བརྒྱད་སྟེང་འོག་གཉིས་དང་བཅས་པར་པདྨ་དང་ཉི་མའི་གདན་རེ་རེ་བསམ། ཞེ་སྡང་རྡོ་རྗེའི་ཐུགས་ཀ་ནས་ཧཱུྃ་ལས་བྱུང་བའི་ཁྲོ་བོ་བཅུ་རེ་རེ་སྤྲོས་ནས། སྔར་གྱི་གདན་རྣམས་ཀྱི་སྟེང་དུ་འཁོད་པར་བསམས་ཏེ། གཞུང་དེ་ཉིད་ལས། དེ་ལྟར་ཞེ་སྡང་རྡོ་རྗེའི་རྣལ་འབྱོར་གྱིས་ཕྱོགས་དང་ཕྱོགས་བྲལ་རྣམས་སུ་རིམ་པ་ཇི་ལྟ་བས་ཁྲོ་བོའི་ཚོགས་སྤྲོ་བར་བྱ་སྟེ། ཧཱུྃ་གི་ཡི་གེ་ལས་ཡོངས་སུ་གྱུར་ཅིང༌།
ཐམས་ཅད་འོད་ཟེར་ཆེན་པོ་འབར་བས་འཁྲུགས་པ་རྣམས་དབྱུང་སྟེ། དེ་ནས་ཤར་ལ་སོགས་པའི་ཕྱོགས་རྣམས་སུ། གཤིན་རྗེ་མཐར་བྱེད་དང༌། ཤེས་རབ་མཐར་བྱེད་དང༌། པདྨ་མཐར་བྱེད་དང༌། བགེགས་མཐར་བྱེད་རྣམས་རིམ་པ་ཇི་ལྟ་བ་བཞིན་བསམ་སྟེ། ནག་པོ་དང༌། དཀར་པོ་དང༌། དམར་པོ་དང༌། སྔོན་པོ་རྣམས་སོ། །
རྡོ་རྗེའི་ཐོ་བ་དང༌། རྡོ་རྗེའི་དབྱུག་པ་དཀར་པོ་དང༌། རྡོ་རྗེའི་ཆུ་སྐྱེས་དམར་པོ་དང༌། ཁ་གྱེས་པའི་རྡོ་རྗེ་བསྣམས་པ་རྣམས་ཏེ། ཐུང་ཞིང་གསུས་པ་འཕྱང་བ་རྣམས། རྣམ་པར་སྣང་མཛད་དང༌། རིན་ཆེན་དབང་པོ་དང༌། རྡོ་རྗེ་ཆོས་དང༌། མི་བསྐྱོད་པས་མགོ་བོ་རྣམས་མཚན་པའོ། ། དེ་ནས་དབང་ལྡན་ལ་སོགས་པའི་མཚམས་རྣམས་སུ།
མི་གཡོ་བ་དང༌། འདོད་པའི་རྒྱལ་པོ་དང༌། དབྱུག་པ་སྔོན་པོ་དང༌། སྟོབས་པོ་ཆེ་རྣམས་ནི། ནག་པོ་ཆེན་པོ་རལ་གྲི་དང༌། ལྕགས་ཀྱུ་དང༌། དབྱུག་པ་དང༌། མདུང་རྩེ་གསུམ་པ་བསྣམས་པའོ། ། འདོད་པ་དང་མི་གཡོ་བ་དག་ནི་རོལ་ཞིང་ལྷའི་རྒྱན་གྱིས་བརྒྱན་པའོ། ། དབྱུག་པ་སྔོན་པོ་དང་སྟོབས་པོ་ཆེ་དག་ནི།
གཤིན་རྗེ་མཐར་བྱེད་ལྟར་རྣམ་པར་འགྱུར་བའོ། ། དེའི་དབུས་སུ་བསམ་ཞིང༌། གཞན་ཡང་སྟེང་དུ་གཙུག་ཏོར་འཁོར་ལོས་སྒྱུར་བ་དཀར་པོ་འཁོར་ལོ་དཀར་པོ་བསྣམས་པ། རྣམ་པར་སྣང་མཛད་ཀྱི་དབུ་རྒྱན་ཅན། ཐུང་ཞིང་གསུས་པ་འཕྱང་བའོ། ། འོག་ཏུ་གནོད་མཛེས་རྒྱལ་པོ་ཁ་དོག་ནག་པོ་གཏུན་ཤིང་བསྣམས་ཤིང་ལྟོ་བ་འཕྱང་བའོ། ། འདོད་པ་ལ་སོགས་པ་བཞི་དང་གནོད་མཛེས་རྒྱལ་པོ་ནི་མི་བསྐྱོད་པའི་དབུ་རྒྱན་ཅན། ཁྲོ་བོ་བཅུ་པོ་འདི་རྣམས་ནི་གཡོན་བརྐྱང་གི་ཞབས་རྣམས་ཏེ། གཡོན་ན་སྡིགས་མཛུབ་རྡོ་རྗེའི་ཞགས་པ་བསྣམས་པ་རྣམས། སྣ་ཚོགས་ཆུ་སྐྱེས་དང་ཉི་མ་རྣམས་ལ་བལྟ་བར་བྱའོ། །
དེ་ལྟར་རྗེས་སུ་རིམ་པ་ཇི་ལྟ་བས་འཐོན་ནས་ཁྲོ་བོ་རྣམས་རང་རང་གི་གནས་སུ་དེར་སོན་པ་རྣམས་དེ་ལྟར་རྣམ་པར་བསམས་ཏེ། མངོན་དུ་ཕྱོགས་པར་གྱུར་ནས་གནས་ཏེ། ཞེས་བཤད་པ་ལྟར་འཁོར་རྣམས་བསྐྱེད་དོ། ། དེ་ནས་འཁོར་གྱི་ཁྲོ་བོ་རྣམས་ཀྱིས་ཐལ་མོ་སྦྱར་ནས། རྐང་པ་བརྒྱད་པ་དང༌། སྙིང་པོ་དང༌། ཉེ་སྙིང་གི་སྔགས་རྣམས་ཀྱིས་བསྟོད་ནས། བདག་ཅག་རྣམས་ཀྱིས་ལས་ཅི་དང་ཅི་བགྱི། ཞེས་གསོལ་བས། གཙོ་བོའི་ཞལ་ནས་ཨོཾ་སུམྦྷ་ནི་སུམྦྷ་ཞེས་སོགས་ཀྱི་བཀའ་ལུང་བྱིན་པས།
དེ་རྣམས་ཀྱིས་རང་གི་སྤྲུལ་པ་རང་གནས་སུ་བཞག་ནས་རང་ཉིད་སོང་ནས་དབང་པོ་ལ་སོགས་པའི་ཕྱོགས་སྐྱོང་བཅུ་པོ་རྣམས་ཀྱི་མགྲིན་པར་རྡོ་རྗེའི་ཞགས་པས་བཅིངས། རང་རང་གི་མཚོན་ཆས་སྐྲག་པར་བྱེད་བཞིན་པས། རང་རང་གི་སྤྲུལ་པ་རྣམས་ལ་གཏད་པར་བསམ། དེ་ནས་རང་གི་སྙིང་གའི་ས་བོན་ལས། སྟོད་ཁྲོ་བོ་བདུད་རྩི་འཁྱིལ་པ་སྨད་མདུང་གི་རྣམ་པ་ཅན། ཁ་དོག་ནག་པོ་བསྐལ་པ་འཇིག་པའི་མེ་ལྟར་བཟོད་པར་དཀའ་བ་བཅུ་སྤྲོས་ནས། ཁྲོ་བོ་རྣམས་ཀྱི་ཕྱག་གཡོན་པར་གཏད་པས། བགེགས་རྣམས་ཀྱི་སྤྱི་བོར་བཏབ་པར་བསམས་ལ། ཨོཾ་གྷ་གྷ། གྷཱ་ཏ་ཡ།
གྷཱ་ཏ་ཡ། སརྦ་དུཥྚན་ཕཊ་ཕཊ། ཀཱི་ལ་ཡ། ཀཱི་ལ་ཡ། སརྦ་པཱ་པཾ་ཕཊ། ཧཱུྃ་ཧཱུྃ་ཧཱུྃ། བཛྲ་དྷ་ར་ཨ་ཛྙཱ་པ་ཡ་ཏི། སརྦ་དུཥྚན། བི་གྷྣཱ་ན། ཀཱ་ཡ་ཝཱཀྩིཏྟ་བཛྲ་ཀཱི་ལ་ཡ་ཀཱི་ལ་ཡ་ཧཱུྃ་ཧཱུྃ་ཕཊ་ཕཊ།
ཅེས་བརྗོད་དོ། ། ཡང་གཡས་ཀྱི་ཕྱག་མཚན་རྣམས་ཡོངས་སུ་གྱུར་པ་ལས། རྡོ་རྗེའི་ཐོ་བར་གྱུར་ནས། དེ་དག་གིས་བརྡུངས་པས་སྤྱི་བོ་ནས་རྐང་པའི་བར་ཕུག་པར་བསམས་ལ། ཨོཾ་བཛྲ་མུངྒ། བཛྲ་ཀཱི་ལ་ཡ། ཨཱ་ཀོ་ཊ་ཡ། ཨཱ་ཀོ་ཊ་ཡ། ཧཱུྃ་ཧཱུྃ་ཕཊ། ཅེས་པས་བརྡུངས་པར་བསམ།
དེ་ནས་རང་རང་གི་སྤྲུལ་པ་ལ་གཤིན་རྗེའི་གཤེད་ལ་སོགས་པ་རྣམས་ཞུགས་ལ། དེ་གཉིས་གཅིག་ཏུ་བྱེད་པའི་དུས་སུ། ཁྲོ་བོའི་མེས་ལོག་པར་འདྲེན་པ་འཁོར་དང་བཅས་པ་རྣམས་བསྲེགས་པར་བསྒོམ་མོ། ། དེའི་རྗེས་སུ་སྲུང་འཁོར་ཐུན་མོང་བ་བསྒོམས་ནས། ཡེ་ཤེས་ཀྱི་ཚོགས་ཀྱི་སྔགས་ཀྱིས། སྲུང་འཁོར་སྟོང་པར་བསྒོམས་པའི་ངང་ལས། ཆོས་འབྱུང་བསྒོམ་པ་ལ་སོགས་པའི་མངོན་པར་རྟོགས་པ་བསྒོམ་པར་བཞེད་དོ། ། འདི་ནི་བདེ་མཆོག་དང་གསང་འདུས་དང༌། དུས་འཁོར་ལ་སོགས་པ་བླ་མེད་གཞན་གྱི་སྲུང་འཁོར་དང་མཐུན་ཤས་ཆེ་བས་རྨད་དུ་བྱུང་བའི་སྲོལ་དུ་ཤེས་པར་བྱའོ། ། གཉིས་པ་ནི།
སློབ་དཔོན་གཉིས་མེད་རྡོ་རྗེའི་ཀྱེ་རྡོ་རྗེའི་སྒྲུབ་ཐབས་ལས། སྲུང་འཁོར་ཐུན་མོང་བའི་དབུས་སུ། བྷྲཱུྃ་ལས་འཁོར་ལོ་བསྒོམ་སྟེ། དེ་ཉིད་ལས། བྷྲཱུྃ་ཞུ་བ་ལས་འཁོར་ལོ་དཀར་པོ་རྩིབས་བཅུ་པ་མྱུར་དུ་འཁོར་ཞིང་གཞན་དུ་མི་གཡོ་བའོ། ། ཞེས་སོ། ། དེའི་དོན། བ་རེག་པ་རྣམས་ཆུ་དང་ཤིང་གི་གྲིབ་མ་བཞིན། ཁྲོ་བོ་མི་འཁོར་ལ། འཁོར་ལོ་གཡས་ཕྱོགས་སུ་འཁོར་བ་ཡིན་གསུངས་སོ། །
འཁོར་ལོའི་ལྟེ་བར་སྣ་ཚོགས་རྡོ་རྗེ། དེའི་སྟེང་དུ་པདྨ་དང་ཉི་མའི་དཀྱིལ་འཁོར་བསྒོམ། འདིར་པད་ཉི་ནི་ལྷའི་གདན་ཡིན་ལ། སྣ་ཚོགས་རྡོ་རྗེ་བསྒོམ་པ་ནི། གུར་ལས། ནམ་མཁའི་ཁམས་ཀྱི་དབུས་གནས་པར། ། སྣ་ཚོགས་རྡོ་རྗེ་བསྒོམ་པར་བྱ། ། ཧཱུྃ་ནི་བཅུ་ཡི་སྦྱོར་བ་ཡིས། ། ཁྲོ་བོ་བཅུ་ནི་རིམ་པས་བཀོད། ། ཅེས་པ་ལ་བརྟེན་པ་འདྲ་སྟེ།
གཞུང་དེ་ནི། བོད་ཀྱི་བླ་མ་རྣམས་སྲུང་འཁོར་ཐུན་མོང་བ་སྤྲོ་བའི་གཞིའི་སྣ་ཚོགས་རྡོ་རྗེ་ལ་བཞེད་པ་ལྟར་དོན་ལ་གནས་སམ་སྙམ་སྟེ་དཔྱད་དོ། ། ཉི་མའི་སྟེང་དུ་མངོན་བྱང་ལྔ་ལས་ཧཱུྃ་མཛད་བསྐྱེད་དེ། གཞུང་དུ་ཉི་ཟླ་ཁ་སྦྱར་བའི་བར་དུ་ཧཱུྃ་བལྟའོ། ། ཞེས་པ་ཙམ་ལས་མ་གསུངས་ཀྱང༌། བ་རེག་པས་ཉི་ཟླ་གཉིས་དབྱངས་གསལ་ལས་བསྐྱེད་པའང་བྱས་པས། དེ་ལྟར་ན། ཨཱ་ལི་ལས་ཟླ་བ་མེ་ལོང་ལྟ་བུ། དེའི་སྟེང་དུ་ཀཱ་ལི་ལས་ཉི་མ་མཉམ་ཉིད། དེ་གཉིས་ཀྱི་བར་དུ་ཧཱུྃ་སྔོན་པོ་སོར་རྟོག
དེ་རྣམས་རོ་གཅིག་ཏུ་འདྲེས་པ་བྱ་གྲུབ། དེ་ལས་ཧཱུྃ་མཛད་ཀྱི་སྐུར་གྱུར་པ་ཆོས་དབྱིངས་ཡེ་ཤེས་སུ་བསམས་ཏེ། རྡོ་རྗེ་ཧཱུྃ་མཛད་སྐུ་མདོག་སྔོན་པོ་ཞལ་གཅིག་ཕྱག་གཉིས་པ། ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་རང་འདྲའི་ཤེས་རབ་མ་ལ་འཁྱུད་པ། ཞབས་གཡས་བརྐྱང་བས་འཇིགས་བྱེད་དང༌། གཡོན་བསྐུམ་པས་དུས་མཚན་མནན་པ། རིན་པོ་ཆེའི་དབུ་རྒྱན་ཅན། ན་བཟའ་སྣ་ཚོགས་པས་བརྒྱན་པར་བསྒོམ་མོ། ། དེ་ནས་འཁོར་བསྐྱེད་པ་ལ་གཞུང་དེར། ཡང་དག་པའི་སློབ་དཔོན་གྱི་མན་ངག་ལས།
རྡོ་རྗེ་ཐོད་པའི་སྦྱོར་བས་ཁྲོ་བོ་བཅུ་བསྒོམ་པར་བྱའོ། ། ཞེས་འབྱུང་ལ། དེའི་དོན། བ་རེག་པས། མངལ་འབྱིན་དུ་བྱས་པས། ཡབ་ཡུམ་གྱི་རྡོ་རྗེ་དང་པདྨ་བྱིན་གྱིས་བརླབས་ཏེ་སྙོམས་པར་ཞུགས་པས། ཡུམ་གྱི་མཁར་ཐིག་ལེ་བཅུར་གྱུར་པ་རྣམས་ཁྲོ་བོ་བཅུར་གྱུར་པར་བསམས་ལ། ཡུམ་གྱི་མཁའ་ནས་ཕྱིར་སྤྲོས་ཏེ། འཁོར་ལོ་སོ་སོ་ལ་དགོད་པར་བསམ། དེ་ལ་ཕྱོགས་ཀྱི་ཁྲོ་བོ་བཞིའི་སྐུ་མདོག་དང་ཕྱག་མཚན་ནི།
སྲུང་འཁོར་སྔ་མ་དང་འདྲ་ལ། ཤེས་རབ་མཐར་བྱེད་ཀྱི་རིགས་བདག་མི་བསྐྱོད་པ། བགེགས་མཐར་བྱེད་ལ་དོན་གྲུབ། མཚམས་བཞིའི་མེར་འདོད་རྒྱལ། བདེན་བྲལ་དུ་དབྱུག་སྔོན་ཅན། རླུང་དུ་སྟོབས་པོ་ཆེ། དབང་ལྡན་དུ་མི་གཡོ་བ། འོག་ཏུ་གནོད་མཛེས། སྟེང་དུ་གཙུག་ཏོར་འཁོར་ལོས་སྒྱུར་བ་སེར་པོ། འདི་རྣམས་ཀྱི་སྐུ་མདོག་ཕྱག་མཚན་རིགས་བདག་རྣམས་སྲུང་འཁོར་སྔ་མ་དང་འདྲ་ལ།
པད་ཉིའི་སྟེང་ན་གཡས་བརྐྱང་གིས་བཞུགས་ཤིང༌། ཕྱག་གཡོན་སྡིགས་མཛུབ་སྙིང་གར་བསྒྲེང་བས་སྦྲུལ་གྱི་ཞགས་པ་ཐོགས་པ། སྐད་ཅིག་གིས་བསྒོམས་ནས། དབུས་ཀྱི་ཧཱུྃ་མཛད་ཞུ་བ་ལས་ཆོས་ཀྱི་འབྱུང་གནས་བསྒོམ་པ་ལ་སོགས་པའི་མངོན་པར་རྟོགས་པ་བསྒོམ་པར་བཞེད་དོ། ། གསུམ་པ་ནི། སློབ་དཔོན་ལྷའི་རིགས་ཀྱི་བློ་གྲོས་ཀྱི་གུར་གྱི་སྒྲུབ་ཐབས་ལས། རྭ་གུར་གྱི་ནང་དུ་འཁོར་ལོ་རྩིབས་བཅུ་པ་བསྒོམས་ནས། དེར་ཆོ་ག་གསུམ་གྱིས་ཁྲོ་བོ་རྣམས་བསྐྱེད་དེ། དེ་ཉིད་ལས། བྷྲཱུྃ་སེར་ལས་བྱུང་རྩིབས་བཅུ་ལྡན་པའི་འཁོར་ལོ་མི་གཡོ་ལྟ་བུར་འཁོར་བར་བྱས་ནས་ནི། །
དེ་ལ་ཆུ་སྐྱེས་ཉི་མར་མཉམ་མེད་གཤིན་རྗེ་མཐར་བྱེད་ལ་སོགས་ཧཱུྃ་དང་མཚན་མས་བསྐྱེད། ། ཅེས་སོ། ། དེ་ལ་འཁོར་ལོའི་དབུས་སུ་ཧཱུྃ་དང་རྡོ་རྗེ་ལས་ཧཱུྃ་མཛད་སྐུ་མདོག་སྔོན་པོ་ཕྱག་གཉིས་ཀྱིས་ཐུགས་ཀར་ཧཱུྃ་མཛད་ཀྱི་ཕྱག་རྒྱ་མཛད་པ། གཡོན་བརྐྱང་གི་སྟབས་ཀྱིས་དབང་ཕྱུག་དང་ཨུ་མའི་གདན་ལ་བཞུགས་པ། མི་བསྐྱོད་པའི་ཅོད་པཎ་ཅན་དུ་བསམ། ཕྱོགས་མཚམས་ཀྱི་ཁྲོ་བོ་རྣམས་ཀྱི་སྐུ་མདོག་དང་ཕྱག་མཚན། རིགས་བདག་རྒྱན་ཆ་ལུགས་བཞུགས་ཚུལ་རྣམས་གཉིས་མེད་རྡོ་རྗེའི་ལུགས་དང་ཇི་ལྟ་བ་བཞིན་འདྲ་ལ། སྒྲུབ་ཐབས་འདིར་ཤེས་རབ་མཐར་བྱེད་སེར་པོར་བཤད་པ་ནི། སི་ཏཱ་དཀར་པོ་དང༌། པི་ཏཱ་སེར་པོ་ལ་འཇུག་པ་ལ།
ཡི་གེ་མ་ཕྱེད་པར་བསྒྱུར་བ་ཡིན་གྱི་འགྲེལ་པར་དཀར་པོར་བཤད་པས་དོན་དཀར་པོ་ཡིན་ནོ། ། དེ་ལྟར་ཁྲོ་བོ་རྣམས་དབུ་རྒྱན་རང་ཆས་སུ་སྐད་ཅིག་གིས་བསྐྱེད་ནས། དབུས་ཀྱི་ཧཱུྃ་མཛད་ཞུ་བ་ལས་བྱུང་བའི་ཆོས་འབྱུང་དུ་བསམས་ནས་མངོན་པར་རྟོགས་པ་རྣམས་བསྒོམ་པར་བཞེད་དོ། ། ཕྱོགས་འདི་གསུམ་ག་ཡང༌། རྡོ་རྗེ་གུར་གྱི་རྒྱུད་ལ་བརྟེན་པའི་སྲུང་འཁོར་དུ་སྣང་བས་འདིར་བཤད་ལ། རྡོ་རྗེ་སྙིང་འགྲེལ་དུ། སྲུང་འཁོར་གྱི་རྣམ་གཞག་གཞན་གསུངས་པ་ནི། རྒྱུད་གཞན་ལ་བརྟེན་པ་ཡིན་གྱི། གུར་དང་མི་མཐུན་པ་ཤིན་ཏུ་ཆེ་བས་འདིར་མ་བྲིས་སོ། ། གཉིས་པ་ནི།
དཔལ་བིརྺ་པའི་གདམས་ངག་གྲུབ་ཆེན་ཌོམྦྷི་པས་བྲིས་པར་གྱུར་པའི་དེ་ཉིད་བཅུ་པར། སྲུང་བ་དང༌། ཕྱིར་བཟློག་གི་དེ་ཉིད་གཉིས་གསུངས་ལ། དེ་བཞིན་དུ་རྗེ་ས་ཆེན་གྱིས་ཀྱང༌། རང་བསྲུང་བ་དང་གནོད་པ་ཕྱིར་བཟློག་པ་གཉིས་སུ་གསུངས་པ་ཤིན་ཏུ་ལེགས་པས། དེ་ལྟར་དུ་བཤད་ན་གཉིས་ཀྱི། དང་པོ་རང་བསྲུང་བ་ལ་གཉིས་རྟེན་བསྐྱེད་པ་དང༌། བརྟེན་པ་བསྐྱེད་པའོ། ། དང་པོ་ནི་ཐུན་མོང་གི་སྲུང་འཁོར་གྱི་དབུས་སུ། པདྨ་དང་ཉི་མའི་སྟེང་དུ་བྷྲཱུྃ་ལས་འཁོར་ལོ་སེར་པོ་རྩིབས་བཅུ་པར་བསྒོམས་ཏེ།
ཌོམྦྷི་པས། ཡི་གེ་པཾ་སེར་པོའི་ས་བོན་ལས་བྱུང་བའི་སྣ་ཚོགས་པདྨ་དང༌། ཡི་གེ་རཾ་ལས་སྐྱེས་པའི་ཉི་མ་ལ་གནས་པའི་ས་བོན་བྷྲཱུྃ་སེར་པོ་དེ་ཡོངས་སུ་གྱུར་པའི་འཁོར་ལོ་རྩིབས་བཅུ་པའོ། ། ཞེས་སོ། ། འདིའི་དཔེ་ཁ་ཅིག་ལས་ཉི་མའི་ས་བོན་ཨཾ་དང༌། འཁོར་ལོའི་ས་བོན་ཧཱུྃ་དུ་བཤད་པ་ནི། དཔེ་མ་དག་པ་འདྲའོ། ། མི་ཐུབ་ཟླ་བས། དེར་ནི་བྷྲཱུྃ་ཡིག་ལས་བྱུང་བའི། ། སྲུང་བའི་འཁོར་ལོ་བསམ་པར་བྱ། །
འཁོར་ཞིང་རབ་ཏུ་མི་གཡོ་བ། ། འཇིག་པའི་དུས་ཀྱི་མེ་དང་མཚུངས། ། ཞེས་བཤད་དོ། ། དེ་ལ་འཁོར་ལོའི་དབྱིབས་ནི། རྗེ་ས་ཆེན་གྱིས་རྩེ་མོ་རྣོ་བ། ཁོག་པ་སྟོང་པ། ཡངས་ཤིང་རྒྱ་ཆེ་བ་ཅིག་བསྒོམ། ཞེས་གསུངས་པའི་དོན། རྩིབས་བཅུ་ནི་ཕྱོགས་མཚམས་བརྒྱད་སྟེང་འོག་གཉིས་དང་བཅུ་ཡིན་ཏེ། ནཱ་རོ་པའི་ཞལ་གྱི་ལུང་སྦྱོར་ལས།
ཕྱིར་བཟློག་འཁོར་ལོ་ལྟ་བུ་ཡི། ། འཁོར་ལོ་རྩིབས་བཅུ་རྒྱ་ཆེ་ཞིང༌། ། ཁོངས་སྟོང་མི་གཡོ་འཁོར་བར་བསྒོམ། ། ཞེས་སོ། ། རྩེ་མོ་རྣོ་བ་ནི། འདིར་མཚོན་ཆ་འཁོར་ལོ་ཡིན་པས། རལ་གྲི་སོ་གཉིས་པའི་རྩེ་མོ་ལྟར། ཤིན་ཏུ་རྣོ་བར་བསྒོམ་པའོ། ། ཁོག་པ་སྟོང་པའི་དོན། མན་ངག་སྙེ་མར་འཁོར་ལོ་རྩིབས་བཅུ་པའི་ལྟེ་བར།
དབུས་ཀྱི་བར་སྟོང་པར་གནས་པའི་སར། ཞེས་ལྟེ་བ་སྦུབས་ཅན་དུ་བཤད་ལ། དེར་དབུས་ཀྱི་ཁྲོ་བོ་བསྐྱེད་པའི་དོན་ཡིན་ནོ། ། དེ་བཞིན་དུ་རྩིབས་གཞན་བཅུ་ཡང་སྦུབས་ཅན་ཡིན་ཏེ། ལྷ་རྣམས་འཁོར་ལོའི་ནང་དུ་བསྐྱེད་པར་བཤད་པའི་ཕྱིར་རོ། ། གལ་ཏེ་ནང་དུ་ཞེས་པ་ཙམ་གྱིས་འཁོར་ལོ་ཁོངས་སྟོང་དུ་མི་འགྲུབ་སྟེ། སྦྱོང་རྒྱུད་ལས། རྩིབས་ཀྱི་ནང་ནི་ཐམས་ཅད་ན། ། བཞུགས་པའི་རྡོ་རྗེ་སེམས་དཔའ་སོགས། ། ཞེས་འབྱུང་བ་ལྟར་རོ། །
ཞེས་ཟེར་རོ། ། དེ་ནི་མི་འཐད་དེ། གཞུང་དེ་ནི། ཆོས་ཀྱི་འཁོར་ལོ་འཆད་པའི་སྐབས་ཡིན་ཏེ། སྦྱོང་རྒྱུད་ལས། ཆོས་ཀྱི་འཁོར་ལོ་འདྲ་བ་ལ། ། ལྟེ་བར་བཅས་ཤིང་རྩིབས་བཅུ་དྲུག ། ཅེས་འབྱུང་བའི་ཕྱིར་རོ། ། འདིར་ནི་མཚོན་ཆ་འཁོར་ལོ་ཡིན་པས། དེ་གཉིས་རྣམ་པ་ཐམས་ཅད་དུ་མི་འདྲ་བའི་ཕྱིར་རོ། །
དེས་ན་འཁོར་ལོ་རྩིབས་དང་བཅས་པ་ཐམས་ཅད་ཀྱི་ནང་སྟོང་པ་ཡིན་པས། དེར་ལྷ་རྣམས་བསྒོམ་མོ། ། སྔར་གྱི་ལུང་ལས་འཁོར་ལོ་འཁོར་བར་བཤད་པས། ལྷ་ཡང་འཁོར་བར་འགྱུར་བའི་སྐྱོན་ཡོད་དོ་སྙམ་ན། འཁོར་ཞིང་རབ་ཏུ་མི་གཡོ་བ། ། ཞེས་པའི་མི་གཡོ་བའི་དོན་ལྷ་མི་འཁོར་བ་ཡིན་པས། འཁོར་ལོའི་རྩིབས་སོ་སོའི་ནང་གི་བར་སྣང་ལ་གདན་རྣམས་བསྒོམ་སྟེ། རྗེ་ས་ཆེན་གྱིས། འཁོར་ལོའི་ལྟེ་བའི་མུ་ཁྱུད་ཀྱི་སྟེང་དུ། ནས་རེས་མ་རེག་པར་པདྨ་དང༌།
ཉི་མ་བཅུ་བསམ། དེ་ལ་ཤར་གྱི་རྩིབས་ཀྱི་ནང་དུ། ཞེས་བཤད་པ། འཁོར་ལོའི་རྒྱ་གང་ཡིན་པ་ཆ་གསུམ་དུ་བགོས་པའི་ཆ་གཅིག་དབུས་ཀྱི་ལྟེ་བ། ཆ་གཅིག་གཡས་ཀྱི་རྩིབས། ཆ་གཅིག་གཡོན་གྱི་རྩིབས་སུ་བྱས་ལ། སྟེང་འོག་གཉིས་དབུས་དང་མཉམ་པོར་གྱུར་པའི་གཡས་གཡོན་གྱི་རྩིབས་རྣམས་རྩ་བ་ནས་རྩེ་མོའི་བར་རིམ་གྱིས་ཕྲ་བར་གྱུར་པས་རྩིབས་རྣམས་མ་འབྲེལ་བར་སོ་སོར་གནས་ལ། རྩེ་མོ་ནས་རྩ་བའི་བར་རིམ་གྱིས་སྦོམ་པར་གྱུར་པའི་རྩ་བ་རྣམས་ཕྱོགས་གཅིག་ཏུ་འབྲེལ་བའི་སའི་བར་སྣང་ལ། ཁྲོ་བོ་རྣམས་བསྒོམ་པ་ཡིན་གྱི་མུ་ཁྱུད་ཀྱི་དོན་ལྟེ་བ་དང་རྩིབས་ཀྱི་བར་ན་དེ་གཉིས་ལས་གཞན་པའི་མུ་ཁྱུད་ཁས་བླངས་ནས། དེར་ཁྲོ་བོ་རྣམས་འགོད་པ་ནི་མ་ཡིན་ཏེ།
ཤར་གྱི་རྩིབས་ཀྱི་ནང་དུ་ཞེས་སོགས་དང་ནང་འགལ་བའི་ཕྱིར་རོ། ། ཡངས་ཤིང་རྒྱ་ཆེ་བའི་དོན་གུར་དུ། དཔག་ཚད་བརྒྱ་ཡི་ཚད་ཙམ་མོ། ། ཞེས་བཤད་པས། དེ་བས་ཆེ་བར་མི་བསྒོམ་ཞིང༌། ཆུང་བ་རང་གི་བློ་ལ་ཇི་ལྟར་འཚམ་པ་བསམ་མོ། ། དེ་ལྟ་བུའི་འཁོར་ལོའི་དབུས་དང༌། ཕྱོགས་བཅུར་པདྨ་དང་ཉི་མའི་གདན་རེ་བསྒོམ་སྟེ། གུར་དང༌། མི་ཐུབ་ཟླ་བས།
རྡོ་རྗེའི་དཀྱིལ་འཁོར་དབུས་གནས་པར། ། རྡོ་རྗེ་ཉི་མ་བསྒོམ་པར་བྱ། ། འོག་ཏུ་པདྨའི་གདན་བསམས་ནས། ། ཁྲོ་བོ་བཅུ་རྣམས་རབ་བསྒོམ་བྱ། ། ཞེས་བཤད་དོ། ། གཉིས་པ་ལ། བསྙེན་པ། ཉེར་སྒྲུབ། སྒྲུབ་པ། སྒྲུབ་ཆེན་གྱི་ཡན་ལག་གོ །
དང་པོ་ནི། ལྷ་རྣམས་ས་བོན་ཙམ་ལས་བསྐྱེད་པར། རྗེ་ས་ཆེན་གྱིས་གསུང་ཤིང༌། ཌོམྦྷི་པས། དེའི་དབུས་ཀྱི་ལྟེ་བ་ལ་གནས་པའི་ཡི་གེ་ཧཱུྃ་སྔོན་པོ་དེ་ཡོངས་སུ་གྱུར་པ་ལས། རྡོ་རྗེ་ཧཱུྃ་མཛད་ཆོ་ག་བཞིན་དུ་ས་བོན་གྱི་ཡི་གེ་ཧཱུྃ་བཅུ་རྩིབས་བཅུ་ལ་གནས་པ་དེ་ལས་སྐྱེས་པའི་ཁྲོ་བོ་བཅུ་པོ་ཡིན་ནོ། ། ཞེས་བཤད་ཅིང༌། མི་ཐུབ་ཟླ་བ་དང༌། རྒྱུད་ལས་ཀྱང༌། ཧཱུྃ་ནི་བཅུ་ཡི་སྦྱོར་བ་ཡིས། །
ཞེས་དང༌། རྒྱུད་ལས། ཧཱུྃ་ལས་བྱུང་བའི་ཁྲོ་བོ་ནི། ། རྟག་ཏུ་ཞེ་སྡང་ལྡན་པའོ། ། ཞེས་གཤིན་རྗེའི་གཤེད་ཀྱི་སྐབས་ནས་བཤད་པས་རྒྱུད་དང་ཤིན་ཏུ་མཐུན་ནོ། །

དེར་དབུས་སུ་ཧཱུྃ་མཛད་བསྐྱེད་པ་རྒྱུད་ཀྱི་སྲུང་འཁོར་གྱི་སྐབས་རྣམས་སུ་དངོས་སུ་མི་སྣང་ཡང༌། ལེའུ་བཅོ་ལྔ་པར། ཧཱུྃ་གི་ཡི་གེ་ལས་བྱུང་བ། ། རྡོ་རྗེ་ཧཱུྃ་མཛད་རྡོ་རྗེ་ཅན། ། རྡོ་རྗེ་དྲིལ་བུའི་སྦྱོར་བ་ཡིས། ། ལག་པ་གཉིས་ཀྱིས་ཕྱག་རྒྱ་བཅིང༌། ། རྐང་པ་གཡོན་ཉིད་བརྐྱངས་པ་ཡིས། ། འཇིགས་བྱེད་མནན་པ་ཡི་ནི་ལུས། ། སྤྱི་བོ་རྡོ་རྗེ་རིགས་བསམས་ནས། ། འཇིག་རྟེན་གསུམ་རྒྱལ་དྲན་པར་བྱ། ། ཞེས་མངོན་རྟོགས་གསུངས་ཤིང༌།
ཕན་ཡོན་གྱི་སྐབས་ནས། ལྷ་དང་ལྷ་མིན་ཧཱུྃ་མཛད་ཀྱིས། ། ཞེས་དང༌། ལྷ་དང་ལྷ་མ་ཡིན་གྱིས་བྱས་པའི་བར་ཆད་བསྲུང་བ་ལ་ཧཱུྃ་མཛད་བསྔགས་པར་བཤད་པ་ལ་དགོངས་པ་ཡིན་ནོ། ། འཁོར་རྣམས་གང་དུ་བསྐྱེད་པའི་གནས་ནི། ཕྱོགས་བཞི་དང་སྟེང་འོག་གཉིས་ལ་མི་མཐུན་པ་མེད། མཚམས་ཀྱི་བཞི་ལ་ཌོམྦྷི་པས། དབང་ལྡན་དུ་འདོད་རྒྱལ། མེར་དབྱུག་སྔོན་ཅན། བདེན་བྲལ་དུ་སྟོབས་པོ་ཆེ།
རླུང་དུ་མི་གཡོ་བ་རྣམས་འགོད་པར་བཤད་པས། དེ་བཞིན་བྱས་ཀྱང་རུང་ལ། རྗེ་ས་ཆེན་གྱིས། དབང་ལྡན་དུ་མི་གཡོ་བ། མེར་འདོད་རྒྱལ། བདེན་བྲལ་དུ་དབྱུག་སྔོན། རླུང་དུ་སྟོབས་པོ་ཆེ་རྣམས་འགོད་པར་བཤད་པ་ནི། ཛ་ལན་དྷ་རི་བས། དག་པ་རྡོ་རྗེའི་སྒྲོན་མེར། དབང་ལྡན་ལ་སོགས་པའི་མཚམས་རྣམས་སུ།
མི་གཡོ་བ་དང༌། འདོད་པའི་རྒྱལ་པོ་དང༌། ཞེས་སོགས་དང་ཤིན་ཏུ་མཐུན་ནོ། ། སྐུ་མདོག་ནི་གུར་ལས། དབང་པོ་སྔོན་པོའི་རྣམ་པ་ལྟར། ། མཐར་བྱེད་རྣམ་པར་བསྒོམ་པར་བྱ། ། གཞན་གྱིས་མི་ཐུབ་རྡོ་རྗེ་ནི། ། འཇིགས་བྱེད་ཟླ་བའི་ནོར་བུ་འདྲ། ། པདྨའི་ཁྲོ་བོ་དམར་པོ་ཆེ། ། རྡོ་རྗེ་བདུད་རྩིའི་བདག་ཉིད་ནག །
མཚམས་ཀྱི་ཁྲོ་བོ་ཆེར་གནག་ཅིང༌། ། ཞེས་བཤད་དོ། ། སྟེང་འོག་གི་ཁྲོ་བོ་གཉིས་ཀྱི་སྐུ་མདོག་ནི་འདིར་མ་བཤད་ཀྱང༌། རྗེ་ས་ཆེན་གྱིས། གཙུག་ཏོར་འཁོར་བསྒྱུར་སེར་པོ་དང༌། ། གནོད་མཛེས་ནག་པོར་གསུངས་པ་བཞིན། ། ཌོམྦྷི་པ། གཉིས་མེད་རྡོ་རྗེ། ལྷའི་རིགས་ཀྱི་བློ་གྲོས་རྣམས་ཀྱིས་ཀྱང་བཤད་དོ། ། དེ་དག་གི་ཕྱག་མཚན་ཡང་གུར་ལས།
རྡོ་རྗེ་ཁྲོ་བོ་སྐྱེས་བུ་ཆེ། ། ཐམས་ཅད་ཞལ་གཅིག་ཕྱག་གཉིས་པ། ། སྙིང་གར་མནན་པའི་ཁུ་ཚུར་མཛུབ། ། གཡས་ན་རང་གི་མཚོན་ཆ་འཕྱར། ། གཤིན་རྗེས་གསོད་པའི་དབྱུག་ཐོ་སྟེ། ། གཞན་གྱིས་མི་ཐུབ་རྡོ་རྗེ་དབྱུག ། རྟ་མགྲིན་ལ་ནི་དབང་མཆོག་དམར། ། མི་ཕྱེད་བདུད་རྩིའི་ཐབས་སྦྱོར་ལ། ། ཊཱཀྐིའི་རྒྱལ་པོས་ལྕགས་ཀྱུ་སྟེ། ། དབྱུག་སྔོན་ཅན་ལ་རང་གི་མིང༌། །
སྟོབས་ཀྱི་རྒྱལ་པོས་རྩེ་གསུམ་པ། ། མི་གཡོ་ཡི་གེ་དཀྱིལ་འཁོར་རྩེ། ། ཚ་སྐྱོབ་དཀར་པོ་རྒྱལ་པོ་ལ། ། ཆོས་ཀྱི་འཁོར་ལོ་རྣམ་པར་བསྒོམ། ། གཏུན་ཤིང་རྡོ་རྗེ་རྐང་འོག་ལ། ། ཞབས་གཡོན་བརྐྱངས་པས་གནས་པའོ། ། ཞེས་གསུངས་ལ། དེའི་དོན་རྒྱ་བོད་ཀྱི་བླ་མ་རྣམས་མི་མཐུན་པ་མི་སྣང་ངོ༌། ། རྒྱན་དང་བཞུགས་ཚུལ་ནི། ཌོམྦྷི་པས།
ཁྲོ་བོ་ཐམས་ཅད་ཞལ་གཅིག་ཕྱག་གཉིས་པ་སྟེ། གཡོན་གྱི་མཛུབ་མོ་དག་ནི་སྡིགས་མཛུབ་དང་བཅས་པ། གཡས་པ་རྣམས་ནི་རང་རང་གི་ཕྱག་མཚན་འཕྱར་བ། ཁྲོ་བོ་དང་བཅས་པའི་ཞལ་མདོག་ཟླུམ་ལ་དམར་བ། སྐྲ་སེར་ལ་གྱེན་དུ་བརྫེས་པ། གཟུགས་འཕྲོ་བས་བདུད་རྣམས་བསྡིགས་པར་མཛད་པ། ཉི་མ་ལ་བཞུགས་ཤིང་ཉི་མའི་དཀྱིལ་འཁོར་གྱི་མདོག་ཅན་དག་གོ ། གཤིན་རྗེ་མཐར་བྱེད་དང༌། ཤེས་རབ་མཐར་བྱེད་དང༌། པདྨ་མཐར་བྱེད་དང༌།
བགེགས་མཐར་བྱེད་དག་ནི། སྦོམ་ལ་གསུས་བ་འཕྱང་བ། སྦྲུལ་གྱིས་བརྒྱན་པ་སྨིན་མ་སེར་བ་གྱེན་དུ་བརྫེས་པ་ཡིན་ལ། གཞན་རྣམས་རོལ་བའི་སྐུ་ཅན་ནོ། ། ཞེས་ཕྱོགས་ཀྱི་ཁྲོ་བོ་བཞི་ཤིན་ཏུ་ཁྲོས་པའི་རྣམ་པ་ཅན་དང༌། གཞན་རྣམས་ཅུང་ཟད་ཞི་བའི་ཚུལ་དུ་བཤད་ལ། རྗེ་ས་ཆེན་གྱིས་ཕྱོགས་བཞི་དབུས་མ་དང་ལྔ་ནི། བརྗིད་པའི་ཁྲོ་བོ་སྟེ། ཞེས་དང༌། ཁྲོ་བོ་གཞན་རྣམས་ནི་མཛེས་པའི་ཁྲོ་བོ་སྟེ།
ཅུང་ཟད་སྒེག་པ། ཡིད་ཙམ་ཁྲོས་པ། སྐེམས་ཤིང་གྲིམ་པ། དར་སྣ་ཚོགས་ཀྱི་ཤམ་ཐབས་ཅན། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པའོ། ། ཞེས་བཤད། གུར་རྒྱན་ལས། ཁྲོ་བོ་འདི་རྣམས་ལ་རང་འདྲའི་ཡུམ་ཡོད་པར་མངོན་ཏེ། རང་གི་རིག་མ་སྐྱེས་བུ་བདག ། ཅེས་འབྱུང་བའི་དོན་ནོ། །
ཡེ་ཤེས་ཐིག་ལེའི་རྒྱུད་ལས། གཙུག་ཏོར་འཁོར་ལོས་སྒྱུར་བས་ནི་དབང་ཕྱུག་ཡབ་ཡུམ་མནན་ལ། གཞན་རྣམས་ནི་རང་རང་གི་ཕྱོགས་དང་མཐུན་པའི་ཕྱོགས་སྐྱོང་རྣམས་མནན་ནོ། ། ཞེས་གསུངས་སོ། ། ཞེས་འབྱུང་ལ། ལྷའི་རིགས་ཀྱི་བློ་གྲོས་ཀྱིས། གཡོན་བརྐྱང་པའི་ཞབས་ཀྱིས་རྣམ་པར་རོལ་ཅིང༌། གཡོན་ཅན་རྣམས་ནི་མནན་པར་བསམ་ཞེས་བཤད་དོ། ། གཉིས་པ་ནི། དེ་ལྟར་དམ་ཚིག་པ་བསྐྱེད་ནས་ཡེ་ཤེས་པ་དགུག་གཞུག་བྱའོ། །
གསུམ་པ་ནི། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་བོ། ། བཞི་པ་ནི། དབང་བསྐུར་ནས་རིགས་ཀྱི་བདག་པོས་རྒྱས་གདབ་སྟེ། གུར་ལས། སྤྱི་བོར་རྡོ་རྗེ་འཛིན་པ་འཛིན། ། གཤིན་རྗེ་རྣམ་སྣང་ཉིད་ཀྱི་སྟེ། ། རྡོ་རྗེ་སེམས་དཔས་དབྱུག་པ་ཅན། ། པདྨའི་ཁྲོ་བོ་རྣམ་གཟིགས་རྗེས། ། རྡོ་རྗེ་སེམས་དཔས་ཐབས་སྦྱོར་ལ། །
ཞེས་གསུངས་སོ། ། དེའི་དོན་རྗེ་ས་ཆེན་གྱིས། གཤིན་རྗེའི་གཤེད་ལ་རྣམ་པར་སྣང་མཛད་དང༌། པདྨ་མཐར་བྱེད་ལ་འོད་དཔག་མེད། གཞན་ཐམས་ཅད་ལ་མི་བསྐྱོད་པས་དབུར་བརྒྱན་པར་གསུངས་ལ། རྡོ་རྗེ་སེམས་དཔའ་ཐབས་སྦྱོར་ལ་ཞེས་པའི་དོན་ནི། རྡོ་རྗེ་སེམས་དཔའ་དང་མི་བསྐྱོད་པ་དོན་གཅིག་པས་མི་བསྐྱོད་པ་ཡིན་ལ། མཚམས་ཀྱི་ཁྲོ་བོ་ཆེར་གནག་ཅིང༌། ། སྤྱི་བོར་རྡོ་རྗེ་འཛིན་པ་འཛིན། ། ཞེས་མཚམས་བཞི་ལ་མི་བསྐྱོད་པས་དངོས་སུ་རྒྱས་འདེབས་པར་བསྟན་པའི་ཤུགས་ལ།
སྟེང་འོག་གཉིས་ལ་ཡང་མི་བསྐྱོད་པས་རྒྱས་འདེབས་པར་མངོན་ནོ། ། སློབ་དཔོན་ཌོམྦྷི་པས་ནི། འདི་དང་མི་འདྲ་བར་གསུངས་ཏེ། དེ་ཉིད་བཅུ་པ་ལས། རྡོ་རྗེ་ཧཱུྃ་མཛད་ཀྱི་དབུ་ལ་མི་བསྐྱོད་པས་བརྒྱན་པ་རྡོ་རྗེ་ནག་པོ་འཆང་བའོ། ། ཤར་ལ་སོགས་པའི་ཁྲོ་བོ་བཞི་པོ་གཤིན་རྗེའི་གཤེད་དང༌། ཤེས་རབ་མཐར་བྱེད་དང༌། པདྨ་མཐར་བྱེད་དང༌། བགེགས་མཐར་བྱེད་དག་ནི་མི་བསྐྱོད་པ་དང༌། རྣམ་པར་སྣང་མཛད་དང༌།
འོད་དཔག་མེད་དང༌། དོན་ཡོད་གྲུབ་པའི་ཅོད་པཎ་དག་ཡིན་ནོ། ། རིམ་པ་དེ་བཞིན་དུ་དབང་ལྡན་ལ་སོགས་པ་ན་བཞུགས་པའི་འདོད་པའི་རྒྱལ་པོ་དང༌། དབྱུག་པ་སྔོན་པོ་དང༌། སྟོབས་པོ་ཆེ་དང༌། མི་གཡོ་བ་དག་ནི་མི་བསྐྱོད་པ་དང༌། རྣམ་པར་སྣང་མཛད་དང༌། འོད་དཔག་མེད་དང༌། དོན་ཡོད་གྲུབ་པའི་ཅོད་པཎ་དག་ཡིན་ནོ། ། ཞེས་གསུངས་སོ། །
འདི་ལྟར་ཡན་ལག་བཞི་རྫོགས་སུ་བྱས་ནས་བསྒོམ་པའི་ཁྲོ་བོ་དང༌། འཁོར་ལོ་གཡས་སྐོར་དུ་འཁོར་བ་རྣམས་ལས་འོད་ཟེར་མེ་འོད་ལྟ་བུ་དཔག་ཏུ་མེད་པ་འཕྲོས། དེས་བདུད་དང་ལོག་པར་འདྲེན་པ་ཐམས་ཅད་བསྲེགས་ནས། དཔག་ཚད་བརྒྱའི་ཚད་ཙམ་དུ་བསྐྲད་པར་བསམ་སྟེ། མི་ཐུབ་ཟླ་བས། དཔག་ཚད་བརྒྱར་ནི་འཇུག་པ་ཡི། ། བགེགས་རྣམས་སྐྲོད་པར་བསམ་པར་བྱ། ། ཞེས་ཏེ། སྲུང་འཁོར་རྒྱས་པའོ། ། ཡང་ན་སྔར་བཞིན་དམ་ཚིག་པ་བསྐྱེད།
ཡེ་ཤེས་པ་དགུག་གཞུག་བྱ། སྐུ་གསུང་ཐུགས་ཙམ་བྱིན་གྱིས་བརླབ། དབུ་རྒྱན་རང་ཆས་སུ་བསྒོམ་པ་ཡང༌། རྗེ་ས་ཆེན་གྱིས་གསུངས་ཏེ། འབྲིང་པོའོ། ། ཡང་ན། ཁྲོ་བོ་རྣམས་དབུ་རྒྱན་རང་ཆས་ཅན་དུ་སྐད་ཅིག་གིས་བསྐྱེད་ནས། ཡེ་ཤེས་པ་དགུག་གཞུག་སོགས་མི་བྱ་བར། དེ་ཉིད་བཅུ་པ་དང༌། མི་ཐུབ་ཟླ་བས་ཀྱང་དེ་བཞིན་དུ་བཤད་དེ།
བསྡུས་པའི་དབང་དུ་བྱས་པའོ། ། དེ་ལྟར་རྒྱས་འབྲིང་བསྡུས་གསུམ་གང་ཡང་རུང་བ་གཅིག་བསྒོམས་ནས། དབུས་ཀྱི་ཧཱུྃ་མཛད་ཞུ་བ་ལས་ཆོས་འབྱུང་དུ་གྱུར་པའམ། ཧཱུྃ་མཛད་ཀྱི་ནང་དུ་ཆོས་འབྱུང་བསྒོམ་པ་སོགས་ཀྱི་མངོན་རྟོགས་བསྒོམ་མོ། ། དེ་དག་གི་དོན་བསྡུ་ན། རྗེ་ས་ཆེན་གྱིས། རང་བསྲུང་བ་ཙམ་བསྒོམ་པར་འདོད་ན། མངོན་པར་རྟོགས་པ་དང་མ་འབྲེལ་བར་གུད་དུ་བསྒོམ་པ་ནི་མེད་དོ། ། དེ་ཡང་མངོན་པར་རྟོགས་པ་ཐམས་ཅད་གོང་མ་དང་འདྲ་བ་ལས་འཁོར་ལོ་གཡས་སུ་འཁོར་བ་དང༌། དབུས་སུ་ཧཱུྃ་མཛད་བསྒོམ་ཞིང༌།
སྟེང་དུ་གཙུག་ཏོར་འཁོར་ལོས་སྒྱུར་བ་བཞག་པ་དང༌། ལྷ་རྣམས་ཞལ་ནང་དུ་གཟིགས་པ་དང་སྔགས་བཟླ་མི་དགོས་སོ། ། དེ་ནས་རྡོ་རྗེ་ཧཱུྃ་མཛད་ཀྱི་ནང་དུ་གཞལ་ཡས་ཁང་བསྒོམ་པའམ། ཧཱུྃ་མཛད་ཆོས་འབྱུང་དུ་གྱུར་པའི་ནང་དུ་གཞལ་ཡས་ཁང་བསྒོམ་པ་ནས་བཟུང་སྟེ། མངོན་པར་རྟོགས་པ་ལ་འཇུག་གོ ། ཞེས་གསུངས་པ་ལྟར་ཡིན་ནོ། ། མངོན་རྟོགས་བསྒོམ་པའི་སྔོན་དུ་བསྒོམ་པར་བྱ་བའི་སྲུང་འཁོར་ནི་འདི་ཁོ་ན་ཡིན་ལ་སྲུང་འཁོར་གཞན་རྣམས་ནི་བྱས་ཀྱང་འགལ་བ་མེད་པ་ཙམ་ལ་དགོངས་ནས། རྦོད་གཏོང་བཟློག་པའི་དགོས་པ་ལ་སོགས་པ་འགའ་ཞིག་གི་ཕྱིར། ཕྱག་ལེན་ལ་མཛད་པ་ཡིན་ནོ། ། གཉིས་པ་ནི།
གལ་ཏེ་བསྒོམས་པས་ཕྱིར་བཟློག་པའི་སྲུང་འཁོར་བསྒོམ་པར་འདོད་ན། ཐུན་མོང་གི་སྲུང་འཁོར་སྔར་བཞིན་དུ་བསྒོམས་ལ། དེ་ནས་སྔར་གྱི་སྲུང་འཁོར་དེ་ཉིད་གནད་ལྔའི་སྒོ་ནས་མི་འདྲ་ཞིང༌། ལྷག་མ་རྣམས་འདྲ་བར་ཉམས་སུ་ལེན་པ་སྟེ། དེ་ལ་གནད་ལྔ་ལ་མི་འདྲ་བ་དུ་མ་ཞིག་འཆད་ཀྱང༌། ཤེས་བྱེད་ཀྱི་ཁུངས་མེད་པས་རང་བཟོ་ཁོ་ནར་སྣང་ལ། འདིར་བླ་ཆེན་འཕགས་པས། རང་ཉིད་དབུས་སུ་གཙུག་ཏོར་འཁོར་ལོས་སྒྱུར་བར་བསམ་ཞིང་སྟེང་དུ་ཧཱུྃ་མཛད་བསྒོམ་པ་གཙོ་བོ་གོ་འཕོ་བའི་གནད་དང༌། བདག་ཉིད་ཀྱི་སྙིང་གར་ཉི་མའི་སྟེང་དུ་ཧཱུྃ་ལས་རྡོ་རྗེའི་ནང་དུ་བདག་ཉིད་ཀྱི་རྣམ་ཤེས་ཧཱུྃ་དུ་བསམས་ལ་དེའི་མཐར་བསྒྲུབ་བྱའི་མིང་གི་ཡི་གེ་དང་པོ་བསམ་སྟེ་བསྲུང་བར་བསམ་པ་ནི་བསྲུང་བྱ་སྦ་བའི་གནད་དང༌། ཁྲོ་བོ་རྣམས་ཤིན་ཏུ་ཁྲོས་པའི་ཚུལ་ཅན་ཞལ་ཕྱི་རོལ་དུ་གཟིགས་ནས་ཐུགས་ཀ་ནས་རང་དང་འདྲ་བའི་ཁྲོ་བོ་དུ་མ་སྤྲོས་ཏེ།
ཕ་རོལ་གྱི་སྲུང་མ་དང༌། བདག་ལ་རྦད་པའི་གནོད་བྱེད་རྣམས་ཚར་བཅད་པར་བསམ་པ་ལྷའི་རྣམ་པའི་གནད་དང༌། འཁོར་ལོ་གཡོན་དུ་འཁོར་བས་དགྲ་བགེགས་རྣམས་ཕྱེ་མར་བརླག་པ་འཁོར་ལོ་འཁོར་བའི་གནད་དང༌། ཨུཥྞཱི་ཥའི་སྔགས་བཟླ་བ་སྔགས་ཀྱི་གནད་དེ། གནད་ལྔ་དང་ལྡན་པའོ། ། ཞེས་གསུངས་པ་ལྟར་ཡིན་ནོ། ། དེ་ཡང་དེ་ཉིད་བཅུ་པ་ལས། ད་ནི་བསྒོམས་པས་ཕྱིར་བཟློག་པ་བསྟན་པར་བྱ་སྟེ། གཙོ་བོ་གཙུག་ཏོར་འཁོར་ལོས་སྒྱུར་བའི་ཕྱག་གཉིས་རང་གི་ཕྱག་མཚན་དང་སྡིགས་མཛུབ་ཅན། ཁྲོ་བ་དང་བཅས་པ་ཉི་མའི་གདན་ལ་གཡས་བརྐྱངས་པས་བཞུགས་པ།
འཕྲོ་བའི་གཟུགས་ཅན། དབང་བསྐུར་བ་ལ་སོགས་པ་བླངས་ལ། དགྲ་བོའི་ཚོགས་ལ་བསྡིགས་པ་གཡོན་དུ་འཁོར་བས་གཡོ་བ་རྣམ་པར་བསམས་ལ། ན་མཿས་མནྟ་བུདྡྷཱ་ནཱཾ། ཞེས་སོགས་གསུངས་སོ། ། དེ་ལ་གཙོ་བོ་འཕོ་བ་དང༌། འཁོར་ལོ་དང༌། སྔགས་ཀྱི་གནད་གསུམ་དངོས་སུ་བསྟན་ལ། དགྲ་བོའི་ཚོགས་ལ་བསྡིགས་པ་ཞེས་པས་ལྷའི་རྣམ་པའི་གནད་གསལ་བར་བསྟན་ཏོ། ། བསྲུང་བྱ་སྦ་བའི་གནད་གཞུང་དེ་ནས་དངོས་སུ་མ་གསུངས་ཀྱང༌།
གུར་འགྲེལ་ལས། བདག་ཉིད་བསྲུང་ན་གཙུག་ཏོར་འཁོར་ལོས་སྒྱུར་བའི་རྣལ་འབྱོར་གྱིས་སྲུང་བའི་འཁོར་ལོའི་དབུས་སུ་གནས་ནས་རང་གི་སྙིང་གར་འཁོར་ལོའི་ལྟེ་བར་ཧཱུྃ་གི་ཐིག་ལེ་ལ་རང་གི་གཟུགས་བསམས་ནས། འཁོར་ལོ་གཡོན་དུ་འཁོར་བར་བསམས་ན་བསྲུང་བར་འགྱུར་ཏེ། གཞན་ལ་ཡང་དེ་བཞིན་ནོ། ། ཞེས་བསྲུང་བྱ་སྦ་བ་ཡང་བཤད་པས། གནད་ལྔ་ནི་རྒྱ་གར་བའི་གཞུང་རྣམས་ནས་འབྱུང་བའི་མན་ངག་ཡིན་གྱི་བོད་ཀྱིས་བློས་བརྟགས་ནས་བྱས་པ་མ་ཡིན་ནོ། ། དེ་ལ་གཙུག་ཏོར་འཁོར་ལོས་སྒྱུར་བ་གཙོ་བོར་གྱུར་པའི་ཁྲོ་བོ་བཅུ་སྔར་དང་འདྲ་བ་ལ། འདིར་གཙོ་བོ་གཡས་བརྐྱང་གི་ཚུལ་གྱིས་བཞུགས་པར་བཤད་པ་ནི། ཕྱིར་བཟློག་གི་ལས་ཀྱི་ཁྱད་ཆོས་ཏེ། རྡོ་རྗེ་མཁའ་འགྲོར།
ལྷ་རྣམས་བཟློག་སྟེ་དགོད་པ་དང༌། ། བསྒོམ་པ་ལྷ་ཡི་རྣལ་འབྱོར་དང༌། ། སྔགས་ཀྱི་དབྱེ་བ་བཟློག་པ་ནི། ། དངོས་གྲུབ་ཐམས་ཅད་སྒྲུབ་བྱེད་པའོ། ། ཞེས་ནུས་པ་ཆེ་བར་གསུངས་པ་ལས། འདི་ནི་ལྷ་བཟློག་སྟེ་དགོད་པའི་དོན་ཏེ། ཕྱོགས་མཚམས་ཀྱི་ཁྲོ་བོ་རྣམས་ཞལ་ཕྱིར་གཟིགས་ཏེ་བཀོད་པ་དང་གཙོ་བོ་གཡོན་བརྐྱང་ལས་གཡས་བརྐྱང་དུ་བསྒྱུར་བ་ནི། སྟངས་སྟབས་བཟློག་པའི་དོན་ཏོ། ། དེ་ནས་ཡན་ལག་བཞི་རྫོགས་སུ་ངེས་པར་བྱ་དགོས་ཏེ། དེ་ཉིད་བཅུ་པར།
དབང་བསྐུར་བ་ལ་སོགས་པ་བླངས་ལ་ཞེས་པ་ལ་སོགས་ཀྱི་དོན་ཡེ་ཤེས་པ་དགུག་པ་དང༌། མིག་སོགས་བྱིན་གྱིས་བརླབ་པ་ཡིན་པའི་ཕྱིར་རོ། ། དེ་ལྟར་ཡན་ལག་བཞི་རྫོགས་སུ་བྱས་པའི་རྗེས་ལ། ཅི་ཞིག་ཉམས་སུ་ལེན་སྙམ་ན། རྗེ་ས་ཆེན་གྱིས། དེ་ནས་ལུས་བསྲུང་ཞིང་མིང་སྦ་བར་བྱ་སྟེ། དེའང་རང་གི་སྙིང་གའི་ཧཱུྃ་ལས་འོད་འཕྲོས་པས་བ་སྤུའི་བུ་ག་ཐམས་ཅད་རྡོ་རྗེ་ཕྲ་མོ་དཔག་ཏུ་མེད་པས་གཏམས་པར་བསམ་པ་ནི་གོ་བགོ་བའོ། ། དེ་ནས་རང་གི་སྙིང་གར་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་གྱེན་དུ་ལངས་པ་ཞིག་བསྒོམ། དེའི་ལྟེ་བ་སྟོང་པར་ཡོད་པའི་ནང་དུ་ཧཱུྃ་གཅིག་ཏུ་བསམས་ལ། དེའི་མཐའ་ན་ཕར་རང་ངམ།
བསྲུང་བར་འདོད་པའི་མིང་གི་ཡི་གེ་དང་པོ་བསམས་ལ། དེའང་སློབ་དཔོན་བསྲུང་བར་འདོད་ན་སྤྱི་བོར་བསྒོམ། སྤུན་ཟླ་གཡོན་དུ་བསམ། ཕ་མ་མདུན་དུ་བསམ། བུ་དང་ཆུང་མ་གཡས་སུ་བསམ། འཁོར་གཡོག་རྣམས་རྒྱབ་ཏུ་བསམ། ནོར་རྫས་རྣམས་འོག་ཏུ་བསམ། གང་མི་བསྲུང་བ་སྟོང་པར་བཞག་གོ ། དེ་ནས་མཆོད་བསྟོད་བདུད་རྩི་མྱང་བ་ལ་སོགས་པ་གྲུབ་ན་བྱ། མ་གྲུབ་ཀྱང་ཆོག་གསུངས་སོ། །
དེ་ནས་ཙཀྲའི་ཕྱོགས་མཚམས་བརྒྱད་ཀྱི་རྩིབས་ཀྱི་བར་དུ་ཡཾ་ལས་རླུང་གི་དཀྱིལ་འཁོར། དེའི་སྟེང་དུ་རཾ་ལས་མེའི་དཀྱིལ་འཁོར་གྱི་སྟེང་དུ། བསྒྲུབ་བྱ་ལུས་རིད་པ་སྐྲ་འཛིངས་པ། ཁ་ནས་ཁྲག་སྐྱུགས་པ། སྤྱིའུ་ཚུགས་སུ་འདུག་པར་བལྟ་སྟེ། དེ་ལ་གནོད་བྱེད་ཀྱི་ཤེས་པ་བཀུག་ལ་བསྟིམ་མོ། ། དེ་ནས་སྔགས་བཟླས་པ་དང༌། ཁྲོ་བོ་བཅུ་ཞལ་ཕྱིར་གཟིགས་པ་དང༌། ཙཀྲ་གཡོན་དུ་མྱུར་བར་འཁོར་བས་གནོད་བྱེད་ཀྱི་ལུས་རླུང་གིས་བསྐྱོད། མེས་བསྲེགས་ཤིང་ཙཀྲའི་རྩེ་མོས་ཉལ་ཉལ་གཏུབས་པར་བསམ་མོ། །
དེ་ལྟར་ལུས་གཏུབས་པས་ཁོའི་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་བྱང་ནས་རྣམ་པར་ཤེས་པ་མི་བསྐྱོད་པའི་གནས་སུ་སྐྱེ་བར་བསམ་ཞིང་སྔགས་བཟླས་སོ། ། ཞེས་གསུངས་པ་ལྟར་ཉམས་སུ་བླང་བར་བྱའོ། ། དེ་ནས་བཟླས་པའི་སྔགས་གུར་ལེའུ་བཞི་པར་བཤད་པའི་སྔགས་ཀྱི་མཚན་ནི། རྣམ་སྣང་མངོན་བྱང་ལས། ཁ་ཅིག་རང་མིང་ཐོག་མར་སྨོས། ། ཧཱུྃ་དང་ཕཊ་དང་ལྡན་པ་ནི། ། གཙུག་ཏོར་རྣམས་ཀྱི་ཡིན་པར་བསྒྲགས། ། ཟུངས་ཟོ་ཆོམ་ཤིག་ཅེས་པ་དང༌། ། སྣུན་སོད་དྲོལ་ཅིག་ཅེས་པ་ནི། ། ཕྱག་བརྙན་རྣམས་དང་ཁྲོ་བོ་ཡི། །
གསང་སྔགས་ཡིན་པར་འདྲེན་པས་གསུངས། ། ཞེས་གསུངས་པས། གཙུག་ཏོར་དང་ཁྲོ་བོའི་སྔགས་གཞི་མཐུན་པ་ཡིན་ནོ། ། སྔགས་ཀྱི་དོན་ནི། ན་མཿས་མནྟ་བུདྡྷཱ་ནཱཾ། ཞེས་པ་ནི། ཀུན་ནས་དྭང་བས་སངས་རྒྱས་ལ་ཕྱག་འཚལ་ལོ། ། ཞེས་པའི་དོན་ཡིན་ལ། དེ་བཞིན་དུ། ན་མཿས་མནྟ་དྷརྨཱ་ཎཱཾ།
ཀུན་ནས་དྭང་བས་ཆོས་ལ་ཕྱག་འཚལ་ལོ། ། ན་མཿས་མནྟ་སཾ་གྷཱ་ནཱཾ། ཀུན་ནས་དང་བས་དགེ་འདུན་ལ་ཕྱག་འཚལ་ལོ། ། ཞེས་པ་སྟེ། དེའི་དོན་ཡང༌། དཔུང་བཟང་ལས། སྲིད་གསུམ་ནང་ན་རྒྱལ་བ་དཀོན་མཆོག་སྟེ། ། དེ་ཡི་འོག་ཏུ་དེ་ལས་བྱུང་བའི་ཆོས། ། དེ་ཡི་དགེ་འདུན་སྐྱེས་ཆེན་བརྒྱད་པོ་སྟེ། ། སྲིད་པ་གསུམ་ན་དཀོན་མཆོག་གསུམ་པོ་གཙོ། །
སྲིད་གསུམ་བསོད་ནམས་འཕེལ་བའི་རྒྱུ་ཡིན་པས། ། དངོས་གྲུབ་འདོད་པས་གསང་སྔགས་མགོ་ལ་འདོན། ། བསོད་ནམས་ཆེ་དང་ལོག་འདྲེན་རྨོངས་བྱའི་ཕྱིར། ། ཞེས་པ་ལྟར་རོ། ། ཨོཾ་ནི་འདིར། སྐལ་བཟང་རྣམ་པ་དང་ལྡན་ཞིང༌། ། ཞེས་པའི་དོན་ཏོ། ། སི་ཏྭ་ཏ་པ་ཏྲེ་ནི། གདུགས་དཀར་པོ་ཅན་ཏེ། ཇི་ལྟར་གདུགས་ཀྱིས་ཚ་གདུང་སྐྱོབ་པ་ལྟར།
ཆོས་དབྱིངས་ཡེ་ཤེས་ཀྱིས་ཉོན་མོངས་པའི་གདུང་བ་སྐྱོབ་པའི་དོན་ཏོ། ། ཨོཾ་བི་མ་ལ་ནི། དྲི་མ་མེད་པ་སྟེ། ཆོས་དབྱིངས་ཡེ་ཤེས་ཀྱི་རང་གི་ངོ་བོ་ཉོན་མོངས་པ་དང༌། མཚན་མའི་དྲི་མ་དང་བྲལ་བའོ། ། ཨོཾ་ཤཾ་ཀ་ར་ནི། འབྱུང་གནས་ཏེ། ཡེ་ཤེས་དེ་ཉིད་ཆོས་ཀྱི་ལོངས་སྤྱོད་ཀྱི་དགེ་བའི་འབྱུང་གནས་སུ་གྱུར་པའོ། ། ཨོཾ་པྲ་ཏྱཾ་གི་ར་བཛྲ་ནི། ཚུལ་མ་ཡིན་པ།
རླག་པར་བྱེད་པའི་རྡོ་རྗེ་སྟེ། ཡེ་ཤེས་དེས་མཚན་མ་དང་རྣམ་པར་རྟོག་པ་ཐམས་ཅད་བརླག་པར་བྱེད་པའོ། ། ཨུཥྞཱི་ཥ་ཙཀྲ་ཝརྟི་ནི། གཙུག་ཏོར་འཁོར་ལོས་སྒྱུར་བ་སྟེ། སྔར་གྱི་དྲི་མ་མེད་པ་ལ་སོགས་པའི་ཆོས་གསུམ་དང་ལྡན་པའི་ཆོས་དབྱིངས་ཡེ་ཤེས་དེ་ཉིད། གཟུགས་རྣམས་ཁྲོ་བོ་གཙུག་ཏོར་འཁོར་ལོས་སྒྱུར་བར་ཤར་ཞེས་པའོ། ། ཁྲོ་བོ་དེས་བྱེད་ལས་ཅི་ཞིག་བྱེད་ཅེ་ན། སརྦ་ཐམས་ཅད་ཡནྟྲ་འཁྲུལ་འཁོར། མནྟྲ་སྔགས། མཱུ་ལ་ཀརྨ་རྩ་བའི་ལས།
བནྡྷ་ནཾ་འཆིང་བ། ཏཱ་ཌ་ནཾ་བཟློག་པ་སྟེ། མདོར་ན་སྔགས་དང་འཁྲུལ་འཁོར་དང༌། མངོན་སྤྱོད་ཀྱི་ཕྲིན་ལས་ཀྱི་སྒོ་ནས། བདག་ལ་གནོད་པའི་ལས་ཐམས་ཅད་འཆིང་བ་དང་བཟློག་པའི་ལས་བྱེད་ཅེས་པའོ། ། དེར་མ་ཟད། བྱེད་ལས་གཉིས་པ་ནི། ཀཱི་ལ་ནཾ་བཱ་ཕུར་བུའི། མ་མ་བདག་ལ། ཀྲྀ་ཏེ་བྱས་ན།
ཡེ་ན་གལ་ཏེ། ཀེ་ན་བྱེད་ན། ཙིཏྟ་སེམས་ཀྱི། ཀྲྀ་ཏཾ་ཏ་ཏ། དེ་ཐམས་ཅད་སྟེ། མདོར་ན་གཞན་འགའ་ཞིག་གིས་བདག་ལ། ཕུར་བུ་སྟེ་བྱད་ཀའི་གནོད་པ་བྱས་པ་དང༌། བྱེད་པར་སེམས་པ་དེ་དག་ཅེས་པའོ། ། སརྦནྟུ་ནི་ཐམས་ཅད་སྟེ། སྔར་གྱི་གནོད་པའི་ལས་ཐམས་ཅད་ཕྱོགས་གཅིག་ཏུ་བསྡུས་ནས་འཇོམས་ཞེས་པའོ། །
ཇི་ལྟར་འཇོམས་ན། ཚིནྡ་ཚིནྡ་གཏུབ་ཅིག་པ་སྟེ། གཞན་གྱི་རིག་སྔགས་ཐམས་ཅད་གཏུབ་ཅིག་པའོ། ། བྷིནྡ་བྷིནྡ་ཕུགས་ཤིག་སྟེ། གཞན་གྱི་ཕྱག་རྒྱ་ཐམས་ཅད་ཕུགས་ཤིག་པའོ། ། ཙི་རི་ཙི་རི་ནི་ཕྱེ་མར་གྱིས་ཤིག་སྟེ། རྩ་བའི་ལས་དམན་པ་ཐམས་ཅད་ཕྱེ་མར་གྱིས་ཤིག་པའོ། ། གི་རི་གི་རི་ནི་གྱིས་ཤིག་སྟེ། གང་གྱིས་ཤིག་ན། མ་ར་མ་ར།
སོད་སོད་སྟེ། གསོད་པར་གྱིས་ཤིག་པའོ། ། དོན་ནི་ཕྱི་རོལ་གྱི་དགྲ་བསད་པས་ལུས་མི་སྣང་བར་བྱས་པ་བཞིན་དུ། ཆོས་དབྱིངས་ཡེ་ཤེས་ཀྱིས་གཟུང་འཛིན་གྱི་བདུད་ཐམས་ཅད་མི་སྣང་བར་གྱིས་ཤིག་པའོ། ། ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ། ནི་ཆོས་ཀྱི་དབྱིངས་ལ་ཡུལ་དང་ཡུལ་ཅན་བཅུ་མེད་པའི་ཕྱིར། ཧཱུྃ་བཅུ་སྨོས་པའོ། ། ཕཊ་ཕཊ་ཕཊ་ནི། དགས་པ་སྟེ། གནས་གསུམ་དུ་ལྟུང་བའི་ཉེས་པ་རྣམས་དགས་པའི་དོན་ཏོ། །
དོན་དེ་དག་དང་ལྡན་པའི་གསང་སྔགས་ལན་བདུན་ནམ། ཉེར་གཅིག་གམ། བརྒྱ་རྩ་བརྒྱད་ལ་སོགས་པ་ཅི་རིགས་པར་བཟླས་ཤིང༌། དེའི་ཚེ་དམིགས་པ་ཇི་ལྟར་བྱ་ན། རྗེ་བཙུན་གྱི་མན་ངག་ལས། ན་མཿས་མནྟ། ནས། ཙཀྲ་བརྟི་ཡན་ཆད་ཀྱིས་གཙོ་བོ་གསལ་གདབ། སརྦ་ཡནྟྲ་ནས། མ་ར་ཡ་ཕཊ་ཡན་ཆད་ཀྱིས་ཁྲོ་བོ་རྣམས་ལས་ཁྲོ་བོ་རང་འདྲ་བ་དཔག་ཏུ་མེད་པ་སྤྲོས་ལ།
གནོད་བྱེད་ཐམས་ཅད་ཚར་བཅད་པར་བསམ་མོ། ། ཧཱུྃ་བཅུས་ཁྲོ་བོ་བཅུ་གསལ་གདབ། ཕཊ་གཅིག་གི་སྟེང་གཅིག་གིས་འོག གཅིག་གིས་བདག་དང་བསྲུང་བྱ་རྣམས་གསལ་གདབ་ཅེས་གསུངས་པ་ལྟར་བྱའོ། ། དེ་ནས་འཕྲོ་འཇོག་པ་ན། རྗེ་ས་ཆེན་གྱིས། གང་དག་བདག་ལ་སྡང་བའི་སེམས་དང་ལྡན་པ་རྣམས་དང༌། གདུག་པའི་སེམས་དང་ལྡན་པ་རྣམས་དང༌། དྲག་ཤུལ་གྱི་སེམས་དང་ལྡན་པ་རྣམས་དང༌། སྦྱོར་བ་ངན་པ་བྱེད་པའི་དགྲ་དང་བགེགས་གང་ཡིན་པ་དེ་དག་གི
ལུས་བཅིང་བར་བགྱིའོ། ། ངག་བཅིང་བར་བགྱིའོ། ། ཡིད་བཅིང་བར་བགྱིའོ། ། མཐུ་བརླག་པར་གྱུར་ཅིག རྫུ་འཕྲུལ་བརླག་པར་གྱུར་ཅིག སྟོབས་བརླག་པར་གྱུར་ཅིག དེས་བཟླས་པའི་སྔགས་ཀྱིས་དེ་ཉིད་བརླག་པར་གྱུར་ཅིག དེས་བསྒྲུབས་པའི་ལྷ་འདྲེས་དེ་ཉིད་ཀྱི་ཤ་ལ་ཟ་བར་གྱུར་ཅིག ཅེས་བརྗོད་ཅིང༌། ཐལ་མོ་བརྡབ་བོ། །
ཞེས་གསུངས་པ་ལྟར། ངག་ཏུ་དམོད་པ་བཟློག་པའི་ཚིག་དེ་དག་བརྗོད་ཅིང༌། ལུས་ཀྱིས་ཐལ་མོ་བརྡབས་ཏེ། རྡོ་རྗེ་གུར་ལས། ཧཱུྃ་གིས་དྲེགས་བྱས་ཕྱག་རྒྱས་གདབ། ། རྡོ་རྗེས་འཚིར་བས་བདེ་བ་ཉིད། ། ཅེས་པའི་དོན། ལག་པ་གཉིས་ཀྱི་མཐིལ་དུ་ཧཱུྃ་ལས་སྣ་ཚོགས་རྡོ་རྗེ་བསྒོམ། སོར་མོ་རྣམས་ཀྱང་རྡོ་རྗེའི་རང་བཞིན་དུ་བསམས་ལ། ལག་པ་གཉིས་ཐལ་མོ་བརྡབ་པའི་བར་དུ་བགེགས་བཙིར་བར་བསམ་པ་གུར་རྒྱན་དུ་བཤད་ལ།
གུར་འགྲེལ་ལས། འདིའི་དོན་ཡང་གཞན་གྱིས་མི་ཐུབ་པའི་རྣལ་འབྱོར་ལ་གནས་ཏེ་བསྲུང་བ་བྱས་ནས་ལག་མཐིལ་གཉིས་སུ་ཧཱུྃ་ལས་བསྐྱེད་པའི་རྡོ་རྗེ་འབར་བ་བསམས་ལ། ཡིད་ཀྱིས་བསྒྲུབ་བྱའི་ལུས་ལ་སྲིན་པོ་ལ་སོགས་པ་དྲངས་ནས་ལག་པའི་བར་དུ་མཉེ་ཞིང་རྡོ་རྗེའི་འོད་འབར་བས་བསྲེགས་ལ། ཡང་རྐང་པའི་འོག་ཏུ་བཅུག་སྟེ་མཉེས་ཤིང་ཚིག་པར་བསྒོམས་ནས། ཞེས་བཤད་དོ། ། དེ་ནས་སེམས་ཀྱི་དམིགས་པ་ནི། རྗེ་ས་ཆེན་གྱིས་བདག་ཉིད་ཀྱི་ཐུགས་ཀ་ནས་ཁྲོ་བོ་རང་དང་འདྲ་བ་མཚོན་ཆ་ཐོགས་པ་དཔག་ཏུ་མེད་པ་སྤྲོས་ཏེ། གནོད་བྱེད་ཐམས་ཅད་ཀྱི་ལྕེ་བཅད་ཅིང༌། ལུས་མགོ་ནས་བཤང་ལམ་གྱི་བར་དུ་གཏུབས་གཤགས་ཤིང་རྡུལ་ཕྲ་རབ་ཙམ་དུ་བྱས་ནས་མེས་བསྲེགས། རླུང་གིས་གཏོར་བར་བསམ།
ཞེས་གསུངས་པ་ལྟར་བྱའོ། ། དེ་ལྟར་བྱས་པའི་རྗེས་སུ་གཙུག་ཏོར་འཁོར་ལོས་སྒྱུར་བའི་ལྟོ་བ་ཡངས་པའམ། འཁོར་ལོས་སྒྱུར་བ་འོད་དུ་ཞུ་བ་ཆོས་འབྱུང་དུ་བསམས་ནས། མངོན་པར་རྟོགས་པ་ཚང་བར་སྒོམ་མོ། ། དེ་ལ་དབུས་ཀྱི་ཁྲོ་བོ་འོད་དུ་ཞུ་བ་ནི། གཉིས་མེད་རྡོ་རྗེས། དེ་ལྟར་སྲུང་འཁོར་བྱས་ནས་དེའི་དཀྱིལ་ན་རྡོ་རྗེ་ཧཱུྃ་མཛད་ཞུ་བ་ལས་བྱུང་བའི་འབྱུང་བ་ཆེན་པོ་ནམ་མཁའ་ཆེ་ཞེས་བྱ་བའི་ཆོས་འབྱུང་གྲུ་གསུམ་པ་ཞེས་དང༌། ལྷའི་རིགས་ཀྱི་བློ་གྲོས་ཀྱིས། འདི་ནི་སྲུང་བའི་འཁོར་ལོའི་གཙོ་བོ་གང་འདོད་པས་སྲུང་བའི་འཁོར་ལོའི་གཙོ་བོའི་བྱ་བའོ། ། དེ་ནས་སྲུང་བའི་འཁོར་ལོའི་གཙོ་བོ་ཞུ་བ་སྟེ།
རི་བོང་འཛིན་གྱི་གོང་བུར་གྱུར་པའི་སྟེང་དུ་གནས་གྲུ་གསུམ་པས་ཉེ་བར་མཛེས་ཤིང༌། ཕྱོགས་ཀྱི་སྒོ་ཀུན་དུ་རབ་ཏུ་གསལ་བ་ཅན། ནང་གི་ནམ་མཁའ་རང་གི་ངོ་བོ་རྣམ་པར་དག་པ་རྡོ་རྗེ་པདྨ་ཆོས་ཀྱི་འབྱུང་གནས་རྣམ་པར་བསམ་མོ། ། ཞེས་གསུངས་ལ། དབུས་ཀྱི་ཁྲོ་བོའི་ལྟོ་བར་ཆོས་འབྱུང་སོགས་བསྒོམ་པར་རྗེ་བཙུན་ཡབ་སྲས་ཀྱིས་བཤད་པ་ལ། གཞན་དག་ལྷའི་ཁོག་པར་དཀྱིལ་འཁོར་བསྒོམ་པ་རྒྱུད་སྡེ་གང་ནས་ཀྱང་མ་བཤད་ཅིང༌། བྱེ་བྲག་ཏུ་ཀྱེ་རྡོ་རྗེའི་རྒྱ་གཞུང་རྣམས་ནས་མ་བཤད་པས། གསང་སྔགས་རྙིང་མའི་ལུགས་འཕྱུགས་པ་ཡིན་ཟེར་རོ། ། འདི་ནི་རྣམ་པར་མ་དཔྱད་པ་ཡིན་ཏེ། ལྷའི་ཁོག་པར་གཞལ་ཡས་ཁང་བསྒོམ་པ་རྒྱུད་སྡེ་རྣམས་ལས་བཤད་པ་མེད་ན།
རྣལ་འབྱོར་གྱི་རྒྱུད་དེ་ཉིད་འདུས་པར། སྙིང་གའི་བདག་འཇུག་གི་སྐབས་སུ། རང་གཞི་ལུས་ཀྱི་སྙིང་གར། སྟོང་གསུམ་གྱི་ཚད་དང་མཉམ་པའི་སངས་རྒྱས་ཀྱི་ཞིང་གི་ཚད་ཙམ་གྱི་ཟླ་བའི་དཀྱིལ་འཁོར་བསམས་ནས། དེར་རྡོར་དབྱིངས་ལ་སོགས་པའི་དཀྱིལ་འཁོར་རྟེན་དང་བརྟེན་པར་བཅས་པ་བསྒོམས་ནས་དབང་ལེན་པར་བཤད་པར་མ་ངེས་པས་དགག་པ་ལ་དགའ་བ་ཙམ་དུ་ཟད་ལ། ལྟོ་བར་དཀྱིལ་འཁོར་བསྐྱེད་པའི་ལུགས་མེད་དོ་སྙམ་ན་ནི། ཕྱིའི་སྦྱིན་སྲེག་གི་སྐབས་སུ། མེ་ལྷའི་ལྟོ་བར་དཀྱིལ་འཁོར་ཡོངས་རྫོགས་བསྐྱེད་པར་ཚད་ལྡན་མང་པོས་བཤད་པ་དང༌། ནང་གི་སྦྱིན་སྲེག་གི་སྐབས་སུའང༌། དེ་བཞིན་དུ་བཤད་པ་དང་འགལ་བར་འགྱུར་རོ། །
བྱེ་བྲག་ཏུ་ཀྱེ་རྡོ་རྗེའི་གཞུང་རྣམས་ནས་མ་བཤད་པ་མ་ཡིན་ཏེ། རྡོ་རྗེ་གུར་ལས། ཡེ་ཤེས་རྡོ་རྗེ་རང་དབུས་སུ། ། བཅུ་ཕྱེད་དཀྱིལ་འཁོར་བདག་ཉིད་དེ། ། ཞེས་སྲུང་འཁོར་གྱི་སྐབས་ནས་གསུངས་པའི་དོན། ཡེ་ཤེས་རྡོ་རྗེ་སྟེ་རྣལ་འབྱོར་པ་རང་ཉིད། ཧཱུྃ་མཛད་ལ་སོགས་པ་དབུས་ཀྱི་ཁྲོ་བོའི་ང་རྒྱལ་གྱིས་སྲུང་འཁོར་གྱི་དབུས་སུ་གནས་ནས། བཅུ་ཕྱེད་དཀྱིལ་འཁོར་ཏེ། རིགས་བསྡུས་ཀྱི་དཀྱིལ་འཁོར་ལྔ་པོ་བདག་ཉིད་ཀྱི་ལྟོ་བར་བསྒོམ་ཞེས་པ་སྟེ། ལྷའི་རིགས་ཀྱི་བློ་གྲོས་ཀྱི་འགྲེལ་པར།
དབུས་ན་དཀྱིལ་འཁོར་ལྔ་ལ། ཁྲོ་བོ་གཞན་དང་ཡང་ལྡན་པའོ། ། ཞེས་སྲུང་འཁོར་གྱི་དབུས་སུ། ཁྲོ་བོ་དང་དཀྱིལ་འཁོར་གཉིས་ཀར་ལྡན་དགོས་པར་བཤད་པའི་ཕྱིར་རོ། ། གསུམ་པ་ནི། དེ་ལྟར་སྲུང་བའི་འཁོར་ལོ་འདི་དག་གིས་ཅི་ཞིག་དག་པར་བྱེད་སྙམ་ན། མན་ངག་སྙེ་མར། དེ་ལས་ཕྱོགས་བཅུར་རྒྱུ་བའི་བགེགས་ཀྱི་ཚོགས་མི་འཇུག་པ་ལ་སོགས་པའི་དོན་དུ་དབྱེ་བར་བྱར་མེད་པའི་ཆོས་ཉིད་རྣམ་པར་དག་པས་རྡོ་རྗེའི་རྭ་བ་ལ་སོགས་པའོ། ། སྡུག་བསྔལ་དང༌། ཀུན་འབྱུང་བ་དང༌།
འགོག་པ་དང༌། ལམ་དང༌། ཟད་པ་དང༌། མི་སྐྱེ་བ་དང༌། ཆོས་དང༌། རྗེས་སུ་ཤེས་པ་དང༌། ཀུན་རྫོབ་དང༌། ཡོངས་སུ་འདྲིས་པ་ཤེས་པ་ཞེས་པ། ཤེས་པ་བཅུ་རྣམ་པར་དག་པས་འཁོར་ལོ་རྩིབས་བཅུ་པའོ། ། མེ་ལོང་ལྟ་བུ་ལ་སོགས་པའི་ཡེ་ཤེས་ལྔ་རྣམ་པར་བྱང་བ་ཉིད་ཀྱིས་ཕུང་པོ་ལྔ་ཞེས་པ་བཅུ་རྣམ་པར་དག་པས་ཁྲོ་བོ་བཅུ་རྣམས་སོ། །
མེ་ལོང་ལྟ་བུ་ལ་སོགས་པ་བཅུ་རྣམ་པར་དག་པས་འཁོར་ལོའི་ལྟེ་བ་ལ་གནས་པའི་མགོན་པོའོ། ། གཞན་གྱི་སེམས་ཤེས་པ་དང༌། སྒྲ་ཇི་བཞིན་ཤེས་པ་དག་ལ་ཡང་ངོ༌། ། ཞེས་ཁ་ཅིག་གོ ། ཞེས་གསུངས་པ་ལྟར་ཡིན་ནོ། ། སྤྱི་དོན་གཉིས་པ། དངོས་གཞིའི་རྣལ་འབྱོར་ལ་བཞི། བསྐྱེད་རིམ་ཡན་ལག་དྲུག་བསྒོམ་པ་དེ་དེ་བཞིན་གཤེགས་པ་དྲུག་དང་སྦྱར་བ། དེའི་རྒྱུ་མཚན། དེ་བསྒོམས་པ་ལས་བྱུང་བའི་རྟགས་སོ། །
དང་པོ་ལ་དྲུག གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག དབང་བསྐུར་བ་མི་བསྐྱོད་པའི་ཡན་ལག བདུད་རྩི་མྱང་བ་འོད་དཔག་མེད་ཀྱི་ཡན་ལག མཆོད་པ་དོན་ཡོད་གྲུབ་པའི་ཡན་ལག བསྟོད་པ་རིན་ཆེན་འབྱུང་ལྡན་གྱི་ཡན་ལག་གོ ། དང་པོ་ལ་བཞི། གཞིའི་ཡན་ལག རྒྱུའི་ཡན་ལག
རྐྱེན་གྱི་ཡན་ལག གནས་ཐབས་ཀྱི་ཡན་ལག་གོ ། དང་པོ་ནི། དེ་ལྟར་སྲུང་འཁོར་ཐུན་མོང་བ་རྐྱང་པ་བསྒོམས་ན། སྣ་ཚོགས་རྡོ་རྗེའི་ས་གཞི་ལ། འབྱུང་བ་ལྔ་པ་ནམ་མཁའི་དབྱིངས་ཏེ། ཁམས་ཀྱི་རང་བཞིན་ཆོས་ཀྱི་འབྱུང་གནས་བསྒོམ་པར་བྱའོ། ། ཁྲོ་བོ་བཅུའི་སྲུང་འཁོར་བསྒོམས་ན། དབུས་ཀྱི་ཁྲོ་བོའི་ལྟོ་བའམ་ཞུ་བ་ལས་ཆོས་འབྱུང་བསྒོམ་སྟེ། དེ་ལ་དབྱིབས་ནི།
སློབ་དཔོན་དཔལ་འཛིན་གྱིས་ཕྱག་རྒྱ་གྲུ་གསུམ་ཉིད་དེ། འདོད་པ་དང༌། གཟུགས་དང༌། གཟུགས་མེད་པ་རྣམ་པར་དག་པའི་རང་བཞིན་ཡིན་པའི་ཕྱིར་རོ། ། འོག་ཏུ་ཟུར་གཅིག་སྟེང་དུ་གཉིས་པའོ། ། ཞེས་སྐྱེ་གནས་ཀྱི་དབྱིབས་ཅན། ཟུར་གཅིག་འོག་ཏུ་བསྟན་པས་རྩ་བ་ཕྲ་བ། ཟུར་གཉིས་གྱེན་ལ་བསྟན་པས་གདེངས་ཁ་ཆེ་བར་གྱུར་པ་ལ་བཞེད་པ་ཡང་ཡོད་མོད། འདིར་རྗེ་བཙུན་རྩེ་མོས། སྐུ་གསུང་ཐུགས་སྙིང་པོའི་ཕྱིར།
གྲུ་གསུམ་ཟུར་བཞི་པའོ། ། ཞེས་གྲུ་གསུམ་ལ་ཟུར་བཞི་ཡོད་པར་བཤད་པས། ཟུར་གསུམ་ནི་སྟེང་གི་ཕྱོགས་གཅིག་པུའི་དབང་དུ་བྱས་པ་ཡིན་ཏེ། སློབ་དཔོན་ཛ་ཡ་སེ་ནས། དབུས་མ་ནི་ཆོས་ཀྱི་འབྱུང་གནས་གྲུ་གསུམ་པའི་ནང་དུའོ། ། གཉིས་པ་གྲུ་བཞི་པ་དང༌། གསུམ་པ་གྲུ་ལྔ་པར་དང༌། བཞི་པ་ཟུར་དྲུག་པའི་ནང་དུ་སྟེ། ཁ་དོག་དམར་པོ་སྟེང་དུ་བལྟས་པ་རྣམས་སོ། ། ཞེས་མཁའ་འགྲོ་རྒྱ་མཚོའི་དཀྱིལ་འཁོར་བཞི་ལ་ཆོས་འབྱུང་ཟུར་དྲུག་པ་ལ་སོགས་པ་བཞི་བཤད་པ་ཡང༌།
སྟེང་གི་ཕྱོགས་ཁོ་ནའི་དབང་དུ་བྱས་པ་ཡིན་གྱི། གཞན་དུ་ན་དེ་རྣམས་ཀྱང་ཟུར་བདུན་པ་ལ་སོགས་པར་ཐལ་བའི་སྐྱོན་ཡོད་དོ། ། ཁ་དོག་ནི། ཤཱནྟི་པ། ཉིན་འབྱུང་ཟླ་བ། ནག་པོ་པ། གཉིས་མེད་རྡོ་རྗེ་རྣམས་ཀྱིས་དཀར་པོར་བཤད་ཅིང༌། རྗེ་བཙུན་རྩེ་མོས། མཚོ་སྐྱེས་ཀྱི་འགྲེལ་པར་ཡང་དེ་བཞིན་དུ་གསུངས་མོད། ཡན་ལག་བཞི་པ་དང༌།
རྗེ་བཙུན་གྱི་ཡན་ལག་དྲུག་པ་སོགས་སུ་ཕྱི་དཀར་ལ་ནང་དམར་བར་བཤད་པ་ནི་སློབ་དཔོན་ཨ་བྷ་ཡས། པདྨའི་སའི་རེ་ཁཱའི་ནང་རྣམས་ཆོས་འབྱུང་མཚོན་བྱེད་ཡིན་པས། དམར་ཤས་ཆེ་བའི་དཀར་པོར་བཤད་པ་དང༌། ཛ་ཡ་སེ་ནས་ཀྱང་དམར་པོར་བཤད་པ་དང་མཐུན་ནོ། ། ས་བོན་ནི། སློབ་དཔོན་གཞན་རྣམས་ཀྱིས་མ་བཤད་ཅིང༌། རྗེ་བཙུན་སྐུ་མཆེད་ཀྱིས་སྒྲུབ་ཐབས་རྣམས་ལས་མ་བཤད་ལ། མཚོ་སྐྱེས་ལས། ཤེས་རབ་ཨེའི་རྣམ་པ་དཀར་པོ་སྒོམ་མོ། ། ཞེས་དང༌།
མར་མེ་མཛད་ཀྱིས། དེ་ནས་ཨེ་ལས་ཆོས་ཀྱི་དབྱིངས། ། ཆོས་འབྱུང་གྲུ་གསུམ་ནམ་མཁའ་མཉམ། ། ཞེས་དང༌། ཛ་ལནྡྷ་རི་བ་དང༌། ཀཾ་པ་ལས་ཀྱང༌། ཨེ་ལས་བསྐྱེད་པར་བཤད་དོ། ། ཆོས་འབྱུང་དེར་རྟེན་དང་བརྟེན་པར་བཅས་པའི་ལྷ་ཚོགས་བསྒོམ་པའི་དགོས་པ་ནི། རྗེ་བཙུན་སྐུ་མཆེད་ཀྱིས། གདུལ་བྱ་འདོད་ཆགས་ཅན་ཉེ་བར་གཞུག་པ་དང༌།
ཆོས་ཀྱི་སྐུ་སྐྱེ་བ་མེད་པ་ལ་སྐྱེ་བའི་ཆོ་འཕྲུལ་དུ་བསྟན་པའི་དགོས་པའོ། ། དེའང་གཉིས་སུ་མེད་པ་རྣམ་པར་རྒྱལ་བའི་རྒྱུད་ལས། བྷ་ག་བཅོམ་ལྡན་སངས་རྒྱས་ཏེ། ། དེས་ན་འདོད་ཆགས་སུན་མི་དབྱུང༌། ། གང་གཞན་དམ་ཚིག་གསུམ་པོ་རྣམས། ། དེ་ཉིད་ཀྱི་ནི་ནང་དུ་འདུས། ། ཞེས་གསུངས་སོ། ། གཉིས་པ་ནི། ཆོས་འབྱུང་དེའི་ནང་དུ། ཡཾ་ལས་རླུང་གི་དཀྱིལ་འཁོར་དང༌།
དེའི་སྟེང་དུ་རཾ་ལས་མེ་དང༌། དེའི་སྟེང་དུ་བཾ་ལས་ཆུ་དང༌། དེའི་སྟེང་དུ་ལཾ་ལས་སའི་དཀྱིལ་འཁོར་སྟེ། སྤྱན་མ་ལ་སོགས་པའི་ལྷ་མོ་བཞི་རྣམ་པར་དག་པའི་འབྱུང་བ་བཞིའི་དཀྱིལ་འཁོར་བསྒོམ་སྟེ། མི་ཐུབ་ཟླ་བས། བདག་མེད་མའི་སྒྲུབ་ཐབས་ལས། ཡཾ་བྱུང་རླུང་གི་དཀྱིལ་འཁོར་ཏེ། ། སྔོན་པོ་གཞུ་འདྲ་བ་དན་མཚན། ། རཾ་བྱུང་མེ་ཡི་དཀྱིལ་འཁོར་ཏེ། ། རྡོ་རྗེ་ཕྲེང་བསྐོར་གྲུ་གསུམ་དམར། །
བཾ་ལས་བྱུང་བའི་དཀྱིལ་འཁོར་ཏེ། ། དཀར་པོ་བུམ་པས་བསྐོར་བར་མཚན། ། ལཾ་བྱུང་དཀྱིལ་འཁོར་བཞི་པ་སྟེ། ། སེར་པོ་རྡོ་རྗེ་ཕྲེང་བས་བསྐོར། ། ཞེས་གསུངས་སོ། ། དེ་ལྟར་འབྱུང་བ་རིམ་ཅན་དུ་བསྒོམ་པ་འདི་ནི་སློབ་དཔོན་འདིའི་དཀའ་འགྲེལ་ཀུ་མུ་ཏི། བདག་མེད་མ། གུར་གྱི་སྒྲུབ་ཐབས་རྣམས་སུ་བཤད་ལ། དེ་བཞིན་དུ་རིན་ཆེན་འབར་བ། མངོན་རྟོགས་དོན་གསལ།
ནག་པོ་པ། བྱང་ཆུབ་སྙིང་པོ། གཉིས་མེད་རྡོ་རྗེ། མར་མེ་མཛད། ཀཾ་པ་ལ་རྣམས་ཀྱིས་ཀྱང་བཤད་དོ། ། སྒྲུབ་ཐབས་འཁྲུལ་སྤོང་ལས། དང་པོར་ལཾ་ལས་སའི་དཀྱིལ་འཁོར་གྲུ་བཞི་པ། ཁ་དོག་སེར་པོ། ཟུར་བཞིར་རྡོ་རྗེ་རྩེ་གསུམ་པས་མཚན་པའོ། ། དེའི་སྟེང་དུ་བཾ་ལས་ཆུའི་དཀྱིལ་འཁོར་ཟླུམ་པོ་ཁ་དོག་དཀར་པོ་བུམ་པས་མཚན་པའོ། །
དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་པ་ཁ་དོག་དམར་པོ་ཟུར་གསུམ་དུ་རེ་ཕས་མཚན་པའོ། ། དེའི་སྟེང་དུ་ཡཾ་ལས་རླུང་གི་དཀྱིལ་འཁོར་གཞུའི་དབྱིབས་ཅན་ཁ་དོག་ནག་པོ་ཟུར་གཉིས་སུ་འཕན་གཡོ་བས་མཚན་པའོ། ། ཞེས་ལུགས་བཟློག་ཏུ་སྒོམ་པར་བཤད་ཅིང༌། ཉིན་འབྱུང་ཟླ་བ། སྒྲུབ་ཐབས་མཚོ་སྐྱེས། བདུད་རྩི་འོད་རྣམས་ལས་ཀྱང་དེ་བཞིན་དུ་བཤད་དོ། ། འོ་ན་འདི་གཉིས་མི་འདྲ་བར་བཤད་པའི་རྒྱུ་མཚན་ཅི་ཞེ་ན། རྗེ་བཙུན་གྱིས། འདིར་རླུང་ནས་མས་རིམ་དུ་བསྒོམ་པར་བྱའོ། ། དེ་ལྟ་ན་སློབ་དཔོན་པདྨ་བ་དང༌།
ཌོམྦི་པས་ས་ནས་སྒོམ་པར་བཤད་པ་དང་མི་འགལ་ལམ་སྙམ་ན། མི་འགལ་ཏེ། དེ་དག་ནི་བྱང་ཆུབ་སེམས་ཀྱི་དཀྱིལ་འཁོར་དང༌། འཁོར་ལོ་བཞིའི་གོ་རིམ་ལ་དགོངས་པ་ཡིན་ཏེ། འདི་ཉིད་ཀྱི་ལེའུ་བཅུ་པ་ལས། རེག་པ་སྲ་བའི་བག་ཆགས་ཀྱིས། ། ས་ནི་དེ་ལས་སྐྱེ་བར་འགྱུར། ། བྱང་སེམས་གཤེར་བའི་རྣམ་པ་ཡིས། ། ཆུ་ཡི་ཁམས་ནི་འབྱུང་བར་འགྱུར། ། བསྐྱོད་པ་ལས་ནི་དྲོད་སྐྱེ་སྟེ། །
འགྲོ་བ་རླུང་དུ་རབ་ཏུ་གྲགས། ། ཞེས་འབྱུང་བ་དང༌། ཡང་ལྟོ་བ་ས། སྙིང་ག་ཆུ། མགྲིན་པ་མེ། སྤྱི་བོར་རླུང་གི་རང་བཞིན་ཡིན་པའི་ཕྱིར་རོ། ། རླུང་ནས་བསྒོམ་པ་ནི་ཕྱི་རོལ་གྱི་འབྱུང་བ་རླུང་ནས་རིམ་གྱིས་ཆགས་པ་དང༌། ལུས་ཀྱི་དཀྱིལ་འཁོར་ལ་དགོངས་ཏེ། ཁ་སྦྱོར་ལས། རྐང་པའི་མཐིལ་དུ་རྩོམ་ཆེན་རླུང༌། །
གཞུ་ཡི་དབྱིབས་སུ་ཡང་དག་གནས། ། སུམ་མདོར་ཡང་ནི་མེ་ཡིན་ཏེ། ། གྲུ་གསུམ་འབར་བའི་དབྱིབས་སུ་གནས། ། ལྟོ་བར་ཡང་ནི་ཆུ་ཡིན་ཏེ། ། ཟླུམ་པོའི་གཟུགས་སུ་ཡང་དག་གནས། ། སྙིང་གར་ཡང་ནི་ས་ཉིད་དོ། ། ཀུན་ནས་གྲུ་བཞི་པ་ཉིད་དོ། ། ཞེས་འབྱུང་ངོ༌། ། དེ་དག་ནི་ཡན་ལག་ཙམ་ཡིན་ལ། གཙོ་བོར་ས་ནས་བསྒོམ་པ་ནི་སྦྱང་གཞི་ལུས་འགྲུབ་པའི་མངལ་གྱི་སྔོན་འགྲོ་སྦྱང་བས་ན་དྲི་མ་ཆུང་ལ།
རླུང་ནས་བསྒོམ་པ་ནི་མངལ་གྱི་དངོས་གཞི་སྦྱོང་བས་ན་ཅུང་ཟད་ཟབ་སྟེ། ཕྱག་རྒྱ་ཆེན་པོ་ཐིག་ལེ་ལས། རྣམ་ཤེས་ལས་ནི་སྐྱེས་པ་རླུང༌། ། དེ་ལས་མེ་ནི་འབྱུང་བར་འགྱུར། ། དེ་ལས་སྐྱེས་པ་ཆུ་ཡིན་ཏེ། ། དེ་ལས་དབང་ཆེན་འབྱུང་བར་འགྱུར། ། དེ་ལས་ཕུང་པོ་འབྱུང་བར་འགྱུར། ། དེ་ལས་ཡེ་ཤེས་སྐྱེ་བར་འགྱུར། ། བརྒྱ་རྩ་བརྒྱད་ཀྱི་སྦྱོར་བས་སོ། ། ཞེས་གསུངས་པ་ཡིན་ནོ། །
གང་ལྟར་ཡང་འདྲ་བར་སྣང་བས་ན། སྦྱང་གཞི་གཙོ་ཆེ་ཆུང་ཅུང་ཟད་ཡོད་ཀྱང༌། ས་ནས་རིམ་གྱིས་བསྒོམ་པས་བཏུབ་མོད་སྙམ་ན། རྡོ་རྗེ་གུར་ལས། ནམ་མཁའི་དཀྱིལ་འཁོར་དབུས་གནས་པར། ། རྡོ་རྗེ་དཀྱིལ་འཁོར་བསྒོམ་པར་བྱ། ། རྡོ་རྗེ་དཀྱིལ་འཁོར་སྟེང་དུ་ཡང༌། ། གསལ་བའི་དཀྱིལ་འཁོར་བསྒོམ་པར་བྱ། ། གསལ་བའི་དཀྱིལ་འཁོར་དབུས་གནས་པར། ། ཆུ་ཡི་དཀྱིལ་འཁོར་བསྒོམ་པར་བྱ། །
ཆུ་ཡི་དཀྱིལ་འཁོར་སྟེང་དུ་ནི། ། བརྟུལ་ཞུགས་ཅན་གྱི་དབང་ཆེན་བསྒོམ། ། ཞེས་འབྱུང་བ་ཡིན་ནོ། ། ཞེས་བཤད་པ་ལྟར་རོ། ། སའི་དཀྱིལ་འཁོར་གྱི་སྟེང་དུ། རྡོ་རྗེ་གུར་ལས། འབྱུང་བཞིའི་བདག་ཉིད་དཀྱིལ་འཁོར་ཉིད། ། དེ་ཡི་སྟེང་དུ་སངས་རྒྱས་བསམ། ། སྤྲོས་ནས་གཞལ་ཡས་གནས་དགོད་བྱ། ། ཞེས་གསུངས་པ་ལ་བརྟེན་ནས།
སློབ་དཔོན་འདིས། རིན་ཆེན་འབར་བ། མངོན་རྟོགས་དོན་གསལ་སོགས་ལས་བཤད་པས། ས་བོན་བྷྲཱུྃ་ལས་བྱུང་བའི་འཁོར་ལོའི་ཁ་དོག་ནི། བླ་ཆེན་འཕགས་པས་དཀར་པོར་བཤད་ལ། ཁ་ཅིག་གིས་སེར་པོར་བྱས་སོ། ། དེ་ལ་དང་པོ་ལྟར་ན། འཁོར་ལོ་རྣམ་པར་སྣང་མཛད་ཀྱི་རང་བཞིན་ཡིན་པས་དེའི་ཁ་དོག་ལ་དགོངས་པ་ཡིན་ལ། ཕྱི་མ་ནི་རྣམ་སྣང་གི་སྦྱང་གཞི་སའི་ཁམས་ཡིན་ལ། དེའི་ཁ་དོག་སེར་པོ་ཡིན་པས་དེའི་དབང་དུ་བྱས་པའོ། །
ཞེས་ཡེ་ཤེས་ཞབས་ལུགས་པ་རྣམས་འཆད་དོ། ། དབྱིབས་ནི། རྗེ་བཙུན་རྩེ་མོས་རྩིབས་བརྒྱད་པ་དང༌། རྗེ་བཙུན་ཆེན་པོས་རྩིབས་བཅུ་པར་གསུངས་པ་གཉིས་ཀ་མི་འགལ་ཏེ། དང་པོས་ཕྱོགས་མཚམས་བརྒྱད་པོ་ཙམ་ཞིག་དང༌། གཉིས་པས་སྟེང་འོག་གཉིས་དང་བཅས་པའི་དབང་དུ་བྱས་པ་ཡིན་པའི་ཕྱིར་རོ། ། འདིར་ལྷའི་རིགས་ཀྱི་བློ་གྲོས་ཀྱིས། དེར་བྷྲཱུྃ་དང་འཁོར་ལོ་ལས་བྱུང་བའི་རྣམ་པར་སྣང་མཛད་ཀྱི་བ་སྤུའི་བུ་ག་ལས་བདུད་རྩིའི་རྒྱུན་འཛག་པས། འབྱུང་བཞི་ཞུ་བ་ལས་བྱུང་བའི་ཁང་བུ་བརྩེགས་པ་ཞེས་དང༌། བྱང་ཆུབ་སྙིང་པོས།
བྷྲཱུྃ་དང་འཁོར་ལོ་ལས་རྣམ་སྣང་དུ་བསྐྱེད་ནས། དེ་འབྱུང་བཞི་དང་གཅིག་ཏུ་འདྲེས་པ་ལས། གཞལ་ཡས་ཁང་བསྐྱེད་པར་བཞེད་དེ། འདི་གཉིས་རྒྱས་པ་ཡིན་ལ། འདིར་བསྟན་པ་ལྟར། ས་བོན་དང་ཕྱག་མཚན་ཙམ་ལས་བསྐྱེད་པ་ནི་འབྲིང་དང༌། གཞན་དུ་ས་བོན་ཙམ་ལས་བསྐྱེད་པ་ནི་བསྡུས་པ་སྟེ། དེ་གསུམ་ག་ཡང་རྡོ་རྗེ་གུར་ལས། རྣམ་པར་སྣང་མཛད་རྒྱལ་པོ་ཆེ། ། སྤྲོ་བ་དང་ནི་བསྡུ་བའི་ལུས། །
ཆོས་ཀྱི་དབྱིངས་ཀྱི་ཡི་གེས་བསྐྱེད། ། དེས་ནི་སངས་རྒྱས་གནས་དགོད་བྱ། ། ཞེས་པའི་དོན་ཡིན་པས། འདིར་བསྟན་པའི་འཁོར་ལོ་དང་བྷྲཱུྃ་ཡིག་ཀྱང༌། རྣམ་སྣང་གི་རང་བཞིན་ཡིན་ཏེ། ཀུ་མུ་ཏིར། འཁོར་ལོ་ནི་རྣམ་པར་སྣང་མཛད་ཀྱི་མཚན་མར་གྲགས་སོ། ། ཞེས་བཤད་པའི་ཕྱིར་རོ། ། གསུམ་པ་ནི། འཁོར་ལོ་དེའི་སྟེང་དུ་བདག་ཉིད་ཀྱི་སེམས་བར་མ་སྐྱེ་བ་སྟེ་བར་སྲིད་ཀྱི་ངོ་བོ།
ཨོཾ་དཀར་པོ། ཨཱཿདམར་པོ། ཧཱུྃ་སྔོན་པོ་སྟེ། སྒོ་གསུམ་གྱི་ངོ་བོའི་ཡི་གེ་གསུམ་སྟེང་ནས་སྟེང་དུ་བརྩེགས་པ། སྲེད་པ་དང་ལེན་པའི་རང་བཞིན་ཧོ་དམར་པོ་གཉིས་ཀྱིས་མཐའ་བརྟེན་པ་སྟེ། སློབ་དཔོན་ཤཱཀྱ་བཤེས་གཉེན་གྱིས། དེ་ཉིད་གསུམ་གྱི་ས་བོན་དཀར་དམར་གནག ། མགོ་དང་ཞབས་སུ་ཧོ་སེར་གཉིས་དཀྱིལ་བཅུག ། ཅེས་སོ། ། དེ་ལྟ་བུ་བར་སྣང་ལ་སྒོམ་པའི་བསམ་གཏན་བྱས་ནས།
དེ་ལས་རང་གི་སེམས་བར་སྲིད་ཀྱི་ངོ་བོ་ཆ་གཅིག་འོངས་པ་འདི་ནི་སྔར་བསྒོམས་པའི་འབྱུང་བའི་དཀྱིལ་འཁོར་བཞི་དང༌། འཁོར་ལོ་དེ་ནི་ལྔ་པོའོ་སྟེ། འཁོར་ལོ་རྣམས་ལ་ཐིམ་པས། དེ་རྣམས་རོ་གཅིག་ཏུ་གྱུར་པ་དེ་ལས། སངས་རྒྱས་རྣམ་པར་སྣང་མཛད་ཀྱི་ངོ་བོ་རྣམ་པ་གཞལ་ཡས་ཁང་དུ་གྱུར་པར་བསྒོམ་མོ། ། འདིར་བླ་མ་ཁ་ཅིག་རང་བཞིན་གྱི་གནས་ནས་བར་སྲིད་ཡིག་འབྲུ་ལྔའི་གཟུགས་ཀྱིས་འོངས་ནས། འབྱུང་བཞི་སོགས་ལ་འདྲེས་པ་ལས། ཐོག་མར་བསྐྱེད་པ་མི་འདོད་པ་ནི་ཤིན་ཏུ་མི་འཐད་དེ། རྡོ་རྗེ་གུར་ལས། བྷྲཱུྃ་ལས་འཁོར་ལོའི་སྟེང་དུ་བདག །
སྲིད་པ་བར་མའི་བསམ་གཏན་བྱ། ། ཞེས་གསུངས་པ་དང༌། སློབ་དཔོན་མི་ཐུབ་ཟླ་བས། སྒྲུབ་ཐབས་འདི་དང༌། ཀུ་མུ་ཏི། བདག་མེད་མའི་སྒྲུབ་ཐབས་རྣམས་ལས་ཀྱང༌། གུར་གྱི་རྒྱུད་ཚིག་དེ་ཉིད་བཤད་པ་དང༌། རིན་ཆེན་འབར་བར། བྷྲཱུྃ་ལས་འཁོར་ལོ་དེ་སྟེང་དུ། ། སྲིད་པ་བར་མའི་བག་ཆགས་བསམ། །
ཞེས་གསུངས་པ་རྣམས་དང་འགལ་བའི་ཕྱིར་རོ། ། དེས་ན་རྗེ་བཙུན་གྱིས། ཡན་ལག་དྲུག་པར་བར་སྣང་དུ་ཡི་གེ་ཨོཾ་ཨཱཿཧཱུྃ་གསུམ་ཧོ་དམར་པོ་གཉིས་ཀྱིས་མཐའ་རྟེན་པ་ཞེས་བསྐྱེད་པ་གསལ་པོར་གསུངས་ཤིང༌། མངོན་རྟོགས་དོན་གསལ་ལས་ཀྱང༌། དེའི་སྟེང་དུ་བྷྲཱུྃ་ལས་འཁོར་ལོ། དེའི་སྟེང་དུ་བདག་ཉིད་སྲིད་པ་བར་མའི་བག་ཆགས་བསམ་པར་བྱའོ། ། ཞེས་གསུངས་སོ། ། མདོར་ན། འཁོར་ལོའི་སྟེང་དུ་བར་སྲིད་མཚོན་བྱེད་ཡིག་འབྲུ་ལྔ་བསྒོམས་ནས། དེ་ལས་དེ་འདྲ་བའི་ཡིག་འབྲུ་ལྔ་ཆ་གཅིག་ཆད་དེ་འབྱུང་བཞི་འཁོར་ལོ་དང་བཅས་པ་ལ་ཐིམ་པས་གཞལ་ཡས་ཁང་གྲུབ་པར་བསྒོམ་སྟེ།
མི་ཐུབ་ཟླ་བས། སྲིད་པ་བར་མ་བསམ་བྱས་ནས། ། ཨེ་ཝཾ་ཉིད་དུ་རབ་ཏུ་འདྲེས། ། འདྲེས་གྱུར་དེ་ལས་བྱུང་བ་ནི། ། སངས་རྒྱས་ཕོ་བྲང་ཐུན་མོང་མིན། ། ཞེས་དང༌། གྲུབ་ཆེན་ཌོམྦྷི་པས། བདག་ཀྱང་བསམ་པར་བྱ་བ་སྟེ། ། ཨེ་བཾ་ཉིད་དུ་བདག་དང་ནི། ། འདྲེས་པར་གྱུར་པ་འཁོར་ལོ་ཡིན། །
གྲུ་བཞི་པ་ལ་སྒོ་བཞི་པ། ། ཞེས་གསུངས་སོ། ། དེ་རྣམས་ཀྱི་དོན་བསྡུས་ནས། རྗེ་བཙུན་གྱིས་ཡན་ལག་དྲུག་པར། བར་དོའི་ཤེས་པ་འབྱུང་བ་བཞི་འཁོར་ལོ་དང་བཅས་པ་ལ་ཞུགས་པས་གཞལ་ཡས་ཁང་ཞེས་གསུངས་སོ། ། གལ་ཏེ་བར་དོ་བསྐྱེད་པ་དང༌། བསྟིམ་པ་བཤད་པ་བདེན་མོད། ཆ་གཅིག་བར་སྣང་ལ་འཇོག་པ་བྱ་མི་དགོས་སོ་སྙམ་ན། དེ་ལྟར་ན་རང་གི་བར་སྲིད་ཀྱིས་ཡི་དམ་ལྷའི་སྐྱེ་བ་ལེན་མི་དགོས་པར་འགྱུར་ཏེ། འདིར་ཐམས་ཅད་བསྟིམས་ནས་གཞལ་ཡས་ཁང་དུ་སྐྱེ་བ་བླངས་པའི་ཕྱིར་རོ། །
གཞན་ཡང་འོག་ཏུ་རྒྱུ་རྡོ་རྗེ་འཛིན་སྙོམས་འཇུག་བྱེད་པའི་སྐབས་སུ་བར་སྲིད་འཇུག་པར་བཤད་པ་དེ། གང་ཟག་གཞན་གྱི་བར་སྲིད་དུ་འགྱུར་ཏེ། རྣལ་འབྱོར་པ་རང་གི་བར་སྲིད་ཐམས་ཅད་སྔར་བཅུག་ཟིན་པའི་ཕྱིར་རོ། ། གལ་ཏེ་རྒྱུ་རྡོར་འཛིན་སྙོམས་འཇུག་བྱེད་པའི་སྐབས་སུ་སྔར་དང་འདྲ་བའི་བར་སྲིད་བསྒོམས་ནས། དེ་རང་ལ་བཅུག་པས་ཆོག་གོ་སྙམ་ན། དེ་ལྟར་ན་བར་སྲིད་དེ་འཆི་སྲིད་ལས་ལྡང་མི་དགོས་པར་འགྱུར་ཏེ། སྐབས་དེར་འཆི་སྲིད་ཀྱི་སྦྱོང་བྱེད་གང་ཡང་མ་བསྟན་པའི་ཕྱིར་རོ། ། དེས་ན་ཡི་གེ་འབྲུ་ལྔ་པོ་འདི་བར་སྣང་ལ་རྒྱུ་རྡོ་རྗེ་འཛིན་པ་ཡབ་ཡུམ་སྙོམས་པར་མ་ཞུགས་ཀྱི་བར་ལ་འཇོག་ཅིང༌། གཞལ་ཡས་ཁང་བསྐྱེད་པའི་སྐབས་འདིར། སྔར་བཤད་པ་ལྟར།
དེ་ལས་བར་དོའི་ཤེས་པ་ཆ་གཅིག་ཆད་ནས་འབྱུང་བ་བཞི་ལ་ཐིམ་པར་བསྒོམས་ལ། འབྲས་བུ་རྡོར་འཛིན་བཞེངས་པའི་གོང་དུ་ནི་ཐམས་ཅད་ཐིམ་པ་ཡིན་ནོ། ། ཞེས་ཤེས་པར་བྱའོ། ། ཡང་གཞན་དག་བརྟེན་པ་ལྷ་ལ་རང་གི་ཤེས་པ་འཇུག་པ་ནི་ལེགས་མོད་ཀྱི། རྟེན་གཞལ་ཡས་ཁང་ལ་ཤེས་པ་འཇུག་པ་ཤིན་ཏུ་མི་རིགས་ཏེ། བེམ་པོ་ལ་ཡིད་ཀྱི་ཤེས་པ་མེད་པའི་ཕྱིར་རོ་སྙམ་ན། འདི་ནི་མི་འཐད་དེ། འདིར་གཞལ་ཡས་ཁང་དང་ཤེས་པ་བསྲེ་བ་ནི། རྩ་རྒྱུད་ལས། ཇི་ལྟར་སྒོམ་པ་པོ་འབྱུང་བའང༌། །
ཞེས་པའི་དོན་ཡིན་པས། འདི་མི་འདོད་པའི་རྒྱ་གར་བ་དང༌། བོད་ཀྱི་ཀྱེ་རྡོར་བ་སུ་ཡང་མེད་ལ། དེ་བསྲེས་པའི་དགོས་པ་ལ་མི་འདྲ་བ་གཉིས་ཏེ། གཞལ་ཡས་ཁང་གི་རྒྱུར་འཁོར་ལོ་མེད་པ་དང་ཡོད་པའོ། ། དང་པོ་ནི། སློབ་དཔོན་མཚོ་སྐྱེས། ཤཱནྟི་པ། ཉིན་འབྱུང༌། གཉིས་མེད་རྡོ་རྗེ།
མར་མེ་མཛད་རྣམས་ཀྱིས་རང་སེམས་འབྱུང་བཞི་ལ་ཁྱབ་པའི་ཚུལ་གྱིས་གནས་པར་གསུངས་ཤིང༌། ནག་པོ་པས་དེ་ཉིད་སྒོམ་པ་པོ་དེ་ཉིད་འཇིག་རྟེན་ལས་འདས་པའི་ཡེ་ཤེས་ཀྱིས་ཁྱབ་པར་བྱེད་པ་དེ་ཉིད་དུ་ངེས་པར་གནས་སོ། ། ཞེས་དང༌། ཤཱནྟི་པ་སོགས་ཀྱིས་ཀྱང་དེ་ལྟར་བཤད་ལ། དེའི་དགོས་པ་ནི། ཕྱི་རོལ་གྱི་འབྱུང་བ་བཞིའི་དཀྱིལ་འཁོར་ཡང༌། རང་གི་སེམས་ཀྱི་སྣང་བ་ཙམ་ཡིན་གྱི། སེམས་ལས་གཞན་པའི་ཕྱི་རོལ་གྱི་དོན་བདེན་གྲུབ་ཏུ་མེད་དོ་ཞེས་ཤེས་པའི་དོན་ཡིན་ཏེ། བྷ་བ་བྷ་དྲས། སྒོམ་པ་པོ་ཞེས་པ་ནི།
སེམས་ཀྱི་གཟུགས་ཏེ། སེམས་ཉིད་ས་ལ་སོགས་པའི་རང་བཞིན་དུ་བྱུང་ཞེས་པའི་དོན་ཏོ། ། ཞེས་དང༌། ནག་པོ་དམ་ཚིག་རྡོ་རྗེས། སྒོམ་པ་པོ་ནི་སེམས་ཏེ། སེམས་ཉིད་དེ་དག་གི་རྣམ་པར་བྱུང་བའོ། ། ཞེས་གསུངས་ཤིང་དེ་རྣམས་ཀྱི་དོན་བསྡུས་ནས། རྗེ་བཙུན་རྩེ་མོས། དེ་ནས་རྐྱེན་གྱི་ཡན་ལག་ནི། ། འབྱུང་བཞིར་རྣམ་ཤེས་ཞུགས་སྒོམ་སྟེ། །
འབྱུང་བཞིའི་དཀྱིལ་འཁོར་ཐམས་ཅད་ཀྱང༌། ། རང་གི་སེམས་ཙམ་དུ་ཤེས་བྱ། ། ཞེས་གསུངས་པ་ཡིན་ནོ། ། གཉིས་པ་གཞལ་ཡས་ཁང་གི་རྒྱུར་འཁོར་ལོ་ཡོད་པ་ལྟར་ན། སྔར་བཤད་པ་ལྟར་འཁོར་ལོ་སོགས་ནི་རྣམ་སྣང་གི་ངོ་བོ་ཡིན་པས། གཞལ་ཡས་ཁང་ལ་ང་རྒྱལ་འཇོག་པའི་ཚེ། རང་ཉིད་རྣམ་སྣང་དང༌། གཟུགས་ཀྱི་རྣམ་པ་གཞལ་ཡས་ཁང་ཐ་མི་དད་པའི་རང་བཞིན་ལ་ང་རྒྱལ་འཇོག་དགོས་པས། དེའི་ཕྱིར་རང་གི་བར་སྲིད་ཆ་གཅིག་འཇུག་པ་ཡིན་ཏེ། ཀུ་མུ་ཏི་ལས།
དཀྱིལ་འཁོར་འབའ་ཞིག་བསྒོམ་པར་བྱ་བ་ནི་མ་ཡིན་གྱི་སྒོམ་པ་པོའི་བདག་ཉིད་ཀྱང་བསྒོམ་པར་བྱའོ། ། ཞེས་བྱ་བར་དགོངས་པའོ། ། ཇི་ལྟར་འབྱུང་བ་ཞེས་བྱ་བ་ནི། བྱང་ཆུབ་ཀྱི་སེམས་ཀྱི་རང་གི་ངོ་བོ་སྟེ། དེའི་ང་རྒྱལ་གྱིས་གནས་པའི་ཕྱིར་རོ། ། ཞེས་གསུངས་པའི་ཕྱིར་རོ། ། དེ་བཞིན་དུ་རྗེ་བཙུན་རྩེ་མོའི་ཡན་ལག་བཞི་པར། དེ་ལྟ་བུའི་འབྱུང་བ་བཞི་པོ་ཐམས་ཅད་ཀྱང་རང་གི་སེམས་ཡེ་ཤེས་ཀྱི་སྣང་བ་ཙམ་ཡིན་པར་ཤེས་པར་བྱས་པས་དེ་དག་ཐམས་ཅད་སྐད་ཅིག་གིས་འོད་དུ་ཞུ་སྟེ། ཞེས་འཁོར་ལོ་མེད་པར་བར་སྲིད་འཇུག་པའི་ལུགས་དང༌། རྗེ་བཙུན་ཆེན་པོས།
ཡན་ལག་དྲུག་པར། འཁོར་ལོ་དང་བཅས་ཏེ་བར་སྲིད་འཇུག་པར་གསུངས་པ་ཉིད་ཀྱང༌། སྔ་མ་ལྟར་དགོས་པ་མི་འདྲ་བར་ཤེས་པར་བྱའོ། ། བཞི་པ་ལ་གཉིས། སྤྱིའི་དོན་དང༌། གཞུང་གི་དོན་ནོ། ། དང་པོ་ལ་གསུམ། རྒྱུད་འགྲེལ་ལས་ཇི་ལྟར་གསུང་ཚུལ། རང་གི་ངོ་བོ་ཞིབ་ཏུ་གཏན་ལ་དབབ་པ། ཞར་བྱུང་དུར་ཁྲོད་བཤད་པའོ། །
དང་པོ་ནི། རྩ་རྒྱུད་དང་པོའི་བཅུ་པར། སྟོན་པས་དཀྱིལ་འཁོར་འདི་སྐད་གསུངས། ། གྲུ་བཞི་ཡང་དག་འབར་བ་ཉིད། ། སྒོ་བཞི་གཟི་བརྗིད་ཆེན་པོ་སྟེ། ། དོ་ཤལ་དོ་ཤལ་ཕྱེད་པས་བརྒྱན། ། ཕྲེང་བ་ལ་སོགས་རྔ་ཡབ་ལྡན། ། ཀ་བ་བརྒྱད་ཀྱིས་ཉེ་བར་བརྒྱན། ། རྡོ་རྗེ་སྲད་བུ་མཉམ་པར་ལྡན། ། མེ་ཏོག་སྣ་ཚོགས་ཉེ་བར་བརྒྱན། །
བདུག་པ་མར་མེ་དེ་བཞིན་དྲི། ། བུམ་པ་བརྒྱད་ལ་སོགས་པ་ལྡན། ། ཞེས་དང༌། ཕྱི་མའི་ལྔ་པར། འཁོར་ལོ་ཇི་ལྟར་སྔར་གསུངས་པ། ། དོ་ཤལ་དོ་ཤལ་ཕྱེད་པས་བརྒྱན། ། མཚམས་བཞི་པ་ལ་སྒོ་བཞི་པ། ། རྡོ་རྗེ་སྲད་བུས་ཡང་དག་བརྒྱན། ། ཞེས་གསུངས་སོ། ། དེའི་དོན་རྒྱ་བོད་ཀྱི་འགྲེལ་པ་མཁན་པོ་རྣམས་ཀྱིས་གཞུང་གི་འབྲུ་འཇོམས་པ་ཙམ་ལས་གསལ་པོར་མ་གསུངས་ཤིང༌།
ཀྱེ་རྡོ་རྗེའི་སྒྲུབ་ཐབས་ཀྱི་གཞུང་རྣམས་དང༌། བོད་ཀྱི་བླ་མ་རྣམས་ཀྱི་གསུང་རབ་ལས་ཀྱང་གཞལ་ཡས་ཁང་པའི་མངོན་རྟོགས་ཙམ་ལས་རྣམ་གཞག་རྒྱས་པར་མ་བཤད་ལ། དེ་བཞིན་དུ་རྒྱུད་སྡེ་བཞི་ཆར་གྱི་གཞུང་རྣམས་ལས་ཆ་རེ་རེ་ནས་བསྡུ་བ་མ་གཏོགས་ཀྱེ་རྡོར་ལྟ་བུའི་ཆོས་སྐོར་གཅིག་ནས་ཡོངས་སུ་རྫོགས་པར་མི་འབྱུང་བས། གཞུང་མང་པོའི་ལེགས་བཤད་ཀྱི་ཆ་ཐམས་ཅད་ཕྱོགས་གཅིག་ཏུ་བསྡུས་ནས། གཞལ་ཡས་ཁང་པའི་ཚད་རྣམ་པར་གཞག་པ་ཤེས་དགོས་སོ། ། གཉིས་པ་ནི། འོག་གཞི་ལོགས་དང་སྟེང་ཐོག་དང༌། ། སྒོ་དང་རྟ་བབས་ལྔ་ཡིས་བསྡུས། ། འོག་ལ་སྣ་ཚོགས་རྡོ་རྗེ་དང༌། ། ཉི་མ་པདྨ་ཁོར་ཡུག་གོ །
དེ་ལ་དང་པོ་སྣ་ཚོགས་རྡོ་རྗེ་ནི། གཞལ་ཡས་ཁང་པ་གནས་པའི་རྟེན་ཏེ། དེའི་ལྟེ་བ་གྲུ་བཞི་པའི་ཤར་ནུབ་ཀྱི་རྒྱ་ནི་ཆ་ཆེན་བཅུ་གཉིས་ཡིན་ལ། དེའི་སྟེང་འོག་གི་དཔངས་ནི་ཆ་ཆེན་གཅིག་གོ ། དེ་ལས་འཐོན་པའི་ཕྱོགས་བཞིའི་རྭ་ནི་ཆ་ཆེན་གཉིས་པ་དང༌། ཆ་ཆེན་བཞི་པ་གཉིས་ལས། དང་པོ་ལྟར་ན། རྩ་ཐིག་ནས་རྩ་ཐིག་གི་བར་ལ་དཀྱིལ་འཁོར་དུ་བྱས་པའི་ཐིག་སྐུད་དེ་ཉིས་འགྱུར་གྱི་ལུགས་དེ་ཐིག་སྐུད་ཆ་ཆུང་རེ་བཞི་པའི་ཕྱོགས་རྟ་བབས་དཔངས་སུ་སྒོ་ཚད་གཅིག་མ་ཡིན་ལ། དེའི་ཕྱིར་རྭའི་སྲིད་ལ་ཆ་ཆེན་གཉིས་ཡོད་དོ། ། གཉིས་པ་ལྟར་ན།
མདའ་ཡབ་ནས་མདའ་ཡབ་ཀྱི་བར་ལ་དཀྱིལ་འཁོར་དུ་བྱས་ནས། ཐིག་སྐུད་དེ་ཉིས་འགྱུར་གྱི་ལུགས་ཏེ། ཐིག་སྐུད་ཆ་ཆུང་གོ་དྲུག་པའི་ཕྱོགས་རྟ་བབས་དཔངས་སུ་སྒོ་ཚད་གསུམ་མ་ཡིན་པས་དེའི་ཕྱིར་རྭའི་སྲིད་ཀྱི་ཚད་ལ་ཆ་ཆེན་བཞི་ཡོད་དོ། ། རྒྱ་གར་བ་ཁ་ཅིག་རྭ་ཆ་ཆུང་བཅུ་བཞི་པར་འདོད་པ་ནི། ལུགས་གཉིས་ཀ་དང་མི་མཐུན་པའོ། ། ཞེས་ཨ་བྷ་ཡཱས་བཀག་གོ ། དེ་ལྟ་བུའི་སྣ་ཚོགས་རྡོ་རྗེའི་རྭ་རྣམས་ཀྱི་ཁ་དོག་ཀྱང་ཕྱོགས་མདོག་ཡིན་ལ། དབུས་ཀྱི་ཁ་དོག་ནི་འདིར་སྔོན་པོའོ། ། གཉིས་པ་ཉི་མ་ནི་སྣ་ཚོགས་རྡོ་རྗེ་གནས་པའི་གཞི་སྟེ། མེ་ཤེལ་གྱི་རང་བཞིན་ཅན་ཁ་དོག་དམར་པོ་དབྱིབས་ཟླུམ་པོ།
རྒྱར་རྟ་བབས་སྒོ་ཚད་གཅིག་མ་ལྟར་ན་ཆ་ཆུང་དྲུག་ཅུ་རེ་བཞི་དང༌། སྒོ་ཚད་གསུམ་མ་ལྟར་ན་ཆ་ཆུང་བརྒྱད་ཅུ་ཐམ་པའི་ཚད་དང་ལྡན་པའོ། ། གལ་ཏེ་ཉི་མ་དམར་པོ་ཡིན་ན། བྲི་བྱ་ལ་ཁ་དོག་ལྗང་གུར་བྱེད་པ་དང་འགལ་ལམ་སྙམ་ན། ཉི་མའི་ཁ་དོག་དམར་པོ་ཡིན་ཀྱང༌། དེའི་འོག་ན་པདྨ་ཡོད་ལ་དེའི་ལྟེ་བ་ལྗང་གུ་ཡིན་པར་ཨ་བྷ་ཡས་བཤད་ལ་དེའི་ཁ་དོག་ཏུ་གྱུར་པ་སྟེ། དཔེར་ན་དར་ལྗང་གུའི་སྟེང་དུ་ཤེལ་དམར་པོ་བཞག་པ་ལྟ་བུའོ། ། ཞེས་བོད་ཀྱི་ཕྲེང་བ་མཁན་པོ་རྣམས་ཀྱིས་གསུངས་སོ། ། གསུམ་པ་པདྨ་ནི་སྣ་ཚོགས་རྡོ་རྗེ་གནས་པའི་རྟེན་ཏེ། ལྟེ་བའི་ཚད་ཉི་དཀྱིལ་དང་མཉམ་ལ།
འདབ་མའི་རྒྱ་ཆ་ཆུང་གཉིས་པར་ཐིག་གི་རིགས་པས་ཤེས་ཤིང༌། གྲངས་ནི་ལ་ལི་ཏ་བཛྲས། འདབ་མ་འབུམ་ལྡན་དེ་དབུས་སུ། ། ཞེས་བཤད་ལ། བླ་མ་རྔོག་པ་རྣམས་ཀྱིས་སུམ་ཅུ་སོ་གཉིས་པར་འདོད་དེ། ཁ་དོག་ནི་ཨ་བྷ་ཡས་སྣ་ཚོགས་པར་བཤད་པ་ལྟར་ཡིན་ནོ། ། བཞི་པ་ཁོར་ཡུག་ནི་ཆོས་འབྱུང་གི་ས་དང༌། རྡོ་རྭ་དང༌། མེ་རི་སྟེ་འདི་དག་ནི་སྔར་བཤད་པ་ལྟར་རོ། ། ལོགས་ལ་རྩིག་པ་ཕ་གུ་དང༌། །
དྲྭ་ཕྱེད་ཤར་བུ་མདའ་ཡབ་བོ། ། དེ་ལ་དང་པོ་རྩིག་པ་ནི། སྔར་གྱི་སྣ་ཚོགས་རྡོ་རྗེའི་སྟེང་དུ། ཆ་ཆེན་བཅུ་གཉིས་མཉམ་པར་བགོས་པའི་དབུས་ནས། ཕྱི་རོལ་དུ་བགྲངས་པའི་ཆ་ཆེན་ལྔ་པ་ལ་དབུས་དོར་མཐའ་གཉིས་གདབ་པའི་མཐའ་ནང་མ་ནི་རྩིག་པའི་ས་ཡིན་པས་དེའི་རྒྱ་ནི་ཐིག་ན་ཇི་ལྟར་ཡོད་པ་བཞིན་ཡིན་ལ། ཁོར་ཡུག་ནི་ཕྱོགས་བཞི་ཆར་ལ་སྒོ་ལོགས་ནས་སྒོ་ལོགས་ཀྱི་བར་རྒྱུན་ཆགས་སུ་སོང་བའོ། ། དཔངས་ནི་རྒྱ་དཔངས་མཉམ་པོར་འདོད་པ། རྒྱ་ཕྱེད་དཔངས་སུ་འདོད་པ། ཆ་ཕྲན་ལྔར་འདོད་པ། གསུམ་ལས།
དང་པོ་ལྟར་ན། སྔ་རབས་པ་འགའ་ཞིག་རྩིག་ཐིག་གི་ནང་ནས་ནང་གི་བར་ལ་ཆ་ཆེན་བརྒྱད་ཡོད་ལ། དེ་ཉིད་རྩིག་པ་མན་ཆད་ཀྱི་དཔངས་སུ་འདོད་ལ། ཁ་ཅིག་ཆ་ཆེན་བརྒྱད་པོ་དེ་ཉིད་དྲྭ་ཕྱེད་མན་ཆད་ཀྱི་དཔངས་སུ་འདོད་དོ། ། དེ་ལ་ཕྱིས་ཀྱི་མཁས་པ་དག དཀྱིལ་འཁོར་གྱི་ཀ་བ་ལ་ཆ་ཆེན་བཞི་ལས་མེད་པས། ཀ་བའི་རྩེ་ནས་ཐོག་གི་བར་དུ་བར་སྟོང་ཆ་ཆེན་བཞི་ཡོད་པར་འགྱུར་ལ། དེ་ལྟར་ན་ཀ་བ་ལ་འདེགས་རྒྱུ་མེད་གདུང་ལ་འདེགས་མཁན་མེད་པའི་སྐྱོན་ཡོད་དོ། ། གལ་ཏེ་སྐྱོན་མེད་དེ་ཐིག་ཏལ་པོར་བཏབ་པ་དེ་ཀ་བ་རེའི་དཔངས་ཚད་ཡིན་པས་ཐོག་དང་ཀ་བ་དཔངས་མཉམ་མོ་ཞེ་ན། དེ་ལྟ་ན་ཀ་བ་བཞི་ལས་མེད་པས་བརྒྱད་མ་ཚང་ཞིང༌།
ཕྱོགས་རེར་ཀ་བ་རེ་རེ་ལས་མེད་པའམ། ཡང་ན་ཕྱོགས་གཉིས་སུ་ཀ་བ་གཉིས་གཉིས། ཕྱོགས་གཉིས་སུ་ཀ་བ་མེད་པའི་སྐྱོན་དུ་འགྱུར་ལ། དེ་ཉིད་སྣང་ཆེན་དུ། ཕྱོགས་ཀྱི་ཆ་རེ་རེ་ཞིང་རྩིག་པ་ལ་བརྟེན་པའི་རྡོ་རྗེའི་ཀ་བ་གཉིས་གཉིས་ཡོད་པས་ཞེས་བཤད་པ་དང་འགལ་བར་འགྱུར་རོ། ། འོ་ན་ཐམས་ཅད་གསང་བར། ཕྱི་ཡི་གྲུ་བཞི་གང་ཡིན་པར། ། ཚད་ཀྱིས་མཉམ་པ་ཉིད་གྱུར་པ། ། ཞེས་རྒྱ་དཔངས་མཉམ་པར་བཤད་པ་མ་ཡིན་ནམ་ཞེ་ན། མ་ཡིན་ཏེ།
གྲུ་བཞིའི་ལོགས་བཞི་པོ་མཉམ་པ་ལ་དགོངས་ཏེ། དེའི་འགྲེལ་པར། ཕྱིའི་གནས་གང་ཡིན་པར་ཚད་ཀྱི་ལོགས་བཞི་མཉམ་པར་གྱུར་པ་གང་ཡིན་པ་དེ་ནི་ཐིག་བཞི་ཞེས་བྱ་ལ། ཞེས་ལོགས་བཞི་མཉམ་པ་ལ་བཤད་པའི་ཕྱིར་རོ། ། ཞེས་ཕྱོགས་སྔ་མ་ལ་དགག་པ་མཛད་པ་རྣམས་བསྙོན་མི་ནུས་པར་སོང་བར་སྣང་མོད། འོན་ཀྱང་དེ་ཉིད་སྣང་ཆེན་གྱི་ལུང་དེ་ནི་བསྒོམ་བྱའི་སྐབས་སུ་ཀ་བ་བརྒྱད་ཡོད་པར་བསྟན་པ་ཡིན་ལ། འདིར་ཕྱོགས་སྔ་མའི་བློ་ཡུལ་དུ་བྲི་བྱ་ལ་ཀ་བ་བརྒྱད་ཡོད་པའི་ལུང་ཞིག་དགོས་པས་ན། འདིར་རྡོ་རྗེ་རྩེ་མོ་ལས། ཟུར་བཞི་པ་ལ་སྒོ་བཞི་པ། ། ཀ་བ་བརྒྱད་ཀྱིས་མཛེས་བྱས་ཞིང༌། །
རྡོ་རྗེ་ཕྲེང་བས་ཡོངས་བསྐོར་བར། ། དཀྱིལ་འཁོར་དབུས་མ་བྲི་བར་བྱ། ། ཞེས་དང༌། སམྦུ་ཊ་ལས། དེའི་འཁོར་ལོ་སོ་སོའི་སྐབས། ། ནང་དུ་ཡང་ནི་ཞུགས་ནས་ནི། ། རྡོ་རྗེ་ཐིག་ནི་ཡོངས་བཅུག་ཅིང༌། ། ཕྱི་རོལ་དཀྱིལ་འཁོར་ཐིག་གདབ་བྱ། ། ཀ་བ་བརྒྱད་ཀྱིས་ཉེ་བར་མཛེས། ། རྡོ་རྗེ་ཀ་བའི་རྩེར་གནས་ལ། །
དཀྱིལ་འཁོར་ལྔ་ཡིས་རྣམ་པར་བརྒྱན། ། ཞེས་གསུངས་པ་རྣམས་ལུང་དུ་དྲངས་པས་རྒྱ་དཔངས་མཉམ་པོར་འདོད་པ་ཐམས་ཅད་ཁེགས་པ་ཡིན་ནོ། ། གཉིས་པ་རྒྱ་ཕྱེད་དཔངས་སུ་འདོད་པ་ལྟར་ན། ཕྱིས་ཀྱི་མཁས་པ་དག་དཀྱིལ་འཁོར་གྱི་ཀ་བ་ནི་རྩ་བ་རྩིག་པ་ནས་རྩེ་མོ་དཀྱིལ་འཁོར་གྱི་དབུས་སུ་སླེབས་པས་ཆ་ཆེན་བཞི་ཡིན་ཏེ། ཀོ་ས་ལར། ཀ་བ་བརྒྱད་ཀྱི་ཞེས་པ་ལ་སོགས་པ་ལ། སྒོ་རེ་རེའི་ཐད་ཀར་ཡང་ཀ་བ་གཉིས་གཉིས་ཏེ་མཐའ་གཅིག་ནི་རྡོ་རྗེའི་ཐིག་ལ་བརྟེན་པ། མཐའ་གཅིག་ནི་དཀྱིལ་འཁོར་གྱི་ལྟེ་བ་ལ་བརྟེན་ནོ། ། དེ་ལྟར་ན་སྒོ་བཞིའི་ཐད་དུ་ཀ་བ་བརྒྱད་དུ་འགྱུར་རོ། ། ཞེས་སོ། །
ཀ་བ་རྣམས་ཕྱོགས་མདོག་ལ། ཁ་དོག་གཞན་གྱི་རིན་པོ་ཆེས་སྤྲས་པ། ཀ་གདན་ཀ་ཞུ་ལའང་རིན་པོ་ཆེས་སྤྲས་ཤིང་ཇི་ལྟར་མཛེས་པར་བྱས་ཏེ། དེ་གཉིས་ཀྱང་ཀ་བའི་དཔངས་ལ་ཐེའོ། ། ཀ་བ་འདིའི་རིགས་པས་དཀྱིལ་འཁོར་གྱི་ཐོག་དཔངས་ཀྱང་རྒྱའི་ཕྱེད་དུ་བྱས་པ་ཡིན་ནོ། ། དེའི་ཕྱིར་རྩིག་པའི་དཔངས་ལ་ཆ་ཆེན་གསུམ་དང༌། ཆ་ཕྲན་གཅིག རིན་ཆེན་སྣམ་བུ་ལ་ཆ་ཕྲན་གཅིག དྲྭ་བ་དྲྭ་ཕྱེད་ཀྱི་ས་ལ་ཆ་ཕྲན་གཉིས་ཏེ། དེ་དང་ནང་གི་གདུང་དཔངས་མཉམ་པར་བྱའོ། །
ཞེས་བཞེད་པ་ཡང༌། ཀ་བའི་ཚད་དེ་ལྟར་ཡིན་ན་ཤིན་ཏུ་ལེགས་མོད། དེས་དཀྱིལ་འཁོར་གྱི་ལོགས་ཀྱི་དཔངས་གཞལ་བ་ཤིན་ཏུ་མི་འཐད་དེ། ཁྱེད་རང་གི་ལུགས་ལ་ཀ་བའི་སྟེང་དུ་གདུང་ཟླུམ་ཆ་ཕྲན་གཅིག་པ་དང༌། ཐལ་གདུང་ཆ་ཕྲན་གཅིག་པ་གཏོང་བར་འདོད་པ་ལ་ཀ་བ་དང་དྲྭ་ཕྱེད་མན་ཆད་དཔངས་མཉམ་ན། གདུང་གཉིས་པོ་དྲྭ་ཕྱེད་ཀྱི་སྟེང་དུ་འབྱུང་བས། དྲྭ་ཕྱེད་ཀྱི་སྟེང་དང་ཐོག་དཔངས་མཉམ་པོར་འདོད་པ་དང་ནང་འགལ་ལོ། ། ཡང་གདུང་གཉིས་པོ་དེ་དྲྭ་ཕྱེད་མན་ཆད་ལ་ཆུད་པར་བྱས་ན་ཀ་བ་ཆ་ཆེན་ཕྱེད་དང་བཞི་པར་འགྱུར་བའི་སྐྱོན་ཡོད་དོ། ། གཞན་ཡང་ཀ་གདན་དང་ཀ་ཞུ་ཀ་བའི་དཔངས་ལ་ཐེ་བར་འདོད་པ་ཤིན་ཏུ་མི་རིགས་ཏེ་དཀྱིལ་འཁོར་ཤར་ནུབ་ཀྱི་ལེ་དགུའི་ཐིག་རྣམས་ནི་ཀ་བ་ཁོ་ནའི་ཐིག་ཡིན་གྱི། གཞན་གྱི་དོན་མེད་པའི་ཕྱིར་རོ། །
གསུམ་པ་ཆ་ཕྲན་ལྔར་འདོད་པ་ལྟར་ན། བླ་མ་ཁ་ཅིག་རྟ་བབས་ཀྱི་ཀ་བ་ལ་ཆ་ཕྲན་ལྔ་ཡོད་པས། བཞི་ནི་ལྷའི་ལུས་ཚད་ཡིན་ལ། ཆ་ཕྲན་གཅིག་ཁྲུ་གང་ཡིན་པས། ལྷའི་སྐུ་བས་ཁྲུ་གང་གིས་མཐོ་བས་ཆོག་པའི་ཕྱིར། ཐོག་དཔངས་དེ་ཙམ་མོ། ། ཞེས་གསུངས་པ་ནི། བདེ་མཆོག་གི་འཁོར་ལོའི་ཐོག་དཔངས་དེ་ལྟར་དུ་གསུངས་པར་འདོད་པའི་རིགས་པ་གཞལ་ཡས་ཁང་ལ་སྦྱར་བར་སྣང་མོད། སྔར་དྲངས་པའི་ལུང་རྣམས་ལས་ཀ་བའི་དཔངས་ཆ་ཆེན་བཞིར་བཤད་པས་ཀ་བ་ཐོག་འོག་ཏུ་མ་ཚུད་པའི་སྐྱོན་ཡོད་དོ། ། དེས་ན་རང་ལུགས་ནི་གཞལ་ཡས་ཁང་གི་དཔངས་འདི་ལྟར་ཡིན་ཏེ།
རྒྱུད་དང་རྒྱ་གཞུང་གཞན་རྣམས་ལས་དངོས་སུ་མི་གསལ་ཡང༌། ནོར་བུ་རྒྱས་པའི་གཞལ་མེད་ཁང་ཤིན་དུ་རབ་ཏུ་མི་གནས་པའི་གསང་བ་དམ་པའི་གསང་བའི་ཆོ་ག་ཞིབ་མོའི་རྒྱལ་པོ་ལས། ས་ཕྱོགས་དེར་རིན་པོ་ཆེ་སྣ་བདུན་གྱི་ཁང་པ་བརྩེགས་པ་གྲུ་བཞི་པ། ཀ་བ་བཞི་ཟུག་པ། སྒོ་བཞི་བཏོད་པ། མཉམ་པ་ཉམས་དགའ་བ། ཤིན་ཏུ་རྣམ་པར་ཕྱེ་བ། ཆེས་མཛེས་པར་བྱས་པ། བཀྲ་བ་བལྟ་ན་སྡུག་པ། འོད་འབར་བ་ཐེམ་སྐས་བཞི་དང་ལྡན་པ།
འཕང་དུ་དཔག་ཚད་གསུམ་ཡོད་པ། རྒྱར་དཔག་ཚད་ལྔ་ཡོད་པ་ཞིག་བྱུང་ངོ༌། ། ཞེས་གསུངས་པས། དཀྱིལ་འཁོར་ཤར་ནུབ་ཏུ་ཆ་ཆེན་བརྒྱད། ཆ་ཕྲན་སུམ་ཅུ་སོ་གཉིས་ཡོད་པ་དེ་ཉིད་དུམ་བུ་ལྔར་བགོས་པའི་དུམ་བུ་རེ་རེ་ནི་དཔག་ཚད་རེར་བྱས་པས་འདིར་དཔག་ཚད་རེ་ལ་ཆ་ཕྲན་དྲུག་རེ་དང༌། ཆ་ཕྲན་གཅིག་གི་ལྔ་གཉིས་རེ་ཐོབ་སྟེ། དེ་ལྟར་ན་རྒྱར་དཔག་ཚད་ལྔ་ཞེས་པའི་དོན་ཏོ། ། འཕང་དུ་དཔག་ཚད་གསུམ་ནི། གྲུ་བཞི་པའི་ཐོག་མན་ཆད་ཀྱི་དཔངས་ཡིན་པས། ཆ་ཕྲན་བཅུ་དགུ་དང༌།
ཆ་ཕྲན་གཅིག་གི་ལྔ་ཆ་སྟེ། མདོར་ན་རྩིག་པའི་དཔངས་ལ་ཆ་ཆེན་བཞི། ཕ་གུ་ལ་ཆ་ཕྲན་གཅིག དྲྭ་ཕྱེད་ལ་ཆ་ཕྲན་གཉིས། གསེར་གྱི་སྐ་རགས་ལ་ཆ་ཕྲན་གཅིག་གི་ལྔ་ཆ་སྟེ། འདི་མན་ཆད་དཔག་ཚད་གསུམ་ཡིན་ལ། སྐ་རགས་དང་ནང་གི་གདུང་དཔངས་མཉམ་པའི་སྟེང་ནས་ཐོག་འབུབས་པ་ཡིན་ནོ། ། དེ་ལ་རྩིག་པ་ལྔ་ནི། རྒྱ་གར་བ་ཁ་ཅིག་རྩིག་པ་ལྔ་སྟེང་ནས་སྟེང་དུ་བརྩེགས་པར་འདོད་པ་ཡོད་མོད་ཀྱི། འདིར་ནི་རྡོ་རྗེ་རྩེ་མོ་ལས།
སྔོན་པོ་རྡོ་རྗེ་རྩེ་རང་བཞིན། ། གཉིས་པ་གསེར་ལས་བགྱིས་པ་སྟེ། ། པདྨ་རྭ་གའི་རང་བཞིན་གཞན། ། དེ་བཞིན་གཞན་དག་མརྒད་འདྲ། ། དཀར་པོ་ནང་དུ་ཤེས་བྱ་སྟེ། ། ཞེས་གསུངས་པ་དང༌། བྲི་བྱ་ལ་ཕྱི་ནང་དུ་ཡོད་པ་ལྟར། སྒོམ་དོན་ལ་མི་རུང་བའི་དམིགས་བསལ་མེད་པ་ལ་དགོངས་ནས། རྩིག་པ་ལྔ་ཕྱི་ནང་དུ་སྦྲག་པར་འདོད་ལ། དེ་རྣམས་ཀྱི་ཁ་དོག་ཀྱང་གུར་འགྲེལ་ལས།
ཧེ་རུ་ཀ་ལ་ནི་དཀར་པོ་དང༌། སེར་པོ་དང༌། དམར་པོ་དང༌། ལྗང་གུ་དང༌། ནག་པོ་སྟེ། ཞེས་གསུངས་པ་ལྟར། ཕྱི་ནས་རིམ་པ་བཞིན་དུ་ཡོད་པའོ། ། རྩིག་པ་རེ་རེའི་ཞིང་ཚད་ནི། བཞི་བརྒྱ་ལྔ་བཅུ་པ་ལས། སྒོ་ཡི་ཉི་ཤུ་ཆ་རུ་ནི། །
རི་མོ་མཉམ་པ་བགྱི་བར་བྱ། ། ཞེས་དང༌། རི་མོ་ཕན་ཚུན་ནས་གང་གིས། ། མ་རེག་པར་ནི་བྲི་བར་བྱ། ། ཞེས་བཤད་པ་ལ། ཕྱིས་ཀྱི་མཁས་པ་དག་རེ་ཁཱའི་སྦོམས་སུ་སྒོ་ཡི་ཉི་ཤུ་ཆ་ཡིན་ལ། རྩིག་པ་ལྔ་ཀ་བསྡོམས་པ་ལ་སྒོའི་བཞི་ཆ་གཅིག་ལས་མེད་པས་བར་སྟོངས་བཞག་ས་མི་ཡོང་བའི་ཕྱིར་ནང་འགལ་དོགས་ཡོད་དོ་གསུངས་པ་ནི། རང་གིས་མ་ངེས་བཞིན་དུ་གྲུབ་ཆེན་ལ་དགག་པ་བྱེད་པ་ཤིན་ཏུ་མི་རིགས་ཏེ། བཞི་བརྒྱ་ལྔ་བཅུ་པར་བཤད་པ་དེ་ནི་རྩ་ཐིག ཁྲུ་གང་པ་ཁོ་ནའི་དབང་དུ་མཛད་པ་སྟེ།
དེ་ལ་སྒོ་ཡི་བཞི་ཆ་སྟེ། ཆ་ཕྲན་གཅིག་ལ་ནས་ལྔ་དང༌། ནས་གཅིག་གི་བཞི་ཆ་ཐོབ་ལ། རྩིག་པ་རེ་རེའི་ཞིང་གི་ཕར་མཐའ་དང་ཚུར་མཐའི་བར་ལ་ནས་རེ་རེ་བྱེད་པ་ཡིན་གྱི། རྩིག་པ་རེ་རེའི་བར་ན་ནས་རེ་ཡོད་པར་འདོད་པ་མ་ཡིན་ནོ། ། ལྷག་མ་ནས་གཅིག་གི་བཞི་ཆའི་ཚད་ཡོད་མོད་དེ་བཏང་སྙོམས་སུ་བཞག་ནས་རགས་རྩིས་མཛད་པའོ། ། མ་རེག་པའི་དོན་ནི། དྷ་རི་ཀ་པས། ནས་གང་གིས་ནི་མ་འདྲེས་པར། ། རི་མོ་ཀུན་དུ་བྲི་བར་བྱ། །
ཞེས་པ་ལྟར། ཚོན་ཕན་ཚུན་མ་འདྲེས་པའི་དོན་ཡིན་གྱི། བར་སྟོངས་ལ་ནས་རེའི་ཚད་ཡོད་པར་སྟོན་པ་མ་ཡིན་པས་སྐྱོན་མེད་དོ། ། དེ་ལྟར་རྩིག་པ་ལྔས་སྒོ་ལོགས་ཀྱི་བར་དུ་འགྲོ་ཞིང་འགྲམ་ལོགས་སྒོ་དང་མཉམ་པ་ལྟར་ན། སྣ་ཚོགས་རྡོ་རྗེའི་ལྟེ་བ་དང་ཁ་བཅད་དུ་འགྲོ་ལ། རྩིག་གདོང་ལྔ་ཡང་མཉམ་པོ་ཡིན་ནོ། ། འགྲམ་ལོགས་སྒོ་དང་མི་མཉམ་པ་ལ་ནི། རྩིག་གདོང་ནང་མ་ནས་སྣ་ཚོགས་རྡོ་རྗེའི་ལྟེ་བའི་ཟད་མཚམས་བར་ལ་ཆ་ཆུང་གཅིག་ཡོད་ཅིང༌། རྩིག་པ་ལྔ་རིང་ཐུང་དུ་གནས་པའོ། ། གཉིས་པ་ཕ་གུ་ནི།
སློབ་དཔོན་ཤྲདྡྷཱས། འགྲམ་རྒྱབ་རིན་ཆེན་ཕ་གུ་སྟེ། ། ཆ་ཆུང་གཅིག་གི་ཚད་དུ་བྱ། ། ཞེས་གསུངས་པས། དཔངས་སུ་ཆ་ཆུང་གཅིག་ཡིན་ལ་རྒྱར་ནི་རྩིག་པ་ལས་ཆ་ཆུང་ཕྱེད་ཀྱི་འཕྱར་དུ་ཡོད་པར་ཡོ་ག་བའི་བླ་མ་རྣམས་བཞེད་དོ། ། ཁ་དོག་ནི་ཨ་བྷ་ཡས་རྩིག་པ་ལྔ་ཕྱི་ནང་སྦྲག་མར་འདོད་པའི་ལུགས་ལ་ཁ་དོག་དམར་པོ་དང༌། བརྩེགས་མར་འདོད་པའི་ལུགས་ལ། རྩིག་པ་དང་པོའི་ཁ་དོག་ཏུ་བཤད་ཀྱང༌། ཤྲདྡྷཱ་ནས་བརྒྱུད་པའི་མན་ངག་ལས་གཞི་སེར་པོར་བཤད་པས། གསེར་གྱི་རང་བཞིན་ལ་ཟུར་གསུམ་དང༌།
གྲུ་བཞི་དང༌། ཟླུམ་པོའི་དབྱིབས་ཀྱི་རིན་པོ་ཆེའི་ཕྲས་སྤྲས་པའོ། ། གསུམ་པ་དྲྭ་ཕྱེད་ནི། ཕ་གུའི་སྟེང་དུ་ཆ་ཕྲན་གཉིས་ཀྱི་གཞི་ནག་པོར་བཤད་པ་ནི། བར་སྟོངས་ཀྱི་དོན་ཡིན་པས། སྟོང་པའི་རང་བཞིན་ལ་བར་སྐབས་སུ། རིན་པོ་ཆེའི་བྲེ་ཕུལ་བཞི་སྟེང་འོག་ཏུ་བརྩེགས་པ་རེ་རེའི་དཔངས་ལ་ཆ་ཕྲན་ཕྱེད་ཕྱེད་ཡོད་ཅིང༌། རྒྱར་ནི་བྲེ་ཕུལ་འོག་མ་ལ་ཆ་ཕྲན་གཅིག་གོང་མ་རྣམས་ཆ་ཕྲན་ཕྱེད་ཕྱེད་ཀྱིས་རྒྱ་ཆེར་གྱུར་པའོ། ། དེའི་སྟེང་དུ་གསེར་གྱི་སྐ་རགས་ནི། དོན་གསེར་གྱི་གདུང་ལེབ་སྟེ།
དཔངས་སུ་ཐིག་སྐུད་གང་ལས་མེད་པས། ཆ་ཕྲན་གཅིག་གི་ལྔ་ཆ་ཡིན་ལ། རྒྱར་བྲེ་ཕུལ་གོང་མ་དང་མཉམ་པའོ། ། དེའི་ཕྱི་ངོས་སུ་ཆུ་སྲིན་མ་ཀ་རའི་ཁ་ནས་བྱུང་བའི་དྲྭ་བ་དང་དྲྭ་བ་ཕྱེད་པ་འཕྱང་བ་སྟེ། དེ་ལ་སློབ་དཔོན་ཤཱཀྱ་བཤེས་གཉེན་གྱིས། དྲྭ་བ་ནི་མུ་ཏིག་གི་ཆུན་འཕྱང་སྟེ་མཆོག་དབུས་ན་ཡོད་པའོ། ། དྲྭ་བ་ཕྱེད་པ་ནི་མཆོག་མཐའ་ན་ཡོད་པའོ། ། ཞེས་དང༌། སློབ་དཔོན་དཔལ་འབྲས་རྡོ་རྗེས། མུ་ཏིག་གི་ཆུན་འཕྱང་དབུས་ན་ནོར་བུས་མཛེས་པ་ལ་ནི་དྲྭ་བ་ཞེས་བྱ་ལ།
དབུས་ན་རྒྱན་པ་མེད་པ་ལ་ནི་དྲྭ་བ་ཕྱེད་པ་ཞེས་བྱའོ། ། ཞེས་གསུངས་པ་ལྟར་རོ། ། དྲྭ་ཕྱེད་འདི་བོད་སྔ་རབས་པ་ཕལ་ཆེ་བ་དག ཕ་གུ་ལ་འདོགས་པར་བཞེད་ཅིང༌། སློབ་དཔོན་ཤྲདྡྷཱའི་དགོངས་པའང་འདི་བཞིན་ཡིན་གསུང་མོད། ཤྲདྡྷཱའི་ཐིག་རྩ་འགྲེལ་ན་གསལ་བར་བཤད་པ་མི་སྣང་ངོ༌། ། རྗེ་བཙུན་རྩེ་མོས། རིན་པོ་ཆེའི་ཕ་གུ་སེར་པོ་ལ་དྲྭ་བ་དང་དྲྭ་བ་ཕྱེད་པ་འཕྱང་བ། ཞེས་བཤད་པའི་དོན་ནི། ས་ལུགས་ཀྱི་བླ་མ་ཁ་ཅིག་ཆུ་སྲིན་གྱི་ཁ་ནས་ཕ་གུའི་སྟེང་དུ་འཕྱང་བ་ལ།
ཕ་གུ་ལ་འཕྱང་བ་ཞེས་བྱ་ཡི། དྲྭ་ཕྱེད་ཕ་གུ་ལ་འདོགས་པ་ཡིན་ན། ཕ་གུ་ལས་འཕྱང་བ་ཞེས་གསུང་པར་རིགས་པའི་ཕྱིར་རོ། ། ཞེས་འདོད་པ་ལྟར་ཁས་ལེན་དགོས་པ་འདྲ་སྟེ། རྗེ་བཙུན་ཆེན་པོས་བསྒོམ་བྱ་ལ་ཕ་གུ་དང་མདའ་ཡབ་ཀྱི་བར་ན་དྲྭ་ཕྱེད་ཡོད་པར་གསུངས་པའི་ཕྱིར་རོ། ། བཞི་པ་ཤར་བུ་ནི། གསེར་གྱི་སྐ་རགས་དང༌། ནང་གི་གདུང་མཉམ་པོར་བྱས་པའི་སྟེང་ནས་ཐོག་ཕུབ་བའི་ཅམ་གྱི་བྱ་འདབས་འོག་གི་འདོད་སྣམ་དང་ཐད་མཉམ་པོར་ཡོད་པའི་མཐའ་སྐོར་ལ་རིན་པོ་ཆེའི་ཤར་བུ་ཐུར་དུ་འཕྱང་བ་སྟེ། འདི་ལ་རྣམ་པ་འདི་ལྟར་ཡིན་གཞུང་རྣམས་ནས་བཤད་པ་མི་སྣང་ཡང༌། བླ་མ་གོང་མ་རྣམས་ཀྱིས།
མཐོང་བ་བརྒྱུད་པའི་ཕྱག་བཞེས་ཀྱིས་མཆུ་མེད་པའི་སྤྱིན་བླུགས་མགོ་འཇུག་ཟློག་པ་ལྟ་བུའམ། རུས་རྒྱན་རྙིང་པའི་ཟ་ར་ཚགས་ཀྱི་སྣེ་མོའི་རྣམ་པ་ཅན་དུ་བཞེད་དེ། རྒྱ་གར་དང་བལ་པོར་བྲིས་པའི་ཐང་སྐུ་རྙིང་པ་རྣམས་ལ་བྲིས་པ་དང་མཐུན་པར་སྣང་ངོ༌། ། ཞེས་བླ་མ་དག་གསུང་ལ། རྒྱ་གར་བ་ཁ་ཅིག་རིན་པོ་ཆེར་འདོད་པ་ཡང་ཡོད་དེ། ཕྲེང་བར་ཁ་ཅིག་ཏུ་ནི་རིན་པོ་ཆེའི་ཤར་བུ་ཆ་ཆུང་བདུན་པ་ལ་རིན་པོ་ཆེ་རྣམས་བྲི་བར་བྱའོ། ། ཞེས་སོ། ལྔ་པ་མདའ་ཡབ་ནི། ཤར་བུའི་སྟེང་གི་ཐད་དུ་གྱེན་དུ་འགྲེང་བའི་ཚུལ་གྱི་གནས་པ་སྟེ། དབྱིབས་ནི།
ཨ་བྷ་ཡས། པདྨའི་འདབ་མ་ཕྱེད་པའི་དབྱིབས་ཅན་དུ་བཤད་ལ། རྗེ་བཙུན་གྱིས་མཆོད་རྟེན་བརྩེགས་ཀྱི་རྣམ་པ་ལྟ་བུར་བཞེད་ཅིང༌། ལོཙྪ་བ་ཆེན་པོ་རིན་ཆེན་བཟང་པོ་ནས་བརྒྱུད་པའི་ཕྱག་བཞེས་ལ་ཡང་དེ་བཞིན་དུ་འབྱུང་ངོ༌། ། གང་ལྟར་ཡང་འོག་གི་ཤར་བུ་དང༌། སྟེང་གི་མདའ་ཡབ་གཉིས་ཐད་དཀར་འབབ་པར་བྱ་སྟེ། དེ་ལྟ་མ་ཡིན་ན་མདའ་ཡབ་རྩིག་པའི་སྟེང་དང༌། ཤར་བུ་བྱ་འདབ་ལས་འཕྱང་ན་མི་མཛེས་པའི་ཕྱིར་ཏེ། ཕྲེང་བར། འདིར་ཆ་ཆུང་བརྒྱད་པའི་མདའ་ཡབ་ཀྱིས་ཅི་ལྟར་གཞལ་ཡས་ཁང་མཛེས་པ་དེ་ལྟར་མདའ་ཡབ་དང་བྲལ་ན།
མགོ་བཅད་པ་ལྟ་བུའི་རིན་པོ་ཆེའི་ཤར་བུ་རྣམས་ཀྱིས་ནི་མ་ཡིན་ཞིང༌། ལྷ་ཁང་ཆེན་པོ་རྣམས་ལ་ཡང་མཐོང་བས། འདིར་བྲི་བྱའི་དཀྱིལ་འཁོར་ལ་མདའ་ཡབ་ནི་དར་དཔྱངས་ཀྱི་ཐིག་གི་བར་དུའོ། ། བསྒོམ་བྱའི་དཀྱིལ་འཁོར་ལ་ནི་ལོགས་ཀྱི་སྟེང་གི་བར་དུ་སྟེ། མདའ་ཡབ་རྣམས་ནི་ལོགས་ཅན་དང༌། ། ཞེས་རྡོ་རྗེ་ཕྲེང་བའི་རྒྱུད་དུ་གསུངས་པའི་ཕྱིར་རོ། ། ཞེས་བཤད་དོ། ། དེ་ལ་མཁས་པ་དག་གཞུང་འདིས་མདའ་ཡབ་སྒོ་ལོགས་ཀྱི་རྩེ་མོ་ཚུན་ཆད་ཡོད་པར་བཤད་པས། ཤར་བུ་དང༌། དྲྭ་ཕྱེད་དང༌།
ཕ་གུ་རྣམས་ཀྱང་དེ་དང་མཉམ་པར་ཡོད་པར་གྲུབ་བོ་གསུང་བ་ནི་ཤིན་ཏུ་མི་འཐད་དེ། མདའ་ཡབ་རྣམས་ནི་ལོགས་ཅན་དང༌། ། ཞེས་པའི་ལུང་འདི་དེང་སང་བོད་ན་བཞུགས་པའི་བཤད་རྒྱུད་རྡོ་རྗེ་ཕྲེང་བ་འདིའི་ནང་ན་མི་སྣང་ལ། ཕྲེང་བར་དེ་ལྟར་དུ་བཤད་པའི་དོན་ནི། མདའ་ཡབ་རྣམས་ཤར་གྱི་མཐའ་ནས་ནུབ་ཀྱི་མཐའི་བར་གྱི་ལོགས་ཀྱི་རྩེ་མོ་རྣམས་མདའ་ཡབ་ཅན་དུ་ཡོད་ཅེས་སྟོན་པ་ཡིན་གྱི། མདའ་ཡབ་སྒོ་ལོགས་ཀྱི་བར་དུ་ཡོད་པར་སྟོན་པའི་གཞུང་མ་ཡིན་ལ། གལ་ཏེ་ཡིན་ན། སློབ་དཔོན་ཨ་བྷ་ཡ་ཉིད་ཀྱིས། རྟ་བབས་སྒོ་ཚད་གཅིག་མ་ལ་སྣམ་བུ་བཅུ་གཅིག་བྱ་བར་གསུངས་པ་དེའི་ཚེ། མདའ་ཡབ་གཉིས་མཉམ་དགོས་པ་ལ་མཐོ་དམན་གྱི་ཁྱད་ཤིན་ཏུ་ཆེ་བའི་ཕྱིར་རོ། །
སྟེང་ཐོག་ཀ་བ་ཤིང་བརྩེགས་དང༌། ། གདུང་དང་ཐོག་ཕུབ་རིམ་པ་གསུམ། ། དང་པོ་ཀ་བ་ནི། སྣ་ཚོགས་རྡོ་རྗེའི་ལྟེ་བའི་སྟེང་དུ་ལྷ་སྣམ་ཕྱོགས་ཀྱི་མདོག་ཅན། རྒྱར་སྒོའི་ནང་ནས་ཆ་ཆེན་རེ་རེ་དང༌། དབུས་ཀྱི་རྒྱར་ནི་ཆ་ཆེན་དྲུག་ཡོད་པ། དཔངས་སུ་ཆ་ཕྲན་གཅིག་པ་སྟེ་སྒོ་ཕྱོགས་བཞིའི་ལྷ་སྣམ་གྱི་ལོགས་ཀྱི་ནང་གི་བར་དུ་ཁྱབ་པའོ། ། གལ་ཏེ་སྣ་ཚོགས་རྡོ་རྗེའི་ལྟེ་བའི་སྟེང་ནས་ཀ་བ་བཙུགས་པས་ཆོག་གི ལྷ་སྣམ་ལ་དཔངས་མི་དགོས་སོ་སྙམ་ན། དེ་ལྟ་ན་ལྷ་སྣམ་གྱི་ཁ་དོག་བྲི་བྱ་ལ་ཡོད་པ་དེ་བསྒོམ་བྱའི་གནས་སྐབས་སུ་ཡང་ཚོན་གྱིས་ཁ་བསྒྱུར་བ་ཙམ་ཡིན་པར་ཐལ་བའི་སྐྱོན་ཡོད་ལ།
དེ་འདོད་ན་ལྷ་སྣམ་ཕྱི་ནང་གཉིས་ཀྱི་བར་རེ་ཁཱས་བཅད་པ་དེ་དགོས་པ་མེད་པར་འགྱུར་ཏེ། དབུས་ཀྱི་ལྷ་སྣམ་དང༌། ཕྱོགས་ཀྱི་ལྷ་སྣམ་གྱི་ཁྱད་པར་ནི། ཁ་དོག་མི་འདྲ་བ་གཉིས་ཀྱིས་ཤེས་པའི་ཕྱིར་དང༌། རེ་ཁཱས་བཅད་པ་ནི་མཐོ་དམན་གྱི་དོན་མ་ཡིན་པའི་ཕྱིར་རོ། ། དེ་ལྟར་ལྷ་སྣམ་དཔངས་ཆ་ཕྲན་གཅིག་པའི་སྟེང་དུ། རྩིག་པ་ནས་ཆ་ཕྲན་གཅིག་དོར། ཚངས་ཐིག་ནས་ཆ་ཕྲན་ལྔ་དོར་བའི་མཐའ་རྣམས་སུ་ཀ་བ་བརྒྱད་ནི། དེ་ཉིད་སྣང་ཆེན་ལས། ཀ་བ་བརྒྱད་ཀྱིས་མཛེས་བགྱིས་ལ། །
ཞེས་བྱ་བ་ནི། ཕྱོགས་ཀྱི་ཆ་རེ་རེ་ཞིང༌། རྩིག་པ་ལ་བརྟེན་པའི་ཀ་བ་གཉིས་གཉིས་ཡོད་པས་དེའི་ཕྱིར་ཀ་བ་བརྒྱད་ཀྱིས་ཉེ་བར་མཛེས་པར་བྱས་པ་ཡིན་ནོ། ། ཞེས་གསུངས་པ་ལྟར། ཀ་བ་རྣམས་རྩིག་པའི་ནང་ལ་བརྟེན་པའོ། ། ཀ་བ་རྣམས་ཀྱི་རིང་ཐུང་གི་ཚད་ནི། བྲི་བྱ་ལ་རྩིག་ཐིག་གི་ནང་ཟླུམ་པོར་བསྐོར་བའི་ནང་ནས་ཕྱོགས་བཞིར་ཐལ་མར་སོང་བའི་ཐིག་བརྒྱད་ནི་ཀ་བའི་རིང་ཐུང་དང་སྦོམ་ཕྲའི་ཚད་ཡིན་ལ། དེས་ཚངས་ཐིག་གི་གཡས་གཡོན་ཕྱེད་མར་བགོས་པ་ནི་ཀ་བ་བརྒྱད་ཡིན་ཏེ། སློབ་དཔོན་ཤཱཀྱ་བཤེས་གཉེན་གྱིས། ཀ་བ་བརྒྱད་ཀྱིས་ཞེས་བྱ་བ་ལ་སོགས་པ་ལ་སྒོ་རེ་རེའི་ཐད་ཀར་ཡང་ཀ་བ་གཉིས་གཉིས་ཏེ།
མཐའ་གཅིག་ནི་རྡོ་རྗེའི་ཐིག་ལ་བརྟེན་པ། མཐའ་གཅིག་ནི་དཀྱིལ་འཁོར་གྱི་ལྟེ་བ་ལ་བརྟེན་ཏེ། དེ་ལྟར་ན་སྒོ་བཞིའི་ཐད་ཀར་ཀ་བ་བརྒྱད་དུ་འགྱུར་རོ། ། རྒྱུད་འདིར་རྡོ་རྗེ་ལྟ་བུའི་བསམ་པས་དངོས་པོ་ཐམས་ཅད་སྤྲུལ་པས་ན་མིང་ཐམས་ཅད་རྡོ་རྗེས་མཚན་པ་ཡིན་ཏེ། དེའི་ཕྱིར་རྡོ་རྗེའི་ཀ་བ་ཞེས་གསུངས་སོ། ། ཡང་གཞན་དག་ནི་འདི་སྐད་དུ་དངོས་པོ་ཐམས་ཅད་རྡོ་རྗེས་མཚན་པས་ན། རྡོ་རྗེས་མཚན་པའི་ཀ་བ་ལ་ནི་རྡོ་རྗེའི་ཀ་བ་ཞེས་ཟེར་རོ། ། ནང་ལོགས་སུ་ཞེས་བྱ་བ་ལ་ལོགས་ན་གནས་ཏེ། རྡོ་རྗེའི་ཀ་བའི་མདུན་གྱི་གནས་སུ་ཞེས་བྱ་བའི་དོན་ཏོ། ། དེ་ཡང་སྒོའི་ཐད་ཀའི་ཀ་བ་གཉིས་གཉིས་ཀྱི་བར་གྱི་གནས་དང༌།
བརྒྱད་པོའི་དབུས་ཀྱི་གནས་གང་ཡིན་པ་སྟེ། དེ་ལྟར་ན་གནས་ལྔ་པོ་འདི་རྣམས་ནི་རྡོ་རྗེའི་ཀ་བའི་ནང་ལོགས་ཏེ་ཞེས་བཤད་པའི་ཕྱིར་རོ། ། གཉིས་པ་ཤིང་བརྩེགས་ནི། སྔར་གྱི་ཀ་བའི་སྟེང་དུ་ཀ་ཞུ་ལ་སོགས་པའི་ཤིང་བརྩེགས་བྲེ་ཕུལ་གྱི་རྣམ་པ་ཅན་དཔངས་སུ་ཆ་ཕྲན་གཅིག་གི་ལྔ་ཆ་དང༌། ཆ་ཕྲན་གཅིག་ཡོད་པའོ། ། གསུམ་པ་གདུང་ནི། དཔལ་མཆོག་འགྲེལ་པར། སངས་རྒྱས་ཐམས་ཅད་བར་མེད་པར་རྡོ་རྗེ་ཐེག་པའི་ཚུལ་གྱིས་ཆོས་ཀྱི་འཁོར་ལོ་རབ་ཏུ་བསྐོར་བས་ཀ་བ་བརྒྱད་ཀྱི་སྟེང་དུ་རྡོ་རྗེ་ཕྲེང་བ་ཟླུམ་པོས་ཡོངས་སུ་བསྐོར་བའོ། ། ཞེས་དང༌། རེ་མིག་ཆ་དགུ་ཀ་བ་བརྒྱད་ཀྱི་སྟེང་ན་རྡོ་རྗེའི་ཕྲེང་བས་བསྐོར་བ།
ཞེས་བཤད་པས། ཀ་བའི་སྟེང་དུ་གདུང་ཟླུམ་བརྒྱ་དང་དཔངས་སུ་ཆ་ཕྲན་གཅིག་པ། རྡོ་རྗེ་རྩེ་གསུམ་པས་མཚན་པའོ། ། སྟེང་གི་གདུང་ཟླུམ་འདི་དང༌། འོག་གི་ཀ་བ་རྣམས་ཀྱི་བར་གྱི་རྡོ་རྗེའི་རྭ་བ་ཟླུམ་པོར་བསྐོར་བ་གཉིས་ཐད་མཉམ་དུ་ཡོད་པས་དེ་དག་གི་བར་ལ། སློབ་དཔོན་དཔལ་འཛིན་གྱིས། སྣ་ཚོགས་རྡོ་རྗེའི་སྟེང་གཡོགས་ཀྱི་རིམ་པ་ཡང་དག་པར་འབྲེལ་པའི་རྡོ་རྗེའི་ཐོག་དང་མཉམ་པར་ལྡན་པའོ། ། ཞེས་གསུངས་པས་སྟེང་ཐོག་དང་འོག་ས་གཉིས་འབྲེལ་པར་འདོད་པའི་ལུགས་དང༌། སློབ་དཔོན་དཔལ་འབྲས་རྡོ་རྗེས། རྡོ་རྗེའི་ཐིག་གིས་ཀུན་ནས་ཡོངས་སུ་བསྐོར་བ་ཡིན་ཏེ།
རྡོ་རྗེའི་ཕྲེང་བས་ཀུན་ནས་ཡོངས་སུ་བཅད་ཅིང༌། རྡོ་རྗེའི་རྭ་བའི་འོབས་ཀྱིས་ཡོངས་སུ་བསྐོར་བ་ཞེས་བྱ་བའི་དོན་ཏོ། ། ཞེས་རྭ་བ་འོབས་ཀྱི་ཚུལ་དུ་འདོད་པའི་ལུགས་དང༌། སློབ་དཔོན་ཀུན་སྙིང་གིས་རྡོ་རྗེ་རྩེ་གསུམ་པའི་ཕྲེང་བས་ཕྱི་རོལ་ནས་ཀུན་ཏུ་བསྐོར་བའོ། ། ཞེས་རྡོ་རྗེའི་རྭ་བ་དཔངས་ཆ་ཕྲན་གསུམ་པ་ཙམ་གྱིས་བསྐོར་བར་བཞེད་དོ། ། དེ་ལ་ལུགས་ཐོག་མཐའ་གཉིས་ནི་སྐབས་ཐོབ་ཀྱི་དབང་གིས་གཉིས་ཀར་ཁས་ལེན་དགོས་ལ། བར་པ་ནི་ཅུང་ཟད་མི་བདེ་སྟེ། རྭ་བ་འོབས་ཀྱི་ཚུལ་དུ་ཡོད་ན། དེ་དང་ཀ་བ་གཉིས་གནས་ས་གཅིག་པས་ཀ་བ་འོབས་ཀྱི་བར་སྣང་ལ་མི་སྡོད་པའི་ཕྱིར་དང༌། འོབས་ནང་ནས་ཀ་བ་རིང་པོ་འཛུགས་པའི་བཤད་པ་མེད་པའི་ཕྱིར་རོ། །
བཞི་པ་ཐོག་ཕུབས་ལ་གཉིས། གཞན་གྱི་འདོད་པ་བརྗོད་པ། རང་གི་འདོད་པ་བཤད་པའོ། ། དེ་ལ་དང་པོ་ནི། བླ་མ་སྔ་རབས་པ་ཁ་ཅིག གཞལ་ཡས་ཁང་གྲུ་བཞི་རྒྱ་དཔངས་མཉམ་པོར་བྱས་པའི་མདའ་ཡབ་མན་ཆད་ནི་མཆོད་རྟེན་གྱི་རྨང་ལྟ་བུ་ཡིན་ལ། དེའི་སྟེང་དུ་བང་རིམ་བཞི་བུམ་རྟེན། བུམ་པ། བྲེ། དེའི་སྟེང་དུ་གདུགས་རིམ་པ་བཅུ་གསུམ།
ཆར་ཁེབས་ཏོག་དང་བཅས་པ་རྣམས་ཇི་ལྟར་མཛེས་པར་བྱས་པས་མཆོད་རྟེན་གྱི་རྣམ་པ་ཅན་དུ་གྱུར་པ་ཡིན་ཏེ། གསང་འདུས་ལས། དཔག་ཚད་བྱེ་བའི་ཁྱོན་ཙམ་ལ། ། གྲུ་བཞི་ཤིན་ཏུ་མཛེས་པ་ཡི། ། མཆོད་རྟེན་རིན་ཆེན་སྣ་བཞི་པ། ། གསལ་ཞིང་རང་བཞིན་དྲི་མ་མེད། ། ཅེས་གསུངས་པས་སོ། ། ཞེས་བཞེད་མོད། ལུང་དེའི་དོན་ནི། གསང་འདུས་རྡོ་རྗེ་སེམས་དཔའི་སྒྲུབ་ཐབས་ཀྱི་འགྲེལ་པར།
མཆོད་རྟེན་ལྟར་མཆོད་པར་བྱ་བར་གྱུར་པ་ལ་བཤད་ཀྱི་དབྱིབས་ལ་བཤད་པ་མི་སྣང་ངོ༌། ། ཕྱིས་ཀྱི་མཁས་པ་དག ཀོ་ས་ལའི་རྒྱན་ལས། ཁྱིམ་བདག་བདག་ཉིད་ཆེན་པོའི་ཁང་པ་ཡིན་པར་སྟོན་པར་བྱེད་པས། ཞེས་དང༌། ཁང་བུ་བརྩེགས་པ་ནི་ཁང་བཟང་ལ་བྱའོ། ། ཞེས་དང༌། གཞན་ཡང་རྒྱུད་འགྲེལ་ཆེན་པོ་རྣམས་ལས་ཁང་བཟངས་སུ་བཤད་པ་འགའ་རེ་འབྱུང་བས། རྒྱལ་ཁབ་ཀྱི་རྣམ་པ་འདི་གཙོ་བོར་བྱ་སྟེ། དེ་ལྟར་ན་མདའ་ཡབ་མན་ཆད་ལ་ཆ་ཆེན་བཞི་འདོད་ཅིང༌།
དེའི་ནང་སྣ་ཚོགས་རྡོ་རྗེའི་སྟེང་དུ་ཀ་བའི་དཔངས་ཆ་ཆེན་བཞི་པ་དེའི་སྟེང་དུ་གདུང་ཟླུམ་དང༌། དེའི་སྟེང་དུ་ཐལ་གདུང་བཞི་ཕྲད་མཚམས་སུ་བསྣོལ་མར་བཏང་བའི་རྩེ་མོ་བྲེ་ཕུལ་ལ་གཏད་པ། དེའི་ཀ་གོང་རྣམས་ཅམ་ལ་སོགས་པའི་ཐོག་གིས་ཕུབ་པར་གྱུར་པ་སྟེ། འདི་མན་ཆད་ལ་ཆ་ཆེན་བཞིའོ། ། དེའི་སྟེང་དུ་ཁང་བཟངས་ཀྱི་རྣམ་པའི་རྒྱ་ཕུབས་ནི། འཇིག་རྟེན་གྱི་ལུགས་དང་མཐུན་པས་ཇི་ལྟར་མཛེས་པར་བྱ། རྒྱ་ཕུབས་དེའི་ཐོག་དཔངས་ལ་ཆ་ཆེན་གསུམ། ཏོག་ལ་ཆ་ཆེན་གཅིག་སྟེ། ཏོག་གི་རྩེ་མོ་ནས་མ་གཞི་ལ་ཐུག་གི་བར་གྱི་དཔངས་དང་འོག་གཞིའི་རྒྱ་མཉམ་པོར་བྱེད་པ་བླ་མ་རྣམས་ཀྱི་མན་ངག་ཡིན་ནོ་ཞེས་བཞེད་དོ། ། འདི་ལ་མདའ་ཡབ་མན་ཆད་ཀྱི་དཔངས་ཆ་ཆེན་བཞིར་འདོད་པ་ནི་སྔར་བཀག་ཟིན་ལ།
ཏོག་གཞལ་ཡས་ཁང་གི་དཔངས་ལ་གཏོགས་པར་འདོད་པ་ནི་མི་འཐད་དེ། ལུས་འདོམ་གང་གྲུ་བཞི་མཉམ་པ་དག་པས་གཞལ་ཡས་ཁང་པའང་རྒྱ་དཔངས་མཉམ་པོ་ཡིན་པར་འདོད་པ་བཞིན་དུ། ལུས་ཀྱི་རྒྱའི་འདོམ་གང་དང་མཉམ་པའི་དཔངས་ནི་ཐོད་པ་མན་ཆད་ཡིན་གྱི། དེའི་སྟེང་དུ་མགོ་རྒྱན་གཞན་ཡོད་ཀྱང་ལུས་ཀྱི་དཔངས་ལ་མི་ཐེ་བ་བཞིན་དུ་ཏོག་ཀྱང་གཞལ་ཡས་ཁང་གི་རྒྱན་ཡིན་པས་གཞལ་ཡས་ཁང་པའི་དཔངས་ལ་མི་གཏོགས་སོ། ། གལ་ཏེ་གཏོགས་ན་དེའི་སྟེང་ན་བ་དན་དང་རྒྱལ་མཚན་ལ་སོགས་ཡོད་པ་རྣམས་ཀྱང་གཞལ་ཡས་ཁང་པའི་དཔངས་སུ་གཏོགས་པའི་སྐྱོན་ཡོད་དོ། ། གཉིས་པ་ནི། སྟེང་གི་ཐོག་ཕུབ་ཀྱི་རིམ་པ་རྒྱུད་འགྲེལ་གཞན་རྣམས་ལས་གསལ་བར་བཤད་པ་མི་སྣང་ཡང༌། ཐམས་ཅད་གསང་བའི་རྒྱུད་ལས། རྡོ་རྗེའི་ཐིག་གིས་ཡོངས་བསྐོར་ཞིང༌། ། ཀ་བ་བརྒྱད་ཀྱིས་ཉེ་བར་མཛེས། །
ཀ་བ་བརྒྱད་ཀྱི་ནང་གནས་པའི། ། དཀྱིལ་འཁོར་བརྒྱད་པར་བསྟན་པ་དང༌། ། གྲྭ་ཡི་དཀྱིལ་འཁོར་དོར་བ་ནི། ། རྡོ་རྗེ་ལྷ་མོའི་ཚོགས་ཀྱིས་མཆོད། ། འཁོར་ལོ་ལྔ་དང་ཡང་དག་ལྡན། ། དཀྱིལ་འཁོར་ལྔ་ཡིས་རྣམ་པར་བརྒྱན། ། དྲྭ་བ་དྲྭ་ཕྱེད་ཀྱིས་སྤྲས་ཤིང༌། ། རྔ་ཡབ་ཀྱིས་ནི་ཉེར་སྤྲས་པ། ། ཞེས་གསུངས་ཤིང༌། དེའི་འགྲེལ་པ།
སློབ་དཔོན་ཤཱནྟི་པས་མཛད་པར། རྟ་བབས་དང་ཀ་བ་བརྒྱད་ཀྱིས་ཉེ་བར་མཛེས་པར་བྱས་པའི་ནང་གི་ཀ་བ་བརྒྱད་ཀྱིས་མདུན་གྱི་གནས་རྣམས་སུ་དཀྱིལ་འཁོར་བརྒྱད་བྱ་བར་བསྟན་ལ། རྡོ་རྗེ་ལྷ་མོ་ནི་རྡོ་རྗེ་སྒེག་མོ་ལ་སོགས་པ་བརྒྱད་དེ། དེ་རྣམས་ཀྱི་ཚོགས་ཀྱིས་མཆོད་པའོ། ། ལྷའི་སྣམ་བུའི་མཚམས་ཀྱི་རེ་ཆ་དོར་ལ། ལྔ་པོ་རེ་ཆར་རྡོ་རྗེ་དེ་བཞིན་གཤེགས་པའི་དཀྱིལ་འཁོར་ལྔས་འདི་རྣམས་ལ་རེ་རེ་ཞིང་ལྷ་ལྔ་ཡོད་པར་བྱ་བ་དང༌། དྲྭ་བ་དང༌། རྔ་ཡབ་ལ་སོགས་པས་བརྒྱན་པར་བྱའོ། ། ཞེས་གསུངས་པའི་དོན། གདུང་ཟླུམ་གྱི་ནང་གི་ལེའུ་ཚེ་བརྒྱད་ཀྱི་ཟུར་བཞི་ལ་རྒྱུད་འདིའི་ལུགས་ཀྱི་ལྷ་འགོད་རྒྱུ་མེད་པས་དོར་ལ།
གཞན་དེ་བཞིན་གཤེགས་པ་ལྔའི་དཀྱིལ་འཁོར་ལ་དྲྭ་ཕྱེད་ལ་སོགས་པ་བྱ། ཞེས་གསུངས་པ་ཡིན་པས། ཕྱོགས་བཞིའི་དཀྱིལ་འཁོར་བཞི་རྡོ་རྗེའི་གདུང་ཟླུམ་གྱི་སྟེང་དུ། དྲྭ་བ་དང་རྔ་ཡབ་ལ་སོགས་པས་བརྒྱན། ཞེས་དངོས་སུ་དྲྭ་ཕྱེད་བསྟན་པའི་སོགས་ཁོང་ནས། ཤར་བུ་དང་མདའ་ཡབ་དང་དྲྭ་བའི་སྣམ་བུའི་རྟེན་ཕ་གུ་དང༌།

དེའི་རྟེན་རྩིག་པ་རྣམས་ཤུགས་ལ་འཕངས་སོ། ། དེས་དཀྱིལ་འཁོར་བཞིའི་ཐོག་བསྟན་ནས་གཙོ་བོའི་རེ་མིག་གི་སྟེང༌། རྡོ་རྗེའི་གདུང་བསྣོལ་མར་བཏང་བའི་རེ་མིག་གྲུ་བཞི་པ་ལ། དྲྭ་བ་དང་རྔ་ཡབ་ལ་སོགས་པས་བརྒྱན་ཞེས་པའི་དོན། རྩིག་པ་དང༌། ཕ་གུ་དང༌། མདའ་ཡབ་ཀྱི་བར་བསྟན་ནོ། ། དེས་ན་ཐམས་ཅད་གསང་བ་རྩ་འགྲེལ་གྱི་དགོངས་པ། སྟེང་ཐོག་རིམ་པ་གསུམ་ལྡན་གྱི་རྣམ་པར་བྱེད་པ་ཡིན་པས་འདིར་དེའི་ལུགས་ལྟར་དུ་བཤད་ན། སྔར་ལྟར་གདུང་ཟླུམ་དང༌། གསེར་གྱི་སྐ་རགས་མན་གྱི་དཔངས་ལ་ཆ་ཕྲན་བཅུ་དགུ་དང༌།
ཆ་ཕྲན་གཅིག་གི་ལྔ་ཆ་ཡོད་ལ། དེའི་སྟེང་དུ་གདུང་ཟླུམ་གྱི་སྟེང་ནས་བྱ་འདབ་ཀྱི་བར་ལ་ཅམ་རྣམས་བཏང་སྟེ་ཐོག་ལེགས་པར་ཕུབ་ལ། གདུང་ཟླུམ་གྱི་ནང་ངོས་ཟླུམ་པོར་གནས་པའི་ཐོག་ནི་ཕུབ་པར་མི་བྱའོ། ། གདུང་གི་ཐོག་སྟེང་དུ་ཕྱོགས་ཀྱི་ཁ་དོག་དང་མཐུན་པའི་རྩིག་པ་རིམ་པ་གཅིག་པ་དཔངས་སུ་ཆ་ཆེན་གཅིག་དང༌། ཆ་ཕྲན་གཅིག་གི་སུམ་གཉིས་ཡོད་པ་དེའི་སྟེང་དུ་ཕ་གུ་ཆ་ཕྲན་སུམ་ཆ། དེའི་སྟེང་དུ་དྲྭ་བ་དང༌། གསེར་གྱི་སྐ་རགས་ཟླུམ་པོའི་ས་ལ་ཆ་ཕྲན་གཅིག དེའི་སྟེང་དུ་ཆ་ཕྲན་གཅིག་པའི་རྡོ་རྗེའི་གདུང་བཞི་མིག་མངས་རིས་སུ་བྲེས་ནས། ཕྱོགས་མཚམས་བརྒྱད་ཀྱི་རེ་མིག་རྣམས་མཛེས་པར་ཕུབ་ཅིང༌། རེ་མིག་དབུས་མ་མ་ཕུབ་པའི་གདུང་བསྣོལ་མ་གྲུ་བཞི་པའི་སྟེང་དུ་གཙོ་བོའི་ཁ་དོག་དང་མཐུན་པའི་རྩིག་པ་ཆ་ཕྲན་གསུམ་དང༌།
ལྔ་ཆ་མེད་པའི་ཆ་ཕྲན་གཅིག དེའི་སྟེང་དུ་ཕ་གུ་ཆ་ཕྲན་སུམ་ཆ། དྲྭ་བ་དང་སྐ་རགས་ཀྱི་ཆ་ལ་ཆ་ཕྲན་གསུམ་གཉིས། དེའི་སྟེང་དུ་ཐོག་མཉམ་པོར་ཕུབ་པའི་སྟེང་དུ་ཏོག་གིས་བརྒྱན་པར་བྱའོ། ། འདི་ནི་སློབ་དཔོན་རིགས་ཀྱི་སྦྱིན་པས། ཀ་བའི་སྟེང་དུ་གདུང་འཛིན་བཀོད་ནས་དེའི་སྟེང་དུ་གདུང་དགོད་པར་བྱའོ། ། གདུང་གི་སྟེང་དུ་གདུང་དང་མཉམ་པའི་རྩིག་པའི་སྟེང་དུ་ཀླུའི་སྟོབས་སམ། ཡང་ན་དོ་ཤལ་གྱི་སྣམ་བུའོ། ། དེའི་སྟེང་དུ་སེངྒེ་རྣམས་ཀྱི་ཁ་ནས་བྱས་པའམ་བྱུང་བའོ། ། དེའི་སྟེང་དུ་རྗེས་སུ་འགུགས་པ་རྣམས་སོ། །
དེའི་སྟེང་དུ་སོ་ཕག་རྣམས་ཀྱིས་བྱས་པའི་གཞིའོ། ། དེའི་སྟེང་དུ་མགྲིན་པའོ། ། ཞེས་གསུངས་པ་དང་དོན་འདྲ་བར་མངོན་ཏེ། ཀ་བ་ནི་དཀྱིལ་འཁོར་གྱི་ནང་གི་ཀ་བ་བརྒྱད་དོ། ། གདུང་འཛིན་ཞེས་པ་ནི། ཀ་ཞུ་ལ་སོགས་པའི་ཤིང་བརྩེགས་སོ། ། དེའི་སྟེང་གི་གདུང་ནི་གདུང་ཟླུམ་མོ། ། གདུང་སྟེང་གི་རྩིག་པ་ནི། རྩིག་པ་ཟླུམ་པོའོ། ། ཀླུའི་སྟོབས་ནི་ཕ་གུའོ། །
དེའི་སྟེང་དུ་སེངྒེ་རྣམས་ཀྱི་ཁ་ནས་བྱས་པ་ནི། སེངྒེའི་ཁ་ནས་དྲྭ་ཕྱེད་བྱུང་བ་སྟེ། སྔར་ཆུ་སྲིན་གྱི་ཁ་ནས་དྲྭ་ཕྱེད་བྱུང་བར་བཤད་པ་དང་དོན་འདྲའོ། ། དེའི་སྟེང་དུ་རྗེས་སུ་འགུགས་པ་ནི། གཅིག་རྗེས་སུ་གཅིག་བཀབ་པ་སྟེ་དོན་ཐལ་གདུང་བཞིའོ། ། དེའི་སྟེང་དུ་སོ་ཕག་གིས་བྱས་པའི་གཞི་ནི་སྟེང་ཐོག་གོ ། དེའི་སྟེང་དུ་མགྲིན་པའོ། ། ཞེས་པ་ནི། རེ་མིག་དབུས་མའི་སྟེང་གི་ཁང་བརྩེགས་བསྟན་ནམ་སྙམ་སྟེ་དཔྱད་དོ། ། དེ་ལྟར་ན་ལུས་འདོམ་གང་གྲུ་བཞི་མཉམ་པས།
གཞལ་ཡས་ཁང་ཡང་ཤར་ནུབ་ཀྱི་རྒྱ་དང་སྟེང་ཐོག་ནས་འོག་གཞི་སྣ་ཚོགས་རྡོ་རྗེའི་བར་མཉམ་པོར་བྱ་དགོས་ལ། ཏོག་ནི་རྒྱན་ཡིན་པའི་ཕྱིར། གཞལ་ཡས་ཁང་གི་དཔངས་ལ་མི་བརྩེའོ། ། བཞི་པ་སྒོ་ནི། དབུས་སུ་བརྒྱད་ཆ་ཕྱིས་པ་སྒོ། ། ཞེས་བཤད་པས། རྩ་བའི་སྒོའི་རྒྱར་ཆ་ཆེན་གཅིག་པ། དཔངས་སུ་སྔ་རབས་པ་རྣམས་སྒོའི་དཔངས་སུ་ཆ་ཆེན་གཅིག་པར་འདོད་པ་ལ། བླ་མ་དག་གཙོ་བོའི་སྐུ་ལུས་སྒོ་ལ་མི་ཤོང་བས་ཤིན་ཏུ་མི་འཐད་གསུངས་ལ། ཕྱིས་ཀྱི་མཁས་པ་དག
སྒོའི་དཔངས་ཚད་སྔགས་ཀྱི་གཞུང་རྣམས་ལས་གསལ་པོར་བཤད་པ་མ་མཐོང་ཡང༌། གདགས་པར་ལྷའི་གྲོང་ཁྱེར་ལྟ་ན་སྡུག་གི་ལྕགས་རིའི་སྒོ་ལྕགས་རི་དང་དཔངས་མཉམ་པོར་བྱས་པའི་རིག་པས་འདིར་ཡང་རྩིག་པ་དང་དཔངས་ཚད་མཉམ་སྟེ། དེ་ལ་སྟེང་འོག་གི་ཡ་ཐེམ་མ་ཐེམ་ཡང་སྒོའི་དཔངས་ལ་ཐེའོ་ཞེས་གསུངས་ཤིང་གདགས་པར་ཡང༌། རྭ་བའི་འཕང་དུ་ནི་དཔག་ཚད་ཕྱེད་དང་གསུམ་ཡོད་དོ། ། ཞེས་དང༌། ལྷའི་གྲོང་ཁྱེར་དེ་ནི་སྒོ་སྟོང་དུ་གཅིག་གིས་མ་ཚང་བ་ཡོད་དེ། སྒོ་གཅིག་ཀྱང་འཕང་དུ་ནི་དཔག་ཚད་ཕྱེད་དང་གསུམ། ཞེང་དུ་ནི་དཔག་ཚད་ཕྱེད་དང་གཉིས་ཡོད་དོ། ། ཞེས་བཤད་ལ། གདགས་པའི་དཔེ་ཁ་ཅིག་ལས་སྒོ་གཅིག་ཀྱང་འཕང་དུ་ནི་དཔག་ཚད་གསུམ་ཞེས་པ་ལས་མི་འབྱུང་ངོ༌། །
དེ་ལ་དཔེ་དང་པོ་ལྟར་ན་སྒོ་དང་ལྕགས་རི་དཔངས་མཉམ་ཀྱང༌། ཕྱི་མ་ལྟར་ན་སྒོ་ལྕགས་རི་བས་དཔག་ཚད་ཕྱེད་ཀྱིས་མཐོ་སྟེ། བལ་པོའི་གྲོང་ཁྱེར་རྣམས་ལའང་དེ་བཞིན་སྣང་ངོ༌། ། ཞེས་བདག་གི་བླ་མ་གསུང་ངོ༌། ། དེ་ལ་སྤྱིར་སྔགས་ཀྱི་རྒྱུད་འགྲེལ་རྣམས་ལས། སྒོའི་དཔངས་ཚད་གསལ་བར་བཤད་པ་ཉུང་ཡང༌། བཤད་པ་གཏན་མེད་པ་མ་ཡིན་ཏེ། སློབ་དཔོན་དར་ཕན་གྱིས་འགལ་བ་མེད་པས་ལྷ་ཡི་ཕྱིར། རིང་བའི་སྒོ་ནི་བཤད་པ་ཡིན། ། ཤིན་ཏུ་ཆུང་ནའང་མི་འགལ་བས། །
མཆོད་བྱ་རྣམས་ཀྱང་བསྟེན་པ་སྟེ། ། ཞེས་གསུངས་པ་ལྟར་སྒོ་ཆེ་བ་དང་ཆུང་བ་གཉིས་ཡིན་ལ། དེ་ལ་སྒོ་ཆེ་བ་ནི་གཞུང་དེར། མ་ཐེམ་གྱིས་ནི་གདུང་གི་མཐར་ཐུག་པའི་ཚད་གང་ཡིན་པ་སྟེ། དེ་བཞིན་དུ་རྩེ་མོའི་མཐར་ཐུག་པའི་རིང་དུ་ནི་ཆ་གསུམ་གྱི་ཚད་དུ་འགྱུར་ཞིང༌། ཆ་རེ་རེ་ནི་ཆ་ཆེན་པོའོ། ། ཞེས་སྒོའི་དཔངས་སྒོ་ཚད་གསུམ་དུ་གསུངས་སོ། ། སྒོ་ཆུང་བ་ནི། དར་བན་གྱིས། ཁང་བཟངས་རྣམས་ཀྱི་བརྒྱད་དང་བཅུའི་ཆ་ཤས་ཀྱི་ཞེང་ནི་སྒོའི་དབུས་ཀྱི་ཆ་ལ་སྟེ།
དེའི་ཚད་ཀྱི་ཡལ་འདབ་དང༌། དེའི་ཉིས་འགྱུར་ནི་སྒོའི་དཔངས་སུ་བསྟན་ཅིང༌། སྒོ་ཁྱུད་དང༌། དཔུང་པ་དང༌། རེ་བཞི་རྣམས་ནི་དེའི་ཆ་ལྔ་པར་བཤད་དོ། ། ཞེས་སྒོ་དཔངས་ཆེ་ཆུང་གཉིས་སུ་གསལ་བར་བཤད་ལ། སྒོ་འདི་ཆུང་ངུའི་ལུགས་ཡིན་པའང༌། དེ་ཉིད་ལས། འདེགས་པའི་དཔངས་ནི་རྣམ་བཟུང་བ། ། འདེགས་པའི་རྒྱ་ཡི་ཚད་ཡིན་ཏེ། །
ཆ་གཉིས་སླར་ཡང་སྟེང་དུ་ནི། ། ཆུང་བར་བཟོ་བོ་ཡང་དག་འདོད། ། ཅེས་གསུངས་པའི་ཕྱིར་རོ། ། དེས་ན་ལུགས་འདི་གཉིས་ཀ་ཡང་ཁས་བླང་དགོས་ཏེ། རྟ་བབས་དཔངས་སུ་སྒོ་ཚད་གསུམ་མ་ལྟར་ན། སྒོ་ཆེ་བ་དང༌། སྒོ་ཚད་གཅིག་མ་ལྟར་ན། སྒོ་ཆུང་བ་འདོད་དགོས་པའི་ཕྱིར་རོ། ། དེ་ལྟ་བུའི་རྩ་བའི་སྒོའི་ཕྱི་རོལ་དུ་སྒོ་ཚད་གཅིག་ཡོང་བའི་ས་ནི་སྒོ་ཁྱུད་དེ། མཁས་པ་དག་འདིར་ཡང་སྔར་བཞིན་གྱི་སྒོ་བྱའོ། །
གལ་ཏེ་འདིར་སྒོ་བྱེད་པ་མི་འཐད་དོ་སྙམ་ན། དེ་ཉིད་བསྡུས་པ་ལས། སྒོ་རྣམས་ཀུན་གྱི་ནང་དུ་ནི། ། སྒོ་བསྲུང་རྣམས་ནི་དགོད་པར་བྱ། ། ཞེས་གསུངས་པས། སྒོ་ཁང་ལ་སྒོ་ཡོད་པར་གྲུབ་བོ། ། དེ་རྩ་བའི་སྒོའི་ནང་མདུན་དུ་འགོད་པ་ཡིན་ནོ་སྙམ་ན། དེ་ཉིད་བསྡུས་པ་ལས། ཁང་བུ་བརྩེགས་པ་རྩེ་མོ་རྡོ་རྗེ་དང༌། ནོར་བུ་དང༌།
རིན་པོ་ཆེ་ལས་བྱས་པའི་སྒོ་ཁང་ན་ཟླ་བའི་དཀྱིལ་འཁོར་ལ་གནས་ཞེས་གསུངས་ཤིང༌། ཀོ་ས་ལར་ཡང༌། སྒོ་ཁྱུད་ཀྱི་ནི་ཞེས་པ་སྒོ་ཁང་གིའོ། ། ཞེས་སྒོ་ཁྱུད་ཀྱི་བར་ལ་སྒོ་ཁང་དུ་བཤད་པས་སོ། ། རྩ་བའི་སྒོ་ལ་སྒོ་མེད་དོ་སྙམ་ན། དེ་ཉིད་བསྡུས་པར། གྲུ་བཞི་པ་ལ་སྒོ་བཞི་པ། ། ཞེས་དང༌། དེའི་འགྲེལ་པར། སྒོ་ནི་དབུས་སུ་བརྒྱད་ཆའོ། །
ཞེས་སོགས་ལུང་དུ་མ་དང་འགལ་ཞིང༌། དཔལ་མཆོག་ཏུའང༌། སྒོའི་དབུས་ནི་ཐམས་ཅད་དུ། ། གཟུགས་མཚན་ལ་སོགས་བསྡུས་པ་དགོད། ། ཅེས་དང༌། ཡང༌། སྒོ་དབུས་སུ་ཡང་དེ་རྣམས་ཉིད། ། ཅེས་པའི་འགྲེལ་པར། ཤར་ཕྱོགས་ཀྱི་ཆའི་སྒོའི་དབུས་སུ་རྡོ་རྗེ་ལྕགས་ཀྱུའོ། ། ཞེས་པ་དང༌།
ཀོ་ས་ལར་ཡང༌། རྡོ་རྗེའི་སྒོ་སྟེ་དེའི་ནང་ནི་དབུས་སུའོ། ། ཞེས་པ་དང༌། རྩེ་མོར། སྒོ་ཡི་དབུས་ན་གང་གནས་པ། ། སྒོ་སྲུང་རྣམས་ནི་སྤྱན་དྲངས་བྱ། ། ཞེས་དང༌། གཙུག་དགུར། སྒོ་ནི་སྲུང་བ་བཞི་པོ་དག ། སྒོ་ཡི་དབུས་སུ་བྲི་བར་བྱ། །
ཞེས་གསུངས་པས། སྒོ་གླེགས་ཀྱི་དབུས་སུའམ་སྒོ་ཐེམ་གྱི་དབུས་སུ་བཞུགས་པར་འགལ་བའི་ཕྱིར། གཞན་འོས་མེད་པས། རྩ་བའི་སྒོ་དང་སྒོ་ཁང་གི་སྒོ་གཉིས་ཀྱི་དབུས་སུའོ། ། དེ་ལྟ་མ་ཡིན་ན། རྒྱུད་འགྲེལ་གྱི་ཚིག་དེ་རྣམས་ལ་བཤད་དུ་མི་རུང་བའི་ཕྱིར་དང༌། རྩ་བའི་སྒོ་ལ་སྒོ་མེད་ན། རྩ་བའི་སྒོ་སྒོ་མ་ཡིན་པར་འགྱུར་བའི་སྐྱོན་ཡོད་དོ། ། ཞེས་རྡོར་དབྱིངས་བློས་བསླངས་སུ་བྲིས་སོ། ། སློབ་དཔོན་ཀུན་སྙིང་གིས།
སྒོ་ནི་འཁོར་ལོ་བརྒྱད་ཆ་སྟེ། ། སྒོ་ཁྱུད་ཀྱང་ནི་སྒོ་ཡི་ཚད། ། ཅེས་དང༌། དེ་ཉིད་སྣང་ཆེན་དུ། སྒོ་ཁྱུད་ནི་སྒོའི་ཚད་དོ། ། ཁ་ཁྱེར་ནི་སྒོའི་ཕྱེད་ཀྱི་ཚད་དོ། ། སྒོ་འགྲམ་ནི་ཁ་ཁྱེར་གྱི་ཚད་དོ། ། ཞེས་གསུངས་པས། སྒོ་ཁྱུད་ཀྱི་ནང་ངོས་སྒོ་དང་མཉམ་པ། སྒོ་འགྲམ་དང་སྒོ་ལོགས་སྒོའི་ཕྱེད་ཕྱེད་དེ།
སློབ་དཔོན་ཤཱནྟི་པས། སྒོའི་ཕྱེད་ཀྱི་ཚད་ནི་ཐམས་ཅད་དུ་ཁྱམས་དང༌། སྒོ་འགྲམ་དང༌། དེ་བཞིན་དུ་སྒོའི་ལོགས་ཀྱི་ཡིན་ནོ། ། ཞེས་སོ། ། སྒོ་སྒོ་ཁྱུད་སྒོ་འགྲམ་སྒོ་ལོགས་བཞི་ཀ་མཉམ་པ་དང༌། སྒོ་དང་མི་མཉམ་སྒོ་ཁྱུད་སྒོ་ལོགས་སྒོ་འགྲམ་གསུམ་མཉམ་པ་དང༌། སྒོ་དང་སྒོ་ཁྱུད་མཉམ། སྒོ་འགྲམ་དང་སྒོ་ལོགས་མཉམ་པའི་ལུགས་གསུམ་ལས། འདིར་ཕྱི་མའི་དབང་དུ་བྱས་པ་སྟེ།
སྒོ་དང་སྒོ་ཁྱུད་ཀྱི་ནང་མཉམ་པས་ཆ་ཕྲན་བཞི་བཞི། སྒོ་འགྲམ་དང་སྒོ་ལོགས་ཀྱི་ནང་མཉམ་པས་ཆ་ཕྲན་གཉིས་གཉིས་སོ། ། སྒོ་ལོགས་ཀྱི་ཕྱི་ལ་ནི་ཆ་ཕྲན་གསུམ་ཡོད་པས། འདིར་ནང་གི་དབང་དུ་བྱས་སོ། ། ལྔ་པ་རྟ་བབས་ལ་གཉིས། སློབ་དཔོན་ཨ་བྷ་ཡཱའི་ལུགས་དང༌། སློབ་དཔོན་གཞན་གྱི་ལུགས་སོ། ། དང་པོ་ནི། རྟ་བབས་སྒོ་ལས་སུམ་འགྱུར་ལ། དཔངས་སུ་བརྩི་བ་དང༌།
ཞེང་དུ་བརྩི་བ་གཉིས་ལས། ཞེང་ལ་བརྩི་བ་ནི། ཕྲེང་བར་གཞན་གྱི་ལུང་དྲངས་པ། ཆུ་སྲིན་ཁ་ནས་ཆུ་སྲིན་བར། ། རྟ་བབས་སྒོ་ལས་སུམ་འགྱུར་ཏེ། ། ཞེས་སྣ་ཚོགས་རྡོ་རྗེའི་རྭ་རྩེའི་ཆུ་སྲིན་ཀ་བའི་རྩེ་ནས་འཐོན་ཞིང༌། དེ་ཆུ་སྲིན་ནས་ཆུ་སྲིན་གྱི་བར་ལ་ཆ་ཆེན་གསུམ་ཡོད་པའི་ཕྱིར། འཕྲེད་ལ་སུམ་འགྱུར་དུ་བརྩི་བ་ཡིན་ཏེ། ཕྲེང་བར། རྟ་བབས་ནི་རྟ་བབས་ཀྱི་ཀ་བའི་བར་དུ་ངོས་སུ་སྒོ་ལས་སུམ་འགྱུར་རོ། །
ཞེས་གསུངས་པས་རྟ་བབས་ཀྱི་ཀ་བ་ནས་ཀ་བའི་བར་ལ་སྒོ་ལས་སུམ་འགྱུར་ཡོད་པ་ལ་དགོངས་ནས་སུམ་འགྱུར་དུ་གསུངས་ཀྱི། སྣམ་བུ་རིང་ཤོས་ལ་ནི་སྒོ་ལས་བཞི་འགྱུར་ཡོད་ཅིང༌། ལ་ཝ་པའི་བདེ་མཆོག་གི་དཀྱིལ་ཆོག་ཏུ། སྒོ་ལས་བཞི་འགྱུར་དུ་བཤད་པའང་འདི་ལ་དགོངས་སོ། ། འདིར་སུམ་འགྱུར་དཔངས་སུ་བྱེད་པ་ལ་ལུགས་གཉིས་ལས། མུན་སྣམ་གཉིས་མའི་ལུགས་ལྟར་ན། སྒོ་ལོགས་ཀྱི་རྩེ་མོ་ནས། མདུན་དུ་ཆ་ཕྲན་གཉིས་དོར་ངོས་སུ་ཆ་ཕྲན་རེ་རེ་དོར་བར་ཞེང་དུ་ཆ་ཆུང་གཅིག་དང༌། དཔངས་སུ་ཆ་ཆུང་ལྔ་པའི་ཀ་བ་གཉིས་ཏེ། ཀླུའི་བློ་ཡི་དཀྱིལ་ཆོག་ལས།
བུམ་པ་ཀ་བའི་སྟེང་གནས་པའི། ། སྒོ་ལས་སུམ་འགྱུར་རྟ་བབས་ཏེ། ། ཞེས་དང༌། ཕྲེང་བར། སྟེགས་བུ་བུམ་པ་ལས་བྱུང་བའི། ། རྟ་བབས་ཀ་བ་དྲང་པོར་བྱ། ། ཞེས་གསུངས་པས། སྟེགས་བུ་གྲུ་བཞི་པའི་སྟེང་དུ་བུམ་པ་ལ་གནས་པའི་ཀ་བ། རྩ་བ་དང་རྩེ་མོ་ལ་ནོར་བུས་སྤྲས་པ། ཀ་བའི་གློ་གཉིས་སུ་དར་དཔྱངས་ཀྱི་སྣམ་བུ་རྒྱ་དཔངས་ཀ་བ་དང་མཉམ་པ་ལ།
གླང་པོ་ཆེའི་སྟེང་དུ་སེངྒེའི་ལག་པ་གཅིག་གིས་གླང་པོ་ཆེའི་སྤྱི་བོ་ནས་མནན་ཅིང་དཔུང་པ་གཉིས་བཏེག་སྟེ་འཕྱར་བ། དེའི་སེངྒེའི་ཁ་ནས་རིན་པོ་ཆེ་འཕྱང་བའོ། ། ཀ་བའི་སྟེང་དུ་རྟ་བབས་འདེགས་པའི་གདུང་ཡོད་པ་དང་མེད་པའི་ཕྱོགས་གཉིས་ལས། འདིར་གདུང་མེད་པའི་ཕྱོགས་བསྟན་ཏེ། ཚངས་ཐིག་གི་གཡས་གཡོན་དུ་ཆ་ཆུང་ཕྱེད་དང་དྲུག་སྟོང་པར་བཞག་ནས་གསེར་གྱི་སྣམ་བུ་ཆ་ཆུང་ཕྱེད་དང་གསུམ་པའོ། ། དེའི་སྟེང་དུ་ཚངས་ཐིག་ནས་ཆ་ཆུང་དྲུག་དོར་བར་གཉིས་པ་རིན་པོ་ཆེའི་ཤར་བུ་དང༌། གསུམ་པ་རིན་པོ་ཆེ་གཉིས་ཆ་ཆུང་གསུམ་གསུམ་དུ་རིང་བའོ། ། ཆ་ཆུང་བཞི་དོར་བར་བཞི་པ་རྨིག་པ་ཆ་ཆུང་ལྔར་རིང་བའོ། ། ཆ་ཆུང་ཕྱེད་དང་བཞི་དོར་བར་ལྔ་པ་མུན་པའི་སྣམ་བུ་ཆ་ཆུང་ཕྱེད་དང་ལྔར་རིང་བའོ། ། ཞེས་པ་ནི།
མུན་སྣམ་ནི་བར་སྟོང་ཡིན་པས་གཞན་དོར་རྒྱུ་མེད་ཀྱང༌། བ་རན་གྱི་འོག་ཆ་ཆུང་ཕྱེད་དང་བཞི་དོར་བ་ནས་ཡོད་པ་ལ་དགོངས་ནས་ཆ་ཆུང་ཕྱེད་དང་ལྔར་རིང་བ་ནི་བ་རན་གྱི་འོག་ཆ་ཆུང་ཕྱེད་དང་ལྔར་རིང་བའོ། ། ཆ་ཆུང་གསུམ་དོར་བར་དྲུག་པ་ཆ་ཆུང་ལྔ་པའོ། ། ཞེས་པ་བ་རཎྜའི་སྟེང་ཆའི་ཚད་དོ། ། དེའི་སྟེང་དུ་མུན་སྣམ། དེའི་སྟེང་དུ་རིན་ཆེན་ཤར་བུ་དང༌། རིན་པོ་ཆེ་དང༌། རྨིག་པ་གསུམ། ཚངས་ཐིག་གཡས་གཡོན་ནས་ཆ་ཕྲན་བདུན་བདུན་ཏེ། བཅུ་བཞིར་རིང་བའོ། །
དེའི་སྟེང་དུ་མདའ་ཡབ་ཀྱི་སྣམ་བུ་ནི་ཆ་ཆུང་ལྔ་ལྔ་སྟེ་བཅུར་རིང་བའོ། ། འདི་ལ་སྣམ་བུ་ལྔ་པའི་ལོགས་སུ་ཆ་ཆུང་ཕྱེད་དང་བཞི་ནི་སྟེང་གི་ཆ་ལའོ། ། ཞེས་པ་བ་རན་གྱི་འོག་ཆ་ནས། ཆ་ཆུང་ཕྱེད་དང་བཞི་དོར་བར་མུན་སྣམ་གཅོད་པའི་བྲི་བྱ་ལ་ཐིག་འོང་བ་བཞིན་དུ་རྩིག་པ་ལའང་བར་བཅད་པའི་དོན་ཏེ། དེ་ལྟ་མ་ཡིན་ན། དེའི་ཕྱི་ངོས་ན་བ་རན་གྱི་འོག་གི་བར་སྟོང་ཡོད་པས་དེ་ཡང་མུན་སྣམ་དུ་ཐལ་བས་སོ། ། བདུན་པ་ལ་འོག་ཆ་ཆུང་གསུམ་པ་སྟེ། དེའི་སྟེང་དུ་ཆ་ཆུང་དྲུག་པའོ། ། ཞེས་པའི་དོན་བ་རཎྜའི་སྟེང་མཐའ་ནས་ཆ་ཆུང་གསུམ་དོར། ཤར་བུའི་ནང་ནས་ཆ་ཆུང་དྲུག་དོར་བར་མུན་སྣམ་བར་གཅོད་པའི་དོན་ཏོ། །
དེ་ལ་མུན་པ་སེལ་བའི་ནོར་བུ་བྱེད་པ་ཕྱག་ལེན་ལ་ཡོད་དོ། ། དེ་ལ་མུན་སྣམ་གཉིས་ནི་དཔངས་ཆ་ཆུང་ཕྱེད་དང་གཉིས་སོ། ། གཞན་སྣམ་བུ་ཐམས་ཅད་ནི་དཔངས་ཆ་ཆུང་རེ་རེ་བའོ། ། སྔར་གྱི་སྣམ་བུ་རྣམས་ཀྱིས་ནང་གི་རྩེ་མོ་ནས་གསེར་གྱི་སྣམ་བུའི་ཆ་ཆུང་ཕྱེད་དོར་ནས་རིམ་གྱིས་སྣམ་བུ་གཞན་དང་འབྲེལ་བས་སྣམ་བུ་བརྒྱད་པའི་མ་མཐའ་ལ་ཐུག་གི་བར་དུ་སྦྲེལ་བའི་རྒྱར་ཆ་ཆུང་ཕྱེད་པའི་སྣམ་བུ་འཁྱོག་པོ་བྱས་ཏེ། དེ་ཡང་གཞན་དང་འབྲེལ་ཞེས་པ་བ་རན་གྱི་སྟེང་ནས་སྟེང་གི་ཆའི་བར་དུ་འབྲེལ་བ་ནི་མ་ཡིན་གྱི། སྣམ་བུ་བརྒྱད་པའི་མ་མཐའ་ལ་རེག་གི་བར་དུ་འབྲེལ་བར་བྱ་སྟེ། མཁས་པ་དུ་མའི་ཕྱག་ལེན་མཐོང་བ་བརྒྱུད་པ་ལས་དེ་ལྟར་འབྱུང་བའི་ཕྱིར་དང༌། རྒྱ་གར་བ་དང་བལ་པོར། མཁས་པ་རྣམས་ཡོད་དུས་བྲིས་པའི་ཐང་སྐུ་རྙིང་པ་རྣམས་ལའང་དེ་ལྟར་མཐོང་བའི་ཕྱིར་དང༌། ཕྲེང་བར་ཡང༌།
ནང་གི་མཐར་ཡང་ཐིག་དང་པོའི་ཆ་ཆུང་ཕྱེད་དོར་ནས་ཇི་ལྟར་རིགས་པ་གྱེན་དུ་འགྲེང་བའི་ཐིག་གཅིག་གོ ། དེ་དག་ནི་གཞན་དང་འབྲེལ་བས་འཁྱོག་པོ་གཅིག་ཏུ་མཐོང་སྟེ། ཇི་ལྟར་མཛེས་པར་བྲི་བར་བྱའོ། ། འདིའི་ནང་དུའང་རིན་པོ་ཆེ་ལ་སོགས་པ་འབྲི་བའི་དོན་དུ་ཆ་ཆུང་ཕྱེད་དོར་ནས་སྔ་མ་དེ་ཁོ་ན་བཞིན་དུ་ཐིག་ཀྱོག་པོ་གཅིག་གོ ། ཞེས་མཛེས་པར་བྲི་བར་གསུངས་པའི་ཕྱིར་རོ། ། དེ་ལ་གསེར་གྱི་སྣམ་བུ་ནི་གསེར་ཉིད་དོ། ། ཤར་བུ་རྣམས་ནི་སྤྱིར་དཀྱིལ་འཁོར་གྱི་ཤར་བུ་དང་མཚུངས་པ་ལས་ཁྱད་པར་དཀྱིལ་འཁོར་གྱི་ནི་བྱ་འདབ་ལས་དཔྱངས་པ་ཡིན་ལ། འདིར་ནི་རིན་པོ་ཆེའི་སྣམ་བུའི་འོག་ཏུ་བསྒྲིག་པ་བར་སྟོང་དང་བཅས་པའོ། ། རིན་པོ་ཆེའི་སྣམ་བུ་ནི་དཀྱིལ་འཁོར་གྱི་ཕ་གུ་དང་མཚན་ཉིད་འདྲ་བའོ། ། རྨིག་པ་ནི་རྟ་རྨིག་གི་རྣམ་པ་ལྟ་བུ།
བ་རཎྜ་ནི་འབོལ་རིས་ཀྱི་རྣམ་པ་ལྟ་བུར་མཛད་པ་མཐོང་བ་བརྒྱུད་པའི་ཕྱག་བཞེས་ལས་འབྱུང་ལ། ཁ་དོག་ཇི་ལྟར་མཛེས་པར་བྱ་བར་ཕྲེང་བ་སོགས་སུ་བཤད་དོ། ། སྣམ་བུ་བཅུ་གཅིག་པ་མདའ་ཡབ་ཀྱི་སྣམ་བུ་ལ་དབུས་སུ་ཆོས་འཁོར་གྱི་གདན་རྒྱར་ཆ་ཆུང་གཉིས་པ་དཔངས་སུ་ཆ་ཆུང་གཅིག་པའི་པདྨ་དང་ཟླ་བ། དེའི་སྟེང་དུ་རྩིབས་བརྒྱད་པའམ། རྩིབས་བཅུ་གཉིས་པའི་གསེར་གྱི་འཁོར་ལོ་རྒྱར་ཆ་ཆུང་གཉིས་པ་ཆ་ལྔ་དང་ལྡན་པའི་མུ་ཁྱུད་ཅན་རྩིབས་ཀྱི་བར་རྣམས་སྟོང་པར་ཡོད་པ་སྟེང་དུ་བསླང་ནས་བཞག་པའོ། ། ཆོས་འཁོར་གྱི་གདན་གྱི་གཡས་གཡོན་དུ། འཁོར་ལོ་ལས་ཆ་ཆུང་ཕྱེད་ཙམ་དུ་རིང་བར་གནས་པའི་རི་དྭགས་དང་རི་དྭགས་མོ། ཆ་ཆུང་གཅིག་ཏུ་མགྲིན་པ་དང་བཅས་པའི་གདོང་པ་འགྲེང་ཞིང༌། མིག་འཁོར་ལོའི་རྩེ་མོ་ལ་ལྟ་བ་གསེར་ལས་བྱས་པ་རིན་པོ་ཆེ་གཞན་གྱིས་སྤྲས་པའོ། ། རི་དྭགས་མདའ་ཡབ་ཀྱི་སྣམ་བུ་ལ་གནས་པར་འདོད་པ་དང༌།
མི་འདོད་པའི་ལུགས་གཉིས་ལས། འདིར་མི་འདོད་པའི་ལུགས་ཡིན་ལ། རི་དྭགས་ཀྱི་མཇུག་མའི་ཕྱི་རོལ་གྱི་ངོས་གཉིས་སུ་མདའ་ཡབ་གཉིས་གཉིས་དང་ལྡན་པའོ། ། ཁ་ཅིག་མདའ་ཡབ་ཀྱི་སྣམ་བུ་ལ་མདའ་ཡབ་མེད་པར་འདོད་པ་ཨ་བྷ་ཡས་བཀག་སྟེ། ཇི་སྐད་དུ་ཁ་ཅིག་ནི་མདའ་ཡབ་མེད་དེ། དེའི་སྣམ་བུ་ལ་རི་དྭགས་དང༌། རི་དྭགས་མོ་དག་ཁོ་ན་གནས་སོ། ། ཞེས་ཟེར་རོ། ། འདོད་པ་དེ་ནི་འཕགས་པ་ཀླུའི་བློའི་ཞབས་ཀྱིས། བུམ་པ་ཀ་བའི་སྟེང་གནས་པའི། །
སྒོ་ལས་སུམ་འགྱུར་རྟ་བབས་ནི། ། ཕྱོགས་ཅན་མདའ་ཡབ་དག་དང་ལྡན། ། དྲིལ་བུའི་སྒྲ་ནི་ཡང་དག་སྒྲོགས། ། ཞེས་པའི་ལུང་དང་འགལ་ལོ། ། འདིས་ནི་གདན་གྱི་གཞོགས་ན་གནས་པའི་རི་དྭགས་དང༌། རི་དྭགས་མོའི་མཇུག་མའི་ཕྱོགས་དག་ཏུ་མདའ་ཡབ་གཉིས་གཉིས་གསུངས་སོ། ། དེ་ཉིད་ཀྱི་ཕྱིར་བཞེད་པ་འདི་ལ་ནི་རི་དྭགས་དང་རི་དྭགས་མོ་དག་མདའ་ཡབ་ལ་གནས་པ་མ་ཡིན་ནོ། ། ཞེས་པས་སོ། ། དེའི་ཕྱོགས་ཅན་ཞེས་པ་ལ། པ་ཚབ་འགྱུར་དུ་བྱ་རུ་བསྒྱུར་བ་ནི་ཅུང་ཟད་འགྱུར་ཉེས་པ་སྟེ།
ཕྱོགས་ཅན་གཉིས་སྟོན་པའི་བརྡ་ཚིག་སྟེ། བྱ་དང་ཟླ་བ་ཡར་ངོ་མར་ངོ་གཉིས་ཀ་ལ་འཇུག་གོ ། རི་དྭགས་དང་རི་དྭགས་མོའི་མཇུག་མའི་ཕ་རོལ་དུ་མདའ་ཡབ་ལ་གནས་ཤིང༌། སྤྲེའུས་བཟུང་བའི་ཟླ་ཚེས་དང༌། རིན་པོ་ཆེ་དང་རྡོ་རྗེའི་རྩེ་མོ་ཅན་གྱི་ཆ་ཆུང་ཕྱེད་དང་གསུམ་པའི་རིན་པོ་ཆེའི་ཡུ་བ་ལ་མཐའ་མར་དར་ལྕེའི་ཤམ་བུ་དང་བཅས་པའི་གདུགས་དཀར་པོ་གཉིས་ཏེ། ཁ་ཅིག་ཏུ་ནི་དམར་པོ་དར་དཔྱངས་གཉིས་འཕྱང་བའོ། ། འདིས་དཀྱིལ་འཁོར་ཟུར་གྱི་གདུགས་ཀྱི་ཆག་ཚད་ཀྱང་ཤེས་པར་བྱའོ། ། ཁ་ཅིག་གདུགས་ཆ་ཆུང་དྲུག་པར་འདོད་དེ། མདའ་ཡབ་མཐའ་མའི་སྟེང་དུ་ཆ་ཆུང་གཅིག་པའི་རྒྱལ་མཚན་དང་བ་དན་ནོ། ། རྟ་རྨིག་དང་བ་རན་གྱི་མཐའ་རྣམས་སུ་རྒྱལ་མཚན་དང་བ་དན་རྣམས་ཇི་ལྟར་མཛེས་པས་བརྒྱན་པ་དང༌།
སེངྒེ་དང༌། སེངྒེ་རྐང་བརྒྱད་དང༌། ངང་པ་དང༌། རྨ་བྱ་དང༌། མིའམ་ཅི་མོ་རྣམས་ཅི་མཛེས་སུ་བྱའོ། ། གླང་པོའི་རྒྱབ་ཀྱི་ནང་དུ་ཆུ་སྲིན་གྱི་ཁ་ནས་འཐོན་པའི་མུ་ཏིག་གི་ཆུན་འཕྱང་དོ་ཤལ་དང་དོ་ཤལ་ཕྱེད་པ་དང༌། བླ་རེ་ལ་སོགས་པས་སྤྲས་པ་སྟེ། ཕྲེང་བར། སྟེང་དུ་ཆུ་སྲིན་གྱི་ཁ་ནས་འཐོན་པའི་མུ་ཏིག་གི་ཆུན་འཕྱང་ལ་སོགས་པ་ཇི་ལྟར་མཛེས་པར་རོ། ། ཞེས་དང༌།
རྟ་བབས་ལ་རྣམ་པར་བཀྲ་བའི་བླ་རེ་དང༌། དོ་ཤལ་དང་དོ་ཤལ་ཕྱེད་པའོ། ། སེངྒེ་དང༌། སེངྒེ་རྐང་པ་བརྒྱད་པ་དང༌། ངང་པ་དང༌། རྨ་བྱ་དང༌། མིའམ་ཅི་དང༌། མིའམ་ཅི་མོ་རྣམས་ཀྱང་ངོ༌། ། ཞེས་གསུངས་པས་སོ། ། འདིར་ཕྲེང་བ་པ་ཁ་ཅིག
རྟ་བབས་ནི་སྒོ་ལོགས་ཀྱི་གདོང་ན་ཡར་སྦྱར་ནས་ཐིག་ཤིང་བརྩེགས་པ་ལྟར་གནས་པར་འདོད་པ་ཡོད་དེ། དེ་ནི་སྔར་བྲི་བྱ་ལ་སྒོའི་ཡ་ཕུབས་ཀྱི་ཐིག་དེ་བརྩེགས་ན་སྒོ་ལོགས་ཀྱི་མདུན་དུ་མི་འོང་བར་སྔར་བསྒྲུབས་ཤིང༌། དེའི་ཕྱིའི་ཆ་ཆུང་གཅིག་པོ་དཀྱིལ་འཁོར་དང་རྟ་བབས་ཀྱི་བར་དུ་ཡོད་པར་གསུངས་ཏེ། ཕྲེང་བར། འདིར་དཀྱིལ་འཁོར་དང་རྟ་བབས་ཀྱི་བར་གྱིས་ནི། མུན་པའི་སྣམ་བུ་དང༌། ལོང་བའི་སྣམ་བུ་དང༌། སྟོང་པའི་སྣམ་བུ་དང༌། བར་སྐབས་ཀྱི་སྣམ་བུ་ཞེས་བརྗོད་དོ། ། ཞེས་པ་དང༌།
དེའི་ཕྱིའི་ཆ་ཆུང་གཅིག་ནི་དཀྱིལ་འཁོར་དང༌། རྟ་བབས་ཀྱི་བར་གྱི་སྣམ་བུའོ། ། ཞེས་བཤད་པ་དང་འགལ་བའི་ཕྱིར་རོ། ། རྒྱུ་མཚན་དེའི་ཕྱིར་ན་སྒོ་ལོགས་ཀྱི་གདོང་དང༌། རྟ་བབས་ཀྱི་བར་དུ་སྟོང་པ་ཆ་ཆུང་གཉིས་ཡོད་པར་གྲུབ་བོ། ། དེ་ལྟར་ན་སྣམ་བུ་ལྔ་པ་དང་བདུན་པ་གཉིས། ཆ་ཆུང་ཕྱེད་དང་གཉིས་པ་དང༌། སྣམ་བུ་གཞན་དགུ་ཆ་ཕྲན་རེ་རེར་མཉམ་པས་གཉིས་མཉམ་དགུ་མཉམ་དང༌། སྣམ་བུ་གསུམ་པ་བདུན་པ་དགུ་པ་གསུམ་ཆ་ཆུང་རེ་རེར་མཉམ་ཞིང༌། བཞི་པ་དྲུག་པ་བཅུ་པ་གསུམ་ཆ་ཆུང་ཕྱེད་ཕྱེད་དུ་དང༌།
ལྷག་མ་ལྔ་ཕྱེད་དང་གཉིས་པར་མཉམ་པས་ལྔ་མཉམ་གསུམ་གསུམ་མཉམ་སྟེ། སྒོ་ཚད་གསུམ་མའི་ལུགས་གཉིས་དང༌། སྒོ་ཚད་གཅིག་མ་ལ་ལྔ་མཉམ་གསུམ་གསུམ་མཉམ་གཅིག་སྟེ། དཀྱིལ་འཁོར་སྤྱི་འགྲོའི་རྟ་བབས་མི་འདྲ་བ་གསུམ་བཤད་དོ། ། གཉིས་པ་ནི། རབ་ཏུ་སྒྲོན་གསལ་ལས། རྟ་བབས་ཀྱི་དཔངས་སྒོ་ཚད་གཉིས་མར་བཤད་ཀྱང༌། སྣམ་བུ་སོགས་འདི་ལྟར་བྱེད་ཀྱི་གསལ་ཁ་མི་སྣང་མོད། འོན་ཀྱང་ཕྲེང་བར་བཤད་པའི་ལྔ་མཉམ་གསུམ་གསུམ་མཉམ་སྦྱར་ན་འགྲིག་པར་སྣང་ངོ༌། ། གཞན་རྒྱ་གར་བའི་གཞུང་ཕལ་མོ་ཆེ་ནས།
རྟ་བབས་སྒོ་ཚད་གཅིག་མར་གསུངས་པ་མང་ཞིང༌། རྗེ་བཙུན་ས་སྐྱ་པ་ཡབ་སྲས་ཀྱི་བཞེད་པའང་འདི་ཁོ་ན་བཞིན་ཡིན་པས་དེ་བཤད་ན། སློབ་དཔོན་ཤྲཱདྡྷ་ཀ་ར་ཝ་རྨས། རྟ་བབས་ཡ་ཕུབས་དག་ལ་ནི། ། ཆ་གཅིག་དོར་བར་ཆ་ཆེན་ཚད། ། ཆུར་ནི་ཆ་ཆེན་བཞི་པ་སྟེ། ། སྐས་ལ་སོགས་པ་ཇི་བཞིན་འགྱུར། ། རྟ་བབས་ཆ་གཅིག་པདྨར་གནས། ། ཆོས་ཀྱི་འཁོར་ལོ་ཆ་གཉིས་པ། ། ཆུར་དང་ཞེང་མཉམ་གདུགས་ཀྱི་ཚད། །
ཆ་གཅིག་པ་ལ་ཡུ་བ་བྱེད། ། འཁོར་ལོའི་ངོས་གཉིས་ཐད་ཀར་ནི། ། རི་དྭགས་གཉིས་ནི་མཉམ་གནས་པ། ། རྟ་བབས་ལ་བརྟེན་འཁོར་ལོར་ཕྱོགས། ། ཤིན་ཏུ་འབྱར་མིན་རྒྱང་རིང་མིན། ། རྡོ་རྗེ་རིན་ཆེན་ཡུ་བ་ཅན། ། དེ་ཚད་རི་དྭགས་ཀྱི་རྒྱབ་ཏུ། ། ཆ་ཆུང་གཅིག་དོར་ཐིག་ལ་བརྟེན། ། རྡོ་རྗེ་རིན་ཆེན་ཡུ་བ་ཕྱེད། ། བ་དན་དྲིལ་བུར་ལྡན་པ་ཡིས། །
མཛེས་པ་རྟ་བབས་ཡིན་པར་འདོད། ། ཅེས་གསུངས་པས། སྒོའི་སྟེང་ནས་ཆ་ཕྲན་གཅིག་དོར་བའི་སྟེང་དུ་རྟ་བབས་དཔངས་སུ་ཆ་ཆེན་གཅིག་པ། རྒྱར་སྣམ་བུ་འོག་མའི་མཐའ་ནས་མཐའི་བར་ལ་སྒོ་ཚད་བཞི་ཡོད་ལ། སྣམ་བུ་གོང་མ་གསུམ་འོག་མ་འོག་མ་ལས་གཡས་གཡོན་གཉིས་ནས་ཆ་ཕྲན་རེ་རེས་ཐུང་དུ་སོང་བ་སྟེ། སྣམ་བུ་སྟེང་མ་ལ་ཆ་ཕྲན་བཅུ་ཡོད་པ་དེའི་སྟེང་དུ་ཆོས་འཁོར་གྱི་གདན་གྱི་པདྨ། དཔངས་སུ་ཆ་ཆུང་གཅིག རྒྱ་ཆོས་འཁོར་དང་མཉམ་པ། དེའི་སྟེང་དུ་ཆོས་འཁོར་རྩིབས་བརྒྱད་པའམ། བཅུ་གཉིས་པ་ཆུར་ཞེང་དུ་ཆ་ཆུང་གཉིས་ཡོད་པ།
དེའི་སྟེང་དུ་གདུགས་ཆ་ཆུང་གཅིག་གི་ཚད་ལ་ཕྱེད་གདུགས་ངོ་བོ་དང་ཕྱེད་ཡུ་བ་ལ་ཡོད་པ། ཆོས་འཁོར་གྱི་གཡས་གཡོན་གཉིས་སུ་རི་དྭགས་ཀྲྀཥྞ་ས་ར་གཉིས་ཆོས་འཁོར་ལ་ཁ་བལྟས་ཤིང༌། ཤིན་ཏུ་འབྱར་མིན་རྒྱང་རིང་མིན། ། ཞེས་པའི་དོན་རི་དྭགས་དང་ཆོས་འཁོར་གྱི་བར་ན། ཆ་ཆུང་རེ་རེ་གནས་པ་ལ་འགྲེལ་པས་བཤད་དོ། ། རི་དྭགས་ཀྱི་དཔངས་ཀྱི་ཚད་ནི་ཆ་ཕྲན་གཉིས་ཡིན་ལ། དེ་ནས་ཆ་ཕྲན་གཅིག་དོར་བར་བ་དན་དྲིལ་བུ་དང་བཅས་པ་ཡུ་བ་ལ་ཆ་ཕྲན་གཅིག སྟེང་ཆ་ཕྲན་གཅིག་ལ་ཕྱེད་རྡོ་རྗེ། ཕྱེད་རིན་པོ་ཆེར་བྱས་ལ། བ་དན་དང་དྲིལ་བུ་སྣ་ཚོགས་པ་བཏགས་པས་མཛེས་པར་བྱས་པའོ། །
དེ་ལ་ཁ་ཅིག་རྡོ་རྗེ་མཁའ་འགྲོ་ལས། སྒོ་ལས་སུམ་འགྱུར་རྟ་བབས་ཏེ། ། ཞེས་བཤད་པ་དང་འགལ་ལོ་སྙམ་ན་མི་འགལ་ཏེ། སློབ་དཔོན་འདི་དང༌། སློབ་དཔོན་ལ་ཝ་པ་ལྟར་ན། ཀ་བའི་ནང་མཐའ་ནས་ནང་མཐའི་བར་ལ་རྟ་བབས་ཀྱི་ཚད་དུ་བྱས་ནས། དེ་ལ་སྒོ་ལས་སུམ་འགྱུར་དུ་ཡོད་པའི་ཕྱིར་རོ། ། ཡང་ཁ་ཅིག དཔངས་སུ་སྒོ་ཚད་གཅིག་ཏུ་བྱེད་པ་རྒྱུད་རྣམས་ལས་བཤད་པ་མེད་དོ་སྙམ་ན། བདེ་མཆོག་སྡོམ་འབྱུང་ལས།
ཟླུམ་པོ་ནང་མའི་མཐའ་ནས་མཐའི་བར་ལ། ཆ་རེ་བཞིར་བཤད་པའི་ཆ་རེ་ནི། དེའི་འགྲེལ་པར་ཆ་ཆུང་རེ་རེ་བཤད་པས། དབུས་ནས་རྭ་རྩེའི་བར་ལ་ཆ་ཆེན་བརྒྱད་ལས་མེད་པའི་ཕྱིར་རྟ་བབས་དཔངས་སུ་སྒོ་ཚད་གཅིག་མ་ལས་གཞན་འོང་དོན་མེད་ལ། ཁ་ཆེ་རིན་ཆེན་རྡོ་རྗེ། དྷ་རི་ཀ་པ། བྲམ་ཟེ་ཆེན་པོ་ས་ར་ཧ་ལ་སོགས་པ་རྒྱ་གར་བའི་གྲུབ་ཆེན་དུ་མ་ཞིག་གིས་བཤད་ལ། བྱེ་བྲག་ཏུ་ཀྱེ་རྡོ་རྗེའི་དཀྱིལ་ཆོག་རྣམས་ལས་ཀྱང་འདི་ཁོ་ན་ལྟར་འབྱུང་ངོ༌། ། གལ་ཏེ་རྟ་བབས་སྒོ་ཚད་གཅིག་མར་བཤད་པ་ཡོད་ན། ཕྲེང་བ་ལས་འབྱུང་བ་ལྟར།
མུན་སྣམ་མེད་པའི་སྣམ་བུ་བཅུ་གཅིག་མར་རིགས་ཀྱི། མུ་སྣམ་དང་བཅས་པའི་སྣམ་བུ་བཞི་མར་མི་རིགས་སོ། ། ཞེ་ན་དེ་ནི་མ་ཡིན་ཏེ། རྟ་བབས་སྒོ་ཚད་གཅིག་མ་ལ་མུན་སྣམ་བྱེད་པ་ནི། ལ་ཝ་པའི་བདེ་མཆོག་གི་དཀྱིལ་མཆོག་ཏུ་བཤད་ལ། སྣམ་བུ་བཞིར་བྱེད་པ་ནི། ཤྲདྡྷཱས། དེ་གསུམ་ཆ་ནི་བཞི་བཞིར་བྱ། ། ལྔ་པ་དྲུག་བདུན་བརྒྱད་པ་ཡང༌། ། དེ་བཞིན་ལེགས་པར་བགོ་བྱ་ཞིང༌། །
ཞེས་ཆ་ཆེན་བདུན་པ་དང་བརྒྱད་པ་གཉིས། རྟ་བབས་ཀྱི་ས་ཡིན་ལ་དེ་དག་དུམ་བུ་བཞི་བཞིར་བགོས་ནས་བཞག་པའི་ཕྱིར་དང༌། འགྲེལ་པར་སྐས་ལ་སོགས་པའི་མིང་ཅན་གྱིས་དབྱིབས་ཀྱི་ཁྱད་པར་གང་དག་ཡོད་པ་དེ་དག་ཏུ་འགྱུར་བར་བྱའོ། ། ཞེས་ཐེམ་སྐས་ཀྱི་རྣམ་པ་ཅན་དུ་བཤད་པའི་ཕྱིར་དང༌། གྲུབ་ཆེན་མཚོ་སྐྱེས་ཀྱིས་ཀྱེ་རྡོར་དཀྱིལ་ཆོག་ལས། རྟ་བབས་ཀྱི་སྣམ་བུ་བཞི་པའི་ཕྱོགས་ན། ཆ་ཕྱེད་ལོགས་ཀྱི་ཕྱེ་བ་བཞི་ལ། གཅིག་ལ་དྷརྨ་ཙཀྲ། གཅིག་ལ་རྡོ་རྗེ་རྒྱ་གྲམ་གྱི་རྭ་དབུས་མ། དེའི་སྣ་ལ་པདྨའི་སྡོང་བུ་ནས་གཏད་པར་བྱའོ། །
ཞེས་གསུངས་པའི་ཕྱིར་རོ། ། དེས་ན་སྒོ་འགྲམ་གྱི་ཕྱི་མཐའ་དང༌། སྒོ་ལོགས་ཀྱི་ཕྱི་མཐའ་གཉིས་སུ། རྟ་བབས་ཀྱི་ཀ་བ་དཔངས་ཆ་ཕྲན་ལྔ་པ། ཀ་རྒྱན་དང་བཅས་པ་བཞི་བཞི་བཙུགས་ལ་དེའི་སྟེང་དུ་སྒོ་འགྲམ་གྱི་ཕྱི་ནས་སྒོ་ལོགས་ཀྱི་བར་མདུན་དུ་འོང་ཞིང༌། དེ་ནས་སྒོ་ལོགས་ཅིག་ཤོས་ཀྱི་བར་ངོས་སུ་སོང་བ་དེ་ནས་སྒོ་འགྲམ་ཅིག་ཤོས་ཀྱི་བར་རྒྱབ་ཏུ་སོང་བར་གྱུར་གྱི་བར་རྡོ་རྗེའི་གདུང་དགོད་དེ། རིན་ཆེན་འབར་བར། ཡ་ཕུབས་ཐ་མ་རྡོ་རྗེ་གདུང༌། ། བདུན་པ་རྟ་བབས་དག་ཏུ་འགྱུར། ། བརྒྱད་པ་པདྨ་འཁོར་ལོ་གདུགས། །
ཞེས་གསུངས་སོ། ། དེའི་སྟེང་ནས་རྟ་བབས་རྣམས་བརྩེགས་ཏེ། ཀ་རྒྱན་གྱི་སྟེང་དུ་ཆ་ཕྲན་གཅིག་པ། དེ་ནས་ཀ་བའི་སྟེང་དུ་བང་རིམ་གཉིས་པ་ལ་ཆ་ཕྲན་གཅིག་གིས་ཐུང་བ། དེ་ནས་མུན་སྣམ་གྱི་སྟེང་དུ་བང་རིམ་གསུམ་པ་སྔར་བས་ཆ་ཕྲན་གཅིག་གིས་ཐུང་བ། དེ་ལས་སྒོ་ཁང་ཆ་ཕྲན་གཅིག་གིས་ཐུང་བ་ནི་རིམ་པ་བཞི་པ་སྟེ། དེའི་སྟེང་དུ་པདྨ་དང་ཆོས་འཁོར་སོགས་དགོད་དོ། ། དེ་ལྟར་ན་རྟ་བབས་ཀ་བ་དང་བཅས་པའི་དཔངས་ཆ་ཕྲན་དགུ་ཡིན་ལ། དེ་བཞིན་དུ་རྩ་བའི་སྒོ་དང༌། སྒོ་ཁྱུད་དང༌།
འགྲམ་ལོགས་རྣམས་ཀྱི་དཔངས་ཀྱང་ཆ་ཕྲན་དགུ་དང༌། སྒོའི་དཔངས་ཀྱང་སྔར་བཤད་པ་ལྟར། ཆ་ཆེན་གཉིས་ཡིན་ནོ། ། འོ་ན་བྲི་བྱ་ལ་རྩིག་པ་དང་རྟ་བབས་ཀྱི་བར་ལ་མུན་སྣམ་བཤད་པ་དང་འགལ་ཏེ། དེར་བར་སྟོང་མི་འདུག་པའི་ཕྱིར་རོ་སྙམ་ན་བྲི་བྱ་ལ་མུན་སྣམ་ཨ་བྷ་ཡའི་ལུགས་ལ་ཡོད་ཀྱང༌། འདིར་ཤྲདྡྷཱས། སྒོའི་སྟེང་གི་ཆ་ལས་ཆ་གཅིག་དོར་བ་ཞེས་བྱ་བའི་དེའི་ཕྱི་རོལ་གྱི་ཆ་ཆུང་གཅིག་དོར་ཞིང་བཞག་ལ། ཞེས་པ་ལས་མུན་པའི་ཐ་སྙད་མ་བཤད་ལ། ཆ་གཅིག་པོ་དེ་ནི་བསྒོམ་བྱའི་སྐབས་སུ་གདུང་ཡིན་པར། རིན་ཆེན་འབར་བའི་ལུང་སྔར་དྲངས་པས་ཤེས་སོ། །
དེ་ལྟར་ན་གཡས་གཡོན་གྱི་རྟ་བབས་ནི་རིང་ཐུང་གི་ཚུལ་དུ་གནས་ལ། སྒོ་མདུན་གྱི་རྟ་བབས་རྣམས་ལོགས་མཉམ་པོར་ཡོད་ཀྱང༌། ཁ་དོག་མི་འདྲ་བའི་དབང་གིས་སྣམ་བུ་བཞི་ཡོད་དོ། ། གསུམ་པ་ནི། རྩ་རྒྱུད་ལས། དུར་ཁྲོད་དུ་ནི་མགོན་པོ་རོལ། ། ཞེས་བཤད་པ་ཙམ་ལས་མི་འབྱུང་ཞིང༌། སློབ་དཔོན་མི་ཐུབ་ཟླ་བའི་ཀྱེ་རྡོ་རྗེའི་སྒྲུབ་ཐབས་ཀྱི་གཞུང་རྣམས་དང༌། མངོན་རྟོགས་དོན་གསལ། དཔལ་མཆོག་ཌོམྦྷི་པ།
བྱང་ཆུབ་སྙིང་པོ། སློབ་དཔོན་མཚོ་སྐྱེས་རྣམས་ཀྱིས་ཀྱང༌། དུར་ཁྲོད་བཤད་པ་མེད་ཀྱང༌། རྗེ་བཙུན་སྐུ་མཆེད་ཀྱིས་དུར་ཁྲོད་བྱེད་པར་གསུངས་ལ། དེ་བཞིན་དུ་སློབ་དཔོན་ཤཱནྟི་པ། ཉིན་འབྱུང༌། གཉིས་མེད་རྡོ་རྗེ། མར་མེ་མཛད། ཛ་ལན་དྷ་རི་པ། ནག་པོ་པ་རྣམས་ཀྱི་སྒྲུབ་ཐབས་ལས་དུར་ཁྲོད་བཤད་པས།
འདིར་དེ་ལྟར་དུ་བཤད་པ་ལ་གསུམ། དུར་ཁྲོད་ཀྱི་དོན་བཤད་པ། དེ་གནས་གང་དུ་སྒོམ་པ། བསྒོམ་བྱའི་དུར་ཁྲོད་དངོས་སོ། ། དང་པོ་ནི། དུར་ཁྲོད་ལ་ནི་ཤྭ་ས་ཏི་ཞེས་འབྱུང་བའི་ཤྭ་ས་ནི་རོ་དང༌། བ་ས་ཏི་ནི་གནས་ཏེ། རོའི་གནས་དང༌། ཡང༌། ཤཱ་ཤཱ་ན།
ཞེས་པ་དུར་ཁྲོད་ཏེ། ཤ་བ་ནཾ་བ་ས་ན་ཞེས་པ་ལ་ཤ་བའི་འོག་གི་བ་མར་བྱས་ཏེ། ཤ་ལ་བཏགས་ན་ཤྨ་དང༌། བ་ཕྱི་མ་ཨར་བསྒྱུར་ཏེ། ས་ལ་བཏགས་པས་སཱ་རིང་པོར་བྱས་པ། ཤ་སྭོ་ཤྨ་སཱ་ནར་འགྱུར་བ་མུ་ཏིག་ཕྲེང་བ་ལས་བཤད་དེ། རོ་གནས་པར་བྱེད་པའོ། ། རོ་གནས་པའི་བྱ་བ་བྱེད་ཚུལ་ནི། རོ་མགོ་མེད་ཀྱིས་འཆག་པ་དང༌། འགགས་ཏེ་དཔྱངས་པས་ལངས་པ་དང༌།
འགྱེལ་བས་ནི་ཉལ་བ་དང༌། གསལ་ཤིང་ལ་བསྐྱོན་པས་ནི་འདུག་པའི་བྱ་བ་བྱེད་དོ། ། དེས་ན་དུར་གྱི་གནས་ལ་དུར་ཁྲོད་ཅེས་བྱའོ། ། དུར་ཁྲོད་དེར་ཧེ་རུ་ཀ་རོལ་པར་གསུངས་པའི་དགོངས་པ་ནི། མན་སྙེ་ལས། ཇི་ལྟར་དུར་ཁྲོད་ན་རོ་རྣམས་བདག་མེད་པ་དེ་ལྟར་ཐམས་ཅད་ལའོ། ། ཞེས་པས་བདག་མེད་པར་སེམས་ཅན་ཐམས་ཅད་གནས་པ་ནི་དུར་ཁྲོད་དེ། སེམས་ཅན་རྣམས་སེམས་ཅན་གྱི་རང་བཞིན་གྱིས་སྟོང་པ་དང༌། སེམས་ཅན་གྱི་གནས་རྣམས་ཀྱང་སེམས་ཅན་གྱི་གནས་ཀྱི་རང་བཞིན་གྱིས་སྟོང་པའོ། ། ཞེས་དུར་ཁྲོད་ཀྱི་དོན་ཏེ།
དེས་ན་གནས་དེ་ཁོ་ནར་དམིགས་པ་མེད་པའི་སྙིང་རྗེ་ཆེན་པོ་དང༌། ཤེས་རབ་ཆེན་པོའི་བདག་ཉིད་བྱང་ཆུབ་ཀྱི་སེམས་ཆེན་པོ་ཕྱག་རྒྱ་ཆེན་པོའི་རང་བཞིན་བཅོམ་ལྡན་འདས་རོལ་པར་རིགས་སོ། ། ཞེས་བཤད་དེ་སྣོད་བཅུད་རང་བཞིན་གྱིས་གྲུབ་པས་སྟོང་པའི་བདག་མེད་ལ་སྙིང་རྗེ་ལྷན་ཅིག་སྐྱེས་པའི་བདེ་ཆེན་རོལ་པ་མཚོན་པའི་དོན་དུ་བཤད་པ་ལེགས་ཤིང༌། རོའི་གདན་བཤད་པའི་ངེས་དོན་ཡང་དེ་ལྟར་ཡིན་པས་ལམ་འདིར་བདག་མེད་པའི་དེ་ཁོ་ན་ཉིད་གཏན་ལ་ཕེབས་ནས་བསྒོམ་པ་ཅིག་ངེས་པར་དགོས་སོ། ། གཉིས་པ་ནི། དུར་ཁྲོད་དེ་དཀྱིལ་འཁོར་གྱིས་གང་དུ་བསྒོམ་སྙམ་ན་སྡོམ་འབྱུང་གི་འགྱུར་ཁ་ཅིག་ལས། རྡོ་རྗེ་རྭ་བའི་ནང་དུ་བསྒོམ་པར་བཤད་པ་སྣང་ཡང༌། རྒྱུད་སྡེའི་དགོངས་པ་དང༌། རྒྱ་གར་བའི་གཞུང་ཕལ་ཆེ་བ་ཞིག་གི་དགོངས་པ་ནི། རྡོ་རྗེའི་རྭ་བ་མེ་རི་དང་བཅས་པའི་ཕྱི་རོལ་དུ་དུར་ཁྲོད་བསྒོམ་པ་ཡིན་ནོ། །
འདིར་རྗེ་བཙུན་སྐུ་མཆེད་ཀྱིས་རྡོ་རྗེ་རྭ་བའི་ཕྱི་རོལ་དུ་བསྒོམ་པ་དང༌། ནང་དུ་བསྒོམ་པའི་ཚུལ་གཉིས་ཀ་གསུངས་ཤིང༌། དེའི་ནང་ནས་ནང་དུ་བསྒོམ་པའི་བཤད་པ་ཅུང་མང་བ་ནི། དུར་ཁྲོད་ཀྱི་གཞུང་ཆེ་བར། གཡོན་གྱི་ཤར་ཕྱོགས་ཕྱོགས་རྣམས་སུ། ། གཡས་ཀྱི་དབང་ལྡན་ཕྱོགས་རྣམས་ལ། ། རྡོ་རྗེ་གུར་གྱི་ནང་དུ་ནི། ། བཞི་བཞིར་སྦྱོར་བ་བྱ་བ་ཉིད། ། གཏུམ་མཆོག་གཱ་ཧཱ་ར་ཉིད་དང༌། ། འབར་བ་འཁྱིལ་པ་ཐོད་པ་ཅན། །
རྣམ་འཇིགས་ཤར་ལ་སོགས་པའོ། ། ཞེས་གསུངས་པ་ལ་བརྟེན་པར་སྣང་ཞིང༌། དེ་བཞིན་དུ་མན་སྙེ་ལས་ཀྱང༌། རྡོ་རྗེ་གུར་གྱི་ནང་དུ་དུར་ཁྲོད་ཀྱིས་ཡོངས་སུ་བསྐོར་བའི་ཆོས་འབྱུང་དང༌། ཆུ་སྐྱེས་དང༌། སྣ་ཚོགས་རྡོ་རྗེ་ལ་གནས་པའི་ཁང་པ་བརྩིགས་པ་ཞེས་དང༌། མུ་ཏིག་ཕྲེང་བར། རྭ་བ་བཞིའི་ནང་དུ་དུར་ཁྲོད་བརྒྱད་ལ་སོགས་པ་ཕྱོགས་དང་ཕྱོགས་མཚམས་སུ་བསམས་ནས་ཞེས་གསུངས་པ་དང་མཐུན་ནོ། ། གསུམ་པ་ནི། དུར་ཁྲོད་ཡོད་པའི་སྒྲུབ་ཐབས་གཞན་རྣམས་དུར་ཁྲོད་ཀྱི་མངོན་རྟོགས་ཅུང་ཟད་བསྡུས་ལ།
ཛ་ལནྡྷ་རི་བ། ཉིན་འབྱུང༌། ནག་པོ་པ་གསུམ་གྱིས་རྒྱས་པར་བཤད་པ་ལས། འདིར་རྗེ་བཙུན་རྩེ་མོས། ནག་པོ་པའི་གཞུང་ལྟར་དུ་མཛད་པས། དེ་ལྟར་དུ་བཤད་ན་སྒྲུབ་ཐབས་དེ་ཉིད་གསལ་བ་ལས། ཕྱི་རོལ་དུར་ཁྲོད་འཇིགས་པ་སྟེ། ། རྡོ་རྗེ་རྭ་བའི་ནང་ཉིད་དུ། ། གདུག་ཅིང་དྲག་དང་འཐུག་པ་དང༌། ། དེ་བཞིན་འབར་བའི་ཕྲེང་བ་དང༌། །
འཇིགས་པར་བྱེད་པའི་ཐོད་པ་ཅན། ། གཡོན་ནས་ཤར་ལ་སོགས་པ་བཞིན། ། དྲག་ཏུ་དགོད་པ་དབང་ལྡན་དུ། ། དབང་ཕྱུག་ནགས་ཚལ་མེ་ཡི་མཚམས། ། འཇིགས་བྱེད་མུན་པ་བདེན་བྲལ་དུ། ། རླུང་དུ་ཀཱི་ལི་ཀཱི་ལ་སྒྲོགས། ། ཤིརྴ་ཨ་ཤྭད་ཀངྐ་ལི། ། ཙུ་ཏིའི་ཤིང་ནི་ཤར་སོགས་རིམ། ། ཤིང་ཆེན་ཀ་རཉྫ་ཉིད་དང༌། ། འཁྲི་ཤིང་ཅན་དང་ཨརྫུ་ན། །
དབང་པོ་ནོར་སྦྱིན་ཞགས་པ་ཅན། ། གཤིན་རྗེའི་རྒྱལ་པོའི་ཕྱོགས་སུ་འདོད། ། དབང་ལྡན་མཚམས་དང་བྱིན་ཟ་དང༌། ། སྲིན་པོའི་དབང་པོ་རླུང་དག་ཏུའོ། ། ནོར་རྒྱས་བུ་དང་ཏག་ཤ་ཀ ། ཀརྐོ་ཊ་དང་པདྨ་དང༌། ། པདྨ་ཆེན་པོ་ཧུ་ལུན་ཏ། ། རིགས་ལྡན་དང་ནི་དུང་སྐྱོང་ཉིད། ། སྒྲོགས་བྱེད་འཁོར་བྱེད་འཇིགས་པ་དང༌། ། ལྡོག་བྱེད་དང་ནི་འཐུག་པོ་ཉིད། །
འགེངས་བྱེད་དང་ནི་ཆར་འབེབས་དང༌། ། གཏུམ་པོ་རིམ་བཞིན་སྤྲིན་གྱི་བདག ། དེ་ལ་བརྒྱ་བྱིན་ནི་གླང་པོར་ཞོན་པ་མདོག་སེར་པོ་ལག་པ་གཡོན་ན་རྡོ་རྗེས་མཚན་པའི་ཐོད་པ་ཐོགས་པའོ། ། ནོར་སྦྱིན་ནི་གནོད་སྦྱིན་ལ་ཞོན་པ་མདོག་སེར་པོ་གསུས་པ་འཕྱང་བ་མིའུ་ཐུང་གཡོན་ན་ཐོད་པ་དང་དབྱུག་པ་ཐོགས་པའོ། ། ཆུ་ལྷ་ནི་ཆུ་སྲིན་ལ་ཞོན་པ་མདོག་དཀར་པོ་སྦྲུལ་གྱིས་བརྒྱན་པ་གཡོན་ན་ཐོད་པ་དང་ཞགས་པ་ཐོགས་པའོ། ། གཤིན་རྗེ་ནི་མ་ཧེ་ལ་ཞོན་པ་མདོག་སྔོན་པོ་ལྟོ་བ་འཕྱང་བ་སྐྲ་སེར་པོ་གྱེན་དུ་བརྫེས་པ་མིའུ་ཐུང་གི་གཟུགས་ཅན་གཡོན་ན་ཐོད་པ་དང་དབྱུག་པ་ཐོགས་པའོ། ། དབང་ལྡན་ནི་གླང་ལ་ཞོན་པ་མིག་གསུམ་པ་མདོག་དཀར་པོ་གཡོན་ན་ཐོད་པ་དང་མདུང་ཐོགས་པའོ། ། བྱིན་ཟ་ནི་ར་སྐྱེས་ལ་ཞོན་པ་མདོག་དམར་སེར་ཕྱག་བཞི་པ་སྐྲ་སེར་པོ་དབྱུག་གུ་གསུམ་པ་དང་ཐོད་པ་དང་སྤྱི་བླུགས་དང་ཕྲེང་བ་འཛིན་པའོ། ། སྲིན་པོའི་བདག་པོ་ནི་རོ་ལ་ཞོན་པ་མིའུ་ཐུང་གི་གཟུགས་ཅན་མདོག་སྔོན་པོ་སྐྲ་སེར་པོ་གྱེན་དུ་འབར་བ་གསུས་པ་འཕྱང་བ་གཡོན་ན་རལ་གྲི་དང་ཐོད་པ་ཐོགས་པའོ། ། རླུང་གི་བདག་པོ་ནི་མདོག་སྔོན་པོ་རི་དྭགས་ལ་ཞོན་པ་ཞི་བའི་གདོང་པ་ཅན་བ་དན་ཐོགས་པའོ། །
འཇིག་རྟེན་སྐྱོང་བ་འདི་དག་ཀུན་རང་རང་གི་མདོག་དང་གདན་དང་ཕྱག་མཚན་དང་ལྡན་ཞིང་ཀུན་ཀྱང་གཡས་ཀྱི་ནི་བཅོམ་ལྡན་འདས་ལ་ཕྱག་འཚལ་བའོ། ། སྤྲིན་རྣམས་ཀྱི་ཁ་དོག་ནི་འཇིག་རྟེན་སྐྱོང་བ་ལྟ་བུའོ། ། ཀླུ་རྣམས་ནི་དེ་དག་ལ་གནས་པ་སྟེ་ཀུན་ཀྱང་ཐལ་མོ་སྦྱར་བའོ། ། ཤིང་བརྒྱད་ལ་གནས་པའི་ཞིང་སྐྱོང་བ་བརྒྱད་ནི། འཇིག་རྟེན་སྐྱོང་བ་བརྒྱད་ཀྱི་བཞོན་པ་རྣམས་ཀྱི་གདོང་ལྟ་བུ་སྐྲ་དམར་སེར་གྱེན་དུ་བརྫེས་པ་བཞིན་འགྱུར་བ་སྟེ། ཤི་རི་ཤ་ལ་གནས་པ་ནི་ལྷའི་དགེ་འདུན་ཞེས་བྱ་བ་མདོག་དཀར་པོའོ། ། ཤིང་ཙུ་ཏ་ལ་གནས་པ་ནི་གཤིན་རྗེ་ཞེས་བྱ་བ་སྟེ་མདོག་སྔོན་པོའོ། ། ཨ་ཤོ་ཀ་ལ་གནས་པ་ནི་སྤྲིན་གྱི་རྒྱལ་པོ་ཞེས་བྱ་བ་སྟེ་མདོག་དམར་པོའོ། ། བྱང་ཆུབ་ཀྱི་ཤིང་ལ་གནས་པ་ནི་གནོད་སྦྱིན་གྱི་སྡེ་དཔོན་ཞེས་བྱ་བ་སྟེ་མདོག་སེར་པོའོ། ། ཀ་རཉྫའི་ཤིང་ལ་གནས་པ་ནི་དྲང་སྲོང་འདུས་པ་ཞེས་བྱ་བ་སྟེ་མདོག་དམར་པོའོ། །
འཁྲི་ཤིང་ཅན་ལ་གནས་པ་ནི་སྲིན་པོའི་ཚོགས་ཅན་ཏེ་ཁ་དོག་སྔོན་པོའོ། ། ཨརྫུ་ན་ལ་གནས་པ་ནི་རླུང་གི་རྒྱལ་པོ་ཞེས་བྱ་བ་སྟེ་མདོག་ལྗང་གུའོ། ། ཤིང་ཆེན་པོ་ལ་གནས་པ་ནི་ཡི་དྭགས་འདུས་པ་ཞེས་བྱ་བ་སྟེ་དུ་བའི་མདོག་ཅན་བལྟ་བར་བྱའོ། ཕྱོགས་བརྒྱད་ཀྱི་དུར་ཁྲོད་རྣམས་ནི་མགོ་བཅད་པ་དང༌། དཔྱངས་པ་དང༌། བསྙལ་བ་དང༌། གསལ་ཤིང་གིས་ཕུག་པ་དང༌། མགོ་བོ་དང༌། ཀེང་རུས་དང༌། བ་གླང་གི་ཚེ་དང༌།
ཁྭ་དང༌། འུག་པ་དང༌། བྱ་རྒོད་དང༌། རོ་ལངས་རྣམས་ཕཻཾ་ཞེས་པའི་སྒྲ་སྒྲོགས་པར་བྱེད་དེ། མ་ལུས་པ་ཀུན་ཀྱང་སྔོན་གྱི་གྲུབ་པ་ཐོབ་པ་རྣམས་ཀྱིས་མངོན་པར་རྟོགས་པ་སྟེ། གནོད་སྦྱིན་དང༌། སྲིན་པོ་དང༌། ཡི་དྭགས་དང༌། ཤ་ཟ་དང༌། སྨྱོ་བྱེད་དང༌།
བརྗེད་བྱེད་དང༌། གདོན་དང༌། མཁའ་འགྲོ་དང༌། མཁའ་འགྲོ་མ་རྣམས་ཀྱིས་རྣམ་པར་བརྒྱན་ཅིང་སྒྲུབ་པ་པོ་རྣམས་དང་བཅས་པ་བལྟ་བར་བྱའོ། ། ཞེས་གསུངས་པ་ལྟར་རོ། ། སློབ་དཔོན་གཞན་རྣམས་ཀྱི་ལུགས་ནི་མངས་པས་འཇིགས་པས་མ་བཤད་ལ། དུར་ཁྲོད་ཀྱི་རང་གི་ངོ་བོ་ནི་གཏུམ་དྲག་ལ་སོགས་པ་བརྒྱད་དང༌། དེར་སྡོམ་འབྱུང་ལས། ཀེང་རུས་དང་ནི་མདུང་གིས་ཕུག ། འཕྱང་དང་ཕྱེད་ཚིག་པ་དང་མགོ །
ཐོད་པ་བྱིན་པ་མགོ་རྡུམ་དང༌། ། གཙིགས་པའི་མགོ་དང་རུས་པ་དང༌། ། ཞེས་མགོ་བོའི་ཐོད་རུས་དང༌། བྱིན་པའི་རུས་པ་དང༌། དེ་ལས་གཞན་པའི་རུས་པ་འཐོར་བ་དང༌། མ་འཐོར་བའི་ཀེང་རུས་དང༌། མདུང་གིས་ཕུག་པའི་རོ་ལ་སོགས་པ་གཅལ་དུ་བཀྲམ་པའོ། ། དེ་འདྲ་བའི་གནས་བརྒྱད་ནི་དུར་ཁྲོད་དངོས་ཡིན་ལ། ལྷག་མ་ཤིང་དང་ཕྱོགས་སྐྱོང་སོགས་ནི་དེ་ན་གནས་པ་ཡིན་གྱི། དུར་ཁྲོད་དངོས་མ་ཡིན་ནོ། །
ཞེས་བདག་གི་བླ་མ་མཁས་པ་དག་གསུངས་སོ། ། གཉིས་པ་གཞུང་དོན་ལ་གསུམ། ཕྱིའི་དབྱིབས་བཤད་པ། ནང་གི་རྣམ་པ་བསྟན་པ། དེར་གདན་བསྒོམ་པའོ། ། དང་པོ་ནི། ཆོས་ཐམས་ཅད་མཉམ་པ་ཉིད་མཚོན་པས་ངོས་ཏེ་ལོགས་བཞི་པ་ལ་རྣམ་པར་ཐར་པ་བཞི་དག་པས་སྒོ་བཞི་པ་བསམ་གཏན་བཞི་དག་པའི་རྟ་བབས་བཞིས་ནི་སྒོ་བཞི་ལ་རྣམ་པར་བརྒྱན། རྩ་ཉོན་དང་ཉེ་ཉོན་སྤངས་པས་དྲྭ་བ་དང་དྲྭ་བ་ཕྱེད་པས་དོ་ཤལ་གྱི་སྣམ་བུ་ལ་ཡང་དག་པར་ལྡན་པ་སྟེ། དེས་མཚོན་ནས་སྔར་བཤད་པ་ལྟར་གྱི་མཚན་ཉིད་ཐམས་ཅད་དང་ལྡན་པར་བསམ་མོ། ། གཉིས་པ་ནི།
གཞལ་ཡས་ཁང་པའི་སྒོ་བཞིའི་ནང་གི་གཡས་གཡོན་དུ་ཀ་བ་གཉིས་གཉིས་ཏེ་བརྒྱད་ཀྱིས་ཤིན་ཏུ་མཛེས་པར་སྤྲས་པ་ལ་བརྟེན་པའི་སྟེང་ཐོག་དང་ལྡན་པ་དེའི་ནང་གི་ལྷ་སྣམ་ཤར་དཀར། ལྷོ་སེར། ནུབ་དམར། བྱང་ལྗང་བ་རྣམས་མཉམ་པོར་གྱུར་པའི་དབུས་སྔོན་པོ་ཕྱོགས་མདོག་ལས་ཆ་ཕྲན་གཅིག་གིས་མཐོ་བ། དེའི་དབུས་སུ་གཽ་རཱི་ལ་སོགས་པའི་ལྷ་མོ་བརྒྱད་ཀྱི་སྐུ་ལས་སྐྱེས་པའི་འོད་རྣམས་ཀྱིས་ནི་རང་རང་གི་གནས་འོད་གསལ་བར་བྱས་པ་ལ། ལྷའི་སྣམ་བུ་ཞེས་བྱ་བ་ཡིན་ཏེ། དཔལ་མཆོག་ཌོམྦྷི་པས། ས་བོན་ལས་ནི་སྤྲོ་བར་བྱ། ། གར་བྱེད་པ་ཡི་ལྷ་སྟེང་དུ། ། པདྨ་ལས་ནི་རིམ་ཇི་བཞིན། །
ཞེས་དང༌། བདེ་བའི་རྡོ་རྗེས། ལྷ་མོ་བརྒྱད་ཀྱི་འོད་ཀྱིས་ཀྱང༌། ། གསལ་བར་ལྷ་ཡི་སྣམ་བྱས་བྱ། ། ཞེས་བཤད་པས་སོ། ། དེས་ན་གཞུང་འདིའི་དོན། སྒོའི་ནང་དུ་ལྷ་སྣམ་ཆ་ཆེན་གཅིག་བཞག་ནས་དེ་ལ་ལྷ་མོ་བརྒྱད་དགོད་པར་འདོད་པ་ནི་ཤིན་ཏུ་མི་འཐད་དེ། ལྷ་སྣམ་བྱས་ནས་འཕར་མ་གཉིས་པར་འགྱུར་ལ། འདིར་རྩ་རྒྱུད་ལས། འཕར་མ་གཅིག་དང་སྒོ་བཞི་པ། །
ཞེས་བཤད་པ་དང་འགལ་བའི་ཕྱིར་རོ། ། དེས་ན་ཡབ་ཀྱི་དཀྱིལ་འཁོར་འདིར་ནི་ཆུ་སྐྱེས་ཏེ། པདྨ་ཡུ་བ་དང་བཅས་པར་བསྒོམ་སྟེ། མུ་ཏིག་ཕྲེང་བར། རྡོ་རྗེའི་རང་བཞིན་གྱི་སའི་སྟེང་དུ་པདྨ་འདབ་མ་བརྒྱད་པ་གྱེན་དུ་འཕགས་ཤིང་ཤིན་ཏུ་རྒྱ་ཆེ་བའི་ལྟེ་བ་ལ་ཞེས་གསུངས་ལ། ཁ་དོག་སྣ་ཚོགས་པར་ནག་པོ་པ། ཛ་ལནྡྷ་རི་པ། རྗེ་བཙུན་རྩེ་མོ་རྣམས་ཀྱིས་གསུངས་ཤིང༌། སློབ་དཔོན་འདིས་གུར་གྱི་སྒྲུབ་ཐབས་ལས། དབུས་སུ་པདྨ་དཀར་དམར་ཏེ། །
ཞེས་གསུངས་ལ། དེའི་དོན་དབུས་དཀར་ལ་མཐའ་དམར་བའི་འདབ་མ་བརྒྱད་དུ་བླ་མ་དག་བཞེད་པ་ནི། དཔལ་མཆོག་ཌོམྦྷི་པ་དང༌། མངོན་རྟོགས་དོན་གསལ་དང༌། གཉིས་མེད་རྡོ་རྗེས། པདྨ་དམར་པོ་འདབ་མ་བརྒྱད་པ་ཞེས་གསུངས་པ་དང་དོན་གཅིག་གོ ། དེ་ལྟ་བུའི་འདབ་མ་ནི་བརྒྱད་པ་བྲི་ཞིང༌། ཕྲེང་བ་གཅིག་ཅེས་པ་ནི། འཕར་མ་དང༌། ཁ་སྦྱོར་དང་གསུམ་དོན་གཅིག་ཏུ་སྣང་བས་འདབ་མའི་ཕྱི་ཐིག་རྩིག་པ་ལ་རེག་པར་བསྐོར་བའམ།
དེ་གཉིས་ཀྱི་བར་དུ་རྡོ་
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
