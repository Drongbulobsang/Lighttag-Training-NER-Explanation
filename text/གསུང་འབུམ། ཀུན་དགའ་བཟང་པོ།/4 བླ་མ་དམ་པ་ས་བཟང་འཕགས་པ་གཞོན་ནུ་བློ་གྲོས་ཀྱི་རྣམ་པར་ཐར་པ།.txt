གསུང་འབུམ། ཀུན་དགའ་བཟང་པོ།
པོད ༤
བླ་མ་དམ་པ་ས་བཟང་འཕགས་པ་གཞོན་ནུ་བློ་གྲོས་ཀྱི་རྣམ་པར་ཐར་པ།
༼ཀ༽ ༄༅། །བླ་མ་དམ་པ་ས་བཟང་འཕགས་པ་གཞོན་ནུ་བློ་གྲོས་ཀྱི་རྣམ་པར་ཐར་པ་བཞུགས་སོ།། ༈ །ཨོཾ་སྭ་སྟི་སིདྡྷཾ། བླ་མ་དམ་པ་ཞབས་ལ་སྤྱི་བོས་གུས་པས་ཕྱག་འཚལ་ལོ། ། མཁྱེན་རབ་རྒྱ་མཚོའི་དབུས་སུ་འཁྲུངས། ། ཕུན་ཚོགས་ཐུགས་རྗེའི་ཁམས་ལས་གྲུབ། ། ཕྲིན་ལས་གཟི་འོད་ལྷམ་མེ་བ། ། རྗེ་བཙུན་རི་དབང་ལ་ཕྱག་འཚལ། ། མ་ལུས་རིགས་ཀྱི་མངའ་བདག་རྡོ་རྗེ་འཆང༌། ། རྩོད་པའི་དུས་འདིར་བཤེས་གཉེན་སྐུར་བསྟན་ནས། །
རྣམ་མང་འགྲོ་ལ་ཕན་བདེ་སྩོལ་མཛད་པ། ། རྒྱལ་སྲས་བླ་མའི་རྣམ་ཐར་མདོ་ཙམ་བྲི། ། འདིར་བདག་ཅག་གི་བླ་མ་དམིགས་པ་མེད་པའི་མཁྱེན་རབ་དང་ཐུགས་རྗེ་ཕུན་སུམ་ཚོགས་པ་དང་ལྡན་ཞིང༌། ལུང་དང་མངོན་པར་རྟོགས་པའི་ཡོན་ཏན་བསམ་གྱིས་མི་ཁྱབ་པ་མངའ་བའི་བདག་ཉིད་ཆོས་ཀྱི་རྗེ་དཔལ་ལྡན་བླ་མ་དམ་པ་རྒྱལ་སྲས་ས་བཟང་པ་ཆེན་པོ་འཕགས་པ་གཞོན་ནུ་བློ་གྲོས་ཞེས་རྣམ་པར་གྲགས་པ་དེ་ཉིད་ངེས་པའི་དོན་དུ་ན། སྟུག་པོ་བཀོད་པའི་ཞིང་དུ་མངོན་པར་བྱང་ཆུབ་པ་ལྔའི་རིམ་པས་སངས་རྒྱས་སུ་ཟིན་ཀྱང༌། ཞིང་འདིར་བདག་ཅག་ལ་སོགས་པ་འགྲོ་བ་མང་པོ་རྗེས་སུ་གཟུང་བའི་སླད་དུ། བྱང་ཆུབ་སེམས་དཔའ་ཟླ་བ་རྒྱལ་མཚན་གྱིས་བྱིན་གྱིས་བརླབས་པའི་གནས་དམུ་རྫིང་དུ། ཡབ་དགེ་སློང་གཞོན་ནུ་དཔལ་དང༌། ཡུམ་སྒྲོ་ལམ་འབུམ་གཉིས་ཀྱིས་སྲས་སུ། ས་ཕོ་ཁྱིའི་ལོ་ལ་སྐུ་འཁྲུངས་ཏེ།
གཞོན་ནུ་ཉིད་ནས་ཞི་བ་དང་དུལ་བའི་དཔལ་དང་ལྡན་ཞིང༌། བྱིས་པའི་སྤྱོད་ལམ་ལས་འདས་པ་ཞིག་གོ ། དགུང་ལོ་ལྔ་པ་ལ་བར་ཆད་ཀྱི་རྣམ་པ་ཅུང་ཟད་བྱུང་བ་ལ་བརྟེན་ནས། བླ་མ་ལྷ་རྩེ་རྩེ་མོ་ལས་གསང་སྔགས་རྙིང་མའི་ལུགས་ཀྱི་རྟ་མགྲིན་གྱི་དཀྱིལ་འཁོར་དུ་དབང་བསྐུར་བ་ཞུས་ནས། དགེ་བསྙེན་རྡོ་རྗེ་སྲ་བརྟན་དུ་མཚན་གསོལ་ཏེ། ཡུམ་གྱིས་ཀྱང་གྲོགས་བྱས་ཏེ་རྟ་མགྲིན་ལ་བསྙེན་པ་མཛད་པས་འབྱུང་པོའི་བར་ཆད་ལས་གྲོལ་ལོ། ། དགུང་ལོ་བརྒྱད་པ་ལ་བླ་མ་ཐུགས་རྗེ་རྫོང་པ་རྒྱལ་མཚན་འབུམ་པའི་དྲུང་དུ་རབ་ཏུ་བྱུང་བར་མཛད་དོ། ། དམ་པའི་ཆོས་འདུལ་བ་མདོ་རྩ་དང༌། དེའི་རྣམ་བཤད་འཛིམ་པ་ཤེས་རབ་འོད་ཀྱིས་མཛད་པ་ལ་ཡུན་རིང་དུ་ཐུགས་སྦྱང་མཛད་ཅིང་ལྷག་པར་ཚུལ་ཁྲིམས་ཀྱི་ཕུང་པོ་མིག་གི་འབྲས་བུ་ལྟར་གཅེས་པར་མཛད་དོ། ། དགུང་ལོ་ཉེར་གཅིག་པ་ལ།
དཔལ་བཟང་ལྡན་གྱི་ཆོས་གྲྭ་ཆེན་པོར་མཁན་པོ་ཡང་དག་པའི་དགེ་བའི་བཤེས་གཉེན་སྡེ་སྣོད་འཛིན་པ་ཆེན་པོ་སངས་རྒྱས་བཟང་པོ་དང༌། ལས་ཀྱི་སློབ་དཔོན་བླ་མ་ནམ་མཁའ་རྒྱལ་མཚན། གསང་སྟེ་སྟོན་པ་བླ་མ་མགོན་པོ་འབུམ་པས་མཛད་དེ། དད་པའི་དགེ་འདུན་དང་བཅས་པའི་དབུས་སུ་བསྙེན་པར་རྫོགས་པ་དགེ་སློང་གི་སྡོམ་པ་ཡང་དག་པར་ནོད་དེ། དེ་ཕྱིན་ཆད་དགེ་སློང་གི་ཆོས་བཞི་དང་རྒྱན་བཅུ་བདུན་གྱིས་མཛེས་པར་བྱས་པ་ཞིག་གོ ། དེ་ནས་མཁན་པོ་སངས་རྒྱས་བཟང་པོ་ལ། མངོན་པར་རྟོགས་པའི་རྒྱན་འགྲེལ་པ་དང་བཅས་པ་གསན་ཅིང༌། གཙོ་ཆེར་འཕགས་པ་སྤྱན་རས་གཟིགས་དབང་ཕྱུག་དོན་ཡོད་ཞགས་པའི་བསྙེན་པ་ལན་གྲངས་དུ་མ་དང༌། རིག་པ་སྟོང་ཕྲག་བརྒྱ་པ་ལན་གསུམ་དུ་མཛད་པས། སྐྱེ་བོ་ཐམས་ཅད་ཀྱིས་འདི་ནི་སྨྱུང་གནས་ལ་སོགས་པའི་དཀའ་ཐུབ་དང་དཀའ་སྤྱད་དྲག་པོ་འདི་ལྟ་བུས་དུས་འདའ་བར་འདུག་པས་འཕགས་པ་དང་འདྲའོ་ཞེས་གླེང་བས་འཕགས་པ་ཞེས་མཚན་དུ་གྲགས་སོ། །
དེ་ནས་སྙིགས་མའི་དུས་ཀྱི་སྤྱན་རས་གཟིགས་གཉིས་པར་གྱུར་པ་རྒྱས་སྲས་ཐོགས་མེད་ལ་ཤིན་ཏུ་དད་དེ། དེའི་སྤྱན་སྔར་བྱོན་པའི་ལམ་དུ། ས་བཟང་ན་གནས་ལྔ་རིག་པའི་པཎྜི་ཏ་ཆེན་པོ་བློ་གྲོས་རྒྱལ་མཚན་དཔལ་བཟང་པོ་བཞུགས་པའི་དྲུང་དུ་ཕྱག་འཚལ་བར་བྱོན་པས། སྔར་བཟང་ལྡན་དུ་མཆོད་གཡོག་ཅིག་བྱེད་མྱོང་བ་དང༌། རིན་པོ་ཆེ་ཤེས་རབ་དཔལ་བ་དང་སྐུ་ཉེ་ཕྱོགས་གཅིག་ཏུ་འོང་བ་ལ་བརྟེན་ནས་རེ་ཞིག་འདིར་སྡོད་གསུངས་ནས་ཆོས་རྗེ་དེ་ཉིད་ཀྱི་ཞབས་དྲུང་དུ་བཞུགས་ཏེ། ཉིད་ལ་ཇི་ལྟར་མངའ་བའི་སྡེ་སྣོད་གསུམ་དང་འབྲེལ་བའི་མདོ་སྡེ། དེ་དག་གི་དགོངས་པ་འགྲེལ་བའི་བསྟན་བཅོས་རྣམས་ཀྱི་བཤད་བཀའ་ལུང་བཀའ། བསྒོམ་རིམ་རྣམས་ཀྱི་མན་ངག་དང་བཅས་པ་དང༌། རྒྱུད་སྡེ་བཞི་དང་འབྲེལ་བའི་དབང་བཀའ་བཤད་བཀའ་མན་ངག་གི་བཀའ་ལ་སོགས་པ་རྣམས་བུམ་པ་གང་བྱོ་བའི་ཚུལ་དུ་ནོད་པར་མཛད་དོ། ། དེ་ནས་སྐབས་ཤིག་ཏུ་རྒྱལ་བའི་སྲས་པོ་ཐོགས་མེད་ཀྱི་དྲུང་དུ་བྱོན་ཏེ་ཐེག་པ་ཆེན་པོ་བློ་སྦྱོང་དོན་བདུན་མའི་ཁྲིད་བཀའ་ལན་མང་དུ་གསན་ཅིང༌།
ཉིད་ཀྱིས་མཛད་པའི་གསུང་འབུམ་ཐོར་བུ་བ་དང༌། སྤྱོད་འཇུག་དང་མདོ་སྡེ་རྒྱན་གྱི་ཊཱི་ཀ་རྣམས་ཀྱི་ལུང་ཙམ་ཞིག་གསན་ཏོ། ། ཚེ་འདས་ཀྱི་མིང་བྱང་མང་པོ་ལ་དབང་བསྐུར་མཛད་ཀྱིན་འདུག་པའི་ཞོར་ལ་བླ་མ་ཉིད་ཀྱིས་ནན་གྱིས་ཞུས་ཏེ་ཀུན་རིག་གནུར་ལུགས་ཀྱི་དཀྱིལ་འཁོར་དུ་དབང་བསྐུར་བའང་གསན་ནོ། ། ཡང་ཆོས་རྗེ་འདི་ལ་མི་ཕྱེད་པའི་དད་པ་ཐོབ་ཅིང་དེའི་བྱིན་རླབས་ཀྱིས་བླ་མ་ཉིད་ལ་ཡང་ཐུགས་རྒྱུད་བྱང་ཆུབ་སེམས་ཀྱིས་ཡང་དག་པར་བརླན་པར་གྱུར་པ་ནི་སྐྱེ་བོ་ཐམས་ཅད་ལ་མངོན་སུམ་དུ་གྲུབ་པ་ཡིན་ནོ། ། དེ་ནས་ཇོ་ནང་དུ་ཆོས་རྗེ་ཕྱོགས་ལས་རྣམ་པར་རྒྱལ་བའི་དྲུང་དུ་དཔལ་དུས་ཀྱི་འཁོར་ལོའི་དཀྱིལ་འཁོར་དུ་དབང་བསྐུར་བ་རྫོགས་པར་ཞུས་ཤིང༌། ཕྱིས་བདེ་ཆེན་དུ་རྒྱུད་འགྲེལ་གྱི་བཤད་བཀའ་སྦྱོར་དྲུག་གི་ཁྲིད་བཀའ་དང་བླ་མ་འདི་ཉིད་ཀྱིས་མཛད་པའི་དུས་འཁོར་གྱི་ཡིག་ཆ་མཐའ་དག་གི་ལུང་གསན་ནོ། ། སངས་རྒྱས་ཀྱི་བསྟན་པ་ཡོངས་སུ་རྫོགས་པའི་མཁས་པ་ཆེན་པོ་ཆོས་རྗེ་ལོ་ཙྪ་བ་བྱང་ཆུབ་རྩེ་མོའི་དྲུང་དུ། དཔལ་གསང་བ་འདུས་པ་འཕགས་ལུགས་ཀྱི་དཀྱིལ་འཁོར་དུ་དབང་བསྐུར་བ་ཞུས་ཏེ་མི་ཕྱེད་པའི་དད་པ་ཐོབ་ལ། ཡོན་ཏན་གྱི་ཁྱད་པར་མང་པོ་ཐུགས་རྒྱུད་ལ་འཁྲུངས་ཤིང་སྐྱིད་སྡུག་ལམ་ཁྱེར་ལ་སོགས་པའི་མན་ངག་འགའ་ཞིག་ཀྱང་གསན་ནོ། ། གཞན་ཡང་བླ་མ་མཁས་བཙུན་མགོན་པོ་རྒྱལ་མཚན་པ་དང༌།
མཁན་ཆེན་སྒྲ་ཚད་པ་རིན་ཆེན་རྣམ་རྒྱལ་བ་དང༌། ཆོས་རྗེ་བྱང་ཆུབ་སེང་གེ་ལ་སོགས་པའི་བཤེས་གཉེན་བཞི་བཅུ་ཞེ་གཉིས་བསྟེན་ཏེ། རྡོ་རྗེ་ཐེག་པའི་རྒྱུད་སྡེ་རིན་པོ་ཆེ་བཞི་དང་འབྲེལ་བའི་དབང་བྱིན་རླབས་རྗེས་གནང་རིག་པ་གཏད་པ། རྒྱུད་དེ་དག་གི་མན་ངག་ཁྲིད་བཀའ་རྒྱུད་ཀྱི་བཤད་བཀའ་འགྲེལ་པ་དང་སྒྲུབ་ཐབས་ཀྱི་ལུང་བཀའ་ལ་སོགས་པ་དང་བཀའ་འཁོར་ལོ་རིམ་པ་གསུམ་དང་འབྲེལ་པའི་མདོ་སྡེ་རྣམས་ཀྱི་ལུང་བཀའ་འགྲེལ་པའི་བཤད་བཀའ། བསྒོམ་རིམ་གྱི་མན་ངག་ལ་སོགས་པ་དང༌། གཞན་ཡང་བཀའ་གདམས། ཞི་བྱེད་ཕྱག་ཆེན་གཅོད། གསང་སྔགས་རྙིང་མ་ལ་སོགས་པའི་བོད་དུ་འགྱུར་བའི་བཀའ་ལུང་ཕལ་མོ་ཆེ་གསན་ཏེ། ཐོས་པ་རྒྱ་མཚོའི་ཕ་རོལ་ཏུ་སོན་ཏོ། ། ཁྱད་པར་བལ་པོ་ཡེ་རང་གི་གྲོང་ཁྱེར་ཆེན་པོར་དཀའ་སྤྱོད་དང་བརྩོན་འགྲུས་ཀྱིས་བྱོན་ཏེ།
བལ་པོའི་པཎྜི་ཏ་ཆེན་པོ་མ་ཧཱ་བོ་དྷི་ལས་རྡོ་རྗེ་སློབ་དཔོན་གྱི་བྱ་བ་ཀུན་ལས་བཏུས་པ་ཀྲི་ཡ་ས་མུ་ཙྪའི་དཀྱིལ་འཁོར་ཆེན་པོ་རྣམས་སུ་དབང་བསྐུར་བ་ཞུས་ནས་དེའི་བཤད་བཀའ་ལག་ལེན་གྱི་བཀའ་དང་བཅས་པ་དང༌། རྣལ་འབྱོར་ནམ་མཁའི་དཀྱིལ་འཁོར་རྒྱས་པའི་དབང་བཀའ། སྒྲུབ་ཐབས་ཀྱི་ལུང༌། འཇམ་དབྱངས་རྣམ་འཕྲུལ་ལ་སོགས་པ་སྔོན་ཆད་མཁས་པ་གཞན་གྱིས་བོད་དུ་མ་འགྱུར་བའི་ཆོས་མང་པོ་བོད་དུ་སྤྱན་དྲངས། ཡང་ཆོས་རྗེ་པཎ་ཆེན་པ་དང༌། ཆོས་རྗེ་བྱང་སེང་པ་གཉིས་ཀྱི་སྤྱན་སྔར་དཔལ་དུས་ཀྱི་འཁོར་ལོའི་རྒྱུད་འགྲེལ་གྱི་བཤད་བཀའ་ལན་མང་དུ་གསན་ཅིང་ཐུགས་སྦྱོང་ཡུན་རིང་དུ་མཛད་ལ། མདོ་སྡེ་རྒྱན། རྒྱུད་བླ་མ། སྤྱོད་འཇུག མངོན་པ་ཀུན་ལས་བཏུས།
སྒྲ་ཀ་ལཱ་པ། སྙན་དངགས་མེ་ལོང༌། སྡེབ་སྦྱོར་རིན་ཆེན་འབྱུང་གནས་ལ་སོགས་པ་མདོ་སྔགས་ཀྱི་གཞུང་ལུགས་དང༌། ཐ་སྙད་ཀྱི་གཙུག་ལག་མང་པོ་ལ་བསམ་དཔྱོད་དང༌། གསན་སྦྱོང་ཡུན་རིང་དུ་མཛད་པས། གསན་པ་རྒྱ་མཚོའི་ཕ་རོལ་ཏུ་སོན་ཏོ། ། གཞན་ཡང་ཟབ་ལམ་རྡོ་རྗེའི་རྣལ་འབྱོར་སྦྱོར་བ་ཡན་ལག་དྲུག་པ། ཨུ་རྒྱན་བསྙེན་སྒྲུབ། གསུང་ངག་རིན་པོ་ཆེ། གསང་འདུས་རིམ་ལྔ།
བདེ་མཆོག་རིམ་ལྔ་ལ་སོགས་པ་རྣལ་འབྱོར་ཉམས་སུ་བླངས་བའི་མན་ངག་མཐའ་དག་ལ་དབང་འབྱོར་ཞིང་ཏིང་ངེ་འཛིན་དེ་དག་ཡུན་རིང་པོར་ཐུགས་ཉམས་སུ་བཞེས་པས་མངོན་པར་རྟོགས་པའི་ཡོན་ཏན་རིན་པོ་ཆེ་བསམ་གྱིས་མི་ཁྱབ་པ་ཐུགས་ལ་འཁྲུངས་པ་ཡིན་ནོ། ། གཞན་ཡང་བདག་གིས་བླ་མ་འདི་ནི་ཞི་བ་དང༌། དུལ་བ་དང༌། ངེས་པ་དང༌། གསོང་པོར་སྨྲ་བ་དང༌། ཚིག་འཇམ་པ་དང༌། འདོད་པ་ཆུང་བ་དང༌། ཆོག་ཤེས་པ་ལ་སོགས་པ་ཡོན་ཏན་གྱི་ཆོས་ཚད་མེད་པ་མངའ་བ་ལ་བརྟེན་ནས། ཆོས་ཀྱི་རྗེ་ས་བཟང་པཎྜི་ཏ་ཆེན་པོ་ཉིད་ཐུགས་ཤིན་ཏུ་རངས་པར་གྱུར་ཏེ། བླ་མ་དམ་པ་དགུང་ལོ་ཉེར་དགུ་པ་ལ་དགེ་ལྡན་ས་བཟང་གི་དགོན་པར།
ཆོས་རྗེ་ཉིད་ཀྱི་རྒྱལ་ཚབ་ཏུ་དབང་བསྐུར་ཞིང༌། ཆེན་པོ་མང་པོའི་གཙུག་རྒྱན་དུ་མངའ་གསོལ་བ་ལ་བརྟེན་ནས། བླ་མ་ཉིད་ཀྱིས་ཀྱང་བསྟན་པ་རིན་པོ་ཆེའི་ཁུར་ཆེན་པོ་བཞེས་ཏེ། དམ་པའི་ཆོས་ཀྱིས་དུས་འདའ་བའི་ཕྱིར། སྔ་ཕྱིར་ཀྲི་ཡ་ས་མུཙྪ་དང་རྡོ་རྗེ་ཕྲེང་བའི་དབང་ཡོངས་སུ་རྫོགས་པ་ཚར་བརྒྱ་ཟིན་ཙམ། དུས་ཀྱི་འཁོར་ལོའི་སྐུ་གསུང་ཐུགས་ཡོངས་སུ་རྫོགས་པའི་དཀྱིལ་འཁོར་དུ་དབང་བསྐུར་བ་སུམ་ཅུ་སོ་ལྔ། ཡོ་གའི་དཀྱིལ་འཁོར་ཡོངས་སུ་རྫོགས་པ་ཚར་དྲུག གཞན་ཡང་གསང་འདུས་ཀྱེ་རྡོར་བདེ་མཆོག་གདན་བཞི་ལ་སོགས་པ་ཟུར་བཀའ་གྲངས་མཐའ་ཡས་པ་དང༌། སྒྲུབ་ཐབས་རྒྱ་མཚོའི་རྗེས་གནང་དྲུག་ཅུ་ལྷག་ཙམ་དང༌། རྒྱུད་འབུམ་ཡོངས་སུ་རྫོགས་པའི་ལུང་ལན་བཅུ་དགུ།
མདོ་སྡེ་ཡོངས་སུ་རྫོགས་པའི་ལུང་ལན་བཅོ་ལྔ། འདུལ་བ་ལུང་ལན་བརྒྱད། ཤེར་ཕྱིན་གྱིས་མདོ་ཡོངས་སུ་རྫོགས་པ་ལན་གསུམ། གཟུངས་འདུས། གཟུངས་འབུམ། དཀོན་མཆོག་བརྩེགས་རྣམས་ལན་དྲུག་རེ། སངས་རྒྱས་ཕལ་པོ་ཆེ་ལན་བརྒྱད། ཆོས་ཀྱི་རྒྱལ་པོ་འཕགས་པ་རིན་པོ་ཆེའི་བཀའ་འབུམ་ཚར་ལྔ། ཆོས་རྗེ་ས་བཟང་པའི་བཀའ་འབུམ་ཚར་བདུན་ལ་སོགས་པ་གསུང་རབ་དགོངས་འགྲེལ་དང་བཅས་པའི་ལུང་བརྗོད་ཀྱིས་མི་ལང་པ་དང༌། ཟབ་ལམ་རྡོ་རྗེའི་རྣལ་འབྱོར་ལ་སོགས་པ་མན་ངག་གི་ཁྲིད་བཀའ་མཐའ་དག་གསུང་ཞིང༌།
དེ་དག་གང་མཛད་ཀྱང་ཚིག་རྣ་བར་སྙན་ཅིང༌། གོ་བདེ་བ་དང༌། གསུང་གསངས་མཐོ་ཞིང༌། རྣ་བར་འབབ་པ་ལ་སོགས་པ་གཞན་ལས་ཁྱད་པར་དུ་འཕགས་པའི་ཆོས་ཀྱི་འདོམས་ཚུལ་གྱིས་གདུལ་བྱ་རྣམས་དད་ཅིང་ཡིད་འཕྲོག་པར་མཛད་པ་ཞིག་གོ ། མདོར་ན་དགུང་ལོ་ཉེར་དགུ་བཞེས་པ་ནས་བརྩམས་ཏེ། གཟུགས་ཀྱི་སྐུའི་སྤྲུལ་པ་ཆོས་ཀྱི་དབྱིངས་སུ་མི་བསྡུ་བའི་ཞག་ཉི་ཤུ་རྩ་གསུམ་གྱི་གོང་མ་གཏོགས་ཉིན་མཚན་འཁོར་ཡུག་ཏུ་དམ་པའི་ཆོས་གསུང་བ་ལ་སོགས་པ་བསྟན་པའི་བྱ་བ་རྒྱ་ཆེན་པོ་དང༌། གཞན་དོན་ཁོ་ནའི་ཁུར་ལ་སྐད་ཅིག་ཀྱང་མི་གཡེལ་བར་བཞུགས་པ་ལ་བརྟེན་ནས། མགོན་པོ་འཇམ་པའི་དབྱངས་ཀྱི་རྣམ་པར་འཕྲུལ་པ་དཔལ་ལྡན་ས་སྐྱའི་གདུང་བརྒྱུད་རིན་པོ་ཆེ་བླ་མ་ཆེན་པོ་ཀུན་དགའ་རྒྱལ་མཚན་དཔལ་བཟང་པོ་ལ་སོགས་པ་གདུང་བརྒྱུད་དྲི་མ་མེད་པ་མང་པོའི་རྩ་བའི་བླ་མར་གྱུར་ཅིང༌། སྡོམ་བརྩོན་མཁས་པའི་དབང་པོ་ཆོས་རྗེ་སངས་རྒྱས་དཔལ་བ་ལ་སོགས་པ་བོད་ཀྱི་མཁས་པ་མང་པོ་དང༌། ཆོས་རྗེ་ལམ་འབྲས་པ་བློ་བཟང་པ་ལ་སོགས་པ་རྣལ་འབྱོར་པ་ཁྱད་པར་ཅན་མང་པོ་དང༌།
དབུས་གཙང་མངའ་རིས་མདོ་སྟོད་སྨད་ལ་སོགས་པ་ཕྱོགས་ཀྱི་དགེ་བའི་བཤེས་གཉེན་གྲངས་ལས་འདས་པ་རྣམས་ཀྱི་ཆོས་ལ་ལོངས་སྤྱོད་པའི་གཞིར་གྱུར་ཅིང༌། དེ་ཐམས་ཅད་ཀྱིས་ཀྱང་རྡོ་རྗེ་འཆང་དང་གཉིས་སུ་མེད་པའི་དད་པ་ཐོབ་ནས་རྩ་བའི་བླ་མར་འཛིན་ཅིང་དགེ་བའི་བཤེས་གཉེན་འདི་ནི་ཁོང་ཁྲོ་བ་དང་ཕྲག་དོག་པ་དང་ང་རྒྱལ་དང་ཚིག་རྩུབ་དང་གནོད་སེམས་ལ་སོགས་པའི་སྐྱོན་མཐའ་དག་དང་བྲལ་བས་ངེས་པར་ས་ལ་གནས་པའི་བྱང་ཆུབ་སེམས་དཔའ་ཞིག་གོ ། ཞེས་ཕྱོགས་ཀུན་ཏུ་སྒྲོག་པར་བྱེད་དོ། ། གཞན་ཡང་སྨན་དང་མཁྱུད་དཔྱད་དང་མན་ངག་ལ་སོགས་པ་ཐབས་མང་པོའི་སྒོ་ནས་ཕ་རོལ་ནད་གདོན་གྱིས་ཉེན་པ་རྣམས་ཞི་བར་མཛད་ཅིང༌། བྱམས་པ་དང་སྙིང་རྗེ་དང་བྱང་ཆུབ་ཀྱི་སེམས་བཅོས་མ་མ་ཡིན་པ་ཐུགས་རྒྱུད་ལ་འཁྲུངས་པ་ལ་བརྟན་ནས་གཞན་དོན་ལ་དུབ་པ་མེད་པའི་བརྩོན་འགྲུས་ཀྱིས་གདུལ་བྱ་དཔག་ཏུ་མེད་པ་སྨིན་གྲོལ་ལ་འགོད་པར་མཛད་དོ། ། གཞན་ཡང་དམ་པ་འདི་ནི་སྔོན་གྱི་གནས་རྗེས་སུ་དྲན་པ་ཞིག་སྟེ། ལྷ་སར་ཇོ་བོ་རིན་པོ་ཆེ་བསྐོར་དུ་བྱོན་པའི་ཚེ་བ་རི་བ་བློ་གྲོས་རྒྱལ་མཚན་གྱིས་ཆིབས་སྣ་ཁྲིད་དེ་ཕྱིན་ནས་དགོན་པ་རྒན་མོ་ལྷས་ཀྱི་ཐད་ཙམ་དུ་ཕེབས་པ་དང༌། རི་འདིའི་རྒྱབ་ན་རྒན་མོ་ལྷས་བྱ་བའི་དགོན་པ་ཡོད། ང་སྐྱེ་བ་འདིའི་སྔོན་མ་དགོན་པ་དེའི་བླ་མ་མཁན་པོ་རིན་ཆེན་རྒྱལ་མཚན་བྱ་བ་སྐྱེས་པ་ཡིན་གསུང་ངོ་ཟེར་བ་བླ་མ་བ་རི་བ་ཉིད་ལས་ཁོ་བོས་ཐོས་སོ། ། དགུང་ལོ་དྲུག་ཅུ་རེ་ལྔ་བཞེས་པ་ན་བདག་ལ་ཡོན་ཏན་གྱི་ཁྱད་པར་གང་ཡང་མེད་ཀྱང་རྗེ་ཉིད་ཀྱི་ཞལ་སྔ་ནས།
ངེད་ཀྱང་ཡུན་རིང་པོར་ཨེ་སྡོད་མི་ཤེས་པས་ཁྱེད་རང་ཡང་ཆོས་ཀྱི་འཕྲོ་རྣམས་ཞུ་བ་ལ་བརྩོན་འགྲུས་བསྐྱེད་པ་དང༌། ས་བཟང་དགོན་བཟུང་ལ་བཀའ་ལུང་རྣམས་ཀྱིས་གཞན་ལ་ཕན་པ་རྒྱུན་མ་ཆད་པར་གྱིས་ཤིག ཅེས་པ་ལ་སོགས་པའི་ཞལ་ཏ་མང་པོ་གསུང་ཞིང༌། ཀྲི་ཡ་ས་མུ་ཙྪའི་གླེགས་བམ་དང་དམ་ཚིག་གི་རྡོ་རྗེ་དྲིལ་བུ་ཞིག་དང་ཆོས་དུང་རྣམས་གནང་སྟེ། དེའི་རྗེས་ལ་རྗེ་ཉིད་དཔལ་ས་སྐྱའི་གཟིམས་ཁང་དུ་ཐུགས་དམ་གྱི་རིམ་པ་ལ་གཞོལ་བར་གྱུར་ཏེ་ཏིང་ངེ་འཛིན་གྱི་སྒོ་དཔག་ཏུ་མེད་པ་ལ་ལོངས་སྤྱོད་པར་མཛད་ཅིང༌། ཐུགས་དམ་གྱི་སྐབས་རྣམས་སུ་གདུལ་བྱ་དག་པ་འགའ་ཞིག་ལ་ཆོས་ཀྱི་རྣམ་གྲངས་བསམ་གྱིས་མི་ཁྱབ་པ་གསུངས་སོ། ། དགུང་ལོ་དྲུག་ཅུ་རེ་བདུན་བཞེས་པ་ན་སྐུ་ལུས་ཅུང་ཟད་ཤེད་ཆུང་བར་གྱུར་ཀྱང་གཞན་དོན་གྱིས་ཁུར་གྱི་སྟོབས་ཀྱིས། དགེ་བའི་བཤེས་གཉེན་ཁྱད་པར་ཅན་འགའ་ཞིག་ལ་ཀྲི་ཡ་ས་མུ་ཙྪའི་དཀྱིལ་འཁོར་དུ་དབང་བསྐུར་བ་མཛད་པས། ཅུང་ཟད་སྐུ་བསྙེལ་བར་གྱུར་པ་ན། དེ་དག་གི་ཆོས་ཀྱི་འཕྲོ་རྣམས་བདག་ལ་རྫོགས་པར་གྱིས་ཤིག་གསུངས་ནས།
བླ་མ་དམ་པ་ཉིད་ཞིང་འདིའི་གདུལ་བྱའི་དོན་རེ་ཞིག་རྫོགས་པ་དང༌། རྟག་འཛིན་ཅན་གྱི་སྐྱེ་བོ་ཆོས་ལ་བསྐུལ་བའི་ཕྱིར་དང༌། ཞིང་ཁམས་གཞན་དུ་གདུལ་བྱ་མཐའ་ཡས་པ་སྨིན་གྲོལ་གྱི་ལམ་ལ་འགོད་པའི་ཆེད་དུ། ཆུ་ཕོ་འབྲུག་གི་ལོ། ནག་པ་ཟླ་བའི་ཚེས་བཅོ་བརྒྱད་ཀྱི་སྲོད་ཀྱི་ཆ་ལ། གཟུགས་ཀྱི་སྐུའི་སྤྲུལ་པ་ཆོས་ཀྱི་སྐུ་ཞི་བ་ཆེན་པོའི་དབྱིངས་སུ་བསྡུ་བར་མཛད་དོ། ། འོན་ཀྱང་བླ་མ་ཉིད་ཀྱི་ཐུགས་རྗེའི་ཕྲིན་ལས་ལས་སྤྲུལ་པའི་སྐུ་སྣ་ཚོགས་ཀྱིས་འགྲོ་བའི་དོན་མཛད་པ་ཕྲིན་ལས་ཀྱི་འཁོར་ལོ་ནི་རྒྱུན་མི་ཆད་པ་ཉིད་དོ། ། དེ་ལྟར་དཔལ་ལྡན་བླ་མའི་ཡོན་ཏན་ནི། ། བསྐལ་བར་བརྗོད་ཀྱང་ཟད་པར་ག་ལ་ནུས། ། འོན་ཀྱང་དད་པས་ཅུང་ཟད་བྲིས་འདི་ལ། །
རྒྱས་སྲས་བླ་མའི་ཐུགས་རྗེ་འཇུག་གྱུར་ཅིག ། དཔལ་ལྡན་བླ་མ་དམ་པ་ཆོས་ཀྱི་རྗེ་ས་བཟང་འཕགས་པའི་རྣམ་པར་ཐར་པ་མདོར་བསྡུས་པ་འདི་བླ་མ་དམ་པ་དེ་ཉིད་ལ་མི་ཕྱེད་པའི་དད་པ་དང་ལྡན་པ། སློབ་དཔོན་ཚུལ་ཁྲིམས་རྒྱལ་མཚན་གྱིས་ཐོག་མར་བསྐུལ་བ་དང༌། རྗེ་དེ་ཉིད་ཀྱིས་རྗེས་སུ་བཟུང་བའི་བཤེས་གཉེན་དགེ་སློང་བསོད་ནམས་རིན་ཆེན་གྱིས་འཕྲལ་དུ་བསྐུལ་ཞིང་ཡི་གེའི་རྐྱེན་ཉེ་བར་སྦྱར་བ་ལ་བརྟེན་ནས། ཆོས་རྗེ་དེ་ཉིད་ཀྱི་བྲན་དུ་གྱུར་པ་ཤཱཀྱའི་དགེ་སློང་ཀུན་དགའ་བཟང་པོས་དཔལ་ས་སྐྱའི་ཆོས་གྲྭ་ཆེན་པོར་སྦྱར་བའོ།། །། འདིས་བསྟན་པ་དང་སེམས་ཅན་ལ་ཕན་པར་གྱུར་ཅིག། །། མངྒལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
