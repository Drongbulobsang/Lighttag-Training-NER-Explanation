གསུང་འབུམ། ཀུན་དགའ་བཟང་པོ།
པོད ༡༥
དཔལ་གསང་བ་འདུས་པའི་དཀྱིལ་འཁོར་གྱི་སྒྲུབ་པའི་ཐབས་དངོས་གྲུབ་རྒྱ་མཚོ།
༼ག༽ ༄༅། །དཔལ་གསང་བ་འདུས་པའི་དཀྱིལ་འཁོར་གྱི་སྒྲུབ་པའི་ཐབས་དངོས་གྲུབ་རྒྱ་མཚོ་ཞེས་བྱ་བ་བཞུགས་སོ།། དཔལ་གསང་བ་འདུས་པའི་དཀྱིལ་འཁོར་གྱི་སྒྲུབ་པའི་ཐབས་དངོས་གྲུབ་རྒྱ་མཚོ་ཞེས་བྱ་བ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། འོད་གསལ་ཤེས་རབ་མ་ལས་ལེགས་འཁྲུངས་པའི། ། དབང་པོའི་གཞུ་ལྟར་སྣང་བའི་ཟུང་འཇུག་སྐུ། ། རིག་མའི་སྐྱེས་བུ་རྡོ་རྗེ་འཆང་དབང་དང༌། ། དབྱེར་མེད་དཔལ་ལྡན་བླ་མའི་ཞབས་ལ་འདུད། ། འཕགས་མཆོག་ཀླུ་སྒྲུབ་གཞུང་ལུགས་གངས་རི་ལས། ། རྨད་བྱུང་བསྐྱེད་རིམ་མན་ངག་ཆུ་བོའི་རྒྱུན། །
མཁས་མང་གཞུང་གི་རྒྱུན་ལམ་ལས་དྲངས་ནས། ། དངོས་གྲུབ་རྒྱ་མཚོའི་ལམ་བཟང་བཤད་ཀྱིས་ཉོན། ། འདིར་དཔལ་གསང་བ་འདུས་པའི་དཀྱིལ་འཁོར་དུ་དབང་བསྐུར་བ་ཐོབ་ཅིང༌། དམ་ཚིག་དང་སྡོམ་པར་ལྡན་པའི་གང་ཟག་གིས། བསྐྱེད་པའི་རིམ་པའི་ལམ་བསྒོམ་པར་བྱ་བ་ལ་གསུམ་སྟེ། རྣལ་འབྱོར་གྱི་སྔོན་འགྲོ། དངོས་གཞི། རྗེས་སོ། ། དང་པོ་ལ་གཉིས་ཀྱི་དང་པོ་ཚོགས་གཉིས་བསག་པ་ནི། རི་བོ་ལ་སོགས་པ་དབེན་ཞིང་ཡིད་དང་རྗེས་སུ་མཐུན་པའི་གནས་སུ།
འཇམ་པའི་སྟན་ལ་སེམས་དཔའི་སྐྱིལ་ཀྲུང་གིས་འདུག་ནས། རང་གི་སྙིང་གར་པདྨ་དང་ཉི་མ་ལ་གནས་པའི་ཧཱུྃ་གི་འོད་ཟེར་གྱིས་འོག་མིན་ནས་བླ་མ་དང་གཉིས་སུ་མེད་པའི་དཔལ་གསང་བ་འདུས་པའི་དཀྱིལ་འཁོར་མདུན་གྱི་ནམ་མཁར་སྤྱན་དྲངས་ལ། འོད་ཟེར་རང་གི་སྙིང་གར་བསྡུའོ། ། དེ་ནས། ཁམས་གསུམ་སྤྱོད་པ་ལས་གྲོལ་མཁའ་དང་མཉམ་གྱུར་དངོས་ཀུན་ངོ་བོ་ཉིད། ། དག་ཅིང་ཞི་ལ་རྣམ་དབེན་མཆོག་ཞི་འདི་ནི་རྣལ་འབྱོར་པ་ཉིད་ཡུལ། ། གོ་དཀའ་བརྟག་པར་དཀའ་ལ་བདག་གཞན་རབ་ཕན་ཁྱབ་ཅིང་མཚན་མ་མེད། ། རྒྱལ་བའི་བདེ་བ་མཉམ་མེད་མཉམ་སྐུ་མི་རྟོག་ཚུལ་གཅིག་ལ་ཕྱག་འཚལ། ། ཞེས་པས་ཕྱག་བྱ། ཐུགས་ཀ་ནས་རང་རང་གི་ས་བོན་ལས་བྱུང་བའི་མཆོད་པའི་ལྷ་མོ་རྣམས་ཀྱིས་མཆོད་པར་བསམ་ཞིང༌།
ཨོཾ་སརྦ་ཏ་ཐཱ་ག་ཏ་ཤྲཱི་གུ་ཧྱ་ས་མཱ་ཛཿམཎྜ་ལ། ས་པ་རི་ཝཱ་ར། ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲི་ཡེ་ཨཱཿཧཱུྃ་གིས་མཆོད་ཡོན་དང༌། དེ་བཞིན་དུ་ཨརྒྷཾ་གྱི་གནས་སུ། པུཥྤེས་མེ་ཏོག་དང༌། དྷཱུ་པེས་བདུག་སྤོས། ཨཱ་ལོ་ཀེས་མར་མེ་དང༌། གནྡྷེས་དྲི་དང༌། ནཻ་ཝི་དྱེས་ཞལ་ཟས་དང༌། ཤབྡས་རོལ་མོ་རྣམས་དབུལ།
ཨོཾ་ཨཱཿརཱུ་པ་བཛྲ་ཧཱུྃ། ཞེས་པས་གཟུགས་རྡོ་རྗེ་མ་དང༌། དེ་བཞིན་དུ་རཱུ་པའི་གནས་སུ་ཤཔྟ་སྒྲ། གནྡྷེ་དྲི། ར་ས་རོ། སྤརྵེ་རེག་བྱ་རྡོ་རྗེ་མ་རྣམས་ཀྱིས་མཆོད་ནས། རྡོ་རྗེ་ཐལ་མོ་སྙིང་གར་སྦྱར་ནས། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང༌། །
སངས་རྒྱས་བྱང་ཆུབ་ཡིད་ཀྱིས་གཟུང༌། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་བདག་སྐྱབས་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གིས་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་པ་ལན་གསུམ་གྱིས་རྒྱུན་བཤགས་དང༌།
སངས་རྒྱས་བྱང་ཆུབ་སེམས་དཔའ་ཀུན། ། བདག་ལ་དགོངས་པར་མཛད་དུ་གསོལ། ། བདག་མིང་འདི་ཞེས་བགྱི་པ་ནི། ། དུས་འདི་ནས་ནི་བཟུང་ནས་སུ། ། ཞེས་སོགས་དཀྱིལ་འཁོར་གྱི་ཆོ་གར་བཤད་པའི་ཚིག་ལན་གསུམ་གྱིས་སྡོམ་པ་བཟུང་ནས། ཨོཾ་ཨཱཿཧཱུྃ་བཛྲ་མུཿས་ཚོགས་ཞིང་གཤེགས་པར་བསམ་མོ། ། དེ་ནས་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག སྡུག་བསྔལ་མེད་པའི་བདེ་བ་དང་དུས་རྟག་མི་འབྲལ་བར་གྱུར་ཅིག ཉེ་རིང་ཆགས་སྡང་ཐམས་ཅད་དང་བྲལ་བའི་བཏང་སྙོམས་ལ་གནས་པར་གྱུར་ཅིག
སྙམ་པའི་ཚད་མེད་པ་བཞི་བསྒོམས་ཏེ། བསོད་ནམས་ཀྱི་ཚོགས་བསགས་པའོ། ། དེ་ནས་ཆོས་ཐམས་ཅད་རྒྱུ་འབྲས་ངོ་བོ་གསུམ་དང་བྲལ་བའི་སྟོང་པ་ཉིད་དུ་བསམས་ལ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། ཞེས་བརྗོད་དེ་ཡེ་ཤེས་ཀྱི་ཚོགས་སོ། ། གཉིས་པ་སྲུང་འཁོར་བསྒོམ་པ་ལ་གསུམ་གྱི། དང་པོ་བདག་བསྲུང་བ་ནི། སྟོང་པའི་ངང་ལས་སྐད་ཅིག་གིས་པད་ཟླའི་སྟེང་དུ་བདག་ཉིད་རྡོ་རྗེ་འཆང་ཆེན་པོ་སྐུ་མདོག་དཀར་པོ་ཞལ་གཅིག་ཕྱག་གཉིས་པ། རྡོ་རྗེ་དང་དྲིལ་བུ་འཛིན་པ། འོད་ཀྱི་དཀྱིལ་འཁོར་གྱིས་རྣམ་པར་མཛེས་པ།
སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུས་བརྒྱན་པ། རིན་པོ་ཆེའི་རྒྱན་སྣ་ཚོགས་ཀྱིས་མཛེས་པ། དར་སྣ་ཚོགས་ཀྱི་ན་བཟའ་ཅན། རང་འདྲའི་ཡུམ་རྡོ་རྗེ་དབྱིངས་ཀྱི་དབང་ཕྱུག་མས་འཁྱུད་པ་སྒྱུ་མ་ལྟ་བུའི་སྐུ་ཅན་དུ་བསམ་མོ། ། དེ་དག་ཡབ་ཡུམ་སྙོམས་པར་ཞུགས་པས་དགའ་བའི་སྒྲས་དེ་བཞིན་གཤེགས་པའི་ཚོགས་རྣམས་སྤྱན་དྲངས། སྤྱི་གཙུག་ནས་ཞུགས་ཏེ་ཞུ་བ་ལས་བྱུང་བའི་བྱང་སེམས་རྡོ་རྗེའི་ལམ་ནས་ལྷ་མོའི་པདྨར་བབས་པ་ལས་ཧཱུྃ་དུ་གྱུར། དེ་ལས་རྡོ་རྗེ། དེ་ལས་མི་བསྐྱོད་པའི་སྐུར་གྱུར་པ་ཐུགས་ཀར་དྲངས། བཛྲ་དྷྲྀཀ་ཅེས་པས་ཐུགས་ཀ་ནས་ཕྱིར་བྱུང༌། ཕྱོགས་བཅུར་འཕྲོས་པས་སངས་རྒྱས་ཀྱི་མཛད་པ་ཐམས་ཅད་མཛད།
ཁྱད་པར་དུ་སེམས་ཅན་ཐམས་ཅད་ཀྱི་ཞེ་སྡང་སྦྱངས། མི་བསྐྱོད་པའི་གོ་འཕང་ལ་བཀོད། སླར་གཅིག་དུ་འདུས་ཡེ་ཤེས་པ་དང་དབྱེར་མེད་དུ་འདྲེས་ནས། རང་ལ་རྗེས་སུ་ཞུགས་པས་སྔར་གྱི་ཟླ་བ་ཉི་གདན་དུ་གྱུར་པའི་སྟེང་དུ། བདག་ཉིད་ཞེ་སྡང་རྡོ་རྗེ་སྐུ་མདོག་མཐིང་ནག་ཁྲོ་བ་དང་འདོད་ཆགས་ཆེན་པོ་འདྲེས་པའི་ཉམས་ཅན། རྩ་ཞལ་ནག་པོ་དྲག་པོའི་ཉམས་ཅན། གཡས་ཞལ་དཀར་པོ་ཞི་བ། གཡོན་ཞལ་དམར་པོ་ཆགས་པའི་ཉམས་ཅན། ཕྱག་དྲུག་གི་གཡས་ན་རྡོ་རྗེ་རྩེ་དགུ་པ་འཁོར་ལོ་པདྨ། གཡོན་ན་དྲིལ་བུ་རིན་ཆེན་རལ་གྲི་འཛིན་པ།
འོད་དམར་པོ་འབར་བའི་དབུས་ན་བཞུགས་པར་བསམ་མོ། ། གཉིས་པ་གནས་བསྲུང་བ་ནི། རང་གི་སྙིང་གར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་སྔོན་པོ་འོད་འབར་བ་བསམས་ལ། དེ་ལས་ཁྲོ་བོ་བཅུའི་སྐུ་དཔག་ཏུ་མེད་པ་འཕྲོས། གདུག་པ་ཅན་ཐམས་ཅད་ཚར་བཅད། ཚུར་འདུས་ཁྲོ་བོ་བཅུའི་སྐུར་གྱུར་ནས། རང་གི་སྟེང་འོག་ཕྱོགས་མཚམས་དང་བཅས་པ་རྣམས་སུ་འཁོད་པར་བསམས་ལ། ཤར་དུ་གཤིན་རྗེའི་གཤེད་ནས། འོག་ཏུ་གནོད་མཛེས་ཀྱི་བར་ཞལ་ཕྱག་འོག་ནས་འབྱུང་བ་བཞིན་དུ་བསྒོམ། དེ་ནས་འོག་གི་གནོད་མཛེས་ལས་གནོད་མཛེས་གཉིས་པ་འོངས་ནས་མདུན་དུ་འདུག་སྟེ།
བདག་གིས་ཅི་བགྱི་ཞེས་བཀའ་ནོད་པ་ལ། ཨོཾ་སུམྦྷ་ནི་སུམྦྷ་ཧཱུྃ། གྲྀཧྞ་གྲྀཧྞ་ཧཱུྃ། གྲྀཧྞཱ་པ་ཡ་གྲྀཧྞཱ་པ་ཡ་ཧཱུྃ། ཨཱ་ན་ཡ་ཧོ། བྷ་ག་ཝཱན་བིདྱཱ་རཱ་ཛ་ཧཱུྃ་ཕཊ། ཅེས་བཀའ་བསྒོས་པས། གནོད་མཛེས་ཀྱི་ཕྱག་གཡས་ཀྱི་རྡོ་རྗེ་དེ་ལྕགས་ཀྱུར་གྱུར་ནས། བགེགས་ཀྱི་གཙོ་བོ་ཕྱོགས་སྐྱོང་བཅུའི་སྙིང་ག་ནས་ལྕགས་ཀྱུས་བཀུག མགྲིན་པ་ཞགས་པས་བཅིངས།
མཚོན་ཆ་ལྷག་མ་རྣམས་ཀྱིས་བསྡིགས་བཞིན་པས་བཀུག་ནས། ཁྲོ་བོ་བཅུ་ལ་གཏད་པས་ཕྱི་རོལ་དུ་ཧཱུྃ་རིང་པོ་ལས་གྲུབ་པའི་ཁྲོན་པའི་ནང་དུ་བཅུག་པར་བསམ་མོ། ། དེ་ནས་བྱང་གི་བདུད་རྩི་འཁྱིལ་པའི་ཐུགས་ཀ་ནས་རྡོ་རྗེ་ཕུར་བུ་སྟོད་བདུད་རྩི་འཁྱིལ་པའི་རྣམ་པ་ཅན། ལྟེ་བ་མན་ཆད་མདུང་རྩེ་གཅིག་པའི་དབྱིབས་ཅན་མེ་དཔུང་རབ་ཏུ་འབར་བ་བཅུ་སྤྲོས་ཏེ། ཕྱོགས་སྐྱོང་བཅུ་འཁོར་བཅས་ཀྱི་སྤྱི་བོར་ཟུག་པར་བསམ། དེ་ནས་གནོད་མཛེས་ལ། ཨོཾ་གྷ་གྷ། གྷཱ་ཏ་ཡ་གྷཱ་ཏ་ཡ། སརྦ་དུཥྚཱན་ཕཊ་ཕཊ། ཀཱི་ལ་ཡ་ཀཱི་ལ་ཡ།
སརྦ་པཱ་པཾ་ཕཊ་ཕཊ། ཧཱུྃ་ཧཱུྃ་ཧཱུྃ་བཛྲ་ཀཱི་ལ་ཡ། བཛྲ་དྷ་རོ་ཨཛྙཱ་པ་ཡ་ཏི་སརྦ་བི་གྷྣཱན། ཀཱ་ཡ་ཝཱཀྩིཏྟ་བཛྲ་ཀཱི་ལ་ཡ་ཧཱུྃ་ཧཱུྃ་ཧཱུྃ་ཕཊ་ཕཊ། ཅེས་བཀའ་བསྒོས་པས། གནོད་མཛེས་ཀྱི་ལྕགས་ཀྱུ་དེ་རྡོ་རྗེ་ཐོ་བ་མེ་འབར་བར་གྱུར་ནས། ཕུར་བུས་སྤྱི་བོ་ནས་བརྡུངས་པས་བགེགས་རྣམས་ཀྱི་སྤྱི་གཙུག་ནས་རྐང་མཐིལ་གྱི་བར་ཕུག་སྟེ། ས་འོག་རིམ་པ་བདུན་གྱི་བར་དུ་སོན་པར་ཕུར་བུས་བཏབ་པས། ལུས་གཡོ་བ་མེད། ངག་རླུང་རྒྱུ་བ་མེད།
ཡིད་རྣམ་པར་རྟོག་པ་མེད་པར་འོད་གསལ་གྱི་ངང་དུ་ཐིམ་པར་བསམས་ལ། གནོད་མཛེས་རྣམས་འོག་གི་གནོད་མཛེས་ལ་བསྡུ། དེ་ནས་ཁྲོ་བོ་དང་ཕུར་བུ་ལས་མེ་འོད་ཕྱོགས་བཅུར་འཕྲོས་པས། བགེགས་ཀྱི་འཁོར་གདུག་པ་ཅན་རྣམས་ཚིག་ཅིང་ཕྱོགས་བཅུར་བྲོས་ནས་མེ་ལྕེ་རྣམས་སླར་འདུས་ཏེ་ཕྱི་རོལ་དུ་མེའི་རྭ་བར་གྱུར་པར་བསམ་མོ། ། དེ་ནས། ན་མཿས་མནྟ་ཀཱ་ཡ་ཝཱཀྩིཏྟ་བཛྲཱ་ཎཱཾ་ཊཀྐི་ཧཱུྃ་ཛ། ཞེས་བརྗོད་པས། ཁྲོ་བོའི་ཕྱི་རུ་རྡོ་རྗེའི་རྭ་བ་དང༌། དེའི་ནང་དུ་ཧཱུྃ་ལས་རྡོ་རྗེའི་གུར་དང༌། འོག་གཞི་ཧཱུྃ་ལས་རྡོ་རྗེའི་ས་གཞིར་གྱུར་པར་བསམ་མོ། །
གསུམ་པ་རྣལ་འབྱོར་བསྲུང་བ་ནི། ལྷ་ཐམས་ཅད་ཀྱི་སྤྱི་བོར་ཟླ་བ་ལ་ཨོཾ་དཀར་པོ་མགྲིན་པར་པདྨ་ལ་ཨཱཿདམར་པོ་སྙིང་གར་ཉི་མ་ལ་ཧཱུྃ་སྔོན་པོ་བསམས་ལ་གོ་ཆ་བྱ་ཞིང༌། ངག་ཏུ་ཡང༌། ཨོཾ་ཨཱཿཧཱུྃ་ཅུང་ཟད་བཟླས་པས། སྐུ་གསུང་ཐུགས་རྡོ་རྗེའི་རང་བཞིན་དུ་གྱུར་པར་བསམ་མོ། ། གཉིས་པ་དངོས་གཞི་ལ་གསུམ། དང་པོ་སྦྱོར་བ། དཀྱིལ་འཁོར་རྒྱལ་མཆོག ལས་རྒྱལ་མཆོག་གོ ། དང་པོ་ལ་གཉིས་ཀྱི།
དང་པོ་རྟེན་བསྐྱེད་པ་ནི། དངོས་པོ་མེད་ལ་བསྒོམ་པ་མེད། ། བསྒོམ་པར་བྱ་བ་བསྒོམ་པ་མིན། ། དེ་ལྟར་དངོས་པོ་དངོས་མེད་པས། ། བསྒོམ་པའང་དམིགས་སུ་མེད་པའོ། ། ཞེས་བརྗོད་ལ། སྣོད་བཅུད་སྲུང་བའི་འཁོར་ལོ་དང་བཅས་པ། འོད་གསལ་སྟོང་པ་ཉིད་ཀྱི་རང་བཞིན་དུ་ཐིམ་པར་བསམས་ཏེ། ཡེ་ཤེས་ཀྱིས་བསྐྱེད་པའོ། ། སྟོང་པའི་ངང་ལས་ནམ་མཁའི་ཁམས་སུ་ཆོས་ཀྱི་འབྱུང་གནས་ཟུར་གསུམ་པ་ཁ་དོག་དཀར་པོ་ཡངས་ཤིང་རྒྱ་ཆེ་བའི་དབུས་སུ།
ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན། བ་དན་གྱིས་མཚན་པའི་ལོགས་གཉིས་སུ་ཧཱུྃ་ཧཱུྃ་ལས་བྱུང་བའི་རྡོ་རྗེས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་དམར་པོ་གྲུ་གསུམ་མེ་འབར་བས་མཚན་པའི་ལོགས་གཉིས་སུ་ཧཱུྃ་ཧཱུྃ་ལས་བྱུང་བའི་རྡོ་རྗེས་མཚན་པ། དེའི་སྟེང་དུ་བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པ་ཆུས་གང་བས་མཚན་པའི་ལོགས་གཉིས་སུ་ཧཱུྃ་ཧཱུྃ་ལས་བྱུང་བའི་རྡོ་རྗེས་མཚན་པ། དེའི་སྟེང་དུ་ལཾ་ལས་སའི་དཀྱིལ་འཁོར་གྲུ་བཞི་སེར་པོ་རྡོ་རྗེ་རྩེ་གསུམ་པས་མཚན་པའི་ལོགས་གཉིས་སུ་ཧཱུྃ་ཧཱུྃ་ལས་བྱུང་བའི་རྡོ་རྗེ་གཉིས་ཀྱིས་མཚན་པར་བསམ་མོ། ། དེ་ནས་རླུང་གིས་མེ་སྦར། མེས་ཆུ་བསྐོལ། ཆུས་ས་བཞུ་སྟེ། ཐམས་ཅད་རོ་གཅིག་དུ་འདྲེས་པ་ལས་སྣ་ཚོགས་རྡོ་རྗེར་གྱུར་པར་བསམས་ཏེ། རྡོ་རྗེའི་སའི་ཆ་བསྐྱེད་པའོ། །
དེའི་སྟེང་དུ་བྷྲཱུྃ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་པ་སྒོ་བཞི་པ། རིན་པོ་ཆེའི་རྩིག་པ་ཕྱི་ནས་རིམ་པ་བཞིན། དཀར་སེར་དམར་ལྗང་སྔོ་བའི་རྩིག་པ་རིམ་པ་ལྔ་དང་ལྡན་པའི་སྟེང་ན། རིན་པོ་ཆེའི་ཕ་གུ་སེར་པོ་ལ། རིན་པོ་ཆེའི་ཕྲ་ཡིས་མཛེས་པ། དེའི་སྟེང་ན་རིན་པོ་ཆེའི་བྲེ་ཕུལ་གྱི་སྟེང་ན། གསེར་གྱི་སྐ་རགས་བཞིའི་ཕྱི་ངོས་སུ། ། ཆུ་སྲིན་གྱི་ཁ་ནས་བྱུང་བའི་དྲྭ་བ་དང༌། དྲྭ་བ་ཕྱེད་པ་དང༌། དྲིལ་བུ་དང་རྔ་ཡབ་དང་མེ་ཏོག་གི་ཕྲེང་བ་དང༌།
མེ་ལོང་དང༌། ཟླ་བ་རླུང་གིས་བསྐྱོད་པ་ལ་སོགས་པས་བརྒྱན་པ། བྱ་འདབ་ལས་ཐུར་དུ་འཕྱང་བའི་རིན་པོ་ཆེའི་ཤར་བུ་དང༌། སྟེང་དུ་མདའ་ཡབ་པདྨའི་འདབ་མ་ཕྱེད་པའི་དབྱིབས་ཅན་གྱིས་བསྐོར་བ། དེ་དག་གི་བར་རྣམས་སུ་རྒྱལ་མཚན་དང་བ་དན་དང་རྔ་ཡབ་ལ་སོགས་པས་བརྒྱན་པ། ཟུར་གྱི་རྩེ་བཞིར་གདུགས་བཞིས་མཛེས་ཤིང༌། ཕྱི་འགྲམ་འདོད་ཡོན་གྱི་སྣམ་བུ་ལ། གཟུངས་མ་སྣ་ཚོགས་པས་མཆོད་པ་བྱེད་བཞིན་པ། སྒོ་དང་སྒོ་ཁྱུད་ཀྱི་མཚམས་དང་ཟུར་བཞིར་ཟླ་བ་ཕྱེད་པ་ལ་གནས་པའི་རྡོ་རྗེ་ནོར་བུས་སྤྲས་པ། སྒོ་བཞིའི་མདུན་དུ་སྟེགས་བུ་གྲུ་བཞི་པའི་སྟེང་དུ་བུམ་པ་ལ་གནས་པའི་ཀ་བ་གཉིས་གཉིས་ཀྱིས་བཏེག་པའི་རིན་པོ་ཆེའི་རྟ་བབས་སྣམ་བུ་བཅུ་གཅིག་དང་ལྡན་པའི་རྩེ་མོར་ཆོས་ཀྱི་འཁོར་ལོ་གཡས་གཡོན་དུ་རི་དྭགས་ཕོ་མོ་དང་བཅས་པ།
སྣམ་བུ་སོ་སོ་ལ་རྒྱལ་མཚན་དང་བ་དན་ལ་སོགས་པས་བརྒྱན་པ། ཕྱིའི་ས་གཞི་ལ་རིན་པོ་ཆེ་སྣ་བདུན་ལ་སོགས་པ་འདོད་ཡོན་སྣ་ཚོགས་ཀྱིས་གང་བའོ། ། དེའི་ནང་དུ་ལྷ་སྣམ་རིམ་པ་གཉིས་ཤར་དཀར། ལྷོ་སེར། ནུབ་དམར། བྱང་ལྗང་གུའི་དབུས་སུ་དཀྱིལ་འཁོར་ནང་མ་ཕྱི་ནས་འོད་ཟེར་སྣ་ལྔས་བསྐོར་བའི་ནང་དུ་རྡོ་རྗེ་རྩེ་གསུམ་པས་ཟླུམ་པོར་བསྐོར་བ་ལ་བརྟེན་པའི་ཀ་བ། ཤར་དུ་འཁོར་ལོ། ལྷོར་རིན་པོ་ཆེ། ནུབ་ཏུ་པདྨ། བྱང་དུ་རལ་གྲིས་མཚན་པའི་ཀ་བ་གཉིས་གཉིས་ཀྱིས་བཏེག་པའི་སྟེང་རྡོ་རྗེའི་གདུང་གིས་མཛེས་པར་ཕུབ་པའི་ཕྱིའི་རྩེ་མོར་རྡོ་རྗེ་ནོར་བུ་རིན་པོ་ཆེའི་ཏོག་གིས་སྤྲས་པ།
ལྷ་དང་མི་ལས་ཁྱད་པར་དུ་འཕགས་པའི་ཁང་བཟང་དྭངས་ཤིང་ཐོགས་པ་མེད་པ། ཕྱི་བལྟས་ནང་གསལ། ནང་བལྟས་ཕྱི་གསལ་བའི་གཞལ་ཡས་ཁང་དུ་གྱུར་བའི་ནང་དུ། ཐུན་མོང་གི་གདན་སྣ་ཚོགས་པདྨ་སུམ་ཅུ་རྩ་གཅིག ཐུན་མོང་མ་ཡིན་པའི་གདན་གཙོ་བོ་དང་ཤར་ཕྱོགས་པ་རྣམས་ལ་ཟླ་བ། མཱ་མ་ཀཱི་ལ་རྡོ་རྗེ། དེ་མ་གཏོགས་ལྷོ་ཕྱོགས་པ་རྣམས་ལ་རིན་པོ་ཆེ། ནུབ་ཕྱོགས་པ་རྣམས་ལ་པདྨ་དམར་པོ། བྱང་ཕྱོགས་པ་རྣམས་ལ་སྣ་ཚོགས་རྡོ་རྗེ། ཁྲོ་བོ་བཅུ་ལ་ཉི་མའི་གདན་ཏེ་ཐམས་ཅད་ཀྱང་ལྷ་རྫས་ཀྱི་རིན་པོ་ཆེ་ལས་གྲུབ་པར་བསམས་ཏེ་གཞལ་ཡས་ཁང་གདན་དང་བཅས་པ་བསྐྱེད་པའོ། །
གཉིས་པ་བརྟེན་པ་ལྷ་བསྐྱེད་པ་ལ་གསུམ། ལྷག་མོས་ཀྱི་ཏིང་ངེ་འཛིན། རྣལ་འབྱོར་བཞིའི་ཏིང་ངེ་འཛིན། རྗེས་ཆགས་ཀྱི་ཏིང་ངེ་འཛིན་ནོ། ། དང་པོ་ནི། བདག་ཉིད་སྐད་ཅིག་གིས་དབུས་ཀྱི་གདན་གྱི་སྟེང་དུ། རྡོ་རྗེ་འཆང་སྔོན་པོ་སྔོ་དཀར་དམར་བའི་ཞལ་ཅན། ཕྱག་དྲུག་གི་གཡས་ན་རྡོ་རྗེ་འཁོར་ལོ་པདྨ། གཡོན་ན་དྲིལ་བུ་རིན་ཆེན་རལ་གྲི་འཛིན་པ། སེམས་དཔའི་སྐྱིལ་ཀྲུང་གིས་བཞུགས་པ།
དེའི་པང་ན་ཡུམ་རེག་བྱ་རྡོ་རྗེ་མ་ཞལ་ཕྱག་ཡབ་དང་འདྲ་བ་དང་སྙོམས་པར་འཇུག་པར་བསམ། དེ་དང་དུས་མཉམ་དུ་ཤར་དུ་རྣམ་སྣང་དཀར་པོ་མི་བསྐྱོད་པའི་ཅོད་པཎ་ཅན། དཀར་ནག་དམར་བའི་ཞལ་ཅན། གཡས་འཁོར་ལོ་རྡོ་རྗེ་པདྨ་དཀར་པོ། གཡོན་དྲིལ་བུ་རིན་ཆེན་རལ་གྲི་འཛིན་པ། ལྷོར་རིན་འབྱུང་སེར་པོ་མི་བསྐྱོད་པའི་ཅོད་པཎ་ཅན། སེར་ནག་དཀར་བའི་ཞལ་ཅན། གཡས་ནོར་བུ་རྡོ་རྗེ་འཁོར་ལོ། གཡོན་དྲིལ་བུ་པད་སེར་རལ་གྲི་འཛིན་པ། ནུབ་དུ་འོད་དཔག་མེད་དམར་པོ་མི་བསྐྱོད་པའི་ཅོད་པཎ་ཅན།
དམར་ནག་དཀར་བའི་ཞལ་ཅན། ཕྱག་གཡོན་དང་པོས་དྲིལ་བུ་དང་བཅས་པས་པདྨ་དམར་པོའི་རྩ་བ་དཀུར་བརྟེན་ནས་འཛིན་པ། གཡས་དང་པོས་ཐུགས་ཀར་པདྨ་ཁ་འབྱེད་པར་མཛད་པ། གཡས་ལྷག་མས་རྡོ་རྗེ་འཁོར་ལོ། གཡོན་ལྷག་མས་རིན་པོ་ཆེ་དང་རལ་གྲི་འཛིན་པ། བྱང་དུ་དོན་ཡོད་གྲུབ་པ་ལྗང་གུ་མི་བསྐྱོད་པའི་ཅོད་པཎ་ཅན། ལྗང་ནག་དཀར་བའི་ཞལ་ཅན། གཡས་ན་རལ་གྲི་སྣ་ཚོགས་རྡོ་རྗེ་འཁོར་ལོ། གཡོན་དྲིལ་བུ་པད་ལྗང་ནོར་བུ་འཛིན་པ། དེ་ཐམས་ཅད་ཀྱང་དབུ་སྐྲ་རལ་པའི་ཐོར་ཅོག་ཏུ་བྱས་པ་ལ།
རིན་པོ་ཆེའི་ཅོད་པཎ་པྲོག་ཞུ་གསོལ་བ། རིན་པོ་ཆེའི་སྙན་རྒྱན་དང་མགུལ་རྒྱན་དང༌། སེ་མོ་དོ་དང༌། དོ་ཤལ་དང༌། སྐ་རགས་དང༌། ཕྱག་གདུབ་དང༌། ཞབས་གདུབ་ཀྱིས་བརྒྱན་པ། སྐུ་ལྟོས་ལྷ་རྫས་ཀྱི་ན་བཟས་ག་ཤལ་བྱས་པ། སྨད་ལྷ་རྫས་ཀྱི་དར་སྣ་ཚོགས་ཀྱི་ཤམ་ཐབས་ཅན། མཚན་བཟང་པོ་སུམ་ཅུ་སོ་གཉིས་དང༌།
དཔེ་བྱད་བཟང་པོ་བརྒྱད་ཅུས་བརྒྱན་པའོ། ། ཤར་ལྷོར་སྤྱན་མ་དཀར་མོ་རྣམ་སྣང་གི་ཅོད་པཎ་ཅན། དཀར་ནག་དམར་བའི་ཞལ་གསུམ། གཡས་འཁོར་ལོ་རྡོ་རྗེ་ཨུཏྤལ་དཀར་པོ། གཡོན་དྲིལ་བུ་རིན་ཆེན་རལ་གྲི་འཛིན་པ། ལྷོ་ནུབ་ཏུ་མཱ་མ་ཀཱི་སྔོན་མོ་མི་བསྐྱོད་པའི་ཅོད་པཎ་ཅན། སྔོ་དཀར་དམར་བའི་ཞལ་གསུམ། གཡས་རྡོ་རྗེ་འཁོར་ལོ་ཨུཏྤལ་སྔོན་པོ་རྩ་བ་དམར་བ། གཡོན་དྲིལ་བུ་རིན་ཆེན་རལ་གྲི་འཛིན་པ། ནུབ་བྱང་དུ་གོས་དཀར་མོ་དམར་མོ་འོད་དཔག་མེད་ཀྱི་ཅོད་པཎ་ཅན།
དམར་ནག་དཀར་བའི་ཞལ་གསུམ། གཡོན་དང་པོས་དྲིལ་བུ་དང་བཅས་པའི་ཨུཏྤལ་དམར་པོའི་རྩ་བ་དཀུར་བརྟེན་ནས་འཛིན་པ། གཡས་དང་པོས་ཐུགས་ཀར་ཨུཏྤལ་ཁ་འབྱེད་པར་མཛད་པ། གཡས་ལྷག་མས་རྡོ་རྗེ་འཁོར་ལོ། གཡོན་ལྷག་མས་རིན་པོ་ཆེ་དང་རལ་གྲི་འཛིན་པ། བྱང་ཤར་དུ་སྒྲོལ་མ་ལྗང་གུ་དོན་གྲུབ་གྱི་ཅོད་པཎ་ཅན། ལྗང་ནག་དཀར་བའི་ཞལ་གསུམ། ཕྱག་གཡས་སྣ་ཚོགས་རྡོ་རྗེ་འཁོར་ལོ་རྡོ་རྗེས་མཚན་པའི་ཨུཏྤལ། གཡོན་དྲིལ་བུ་རིན་ཆེན་རལ་གྲི་འཛིན་པ། རིམ་པ་གཉིས་པའི་ཤར་ལྷོར།
གཟུགས་རྡོ་རྗེ་མ་དཀར་མོ་རྣམ་སྣང་གི་ཅོད་པཎ་ཅན། དཀར་ནག་དམར་བའི་ཞལ་གསུམ། ཕྱག་དང་པོ་གཉིས་ཀྱིས་མེ་ལོང་དམར་པོ་འཛིན་པ། གཡས་ལྷག་མས་རྡོ་རྗེ་ཨུཏྤལ་དཀར་པོ། གཡོན་ལྷག་མས་རིན་པོ་ཆེ་དང་རལ་གྲི་འཛིན་པ། ལྷོ་ནུབ་ཏུ་སྒྲ་རྡོ་རྗེ་མ་སེར་མོ་རིན་འབྱུང་གི་ཅོད་པཎ་ཅན། སེར་ནག་དཀར་བའི་ཞལ་གསུམ། ཕྱག་དང་པོ་གཉིས་ཀྱིས་པི་ཝང་སྔོན་པོ་བསྒྲེང་བ། གཡས་ལྷག་མས་འཁོར་ལོ་དང་ཨུཏྤལ་སྔོན་པོ། གཡོན་ལྷག་མས་རིན་པོ་ཆེ་དང་རལ་གྲི་འཛིན་པ།
ནུབ་བྱང་དུ་དྲི་རྡོ་རྗེ་མ་དམར་མོ། འོད་དཔག་མེད་ཀྱི་ཅོད་པཎ་ཅན། དམར་ནག་དཀར་བའི་ཞལ་གསུམ། ཕྱག་དང་པོ་གཉིས་ཀྱིས་དྲིའི་དུང་ཆོས་འཛིན་པ། གཡས་ལྷག་མས་རྡོ་རྗེ་འཁོར་ལོ་གཡོན་ལྷག་མས་རིན་པོ་ཆེ་དང་རལ་གྲི་འཛིན་པ། བྱང་ཤར་དུ་རོ་རྡོ་རྗེ་མ་ལྗང་གུ། དོན་གྲུབ་ཀྱི་ཅོད་པཎ་ཅན། ལྗང་ནག་དཀར་བའི་ཞལ་གསུམ། ཕྱག་དང་པོ་གཉིས་ཀྱིས་རོའི་སྣོད་འཛིན་པ། གཡས་ལྷག་མས་འཁོར་ལོ་རྡོ་རྗེས་མཚན་པའི་ཨུཏྤལ་འཛིན་པ།
གཡོན་ལྷག་མས་རིན་པོ་ཆེ་དང་རལ་གྲི་འཛིན་པ། གཙོ་བོའི་མདུན་དུ་སྔར་གྱི་རེག་བྱ་རྡོ་རྗེ་མ་སྟེ། ལྷ་མོ་དགུ་པོ་ཐམས་ཅད་ཀྱང་ཤིན་ཏུ་སྒེག་ཅིང་བཞིན་འཛུམ་བག་དང་ལྡན་པ། ཟུར་གྱིས་ལྟ་བ་ལ་སོགས་པའི་རྣམ་འགྱུར་གྱིས་མཛེས་པ། ལང་ཚོ་དར་ལ་བབ་ཅིང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པའི་སིལ་སྒྲ་འབྱིན་པ། འདོད་པའི་ཡོན་ཏན་ལྔའི་དགའ་བས་རོལ་པ། ལྷའི་ན་བཟའ་སྣ་ཚོགས་པས་མཛེས་པའོ། ། རིམ་པ་གསུམ་པའི་ཤར་གྱི་སྣམ་བུའི་གཡས་སུ་བྱམས་པ་དང༌། གཡོན་དུ་ས་སྙིང་གཉིས་དཀར་པོ་རྣམ་སྣང་གི་ཅོད་པཎ་ཅན། བྱམས་པའི་གཡས་དང་པོས་ཀླུ་ཤིང་གི་མེ་ཏོག་སྡོང་བུ་དང་བཅས་པ་འཁོར་ལོས་མཚན་པ་འཛིན་པ།
ཞལ་ཕྱག་ལྷག་མ་རྣམས་རྣམ་སྣང་ལྟ་བུ། ལྷོའི་སྣམ་བུའི་གཡས་སུ་ཕྱག་རྡོར་དང་གཡོན་དུ་ནམ་སྙིང་གཉིས། རིན་འབྱུང་གི་ཅོད་པཎ་ཅན། ཞལ་ཕྱག་རིན་འབྱུང་ལྟ་བུ། ནུབ་ཀྱི་སྣམ་བུའི་གཡས་སུ་འཇིག་རྟེན་དབང་ཕྱུག་དང༌། གཡོན་དུ་འཇམ་དཔལ་གཉིས། འོད་དཔག་མེད་ཀྱི་ཅོད་པཎ་ཅན། ཞལ་ཕྱག་འོད་དཔག་མེད་ལྟ་བུ། བྱང་གི་སྣམ་བུའི་གཡས་སུ་སྒྲིབ་སེལ་དང༌། གཡོན་དུ་ཀུན་བཟང་གཉིས་དོན་གྲུབ་ཀྱི་ཅོད་པཎ་ཅན།
ཞལ་ཕྱག་དོན་གྲུབ་དང་འདྲ་བ་དེ་ཐམས་ཅད་ཀྱང་ཞི་ཞིང་སྒེག་པའི་ཉམས་དང་ལྡན་པ། རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟའ་ཅན། འོད་ཀྱི་དཀྱིལ་འཁོར་གྱི་དབུས་ན་རྡོ་རྗེའི་སྐྱིལ་མོ་ཀྲུང་གིས་བཞུགས་པའོ། ། ཤར་སྒོར་གཤིན་རྗེ་གཤེད་ནག་པོ་རྣམ་སྣང་གི་ཅོད་པཎ་ཅན། ནག་དཀར་དམར་བའི་ཞལ་གསུམ། ཕྱག་གཡས་ན་དབྱུག་པ་འཁོར་ལོ་རྡོ་རྗེ། གཡོན་ཐུགས་ཀར་སྡིགས་མཛུབ་དང་བཅས་པའི་ཞགས་པ་དང་དྲིལ་བུ་དགྲ་སྟྭ་འཛིན་པ། ལྷོ་སྒོར་ཤེས་རབ་མཐར་བྱེད་དཀར་པོ་རིན་འབྱུང་གི་ཅོད་པཎ་ཅན། དཀར་ནག་དམར་བའི་ཞལ་གསུམ། ཕྱག་གཡས་ན་རྡོ་རྗེ།
རྡོ་རྗེས་མཚན་པའི་དབྱུག་པ་དཀར་པོ་རལ་གྲི། གཡོན་སྔ་མ་དང་འདྲ་བ། ནུབ་སྒོར་རྟ་མགྲིན་དམར་པོ་འོད་དཔག་མེད་ཀྱི་ཅོད་པཎ་ཅན། དམར་ནག་དཀར་བའི་ཞལ་གསུམ། ཕྱག་གཡས་པདྨ་རལ་གྲི་གཏུན་ཤིང༌། གཡོན་དྲིལ་བུ་སྙེམས་པ་དང་བཅས་པས་དཀུར་བརྟེན་པ་དང་དགྲ་སྟྭ་དང་ཞགས་པ་འཛིན་པ། བྱང་སྒོར་བགེགས་མཐར་བྱེད་སྔོན་པོ་དོན་གྲུབ་ཀྱི་ཅོད་པཎ་ཅན། སྔོ་དཀར་དམར་བའི་ཞལ་གསུམ། གཡས་སྣ་ཚོགས་རྡོ་རྗེ་འཁོར་ལོ་གཏུན་ཤིང༌། གཡོན་གཤིན་རྗེ་གཤེད་དང་འདྲ་བ།
ཤར་ལྷོར་མི་གཡོ་བ་ནག་པོ་རྣམ་སྣང་གི་ཅོད་པཎ་ཅན། ནག་དཀར་དམར་བའི་ཞལ་གསུམ། གཡས་རལ་གྲི་རྡོ་རྗེ་འཁོར་ལོ། གཡོན་ཐུགས་ཀར་སྡིགས་མཛུབ་དང་དགྲ་སྟྭ་ཞགས་པ་འཛིན་པ། ལྷོ་ནུབ་ཏུ་འདོད་རྒྱལ་སྔོན་པོ་རིན་འབྱུང་གི་ཅོད་པཎ་ཅན། ནག་དཀར་དམར་བའི་ཞལ་གསུམ། ཕྱག་དང་པོ་གཉིས་ཀྱིས་ཧཱུྃ་མཛད་ཀྱི་ཕྱག་རྒྱ་འཆིང་བ། གཡས་ལྷག་མས་རྡོ་རྗེ་རལ་གྲི། གཡོན་ལྷག་མས་ཞགས་པ་དང་ལྕགས་ཀྱུ་འཛིན་པ། ནུབ་བྱང་དུ་དབྱུག་སྔོན་ཅན་སྔོན་པོ་འོད་དཔག་མེད་ཀྱི་ཅོད་པཎ་ཅན།
སྔོ་དཀར་དམར་བའི་ཞལ་གསུམ། གཡས་རྡོ་རྗེས་མཚན་པའི་དབྱུག་པ་སྔོན་པོ་རལ་གྲི་འཁོར་ལོ། གཡོན་ཐུགས་ཀར་སྡིགས་མཛུབ་དང་བཅས་པའི་ཞགས་པ་པདྨ་དགྲ་སྟྭ་འཛིན་པ། བྱང་ཤར་དུ་སྟོབས་པོ་ཆེ་སྔོན་པོ་དོན་གྲུབ་ཀྱི་ཅོད་པཎ་ཅན། ནག་དཀར་དམར་བའི་ཞལ་གསུམ། ཕྱག་གཡས་རྡོ་རྗེས་མཚན་པའི་དབྱུག་པ་ནག་པོ་རྡོ་རྗེ་འཁོར་ལོ། ། གཡོན་ཐུགས་ཀར་སྡིགས་མཛུབ་དང་བཅས་པའི་ཞགས་པ་རྩེ་གསུམ་དགྲ་སྟྭ་འཛིན་པ། སྟེང་དུ་གཙུག་ཏོར་འཁོར་ལོས་སྒྱུར་བ་སྔོན་པོ་མི་བསྐྱོད་པའི་ཅོད་པཎ་ཅན། སྔོ་དཀར་དམར་བའི་ཞལ་གསུམ། ཕྱག་དང་པོ་གཉིས་ཀྱིས་གཙུག་ཏོར་གྱི་ཕྱག་རྒྱ་སྤྱི་བོར་མཛད་པ།
གཡས་ལྷག་མས་རྡོ་རྗེ་པདྨ། གཡོན་ལྷག་མས་སྡིགས་མཛུབ་རལ་གྲི་འཛིན་པ། འོག་ཏུ་གནོད་མཛེས་སྔོན་པོ་མི་བསྐྱོད་པའི་ཅོད་པཎ་ཅན། ནག་དཀར་དམར་བའི་ཞལ་གསུམ། གཡས་རྡོ་རྗེ་འཁོར་ལོ་རིན་པོ་ཆེ། གཡོན་ཐུགས་ཀར་སྡིགས་མཛུབ་དང་བཅས་པའི་ཞགས་པ་པདྨ་རལ་གྲི་འཛིན་པ། ཁྲོ་བོ་བཅུ་ཀའང་དབུ་སྐྲ་དམར་སེར་གྱེན་དུ་བརྫེས་པ། སྨིན་མ་དང་སྨ་ར་དམར་སེར་འབར་བ། བཞིན་ཤིན་ཏུ་རྣམ་པར་འགྱུར་བའི་ཁྲོ་གཉེར་ཅན། དམར་ལ་ཟླུམ་པའི་སྤྱན་གསུམ་གསུམ་དང་ལྡན་པ།
མི་བཟད་པའི་ཧ་ཧའི་གད་རྒྱངས་དྲག་པོ་སྒྲོགས་ཤིང་མཆེ་བ་རྣོན་པོ་གཙིགས་པ། གསུས་ཁྱིམ་ཆེ་ཞིང་གསུས་པས་འཕྱང་བ། རིན་པོ་ཆེའི་རྒྱན་རྣམ་པ་སྣ་ཚོགས་པས་བརྒྱན་ཅིང༌། སྦྲུལ་མཐའ་ཡས་སྔོན་པོས་དབུ་སྐྲ་བཅིངས་པ། འཇོག་པོ་དམར་པོས་རྣ་བ་ལ་བརྒྱན་པ། རིགས་ལྡན་ཁྲ་བོས་དཔུང་པ་ལ་བརྒྱན་པ། པདྨ་དཀར་པོས་མགུལ་པ་ལ་བརྒྱན་པ། དུང་སྐྱོང་སེར་པོས་ལག་གདུབ་བྱས་པ། སྟོབས་རྒྱུ་ལྗང་གུས་མཆོད་ཕྱིར་ཐོགས་བྱས་པ། ནོར་རྒྱས་ཀྱི་བུ་བདུད་རྩིའི་ཁ་དོག་ལྟ་བུའི་སྐ་རགས་བྱས་པ།
པདྨ་ཆེན་པོ་དཀར་པོས་རྐང་གདུབ་བྱས་པ། སྟག་གི་པགས་པའི་ཤམ་ཐབས་ཅན། པདྨ་དང་ཉི་མའི་དཀྱིལ་འཁོར་གྱི་སྟེང་ན་གཡོན་བརྐྱང་གི་སྟབས་ཀྱིས་བཞུགས་ཤིང་སྐུ་ལས་སྐྱེས་པའི་ཡེ་ཤེས་ཀྱི་མེ་རབ་ཏུ་འབར་བའི་དབུས་ན་གདུག་པ་ཅན་ཚར་གཅོད་པའི་ཚུལ་གྱིས་བཞུགས་པར་བསམས་ཏེ། ལྷག་མོས་ཀྱི་དཀྱིལ་འཁོར་བསྒོམ་པའོ། ། དེ་ནས་ལྷ་སོ་སོའི་ཐུགས་ཀ་ནས་འོད་ཟེར་འཕྲོས། སེམས་ཅན་ཐམས་ཅད་བཀུག་ནས་དཀྱིལ་འཁོར་གྱི་སྒོ་བཞི་ནས། རྡོ་རྗེ་སེམས་དཔའི་འཇུག་པས་ཞུགས་ཏེ། ལྷ་རྣམས་ཀྱི་སྐུ་མཐོང་བས་སྒྲིབ་པ་དང༌། བྱང་ཆུབ་ཀྱི་སེམས་ཀྱི་འོད་ཟེར་གྱིས་དབང་བསྐུར་བས། རྡོ་རྗེ་སེམས་དཔའི་བྱིན་རླབས་ཀྱིས་རྒྱུད་རྣམ་པར་དག་ནས།
དེ་བཞིན་གཤེགས་པ་ཐམས་ཅད་ཀྱི་བདེ་བ་དང་ཡིད་བདེ་བ་ཐོབ་པས། རྡོ་རྗེ་སེམས་དཔའ་གྱུར་ནས་རང་རང་གི་ཞིང་དུ་གཤེགས་པར་བསམས་ཏེ། ལྷག་མོས་ཀྱི་མཛད་པའོ། ། གཉིས་པ་རྣལ་འབྱོར་བཞིའི་དང་པོ་རྣལ་འབྱོར་ནི། དེ་ནས་རང་གི་སྙིང་གའི་འོད་ཟེར་གྱིས་དཀྱིལ་འཁོར་གྱི་ལྷ་ཐམས་ཅད་སྤྱན་དྲངས་ཏེ། སྤྱི་བོར་རྣམ་པར་སྣང་མཛད་ནས། རྐང་མཐིལ་དུ་གནོད་མཛེས་རྒྱལ་པོའི་བར་འོག་སྐུའི་དཀྱིལ་འཁོར་གྱི་སྐབས་ལྟར། ལུས་ཀྱི་གནས་རྣམས་སུ་བཀོད་པས། རང་གི་ཕུང་པོ་དང་ཁམས་དང་སྐྱེ་མཆེད་རྣམས་དང་ངོ་བོ་དབྱེར་མེད་པར་གྱུར་ཏེ། རང་གི་ལུས་དེ་བཞིན་གཤེགས་པ་ཐམས་ཅད་ཀྱི་རྡུལ་ཕྲ་རབ་ལས་གྲུབ་པའི་ལུས་ཀྱི་དཀྱིལ་འཁོར་དུ་བསམས་ཏེ།
ལྷག་མོས་ལུས་ལ་བསྡུ་བའོ། ། དེ་ནས་ལུས་དཀྱིལ་གྱི་ལྷ་རྣམ་སྣང༌། སྤྱན་མ་གཟུགས་རྡོ་རྗེ། བྱམས་པ། སའི་སྙིང་པོ། གཤིན་རྗེ་གཤེད། མི་གཡོ་བ་རྣམས་འོད་གསལ་དུ་ཐིམ། དེ་ནས་རིན་འབྱུང༌། མཱ་མ་ཀཱི། ཕྱག་ན་རྡོ་རྗེ།
སྒྲ་རྡོ་རྗེ། གཞན་གྱིས་མི་ཐུབ་པ། འདོད་པའི་རྒྱལ་པོ་རྣམས་འོད་གསལ་དུ་ཐིམ། དེ་ནས་འོད་དཔག་མེད། གོས་དཀར་མོ། དྲི་རྡོ་རྗེ། ནམ་མཁའི་སྙིང་པོ། རྟ་མགྲིན། དབྱུག་སྔོན་ཅན་རྣམས་འོད་གསལ་དུ་ཐིམ། དེ་ནས་དོན་གྲུབ།
སྒྲོལ་མ། འཇིག་རྟེན་དབང་ཕྱུག རོ་རྡོ་རྗེ། སྒྲིབ་སེལ། ཀུན་བཟང༌། བགེགས་མཐར་བྱེད། སྟོབས་པོ་ཆེ་རྣམས་འོད་གསལ་དུ་ཐིམ། དེ་ནས་སྟེང་འོག་གི་ཁྲོ་བོ་གཉིས་རེག་བྱ་རྡོ་རྗེ་དང་བཅས་པ་འཇམ་དཔལ་ལ་ཐིམ། འཇམ་དཔལ་གཙོ་བོ་ལ་དེའང་འོད་གསལ་དུ་ཐིམ་པར་བསམས་ཏེ། ལྷག་མོས་དོན་དམ་པའི་དཀྱིལ་འཁོར་དུ་བསྡུ་བའོ། །
དེ་ལྟར་ཐམས་ཅད་སྟོང་པ་འོད་གསལ་འཁོར་བ་དང་མྱ་ངན་ལས་འདས་པའི་དེ་བཞིན་ཉིད་དུ་བསྒོམས་ལ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་དེ་དེ་བཞིན་ཉིད་ལས་བྱང་ཆུབ་པའོ། ། སྟོང་པའི་ངང་ལས་གཞལ་ཡས་ཁང་གི་དབུས་ཀྱི་ནམ་མཁར་ཧཱུྃ་སྔོན་པོ་ལས་ཉི་མའི་དཀྱིལ་འཁོར། དེའི་སྟེང་དུ་ཨོཾ་དཀར་པོ་ལས་ཟླ་བའི་དཀྱིལ་འཁོར། དེའི་སྟེང་དུ་ཨཱཿདམར་པོ་ལས་པདྨ་དམར་པོ་འདབ་མ་བརྒྱད་པ། དེའི་སྟེང་དུ་ཨོཾ་ཨཱཿཧཱུྃ་གི་ཡི་གེ་གསུམ་སྟེང་ནས་སྟེང་དུ་བརྩིགས་པ། ཡི་གེ་གསུམ་དང་པདྨ་ཡས་མར་ཐིམ། ཉི་མ་མས་ཡར་ཐིམ་ཏེ་ཐམས་ཅད་འདུས་པས། ཟླ་བའི་དཀྱིལ་འཁོར་ཆ་ཤས་ཡོངས་སུ་རྫོགས་པ་ཉ་གང་བ་ལྟ་བུར་བསམ།
དེ་ལས་འོད་འཕྲོས་ཕྱི་སྣོད་ཀྱི་འཇིག་རྟེན་དང་ནང་བཅུད་ཀྱི་སེམས་ཅན་ཐམས་ཅད་བསྡུས་ནས་ཟླ་བ་ལ་ཐིམ་པས། ཐམས་ཅད་རང་གི་སེམས་འོད་གསལ་བའི་བདག་ཉིད་དུ་བསྒོམས་ལ། ཨོཾ་དྷརྨཱ་དྷཱ་དྷུ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་དེ་ཟླ་བ་ལས་བྱང་ཆུབ་པའོ། ། གཉིས་པ་རྗེས་སུ་རྣལ་འབྱོར་ནི། ཟླ་བའི་སྟེང་དུ་ཨོཾ་ཨཱཿཧཱུྃ་དགོད་དེ། ས་བོན་ལས་བྱང་ཆུབ་པའོ། ། དེ་ལས་འོད་འཕྲོས་ཕྱོགས་བཅུ་ནས་རིགས་ལྔ་འཁོར་བཅས་སྤྱན་དྲངས་ཏེ་དེ་ལ་ཐིམ་པས། རྡོ་རྗེ་དཀར་པོ་རྩེ་ལྔ་པ་ལྟེ་བར་ཨོཾ་ཨཱཿཧཱུྃ་གིས་མཚན་པར་བསམས་ལ། བཛྲ་ཨཱཏྨ་ཀོ྅ཧཾ།
ཞེས་བརྗོད་དེ་ཕྱག་མཚན་ལས་བྱང་ཆུབ་པའོ། ། དེ་ནས་རྡོ་རྗེ་ཨོཾ་ཨཱཿཧཱུྃ་དང་བཅས་པ་ཡོངས་སུ་གྱུར་པ་ལས། བདག་ཉིད་དང་པོའི་མགོན་པོ་སྐུ་མདོག་དཀར་པོ་ཞལ་གཅིག་པ་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པ། པདྨ་དང་ཟླ་བའི་གདན་ལ་རྡོ་རྗེ་སྐྱིལ་ཀྲུང་གིས་བཞུགས་པ། མཚན་དཔེས་སྤྲས་ཤིང་ལོངས་སྤྱོད་རྫོགས་པའི་སྐུ་ཅན་དུ་བསམས་པ་ནི་སྐུ་རྫོགས་པ་ལས་བྱང་ཆུབ་པའོ། ། གསུམ་པ་ཤིན་ཏུ་རྣལ་འབྱོར་ནི། དང་པོའི་མགོན་པོའི་ཐུགས་ཀ་ནས་མི་བསྐྱོད་པ་སྤྲོས། དེས་ནམ་མཁའི་ཁམས་ཐམས་ཅད་ཁྱབ་པར་བྱས། སེམས་ཅན་ཞེ་སྡང་ཅན་རྣམས་ཀྱི་ཞེ་སྡང་གི་སྒྲིབ་པ་སྦྱངས། སླར་སྐུ་གཅིག་ཏུ་གྱུར་པ་བདག་ཉིད་ལ་རྗེས་སུ་ཞུགས་པས།
བདག་ཉིད་སྤྲུལ་པའི་སྐུ་རྡོ་རྗེ་སེམས་དཔའ་སྐུ་མདོག་སྔོན་པོ་སྔོ་དཀར་དམར་བའི་ཞལ་གསུམ། ཕྱག་དྲུག་གི་གཡས་རྡོ་རྗེ་འཁོར་ལོ་པདྨ། གཡོན་དྲིལ་བུ་རིན་པོ་ཆེ་རལ་གྲི་འཛིན་པ། ཞབས་གཉིས་རྡོ་རྗེའི་སྐྱིལ་ཀྲུང་གིས་བཞུགས་པར་བསམས་པ་ནི། སྤྲུལ་སྐུར་བསྒྱུར་བའོ། ། དེའི་ལུས་ཀྱི་མདུན་རྒྱབ་དང་གཡས་གཡོན་བཞི་གཞལ་ཡས་ཁང་གྲུ་བཞི། ཁ་དང་སྣ་བུག་གཡས་གཡོན་འོག་སྒོ་སྟེ། རླུང་རྒྱུ་བའི་བུ་ག་བཞི་ནི་སྒོ་བཞི། ཀུན་རྫོབ་ཀྱི་སྣ་རྩེ་སྙིང་གའི་སྣ་རྩེ་གསང་གནས་དང་ལྟེ་བ་གཉིས་ནི་གསང་བའི་སྣ་རྩེ་སྟེ། སྣ་རྩེ་བཞི་ནི་རྟ་བབས་བཞི།
རྣམ་རྟོག་གི་བཞོན་པ་ཡེ་ཤེས་ལྔ་དག་པའི་རླུང་ལྔ་ནི་རྩིག་པ་ལྔ། ལྕེའི་རྣམ་ཤེས་རིན་ཆེན་ཕ་གུ། རྒྱུ་མ་དྲྭ་བ། རྒྱུས་པ་དྲྭ་བ་ཕྱེད་པ། བྱང་སེམས་དཀར་པོའི་ཆ་ནི་ཟླ་ཕྱེད། མིག་གི་རྣམ་ཤེས་མེ་ལོང༌། རྣ་བའི་རྣམ་ཤེས་བ་དན། སྣའི་རྣམ་ཤེས་མེ་ཏོག་གི་ཕྲེང་བ། ལུས་ཀྱི་རྣམ་ཤེས་དར་འཕན། མིག་རྟ་བབས་ཀྱི་སྟེང་གི་ཆོས་ཀྱི་འཁོར་ལོའི་མཚན་མ།
ཡིད་ཀྱི་རྣམ་ཤེས་རི་དྭགས། སྣ་རྟ་བབས་ལ་གནས་པའི་བ་དན། ལྕེ་དྲིལ་བུ། རྣ་བ་སྒོ་དང་སྒོ་ཁྱུད་ཀྱི་མཚམས་དང༌། ཟུར་གྱི་རྡོ་རྗེ་རིན་པོ་ཆེ། ལུས་ཀྱི་ཚོགས་རྣམས་རྔ་ཡབ་ལ་སོགས་པ་གཞལ་ཡས་ཁང་གི་རྒྱན། རྐང་བརྒྱད་ནི་ཀ་བ་བརྒྱད། ཡིད་དབང་དབུས་ཀྱི་པདྨ། ལྟོ་བ་བུམ་པ་སྟེ། རྡོ་རྗེ་འཆང་གི་ལུས་རང་བཞིན་གྱིས་གྲུབ་པའི་དཀྱིལ་འཁོར་དུ་གྱུར་པར་བསམ་མོ། །
དེ་ནས་སྤྱི་བོར་གཟུགས་ཕུང་གི་ངོ་བོ་ཨོཾ་དཀར་པོ་ལས་རྣམ་སྣང༌། མགྲིན་པར་འདུ་ཤེས་ཀྱི་ངོ་བོ་ཨཱཿདམར་པོ་ལས་འོད་དཔག་མེད། སྙིང་གར་རྣམ་ཤེས་ཀྱི་ངོ་བོ་ཧཱུྃ་སྔོན་པོ་ལས་མི་བསྐྱོད་པ། ལྟེ་བར་ཚོར་བའི་ངོ་བོ་སྭཱ་སེར་པོ་ལས་རིན་འབྱུང༌། བརླ་རྩར་འདུ་བྱེད་ཀྱི་ངོ་བོ་ཧཱ་ལྗང་གུ་ལས་དོན་གྲུབ། ལྟེ་བར་ས་ཁམས་ཀྱི་ངོ་བོ་ལྃ་ལས་སྤྱན་མ། སྙིང་གར་ཆུ་ཁམས་ཀྱི་ངོ་བོ་མཱྃ་ལས་མཱ་མ་ཀཱི། མགྲིན་པར་མེ་ཁམས་ཀྱི་ངོ་བོ་པྃ་ལས་གོས་དཀར་མོ། སྤྱི་བོ་རླུང་ཁམས་ཀྱི་ངོ་བོ་ཏཱྃ་ལས་སྒྲོལ་མ། མིག་ཏུ་མིག་དབང་གི་ངོ་བོ་ཐིཾལ་ལས་ས་སྙིང༌།
རྣ་བར་རྣ་བའི་དབང་པོའི་ངོ་བོ་ཨོཾ་ལས་ཕྱག་རྡོར། སྣར་སྣའི་དབང་པོའི་ངོ་བོ་ཨོཾ་ལས་ནམ་སྙིང༌། ལྕེར་ལྕེའི་དབང་པོའི་ངོ་བོ་ཨོཾ་ལས་འཇིག་རྟེན་དབང་ཕྱུག སྙིང་གར་ཡིད་དབང་གི་ངོ་བོ་ཧཱུྃ་ལས་འཇམ་དབྱངས། རྡོ་རྗེའི་སྒོར་ལུས་དབང་གི་ངོ་བོ་ཨོཾ་ལས་སྒྲིབ་སེལ། ཚིགས་མཚམས་སུ་ཚིགས་མཚམས་ཀྱི་ངོ་བོ་སཾ་ལས་ཀུན་བཟང༌། སྤྱི་གཙུག་ཏུ་རྩ་རྒྱུས་ཀྱི་ངོ་བོ་མཻཾ་ལས་བྱམས་པ། མིག་གི་སྒོར་གཟུགས་ཀྱི་ངོ་བོ་ཛཿལས་གཟུགས་རྡོ་རྗེ་མ། རྣ་བར་སྒྲའི་ངོ་བོ་ཧཱུྃ་ལས་སྒྲ་རྡོ་རྗེ་མ། སྣར་དྲིའི་ངོ་བོ་བྃ་ལས་དྲི་རྡོ་རྗེ་མ།
ལྕེར་རོའི་ངོ་བོ་ཧོཿལས་རོ་རྡོ་རྗེ་མ། རྡོ་རྗེའི་སྒོར་རེག་བྱའི་ངོ་བོ་ཁཾ་ལས་རེག་བྱ་རྡོ་རྗེ་མ་རྣམས་རང་རང་གི་གནས་ཀྱི་བྱང་ཆུབ་སེམས་དཔའ་དང་སྙོམས་པར་འཇུག་པ། ལག་པ་གཡས་པར་དེའི་ངོ་བོ་ཧཱུྃ་ལས་གཤིན་རྗེ་གཤེད། དེ་བཞིན་དུ་གཡོན་པར་གཞན་གྱིས་མི་ཐུབ་པ། ཁར་རྟ་མགྲིན། རྡོ་རྗེར་བདུད་རྩི་འཁྱིལ་པ། དཔུང་པ་གཡས་པར་མི་གཡོ་བ། གཡོན་པར་འདོད་རྒྱལ། པུས་མོ་གཡས་པར་དབྱུག་སྔོན་ཅན། གཡོན་པར་སྟོབས་པོ་ཆེ།
སྤྱི་བོར་གཙུག་ཏོར་འཁོར་ལོས་སྒྱུར་བ། རྐང་མཐིལ་གཉིས་སུ་རྐང་མཐིལ་གྱི་ངོ་བོ་ཧཱུྃ་ལས་གནོད་མཛེས་རྒྱལ་པོ་རྣམས་བསམས་ཏེ། ལུས་ཀྱི་དཀྱིལ་འཁོར་བསྒོམ་པའོ། ། བཞི་པ་རྣལ་འབྱོར་ཆེན་པོ་ནི་རང་གི་སྤྱི་བོར་ཟླ་བ་ལ་གནས་པའི་ཨོཾ་དཀར་པོ་འོད་ཟེར་ལྔ་འཕྲོ་བ། དེ་ལས་སྤྱན་མའི་ཚོགས་སྤྲོས་དེ་དག་གིས་རང་བཞིན་གྱི་གནས་ནས་རྣམ་སྣང་སྤྱན་མ་དང་སྙོམས་པར་འཇུག་པ་དཔག་ཏུ་མེད་པ་སྤྱན་དྲངས་ཏེ། ནམ་མཁའ་ཁྱབ་པར་གང་བའི་དབུས་སུ། གཙོ་བོ་སྐུ་རྡོ་རྗེ་མཚན་དཔེས་སྤྲས་པའི་མདུན་དུ་བདག་ཉིད་འདུག་སྟེ། དཔལ་ལྡན་སངས་རྒྱས་སྐུ་འཆང་བ། ། རྡོ་རྗེ་མི་ཕྱེད་གསུམ་བསྒོམས་པས། ། དེང་བདག་བྱིན་གྱིས་བརླབས་གནས་སུ། །
རྡོ་རྗེ་སྐུས་ནི་མཛད་དུ་གསོལ། ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད་གསུམ་བསྒོམས་པས། ། དེང་བདག་བྱིན་གྱིས་བརླབས་གནས་སུ། ། རྡོ་རྗེ་སྐུས་ནི་མཛད་དུ་གསོལ། ། ཞེས་གཙོ་བོ་དང་འཁོར་ལ་གསོལ་བ་གདབ་པས། རྣམ་སྣང་འཁོར་དང་བཅས་པ་བདག་གི་སྤྱི་གཙུག་ནས་ཞུགས་པས། རང་གི་ལུས་སྐུ་རྡོ་རྗེའི་རང་བཞིན་དུ་གྱུར་པར་བསམས་ལ། སངས་རྒྱས་ཀུན་གྱི་སྐུ་གང་ཡིན། ། ཕུང་པོ་ལྔ་ཡི་རབ་བཀང་བས། །
སངས་རྒྱས་སྐུ་ཡི་ངོ་བོ་ཡིས། ། བདག་ཀྱང་དེ་དང་འདྲ་བར་ཤོག ། ཅེས་སྨོན་ལམ་བཏབ་ལ། ཨོཾ་སརྦ་ཏ་ཐཱ་ག་ཏ་ཀཱ་ཡ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་ང་རྒྱལ་བཟུང་ཏེ་སྐུ་བྱིན་གྱིས་བརླབ་པའོ། ། ལྕེར་པདྨ་ལ་གནས་པའི་ཨཱ༔ དམར་པོ་འོད་ཟེར་ལྔ་འཕྲོ་བ། དེ་ལས་གོས་དཀར་མོའི་ཚོགས་སྤྲོས། དེ་དག་གིས་རང་བཞིན་གྱིས་གནས་ནས་འོད་དཔག་མེད་གོས་དཀར་མོ་དང་སྙོམས་པ་འཇུག་པ་དཔག་ཏུ་མེད་པ་སྤྱན་དྲངས་ཏེ། ནམ་མཁའ་ཁྱབ་པར་གང་བའི་དབུས་སུ་གཙོ་བོ་གསུང་རྡོ་རྗེ་མཚན་དཔེས་སྤྲས་པའི་མདུན་དུ་བདག་ཉིད་འདུག་སྟེ།
ཆོས་ཀྱི་གསུང་ལམ་དཔལ་ལྡན་པ། ། རྡོ་རྗེ་མི་ཕྱེད་གསུམ་བསྒོམས་པས། ། དེང་བདག་བྱིན་གྱིས་བརླབ་གནས་སུ། ། རྡོ་རྗེ་གསུང་གིས་མཛད་དུ་གསོལ། ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད་གསུམ་བསྒོམས་པས། ། དེང་བདག་བྱིན་གྱིས་བརླབས་གནས་སུ། ། རྡོ་རྗེ་གསུང་གིས་མཛད་དུ་གསོལ། ། ཞེས་གཙོ་འཁོར་ལ་གསོལ་བཏབ་པས། འོད་དཔག་མེད་འཁོར་བཅས་བདག་གི་མགྲིན་པ་ནས་ཞུགས་པས་རང་གི་ངག་གསུང་རྡོ་རྗེའི་རང་བཞིན་དུ་གྱུར་པར་བསམས་ལ།
རྡོ་རྗེ་ཆོས་ཀྱི་གསུང་གང་ཡིན། ། ངེས་པའི་ཚིག་ནི་ཕུན་སུམ་ཚོགས། ། བདག་གི་ཚིག་ཀྱང་དེ་འདྲ་ཞིང༌། ། ཆོས་འཛིན་པ་དང་འདྲ་བར་ཤོག ། ཅེས་སྨོན་ལམ་བཏབ་ལ། ཨོཾ་སརྦ་ཏ་ཐཱ་ག་ཏ་ཝཱ་ཀ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་ང་རྒྱལ་བཟུང་སྟེ་གསུང་བྱིན་གྱིས་བརླབས་པའོ། ། སྙིང་གར་ཉི་མ་ལ་གནས་པའི་ཧཱུྃ་སྔོན་པོ་འོད་ཟེར་ལྔ་འཕྲོ་བ། དེ་ལས་མཱ་མ་ཀཱིའི་ཚོགས་སྤྲོས། དེ་དག་གིས་རང་བཞིན་གྱི་གནས་ནས་མི་བསྐྱོད་པ་མཱ་མ་ཀཱི་དང་སྙོམས་པར་འཇུག་པ་དཔག་ཏུ་མེད་པ་སྤྱན་དྲངས་ཏེ།
ནམ་མཁའ་ཁྱབ་པར་གང་བའི་དབུས་སུ། གཙོ་བོ་ཐུགས་རྡོ་རྗེ་མཚན་དཔེས་སྤྲོས་པའི་མདུན་དུ་བདག་ཉིད་འདུག་སྟེ། དཔལ་ལྡན་རྡོ་རྗེ་ཐུགས་འཆང་བ། ། རྡོ་རྗེ་མི་ཕྱེད་གསུམ་བསྒོམས་པས། ། དེང་བདག་བྱིན་གྱིས་བརླབས་གནས་སུ། ། རྡོ་རྗེའི་ཐུགས་ཀྱིས་མཛད་དུ་གསོལ། ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད་གསུམ་བསྒོམས་པས། ། དེང་བདག་བྱིན་གྱིས་བརླབ་གནས་སུ། ། རྡོ་རྗེ་ཐུགས་ཀྱིས་མཛད་དུ་གསོལ། །
ཞེས་གཙོ་འཁོར་ལ་གསོལ་བ་བཏབ་པས། མི་བསྐྱོད་པ་འཁོར་བཅས་རང་གི་སྙིང་ག་ནས་ཞུགས་པས། རང་གི་སེམས་ཐུགས་རྡོ་རྗེའི་རང་བཞིན་དུ་གྱུར་པར་བསམས་ལ། ཀུན་ཏུ་བཟང་པོའི་ཐུགས་གང་ཡིན། ། གསང་བའི་བདག་པོ་བློ་ལྡན་པ། ། བདག་ཀྱང་དེ་དང་འདྲ་འགྱུར་ཞིང༌། ། རྡོ་རྗེ་འཛིན་དང་མཚུངས་པར་ཤོག ། ཅེས་སྨོན་ལམ་བཏབ་ལ། ཨོཾ་སརྦ་ཏ་ཐཱ་ག་ཏ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་ང་རྒྱལ་བཟུང་ཏེ་ཐུགས་བྱིན་གྱིས་བརླབ་པའོ། །
དེ་ནས་བདག་ཉིད་སྐུ་གསུམ་དབྱེར་མི་ཕྱེད་པ་རྡོ་རྗེ་འཆང་ཆེན་པོའི་རང་བཞིན་དུ་བསམས་ལ། ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཱཀྩིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་ང་རྒྱལ་བཟུང་སྟེ་སྒོ་གསུམ་བྱིན་གྱིས་བརླབ་པའོ། ། རང་དམ་ཚིག་སེམས་དཔར་ཡུན་རིང་དུ་བསམས་ལ། སྙིང་གའི་ཧཱུྃ་གི་འོད་ཀྱིས་ཡེ་ཤེས་སེམས་དཔའ་སྤྱན་དྲངས་ཧཱུྃ་ལ་ཐིམ། དེ་ཡོངས་སུ་གྱུར་པ་ལས་སྙིང་གར་ཟླ་བ་ལ་གནས་པའི་རང་འདྲའི་ཡེ་ཤེས་སེམས་དཔའ་གསུང་ལོངས་སྐུའི་བདག་ཉིད་ཅན། ཡུངས་ཀར་གྱི་ཚད་ཙམ་པར་བསམ། དེའི་ཐུགས་ཀར་ཉི་མའི་སྟེང་དུ་རྡོ་རྗེ་སྔོན་པོའི་ལྟེ་བར་ཐུགས་ཆོས་སྐུའི་ངོ་བོ་ཏིང་ངེ་འཛིན་སེམས་དཔའ་ཧཱུྃ་ནག་པོ་རྟག་ཏུ་འཆར་བ་མར་མེ་ཆེན་པོ་ལྟ་བུ། མི་ཤེས་པའི་མུན་པ་འཇོམས་པའི་རྟགས་སུ་སྣང་བའི་ཕུང་པོ་ཆེན་པོ་འབར་བར་བསམ་མོ། ། རང་གི་སྤྱི་གཙུག་ཏུ་རྡོ་རྗེ་འཆང་ཆེན་པོ་སྐུ་མདོག་དཀར་པོ་ཞལ་གཅིག་ཕྱག་གཉིས་པ།
རང་འདྲའི་ཤེས་རབ་མ་ལ་འཁྱུད་པ། རྡོ་རྗེའི་སྐྱིལ་ཀྲུང་གིས་བཞུགས་པ་སྙོམས་འཇུག་གི་སྦྱོར་བས་ཟླ་བའི་འོད་ཟེར་གྱི་ཚོགས་དང་འདྲ་བའི་བདུད་རྩི་འཛག་པས་སེམས་དཔའ་གསུམ་ཀ་ཚིམ་ཞིང་མཉེས་པར་བསམས་པ་ནི་སེམས་དཔའ་སུམ་བརྩེགས་བསྒོམ་པའོ། ། གསུམ་པ་རྗེས་ཆགས་ཀྱི་ཏིང་ངེ་འཛིན་ནི། ཕྱིའི་རང་རིགས་ཀྱི་ཕྱག་རྒྱའམ། ཡང་ན་སྙིང་ག་ནས་ཡེ་ཤེས་ཀྱི་ཕྱག་རྒྱ་ཕྱུང༌། དེ་ཁཾ་ལས་རྡོ་རྗེ། དེ་ལས་རེག་བྱ་རྡོ་རྗེ་མར་བསྐྱེད། དེའི་སྤྱི་བོར་གཟུགས་ཕུང་གི་ངོ་བོ་ཨོཾ་དཀར་པོ་ཅེས་པ་ནས། སྤྱི་བོར་རླུང་ཁམས་ཀྱི་ངོ་བོ་ཏཱྃ་ལས་སྒྲོལ་མ་བསྐྱེད་པའི་བར་དང༌། མིག་གི་སྒོར་གཟུགས་ཀྱི་ངོ་བོ་ཛཾཿལས་གཟུགས་རྡོ་རྗེ་མ་ནས་བྷ་གའི་རྩེ་མོར་རེག་བྱའི་ངོ་བོ་ཁཾ་ལས་རེག་བྱ་རྡོ་རྗེ་མ་རྣམས་རང་རང་གི་ཡབ་བྱང་ཆུབ་སེམས་དཔའ་དང་སྙོམས་པར་འཇུག་བཞིན་པར་བསམ།
ལག་པ་གཡས་པར་དེའི་ངོ་བོ་ཧཱུྃ་ལས་རོ་ལངས་མ། དེ་བཞིན་དུ་གཡོན་པར་གཞན་གྱིས་མི་ཐུབ་མ། ཁར་ཁྲོ་གཉེར་མ། བྷ་གར་རལ་གཅིག་མ། དཔུང་པ་གཡས་པར་དེ་བཞིན་གཤེགས་པའི་ཡུམ་རྡོ་རྗེ་མ། གཡོན་པར་སྣ་ཚོགས་རིན་ཆེན་མ། པུས་མོ་གཡས་པར་སྣ་ཚོགས་པདྨ། གཡོན་པར་སྣ་ཚོགས་ལས་མ། སྤྱི་བོར་ནམ་མཁའི་རྡོ་རྗེ་མ། རྐང་མཐིལ་གཉིས་སུ་དེའི་ངོ་བོ་ཧཱུྃ་ལས་ས་འཛིན་ལྷ་མོ་རྣམས་ཁྲོ་མོའི་སྐུ་ཅན།
ནུ་འབུར་ཟུང་དང་ལྡན་པ། ཞལ་ཕྱག་ཁྲོ་བཅུ་བཞིན་བསམས་ཏེ། ། ཕྱག་རྒྱ་འདུ་བྱ་བའོ། ། དེ་ནས་རང་གི་རྡོ་རྗེ་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་རྩེ་མོ་དབུས་མའི་ནོར་བུའི་ཆ་ལ་ཨོཾ་དཀར་པོས་མཚན་པ། ཡུམ་གྱི་མཁའ་ཨཱཿལས་པདྨ་དམར་པོ་འདབ་མ་བརྒྱད་པར་བསམས་ཏེ། རྡོ་རྗེ་པདྨ་འདུ་བྱ་བའོ། ། སྙོམས་པར་ཞུགས་པས་རྡོ་རྗེ་དང་པདྨའི་ནང་འོད་ཟེར་ལྔས་གང་བར་བསམ། དེ་ནས་རང་རིན་འབྱུང་དུ་གྱུར་པར་བསམས་ལ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧྃ། ཞེས་པས་སྙོམས་པར་ཞུགས།
རང་རྡོ་རྗེ་འཆང་དུ་གྱུར་པར་བསམས་ལ། ཧཱུྃ་གླུར་བླང་ཞིང་ལས་ལ་གནས་པར་བྱས་ལ། ཕཊ། དེ་ནས་རང་དོན་གྲུབ་ཏུ་གྱུར་པར་བསམས་ལ་ལུས་དཀྱིལ་གྱི་ལྷ་ཐིག་ལེར་ཞུ་ནས། པདྨའི་དབུས་སུ་བབས་པས་དེ་བཞིན་གཤེགས་པ་ཐམས་ཅད་བྱང་ཆུབ་ཀྱི་སེམས་ཀྱི་མཆོད་པར་བསམས་ལ། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཱཏྨ་ཀོ྅ཧྃ། ཞེས་ང་རྒྱལ་གཟུང་ངོ༌། ། གཉིས་པ་དཀྱིལ་འཁོར་རྒྱལ་མཆོག་ནི། སླར་ཡང་ཡབ་ཡུམ་སྙོམས་པར་འཇུག་པའི་དགའ་བའི་སྒྲས། དཀྱིལ་འཁོར་གྱི་འཁོར་ལོ་སྤྱན་དྲངས་སྤྱི་གཙུག་ནས་ཞུགས་ཏེ་ཞུ་བ་ལས་རང་ཡབ་ཡུམ་གྱི་ལུས་དཀྱིལ་གྱི་ལྷ་དང་བཅས་པ་ཐིག་ལེའི་རྣམ་པར་ཞུ་བ་རྡོ་རྗེའི་ལམ་ནས་ཡུམ་གྱི་པདྨར་བབས་པ།
ཐིག་ལེ་ཆ་གཉིས་སུ་གྱུར་ནས་ཆ་གཅིག་བྷྲཱུྃ་ལས་གཞལ་ཡས་ཁང་གདན་དང་བཅས་པར་བསྐྱེད། ཐིག་ལེ་ཆ་གཅིག་ཆ་སོ་གཉིས་སུ་གྱུར་ནས། སོ་སོའི་གདན་གྱི་སྟེང་དུ་འཁོད་པ་ལས་ལྷ་རྣམས་ལ་བསྐྱེད་དེ། དེའང་དབུས་ཀྱི་ཐིག་ལེ་ཨོཾ་ཨཱཿཧཱུྃ་ཧཱུྃ་དུ་གྱུར། དེ་ལས་རྡོ་རྗེ་སྔོན་པོ་རྩེ་ལྔ་པ། དེ་ལས་མི་བསྐྱོད་པ་ཞལ་ཕྱག་སྔར་བཞིན་བསམ། དེ་བཞིན་དུ་ཤར་གྱི་ཐིག་ལེ་ཨོཾ་ཨཱཿཨོཾ་ཧཱུྃ། དེ་ལས་འཁོར་ལོ། དེ་ལས་རྣམ་པར་སྣང་མཛད། ལྷོའི་ཐིག་ལེ་ཨོཾ་ཨཱཿསྭཱ་ཧཱུྃ།
དེ་ལས་ནོར་བུ། དེ་ལས་རིན་ཆེན་འབྱུང་ལྡན། ནུབ་ཀྱི་ཐིག་ལེ་ཨོཾ་ཨཱཿཨཱཿཧཱུྃ། དེ་ལས་པདྨ། དེ་ལས་འོད་དཔག་མེད་པ། བྱང་གི་ཐིག་ལེ་ཨོཾ་ཨཱཿཧཱ་ཧཱུྃ། དེ་ལས་རལ་གྲི། དེ་ལས་དོན་ཡོད་གྲུབ་པ། ཤར་ལྷོའི་ཐིག་ལེ་ཨོཾ་ཨཱཿལྃ་ཧཱུྃ། དེ་ལས་ཨུཏྤལ་དཀར་པོ།
དེ་ལས་སྤྱན་མ། ལྷོ་ནུབ་ཀྱི་ཐིག་ལེ་ཨོཾ་ཨཱཿམཱྃ་ཧཱུྃ། དེ་ལས་ཨུཏྤལ་སྔོན་པོ། དེ་ལས་མཱ་མ་ཀཱི། ནུབ་བྱང་གི་ཐིག་ལེ་ཨོཾ་ཨཱཿཔྃ་ཧཱུྃ། དེ་ལས་ཨུཏྤལ་དམར་པོ། དེ་ལས་གོས་དཀར་མོ། བྱང་ཤར་གྱི་ཐིག་ལེ་ཨོཾ་ཨཱཿཏཱྃ་ཧཱུྃ། དེ་ལས་ཨུཏྤལ་ལྗང་གུ། དེ་ལས་སྒྲོལ་མ་ལྗང་གུ།
རིམ་པ་གཉིས་པའི་ཤར་ལྷོའི་ཐིག་ལེ་ཨོཾ་ཨཱཿཛཿཧཱུྃ། དེ་ལས་མེ་ལོང་དམར་པོ། དེ་ལས་གཟུགས་རྡོ་རྗེ་མ། ལྷོ་ནུབ་ཀྱི་ཐིག་ལེ་ཨོཾ་ཨཱཿཧཱུྃ་ཧཱུྃ། དེ་ལས་པི་ཝང་སྔོན་པོ། དེ་ལས་སྒྲ་རྡོ་རྗེ་མ། ནུབ་བྱང་གི་ཐིག་ལེ་ཨོཾ་ཨཱཿབྃ་ཧཱུྃ། དེ་ལས་དྲིའི་དུང་ཆོས། དེ་ལས་དྲི་རྡོ་རྗེ་མ། བྱང་ཤར་གྱི་ཐིག་ལེ་ཨོཾ་ཨཱཿཧོཿཧཱུྃ།
དེ་ལས་བཅུད་ཀྱི་སྣོད། དེ་ལས་རོ་རྡོ་རྗེ་མ། གཙོ་བོའི་མདུན་གྱི་ཐིག་ལེ་ཨོཾ་ཨཱཿཁཾ་ཧཱུྃ། དེ་ལས་རྡོ་རྗེ། དེ་ལས་རེག་རྡོ་རྗེ་མ། རིམ་པ་གསུམ་པའི་ཤར་སྒོའི་གཡས་ཀྱི་ཐིག་ལེ་ཨོཾ་ཨཱཿམཻཾ་ཧཱུྃ། དེ་ལས་ཀླུ་ཤིང་གི་མེ་ཏོག་སྡོང་བུ་དང་བཅས་པ་འཁོར་ལོས་མཚན་པ། དེ་ལས་བྱམས་པ། གཡོན་གྱི་ཐིག་ལེ་ཨོཾ་ཨཱཿཐལིཾ་ཧཱུྃ། དེ་ལས་འཁོར་ལོ།
དེ་ལས་སའི་སྙིང་པོ། ལྷོའི་གཡས་ཕྱོགས་ཀྱི་ཐིག་ལེ་ཨོཾ་ཨཱཿཨོཾ་ཧཱུྃ། དེ་ལས་རིན་པོ་ཆེ། དེ་ལས་ཕྱག་ན་རྡོ་རྗེ། གཡོན་གྱི་ཐིག་ལེ་ཨོཾ་ཨཱཿཨོཾ་ཧཱུྃ། དེ་ལས་རིན་པོ་ཆེ། དེ་ལས་ནམ་མཁའི་སྙིང་པོ། ནུབ་ཀྱི་གཡས་ཀྱི་ཐིག་ལེ་ཨོཾ་ཨཱཿཨོཾ་ཧཱུྃ། དེ་ལས་པདྨ། དེ་ལས་འཇིག་རྟེན་དབང་ཕྱུག
གཡོན་གྱི་ཐིག་ལེ་ཨོཾ་ཨཱཿཧཱུྃ་ཧཱུྃ། དེ་ལས་པདྨ། དེ་ལས་འཇམ་དཔལ། བྱང་གི་གཡས་ཀྱི་ཐིག་ལེ་ཨོཾ་ཨཱཿཨོཾ་ཧཱུྃ། དེ་ལས་རལ་གྲི། དེ་ལས་སྒྲིབ་པ་ཐམས་ཅད་རྣམ་པར་སེལ་བ། གཡོན་གྱི་ཐིག་ལེ་ཨོཾ་ཨཱཿསྃ་ཧཱུྃ། དེ་ལས་རལ་གྲི། དེ་ལས་ཀུན་ཏུ་བཟང་པོ། ཤར་སྒོའི་ཐིག་ལེ་ཨོཾ་ཨཱཿཧཱུྃ་ཧཱུྃ།
དེ་ལས་དབྱུག་པ། དེ་ལས་གཤིན་རྗེ་གཤེད། དེ་བཞིན་དུ་ས་བོན་ཐམས་ཅད་འདྲ་བར་སྦྱར་ལ། ལྷོ་སྒོའི་ཐིག་ལེ་རྡོ་རྗེས་མཚན་པའི་དབྱུག་པ་དཀར་པོ། དེ་ལས་ཤེས་རབ་མཐར་བྱེད། ནུབ་སྒོའི་ཐིག་ལེ་པདྨ་དམར་པོ། དེ་ལས་པདྨ་མཐར་བྱེད། བྱང་སྒོའི་ཐིག་ལེ་སྣ་ཚོགས་རྡོ་རྗེ། དེ་ལས་བགེགས་མཐར་བྱེད། ཤར་ལྷོའི་ཐིག་ལེ་རལ་གྲི།
དེ་ལས་མི་གཡོ་བ། ལྷོ་ནུབ་ཀྱི་ཐིག་ལེ་རྡོ་རྗེ། དེ་ལས་འདོད་པའི་རྒྱལ་པོ། ནུབ་བྱང་གི་ཐིག་ལེ་རྡོ་རྗེས་མཚན་པའི་དབྱུག་པ་སྔོན་པོ། དེ་ལས་དབྱུག་སྔོན་ཅན། བྱང་ཤར་གྱི་ཐིག་ལེ་རྡོ་རྗེས་མཚན་པའི་དབྱུག་པ་ནག་པོ། དེ་ལས་སྟོབས་པོ་ཆེ། སྟེང་གི་ཐིག་ལེ་རྡོ་རྗེ། དེ་ལས་གཙུག་ཏོར་འཁོར་ལོ་སྒྱུར་བ། འོག་གི་ཐིག་ལེ་ཨོཾ་ཨཱཿཧཱུྃ་ཧཱུྃ།
དེ་ལས་རྡོ་རྗེ། དེ་ལས་གནོད་མཛེས་རྒྱལ་པོ་རྣམས་ཞལ་ཕྱག་སྔར་ལྷག་མོས་ཀྱི་སྐབས་ལྟར་བསམས་ཏེ། མངལ་དུ་དཀྱིལ་འཁོར་བསྐྱེད་པའོ། ། དེ་ནས་ཕྱིར་སྤྲོ་བའི་ཚེ། དང་པོར་མི་བསྐྱོད་པ་ལ་སོགས་པའི་ལྷ་རེ་རེ་ཞིང་ཡུམ་གྱི་མཁའ་ནས་ཡབ་ཀྱི་ཐུགས་ཀར་དྲངས། ཐུགས་ཀ་ནས་སོ་སོའི་འབྱིན་སྔགས་ཀྱིས་ཕྱིར་སྤྲོ་སྟེ། དེའང་བཛྲ་དྷྲྀཀ་ཅེས་བརྗོད་པས། མི་བསྐྱོད་པའི་ཚོགས་ནམ་མཁའ་ཁྱབ་པར་སྤྲོས། ཆོས་ཀྱི་འཁོར་ལོ་བསྐོར་བ་ལ་སོགས་པའི་སངས་རྒྱས་སྤྱིའི་མཛད་པ་མཛད། ཁྱད་པར་ཞེ་སྡང་ཅན་རྣམས་ཀྱི་ཞེ་སྡང་སྦྱངས་ཏེ།
ཞེ་སྡང་རྡོ་རྗེའི་གོ་འཕང་ལ་བཀོད། སྤྲུལ་པ་རྣམས་གཅིག་ཏུ་འདུས་མི་བསྐྱོད་པ་ཡེ་ཤེས་པ་དང་དབྱེར་མེད་དུ་འདྲེས། རང་གི་རིགས་བདག་ཡབ་ཡུམ་གྱི་བྱང་ཆུབ་ཀྱི་སེམས་ཀྱིས་དབང་བསྐུར་སླར་འདུས་ནས་བདག་ཉིད་ཀྱི་མདུན་དུ་གནས་པར་བསམ། དེ་བདག་ཉིད་ཀྱི་སྙིང་གར་རྗེས་སུ་ཞུགས་པས། སྔར་གྱི་ཟླ་གདན་ཉི་གདན་དུ་གྱུར་པའི་སྟེང་དུ་རང་ཉིད་རྡོ་རྗེ་སེམས་དཔའ་ཞི་བ། དེ་ཞེ་སྡང་རྡོ་རྗེར་གྱུར་ཏེ། སྐུ་མདོག་མཐིང་ནག རྩ་ཞལ་ནག་པོ་ཁྲོས་པའི་ཉམས་ཅན། གཡས་ཞལ་དཀར་པོ་ཞི་བའི་ཉམས་ཅན། གཡོན་ཞལ་དམར་པོ་འདོད་ཆགས་ཆེན་པོའི་ཉམས་ཅན།
ཕྱག་གཡས་ན་རྡོ་རྗེ་རྩེ་དགུ་འཁོར་ལོ་པདྨ། གཡོན་ན་དྲིལ་བུ་རིན་ཆེན་རལ་གྲི་འཛིན་ཅིང༌། རྩ་ཕྱག་གཉིས་ཀྱིས་རེག་བྱ་རྡོ་རྗེ་མ་ལ་འཁྱུད་པ། དབུ་སྐྲ་རལ་པའི་ཐོར་ཅོག་ཏུ་བྱས་པ་ལ། རིན་པོ་ཆེའི་ཅོད་པཎ་པྲོག་ཞུ་གསོལ་བ། རིན་པོ་ཆེའི་སྙན་རྒྱན་དང༌། མགུལ་རྒྱན་དང༌། སེ་མོ་དོ་དང༌། དོ་ཤལ་དང༌། སྐ་རགས་དང༌།
ཕྱག་གདུབ་དང༌། ཞབས་གདུབ་ཀྱི་བརྒྱན་པ། སྐུ་སྟོད་ལྷ་རྫས་ཀྱི་ན་བཟས་ག་ཤལ་བྱས་པ། སྨད་ལྷ་རྫས་ཀྱི་དར་སྣ་ཚོགས་ཀྱི་ཤམ་ཐབས་གྲོལ་བ། སྣ་ཚོགས་པདྨ་དང་ཉི་མའི་སྟེང་ན། རྡོ་རྗེའི་སྐྱིལ་ཀྲུང་གིས་བཞུགས་པ། མཚན་བཟང་པོ་སོ་གཉིས་དང༌། དཔེ་བྱད་བཟང་པོ་བརྒྱད་ཅུས་བརྒྱན་པ། འདོད་ཆགས་ཆེན་པོ་དང་ཁྲོ་བ་འདྲེས་པའི་ཉམས་ཅན་དུ་བསམ། དེ་ནས་རང་ཞེ་སྡང་རྡོ་རྗེའི་ང་རྒྱལ་གྱིས་འཁོར་རྣམས་སྤྲོ་བའི་ཕྱིར།
མཁའ་ནང་གི་རྣམ་སྣང་རང་གི་ཐུགས་ཀར་དྲངས། ཐུགས་ཀ་ནས་ཛི་ན་ཛིཀ་ ་་་་་རྒྱལ་བ་ ཅེས་པས། རྣམ་སྣང་སྤྲོས་པས། སྤྱི་དང་ཁྱད་པར་གཏི་མུག་ཅན་རྣམས་ཀྱི་གཏི་མུག་སྦྱངས། རྣམ་སྣང་གི་གོ་འཕང་ལ་བཀོད། གཅིག་ཏུ་འདུས་པ་སོགས་ཐམས་ཅད་ལ་སྦྱར་ལ། སླར་འདུས་ནས་ཤར་གྱི་རི་མིག་གིས་པད་ཟླའི་སྟེང་དུ་བཞུགས་པར་བསམ། དེ་བཞིན་དུ་རཏྣ་དྷྲྀཀ་ ་་་་་རིན་ཆེན་འཛིན་པ་ གིས་རིན་འབྱུང་སྤྲོས། སྤྱི་དང་ཁྱད་པར་ང་རྒྱལ་དང་སེར་སྣའི་ཉོན་མོངས་པ་སྦྱངས། རིན་འབྱུང་གི་གོ་འཕང་ལ་བཀོད།
ལྷོའི་རི་མིག་གི་པདྨ་དང་རིན་པོ་ཆེའི་གདན་ལ་བཞུགས་པར་བསམ། ཨཱ་རོ་ལྀཀ་གིས་འོད་དཔག་མེད་སྤྲོས། སྤྱི་དང་ཁྱད་པར་འདོད་ཆགས་ཅན་རྣམས་ཀྱི་འདོད་ཆགས་སྦྱངས། འོད་དཔག་མེད་ཀྱི་གོ་འཕང་ལ་བཀོད། ནུབ་ཀྱི་རེ་མིག་ལ་པདྨ་དམར་པོའི་གདན་ལ་བཞུགས་པར་བསམ། ཤེས་རབ་འཛིན་པ་་་་་་ པྲ་ཛྙཱ་དྷྲྀཀ་གིས་དོན་གྲུབ་སྤྲོས། སྤྱི་དང་ཁྱད་པར་ལོག་པའི་ངག་རྫུན་དུ་སྨྲ་བ་ཅན་དང་ཕྲག་དོག་སྦྱངས། དོན་གྲུབ་ཀྱི་གོ་འཕང་ལ་བཀོད། བྱང་གི་རི་མིག་གི་སྣ་ཚོགས་རྡོ་རྗེའི་གདན་ལ་བཞུགས་པར་བསམ། མོ་ཧ་ར་ཏིས་ ་་་་་གཏི་མུག་དགའ་མ་ སྤྱན་མ་སྤྲོས།
སེམས་ཅན་གདོན་དང་ནད་ཀྱིས་གདུངས་པ་རྣམས་ཞི་བར་མཛད་དེ། ཤར་ལྷོའི་ཟླ་བའི་གདན་ལ་འཁོད། ཞེ་སྡང་དགའ་མ།་་་་་ དཱེ་ཥ་ར་ཏིས་མཱ་མ་ཀཱི་སྤྲོས། སེམས་ཅན་བགེགས་ཆེན་པོས་གཟིར་བ་རྣམས་ཐུགས་རྗེ་ཆེན་པོས་བསྲུངས་ཏེ་རྒྱས་པར་མཛད་དེ། ལྷོ་ནུབ་དུ་རྡོ་རྗེའི་གདན་ལ་འཁོད། རཱ་ ་་་་་འདོད་ཆགས་དགའ་མ་ ག་ར་ཏིས་གོས་དཀར་མོ་སྤྲོས། སེམས་ཅན་གདོན་གྱིས་ཉེན་པ་རྣམས་ཞི་བར་མཛད་དེ། ནུབ་བྱང་དུ་པདྨ་དམར་པོའི་གདན་ལ་འཁོད། བཛྲ་ར་ཏིས་ ་་་་་རྡོ་རྗེ་དགའ་མ་ སྒྲོལ་མ་སྤྲོས།
སེམས་ཅན་ཐམས་ཅད་དབང་དུ་མཛད་དེ། བྱང་ཤར་དུ་སྣ་ཚོགས་རྡོ་རྗེའི་གདན་ལ་འཁོད། རཱུ་པ་ ་་་་་གཟུགས་རྡོ་རྗེ་མ་ བཛྲ་གྱིས་གཟུགས་རྡོ་རྗེ་མ་སྤྲོས། ཡུལ་གཟུགས་ཀྱི་སྐྱེ་མཆེད་སྦྱངས། རྒྱལ་བ་རྣམས་གཟུགས་སྡུག་པའི་བདེ་བས་མཆོད་དེ། རིམ་པ་གཉིས་པའི་ཤར་ལྷོར་ཟླ་གདན་ལ་འཁོད། ཤཔྟ་བཛྲ་ ་་་་་སྒྲ་རྡོ་རྗེ་ གྱིས་སྒྲ་རྡོ་རྗེ་མ་སྤྲོས། སྒྲའི་སྐྱེ་མཆེད་སྦྱངས། སྒྲའི་བདེ་བས་མཆོད་དེ། ལྷོ་ནུབ་ཀྱི་གྲྭར་རིན་པོ་ཆེའི་གདན་ལ་འཁོད།
དྲི་རྡོ་རྗེ་་་་་་ གནྡྷེ་བཛྲ་གྱིས་དྲི་རྡོ་རྗེ་མ་སྤྲོས། དྲིའི་སྐྱེ་མཆེད་སྦྱངས། དྲིའི་བདེ་བས་མཆོད་དེ། ནུབ་བྱང་གི་གྲྭར་པདྨ་དམར་པོའི་གདན་ལ་འཁོད། ར་ རོ་རྡོ་རྗེ་་་་་་ ས་བཛྲ་གྱིས་རོ་རྡོ་རྗེ་མ་སྤྲོས། རོའི་སྐྱེ་མཆེད་སྦྱངས། རོའི་བདེ་བས་མཆོད་དེ། བྱང་ཤར་གྱི་གྲྭར་སྣ་ཚོགས་རྡོ་རྗེའི་གདན་ལ་འཁོད། སྤརྵེ་བཛྲ་ ་་་་་རེག་རྡོ་རྗེ་ གྱིས་རེག་རྡོ་རྗེ་མ་སྤྲོས། རེག་བྱའི་སྐྱེ་མཆེད་སྦྱངས།
རྒྱལ་བ་རྣམས་རེག་བྱའི་བདེ་བས་མཆོད་དེ། སྔར་གྱི་རེག་བྱ་རྡོ་རྗེ་དང་གཉིས་སུ་མེད་པར་ཐིམ་པར་བསམ། མཻཾ་ ་་་་་བྱམས་པ་ ཏྲིས་བྱམས་པ་སྤྲོས། རྩ་རྒྱུས་དང༌། ཉོན་ཡིད་སྦྱངས། རྡོ་རྗེའི་རྩ་དང་ཟག་ཟད་ཀྱི་མངོན་ཤེས་ལ་བཀོད་དེ། ཤར་གྱི་སྣམ་བུའི་གཡས་སུ་ཟླ་གདན་ལ་འཁོད། ཀྵི་ཏི་གརྦྷས་ ་་་་་སའི་སྙིང་པོ་ ས་སྙིང་སྤྲོས། མིག་དང་མིག་གི་རྣམ་ཤེས་སྦྱངས། རྡོ་རྗེའི་མིག་དང་མིག་གིས་མངོན་ཤེས་ལ་བཀོད་དེ།
ཤར་གྱི་སྣམ་བུའི་གཡོན་ཕྱོགས་སུ་ཟླ་གདན་ལ་འཁོད། བཛྲ་ ་་་་་ཕྱག་ན་རྡོ་རྗེ་ པཱ་ཎིས་ཕྱག་རྡོར་སྤྲོས། རྣ་བ་དང་རྣ་ཤེས་སྦྱངས། རྡོ་རྗེའི་རྣ་བ་དང༌། ལྷའི་རྣ་བའི་མངོན་ཤེས་ལ་བཀོད་དེ། ལྷོའི་སྣམ་བུའི་གཡས་སུ་རིན་པོ་ཆེའི་གདན་ལ་འཁོད། ཁ་གརྦྷས་ ་་་་་ནམ་མཁའི་སྙིང་པོ་ ནམ་སྙིང་སྤྲོས། སྣ་དང་སྣ་ཤེས་སྦྱངས། རྡོ་རྗེའི་སྣ་དང་སྣའི་མངོན་ཤེས་ལ་བཀོད་དེ། ལྷོའི་སྣམ་བུའི་གཡོན་དུ་རིན་པོ་ཆེའི་གདན་ལ་འཁོད།
ལོ་ཀེ་ཤྭ་ འཇིག་རྟེན་དབང་ཕྱུག་་་་་་ རས་འཇིག་རྟེན་དབང་ཕྱུག་སྤྲོས། ལྕེ་དང་ལྕེ་ཤེས་སྦྱངས། རྡོ་རྗེའི་ལྕེ་དང་ལྕེའི་མངོན་ཤེས་ལ་བཀོད་དེ། ནུབ་ཀྱི་སྣམ་བུའི་གཡས་སུ་པདྨ་དམར་པོའི་གདན་ལ་འཁོད། མཉྫུ་ཤྲཱིས་ ་་་་་འཇམ་དཔལ་ འཇམ་དཔལ་སྤྲོས། ཡིད་དང་ཡིད་ཤེས་སྦྱངས། རྡོ་རྗེའི་ཡིད་དང་གཞན་སེམས་ཤེས་པའི་མངོན་ཤེས་ལ་བཀོད་དེ། ནུབ་ཀྱི་སྣམ་བུའི་གཡོན་དུ་པདྨ་དམར་པོའི་གདན་ལ་འཁོད། ཐམས་ཅད་་་་་་ སརྦ་ཎི་ཝ་ར་ ་་་་་སྒྲིབ་པ་ ཎ་བིསྐཾ་བྷི་ནི ་་་་་རྣམ་པར་བསལ་བ་ ས་སྒྲིབ་སེལ་སྤྲོས། ལུས་དང་ལུས་ཤེས་སྦྱངས།
རྡོ་རྗེའི་ལུས་དང༌། རྫུ་འཕྲུལ་གྱི་མངོན་ཤེས་ལ་བཀོད་དེ། བྱང་གི་སྣམ་བུའི་གཡས་སུ་སྣ་ཚོགས་རྡོ་རྗེའི་གདན་ལ་འཁོད། ས་མནྟ་བྷ་དྲས་ ་་་་་ཀུན་ཏུ་བཟང་པོ་ ཀུན་བཟང་སྤྲོས། ཚིགས་དང་ཀུན་གཞི་སྦྱངས། རྡོ་རྗེའི་ཚིགས་དང༌། སྔོན་གྱི་གནས་རྗེས་སུ་དྲན་པའི་མངོན་ཤེས་ལ་བཀོད་དེ། བྱང་གི་སྣམ་བུའི་གཡོན་དུ་སྣ་ཚོགས་རྡོ་རྗེའི་གདན་ལ་འཁོད་པར་བསམ། ཡ་མཱནྟ་ ་་་་་གཤིན་རྗེ་མཐར་བྱེད་ ཀྲྀ་ཏ་གྱིས་གཤིན་རྗེ་གཤེད་སྤྲོས། དབང་པོ་ལ་སོགས་པའི་བགེགས་ཀྱི་ཚོགས་སྐྲག་པར་མཛད།
ཡང་དག་པའི་ལམ་ལ་བཀོད་དེ། ཤར་སྒོར་ཉི་གདན་ལ་འཁོད། ཤེས་རབ་མཐར་བྱེད་་་་་་ པྲ་ཛྙཱནྟ་ཀྲྀ་ཏ་གྱིས་ཤེས་རབ་མཐར་བྱེད་སྤྲོས། གཤིན་རྗེ་དང་མ་མོ་ལ་སོགས་པའི་བགེགས་རྣམས་བཅོམ་ནས་ལྷོ་སྒོར་འཁོད། པདྨཱནྟ་ པདྨ་མཐར་བྱེད་་་་་་ ཀྲྀ་ཏ་གྱིས་རྟ་མགྲིན་སྤྲོས། ཀླུ་དང་ས་བདག་གི་གདོན་བཅོམ་སྟེ་ནུབ་སྒོར་འཁོད། བིགྷྣནྟ་ ་་་་་བགེགས་མཐར་བྱེད་ ཀྲྀ་ཏ་ཀྱིས་བགེགས་མཐར་བྱེད་སྤྲོས། གནོད་སྦྱིན་དང་ལོག་འདྲེན་ལ་སོགས་པའི་བགེགས་བཅོམ་སྟེ་བྱང་སྒོར་འཁོད། ཨ་ཙ་ ་་་་་མི་གཡོ་བ་ ལས་མི་གཡོ་བ་སྤྲོས། ཡམས་ནད་བཏང་བའི་མེ་ལྷའི་གདོན་རྣམས་བཅོམ་སྟེ་ཤར་ལྷོར་འཁོད།
ཊཀྐི་རཱ་ཛས་ ་་་་་འདོད་པའི་རྒྱལ་པོ་ འདོད་རྒྱལ་སྤྲོས། བདེན་བྲལ་གྱི་བགེགས་བཅོམ་སྟེ་ལྷོ་ནུབ་དུ་འཁོད། ནཱི་ལ་ ་་་་་དབྱུག་སྔོན་ དཎྜས་དབྱུག་སྔོན་ཅན་སྤྲོས། ཡམས་ནད་དང་རླུང་ལྷའི་གདོན་རྣམས་བཅོམ་སྟེ་ནུབ་བྱང་དུ་འཁོད། སྟོབས་པོ་ཆེ་་་་་་ མ་ཧཱ་བ་ལས་སྟོབས་པོ་ཆེ་སྤྲོས། མཁའ་འགྲོ་དང་དབང་ལྡན་གྱི་གདོན་རྣམས་བཅོམ་སྟེ་བྱང་ཤར་དུ་འཁོད། གཙུག་ཏོར་འཁོར་ལོས་སྒྱུར་བ་་་་་་ ཨུཥྞཱི་ཥ་ཙཀྲ་ཝརྟིས་གཙུག་ཏོར་འཁོར་ལོས་སྒྱུར་བ་སྤྲོས། ཚངས་པ་དང་ལྷའི་གདོན་ཐམས་ཅད་བཅོམ་སྟེ་གཙོ་བོའི་སྟེང་གི་ནམ་མཁར་འཁོད། སུམྦྷ་རཱ་ཛས་ ་་་་་གནོད་མཛེས་རྒྱལ་པོ་ གནོད་མཛེས་རྒྱལ་པོའི་ཚོགས་ནམ་མཁའ་ཁྱབ་པར་སྤྲོས། བརྟན་པ་དང་གཡོ་བའི་དུག་ཀཱ་ལ་ཀཱུ་ཊ་ལ་སོགས་པ་དང་ཀླུ་དང་ས་བདག་གི་གདོན་བཅོམ།
ཡང་དག་པའི་ལམ་ལ་བཀོད། སྤྲུལ་པ་རྣམས་སྐུ་གཅིག་དུ་འདུས་གནོད་མཛེས་ཡེ་ཤེས་པ་དང་དབྱེར་མེད་དུ་འདྲེས། རང་གི་རིགས་བདག་ཡབ་ཡུམ་གྱི་བྱང་ཆུབ་ཀྱི་སེམས་ཀྱིས་དབང་བསྐུར། སླར་འདུས་ནས་གཙོ་བོའི་འོག་ཏུ་ཉི་མའི་གདན་ལ་བཞུགས་པར་བསམ། ཨོཾ་ཨཱཿཧཱུྃ་གིས་གཞལ་ཡས་ཁང་སྤྲོས། སྣོད་ཀྱི་འཇིག་རྟེན་གྱི་དྲི་མ་སྦྱངས། རང་བཞིན་གྱི་གཞལ་ཡས་ཁང་དང་འདྲེས་ཏེ་སླར་འདུས་ནས། སྔར་གྱི་གཞལ་ཡས་ཁང་ལ་ཐིམ་པས་གཞལ་ཡས་ཁང་དུ་གྱུར་པར་བསམ། དེ་ལྟར་རྟེན་དང་བརྟེན་པར་བཅས་པའི་དཀྱིལ་འཁོར། མེ་ལོང་གི་གཟུགས་བརྙན་དང་ཆུ་ནང་གི་ཟླ་བ་ལྟར་སྣང་ལ་རང་བཞིན་མེད་པ་སྟོང་པ་ཉིད་དང༌།
སྙིང་རྗེ་ཟུང་དུ་འཇུག་པའི་རང་བཞིན་དུ་བསམས་ལ། ཡུན་རིང་དུ་གསལ་བཏབ་ཅིང་བསྒོམ་མོ། ། གསུམ་པ་ལས་རྒྱལ་མཆོག་ལ་བརྒྱད་ལས། དང་པོ་ཕྲ་མོའི་རྣལ་འབྱོར་ནི། རྟེན་དང་བརྟེན་པའི་དཀྱིལ་འཁོར་བསྒོམས་ནས། དེ་ལ་བརྟན་པ་ཐོབ་པ་དང༌། ཡབ་ཡུམ་སྙོམས་པར་ཞུགས་པ་ལས་བྱུང་བའི་བྱང་ཆུབ་ཀྱི་སེམས་ཀྱི་ཐིག་ལེ་ཡུངས་འབྲུའི་ཚད་ཙམ་བསམ་པ། དེའི་ནང་དུ་བཅུད་ཀྱི་སེམས་ཅན་ཐམས་ཅད་འདུས་པའི་ལྷ་ཚོགས་དང༌། སྣོད་ཀྱི་འཇིག་རྟེན་རྣམས་གཞལ་ཡས་ཁང་དུ་བསམས་ལ། བརྟན་པ་མ་ཐོབ་བར་དུ་བསྒོམ་ཞིང༌།
ཐོབ་ནས་འོག་ལྟར་སྤྲོས། ཡང་ན་ཀུན་རྫོབ་ཀྱི་སྣ་རྩེར། ཐིག་ལེ་ཡུངས་འབྲུ་ཙམ་གྱི་ནང་དུ་རྟེན་དང་བརྟེན་པའི་དཀྱིལ་འཁོར་ཅིག་ཅར་དུ་གསལ་བཏབ་ལ་བསྒོམ། བརྟན་པ་ཐོབ་ནས་འོག་ལྟར་སྤྲོས་ཏེ། ཅིག་ཅར་ལྷ་བསྒོམས་པའི་ཕྲ་མོའི་རྣལ་འབྱོར་རོ། ། ཡང་ན་རང་གཙོ་བོར་གསལ་བའི་རྩ་ཞལ་གྱི་སྣ་རྩེར་ཟླ་བའི་དཀྱིལ་འཁོར་སྲན་མ་ཕྱེད་པ་ཙམ་གྱི་སྟེང་དུ་རྡོ་རྗེ་སྔོན་པོ་རྩེ་ལྔ་པ་ཡུངས་འབྲུ་ཙམ་བསྒོམ། དེ་ལ་བརྟན་པ་ཐོབ་པ་དང༌། དེ་ལས་ཕྱག་མཚན་གཉིས་པ་སྤྲོ། དེ་ལས་གསུམ་པ་སོགས་ནམ་མཁའ་ཁྱབ་པའི་བར་དུ་སྤྲོ་ཞིང༌། སླར་གཅིག་ཏུ་བསྡུའོ། །
དེ་ལ་བརྟན་ནས་ཕྱག་མཚན་དེ་ལྷ་སྐུར་བསྒྱུར་ཏེ་ཞལ་ཕྱག་རྣམས་གསལ་བཏབ་ལ་བསྒོམ། དེ་ལ་བརྟན་ནས་གོང་ལྟར་སྤྲོ་ཞིང་བསྡུ། དེ་ལ་བརྟན་ནས་དེའི་རིགས་ཀྱི་དཀྱིལ་འཁོར་སྤྲུལ་པའི་སྤྲོ་བསྡུ་ལ་བསླབས་ཏེ། རྣམ་རྟོག་ཤས་ཆེ་བས་སྟེང་སྒོ་ལ་བརྟེན་པའི་ཕྲ་མོའོ། ། ཡང༌། རང་གི་རྡོ་རྗེར་ཐིག་ལེ་ཡུངས་འབྲུ་ཙམ་སྔོན་པོ་དྭངས་ཤིང་གསལ་བ་མི་བསྐྱོད་པའི་ངོ་བོར་བསྒོམ་མོ། ། དེ་ལ་བརྟན་ནས་རྡོ་རྗེ་པདྨ་འདུ་བྱ་བ་སྔོན་དུ་འགྲོ་བས་སྙོམས་འཇུག་བྱས་ལ་ཡུམ་གྱི་པདྨར་སྤྲོ། དེ་ལས་ཐིག་ལེ་དེ་མི་བསྐྱོད་པས་གཙོ་བོ་བྱས་པའི་དཀྱིལ་འཁོར་དུ་བསྐྱེད་ནས། ཕྱིར་སྤྲོ་བ་བུའི་ཚུལ་དུ་སྤྲོ་བ་དང༌། དེས་ཀྱང་སྙོམས་འཇུག་སྔོན་དུ་འགྲོ་བས་ལྷ་སྤྲོ་བ་ནི་ཚ་བོའི་ཚུལ་དུ་སྤྲོ་བ་སྟེ།
ཉོན་མོངས་པ་ཤས་ཆེ་བས་འོག་སྒོར་ཐིག་ལེ་ཕྲ་མོ་ལ་བསླབ་པ་སྟེ། རིམ་གྱིས་ལྷར་བསྐྱེད་པའི་ཕྲ་མོའི་རྣལ་འབྱོར་རོ། ། གཉིས་པ་རྡོ་རྗེའི་བཟླས་པ་ནི་ལྷའི་རྣལ་འབྱོར་དང་ལྡན་པས། ལྕེ་མཆུ་མི་འགུལ་ཞིང༌། སྒྲ་སྤངས་པའི་རྡོ་རྗེའི་ཚིག་གིས་འབྲུ་གསུམ་ཅི་ནུས་བཟླས་སོ། ། གསུམ་པ་ངག་གི་བཟླས་པ་ནི། ལྷ་རང་རང་གི་ཐུགས་ཀའི་ས་བོན་ལ་བཟླས་བྱའི་སྔགས་ཀྱིས་བསྐོར་བར་བསམ། སྔགས་བཟླས་པའི་ཚེ། ལྷའི་རྣལ་འབྱོར་དང་ལྡན་པས་ས་བོན་ལས་ལྷ་ཚོགས་སྤྲོས། དེས་འགྲོ་བའི་དོན་བྱས།
སྔགས་དང་ལྷན་ཅིག་སྙིང་གའི་ས་བོན་ལ་ཐིམ་ཞིང་སྔགས་བརྗོད་པ་རྫོགས་ནས་སྤྲོས་པའི་ལྷ་རྣམས་ཏིང་ངེ་འཛིན་སེམས་དཔའ་ལ་སྡུད་པའི་ཚུལ་གྱིས་བཟླས་པ་ནི་དོན་དམ་པའི་བཟླས་པའོ། ། བཟླས་བྱའི་སྔགས་ནི། ཨོཾ་ཨཱཿཧཱུྃ་ནི་དེ་ཁོ་ན་ཉིད་ཀྱི་སྙིང་པོའོ། ། ཨོཾ་ཨཱཿབཛྲ་དྷྲྀཀ་ཧཱུྃ་ཧཱུྃ། ཨོཾ་ཨཱཿཛི་ན་ཛིཀ་ཨོཾ་ཧཱུྃ། ཨོཾ་ཨཱཿརཏྣ་དྷྲྀཀ་སྭཱ་ཧཱུྃ། ཨོཾ་ཨཱཿཨཱ་རོ་ལྀཀ་ཨཱཿཧཱུྃ། ཨོཾ་ཨཱཿཔྲ་ཛྙཱ་དྷྲྀཀ་ཧཱ་ཧཱུྃ། ཨོཾ་ཨཱཿམོ་ཧ་ར་ཏི་ལཾ་ཧཱུྃ། ཨོཾ་ཨཱཿདྭེ་ཥ་ར་ཏི་མཱཾ་ཧཱུྃ།
ཨོཾ་ཨཱཿརཱ་ག་ར་ཏི་པཾ་ཧཱུྃ། ཨོཾ་ཨཱཿབཛྲ་ར་ཏི་ཏཱཾ་ཧཱུྃ། ཨོཾ་ཨཱཿརཱུ་པ་བཛྲ་ཛཿཧཱུྃ། ཨོཾ་ཨཱཿཤཔྟ་བཛྲ་ཧཱུྃ་ཧཱུྃ། ཨོཾ་ཨཱཿགནྡྷེ་བཛྲ་བཾ་ཧཱུྃ། ཨོཾ་ཨཱཿར་ས་བཛྲ་ཧོཿཧཱུྃ། ཨོཾ་ཨཱཿསྤརྵེ་བཛྲ་ཁཾ་ཧཱུྃ། ཨོཾ་ཨཱཿམཻ་ཏྲི་མཻཾ་ཧཱུྃ། ཨོཾ་ཨཱཿཀྵི་ཏི་གརྦྷ་ཐལིཾ་ཧཱུྃ། ཨོཾ་ཨཱཿབཛྲ་པཱ་ཎི་ཨོཾ་ཧཱུྃ།
ཨོཾ་ཨཱཿཁ་གརྦྷ་ཨོཾ་ཧཱུྃ། ཨོཾ་ཨཱཿལོ་ཀེ་ཤྭ་ར་ཨོཾ་ཧཱུྃ། ཨོཾ་ཨཱཿམཉྫུ་ཤྲཱི་ཧཱུྃ་ཧཱུྃ། ཨོཾ་ཨཱཿསརྦ་ཎི་ཝ་ར་ཎི་བིསྐཾ་བྷི་ནི་ཨོཾ་ཧཱུྃ། ཨོཾ་ཨཱཿས་མནྟ་བྷ་དྲ་སཾ་ཧཱུྃ། ཨོཾ་ཨཱཿཡ་མཱནྟ་ཀྲྀཏ་ཧཱུྃ་ཧཱུྃ། ཨོཾ་ཨཱཿཔྲ་ཛྙཱ་ཏ་ཀྲྀཏ་ཧཱུྃ་ཧཱུྃ། ཨོཾ་ཨཱཿཔདྨཱནྟ་ཀྲྀཏ་ཧཱུྃ་ཧཱུྃ། ཨོཾ་ཨཱཿབི་གྣཱན་ཏ་ཀྲྀཏ་ཧཱུྃ་ཧཱུྃ། ཨོཾ་ཨཱཿཨ་ཙ་ལ་ཧཱུྃ་ཧཱུྃ།
ཨོཾ་ཨཱཿཊཀྐི་རཱ་ཛ་ཧཱུྃ་ཧཱུྃ། ཨོཾ་ཨཱཿནཱི་ལ་དཎྜ་ཧཱུྃ་ཧཱུྃ། ཨོཾ་ཨཱཿམ་ཧཱ་བ་ལ་ཧཱུྃ་ཧཱུྃ། ཨོཾ་ཨཱཿཨུཥྞཱི་ཥ་ཙཀྲ་ཝརྟི་ཧཱུྃ་ཧཱུྃ། ཨོཾ་ཨཱཿསུཾ་བྷ་རཱ་ཛ་ཧཱུྃ་ཧཱུྃ། ཞེས་པ་རྣམས་སོ། ། བཞི་པ་གཙོ་བོ་དོན་དམ་པ་ལ་བཞུགས་པ་ནི། དེ་ནས་ཡུམ་ཡབ་ལ་ཐིམ། ཡབ་དམ་ཚིག་པ་ཡེ་ཤེས་སེམས་དཔའ་ལ། དེ་ཏིང་ངེ་འཛིན་སེམས་དཔའ་ལ།
དེ་ཞབས་ཀྱུ་ལ། དེ་ཧ་ལ། ཧ་མགོ་བོ་ལ། མགོ་བོ་ཟླ་ཚེས་ལ། ཟླ་ཚེས་ཐིག་ལེ་ལ། ཐིག་ལེ་ནཱ་ད་ལ། ནཱ་ད་འོད་གསལ་དུ་ཐིམ་པར་བསམ་མོ། ། ལྔ་པ་གླུས་བསྐུལ་ནས་བསླང་བ་ནི། ཡུམ་བཞིས་གཙོ་བོ་མ་མཐོང་བས་བལྟ་འདོད་དེ། སྙན་པའི་དབྱངས་ཀྱིས་བསྐུལ་བར་བསམས་ལ།
སྤྱན་མས། སེམས་ཅན་ཁམས་ན་གནས་ཀྱི་དབང་ཕྱུག་ཁྱོད་ནི་རྡོ་རྗེའི་ཐུགས། ། དགའ་བ་ཡིད་འོང་དོན་ཆེན་འདོད་པས་བདག་ལ་བསྐྱབ་ཏུ་གསོལ། ། མགོན་པོ་གལ་ཏེ་དེ་རིང་བདག་ནི་གསོན་པར་མཆིས་བཞེད་ན། ། སེམས་ཅན་ཡབ་ཆེན་གཉེན་མཆོག་བདག་ལ་དགེས་པར་མཛད་དུ་གསོལ། ། མཱ་མ་ཀཱིས། རྡོ་རྗེའི་སྐུ་ཁྱོད་བཀའ་ཡི་འཁོར་ལོས་སེམས་ཅན་ཀུན་ལ་ཕན། ། སངས་རྒྱས་དོན་དུ་བྱང་ཆུབ་མཆོག་སྒྲུབ་རབ་ཏུ་ཕན་པར་གཟིགས། ། མགོན་པོ་གལ་ཏེ་དེ་རིང་བདག་ནི་གསོན་པར་མཆིས་བཞེད་ན། ། འདོད་ཆགས་དམ་ཚིག་ཆགས་པས་བདག་ལ་དགྱེས་པར་མཛད་དུ་གསོལ། །
གོས་དཀར་མོས། ཁྱོད་ནི་རྡོ་རྗེའི་གསུང་སྟེ་ཀུན་ལ་ཕན་ཞིང་ཐུགས་བརྩེ་བ། ། འཇིག་རྟེན་དག་གིས་དགོས་པའི་དོན་མཛད་པ་ལ་རབ་ཏུ་བརྩོན། ། མགོན་པོ་གལ་ཏེ་དེ་རིང་བདག་ནི་གསོན་པར་མཆིས་བཞེད་ན། ། སྤྱོད་པ་དྲི་མེད་ཀུན་ཏུ་བཟང་པོས་བདག་ལ་དགྱེས་པར་མཛོད། ། སྒྲོལ་མས། ཁྱོད་ནི་རྡོ་རྗེའི་ཐུགས་ཏེ་དམ་ཚིག་མཆོག་གི་ཕན་པའི་ཡོན་ཏན་ཆེ། ། ཡང་དག་རྫོགས་སངས་རྒྱས་ཀྱི་གདུང་མཆོག་མཉམ་པ་ཉིད་གཟིགས་པ། ། མགོན་པོ་གལ་ཏེ་དེ་རིང་བདག་ནི་གསོན་པར་མཆིས་བཞེད་ན། ། ཡོན་ཏན་རིན་ཆེན་མང་པོའི་གཏེར་གྱུར་བདག་ལ་དགྱེས་པར་མཛོད། །
ཅེས་བསྐུལ་བས། སྔོན་གྱི་སྨོན་ལམ་དང་ཐུགས་རྗེའི་ཤུགས་ཀྱིས་འོད་གསལ་ལས་ཟུང་འཇུག་གི་སྐུ་དཔལ་གསང་བ་འདུས་པ་སྔར་བཤད་པའི་མཚན་ཉིད་དང་ལྡན་པའི་སེམས་དཔའ་གསུམ་གྱི་བདག་ཉིད་ཅན་དུ་བཞེངས་ཏེ། དཀྱིལ་འཁོར་པ་ཐམས་ཅད་ཀྱིས་མཐོང་བར་གྱུར་ཏོ། ། དྲུག་པ་བསྟོད་པ་དང་མཆོད་པ་ནི། དེ་ལ་འཁོར་རྣམས་ཀྱིས་མགྲིན་གཅིག་ཏུ་བསྟོད་པར་བསམས་ལ། མི་བསྐྱོད་རྡོ་རྗེ་ཡེ་ཤེས་ཆེ། ། རྡོ་རྗེ་དབྱིངས་ནི་མཁས་ཆེན་པོ། ། རྡོ་རྗེ་གསུམ་མཆོག་དཀྱིལ་འཁོར་གསུམ། ། གསང་བའི་དབྱངས་ལ་ཕྱག་འཚལ་ལོ། ། རྣམ་པར་སྣང་མཛད་རབ་ཏུ་དག །
རྡོ་རྗེ་ཞི་བ་དགའ་བ་ཆེ། ། རང་བཞིན་འོད་གསལ་མཆོག་གི་མཆོག ། སྟོན་པ་རྡོ་རྗེར་ཕྱག་འཚལ་བསྟོད། ། རིན་ཆེན་རྒྱལ་པོ་རབ་ཏུ་ཟབ། ། རྡོ་རྗེ་ནམ་མཁའ་དྲི་མ་མེད། ། རང་བཞིན་དག་པས་གོས་པ་མེད། ། རྡོ་རྗེ་སྐུ་ལ་ཕྱག་འཚལ་ལོ། ། རྡོ་རྗེ་དཔག་མེད་རྒྱལ་པོ་ཆེ། ། མི་རྟོག་ནམ་མཁའ་རྡོ་རྗེ་འཛིན། ། འདོད་ཆགས་ཕ་རོལ་ཕྱིན་པ་བརྙེས། །
རྡོ་རྗེ་གསུང་ལ་ཕྱག་འཚལ་ལོ། ། དོན་ཡོད་རྡོ་རྗེ་རྫོགས་སངས་རྒྱས། ། བསམ་པ་ཐམས་ཅད་རྫོགས་མཛད་པ། ། དག་པ་ངོ་བོ་ཉིད་ལས་བྱུང༌། ། རྡོ་རྗེ་སེམས་དཔར་ཕྱག་འཚལ་ལོ། ། ཞེས་བརྗོད། དེ་ནས་རང་གི་ལུས་གཞལ་ཡས་ཁང་དུ་གྱུར་པའི་ནང་དུ། སོ་སོའི་མིང་ཡིག་དང་པོ་ལས་སྐྱེས་པའི་ལྷ་མོ་དཔག་ཏུ་མེད་པར་བསམ། དེ་རྣམས་རང་གི་བ་སྤུའི་བུ་ག་རྣམས་ནས་ཕྱིར་འཕྲོས་ནས་བདག་ལ་མཆོད་པར་བསམས་ལ། ཉེར་སྤྱོད་དང་འདོད་ཡོན་ལྔའི་ལྷ་མོས་མཆོད་པ་ནི་ཕྱི་མཆོད་དོ། །
དེ་ནས་ཐོད་པར་བདུད་རྩི་རིལ་བུ་བཏབ་པའི་ཆང་དང་ཁ་ཟས་སྦྱངས་པའི་སྐབས་ལྟར་བྱིན་གྱིས་བརླབས་ལ། ལྷ་རྣམས་ཀྱི་ལྗགས་ཧཱུྃ་ལས་བྱུང་བའི་རྡོ་རྗེ་རྩེ་ལྔ་པར་བསམས་ནས། ལྷ་སོ་སོའི་སྔགས་ཀྱི་མཐར་འབྲུ་གསུམ་བཏགས་ལ་ཕུལ་བས། ཟག་པ་མེད་པའི་བདེ་བས་ཚིམ་པར་བསམས་པ་ནི་ནང་མཆོད་དོ། ། དེ་ནས་རིག་མ་དང་སྙོམས་པར་ཞུགས་པས་མཆོག་ཏུ་དགའ་བའི་བདེ་བ་ཉམས་སུ་མྱོང་བར་བསམས་པ་ནི་གསང་མཆོད་དོ། ། བདུན་པ་ཉེ་བར་བསྡུ་བ་ནི། ཐུགས་ཀའི་ས་བོན་གྱི་འོད་ཟེར་གྱིས་རྟེན་གཞལ་ཡས་ཁང་པ་དང༌། བརྟེན་པ་ལྷ་འཁོར་གྱི་དཀྱིལ་འཁོར་རྣམས་སྤྱན་དྲངས་ཏེ། རང་གི་ལུས་ཀྱི་དཀྱིལ་འཁོར་ལ་ཐིམ་པས། རང་ཞེ་སྡང་རྡོ་རྗེ་ཡབ་ཡུམ་དུ་གྱུར་པར་བསམ།
དེ་དག་ཡབ་ཡུམ་སྙོམས་པར་ཞུགས་པའི་སྦྱོར་མཚམས་ནས་བྱང་ཆུབ་ཀྱི་སེམས་ཀྱིས་འོད་ཟེར་འཕྲོས། དེས་སེམས་ཅན་ཐམས་ཅད་ལ་དབང་བསྐུར་བས་སྒྲིབ་པ་དག་ནས་ཧཱུྃ་ཡིག་དུ་གྱུར། དེ་ན་ནམ་མཁའི་ཁམས་གང་བ་ཡོངས་སུ་གྱུར་པ་ལས་སེམས་ཅན་ཐམས་ཅད་རྡོ་རྗེ་འཆང་དུ་གྱུར་པར་བསམ། དེ་རྣམས་རང་གི་སྙིང་གའི་འོད་ཟེར་གྱིས་དྲངས་ནས། བདག་ལ་ཐིམ་པར་བསམ་མོ། ། དེ་ལས་ལངས་ནས་སྤྱོད་ལམ་ལ་འཇུག་པའི་ཚེ། སྣོད་ཐམས་ཅད་གཞལ་ཡས་ཁང་དང༌། བཅུད་ཐམས་ཅད་རྡོ་རྗེ་འཆང་དུ་བསྒོམས་ལ། ཆོས་མཐུན་གྱི་བྱ་བས་དུས་འདའ་བར་བྱའོ། ། བརྒྱད་པ་ལས་ཀྱི་རབ་ཏུ་དབྱེ་བ་ནི།
བསྒོམས་པས་ལུས་དུབ་ན་རང་གི་སྤྱི་བོའི་སྟིང་གི་མཐོ་གང་ཙམ་གྱིས་འཕག་པར་ཝ་ལས་ཟླ་བའི་དཀྱིལ་འཁོར་དེའི་དབུས་ཀྱི་འོག་ཏུ་ཨོཾ་དཀར་པོ་མགོ་ཐུར་དུ་བསྟན་པར་བསམས་ལ། ཟླ་བ་ཨོཾ་དང་བཅས་པ་ལས། དེ་བཞིན་གཤེགས་པ་ལྔའི་ངོ་བོ་བདུད་རྩི་ཁ་དོག་ལྔ་དང་ལྡན་པ་བབས་པས། སྤྱི་བོ་ནས་རྐང་མཐིལ་གྱི་བར་གང་བར་བསམས་ཏེ། ལུས་རྒྱས་པའི་ཆོ་གའོ། ། ཁ་ཟས་ཟ་བའི་ཚེ། བཟའ་བ་གང་ཡིན་བཤང་པ་དང༌། བཏུང་བ་གང་ཡིན་གཅི་བ་དང༌། ཤ་གང་ཡོད་གླང་པོ་ཆེ་ལ་སོགས་པ་ལས་ཀྱིས་ཤི་བའི་ཤ་ལྔར་བསམས་ཏེ། ཐ་མལ་པའི་གཙང་ཞེན་སྤངས་ལ་ཧཱུྃ་ཞེས་བརྗོད་པས་རྫས་ཀྱི་དྲི་མ་ཐམས་ཅད་སྦྱངས།
ཨཱཿཞེས་བརྗོད་པས་ཡེ་ཤེས་ཀྱི་བདུད་རྩིའི་རང་བཞིན་དུ་རྟོགས་པར་བྱས། ཨོཾ་ཞེས་བརྗོད་པས་སངས་རྒྱས་རྣམས་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་བཀུག་ནས། དེས་མནན་པས་མང་པོར་སྦར་ཏེ་སྤེལ་བར་བསམ་པའམ། སྤྲོ་ན་གཏོར་ཆོག་ལྟར་བྱིན་གྱིས་བརླབས་ཏེ། ཁ་ཟས་སྦྱང་བའོ། ། དེ་ནས་ལྐོག་མ་དུང་དམར་པོའི་རྣམ་པར་བསམས་ལ། དེར་ཧྲཱིཿལས་པདྨ་དམར་པོ་འདབ་མ་བརྒྱད་ཀྱི་ལྟེ་བར་ཧཱུྃ་སྔོན་པོ་ལས་རྡོ་རྗེ་རྩེ་ལྔ་པ། དབུས་རྭ་སྦུབས་ཅན་དུ་ཡོད་པའི་རྩེ་མོར་ཨོཾ་དཀར་པོ་འོད་ཟེར་ཟས་ལ་འཕྲོ་བ་དང་བཅས་པར་བསམས་ཏེ། ལྐོག་མ་སྦྱང་བའོ། ། སྙིང་གར་པདྨ་དང་ཉི་མའི་སྟེང་དུ་ཧཱུྃ་སྔོན་པོ་མེ་ལྕེ་གསུམ་འཕྲོ་བ་དང༌།
ལག་པ་གཉིས་དགང་བླུགས་སུ་མོས་ཏེ། ཁ་ཟས་ཨོཾ་གྱི་འོད་ཀྱིས་དྲངས་ནས། སྙིང་གའི་དབུས་ན་ལྷ་ཐམས་ཅད་འདུས་པའི་རང་བཞིན་ཧཱུྃ་ལ་འབུལ་བའི་ཚུལ་གྱིས་ལོངས་སྤྱད་དོ། ། གལ་ཏེ་མ་ཞུ་བ་སོགས་བྱུང་ན། གསང་གནས་སུ་ཡཾ་ལས་རླུང༌། ལྟེ་བར་རཾ་ལས་མེ། སྙིང་གར་ལཾ་ལས་ས། མགྲིན་པར་བཾ་ལས་ཆུའི་དཀྱིལ་འཁོར་རྣམས་བསམས་ཏེ། རླུང་ཁ་སྦྱོར་དུ་བྱས་པས་རླུང་གིས་མེ་སྦར། དེས་ས་བསྲེགས།
དེས་ཆུ་བསྐོལ་ཏེ་ཞུ་བར་གྱུར་པའི་དྭངས་མ་རྣམས་ལྟེ་བའི་མེ་ལ་སྦྱིན་སྲེག་བྱས་པས། སྙིགས་མ་རྣམས་ཐལ་བར་སོང་སྟེ། འོག་སྒོ་ནས་འཐོན་པར་བསམས་ལ། རླུང་རོ་བསལ་ཏེ། སྙིང་ག་སྦྱང་ཞིང་ནང་གི་སྦྱིན་སྲེག་བྱའོ། ། གསུམ་པ་རྗེས་ཀྱི་རྣལ་འབྱོར་ནི། ཐུན་དང་པོ་ལ་སྔར་བཞིན་ཉེར་བསྡུ་ཡན་ཆད་རྫོགས་པར་བྱས་ལ། དགེ་བ་འདི་ཡིས་མྱུར་དུ་བདག ། སངས་རྒྱས་ཀུན་གྱི་ཀུན་བདག་ཉིད། ། རྡོ་རྗེ་འཆང་དབང་ཐོབ་གྱུར་ཅིག །
འགྲོ་བས་ཀྱང་ནི་དེ་ཐོབ་ཤོག ། བྱང་ཆུབ་ཕྱིར་ནི་སྤྱོད་གང་དང༌། ། རྫོགས་སངས་རྒྱས་ཀྱི་གང་ཡིན་དང༌། ། བྱང་ཆུབ་རྡོ་རྗེས་གང་གསུངས་པའི། ། སྤྱོད་དེ་གཉིས་ཀའང་བདག་སྤྱོད་ཤོག ། ཅེས་སོགས་ཀྱིས་སྨོན་ལམ་བཏབ་ལ་སྤྱོད་ལམ་ལ་འཇུག་གོ ། ཐུན་འོག་མ་གསུམ་ལ། སྔར་བཞིན་རྒྱས་པར་བསྒོམ་པའམ། དེ་ཙམ་མི་ནུས་ན་སྐྱབས་འགྲོ་སེམས་བསྐྱེད་དང་ཚད་མེད་བཞི་བསྒོམ་པ་སྔོན་དུ་འགྲོ་བས། སྲུང་འཁོར་ནས་རྗེས་ཆགས་ཀྱི་མཆོད་པ་ཡན་ཆད་དང་པོ་སྦྱོར་བ་རྫོགས་པར་བསྒོམས་ལ།
དེའི་མཐར་བཟླས་པ་དང་མཆོད་བསྟོད་ཉེར་བསྡུ་སོགས་བྱའོ། ། དེའི་ཚེ་ལྷག་མོས་ལུས་ལ་བསྡུ་བའི་སྐབས་སུ་གདན་རྣམས་ཀྱང་རང་ལ་བསྡུའོ། ། ཐུན་བཞི་ཀའི་རྗེས་སམ། མ་གྲུབ་ན་ཐུན་ཐ་མའི་མཇུག་ཏུ་འཇིག་རྟེན་དང་འཇིག་རྟེན་ལས་འདས་པའི་ལྷ་ཚོགས་རྣམས་ལ་གཏོར་མ་ངེས་པར་ཕུལ་ཏེ། དེའི་ཆོ་ག་ཡང་ཁོ་བོས་ལོགས་སུ་བཀོད་པ་ལྟར་བྱའོ། ། མཚན་མོ་ཉལ་བའི་ཚེ་ལུས་དཀྱིལ་གྱི་ལྷ་རྣམས་ལྷག་མོས་འོད་གསལ་དུ་སྡུད་པའི་སྐབས་སུ་བཤད་པ་ལྟར་བསྡུས་པའི་མཐར། སྙིང་གར་སེམས་རྩེ་གཅིག་ཏུ་དམིགས་ལ་གཉིད་ཀྱི་འོད་གསལ་བཟུང་ལ་ཉལ། ནངས་པར་ལྡང་བའི་ཚེ་འོད་གསལ་ལས་ལྷའི་སྐུར་ལངས་པར་བསམས་ལ། རང་གཙོ་བོར་བསྒོམ་ཞིང་སྣོད་བཅུད་ཐམས་ཅད་རྡོ་རྗེ་འཆང་དང་དཀྱིལ་འཁོར་དུ་བལྟའོ། ། དེ་ལྟར་གུས་སྦྱོར་དང་རྟག་སྦྱོར་གྱི་བརྩོན་འགྲུས་ཀྱིས་ཐུན་བཞིར་བསླབ་པར་བྱས་ན།
དེས་དགེ་བའི་རྩ་བ་ཡོངས་སུ་སྨིན་པས་རྡོ་རྗེ་ལྟ་བུའི་ཏིང་ངེ་འཛིན་མངོན་པར་རྟོགས་ནས། ཚེ་འདི་ཉིད་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་རོ། ། མ་ལུས་རྒྱལ་བའི་གསང་གསུམ་ཀུན་འདུས་པ། ། དཔལ་ལྡན་མི་བསྐྱོད་རྡོ་རྗེའི་སྒྲུབ་ཐབས་འདི། ། འདུས་པའི་རྒྱུད་འགྲེལ་ཆེ་ལ་རབ་སྦྱངས་པ། ། དད་ལྡན་ཤེས་རབ་རྡོ་རྗེས་བསྐུལ་བའི་ངོར། ། བློ་བཟང་ཀླུ་སྒྲུབ་གཞུང་གི་དགོངས་པ་ལྟར། ། ཤཱཀྱའི་དགེ་སློང་ཀུན་དགའ་བཟང་པོས་བཀོད། ། ནོངས་གྱུར་མཆིས་གང་རྗེ་བཙུན་བླ་མ་དང༌། ། མཁས་པའི་སྐྱེ་བོ་རྣམས་ལ་བདག་འཆགས་སོ། །
འདི་སྦྱར་དགེ་བ་ནམ་མཁའི་ནོར་བུ་དེས། ། ཐུབ་བསྟན་གླིང་བཞི་ཀུན་ཏུ་གསལ་བ་དང༌། ། ལམ་ལོག་མུན་པའི་བདུད་ལས་རྒྱལ་བ་དང༌། ། རྣལ་འབྱོར་རྟོགས་པའི་པད་ཚལ་རྒྱས་ཕྱིར་བསྔོ། ། དཔལ་གསང་བ་འདུས་པའི་སྒྲུབ་པའི་ཐབས་དངོས་གྲུབ་རྒྱ་མཚོ་ཞེས་བྱ་བ་འདི་ནི། བདག་དང་གཞན་གྱི་གྲུབ་པའི་མཐའ་རྒྱ་མཚོའི་ཕ་རོལ་ཏུ་སོན་པ་རྗེ་བཙུན་དམ་པ་ཡེ་ཤེས་རྒྱལ་མཚན་དཔལ་བཟང་པོའི་ཞབས་རྡུལ་སྤྱི་བོས་གུས་པར་བླངས་པ། ཤཱཀྱའི་དགེ་སློང་ཀུན་དགའ་བཟང་པོས་སྒྲུབ་པའི་ཐབས་མདོར་བྱས་དང་མདོ་དང་བསྲེས་པ་དང་རྣམ་གཞག་རིམ་པ་དང་འགྲེལ་ཆེན་སྒྲོན་མ་གསལ་བའི་བསྐྱེད་རིམ་གྱི་སྐབས་རྣམས་ལས་འབྱུང་བའི་དོན་རྣམས་ཚང་བར་བཀོད་ཅིང༌། འགྲེལ་པ་གཞན་ནས་འབྱུང་བའི་སྤྲོས་པ་རྣམས་བཏང་སྙོམས་སུ་བཞག་ནས་ཉམས་སུ་བླང་བདེ་བར་མཛེས་བྱེད་ཀྱི་ལོ། མགོ་ཟླ་བའི་ཡར་ཚེས་གཅིག་ལ་དཔལ་ས་སྐྱའི་ཆོས་གྲྭ་ཆེན་པོར་ལེགས་པར་སྦྱར་བའི་ཡི་གེ་པ་ནི་བཤེས་གཉེན་བཟང་པོས་བགྱིས་སོ། ། འདིས་བསྟན་པ་དང་སེམས་ཅན་མང་པོ་ལ་ཕན་པར་གྱུར་ཅིག། །།
༄༅། །ཤིན་ཏུ་རྣལ་འབྱོར་གྱི་ཁྱད་པར་སྒྲུབ་ཐབས་ཀྱི་ཡན་ལག་ཏུ་བྲིས་པའོ།། ༈ །དཔལ་གསང་བ་འདུས་པ་ལ་ཕྱག་འཚལ་ལོ། ། བཅོམ་ལྡན་འདས་གསང་བ་འདུས་པའི་བསྐྱེད་རིམ་ཤིན་ཏུ་རྣལ་འབྱོར་ལ། འཕགས་པ་ཀླུ་སྒྲུབ་ཀྱིས་བཞེད་པས། ཚུལ་ཅུང་ཟད་མི་འདྲ་བ་གཉིས་ཡོད་དེ། དང་པོ་སྒྲུབ་ཐབས་མདོར་བྱས་ལྟར་ན། དང་པོའི་མགོན་པོའི་ཐུགས་ཀ་ནས་མི་བསྐྱོད་པ་སྤྲོས། སླར་འདུས་བདག་ཉིད་ལ་ཞུགས་པས། བདག་ཉིད་སྤྲུལ་སྐུ་རྡོ་རྗེ་སེམས་དཔའ་སྔོན་པོ་ཞལ་གསུམ་ཕྱག་དྲུག་པར་སྒྱུར། དེ་ལས་ལུས་དཀྱིལ་བཀོད་ན་རྣལ་འབྱོར་ཆེན་པོ་བྱས་ཏེ།
དེའི་ཚུལ་ཡང་ཁོ་བོས་སྒྲུབ་ཐབས་སུ་གསལ་བར་བཀོད་ཟིན་ཏོ། ། སྒྲུབ་ཐབས་མདོ་དང་བསྲེས་པ་ལྟར་ན། ཟླ་བ་ལས་བྱང་ཆུབ་པ་ཡན་ཆད་བྱས་ནས། ཟླ་བའི་སྟེང་དུ་ཨོཾ་ཨཱཿཧཱུྃ་དགོད་དེ། ས་བོན་ལས་བྱང་ཆུབ་པའོ། ། དེ་ལས་འོད་འཕྲོས། ཕྱོགས་བཅུ་ནས་རིགས་ལྔ་འཁོར་བཅས་སྤྱན་དྲངས་ཏེ། དེ་ལ་ཐིམ་པས་རྡོ་རྗེ་དཀར་པོ་རྩེ་ལྔ་པ། ལྟེ་བར་ཨོཾ་ཨཱཿཧཱུྃ་གིས་མཚན་པར་བསམས་ལ། བཛྲ་ཨཱཏྨ་ཀོ྅ཧཾ།
ཞེས་བརྗོད་དེ་ཕྱག་མཚན་ལས་བྱང་ཆུབ་པའོ། ། དེ་ནས་རྡོ་རྗེ་ཨོཾ་ཨཱཿཧཱུྃ་དང་བཅས་པ་ཡོངས་སུ་གྱུར་པ་ལས། བདག་ཉིད་དང་པོའི་མགོན་པོ་སྐུ་མདོག་དཀར་པོ་ཞལ་གཅིག་ཕྱག་གཉིས་པ། ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པ། པདྨ་དང་ཟླ་བའི་གདན་ལ་རྡོ་རྗེའི་སྐྱིལ་ཀྲུང་གིས་བཞུགས་པ། མཚན་དཔེས་སྤྲས་ཤིང་ལོངས་སྤྱོད་རྫོགས་པའི་སྐུ་ཅན་དུ་བསམས་པ་ནི་སྐུ་རྫོགས་པ་ལས་བྱང་ཆུབ་པའོ། ། དེ་ནས་ཤིན་ཏུ་རྣལ་འབྱོར་བྱ་སྟེ། ལུགས་འདི་ལ། དང་པོའི་མགོན་པོ་སྤྲུལ་སྐུ་བསྒྱུར་བ་མེད་པས། རང་ཉིད་དང་པོའི་མགོན་པོར་བསྒོམས་པའི་ལུས་ཀྱི་མདུན་རྒྱབ་དང༌།
གཡས་གཡོན་བཞི་གཞལ་ཡས་ཁང་གྲུ་བཞི། རླུང་རྒྱུ་བའི་བུ་ག་བཞི་ནི་སྒོ་བཞི། སྣ་རྩེ་བཞི་ནི་རྟ་བབས་བཞི། རྣམ་རྟོག་གི་ཞོན་པ་ཡེ་ཤེས་ལྔ་དག་པའི་རླུང་ལྔ་ནི་རྩིག་པ་ལྔ། ལྕེའི་རྣམ་ཤེས་རིན་ཆེན་ཕ་གུ། རྒྱུ་མ་དྲྭ་བ། རྒྱུས་པ་དྲྭ་བ་ཕྱེད་པ། བྱང་སེམས་དཀར་པོའི་ཆ་ནི་ཟླ་ཕྱེད། མིག་གི་རྣམ་ཤེས་མེ་ལོང༌། རྣ་བའི་རྣམ་ཤེས་བ་དན།
སྣའི་རྣམ་ཤེས་མེ་ཏོག་གི་ཕྲེང་བ། ལུས་ཀྱི་རྣམ་ཤེས་དར་འཕན། མིག་རྟ་བབས་ཀྱི་སྟེང་གི་ཆོས་ཀྱི་འཁོར་ལོའི་མཚན་མ། ཡིད་ཀྱི་རྣམ་ཤེས་རི་དྭགས། སྣ་རྟ་བབས་ལ་གནས་པའི་བ་དན། ལྕེ་དྲིལ་བུ། རྣ་བ་སྒོ་དང་སྒོ་ཁྱུད་ཀྱི་མཚམས་དང༌། ཟུར་གྱི་རྡོ་རྗེ་རིན་པོ་ཆེ། ལུས་ཀྱི་ཚོགས་རྣམས་རྔ་ཡབ་ལ་སོགས་པ་གཞལ་ཡས་ཁང་གི་རྒྱན། རྐང་བརྒྱད་ནི།
ཀ་བ་བརྒྱད། ཡིད་དབང་དབུས་ཀྱི་པདྨ། ལྟོ་བ་བུམ་པ་སྟེ། དང་པོའི་མགོན་པོའི་ལུས་རང་བཞིན་གྱིས་གྲུབ་པའི་དཀྱིལ་འཁོར་དུ་གྱུར་པར་བསམ་མོ། ། དེ་ནས་སྤྱི་བོར་གཟུགས་ཕུང་གི་ངོ་བོ་ཨོཾ་དཀར་པོ་ལས་རྣམ་སྣང༌། མགྲིན་པར་འདུ་ཤེས་ཀྱི་ངོ་བོ་ཨཱཿདམར་པོ་ལས་འོད་དཔག་མེད། སྙིང་གར་རྣམ་ཤེས་ཀྱི་ངོ་བོ་ཧཱུྃ་སྔོན་པོ་ལས་མི་བསྐྱོད་པ། ལྟེ་བར་ཚོར་བའི་ངོ་བོ་སྭཱ་སེར་པོ་ལས་རིན་འབྱུང༌། བརླ་རྩར་འདུ་བྱེད་ཀྱི་ངོ་བོ་ཧཱ་ལྗང་གུ་ལས་དོན་གྲུབ། ལྟེ་བར་ས་ཁམས་ཀྱི་ངོ་བོ་ལཾ་ལས་སྤྱན་མ།
སྙིང་གར་ཆུ་ཁམས་ཀྱི་ངོ་བོ་མཱཾ་ལས་མཱ་མ་ཀཱི། མགྲིན་པར་མེ་ཁམས་ཀྱི་ངོ་བོ་པཾ་ལས་གོས་དཀར་མོ། སྤྱི་བོར་རླུང་ཁམས་ཀྱི་ངོ་བོ་ཏཱཾ་ལས་སྒྲོལ་མ། མིག་ཏུ་མིག་དབང་གི་ངོ་བོ་ཐལིཾ་ལས་ས་སྙིང༌། རྣ་བར་རྣ་བའི་དབང་པོའི་ངོ་བོ་ཨོཾ་ལས་ཕྱག་རྡོར། སྣར་སྣའི་དབང་པོའི་ངོ་བོ་ཨོཾ་ལས་ནམ་སྙིང༌། ལྕེར་ལྕེའི་དབང་པོའི་ངོ་བོ་ཨོཾ་ལས་འཇིག་རྟེན་དབང་ཕྱུག སྙིང་གར་ཡིད་དབང་གི་ངོ་བོ་ཧཱུྃ་ལས་འཇམ་དབྱངས། རྡོ་རྗེའི་སྒོར་ལུས་དབང་གི་ངོ་བོ་ཨོཾ་ལས་སྒྲིབ་སེལ། ཚིགས་རྣམས་སུ་ཚིགས་མཚམས་ཀྱི་ངོ་བོ་སཾ་ལས་ཀུན་བཟང༌།
སྤྱི་གཙུག་ཏུ་རྩ་རྒྱུས་ཀྱི་ངོ་བོ་མཻཾ་ལས་བྱམས་པ། མིག་གི་སྒོར་གཟུགས་ཀྱི་ངོ་བོ་ཛཿལས་གཟུགས་རྡོ་རྗེ་མ། རྣ་བར་སྒྲའི་ངོ་བོ་ཧཱུྃ་ལས་སྒྲ་རྡོ་རྗེ་མ། སྣར་དྲིའི་ངོ་བོ་བཾ་ལས་དྲི་རྡོ་རྗེ་མ། ལྕེར་རོའི་ངོ་བོ་ཧོཿལས་རོ་རྡོ་རྗེ་མ། རྡོ་རྗེའི་སྒོར་རེག་བྱའི་ངོ་བོ་ཁཾ་ལས་རེག་བྱ་རྡོ་རྗེ་མ་རྣམས་རང་རང་གི་གནས་ཀྱི་བྱང་ཆུབ་སེམས་དཔའ་དང་སྙོམས་པར་འཇུག་པ། ལག་པ་གཡས་པར་དེའི་ངོ་བོ་ཧཱུྃ་ལས་གཤིན་རྗེའི་གཤེད། དེ་བཞིན་དུ་གཡོན་པར་གཞན་གྱིས་མི་ཐུབ་པ། ཁར་རྟ་མགྲིན། རྡོ་རྗེར་བདུད་རྩི་འཁྱིལ་པ།
དཔུང་པ་གཡས་པར་མི་གཡོ་བ། གཡོན་པར་འདོད་རྒྱལ། པུས་མོ་གཡས་པར་དབྱུག་སྔོན་ཅན། གཡོན་པར་སྟོབས་པོ་ཆེ། སྤྱི་བོར་གཙུག་ཏོར་འཁོར་ལོས་སྒྱུར་བ། རྐང་མཐིལ་གཉིས་སུ་རྐང་མཐིལ་གྱི་ངོ་བོ་ཧཱུྃ་ལས་གནོད་མཛེས་རྒྱལ་པོ་རྣམས་ཁ་དོག་དང་དབྱིབས་ཅི་ལྟ་བ་བཞིན་ཏུ་བསྒོམ་མོ། །

དེ་ལྟར་རང་གི་ལུས་ཀྱི་དཀྱིལ་འཁོར་གྱི་ཕུང་པོ་དང་ཁམས་དང་སྐྱེ་མཆེད་རྣམས་དཔལ་གསང་བ་འདུས་པའི་ལྷ་ཚོགས་སུ་བྱིན་གྱིས་བརླབས་པས། དང་པོའི་མགོན་པོ་བྱང་ཆུབ་ཀྱི་སེམས་རྡོ་རྗེ་དེ། དེ་བཞིན་གཤེགས་པ་རྡོ་རྗེ་འཆང་སྐུ་མདོག་སྔོན་པོ་སྔོ་དཀར་དམར་བའི་ཞལ་གསུམ། ཕྱག་དྲུག་གི་གཡས་རྡོ་རྗེ་འཁོར་ལོ་པདྨ། གཡོན་དྲིལ་བུ་རིན་ཆེན་རལ་གྲི་འཛིན་པ། ཞབས་གཉིས་རྡོ་རྗེའི་སྐྱིལ་ཀྲུང་གིས་བཞུགས་པར་བསམས་ལ། རྣལ་འབྱོར་ཆེན་པོ་མན་ཆད་ཉམས་སུ་བླང་བར་བྱའོ། ། འདི་ནི་མདོ་བསྲེས་ཀྱི་དགོངས་པ་སྟེ། རྣམ་གཞག་རིམ་པ་དང༌། སྒྲོན་གསལ་ལེའུ་དང་པོ་དང༌། ཟླ་གྲགས་གཉིས་པས་མཛད་པའི་རྡོ་རྗེ་སེམས་དཔའི་སྒྲུབ་ཐབས་དང༌།
དེའི་འགྲེལ་པ་གཉིས་ལ་སོགས་པ་གཞུང་མང་པོའི་དོན་འདི་ལྟར་དུ་ཤེས་པར་བྱའོ། ། དེས་ན་ཕྱིས་ཀྱི་བླ་མ་རྣམས་ཀྱིས་ཤིན་ཏུ་རྣལ་འབྱོར་ཚུལ་གཅིག་ཁོ་ནར་བཟུང་ནས་མི་འགྲིག་པའི་བཤད་པ་མང་དུ་བྱས་པ་རྣམས་ཀྱང་ཞིབ་མོར་མ་དཔྱད་པར་སྣང་ངོ༌། ། ཞེས་ཤཱཀྱའི་དགེ་སློང་ཀུན་དགའ་བཟང་པོས་སྒྲུབ་ཐབས་ཀྱི་ཡན་ལག་ཏུ་བྲིས་པའོ།། །། ༄༅། །དཔལ་གསང་བ་འདུས་པའི་གཏོར་མའི་ཆོ་ག་འདོད་དགུའི་རྒྱ་མཚོ་ཞེས་བྱ་བ་བཞུགས་སོ།། ༈ །དཔལ་གསང་བ་འདུས་པའི་གཏོར་མའི་ཆོ་ག་འདོད་དགུའི་རྒྱ་མཚོ་ཞེས་བྱ་བ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། འཁོར་ལོའི་དབང་ཕྱུག་བཅོམ་ལྡན་འདས། ། རྡོ་རྗེ་སེམས་དཔའ་ལ་བཏུད་ནས། ། དཔལ་ལྡན་འདུས་པའི་སྒྲུབ་ཐབས་ཀྱི། ། ཡན་ལག་གཏོར་མའི་ཆོ་ག་བྲི། །
འདི་ལ་སྦྱོར་དངོས་རྗེས་གསུམ་གྱི་དང་པོ་ནི། མདུན་བསྐྱེད་ཀྱི་དཀྱིལ་འཁོར་དང་འབྲེལ་ན་དེའི་དྲུང་དང༌། མ་འབྲེལ་ན་རང་གི་མདུན་གཞི་བཟང་པོའི་སྟེང་དུ། གཏོར་མ་གཉིས་ཇི་ལྟར་འབྱོར་བའི་རྗས་སྣ་ཚོགས་དང་བཅས་ཤིང༌། བ་ལང་ལ་སོགས་པ་རང་ཤི་བར་གྱུར་པའི་ཤ་དང༌། བདུད་རྩི་ལྔས་སྦགས་པ་བཤམས་ལ། ནང་མཆོད་དང་ཆུ་དང་ཆང་གིས་སྦྱངས། རང་གི་མདུན་དུ་ནང་མཆོད་དང་རྡོ་རྗེ་དྲིལ་བུ་ཡང་བཞག་གོ ། གཉིས་པ་ལ་གཉིས། འདས་པའི་ལྷ་ལ་གཏོར་མ་དབུལ་བ་དང༌།
འཇིག་རྟེན་པ་ལ་གཏོར་མ་སྦྱིན་པའོ། ། དང་པོ་ལ་གསུམ་ལས། དང་པོ་མགྲོན་བསྐྱེད་པ་ནི། གནས་སྐབས་གཞན་དུ་གཏོར་མ་གཏོང་ན། སྐྱབས་འགྲོ་སེམས་བསྐྱེད་ཚད་མེད་པ་བཞི་བསྒོམས་པ་སྔོན་དུ་སོང་ནས། སྟོང་པར་བསྒོམ་པ་སོགས་བྱ་ཞིང༌། ཐུན་རྗེས་ཁོ་ན་ལ་གཏོར་མ་གཏོང་ན། དེ་དག་མི་དགོས་པས། ཤཱུ་ནྱ་ཏཱས་སྟོང་པར་སྦྱངས། སྟོང་པའི་ངང་ལས་མདུན་དུ་ཧཱུྃ་ལས་བྱུང་བའི་རྡོ་རྗེའི་ས་གཞི་རྭ་གུར་མེ་འོད་དང་བཅས་པའི་རྡོ་རྗེའི་གུར་ཡངས་ཤིང་རྒྱ་ཆེ་བའི་ནང་དུ།
སྣ་ཚོགས་པདྨ་དང་སྣ་ཚོགས་རྡོ་རྗེའི་ལྟེ་བར་བྷྲཱུྃ་ལས་བྱུང་བའི་གཞལ་ཡས་ཁང་གྲུ་བཞི་སྒོ་བཞི་པ། རྩིག་པ་རིམ་པ་ལྔ་དང་ལྡན་ཞིང༌། རྟ་བབས་བཞིས་མཛེས་པ། སྟེང་ཐོག་རིམ་པར་ཕུབ་ཅིང་རྒྱན་སྣ་ཚོགས་པས་སྤྲས་པའི་དབུས་སུ་ཐུན་མོང་གི་གདན་སྣ་ཚོགས་པདྨ་སུམ་ཅུ་སོ་གཉིས། ཐུན་མོང་མ་ཡིན་པའི་གདན་དབུས་སུ་ཉི་མ། ཤར་དུ་ཟླ་བ་སོགས་སྒྲུབ་ཐབས་བཞིན་བསམ་མོ། ། དེ་ནས་རང་སྐད་ཅིག་གིས་དོན་ཡོད་གྲུབ་པར་བསམས་པའི་དཔྲལ་བར་ཨོཾ་མགྲིན་པར་ཨཱཿཐུགས་ཀར་ཧཱུྃ་བཀོད་ལ། ཐུགས་ཀའི་ཧཱུྃ་ཡིག་ལས་འོད་འཕྲོས་ཁམས་གསུམ་གྱི་སེམས་ཅན་སྐྱེ་གནས་བཞིས་བསྡུས་པ་ཐམས་ཅད་ལ་ཕོག་པས། དེ་རྣམས་ཀྱི་སྡིག་སྒྲིབ་སྦྱངས། སླར་ཡང་འོད་ཟེར་གྱིས་འགྲོ་བ་དེ་རྣམས་བསྡུས་ནས།
གཞལ་ཡས་ཁང་གི་ནང་དུ་ཕྱིན་པ་ཙམ་གྱིས། སེམས་ཅན་དེ་རྣམས་སྐད་ཅིག་གིས་ལྷ་སུམ་ཅུ་སོ་གཉིས་སུ་གྱུར་ནས། སོ་སོའི་གདན་ལ་བཞུགས་པར་བསམས་ལ། དབུས་སུ་ཞེ་སྡང་རྡོ་རྗེ། ཤར་དུ་རྣམ་སྣང་ནས། འོག་ཏུ་གནོད་མཛེས་ཀྱི་བར་གསལ་བཏབ། དེ་ནས་འོག་གི་གནོད་མཛེས་ལས་གནོད་མཛེས་གཉིས་པ་རང་གི་མདུན་དུ་འོངས་ཏེ་བཀའ་ནོད་པ་ལ། སངས་རྒྱས་ཐམས་ཅད་ཁུག་ཅིག་ཅེས་བཀའ་བསྒོས་པས། དེས་རང་བཞིན་གྱི་གནས་ནས་ཡེ་ཤེས་ཀྱི་དཀྱིལ་འཁོར་ལྷ་སུམ་ཅུ་སོ་གཉིས་སྤྱན་དྲངས་པ་ལ། རྡོ་རྗེ་མ་ལྔས་མཆོད་ནས།
ཛཿཧཱུྃ་བཾ་ཧོཿས་དམ་ཚིག་པ་དང་གཉིས་སུ་མེད་པར་ཐིམ་པར་བསམ་མོ། ། གཉིས་པ་གཏོར་མ་བྱིན་གྱིས་བརླབ་པ་ནི། མདུན་གྱི་གཏོར་མ་ལ་བདུད་རྩིས་གཏོར་ཞིང༌། བགེགས་མཐར་བྱེད་ཀྱི་སྔགས་ཀྱིས་བསང༌། ཧཱུྃ་ངམ། ཤཱུ་ནྱ་ཏཱས་སྟོང་པར་སྦྱངས། སྟོང་པའི་ངང་ལས་སྣོད་ཀྱི་འོག་ཏུ་ཡཾ་ལས་རླུང་གི་དཀྱིལ་འཁོར། དེའི་སྟེང་དུ་རཾ་ལས་མེའི་དཀྱིལ་འཁོར། དེའི་སྟེང་དུ་ཨ་ལས་བྱུང་བའི་ཐོད་པ་ཕྱི་དཀར་ལ་ནང་དམར་བའི་ནང་དུ་པདྨ་དམར་པོ་ཨཱཿས་མཚན་པར་བསམ། དེའི་ཤར་དུ་གོ་ལས་བ་གླང་གི་ཤ
ལྷོར་ཀུ་ལས་ཁྱིའི་ཤ ནུབ་ཏུ་ད་ལས་རྟའི་ཤ བྱང་དུ་ཧ་ལས་གླང་པོ་ཆེའི་ཤ དབུས་སུ་ན་ལས་མིའི་ཤ་རྣམས་ཨོཾ་ཡིག་གིས་མཚན་པར་བསམ། ཤར་ལྷོར་བི་ལས་དྲི་ཆེན། ལྷོ་ནུབ་ཏུ་ར་ལས་རཀྟ། ནུབ་བྱང་དུ་ཤུ་ལས་བྱང་སེམས། བྱང་ཤར་དུ་མ་ལས་ཤ་ཆེན་གྱི་དྭངས་མ། དབུས་སུ་མུ་ལས་དྲི་ཆུ་རྣམས་ཨོཾ་ཡིག་གིས་མཚན་པར་བསམ། དེའི་སྟེང་གི་བར་སྣང་ལ་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ལས་བྱུང་བའི་རྡོ་རྗེ་སྔོན་པོ་རྩེ་ལྔ་པ་ལྟེ་བར་ཧཱུྃ་གིས་མཚན་པ།
ཧཱུྃ་ལས་འོད་འཕྲོས་རླུང་གི་བ་དན་ལ་ཕོག རླུང་གཡོས། མེ་སྦར། རྫས་རྣམས་བསྐོལ་ཏེ་འབར་བར་གྱུར། སྟེང་གི་རྡོ་རྗེ་ཧཱུྃ་དང་བཅས་པ་བབས་ནས་དཀྲུགས་ཤིང་དེ་ཉིད་དུ་འདྲེས་པས་མ་དག་པའི་དྲི་མ་ཐམས་ཅད་སྦྱངས་ནས། དག་པའི་ཤེལ་ལྟར་གྱུར་པར་བསམ། པདྨ་ཨཱཿདང་བཅས་པས་ལས་འཕྲོས་པའི་འོད་ཟེར་གྱིས་དྲི་མ་མེད་པར་བྱས་ནས། ཉི་མའི་མདོག་ཅན་གྱི་བདུད་རྩིའི་རང་བཞིན་དུ་རྟོགས་པར་བྱས་པར་བསམ། ཨོཾ་གྱི་འོད་ཟེར་གྱིས་ཕྱོགས་བཅུའི་སངས་རྒྱས་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་སྤྱན་དྲངས་ནས་བསྣན་པས་ཡེ་ཤེས་ཀྱི་བདུད་རྩི་དཔག་ཏུ་མེད་པར་སྤེལ་ཞིང་སྦར་བར་བསམས་ལ། ཨོཾ་ཨཱཿཧཱུྃ་གསུམ་ཡང་ཡང་བརྗོད་དོ། །
གསུམ་པ་གཏོར་མ་དབུལ་བ་ནི། ལྷ་རྣམས་ཀྱི་ལྗགས་རྡོ་རྗེ་རྩེ་ལྔ་པར་གྱུར་པའི་རྭ་དབུས་མ་ལ་ཨོཾ་གྱིས་མཚན་པ། དེའི་འོད་ཟེར་གྱིས་གཏོར་མ་དྲངས་ནས་གསོལ་བས་ཚིམ་ཞིང་མཉེས་པར་བསམས་ལ། རྡོ་རྗེ་ཐལ་མོ་ཁ་གྱེན་དུ་ཕྱེ་བའི་ཕྱག་རྒྱ་དང༌། ཨོཾ་ཨཱཿབཛྲ་དྷྲྀཀ་པཉྫ་ཨ་མྲྀ་ཏ་ཧཱུྃ། ཨོཾ་ཨཱཿཛི་ན་ཛིཀ་པཉྩ་ཨ་མྲྀ་ཏ་ཧཱུྃ། ཞེས་པ་ནས། ཨོཾ་ཨཱཿསུཾ་བྷ་རཱ་ཛ་པཉྫ་ཨ་མྲྀ་ཏ་ཧཱུྃ། ཞེས་པའི་བར་ལན་གསུམ་མམ་ལྔ་བརྗོད་ལ་དབུལ། དེ་ནས་ཉེར་སྤྱོད་དང༌།
བདུད་རྩིས་མཆོད་ལ། རྡོ་རྗེ་དྲིལ་བུ་འཛིན་པས། མི་བསྐྱོད་པ་ནི་ཡེ་ཤེས་ཆེ། ། ཞེས་སོགས་དེ་ཉིད་ལྔ་པས་བསྟོད། ཆོས་རྣམས་གཟུགས་བརྙན་ལྟ་བུ་སྟེ། ། དག་ཅིང་ཞི་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་འབྱུང༌། ། ངོ་བོ་མེད་ཅིང་གནས་མེད་པར། ། དེ་ལྟར་ཆོས་འདི་ཤེས་གྱིས་ལ། །
སེམས་ཅན་དོན་ནི་མཉམ་མེད་གྱིས། ། འོན་ཀྱང་སངས་རྒྱས་སྲས་སུ་སྐྱེ། ། ཞེས་བདེན་སྟོབས་བརྗོད། རྡོ་རྗེ་གསུམ་དངོས་མི་ཕྱེད་སྐུ། ། ཡེ་ཤེས་ལྔ་ལྡན་བདེ་བ་ཆེ། ། འདུས་པའི་དཀྱིལ་འཁོར་ལྷ་ཚོགས་རྣམས། ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང༌། ། དཔལ་དང་གྲགས་དང་སྐལ་བ་བཟང༌། །
ལོངས་སྤྱོད་རྒྱ་ཆེན་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་སྲུངས། ། དངོས་གྲུབ་ཀུན་གྱི་སྟོང་གྲོགས་མཛོད། ། དུས་མིན་འཆི་དང་ནད་རྣམས་དང༌། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང༌། །
འབྲུ་རྣམས་འཕེལ་ཞིང་ཆོས་འཕེལ་དང༌། ། དགེ་ལེགས་ཐམས་ཅད་འབྱུང་བ་ཡིས། ། ཡིད་ལ་འདོད་པ་ཀུན་འགྲུབ་ཤོག ། ཅེས་པས་ཕྲིན་ལས་གཞོལ། དེ་ནས་འཇིག་རྟེན་པ་ལ་གཏོར་མ་མི་གཏོང་ན། རྗེས་ཀྱི་བྱ་བ་རྣམས་འདིར་བྱ། ། གཏོང་ན་ཐུན་མོང་དུ་བྱས་པས་རུང་ངོ༌། ། གཉིས་པ་ལ་གསུམ་ལས། དང་པོ་མགྲོན་བསྐྱེད་པ་ནི། ཤཱུ་ནྱ་ཏཱས་སྟོང་པར་སྦྱངས་པའི་ངང་ལས།
གཏོར་སྣོད་ཀྱི་ཤར་དུ་སྐད་ཅིག་གིས་དབང་པོ་སེར་སྐྱ་གླང་པོ་ཆེ་ལ་གནས་པ། གཡས་རྡོ་རྗེ་དང་གཡོན་སྡིགས་མཛུབ་མཛད་པ། ལྷོར་གཤིན་རྗེ་ནག་པོ་མ་ཧེ་ལ་གནས་པ། གཡས་དབྱུག་པ་དང་གཡོན་སྡིགས་མཛུབ་དང་བཅས་པའི་ཞགས་པ། ནུབ་ཏུ་ཆུ་ལྷ་དཀར་པོ་ཆུ་སྲིན་ལ་གནས་པ་སྦྲུལ་ཞགས་འཛིན་པ། བྱང་དུ་ལུས་ངན་སེར་པོ་ཤ་རྒྱས་པ་གཏེར་ལ་གནས་པ། གཡས་བཱི་ཛ་པཱུ་ར་ཀ་དང་གཡོན་ནེའུ་ལེ་འཛིན་པ། མེར་མེ་ལྷ་དམར་པོ་ར་སྐྱེས་ལ་གནས་པ། གཡས་བགྲང་ཕྲེང་དང་གཡོན་སྤྱི་བླུགས་འཛིན་པ། བདེན་བྲལ་དུ་སྲིན་པོ་ནག་པོ་རོ་ལངས་ལ་གནས་པ།
གཡས་རལ་གྲི་དང་གཡོན་ཐོད་པ་འཛིན་པ། རླུང་དུ་རླུང་ལྷ་དུད་ཁ་རི་དྭགས་སེར་པོ་ལ་གནས་པ། ཕྱག་གཉིས་ཀྱིས་རླུང་རས་འཛིན་པ། དབང་ལྡན་དུ་དབང་ལྡན་དཀར་པོ་གླང་ལ་གནས་པ། རལ་པའི་ཐོར་ཅོག་ཅན། གཡས་རྩེ་གསུམ་དང་གཡོན་ཐོད་པ་འཛིན་པ། སྟེང་གི་དབུས་སུ་ཚངས་པ་སེར་པོ་ངང་པོ་ལ་གནས་པ། ཞལ་བཞི་པ་ཕྱག་བཞིའི་གཡས་གཉིས་ན་སྤྱི་བླུགས་དང་མི་འཇིགས་པ། གཡོན་གཉིས་ན་དབྱུག་པ་དང་བགྲང་ཕྲེང་འཛིན་པ། འོག་ཏུ་སའི་ལྷ་མོ་སེར་མོ་པདྨ་ལ་གནས་པ།
གཡས་དཔང་པོར་ཁས་ལེན་པ་གཡོན་བུམ་པ་འཛིན་པ། དེ་རྣམས་ཀྱི་མཐའ་སྐོར་དུ། ལྷ་དང་ཀླུ་དང་གནོད་སྦྱིན་དང༌། ། དྲི་ཟ་ལྷ་མིན་ནམ་མཁའ་ལྡིང༌། ། མིའམ་ཅི་དང་ལྟོ་འཕྱེ་ཆེ། ། འབྱུང་པོ་ཡི་དྭགས་ཤ་ཟ་དང༌། ། སྨྱོ་བྱེད་དང་ནི་བརྗེད་བྱེད་དང༌། ། གནོན་པོ་ལ་སོགས་པ་སྲིད་པ་གསུམ་གྱི་འབྱུང་པོའི་ཚོགས་དཔག་ཏུ་མེད་པས་བསྐོར་བར་བསམ། དེ་རྣམས་སྐད་ཅིག་གིས་སྟོང་པ་ཉིད་དུ་གྱུར་པ་ལས་དཔལ་གསང་བ་འདུས་པའི་སྐུར་གྱུར་པར་བསམ་མོ། ། གཉིས་པ་གཏོར་མ་བྱིན་གྱིས་བརླབ་པ་ནི།
ཕྱི་རོལ་པ་སོགས་ཕྱོགས་སྐྱོང་རྐྱང་པ་ལ་འབུལ་ན། འདིར་སྔར་བཞིན་གཏོར་མ་བྱིན་བརླབ་བྱ་ལ། འདས་གཏོར་དང་སྦྲེལ་ནས་འབུལ་ན། སྔར་དུས་གཅིག་ལ་བྱའི་འདིར་བྱ་མི་དགོས་སོ། ། གསུམ་པ་གཏོར་མ་དབུལ་བ་ནི། ཕྱོགས་སྐྱོང་རྣམས་ཀྱི་ལྗགས་བྱིན་གྱིས་བརླབས་པ་སྔར་བཞིན་བྱས་ལ། རྡོ་རྗེ་ཐལ་མོ་དང༌། ཨོཾ་ད་ཤ་དིཀ་བྱ་བསྠི་ཏེ་བྷྱཿ ཨི་ཧ་ཨ་བསྠི་ཏེ་བྷྱཤྩ་དེ་བ་ནཱ་ག་ཡཀྵ། གན་དྷརྦ་ཨ་སུ་ར་ག་རུ་ཌ།
ཀིནྣ་ར་མ་ཧོ་ར་ག བྷཱུ་ཏ་པྲེ་ཏ་པི་ཤཱ་ཙ། ཨུཏྨཱནྡ་ཨ་པསྨ་ར། ཨོསྟཱ་ར་ཀ་ཨཱ་དི་བྷྱོ། བ་ལིཾ་དཱ་པ་ཡཱ་མི་གྲྀ་ཧཱི་ཏཱ། སུ་ཁ་སཽ་མ་ན་སྱ་ལ་བྷི་ནོ་བྷ་བནྟུ། སྦཱ་ནཾ་ཙ་ནི་རུ་པ་ཌ་བཾ་ཀུརྦནྟུ། སརྦ་བུདྡྷ་ཨ་དྷིཥྛ་ནེ་ན། ཨོཾ་ཨཱཿཧཱུྃ། ཨི་དཾ་ཨ་མྲྀ་ཏ།
པིཎྜཾ་བྷུཀྟ། མ་མ་ས་པ་རི་ཝཱ་ར་སྱ། ཤཱིནྟིཾ་ཀུརྦནྟུ་སྭ་སྟི་སྭཱ་ཧཱ། ཞེས་ལན་གསུམ་གྱིས་དབུལ། དེ་ནས། ཨོཾ་ད་ཤ་དིཀ་ལོ་ཀ་པཱ་ལ་ས་པ་རི་ཝཱ་ར་སྔོན་དུ་འགྲོ་བས། ཉེར་སྤྱོད་དང་བདུད་རྩིས་མཆོད་ལ། རྡོ་རྗེ་དྲིལ་བུ་འཛིན་པས། ཨོཾ་ཕྱོགས་བཅུར་རྣམ་པར་གནས་རྣམས་དང༌། ། འདིར་ནི་ཀུན་ཏུ་གནས་པ་དང༌། །
ལྷ་དང་ཀླུ་དང་གནོད་སྦྱིན་དང༌། ། དྲི་ཟ་ལྷ་མིན་ནམ་མཁའ་ལྡིང༌། ། མིའམ་ཅི་དང་ལྟོ་འཕྱེ་ཆེ། ། འབྱུང་པོ་ཡི་དྭགས་ཤ་ཟ་དང༌། ། སྨྱོ་བྱེད་དང་ནི་བརྗེད་བྱེད་དང༌། ། གནོན་པོ་ལ་སོགས་པ་རྣམས་ལ། ། གཏོར་མ་འབུལ་གྱི་བསྣམས་ནས་ཀྱང༌། ། བདེ་དང་ཡིད་བདེ་ཐོབ་གྱུར་ཅིག ། གནས་འདིར་ཉེར་འཚེ་མེད་པར་མཛོད། ། སངས་རྒྱས་ཀུན་གྱི་བྱིན་བརླབས་ཀྱིས། །
ཨོཾ་ཨཱཿཧཱུྃ་གིས་བདུད་རྩི་ཡི། ། བཟའ་བ་ལ་ནི་ལོངས་སྤྱད་ནས། ། བདག་ཅག་འཁོར་དང་བཅས་པ་ལ། ། ཞི་དང་བཀྲ་ཤིས་མཛད་དུ་གསོལ། ། སྭཱ་ཧཱ། རྡོ་རྗེ་འཆང་གིས་བཀའ་བསྒོས་ཤིང༌། ། བསྟན་པ་སྐྱོང་བར་ཞལ་བཞེས་པ། ། འབྱུང་པོའི་བདག་པོ་འཁོར་བཅས་རྣམས། ། མཆོད་སྦྱིན་གཏོར་མ་འདི་བཞེས་ལ། ། ཞེས་སོགས་སྔར་བཞིན་བརྗོད་ལ་ཕྲིན་ལས་གཞོལ་ལོ། །
གསུམ་པ་རྗེས་ནི། ཡི་གེ་བརྒྱ་པས་ལྷག་ཆད་ཁ་བསྐང༌། ནོངས་པ་བཟོད་པར་གསོལ། ཨོཾ་ཨཱཿཧཱུྃ་དང་འཁྱུད་པའི་ཕྱག་རྒྱས། འདས་པའི་ལྷ་རྣམས་རང་གི་ལུས་ལ་ཐིམ་པར་བསམ། ཨོཾ་ཨཱཿཧཱུྃ་བཛྲ་མུཿ ཞེས་པས་འཇིག་རྟེན་པའི་མགྲོན་རྣམས་རང་རང་གི་གནས་སུ་གཤེགས་པར་བསམ། གཏོར་མ་ས་གཙང་སར་དོར་ལ། བསྔོ་བ་རྣམ་པར་དག་པ་དང༌། སྟོང་ཉིད་རྟོག་པའི་ཤེས་རབ་ཀྱིས་ཟིན་པར་བྱའོ། །
མཁས་པ་གཞན་གྱིས་ཡེ་ཤེས་ཞབས་སོགས་ཀྱི། ། གཏོར་ཆོག་སྦྱར་བ་མཛེས་པར་མ་མཐོང་ནས། ། མངོན་ཤེས་ཅན་དང་ཀླུ་བྱང་གཞུང་བཞིན་དུ། ། གསལ་བར་བྲིས་པའི་དགེ་དེ་འགྲོ་ལ་བསྔོ། ། དཔལ་གསང་བ་འདུས་པའི་གཏོར་མའི་ཆོ་ག་འདི་ནི་པཎྜི་ཏ་མངོན་ཤེས་ཅན་གྱི་གཏོར་མའི་ཆོ་ག་དང་གྲུབ་པའི་དབང་ཕྱུག་ཀླུའི་བྱང་ཆུབ་ཀྱི་ཆོ་ག་ཉི་ཤུ་པའི་གཏོར་ཆོག་གི་སྐབས་རྣམས་ལ་བརྟེན་ནས། ཤཱཀྱའི་དགེ་སློང་ཀུན་དགའ་བཟང་པོས་དཔལ་ས་སྐྱའི་ཆོས་གྲྭ་ཆེན་པོར་སྦྱར་བའོ།། །། ༄༅། །དཔལ་གསང་བ་འདུས་པའི་དཀྱིལ་འཁོར་གྱི་ལྷ་ཚོགས་རྣམས་མཆོད་པའི་ཆོ་ག་མཆོད་སྤྲིན་རྒྱ་མཚོ་ཞེས་བྱ་བ་བཞུགས་སོ།། ༈ །དཔལ་གསང་བ་འདུས་པའི་དཀྱིལ་འཁོར་གྱི་ལྷ་ཚོགས་རྣམས་མཆོད་པའི་ཆོ་ག་མཆོད་སྤྲིན་རྒྱ་མཚོ་ཞེས་བྱ་བ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། ཚོགས་གཉིས་ནམ་མཁར་དད་པའི་སྤྲིན་བསྡུས་ཤིང༌། །
རྣམ་དག་ཆོ་གའི་འབྲུག་སྒྲ་ལེགས་བསྒྲགས་པས། ། ཡིད་འོང་མཆོད་པའི་ཆར་ཆེན་འབེབས་མཛད་པ། ། འདྲེན་མཆོག་ཀླུ་ཡི་དབང་པོ་ལ་ཕྱག་འཚལ། ། རབ་འབྱམས་ཕྱོགས་བཅུའི་རྒྱལ་བ་ཐམས་ཅད་ཀྱི། ། གསང་གསུམ་གཅིག་ཏུ་བསྡུས་པའི་ཡེ་ཤེས་སྐུ། ། དཔལ་ལྡན་འདུས་པའི་དཀྱིལ་འཁོར་མཉེས་བྱེད་པ། ། མཆོད་སྤྲིན་རྒྱ་མཚོའི་ཆོ་ག་བཤད་ཀྱིས་ཉོན། ། འདིར་དཔལ་གསང་བ་འདུས་པའི་རྣལ་འབྱོར་པས་དུས་ཁྱད་པར་ཅན་གྱི་ཚེ་བསོད་ནམས་ཀྱི་ཚོགས་ཀྱི་དོན་དུ་མཎྜལ་གྱི་མཆོད་པ་བྱེད་པར་འདོད་པས། དོན་གསུམ་སྟེ། སྦྱོར་བ་རྟེན་དང་མཆོད་པ་བཤམ་པ།
དངོས་གཞི་མཎྜལ་སྒྲུབ་ཅིང་མཆོད་པ། མཇུག་མཆོད་ཅིང་བསྟོད་ནས་གཤེགས་སུ་གསོལ་བའོ། ། དང་པོ་ནི། གཙུག་ལག་ཁང་ལ་སོགས་པའི་གནས་དབེན་པར་ཕྱག་དར་དང་སྐྱང་ནུལ་བྱས་ལ། དེར་ཁྲུ་གང་ཡན་ཆད་ཇི་ལྟར་འཚམས་པའི་ཚད་ཀྱིས་ཟླུམ་པོར་བྱས་པ་ལ། བའི་རྣམ་པ་ལྔའམ། དྲི་བཟང་གིས་བྱུགས་ལ་དབུས་སུ་གནས་སྲུང་གི་དོན་དུ་གསེར་རམ་མེ་ཏོག་གཅིག་བཞག དེའི་མཐའི་ཟུར་བཞིར་མཉྫིའི་སྟེང་དུ། མཆོད་ཡོན་གྱི་སྣོད་དུང་ཆོས་བཞིར་མེ་ཏོག་དང༌། ནས་དང༌།
འོ་མ་དང༌། ཀུ་ཤ་དང༌། ཏིལ་དང༌། འབྲས་ཡོས་དང༌། བདུད་རྩི་ལྔ་དང་བཅས་པའི་མཆོད་ཡོན་བཤམ། དེ་ནས་མེ་ཏོག་དང༌། བདུག་སྤོས་དང༌། མར་མེ་དང༌། དྲི་ཆབ་དང༌། ཞལ་ཟས་རྣམས་མཆོད་ཡོན་བར་གྱི་ཕྱོགས་བཞིར་ཚན་པ་རེ་རེ་བཤམ།
སྤྱིའི་མཆོད་པ་དེའི་ནང་མཎྜལ་གྱི་ཕྱི་རོལ་ཙམ་དུ། བདུག་སྤོས་དང༌། མར་མེ་དང༌། ཞལ་ཟས་གསུམ་ཕྱོགས་བཞིར་ཚན་པ་བདུན་རེ་དང༌། དེའི་ནང་གི་ཤར་དུ། གཙོ་བོའི་མཆོད་པ་གསུམ། ནུབ་ཏུ་ཡུམ་གྱི་གསུམ། དེའི་སྟེང་འོག་གི་ཁྲོ་བོ་གཉིས་ཀྱི་མཆོད་པ་གསུམ་པོ་ཤར་ནུབ་ཏུ་འགོད་པར་རིགས་ནའང༌། བླ་མ་དག་ལྷོ་བྱང་དུ་འགོད་ཀྱིན་སྣང་བས་གང་བདེ་བྱ། སྒོས་མཆོད་ཀྱི་ནང་གི་ཟུར་བཞིར།
མཆོད་ཡོན་གྱི་བཟེད་ཞལ་བཞི་མེ་ཏོག་ཉུང་ཟད་རེ་དང་བཅས་པ་བཤམ། མཆོད་པའི་ཕྱི་རོལ་ཤར་ཕྱོགས་སུ་གཞི་བཟང་པོའི་སྟེང་དུ། ཅི་འབྱོར་པའི་ཡོ་བྱད་ཀྱིས་བརྒྱན་པའི་གཏོར་མ་རྒྱལ་མཚན་ནམ་བ་དན་གྱིས་སྤྲས་པ་ལྔའམ་བཞི་བཤམ། གཞན་ཡང༌། བླ་རེ་དང༌། བ་དན་དང༌། དར་གྱི་ལྡ་ལྡི་དང༌། གདུགས་དང༌། རྒྱལ་མཚན་དང༌། གོས་ཟུང་དང༌།
རོལ་མོ་ལ་སོགས་པ་རྣམས་ཅི་འབྱོར་དུ་བཤམས་ཤིང༌། རང་གི་མདུན་དུ། ནང་མཆོད་དང༌། རྡོ་རྗེ་དྲིལ་བུ་སོགས་ཉེ་བར་མཁོ་བ་རྣམས་ཀྱང་གཞག་པར་བྱའོ། ། གཉིས་པ་དངོས་གཞི་ལ་གསུམ། བདག་ཉིད་སངས་རྒྱས་སུ་བསྐྱེད་པ། མདུན་དུ་དཀྱིལ་འཁོར་བསྒྲུབ་པ། དེ་ལ་མཆོད་པ་རྒྱས་པར་དབུལ་བའོ། ། དང་པོ་ནི། སྒྲུབ་པ་པོ་བདག་ཉིད་སྟན་བདེ་བ་ལ་འདུག་ནས།
དཔའ་བོའི་སྟོན་མོ་སོགས་དང་འབྲེལ་ན། ལས་ཀྱི་རྡོ་རྗེས་ལྷའི་རྣལ་འབྱོར་ལ་གནས་པར་གསོལ་བ་གདབ་པར་བྱ། མཎྜལ་མཆོད་ཆོག་རྐྱང་པ་ལ་དེ་དག་མི་དགོས་པས། སྐྱབས་འགྲོ་སེམས་བསྐྱེད་དང་རྡོ་རྗེ་སེམས་དཔའི་བསྒོམ་བཟླས་རྣམས་བྱས་ལ། ཚོགས་གཉིས་བསགས་པ་ནས་བརྩམས་ཏེ། ཉེར་བསྡུའི་བར་གྱི་མངོན་པར་རྟོགས་པ་རྣམས་རྒྱས་པར་བསྒོམས་ལ། ཞེ་སྡང་རྡོ་རྗེ་ཡབ་ཡུམ་གྱི་ང་རྒྱལ་གྱིས་གནས་པར་བྱའོ། ། གཉིས་པ་ནི་དྲི་བཟང་པོའི་ཆུ་ལ། ཨོཾ་བཾ་བཛྲ་ཨུ་ད་ཀེ་ཧཱུྃ། ཞེས་ལན་བདུན་བཟླས་པས་ཆུ་བྱིན་གྱིས་བརླབས་ལ།
ཇི་ལྟར་བལྟམས་པ་ཙམ་གྱིས་ནི། ། དེ་བཞིན་གཤེགས་ཀུན་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་ཁྲུས་བགྱིའོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཞེས་པས་ཁྲུས་བྱ། ཨོཾ་ཧྲཱིཿསྭཱ་ཧཱ། ཞེས་པས་རྐང་ལག་བཀྲུས་ཤིང་ཁ་བཤལ་ལོ། ། དེ་ནས་སྲོག་ཆགས་མེད་པའི་མེ་ཏོག་གཙང་མའམ། དགུན་ལྟ་བུ་མེ་ཏོག་མེད་ན།
དེའི་དོད་འབྲས་དཀར་པོ་ལས་བྱས་ལ། དྲི་བཟངས་གི་ཆུས་གཏོར་ཏེ་ལག་པས་རེག་ལ། ཨོཾ་ན་མོ་བྷ་ག་ཝ་ཏེ་པུཥྤ་ཀེ་ཏུ་རཱ་ཛཱ་ཡ། ཏ་ཐཱ་ག་ཏཱ་ཡ། ཨརྷ་ཏེ་སམྱཀྶཾ་སཾ་བུདྡྷཱ་ཡ། ཏདྱ་ཐཱ། ཨོཾ་པུཥྤེ་པུཥྤེ། མ་ཧཱ་པུཥྤེ། སུ་པུཥྤེ། པུཥྤོདྦྷ་ཝེ།
པུཥྤ་སཾ་བྷ་ཝེ། པུཥྤ་ཨ་ཝ་ཀཱིརྞ་སྭཱ་ཧཱ། ཨོཾ་ཨཱཿཧཱུྃ། ཞེས་པས་མེ་ཏོག་བྱིན་གྱིས་བརླབ་བོ། ། དེ་ནས་མེ་ཏོག་དང་ཆུ་ལག་པས་བཟུང་སྟེ། མདུན་གྱི་མཎྜལ་གྱི་སྟེང་དུ་ཅུང་ཟད་གཏོར་ཞིང༌། ཨོཾ་ཨཱཿབིགྷྣཱནྟ་ཀྲྀ་ཏ་སརྦ་བིགྷྣཱན་ཨ་ནུཏྶཱ་ད་ཡ་ཧཱུྃ་ཕཊ། ཅེས་བརྗོད་ཅིང་བགེགས་བསྐྲད་ལ། སྔར་གྱི་གནས་སྲུང་བའི་མེ་ཏོག་བསལ། དེ་ནས་ཙནྡན།
ག་བུར། ཨ་ཀ་རུ་རྣམས་ཀྱི་ཆུ་བདུད་རྩི་ལྔ་དང་བཅས་པས་མཎྜལ་གཡས་སྐོར་དུ་ཁྱེ་མ་མེད་པར་བྱུགས་ལ། ཨོཾ་ཨཱཿབཛྲ་རེ་ཁེ་ཧཱུྃ། ཞེས་བརྗོད། དེ་ནས་དབུས་སུ། ཨོཾ་སུ་རེ་ཁེ་སརྦ་ཏ་ཐཱ་ག་ཏ་ཨ་དྷི་ཏིཥྛནྟུ་སྭཱ་ཧཱ། ཞེས་པས་ལག་པའི་རྒྱབ་ཏུ་མེ་ཏོག་བཞག་སྟེ་དབུས་སུ་མེ་ཏོག་སྤུངས་ལ་བསྲུང༌། ཨོཾ་ཧྲཱིཿསྭཱ་ཧཱ། ཞེས་པས་ལག་པ་བཀྲུས་ལ། དངོས་པོ་མེད་ལ་བསྒོམ་པ་མེད། །
ཞེས་སོགས་ཡེ་ཤེས་ཀྱིས་བསྐྱེད་པ་ནས་བརྩམས་ཏེ། སྒྲུབ་ཐབས་ལྟར་གཞལ་ཡས་ཁང་གདན་བཅས་བསྐྱེད་ལ། ཏཱ་ལའི་ལོ་མའམ་དཱུ་གུ་ལའི་རས་གཙང་མས་དྲི་བཟང་བླངས་ལ། གཙོ་བོའི་གནས་སུ་གྲུ་བཞི་དང༌། འཁོར་རྣམས་ཀྱི་གནས་སུ་ཟླུམ་པོ་རེ་རེ་བྱས་ལ། སོ་སོའི་སྔགས། ཨོཾ་ཨཱཿབཛྲ་དྷྲྀཀ་ཧཱུྃ་ཧཱུྃ། ཞེས་སོགས་ལན་བདུན་བཟླ། དྲིའི་ཐིག་ལེའི་སྟེང་དུ་མེ་ཏོག་གི་ཚོམ་བུ་བཀོད་པའི་བཤད་པ་མི་སྣང་ཡང༌། བླ་མ་དག་མཛད་ཀྱིན་སྣང་བས་དེ་ལྟར་བྱའོ། །
དེ་ནས། ཨཱ་ལི་ཀཱ་ལི་ལས་བྱུང་བ། ། སྣ་ཚོགས་པདྨའི་གདན་ལ་བཞུགས། ། གཞལ་ཡས་ཁང་དབུས་ཉམས་དགའ་བ། ། ཞེས་དབྱངས་གསལ་ལས་བསྐྱེད་པར་བཤད་པ་ནི། དབྱངས་གསལ་ལས་བཏུས་པའི་ཡིག་འབྲུ་རྣམས་ལས་ལྷ་བསྐྱེད་པའི་དོན་ཡིན་པས་མདུན་བསྐྱེད་ཀྱི་ལྷ་རྣམས་ས་བོན་ལས་བསྐྱེད་པར་བྱ་སྟེ། དབུས་ཀྱི་གདན་གྱི་སྟེང་དུ་ཧཱུྃ་ལས་བཅོམ་ལྡན་འདས་དཔལ་གསང་བ་འདུས་པ་སྐུ་མདོག་མཐིང་ནག་སོགས་ཞལ་ཕྱག་རྫོགས་པར་བསྒོམ། ཤར་དུ་ཨོཾ་ལས་རྣམ་པར་སྣང་མཛད། ལྷོར་སྭཱ་ལས་རིན་འབྱུང༌། ནུབ་ཏུ་ཨཱཿལས་འོད་དཔག་མེད།
བྱང་དུ་ཧཱ་ལས་དོན་གྲུབ། ཤར་ལྷོར་ལཾ་ལས་སྤྱན་མ། ལྷོ་ནུབ་ཏུ་མཾ་ལས་མཱ་མ་ཀཱི། ནུབ་བྱང་དུ་པཾ་ལས་གོས་དཀར་མོ། བྱང་ཤར་དུ་ཏཱཾ་ལས་སྒྲོལ་མ། རིམ་པ་གཉིས་པའི་ཤར་ལྷོར་ཛཿལས་གཟུགས་རྡོ་རྗེ་མ། ལྷོ་ནུབ་ཏུ་ཧཱུྃ་ལས་སྒྲ་རྡོ་རྗེ་མ། ནུབ་བྱང་དུ་བཾ་ལས་དྲི་རྡོ་རྗེ་མ། བྱང་ཤར་དུ་ཧོཿལས་རོ་རྡོ་རྗེ་མ། གཙོ་བོའི་མདུན་དུ་ཁཾ་ལས་རེག་བྱ་རྡོ་རྗེ་མ།
རིམ་པ་གསུམ་པའི་ཤར་གྱི་སྣམ་བུའི་གཡས་སུ་མཻཾ་ལས་བྱམས་པ། གཡོན་དུ་ཐལིཾ་ལས་ས་སྙིང༌། ལྷོའི་སྣམ་བུའི་གཡས་སུ་ཨོཾ་ལས་ཕྱག་རྡོར། གཡོན་དུ་ཨོཾ་ལས་ནམ་སྙིང༌། ནུབ་ཀྱི་སྣམ་བུའི་གཡས་སུ་ཨོཾ་ལས་འཇིག་རྟེན་དབང་ཕྱུག གཡོན་དུ་ཧཱུྃ་ལས་འཇམ་དཔལ། བྱང་གི་སྣམ་བུའི་གཡས་སུ་ཨོཾ་ལས་སྒྲིབ་སེལ། གཡོན་དུ་སཾ་ལས་ཀུན་བཟང༌། ཤར་སྒོར་ཧཱུྃ་ལས་གཤིན་རྗེ་གཤེད། དེ་བཞིན་དུ་ཁྲོ་བོ་བཅུ་པོ་ཐམས་ཅད་ཀྱང་ཧཱུྃ་ལས་བསྐྱེད་ཅིང་ལྷ་ཐམས་ཅད་ཀྱི་སྐུ་མདོག་དང་ཕྱག་མཚན་རིགས་བདག་རྣམས་སྒྲུབ་ཐབས་བཞིན་རྫོགས་པར་བསྒོམ་མོ། །
དེ་ནས་ལྷ་རྣམས་ཀྱི་དཔྲལ་བར་ཟླ་བའི་དཀྱིལ་འཁོར་གྱི་སྟེང་དུ་ཨོཾ་དཀར་པོ། མགྲིན་པར་པདྨའི་དཀྱིལ་འཁོར་གྱི་སྟེང་དུ་ཨཱཿདམར་པོ། ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་སྔོན་པོ་རྣམས་བསམས་ལ། ཐུགས་ཀའི་ས་བོན་ལས་འོད་ཟེར་ལྕགས་ཀྱུའི་དབྱིབས་ཅན་ཁ་དོག་ལྔ་པ་དཔག་ཏུ་མེད་པ་འཕྲོས། དེས་འོག་མིན་གྱི་འཇིག་རྟེན་གྱི་ཁམས་ན་བཞུགས་པའི་དཔལ་གསང་བ་འདུས་པ་ལྷ་སུམ་ཅུ་རྩ་གཉིས་ཀྱི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་སྤྱན་དྲངས་པར་བསམས་ལ་རྡོ་རྗེ་བསྡུ་བའི་ཕྱག་རྒྱ་དང༌། ཨོཾ་བཛྲ་ས་མཱ་ཛཿ ཞེས་བརྗོད་ལ་སེ་གོལ་གཏོགས། དེ་ནས་སྤོས་དང་བཅས་པས་རྡོ་རྗེ་དྲིལ་བུ་འཛིན་པ། མ་ལུས་འགྲོ་བའི་རང་བཞིན་མངོན་དུ་མཛད། ། མི་བཟད་བདུད་ཀྱི་དཔུང་གིས་ཕྱག་བྱས་པ། །
རང་བྱུང་མཐའ་ཡས་འགྲོ་བའི་རང་བཞིན་ཏེ། ། སེམས་ཅན་སྙིང་པོ་གཅིག་གྱུར་འདིར་གཤེགས་ཤིག ། ཅེས་དང༌། ཨོཾ་ཨེ་ཧྱེ་ཧི་བྷ་ག་ཝཱན་ས་མ་ཡ་མ་ནུ་སྨཱ་ར་ཏི་ཏིཥྛ་ས་མ་ཡ་མ་ནུ་སྨཱ་ར་ས་མ་ཡ་མ་ནུ་སྨཱ་ར་ཀཱ་ཡ་ཝཱཀྩིཏྟ་བཛྲ་སྭཱ་ཧཱ། ཞེས་ལན་གསུམ་གྱིས་སྤྱན་དྲངས། པདྨ་ཀ་མ་ལཱ་ཡ་སྟྭཾ། ཅེས་པས་ལྷ་ཐམས་ཅད་ལ་ཐུན་མོང་དང༌། ཐུན་མོང་མ་ཡིན་པའི་གདན་དབུལ། རྡོ་རྗེ་མ་ལྔས་མཆོད་ནས། ཛཿཧཱུྃ་བྃ་ཧོཿ
ཞེས་པས་དྲིའི་དཀྱིལ་འཁོར་དུ་བསྐྱེད་པའི་ལྷ་དང་དབྱེར་མེད་དུ་གྱུར་པར་བསམ། ལྷ་ཐམས་ཅད་ལ་རང་རང་གི་རིགས་བདག་ཡབ་ཡུམ་གྱིས་དབང་བསྐུར་བས། བདེ་བ་ཆེན་པོའི་རང་བཞིན་དུ་གྱུར་པར་བསམ་མོ། ། གསུམ་པ་ལ། ཕྱི་ནང་གསང་བ་ཡིད་ལས་བྱུང༌། ། བླ་མེད་བསྟོད་དང་དམ་ཚིག་བཟུང༌། ། བཟླས་དང་དེ་བཞིན་གཏོར་མ་སྟེ། ། དཀྱིལ་འཁོར་མཆོད་པ་རྣམ་པ་དགུ། ། ཞེས་པ་ལྟར། དོན་དགུ་ལས།
དང་པོ་ཕྱིའི་མཆོད་པ་ལྔ་ལྔ་ལས། དང་པོ་ཉེ་བར་སྤྱོད་པའི་མཆོད་པ་ནི། རང་ཞེ་སྡང་རྡོ་རྗེ་ཡབ་ཡུམ་དུ་གསལ་བའི་ལུས་གཞལ་ཡས་ཁང་དུ་གྱུར་པའི་ནང་དུ། ཨོཾ་ལས་མཆོད་ཡོན་མ་དཀར་མོ། པཾ་ལས་མེ་ཏོག་མ་སེར་མོ། དྷཾ་ལས་བདུག་སྤོས་མ་སྔོན་མོ། དཾ་ལས་མར་མེ་མ་དམར་མོ། གཾ་ལས་དྲི་ཆབ་མ་ལྗང་གུ། ནཾ་ལས་ཞལ་ཟས་མ་དཀར་མོ། ཤཾ་ལས་རོལ་མོ་མ་སྔོན་མོ་རྣམས་ཞལ་གཅིག་པ་ཕྱག་གཉིས་ཀྱིས་རང་རང་གི་མཆོད་རྫས་འཛིན་པ།
འཛུམ་པའི་བཞིན་ལ་མཛེས་པའི་མདངས་དང་ལྡན་པར་བསམ། ཨོཾ་བཛྲ་སྥ་ར་ཎ་ཁཾ། ཞེས་བརྗོད་པས་དེ་རྣམས་རང་རང་གི་བ་སྤུའི་བུ་ག་ནས་ཕྱིར་འཕྲོས་དཔག་ཏུ་མེད་པར་གྱུར་ནས། མདུན་བསྐྱེད་ཀྱི་མཐའ་སྐོར་དུ་འཁོད་དེ། དཀྱིལ་འཁོར་པ་རྣམས་ལ་མཆོད་པར་བསམ། དེ་ནས་མདུན་གྱི་མཆོད་རྫས་རྣམས་བགེགས་མཐར་བྱེད་ཀྱི་སྔགས་ཀྱིས་བསང༌། ཤཱུ་ནྱ་ཏཱས་སྦྱངས། སྟོང་པའི་ངང་ལས་ཐོད་པའི་ནང་དུ་མཆོད་རྫས་རྣམས་བསྐྱེད། སོ་སོའི་སྔགས་དང་ཕྱག་རྒྱས་བྱིན་གྱིས་བརླབ་བོ། ། དེ་ནས་རྡོ་རྗེ་ཐལ་མོ་སྙིང་གར་སྦྱར་ལ།
དབྱངས་དང་བཅས་པའམ་མེད་ཀྱང་རུང་སྟེ། ཐུགས་ཀྱི་དབང་ཕྱུག་ཆོས་དབྱིངས་ཡེ་ཤེས་དངོས། ། དཔལ་ལྡན་མི་བསྐྱོད་མགོན་པོ་འཁོར་བཅས་རྣམས། ། ལྷ་རྫས་དམ་པའི་མཆོད་ཡོན་འདི་བཞེས་ལ། ། བདག་དང་འགྲོ་ལ་དངོས་གྲུབ་སྩལ་དུ་གསོལ། ། ཞེས་དང༌། པད་སྐོར་སྔོན་དུ་འགྲོ་བས། བྱང་ཤར་གྱི་དུང་ཆོས་ནས་བཟེད་ཞལ་དུ་མཆོད་ཡོན་དབུལ་ཞིང༌། ཨོཾ་ཧཱུྃ་བཛྲ་དྷྲྀཀ་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་གཙོ་བོ་དང༌།
དེ་བཞིན་དུ་ཨརྒྷཾ་མན་ཆད་ཐམས་ཅད་ལ་སྦྱར་ལ། ཨོཾ་ཁཾ་སྤརྵེ་བཛྲི་རེག་བྱ་རྡོ་རྗེ་དང༌། ཨོཾ་ཧཱུྃ་ཨུཥྞཱི་ཥ་ཙཀྲ་ཝརྟི་གཙུག་ཏོར་འཁོར་ལོས་སྒྱུར་བ་དང༌། ཨོཾ་ཧཱུྃ་སུམྦྷ་རཱ་ཛ་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་པས་གནོད་མཛེས་ཏེ་ལྷ་རེ་རེ་ཞིང་མཆོད་ཡོན་དབུལ། དེ་ནས་སྔར་གྱི་ཚིགས་བཅད་ཀྱིས། མཆོད་ཡོན་གྱི་གནས་སུ། མེ་ཏོག་འདི་བཞེས་ལ། ཞེས་པ་བཅུག གཞན་རྣམས་འདྲ་བར་སྦྱར་ལ།
ཨོཾ་ཧཱུྃ་བཛྲ་དྷྲྀཀ་པུཥྤཾ་པྲ་ཏཱིཙྪ་སྭཱ་ཧཱ། ཞེས་དང༌། དེ་བཞིན་དུ་ལྷ་སོ་སོའི་སྔགས་ཀྱི་མཐར། པུཥྤཾ་པྲ་ཏཱིཙྪ་སྭཱ་ཧཱ། སྦྱར་བས་མེ་ཏོག་དབུལ། བདུག་སྤོས་འདི་བཞེས་ལ། ཞེས་སོགས་དང༌། ལྷ་སོ་སོའི་སྔགས་ཀྱི་མཐར། དྷཱུ་པཾ་པྲ་ཏཱིཙྪ་སྭཱ་ཧཱ། སྦྱར་བས་བདུག་སྤོས་དང༌།
མར་མེ་འདི་བཞེས་ལ། ཞེས་སོགས་དང༌། སོ་སོའི་སྔགས་ཀྱི་མཐར། དཱི་པཾ་པྲ་ཏཱིཙྪ་སྭཱ་ཧཱ། སྦྱར་བས་མར་མེ་དང༌། དྲི་མཆོག་འདི་བཞེས་ལ། ཞེས་སོགས་དང༌། སོ་སོའི་སྔགས་ཀྱི་མཐར། གནྡྷཾ་པྲ་ཏཱིཙྪ་སྭཱ་ཧཱ། སྦྱར་བས་དྲི་ཆབ་དང་ཞལ་ཟས་འདི་བཞེས་ལ།
ཞེས་སོགས་དང༌། སོ་སོའི་སྔགས་ཀྱི་མཐར། ནཻ་ཝི་ཏྱཾ་པྲ་ཏཱིཙྪ་སྭཱ་ཧཱ། སྦྱར་བས་ཞལ་ཟས་དང༌། རོལ་མོ་འདི་བཞེས་ལ། ཞེས་སོགས་དང༌། ལྷ་སོ་སོའི་སྔགས་ཀྱི་མཐར། ཤབྡཾ་པྲ་ཏཱིཙྪ་སྭཱ་ཧཱ། ཞེས་སྦྱར་བ་དང༌། ཨོཾ་བཛྲ་དྷརྨ་ར་ཎི་ཏ་པྲ་ར་ཎི་ཏ་སཾ་པྲ་ར་ཎི་ཏ།
སརྦ་བུདྡྷ་ཀྵེ་ཏྲ་པྲ་ཙ་ལི་ནི། པྲཛྙ་པཱ་ར་མི་ཏཱ་ནཱ་ད་སཾ་བྷཱ་ཝེ། བཛྲ་སཏྭ་ཧྲྀ་ད་ཡ། སནྟོ་ཥ་ནི་ཧཱུྃ་ཧཱུྃ་ཧཱུྃ། ཧོ་ཧོ་ཧོ། ཨ་ཁཾ་སྭཱ་ཧཱ། ཞེས་པའི་སྔགས་ཀྱིས་རོལ་མོ་ཅི་འབྱོར་པ་དབུལ་ལོ། ། དེ་ནས་དཀྱིལ་འཁོར་གྱི་ནུབ་ཕྱོགས་ནས། ཤར་ན་བཞུགས་པའི་ལྷ་རྣམས་ལ་མཆོད་པའི་ཕྱིར། སྐུ་ཡི་དབང་ཕྱུག་མེ་ལོང་ཡེ་ཤེས་དངོས། །
རྒྱལ་བ་རྣམ་པར་སྣང་མཛད་འཁོར་བཅས་རྣམས། ། ལྷ་རྫས་དམ་པའི་མཆོད་ཡོན་འདི་བཞེས་ལ། ། བདག་དང་འགྲོ་ལ་དངོས་གྲུབ་སྩལ་དུ་གསོལ། ། ཞེས་དང༌། ལྷོ་ནུབ་ཀྱི་མཆོད་ཡོན་གྱི་སྣོད་ནས་བཟེད་ཞལ་དུ་ལན་བདུན་དུ་དབུལ་ཞིང༌། ཨོཾ་ཨོཾ་ཛི་ན་ཛིཀ་ཨརྒྷཾ་པྲ་ཏཱིཙྪ་སྭཱ་ཧཱ། རྣམ་སྣང་དང༌། དེ་བཞིན་དུ་ཨརྒྷཾ་མན་ཆད་ཐམས་ཅད་ལ་སྦྱར། ཨོཾ་ལཾ་མོ་ཧ་ར་ཏཱི་སྤྱན་མ་དང༌། ཨོཾ་རཾ་རཱུ་པ་བཛྲཱི་གཟུགས་རྡོ་རྗེ་མ་དང༌།
ཨོཾ་མཻཾ་མཻ་ཏྲཱི་བྱམས་པ་དང༌། ཨོཾ་ཐལིཾ་ཀྵི་ཏི་གརྦྷ་ས་སྙིང་དང༌། ཨོཾ་ཧཱུྃ་ཡ་མཱནྟ་ཀྲྀ་ཏ་གཤིན་རྗེ་གཤེད་དང༌། ཨོཾ་ཧཱུྃ་ཨ་ཙ་ལ་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་པས་མི་གཡོ་བ་རྣམས་ལ་མཆོད་ཡོན་དབུལ། དེ་བཞིན་དུ་མེ་ཏོག བདུག་སྤོས། མར་མེ། དྲི་ཆབ། ཞལ་ཟས།
རོལ་མོ་རྣམས་སྔར་གྱི་ཚིགས་བཅད་འདོན་པ་བསྒྱུར་ཞིང༌། ཤར་ཕྱོགས་ཀྱི་ལྷ་བདུན་པོའི་སྔགས་ཀྱི་མཐར་པུཥྤཾ་སོགས་སྦྱར་ལ་དབུལ་ལོ། ། དེ་ནས་ལྷོ་ཕྱོགས་ཀྱི་ལྷ་རྣམས་ལ་མཆོད་པའི་ཕྱིར། ཡོན་ཏན་དབང་ཕྱུག་མཉམ་ཉིད་ཡེ་ཤེས་དངོས། ། འདྲེན་པ་རིན་ཆེན་འབྱུང་ལྡན་འཁོར་བཅས་རྣམས། ། ལྷ་རྫས་མན་ཆད་འདྲ་བར་སྦྱར་ལ། ནུབ་བྱང་གི་དུང་ཆོས་ནས་མཆོད་ཡོན་དབུལ་ཞིང༌། ཨོཾ་སྭཱ་རཏྣ་དྷྲྀཀ་ཨརྒྷཾ་པྲ་ཏཱིཙྪ་སྭཱ་ཧཱ། རིན་འབྱུང་དང༌། ཨོཾ་མཱཾ་དྭེ་ཥ་ར་ཏཱི་མཱ་མ་ཀཱི་དང༌།
ཨོཾ་ཤཾ་ཤབྡཱ་བཛྲཱི་སྒྲ་རྡོ་རྗེ་མ་དང༌། ཨོཾ་ཨོཾ་བཛྲ་པཱ་ཎི་ཕྱག་རྡོར་དང༌། ཨོཾ་ཨོཾ་ཁ་གརྦྷ་ནམ་སྙིང་དང༌། ཨོཾ་ཧཱུྃ་པྲ་ཛྙཱནྟ་ཀྲྀ་ཏ་ཤེས་རབ་མཐར་བྱེད་དང༌། ཨོཾ་ཧཱུྃ་ཊཀྐི་རཱ་ཛ་ཨརྒྷཾ་པྲ་ཏཱིཙྪ་སྭཱ་ཧཱ། འདོད་རྒྱལ་རྣམས་ལ་མཆོད་ཡོན་དབུལ། དེ་བཞིན་དུ་ཚིགས་བཅད་དང་སྔགས་རྣམས་རོལ་མོའི་བར་སྦྱར་ལ་དབུལ་ལོ། ། དེ་ནས་ནུབ་ཕྱོགས་པའི་ལྷ་རྣམས་མཆོད་པའི་ཕྱིར། གསུང་གི་དབང་ཕྱུག་སོར་རྟོག་ཡེ་ཤེས་དངོས། ། སྐྱོབ་པ་འོད་དཔག་མེད་མགོན་འཁོར་བཅས་རྣམས། །
ལྷ་རྫས་མན་ཆད་དང༌། བྱང་ཤར་གྱི་དུང་ཆོས་ནས་མཆོད་ཡོན་དབུལ་ཞིང༌། ཨོཾ་ཨཱཿཨ་རོ་ལྀཀ་ཨརྒྷཾ་པྲ་ཏཱིཙྪ་སྭཱ་ཧཱ། འོད་དཔག་མེད་དང༌། ཨོཾ་བཾ་རཱ་ག་ར་ཏཱི་གོས་དཀར་མོ་དང༌། ཨོཾ་གཾ་གནྡྷཾ་བཛྲཱི་དྲི་རྡོ་རྗེ་དང༌། ཨོཾ་ཨོཾ་ལོ་ཀེ་ཤྭ་ར་འཇིག་རྟེན་དབང་ཕྱུག་དང༌། ཨོཾ་ཧཱུྃ་མཉྫུ་ཤྲཱི་འཇམ་དཔལ་དང༌། ཨོཾ་ཧཱུྃ་པདྨཱནྟ་ཀྲྀ་ཏ་པདྨ་མཐར་བྱེད་དང༌། ཨོཾ་ཧཱུྃ་ནཱི་ལ་དཎྜ་ཨརྒྷཾ་པྲ་ཏཱིཙྪ་སྭཱ་ཧཱ།
དབྱུག་སྔོན་ཅན་རྣམས་ལ་མཆོད་ཡོན་དབུལ། དེ་བཞིན་དུ་ཚིགས་བཅད་དང༌། སྔགས་རྣམས་རོལ་མོའི་བར་སྦྱར་ལ་དབུལ་ལོ། ། དེ་ནས་བྱང་ཕྱོགས་ཀྱི་ལྷ་རྣམས་མཆོད་པའི་ཕྱིར། ཕྲིན་ལས་དབང་ཕྱུག་བྱ་གྲུབ་ཡེ་ཤེས་དངོས། ། དཔའ་བོ་དོན་ཡོད་གྲུབ་པ་འཁོར་བཅས་རྣམས། ། ལྷ་རྫས་མན་ཆད་དང༌། ཤར་ལྷོའི་དུང་ཆོས་ནས་མཆོད་ཡོན་དབུལ་ཞིང༌། ཨོཾ་ཧཱ་པྲཛྙཱ་དྷྲྀཀ་དོན་གྲུབ་དང༌། ཨོཾ་ཏཱཾ་བཛྲ་ར་ཏཱི་སྒྲོལ་མ་དང༌།
ཨོཾ་རཾ་ར་ས་བཛྲཱི་རོ་རྡོ་རྗེ་མ་དང༌། ཨོཾ་ཨོཾ་སརྦ་ཎི་ཝ་ར་ནི་བིསྐཾ་བི་ནི་སྒྲིབ་སེལ་དང༌། ཨོཾ་སཾ་ས་མནྟ་བྷ་དྲ་ཀུན་བཟང་དང༌། ཨོཾ་ཧཱུྃ་བི་གྷྣཱུནྟ་ཀྲྀཏ་བགེགས་མཐར་བྱེད་དང༌། ཨོཾ་ཧཱུྃ་མ་ཧཱ་བ་ལ་ཨརྒྷཾ་པྲ་ཏཱིཙྪ་སྭཱ་ཧཱ། སྟོབས་པོ་ཆེ་རྣམས་ལ་མཆོད་ཡོན་དབུལ། དེ་བཞིན་དུ་ཚིགས་བཅད་རྣམས་འདོན་པ་བསྒྱུར་ཞིང༌། ལྷ་སོ་སོའི་སྔགས་ཀྱི་རྗེས་ལ། མཆོད་སྔགས་རྣམས་སྦྱར་ལ་རོལ་མོའི་བར་དུ་དབུལ། དེ་ལ་མཆོད་ཡོན་ནི་བཟེད་ཞལ་དུ།
མེ་ཏོག་ནི་ཚོམ་བུ་སོ་སོ་ལ་མེ་ཏོག་སིལ་མར་གཏོར། དྲི་ཆབ་ནི་ཀུ་ཤའི་རྩེས་བླངས་ལ་གཏོར། བདུག་སྤོས་དང༌། མར་མེ་དང༌། ཞལ་ཟས་གསུམ་ནི་སོ་སོའི་མདུན་དུ་ཕུལ་བར་བསམས་ལ་ལག་པས་ཅུང་ཟད་རེག་གོ ། དེ་ཡང་ཤར་ཕྱོགས་ཀྱི་ལྷ་བདུན་གྱི་མཆོད་པ་ནི་ནུབ་ཕྱོགས་ན་ཡོད་པའི་མཆོད་པ་རྣམས་ཡིན་ལ། དེ་བཞིན་དུ་ལྷོ་ཕྱོགས་པའི་བྱང་དང༌། ནུབ་ཕྱོགས་པའི་ཤར་དང༌། བྱང་ཕྱོགས་པའི་མཆོད་པ་ནི། ལྷོ་ན་ཡོད་པ་རྣམས་ཡིན་ལ།
གཙོ་བོའི་མཆོད་པ་ནི་ནང་གི་ཤར་དང༌། ཡུམ་གྱི་མཆོད་པ་ནུབ་དང༌། སྟེང་གི་ཁྲོ་བོའི་བྱང་དང༌། འོག་གི་ཁྲོ་བོའི་མཆོད་པ་ལྷོར་བཀོད་པ་རྣམས་ཡིན་གསུངས་སོ། ། མྱུར་བར་འདོད་ན་རྡོ་རྗེ་སེམས་དཔའི་མཆོད་ཆོག་ཏུ་བཤད་པ་ལྟར་ལྷ་རྣམས་གོ་རིམ་བཞིན་དུ་མཆོད་ཀྱང་རུང་ངོ༌། ། གཉིས་པ་འདོད་ཡོན་གྱི་མཆོད་པ་ལ་གཉིས་ལས། གཟུགས་སོགས་ཐབས་ཀྱིས་ངོ་བོར་བྱས་པའི་མཆོད་པ་ནི། གཟུགས་ལ་རྣམ་གསུམ་ཤེས་བྱས་ནས། ། མཆོད་པར་བྱེད་པས་མཆོད་པར་བྱ། ། དེ་ཉིད་བཅོམ་ལྡན་སྣ་ཚོགས་པ། །
སངས་རྒྱས་རྣམ་པར་སྣང་མཛད་གཞི། ། ཞེས་དང༌། ལག་པ་གཡོན་རྡོ་རྗེ་ཁུ་ཚུར་དུ་བྱས་པའི་མཛུབ་མོའི་ཚིགས་བར་པར། གཡས་ཐལ་མོ་བརྐྱངས་པའི་མཁྲིག་མ་གྱེན་དུ་བླངས་ཏེ་བཞག་པ་མེ་ལོང་གི་ཕྱག་རྒྱ་དང༌། ཨོཾ་སརྦ་ཏ་ཐཱ་ག་ཏ་རཱུ་པ་ཀཱ་མ་གུ་ཎ་བཛྲ་པཱུ་ཛི་ཏེ་ཨཱཿཧཱུྃ། ཞེས་པས་གཟུགས་དང༌། སྒྲ་ལ་རྣམ་གསུམ་ཤེས་བྱས་ནས། ། ལྷ་རྣམས་ལ་ནི་དབུལ་བར་བྱ། ། དེ་ཉིད་བཅོམ་ལྡན་སྣ་ཚོགས་པ། ། སངས་རྒྱས་རིན་ཆེན་འབྱུང་ལྡན་གཙོ། །
རོལ་མོ་དབུལ་ཞིང་གོང་འོག་གི་སྔགས་རྣམས་ཐམས་ཅད་ལ་སྦྱར་ལ། ཤབྡ་ཀཱ་མ་གུ་ཎ། ཞེས་པས་སྒྲ་དང༌། དྲི་ལ་རྣམ་གསུམ་ཤེས་བྱས་ཏེ། ། སངས་རྒྱས་སོགས་ལ་དབུལ་བར་བྱ། ། དེ་ཉིད་བཅོམ་ལྡན་སྣ་ཚོགས་པ། ། འདོད་ཆགས་ཆོས་ཀྱི་འབྱུང་གནས་གཙོ། ། གཡོན་རྡོ་རྗེ་ཁུ་ཚུར་གྱིས་དུང་ཆོས་འཛིན་པའི་ཚུལ་དང༌། གཡས་མཐེབ་མཛུབ་སྦྱར་ནས། སོར་མོ་ལྷག་མ་གསུམ་བརྐྱངས་པའི་རྩེས་དྲི་ཆུ་བླངས་ཏེ་ལྷ་རྣམས་ལ་བྱུག་པའི་ཚུལ་དུ་བྱས་ལ།
གནྡྷེ་ཀཱ་མ་གུ་ཎ། ཞེས་པས་དྲི་དང༌། རོ་ལ་རྣམ་གསུམ་ཤེས་བྱས་ནས། ། ལྷ་རྣམས་ལ་ནི་དབུལ་བར་བྱ། ། དེ་ཉིད་བཅོམ་ལྡན་སྣ་ཚོགས་པ། ། སངས་རྒྱས་ཐོགས་མེད་རྡོ་རྗེ་འཛིན། ། རྡོ་རྗེ་ཐལ་མོ་ཁ་གྱེན་དུ་ཕྱེ་བའི་ཕྱག་རྒྱ་དང༌། ར་ས་ཀཱ་མ་གུ་ཎ། ཞེས་པས་རོ་དང༌། རེག་ལ་རྣམ་གསུམ་ཤེས་བྱས་ནས། །
བདག་གིས་རིགས་ལ་དབུལ་བར་བྱ། ། དེ་ཉིད་བཅོམ་ལྡན་རྡོ་རྗེ་ཅན། ། མི་བསྐྱོད་པའི་ཚུལ་བརྙེས་པའོ། ། རྡོ་རྗེ་ཁུ་ཚུར་གཉིས་ཀྱིས་སྟོད་གཡོགས་དང༌། སྨད་གཡོགས་འབུལ་བའི་ཚུལ་དང༌། སྤརྵེ་ཀཱ་མ་གུ་ཎ། ཞེས་པས་རེག་བྱ་དབུལ། དེ་ལྟར་གཟུགས་སོགས་ཡུལ་ལྔ་པོ་རྣམས་དེ་བཞིན་གཤེགས་པ་རིགས་ལྔར་བསྒོམས་ལ། དེས་དཀྱིལ་འཁོར་མཆོད་པར་བསམ་མོ། ། གཉིས་པ་གཟུགས་སོགས་ཤེས་རབ་ཀྱི་ངོ་བོར་བྱས་པའི་མཆོད་པ་ནི།
རིན་ཆེན་དབང་གི་རྒྱལ་པོ་བཻ་ཌཱུརྻའི། ། སྔོན་པོ་ལ་སོགས་ཁ་དོག་དབྱིབས་ཀྱི་གཟུགས། ། རྣམ་གསུམ་གཟུགས་ཀྱི་རྡོ་རྗེ་མར་བྱས་ནས། ། དཀྱིལ་འཁོར་ལྷ་ཡི་སྤྱན་ལ་དབུལ་བར་བགྱི། ། ཨོཾ་ཨཱཿརཱུ་པ་བཛྲཱི་ཧཱུྃ། ཞེས་པས་གཟུགས་དང༌། མ་ཟིན་འབྱུང་བའི་ཚོགས་པ་ལས་བྱུང་བའི། ། བརྗོད་བྲལ་དབྱངས་ལ་སོགས་པ་སྒྲ་ཡི་ཚོགས། ། རྣམ་གསུམ་སྒྲ་ཡི་རྡོ་རྗེ་མར་བྱས་ནས། ། དཀྱིལ་འཁོར་ལྷ་ཡི་སྙན་ལ་དབུལ་བར་བགྱི། །
ཤབྡ་བཛྲཱི། ཞེས་པས་སྒྲ་དང༌། ག་པུར་ཨ་གར་ཛཱ་ཏི་ལ་སོགས་པ། ། ལེགས་པར་སྦྱར་བས་བྱུག་པ་དྲི་ཡི་ཚོགས། ། རྣམ་གསུམ་དྲི་ཡི་རྡོ་རྗེ་མར་བྱས་ནས། ། དཀྱིལ་འཁོར་ལྷ་ཡི་ཤངས་ལ་དབུལ་བར་བགྱི། ། གནྡྷེ་བཛྲཱི། ཞེས་པས་དྲི་དང༌། ལུས་མཆོག་རྟས་བྱེད་བདུད་རྩིའི་ཟས་ལ་སོགས། ། མངར་སྐྱུར་ཁ་དང་བསྐ་ལ་སོགས་པའི་རོ། །
རྣམ་གསུམ་རོ་ཡི་རྡོ་རྗེ་མར་བྱས་ནས། ། དཀྱིལ་འཁོར་ལྷ་ཡི་ལྗགས་ལ་དབུལ་བར་བགྱི། ། ར་ས་བཛྲཱི། ཞེས་པས་རོ་དང༌། ལུས་ལ་རེག་པ་ཙམ་གྱིས་བདེ་སྟེར་བ། ། དཔག་བསམ་གོས་ལ་སོགས་པ་རེག་བྱའི་ཚོགས། ། རྣམ་གསུམ་རེག་བྱའི་རྡོ་རྗེ་མར་བྱས་ནས། ། དཀྱིལ་འཁོར་ལྷ་ཡི་ལུས་ལ་དབུལ་བར་བགྱི། ། ཨོཾ་ཨཱཿསྤརྵེ་བཛྲཱི་ཧཱུྃ། ཞེས་པས་རེག་བྱ་རྣམས་དབུལ་ཏེ།
ཕྱག་རྒྱ་ནི་སྔར་དང་འདྲ་ལ། གཟུགས་སོགས་ཡུལ་ལྔ་པོ་རྣམས་རྡོ་རྗེ་མ་ལྔར་བསྒོམས་ལ། དེས་དཀྱིལ་འཁོར་ལ་མཆོད་པར་བསམ་མོ། ། གསུམ་པ་ཐུན་མོང་གི་མཆོད་པ་ནི། ལས་ཀྱི་རླུང་བཅུ་རྣམ་པར་དག་པའི་བདག ། དྲི་ཞིམ་ཨུཏྤལ་ཁ་དོག་རྣམ་ལྔ་དང༌། ། ཡིད་འཕྲོག་མེ་ཏོག་པདྨ་ཁ་དོག་ལྔ། ། བདེ་གཤེགས་རིགས་ལྔའི་དཀྱིལ་འཁོར་ལྷ་ལ་འབུལ། ། ཨོཾ་སརྦ་ཏ་ཐཱ་ག་ཏ་པཉྫ་ཝརྞ་ཨུཏྤ་ལ་པདྨཾ་པྲ་ཏཱིཙྪ་ཧཱུྃ་སྭཱ་ཧཱ། ཞེས་པས་པདྨ་དང་ཨུཏྤལ་ཁ་དོག་ལྔ་པ་དང༌།
འཇུག་གནས་ལྡང་གསུམ་རྣམ་པར་དག་པའི་བདག ། མཛེས་ཤིང་ཡིད་འོང་ཤིན་ཏུ་དྲི་ཞིམ་པ། ། མེ་ཏོག་ཛཱ་ཏི་ཁ་དོག་རྣམ་པ་གསུམ། ། རིགས་གསུམ་དཀྱིལ་འཁོར་ལྷ་ཡི་ཚོགས་ལ་འབུལ། ། ཏྲི་ཝརྞ་ཛཱ་ཏི་པྲ་ཏཱིཙྪ་སྭཱ་ཧཱ། ཞེས་པས་ཛཱ་ཏིའི་མེ་ཏོག་དང༌། འབྱུང་བ་བཞི་པོ་རྣམ་པར་དག་པའི་བདག ། ཀརྞི་ཀ་དང་མ་ལི་ཡུ་ཐི་ཀ ། ཀ་ར་བཱི་ར་མེ་ཏོག་ཀརྞི་ཀ ། དཔལ་ལྡན་འདུས་པའི་དཀྱིལ་འཁོར་ལྷ་ལ་དབུལ། །
པཉྫ་པུཥྤཾ་པྲ་ཏཱིཙྪ་སྭཱ་ཧཱ། ཞེས་པས་མེ་ཏོག་ལྔ་འབུལ་ལོ། ། བཞི་པ་ཁྱད་པར་གྱི་མཆོད་པ་ནི། འཁོར་བ་ཅི་སྲིད་གནས་པ་དེ་སྲིད་དུ། ། ཟག་མེད་བདེ་བའི་ཡེ་ཤེས་སྐྱེད་བྱེད་པའི། ། ཡོན་ཏན་ཀུན་ལྡན་ན་ཆུང་ཡིད་འོང་མཆོག ། བླ་མ་འཁོར་ལོའི་དབང་ཕྱུག་ཉིད་ལ་འབུལ། ། ཡུ་བ་ཏཱི་པྲ་ཏཱིཙྪ་སྭཱ་ཧཱ། ཞེས་པས་གཞོན་ནུ་མ་དང༌། ཞིང་ཁམས་འདི་དང་རབ་འབྱམས་ཞིང་གཞན་ཀུན། །
མཐའ་ཡས་བསོད་ནམས་དཔལ་ལས་གྲུབ་པ་ཡི། ། རིན་ཆེན་མེ་ཏོག་བདུན་གྱིས་རབ་བཀང་ནས། ། བླ་མ་འཁོར་ལོའི་དབང་ཕྱུག་ཉིད་ལ་འབུལ། ། སཔྟ་རཏྣ་པུཥྤཾ་པྲ་ཏཱིཙྪ་སྭཱ་ཧཱ། ཞེས་པས་རིན་ཆེན་བདུན་དབུལ། རྒྱས་པ་ལ་སྤྲོ་ན། རྐང་པ་དང་པོ་གཉིས་ནས་ཐ་མ་སྔར་དང་འདྲ་བ་ལ། རྐང་པ་གསུམ་པའི་ཚབ་ཏུ། རིན་ཆེན་པདྨ་རཱ་གས་རབ་བཀང་ནས། ། ཞེས་དང༌།
པདྨ་རཱ་ག་པུཥྤཾ་གྱིས། པདྨ་རཱ་གའི་མེ་ཏོག་དང༌། ། དེ་བཞིན་དུ། རིན་ཆེན་ཨིནྡྲ་ནཱི་ལས་རབ་བཀང་ནས། ། ཨིནྡྲ་ནཱི་ལ་པུཥྤཾ། རིན་ཆེན་བཻ་ཌཱུརྻ་ཡིས་རབ་བཀང་ནས། ། བཻ་ཌཱུརྻ་པུཥྤཾ། རིན་ཆེན་མརྒད་ཚོགས་ཀྱིས་ཡོངས་བཀང་ནས། ། མརྒཏྟ་པུཥྤཾ། རིན་ཆེན་རྡོ་ཡི་སྙིང་པོས་རབ་བཀང་ནས། །
ཨཥྨ་གརྦྷ་པུཥྤཾ། རིན་ཆེན་མུ་ཏིག་ཚོགས་ཀྱིས་རབ་བཀང་ནས། ། མུཀྟི་ཀ་པུཥྤཾ། རིན་ཆེན་བྱེ་རུའི་ཚོགས་ཀྱིས་རབ་བཀང་ནས། ། པྲ་བར་པུཥྤཾ་པྲ་ཏཱིཙྪ་སྭཱ་ཧཱ། ཞེས་པས་དབུལ་ལོ། ། ལྔ་པ་ལུས་ངག་ཡིད་གསུམ་གྱི་མཆོད་པ་ནི། དབྱངས་དང་བཅས་པའམ་མེད་ཀྱང་རུང་སྟེ། སྟོང་གསུམ་གྱི་ནི་རྡུལ་སྙེད་དུ། ། བདག་ཉིད་ཀྱི་ནི་རྣམ་བསམ་ཞིང༌། །
མཆོད་པའི་ཕྱིར་ནི་རྣམ་བསམས་ནས། ། སངས་རྒྱས་ཀུན་ལ་དབུལ་བར་བྱ། ། ཨོཾ་སརྦ་ཏ་ཐཱ་ག་ཏ་ཀཱ་ཡ་ནིརྻཱ་ཏ་ན་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། ཞེས་དང༌། རྡོ་རྗེ་ཐལ་མོ་དཔྲལ་བར་བཞག་ལ་ལུས་དབུལ། སྔགས་ཀྱི་ཐོག་མཐའ་གཉིས་འོག་མ་རྣམས་ལའང་སྦྱར་ཞིང༌། སྟོང་གསུམ་གྱི་ནི་རྡུལ་སྙེད་ཀྱི། ། བདག་ཉིད་ཀྱིས་ནི་རྣམ་བསམ་ཞིང༌། ། ལྕེ་ནི་དེ་སྙེད་ལྡན་དང་བཅས། ། སངས་རྒྱས་བསྔགས་པ་བརྗོད་པར་བྱ། །
ཝཱཀ་ནིརྻཱ་ཏ་ན། ། ཞེས་དང༌། ཐལ་མོ་མགྲིན་པར་སྦྱར་ལ་ངག་དབུལ། དེ་ནས་རྣལ་འབྱོར་དེ་སྙེད་ཀྱི། ། ལུས་དང་ངག་སེམས་འབྱུང་བ་ཡི། ། མཆོད་པ་དག་ནི་བསྡུས་ནས་སུ། ། སངས་རྒྱས་རྣམས་ལ་དབུལ་བར་བྱ། ། ཙིཏྟ་ནིརྻཱ་ཏ་ན། ། ཞེས་དང༌། རྡོ་རྗེ་ཐལ་མོ་སྙིང་གར་བཞག་ལ་སེམས་དབུལ་ལོ། །
གཉིས་པ་ནང་གི་མཆོད་པ་ལ་ལྔའི་དང་པོ། ནང་གི་ཉེར་སྤྱོད་ནི། གསང་བའི་འཁོར་ལོ་ཨིནྡྲ་ནཱི་ལ་ལྟར། ། ཤིན་ཏུ་སྔོ་བའི་རྡོ་རྗེའི་བུ་ག་ཡིས། ། བསྐྱོད་པའི་པདྨོ་ལས་འོངས་མེ་ཏོག་དམར། ། མི་བསྐྱོད་རྡོ་རྗེ་ལྷ་ཚོགས་མཉེས་ཕྱིར་འབུལ། ། ཨོཾ་བཛྲ་པུཥྤེ་ཨཱཿཧཱུྃ། སྤྲུལ་པའི་འཁོར་ལོ་གཏུམ་མོའི་མེས་བསྲེགས་པས། ། ཡིད་འོང་དྲི་ཡི་ངད་ལྡན་ག་པུར་སྤོས། ། ཉམས་སུ་མྱོང་བས་ཡིད་རབ་སིམ་བྱེད་པ། །
མི་བསྐྱོད་རྡོ་རྗེའི་ལྷ་ཚོགས་མཉེས་ཕྱིར་འབུལ། ། ཨོཾ་བཛྲ་དྷཱུ་པེ་ཨཱཿཧཱུྃ། ཆོས་ཀྱི་འཁོར་ལོའི་དབུས་གནས་བདེ་བའི་དངོས། ། ཧཱུྃ་ཡིག་ཉི་མ་གསལ་བའི་འོད་ཟེར་ཅན། ། མི་ཤེས་མུན་འཇོམས་སྔགས་ཀྱི་མར་མེ་འདི། ། མི་བསྐྱོད་རྡོ་རྗེའི་ལྷ་ཚོགས་མཉེས་ཕྱིར་འབུལ། ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ། བདེ་ཆེན་འཁོར་ལོའི་དབུས་ན་ལེགས་གནས་པ། ། ཀུནྡ་ལྟར་དཀར་དྲི་ཡི་བྱུག་པ་ཡིས། ། ལུས་ཀུན་ཁྱབ་པས་བདེ་བའི་མཆོག་སྟེར་བ། །
མི་བསྐྱོད་རྡོ་རྗེའི་ལྷ་ཚོགས་མཉེས་ཕྱིར་འབུལ། ། ཨོཾ་བཛྲ་གནྡྷེ་ཨཱཿཧཱུྃ། རྨི་ལམ་ཡུལ་ལ་རོལ་པ་ཇི་བཞིན་དུ། ། གང་གང་དབང་པོའི་ལམ་ནས་བྱུང་ནས་ནི། ། དེ་དང་དེ་ཡི་ཡུལ་ལ་ལོངས་སྤྱོད་ཟས། ། མི་བསྐྱོད་རྡོ་རྗེའི་ལྷ་ཚོགས་མཉེས་ཕྱིར་འབུལ། ། ཨོཾ་བཛྲ་ནཻ་ཝི་ཏྱེ་ཨཱཿཧཱུྃ། སྙོམས་འཇུག་དགའ་བའི་རོལ་པ་ལས་བྱུང་བའི། ། མི་ཤིགས་ཡི་གེ་མཆོག་གིས་རོལ་མོའི་སྒྲ། ། ཨཱ་ལི་ཀཱ་ལིའི་གདངས་སུ་ཤར་བ་རྣམས། །
མི་བསྐྱོད་རྡོ་རྗེའི་ལྷ་ཚོགས་མཉེས་ཕྱིར་འབུལ། ། ཨོཾ་བཛྲ་ཤབྡ་ཨཱཿཧཱུྃ། ཞེས་བརྗོད་ཅིང་དབུལ་ལོ། ། གཉིས་པ་བྱང་ཆུབ་ཀྱི་སེམས་ཀྱི་མཆོད་པ་ནི། ཐབས་ཤེས་དགའ་བའི་རོལ་པ་ལས་བྱུང་བའི། ། ཐབས་ཀྱི་ཡེ་ཤེས་བདེ་ཆེན་བྱང་ཆུབ་སེམས། ། ནམ་མཁའི་དབྱིངས་ཀུན་ཁྱབ་པར་རབ་སྤྲོས་ནས། ། མི་བསྐྱོད་རྡོ་རྗེའི་ལྷ་ཚོགས་མཉེས་ཕྱིར་འབུལ། ། ཨོཾ་ཤི་ཏ་ཏི་ལ་ཀ་པཱུ་ཛ་ཨཱཿཧཱུྃ། ཞེས་པས་བྱང་ཆུབ་ཀྱི་སེམས་དབུལ་ལོ། །
གསུམ་པ་ལུས་ཀྱི་རྒྱུ་མཐུན་གྱི་མཆོད་པ་ནི། ཡུམ་ལྔའི་རང་བཞིན་དྲི་ཆེན་དྲི་ཆུ་དང༌། ། བྱང་སེམས་དཀར་དམར་ཤ་ཆེན་དྭངས་མ་སྟེ། ། རྣལ་འབྱོར་ལུས་ཀྱི་རྒྱུ་མཐུན་བདུད་རྩི་ལྔ། ། མི་བསྐྱོད་རྡོ་རྗེའི་ལྷ་ཚོགས་མཉེས་ཕྱིར་འབུལ། ། ཨོཾ་པཉྫ་ཨ་མྲྀ་ཏ་པཱུ་ཛ་ཨཱཿཧཱུྃ། ཞེས་བདུད་རྩི་ལྔས་མཆོད་དོ། ། བཞི་པ་སྒྲུབ་པའི་དམ་ཚིག་གི་མཆོད་པ་ནི། རིགས་ལྔའི་རང་བཞིན་དངོས་གྲུབ་འགུགས་བྱེད་པ། ། བ་གླང་ཁྱི་རྟ་གླང་ཆེན་མི་ཤ་སྟེ། །
སྒྲུབ་པའི་དམ་ཚིག་དམ་པ་ལྕགས་ཀྱུ་ལྔ། ། མི་བསྐྱོད་རྡོ་རྗེའི་ལྷ་ཚོགས་མཉེས་ཕྱིར་འབུལ། ། ཨོཾ་པཉྩ་མ་ཧཱ་བཱ་ལ་པཱུ་ཛ་ཨཱཿཧཱུྃ། ཞེས་ཤ་ལྔ་དབུལ་ལོ། ། ལྔ་པ་ཆང་གི་མཆོད་པ་ནི། རང་གི་མདུན་གྱི་ཐོད་པའི་ནང་གི་ཆང་དེ། བསང་སྦྱངས་བྱིན་གྱིས་བརླབས་ནས་ཡི་གེ་གསུམ་བརྗོད་པའི་བར་གཏོར་ཆོག་ལྟར་བྱས་པས་བྱིན་གྱིས་བརླབས་ལ། དེའི་དབུས་ནས་མཐེབ་སྲིན་སྦྱར་བས་བླངས་པ་སྤྱི་བོར་གཏོར་ཞིང༌། ཨོཾ་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོར་གྱུར་པ། མཁྱེན་པའི་ཡེ་ཤེས་བརྩེ་བའི་ཐུགས་རྗེ་མཛད་པའི་ཕྲིན་ལས་བསམ་གྱིས་མི་ཁྱབ་པ་མངའ་བ།
དྲིན་ཆེན་རྩ་བའི་བླ་མའི་ཞལ་དུ་ཨོཾ་ཨཱཿཧཱུྃ། རྡོ་རྗེ་འཆང་ཆེན་པོ། རྡོ་རྗེ་ཆོས། ཀླུ་ལས་གྱུར་པའི་ཡེ་ཤེས་ཀྱི་མཁའ་འགྲོ་མ། རྒྱལ་པོ་ཨིནྟྲ་བྷཱུ་ཏི། བི་སུ་ཀལྤ། བྲམ་ཟེ་ཆེན་པོ་ས་ར་ཧ། འཕགས་པ་ཀླུ་སྒྲུབ། སློབ་དཔོན་འཕགས་པ་ལྷ། སློབ་དཔོན་ཤཱཀྱ་བཤེས་གཉེན།
གྲུབ་ཆེན་ཀླུའི་བྱང་ཆུབ། དཔལ་ལྡན་ཟླ་བ་གྲགས་པ། སློབ་དཔོན་སློབ་པའི་རྡོ་རྗེ། པཎྜི་ཏ་ནག་པོ་པ། རྒྱལ་སྲས་ས་འདྲེས་པ་ཆེན་པོ། པཎྜི་ཏ་བཱིརྻ་བྷ་དྲ། དེ་ཝ་ཨཱ་ཀཱ་ར་ཙནྡྲ། རྗེ་འགོས་ལོ་ཙྪ་བ། མར་སྟོན་སེང་གེ་རྒྱལ་མཚན། རྔོག་ཡེ་ཤེས་སེང་གེ
རྔོག་ཉི་མ་སེང་གེ རླན་རྩད་ཚ་ཉི་མ་ལྕམ། རྔོག་ཨཱརྻ་དེ་བ། མཁན་པོ་འཕགས་པ་སྐྱབས། གསེར་སྡིངས་པ་གཞོན་ནུ་འོད། ཀུན་མཁྱེན་ཆོས་སྐུ་འོད་ཟེར། འཕགས་འོད་ཡོན་ཏན་རྒྱ་མཚོ། བུ་སྟོན་ཐམས་ཅད་མཁྱེན་པ། མཁས་གྲུབ་གཞོན་ནུ་བསོད་ནམས། རྗེ་བཙུན་དམ་པ་ཡེ་ཤེས་རྒྱལ་མཚན་དཔལ་བཟང་པོ།
ཞེས་པ་རྔོག་ལུགས་ཀྱི་དབང་བཀའ། རྒྱུད་འགྲེལ་གྱི་བཤད་བཀའ། རིམ་ལྔའི་ཁྲིད་བཀའ། གསུམ་ཆར་གྱི་བླ་མ་བརྒྱུད་པ་དང༌། དེ་བཞིན་དུ་ཟླ་གྲགས་ཡན་སྔར་དང་འདྲ་བ་ལ། རོལ་པའི་རྡོ་རྗེ། སྐལ་ལྡན་གྲགས་པ། འོད་ཟེར་འབྱུང་གནས་གྲགས་པ། འོད་མཛད་ལྷ། ཆོས་ཀྱི་འབྱུང་གནས་ཞི་བ།
བིཀྵ་ཏ་དེ་བ། ཁ་ཆེ་ཤཱཀྱ་ཤྲཱི་བྷ་དྲ། ཆོས་རྗེ་ས་སྐྱ་པཎྜི་ཏ་ཆེན་པོ། འོད་ཟེར་ཤཱཀྱ། དར་མ་ཤེས་རབ། བླ་མ་རིན་ཆེན་དཔལ། བླ་མ་རིན་རྒྱལ། ཀུན་དགའ་སྨོན་ལམ། བླ་མ་གྲགས་ཆེན་པ། འཕགས་འོད་ཡོན་ཏན་རྒྱ་མཚོ་མན་ཆད་སྔར་དང་འདྲ་བ་ལ།
ཀླུ་བྱང་གི་དཀྱིལ་ཆོག་གི་དབང་བཀའི་བརྒྱུད་པ་སྟེ། བླ་མ་སོ་སོའི་མཚན་གྱི་མཐར་ཨོཾ་ཨཱཿཧཱུྃ་བཏགས་ལ་དབུལ། དེ་ནས་ལྷ་སུམ་ཅུ་རྩ་གཉིས་ཀྱི་སྔགས་ཀྱི་མཐར། ཡིག་འབྲུ་གསུམ་བཏགས་པས་དཀྱིལ་འཁོར་ལ་དབུལ་ཞིང༌། སྤྲོ་ན། སྒྱུ་འཕྲུལ་དྲྭ་བ་དང༌། གཤིན་རྗེའི་གཤེད་ལ་སོགས་པ་ཕ་རྒྱུད་གཞན་གྱི་དཀྱིལ་འཁོར་གྱི་ལྷ་རྣམས་ལའང་དབུལ་ལ། བྱ་བའི་རྒྱུད། སྤྱོད་པ། རྣལ་འབྱོར།
རྣལ་འབྱོར་བླ་ན་མེད་པའི་རྒྱུད་སྡེ་ཆེན་པོ་བཞི་དང་འབྲེལ་བའི་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཞེས་བརྗོད་ཅིང་དབུལ་ལོ། ། དེ་ནས་སྲིན་ལག་གིས་བདུད་རྩི་བླངས་ནས། ལྕེ་རྩེ། སྨིན་མཚམས། སྤྱི་གཙུག་གསུམ་དུ་ཐིག་ལེ་བྱས་པས། ལུས་དཀྱིལ་གྱི་ལྷ་ཐམས་ཅད་ཚིམ་པར་བསམས་ལ། ཨོཾ་ཨཱཿཧཱུྃ་བརྗོད། དེ་ནས་ཨོཾ་ཤྲཱི་མ་ཧཱ་ཀཱ་ལཱ་ཡ་ཨོཾ་ཨཱཿཧཱུྃ། ཞེས་པས་གུར་མགོན་དང༌།
ཨོཾ་ཤྲཱི་དྷརྨཱ་པཱ་ལ་ཙ་ཏུརྨུ་ཁཱ་ཡ་ཨོཾ་ཨཱཿཧཱུྃ། ཞེས་པས་གདོང་བཞི་པ་ལ་སོགས་པ་སྒོས་ཀྱི་ཆོས་སྐྱོང་གང་བྱེད་པ་ལ་དབུལ། གཞན་ཡང་ཆོས་འཁོར་སྲུང་ཞིང་སྐྱོང་བར་ཞལ་གྱིས་བཞེས་པའི་ཆོས་སྐྱོང་བའི་སྲུང་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཕྱོགས་སྐྱོང་བ་བཅུ། ལྷ་ཆེན་པོ་བརྒྱད། ཀླུ་ཆེན་པོ་བརྒྱད། འཇིགས་བྱེད་ཆེན་པོ་དགུ། རྒྱལ་པོ་བཞི། གཟའ་དགུ། རྒྱུ་སྐར་ཉི་ཤུ་རྩ་བརྒྱད་ལ་སོགས་པ་འཇིག་རྟེན་སྐྱོང་བ་ཆེན་པོ་རྣམས་ཀྱི་ཞལ་དུ་ཨོཾ་ཨཱཿཧཱུྃ།
གཞན་ཡང་གནོད་སྦྱིན། སྲིན་པོ། འབྱུང་པོ། ཡི་དྭགས། ཟ་ཤ སྨྱོ་བྱེད། བརྗེད་བྱེད། མ་མོ། ཞིང་སྐྱོང༌། ཕོ་ཉ།
འཕྲོག་མ། གྲུབ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། བོད་ཁམས་སྐྱོང་བར་བྱེད་པའི་བརྟན་མ་བཅུ་གཉིས་འཁོར་དང་བཅས་པ་དང༌། གནས་བདག གཞི་བདག གྲོང་བདག ཡུལ་བདག གཉུག་མར་གནས་པ་རྣམས་དང༌། འགྲོ་བ་རིགས་དྲུག ལམ་རྒྱུད་ལྔ།
སྐྱེ་གནས་རྣམ་པ་བཞིས་བསྡུས་པའི་སེམས་ཅན་ཐམས་ཅད་ཚིམ་ཞིང༌། ཟག་པ་མེད་པའི་བདུད་རྩིས་རྒྱུད་གང་ནས། མྱུར་དུ་བླ་ན་མེད་པའི་གོ་འཕང་ཐོབ་པའི་སྐལ་བ་དང་ལྡན་པར་གྱུར་ཅིག ཨོཾ་ཨཱཿཧཱུྃ། ཞེས་དབུལ་ལོ། ། གསུམ་པ་གསང་བའི་མཆོད་པ་ནི། རང་གི་སྙིང་ག་ནས་མཚན་ཉིད་དང་ལྡན་པའི་ཡེ་ཤེས་ཀྱི་ཕྱག་རྒྱ་དཔག་ཏུ་མེད་པ་སྤྲོས་ནས། མདུན་གྱི་དེ་བཞིན་གཤེགས་པ་རྣམས་ལ་ཕུལ་བས། རྒྱལ་བ་རྣམས་རིག་མའི་འདོད་ཡོན་ལྔ་ལ་ལོངས་སྤྱོད་ཅིང་སྙོམས་པར་ཞུགས་པས། མཆོག་ཏུ་དགའ་བའི་བདེ་བ་ཉམས་སུ་མྱོང་བར་བསམས་ལ།
འདོད་པའི་སྒྱུ་རྩལ་དྲུག་ཅུ་བཞི་ལ་མཁས། ། ཡིད་འཕྲོག་གཟུགས་མཛེས་ལང་ཚོའི་དཔལ་ཡོན་ཅན། ། པདྨ་ཅན་སོགས་ཕྱག་རྒྱའི་གཟུགས་མཆོག་རྣམས། ། མི་བསྐྱོད་རྡོ་རྗེའི་ལྷ་ཚོགས་མཉེས་ཕྱིར་འབུལ། ། ཨོཾ་ཨཱཿརཱུ་པ་བཛྲི་ཧཱུྃ། གཟུགས་ཀྱི་བདེ་བ་དང༌། ཟུར་གྱིས་བལྟ་ཞིང་འཛུམ་པའི་བཞིན་རས་ཅན། ། དྲུག་ལྡན་ལ་སོགས་ཡང་དག་གླུ་ལ་མཁས། ། པདྨ་ཅན་སོགས་ཕྱག་རྒྱའི་གླུ་དབྱངས་མཆོག ། མི་བསྐྱོད་རྡོ་རྗེའི་ལྷ་ཚོགས་མཉེས་ཕྱིར་འབུལ། །
ཤཔྟ་བཛྲཱི། སྒྲའི་བདེ་བ་དང༌། ལྷན་ཅིག་སྐྱེས་དང་སྦྱར་བ་བཟང་པོའི་དྲི། ། གང་གི་ལུས་ལ་རྟག་ཏུ་རྣམ་འབྱུང་ཞིང༌། ། པདྨ་ཅན་སོགས་ཕྱག་རྒྱའི་དྲི་མཆོག་རྣམས། ། མི་བསྐྱོད་རྡོ་རྗེའི་ལྷ་ཚོགས་མཉེས་ཕྱིར་འབུལ། ། གནྡྷེ་བཛྲཱི། དྲིའི་བདེ་བ་དང༌། གང་ཞིག་མྱངས་པས་བྱང་ཆུབ་སེམས་འཇུ་བ། ། བིམྤ་ལྟར་དམར་མ་མཆུའི་སྦྲང་རྩི་སོགས། །
པདྨ་ཅན་སོགས་ཕྱག་རྒྱའི་རོ་མཆོག་རྣམས། ། མི་བསྐྱོད་རྡོ་རྗེའི་ལྷ་ཚོགས་མཉེས་ཕྱིར་འབུལ། ། ར་ས་བཛྲཱི། རོའི་བདེ་བ་དང༌། གསང་བའི་སྣ་རྩེ་ཕན་ཚུན་ཕྲད་པ་ཡི། ། རེག་བྱ་མྱོང་བས་གཏུམ་མོ་སྐུལ་བྱེད་པ། ། པདྨ་ཅན་སོགས་ཕྱག་རྒྱའི་རེག་བྱ་མཆོག ། མི་བསྐྱོད་རྡོ་རྗེའི་ལྷ་ཚོགས་མཉེས་ཕྱིར་འབུལ། ། ཨོཾ་ཨཱཿསྤརྵེ་བཛྲཱི་ཧཱུྃ། རེག་བྱའི་བདེ་བས་མཆོད་པས་ལྷ་ཐམས་ཅད་ཀྱི་སྐུའི་དཀྱིལ་འཁོར་གྱི་ལྷ་རྣམས་ཞུ་བས་སྣང་བ་གསུམ་རྣམ་པར་དག་སྟེ།
འོད་གསལ་བདེ་བ་ཆེན་པོའི་ཏིང་ངེ་འཛིན་སྐྱེས་པར་བསམས་ལ། པད་སྐོར་སྔོན་དུ་འགྲོ་བས་འཁྱུད་པའི་ཕྱག་རྒྱ་དང༌། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་དོ། ། བཞི་པ་ཡིད་ལས་བྱུང་བའི་མཆོད་པ་ལ་གསུམ་ལས། དང་པོ་བཀྲ་ཤིས་པའི་ཡོ་བྱད་ཀྱི་མཆོད་པ་ནི། དཔྲལ་བར་ནམ་མཁའ་མཛོད་ཀྱི་ཕྱག་རྒྱ་བཅས་ལ། ཨོཾ་སརྦ་བིད་པཱུ་ར་པཱུ་ར། སུ་ར་སུ་ར། ཨ་ཝརྟ་ཡ་ཨ་ཝརྟ་ཡ་ཧོཿ
ཞེས་བརྗོད་པས་རྒྱལ་སྲིད་སྣ་བདུན་དང་ཉེ་བའི་རིན་ཆེན་སྣ་བདུན་ལ་སོགས་པའི་མཆོད་པ་དཔག་ཏུ་མེད་པ་ཡིད་ཀྱིས་སྤྲུལ་ནས་མཆོད་པར་བསམས་ཏེ། གསེར་ལས་གྲུབ་ཅིང་རྩིབས་སྟོང་མུ་ཁྱུད་ལྡན། ། དགྲ་ལས་རྒྱལ་བྱེད་འཁོར་ལོ་རིན་ཆེན་གྱིས། ། ནམ་མཁའ་རབ་འབྱམས་ཁམས་ཀྱི་མཐས་གཏུགས་པ། ། བཀང་སྟེ་བཅོམ་ལྡན་འཁོར་དང་བཅས་ལ་འབུལ། ། ཨོཾ་སརྦ་ཏ་ཐཱ་ག་ཏ་ཤྲཱི་གུ་ཧྱ་ས་མཱ་ཛ་ཙཀྲ་རཏྣ་པཱུ་ཛི་ཏེ་ཨཱཿཧཱུྃ། དེ་བཞིན་དུ་ཚིགས་བཅད་ཀྱི་རྐང་པ་ཐ་མ་གཉིས་དང༌། སྔགས་ཀྱི་མགོ་ཐམས་ཅད་ལ་འདྲ་བར་སྦྱར་ལ། དཔག་ཚད་དུ་མར་སྣང་བའི་འོད་འགྱེད་ཅིང༌། ། འདོད་དགུའི་རེ་སྐོང་ནོར་བུ་རིན་ཆེན་གྱིས། །
མ་ཎི་རཏྣ། ཕྲག་དོག་སྐྱོན་བྲལ་བདེ་བའི་དཔལ་བསྐྱེད་ཅིང༌། ། གཟུགས་མཛེས་བལྟ་སྡུག་བུད་མེད་རིན་ཆེན་གྱིས། ། སྟྲཱི་རཏྣ། ཆོས་མིན་སྤང་ཞིང་འགྲོ་ལ་ཕན་པ་སྒྲུབ། ། མཁས་གསལ་ཡིད་གཞུངས་སྐྱེས་བུ་རིན་ཆེན་གྱིས། ། ན་ར་རཏྣ། ཐལ་ཀར་གླང་ཆེན་སྟོབས་ཀྱི་ཤུགས་ཀྱིས་འགྲོ། ། ཡན་ལག་བདུན་ལྡན་གླང་པོ་རིན་ཆེན་གྱིས། ། ག་ཛ་རཏྣ།
འདོད་པའི་གནས་སུ་སྐད་ཅིག་ཙམ་ལ་བགྲོད། ། ཅང་ཤེས་སྤྲིན་གྱི་ཤུགས་འཆང་རྟ་མཆོག་གིས། ། ཨ་ཤྭ་རཏྣ། གང་གིས་བཅངས་པས་བདུད་དང་མུ་སྟེགས་སོགས། ། ཕས་རྒོལ་ཚར་གཅོད་རལ་གྲི་རིན་ཆེན་གྱིས། ། ཁཌྒ་རཏྣ། ཅེས་རྒྱལ་སྲིད་སྣ་བདུན་དབུལ་ལོ། ། འདི་དག་གི་ཕྱག་རྒྱ་ཡང་ཡོ་ག་ནས་བཤད་པ་ལྟར་བྱ་ཞིང༌། རལ་གྲི་རིན་ཆེན་ལ་དམག་དཔོན་གྱི་ཕྱག་རྒྱ་བྱེད་པའང་རྣམ་སྣང་མངོན་བྱང་དུ་བཤད་དོ། ། དེ་ནས་ཉེ་བའི་རིན་ཆེན་སྣ་བདུན་དབུལ་ཏེ།
གཡུལ་ལས་རྒྱལ་བར་བྱེད་པའི་རལ་གྲི་དང༌། ། ཚ་གྲང་གནོད་པ་སྐྱོབ་པའི་པགས་པ་དང༌། ། ཡང་འཇམ་ཉོན་མོངས་མེད་པའི་མལ་ཆ་དང༌། ། དགའ་མགུར་རྩེ་བར་བྱེད་པའི་ཡིད་འོང་ཚལ། ། གང་འདོད་ལྟ་ནུས་བདེ་བར་ཉལ་བའི་ཁྱིམ། ། ཐགས་བཟང་བསྲེག་གཅད་མི་ནུས་འཇམ་པའི་གོས། ། ཆུ་ལ་མི་འབྱིངས་ངལ་དུབ་མེད་པའི་ལྷྭམ། ། ཉེ་བའི་རིན་ཆེན་སྣ་བདུན་འདི་དག་གིས། ། ནམ་མཁའ་རབ་འབྱམས་ཁམས་ཀྱིས་མཐས་གཏུགས་པ། ། བཀང་སྟེ་བཅོམ་ལྡན་འཁོར་དང་བཅས་ལ་འབུལ། །
སཔྟ་ཨུ་པ་རཏྣ་པཱུ་ཛི་ཏེ་ཨཱཿཧཱུྃ། ཞེས་བརྗོད་ཅིང་ནམ་མཁའ་མཛོད་ཀྱི་ཕྱག་རྒྱ་བཅའོ། ། དེ་ནས་བཀྲ་ཤིས་ཀྱི་རྟགས་བརྒྱད་དབུལ་བར་བྱ་སྟེ། མགོན་པོ་ཐུགས་རྗེ་ཆེན་པོས་བྱིན་བརླབས་པའི། ། བསོད་ནམས་རྒྱུ་ལས་བྱུང་བའི་འཁོར་ལོ་འདི། ། གང་ལ་ཕུལ་བ་དེ་ཡིས་སྐད་ཅིག་ལ། ། དམ་པའི་ཆོས་ཀྱི་འཁོར་ལོ་བསྐོར་བར་ཤོག ། མངྒ་ལ་ཙཀྲ། དེ་བཞིན་དུ་ཚིག་རྐང་དང་པོ་དང་གསུམ་པ་འདྲ་བ་ལ། དྲི་མེད་ཤིན་ཏུ་མཛེས་པའི་དཔལ་བེའུ་འདི། །
ཀུན་མཁྱེན་ཡེ་ཤེས་ཉིད་དང་ལྡན་པར་ཤོག ། མངྒ་ལ་ཤྲཱི་ཛབ་པ་ན། རིན་ཆེན་བཅུད་ཀྱིས་གང་བའི་བུམ་པ་འདི། ། བསོད་ནམས་ཚོགས་རྫོགས་རྒྱན་གྱིས་བརྒྱན་པར་ཤོག ། མངྒ་ལ་ཀུམྦྷ། འདམ་སྐྱེས་འདམ་གྱིས་མ་གོས་པདྨ་འདི། ། འཁོར་བའི་ཉེས་པའི་སྐྱོན་གྱིས་མ་གོས་ཤོག ། མངྒ་ལ་པདྨ། གཡས་འཁྱིལ་ཤིན་ཏུ་དཀར་བའི་དུང་ཆེན་འདི། ། སྨྲ་ངན་ཕམ་བྱེད་ཆོས་གྲྭ་སྒྲོགས་པར་ཤོག །
མངྒ་ལ་ཤཾ་ཁ། ཤིན་ཏུ་གསལ་བའི་མིག་ལྡན་གསེར་ཉ་འདི། ། འཁོར་བའི་རྒྱ་མཚོ་ཆེ་ལས་སྒྲོལ་བར་ཤོག ། མངྒ་ལ་ཉ་ཚ། རྒྱན་གྱིས་སྤྲས་པའི་རིན་ཆེན་གདུགས་མཛེས་འདི། ། ཀུན་ལ་སྐྱབས་ཀྱི་དམ་པ་བྱེད་པར་ཤོག ། མངྒ་ལ་ཙྪ་ཏྲཾ་ག དམ་ཆོས་མི་ནུབ་རྒྱལ་མཚན་དམ་པ་འདི། ། ཕྱོགས་བཅུར་ཆོས་ཀྱི་རྒྱལ་མཚན་འཛུགས་པར་ཤོག ། མངྒ་ལ་དྷྭ་ཛ་པཱུ་ཛི་ཏེ་ཨཱཿཧཱུྃ།
ཞེས་པས་དབུལ་ལོ། ། གཉིས་པ་ཉེ་བར་མཁོ་བའི་མཆོད་པ་ནི། ཉེར་མཁོའི་ཡོ་བྱད་དཔག་ཏུ་མེད་པར་བློས་སྤྲུལ་ལ། རྡུལ་ཡབ་སྦྲང་ཡབ་བསེལ་ཡབ་དང༌། ། ཁྱམས་དང་སྐྱེད་མོས་ཚལ་དག་དང༌། ། གཟིམས་ཆ་དང་ནི་གདན་ཁྲི་དང༌། ། མྱུར་འགྲོ་རྟ་དང་གླང་པོ་དང༌། ། ཡིད་བཞིན་ནོར་བུ་དཔག་བསམ་ཤིང༌། ། རྟ་བབས་དང་ནི་བླ་རེ་སོགས། ། བཟའ་བཏུང་རོ་མཆོག་སྣ་ཚོགས་པ། །
གླུ་གར་ལ་སོགས་མཐའ་དག་མཆོད། ། བུམ་པ་བཟང་པོ་འདོད་འཇོའི་བ། ། རིན་ཆེན་ལག་དང་ནམ་མཁའི་མཛོད། ། བློ་ཡིས་བླངས་ནས་དབུལ་བར་བགྱི། ། ཡིད་ལ་འདོད་པ་ཀུན་གྲུབ་ཤོག ། ནག་པོ་ར་རི་མེད་པ་ཡི། ། བུམ་པ་ལྟོ་ཆེ་བྲེ་ཚད་པ། ། མཆུ་འཕྱང་མགྲིན་རིང་གདན་ལྡན་པར། ། སྙིང་པོར་ལྡན་པའི་སྨན་སོགས་གཞུག ། མགྲིན་པར་རས་བཟངས་དག་གིས་དཀྲིས། །
འདབ་མར་ལྡན་པའི་ལྕུག་མ་ཡང༌། ། དྲི་དང་ལྡན་པའི་ཁ་རྒྱན་ཅན། ། བདུད་རྩིར་ལྡན་པ་ཡིས་ཀྱང་མཆོད། ། དེ་ནས་རོལ་མོ་དང་བཅས་པས། ། གཞན་ཡང་མཆོད་པའི་རྣམ་པ་ནི། ། བླ་རེ་གདུགས་དང་རྒྱལ་མཚན་དང༌། ། བ་དན་སིལ་སྙན་རོལ་མོ་ཡིས། ། གུས་པས་དཀྱིལ་འཁོར་པ་ལ་མཆོད། ། ཅེས་བརྗོད་དོ། ། གསུམ་པ་མཆོད་པ་ཉི་ཤུ་པས་མཆོད་པ་ནི།
ལག་གཉིས་རྡོ་རྗེ་ཁུ་ཚུར་དཀུར་ཁ་གྱེན་དུ་བསྟན་པའི་ཕྱག་རྒྱ་དང༌། གཟུགས་མཛེས་མཐོང་བས་མི་ངོམས་རེག་ན་བདེ། ། ཡིད་འཕྲོག་སྙེམས་མའི་ཚུལ་འཛིན་སྒེག་མོ་ཡིས། ། ནམ་མཁའ་རབ་འབྱམས་ཁམས་ཀྱིས་མཐས་གཏུགས་པ། ། བཀང་སྟེ་བཅོམ་ལྡན་འཁོར་དང་བཅས་ལ་འབུལ། ། ཨོཾ་སརྦ་ཏ་ཐཱ་ག་ཏ་ཤྲཱི་གུ་ཧྱ་ས་མཱ་ཛ་བཛྲ་ལཱ་སྱེ་པཱུ་ཛི་ཏེ་ཨཱཿཧཱུྃ། དེ་བཞིན་དུ་འོག་མ་ལའང་སྦྱར་ཏེ། ལག་གཉིས་རྡོ་རྗེ་ཁུ་ཚུར་གྱིས་ཕྲེང་བ་འཛིན་པའི་ཚུལ་བྱ་ཞིང༌། ཨིནྡྲ་ནཱི་ལ་ལ་སོགས་འཇིག་རྟེན་ན། ། ཤིན་ཏུ་དཀོན་པའི་རིན་ཆེན་ཕྲེང་འཛིན་གྱིས། །
བཛྲ་མཱ་ལེ། རྡོ་རྗེ་ཁུ་ཚུར་གཉིས་ཀྱིས་ཁ་ནས་ཚིག་འབྱིན་པའི་ཚུལ་དང༌། དྲུག་གི་རྗེས་སུ་སྐྱེས་སོགས་སྙན་པའི་དབྱངས། ། ཐོས་ནས་ཚིམ་པ་ལེན་བྱེད་གླུ་མ་ཡིས། ། བཛྲ་གཱི་ཏཱི། ལག་གཉིས་གར་སྐོར་གཡོན་དང་གཡས་སུ་བསྐོར་ནས་སྤྱི་བོར་ཐལ་མོ་སྦྱར་བ་དང༌། གཅིག་ཉིད་དུ་མའི་ཚུལ་དུ་རབ་བསྟན་ནས། ། འགྲོ་བ་དགའ་བསྐྱེད་གར་གྱི་མཆོད་པ་འདིས། ། བཛྲ་ནྲྀ་ཏྱེ། མེ་ཏོག་གི་ཕྱག་རྒྱ་དང༌།
གསེར་སོགས་རིན་ཆེན་ལས་གྲུབ་འདབ་སྟོང་ལྡན། ། མདངས་བཀྲ་ཡིད་འོང་དྲི་ལྡན་མེ་ཏོག་གིས། ། བཛྲ་པུཥྤེ། བདུག་པའི་ཕྱག་རྒྱ་དང༌། ཨ་གར་ནག་སོགས་ལྷན་ཅིག་སྐྱེས་པ་དང༌། ། སྦྱར་བ་ལས་བྱུང་བདུག་པའི་སྤྲིན་ཚོགས་ཀྱིས། ། བཛྲ་དྷཱུ་པེ། མར་མེའི་ཕྱག་རྒྱ་དང༌། ཉི་ཟླ་ནོར་བུ་སྒྲོན་མེའི་འོད་ལ་སོགས། ། མུན་པ་སེལ་བྱེད་སྣང་བའི་ཚོགས་རྣམས་ཀྱིས། །
བཛྲ་ཨཱ་ལོ་ཀེ། དྲིའི་ཕྱག་རྒྱ་དང༌། རེག་ན་ཚིམ་བྱེད་ཞིམ་པའི་དྲི་དང་ལྡན། ། ག་པུར་ལ་སོགས་ལེགས་པར་སྦྱར་བའི་ཆུས། ། བཛྲ་གནྡྷེ། ལག་གཉིས་ཏིང་ཤགས་བརྡུང་བའི་ཚུལ་དང༌། རྟེན་འབྲེལ་ལས་བྱུང་སྐྱེ་མེད་རང་བཞིན་ཅན། ། ཆོས་རྣམས་སྐྱེ་མེད་སྟོན་པའི་སིལ་སྙན་སྒྲས། ། ཏུརྻཾ། གཡོན་ཁུ་ཚུར་ལས་མཐེ་བོང་དང་མཛུབ་མོ་སྦྱར་བ་དུང་གི་ཕྱག་རྒྱ་དང༌།
དགེ་ལེགས་རིན་ཆེན་ལས་གྲུབ་གཡས་སུ་འཁྱིལ། ། རྒྱ་ཆེན་ཆོས་ཀྱི་སྒྲ་སྒྲོག་དུང་དཀར་གྱིས། ། ཤཾ་ཁ། ལག་གཉིས་ཀྱི་སོར་མོས་གཡས་ཕྱོགས་སུ་གླིང་བུ་བསྒྱུར་བའི་ཚུལ་དང༌། གང་གིས་ལག་པ་བསྐྱོད་པའི་ཁྱད་པར་ལས། ། སྣ་ཚོགས་རྣར་སྙན་སྐྱེད་བྱེད་གླིང་བུའི་སྒྲས། ། ཝཾ་སྱ། གཏི་མུག་རྨོངས་པའི་རྡུལ་རྣམས་སེལ་བྱེད་པའི། ། རྔ་ཡབ་དཀར་པོ་གསེར་གྱི་ཡུ་བ་ཅན། ། ཙཱ་མ་ར།
འདོད་ཆགས་ཚད་གདུང་སྐྱོབ་པའི་བསིལ་གྲིབ་ཅན། ། བཀོད་ལེགས་ཁ་དོག་ཆེར་བཀྲ་བསིལ་ཡབ་ཀྱིས། ། བི་དྷ་མ་ནཾ་བྱ་ཉྫ་ནཾ། འདི་གཉིས་ཀ་ལ་ལག་པ་གཡས་པས་རྔ་ཡབ་སོགས་གཡོབ་པའི་ཚུལ་དུ་བྱའོ། ། ལག་པ་གཡོན་ཁུ་ཚུར་བྱས་པའི་སྟེང་དུ་གཡས་ཀྱི་ཁུ་ཚུར་བཞག་པ་དང༌། ནོར་བུའི་ཏོག་ཅན་དར་གྱི་ལྷབ་ལྷུབ་གཡོ། ། མི་མཐུན་ཕྱོགས་ལས་རྣམ་རྒྱལ་རྒྱལ་མཚན་ཆེ། ། རྒྱལ་མཚན། དྷྭ་ཛ། ཞལ་ཟས་ཀྱི་ཕྱག་རྒྱ་དང༌།
བསམ་གཏན་བདེ་བ་སྐྱེད་བྱེད་ལྷ་ཡི་བཤོས། ། སྣ་ཚོགས་ཁ་དོག་དྲི་དང་རོ་ལྡན་པ། ། ནི་ཝེ་དྱཾ། རྡོ་རྗེ་ཁུ་ཚུར་གྱིས་ནམ་མཁའ་ལ་ཁང་པ་གྲུ་བཞི་པ་བྲི་བའི་ཚུལ་དང༌། བདེ་གཤེགས་བཞུགས་གནས་དགའ་བའི་བསྐྱེད་མོས་ཚལ། ། རིན་ཆེན་ལས་གྲུབ་ཁང་བརྩེགས་གྲུ་བཞི་པ། ། རཏྣ་ཀཱུ་ཊཾ་ག་རཾ། གོས་ཟུང་འབུལ་ཚུལ་དང༌། སྲབ་འཇམ་ཡང་ལ་ཤིན་ཏུ་དྲི་ཞིམ་པའི། ། ལྷ་རྫས་ན་བཟའ་ཁ་དོག་སྣ་ལྔ་པ། །
ཝ་སྟྭཾ། རྡོ་རྗེ་ཁུ་ཚུར་གཉིས་ཀྱིས་ལྷ་ལ་རྒྱན་འདོགས་པའི་ཚུལ་དང༌། རིན་ཆེན་གདུ་བུ་སྐ་རགས་རྐང་རྒྱན་དང༌། ། རབ་མཛེས་རྣ་ཆ་མུ་ཏིག་དོ་ཤལ་ལྔ། ། པཉྫ་རཏྣ་ཨ་ལཾ་ཀ་རཾ། ལག་གཡོན་སྡིགས་མཛུབ་བྱས་པའི་སྟེང་དུ། གཡས་ཀྱི་ཐལ་མོའི་མཐིལ་བཞག་པ་དང༌། རབ་མཛེས་གོས་ཀྱིས་སྟེང་གཡོགས་ཟླུམ་པོར་བྲེས། ། སྣ་ཚོགས་དར་གྱི་འཁོར་ཡུག་མཛེས་པའི་གདུགས། ། ཙྪ་ཏྲཾ་ག
ལག་པ་གཡོན་མཉམ་གཞག་ལ། གཡས་ནམ་མཁའ་ལ་བསྐོར་ཞིང༌། ཏིང་འཛིན་སྙིང་རྗེའི་རྒྱན་ཕྲེང་མཛེས་པ་ཅན། ། ཆོས་ཉིད་དོན་རྟོགས་རིན་ཆེན་བླ་རེ་ཡིས། ། བི་ཏཱ་ནཾ་པཱུ་ཛི་ཏེ་ཨཱཿཧཱུྃ། ཞེས་པས་མཆོད་དོ། ། བསྡུས་པ་ལ་དགའ་ན། ཉེ་བའི་རིན་ཆེན་སྣ་བདུན་ནས་འདིའི་བར་མ་བྱས་ཀྱང་རུང་ངོ༌། ། དེ་ནས་རྡོ་རྗེ་ཐལ་མོ་སྦྱར་ལ། བདག་མིང་འདི་ཞེས་བྱ་བ་འདིར། །
ཆོས་ཀྱིས་དབྱིབས་ཀྱི་རང་བཞིན་འགྲོ། ། ཡོ་བྱད་ཅི་འབྱོར་པ་ཡིས་ནི། ། དཀྱིལ་འཁོར་མཆོད་པ་བགྱིད་པར་འཚལ། ། ཐུགས་ནི་བརྩེ་བར་ཉེར་དགོངས་ཏེ། ། མགོན་པོ་མཆོད་པ་འདི་བཞེས་ཤིག ། ཨོཾ་སརྦ་ཏ་ཐཱ་ག་ཏ་པཱུ་ཛོ་པསྠཱ་ནཱ་ཡ་ཨཱཏྨ་ནཾ་ནིརྻཱ་ཏ་ཡཱ་མི། ཞེས་པས་དཀྱིལ་འཁོར་པ་རྣམས་ལ་བདག་ཉིད་ཕུལ་བར་བསམ། དེ་ནས་ཨོཾ་ཨཱཿཧཱུྃ་ཞེས་པས། བདག་ཉིད་དེ་བཞིན་གཤེགས་པ་ཐམས་ཅད་མཆོད་པ་པོ་རྡོ་རྗེ་འཆང་དུ་བསྒོམས་ལ། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ།
ཞེས་ང་རྒྱལ་གཟུང་ངོ༌། ། ལྔ་པ་བླ་ན་མེད་པའི་མཆོད་པ་ནི། ལུས་མཉམ་གཞག་གི་སྤྱོད་ལམ་དང་ལྡན་པས། མཆོད་བྱ་མཆོད་བྱེད་མཆོད་པ་རྣམས་རང་བཞིན་གྱིས་མི་དམིགས་པར་བསམས་ལ། ཅུང་ཟད་གཅིག་མཉམ་པར་བཞག་ཅིང༌། རྡོ་རྗེ་ཐེག་པ་མཉེས་བྱེད་པ། ། འདི་ནི་དོན་དམ་མཆོད་པ་ཡིན། ། གང་གིས་རྣམ་རྟོག་རྣམ་སྤངས་ཏེ། ། བྱང་ཆུབ་སེམས་ནི་རྣམ་བསྒོམ་ཞིང༌། ། ལུས་དང་སེམས་ནི་རྣམ་དག་པ། །
དེ་ཡི་མཆོད་པ་བླ་ན་མེད། ། སེམས་ཅན་གང་གིས་དབུ་མ་ཡི། ། ཐེག་པ་བསྒོམ་པ་མ་བསྒོམས་ན། ། ཐེག་པ་དམན་ལ་ལྷག་པར་མོས། ། དེ་ཡི་མཆོད་པ་ཀུན་རྫོབ་ཡིན། ། ཞེས་བརྗོད་དོ། ། དྲུག་པ་བསྟོད་པའི་མཆོད་པ་ནི། རྡོ་རྗེ་དྲིལ་བུ་འཛིན་པས། དེ་ཉིད་ལྔ་པའམ། སྤྲོ་ན།
ཟག་བཅས་ཕུང་པོ་གནས་གྱུར་ཅིང༌། ། ཉོན་མོངས་རྣམ་དག་ཡེ་ཤེས་སྐུ། ། ཀུན་མཁྱེན་ཀུན་མཛད་ཀུན་གྱི་གཙོ། ། རིགས་ལྔ་བདེ་བར་གཤེགས་ལ་འདུད། ། འོད་གསལ་དབྱིངས་ལས་མ་གཡོས་ཀྱང༌། ། ཟུང་འཇུག་བདེ་ཆེན་རྣམ་འཕྲུལ་ལས། ། སྣ་ཚོགས་སྤྲུལ་པའི་སྐུར་སྟོན་པའི། ། རྒྱལ་བ་ཀུན་གྱིས་བདག་སྐྱོངས་ཤིག ། ས་སོགས་འབྱུང་བ་རྣམ་དག་ཅིང༌། ། བྱམས་སོགས་ཚད་མེད་ངོ་བོ་ཉིད། །
ཟག་མེད་བདེ་བའི་མཛོད་འཛིན་པ། ། གཏི་མུག་དགའ་སོགས་ཕྱག་འཚལ་ལོ། ། སྤྲོས་པ་ཀུན་ལས་རྣམ་གྲོལ་ཡང༌། ། ཆགས་ཅན་ཆགས་པ་གདུལ་བའི་ཕྱིར། ། བུད་མེད་སྒྱུ་མའི་ཚུལ་འཛིན་པའི། ། རིགས་ཀྱི་ཡུམ་བཞིས་བདག་ལ་སྐྱོངས། ། གཟུགས་སྒྲ་ལ་སོགས་རྣམ་དག་ཅིང༌། ། ཐབས་མཁས་སྨོན་ལམ་སྟོབས་དང་ནི། ། ཡེ་ཤེས་ཤེས་རབ་ངོ་བོ་ཉིད། ། རྡོ་རྗེ་གཟུགས་སོགས་ཕྱག་འཚལ་ལོ། །
རབ་མཛེས་སྒེག་པའི་འགྱིང་བག་ཅན། ། འདོད་ཡོན་སྣ་ཚོགས་ཆར་འབེབས་ཤིང༌། ། འདོད་པས་འདོད་པའི་དུག་འབྱིན་པ། ། མཆོད་པའི་ལྷ་མོས་བདག་ལ་སྐྱོངས། ། མིག་སོགས་ནང་གི་སྐྱེ་མཆེད་དང༌། ། རྩ་དང་ཚིགས་ཀྱི་ཚོགས་སྦྱོང་ཞིང༌། ། ལྷ་ཡི་མིག་སོགས་སྩོལ་མཛད་པ། ། སེམས་དཔའ་བརྒྱད་ལ་ཕྱག་འཚལ་ལོ། ། རྒྱལ་ཉིད་རྒྱལ་སྲས་ཚུལ་འཛིན་ཅིང༌། ། ཆགས་མེད་འགྲོ་ལ་རབ་ཆགས་པས། །
སྤྲོས་མེད་སྤྲོས་པའི་སྐུར་སྟོན་པ། ། བྱམས་སོགས་སེམས་དཔས་བདག་ལ་སྐྱོངས། ། སེར་སྣ་ལ་སོགས་རྣམ་དག་ཅིང༌། ། བསྡུ་དངོས་བཞི་ཡི་ངོ་བོ་ཉིད། ། དགུག་གཞུག་བཅིང་དང་དབང་མཛད་པའི། ། སྒོ་སྲུང་བཞི་ལ་ཕྱག་འཚལ་ལོ། ། རྣམ་ཤེས་ཚོགས་དྲུག་རྣམ་དག་ཅིང༌། ། ཕྱོགས་མཚམས་སྟེང་འོག་བགེགས་ཀུན་དང༌། ། ཡམས་སོགས་འཚེ་བ་ཀུན་སེལ་བ། ། མི་གཡོ་མགོན་སོགས་ཕྱག་འཚལ་ལོ། །
གདུག་པ་ཅན་རྣམས་རབ་གདུལ་ཕྱིར། ། རབ་ཁྲོས་རྔམ་ཞིང་མི་བཟད་པ། ། འབར་བའི་ཕྲེང་བ་འཁྲིགས་པ་ཡི། ། ཁྲོ་ཆེན་རྣམས་ཀྱིས་བདག་ལ་སྲུངས། ། རྟེན་འབྲེལ་བཅུ་གཉིས་རྣམ་དག་ཅིང༌། ། བྱང་ཆུབ་ཕྱོགས་ཆོས་རང་བཞིན་ཅན། ། བདེ་ཆེན་སྙིང་པོ་ལེགས་རྫོགས་པའི། ། གཞལ་མེད་ཁང་ལ་ཕྱག་འཚལ་ལོ། ། གཉིས་མེད་ཡེ་ཤེས་རྡོ་རྗེ་ཡི། ། ས་གཞི་རྭ་བ་བླ་རེ་གུར། །
ཡེ་ཤེས་མེ་དཔུང་འབར་བ་ཅན། ། སྲུང་བའི་འཁོར་ལོར་ཕྱག་འཚལ་ལོ། ། སྲིད་ཞིའི་རླུང་གིས་རྣམ་པར་མི་བསྐྱོད་ཅིང༌། ། གཉིས་མེད་ཡེ་ཤེས་རྡོ་རྗེའི་ཐུགས་ལྡན་པ། ། དཀྱིལ་འཁོར་མཆོག་ལ་བསྟོད་པའི་དགེ་བ་དེས། ། འགྲོ་བ་མ་ལུས་དེ་འདྲར་འགྱུར་བར་ཤོག ། ཅེས་པའམ། ། ཉུང་བར་འདོད་ན། ཚིགས་བཅད་ཕྱི་མ་རྣམས་དོར་ནས། གོང་མ་རྣམས་སྦྲེལ་ནས་བསྟོད་པར་བྱའོ། །
བདུན་པ་དམ་ཚིག་བཟུང་པས་མཆོད་པ་ནི། ལུས་ཙོག་པུར་འདུག་ལ། རྡོ་རྗེ་ཐལ་མོ་སྙིང་གར་སྦྱར་ཏེ། སྒྲུབ་ཐབས་ལྟར་རྒྱུན་བཤགས་ལན་གསུམ་དང༌། རིགས་ལྔའི་སྡོམ་པ་ལན་གསུམ་གྱི་བར་དུ་གཟུང་ངོ༌། ། བརྒྱད་པ་བཟླས་པའི་མཆོད་པ་ནི། རང་ཞེ་སྡང་རྡོ་རྗེར་གསལ་བའི་ཐུགས་ཀ་ནས་སྔགས་ཀྱི་ཕྲེང་བ་འོད་ཟེར་དང་བཅས་པ་དཔག་ཏུ་མེད་པ་འཕྲོས། མདུན་གྱི་ལྷ་རྣམས་ལ་ཕོག་པས། དེ་དག་གི་ཐུགས་བདེ་བས་མཉེས་པར་བྱས། འོད་ཟེར་རྣམས་ཀྱི་རྩེ་མོ་ནས་མཆོད་པའི་བྱེ་བྲག་བསམ་གྱིས་མི་ཁྱབ་པ་སྤྲོས།
དེ་ཕྱོགས་བཅུའི་རྒྱལ་བ་སྲས་དང་བཅས་ལ་མཆོད་པ་འབུལ་བར་བསམ་ཞིང༌། ཨོཾ་ཨཱཿབཛྲ་དྷྲྀཀ་ཧཱུྃ་ཧཱུྃ་ཞེས་སོགས་ལྷ་སོ་སོའི་སྔགས་ལྔ་བརྒྱ་པ་རེ་རེའམ། མ་གྲུབ་ན་བརྒྱ་རྩ་བརྒྱད་རེ་བཟླས་པས་ལྷ་རྣམས་མཉེས་པར་བསམས་ལ། བཅོམ་ལྡན་འདས་ཐུགས་རྗེ་ཆེན་པོ་དང་ལྡན་པས་བདག་ལ་བྱང་ཆུབ་ཀྱི་སེམས་རྣམ་པ་གཉིས་དང༌། བསྐྱེད་རྫོགས་ཀྱི་རྟོགས་པ་ཁྱད་པར་ཅན་རྒྱུད་ལ་སྐྱེ་བའི་དངོས་གྲུབ་མ་ལུས་པ་སྩལ་དུ་གསོལ། ཞེས་སོགས་འདོད་དོན་གང་ཡིན་པ་ལ་གསོལ་བ་དྲག་ཏུ་གདབ་བོ། ། དགུ་པ་གཏོར་མས་མཆོད་པ་ནི། མདུན་དུ་བཤམས་པའི་གཏོར་མ་རྣམས། ནང་མཆོད་དང༌། ཆུ་དང༌།
ཆང་རྣམས་ཀྱིས་སྦྱངས་ལ། གཏོར་མ་དང་པོ་འདས་པའི་ལྷ་ལ་དབུལ་ཏེ། འདིར་མདུན་བསྐྱེད་ལ་དབུལ་བས་མགྲོན་བསྐྱེད་པ་ཟུར་པ་མི་དགོས་པས། གཏོར་མ་བྱིན་གྱིས་བརླབས་པ་ནས། ཕྲིན་ལས་གཞོལ་བའི་བར་གཏོར་ཆོག་ལྟར་བྱའོ། ། གཉིས་པ་ནག་པོ་ཆེན་པོ་གུར་གྱི་མགོན་པོ་ལ་དབུལ། གསུམ་པ་འཕགས་པ་ཀླུ་སྒྲུབ་ཀྱི་བཀའ་སྲུང་མགོན་པོ་གདོང་བཞི་པ་ལ་དབུལ། བཞི་པ་འཇིག་རྟེན་པ་སྤྱི་ལ། མགྲོན་བསྐྱེད་པ་ནས་ཕྲིན་ལས་གཞོལ་བའི་བར་གཏོར་ཆོག་ལྟར་བྱས་ལ་དབུལ། ལྔ་པ་གནས་དེའི་གཞི་བདག་དབང་ཐོབ་པ་ཡོད་ན་དབུལ་ཞིང༌།
དབང་མ་ཐོབ་ན་གནས་ཁང་གི་ཕྱི་རོལ་དུ་སོང་ནས། གཏོར་མ་དེ་འདོད་དགུ་འབྱུང་བའི་རྒྱ་མཚོར་བསམས་ལ། ཨ་ཀཱ་རོའི་སྔགས་ཀྱིས་དབུལ་ཞིང༌། ཕྲིན་ལས་གཞོལ་ལ་སླར་ནང་དུ་འཇུག་གོ ། དེ་ནས་དཔའ་བོའི་སྟོན་མོ་ལ་ལོངས་སྤྱད་རྒྱུ་ཡོད་ན་མཆོད་ཅིང་ཡོ་བྱད་བྱིན་གྱིས་བརླབས་པ་ནས། ལྷག་མའི་གཏོར་མ། རྡོ་རྗེའི་གླུ། བཀྲ་ཤིས་བརྗོད་པའི་བར་ཚུལ་བཞིན་དུ་བྱའོ། ། གསུམ་པ་མཇུག་གི་ཆོ་ག་ནི། ཡང་མཎྜལ་གྱི་མཐར་མཆོད་པ་གསར་པ་ཅི་འབྱོར་པ་བཤམས་ལ།
དེ་དག་བསང་སྦྱངས། བྱིན་གྱིས་བརླབས་ལ། ཨོཾ་སརྦ་ཏ་ཐཱ་ག་ཏ་ཤྲཱི་གུཧྱ་ས་མཱ་ཛཿམཎྜ་ལ་ས་པ་རི་ཝཱ་ར་ཞེས་སྔོན་དུ་འགྲོ་བས། མཆོད་ཡོན་ནས་རོལ་མོའི་བར་དང༌། རྡོ་རྗེ་མ་ལྔས་མཆོད། དེ་ཉིད་ལྔ་པས་བསྟོད། ལྷ་སོ་སོའི་སྔགས་ཀྱི་མཐར། འབྲུ་གསུམ་བཏགས་པས་བདུད་རྩི་དབུལ། དེ་ནས་སྔར་ལྟར་དངོས་གྲུབ་བླངས་ལ། ཡི་གེ་བརྒྱ་པ་ལན་གསུམ་བརྗོད་ཅིང༌།
མ་འབྱོར་པ་དང་ཉམས་པ་དང༌། ། ཞེས་སོགས་ཀྱིས་ནོངས་པ་བཟོད་པར་གསོལ་ལ། རྡོ་རྗེ་ཐལ་མོ་སྙིང་གར་བཞག་ནས། ཨོཾ་ཁྱེད་ཀྱིས་སེམས་ཅན་དོན་ཀུན་མཛོད། ། ཞེས་སོགས་དང༌། ཨོཾ་ཨཱཿཧཱུྃ། བཛྲ་མུཿ ཞེས་པས་པད་སྐོར་དང་འཁྱུད་པའི་ཕྱག་རྒྱ་སྔོན་དུ་འགྲོ་བས། མཐེ་བོང་དང་སྲིན་ལག་གིས་སེ་གོལ་གཏོགས་ལ། ཡེ་ཤེས་ཀྱི་དཀྱིལ་འཁོར་གཤེགས་སུ་གསོལ།
དམ་ཚིག་པ་རང་གི་ལུས་ལ་བསྡུས་ཏེ། དེའང་རང་གི་ཐུགས་ཀའི་ས་བོན་ལས་འོད་ཟེར་འཕྲོས། མདུན་གྱི་ལྷ་རྣམས་ལ་ཕོག་པས། དེས་ལྷ་རྣམས་སྤྱན་དྲངས་ནས། རང་གི་ཕུང་པོ་ལྔ་ལ་རྒྱལ་བ་རིགས་ལྔ་ཐིམ། ཁམས་བཞི་ལ་ཡུམ་བཞི། མིག་སོགས་ལ་སེམས་དཔའ་སེམས་མ། ཚིགས་བཅུ་ལ་ཁྲོ་བོ་བཅུ་ཐིམ་པས། ཕུང་ཁམས་དེ་རྣམས་ལྷ་སོ་སོའི་སྐུར་བསམ། རྟེན་གྱི་དཀྱིལ་འཁོར་ཡང་རང་གི་ལུས་ཀྱི་ཆ་ཤས་སོ་སོ་ལ་ཐིམ་པས་དཀྱིལ་འཁོར་དེ་དག་ཏུ་གྱུར་ནས།
རང་ལུས་དཀྱིལ་དང་བཅས་པའི་ཞེ་སྡང་རྡོ་རྗེ་ཡབ་ཡུམ་དུ་གྱུར་པར་བསམས་ལ། འཇིག་རྟེན་པའི་གཏོར་མགྲོན་རྣམས་བཛྲ་མུཿས་གཤེགས་སུ་གསོལ་ཞིང༌། རང་གི་གནས་གསུམ་བྱིན་གྱིས་བརླབས་ལ། ལས་ཀྱི་རྗེས་མི་མངོན་པར་བསྡུས་ནས། དགེ་བའི་རྩ་བ་རྡོ་རྗེ་འཆང་གི་སར་བསྔོ་ཞིང༌། སྤྱོད་ལམ་ཐམས་ཅད་དུ་ལྷའི་ང་རྒྱལ་གྱིས་གནས་པར་བྱས་ཏེ། ཆོ་ག་རྒྱས་པར་ཉམས་སུ་བླང་བའི་རིམ་པའོ། ། ཡང་རྩ་རྒྱུད་ལེའུ་བརྒྱད་པ་ལྟར་བསྡུས་ཏེ་ཉམས་སུ་ལེན་ན། དང་པོར་དྲིའི་མཎྜལ་བྱ་བ་ནས་མཆོད་པ་བཤམས་པའི་བར་དང༌། ཆུ་བྱིན་གྱིས་བརླབས་པ་ནས་མེ་ཏོག་གི་ཚོམ་བུ་བཀོད་པའི་བར་སྔར་ལྟར་བྱ།
བདག་ཉིད་སངས་རྒྱས་སུ་བསྐྱེད་པ་དང་མདུན་གྱི་ལྷ་སྒྲུབ་པ་དུས་གཅིག་ལ་བྱེད་པར་བཤད་པས། སྐྱབས་འགྲོ་སེམས་བསྐྱེད་དང་རྡོ་རྗེ་སེམས་དཔའི་བསྒོམ་བཟླས་བྱས་ལ། རང་ལྷའི་ང་རྒྱལ་གྱིས་ཚོམ་བུ་དཀྱིལ་འཁོར་གྱི་དབུས་སུ་ཞུགས་ཏེ། དེར་གནས་པས་བསོད་ནམས་ཀྱི་ཚོགས་བསགས་པ་ནས་བརྩམས་ཏེ། མཆོད་པའི་རྣལ་འབྱོར་ཡན་ཆད་དང་པོ་སྦྱོར་བ་རྫོགས་པར་བསྒོམ། དེ་ནས་དཀྱིལ་འཁོར་རྒྱལ་མཆོག་གི་མངལ་དུ་བསྐྱེད་པའི་ལྷ་རྣམས་ཕྱིར་སྤྲོས། སླར་འདུས་ནས་གཙོ་བོ་རང་ལ་ཐིམ། གཞན་རྣམས་ཚོམ་བུའི་དཀྱིལ་འཁོར་གྱི་གདན་སོ་སོའི་སྟེང་དུ་འཁོད་པར་བསམ། དེ་ནས་རང་གི་ལུས་གཞལ་ཡས་ཁང་དུ་བསམས་ལ། དེར་མཆོད་པའི་ལྷ་མོ་བསྐྱེད་པ་ནས་བརྩམས་ཏེ།
གཏོར་མས་མཆོད་པའི་བར་གོང་བཞིན་རྒྱས་བསྡུས་ཅི་ལྟར་འདོད་པ་བྱ། འོན་ཀྱང༌། སྙིང་ག་ནས་སྤྲོས་པའི་མཆོད་པའི་ལྷ་མོ་དང་མཆོད་པ་རྣམས་ཀྱིས། བདག་དཀྱིལ་འཁོར་གྱི་གཙོ་བོར་གནས་པ་ལ་ཚུར་མཆོད་པར་བསམས་པ་ནི་ཁྱད་པར་རོ། ། དེ་ནས་འདི་ལྟར་བྱ། འགྲེལ་པར་མི་གསལ་ཀྱང༌། དོན་གྱིས་ཐོབ་པའི་དཔའ་བོའི་སྟོན་མོ་ལ་ལོངས་སྤྱོད་པ་ནས། ནོངས་པ་བཟོད་པར་གསོལ་བ་ཡན་གོང་བཞིན་བྱས་ལ། དེ་ནས་ཕྲ་ཐིག་གི་རྣལ་འབྱོར་བཟླས་པ། གཙོ་བོ་དོན་དམ་དུ་བཞུགས་ཤིང་བསྐུལ་བ་ནས་ཉེ་བར་བསྡུ་བའི་བར་སྒྲུབ་ཐབས་ལྟར་ཉམས་སུ་བླང་བར་བྱའོ། །
དེ་ལྟར་རྣལ་འབྱོར་པས་ཡང་ཡང་དུ་ཆོ་ག་ཁྱད་པར་ཅན་འདི་ཉམས་སུ་བླང་པས་བསོད་ནམས་ཀྱི་ཚོགས་མཐར་ཕྱིན་ནས་རྡོ་རྗེ་འཆང་ཆེན་པོའི་གོ་འཕང་མངོན་དུ་བྱེད་པ་ཉིད་དོ། ། དཔལ་ལྡན་འདུས་པའི་དཀྱིལ་འཁོར་ལྷ་ཚོགས་ལ། ། ཀུན་བཟང་མཆོད་སྤྲིན་རྒྱ་མཚོ་འདི་ཕུལ་བས། ། རླབས་ཆེན་བསོད་ནམས་ཚོགས་མཆོག་མཐར་ཕྱིན་ནས། ། བདེ་ཆེན་རྡོ་རྗེ་འཆང་གི་ས་ཐོབ་ཤོག ། དཔལ་གསང་བ་འདུས་པའི་དཀྱིལ་འཁོར་གྱི་ལྷ་ཚོགས་རྣམས་མཆོད་པའི་ཆོ་ག་མཆོད་སྤྲིན་རྒྱ་མཚོ་ཞེས་བྱ་བ་འདི་ནི་བདེ་བར་གཤེགས་པའི་རིང་ལུགས་པ་ཆེན་པོ་རྗེ་བཙུན་དམ་པ་ཡེ་ཤེས་རྒྱལ་མཚན་དཔལ་བཟང་པོའི་ཞབས་རྡུལ་སྤྱི་བོས་བླངས་པ། ཤཱཀྱའི་དགེ་སློང་ཀུན་དགའ་བཟང་པོ་ལ་སྡེ་སྣོད་འཛིན་པའི་རྡོ་རྗེ་རྒྱལ་མཚན་ལ་སོགས་པ་དོན་གཉེར་འགའ་ཡིས་བསྐུལ་བའི་ངོར། རྩ་རྒྱུད་དང་བཤད་རྒྱུད་རྡོ་རྗེ་ཕྲེང་བ་ལ་གཞི་བྱས། འཕགས་སྐོར་གྱི་གཞུང་ཐམས་ཅད་ནས་འབྱུང་བའི་མཆོད་པའི་ཡན་ལག་རྣམས་ཚང་བར་བསྡུས་ཤིང་སྒྱུ་འཕྲུལ་དྲྭ་བ་ལ་སོགས་པ་ཕ་རྒྱུད་ཕྱོགས་མཐུན་རྣམས་ནས་ཅུང་ཟད་ཁ་བསྐངས་ཏེ། བླ་མ་དམ་པའི་ཕྱག་བཞེས་ཀྱིས་བརྒྱན་ནས་དཔལ་ས་སྐྱའི་ཆོས་གྲྭ་ཆེན་པོར་སྦྱར་བའི་ཡི་གེ་པ་ནི་བཤེས་གཉེན་བཟང་པོས་བགྱིས་སོ། །
འདིས་བསྟན་པ་དང་སེམས་ཅན་མང་པོ་ལ་ཕན་ཐོགས་པར་གྱུར་ཅིག། ༄༅། །དཔལ་གསང་བ་འདུས་པའི་རྡོ་རྗེ་སེམས་དཔའ་མཆོད་པའི་ཆོ་ག་ཚོགས་གཉིས་རྒྱ་མཚོ་བཞུགས་སོ།། ༈ །དཔལ་གསང་བ་འདུས་པའི་རྡོ་རྗེ་སེམས་དཔའ་མཆོད་པའི་ཆོ་ག་ཚོགས་གཉིས་རྒྱ་མཚོ་ཞེས་བྱ་བ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། འོད་གསལ་ཆོས་སྐུའི་བྱ་ལམ་རྒྱ་ཆེ་བར། ། ཟུང་འཇུག་ལོངས་སྐུའི་ཉིན་བྱེད་རབ་རྒྱས་ཤིང༌། ། ཕྲིན་ལས་སྤྲུལ་སྐུའི་ཚ་ཟེར་སྟོང་འཕྲོ་བ། ། རྡོ་རྗེ་འཆང་བདག་དཔལ་ལྡན་བླ་མར་འདུད། ། ཡིད་འོང་མཆོད་པའི་ཚོགས་ཆེན་གྱིས། ། ཁྱབ་བདག་རྡོ་རྗེ་སེམས་དཔའ་ཉིད། །
རྗེས་སུ་མཉེས་པར་བྱེད་པའི་ཚུལ། ། གཞུང་བཞིན་དག་པར་བཤད་ཀྱིས་ཉོན། ། དཔལ་གསང་བ་འདུས་པའི་དཀྱིལ་འཁོར་དུ་དབང་བསྐུར་བ་ཐོབ་ཅིང་དམ་ཚིག་དང་སྡོམ་པར་ལྡན་པའི་སྔགས་པས། སྒྲུབ་པའི་ཐབས་མདོར་བྱས་ནས་བཤད་པའི་མན་ངག་ཟབ་མོ་བསྐྱེད་རིམ་གྱི་རྣལ་འབྱོར་བསྒོམ་པའི་སྔོན་དུ་འགྲོ་བ། དཔལ་རྡོ་རྗེ་སེམས་དཔའ་མཆོད་པའི་ཆོ་ག་བྱ་བ་ལ་དོན་གསུམ་སྟེ། སྦྱོར་བ་དང༌། དངོས་གཞི། རྗེས་སོ། ། དང་པོ་ནི་སྔ་བར་མལ་ནས་ལངས་ཏེ། སྙིང་གར་ཟླ་བའི་དཀྱིལ་འཁོར་ལ་གནས་པའི་ཧཱུྃ་གི་འོད་ཟེར་གྱིས་རང་གི་སྒོ་གསུམ་གྱི་དྲི་མ་སྦྱངས་པར་བསམས་ལ།
ཨོཾ་ཨཱཿཧཱུྃ་བཛྲ་སཏྭ་ཞེས་བརྗོད་པས། རང་སྐད་ཅིག་གིས་རྡོ་རྗེ་སེམས་དཔར་བསམ་མོ། ། དེ་ནས་སའི་ཆ་ཤིན་ཏུ་དག་པར་ཁྲུ་གང་གིས་ཚད་ཀྱི་དྲིའི་མཎྜལ་བྱས་ལ། མེ་ཏོག་གཅིག་དབུས་སུ་བཞག་པས་བསྲུང་ངོ༌། ། མཎྜལ་གྱི་ཕྱིའི་ཁོར་ཡུག་ཏུ། ཆུ་གསུམ་མམ། མཆོད་ཡོན་རྐྱང་པ་སྔོན་དུ་འགྲོ་བའི་མཆོད་པ་ལྔ་སྤྱིར་བཤམ། དེའི་ནང་དུ་ལྷ་སོ་སོའི་མཆོད་པ་བདུག་སྤོས། མར་མེ། ཞལ་ཟས་གསུམ་ཕྱོགས་རེར་ཚན་པ་བདུན་བདུན་རེ།
གྲུ་བཞིར་བཀོད། དེའི་ནང་གི་ཤར་ནུབ་གཉིས་སུ་མཆོད་པ་གསུམ་པོ་ཚར་གཉིས་གཉིས་བཤམ། གཞན་ཡང་བླ་རེ་དང༌། བ་དན་དང༌། གོས་ཟུང་དང༌། རོལ་མོ་ལ་སོགས་པ་མཆོད་རྫས་རྣམས་ཅི་འབྱོར་དུ་བཤམ་ཞིང༌། རང་གི་མདུན་དུ་རྡོ་རྗེ་དང་དྲིལ་བུ་སོགས་ཉེ་བར་མཁོ་བ་རྣམས་ཀྱང་གཞག་པར་བྱའོ། ། གཉིས་པ་ལ་གསུམ། བདག་གི་རྣལ་འབྱོར། མདུན་གྱི་དཀྱིལ་འཁོར་སྒྲུབ་ཅིང་མཆོད་པ།
བཟླས་པ་བྱ་ཞིང་བྱིན་གྱིས་བརླབ་པའོ། ། དང་པོ་ལ་གསུམ་གྱི་དང་པོ། ལྕེ་ལག་བྱིན་གྱིས་བརླབ་པ་ནི། རྣལ་འབྱོར་པ་སྟན་བདེ་བ་ལ་འདུག་སྟེ། སྐྱབས་སུ་འགྲོ་བ་དང༌། སེམས་བསྐྱེད་པ་སྔོན་དུ་སོང་ནས། རང་ཉིད་རྡོ་རྗེ་སེམས་དཔར་གསལ་བའི་ལག་པ་གཉིས་ཀྱི་མཐིལ་དུ། ཨ་ཨ་ལས་བྱུང་བའི་ཟླ་བའི་དཀྱིལ་འཁོར་རེ་རེ། དེ་གཉིས་ཀྱི་སྟེང་དུ་ཧཱུྃ་ཧཱུྃ་ལས་བྱུང་བའི་རྡོ་རྗེ་འབར་བ་རེ་རེ། དེ་དག་ཞུ་ནས་ལག་པ་ལ་ཐིམ་པས།
ལག་པ་གཉིས་རྡོ་རྗེའི་རང་བཞིན་དུ་གྱུར་པར་བསམས་ལ། ཨོཾ་ཤུདྡྷ་དྷརྨ་ཏ་སིདྡྷ་བཛྲ་ཧཱུྃ། ཞེས་བརྗོད་དོ། ། དེ་ནས་རང་གི་ལྐོག་མའི་དབུས་སུ་ཧྲཱིཿལས་པདྨ་དམར་པོ་འདབ་མ་བརྒྱད་པ། ལྕེའི་ཐད་ཀའི་འདབ་མ་གཅིག་ལྕེར་གྱུར་པའི་སྟེང་དུ་ཧཱུྃ་ལས་བྱུང་བའི་རྡོ་རྗེ་འབར་བ། དེ་ཞུ་ནས་ལྕེ་ལ་ཐིམ་པས། ལྕེ་རྡོ་རྗེའི་རང་བཞིན་དུ་གྱུར་པར་བསམས་ལ། བཛྲ་ཛི་ཧྭ་ཧཱུྃ། ཞེས་བརྗོད་དོ། ། གཉིས་པ་རྒྱུ་ཚོགས་གཉིས་བསགས་པ་ནི།
བྱིན་གྱིས་བརླབས་པའི་ལག་པ་དེས། སྔར་བཤམས་པའི་མཆོད་པ་རྣམས་ཀྱི་ཁ་ཅུང་ཟད་གསོས་ཤིང༌། ཨོཾ་ཨཱཿབིགྷྣཱནྟ་ཀྲྀཏ་ཧཱུྃ། ཞེས་ལན་བདུན་བཟླས་པས་མཆོད་རྫས་རྣམས་བགེགས་དང་བྲལ་བར་བསམས་ལ། མདུན་དུ་རྡོ་རྗེ་འཛིན་པ་འཁོར་དང་བཅས་པ་མངོན་སུམ་བཞིན་དུ་བཞུགས་པར་བསྒོམས་ལ་རྡོ་རྗེ་ཐལ་མོ་སྦྱར་ཏེ། ཕྱག་འཚལ་བསྟོད་ཅིང་ཕྱག་འཚལ་བསྟོད། ། ཕྱག་འཚལ་བསྟོད་དེ་ཕྱག་འཚལ་འདུད། ། གུས་པས་སྐུ་ལ་བདག་གསོལ་འདེབས། ། རྡོ་རྗེ་སེམས་དཔའ་བདག་སྒྲུབས་ཤིག ། ཅེས་ལན་གསུམ་གྱིས་གསོལ་བ་བཏབ་སྟེ།
བསོད་ནམས་ཀྱི་ཚོགས་བསགས་པའོ། ། དེ་ནས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། ཞེས་པས་ཆོས་ཐམས་ཅད་རང་གི་སེམས་ཙམ་དང༌། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་ལན་གསུམ་བརྗོད་པས་སེམས་ཙམ་དེ་ཡང་རང་བཞིན་གྱིས་མ་གྲུབ་པའི་སྟོང་པ་ཉིད་དུ་གྱུར་པར་བསམ་མོ། ། གསུམ་པ་འབྲས་བུ་ལྷར་བསྐྱེད་ཅིང་བྱིན་གྱིས་བརླབ་པ་ནི། ཨོཾ་ཨཱཿཧཱུྃ་བཛྲ་སཏྭ་མ་ནུ་སྨ་ར་ས་མ་ཡ་ཏིཥྛ་ཨ་ཧཾ་དྷ་ར་ཡཱ་མི་བཛྲ་སཏྭ་ཧི་ཧི་ཧི་ཧི་ཧཱུྃ། ཞེས་བརྗོད་པས། བདག་ཉིད་སྐད་ཅིག་གིས་རྡོ་རྗེ་སེམས་དཔའ་ཞལ་གཅིག་ཕྱག་གཉིས་པ་སྐུ་མདོག་སྟོན་ཀའི་ཟླ་བ་ལྟར་དཀར་ཞིང་ཕྱག་ན་རྡོ་རྗེ་དང་དྲིལ་བུ་བསྣམས་པ།
རལ་པའི་ཐོར་ཅོག་ཅན།

ཞི་ཞིང་སྒེག་པའི་ཉམས་དང་ལྡན་པ། རང་གི་བཙུན་མོས་མགུལ་ནས་འཁྱུད་པ། སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་གདན་ལ་སེམས་དཔའི་སྐྱིལ་ཀྲུང་གིས་བཞུགས་པར་བསམས་ལ། དེའི་སྤྱི་བོར་ཨོཾ་དཀར་པོ་མགྲིན་པར་ཨཱཿདམར་པོ་ཐུགས་ཀར་ཧཱུྃ་སྔོན་པོ་རྣམས་བཀོད་ལ་སྒོ་གསུམ་བྱིན་གྱིས་བརླབ་བོ། ། འདིར་ཁ་ཅིག་རྡོ་རྗེ་སེམས་དཔའ་ཞལ་གསུམ་ཕྱག་དྲུག་པར་འདོད་པ་ནི་གཞུང་དང་དངོས་སུ་འགལ་ལོ། ། གཉིས་པ་ལ་གཉིས། དཀྱིལ་འཁོར་སྒྲུབ་པའི་སྔོན་འགྲོ་དང༌། དངོས་གཞི་དངོས་སོ། ། དང་པོ་ལ་གསུམ་གྱི་དང་པོ་སྲུང་འཁོར་བསྒོམ་པ་ནི། རང་གི་ཐུགས་ཀའི་ཧཱུྃ་གི་འོད་ཟེར་གྱིས་རང་བཞིན་གྱི་གནས་ནས་གནོད་མཛེས་བཀུག་ནས་རང་གི་མདུན་དུ་བཀུག་སྟེ། བདག་གིས་ཅི་བགྱི་ཞེས་བཀའ་ནོད་པ་ལ།
ཨོཾ་སུམྦྷ་ནི་སུམྦྷ་ཧཱུྃ། གྲྀཧྞ་གྲྀཧྞ་ཧཱུྃ། གྲྀཧྞཱ་པ་ཡ་གྲྀཧྞཱ་པ་ཡ་ཧཱུྃ། ཨཱ་ན་ཡ་ཧོཿ བྷ་ག་ཝཱན། བིདྱ་རཱ་ཛ་ཧཱུྃ་ཕཊ། ཅེས་བརྗོད་ཅིང་ཕྱོགས་བཅུར་སེ་གོལ་གཏོགས་ཤིང་བཀའ་བསྒོས་པས། གནོད་མཛེས་ཀྱི་ཕྱག་གཡས་ཀྱི་རྡོ་རྗེ་དེ་ལྕགས་ཀྱུར་གྱུར་ནས། བགེགས་ཀྱི་གཙོ་བོ་ཕྱོགས་སྐྱོང་བཅུའི་སྙིང་ག་ནས་ལྕགས་ཀྱུས་བཀུག མགྲིན་པར་ཞགས་པས་བཅིངས།
མཚོན་ཆ་ལྷག་མ་རྣམས་ཀྱིས་བསྡིགས་བཞིན་པས་བཀུག་ནས་མདུན་གྱི་མཎྜལ་གྱི་ཕྱི་རོལ་དུ་ཧཱུྃ་རིང་པོ་ལས་གྲུབ་པའི་ཁྲོན་པའི་ནང་དུ་བཅུག་པར་བསམ་མོ། ། དེ་ནས་སྙིང་གའི་ཧཱུྃ་ལས་སྤྲོས་པའི་རྡོ་རྗེ་ཕུར་བུ་སྟོད་བདུད་རྩི་འཁྱིལ་པའི་རྣམ་པ་ཅན། ལྟེ་བ་མན་ཆད་མདུང་རྩེ་གཅིག་པའི་དབྱིབས་ཅན་མེ་དཔུང་རབ་ཏུ་འབར་བ་བཅུ་སྤྲོས་ཏེ། ཕྱོགས་སྐྱོང་བཅུ་འཁོར་བཅས་ཀྱི་སྤྱི་བོར་ཟུག་པར་བསམ། དེ་ནས་གནོད་མཛེས་ལ། ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱན་ཕཊ་ཕཊ་ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཕཊ་ཕཊ་ཧཱུྃ་ཧཱུྃ་ཧཱུྃ། བཛྲ་ཀཱི་ལ་ཡ་བཛྲ་དྷ་རོ་ཨཱཛྙ་པ་ཡ་ཏི་སརྦ་བིགྷྣཱན་ཀཱ་ཡ་ཝཱཀྩིཏྟ་བཛྲ་ཀཱི་ལ་ཡ་ཧཱུྃ་ཧཱུྃ་ཧཱུྃ་ཕཊ་ཕཊ། ཅེས་བཀའ་བསྒོས་པས། གནོད་མཛེས་ཀྱི་ལྕགས་ཀྱུ་དེ་རྡོ་རྗེ་ཐོ་བ་མེ་འབར་བར་གྱུར་ནས། ཕུར་བུས་སྤྱི་བོ་ནས་བརྡུངས་པར་བསམས་ལ།
ཨོཾ་བཛྲ་མུངྐ་ར་བཛྲ་ཀཱི་ལ་ཡ་ཨཱ་ཀོ་ཊ་ཡ་ཧཱུྃ་ཕཊ། ཅེས་བརྗོད་པས་བགེགས་རྣམས་ཀྱི་སྤྱི་གཙུག་ནས་བརྡབས་པས་རྐང་མཐིལ་གྱི་བར་དུ་ཕུག་སྟེ། ས་འོག་རིམ་པ་བདུན་གྱི་བར་དུ་སོན་པར་ཕུར་བུས་བརྡབས་པས་ལུས་གཡོ་བ་མེད་ངག་རླུང་རྒྱུ་བ་མེད། ཡིད་རྣམ་པར་རྟོག་པ་མེད་པར་འོད་གསལ་གྱི་ངང་དུ་ཐིམ་པར་བསམས་ལ། གནོད་མཛེས་རང་གི་སྙིང་གར་བསྡུའོ། ། དེ་ནས་ཕུར་བུ་རྣམས་ལས་འོད་འཕྲོས་པས་འོག་རྡོ་རྗེའི་ས་གཞི། དེའི་སྟེང་དུ་རྡོ་རྗེའི་རྭ་བ་སྟེ་གུར། དེའི་ཕྱི་རོལ་དུ་རྡོ་རྗེའི་རྭ་བ་དང་མེ་རི་འབར་བས་བསྐོར་བར་བསམ་མོ། ། ཁ་ཅིག་འདི་ཡན་བདག་བསྐྱེད་དུ་འདོད་པ་ནི་གཞུང་གི་མཚམས་མ་ཕྱེད་པར་ཟད་དོ། ། གཉིས་པ་མཎྜལ་བྱ་བ་ནི།
ཧཱུྃ་བཟླས་པའི་བ་ལང་གི་ལྕི་བའམ། དེ་མེད་ན་དྲི་བཟང་གི་ཆུས་མདུན་གྱི་མཎྜལ་ལ་གཡས་སྐོར་གྱི་ཁྱེ་མ་མེད་པར་བྱུག་ཅིང༌། ཨོཾ་བཛྲ་རེ་ཁེ་ཧྲཱིཿ ཞེས་དང༌། ཆུར་བཅས་ལྕི་བ་སྦྱིན་པ་ཡིན། ། སྐྱང་ནུལ་བྱ་བ་ཚུལ་ཁྲིམས་ཡིན། ། གྲོག་སོགས་བསལ་བ་བཟོད་ཡིན་ཏེ། ། བྱ་བ་རྩོམ་པ་བརྩོན་འགྲུས་སོ། ། སྐད་ཅིག་རྩེ་གཅིག་བསམ་གཏན་ཡིན། ། རི་མོ་སྙོམས་པ་ཤེས་རབ་ཡིན། །
ཐུབ་པའི་མཎྜལ་བྱས་པས་ཕ་རོལ་ཕྱིན་དྲུག་མཉེས་པར་འགྱུར། ། ལྷ་མི་ཁྱད་པར་ཅན་སྐྱེ་ཟླ་ལྟར་གཟི་འཕགས་ཤིང༌། ། ནད་ཀུན་ལས་གྲོལ་གསེར་གྱི་མདོག་དང་འདྲ་བར་འགྱུར། ། རྒྱལ་རིགས་འབྲུ་དང་གསེར་སོགས་འབྱོར་པས་གང་བར་འགྱུར། ། དེ་བས་བདེ་གཤེགས་མཆོག་གི་ཁྱིམ་དུ་ལུས་ཀྱི་ལས་བྱའོ། ། ཞེས་ཕན་ཡོན་རྣམས་བརྗོད་ཅིང་བྱུག་རིས་བྱའོ། ། གསུམ་པ་སའི་ལྷ་མོ་ལ་གསོལ་བ་གདབ་པ་ནི། མཎྜལ་གྱི་དབུས་སུ་མེ་ཏོག་གཅིག་བཞག་ལ། རང་གི་ལག་པ་གཡས་པར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་གསུམ་བསམས་ཏེ། སོར་མོ་ས་ལ་བསྣུན་པའི་སྒྲ་དང་ཧཱུྃ་གི་འོད་ཟེར་གྱིས་མཎྜལ་གྱི་དབུས་ཀྱི་ས་འོག་ནས།
སའི་ལྷ་མོ་དགའ་བ་དང་ལྡན་པའི་ཐུགས་ཅན་ཕྱག་གཡས་མི་འཇིགས་པའི་ཕྱག་རྒྱ་མཛད་ཅིང༌། གཡོན་པས་གསེར་གྱི་བུམ་པ་བསྣམས་པ། རྒྱན་སྣ་ཚོགས་ཀྱིས་བརྒྱན་པ་ལྟེ་བ་མན་ཆད་སའི་འོག་ཏུ་བཞུགས་པ་ཞིག་བྱུང་བར་བསམ། དེ་ལ་ཨོཾ་པྲྀ་ཐི་ཝི་དེ་ཝཱི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་སོགས་མཆོད་ཡོན་སྔོན་དུ་འགྲོ་བའི་ཉེར་སྤྱོད་རོལ་མོ་དང་བཅས་པ་ཕུལ་ནས། རྡོ་རྗེ་དྲིལ་བུ་འཛིན་པས། སྐྱོབ་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་དང་ཁྱད་པར་འདྲ། ། ས་དང་ཕ་རོལ་ཕྱིན་པ་ལ། ། ལྷ་མོ་ཁྱོད་ནི་དཔང་དུ་གྱུར། །
ཤཱཀྱ་སེང་གེ་སྐྱོབ་པ་ཡིས། ། ཅི་ལྟར་བདུད་ཀྱི་སྡེ་བཅོམ་པ། ། དེ་བཞིན་བདུད་ཀྱི་སྟོབས་བཅོམ་ནས། ། བདག་གིས་དཀྱིལ་འཁོར་བྲི་བར་བྱ། ། ཞེས་ལན་གསུམ་དུ་གསོལ་བ་བཏབ་པས། ས་བྱིན་ནས་དེ་ཉིད་དུ་ཐིམ་པར་བསམ་མོ། ། གཉིས་པ་ལ་གཉིས། དཀྱིལ་འཁོར་སྒྲུབ་པ་དང་དེ་ལ་མཆོད་པའོ། ། དང་པོ་ནི། ཨོཾ་མེ་དི་ནཱི་བཛྲཱི་བྷ་ཝ་བཛྲ་བནྡྷ་ཧཱུྃ།
ཞེས་བརྗོད་པས་མཎྜལ་གྱི་ས་གཞི་རྡོ་རྗེའི་རང་བཞིན་དུ་བསམ། དེ་ནས་མེ་ཏོག་གིས་དཀྱིལ་འཁོར་རིམ་པ་གསུམ་དང་ལྡན་པ་བྲིས་ལ། ནང་མའི་དབུས་སུ་པདྨ་འདབ་བརྒྱད་ཀྱི་ལྟེ་བར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་དཀར་པོ་བྲི། དེ་བཞིན་དུ་ཤར་གྱི་འདབ་མར་འཁོར་ལོ་ལ་ཨོཾ་དཀར་པོ། ལྷོར་རིན་པོ་ཆེ་ལ་སྭཱ་སེར་པོ། ནུབ་ཏུ་པདྨ་ལ་ཨཱཿདམར་པོ། བྱང་དུ་སྣ་ཚོགས་རྡོ་རྗེ་ལ་ཧཱ་ལྗང་གུ། ཤར་ལྷོར་འཁོར་ལོ་ལ་ལཾ་དཀར་པོ། ལྷོ་ནུབ་ཏུ་རིན་པོ་ཆེ་ལ་མཱཾ་སྔོན་པོ། ནུབ་བྱང་དུ་པདྨ་ལ་པཾ་དམར་པོ།
བྱང་ཤར་དུ་སྣ་ཚོགས་རྡོ་རྗེ་ལ་ཏཱཾ་ལྗང་གུ། རིམ་པ་གཉིས་པའི་ཤར་ལྷོར། འཁོར་ལོ་ལ་རཾ་དཀར་པོ། ལྷོ་ནུབ་ཏུ་རིན་པོ་ཆེ་ལ་ཤཾ་སྔོན་པོ། ནུབ་བྱང་དུ་པདྨ་ལ་གཾ་དམར་པོ། བྱང་ཤར་དུ་སྣ་ཚོགས་རྡོ་རྗེ་ལ་རཾ་ལྗང་གུ། གཙོ་བོའི་མདུན་དུ་རྡོ་རྗེ་ལ་ཁཾ་སྔོན་པོ། རིམ་པ་གསུམ་པའི་ཤར་དུ་འཁོར་ལོ་གཉིས་ལ། མཻཾ་དང་ཐལིཾ་དཀར་པོ། ལྷོར་རིན་པོ་ཆེ་གཉིས་ལ།
ཨོཾ་ཨོཾ་སེར་པོ། ནུབ་ཏུ་པདྨ་གཉིས་ལ་ཨོཾ་ཧཱུྃ་དམར་པོ། བྱང་དུ་སྣ་ཚོགས་རྡོ་རྗེ་གཉིས་ལ་ཨོཾ་སཾ་ལྗང་གུ། སྒོ་མཚམས་མ་བརྒྱད་དང་སྟེང་འོག་གཉིས་སུ་ཉི་མ་ལ་ཧཱུྃ་སྔོན་པོ་རེ་རེ་བྲིའོ། ། འདིར་འཕགས་པའི་ཡུལ་ན། མཎྜལ་ཐམས་ཅད་བ་གླང་གི་ལྕི་བ་ལས་བྱེད་པས། དེ་ལ་ས་བོན་རྣམས་རང་གི་ལག་པས་བྲིར་རུང་བས། སྐབས་འདི་ཉིད་དུ་ཡི་གེ་བྲི་བར་བཤད་པ་ཡིན་ལ། བོད་དུ་བ་ལྕི་བཤད་པ་བཞིན་མེད་པས། དེའི་དོད་དྲི་བཟང་གི་ཆུ་ལ་བྱེད་དགོས་ལ།
དེས་བྱུག་རིས་ཙམ་ལས་ཡི་གེའི་རྗེས་མི་དོད་པས། ལྷ་སོ་སོའི་སྔགས་བརྗོད་ཅིང་མེ་ཏོག་གི་ཚོམ་བུ་དགོད་པའམ། ཡང་ན་དང་པོར་འབྲས་ལ་སོགས་པ་ཚོན་གྱིས་ཁ་བསྒྱུར་ལ། དེས་ས་བོན་གྱི་ཡི་གེའི་གཟུགས་སུ་བྱ་བ་གང་བདེར་བྱའོ། ། དེ་ནས་ས་བོན་རྣམས་ལ་དྲིའི་ཆུས་བསང་གཏོར་ལན་གསུམ་བྱ་ཞིང་བགེགས་མཐར་བྱེད་ཀྱི་སྔགས་བཟླས་པས། ས་བོན་གྱི་ཡི་གེ་རྣམས་ངོ་བོ་དཔལ་རྡོ་རྗེ་སེམས་དཔའ་གཙོ་བོར་གྱུར་པའི་དཔལ་གསང་བ་འདུས་པ་ལྷ་སུམ་ཅུ་སོ་གཉིས་ཀྱི་རང་བཞིན་ལ་རྣམ་པ་སོ་སོའི་ས་བོན་འོད་འབར་བ་དང་བཅས་པར་བསམ་མོ། ། དེ་ལ་མཆོད་པ་རྒྱས་པར་བྱ་བའམ། མ་གྲུབ་ན་མདོར་བསྡུས་པས་ཀྱང་རུང་སྟེ། ཨོཾ་བཛྲ་སཏྭ་མཎྜ་ལ་ས་པ་རི་ཝཱ་ར་པུཥྤཾ་པྲ་ཏཱིཙྪ་སྭཱ་ཧཱ། ཞེས་དང༌།
དེ་བཞིན་དུ་ཐོག་མཐའ་རྣམས་ཀུན་ལ་སྦྱར་ལ། དྷཱུྃ་བཾ། དཱི་བཾ། གནྡྷཾ། ནཻ་ཝི་ཏྱེ། ཅེས་པས་མཆོད་ཅིང༌། ཤཔྟ་ཅེས་པ་རོལ་མོས་ཀྱང་ཁ་བསྐང་ངོ༌། ། དེ་ནས་རང་གི་སྙིང་ག་ནས་འོད་ཟེར་དཔག་ཏུ་མེད་པ་འཕྲོས་པས་རང་བཞིན་གྱི་གནས་ནས་དཔལ་རྡོ་རྗེ་སེམས་དཔའ་གཙོ་བོར་གྱུར་པའི་དཔལ་གསང་བ་འདུས་པའི་དཀྱིལ་འཁོར་གྱི་ལྷ་ཚོགས་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་སྤྱན་དྲངས་པར་བསམས་ལ། ཨོཾ་བཛྲ་ས་མཱ་ཛཿ ཞེས་བརྗོད།
དེ་རྣམས་མདུན་གྱི་ནམ་མཁར་བཞུགས་པ་ལ་རྡོ་རྗེ་མ་ལྔས་མཆོད་པར་བསམས་ལ། ཨོཾ་ཨཱཿརཱུ་པ་བཛྲཱི་ཧཱུྃ་ཞེས་དང༌། དེ་བཞིན་དུ་རཱུ་པའི་གནས་སུ་ཤཔྟ། གནྡྷེ། ར་ས། སྤརྵེ་རྣམས་བཅུག་པས་མཆོད་ལ། ཛཿཧཱུྃ་བཾ་ཧོཿས་ཡི་གེའི་དཀྱིལ་འཁོར་ལ་གཉིས་སུ་མེད་པར་བསྟིམས་པར་བསམ་མོ། ། འདིར་བྲིས་པའི་ས་བོན་རྣམས་སམ། ཆོ་ག་གསུམ་གང་རུང་ལས་རྡོ་རྗེ་འཆང་སྔོན་པོའམ། མི་བསྐྱོད་པས་གཙོ་བོ་བྱས་པའི་ལྷ་རྫོགས་པ་བསྐྱེད་པར་འདོད་པ་ནི་ཤིན་ཏུ་མི་འཐད་དེ།
གཞུང་དུ་ཡི་གེ་ཙམ་ལས་ལྷ་བསྐྱེད་པར་མ་བསྟན་པའི་ཕྱིར་དང༌། ཆོ་ག་འདི་ལས་དང་པོ་པའི་གང་ཟག་ལྷ་རྒྱས་པར་བསྒོམ་དུ་མི་ནུས་པའི་དབང་དུ་བྱས་པར་བཤད་པའི་ཕྱིར་དང༌། རྣལ་འབྱོར་འདི་སྔོན་དུ་སོང་ནས་མདོར་བྱས་ལྟར་ལྷའི་རྣལ་འབྱོར་དུ་གདོད་བསྒོམ་དགོས་པར་བཤད་པའི་ཕྱིར་རོ། ། གལ་ཏེ་ལྷར་མ་བསྐྱེད་ན་ཡི་གེ་ཙམ་གྱིས་དགོས་པ་མི་འགྲུབ་བོ་སྙམ་ན། རྣམ་པ་ཡིག་འབྲུར་བསྒོམས་པས་བསྒོམ་སླ་ཞིང༌། ངོ་བོར་ལྷར་མོས་པས་ཞེན་ཡུལ་ལ་མ་འཁྲུལ་ལ། དེས་ལས་དང་པོ་པའི་སྐབས་ཀྱི་དགོས་པ་ཐམས་ཅད་འགྲུབ་སྟེ། རྒྱུད་གཞན་དུ། ལྷ་ཉིད་གསང་སྔགས་ཚུལ་གྱིས་ནི། ། དངོས་གྲུབ་ཐམས་ཅད་རབ་སྟེར་བ། །
ཞེས་བཤད་པ་ལྟར་རོ། ། དེ་བཞིན་དུ་མི་བསྐྱོད་པ་གཙོ་བོར་འདོད་པའང་མི་འཐད་དེ། འདིར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་བྲིའོ་ཞེས་བཤད་ལ། མི་བསྐྱོད་པ་ལ་ནི་ཉི་གདན་ཡོད་པའི་ཕྱིར་རོ། ། རྡོ་རྗེ་འཆང་སྔོན་པོས་གཙོ་བྱས་པའང་མི་འཐད་དེ། གཞུང་དུ་རི་བོང་འཛིན་འོད་ལྟར་དཀར་རེག་བྱ་རྡོ་རྗེ་མས་འཁྱུད་སྐུ། ། ཞེས་དཀར་པོར་བཤད་པ་དང་འགལ་བས་སོ། ། གལ་ཏེ་མཆོད་བརྗོད་ཀྱི་ཡུལ་དེ་བདག་བསྐྱེད་ཀྱི་རྡོ་རྗེ་སེམས་དཔའ་དེ་ཡིན་ནོ་སྙམ་ན། དེའང་མི་འཐད་དེ། དེ་ནི་ཡབ་ཡུམ་གཉིས་ཀ་ཞལ་གཅིག་ཕྱག་གཉིས་པར་བཤད་ལ།
འདིར་རེག་བྱ་རྡོ་རྗེ་མས་འཁྱུད་པར་བཤད་ནས། རེག་བྱ་རྡོ་རྗེ་ཕྱག་གཉིས་མར་ཁས་ལེན་དགོས་པར་འགྱུར་ལ། དེ་ལྟ་བུ་འཕགས་པ་ཡབ་སྲས་ཀྱིས་གཞུང་གང་དུའང་མ་བཤད་པའི་ཕྱིར་རོ། ། ཐུབ་པ་དཔལ་གྱིས། རྡོར་སེམས་ཡབ་ཡུམ་ཕྱག་གཉིས་པར་བཤད་པའི་ཡུམ་ནི་རྡོ་རྗེ་དབྱིངས་ཀྱི་དབང་ཕྱུག་མར་བཤད་པས་རེག་བྱ་རྡོ་རྗེ་ཡིན་དོན་མེད་དོ། ། དེས་ན་རང་ལུགས་ལ་མཎྜལ་ལ་ཡིག་འབྲུར་བསྒོམས་པས་ལྷའི་རྣམ་པ་མི་དགོས་ཀྱང༌། ཡིག་འབྲུ་ལྷར་ཞེན་པའི་ཡུལ་དང༌། ཡེ་ཤེས་པ་སྤྱན་དྲངས་པའི་ཚེ་རྡོ་རྗེ་སེམས་དཔའ་དཀར་པོ་ཞལ་གསུམ་ཕྱག་དྲུག་པས་གཙོ་བྱས་པའི་དཀྱིལ་འཁོར་དུ་མོས་པ་ཡིན་ནོ། ། འོ་ན་འདིའི་གཙོ་བོ་གང་ནས་བཤད་སྙམ་ན། སྤྱིར་རྡོ་རྗེ་སེམས་དཔའ་ལ་མི་བསྐྱོད་པ་ཉིད་རྡོ་རྗེ་འཆང་ངམ།
རྡོ་རྗེ་སེམས་དཔའ་སོགས་སུ་བྱས་པ་དང༌། རིགས་ལྔ་ཆར་གྱི་གཙོ་བོ་ཁྱབ་བདག་རྡོ་རྗེ་འཆང་ངམ། རྡོ་རྗེ་སེམས་དཔར་བྱས་པ་གཉིས་ལས་འདི་ནི་ཕྱི་མ་ཡིན་ཏེ། གཞུང་དུ། མཉམ་མེད་ཡོན་ཏན་རིན་ཆེན་གཏེར་གྱུར་སངས་རྒྱས་ལྔ་ཡི་གཙོར་གྱུར་པ། ། ཞེས་བཤད་པའི་ཕྱིར་རོ། ། རྣམ་པ་དཀར་པོ་ཞལ་གསུམ་ཕྱག་དྲུག་པར་བྱེད་པ་ནི། རིག་པའི་དབང་དྲུག་གི་སྐབས་སུ་རྣམ་སྣང་ཆུ་དབང་སོགས་རིགས་ལྔ་དང་དབང་ལྔ་སྦྱར་ནས་རྡོ་རྗེ་སེམས་དཔའ་དང་མེ་ལོང་གི་དབང་གཉིས་སྦྱར་བའི་སྐབས་སུ་བཤད་པ་ལྟར་རོ། ། གཉིས་པ་མཆོད་པ་ནི། མདུན་གྱི་མཆོད་རྫས་རྣམས་འདུ་བྱས་ལ།
བགེགས་མཐར་བྱེད་ཀྱི་སྔགས་ཀྱིས་བསང༌། ཤཱུ་ནྱ་ཏཱས་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་སུ། ཨོཾ་ལས་མཆོད་ཡོན། པཾ་ལས་མེ་ཏོག དྷཾ་ལས་བདུག་སྤོས། དཾ་ལས་མར་མེ། གཾ་ལས་དྲི། ནཾ་ལས་ཞལ་ཟས་དང༌། གཞན་ཡང་ཤཾ་ལས་རོལ་མོ།
ཧཱུྃ་ལས་མཆོད་རྫས་གཞན་རྣམས་དྭངས་ཤིང་ཐོགས་པ་མེད་པ། ངོ་བོ་བཟང་ཞིང་རྒྱ་ཆེ་བ། ས་དང་ནམ་མཁའ་བར་སྣང་ཐམས་ཅད་ཁྱབ་པ། འཕགས་པ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ་ཞིག བླ་མ་དང་དཔལ་གསང་བ་འདུས་པའི་དཀྱིལ་འཁོར་གྱི་ལྷ་ཚོགས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག ཅེས་བརྗོད་ལ་སོ་སོའི་སྔགས་དང་ཕྱག་རྒྱས་བྱིན་གྱིས་བརླབ་བོ། ། དེ་ནས་མདུན་དུ་བཟེད་ཞལ་བཞག་ལ། ལྷའི་མཆོད་ཡོན་དམ་པ་འདིས། ། དཀྱིལ་འཁོར་མཆོད་པར་བགྱིད་པར་འཚལ། ། ཐུགས་ནི་བརྩེ་བས་ཉེར་དགོངས་ཏེ། །
མགོན་པོས་མཆོད་པ་འདི་བཞེས་ཤིག ། ཅེས་དང༌། བཟེད་ཞལ་གྱི་ནང་དུ། མཆོད་ཡོན་རེ་རེ་ཞིང་དབུལ་ཞིང༌། ཨོཾ་ཧཱུྃ་བཛྲ་སཏྭ་ཨརྒྷཾ་པྲ་ཏཱིཙྪ་སྭཱ་ཧཱ། ཨོཾ་ཨོཾ་བཛྲ་ཛི་ན་ཛིཀ་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་དུ་ཨརྒྷཾ་མན་ཆད་ཐམས་ཅད་ལ་སྦྱར་ལ། ཨོཾ་སྭཱ་རཏྣ་དྷྲྀཀ ཨོཾ་ཨཱཿཨཱ་རོ་ལྀཀ ཨོཾ་ཧཱ་པྲ་ཛྙཱ་དྷྲྀཀ
ཨོཾ་ལྃ་མོ་ཧ་ར་ཏི། ཨོཾ་མཱྃ་དྭེ་ཥ་ར་ཏི། ཨོཾ་པྃ་རཱ་ག་ར་ཏི། ཨོཾ་ཏཱྃ་བཛྲ་ར་ཏི། ཨོཾ་རྃ་རཱུ་པ་བཛྲཱི། ཨོཾ་ཤྃ་ཤཔྟ་བཛྲཱི། ཨོཾ་གྃ་གནྡྷེ་བཛྲཱི། ཨོཾ་རཾ་ར་ས་བཛྲཱི། ཨོཾ་མཻཾ་མཻ་ཏྲཱི། ཨོཾ་ཐལིཾ་ཀྵི་ཏི་གརྦྷ།
ཨོཾ་ཨོཾ་བཛྲ་པཱ་ཎི། ཨོཾ་ཨོཾ་ཁ་གརྦྷ། ཨོཾ་ཨོཾ་ལོ་ཀེ་ཤྭ་ར། ཨོཾ་ཧཱུྃ་མཉྫུ་ཤྲཱི། ཨོཾ་ཨོཾ་སརྦ་ཎི་ཝ་ར་ནི་བིསྐཾ་བི་ནི། ཨོཾ་སཾ་ས་མནྟ་བྷ་དྲ། ཨོཾ་ཧཱུྃ་ཡ་མཱནྟ་ཀྲྀཏ། ཨོཾ་ཧཱུྃ་པྲཛྙཱཾ་ཏ་ཀྲྀཏ། ཨོཾ་ཧཱུྃ་པདྨཱནྟ་ཀྲྀཏ། ཨོཾ་ཧཱུྃ་བི་གྷྣཱནྟ་ཀྲྀཏ།
ཨོཾ་ཧཱུྃ་ཨ་ཙ་ལ། ཨོཾ་ཧཱུྃ་ཊཀྐི་རཱ་ཛ། ཨོཾ་ཧཱུྃ་ནཱི་ལ་དཎྜ། ཨོཾ་ཧཱུྃ་མ་ཧཱ་བ་ལ། ཨོཾ་ཧཱུྃ་ཨུཥྞཱི་ཥ་ཙཀྲ་ཝརྟི། ཨོཾ་ཧཱུྃ་སུམྦྷ་རཱ་ཛ་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་པས་མཆོད་ཡོན་དབུལ། དེ་ནས་གཞུང་འདིར། པཱ་ཏྱཾ་གིས་ཞབས་བསིལ་དང༌། ཨརྩ་མ་ནཾ་གིས་བསང་གཏོར་རྣམས་འབུལ་བར་བཤད་པས།
དེ་དག་རེ་རེ་ཞིང་དབུལ་བའམ། ཀླུའི་བྱང་ཆུབ་ཀྱིས་མཆོད་ཡོན་རྐྱང་པ་ལས་མ་བཤད་པས། འདི་གཅིག་པུས་ཀྱང་ཆོག་གོ ། ཆུ་སྐྱེས་དེ་བཞིན་ཐང་ལས་སྐྱེས། ། མེ་ཏོག་དམ་པ་འདི་དག་ནི། ། མཆོག་ཏུ་གུས་པས་བདག་འབུལ་ན། ། ཅི་བདེ་བར་ནི་ཁྱེད་ཀྱིས་བཞེས། ། ཨོཾ་ཧཱུྃ་བཛྲ་སཏྭ་པུཥྤཾ་པྲ་ཏཱིཙྪ་སྭཱ་ཧཱ། ཞེས་པས། དེ་བཞིན་དུ་ལྷ་སོ་སོའི་སྔགས་ཀྱི་མཐར་པུཥྤཾ་པྲ་ཏཱིཙྪ་སྭཱ་ཧཱ།
ཐམས་ཅད་ལ་སྦྱར་ནས། མེ་ཏོག་དབུལ། ལྷན་ཅིག་སྐྱེས་དང་སྦྱར་ལས་བྱུང༌། ། དེ་བཞིན་བདུག་སྤོས་མཆོག་འདི་དག ། མཆོག་ཏུ་གུས་པས་བདག་འབུལ་ནས། ། ཅི་བདེ་བར་ནི་ཁྱེད་ཀྱིས་བཞེས། ། ཨོཾ་ཧཱུྃ་བཛྲ་སཏྭ་དྷཱུ་པཾ་པྲ་ཏཱིཙྪ་སྭཱ་ཧཱ། ཞེས་སོགས་ལྷ་ཐམས་ཅད་ཀྱི་སྔགས་ཀྱིས་བདུག་སྤོས་དང༌། ཞུན་མར་འབྲུ་མར་མར་མེ་འདི། ། ལྷ་རྫས་འབར་བས་མུན་པ་འཇོམས། །
མི་ཤེས་ཐམས་ཅད་ཞི་བྱའི་ཕྱིར། ། བདག་ཉིད་དད་པས་འབུལ་བར་བགྱི། ། ཨོཾ་ཧཱུྃ་བཛྲ་སཏྭ་དཱི་པཾ་པྲ་ཏཱིཙྪ་སྭཱ་ཧཱ། ཞེས་སོགས་ལྷ་ཐམས་ཅད་ཀྱི་སྔགས་ཀྱིས་མར་མེ་དང༌། ལྷན་ཅིག་སྐྱེས་དང་སྦྱར་བ་ཡི། ། དྲི་མཆོག་དམ་པ་འདི་དག་ནི། ། མཆོག་ཏུ་དད་པས་བདག་འབུལ་གྱིས། ། ཅི་བདེ་བར་ནི་བཞེས་སུ་གསོལ། ། ཨོཾ་ཧཱུྃ་བཛྲ་སཏྭ་གནྡྷཾ་པྲ་ཏཱིཙྪ་སྭཱ་ཧཱ། ཞེས་སོགས་ལྷ་ཐམས་ཅད་ཀྱི་སྔགས་ཀྱིས་དྲི་ཆབ་དང༌།
བཟའ་དང་བཅའ་བ་ཡང་དག་ལྡན། ། ཁ་དོག་དྲི་དང་རོ་ལྡན་ཞིང༌། ། ཐམས་ཅད་སྦྱར་བའི་ཞལ་ཟས་འདི། ། འབུལ་གྱིས་ཡང་དག་བཞེས་སུ་གསོལ། ། ཨོཾ་ཧཱུྃ་བཛྲ་སཏྭ་ནཻ་ཝི་དྱཾ་པྲ་ཏཱིཙྪ་སྭཱ་ཧཱ། ཞེས་སོགས་ལྷ་ཐམས་ཅད་ཀྱི་སྔགས་ཀྱིས་ཞལ་ཟས་དང༌། སིལ་སྙན་ལ་སོགས་རོལ་མོའི་ཚོགས། ། དབྱངས་ཀྱི་ང་རོ་ལྡན་པ་འདི། ། མཆོག་ཏུ་དད་པས་བདག་འབུལ་གྱིས། ། ཅི་བདེ་བར་ནི་བཞེས་སུ་གསོལ། །
ཨོཾ་ཧཱུྃ་བཛྲ་སཏྭ་ཤཔྟ་པྲ་ཏཱིཙྪ་སྭཱ་ཧཱ། ཞེས་སོགས་ལྷ་ཐམས་ཅད་ཀྱི་སྔགས་ཀྱིས་མཐར། ཤཔྟ་པྲ་ཏཱིཙྪ་སྭཱ་ཧཱ་སྦྱར་བ་དང༌། བཛྲ་དྷརྨ་ར་ཎི་ཏའི་སྔགས་བརྗོད་ལ་རོལ་མོ་ཅི་འབྱོར་པ་དབུལ་ལོ། ། དེ་ནས་སྤྲོ་ན་མཆོད་ཕྲེང་དུ་བཤད་པ་ལྟར་འདོད་ཡོན་ནས་བླ་ན་མེད་པའི་མཆོད་པའི་བར་རྒྱས་པར་དབུལ་བའམ། མ་གྲུབ་ན་གཞུང་ཉེར་སྤྱོད་རྐང་ཐོན་དུ་འབུལ་བ་ལས་གཞན་མ་བཤད་པས་མེད་ཀྱང་ཆོག་གོ ། དེ་ནས་རོལ་མོ་དང་བཅས་པས་མཎྜལ་ལ་བསྐོར་བ་ལན་གསུམ་བྱ་ཞིང༌། མ་ཧཱ་ར་ཏ་སུ་ཌ་ཌི་ཏ་སུ་ཏོ་ཥྱཿསུ་སུ་སོ། བཛྲ་སཏྭ་ཨ་དྷྱེ་སིདྡྷྱེ་མཱྃ། ཞེས་བརྗོད་ཅིང༌།
མཆོད་ཡོན་གྱི་ཆུས་མཎྜལ་ལ་བསང་གཏོར་བྱས་ལ། ཨོཾ་སརྦ་སཾ་ཤོ་དྷ་ནི་སྭཱ་ཧཱ། ཞེས་བརྗོད་དོ། ། དེ་ནས་རྡོ་རྗེ་ཐལ་མོ་སྙིང་གར་སྦྱར་ལ། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རངས། ། སངས་རྒྱས་བྱང་ཆུབ་ཡིད་ཀྱིས་གཟུང༌། ། ཞེས་ལན་གསུམ་གྱིས་བྱང་ཆུབ་ཀྱི་སེམས་བཟུང་ལ། རྡོ་རྗེ་ཐལ་མོ་གནས་གསུམ་དུ་བཞག་ནས།
དཀྱིལ་འཁོར་ལ་ལུས་འབུལ་བར་བསམ་ཞིང༌། ན་མཿཏེ་ཧཱུྃ་ན་མཿམེ་ཧཱུྃ་ན་མོ་ན་མཿཧཱུྃ་སྭཱ་ཧཱ། ཞེས་པས་ཕྱག་བྱའོ། ། དེ་ནས་རྡོ་རྗེ་དྲིལ་བུ་འཛིན་པས། མི་བསྐྱོད་རྡོ་རྗེ་ཡེ་ཤེས་ཆེ། ། རྡོ་རྗེ་དབྱིངས་ནི་མཁའ་ཆེན་པོ། ། རྡོ་རྗེ་གསུམ་མཆོག་དཀྱིལ་འཁོར་གསུམ། ། གསང་བའི་དབྱངས་ལ་ཕྱག་འཚལ་ལོ། ། རྣམ་པར་སྣང་མཛད་རབ་ཏུ་དག ། རྡོ་རྗེ་ཞི་བ་དགའ་བ་ཆེ། །
རང་བཞིན་གྱིས་ནི་འོད་གསལ་མཆོག ། སྟོན་པ་རྡོ་རྗེར་ཕྱག་འཚལ་ལོ། ། རིན་ཆེན་རྒྱལ་པོ་རབ་ཏུ་ཟབ། ། རྡོ་རྗེ་ནམ་མཁའ་དྲི་མ་མེད། ། དངོས་ཉིད་དག་པས་གོས་པ་མེད། ། གསང་བའི་གསུང་ལ་ཕྱག་འཚལ་ལོ། ། རྡོ་རྗེ་མི་འཆི་འདོད་ཆགས་ཆེ། ། མི་རྟོག་ནམ་མཁའ་རྡོ་རྗེ་འཛིན། ། འདོད་ཆགས་ཕ་རོལ་ཕྱིན་པ་བརྙེས། ། རྡོ་རྗེའི་གསུང་ལ་ཕྱག་འཚལ་ལོ། །
རྡོ་རྗེ་དག་པ་གདོན་མི་ཟ། ། བསམ་པ་ཐམས་ཅད་ཡོངས་རྫོགས་པ། ། སངས་རྒྱས་ངོ་བོ་ཉིད་ལས་བྱུང༌། ། རྡོ་རྗེ་སེམས་དཔའ་ཕྱག་འཚལ་ལོ། ། ཞེས་དང༌། སྤྲོ་ན། ཆོས་དབྱིངས་རྣམ་དག་ཡེ་ཤེས་ངོ་བོ་ཉིད། ། མཆོག་ཏུ་མི་འགྱུར་བདེ་ཆེན་ལོངས་སྤྱོད་རྫོགས། ། ཐབས་དང་ཤེས་རབ་དབྱེར་མེད་བཅོམ་ལྡན་འདས། ། དྲུག་པ་རྡོ་རྗེ་འཆང་ལ་ཕྱག་འཚལ་ལོ། །
ཕུང་པོ་ལྔ་ཡི་རང་བཞིན་རྣམ་པར་དག ། ཡེ་ཤེས་ལྔ་ཡི་ངོ་བོ་བཅོམ་ལྡན་འདས། ། དུག་ལྔ་གདུལ་ཕྱིར་ཐབས་ཀྱི་སྐུར་སྟོན་པ། ། རིགས་ལྔ་བདེ་བར་གཤེགས་ལ་ཕྱག་འཚལ་ལོ། ། ཁམས་བཞི་རྣམ་པར་དག་ཅིང་ཤེས་རབ་མ། ། དམིགས་མེད་ཐུགས་རྗེའི་རང་བཞིན་ཚད་མེད་བཞི། ། འགྲོ་བའི་དོན་དུ་ལྷ་མོའི་ཚུལ་འཛིན་མ། ། རིག་མ་ཡུམ་ཆེན་བཞི་ལ་ཕྱག་འཚལ་ལོ། ། ཡུམ་ལྔ་རྣམ་པར་དག་པ་ལྷ་མོའི་ཚུལ། ། གཟུགས་སྒྲ་དྲི་དང་རོ་དང་རེག་བྱ་སྟེ། །
འདོད་ཡོན་ལྔ་ཡིས་རྒྱལ་བ་མཉེས་བྱེད་པ། ། མཆོད་པའི་ལྷ་མོ་ལྔ་ལ་ཕྱག་འཚལ་ལོ། ། སྐྱེ་མཆེད་རྣམ་པར་དག་པའི་ངོ་བོ་ཉིད། ། སྤྱན་ལྔ་མངོན་ཤེས་དྲུག་གི་རང་བཞིན་རྣམས། ། འགྲོ་བའི་དོན་དུ་རྒྱལ་སྲས་ཚུལ་འཛིན་པ། ། སེམས་དཔའ་ཆེན་པོ་བརྒྱད་ལ་ཕྱག་འཚལ་ལོ། ། ཚིགས་བཅུ་རྣམ་པར་དག་པ་ཁྲོ་བོའི་ཚུལ། ། བསྡུ་བཞིའི་རང་བཞིན་སྒོ་སྐྱོང་རྣམ་བཞི་དང༌། ། ཕྱོགས་མཚམས་སྟེང་འོག་བཅས་པར་བཞུགས་པ་ཡི། ། སྟོབས་ཆེན་ཁྲོ་བོ་བཅུ་ལ་ཕྱག་འཚལ་ལོ། །
སྟོང་ཉིད་སྙིང་རྗེ་དབྱེར་མེད་བཅོམ་ལྡན་འདས། ། འགྲོ་བའི་དོན་དུ་སྣ་ཚོགས་ཚུལ་འཛིན་པ། ། དཔལ་ལྡན་འདུས་པའི་དཀྱིལ་འཁོར་ལྷ་རྣམས་ལ། ། མཆོག་ཏུ་གུས་པའི་ཡིད་ཀྱིས་ཕྱག་འཚལ་ལོ། ། ཞེས་པས་བསྟོད་པར་བྱའོ། ། གསུམ་པ་བཟླས་པ་བྱ་ཞིང་བྱིན་གྱིས་བརླབ་པ་ནི། མདུན་གྱི་མཎྜལ་གསལ་བར་བལྟས་ལ། ཡི་གེ་གསུམ་ཅི་ནུས་བཟླས་སོ། ། དེ་ནས་མདུན་གྱི་དཀྱིལ་འཁོར་ལ་ཉེར་སྤྱོད་ལྔས་མཆོད། དེ་ཉིད་ལྔ་པས་བསྟོད་ནས།
བདག་ལ་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་དུ་གསོལ། ཞེས་པས་དངོས་གྲུབ་བླངས་ལ། ཛཿཧཱུྃ་བཾ་ཧོཿཞེས་བརྗོད་པས་ཡེ་ཤེས་ཀྱི་དཀྱིལ་འཁོར་རང་ལ་ཐིམ་པར་བསམ། རང་གི་སྤྱི་བོར་ཟླ་བའི་དཀྱིལ་འཁོར་གྱི་སྟེང་དུ་ཨོཾ་དཀར་པོ་བསམས་ལ། དཔལ་ལྡན་སངས་རྒྱས་སྐུ་འཛིན་པ། ། རྡོ་རྗེ་མི་ཕྱེད་གསུམ་གྱི་དངོས། ། དེང་བདག་བྱིན་གྱིས་བརླབ་པའི་དངོས། ། རྡོ་རྗེ་སྐུར་ནི་མཛད་དུ་གསོལ། ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད་གསུམ་བསྒོམས་པས། །
དེང་བདག་བྱིན་གྱིས་བརླབ་གནས་སུ། ། རྡོ་རྗེ་སྐུས་ནི་མཛད་དུ་གསོལ། ། སངས་རྒྱས་རྣམས་ཀྱི་སྐུ་གང་ཡིན། ། ཕུང་པོ་ལྔ་ཡིས་རབ་གང་བ། ། སངས་རྒྱས་སྐུ་ཡི་ངོ་བོ་ཡིས། ། བདག་ཀྱང་དེ་དང་འདྲ་གྱུར་ཅིག ། ཨོཾ་སརྦ་ཏ་ཐཱ་ག་ཏ་ཀཱ་ཡ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པས་ལུས་བྱིན་གྱིས་བརླབ། མགྲིན་པར་པདྨའི་སྟེང་དུ་ཨཱཿདམར་པོ་བསམས་ལ། ཆོས་ཀྱི་གསུང་གང་དཔལ་དང་ལྡན། །
རྡོ་རྗེ་མི་ཕྱེད་གསུམ་གྱི་དངོས། ། དེང་བདག་བྱིན་གྱིས་བརླབ་པའི་གནས། ། རྡོ་རྗེ་གསུང་གིས་མཛད་དུ་གསོལ། ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད་གསུམ་གྱི་དངོས། ། དེང་བདག་བྱིན་གྱིས་བརླབ་པའི་གནས། ། རྡོ་རྗེ་གསུང་གིས་མཛད་དུ་གསོལ། ། རྡོ་རྗེ་ཆོས་ཀྱི་གསུང་གང་ཡིན། ། ཚིག་དེ་ངེས་པ་ཕུན་སུམ་ཚོགས། ། བདག་གི་ཚིག་ཀྱང་དེ་འདྲ་བར། །
ཆོས་འཛིན་པ་དང་འདྲ་བར་ཤོག ། ཨོཾ་སརྦ་ཏ་ཐཱ་ག་ཏ་ཝཱཀ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པས་ངག་བྱིན་གྱིས་བརླབ། སྙིང་ག་ཉི་མའི་དཀྱིལ་འཁོར་ལ་ཧཱུྃ་སྔོན་པོ་བསམས་ལ། དཔལ་ལྡན་རྡོ་རྗེའི་ཐུགས་འཛིན་པ། ། རྡོ་རྗེ་མི་ཕྱེད་གསུམ་གྱི་དངོས། ། དེང་བདག་བྱིན་གྱིས་བརླབ་པའི་གནས། ། རྡོ་རྗེ་ཐུགས་ཀྱིས་མཛད་དུ་གསོལ། ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད་གསུམ་བསྒོམས་པས། །
དེང་བདག་བྱིན་གྱིས་བརླབ་ནས་སུ། ། རྡོ་རྗེ་ཐུགས་ཀྱིས་མཛད་དུ་གསོལ། ། ཀུན་ཏུ་བཟང་པོའི་ཐུགས་གང་ཡིན། ། གསང་བའི་བདག་པོ་བློ་ལྡན་པ། ། བདག་གི་སེམས་ཀྱང་དེ་འདྲ་བར། ། རྡོ་རྗེ་འཛིན་དང་མཚུངས་པར་ཤོག ། ཨོཾ་སརྦ་ཏ་ཐཱ་ག་ཏ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པས་སེམས་བྱིན་གྱིས་བརླབ་བོ། ། དེ་ནས་རང་གི་ཕུང་ཁམས་སྐྱེ་མཆེད་ཐམས་ཅད་རྡོ་རྗེ་འཆང་ཆེན་པོའི་རང་བཞིན་དུ་བསམས་ལ། ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཱཀྩིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ།
ཞེས་བརྗོད་ལ་བརྟན་པར་བྱ་བའི་ཕྱིར། རྡོ་རྗེ་སེམས་དཔའི་ཡི་གེ་བརྒྱ་པ་མང་དུ་བཟླས་སོ། ། གསུམ་པ་རྗེས་ནི། མཆོད་ཡོན་གྱི་ཆུས། མཎྜལ་བསང་གཏོང་ལན་གསུམ་བྱས་ལ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང༌། ། སླར་ཡང་འབྱོན་པར་མཛད་དུ་གསོལ། ། ཨོཾ་ཨཱཿཧཱུྃ་བཛྲ་མུཿ
ཞེས་པས་ཡིག་འབྲུའི་དཀྱིལ་འཁོར་རྣམས་གཤེགས་སུ་གསོལ། འདིར་ཡེ་ཤེས་པ་ཆ་གཉིས་སུ་བྱས་པའི་ཆ་གཅིག་རང་ལ་བསྟིམ། ཆ་གཅིག་གཤེགས་སུ་གསོལ་བ་དང༌། དམ་ཚིག་གི་འཁོར་ལོ་རང་གི་ལུས་ལ་བསྡུ་བར་འདོད་པ་ནི། ཤིན་ཏུ་མི་འཐད་དེ། ཡེ་ཤེས་ཀྱི་འཁོར་ལོ་ཆ་གཉིས་སུ་བྱས་ནས་གཤེགས་པ་འདི་ནི་གཞུང་གང་དུའང་མ་བཤད་པའི་ཕྱིར་དང༌། དམ་ཚིག་གི་དཀྱིལ་འཁོར་ལྷར་བསྐྱེད་པ་གཞུང་དུ་མ་བཤད་པས་བསྡུ་རྒྱུའི་ལྷ་མེད་པའི་ཕྱིར་རོ། ། དེ་ནས་མེ་ཏོག་རྣམས་བསྡུས་ཏེ། ཡང་ས་ཕྱོགས་དྲིས་བྱུགས་ལ། མེ་ཏོག་གཅིག་དབུས་སུ་བཞག་སྟེ།
བཟོད་པར་གསོལ་ཅིག་ས་ཡི་གཞི། ། ཞེས་བརྗོད་ལ་རྡོ་རྗེ་སེམས་དཔའི་ང་རྒྱལ་གྱིས་བསྔོ་བ་དང་སྨོན་ལམ་རྣམ་པར་དག་པ་གདབ་པར་བྱའོ། ། དེ་ནས་ལས་ཀྱི་རྗེས་རྣམས་མི་མངོན་པར་བསྡུ། མཆོད་རྫས་དམན་པ་རྣམས་རྒྱ་མཚོར་འབབ་པའི་ཆུ་ཀླུང་དུ་དོར་ལ། དགེ་བའི་བྱ་བས་དུས་འདའ་བར་བྱའོ། ། དེ་ལྟར་ཐུན་བཞིའི་རིམ་པས་ཟླ་བ་ཕྱེད་དམ། ཟླ་བ་གཅིག་གམ། ལོ་ཕྱེད་དམ། ལོ་གཅིག་ཏུ་ཉམས་སུ་བླངས་ན། དཔལ་རྡོ་རྗེ་སེམས་དཔའ་མཉེས་པའི་མཚན་མ་རྣམས་འབྱུང་བར་འགྱུར་ལ།
དེ་ནས་སྒྲུབ་ཐབས་མདོར་བྱས་ནས་བཤད་པ་ལྟར་གྱི་བདག་བསྐྱེད་ཀྱི་དཀྱིལ་འཁོར་རྫོགས་པར་བསྒོམས་ལ་བསྐྱེད་རིམ་གྱི་ཏིང་ངེ་འཛིན་བསྒྲུབ་པར་བྱ་བ་ཡིན་ནོ། ། གཞུང་འདིར། མདོར་བསྡུས་རིམ་ལས་གསུང་དོན་རྟོགས་དཀའ་བ། ། ཞེས་ཆོ་ག་འདི་མདོར་བྱས་ཀྱི་གཞུང་གི་དོན་དུ་བཤད་པ་ཡང༌། འདི་བསོད་ནམས་ཀྱི་ཚོགས་བསགས་པའི་ཆོ་གར་བྱས་ནས། བསོད་ནམས་ཀྱི་ཚོགས་བསགས་ཟུར་པ་མ་བཤད་པར། སྙིང་རྗེ་ཆེན་པོ་ལ་དམིགས་པ་མན་ཆད་གསལ་བར་བཤད་པས། རྣལ་འབྱོར་འདི་སྔོན་དུ་སོང་ནས་སྒྲུབ་པའི་ཐབས་ལ་འཇུག་པ་ཡིན་ནོ། ། ཞེས་པ་ནི་མངོན་པར་རྟོགས་པ་དང་མཚམས་སྦྱོར་བ་ཉིད་དོ། ། གསང་བ་ཀུན་འདུས་དཔལ་ལྡན་རྡོ་རྗེ་འཆང༌། །
རིགས་ལྔའི་ཁྱབ་བདག་རྡོ་རྗེ་སེམས་དཔའ་ལ། ། རྨད་བྱུང་མཆོད་པའི་ཆོ་ག་འདི་ཕུལ་བས། ། ཚོགས་གཉིས་རྒྱ་མཚོ་རྣམ་པར་རྒྱས་གྱུར་ཅིག ། འདིར་ནི་མ་དག་ཆོ་ག་རྒྱང་བསྲིངས་ཏེ། ། གྲུབ་བརྙེས་དམ་ཚིག་རྡོ་རྗེའི་གཞུང་བཟང་ལ། ། ཞིབ་མོར་དཔྱད་ནས་དག་པར་བཀོད་པ་འདི། ། དཔལ་ལྡན་འདུས་པའི་བསྟན་པ་རྒྱས་ཕྱིར་ཡིན། ། དཔལ་རྡོ་རྗེ་སེམས་དཔའི་མཆོད་པའི་ཆོ་ག་ཚོགས་གཉིས་རྒྱ་མཚོ་ཞེས་བྱ་བ་འདི་ནི་དམ་པའི་ཆོས་ཤེས་ནས་ཚུལ་བཞིན་དུ་བསྒྲུབས་པ་སྡེ་སྣོད་འཛིན་པ་དཀོན་མཆོག་རྒྱལ་མཚན་ལ་སོགས་པ་བཤེས་གཉེན་དུ་མས་བསྐུལ་བའི་ངོར་རྗེ་བཙུན་མཁས་པའི་དབང་པོ་ཡེ་ཤེས་རྒྱལ་མཚན་དཔལ་བཟང་པོའི་ཞབས་རྡུལ་སྤྱི་བོས་བླངས་པ། ཤཱཀྱའི་དགེ་སློང་ཀུན་དགའ་བཟང་པོས་སློབ་དཔོན་དམ་ཚིག་རྡོ་རྗེའི་གཞུང་གི་དོན་ཇི་ལྟ་བ་བཞིན་དུ་དཔལ་ས་སྐྱར་སྦྱར་བའི་ཡི་གེ་པ་ནི་བཤེས་གཉེན་བཟང་པོས་བགྱིས་སོ། ། འདིས་བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག། །།
༄༅། །དཔལ་གསང་བ་འདུས་པའི་དཀྱིལ་འཁོར་གྱི་ཆོ་ག་ཡེ་ཤེས་རྒྱ་མཚོ་ཞེས་བྱ་བ་བཞུགས་སོ།། ༈ །དཔལ་གསང་བ་འདུས་པའི་དཀྱིལ་འཁོར་གྱི་ཆོ་ག་ཡེ་ཤེས་རྒྱ་མཚོ་ཞེས་བྱ་བ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། ཡིད་འོང་སྒྱུ་མའི་ཆུ་གཏེར་ཆེ་ལས་འཁྲུངས། ། རང་བཞིན་རྣམ་དག་འོད་གསལ་ཁམས་ལས་གྲུབ། ། ཟུང་འཇུག་རྟོགས་པའི་བང་རིམ་ཕྲེང་བ་ཅན། ། རྒྱལ་བ་རི་དབང་ཆེ་ལ་བདག་ཅག་དད། ། རྨད་བྱུང་བརྒྱུད་པའི་ཆུ་ཀླུང་ཀུན་འདུས་པའི། ། ཡེ་ཤེས་རྒྱ་མཚོ་དངོས་གྲུབ་རྦ་རླབས་ཅན། ། ཕྲིན་ལས་ཡིད་བཞིན་ནོར་བུས་ལེགས་གཏམས་པའི། །
སྨིན་བྱེད་དཀྱིལ་འཁོར་ཆོ་ག་བཤད་ཀྱིས་ཉོན། ། འདིར་དཔལ་གསང་བ་འདུས་པའི་དཀྱིལ་འཁོར་དུ་སློབ་མ་ཡོངས་སུ་སྨིན་པར་བྱ་བ་ལ་གཉིས་ཏེ། ཐུན་མོང་གི་ཐེག་པས་རྒྱུད་སྦྱང་བ་དང༌། ཐུན་མོང་མ་ཡིན་པའི་ཆོ་གས་སྨིན་པར་བྱ་བའོ། ། དང་པོ་ནི། ཇི་སྐད་བཤད་པའི་མཚན་ཉིད་ཅན་གྱི་རྡོ་རྗེ་སློབ་དཔོན་ལ། མཚན་ཉིད་དང་ལྡན་པའི་སློབ་མས། གཟའ་སྐར་དང་ཚེས་གྲངས་བཟང་པོ་ལ་བབ་པའི་ཚེ་ཕྱག་འཚལ་ནས་ཡན་ལག་བདུན་པ་སྔོན་དུ་འགྲོ་བས། སྡིག་བཤགས་ལན་མང་དུ་བྱས་ལ། སྐྱབས་སུ་འགྲོ་བ་དང༌།
སེམས་བསྐྱེད་པ་ཡང་བྱའོ། ། དེ་ནས་སློབ་མ་དེ་སྔར་སྡོམ་པ་དང་མི་ལྡན་ན། དགེ་བསྙེན་ལ་སོགས་པ་སོ་སོར་ཐར་པའི་སྡོམ་པ་དང༌། བྱང་ཆུབ་སེམས་དཔའི་སྡོམ་པ་རྣམས་བྱིན་ལ་ཡང་དག་པར་བསྲུང་དུ་གཞུག་གོ ། གཉིས་པ་ལ་གཉིས། སློབ་མས་གསོལ་བ་གདབ་པ། སློབ་དཔོན་གྱིས་དབང་བསྐུར་བའོ། ། དང་པོ་ནི། བླ་མ་ལ་ཕྱག་དང་མཎྜལ་ཕུལ་ནས་བདག་ལ་དབང་བསྐུར་དུ་གསོལ། ཞེས་ལན་གསུམ་དུ་གསོལ་བ་གདབ་ཅིང༌།
སློབ་དཔོན་གྱི་སྙིང་གའི་ས་བོན་གྱི་འོད་ཟེར་གྱིས། སློབ་མའི་སེམས་ལས་བྱུང་བའི་བགེགས་རྣམས་བསལ་བར་བསམས་ལ། བགེགས་མཐར་བྱེད་ཀྱི་ཕྲེང་སྔགས་སམ། མཚན་སྔགས་ལན་བདུན་བཟླས་པས་བསྲུངས་ལ། ཡོ་བྱད་རྣམས་གསོག་ཏུ་གཞུག་གོ ། གཉིས་པ་ལ་གཉིས་ཀྱི། དང་པོ་སྔོན་དུ་བསྙེན་པ་ནི། སློབ་དཔོན་གནས་དབེན་པར་སྒྲུབ་ཐབས་ལྟར་ཏིང་ངེ་འཛིན་གསུམ་རྫོགས་པར་བསྒོམས་ནས། གཙོ་བོའི་སྔགས་འབུམ་ཕྲག་གཅིག་དང༌། འཁོར་རྣམས་ཀྱི་ཁྲི་ཕྲག་རེ་རེ་བཟླས་ཤིང༌།
བཅུ་ཆའི་སྦྱིན་སྲེག་གིས་ལྷ་མཉེས་པར་བྱའོ། ། གཉིས་པ་དཀྱིལ་འཁོར་གྱི་ཆོ་ག་ལ་གཉིས། རྡུལ་ཚོན་ལ་བརྟེན་པ་དང༌། རས་བྲིས་ལ་བརྟེན་པའོ། ། དང་པོ་ནི། དང་པོར་ས་ནི་སྦྱང་བ་དང༌། ། དེ་ནས་ས་ཡང་འཛིན་པ་དང༌། ། ཕྱི་ནས་བགེགས་ནི་ཉེར་ཞི་དང༌། ། ཐོད་ལེ་ཀོར་གྱིས་ཐིག་གདབ་དང༌། ། དེ་ནས་ས་ལྷ་སོགས་ལྷག་པར། །
གནས་དང་དེ་ནས་གསོལ་གདབ་དང༌། ། ཕྱི་ནས་སློབ་མ་ལྷག་གནས་དང༌། ། ནམ་མཁར་ཐིག་ནི་གདབ་པ་དང༌། ། ཚོན་སྣ་ལྔ་ཡི་ཆོ་ག་དང༌། ། ཚོན་རྩི་རྣམས་ནི་དགྱེ་བ་དང༌། ། ལྷ་རྣམས་སྤྱན་དྲངས་ཉིད་དང་ནི། ། དེ་ནས་སློབ་མ་གཞུག་པ་དང༌། ། ཁྲུས་ཀྱི་དཀྱིལ་འཁོར་ཆོ་ག་དང༌། ། དེ་ནས་སངས་རྒྱས་དབང་བསྐུར་དང༌། ། དེ་ནས་ཕྱག་མཚན་དབང་བསྐུར་དང༌། །
ལྷ་དང་བླ་མ་ཡོན་མཉེས་དང༌། ། རྗེས་སུ་གནང་བ་སྦྱིན་པ་དང༌། ། དེ་ནས་གཤེགས་གསོལ་ཆོ་ག་དང༌། ། དཀྱིལ་འཁོར་ལས་བྱེད་ཕུར་བུ་དང༌། ། སྐུད་པ་བསྡུ་བ་ཉིད་ཀྱང་སྟེ། ། ཞེས་པ་ལྟར། ཆོ་ག་ཉི་ཤུས་སྒྲུབ་པར་བྱ་བ་ལ། དང་པོ་ས་སྦྱང་བ་ནི། གཙུག་ལག་ཁང་ལ་སོགས་པ་ལེགས་པར་བརྟགས་པའི་སར། གཙོ་བོའི་རྣལ་འབྱོར་དང་ལྡན་པས་མཆོད་པ་དང་གཏོར་མ་བཤམས་ལ།
རང་གི་སྙིང་གའི་འོད་ཟེར་གྱིས་ཞིང་སྐྱོང་གཞི་བདག་འཁོར་དང་བཅས་པ་སྤྱན་དྲངས་པར་བསམས་ལ། ཨ་ཀཱ་རོའི་སྔགས་ཀྱིས་གཏོར་མ་དབུལ་ཞིང༌། མཆོད་པས་མཆོད་ནས། དྲིལ་བུ་དཀྲོལ་ཞིང༌། གང་དག་འདིར་གནས་ལྷ་དང་ཀླུ། ། གནོད་སྦྱིན་སྲིན་པོའམ་གཞན་དག་ལ། ། དཀྱིལ་འཁོར་དོན་དུ་ས་གཞི་འདི། ། བདག་ཞུ་ཁྱེད་ཀྱིས་སྩལ་དུ་གསོལ། ། ཞེས་ལན་གསུམ་བརྗོད་པས་ས་བྱིན་པར་བསམ་མོ། ། དེ་ནས་ལས་ཐམས་ཅད་པའི་སྔགས་བཟླས་ཤིང༌།
ས་པུས་མོ་ནུབ་ཙམ་དུ་བརྐོས་ལ། ཤིང་དང་གྱོ་མོ་དང༌། གསེག་མ་ལ་སོགས་པའི་ས་རྡོ་བསལ་ནས། ལས་དང་རྗེས་སུ་མཐུན་པའི་སས་བཀང་ལ། འཐས་པར་བཅག་ཅིང་ངོས་མཉམ་ལ་དེར་བ་བྱུང་ལྔའི་བྱུག དྲིའི་ཆུས་བསང་གཏོར་བྱ། གྲུབ་ན་དྲག་པོའི་སྦྱིན་སྲེག་གིས་བགེགས་སྦྱངས། བཛྲ་སཏྭ་ཞེས་བཟླས་ཤིང༌། ཕྱོགས་ཐམས་ཅད་དུ་རྡོ་རྗེའི་ལྟ་བས་བལྟ་བར་བྱའོ། ། དེ་ནས་ས་ཕྱོགས་ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་ཀྱི་རང་བཞིན་དུ་བསྒོམས་ཏེ་ཆོ་ག་དང་པོའོ། །
གཉིས་པ་ས་བཟུང་བ་ནི། དཀྱིལ་འཁོར་བྲི་བའི་གནས་དེར་བླ་རེ་ལ་སོགས་པས་བརྒྱན་ཞིང༌། དྲི་བཟང་པོའི་ཆུས་བྱུགས་ལ། ལྷ་སོ་གཉིས་ཀྱི་མེ་ཏོག་གི་ཚོམ་བུ་བཀོད། དེའི་མཐར་ཅི་འབྱོར་པའི་མཆོད་པ་ལྔ་དང༌། གཏོར་མ་གཉིས་བཤམ་མོ། ། དེ་ནས་རང་ཆས་གོས་དཀར་པོ་དང་གཙུག་ཏོར་ལ་སོགས་པས་བརྒྱན་ལ། ས་ཕྱོགས་སྟོང་པར་བསྒོམས་པ་ནས་ཕྲིན་ལས་འཆོལ་བའི་བར་གཏོར་ཆོག་བཞིན་བྱས་ལ། འདས་པའི་ལྷ་ལ་ཐུན་གསུམ་དུ་གཏོར་མ་དབུལ། དེ་ནས་བགེགས་ཞི་བར་བྱ་བའི་ཕྱིར།
ཕྱོགས་སྐྱོང་ལ་གཏོར་མ་གཉིས་པ་འབུལ་ཏེ། གཏོར་ཆོག་ལས་ཤེས་སོ། ། དེ་ནས་ཞི་བའི་སྦྱིན་སྲེག་གིས་བགེགས་ཞི་བར་བྱས་ཏེ། ཆོ་ག་གཉིས་པའོ། ། གསུམ་པ་བགེགས་ཉེ་བར་ཞི་བ་ནི། དཀྱིལ་འཁོར་གྱི་སའི་དབུས་སུ་རང་ཉིད་གོས་དམར་པོ་གྱོན་པ་རྒྱན་ཐམས་ཅད་ཀྱིས་བརྒྱན་པ། ཁ་ཤར་དུ་བལྟས་ལ་འདུག་སྟེ། མངོན་པར་རྟོགས་པ་རྫོགས་པར་བསྒོམས་ནས། བར་སྣང་ལ་དཀྱིལ་འཁོར་པ་དང་བཅས་པའི་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་གང་བར་བསྒོམས་ལ། རྡོ་རྗེ་གསོར་དྲིལ་བུ་གསིལ་ཞིང༌།
དེང་དུས་བདག་ཚེ་འབྲས་བུ་ཡོད། ། བདག་གིས་གསོན་པའང་འབྲས་བུར་བཅས། ། བདག་ནི་དམ་ཚིག་ལྷ་རྣམས་དང༌། ། མཉམ་པར་འགྱུར་བར་ཐེ་ཚོམ་མེད། ། བྱང་ཆུབ་སེམས་དཔའི་སེམས་གཅིག་པས། ། བདག་ནི་ཕྱིར་མི་ལྡོག་པར་འགྱུར། ། བདག་དེང་དེ་བཞིན་གཤེགས་པ་ཡི། ། རིགས་སུ་སྐྱེ་བ་གདོན་མི་ཟ། ། དེང་བདག་ཉི་མ་དམ་པ་སྟེ། ། བདག་གིས་མཆོད་སྦྱིན་བླ་ན་མེད། །
སངས་རྒྱས་ཐམས་ཅད་སྤྱན་དྲངས་པས། ། དེང་བདག་འདུས་པ་མཆོག་ཡིན་ནོ། ། ཞེས་བརྗོད་པས་སྤྲོ་བ་བསྐྱེད་ནས། ནམ་མཁའི་ལྷ་རྣམས་ལ་ཕྱི་ནང་གི་མཆོད་པས་མཆོད་དེ། སྤོས་དང་བཅས་པས་དྲིལ་བུ་བཟུང་ལ། ལྕེ་ཧཱུྃ་ལས་བྱུང་བའི་རྡོ་རྗེར་བསམས་ནས། མ་ལུས་ཕྱོགས་ན་བཞུགས་པ་ཡི། ། སངས་རྒྱས་རྣམས་ནི་བདག་ལ་དགོངས། ། བདག་མིང་ཆེ་གེ་ཞེས་བྱ་བས། ། རྡོ་རྗེ་ཅན་གྱི་དཀྱིལ་འཁོར་བྲི། །
སངས་རྒྱས་ཀུན་དེང་གཤེགས་སུ་གསོལ། ། དངོས་གྲུབ་འདིར་ནི་སྩལ་དུ་གསོལ། ། དཀྱིལ་འཁོར་ཆེན་པོའི་ལས་རྣམས་ནི། ། ཅི་ནུས་བཞིན་དུ་རབ་ཏུ་བགྱི། ། ཞེས་ལན་གསུམ་བརྗོད་ལ། རང་ཉིད་དཀྱིལ་འཁོར་བའི་ང་རྒྱལ་གཟུང་ངོ༌། ། དེ་ནས་ཕྱོགས་བཞི་ནས། རིགས་བཞིའི་ང་རྒྱལ་འཛིན་པའི་སློབ་མ་རྣམས་ཀྱིས་མཆོད་བསྟོད་སྔོན་དུ་འགྲོ་བས། ཤར་ནས། དེ་བཞིན་གཤེགས་པ་ཀུན་ཞི་བ། །
དེ་བཞིན་གཤེགས་པ་ཀུན་གྱི་གནས། ། ཆོས་ཀུན་བདག་མེད་པ་ཡི་མཆོག ། དཀྱིལ་འཁོར་དམ་པ་བཤད་དུ་གསོལ། ། ལྷོ་ནས། མཚན་རྣམས་ཐམས་ཅད་ཡོངས་སུ་རྫོགས། ། མཚན་མིན་ཐམས་ཅད་རྣམ་པར་སྤངས། ། ཀུན་ཏུ་བཟང་པོ་སྐུ་ཡི་མཆོག ། དཀྱིལ་འཁོར་དམ་པ་བཤད་དུ་གསོལ། ། ནུབ་ནས། ཞི་བའི་མཆོག་ནི་ཆོས་ལས་བྱུང༌། །
ཡེ་ཤེས་སྤྱོད་པ་རྣམ་སྦྱོང་མཛད། ། ཀུན་ཏུ་བཟང་པོ་གསུང་གི་མཆོག ། དཀྱིལ་འཁོར་དམ་པ་བཤད་དུ་གསོལ། ། བྱང་ནས། སེམས་ཅན་ཀུན་གྱི་སེམས་ཅན་པོ། ། རང་བཞིན་དག་པས་དྲི་མ་མེད། ། ཀུན་བཟང་ཐུགས་མཆོག་ཁ་ལོ་བསྒྱུར། ། དཀྱིལ་འཁོར་དམ་པ་བཤད་དུ་གསོལ། ། ཐུན་མོང་དུ། ཁྱེད་ཞབས་པདྨོ་མ་གཏོགས་པར། །
གཙོ་བོ་གཞན་ལ་སྐྱབས་མ་མཆིས། ། ཐུབ་པ་བདག་ནི་འཁོར་བ་ལས། ། བསྒྲལ་བའི་ཕྱིར་དུ་དཀྱིལ་འཁོར་བྲི། ། ཞེས་གསོལ་བ་བཏབ་པ་དང༌། སློབ་དཔོན་གྱིས་རྡོ་རྗེ་ཁུ་ཚུར་གཉིས་ཀྱི་མཛུབ་མོ་གཉིས་བརྐྱངས་ལ་རྩེ་མོ་སྦྱར་ཏེ། འོག་ཏུ་ཕྱོགས་པས་སྤྱི་བོར་བཟུང་ཞིང༌། ཧཱུྃ་བཛྲོ་ཏྟིཥྛ། ཞེས་བརྗོད་པས། བསྒོམས་པའི་དཀྱིལ་འཁོར་ནམ་མཁའ་ལ་བཏེག་སྟེ། སྙེམས་པ་དང་བཅས་པས་ལངས་ནས།
རང་གཙོ་བོ་ལས་ཆད་པའི་གཙོ་བོ་གཉིས་པར་བསྒོམས་ལ། དྲིལ་བུ་དཀྲོལ་ཞིང༌། བདག་ཉིད་རང་ཉིད་རྡོ་རྗེ་ཅན། ། རྡོ་རྗེ་སེམས་དཔའ་བདག་རང་ཉིད། ། བདག་ནི་སངས་རྒྱས་རྒྱལ་པོ་ཆེ། ། བདག་ནི་རྣལ་འབྱོར་དབང་ཕྱུག་རྒྱལ། ། བདག་ནི་ཕྱག་ན་རྡོ་རྗེར་བསྟན། ། བདག་ནི་བདག་པོ་རྡོ་རྗེ་ཅན། ། དེང་བདག་རྡོ་རྗེ་སེམས་དཔར་གྲུབ། ། ཞེས་རིགས་ཐམས་ཅད་པའི་ང་རྒྱལ་བསྐྱེད་དོ། །
དེ་ནས་ཧཱུྃ་ཞེས་བརྗོད་པས། བདག་ཉིད་ཞེ་སྡང་རྡོ་རྗེར་བསྒོམ་པ་ནས། འོག་ཏུ་གནོད་མཛེས་ཀྱི་བར་གྱི་ཁྲོ་བོ་རྣམས་སྲུང་འཁོར་ལྟར་བསྒོམས་ལ། རང་གི་མིག་གཡས་པ་མ་ལས་ཉི་མ། གཡོན་པར་ཊ་ལས་ཟླ་བ། མིག་འབྲས་ཧཱུྃ་ལས་དུས་མཐའི་མེ་ལྟར་འབར་བར་བསམས་ལ། རྡོ་རྗེའི་ལྟ་བས། གཡས་གཡོན་དུ་བལྟའོ། ། དེ་ནས་རྐང་མཐིལ་གཉིས་སུ་ཧཱུྃ་ལས། རྡོ་རྗེར་བསྒོམ་ཞིང་རྡོ་རྗེའི་གོམ་པས་ཧཱུྃ་ཞེས་དྲག་ཏུ་བརྗོད།
དཀྱིལ་འཁོར་གྱི་ས་ལ་གཡས་ཕྱོགས་སུ་བསྐོར་ལ། དབང་ལྡན་དུ་གནས་ནས། ཞེ་སྡང་རྡོ་རྗེའི་ང་རྒྱལ་གྱིས་བགེགས་ལ་བཀའ་བསྒོས་ཏེ། ཨ་པ་ས་རནྟུ་བྷ་ཝནྟོ། ཡེ་ཀེ་ཙི་ཏ་དེ་ཝ། ཨ་སུ་ར། ཡཀྵ། རཱཀྵ་ས། པྲེ་ཏ། པི་ཤཱ་ཙ།
ཨ་པ་སྨཱ་ར། བྷཱུ་ཏ། ཌཱ་ཀ ཌཱ་ཀི་ནཱི། ཨོསྟཱ་ར་ཀ མ་ཧཱལླ་ཀ ཨ་ནུ་ཙ་རི་པ་རི་ཥ་ད། ག་རུ་ཌ། ཀིཾ་པུ་རུ་ཀ མཎྜ་སིདྡྷིཾ།
ཨ་ནུ་སིདྡྷཱ། ཨ་ཏྲ་པྲི་ཐི་ཝཱི་པྲ་དེ་ཤེ ཆེ་གེ་མོ་ཤི་ཥྱ་སྱཱ་བྷི་སི་བོ་དྷི་པ་རི་པཱུ་ར་ཎཱརྠཾ། སརྦ་སཏྭཱཿཨ་ནུཏྟ་ར་ཛྙཱ་ན་ལ་བྡྷ་ཧེ་ཏུ། ཤྲཱི་བཛྲ་སཏྭ་མ་ཧཱ་མཎྜ་ལ་མཱ་ལཱི་ཁ་ཏ་བྷྱཾ་མཱ་ཡཱ་ཏ་དེ་ཏཱྃ། མ་ཧཱ་བཛྲ་དྷ་ར་ཨཱཛྙཾ་ཤཱུ་ཏྭ་ཤཱི་གྷྲཾ་མེ་བ་ས་ཀྲ་མ་ཐ། ཡོ་ནཱ་ཏི་ཀྲ་མི་ཏ། ཏ་སྱ་ཧ་མ་ནེ་ན། པྲ་ཛྭ་ལི་ཏ་ཧཱུྃ་ཀ་རེ། བཛྲེ་ཎ་དཱིཔྟ་པྲ་ཏཱིཔྟེ་ན།
མ་ཧཱ་ཏཱ་ཛྙཱ་ན་བཛྲི་ཎ། མུརྡྷ་ནཾ་ཤ་ཏ་དི་བི་ཀི་རཱ་མི། ཞེས་ལན་གསུམ་བརྗོད་པའི་རྗེས་ལ་རོལ་མོའི་སྒྲ་དྲག་ཏུ་བྱ་ཞིང༌། ཁྲོ་བོའི་སྔགས་ཀྱིས་ཕྱོགས་ཀུན་ཏུ་ཡུངས་ཀར་གཏོར་རོ། ། དེ་ནས་ཧཱུྃ་ཡིག་བརྗོད་ཅིང༌། ཤར་དུ་གཡས་བརྐྱང༌། ལྷོར་གཡོན་བརྐྱང༌། ནུབ་ཏུ་ས་ག བྱང་དུ་ཟླུམ་པོ། དབུས་སུ་མཉམ་པས་ཏེ།
སྟངས་སྟབས་ལྔའམ། གྲུབ་ན་གཞུང་བཞིན་སྟངས་སྟབས་རྣམས་རྫོགས་པར་བྱས་ལ་བགེགས་བསལ་ལོ། ། དེ་ནས་རང་སའི་དབུས་སུ་འདུག་ལ། མདུན་དུ་སེང་ལྡིང་གི་ཕུར་བུ་མཚན་ཉིད་དང་ལྡན་པ་བཅུ་སྣོད་གསར་པར་བཞག་སྟེ། ཡི་གེ་གསུམ་གྱིས་མངོན་པར་བསྔགས་སོ། ། དེ་ནས་རང་ཞེ་སྡང་རྡོ་རྗེ་ཁྲོ་བོ་བཅུ་དང་བཅས་པ་སྔར་བསྐྱེད་པ་དེའི་ང་རྒྱལ་དང་ལྡན་པས་སྒྲུབ་ཐབས་ལྟར་འོག་གི་གནོད་མཛེས་ལས་གནོད་མཛེས་གཉིས་པ་སྤྲུལ་ལ། བགེགས་ཁྲོན་པའི་ནང་དུ་བཅུག་པའི་བར་བྱས་ནས། ཕུར་བུ་རྣམས་རྡོ་རྗེ་ཕུར་བུ་སྟོད་ཁྲོ་བོ་བདུད་རྩི་འཁྱིལ་པ་ཞལ་གསུམ་ཕྱག་དྲུག་པ་སྔོན་པོ་མེ་དཔུང་འབར་བའི་ཕྲེང་བ་འཁྲིགས་པ། སྨད་མདུང་རྩེ་གཅིག་པའི་རྣམ་པར་གྱུར་པ་དེ་གནོད་མཛེས་ཀྱི་ཕྱག་གཡོན་པས་བཟུང་ནས། བགེགས་རྣམས་ཀྱི་སྤྱི་བོར་བཙུགས་པར་བསམ།
དེ་ནས་ཨོཾ་གྷ་གྷ་ལ་སོགས་པའི་སྔགས་བརྗོད་ཅིང༌། དབང་ལྡན་ནས་བརྩམས་ཏེ། གཡས་སྐོར་གྱིས་དཀྱིལ་འཁོར་གྱི་རྡོ་རྗེའི་རྭ་བའི་ཕྱི་རོལ་དུ་ཕྱོགས་མཚམས་བརྒྱད་དང༌། སྟེང་གི་ནི་ཤར་གྱི་ཤར་དང༌། འོག་གི་ནི་ནུབ་ཀྱི་ནུབ་ཏུ་གདབ་ཅིང༌། རྡོ་རྗེའི་ཐོ་བའམ། རྡོ་རྗེ་རྩེ་གསུམ་པའི་ཕྱག་རྒྱས་བརྡུང་ངོ༌། ། དེ་ལྟར་བགེགས་རྣམས་ཀྱི་སྤྱི་གཙུག་ནས་རྐང་མཐིལ་གྱི་བར་དུ་ཕུག་སྟེ། ཞེས་པ་ནས་ཡི་གེ་གསུམ་བཟླས་པའི་བར་སྒྲུབ་ཐབས་ལྟར་བྱས་ལ། ཕུར་བུ་རྣམས་ལ་མཆོད་པ་དང་གཏོར་མ་དབུལ་ཞིང་བགེགས་མི་འབྱུང་བར་གསོལ་བ་བཏབ་སྟེ།
ཐུན་གཞན་ལ་ཡང་དེ་བཞིན་བྱའོ། ། དེ་ནས་བགེགས་ཐམས་ཅད་ཀྱང་རང་གི་སེམས་ཀྱི་སྣང་བ་ཙམ་ཡིན་གྱི་སེམས་ལས་གཞན་མེད་ལ། སེམས་ཀྱང་སྟོང་པ་ཉིད་ཐོག་མཐའ་དབུས་གསུམ་དང་བྲལ་བའི་བྱང་ཆུབ་ཀྱི་སེམས་སོ། ། སྙམ་དུ་ཡུན་རིང་དུ་བསམས་ཏེ། ཆོ་ག་གསུམ་པའོ། ། བཞི་པ་ཐོད་ལོ་ཀོར་གྱིས་ཐིག་གདབ་པ་ནི། གཞོན་ནུ་མ་མ་ཉམས་བས་བཀལ་བའི་རས་བལ་གྱི་སྐུད་པ་སུམ་སྒྲིལ་གསུམ་སྒྲིལ་བས་དགུ་བསྒྲིལ་དུ་བྱས་ལ། རིང་བ་བཟུང་བའི་ཆ་ལ་གཏོགས་པའི་དཀྱིལ་འཁོར་གྱི་ཉིས་འགྱུར་དང༌། སྦོམ་ཕྲ་སྒོའི་ཆ་ཉི་ཤུ་ཆ་རུ་བྱས་པའི་ལས་ཀྱི་ཐིག་སྐུད་དྲི་བཟང་དང་བཅས་པའི་ཐོད་ལོ་ཀོར་གྱིས་ཐིག་ཆལ་དང་ལྷན་ཅིག་སྦགས་ལ། སློབ་དཔོན་གཙོ་བོ་དང་སློབ་མ་རྣམ་པར་སྣང་མཛད་དམ།
བདུད་རྩི་ཐབ་སྦྱོར་དུ་བསྐྱེད་ལ། ཡི་གེ་གསུམ་ཟློས་ཤིང༌། ཐིག་གདབ་བོ། ། དེ་ལ་ཐོག་མར་ཤར་ནུབ་ཀྱི་ཚངས་ཐིག་བཏབ་ལ། དེའི་དབུས་ནས་ཅི་ལྟར་རིགས་པའི་ཟླུམ་པོར་བསྐོར་རོ། ། དེའང་ཤར་ནུབ་ཀྱི་ཚངས་ཐིག་ཕྲད་པའི་གནས་ནས་སོར་གཅིག་གི་ཆེ་བའི་ཟླུམ་པོ་གཉིས་བསྐོར་བས་ལྷོ་བྱང་དུ་ཉིས་འགྱུར་རོ། ། དེ་ལ་སློབ་དཔོན་ནུབ་དང༌། སློབ་མ་ཤར་དུ་གནས་པས། ཚངས་ཐིག་དང་པོ་གདབ་བོ། ། དེ་བཞིན་དུ་སློབ་དཔོན་ལྷོ་དང་སློབ་མ་བྱང་དུ་གནས་པས་ཚངས་ཐིག་གཉིས་པ་དང༌།
སློབ་དཔོན་མེ་དང་སློབ་མ་དབང་ལྡན་དུ་གནས་པས་ཤར་གྱི་རྩ་ཐིག་དང༌། སློབ་དཔོན་དེ་ཉིད་དང་སློབ་མ་བདེན་བྲལ་དུ་གནས་པས་ལྷོའི་རྩ་ཐིག་དང༌། སློབ་མ་དེ་ཉིད་དང་སློབ་དཔོན་རླུང་དུ་གནས་པས་ནུབ་ཀྱི་རྩ་ཐིག་དང༌། སློབ་དཔོན་དེ་ཉིད་དང་སློབ་མ་དབང་ལྡན་དུ་གནས་པས་བྱང་གི་རྩ་ཐིག་གདབ་བོ། ། སློབ་དཔོན་མེ་དང་སློབ་མ་རླུང་དུ་གནས་པས་ཟུར་ཐིག་དང་པོ་དང༌། སློབ་དཔོན་བདེན་བྲལ་དང་སློབ་མ་དབང་ལྡན་དུ་གནས་པས་ཟུར་ཐིག་གཉིས་པ་གདབ་བོ། ། དེ་ནས་ཐིག་ཕྲན་རྣམས་ཀྱི་ཆ་དབྱེ་བར་བྱས་ཏེ་དབུས་སུ་བརྒྱད་ཆ་ཕྱིས་པ་སྒོ། སྒོ་དེའི་བཞི་ཆ་ཆ་ཆུང་སྟེ། རྩ་བའི་ཕྱི་རོལ་གཅིག་དང་གཉིས། ། གཅིག་གཉིས་གཅིག་དང་གཅིག་གི་མཐར། །
ཐིག་དྲུག་ཟུར་ནས་ངོས་སུ་སྟེ། ། ཚངས་ལས་རིམ་གྱིས་རིང་བར་ནི། ། ཆ་ཆུང་གསུམ་དུ་དང་པོའི་ཐིག ། གཉིས་ཐིག་ཆ་ཆུང་གཉིས་རྩེར་རེག ། ཆ་ཆུང་བརྒྱད་དུ་གསུམ་སྟེགས་བུའི། ། ཐིག་ལས་དང་པོའི་ཐིག་གཉིས་ཏེ། ། དེ་ནི་ཆ་ཆུང་རེ་རེའི་བར། ། དཔངས་སུ་ཆ་ཆུང་ལྔ་པའོ། ། རྩ་བའི་རྩེ་ནས་བྱུང་བའི་ཐིག ། ཆ་ཆུང་བཞི་སྟེ་ངོས་སུའང་བཞི། །
སྟེང་དུའང་བཞི་སྟེ་གསུམ་ཀྱོག་པའོ། ། ཀ་བའི་རྩེ་ནས་ཕྱི་ངོས་སུ། ། ཆ་ཆུང་རེ་དོར་ཐིག་བཞི་སྟེ། ། ཕྱེད་དང་གཉིས་གཅིག་ཕྱེད་བཅས་གཅིག ། རེ་རེ་དོར་བར་ཐིག་བཞི་སྟེ། ། རྟ་བབས་སྣམ་བུ་བཅུ་གཅིག་གོ ། དེ་ལས་ཕྱོགས་གཉིས་སུ་ནི་རྒྱར། ། ཚངས་པའི་གཡས་དང་གཡོན་དུ་ནི། ། ཆ་ཆུང་ཕྱེད་བཅས་མདའ་ཡི་མཐར། ། སྣམ་བུ་ཆ་ཆུང་ཕྱེད་དང་གསུམ། །
ཐིག་ནི་ཆ་ཆུང་ཕྱེད་དང་བཞི། ། ཆ་ཆུང་དྲུག་མཐར་གཉིས་པ་དང༌། ། གསུམ་པ་ཆ་ཆུང་གསུམ་པའོ། ། ཆ་ཆུང་བཞི་མཐར་བཞི་པ་ནི། ། ཆ་ཆུང་ལྔ་སྟེ་མདའ་ཕྱེད་བཅས། ། གསུམ་དོར་ནས་ནི་ཕྱེད་དང་ལྔ། ། གསུམ་ནས་དྲུག་པ་ཆ་ཆུང་ལྔ། ། བཞི་ནི་ཆ་ཆུང་བདུན་རྣམས་ཏེ། ། ཐིག་བཅུ་གཅིག་པ་ཆ་ཆུང་ལྔ། ། སྣམ་བུ་ལྔ་པའི་སྟེང་གི་ནི། །
ངོས་སུ་ཆ་ཆུང་ཕྱེད་དང་བཞི། ། བདུན་པའི་འོག་མ་ཆ་ཆུང་གསུམ། ། སྟེང་གི་ཆ་ཆུང་དྲུག་སྟེང་དུ། ། སྣམ་བུ་རྣམས་མཐར་སོང་བའི་ཐིག ། གཞན་གྱི་མཐའ་དང་ལྷན་ཅིག་ཏུ། ། ཀྱོག་པོ་གཅིག་གོ་འདི་ནང་དུའང༌། ། ཆ་ཆུང་ཕྱེད་ནས་དེ་བཞིན་གཞན། ། དེ་བཞིན་ཆ་ཆུང་རིག་བྱེད་མཐར། ། ཐིག་ཟླུམ་དེ་ནས་གཉིས་ཡིན་ཏེ། ། ཆ་ཆུང་གཉིས་གཉིས་དོར་བར་རོ། །
བཞི་དོར་བར་ནི་ཟླུམ་པོ་གཞན། ། རྩ་ཐིག་ནང་དང་དེ་ནང་དུའང༌། ། སྒོ་ཚད་རེ་དོར་ཐིག་གཉིས་ནི། ། ཟུར་ཐིག་ནས་ནི་ཟུར་ཐིག་བར། ། དེ་ཉིད་ནས་དང་དེ་ནང་དུ། ། རེ་རེ་དོར་བའི་ཐིག་ཟླུམ་གསུམ། ། ཚངས་པའི་ཐིག་ལས་གཡས་གཡོན་དུ། ། མིག་དང་ཟླ་བ་དོར་བར་ཐིག ། དྲང་པོ་གཉིས་གཉིས་ནང་མའི་ཐིག ། ཟླུམ་པོའི་རྩེ་ལ་རེག་པའོ། །
ཞེས་པ་ལྟར་ལས་ཀྱི་ཐིག་རྣམས་གདབ་སྟེ། ཆོ་ག་བཞི་པའོ། ། འདི་ཡན་ཆད་ལ་བླ་མ་དག་ནུབ་དང་པོ་སའི་ཆོ་གར་བཞེད་དོ། ། ལྔ་པ་སའི་ལྷ་མོ་ལ་སོགས་ལྷག་པར་གནས་པ་ལ་གསུམ་ལས་དང་པོ་སའི་ལྷ་མོ་ལྷག་གནས་ནི། དེ་ལྟར་སའི་ཆོ་ག་བྱས་པའི་སར་བདག་གི་རྣལ་འབྱོར་རྫོགས་པ་སྔོན་དུ་འགྲོ་བས། དཀྱིལ་འཁོར་གྱི་དབུས་སུ་དྲིའི་ཐིག་ལེ་བྱས་ལ། དེར་བྃ་ལས་སའི་ལྷ་མོ་སྐུ་མདོག་སེར་མོ་དགའ་བ་དང་ལྡན་པའི་ཐུགས་ཅན། ཕྱག་གཡས་མི་འཇིགས་པའི་ཕྱག་རྒྱ་མཛད་ཅིང་གཡོན་གསེར་གྱི་བུམ་པ་བསྣམས་པ་རྒྱན་སྣ་ཚོགས་ཀྱིས་བརྒྱན་པར་བསམ། རང་གི་ལག་པ་གཡས་པར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་གསུམ་བསམས་ཏེ། སོར་མོ་ས་ལ་ལན་གསུམ་བསྣུན་པའི་སྒྲ་དང་ཧཱུྃ་གི་འོད་ཟེར་གྱིས་ས་འོག་ནས་སའི་ལྷ་མོ་སྤྱན་དྲངས་ལ་མཆོད་ནས་དབྱེར་མེད་དུ་བསྟིམ་མོ། །
དེ་ནས་མདུན་དུ་བཤམས་པའི་མཆོད་པ་བསང་སྦྱངས་སྔོན་དུ་འགྲོ་བས་བྱིན་གྱིས་བརླབས་ལ། ཨོཾ་པྲྀ་ཐི་ཝི་དེ་ཝཱི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་པས་མཆོད་ཡོན་དང༌། དེ་བཞིན་དུ་རོལ་མོའི་བར་གྱིས་མཆོད་ནས། སྤོས་དང་བཅས་པའི་རྡོ་རྗེ་དྲིལ་བུ་འཛིན་པས། སྐྱོབ་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་གྱི་ཁྱད་པར་དང༌། ། ས་དང་ཕ་རོལ་ཕྱིན་རྣམས་ལ། ། ལྷ་མོ་ཁྱོད་ནི་དཔང་དུ་འགྱུར། ། སྐྱོབ་པ་ཤཱཀྱ་སེང་གེ་ཡིས། །
ཇི་ལྟར་བདུད་ཀྱི་སྡེ་བཅོམ་ལྟར། ། དེ་བཞིན་བདག་གིས་བདུད་ཀྱི་དཔུང༌། ། ཕམ་པར་བྱས་ཏེ་དཀྱིལ་འཁོར་བྲི། ། ཞེས་ལན་གསུམ་བརྗོད་པས། ས་བྱིན་ནས་དེ་ཉིད་དུ་ཐིམ་པར་བསམ། དེ་ནས་ལག་པ་གཉིས་རྡོ་རྗེ་ནང་བསྡམས་བྱས་པ་ས་ལ་བཞག་ལ། དེ་ལས་ཧཱུྃ་ཡིག་འབར་བ་འཕྲོས་པས་ས་འོག་གི་བར་རྡོ་རྗེའི་རང་བཞིན་དུ་བསམས་ལ། ཨོཾ་བཛྲཱི་བྷ་ཝ་ཧཱུྃ། ཞེས་ལན་གསུམ་བརྗོད། ཡང་ཨོཾ་བཛྲ་ཌྀཌྷ་ཏིཥྛ་ཞེས་ལན་གསུམ་བརྗོད་པས་བརྟན་པར་བསམ་མོ། །
གཉིས་པ་ལྷ་ལྷག་གནས་ནི། དཀྱིལ་འཁོར་གྱི་ས་ལ་བདུད་རྩི་ལྔ་དང་བཅས་པའི་དྲིའི་ཆུས་ཐིག་ལ་མི་གནོད་པར་བྱུག་ཅིང༌། སོ་སོའི་སྔགས་བདུན་ནམ་གསུམ་གསུམ་བརྗོད་ལ། གཙོ་བོ་ལྔའི་གནས་སུ་དྲིའི་ཐིག་ལེ་གྲུ་བཞི་དང༌། གཞན་རྣམས་ལ་ཟླུམ་པོ་རེ་བྱ། དེར་གཞལ་ཡས་ཁང་གདན་དང་བཅས་བསྐྱེད་ལ། རང་གི་སྙིང་གའི་ས་བོན་གྱི་འོད་ཟེར་གྱིས་སྔར་ནམ་མཁར་བཏེག་པའི་དཀྱིལ་འཁོར་གྱི་ལྷ་ཚོགས་སྤྱན་དྲངས་ནས། སོ་སོའི་གདན་གྱི་སྟེང་དུ་བཞུགས་པར་བསམས་ལ། ཞལ་ཕྱག་རྣམས་རྫོགས་པར་གསལ་གདབ། དེ་ལ་མཆོད་ཡོན་སྔོན་དུ་འགྲོ་བའི་ཉེར་སྤྱོད་ལྔ་ནས་གསང་མཆོད་ཀྱི་བར་སྒྲུབ་ཐབས་ལྟར་བྱའོ། །
གསུམ་པ་བུམ་པ་སྟ་གོན་ནི། ཟངས་ལ་སོགས་པའི་བུམ་པ་མཚན་ཉིད་དང་ལྡན་པ། རབ་ལྷ་གྲངས་དང་མཉམ་པའམ། དེ་མ་འབྱོར་ན་ཕྱོགས་ཀྱི་ལ་བཞི། མཚམས་ཀྱི་ལ་བཞི། དབུས་ཀྱི་གཅིག་སྟེ་དགུའམ། དེའང་མ་འབྱོར་ན་ཕྱོགས་བཞི་དབུས་དང་ལྔའམ། ཡང་ན་རིགས་ལྔ་ཡུམ་སེམས་དཔའ་སེམས་མ་ཁྲོ་བོ་རྣམས་ལ་རེ་རེ་སྟེ་ལྔའམ། དེ་ཐམས་ཅད་མ་འབྱོར་ན་རྣམ་པར་རྒྱལ་བའི་བུམ་པ་གཅིག་དང༌། དེ་རྣམས་ཀྱི་སྟེང་དུ་ལས་ཐམས་ཅད་པའི་བུམ་པ་དང་བཅས་པ་རྣམས་ལ་ལྷ་སོ་སོའི་ས་བོན་ནམ་ཕྱག་མཚན་བྲི།
རྣམ་རྒྱལ་གཅིག་ལས་མེད་ན། བུམ་པའི་གདོང་ལ་ཉི་མའི་སྟེང་དུ་རྡོ་རྗེ། དེའི་འོག་གི་ཕྱོགས་བཞིར་རིགས་ལྔའི་ཕྱག་མཚན་དང༌། ལས་ཐམས་ཅད་པ་ལ་ཉི་མའི་སྟེང་དུ་སྣ་ཚོགས་རྡོ་རྗེ་བྲི། རས་ཁ་ཚར་མ་ཉམས་པས་མགུལ་པ་བཅིང་ངོ༌། ། དེ་ནས་ལས་ཐམས་ཅད་པའི་སྔགས་ཀྱིས་ཡུངས་ཀར་གྱིས་བྲབ། གུ་གུལ་གྱིས་བདུག དྲི་བཟང་པོ་དང་ལྡན་པའི་ཆུས་བཀང་བའི་ནང་དུ་རིན་པོ་ཆེ་ལྔ་འབྲུ་ལྔ་སྨན་ལྔ་རྣམས་གཞུག ཨ་མྲ་ལ་སོགས་པའི་ཤིང་གང་ཡང་རུང་བ་ལྔས་ཁ་བརྒྱན་པ། སྟ་གོན་གྱི་དཀྱིལ་འཁོར་གྱི་ཕྱོགས་ཕྱོགས་སུ་བཀོད་ལ།
རྣམ་རྒྱལ་གྱི་སྟེང་དུ་དུང་ཆོས་དྲི་བཟང་དང་ལྡན་པའི་ཆུས་བཀང་ལ། མེ་ཏོག་གི་ཕྲེང་བ་བཅིང་བའི་རྡོ་རྗེ་གཞག་གོ ། དེ་ནས་བུམ་པ་རྣམས་བགེགས་མཐར་བྱེད་ཀྱི་སྔགས་ཀྱིས་བསང༌། ཤཱུ་ནྱ་ཏཱས་སྟོང་པར་བསྒོམས་པའི་ངང་ལས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་བྃ་ལས་བྱུང་བའི་རིན་པོ་ཆེའི་བུམ་པ་མཚན་ཉིད་དང་ལྡན་པར་བསྐྱེད་ལ། བུམ་པ་སོ་སོར་ལྷ་སོ་སོ་དང༌། གཅིག་ལས་མེད་ན་རྣམ་རྒྱལ་དུ་ལྷ་ཐམས་ཅད་དང༌། ལས་བུམ་དུ་བགེགས་མཐར་བྱེད་རྣམས་སོ་སོའི་ས་བོན་ལས་བསྐྱེད། ཡེ་ཤེས་ཀྱི་འཁོར་ལོ་སྤྱན་དྲངས། མཆོད་ལ་དགུག་གཞུག་བྱ། དབང་བསྐུར་རིགས་ཀྱི་བདག་པོས་རྒྱས་གདབ།
མཆོད་བསྟོད་བདུད་རྩི་མྱང་བ་རྣམས་བྱས་ལ། མེ་ཏོག་ཕྲེང་བ་ནས་བཟུང་སྟེ། ལྷ་སོ་སོའི་སྙིང་པོ་བརྒྱ་རྩ་བརྒྱད་དང༌། འབྲུ་གསུམ་དང༌། ཨོཾ་བཛྲ་ཨུ་ད་ཀ་ཧཱུྃ། ཞེས་པ་རྣམས་བརྒྱ་རྩ་བརྒྱད་བཟླ། ཁྲུས་ཀྱི་དོན་དུ་གཙུག་ཏོར་རྣམ་རྒྱལ་ལམ། ཕྱིར་བཟློག་བློ་གྲོས་བཟང་མོའི་གཟུགས་ཉེར་གཅིག་བཟླ། དེ་ཙམ་མི་ནུས་ན། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ།
ཞེས་ཉི་ཤུ་རྩ་གཅིག་བཟླས་ལ། སྔར་བཞིན་དུ་མཆོད་བསྟོད་བྱས་ནས་གཙོ་བོའི་སྔགས་དང༌། ཧཱུྃ་བཟླས་པའི་དུང་ཆོས་ཀྱི་ཆུ་བུམ་པ་རྣམས་སུ་ཅུང་ཟད་རེ་ཕུལ་བས། ལྷ་རྣམས་འདོད་ཆགས་ཆེན་པོའི་མེས་ཞུ་ནས་བྱང་ཆུབ་ཀྱི་སེམས་ཀྱི་ངོ་བོར་གྱུར་ཏེ། ཆུ་དང་རོ་གཅིག་དུ་འདྲེས་པར་བསམ་མོ། ། དེ་ནས་ལས་བུམ་གྱི་ཆུ་དང༌། ན་མོ་བཛྲ་ཀྲོ་དྷཱ་ཡ། མ་ཧཱ་དཾཥྚྲོད་ཀ་ཊ་བྷཻ་ར་ཝཱ་ཡ། ཨ་སི་མུ་ས་ལ་པ་ར་ཤུ་པཱ་ཤ་ཧ་སྟཱ་ཡ། ཨོཾ་ཨ་མྲྀ་ཏ་ཀུཎྜ་ལི་ཁ་ཁ།
ཁཱ་ཧི་ཁཱ་ཧི། ཏིཥྛ་ཏིཥྛ། བནྡྷ་བནྡྷ། ཧ་ན་ཧ་ན། ད་ཧ་ད་ཧ། གརྫ་གརྫ། བི་སྥོ་ཊ་ཡ་བི་སྥོ་ཊ་ཡ། སརྦ་བིགྷྣཱན། བི་ནཱ་ཡ་ཀཱ་ནཱཾ། ག་ཎ་པ་ཏི།
ཛཱི་ཝི་ཏ། ཨནྟ་ཀ་རཱ་ཡ་སྭཱ་ཧཱ། ཞེས་པའི་ཕྲེང་སྔགས་ཀྱིས་བསངས་ལ། འདིར་དཀྱིལ་འཁོར་གྱི་བྱ་བ་རྣམས་མ་རྫོགས་པར་དེ་སྲིད་དུ་བགེགས་རྣམས་བཟློག་པར་མཛོད་ཅིག ཅེས་བརྗོད་ལ། ལས་བུམ་དཀྱིལ་འཁོར་གྱི་ཁང་པའི་ཤར་སྒོར་བཞག་གོ ། བུམ་བཟླས་དང་མཆོད་པ་ནི་ཉི་མ་རེ་རེ་ལ་ཐུན་གསུམ་དུ་བྱས་ཏེ། ཆོ་ག་ལྔ་པའོ། ། དྲུག་པ་སངས་རྒྱས་ལ་གསོལ་བ་གདབ་པ་ནི། དེ་ནས་མདུན་གྱི་དཀྱིལ་འཁོར་དང༌།
བར་སྣང་གི་ཁམས་ཐམས་ཅད་དེ་བཞིན་གཤེགས་པའི་ཚོགས་ཀྱིས་གང་བར་བསམས་ལ། མཆོད་བསྟོད་བདུད་རྩི་དབུལ་བ་སྔོན་དུ་འགྲོ་བས། པུས་མོ་གཡས་པ་ས་ལ་བཙུགས་ཏེ། སྤོས་དང་བཅས་པའི་རྡོ་རྗེ་དྲིལ་བུ་འཛིན་པས། ལྕེ་ཧཱུྃ་ལས་སྐྱེས་པའི་རྡོ་རྗེར་བསམས་ནས། ཐུགས་རྗེ་ཡི་ནི་བདག་ཅག་བདག ། སློབ་མ་རྣམས་ལ་རྗེས་བརྩེ་དང༌། ། ཁྱེད་ཅག་ལ་ཡང་མཆོད་སླད་དུ། ། སང་ནི་དཀྱིལ་འཁོར་བྲི་བར་འཚལ། ། བཅོམ་ལྡན་གུས་པས་བདག་ལ་ནི། །
དེ་ཕྱིར་བཀའ་དྲིན་མཛད་པར་རིགས། ། རྡོ་རྗེ་ཅན་བདག་ཆེ་གེ་མོ། ། གསང་འདུས་དཀྱིལ་འཁོར་མཛེས་པ་ནི། ། ཆོ་ག་ཅི་ནུས་ཡོ་བྱད་ཀྱིས། ། སང་ནི་ཡང་དག་བྲི་བར་འགྱུར། ། དེ་ཕྱིར་སློབ་མར་བཅས་བདག་ལ། ། རྗེས་སུ་བརྩེ་བས་ཉེར་བཟུང་ནས། ། འཁོར་བཅས་ཀུན་གྱིས་དཀྱིལ་འཁོར་ལ། ། བྱིན་གྱིས་བརླབས་པར་མཛད་པར་འོས། ། ཞེས་ལན་གསུམ་དུ་གསོལ་བ་གདབ་པས་གནང་བ་བྱིན་པར་བསམས་ཏེ་ཆོ་ག་དྲུག་པའོ། །
བདུན་པ་སློབ་མ་ལྷག་པར་གནས་པ་ནི། དེ་ནས་སློབ་མ་རྣམས་དཀྱིལ་འཁོར་གྱི་ཁང་པའི་ཤར་སྒོར་འཁོད་ལ། ལག་ཏུ་མེ་ཏོག་གི་ཕྲེང་བ་གཏད། པུས་མོ་ས་ལ་བཙུགས་ནས་དཀྱིལ་འཁོར་གྱི་འཁོར་ལོ་མངོན་སུམ་དུ་བྱས་པ་ལ་མཆོད་ནས། མེ་ཏོག་དང་བཅས་པས་ཐལ་མོ་སྦྱར་ཏེ། སློབ་དཔོན་ཁྱོད་ནི་དགོངས་སུ་གསོལ། ། དགའ་ཆེན་ཁྱོད་བདག་སྟོན་པ་སྟེ། ། བྱང་ཆུབ་ཆེན་པོའི་ཚུལ་བསྟན་པ། ། མགོན་པོ་ཆེན་པོ་བདག་འཚལ་ལོ། ། དམ་ཚིག་དེ་ཉིད་བདག་ལ་སྩོལ། །
བྱང་ཆུབ་སེམས་ཀྱང་བདག་ལ་སྩོལ། ། སངས་རྒྱས་ཆོས་དང་དགེ་འདུན་ཏེ། ། སྐྱབས་གསུམ་དག་ཀྱང་བདག་ལ་སྩོལ། ། ཐར་པ་ཆེན་པོའི་གྲོང་མཆོག་ཏུ། ། མགོན་པོས་བདག་ནི་གཞུག་ཏུ་གསོལ། ། ཞེས་ལན་གསུམ་དུ་གསོལ་བ་འདེབས་པའི་སློབ་མ་ལ། བླ་མས། སྔགས་ཀྱི་དངོས་གྲུབ་དོན་གཉེར་གང༌། ། དཀྱིལ་འཁོར་འདིར་ནི་གཞུག་བྱ་སྟེ། ། བསོད་ནམས་འདོད་པས་དེ་ལས་གཞན། །
གཞན་དག་འཇིག་རྟེན་ཕ་རོལ་གཉེར། ། དད་པ་ཆེན་པོ་ལྡན་བྱས་ཏེ། ། འཇིག་རྟེན་ཕ་རོལ་དོན་གཉེར་ན། ། བློ་ལྡན་དཀྱིལ་འཁོར་གཞུག་བྱ་སྟེ། ། འདི་ཡི་འབྲས་བུ་འདོད་མི་བྱ། ། གལ་ཏེ་འདི་ལ་དམིགས་གྱུར་ན། ། འཇིག་རྟེན་ཕ་རོལ་འབྱུང་མ་ཡིན། ། འཇིག་རྟེན་ཕ་རོལ་དོན་གཉེར་བའི། ། མི་ལ་འདི་འབྲས་མ་ལུས་འགྲུབ། ། ཅེས་བརྗོད་ལ་མྱང་འདས་ཀྱི་བློ་བསྐྱེད་དུ་གཞུག་གོ །
དེ་ནས་རང་མི་བསྐྱོད་པ་ཡབ་ཡུམ་དུ་གསལ་བའི་ཐུགས་ཀའི་ཏིང་ངེ་འཛིན་སེམས་དཔའི་འོད་ཀྱིས་སློབ་མ་བཀུག་སྟེ། ཁ་ནས་བཅུག་ལ་བྱང་ཆུབ་ཀྱི་སེམས་སུ་ཞུགས་པར་གྱུར་ནས་རྡོ་རྗེའི་ལམ་ནས་འཐོན་ཏེ། ལྷ་མོའི་པདྨར་གནས་པ་ལ། རང་གི་སྙིང་གའི་ས་བོན་གྱི་འོད་ཟེར་གྱིས་སྤྱན་དྲངས་པའི་རིགས་ལྔ་ཡབ་ཡུམ་རང་གི་ཞལ་ནས་ཞུགས། བྱང་ཆུབ་ཀྱི་སེམས་སུ་ཞུ་བར་གྱུར་པ་རྡོ་རྗེའི་ལམ་ནས་འཐོན། སློབ་མ་ལ་དབང་བསྐུར་བར་བསམས་ལ། པདྨ་ནས་བྱུང་སྟེ་ཤར་སྒོར་བཞག་ལ། སློབ་མ་གཅིག་གཙོ་བོར་བྱས་ནས། བུ་ཚུར་ཐེག་པ་ཆེན་པོ་ལ། ། ཁྱོད་ནི་ཚུལ་ཆེན་སྣོད་ཡིན་ཏེ། །
གསང་སྔགས་སྤྱོད་ཚུལ་ཆོ་ག་ནི། ། ཁྱོད་ལ་ཡང་དག་བཤད་པར་བྱ། ། དུས་གསུམ་དུ་ནི་ལེགས་འབྱུང་བའི། ། སྐུ་གསུང་ཐུགས་ཀྱི་རྡོ་རྗེ་ཅན། ། སངས་རྒྱས་ཡེ་ཤེས་མཉམ་མེད་པ། ། རྡོ་རྗེ་སྔགས་ཀྱི་སྟོབས་ཀྱིས་ཐོབ། ། སྔགས་ཀྱི་སྦྱོར་བ་མཉམ་མེད་པའི། ། དྲག་པོ་ཆེན་པོ་བདུད་ཀྱི་སྡེ། ། སྟོབས་ཆེན་དག་ཀྱང་དེ་ཡིས་བཅོམ། ། ཤཱཀྱ་སེང་གེ་མཆོག་ལ་སོགས། །
འཇིག་རྟེན་མཐུན་པར་གཤེགས་ནས་ཀྱང༌། ། འཁོར་ལོ་བསྐོར་ནས་མྱ་ངན་འདས། ། དེ་བས་ཀུན་མཁྱེན་ཐོབ་བྱའི་ཕྱིར། ། བུ་ཡིས་བློ་གྲོས་འདི་གྱིས་ཤིག ། ཅེས་པ་སྤྲོ་བ་བསྐྱེད་ལ། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང༌། ། སངས་རྒྱས་བྱང་ཆུབ་ཡིད་ཀྱིས་གཟུང༌། ། ཞེས་ལན་གསུམ་གྱིས་ཐུན་མོང་གི་སྡོམ་པ་དང༌།
སངས་རྒྱས་བྱང་ཆུབ་སེམས་དཔའ་ཀུན། ། བདག་ལ་དགོངས་པར་མཛད་དུ་གསོལ། ། བདག་མིང་འདི་ཞེས་བགྱི་བ་ནི། ། དུས་འདི་ནས་ནི་བཟུང་ནས་ནི། ། བྱང་ཆུབ་སྙིང་པོར་མཆིས་ཀྱི་བར། ། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པ། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང༌། །
དགེ་བའི་ཆོས་ནི་སྡུད་པ་དང༌། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པར་བདག་གིས་གཟུང༌། ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་ལས་སྐྱེས་པའི། ། སྡོམ་པ་དེང་ནས་བདག་གིས་གཟུང༌། ། རྡོ་རྗེའི་རིགས་མཆོག་ཆེན་པོ་ཡི། ། རྡོ་རྗེ་དྲིལ་བུ་ཕྱག་རྒྱ་ཡང༌། ། ཡང་དག་ཉིད་དུ་གཟུང་བར་བགྱི། །
སློབ་དཔོན་དག་ཀྱང་བདག་གིས་གཟུང༌། ། རིན་ཆེན་རིགས་མཆོག་རྣལ་འབྱོར་གྱིས། ། དམ་ཚིག་ཡིད་དུ་འོང་བ་ལ། ། ཉིན་རེ་བཞིན་ནི་དུས་དྲུག་ཏུ། ། ཟང་ཟིང་མི་འཇིགས་དམ་ཆོས་དང༌། ། བྱམས་པ་རིན་ཆེན་རིགས་མཆོག་གི ། སྦྱིན་པ་རྣམ་བཞི་རྟག་ཏུ་སྦྱིན། ། བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་ཆེན་དག་པ་ལ། ། ཕྱི་ནང་གསང་བ་ཐེག་པ་གསུམ། །
དམ་ཆོས་སོ་སོར་གཟུང་བར་བགྱི། ། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་གཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། སེམས་ཅན་ཀུན་གྱི་དོན་གྱི་ཕྱིར། ། བདག་གིས་སྡོམ་པ་མ་ལུས་གཟུང༌། ། མ་བསྒྲལ་བ་རྣམས་བདག་གིས་བསྒྲལ། །
མ་གྲོལ་བ་ནི་དགྲོལ་བར་བགྱི། ། དབུགས་མ་ཕྱིན་པ་དབུགས་དབྱུང་ཞིང༌། ། སེམས་ཅན་མྱ་ངན་འདས་ལ་འགོད། ། ཅེས་པ་ལན་གསུམ་གྱིས་མཐུན་མོང་མ་ཡིན་པའི་སྡོམ་པ་རྣམས་འཛིན་དུ་བཅུག་གོ ། དེ་ནས་བགེགས་མཐར་བྱེད་ཀྱི་གསང་སྔགས་ཀྱིས་བསྲུངས་ལ། སློབ་མ་རྣམས་ཀྱི་སྤྱི་བོར་འཁོར་ལོ་དཀར་པོ་རྩིབས་བརྒྱད་པའི་ལྟེ་བར་ཨོཾ། མགྲིན་པར་པདྨ་དམར་པོ་འདབ་མ་བརྒྱད་པའི་ལྟེ་བར་ཨཱཿ སྙིང་གར་རྡོ་རྗེ་ནག་པོ་རྩེ་ལྔ་པའི་ལྟེ་བར་ཧཱུྃ་རྣམས་བསམ་ཞིང༌། སློབ་དཔོན་གྱིས་རྡོ་རྗེ་དང་བཅས་པའི་དྲིའི་ཆུས་སློབ་མའི་གནས་གསུམ་དུ་རེག་ཅིང༌། ཨོཾ་ཨཱཿཧཱུྃ་ཞེས་བརྗོད་པས།
ཡི་གེ་གསུམ་ལས་བྱུང་བའི་འོད་ཟེར་གྱིས་ལུས་དྲི་མ་མེད་པར་བསམ་མོ། ། དེ་ནས་སྤྱི་བོར་མེ་ཏོག མདུན་དུ་སྤོས་དང་མར་མེ། སྙིང་གར་དྲིའི་བྱུག་པ་རྣམས་དབུལ། དེ་ནས་འོ་མ་ཅན་གྱི་ཤིང་ལས་བྱུང་བའི་སོ་ཤིང་སོར་བཅུ་གཉིས་པ་རྩེ་མོར་མེ་ཏོག་དང་བཅས་པ། ཨོཾ་བཛྲ་ཧ་ས་ཧ། ཞེས་པས་འཆའ་རུ་བཅུག་ལ། བ་གླང་གི་ལྕི་བས་ས་ལ་དཀྱིལ་འཁོར་གྲུ་བཞི་པ། རྒྱར་ཁྲུ་བཞི། དཔངས་སུ་བ་གླང་གི་ཀོ་བ་ཙམ་བྱས་ལ།
དེར་སློབ་མ་ཁ་བྱང་དུ་ཕྱོགས་ཏེ་ལྟོས་པ་མེད་པར་དོར་རོ། ། དེར་བླ་མས་ཤར་ལ་སོགས་པའི་ཕྱོགས་བཞིར་བལྟས་ན། ཕྲིན་ལས་བཞི་འགྲུབ། སྟེང་དུ་རིག་འཛིན། འོག་ཏུ་ས་འོག བླ་མ་ལ་ཕྱོགས་ན་མཆོག་འགྲུབ་བོ། ། ཞེས་བསྟན་ནོ། ། དེ་ནས་བྃ་ལས་བྱུང་བའི་དྲི་བཟང་གི་ཆུ། ཨོཾ་ཧྲཱིཿབི་ཤུདྡྷ་སརྦ་དྷརྨཱཿསརྦ་པཱ་པཾ་ནི་ཙཱ་སྱ་བི་ཤོ་དྷ་ཡ་སརྦ་བི་ཀལྤ་ན་ཨ་བ་ན་ཡ་ཧཱུྃ། ཞེས་བཟླས་ཏེ།
ཁྱོར་བ་གསུམ་སྦྱིན་པས་སྒོ་གསུམ་གྱི་སྡིག་པ་ཐམས་ཅད་སྦྱངས་པར་བསམ་མོ། ། དེ་ནས་ལས་ཐམས་ཅད་པ་བཟླས་པའི་ཀུ་ཤ་མང་བ་སྟན་དང༌། ཉུང་བ་སྔས་ཀྱི་དོན་དུ། ཨོཾ་བཛྲ་ཏཱིཀྵྞ་བཾ། ཞེས་པས་བྱིན་ནོ། ། དེ་ནས་གཞོན་ནུ་མས་བཀལ་བའི་སྐུད་པ་དམར་པོ་སློབ་མའི་ལུས་ཚད་དང་མཉམ་པའི་སུམ་སྒྲིལ། རྡོ་རྗེའི་མདུད་པ་གསུམ་དང་ལྡན་པ་ལ། ལས་ཐམས་ཅད་པའི་སྔགས་སམ། སྔགས་འདི་ལན་བདུན་བཟླས་ལ། སློབ་མའི་དཔུང་པ་གཡོན་པར་བཅིངས་ཤིང༌།
ཨོཾ་བུདྡྷ་མཻ་དྷི་རཀྵ་རཀྵ་སརྦཱན་སྭཱ་ཧཱ། ཞེས་བཟླས་སོ། ། སྙིང་ག་དང་མགྲིན་པ་དང་སྤྱི་བོ་གསུམ་དུ། མས་རིམ་གྱིས་སྔར་བཞིན་བྱིན་གྱིས་བརླབ། ཨོཾ་ཨཱཿཧཱུྃ། བཟླས་པའི་དྲིའི་ཆུ་སྔར་བཤད་པའི་སྔགས་ཀྱིས་བླུད་དོ། ། དེ་ནས་སློབ་དཔོན་གྱིས། འཇིག་རྟེན་དུ་ནི་ཀུན་མཁྱེན་དག ། ཨུ་དུམ་ཝཱ་རའི་མེ་ཏོག་བཞིན། ། བརྒྱ་ལམ་ན་ནི་རེས་འགའ་ཞིག །
འབྱུང་འགྱུར་ཡང་ནི་མི་འབྱུང་ངོ༌། ། གསང་སྔགས་སྤྱོད་པའི་ཚུལ་འབྱུང་བ། ། དེ་བས་ཀྱང་ནི་དཀོན་པ་སྟེ། ། གང་གིས་མཉམ་མེད་སེམས་ཅན་དོན། ། མྱ་ངན་མི་འདའ་བྱེད་པར་ནུས། ། སངས་རྒྱས་རྣམས་ཀྱིས་ཆོས་བསྟན་པ། ། བདེན་པ་གཉིས་ལ་ཡང་དག་བསྟན། ། འཇིག་རྟེན་ཀུན་རྫོབ་བདེན་པ་དང༌། ། དམ་པའི་དོན་གྱི་བདེན་པའོ། ། ཟབ་ཅིང་རྒྱ་ཆེ་ཞེས་བཤད་པ། །
རྣམ་པར་རྟོག་མེད་ཟབ་པ་སྟེ། ། རྒྱ་ཆེ་སངས་རྒྱས་རྣམས་ཀྱི་སྐུ། ། འདི་ནི་བདེན་པ་གཉིས་སུ་བཤད། ། ཀུན་རྫོབ་དང་ནི་དམ་པའི་དོན། ། ཕྱེ་སྟེ་སོ་སོར་ཤེས་ནས་སུ། ། དེ་ནས་གཅིག་ཏུ་འདྲེས་བྱས་པས། ། ཟག་མེད་གོ་འཕང་བསྒོམ་པར་བྱ། ། དེ་ཡི་ཀུན་ཏུ་ཀུན་ལས་ཀུན། ། རྣམ་ཀུན་ཀུན་ཚེ་རང་ཉིད་ནི། ། སངས་རྒྱས་ཐམས་ཅད་རང་བཞིན་དུ། །
གྲུབ་པར་རང་ཉིད་ཀྱིས་མཐོང་འགྱུར། ། བྱང་ཆུབ་སུས་ཀྱང་བྱིན་མ་ཡིན། ། སུ་ཡིས་ཀྱང་ནི་བཟུང་མ་ཡིན། ། རང་ཆོས་ཡོངས་སུ་ཤེས་པ་ལས། ། དེ་ལས་སངས་རྒྱས་སངས་རྒྱས་བརྗོད། ། སེམས་ཅན་བག་ལ་ཉལ་དབྱེ་བས། ། ཡང་དག་མགོན་པོས་དེ་ཉིད་ནི། ། འབད་པས་སྦས་ནས་ཕུང་པོ་ནི། ། རིན་ཆེན་ཟ་མ་ཏོག་ཏུ་བཞག ། དེ་ཕྱིར་བླ་མའི་ཞབས་ཀྱི་ནི། །
དྲིན་གྱིས་འབད་པས་རྟོགས་བྱས་ཏེ། ། དེ་ཉིད་ཀྱིས་ཡིད་གསལ་གྱུར་པ། ། དེ་ནས་སྤྱོད་པ་རབ་ཏུ་བྱ། ། འདི་ན་གཙང་སྦྲ་ངེས་སྡོམ་མེད། ། དཀའ་ཐུབ་མེད་ཅིང་དཀའ་སྤྱད་མེད། ། དཀའ་སྤྱད་མེད་ཅིང་ངེས་མེད་ལ། ། བདེ་བ་བརྟེན་པས་འགྲུབ་པར་འགྱུར། ། བསྐལ་པ་བྱེ་བ་དུ་མ་རུ། ། སྔོན་དུ་སྡིག་པ་བྱས་པ་གང༌། ། དཀྱིལ་འཁོར་འདི་འདྲ་མཐོང་མ་ཐག །
དེ་དག་ཐམས་ཅད་ཟད་པར་འགྱུར། ། གང་གིས་སྤྱོད་པ་འདི་མཆོག་ལ། ། བློ་གྲོས་ཤིན་ཏུ་དྲི་མེད་ན། ། སྡུག་བསྔལ་ཐམས་ཅད་འབྱུང་བ་ཡི། ། ངན་འགྲོ་དེ་ཡིས་གཅོད་པར་འགྱུར། ། བདག་ཉིད་ཆེན་པོ་ཁྱེད་རྣམས་ཀྱིས། ། རྙེད་པ་བླ་མེད་དེ་རིང་རྙེད། ། གང་ཕྱིར་རྒྱལ་བ་སྲས་བཅས་པས། ། བསྟན་པ་འདི་ལ་ཁྱེད་རྣམས་ཀུན། ། ཡོངས་སུ་བཟུང་སྟེ་སྐྱེ་བཞིན་པས། །
བདག་ཉིད་ཆེན་པོ་ཁྱེད་གནས་ཏེ། ། གང་གིས་ཁྱེད་རྣམས་ཐེག་ཆེན་དུ། ། སང་ནི་རབ་ཏུ་སྐྱེ་བར་འགྱུར། ། ཐེག་པ་ཆེན་པོ་ཆེར་འབྱུང་བའི། ། ལམ་མཆོག་འདི་ནི་དཔལ་དང་ལྡན། ། ཁྱེད་རྣམས་དེར་ནི་དྭང་བས་ན། ། དེ་བཞིན་གཤེགས་པ་རྣམས་སུ་འགྱུར། ། ཞེས་བརྗོད་ཅིང་དོན་བཤད་དོ། ། དེ་ནས་ཀུ་ཤ་ཆེ་བ་སྟན་དང༌། ཆུང་བ་སྔས་སུ་བཅུག་ལ།
སེང་གེའི་ཉལ་སྟབས་ཀྱིས་ཉལ་དུ་བཅུག་ལ། མཚན་མ་མཐོང་བ་གང་ཡིན་པ། ། དེ་ཀུན་སྔ་དྲོ་ང་ལ་སྨྲོས། ། ཞེས་བརྗོད་ལ་ལས་ཐམས་ཅད་པའི་སྔགས་ཀྱིས་བསྲུང་ངོ༌། ། ནངས་པར་སྔ་བར་རྨི་ལམ་དྲིས་ཏེ། བཟང་ན་སྤྲོ་བ་བསྐྱེད། ངན་ན་བདག་མེད་པས་སྦྱངས་ཏེ། ཆོ་ག་བདུན་པའོ། ། བརྒྱད་པ་ཐིག་གདབ་པའི་ཆོ་ག་ནི། དེ་ནས་སློབ་དཔོན་གྱིས།
སྟ་གོན་གྱི་ལྷ་ལ་མཆོད་བསྟོད་དངོས་གྲུབ་བླང་བའི་བར་བྱས་ལ། སྔར་གྱི་སྔགས་རྒྱས་ནམ་མཁར་བཏེག་སྟེ། སླར་ཡང་མཆོད་བསྟོད་བྱའོ། ། དེ་ནས་ཡེ་ཤེས་ཀྱི་ཐིག་སྐུད་ཁ་དོག་ལྔ་པའམ། རིང་ཐུང་སྦོམ་ཕྲ་ལས་ཐིག་དང་མཚུངས་པ་འདུ་བྱས་ལ། བསང་སྦྱངས་སྔོན་དུ་འགྲོ་བས། ཐིག་སྐུད་ནག་པོ་ཧཱུྃ་ལས་མི་བསྐྱོད་པ། དཀར་པོ་ཨོཾ་ལས་རྣམ་སྣང༌། སེར་པོ་སྭཱ་ལས་རིན་འབྱུང༌། དམར་པོ་ཨཱཿལས་འོད་དཔག་མེད།
ལྗང་གུ་ཧཱ་ལས་དོན་གྲུབ་དུ་བསྐྱེད་དེ། ནམ་མཁར་དེ་བཞིན་གཤེགས་པ་ལྔའི་ཐུགས་ཀར། ས་བོན་ལྔ་ལས་བྱུང་བའི་ཡེ་ཤེས་ཀྱི་ཐིག་སྐུད་འོད་ཟེར་ལྔ་འཕྲོ་བར་བསམས་ལ། ཨོཾ་ཨཱཿཨཀྵོ་བྷྱ་བཛྲ་སཱུ་ཏྲཾ་མེ་པྲ་ཡཙྪ་མ་ཧཱ་མཎྜ་ལ་སཱུ་ཏྲ་ནཱ་ཡ་ཧཱུྃ། ཞེས་པས་མི་བསྐྱོད་པ་ལ་གསོལ་བ་གདབ། དེ་བཞིན་དུ་ཨཀྵོ་བྷྱ་ཅེས་པའི་གནས་སུ། ཤ་ཤྭ་ཏས་རྣམ་སྣང་དང༌། རཏྣ་སཾ་བྷ་ཝས་རིན་འབྱུང་དང༌། ཨ་མི་ཏཱ་བྷཱ་ཝས་འོད་དཔག་མེད་དང༌། ཨ་མོ་གྷ་སིདྡྷི་རྣམས་བཅུག་ལ།
དོན་གྲུབ་ལ་གསོལ་བ་གདབ། དེ་ནས་རང་མི་བསྐྱོད་པར་གསལ་བའི་མིག་གཉིས་སུ་ཛཿལས་ཉི་མ་དང་ཟླ་བ་སེར་པོ་ལ། ཨོཾ་དཱིཔྟ་དྲིཥྛ་ཨཾ་ཥུ་ཤི་ཛཿ ཞེས་པ་བཀོད་ལ། སྔགས་དེ་ཉིད་བརྗོད་ཅིང༌། མིག་གི་རྫི་མ་འགུགས་པའི་འབར་བའི་ལྟ་སྟངས་ཀྱིས། ནམ་མཁའི་ལྷའི་ཐུགས་ཀ་ནས་ཡེ་ཤེས་ཀྱི་ཐིག་སྐུད་སོ་སོ་ལ་ས་བོན་གྱི་རང་བཞིན་ཅན་དཔག་ཏུ་མེད་པ་སྤྱན་དྲངས་ཏེ། ཐིག་སྐུད་སོ་སོ་ལ་ཐིམ་པར་བསམ། དེ་ནས་ཨོཾ་ཨ་ནྱོ྅་ནྱ་ཨ་ནུ་ག་ཏ་སརྦ་དྷརྨཱཿསྥ་ར་སྥ་ར། ཨ་ནུ་པྲ་ཝིཥྚ་སརྦ་དྷརྨཱཿཨ་ཏྱནྟ་ཨ་ནུ་པྲ་ཝིཥྛཿསརྦ་དྷརྨཱ་ཨོཾ་ཨཱཿཧཱུྃ།
ཞེས་བརྗོད་ཅིང༌། དང་པོར་ཐིག་སྐུད་ལྔ་རེ་རེ་བསྒྲིལ། དེ་ནས་ལྔ་པོ་གཅིག་དུ་བསྒྲིལ་ལ། དྲི་བཟང་གི་ཆུས་བྱུག་ཅིང༌། ཨོཾ་ཨཱཿཧཱུྃ་ཞེས་བརྗོད་པས། གསེར་ལ་སོགས་པའི་སྣོད་དུ་བཞག དྲི་དང་མེ་ཏོག་ལ་སོགས་པས་མཆོད། ཡི་གེ་གསུམ་གྱིས་བྱིན་གྱིས་བརླབས་ནས། ལས་ཐམས་ཅད་པའི་སྔགས་ཀྱིས་བསྲུང་ངོ༌། ། དེ་ནས་དཀྱིལ་འཁོར་གྱི་ས་གཞི་དྲིས་བྱུག་ཅིང༌།
མེ་ཏོག་སིལ་མ་བཀྲམ་ནས། སློབ་དཔོན་ལྷའི་རྣལ་འབྱོར་དང་ལྡན་པས། ནུབ་ནས་ཤར་དང༌། སློབ་མ་ཤར་ནས་ནུབ་ཏུ་བལྟས་ལ་ནམ་མཁའི་དཀྱིལ་འཁོར་ལ་མཆོད་ནས། སློབ་དཔོན་མི་བསྐྱོད་པ་དང༌། སློབ་མ་རྣམ་སྣང་དུ་བསྒོམ། རང་གི་མིག་གཉིས་ཛ་ལས་བྱུང་བའི་ཉི་ཟླ་འོད་སེར་པོ་ཅན་དུ་བསམས་ནས། གཡོན་པའི་རྡོ་རྗེ་ཁུ་ཚུར་གྱིས་ཐིག་སྐུད་ལྟེ་བར་བཟུང་ཞིང༌། ཛཿཛཿཛཿ ཞེས་བརྗོད་པས།
ཐིག་སྐུད་ཀྱི་རྩེ་མོ་སློབ་མའི་ལག་ཏུ་གཏད། དེས་ཀྱང་ཛཿཛཿཛཿ ཞེས་བརྗོད་ཅིང་བླངས་ལ་ལྟེ་བའི་ཐད་དུ་བཟུང་ངོ༌། ། དེ་ནས་སློབ་དཔོན་གྱིས་རྡོ་རྗེ་དང་བཅས་པའི་ལག་པ་གཡས་པའི་མཐེ་བོང་དང་གུང་མོས་ཐིག་སྐུད་བཟུང་ལ་ནམ་མཁར་གདབ་ཅིང༌། ཨོཾ་ཨཱཿཧཱུྃ། ཨོཾ་བཛྲ་ས་མ་ཡ་སཱུ་ཏྲཾ་མཱ་ཏི་ཀྲ་མ་ཧཱུྃ་ཧཱུྃ་ཨོཾ་སྭཱ་ཨཱཿཧཱ། ཞེས་བརྗོད་ཅིང་སེ་གོལ་གྱི་སྒྲ་བྱ། སྒྲ་དེ་ཡང༌། སེམས་ཅན་དོན་དུ་ཁྱེད་རྣམས་ཀྱི། ། དུས་ཡིན་དེ་ཕྱིར་འདིར་བྱོན་ཅིག །
ཅེས་བསྐུལ་བས་དེ་བཞིན་གཤེགས་པ་རྣམས་བྱོན་ནས་ཐིག་སྐུད་ལ་ཐིམ་པར་བསམས་ལ། ཚངས་ཐིག་དང་པོ་གདབ། དེ་བཞིན་དུ་ལུས་དམད་ལ་ས་ལ་ཡང་ཐིག་གདབ་བོ། ། དེ་ནས་དཔོན་སློབ་གཉིས་རྡོ་རྗེའི་འགྲོས་ཀྱིས་གཡས་སྐོར་དུ་ཕྱིན་ལ། སྔར་བཞིན་དུ་བཏབ་ནས། ཐིག་སྐུད་ལ་མཆོད་བསྟོད་བྱས་ནས། ཨོཾ་ཨཱཿཧཱུྃ་བཛྲ་མུཿ ཡེ་ཤེས་ཀྱི་ཐིག་སྐུད་སྟ་གོན་གྱི་ལྷའི་ཐུགས་ཀར་བསྟིམ་མོ། ། དེ་ནས་ཨོཾ་བཛྲ་བེ་གཱ་ཀྲ་མ་ཧཱུྃ། ཞེས་པ་རྡོ་རྗེ་ཤུགས་ཀྱི་འཇུག་པས་ཐིག་གི་འོག་ནས་ཞུགས་པར་མོས་ལ།
དཀྱིལ་འཁོར་གྱི་དབུས་སུ་ཕྱིན་ཏེ། རང་གི་མིག་གཡས་གཡོན་ཧཱི་ལས་ཉི་མ་དང་ཟླ་བར་བསྐྱེད་ལ། ཧཱི་ཧཱི། ཞེས་བརྗོད་ཅིང༌། ཕྱོགས་ཀུན་ཏུ་ཁྲོ་བོའི་ལྟ་བས་བལྟས་ལ། ཐར་པའི་སྒོར་འཇུག་པའི་སྒྲིབ་པ་བསལ་བར་མོས་ལ། དྲི་བཟང་གི་ཆུས་སྒོའི་ཐད་ཀྱི་རྩ་ཐིག་རྣམས་དབྱི་ཞིང་སྒོ་བཞི་ཀ་དབྱེ་བར་བྱ་སྟེ། ཆོ་ག་བརྒྱད་པའོ། ། དགུ་པ་ཚོན་སྣ་ལྔ་ནི། རྡུལ་ཚོན་ཁ་དོག་ལྔ་པ་ལེགས་པར་འདུ་བྱས་ལ།
རེ་རེ་ལའང་གཞན་བཞི་ཅུང་ཟད་བསྲེས་ནས། རིགས་ལྔའི་ས་བོན་བྲིས་ནས། བསང་སྦྱངས་ཏེ་སྟོང་པའི་ངང་ལས་རྡུལ་ཚོན་སྔོན་པོ་ཧཱུྃ་དང་རྡོ་རྗེ་ལས་མི་བསྐྱོད་པ། དཀར་པོ་ཨོཾ་དང་འཁོར་ལོ་ལས་རྣམ་སྣང༌། སེར་པོ་སྭཱ་དང་རིན་པོ་ཆེ་ལས་རིན་འབྱུང༌། དམར་པོ་ཨཱཿདང་པདྨ་ལས་འོད་དཔག་མེད། ལྗང་གུ་ཧཱ་དང་རལ་གྲི་ལས་དོན་གྲུབ་ཏུ་བསྐྱེད། ནམ་མཁར་གནས་པའི་རིགས་ལྔའི་ཐུགས་ཀར། ཧཱུྃ་ལ་སོགས་པ་ལས་བྱུང་བའི་ཡེ་ཤེས་ཀྱི་རྡུལ་ཚོན་འོད་ཟེར་ལྔ་འཕྲོ་བར་བསམས་ལ། ཐིག་སྐུད་ཀྱི་སྐབས་ལྟར་འབར་བའི་ལྟ་སྟངས་ཀྱིས་བཀུག་སྟེ།
ཚོན་སོ་སོ་ལ་ཐིམ་པར་བསམས་ལ། རང་རང་གི་ས་བོན་འབྲུ་གསུམ་གྱི་བར་དུ་བཅུག་པ་དང༌། ཨོཾ་བཛྲ་ཙི་ཏྲ་ས་མ་ཡ་ཧཱུྃ་ཧཱུྃ། ཞེས་བརྒྱ་རྩ་བརྒྱད་བཟླས་སོ། ། དེ་ནས་རང་གི་མིག་གཉིས་སུ་ཛཿལས་ཉི་མ་དང་ཟླ་བ་བསྐྱེད་དེ། སྔར་གྱི་སྔགས་ཀྱིས་བྱིན་གྱིས་བརླབས་ལ། འབར་བའི་ལྟ་བས་གཟི་བརྗིད་བསྐྱེད་ནས། བདེན་པ་གང་གིས་སེམས་ཅན་རྣམས་རྡུལ་ཚོན་མང་ཞིང་སངས་རྒྱས་བཅོམ་ལྡན་འདས་རྣམས་ནི་སེམས་ཅན་ལ་ཆགས་པ་དང༌། རྗེས་སུ་ཆགས་པར་འགྱུར་བའི་བདེན་པ་དེས་རྡུལ་ཚོན་རྣམས་འབར་བར་གྱུར་ཅིག ཅེས་བརྗོད་ལ།
དྲི་དང་མེ་ཏོག་སོགས་ཀྱིས་མཆོད་པ་ནི། ཆོ་ག་དགུ་པའོ། ། བཅུ་པ་ཚོན་དགྱེ་བའི་ཆོ་ག་ནི། སློབ་དཔོན་ལྷའི་ང་རྒྱལ་དང་ལྡན་པས། དཀྱིལ་འཁོར་དབུས་ཀྱི་ཕུར་བུ་ཕྱུང་ལ། ཤུལ་ཚོན་སྣ་ལྔས་བཀང་ནས། དཀྱིལ་འཁོར་གྱི་དབུས་སུ་འདུག་སྟེ། ལག་པ་གཡོན་པས་རྡོ་རྗེ་ཁུ་ཚུར་གྱིས་དབང་ལྡན་གྱི་མཚམས་ནས་བརྩམས་ནས། རྩིག་པ་ལྔ་སྦོམ་ཕྲ་སྒོའི་ཉི་ཤུ་ཆ། རིང་བ་སྒོ་ཚད་གཅིག་གི་ཚད་དུ་བྲི་ཞིང༌།
འདི་ནི་ཆོས་དབྱིངས་དག་པ་སྟེ། ། སེམས་ཅན་ཁམས་ནི་རབ་གྲོལ་མཛད། ། རང་ཉིད་རྒྱལ་པོ་རྡོ་རྗེ་འཆང༌། ། དེ་བཞིན་གཤེགས་པ་ཀུན་གྱི་གནས། ། ཉེས་པ་ཀུན་ལས་རྣམ་པར་གྲོལ། ། འཁོར་ལོའི་ནང་དུ་ཡང་དག་གནས། ། ཞེས་དང༌། ཨོཾ་ཨཱཿཧཱུྃ་ཨོཾ་བཛྲ་ཙི་ཏྲ་ས་མ་ཡ་ཧཱུྃ། ཞེས་བརྗོད་ཅིང་མཆོད་བསྟོད་བྱས་ལ། རིན་པོ་ཆེའི་སྣོད་དམ།
རྫ་ཕོར་གྱིས་བཀབ་ནས། སྟེང་དུ་རྡོ་རྗེ་བཞག་སྟེ། ལས་ཐམས་ཅད་པའི་སྔགས་ཀྱིས་བསྲུང་ངོ༌། ། དེ་ནས་རང་ངམ་སློབ་མས་ཅི་བདེར་བྲིས་ཏེ། དབུས་ཀྱི་རེ་མིག་སྔོན་པོ། ཤར་དཀར། ལྷོ་སེར། ནུབ་དམར། བྱང་ལྗང༌། འདོད་ཡོན་དམར་པོ་ལ་ལྷ་མོ་ཅི་མཛེས།
ཕ་གུ་སེར་པོ་ལ་རིན་པོ་ཆེ་སྣ་ཚོགས་ཀྱི་ཕྲ་བཀོད་པ། དྲྭ་ཕྱེད་ཀྱི་གཞི་མ་ནག་པོ་ལ། མུ་ཏིག་གི་དོ་ཤལ་དང༌། དོ་ཤལ་ཕྱེད་པས་བརྒྱན་པ། དེ་དག་གི་ནང་དུ་ཟླ་ཕྱེད་རྡོ་རྗེ་དང༌། རིན་པོ་ཆེས་སྤྲས་པ། ཤར་བུ་དང་མདའ་ཡབ་ཀྱི་གཞི་སྔོན་པོ་ལ། ཤར་བུ་དཀར་པོ་དང༌། མདའ་ཡབ་པད་འདབ་ཕྱེད་པའི་དབྱིབས་ཅན་གྱི་བར་དུ་རྒྱལ་མཚན་དང་བ་དན་གྱིས་མཛེས་པར་བྱས་ལ། རྟ་བབས་ཀྱི་ཀ་བ་དང༌།
ཀྱོག་པའི་ནང་དང༌། སྣ་ཚོགས་རྡོ་རྗེའི་རྭ་རྣམས་ཕྱོགས་མདོག རྟ་བབས་ཀྱི་སྣམ་བུའི་ཤར་བུ་དང༌། མདའ་ཡབ་སྔར་དང་འདྲ། མུན་སྣམ་སྔོན་པོ། རིན་པོ་ཆེ་སེར་པོ། རྟ་རྨིག་དང༌། བ་རཎྜ་ནི་མཛེས་ཚོན། གསེར་ནི་སེར་པོ། མདའ་ཡབ་ཀྱི་སྣམ་བུའི་དབུས་སུ།
པད་ཟླའི་སྟེང་དུ་འཁོར་ལོ་སེར་པོ་རྩིབས་བརྒྱད་པ། པདྨའི་ལྟེ་བ་ལྗང་གུ། འདབ་མ་སྣ་ཚོགས། གེ་སར་སེར་པོ། པདྨའི་ས་གཞི་དམར་སྐྱ། ཆོས་འབྱུང་གི་རེ་ཁཱ་དཀར་པོ། རྡོ་རྗེ་རྭ་བའི་གཞི་སེར་པོ་ལ་རྡོ་རྗེ་ནག་པོ། དེའི་འཁོར་ཡུག་གི་རེ་ཁཱ་དཀར་པོ། འོད་ཟེར་ཕྲེང་བ་ཁ་དོག་ལྔ་དང་ལྡན་པ་བྲིའོ། ། དེའི་ནང་དུ་ལྷ་སྣམ་རིམ་པ་གཉིས་པའི་ནང་དུ་ལེ་ཚེ་དགུའི་ཕྱི་རོལ་འོད་ཟེར་ཕྲེང་བ་ཁ་དོག་ལྔ་པ།
དེའི་ནང་དུ་རྡོ་རྗེ་རྩེ་གསུམ་པའི་ཕྲེང་བ་གཞི་སྔོན་པོ་ལ་རྡོ་རྗེ་དཀར་པོ། ཀ་བ་རྣམས་གཞི་སྔོ་ནག་ལ། ཤར་གྱི་གཉིས་ལ་འཁོར་ལོ། ལྷོར་རིན་པོ་ཆེ། ནུབ་ལ་པདྨ། བྱང་ལ་རལ་གྲི་རྣམས་ཕྱོགས་མདོག་དུ་བྲི་ཞིང༌། རྩིག་པ་སྦྲེལ་རན་དུས་སུ། སྔར་གྱི་རྡོ་རྗེ་དང༌། སྣོད་བསལ་ལ། མཚན་མ་བཟང་ན།
སྤྲོ་བ་བསྐྱེད། ངན་ན་སྲུང་འཁོར་བསྒོམ་པ་ལ་སོགས་གྱིས་བཟློག་པར་བྱ་བ་ནི་ཆོ་ག་བཅུ་པའོ། ། བཅུ་གཅིག་པ་ལྷ་སྤྱན་དྲངས་པའི་ཆོ་ག་ནི། དེ་ནས་རང་ལྷའི་ང་རྒྱལ་དང་ལྡན་པས། རྡུལ་ཚོན་གྱི་དབུས་སུ་མཚན་མ་དགོད་དེ། ལྷ་ཐམས་ཅད་ཀྱི་གནས་སུ་སྣ་ཚོགས་པདྨའི་གདན་ལ། སོ་སོའི་གདན་སྒྲུབ་ཐབས་བཞིན་བཀོད་ནས། དབུས་སུ་ཉི་མ་ལ་རྡོ་རྗེ་སྔོན་པོ་རྩེ་ལྔ་པ། ཤར་དུ་འཁོར་ལོ་དཀར་པོ། ལྷོར་རིན་པོ་ཆེ་སེར་པོ།
ནུབ་ཏུ་པདྨ་དམར་པོ། བྱང་དུ་རལ་གྲི་ལྗང་གུ། ཤར་ལྷོར་དབུས་ནག་ལ་མཐའ་དཀར་བའི་མདངས་དང་ལྡན་པའི་སྤྱན། ལྷོ་ནུབ་ཏུ་རྡོ་རྗེ་སྔོན་པོ། ནུབ་བྱང་དུ་པདྨ་དམར་པོ་ཁ་བྱེ་བ་སྡོང་བུ་དང་བཅས་པ། བྱང་ཤར་དུ་ཨུཏྤལ་སྔོན་པོ། རིམ་པ་གཉིས་པའི་མེར་མེ་ལོང་དམར་པོ། བདེན་བྲལ་དུ་པི་ཝང་སྔོན་པོ། རླུང་དུ་དུང་ཆོས་སེར་པོ། དབང་ལྡན་དུ་ཞལ་ཟས་ཀྱི་སྣོད་དམར་པོ།
རིམ་པ་གསུམ་པ་ལ་ཤར་དུ་སྡོང་བུ་དང་བཅས་པའི་ཀླུ་ཤིང་གི་མེ་ཏོག་དཀར་པོ་དང༌། འཁོར་ལོ་དཀར་པོ། ལྷོར་རིན་པོ་ཆེ་སེར་པོ་གཉིས། ནུབ་ཏུ་པདྨ་དམར་པོ་གཉིས། བྱང་དུ་རལ་གྲི་ལྗང་གུ་གཉིས། ཤར་སྒོར་ཐོ་བ་སྔོན་པོ། ལྷོ་སྒོར་རྡོ་རྗེས་མཚན་པའི་དབྱུག་པ་དཀར་པོ། ནུབ་སྒོར་པདྨ་དམར་པོ། བྱང་སྒོར་སྣ་ཚོགས་རྡོ་རྗེ། མེར་རལ་གྲི།
བདེན་བྲལ་དུ་ཞགས་པ། རླུང་དང་དབང་ལྡན་དུ་རལ་གྲི་རེ་རེ། སྟེང་དུ་གཙུག་ཏོར་གྱི་ཕྱག་རྒྱའི་གཟུགས། འོག་ཏུ་ཞགས་པ་རྣམས་ནག་པོར་བྲི། མཚན་མ་ཐམས་ཅད་འོད་ཟེར་ལྔས་བསྐོར་བ་རང་རང་གི་ཕྱོགས་སུ་མགོ་བསྟན་པ་སྟེ། གཙོ་བོའི་མཚན་མ་ནི་ནུབ་ཏུ་མགོ་ཕྱོགས་པར་བྱའོ། ། དེ་ལྟར་དཀྱིལ་འཁོར་ལྷག་ཆད་མེད་ཅིང་དག་པར་བྲིས་ནས། དྲི་བཟང་གི་ཆུས་དཀྱིལ་འཁོར་གྱི་ཕྱིའི་འཁོར་ཡུག་དུ་བྱུག ཚོན་ལྷག་མ་རྣམས་ལ་མཆོད་དེ། ཡེ་ཤེས་ཀྱི་ཚོན་གཤེགས་ནས།
ལྷག་མ་རྣམས་གནས་དབེན་པར་གཞག་གོ ། དེ་ནས་སྔར་ལྷག་གནས་བྱས་པའི་བུམ་པ་རྣམས་དཀྱིལ་འཁོར་གྱི་མཐར་གཡས་སྐོར་དུ་བཀོད་ཅིང༌། ཅི་འབྱོར་པའི་མཆོད་པའི་ཡོ་བྱད་རེ་རེ་ཞིང་བཅུ་བས་མི་ཉུང་བའམ། མ་འབྱོར་ན་ལྷ་གྲངས་དང་མཉམ་པ་བཤམ། འཇིག་རྟེན་ལས་འདས་པའི་གཏོར་མ་དང༌། སྒོས་ཀྱི་ཆོས་སྐྱོང་དང༌། འཇིག་རྟེན་པའི་གཏོར་མ་ལ་སོགས་པ་འོག་ཏུ་དགོས་པའི་ཡོ་བྱད་ཐམས་ཅད་འཚོགས་པར་བྱའོ། ། དེ་ནས་རང་ཉིད་ཁྲུས་བྱས་ཏེ། ཤར་སྒོ་དང་ཉེ་བར་ཁ་ནུབ་ཏུ་བལྟས་ཏེ་འདུག་ལ། སྔོན་འགྲོའི་གཏོར་མ་བཏང༌།
གནས་དང་ཡོ་བྱད་བྱིན་གྱིས་བརླབ། སློབ་མས་ལྷའི་རྣལ་འབྱོར་ལ་གནས་པར་གསོལ་བ་བཏབ་ལ། དཔོན་སློབ་ཐམས་ཅད་ཀྱིས་སྐྱབས་འགྲོ་སེམས་བསྐྱེད་རྡོ་རྗེ་སེམས་དཔའི་བསྒོམ་བཟླས་རྣམས་བྱས་ལ། རང་སྐད་ཅིག་གིས་ལྷར་གསལ་བའི་ང་རྒྱལ་གྱིས་བྲིས་པའི་དཀྱིལ་འཁོར་ལ། ཉེར་སྤྱོད་དང་འདོད་ཡོན་ལྔས་མཆོད་ལ། རྡོ་རྗེ་ཤུགས་ཀྱི་འཇུག་པས། དཀྱིལ་འཁོར་གྱི་རྩིག་པའི་འོག་ནས་འཛུལ་ཏེ། དབུས་ཀྱི་བྲིས་པའི་མཚན་མ་དང་རོ་གཅིག་ཏུ་འདྲེས་པས། དཀྱིལ་འཁོར་གྱི་གཙོ་བོའི་སྐུར་བསམ། དེ་ནས་རང་གི་སྙིང་གར་པདྨ་དང༌།
ཞེས་པ་ནས། གཞལ་ཡས་ཁང་སྤྲོ་བའི་བར་དཀྱིལ་འཁོར་རྒྱལ་མཆོག་ཡན་ཆད་སྒྲུབ་ཐབས་བཞིན་བྱས་ལ། བདག་བསྐྱེད་དང་མདུན་བསྐྱེད་ཐ་མི་དད་དུ་བསྐྱེད། འོན་ཀྱང་དཀྱིལ་འཁོར་རྒྱལ་མཆོག་གི་ལྷ་རྣམས་ཡེ་ཤེས་པ་དང་འདྲེས་པ་མི་དགོས། སླར་འདུས་ནས་སོ་སོའི་མཚན་མ་དང་རོ་གཅིག་ཏུ་འདྲེས་པ་ལས། ཤར་གྱི་རེ་མིག་གི་པད་ཟླའི་སྟེང་དུ་རྣམ་སྣང་དཀར་པོ། ཞེས་སོགས་ཀྱིས་བསྐྱེད་དོ། ། དེ་ནས་རང་གཙོ་བོར་གསལ་བའི་ཐུགས་ཀ་ནས་ཡེ་ཤེས་ཀྱི་ཕྱག་རྒྱ་ཕྱུང་ལ། དེ་རེག་རྡོ་རྗེ་མར་བསྐྱེད་པ་ནས་ལས་ལ་གནས་པའི་བར་སྒྲུབ་ཐབས་བཞིན་བྱས་ལ། ལུས་དཀྱིལ་གྱི་ལྷ་ཐིག་ལེར་ཞུ་ནས་པདྨའི་དབུས་སུ་བབས་པས།
ཐིག་ལེ་ཆ་སོ་གཉིས་སུ་གྱུར། དེ་རྣམས་བརྟེན་པའི་ལྷ་སོ་གཉིས་སུ་བསྐྱེད་དེ། ཞལ་ཕྱག་གསལ་གདབ། དེ་ནས་མཚན་སྔགས་ཀྱིས་ཕྱིར་ཕྱུང༌། རང་རང་གི་མཛད་པ་མཛད་པ་དང༌། སྤྲུལ་པ་རྣམས་གཅིག་ཏུ་འདུས་པའི་བར་སྒྲུབ་ཐབས་བཞིན་བྱ། དེ་རྣམས་རང་རང་གི་ཞིང་དུ་གཤེགས་ཏེ། སོ་སོའི་ཡེ་ཤེས་པ་དང་གཅིག་ཏུ་འདྲེས་ནས་མཆོག་ཏུ་དགའ་བའི་སྐུ་དང་ལྡན་པས་སླར་འབྱོན་པར་བཞེད་བཞིན་དུ་བཞུགས་པར་བསམ་མོ། །

དེ་ནས་སངས་རྒྱས་དེ་རྣམས་སྤྱན་དྲང་བའི་ཕྱིར། དམ་ཚིག་པའི་ལྷ་ཐམས་ཅད་ཀྱི་ཐུགས་ཀར་རང་འདྲའི་ཡེ་ཤེས་སེམས་དཔའ་རེ་རེ། དེ་རྣམས་ཀྱི་ཐུགས་ཀར་ཟླ་བའི་གདན་ལ་སོ་སོའི་ཕྱག་མཚན་གྱི་ལྟེ་བར་ཏིང་ངེ་འཛིན་སེམས་དཔའ་སོ་སོའི་ས་བོན་ཧཱུྃ་དང་ཨོཾ་ལ་སོགས་པ་དང༌། ཡེ་ཤེས་པ་རྣམས་ཀྱང་སེམས་དཔའ་སུམ་བརྩེགས་སུ་བསྒོམ་མོ། ། དེ་ནས་རང་དམ་ཚིག་སེམས་དཔའ་རྣམས་ཀྱི་ཏིང་ངེ་འཛིན་སེམས་དཔའ་ལས་འོད་ཟེར་ལྕགས་ཀྱུ་ལྟ་བུ་འཕྲོས་པས། སེམས་དཔའ་གསུམ་གྱི་བདག་ཉིད་ཅན་གྱི་ཡེ་ཤེས་པ་རྣམས་སྤྱན་དྲངས་ཏེ། ལྷ་སོ་སོ་ལ་ཐིམ་པར་བསམས་ལ། ཛཿཧཱུྃ་བཾ་ཧོཿས་དབྱེར་མེད་དུ་བྱའོ། ། དེ་ནས་འོག་གི་གནོད་མཛེས་ལས་གནོད་མཛེས་གཉིས་པ་བདག་གི་མདུན་དུ་འོངས་ནས། བཀའ་ནོད་པ་ལ། དེ་བཞིན་གཤེགས་པ་རྣམས་སློབ་མ་ལ་དབང་བསྐུར་བའི་ཕྱིར་འབྱོན་པར་སྐུལ་ཅིག
ཅེས་བསྒོས་པས། དེས་དེ་བཞིན་གཤེགས་པ་ནམ་མཁའི་དབྱིངས་ཁྱབ་པ་སྤྱན་དྲངས་ནས་མདུན་དུ་བཞུགས་པ་ལ། འདོད་ཡོན་ལྔས་མཆོད་དེ། མ་ལུས་འགྲོ་བའི་རང་བཞིན་མངོན་དུ་མཛད། ། མི་བཟད་བདུད་ཀྱི་དཔུང་གིས་ཕྱག་བྱས་པ། ། རང་བྱུང་མཐའ་ཡས་འགྲོ་བའི་རང་བཞིན་ཏེ། ། སེམས་ཅན་སྙིང་པོ་གཅིག་གྱུར་འདིར་གཤེགས་ཤིག ། ཅེས་པས་གསོལ་བ་གདབ་ཅིང༌། རྡོ་རྗེ་བསྡུ་བའི་ཕྱག་རྒྱ་དང༌། ཨོཾ་བཛྲ་ས་མཱ་ཛཿཛཿཛཿ
ཞེས་པས་སྤྱན་དྲངས་ལ། ཛཿཧཱུྃ་བྃ་ཧོཿས་དམ་ཚིག་པ་རྣམས་ལ་བསྟིམ་མོ། ། དེ་ནས་སྟ་གོན་གྱི་ལྷ་ལ་མཆོད་ནས། དགུག་གཞུག་བྱ། ལྷ་སོ་སོའི་རིགས་བདག་ཡབ་ཡུམ་རྣམས་ཀྱི་བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་དབང་བསྐུར་བར་བསམ་པ་ནི་དཀྱིལ་འཁོར་སྒྲུབ་པའོ། ། དེ་ནས་མཆོད་པ་རྣམས་བྱིན་གྱིས་བརླབས་ལ། ལྷ་སོ་སོའི་སྔགས་ཀྱི་རྗེས་ལ་ཨརྒྷཾ་བརྟགས་པས། བཟེད་ཞལ་གྱི་ནང་དུ་མཆོད་ཡོན་དབུལ། རྡོ་རྗེ་དྲིལ་བུ་འཛིན་པས། མི་བསྐྱོད་རྡོ་རྗེ་ཡེ་ཤེས་ཆེ། །
ལ་སོགས་པས་བསྟོད་ནས། རང་གི་ལུས་གཞལ་ཡས་ཁང་དུ་བསམ་པ་ནས། བསང་མཆོད་ཀྱི་བར་སྒྲུབ་ཐབས་ལྟར་བྱས་ལ། གཙོ་བོའི་སྔགས་བརྒྱ་རྩ་བརྒྱད། འཁོར་རྣམས་ཀྱི་ཉི་ཤུ་རྩ་གཅིག་རེ། ཐུན་མོང་དུ་ཡི་གེ་བརྒྱ་པ་དང༌། ཨོཾ་ཨཱཿཧཱུྃ། ཅི་ནུས་བཟླས་ལ། རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་བརྟན་པར་བཞུགས་སུ་གསོལ། ཞེས་གསོལ་བ་བཏབ་ལ།
རང་དཀྱིལ་འཁོར་གྱི་གཙོ་བོའི་ཐུགས་ཀ་ནས་བྱེ་བའི་རྡོ་རྗེ་འཆང་ཕྱག་གཉིས་པར་བསམས་ལ། རྡོ་རྗེ་ཤུགས་ཀྱིས་འཇུག་པས་རྡུལ་ཚོན་གྱི་ཕྱིར་འཐོན་ནས་ལྷའི་ང་རྒྱལ་གྱིས་གནས་པར་བསམ་མོ། ། དེ་ནས་དཀྱིལ་འཁོར་གྱི་ཁང་པའི་ཕྱི་རོལ་དུ་ཕྱིན་ལ། དེར་ས་གཞི་བསྟར་བའི་དབུས་སམ། མཎྜལ་དྲིའི་བྱུགས་པ་ལ་མེ་ཏོག་གི་ཚོམ་བུ་བཅུ་བཀོད་དེ། དབུས་སུ་ཚངས་པ་དང༌། རྒྱབ་ཏུ་སའི་ལྷ་མོའོ། ། དེའི་མཐར་མཆོད་པ་དང༌། ལྷ་གྲངས་དང་མཉམ་པའི་གཏོར་མའམ། མ་འབྱོར་ན་ཤིན་ཏུ་ཆེ་བ་གཅིག་བཤམ།
དེ་ལ་ཤ་དང༌། སྒོག་བཙོང་དང༌། ལ་ཕུག་སོགས་ཀྱིས་བརྒྱན་ལ། ཆང་དང་ཆུས་སྦྱང་ངོ༌། ། དེ་ནས་ཤཱུ་ནྱ་ཏཱས་ས་ཕྱོགས་སྟོང་པར་བསྒོམ་པ་ནས། འཇིག་རྟེན་པ་རྐྱང་པའི་མགྲོན་བསྐྱེད་ལ། གཏོར་མ་བྱིན་གྱིས་བརླབ་པ་དབུལ་ཞིང་ཕྲིན་ལས་གཞོལ་བའི་བར་གཏོར་ཆོག་ལྟར་བྱས་ལ། ཡིག་བརྒྱས་ལྷག་ཆད་ཁ་བསྐང༌། ནོངས་པ་བཟོད་པར་གསོལ་ལ། དཀྱིལ་འཁོར་གྱི་ཁང་པའི་ཕྱི་རོལ་དུ་བར་ཆད་བསྲུང་བཞིན་དུ་བཞུགས་པར་བསམ།
མཆོད་གཏོར་རྣམས་རོལ་མོ་དང་བཅས་པས་ས་གཙང་སར་དོར་རོ། ། དེ་ནས་སློབ་དཔོན་ནང་དུ་འོངས་ལ་ཉེ་རེག་བྱས་ཏེ། ཆོ་ག་བཅུ་གཅིག་པའོ། ། བཅུ་གཉིས་པ་སློབ་མ་གཞུག་པའི་ཆོ་ག་ནི། དེ་ནས་ཧཱུྃ་མཛད་ཀྱི་ང་རྒྱལ་དུ་འཕོས་ལ། ཧཱུྃ་བཞི་པ་བཟླས་ཤིང༌། མེ་ཏོག་གི་ཕྲེང་བ་བླངས་ལ། རྡོ་རྗེ་ཤུགས་ཀྱིས་འཇུག་པས་དཀྱིལ་འཁོར་དུ་ཞུགས་ནས། འདོད་སྣམ་གྱི་སྟེང་ནས་བསྐོར་བ་བྱེད་པར་བསམ་ཞིང༌། དངོས་སུ་དཀྱིལ་འཁོར་གྱི་ཕྱི་ནས་བསྐོར་བ་བྱས་ཤིང༌།
དྲིལ་བུ་གསིལ། ཡི་གེ་བརྒྱ་པ་བཟླ་ཞིང་ལྷག་ཆད་ཀྱི་ཉེས་པ་དག་པར་བྱ། དེ་ནས་འོག་ནས་འབྱུང་བའི་སྔགས་ཀྱིས་གཙོ་བོ་ལ་མེ་ཏོག་དབུལ་ཞིང་རང་གི་མགོ་ལ་བཅིང༌། དེ་ནས་ཁྲོ་བོའི་ལྟ་བས་བལྟས་པས་ནང་ནས་སྒོ་བཞི་ཕྱེ་བར་བསྒོམས་ལ། ནུབ་སྒོའི་ཐད་ཀར་རྐང་པ་གཡོན་བརྐྱངས་དང༌། ལག་པ་ཧཱུྃ་མཛད་ཀྱི་ཕྱག་རྒྱ་བཅས་ནས་དྲག་ཏུ་དཀྲོལ་ཏེ། ངག་ཏུ། ཨོཾ་བཛྲ་ཨུངྒྷ་ཊ་ཡ་ས་མ་ཡ་པྲ་ཝེ་ཤ་ཡ་ཧཱུྃ། ཞེས་བརྗོད་པས་ཤར་སྒོ་དབྱེ་བར་བསམ། དེ་བཞིན་དུ་བྱང་དུ་གནས་ནས་ལྷོ་སྒོ་དང༌།
ཤར་ནས་ནུབ་སྒོ་དང༌། ལྷོར་གནས་ནས་བྱང་སྒོ་རྣམས་ཕྱེ་བར་བསམས་ལ། དཀྱིལ་འཁོར་ལ་ཕྱག་བྱས་ནས། སེམས་ཅན་ཐམས་ཅད་ལ་དངོས་གྲུབ་ཀྱི་བཀའ་དྲིན་སྩོལ་ཅིག་ཅེས་གསོལ་བ་གདབ་བོ། ། དེ་ནས་རང་ཤར་སྒོ་ནས་ཕྱིར་འཐོན་ཏེ། དཀྱིལ་འཁོར་གྱི་ཤར་ཕྱོགས་སུ་གནས་ལ། དཀྱིལ་འཁོར་གྱི་གཙོ་བོས་བླ་མའི་བྱ་བ་རྣམས་མཛད་ཅིང༌། རང་ཉིད་ཀྱིས་སློབ་མའི་བྱ་བ་རྣམས་བྱས་པར་བསྒོམས་ལ། འོག་ནས་འབྱུང་བ་བཞིན་དབང་ཐམས་ཅད་རྫོགས་པར་བླངས་ནས། སློབ་མ་འཇུག་པའི་དོན་དུ་ཐལ་མོ་སྦྱར་ནས་གསོལ་བ་གདབ་སྟེ།
འོད་གསལ་བ་ལས་ཡང་དག་བྱུང༌། ། རྡོ་རྗེ་སེམས་དཔའ་བདེ་ཆེན་པོ། ། གཟུགས་བརྙན་གྱི་ནི་དཔེ་ཡང་སྟེ། ། དཀྱིལ་འཁོར་ཡང་ནི་དེ་དང་མཚུངས། ། བདེན་པ་འདི་ཡིས་སློབ་མ་རྣམས། ། ཐུགས་ཀྱི་དཀྱིལ་འཁོར་དག་ཏུ་གཞུག ། འཁོར་ལོ་རྫུ་འཕྲུལ་མ་ལུས་པ། ། མཐོང་ན་སྡིག་པ་མཐའ་དག་སྤོང༌། ། དེ་བཞིན་གཤེགས་པ་ཀུན་གྱི་གནས། ། རྡོ་རྗེ་ཡེ་ཤེས་སྒྲུབ་བྱེད་པ། །
སྙིང་པོའི་དཀྱིལ་འཁོར་འདི་རུ་ནི། ། བདག་གི་སློབ་མ་གཞུག་པར་བགྱི། ། ཆོས་ཀྱི་དབྱིངས་ཀྱི་བྱིན་རླབས་དང༌། ། དམ་ཚིག་དྲན་པར་བྱས་པ་ལས། ། ཞུགས་པས་དེ་བཞིན་གཤེགས་པ་ཀུན། ། ཕུན་སུམ་ཚོགས་པ་ཐམས་ཅད་སྩོལ། ། ཞེས་ལན་གསུམ་བརྗོད་པ་ནི་བདག་འཇུག་གོ ། དེ་ནས་སྔར་སྟ་གོན་བྱས་པའི་སློབ་མ་རྣམས། དཀྱིལ་འཁོར་གྱི་ཁང་པའི་ཤར་སྒོར་བཀུག་ནས། ལས་བུམ་གྱི་ཆུས་བསངས་ལ།
ཡོན་དང་མཎྜལ་དབུལ། ཆས་སུ་གཞུག་པའི་ཕྱིར། དར་དམར་པོས་གདོང་གཡོགས་ལ། ཨོཾ་ཙཀྵུ་བནྡྷ་ཝ་ར་མ་ཎཱ་ཡ་ཧཱུྃ། ཨོཾ་པྲ་བི་ཤྭ་བྷ་ག་ཝཱན་མ་ཧཱ་སུ་ཁ་མོཀྵ་སུ་རཾ་སརྦ་སིདྡྷི་སུ་ཁ་པྲ་དཾ་པ་ར་མ་སུ་ཁ་ཨུཏྟམ་སིདྡྷྱ་ཛཿཧཱུྃ་བཾ་ཧོཿཔྲ་སིདྡྷྱ་སྭཿཞེས་བརྗོད། ཨ་ཁཾ་བཱི་ར་ཧཱུྃ་གིས་མེ་ཏོག་གི་ཕྲེང་བ་གཏད་ལ། དཀྱིལ་འཁོར་དུ་གཞུག་པའི་ཕྱིར། ཀྱེ་དགའ་བ་ལ་དགའ་ཁྱོད་སུ་ཡིན། ཞེས་དྲི། དེས་ཀྱང༌།
བདེན་ཆེན་བདག་ནི་སྐལ་བཟང་ལགས། ། ཞེས་ལན་བཏབ་སྟེ། ཐལ་མོ་སྦྱར་ནས། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང༌། ། སངས་རྒྱས་བྱང་ཆུབ་ཡིད་ཀྱིས་གཟུང༌། ། ཞེས་ལན་གསུམ་བརྗོད་ལ་རྗེས་ཟློས་བྱེད་དུ་བཅུག་ལ། སེམས་བསྐྱེད་སྦྱིན། དེ་ནས་སྙིང་གར་ཟླ་བའི་སྟེང་དུ་རྡོ་རྗེ་བསྒོམས་ལ།
ཨོཾ་སརྦ་ཡོ་ག་ཙིཏྟ་ཨུཏྤ་ད་ཡཱ་མི་ཞེས་བརྗོད་ལ། ཐམས་ཅད་རྣལ་འབྱོར་དུ་སེམས་བསྐྱེད། རྡོ་རྗེ་མེ་ཏོག་དང་བཅས་པས་སྙིང་གར་རེག་སྟེ། ཨོཾ་སུ་ར་ཏི་ས་མ་ཡ་སྟྭཾ་ཧོ། སིདྡྷི་བཛྲ་ཡ་ཐཱ་སུ་ཁཾ་ཞེས་བརྗོད། དེ་ནས་མགོ་བོར་རྡོ་རྗེ་བཞག་ལ། དེང་ཁྱོད་ལ་དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབ་པར་འགྱུར་གྱིས་ཁྱོད་ཀྱིས་ཀྱང་དེ་བཞིན་གཤེགས་པ་ཐམས་ཅད་ཀྱི་མཆོག་ཏུ་གསང་བའི་དཀྱིལ་འཁོར་འདི། དཀྱིལ་འཁོར་དུ་མ་ཞུགས་པ་རྣམས་ལ་སྨྲ་བར་མི་བྱ་ཞིང༌། མ་དད་པར་ཡང་མི་བྱའོ། ། ཞེས་བརྗོད་ལ།
ཨོཾ་ཨཱཿབི་གྷྣཱནྟ་ཀྲྀཏ་ཧཱུྃ། ཞེས་བརྗོད་པས་ཁྲིད་ཅིང༌། ཨ་ཁཾ་བཱི་ར་ཧཱུྃ་གིས་ཡོལ་བའི་ནང་དུ་བཅུག་ལ། མ་ཧཱ་ར་ཏ་སུ་ཌ་ཌི་ཏ་སུ་ཏོ་ཥྱ་སུ་སུ་ཁོ་བཛྲ་སཏྭ་ཨཱདྱ་སིདྡྷྱ་མཱཾ། ཞེས་པས་བསྐོར་བ་བྱས་ལ། སློབ་མ་ཤར་སྒོར་མི་བསྐྱོད་པར་བསྐྱེད་ལ། རྡོ་རྗེ་ཐལ་མོ་བརྐྱངས་ནས་ལུས་ཐམས་ཅད་ས་ལ་ཕབ་པའི་ཕྱག་བྱ་ཞིང༌། ཨོཾ་སརྦ་ཏ་ཐཱ་ག་ཏ་པཱུ་ཛ་ཨུ་བསྠཱ་ནཱ་ཡ་ཨཱཏྨ་ནཾ་ནིརྻཱ་ཏ་ཡཱ་མི། སརྦ་ཏ་ཐཱ་ག་ཏ་བཛྲ་སཏྭ་ཨ་དྷི་ཏིཥྛ་སྭ་མཱཾ། ཞེས་བརྗོད་པས་དཀྱིལ་འཁོར་གྱི་མི་བསྐྱོད་པ་ལས་མི་བསྐྱོད་པ་གཉིས་པ་ཆད་ཅིང་སྙིང་གར་ཐིམ་པས་མི་བསྐྱོད་པས་བྱིན་གྱིས་བརླབས་པར་བསམ།
དེ་ནས་ལྷོ་སྒོ་ནས་རིན་འབྱུང་དུ་བསྐྱེད་ལ། རྡོ་རྗེ་ཐལ་མོ་སྙིང་གར་སྦྱར་ཏེ། དཔྲལ་བ་ས་ལ་རེག་པའི་ཕྱག་བྱས་ལ། ཨོཾ་སརྦ་ཏ་ཐཱ་ག་ཏ་པཱུ་ཛ་ཨ་བྷི་ཥེ་ཀཱ་ཡ་ཨཱཏྨ་ནཾ་ནིརྻཱ་ཏ་ཡཱ་མི་སརྦ་ཏ་ཐཱ་ག་ཏ་བཛྲ་རཏྣ་ཨ་བྷི་ཥིཉྩ་མཱཾ། ཞེས་བརྗོད་པས། དཀྱིལ་འཁོར་ནས་རིན་འབྱུང་ཆད་དེ། དཔྲལ་བར་ཐིམ་པས་བྱིན་གྱིས་བརླབས་པར་བསམ། དེ་ནས་ནུབ་སྒོར་འོད་དཔག་མེད་དུ་བསྐྱེད། ཐལ་མོ་དཔྲལ་བར་སྦྱར་བས་ཁ་ས་ལ་རེག་པའི་ཕྱག་བྱས་ཤིང༌། ཨོཾ་སརྦ་ཏ་ཐཱ་ག་ཏ་པཱུ་ཛ་པྲ་ཝརྟ་ནཱ་ཡ་ཨཱཏྨ་ནཾ་ནིརྻཱ་ཏ་ཡཱ་མི་སརྦ་ཏ་ཐཱ་ག་ཏ་བཛྲ་དྷརྨཱ་པྲ་ཝརྟ་ཡ་མཱཾ།
ཞེས་བརྗོད་པས་དཀྱིལ་འཁོར་ལས་འོད་དཔག་མེད་ཆད་དེ་མགྲིན་པར་ཐིམ་པས་བྱིན་གྱིས་བརླབས་པར་བསམ། དེ་ནས་བྱང་སྒོར་དོན་གྲུབ་ཏུ་བསྐྱེད། རྡོ་རྗེ་ཐལ་མོ་སྙིང་གར་སྦྱར་ནས། སྤྱི་བོ་ས་ལ་རེག་པའི་ཕྱག་བྱས་ལ། ཨོཾ་སརྦ་ཏ་ཐཱ་ག་ཏ་པཱུ་ཛ་ཀརྨཱ་ཎཱཾ་ཨཱཏྨ་ནཾ་ནིརྻཱ་ཏ་ཡཱ་མི་སརྦ་ཏ་ཐཱ་ག་ཏ་ཀརྨ་ཀུ་རུ་མཱཾ། ཞེས་བརྗོད་པས། དཀྱིལ་འཁོར་ལས་དོན་གྲུབ་ཆད་དེ་སྤྱི་བོར་ཐིམ་པས་བྱིན་གྱིས་བརླབས་པར་བསམ། དེ་ནས་སློབ་མ་སྟན་ལ་བཞག་སྟེ། ས་མ་ཡ་སྟྭཾ་ཞེས་པས་ལག་གཉིས་རྡོ་རྗེ་བསྡམས་པ་ལས་གུང་མོ་གཉིས་གཤིབས་ཏེ་བསྒྲེང་བ། སེམས་མ་རྡོ་རྗེ་མའི་ཕྱག་རྒྱ་བཅས་ལ།
དེའི་རྩེ་མོས་མེ་ཏོག་གི་ཕྲེང་བ་འཛིན་དུ་བཅུག སློབ་དཔོན་གྱིས་སྔགས་དང་ཕྱག་རྒྱ་དེ་ཉིད་བཅིངས་ལ། སློབ་མའི་སྤྱི་བོར་བཞག་ནས། ཨོཾ་སཏྭ་བཛྲཱི་ཨ་དྷི་ཏིཥྛ་སྭ་མཱཾ་ཧཱུྃ། དེང་ཁྱོད་དེ་བཞིན་གཤེགས་པ་ཐམས་ཅད་ཀྱི་རིགས་སུ་ཞུགས་ཀྱི་དེའི་ཕྱིར་ངས་ཁྱོད་ལ་རྡོ་རྗེའི་ཡེ་ཤེས་བསྐྱེད་པར་བྱ་ཡི། ཡེ་ཤེས་གང་གིས་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཀྱང་ཐོབ་པར་འགྱུར་ན། དངོས་གྲུབ་གཞན་ལྟ་སྨོས་ཀྱང་ཅི་དགོས། ཁྱོད་ཀྱིས་དཀྱིལ་འཁོར་མ་མཐོང་བའི་མདུན་དུ་བརྗོད་པར་མི་བྱའོ། ། ཁྱོད་དམ་ཚིག་ཉམས་པར་འགྱུར་ཏ་རེ། ཞེས་བརྗོད།
ཡང་འདི་ནི་ཁྱོད་ཀྱི་དམ་ཚིག་གི་རྡོ་རྗེ་སྟེ། གལ་ཏེ་ཚུལ་འདི་སུ་ཡང་རུང་བ་ལ་སྨྲས་ན་འདིས་ཁྱོད་ཀྱི་མགོ་བོ་འགེམས་པར་འགྱུར་རོ། ། ཞེས་བརྗོད། ཡང་ཕྱག་རྒྱ་སྙིང་གར་བཞག་ལ། རྡོ་རྗེ་སེམས་དཔའ་དེང་ཁྱོད་ཀྱི། ། སྙིང་ལ་ཡང་དག་གནས་པར་འགྱུར། ། གལ་ཏེ་ཚུལ་འདི་སྨྲས་ན་ནི། ། དེ་མ་ཐག་ཏུ་དྲལ་ནས་གཤེགས། ། ཞེས་ཡེ་ཤེས་དབབ་པ་གསང་མ་གསང་གི་ཕན་ཡོན་ཉེས་དམིགས་ཀྱི་སྒོ་ནས་དམ་ལ་བཞག་ནས། དུང་ཆོས་ཀྱི་ཆུ།
ཨོཾ་ཨཱཿཧཱུྃ་གིས་བསྔགས་པ་བྱིན་ལ། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་འདས་ན་སྲེག་པར་བྱེད། ། དམ་ཚིག་བསྲུངས་ན་དངོས་གྲུབ་སྟེར། ། རྡོ་རྗེ་བདུད་རྩིའི་ཆུ་འཐུངས་ཤིག ། ཨོཾ་བཛྲ་ཨུ་ད་ཀ་ཋ། ཞེས་བརྗོད་ལ་འཐུང་དུ་བཅུག་པས། དམ་ཚིག་བསྲུང་མ་བསྲུངས་ཀྱི་ཕན་ཡོན་ཉེས་དམིགས་ཀྱི་སྒོ་ནས་དམ་ལ་གཞག་གོ ། དེ་ནས་སློབ་མའི་ལག་པ་ནས་བཟུང་སྟེ། དེང་ཕྱིན་ཆད་ཁྱོད་ཀྱི་ཕྱག་ན་རྡོ་རྗེ་ང་ཡིན་གྱི།
ངས་འདི་བྱོས་ཤིག་ཅེས་བྱ་བ་དེ་ཁྱོད་ཀྱིས་བྱ་དགོས་སོ། ། ཁྱོད་ཀྱིས་ང་ལ་ཡང་བརྙས་པར་མ་བྱེད་ཅིག བྱས་ན་ཁྱོད་ཡ་ང་བ་མ་སྤངས་པར་འཆི་བའི་དུས་བྱས་ནས་དམྱལ་བར་ལྟུང་བར་འགྱུར་ཏ་རེ། ཞེས་སློབ་དཔོན་གྱི་བཀའ་གཉན་པའི་སྒོ་ནས་དམ་ལ་གཞག་པ་རྣམས་བྱའོ། ། དེ་ནས་སློབ་མས་ཡོན་ཕུལ་ལ། དེ་བཞིན་གཤེགས་པ་ཐམས་ཅད་ཀྱིས་ཀྱང་བྱིན་གྱིས་རློབས་ཤིག རྡོ་རྗེ་སེམས་དཔའ་བདག་ལ་དབབ་པར་མཛད་དུ་གསོལ། ཞེས་ལན་གསུམ་བརྗོད་ལ། སློབ་མ་འོད་དཔག་མེད་དུ་མངོན་བྱང་ལྔ་ལས་བསྐྱེད་ལ། དེའི་སྤྱི་བོར་ཧཱ།
ལྐོག་མར་ཨཱཿ སྙིང་གར་ཧཱུྃ་བཀོད་ལ། དེ་དག་ལས་འོད་ཟེར་འཕྲོས། རྣམ་སྣང་འོད་དཔག་མེད་མི་བསྐྱོད་པ་རྣམས་སྤྱན་དྲངས་ལུས་ཀྱི་ནང་དུ་ཐིམ་པས་སྤྱི་བོ་ནས་རྐང་མཐིལ་གྱི་བར་གྱི་ལུས་ཐམས་ཅད་ཁོང་སྟོང་དུ་བསམ། དེའི་རྐང་པའི་འོག་ཏུ་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་གཡོ་བའི་བ་དན་དང་ལྡན་པ། དེའི་སྟེང་དུ་རཾ་ལས་མེའི་དཀྱིལ་འཁོར་དམར་པོ་གྲུ་གསུམ་དམར་པོ་འབར་བས་མཚན་པ། དེའི་སྟེང་དུ་ཡི་གེ་ཛྷཻཾ་དམར་པོ་དེ་ལས་བྱུང་བའི་མེའི་རང་བཞིན་གྱི་འོད་ཟེར་རྐང་མཐིལ་ནས་ཞུགས་ནས་སྤྱི་གཙུག་གི་བར་དུ་ཕྱིན་པས་ལུས་ཐམས་ཅད་སྦྱངས་ཤིང་སེམས་འོད་གསལ་བར་བྱས་པར་བསམ་མོ། ། ཡང་སློབ་མའི་སྙིང་གར་ཧཱུྃ་ལས་བྱུང་བའི་རྡོ་རྗེ་སེམས་དཔའ། མགྲིན་པར་ཨཱཿལས་འོད་དཔག་མེད། མགོ་བོར་ཧཱ་ལས་རྣམ་སྣང་ཡབ་ཡུམ་དང་བཅས་པར་བསམས་ལ།
དེ་རྣམས་ལ་ཛྷཻཾ་གི་འོད་ཀྱིས་བསྐུལ་བས་ཡབ་ཡུམ་སྙོམས་པར་ཞུགས་པའི་སྦྱོར་མཚམས་ནས་བྱང་ཆུབ་ཀྱི་སེམས་ཀྱི་ཆུ་རྒྱུན་བབས་པས། ལུས་ཐམས་ཅད་གང་བར་བསམས་ལ། སློབ་དཔོན་གྱིས་སེམས་མ་རྡོ་རྗེ་མའི་ཕྱག་རྒྱ་བཅིངས་ནས། སློབ་མའི་སྙིང་གར་བཞག་ལ། འདི་ཁྱོད་དམ་ཚིག་རྡོ་རྗེ་སྟེ། ། རྡོ་རྗེ་སེམས་དཔའ་ཞེས་བྱ་བ། ། རྡོ་རྗེའི་ཡེ་ཤེས་བླ་ན་མེད། ། དེ་ཉིད་ཁྱོད་ལ་འབེབས་པར་མཛོད། ། ཨོཾ་བཛྲ་ཨཱ་ཝེ་ཤ་ཨཿཨཿཨཿཨཿཞེས་བཅུ་ནས་བརྒྱའི་བར་བརྗོད་ལ་དབབ། གལ་ཏེ་མ་ཕེབས་ན་མངོན་བྱང་ལྔའི་ཚུལ་གྱིས་ཡི་གེ་གསུམ་ལས་བྱུང་བའི་རྡོ་རྗེ་འཆང་དུ་བསྐྱེད།
དེ་ཡོངས་སུ་གྱུར་པ་ལས་ཞེ་སྡང་རྡོ་རྗེར་བསམས་ལ། དེའི་ཡན་ལག་ཐམས་ཅད་ལ་ཨཱཿདམར་པོ་འོད་ཟེར་དང་བཅས་པ། དེའི་འོད་ཟེར་གྱིས་སྐུ་གསུང་ཐུགས་རྡོ་རྗེའི་ཡེ་ཤེས་ཆེན་པོ་བསྐུལ་བས། རྡོ་རྗེ་གསུམ་སྙོམས་པར་ཞུགས་པ་ལས་བྱུང་བའི་ཐབས་ཀྱི་ཡེ་ཤེས་ཀྱིས་ལུས་གང༌། དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཨཱཿདམར་པོའི་རྣམ་པས་ཆར་ལྟར་འབབ་པར་བསམས་ལ། དྲིལ་བུ་དྲག་ཏུ་དཀྲོལ་ཞིང༌། ཨཱ་ཝེ་ཤ་ཡ་སྟྭཾ་བྷ་ཡ། ར་ར་ར་ར། ཙཱ་ལ་ཡ་ཙཱ་ལ་ཡ་ཧཱུྃ་ཧ་ཨཱཿཛྷཻཾ་ཞེས་དྲག་ཏུ་བརྗོད་པས། ལུས་འཕར་བ་ལ་སོགས་པ་ཡེ་ཤེས་བབས་པའི་རྟགས་བྱུང་ན།
སྙིང་གའི་ཐུགས་རྡོ་རྗེའི་འོད་ཀྱིས་མགྲིན་པའི་གསུང་རྡོ་རྗེ་བསྐུལ་བས། དེ་ཨཱཿའི་རྣམ་པས་ལྕེ་ལ་བཀོད་ལ། བྲུ་ཧི་བཛྲ་ཞེས་བརྗོད་ཅིང༌། དགེ་མི་དགེ་དྲིས་པས་ལུང་དུ་བསྟན་པར་འགྱུར་རོ། ། དེ་ནས་སྤྱི་བོར་རྡོ་རྗེ་བཞག་ལ། ཡི་གེ་བརྒྱ་པས་བརྟན་པར་བྱ། གལ་ཏེ་འཕར་གཡོ་མ་ཞི་ན། ཧཱུྃ་ཨཱཿཧ་མུཿ ཞེས་པས་གཤེགས་སུ་གསོལ་ལ། ཡི་གེ་གསུམ་དང་ལས་ཐམས་ཅད་པས་བསྲུང་ངོ༌། །
དེ་ནས་ཁྱོད་ཀྱི་མིག་ལམ་ན་སྣང་བ་ཅི་ལྟ་བུ་ཞེས་དྲིས་ལ། དེས་དཀར། སེར། དམར། ནག་ཏུ་སྣང་ངོ༌། ། ཞེས་སྨྲ་ན། ཞི་རྒྱས་དབང་དྲག་གི་ལས་འགྲུབ་བོ། ། ཞེས་བཤད་ལ་དཀྱིལ་འཁོར་ལ་གཡས་ཕྱོགས་སུ་སྐོར་བ་བྱེད་དུ་བཅུག་ལ། ཡང་དག་དཀྱིལ་འཁོར་འདི་རུ་ནི། ། བདག་གི་སློབ་མ་གཞུག་པ་འདིའི། །
ལྷ་རྣམས་རིགས་ཀྱི་རིམ་པ་ནི། ། བསོད་ནམས་ཅི་ལྟར་དེ་བཞིན་ཤོག ། འདི་ཡི་དངོས་གྲུབ་ཅིང་འདྲར་འགྱུར། ། རིགས་ནི་གང་གི་སྣོད་དུ་འགྱུར། ། བསོད་ནམས་མཐུ་ཡང་ཅི་འདྲ་བར། ། དེ་འདྲར་དཀྱིལ་འཁོར་དུ་གྱུར་ཅིག ། ཅེས་བརྗོད་ལ། སྔར་གྱི་མེ་ཏོག་གི་ཕྲེང་བ་ལས། མ་རྙིངས་པའི་མེ་ཏོག་གཅིག་བཏོན་ཏེ། དེ་ཏཱཾ་ལས་རིན་པོ་ཆེའི་མེ་ཏོག་བསམས་ལ།
ཐལ་མོ་སྦྱར་བའི་བར་དུ་བཟུང་ལ། གནས་གསུམ་དུ་ཡི་གེ་གསུམ་བཀོད་པའི་འོད་ཟེར་གྱིས་སྡིག་པ་བཀྲུས་པར་མོས་ཤིང་གུས་པ་སྔོན་དུ་འགྲོ་བས། དཔལ་མི་བསྐྱོད་རྡོ་རྗེ་ལ་དཀྱིལ་འཁོར་པའི་ཚོགས་ཐམས་ཅད་ཀྱིས་བསྐོར་བ་མངོན་སུམ་དུ་བཞུགས་པའི་གཙོ་བོའི་དབུའམ། རང་རིགས་ཀྱི་ལྷ་གང་ཡིན་གྱི་དབུ་ལ་འབབ་པར་ཤོག་ཅིག་སྙམ་དུ་བསམས་ལ། ཡིད་ཀྱིས་རང་དཀྱིལ་འཁོར་གྱི་ནང་དུ་ཞུགས་པར་བསྒོམས་ནས། ཏིཥྛ་བཛྲ་དྲྀ་ཌྷོ་མེ་བྷ་ཝ་ཤ་ཤྭ་ཏོ་མེ་བྷཱ་ཝ་ཧྲི་ད་ཡཾ་མེ་ཨ་དྷི་ཏིཥྛ་སརྦ་སིདྡྷིམྨེ་པྲ་ཡཙྪ་ཧཱུྃ་ཧ་ཧ་ཧ་ཧ་ཧོཿ ཨོཾ་ཨ་ཁཾ་བཱི་ར་ཧཱུྃ་པྲ་ཏཱིཙྪ་ཀུ་སུ་མ་ཨཉྫ་ལིཾ་ནཱ་ཐ་ཧོཿ ཞེས་བརྗོད་དོ། ། མེ་ཏོག་དོར་བས། གང་ལ་བབས་པ་དེའི་རིགས་ཀྱི་ལྷ་ཡིན་པས།
དེའི་ལྷའི་རྣལ་འབྱོར་དང༌། དངོས་གྲུབ་སྒྲུབ་པའི་ཆོ་ག་ཡང་སྦྱིན་ནོ། ། ལྷ་གཉིས་ཀྱི་བར་དུ་ལྟུང་ན་གང་ལ་ཉེ་བ་དེའི་རིགས་ཡིན་ཅིང༌། མཉམ་ན་གང་ལ་དད་པ་དེའི་རིགས་ཡིན་ནོ། ། རྩིག་པའི་ཕྱི་རོལ་དུ་ལྟུང་ན། ལན་གསུམ་དུ་བསྐྱར་ཞིང༌། བསྐྱར་ཡང་ཕྱིར་ལྟུང་ན་དངོས་གྲུབ་མི་འགྲུབ་ཅིང་དཀྱིལ་འཁོར་ཡང་དེ་ལ་མི་བསྟན་ནོ། ། དེ་ནས་སློབ་དཔོན་གྱིས་མེ་ཏོག་གི་ཕྲེང་བ་དེ་བླངས་ལ། སློབ་མའི་མགོ་ལ་བཅིངས་ཏེ། ཨོཾ་པྲ་ཏི་གྲྀཧྞ་སྟྭཾ་ཨི་མཾ་སཏྭ་མ་ཧཱ་བ་ལ།
ཞེས་བརྗོད་པ་ནི། དབང་དང་པོ་ཕྲེང་བའི་དབང་བསྐུར་བ་ཡིན་ནོ། ། དེ་ནས་སློབ་མའི་མིག་གཉིས་སུ་ཨོཾ་རེ་རེ། སྙིང་གར་ཧཱུྃ། དཔྲལ་བར་རཾ་བསྒོམས་ནས། རྡོ་རྗེ་སེམས་དཔའ་རང་ཉིད་དེའང༌། ། ཁྱོད་ཀྱི་མིག་ནི་འབྱེད་པར་བརྩོན། ། རྡོ་རྗེའི་མིག་ནི་བླ་ན་མེད། ། ཐམས་ཅད་སྤྱན་ནི་འབྱེད་པར་མཛད། ། ཅེས་པས་མིག་རས་བསལ་ལ།
ད་ནི་དད་པའི་ཤུགས་ཀྱིས་སུ། ། དཀྱིལ་འཁོར་འདི་དེ་ཉིད་ལ་ལྟོས། ། ཁྱོད་ནི་སངས་རྒྱས་རིགས་སུ་སྐྱེས། ། ཕྱག་རྒྱ་སྔགས་ཀྱིས་བྱིན་གྱིས་བརླབས། ། དངོས་གྲུབ་ཀུན་ནི་ཕུན་སུམ་ཚོགས། ། དམ་ཚིག་མཆོག་ཏུ་ཁྱོད་འགྱུར་གྱི། ། རྡོ་རྗེ་པདྨ་བརྩེ་རོལ་པས། ། གསང་སྔགས་རྣམས་ལ་སྒྲུབ་པ་གྱིས། ། ཧེ་བཛྲ་པཱ་ཤྱ། ཞེས་བརྗོད་ལ།
རྟེན་དང་བརྟེན་པར་བཅས་པའི་དཀྱིལ་འཁོར་རྣམས་བསྟན་ལ། དེ་དག་གིས་རྣམ་པར་དག་པའང་བཤད་དེ། འཕགས་པའི་བདེན་བཞི་ངེས་བཞིར་འགྱུར། ། ཚངས་པའི་གནས་ནི་གྲྭ་ཡིན་ནོ། ། བསྡུ་བའི་དངོས་པོ་ཞེས་བྱ་སྒོའོ། ། བཞི་ཡི་མིང་ཅན་རེ་རེ་སྟེ། ། དད་པའི་དབང་པོ་ལ་སོགས་སེམས། ། རྣམ་པ་ལྔ་པོ་ཡང་དག་འབྱུང༌། ། རྫུ་འཕྲུལ་རྐང་བཞི་སྒོ་ཁྱུད་ནི། ། བཞི་སྟེ་དེ་ཡང་རྣམ་པ་བཞི། །
དེ་ཡི་དབུས་ཀྱི་འཁོར་ལོ་གང༌། ། དཀྱིལ་འཁོར་བརྒྱད་ཀྱི་གཞལ་བ་ནི། ། རྣམ་པར་ཐར་པ་བརྒྱད་ཡིན་ཏེ། ། དངོས་གྲུབ་ཐམས་ཅད་སྒྲུབ་བྱེད་པའོ། ། འཕགས་ལམ་ཡན་ལག་བརྒྱད་པོ་ནི། ། ཀ་བ་བརྒྱད་ཅེས་བྱ་བར་བཤད། ། སངས་རྒྱས་ཀུན་གྱི་ཁང་ཆེན་དུ། ། ཐམས་ཅད་ཚེ་ན་ཀ་བར་འགྱུར། ། ཆོས་དང་དེ་ཉིད་དོན་གྱི་བརྡ། ། འཁོར་ལོའི་ནང་གི་དཀྱིལ་འཁོར་རོ། །
ཐུགས་ཀྱི་དཀྱིལ་འཁོར་འདི་དེ་ནི། ། ཐར་པ་ཆེན་པོའི་གྲོང་ཁྱེར་མཆོག ། དེ་ནས་འཁོར་ལོའི་བདག་པོ་ནས། ། བརྩམས་ཏེ་གནོད་མཛེས་མཐར་ཐུག་ལྷ། ། དེ་བཞིན་དེ་ཉིད་དུ་གནས་རྣམས། ། རྡོ་རྗེ་ཅན་གྱིས་སློབ་མར་བཤད། ། ཕུང་པོ་ལྔ་ཡི་རང་བཞིན་དུ། ། སངས་རྒྱས་ལྔ་རྣམས་རབ་བསྟན་བྱ། ། སྤྱན་མ་ལ་སོགས་ལྷ་མོ་བཞི། ། ས་ལ་སོགས་པའི་རང་བཞིན་ནོ། །
དེ་བཞིན་འདོད་ཡོན་ལྔའི་ངོ་བོར། ། གཟུགས་ཀྱི་རྡོ་རྗེ་ལ་སོགས་པའོ། ། མིག་ལ་སོགས་པའི་རང་བཞིན་དུ། ། ས་ཡི་སྙིང་པོ་ལ་སོགས་སོ། ། ལག་སོགས་ངོ་བོར་ཁྲོ་དབང་པོ། ། གཤིན་རྗེ་དགྲ་སོགས་བསྟན་པར་བྱ། ། དེ་ནས་ལུས་འཁོར་ལ་གནས་པའི། ། སངས་རྒྱས་མི་བསྐྱོད་སོགས་རིམ་བཞིན། ། ཞེས་གསུངས་པ་ལྟར། གཞི་ལམ་འབྲས་བུའི་ཆོས་ཐམས་ཅད་རྟེན་དང་བརྟེན་པར་བཅས་པའི་དཀྱིལ་འཁོར་འདིའི་རྣམ་པར་དག་པ་ཡིན་ནོ། །
ཞེས་བརྗོད་པ་ནི་ཆོ་ག་བཅུ་གཉིས་པའོ། ། བཅུ་གསུམ་པ་ཁྲུས་ཀྱི་དཀྱིལ་འཁོར་གྱི་ཆོ་ག་ནི། དེ་ནས་དཀྱིལ་འཁོར་གྱི་ཤར་རམ་དབང་ལྡན་དུ། ཁྲུས་ཀྱི་དཀྱིལ་འཁོར་གྲུ་བཞི་སྒོ་བཞི་པ། དཀར་ནག་དམར་བའི་རྭ་བ་གསུམ་དང་ལྡན་པ་འཕར་མ་གཉིས་པའི་ནང་དུ། སྣ་ཚོགས་པདྨ་འདབ་མ་བརྒྱད་པ་བྲིས་པའི་དབུས་སུ་མཚན་མ་དང་བྲལ་བ། ཤར་དུ་འཁོར་ལོ། ལྷོར་རིན་པོ་ཆེ། ནུབ་ཏུ་པདྨ། བྱང་དུ་རལ་གྲི་རྣམས་བཀོད་ལ།
སྣམ་བུ་རྣམས་ལ་དབང་བསྐུར་བའི་བུམ་པ་རྣམས་སྤྱན་དྲངས་ལ། ཕྱོགས་ཕྱོགས་སུ་མ་ནོར་བར་དགོད། ལྟེ་བའི་སྟེང་དུ་རིན་པོ་ཆེའམ་ཤིང་གི་ཁྲི་བཞག་ལ། ལས་ཐམས་ཅད་པས་བསྲུངས་ཏེ་ཆོ་ག་བཅུ་གསུམ་པའོ། ། བཅུ་བཞི་པ་སངས་རྒྱས་ཀྱི་དབང་བསྐུར་བའི་ཆོ་ག་ནི། དེ་ནས་སློབ་མས་མཎྜལ་ཕུལ་ནས། བྱང་ཆུབ་རྡོ་རྗེས་སངས་རྒྱས་ལ། ། མཆོད་ཆེན་ཅི་ལྟར་སྩལ་བ་ལྟར། ། བདག་ཀྱང་བསྐྱབ་པའི་དོན་གྱི་ཕྱིར། ། ནམ་མཁའི་རྡོ་རྗེ་དེང་བདག་སྩོལ། །
ཞེས་ལན་གསུམ་གྱིས་གསོལ་བ་བཏབ་ནས། སློབ་དཔོན་གྱིས་ལས་ཐམས་ཅད་པའི་སྔགས་བཟླས་པའི་ཡུངས་ཀར་ཁུ་ཚུར་གཉིས་ཀྱིས་བཟུང་ནས། ཨོཾ་སརྦ་པཱ་པཾ་ད་ཧ་ན་བཛྲཱ་ཡ་བཛྲ་སཏྭ་སྱ་སརྦ་པཱ་པཾ་ད་ཧ་ད་ཧ་སྭཱ་ཧཱ། ཞེས་བརྗོད་ཅིང༌། གཡས་གཡོན་དུ་བསྐོར་ལ་མེར་དོར། དེ་བཞིན་དུ་ཆུ་དང༌། ཁམ་ཕོར་དཀར་པོ་དང༌། རྩྭ་དཱུརྦའི་མྱུ་གུ་དང་བཅས་པའི་བ་ལྕིའི་ཆང་བུ་དང༌། ཟན་ཆང་དང༌། རས་ཀྱིས་ཀྱང་བསྐོར་ཞིང་བྱབ་བོ། །
དེ་ནས་ལག་པས་ཉེ་རེག་བྱ། སྙིང་གར་དྲི། མགོར་མེ་ཏོག མདུན་དུ་མཆོད་ཡོན་དང་མར་མེས་བསྐོར་བཞིན་པ་དང༌། སརྫ་རཱ་ཛའི་བདུག་སྤོས་རྣམས་ཀྱིས་སྦྱང་ངོ༌། ། དེ་ནས་སློབ་མ་ལས་བུམ་གྱི་ཆུས་བསང༌། དྲི་མ་དང་བྲལ་བའི་རང་བཞིན་རང་གི་ཁར་ཞུགས། སྐུའི་དབྱིབས་བརྒྱུད་ནས་ལྷ་མོའི་པདྨར་འཐོན་པ་ལས་ཆོ་ག་གསུམ་གྱིས་རྣམ་སྣང་དུ་བསྐྱེད། དེ་ནས་བླ་མའི་སྙིང་གའི་ས་བོན་གྱི་འོད་ཀྱིས་ཕྱོགས་བཅུའི་རིགས་ལྔ་ཡབ་ཡུམ་འཁོར་དང་བཅས་པ་སྤྱན་དྲངས་ལ་མཆོད་དེ། རྡོ་རྗེ་ཅན་གྱིས་སངས་རྒྱས་ལ། །
འགྲོ་བ་བསྐྱབ་པའི་ཆེད་དུ་དབང༌། ། ཡོན་ཏན་འབྱུང་ནས་ཅི་ལྟར་སྩལ། ། དེ་ལྟར་འདི་ལ་སྩལ་དུ་གསོལ། ། ཞེས་གསོལ་བ་བཏབ་པས། རིགས་ལྔ་ཡབ་ཡུམ་རྣམས་སྙོམས་པར་ཞུགས་པས་འདོད་ཆགས་ཆེན་པོའི་མེས་ཞུ་ནས། སྤྱི་གཙུག་རྣམ་སྣང་གི་སྒོ་ནས་ཞུགས། རྡོ་རྗེའི་ལམ་ནས་བྱུང་བའི་བྱང་ཆུབ་ཀྱི་སེམས་ཀྱི་ཁུ་བས་སློབ་མ་རྣམ་པར་སྣང་མཛད་དུ་བྱས་པ་ལ་དབང་བསྐུར་ཏེ། ལྷ་མོའི་པདྨ་ནས་ཕྱིར་འཐོན་ནས་དབང་སྟེགས་ཀྱི་སྟེང་དུ་འཁོད་པ་ལ། རྟེན་ལུས་ཀྱི་དཀྱིལ་འཁོར་གསལ་བཏབ། དེ་ལ་བརྟེན་པ་ལུས་དཀྱིལ་གྱི་ལྷ་རྣམས་ས་བོན་ནམ་ས་བོན་ལས་ལྷར་བསྐྱེད་ལ་དགོད།
ཡེ་ཤེས་པ་བཅུག སྐུ་གསུང་ཐུགས་བྱིན་གྱིས་བརླབ་པ་རྣམས་བྱའོ། ། དེ་ནས་བུམ་ཆུ་རྣམས་ལས་ཐམས་ཅད་པས་བསང༌། ཨོཾ་ཤཱུ་ནྱ་ཏཱས་སྦྱངས། སྟོང་པའི་ངང་ལས་ཆུ་རྣམས་ཨོཾ་དང་འཁོར་ལོ་ལས་རྣམ་སྣང་དུ་བསྐྱེད། ཡེ་ཤེས་པ་གཞུག རྒྱས་གདབ། དབང་བསྐུར། མཆོད་ཅིང་བསྟོད་དེ། ཞུ་བ་ལས་བྱུང་བའི་ཆུར་བལྟས་ལ།
ཡིད་ཀྱིས་དཀྱིལ་འཁོར་གྱི་ལྷ་དང་ནམ་མཁའ་གང་བར་བཞུགས་པའི་རྒྱལ་བ་རྣམས་ཀྱིས་དབང་བསྐུར་བའི་དགོངས་པ་མཛད། རིག་མ་རྣམས་ཀྱིས་བུམ་པ་ཡེ་ཤེས་ཀྱི་བདུད་རྩིས་གང་བས། སློབ་མའི་སྤྱི་བོ་ནས་དབང་བསྐུར། སེམས་དཔའ་སེམས་མས་བཀྲ་ཤིས་ཀྱི་ཚིགས་བཅད་བརྗོད། ཁྲོ་བོ་ཁྲོ་མོས་བགེགས་བསལ་བར་བསྒོམ་ཞིང༌། སློབ་དཔོན་གྱིས་རྣམ་རྒྱལ་བུམ་པ་བཟུང་སྟེ། ཏིལ་གྱི་གོང་བུ་ལྟར་གང་བས། ། རྒྱལ་བ་བུམ་པ་འཛིན་པ་ཡིས། ། དེ་རིང་ཁྱོད་ལ་དབང་བསྐུར་ཏེ། ། དེ་ལྟར་ཤེས་ནས་ཡིད་བདེར་གྱིས། །
ཞེས་བརྗོད་པས་རྡོ་རྗེ་དང་བཅས་པའི་བུམ་པའི་ཁ་རྒྱན་གཡས་པས་བཟུང་ལ། དེས་ཆུ་བླངས་ལ། སྤྱི་བོར་བླུག་ཅིང༌། དབང་བསྐུར་རྡོ་རྗེ་ཆེན་པོ་སྟེ། ། ཁམས་གསུམ་པ་ཡི་ཕྱག་བྱས་པ། ། སངས་རྒྱས་ཀུན་གྱི་གསང་གསུམ་པའི། ། གནས་ལས་བྱུང་བ་སྦྱིན་པར་བྱ། ། ཨོཾ་མ་ཧཱ་སུ་ཁ་བཛྲ་སཏྭ་ཨ་བྷི་ཥེ་ཀ་ན་སྟྭཾ་ཨ་བྷི་ཥིཉྩཱ་མི་སརྦ་ཏ་ཐཱ་ག་ཏ་ཨ་དྷི་པ་ཏི་ཏྭེ་ནོ་པ་དྲྀ་ཌྷོ་མེ་བྷ་ཝ། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། ། ཀུན་གྱི་བདག་ཉིད་དམ་པའི་རིགས་རྣམས་ཀྱི་ནི་རྗེ། །
མ་ལུས་སེམས་ཅན་སྐྱེད་བྱེད་བདེ་བ་ཆེན་པོ་སྟེ། ། བཀྲ་ཤིས་དེས་ནི་དེ་རིང་ཁྱོད་ལ་དབང་རབ་བསྐུར། ། བཀྲ་ཤིས་གང་ཞིག་མ་ལུས་རྡོ་རྗེའི་རིགས་དང་ལྡན། ། སྡང་བས་ཟིལ་གནོན་སྐྱེ་བོ་རྣམ་པར་སྦྱོང་བྱེད་པ། ། མི་བསྐྱོད་མགོན་པོ་ཞེས་བྱར་མཚན་གསོལ་དེ་ཡི་ནི། ། བཀྲ་ཤིས་དེས་ནི་དེ་རིང་ཁྱོད་ལ་དབང་རབ་བསྐུར། ། བཀྲ་ཤིས་གང་ཞིག་མཐའ་དག་འཁོར་ལོའི་རིགས་དང་ལྡན། ། རྣམ་པར་སྣང་མཛད་འཁོར་བའི་སྡུག་བསྔལ་རྟག་འཕྲོག་ཅིང༌། ། རྨོངས་པས་ཟིལ་མནན་སྐྱེ་བོ་ཡོངས་སུ་སྦྱོང་མཛད་པ། ། བཀྲ་ཤིས་དེས་ནི་དེ་རིང་ཁྱོད་ལ་དབང་རབ་བསྐུར། །
བཀྲ་ཤིས་གང་ཞིག་མ་ལུས་རིན་ཆེན་རིགས་དང་ལྡན། ། ཕོངས་པའི་སྡུག་བསྔལ་འགྲོལ་བར་ཡོངས་སུ་རབ་བརྩོན་ཞིང༌། ། ཁེངས་པས་ཟིལ་མནན་འགྲོ་བ་ཡོངས་སུ་སྦྱོང་མཛད་པ། ། བཀྲ་ཤིས་དེས་ནི་དེ་རིང་ཁྱོད་ལ་དབང་རབ་བསྐུར། ། བཀྲ་ཤིས་གང་ཞིག་མ་ལུས་པདྨའི་རིགས་དང་ལྡན། ། འཇིག་རྟེན་དབང་ཕྱུག་སྲིད་པའི་དྲྭ་བ་འཇོམས་པ་པོ། ། ཆགས་པས་ཟིལ་མནན་འགྲོ་བ་ཡོངས་སུ་སྦྱོང་མཛད་པ། ། བཀྲ་ཤིས་དེས་ནི་དེ་རིང་ཁྱོད་ལ་དབང་རབ་བསྐུར། ། བཀྲ་ཤིས་གང་ཞིག་མ་ལུས་ལས་ཀྱི་རིགས་དང་ལྡན། ། བརྩེ་བའི་བདག་ཉིད་ལོག་པར་ལྟ་བ་ངེས་པར་སྤངས། །
དེ་སྦྱོང་ཐབས་སྟོན་དེ་ནི་ཀུན་ནས་སེལ་མཛད་པ། ། བཀྲ་ཤིས་དེས་ནི་དེ་རིང་ཁྱོད་ལ་དབང་རབ་བསྐུར། ། སངས་རྒྱས་རྡོ་རྗེའི་དབང་བསྐུར་བས། ། དེ་རིང་ཁྱོད་ལ་དབང་བསྐུར་རོ། ། ཨོཾ་ཨཱཿཨོཾ་བཛྲ་ཨ་བྷི་ཥིཉྩ་ཧཱུྃ་སུ་ར་ཏེ་སྟྭཾ་ཨ་ཧཾ་ཞེས་བརྗོད་ཅིང་ཐོག་མར་རྣམ་རྒྱལ་བུམ་པ་དང༌། དེ་ནས་རིགས་བཞི་དང༌། ཡུམ་བཞི་དང༌། སེམས་དཔའ་དང༌། སེམས་མ་དང༌། ཁྲོ་བོའི་བུམ་པས།
རང་རང་གི་སྔགས་བརྗོད་པ་སྔོན་དུ་འགྲོ་བས་དབང་བསྐུར། ལུས་ཐམས་ཅད་ཡེ་ཤེས་ཀྱི་ཆུ་རྒྱུན་གྱིས་གང༌། འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་རྣམས་དག ཆུའི་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུར་བརྒྱན་པར་བསམ་མོ། ། དབང་གི་ལྷ་རྣམས་ཀྱང་དེ་ཉིད་དུ་བསྟིམས་ལ། མཆོད་ཡོན་ལ་སོགས་པས་མཆོད་ལ། དེ་ལྟར་དབང་དགུ་ལས། རྣམ་པར་སྣང་མཛད་ཆུའི་དབང་ཐོབ། གཏི་མུག་གི་དྲི་མ་དག གཟུགས་ཀྱི་ཕུང་པོ་གནས་གྱུར།
མེ་ལོང་ལྟ་བུའི་ཡེ་ཤེས་མངོན་དུ་བྱས། རྣམ་སྣང་དང་དེ་ལ་བརྟེན་པའི་དངོས་གྲུབ་ཐམས་ཅད་བསྒྲུབ་པ་ལ་དབང་བར་བྱས་པ་ཡིན་ནོ། ། ཞེས་རྟོགས་པ་བསྐྱེད་དེ་ཆུའི་དབང་ངོ༌། ། དེ་ནས་ཁྲུས་ཀྱི་དཀྱིལ་འཁོར་ལས་བབས་ཏེ། གོས་དམར་པོ་གསར་པ་གྱོན། རིན་པོ་ཆེའི་རྒྱན་གྱིས་བརྒྱན། གདུགས་དཀར་པོ་བཟུང་ལ། བདེ་བ་ཆེན་པོ་འདོད་ཆགས་ཆེ། ། རྡོ་རྗེ་ཆེན་པོ་ནོར་ཆེ་བ། ། ཤེས་རབ་ཆེན་པོ་ཡེ་ཤེས་ཆེ། །
རྡོ་རྗེ་སེམས་དཔའ་དེང་བདག་བསྒྲུབས། ། སངས་རྒྱས་ཀུན་གྱི་རྡོ་རྗེ་ཆེ། ། དངོས་གྲུབ་ཀུན་གྱི་བདེ་སྟེར་བ། ། ཀུན་གྱི་དབང་བསྐུར་བསྐུར་དོན་དུ། ། རྡོ་རྗེའི་དབང་བསྐུར་བླ་ན་མེད། ། ཨེ་མ་ཧོ། དང་པོའི་སངས་རྒྱས་དོན་དམ་སྐུ་ཅན་རྒྱལ། ། ཐར་པ་ནོར་ཆོས་འདོད་པ་སྟེར་མཛད་རྒྱལ། ། ཡེ་ཤེས་ལྔ་དང་དགའ་ལྡན་རང་བཞིན་རྒྱལ། ། མགོན་པོ་བདེ་ཆེན་ཕྱག་ན་རྡོ་རྗེ་རྒྱལ། །
ཞེས་གླུ་བླངས་ནས་དཀྱིལ་འཁོར་ལ་བསྐོར་བ་ལན་གསུམ་བྱས་ནས། ཤར་སྒོར་འདུག་ཏུ་བཅུག་ལ། སྔར་ལྟར་ནང་ཆོག་གི་ཆོ་ག་གསུམ་གྱིས། སྭཱ་ལས་རིན་འབྱུང་དུ་བསྐྱེད། དབུ་རྒྱན་བསང་སྦྱངས་ཏེ། རིན་འབྱུང་དུ་བསྐྱེད་ལ་ཞུ་བ་ལས་བྱུང་བའི་རིན་ཆེན་འབྱུང་ལྡན་དུ་བལྟ་བའི་བར་སྔར་བཞིན་བྱས་ལ། བུམ་པ་བཟུང་བ་ནས་ཆུ་དབང་གི་བར་དོར། དེའི་ཚབ་ཏུ་དབང་བསྐུར་རྡོ་རྗེ་ལ་སོགས་ཀྱི་ཚིག་དང༌། ཨོཾ་སརྦ་ཏ་ཐཱ་ག་ཏ་རཏྣ་མུ་ཀུ་ཊ་པཱུ་ཛཱ་ཡ་ཨ་ཏཱི་ཤ་མཱ་མི་ཨཱཿཧཱུྃ། ཞེས་པས་དབུ་རྒྱན་བྱིན་ལ།
སློབ་དཔོན་གྱིས་ལག་པ་གཉིས་རྡོ་རྗེ་ཐལ་མོ་སྦྱར། མཐེ་བོང་གཉིས་སྐྱིལ་ཀྲུང་དུ་བསྐུམ། གུང་མོ་གཉིས་གཤིབས་ཏེ་རྩེ་སྤྲད་ལ། མཛུབ་མོ་གཉིས་གུང་མོའི་ཚིགས་བར་པར་བཙུགས་པ་རྡོ་རྗེ་དབྱིངས་ཀྱི་དབང་མོའི་ཕྱག་རྒྱ་སྤྱི་གཙུག་ཏུ་བཞག་ལ། ཨོཾ་བཛྲ་དྷ་ཏཱི་ཤྭ་རཱི་ཨ་བྷི་ཥིཉྩ་ཨཱཿ ཞེས་པས་སྤྱི་གཙུག་ཏུ་ཧཱུྃ་ལས་མི་བསྐྱོད་པ། སྔར་གྱི་སེམས་མ་རྡོ་རྗེ་མའི་ཕྱག་རྒྱ་དཔྲལ་བར་བཞག་ལ། ཨོཾ་སཏྭ་བཛྲཱི་ཨ་བྷི་ཥིཉྩ་ཧཱུྃ། ཞེས་པས་དཔྲལ་བར་ཨོཾ་ལས་རྣམ་སྣང༌། སེམས་མ་རྡོ་རྗེ་མའི་ཕྱག་རྒྱ་ལས།
གུང་མོའི་ཚིགས་དབུས་མ་བཅག་ནས་རིན་པོ་ཆེ་འདྲ་བར་བྱས་ལ། རིན་ཆེན་རྡོ་རྗེ་མའི་ཕྱག་རྒྱ་རྣ་ལྟག་གཡས་པར་བཞག་ལ། ཨོཾ་རཏྣ་བཛྲཱི་ཨ་བྷི་ཥིཉྩ་ཏྲཱཾ། ཞེས་པས་རྣ་ལྟག་གཡས་པར་སྭཱ་ལས་རིན་འབྱུང༌། དེ་ཉིད་ལས་གུང་མོ་པདྨ་འདྲ་བར་བྱས་ལ་རྡོ་རྗེ་ཆོས་མའི་ཕྱག་རྒྱ་ལྟག་པར་བཞག་ལ། ཨོཾ་དྷརྨ་བཛྲཱི་ཨ་བྷི་ཥིཉྩ་ཏྲཱཾཿ ཞེས་པས་ལྟག་པར་ཨཱཿལས་འོད་དཔག་མེད། དེ་ཉིད་ལས་དབུས་མའི་རྩེ་མོ་བཅག་པ་ལས་ཀྱི་རྡོ་རྗེ་མའི་ཕྱག་རྒྱ་རྣ་ལྟག་གཡོན་པར་བཞག་ལ། ཨོཾ་ཀརྨ་བཛྲཱི་ཨ་བྷི་ཥིཉྩ་ཏྲཱཾ། ཞེས་པས་རྣ་ལྟག་གཡོན་པར་ཧཱ་ལས་དོན་གྲུབ་བསྐྱེད།
དེ་ནས་དབུ་རྒྱན་ལ་བཏགས་པའི་དར་དཔྱངས་རྣ་ལྟག་གཡས་གཡོན་དུ་བཅིངས་ནས་མཉམ་པའི་ཐལ་མོ་དང༌། ཨོཾ་བཛྲི་ཏུ་ཥྱ་ཧོཿ ཞེས་བརྗོད་ལ། སངས་རྒྱས་རྡོ་རྗེའི་དབང་བསྐུར་བས། ། སོགས་ཀྱིས་ཆུའི་དབང་བསྐུར། དྲི་མ་སྦྱངས། རིན་འབྱུང་གིས་དབུར་བརྒྱན་པ་ལ་མཆོད་ནས། རིན་ཆེན་འབྱུང་ལྡན་ཅོད་པཎ་དང་དར་དཔྱངས་ཀྱི་དབང་ཐོབ། ང་རྒྱལ་དང་སེར་སྣའི་དྲི་མ་སྦྱངས། ཚོར་བའི་ཕུང་པོ་གནས་གྱུར།
མཉམ་པ་ཉིད་ཀྱི་ཡེ་ཤེས་མངོན་དུ་བྱས། རིན་འབྱུང་དང་དེ་ལ་བརྟེན་པའི་དངོས་གྲུབ་ཐམས་ཅད་བསྒྲུབ་པ་ལ་དབང་ཐོབ་པར་བྱས་སོ། ། ཞེས་རྟོགས་པ་བསྐྱེད་དེ་ཅོད་པཎ་གྱི་དབང་ངོ༌། ། དེ་ནས་སློབ་མ་ནང་ཆོག་གིས་ཨཱཿལས་འོད་དཔག་མེད་དང༌། རྡོ་རྗེ་ཆོ་ག་གསུམ་ལས་འོད་དཔག་མེད་དུ་བསྐྱེད། མཆོད་བསྟོད་ཞུ་བ་ལས་བྱུང་བའི་རྡོ་རྗེར་བལྟས་ལ་བྱིན་ཏེ། སངས་རྒྱས་ཀུན་གྱི་རྡོ་རྗེའི་དབང༌། ། དེ་རིང་ཁྱོད་ལ་བསྐུར་བར་བྱ། ། འདི་དེ་སངས་རྒྱས་ཐམས་ཅད་ཉིད། ། ལེགས་པར་གྲུབ་ཕྱིར་རྡོ་རྗེ་ཟུང༌། །
འདི་དེ་སངས་རྒྱས་ཐམས་ཅད་ཉིད། ། དངོས་གྲུབ་མཆོག་ཕྱིར་རྡོ་རྗེ་ལོངས། ། སངས་རྒྱས་ཀུན་གྱིས་ཁྱོད་ལ་སྩོལ། ། རྡོ་རྗེ་བརྟུལ་ཞུགས་འགྲུབ་པར་འགྱུར། ། ཨོཾ་བཛྲ་ཨ་དྷཱི་པ་ཏི་སྟྭཾ་ཨ་བྷི་ཥིཉྩ་བཛྲ་ཏིཥྛ་བཛྲ་ས་མ་ཡ་སྟྭཾ་ཅེས་པས་རྡོ་རྗེའི་དབང་དང༌། འདི་དེ་སངས་རྒྱས་ཐམས་ཅད་ཉིད། ། རྡོ་རྗེ་སེམས་དཔའི་ཕྱག་ན་གནས། ། ཁྱོད་ཀྱིས་ཀྱང་ནི་རྟག་ཏུ་བཅང༌། ། ཕྱག་ན་རྡོ་རྗེའི་བརྟུལ་ཞུགས་བརྟེན། ། ཞེས་བརྗོད་དེ།
སློབ་མའི་སྙིང་ག མགྲིན་པ། སྤྱི་བོར་རེག་ལ། ལག་པ་གཡས་སུ་གཏད། དེས་ཀྱང་ལྷའི་ང་རྒྱལ་གྱིས་རྡོ་རྗེ་གསོར་ལ། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། རྡོ་རྗེ་སྙེམས་མའི་བདག་པོའི་བདག ། ཅེས་བརྗོད་ཅིང༌།
རྡོ་རྗེ་སྙིང་གར་བཟུང་ལ། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ཏིཥྛ་ཨེ་ཥ་སྟྭཾ་དྷ་ར་ཡཱ་མི་སཏྭ་ཧི་ཧི་ཧི་ཧི། ཞེས་བརྗོད་པས་རྡོ་རྗེའི་བརྟུལ་ཞུགས་སྦྱིན། ཆུའི་དབང་བསྐུར། འོད་དཔག་མེད་ཀྱིས་དབུར་བརྒྱན་པ་ལ་མཆོད་ནས། འོད་དཔག་མེད་རྡོ་རྗེའི་དབང་ཐོབ། འདོད་ཆགས་དག འདུ་ཤེས་ཀྱི་ཕུང་པོ་གནས་གྱུར། སོ་སོར་རྟོག་པའི་ཡེ་ཤེས་མངོན་དུ་བྱས། འོད་དཔག་མེད་དང༌།
དེ་ལ་བརྟེན་པའི་དངོས་གྲུབ་ཐམས་ཅད་བསྒྲུབ་པ་ལ་དབང་བར་བྱས་སོ། ། ཞེས་རྟོགས་པ་བསྐྱེད་དེ། རྡོ་རྗེའི་དབང་ངོ༌། ། དེ་ནས་སློབ་མ་ནང་ཆོག་གིས་ཧཱ་ལས་དོན་གྲུབ་དང༌། ཨཿལས་བྱུང་བའི་དྲིལ་བུ་ཆོ་ག་གསུམ་གྱིས་དོན་གྲུབ་དུ་བསྐྱེད། མཆོད་བསྟོད་ཞུ་བ་ལས་བྱུང་བའི་དྲིལ་བུར་བལྟས་ལ་སྦྱིན་ཏེ། ཟླ་བའི་འོད་ཅན་ཡེ་ཤེས་སྐུ་མངའ་རྒྱལ་བའི་ཅོད་པཎ་འཛིན་པ་པད་ཟླའི་གདན་ལ་བཞུགས། ། གདུག་པ་རྣམས་ནི་འདུལ་བའི་དོན་དུ་སྲིད་གསུམ་འདུལ་མཛད་བསྡིགས་པའི་རྡོ་རྗེ་ཅན། ། སངས་རྒྱས་རྣམས་ནི་བསྐུལ་ཕྱིར་དེ་ཁོ་ན་ཉིད་སོ་སོར་སྒྲོགས་པའི་ཆོས་ཉིད་དྲིལ་བུ་འཁྲོལ། ། དངོས་པོ་ཀུན་གྱི་ངོ་བོ་མ་ལུས་སྟོན་པའི་བཅོམ་ལྡན་གང་ཡིན་དེ་ནི་རྒྱལ་གྱུར་ཅིག །
མེ་ལོང་གི་ནི་གཟུགས་བརྙན་དང༌། ། རྨི་ལམ་སྒྱུ་མ་ཆུ་བུར་དང༌། ། མིག་འཕྲུལ་འདྲ་བ་སུས་མཐོང་བ། ། དེ་ནི་མངའ་བདག་ཏུ་བཤད་དོ། ། ཞེས་བརྗོད་དེ། དྲིལ་བུ་ལག་པ་གཡོན་དུ་གཏད། དེས་ཀྱང་དཀྲོལ་ཏེ། དཀུ་གཡོན་པའི་ཕྱོགས་སུ་བཀན་ཏེ་བཟུང༌། གཡས་པས་རྡོ་རྗེ་སྙེམས་པའི་ཚུལ་གྱིས་བཟུང་ལ། ཨོཾ་བཛྲ་སཏྭ་ས་མ་ཡ་མ་ནུ་པཱ་ལ་ཡ་བཛྲ་སཏྭ་ཏྭེ་ནོ་པ་ཏིཥྛ་དྲྀ་ཌྷོ་མེ་བྷ་ཝ་སུ་ཏོ་ཥྱོ་མེ་བྷ་ཝ།
ཨ་ནུ་ར་ཀོ་མེ་བྷ་ཝ། སུ་པོ་ཥྱོ་མེ་བྷ་ཝ། སརྦ་སིདྡྷིམྨེ་པྲ་ཡཙྪ་སརྦ་ཀརྨ་སུ་ཙ་མོ་ཙིཏྟཾ་ཤྲེ་ཡཿཀུ་རུ་ཧཱུྃ་ཧ་ཧ་ཧ་ཧ་ཧོ། བྷ་ག་ཝཱན་སརྦ་ཏ་ཐཱ་ག་ཏ་བཛྲ་མཱ་མེ་མུཙྪ་བཛྲཱི་བྷ་ཝ་མ་ཧཱ་ས་མ་ཡ་སཏྭ་ཨཱཿ ཨོཾ་བཛྲ་གཎྜེ་ཨཿཨཿ བདག་གིས་བཅོམ་ལྡན་གཟུང་ལགས་ཀྱིས། ། བཅོམ་ལྡན་བདག་ལ་ཉེ་བར་མཛོད། ། སློབ་དཔོན་གྱིས་ཨོཾ་བཛྲ་ཨ་དྷི་པ་ཏི་སྟྭཾ་ཨ་བྷི་ཥིཉྩ་བཛྲ་ཧྲཱིཿས་མ་སྟྭཾ། ཞེས་བརྗོད་ལ་ཆུའི་དབང་བསྐུར། དོན་གྲུབ་ཀྱིས་དབུར་བརྒྱན་པ་ལ་མཆོད་དེ།
དོན་ཡོད་གྲུབ་པ་དྲིལ་བུའི་དབང་ཐོབ། ཕྲག་དོག་དག འདུ་བྱེད་ཀྱི་ཕུང་པོ་གནས་གྱུར། བྱ་བ་གྲུབ་པའི་ཡེ་ཤེས་མངོན་དུ་བྱས། དོན་གྲུབ་དང༌། དེ་ལ་བརྟེན་པའི་དངོས་གྲུབ་རྣམས་བསྒྲུབ་པ་ལ་དབང་བར་བྱས་སོ། ། ཞེས་རྟོགས་པ་བསྐྱེད་དེ་དྲིལ་བུའི་དབང་ངོ༌། ། དེ་ནས་སློབ་མ་ནང་ཆོག་གི་ཧཱུྃ་ལས་རྡོ་རྗེ་སེམས་དཔའ་དང༌། མིག་ཐུར་ཨ་དང་རྡོ་རྗེ་ལས་ཤེས་ཕྱིན་དང༌། མེ་ལོང་ཧཱུྃ་དང་རྡོ་རྗེ་ལས་རྡོར་སེམས་སུ་བསྐྱེད།
མཆོད་བསྟོད་ཞུ་བ་ལས་བྱུང་བའི་མིག་ཐུར་དང་མེ་ལོང་དུ་བལྟས་ལ། གསེར་གྱི་ཐུར་མས་མིག་འབྱེད་ཅིང༌། མིག་སྨན་བྱུག་པའི་ཚུལ་དུ་བྱས་ལ། ཨོཾ་བཛྲ་ནཻ་ཏྲ་ཨ་བ་ཧ་ར་པ་ཊ་ལཾ་ཧྲཱྀཿ ཐུར་ལྡན་སྨན་པའི་རྒྱལ་པོ་ཡིས། ། ཇི་ལྟར་འཇིག་རྟེན་རབ་རིབ་བཞིན། ། རྒྱལ་བ་རྣམས་ཀྱིས་བུ་ཁྱོད་ཀྱི། ། མི་ཤེས་པ་ཡི་རབ་རིབ་བསལ། ། ཞེས་བརྗོད་པས། མ་རིག་པའི་ལིང་ཐོག་བསལ་ནས་ཡེ་ཤེས་ཀྱི་མིག་ཕྱེ་བར་བསམ་མོ། །
དེ་ནས་ཨས་བསྔགས་པའི་མེ་ལོང་བྱིན་ཏེ། ཆོས་རྣམས་གཟུགས་བརྙན་ལྟ་བུ་སྟེ། ། གསལ་ཞིང་དག་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་འབྱུང༌། ། ངོ་བོ་ཉིད་མེད་གནས་མེད་པ། ། དེ་ལྟར་ཆོས་རྣམས་ཤེས་གྱིས་ལ། ། སེམས་ཅན་དོན་ནི་བླ་མེད་བྱོས། ། འོན་ཀྱང་སྐྱོབ་པའི་སྲས་སུ་སྐྱེ། ། ཞེས་པས་ཆོས་ཅན་སྣ་ཚོགས་པ་རྣམས་མེ་ལོང་གི་གཟུགས་བརྙན་ལྟར་དྲན་དུ་བཅུག་ནས།
མེ་ལོང་རྡོ་རྗེ་དང་བཅས་པ་བསྟན་ལ། ཨོཾ་བཛྲ་སཏྭ། རྡོ་རྗེ་སེམས་དཔའ་མེ་ལོང་ལྟར། ། གསལ་ཞིང་དག་ལ་རྙོག་པ་མེད། ། བུ་ཁྱོད་ཀྱི་ནི་སྙིང་ལ་གནས། ། སངས་རྒྱས་ཀུན་བདག་རང་ཉིད་ཡིན། ། དེ་བཞིན་གཤེགས་པ་ཀུན་བདག་གང༌། ། བྱང་ཆུབ་སེམས་འདི་ཤེས་པར་གྱིས། ། ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་རྡོ་རྗེ་འཆང་ཆེན་པོ་དང་རང་གི་སེམས་དབྱེར་མེད་དུ་ཤེས་པར་གྱིས་ཤིག ཅེས་བརྗོད་ལ་ཆུ་དབང་བསྐུར་རོ། །
རྡོ་རྗེ་སེམས་དཔས་དབུར་བརྒྱན་ལ་མཆོད་དེ། རྡོ་རྗེ་སེམས་དཔའ་མེ་ལོང་གི་དབང་ཐོབ། ཡུལ་ཡུལ་ཅན་གྱི་དྲི་མ་དག ཆོས་ཅན་དང་ཆོས་ཉིད་གནས་གྱུར། ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་མངོན་དུ་བྱས། རྡོ་རྗེ་སེམས་དཔའ་དང༌། དེའི་རིགས་ཀྱི་དངོས་གྲུབ་ཐམས་ཅད་བསྒྲུབ་པ་ལ་དབང་བར་བྱས་སོ། ། ཞེས་རྟོགས་པ་བསྐྱེད་དེ། རྡོ་རྗེ་སེམས་དཔའ་མེ་ལོང་གི་དབང་ངོ༌། ། དེ་ནས་སློབ་མ་ནང་ཆོག་གི་ཧཱུྃ་ལས་མི་བསྐྱོད་པར་བསྐྱེད་པ་ནས།
སྐུ་གསུང་ཐུགས་བྱིན་གྱིས་བརླབ་པའི་བར་བྱས། དབང་རྫས་ཀྱི་བསྐྱེད་ཆོག་མི་དགོས་པས་ན། རང་ཤཱཀྱ་ཐུབ་པའི་ཆ་ལུགས་སུ་བསྒྱུར་ཏེ། གཡོན་པས་ཆོས་གོས་གྱི་གྲྭ་གཉིས་འཛིན་པའི་ཚུལ་དང༌། གཡས་པས་མཆོག་སྦྱིན་པའི་ཕྱག་རྒྱས་སློབ་མའི་སྤྱི་བོར་གཏུགས་ལ། འདིར་ནི་ཁྱེད་རྣམས་ངས་ལུང་བསྟན། ། རྡོ་རྗེ་སེམས་དཔའ་དེ་བཞིན་གཤེགས། ། སྲིད་པ་ཤིན་ཏུ་དག་པས་ན། ། སྲིད་པའི་ངན་འགྲོ་རྣམས་ལས་བཏོན། ། ཀྱེ་དཔལ་ཆེ་གེ་མོ་ཞེས་བྱ་བའི་དེ་བཞིན་གཤེགས་པ་སིདྡྷི་ས་མ་ཡ་སྟྭཾ།
བྷཱུརྦྷུ་ཝ་སྭཿཨཿ ཞེས་ལུང་བསྟན་ཅིང༌། གང་ལ་ཕྱག་རྒྱ་འདིས་ལུང་བསྟན་པ་དེ་ལ། དེ་བཞིན་གཤེགས་པ་ཐམས་ཅད་དང་བྱང་ཆུབ་སེམས་དཔའ་འཁོར་དང་བཅས་པའི་དཀྱིལ་འཁོར་པ་ཐམས་ཅད་ཀྱིས་མགྲིན་གཅིག་ཏུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པར་མཛད་དེ། ཕྱག་རྒྱ་འདི་ཉིད་ཀྱིས་མཐུ་དང་སྔགས་འདིའི་སྟོབས་ཡིན་ནོ། ། ཞེས་བརྗོད་དེ་ལུང་བསྟན་ལ། གཡས་མི་འཇིགས་པ་སྦྱིན་པའི་ཕྱག་རྒྱར་བསྒྱུར་ཏེ། མ་ཧཱ་ས་མཱ་ཡ་ཧ་ན་ཧཱུྃ་ཕཊ། ཅེས་བརྗོད་ལ། མཆོག་ཏུ་གསང་བའི་དཀྱིལ་འཁོར་འདིར། །
ཞུགས་པ་དང་ནི་མཐོང་བ་ཡིས། ། སྡིག་པ་ཀུན་ལས་རྣམ་གྲོལ་ཏེ། ། དེ་རིང་ཁྱེད་རྣམས་བདེ་བར་གནས། ། བདེ་ཆེན་ཐེག་པ་འདི་ལ་ནི། ། ཕྱི་ནས་འཆི་བ་ཡོད་མ་ཡིན། ། སྲིད་པ་ཤིན་ཏུ་དག་པས་ན། ། སྲིད་པའི་སྡུག་བསྔལ་རྣམས་ལས་གྲོལ། ། བྱང་ཆུབ་སེམས་ནི་ནམ་མི་སྤངས། ། རྡོ་རྗེ་ཞེས་བྱའི་ཕྱག་རྒྱ་ནི། ། གང་ཞིག་བསྐྱེད་པ་ཉིད་ཙམ་གྱིས། །
སངས་རྒྱས་ཉིད་དུ་ཐེ་ཚོམ་མེད། ། དམ་པའི་ཆོས་ལ་སྨོད་མི་བྱ། ། ནམ་ཡང་དོར་བར་མི་བྱ་སྟེ། ། མི་ཤེས་པའམ་གཏི་མུག་གིས། ། རྣམ་པར་བསྟེན་པར་བྱ་མ་ཡིན། ། རྡོ་རྗེ་དང་ནི་དྲིལ་བུ་དང༌། ། ཕྱག་རྒྱའང་ནམ་ཡང་སྨད་མི་བྱ། ། སློབ་དཔོན་སྨད་པར་མི་བྱ་སྟེ། ། འདི་ནི་སངས་རྒྱས་ཀུན་དང་མཉམ། ། རང་གིས་བདག་ཉིད་ཡོངས་བཏང་སྟེ། །
དཀའ་ཐུབ་ཀྱིས་ཀྱང་གདུང་མི་བྱ། ། ཅི་ལྟར་བདེ་བས་བདེ་བཟུང་སྟེ། ། འདི་ནི་མ་འོངས་རྫོགས་སངས་རྒྱས། ། དེ་རིང་བདུད་རྣམས་ཕམ་བྱས་ནས། ། གྲོང་ཁྱེར་དམ་པར་རབ་ཏུ་ཞུགས། ། དེང་དུས་ཁྱོད་ཀྱི་སངས་རྒྱས་ཉིད། ། ཐོབ་འགྱུར་ཉིད་ལ་ཐེ་ཚོམ་མེད། ། ཅེས་བརྗོད་པས། དབུགས་ཕྱུང་ལ། རྡོ་རྗེ་དྲིལ་བུ་མགོ་བོར་འཁྲོལ་ཞིང༌།
ཨོཾ་བཛྲ་སཏྭ་སྟྭཾ་ཨ་བྷི་ཥིཉྩ་བཛྲ་ནཱ་མ་ཨ་བྷི་ཥེ་ཀ་ཏ་ཧེ་ཤྲཱི་ཆེ་གེ བཛྲ་ཏ་ཐཱ་ག་ཏ་ས་མཱ་ཡ་སིདྷྱ་ས་མ་ཡ་སྟྭཾ་བྷུརྦྷུ་ཝ་སྭཿཨཿ ཞེས་བརྗོད་ལ། ཆེ་གེའི་གནས་སུ། དཔལ་མི་བསྐྱོད་རྡོ་རྗེ་ལ་སོགས་པ་རང་གི་རིགས་དང་མཐུན་པའི་མིང་བཏགས་ལ། ཆུའི་དབང་བསྐུར། མི་བསྐྱོད་པའི་རྒྱས་བཏབ་སྟེ་མཆོད་ལ། མི་བསྐྱོད་པ་མིང་གི་དབང་ཐོབ། ཞེ་སྡང་དག རྣམ་ཤེས་ཀྱི་ཕུང་པོ་གནས་གྱུར།
ཆོས་དབྱིངས་ཡེ་ཤེས་མངོན་དུ་བྱས། མི་བསྐྱོད་པ་དང་དེ་ལ་བརྟེན་པའི་དངོས་གྲུབ་ཐམས་ཅད་བསྒྲུབ་པ་ལ་དབང་བར་བྱས་སོ། ། ཞེས་རྟོགས་པ་བསྐྱེད་དེ། མིང་གི་དབང་སྟེ་ཆོ་ག་བཅུ་བཞི་པའོ། ། བཅོ་ལྔ་པ་ཕྱག་མཚན་གྱི་དབང་བསྐུར་བ་ནི། དེ་ནས་སློབ་མས་མཎྜལ་དབུལ་ཞིང་ཐལ་མོ་སྦྱར་ཏེ། གང་གིས་བདག་ཉིད་ཁྱོད་དྲིན་ལས། ། རང་དང་གཞན་དོན་ནུས་འགྱུར་བ། ། རྡོ་རྗེ་སློབ་དཔོན་གྱི་ནི་དབང༌། ། ཐུགས་རྗེའི་གཏེར་གྱིས་བདག་ལ་སྩོལ། །
ཞེས་ལན་གསུམ་དུ་གསོལ་བ་བཏབ་ལ། ཕྱག་མཚན་གྱི་རིགས་ཆུང་བཞིའི་སློབ་དཔོན་དུ་དབང་བསྐུར་བའི་ཕྱིར། སློབ་མ་དང་འཁོར་ལོ་ཆོ་ག་གསུམ་གྱིས་རྣམ་སྣང་དུ་བསྐྱེད། ཡེ་ཤེས་པ་གཞུག གནས་གསུམ་བྱིན་གྱིས་བརླབ། དབང་བསྐུར། དབང་རྫས་གྱི་ལྷ་ཞུ་བ་ལས་བྱུང་བའི་འཁོར་ལོ་བྱིན་ཏེ། སེམས་ཅན་ཀུན་ལ་ཕན་པའི་ཕྱིར། ། འཇིག་རྟེན་ཀུན་ལ་ཐམས་ཅད་དུ། ། ཇི་ལྟར་སྣ་ཚོགས་འདུལ་འགྱུར་བའི། །
ཆོས་ཀྱི་འཁོར་ལོ་རབ་ཏུ་བསྐོར། ། ཛ་ཡ་ཛ་ཡ་སརྦ་ཏ་ཐཱ་ག་ཏ་ཨ་དྷི་པ་ཏི་པྲ་ཝརྟ་ཡ་དྷརྨ་ཙཀྲ། ཞེས་བརྗོད་ལ་དབང་བསྐུར། དེ་བཞིན་དུ་སློབ་མ་དང་རིན་པོ་ཆེ་རིན་འབྱུང་དུ་བསྐྱེད་པ་སོགས་བྱས་ལ། སེམས་ཅན་ཀུན་ལ་ཕན་པའི་ཕྱིར། ། འཇིག་རྟེན་ཀུན་ལ་ཐམས་ཅད་དུ། ། ཅི་ལྟར་སྣ་ཚོགས་འདུལ་འགྱུར་བའི། ། སངས་རྒྱས་རིན་ཆེན་རབ་ཏུ་སྟོན། ། ཨོཾ་བཛྲ་རཏྣ་སརྦ་དྷརྨཱ་བི་ཤུདྡྷ་ཛྙ་ན་ཨ་བྷི་ཥེ་ཀ་པྲ་ཝརྟ་ཨོཾ་ཨོཾ་ཨོཾ། སློབ་མ་དང་པདྨ་འོད་དཔག་མེད་དུ་བསྐྱེད་པ་སོགས་བྱས་ལ།
སེམས་ཅན་ཀུན་ལ་ཕན་པའི་ཕྱིར། ། འཇིག་རྟེན་ཀུན་ལ་ཐམས་ཅད་དུ། ། ཇི་ལྟར་སྣ་ཚོགས་འདུལ་འགྱུར་བའི། ། འདོད་ཆགས་དག་པ་རབ་ཏུ་སྟོན། ། ཨོཾ་བཛྲ་དྷརྨ་སརྦ་དྷརྨཱ་བི་ཤུདྡྷ་ཛྙཱ་ན་རཱ་ག་པདྨ་ར་ལ་སྭ་བྷཱ་ཝ་ཧྲཱིཿཨཿ སློབ་མ་དང་སྣ་ཚོགས་རྡོ་རྗེ་དོན་གྲུབ་དུ་བསྐྱེད་པ་སོགས་བྱས་ལ། སེམས་ཅན་ཀུན་ལ་ཕན་པའི་ཕྱིར། ། འཇིག་རྟེན་ཀུན་ལ་ཐམས་ཅད་དུ། ། ཅི་ལྟར་སྣ་ཚོགས་འདུལ་འགྱུར་བའི། ། རྡོ་རྗེ་མཆོད་པ་རབ་ཏུ་བསྐོང༌། །
ཨོཾ་བཛྲ་ཀརྨ་སརྦ་དྷརྨཱ་བི་ཤུདྡྷ་ཛྙཱ་ན་སརྦ་པཱུ་ཛ་སྭ་བྷཱ་ཝ་ཨཿཞེས་པས་དབང་བསྐུར་བས་རིགས་བཞིའི་ཆོས་ཀྱི་འཁོར་ལོ་བསྐོར་བའི་སློབ་དཔོན་དུ་གྱུར་པར་བསམ་མོ། ། དེ་ནས་རིགས་ཐམས་ཅད་ཀྱི་བདག་པོར་དབང་བསྐུར་བའི་ཕྱིར། སློབ་མ་ཁྲུས་སྟེགས་ཀྱི་དཀྱིལ་འཁོར་གྱི་སྟེང་གི་ཁྲི་ལ་བཞག ནང་ཆོག་གིས་ཆོ་ག་གསུམ་ལས་རྡོ་རྗེ་འཆང་དུ་བསྐྱེད། བྱང་སེམས་ཀྱི་ཁུ་བས་དབང་བསྐུར་པདྨ་ནས་ཕྱིར་འཐོན་པ་ལ་རྟེན་དང་བརྟེན་པར་བཅས་པའི་ལུས་ལ་བཀོད། ཡེ་ཤེས་པ་བཅུག གནས་གསུམ་བྱིན་གྱིས་བརླབ་པ་རྣམས་བྱའོ། ། དེ་ལ་དམ་ཚིག་གསུམ་སྦྱིན་པའི་ཕྱིར། རྡོ་རྗེ་བསང་སྦྱངས་ཧཱུྃ་ལས་བྱུང་བའི་རྡོ་རྗེ་སེམས་དཔར་བསྐྱེད། ཞུ་བ་ལས་བྱུང་བའི་རྡོ་རྗེར་བལྟས་ལ།
སངས་རྒྱས་ཀུན་གྱི་རྡོ་རྗེའི་དབང༌། ། ཞེས་སོགས་སྔར་བཤད་པའི་ཚིགས་བཅད་དང་སྔགས་ཀྱིས་རྡོ་རྗེ་བྱིན་ལ། དེས་ཀྱང་རྡོ་རྗེ་བཟུང་སྟེ། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། རྡོ་རྗེ་སྙེམས་མའི་བདག་པོའི་བདག ། བཅོམ་ལྡན་འདས་དཔལ་མཆོག་དང་པོའི་སྐྱེས་བུའོ། ། ཞེས་བརྗོད་དེ་བཟུང༌། དྲིལ་བུ་ཨཱཿལས་རྡོ་རྗེ་སྙེམས་མར་བསྐྱེད།
ཞུ་བ་ལས་བྱུང་བའི་དྲིལ་བུར་བལྟས་ལ། འདི་དེ་སངས་རྒྱས་ཐམས་ཅད་ཀྱི། ། ཤེས་རབ་དབྱངས་ཀྱི་རྗེས་འགྲོར་བཤད། ། ཁྱོད་ཀྱིས་ཀྱང་ནི་རྟག་ཏུ་ཟུང༌། ། བྱང་ཆུབ་མཆོག་ཏུ་རྒྱལ་བས་བཞེད། ། ཅེས་བརྗོད་ལ་གཏད། སློབ་མས་ཀྱང་ལན་གསུམ་དཀྲོལ་ཞིང༌། སྲིད་པ་ངོ་བོ་ཉིད་ཀྱིས་དག ། ངོ་བོ་ཉིད་ཀྱིས་སྲིད་བྲལ་བྱས། ། རང་བཞིན་དག་པའི་སེམས་ལྡན་པའི། །
སྲིད་པ་དམ་པ་བྱེད་པར་འགྱུར། ། ཞེས་བརྗོད་དེ་དཀྲོལ་ལོ། ། ཡིད་ཀྱི་ལུས་ནི་བརྟན་བྱའི་ཕྱིར། ། ཕྱག་རྒྱ་དམ་ཚིག་ཅེས་སུ་བཤད། ། ལུས་ཀུན་བརྟན་པར་བྱེད་པས་ན། ། དེ་ཕྱིར་ཕྱག་རྒྱ་ཞེས་སུ་བསྒྲགས། ། ཞེས་བརྗོད་ལ། སློབ་མ་རྡོ་རྗེ་སེམས་དཔའི་སྐུ་ཕྱག་རྒྱ་ཆེན་པོ། རྡོ་རྗེ་དབྱིངས་ཀྱི་དབང་ཕྱུག་མས་འཁྱུད་པར་བསམས་ལ། ལག་པ་གཉིས་ཀྱིས་འཁྱུད་པའི་ཚུལ་བྱས་ལ།
རྡོ་རྗེ་ཆེ་དང་དྲིལ་བུ་ཆེ། ། ཟུང་ཞིག་རྡོ་རྗེར་བྱིན་གྱིས་བརླབ། ། དེ་རིང་རྡོ་རྗེ་སློབ་དཔོན་འགྱུར། ། སློབ་མ་རྣམས་ནི་བསྡུ་བར་གྱིས། ། ཞེས་བརྗོད་ལ། ལྷ་ཐམས་ཅད་ཀྱི་ཆུའི་དབང་རྒྱས་པར་བསྐུར། མི་བསྐྱོད་པས་རྒྱས་བཏབ་ལ། ཨོཾ་སུ་པྲ་ཏིཥྛ་བཛྲཱ་ཡ་སྭཱ་ཧཱ། ཞེས་རབ་གནས་བྱ་ཞིང་མཆོད་དོ། ། དེ་ནས་དམ་ཚིག་བསྒྲགས་ཏེ།
ཁྱོད་ཀྱིས་སྲོག་ཆགས་གསད་པར་བྱ། ། བརྫུན་གྱི་ཚིག་ཀྱང་སྨྲ་བར་བྱ། ། མ་བྱིན་པར་ཡང་ཁྱོད་ཀྱིས་ལོངས། ། གཞན་གྱི་ཆུང་མ་བསྟེན་པར་བྱ། ། རྡོ་རྗེ་དྲིལ་བུའི་ཕྱག་རྒྱ་ནི། ། ནམ་ཡང་དོར་བར་མི་བྱའོ། ། སློབ་དཔོན་བརྙས་པར་མི་བྱ་སྟེ། ། འདི་ནི་སངས་རྒྱས་ཀུན་དང་མཉམ། ། བླ་མ་སངས་རྒྱས་ཀུན་མཉམ་པས། ། སློབ་དཔོན་ལ་ནི་གང་བརྙས་པས། །
རྟག་ཏུ་སྡུག་བསྔལ་འཐོབ་པར་འགྱུར། ། དེ་ཕྱིར་སངས་རྒྱས་འབྲས་འདོད་ཕྱིར། ། གུས་དང་ལྡན་པའི་སེམས་ཅན་གྱིས། ། བསམ་ཡས་འབྲས་བུ་རྩོལ་བ་པོ། ། འདི་ལ་འབད་པ་ཀུན་གྱི་མཆོག ། བྱང་ཆུབ་གོ་འཕང་བླའམ་ཅི། ། སྲིད་པ་སེལ་བར་སུ་ཡིས་ནུས། ། གང་ལས་སྐྱེས་ཤིང་འཆི་བ་མེད། ། གང་ཞིག་ལས་གཉིས་ལ་ནུས་ལྡན། ། རྡོ་རྗེ་སློབ་དཔོན་མེད་པར་ནི། །
ཉོན་མོངས་ཐམས་ཅད་སྤང་བ་དང༌། ། མྱ་ངན་འདས་ཞི་གོ་འཕང་དང༌། ། ཕྱིར་མི་ལྡོག་པ་ཐོབ་མི་འགྱུར། ། རང་གི་དམ་ཚིག་རྟག་ཏུ་བསྒྲུབ། ། རྟག་ཏུ་དེ་བཞིན་གཤེགས་རྣམས་མཆོད། ། རྟག་ཏུ་བླ་མ་ལ་དབུལ་བྱ། ། འདི་ནི་སངས་རྒྱས་ཀུན་དང་མཉམ། ། ཐབས་དང་ཤེས་རབ་ལྡན་སེམས་ཀྱིས། ། མི་བྱ་བ་ནི་ཅི་ཡང་མེད། ། རྟག་ཏུ་རྣམ་རྟོག་མེད་གྱུར་ནས། །
ཁྱོད་ཀྱིས་འདོད་པ་ལྔ་རྣམས་སྤྱོད། ། སངས་རྒྱས་ཀུན་གྱིས་མཐུན་གསུངས་ཤིང༌། ། བཀའ་ལུང་དམ་པ་རྟག་པ་ཡི། ། དམ་ཚིག་དང་ནི་ལྡན་པ་འདི། ། ཁྱོད་ཀྱིས་རྟག་ཏུ་བསྲུང་བར་བྱ། ། ཞེས་བརྗོད་དོ། ། དེ་ལྟར་དམ་ཚིག་འཛིན་པའི་སློབ་མ་ལ། ། ཁྱོད་དངོས་གྲུབ་གང་འདོད་ཅེས་དྲི། བདག་འདི་འཚལ་ལོ་ཞེས་ཟེར་ན། གང་འདོད་པའི་ལྷ་དང་སྔགས་སྟེར་བ་ཡིན་ཀྱང༌།
འདིར་ཐུན་མོང་དུ། སྔགས་ཀྱི་དབང་བསྐུར་ཡེ་ཤེས་མཆོག ། དངོས་གྲུབ་སྟེར་བ་བདག་ལ་སྩོལ། ། ཞེས་གསོལ་བ་བཏབ་ནས། དཔོན་སློབ་གཉིས་ཀ་གཙོ་བོ་སེམས་དཔའ་སུམ་བརྩེགས་སུ་བསྐྱེད། བླ་མའི་ཏིང་ངེ་འཛིན་སེམས་དཔའི་མཐར་སྔགས་ཕྲེང་བཀོད་ལ། བརྒྱ་རྩ་བརྒྱད་དམ་གསུམ་བཟླས་ལ། བླ་མའི་ཐུགས་ཀའི་སྔགས་ཕྲེང་ལས་ཆད་པའི་སྔགས་ཕྲེང་བྱུང༌། བླ་མའི་ཞལ་ནས་འཐོན། སློབ་མའི་ཁར་ཞུགས།
ཏིང་ངེ་འཛིན་སེམས་དཔའི་མཐའ་སྐོར་དུ་འཁོད་པར་བསམས་ལ། ལྷ་ཐམས་ཅད་ཀྱི་སྔགས་གསུམ་མམ། མ་གྲུབ་ན། ཨོཾ་ཨཱཿཧཱུྃ། ཨོཾ་སྭཱ་ཨཱཿཧཱཿཧཱུྃ་ཕཊ་སྭཱ་ཧཱ། ཞེས་ལན་གསུམ་བཟླས། སློབ་མས་མེ་ཏོག་ཕུལ་ལ། བཅོམ་ལྡན་བདག་གིས་གཟུང་ལགས་ཀྱི། ། བཅོམ་ལྡན་བདག་ལ་ཉེ་བར་མཛོད། ། ཅེས་གསོལ་བ་བཏབ།
མེ་ཏོག་དེ་ཉིད་སྤྱི་བོར་བཞག་ལ། བཅོམ་ལྡན་འདི་ལ་སྩལ་ལགས་ཀྱིས། ། འདི་ལ་ཉེ་བར་མཛད་དུ་གསོལ། ། ཞེས་བརྗོད་པས། སྔགས་ཀྱི་དངོས་གྲུབ་ཐོབ་པར་བསམ་པ་ནི། སློབ་དཔོན་གྱི་དབང་མཐའ་རྟེན་དང་བཅས་པ་སྟེ། ཆོ་ག་བཅོ་ལྔ་པའོ། ། བཅུ་དྲུག་པ་ལྷ་ལ་ཡོན་དབུལ་བའི་ཆོ་ག་ནི། སློབ་མས་དཀྱིལ་འཁོར་གྱི་ལྷ་ལ་ཅི་འབྱོར་པའི་ཡོན་ཕུལ། དེ་ཙམ་མ་འབྱོར་ན།
ལྷ་ཐམས་ཅད་ལ་གོས་ཟུང་ཅིག་ཕུལ་ལ། ཨོཾ་ཨ་ནུཏྟ་ར་སརྦ་པཱུ་ཛ་མེ་གྷ་ས་མུངྒ་ཏེ་སྥ་ར་ཎ་ཨི་མཾ་ག་ག་ན་ཁཾ་ཧཱུྃ་ཕཊ་སྭཱ་ཧཱ། ཞེས་བརྗོད་ལ་གསང་བའི་མཆོད་པ་དང༌། གླུ་གར་སོགས་ཀྱིས་མཆོད་པ་ནི་ཆོ་ག་བཅུ་དྲུག་པའོ། ། བཅུ་བདུན་པ་བླ་མ་ལ་ཡོན་དབུལ་བའི་ཆོ་ག་ནི། སློབ་མས་བླ་མ་ལ་ཅི་འབྱོར་བའི་ཡོན་ཕུལ་ལ། བླ་མས། ཡུལ་དང་ཡིད་འོང་ཆུང་མ་དང༌། ། རིན་པོ་ཆེ་དང་གསེར་འབར་དང༌། ། ནོར་བུ་མུ་ཏིག་བྱི་རུ་དང༌། །
ལུས་པོ་ཡང་ནི་དབུལ་བས་སོ། ། དེ་ཉིད་མི་ཟད་པར་འདོད་པས། ། གང་གང་ཅིའང་ཆེས་ཡིད་དུ། ། འདོད་ཆགས་ཆེས་ཁྱད་འཕགས་པ་ཉིད། ། དེ་དེ་བླ་མ་ལ་དབུལ་བྱ། ། སློབ་དཔོན་ལྷ་ནི་དམ་པ་སྟེ། ། འབད་པའི་སྒོ་ནས་མཆོད་པར་འོས། ། འཇིག་རྟེན་རྗེས་བཟུང་རྒྱུ་ཉིད་ཀྱིས། ། དེ་ཉིད་ལྷ་ཡི་གཟུགས་ཅན་ནོ། ། གང་གིས་བླ་མ་རྡོ་རྗེ་འཛིན། །
ཐ་དད་ཉིད་དུ་མཐོང་གྱུར་པ། ། དེ་ཡི་དེ་ཉིད་དངོས་གྲུབ་ནི། ། ཚོགས་པའི་མཚན་ཉིད་ཅན་མི་ཐོབ། ། མཆོད་པ་ཐམས་ཅད་ཡོངས་སྤངས་ནས། ། བླ་མ་མཆོད་པས་ཡང་དག་འབྱུང༌། ། དེ་མཉེས་པས་ནི་ཀུན་མཁྱེན་གྱི། ། ཡེ་ཤེས་མཆོག་དེ་ཐོབ་པར་འགྱུར། ། གང་ཞིག་བསྐལ་བ་བྱེ་བར་ནི། ། བརྒྱ་ཕྲག་ཏུ་ཡང་རྙེད་དཀའ་བ། ། དེ་ཉིད་སངས་རྒྱས་བརྩོན་ལྡན་ལ། །
སྐྱེ་བ་འདི་ལ་རྩོལ་བར་མཛད། ། ཅེས་ཕན་ཡོན་བཤད་ལ། སྤྲོ་བ་བསྐྱེད་དེ་ཆོ་ག་བཅུ་བདུན་པའོ། ། བཅོ་བརྒྱད་པ་རྗེས་སུ་གནང་བ་སྦྱིན་པ་ནི། སློབ་མ་རྣམ་སྣང་དུ་དམིགས་ལ་རྗེས་གནང་བྱིན་ཏེ། ཕྲེང་བ་ལ་སོགས་དབང་རྣམས་ཀྱིས། ། དབང་བསྐུར་ང་ཡིས་བྱིན་པ་ཡིས། ། སྡིག་པ་ཐམས་ཅད་རྣམ་སྤངས་ཏེ། ། སངས་རྒྱས་ཀུན་གྱི་མདུན་ན་གནས། ། ད་ནི་དཀྱིལ་འཁོར་སློབ་དཔོན་ཏེ། །
སྔགས་དང་རྒྱུད་རྣམས་འཛིན་པར་འགྱུར། ། སངས་རྒྱས་བྱང་ཆུབ་སེམས་དཔའ་དང༌། ། ལྷ་རྣམས་ཀྱིས་ཀྱང་མཐུན་པར་བསམ། ། ཁྱོད་ནི་བདུད་ལས་རྣམ་རྒྱལ་ཏེ། ། སངས་རྒྱས་ཐམས་ཅད་འཐོབ་པར་འགྱུར། ། སེང་གེའི་སྤྱོད་པ་ལེགས་སྤྱད་པས། ། ཁྱོད་ཀྱིས་སེམས་ཅན་དོན་རྣམས་བྱོས། ། ཆོས་རྣམས་ཀུན་ལ་སེར་སྣ་དང༌། ། སེམས་ཅན་རྣམས་ལ་མི་ཕན་གང༌། ། ཉམ་ང་ཤིན་ཏུ་ཆེ་ན་ཡང༌། །
བུ་ཁྱོད་ཀྱིས་ནི་དེ་མི་བྱ། ། འདི་ལ་ཐེ་ཚོམ་མི་བྱ་སྟེ། ། གསང་སྔགས་སྤྱོད་པའི་ཚུལ་གྱི་མཆོག ། མཉམ་མེད་ཁྱོད་ཀྱིས་བསྒྲག་པར་བྱ། ། དཀྱིལ་འཁོར་ལེགས་པར་བྲི་བྱ་སྟེ། ། སློབ་མ་ཡོངས་སུ་བསྡུ་བར་གྱིས། ། དོགས་པ་མེད་པའི་སེམས་ཀྱིས་སུ། ། སློབ་མ་རྣམས་ལ་དབང་བསྐུར་ཡང༌། ། བརྟུལ་ཞུགས་བརྟན་པས་འཇིག་རྟེན་དང༌། ། འཇིག་རྟེན་འདས་པའི་དངོས་གྲུབ་བསྒྲུབ། །
དེ་ཉིད་རིག་པའི་སེམས་ཀྱིས་ནི། ། དངོས་གྲུབ་དེ་རྣམས་ཐམས་ཅད་འབྱུང༌། ། ཆོས་ཀྱི་དབྱིངས་ཀྱི་བྱིན་རླབས་དང༌། ། དམ་ཚིག་རྣམས་ཀྱང་བསྐྱང་བ་དང༌། ། ཁྱོད་རྟག་བླ་མ་གུས་པ་ཡིས། ། དེ་ལྟར་བྱས་ན་སངས་རྒྱས་ལ། ། ཕན་ཐོགས་དྲིན་དུ་གཟོ་ཞེས་བརྗོད། ། དེས་ན་བྱས་པ་གཟོ་བ་ཡིན། ། སངས་རྒྱས་རྣམས་ཀྱང་ཁྱོད་ལ་བསྲུང༌། ། ཞེས་བརྗོད་པ་དང༌།
སློབ་མས་ཐལ་མོ་སྦྱར་ལ། གཙོ་བོས་ཇི་ལྟར་བཀའ་སྩལ་པ། ། དེ་དག་ཐམས་ཅད་བདག་གིས་བགྱི། ། ཞེས་བརྗོད་ལ། ཁས་བླངས་ནས་དེ་ལྟར་ན་དཀྱིལ་འཁོར་བཞི་ལས། ཕྱི་རྡུལ་ཚོན་གྱི་དཀྱིལ་འཁོར་དུ། བུམ་པའི་དབང་བསྐུར་བ་ཐོབ། གཙོ་ཆེར་ལུས་ཀྱི་དྲི་མ་འཁྲུད། ལམ་བསྐྱེད་རིམ་ཡན་ལག་དང་བཅས་པ་བསྒོམ་པ་ལ་དབང༌། སྐུ་རྡོ་རྗེ་མངོན་དུ་འགྱུར་བའི་སྐལ་བ་ཅན་དུ་བྱས་སོ། །
ཞེས་རྟོགས་པ་བསྐྱེད་དེ། དེ་ལྟར་ཐུན་མོང་གི་དབང་དགུ་འཁོར་དང་བཅས་པ་ཐོབ་ནས། དུས་གཅིག་ལ་དབང་བཞི་རྫོགས་པར་བསྐུར་ན། སྐབས་འདིར་མཆོག་དབང་གསུམ་བསྐུར་དགོས་ལ། རེ་ཞིག་བསྐྱེད་རིམ་ཁོ་ནའི་ལམ་ལ་སློབ་པར་འདོད་པའི་གང་ཟག་ལ་ནི་བུམ་དབང་ཡན་ཆད་ཀྱིས་ཆོག་སྟེ། ཆོ་ག་བཅོ་བརྒྱད་པའོ། ། བཅུ་དགུ་པ་གཤེགས་གསོལ་གྱི་ཆོ་ག་ནི། དེ་ནས་བླ་མས་རྡུལ་ཚོལ་གྱི་དཀྱིལ་འཁོར་ལ་ཉེར་སྤྱོད་དང༌། འདོད་ཡོན་ལྔ་དང༌། ནང་དང༌།
གསང་མཆོད་རྣམས་ཀྱིས་མཆོད། བསྟོད་པས་བསྟོད། དངོས་གྲུབ་བླང་ཞིང་ནོངས་པ་བཟོད་པར་གསོལ་ལ། རྡུལ་ཚོན་གྱི་དཀྱིལ་འཁོར་རྣམས་ཐོག་མར་རང་གིས་སྤྲུལ་པའི་ཕྱིར་མཐར་ཡང་རང་གི་ལུས་ལ་བསྡུས་ཏེ། དེའང་རང་གི་ཐུགས་ཀའི་ས་བོན་ལས་འོད་འཕྲོས། རྡུལ་ཚོན་གྱི་ལྷ་རྣམས་ལ་ཕོག་པས། དེས་ལྷ་རྣམས་སྤྱན་དྲངས་ནས་རང་གི་ཕུང་པོ་ལྔ་ལ་རྒྱལ་བ་རིགས་ལྔ་ཐིམ། ཁམས་བཞི་ལ་ཡུམ་བཞི། མིག་སོགས་ལ་སེམས་དཔའ་སེམས་མ། ཚིགས་བཅུ་ལ་ཁྲོ་བོ་བཅུ་ཐིམ་པས་ཕུང་ཁམས་དེ་རྣམས་ལྷ་སོ་སོའི་སྐུར་བསམ།
བརྟེན་པའི་དཀྱིལ་འཁོར་ཡང༌། རང་གི་ལུས་ཀྱི་ཆ་ཤས་སོ་སོ་ལ་ཐིམ་པས། དཀྱིལ་འཁོར་དེ་དག་ཏུ་གྱུར་ནས། རང་ལུས་དཀྱིལ་དང་བཅས་པའི་ཞེ་སྡང་རྡོ་རྗེ་ཡབ་ཡུམ་དུ་གྱུར་པར་བསམ། དེ་དག་ཡབ་ཡུམ་སྙོམས་པར་ཞུགས་པའི་སྦྱོར་མཚམས་ནས་བྱང་ཆུབ་ཀྱི་སེམས་ཀྱི་འོད་འཕྲོས། དེས་སེམས་ཅན་ཐམས་ཅད་ལ་དབང་བསྐུར་བས་སྒྲིབ་པ་དག་ནས་ཧཱུྃ་ཡིག་ཏུ་གྱུར། དེས་ནམ་མཁའི་ཁམས་གང་བ་ཡོངས་སུ་གྱུར་པ་ལས་སེམས་ཅན་ཐམས་ཅད་རྡོ་རྗེ་འཆང་དུ་གྱུར་པར་བསམ། དེ་རྣམས་རང་གི་སྙིང་གའི་འོད་ཟེར་གྱིས་དྲངས་ནས་བདག་ལ་ཐིམ་པར་བསམ་མོ། ། དེ་ལས་ལངས་ནས་སྤྱོད་ལམ་ལ་འཇུག་པའི་ཚེ། སྣོད་ཐམས་ཅད་གཞལ་ཡས་ཁང་དང༌།
བཅུད་ཐམས་ཅད་རྡོ་རྗེ་འཆང་དུ་བསྒོམ་པ་ནི་ཆོ་ག་བཅུ་དགུ་པའོ། ། ཉི་ཤུ་པ་དཀྱིལ་འཁོར་སོགས་བསྡུ་བའི་ཆོ་ག་ནི། དེ་ལྟར་དཀྱིལ་འཁོར་བསྡུས་ནས། ཨ་ཀཱ་རོའི་སྔགས་སམ། ཨོཾ་ཨཱཿཧཱུྃ་བརྗོད་ཅིང༌། རྡོ་རྗེ་དང་བཅས་པའི་ལག་པས་མཚན་མ་རྣམས་མཐའ་ནས་རིམ་གྱིས་བསྡུ། དེ་ནས་ཚངས་ཐིག་ནས་བརྩམས་ཏེ། གཙོ་བོའི་བར་དུ་རྡོ་རྗེས་བསུབ། རང་གི་སྤྱི་བོར་རྡུལ་ཚོན་ཅུང་ཟད་བཀོད་ཅིང༌། དོན་དུ་གཉེར་བ་ཡོད་ན་སྦྱིན།
ལྷག་མ་རྣམས་བུམ་པའི་ནང་དུ་བླུགས་ལ་མཆོད་པ་དང་བཀུ་སྟི་རྒྱ་ཆེན་པོས་རྒྱ་མཚོར་འབབ་པའི་ཆ་ཀླུང་དུ་ཆོ་ག་བཞིན་དུ་དོར། བུམ་པ་ཆུ་གཙང་མས་བཀང་བ་བཟུང་སྟེ། དེས་ཐིག་རྣམས་བསུབ་ཅིང་དཀྱིལ་འཁོར་གྱི་ཁང་པ་ལ་བསང་གཏོར་བྱ། དེ་ནས་རང་ཁྲོ་བོའི་ང་རྒྱལ་གྱིས་རྐང་པ་གཡོན་བརྐྱང་དང༌། ལག་པ་རྡོ་རྗེ་ཁུ་ཚུར་གཉིས་ལ་མཛུབ་མོ་གཉིས་ལྕགས་ཀྱུ་ལྟར་བྱས་ལ། ཕན་ཚུན་འཁྱུད་པ་སྐམ་པའི་ཕྱག་རྒྱས། ཨོཾ་བཛྲ་ཀཱི་ལ་ཨུཏྐཱི་ལ་ཡ་སརྦ་བིགྷྣཱན། བཛྲ་དྷ་ར་ཨཱ་ཛྙཱ་པ་ཡ་ཧཱུྃ་ཧཱུྃ་ཕཊ་ཧོཿཞེས་བཟླས་ཏེ། ཕུར་བུ་རྣམས་ཕྱུང་ལ། རང་གི་ལག་པའི་རྡོ་རྗེ་ལ་ཐིམ་པར་བསམ།
འོ་མ་ལ། སངས་རྒྱས་སྤྱན་གྱི་སྔགས་བཟླས་པས་ཕུར་བུ་བཀྲུ་ཞིང༌། ཁུང་བུར་བླུགས་པས། བགེགས་རྣམས་ཀྱི་རྨ་སོས་ཏེ་སངས་རྒྱས་པར་བསམ། ཕུར་བུའི་སྐུད་པ་རྣམས་བཀྲོལ་ཏེ་སྣོད་གཙང་མར་བཞག་ལ། ཙནྡན་གྱི་ཆུས་གཏོར་ཞིང༌། ཨོཾ་ཨཱཿཧཱུྃ་སཏྭ་ཨརྠ། ཨུར་སིདྡྷི་སྭཱ་ཧཱ། ཞེས་བཟླས་ལ་ཅི་བདེར་བཞག་གོ ། དེ་ནས་ཁྲོ་བོ་བཅུ་ལ་ཕྱི་ནང་གི་མཆོད་པས་མཆོད།
གཏོར་མ་ཕུལ་ལ་གཤེགས་སུ་གསོལ། དཀྱིལ་འཁོར་གྱི་ས་གཞི་ལ་བ་བྱུང་གི་ཆུས་བྱུགས་ལ་ཞི་བའི་སྦྱིན་སྲེག་བྱ། དེ་མ་གྲུབ་ན་ཡི་གེ་བརྒྱ་པ་མང་དུ་བཟླས་ཏེ། ལྷག་ཆད་ཁ་བསྐངས་ལ། བསྔོ་བ་དང་སྨོན་ལམ་དང༌། བཀྲ་ཤིས་རྣམས་བྱ་བ་ནི་ཆོ་ག་ཉི་ཤུ་པའོ། ། གཉིས་པ་རས་བྲིས་ལ་བརྟེན་པ་ལ་གཉིས། སྟ་གོན་དང༌། དངོས་གཞིའོ། ། དང་པོ་ནི།
གང་དུ་བྱ་བའི་གནས་དེར་མཎྜལ་དང་མཆོད་གཏོར་ལ་སོགས་པ་དགོས་པའི་ཡོ་བྱད་ཐམས་ཅད་འཚོགས་པར་བྱས་ལ་བདག་གི་རྣལ་འབྱོར་རྫོགས་པར་བསྒོམ། དེ་ནས་སྔར་བཤད་པའི་ཆོ་ག་བཞི་པ་ཡན་ཆད་བྱ་མི་དགོས་ལ། སའི་ལྷ་མོ་སྟ་གོན་བྱེད་པར་མ་བཤད་པས་མ་བྱས་ཀྱང་རུང་མོད། བླ་མ་བརྒྱུད་པའི་ཕྱག་བཞེས་ཀྱིས་མཛད་པས། སའི་ལྷ་མོ་ལྷག་གནས་སྔར་བཞིན་བྱ། ལྷ་ལྷག་གནས་ཀྱི་གཞལ་ཡས་ཁང་གདན་བཅས་བསྐྱེད་པའི་བར་སྔར་བཞིན་བྱས་ལ། དེར་ཆོ་ག་གསུམ་ལས་ལྷ་རྫོགས་པར་བསྐྱེད། ཡེ་ཤེས་པ་བཅུག གནས་གསུམ་བྱིན་གྱིས་བརླབ་པ་ནས་མཆོད་པ་སོགས་བྱ། བུམ་པ་སྟ་གོན་ལ་མཚན་ཉིད་དང་ལྡན་པའི་བུམ་པ་གཅིག་འདུ་བྱས་ལ།
དེར་ལྷ་ཐམས་ཅད་རྫོགས་པར་བསྐྱེད་ལ་བཟླས་པ་བྱ། དེ་ནས་གསོལ་བ་གདབ་པ་དང༌། སློབ་མ་ལྷག་གནས་དང༌། སྟ་གོན་གྱི་ལྷ་ནམ་མཁར་བཏེག་སྟེ་མཆོད་བསྟོད་བྱ་བའི་བར་སྔར་ལྟར་བྱའོ། ། གཉིས་པ་ནི། ནང་པར་སྔ་བར་མདང་སྟ་གོན་བྱས་པའི་གནས་སུ་བྲིས་སྐུ་རབ་གནས་ཅན་བཞུགས་སུ་གསོལ། མཆོད་པ་དང་གཏོར་མ་བཤམ་པ་ནས། བདག་མདུན་ཐ་མི་དད་དུ་བསྐྱེད་པ། ཡེ་ཤེས་པ་དང༌། སྟ་གོན་གྱི་ལྷ་གཞུག་པ།
མཆོད་ཅིང་བཟླས་པ་བྱ་བ། ཕྱི་རོལ་ཏུ་གཏོར་མ་སྦྱིན་པ། སྒོ་དབྱེ་བ། བདག་འཇུག་བྱ་ཞིང་གསོལ་བ་གདབ་པའི་བར་སྔར་དང་འདྲའོ། ། སློབ་མར་དབང་བསྐུར་ལ། ཐུན་མོང་གི་དབང་དགུ་ཡན་ཆད་སྔར་བཞིན་བསྐུར་བའམ། ཡང་ན་འོད་དཔག་མེད་ཀྱི་དབང་ལ་རྡོ་རྗེའི་བརྟུལ་ཞུགས་དང༌། མི་བསྐྱོད་པ་ལུང་བསྟན། དབུགས་དབྱུང་གཉིས་དོར་ནས་རྗེས་གནང་གི་མཇུག་ཏུ། རྡོ་རྗེའི་བརྟུལ་ཞུགས་དང༌།
ལུང་བསྟན་པ། དབུགས་དབྱུང་བ་གསུམ་བྱིན་ཀྱང་རུང་ངོ༌། ། དེ་ནས་མཆོག་དབང་གསུམ་བསྐུར་བ་ལ། ཐོག་མར་གསང་དབང་གི་དོན་དུ། སློབ་མས་བླ་མ་ལ་འདོད་ཡོན་ལྔ་དང༌། ཕྱག་རྒྱ་མཚན་ལྡན་དང༌། མཎྜལ་ཕུལ་ལ་ཐལ་མོ་སྦྱར་ཏེ། རྡོ་རྗེ་སེམས་དཔའ་ཐེག་པ་ཆེ། ། ནམ་མཁའི་སྤྱོད་པ་རྣམ་སྤྱོད་པ། ། ཀུན་ཏུ་བཟང་པོ་སྤྱོད་པའི་མཆོག །
རྒྱལ་མཆོག་མཆོད་པ་བཤད་དུ་གསོལ། ། འདོད་ཆགས་ཞེ་སྡང་གཏི་མུག་ཆེ། ། རྡོ་རྗེ་ཐེག་པ་རབ་སྟོན་པ། ། ནམ་མཁའི་དབྱིངས་དང་མཚུངས་པའི་མཆོག ། རྒྱལ་བཞི་མཆོད་པ་བཤད་དུ་གསོལ། ། ཐར་བའི་ལམ་ནི་རབ་སྟོན་པ། ། ཐེག་པ་གསུམ་གྱི་ལམ་ལ་གནས། ། སངས་རྒྱས་སྐལ་མཆོག་དག་པའི་བདག ། མི་མཆོག་མཆོད་པ་བཤད་དུ་གསོལ། ། བྱང་ཆུབ་སེམས་ནི་རྒྱས་པའི་སྤྱན། །
ཆོས་ཀྱི་འཁོར་ལོ་རབ་བསྐོར་བ། ། སྐུ་གསུང་ཐུགས་ནི་ཤིན་ཏུ་དག ། ཕྱག་འཚལ་རྡོ་རྗེ་ཐེག་པ་ལའོ། ། ཞེས་ལན་གསུམ་དུ་གསོལ་བ་བཏབ་ལ། སློབ་མས་མཐོང་ན་མ་དད་ཀྱི་དོགས་པས་གདོང་གཡོགས་བཅིངས་ལ། རྣམ་སྣང་དུ་བསྒོམ་དུ་བཅུག བླ་མ་དཀྱིལ་འཁོར་གྱི་གཙོ་བོ་སེམས་དཔའ་སུམ་བརྩེགས་དང༌། རིག་མ་རེག་བྱ་རྡོ་རྗེར་བསྐྱེད། གཉིས་ཀའི་ལུས་ལ་རིགས་ལྔ་སོགས་ལུས་དཀྱིལ་དགོད། རྡོ་རྗེ་དང་པདྨ་འདུས་བྱས་རིན་འབྱུང་གི་ང་རྒྱལ་གྱིས་སྙོམས་པར་འཇུག་པ་ལས་ལ་གནས་པ།
མཆོད་པ་རྣམས་སྒྲུབ་ཐབས་བཞིན་བྱས་ལ། སླར་ཡང་སྙིང་གའི་ས་བོན་གྱི་འོད་ཟེར་གྱིས་རིགས་ལྔ་ཡབ་ཡུམ་སྤྱན་དྲངས། སྤྱི་གཙུག་ནས་ཞུགས་ཆགས་པ་ཆེན་པོས་ཞུ་སྟེ། སྟོང་པ་གསུམ་རིམ་གྱིས་ཐིམ་པའི་ཐམས་ཅད་སྟོང་པ་ལ་འོད་གསལ། ལྷན་ཅིག་སྐྱེས་པའི་དགའ་བའི་རང་བཞིན་ཉམས་སུ་མྱངས་ནས་ཉོན་མོངས་པ་དག་པའི་གནས་མངོན་སུམ་དུ་བྱས་ལ། སྙོམས་འཇུག་གི་བདེ་བས་སངས་རྒྱས་ཐམས་ཅད་མཆོད་ནས་ཕཊ་ཅེས་བརྗོད་པས། ཤེས་རབ་ཀྱི་ཆུ་སྐྱེས་སུ་བྱང་ཆུབ་ཀྱི་སེམས་བབས་པར་བསམ་མོ། ། དེ་མཐེ་བོང་དང་མིང་མེད་ཀྱིས་བླངས་ལ། སློབ་མའི་ལྕེ་ཐོག་ཏུ་བཞག་པར་བསམ་ཞིང༌། དངོས་སུ་བདུད་རྩི་བྱིན་ལ།
འདས་པའི་རྡོ་རྗེ་འཆང་སོགས་ཀྱིས། ། ཇི་ལྟར་སངས་རྒྱས་སྲས་དབང་བསྐུར། ། བྱང་ཆུབ་སེམས་ནི་བཟང་པོ་ཡིས། ། དེ་ལྟར་བུ་ཁྱོད་དབང་བསྐུར་རོ། ། ཨོཾ་ཨཱཿབཛྲ་དྷྲྀཀ་ཧཱུྃ་ཧཱུྃ་ཞེས་བརྗོད་ལ་བྱིན། དེས་ཀྱང་རང་གི་ལུས་དཀྱིལ་གྱི་ལྷ་ཐམས་ཅད་མཉེས་པའི་ཕྱིར། ཨ་ཧོ་སུ་ཁ། ཞེས་བརྗོད་ཅིང་མྱངས་པས་ལུས་ཐམས་ཅད་གང༌། རང་བཞིན་བརྒྱད་ཅུའི་དྲི་མ་དག སྟོང་པ་གསུམ་གྱི་ཡེ་ཤེས་རྒྱུད་ལ་སྐྱེས་པར་བསམས་ལ་ཅུང་ཟད་མཉམ་པར་གཞག་གོ །
དེ་ནས་བྱང་སེམས་ལྷག་མ་དེ་དུང་ཆོས་སུ་དྲི་བཟང་གི་ཆུ་དང་བསྲེས་ནས་ཡི་གེ་གསུམ་གྱིས་བསྔགས་ཏེ། སངས་རྒྱས་ཐམས་ཅད་ཀྱིས་དབང་བསྐུར་བར་བསམས་ལ། བཀྲ་ཤིས་ཀྱི་ཚིགས་བཅད་སྔོན་དུ་འགྲོ་བས། སྤྱི་བོ་ནས་བླུག་ཅིང་འཐུང་དུ་བཅུག་ལ་དབང་བསྐུར་ཏེ། པདྨའི་དབུས་ནས་རིན་ཆེན་འབར་བ་རབ་བྱུང་སྟེ། ། རྒྱལ་བ་རྣམས་ཀྱིས་དབུ་ནི་ཤིན་ཏུ་བསྐམས་པ་ལ། ། རྣམ་དག་རྡོ་རྗེ་ལས་ནི་བྱུང་བ་ཡེ་ཤེས་ཆུ། ། དྲི་མེད་ཆར་གྱིས་སྤྱི་བོར་དབང་ནི་བསྐུར་གྱུར་ཅིག ། ཅེས་པས་སོ། ། དེ་ནས་སློབ་མ་རྣམ་སྣང་གི་ང་རྒྱལ་ལས་འཕོས་ནས་འོད་དཔག་མེད་ཀྱི་རང་བཞིན་དུ་མོས་ཏེ།
འབྲུ་གསུམ་གྱིས་བསྲུང་ཞིང་མིག་རས་བསལ་ལ། དེ་ལྟར་ན་དཀྱིལ་འཁོར་བཞི་ལས་ལུས་དཀྱིལ་དང་འབྲེལ་བའི་བྷ་གའི་དཀྱིལ་འཁོར་དུ་གསང་བའི་དབང་བསྐུར་བ་ཐོབ། ངག་གི་དྲི་མ་འཁྲུད། ལམ་རྡོ་རྗེའི་བཟླས་པ་དང༌། སེམས་དབེན་བསྒོམ་པ་ལ་དབང༌། གསུང་རྡོ་རྗེ་མངོན་དུ་འགྱུར་བའི་སྐལ་བ་ཅན་དུ་བྱས་སོ། ། ཞེས་རྟོགས་པ་བསྐྱེད་དེ་གསང་བའི་དབང་ངོ༌། ། དེ་ནས་ཤེས་རབ་ཡེ་ཤེས་ཀྱི་དབང་གི་དོན་དུ། རིག་མ་དང་མཎྜལ་ཕུལ་ལ། ཐལ་མོ་སྦྱར་ནས།
མཆོག་སྦྱིན་རྡོ་རྗེ་མཆོག་ཁྱོད་འདུད། ། ཡང་དག་མཐར་གྱུར་ཁྱོད་ལ་འདུད། ། སྟོང་ཉིད་ལས་བྱུང་ཁྱོད་ལ་འདུད། ། སངས་རྒྱས་བྱང་ཆུབ་ཁྱོད་ལ་འདུད། ། སངས་རྒྱས་ཀུན་གྱི་ཡེ་ཤེས་ཆེ། ། ཐམས་ཅད་སྟོང་པ་བླ་ན་མེད། ། མངོན་པར་བྱང་ཆུབ་མཐོང་བས་ན། ། སློབ་དཔོན་ཆེན་པོ་བདག་ལ་སྩོལ། ། ལས་དང་སྐྱེ་ལས་རྣམ་གྲོལ་བའི། ། ཚེ་འདིར་བྱང་ཆུབ་ཉིད་ཐོབ་པ། །
རང་མྱོང་མཚན་ཉིད་གཅིག་པ་ཉིད། ། སེམས་དཔའ་ཆེན་པོ་སྩལ་དུ་གསོལ། ། ཁྱོད་ཞབས་པདྨ་སྤངས་ནས་ནི། ། གཙོ་བོ་གཞན་ན་སྐྱབས་མ་མཆིས། ། འགྲོ་བའི་དཔའ་བོ་ཐུབ་ཆེན་པོ། ། དེ་བས་སངས་རྒྱས་མཆོག་བརྙེས་མཛོད། ། ཅེས་སམ། བསྡུ་ན། དངོས་གྲུབ་ཐམས་ཅད་བསྡུས་ནས་ནི། ། ཁྱོད་ཀྱིས་བདག་ལ་དབང་བསྐུར་གསོལ། །
ཞེས་ལན་གསུམ་གྱིས་གསོལ་བ་བཏབ། ཕན་ཚུན་ངོ་ཚས་བཅིངས་ནས་བདེ་བ་ངོས་མི་ཟིན་པས། དེ་སྤང་བའི་ཕྱིར། གདོང་རས་བཅིངས་ལ། བླ་མས་རིག་མ་རེག་རྡོ་རྗེ་མར་བསྐྱེད། རིགས་ལྔ་བཀོད་ནས། དེའི་ལག་པ་སློབ་མའི་ལག་པར་གཏད་ནས་རང་གི་ལག་པ་གཡོན་པས་བཟུང༌། གཡས་པས་རྡོ་རྗེ་དང་བཅས་པས་སློབ་མའི་སྤྱི་བོར་བཞག་ལ། འདིར་ནི་ཁྱེད་རྣམས་དཔང་པོ་ཡིན། ། བདག་གིས་འདི་ལ་འདི་གཏད་དོ། །
ཞེས་དེ་བཞིན་གཤེགས་པ་རྣམས་དཔང་པོར་བྱས་ཏེ། གཟུགས་མ་ཡིད་འོང་འདི་ཁྱོད་ཀྱིས། ། བསྟེན་བྱར་སངས་རྒྱས་རྣམས་ཀྱིས་བརྟག ། འཁོར་ལོ་རིམ་པའི་སྦྱོར་བ་ཡིས། ། བདེ་བ་དམ་པ་མྱང་བར་གྱིས། ། རྡོ་རྗེའི་སྐྱིལ་ཀྲུང་གིས་སེམས་ནི། ། ནོར་བུའི་ནང་དུ་གནས་བལྟ་བས། ། ཐབས་གཞན་གྱིས་ནི་སངས་མི་རྒྱ། ། དེ་བས་རིག་པ་འདི་མཆོག་ཡིན། ། ཆོས་ཀུན་གཉིས་སུ་མེད་པ་ལ། །
དངོས་པོ་གཉིས་སུ་བརྟགས་པ་ཡིན། ། དེ་བས་འཁོར་བར་རྣམ་བྲལ་བར། ། རྟག་ཏུ་ཁྱོད་ཀྱིས་མི་བྱའོ། ། འདི་ནི་སངས་རྒྱས་ཐམས་ཅད་ཀྱི། ། རིག་མའི་བརྟུལ་ཞུགས་བླ་མེད་པའོ། ། རྨོངས་པ་གང་ཞིག་འདས་གྱུར་ན། ། དེ་ཡི་དངོས་གྲུབ་མཆོག་མི་འགྲུབ། ། ཅེས་བརྗོད་དེ་གཏད། རིག་མ་དེས་ཀྱང་ལུས་དྲི་བཟངས་པོས་བྱུགས། གོས་དང་བྲལ་བས།
རང་གི་ཆུ་སྐྱེས་སློབ་མ་ལ་སྟོན་ཅིང༌། ཨེ་མ་བདག་གིས་པདྨ་འདི། ། བདེ་བ་ཐམས་ཅད་ཡང་དག་ལྡན། ། གང་ཞིག་ཆོ་གས་བསྟེན་བྱེད་པ། ། དེ་ཡི་མདུན་ན་བདག་གནས་སོ། ། སངས་རྒྱས་བསྟེན་པ་ལ་སོགས་པ། ། པདྨར་བྱ་བ་ཇི་བཞིན་གྱིས། ། བདེ་ཆེན་རྒྱལ་པོ་རང་ཉིད་ནི། ། འདི་ཉིད་དུ་ནི་རྟག་ཏུ་བཞུགས། ། སྟྭཾ་བྷཉྫ་མོཀྵ་ཧོཿཞེས་བརྗོད་པར་བསམ།
སློབ་མ་གསུང་རྡོ་རྗེའི་ང་རྒྱལ་ལས་འཕོས་ཏེ། ཐུགས་རྡོ་རྗེར་བསྐྱེད། རིག་མ་རེག་རྡོ་རྗེར་བསམ། གཉིས་ཀ་ལ་ལུས་དཀྱིལ་བཀོད། རྡོ་རྗེ་པདྨ་འདུ་བྱས། རིན་འབྱུང་གི་ང་རྒྱལ་གྱིས་སྙོམས་པར་ཞུགས་ལ་རྡོ་རྗེ་དབྱིངས་ཀྱི་དབང་ཕྱུག་མའི་རྩྭ་གཡོན་གྱི་ཆ་ན་གནས་པ་སོར་མོས་བསྐུལ་ཏེ། དེ་ལས་བྱུང་བའི་བདེ་བ་ལ་སོགས་པའི་སྦྱོར་བས་ཧཱུྃ་གླུ་རུ་བླང་ཞིང་བརྩམ་པར་བྱའོ། ། དེ་ལྟར་སྙོམས་པར་ཞུགས་པས་བྱང་ཆུབ་ཀྱི་སེམས་རྡོ་རྗེ་ནོར་བུ་ཡོངས་སུ་གང་བའི་མཚན་ཉིད་དང༌། གསུམ་པ་དགའ་བྲལ་སྣང་བ་ཉེ་བར་ཐོབ་པ་ཞེས་བྱ་བ། རང་གིས་ཉམས་སུ་མྱང་བར་བྱས་ཏེ།
རྡོ་རྗེ་པདྨར་རབ་གནས་ཏེ། ། བྱང་ཆུབ་སེམས་ཀྱང་སྤང་མི་བྱ། ། བསྐྱོད་བྱ་དེ་ཡི་དགའ་བ་ཡིས། ། སེམས་ནི་ཀུན་དུ་གང་བར་བསྒོམ། ། རྣལ་འབྱོར་པས་ནི་བྱང་ཆུབ་སེམས། ། ཇི་སྲིད་མ་དོར་དེ་སྲིད་དུ། ། རྒྱུན་མི་འཆད་པར་དགའ་བ་ལས། ། བྱུང་བའི་བདེ་བ་ཅིས་མི་ཐོབ། ། ཅེས་པ་ལྟར་དོན་མངོན་དུ་བྱའོ། ། གལ་ཏེ་ཐིག་ལེ་འཛག་ཏུ་དོགས་ན།
ཕཊ་ཅེས་བརྗོད་ཅིང༌། ཐིག་ལེ་ཕྱུང་ལ་དོན་གྲུབ་ཀྱི་ང་རྒྱལ་གྱིས་ཕྱོགས་བཅུའི་རྒྱལ་བ་ཐམས་ཅད་ལ། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པས་མཆོད་དོ། ། དེ་ནས་རིག་མའི་རྐང་པ་གཡོན་པ་རང་གི་མགོ་ལ་བཞག་ནས། དེ་རིང་ཕན་ཆད་བུ་ཁྱོད་ཀྱིས། ། ཅི་སྲིད་བྱང་ཆུབ་སྙིང་པོའི་བར། ། རྨི་ལམ་བཞིན་དུ་སེམས་ཅན་གྱི། ། བླ་ན་མེད་པའི་དོན་བྱོས་ཤིག ། བསྐྱེད་པའི་རིམ་པ་བསྒོམ་པ་ཡི། །
འདི་ནི་མན་ངག་ལས་ནི་ཤེས། ། རིག་མ་འདི་ནི་དོར་བྱས་ནས། ། ཐབས་གཞན་གྱིས་ནི་སངས་མི་རྒྱ། ། བརྟུལ་ཞུགས་རྣམས་ཀྱིས་མཆོག་གི་མཆོག ། རིག་མའི་བརྟུལ་ཞུགས་བུ་ཡིས་སྤྱོད། ། དེ་ལྟར་འདི་ནི་རྣལ་འབྱོར་མཆོག ། རྡོ་རྗེའི་རྣལ་འབྱོར་རྣལ་འབྱོར་མ། ། རིམ་པ་ཇི་བཞིན་ཡོངས་ཤེས་བྱ། ། རྡོ་རྗེ་སེམས་དཔའི་གོ་འཕང་སྟོན། ། ཞེས་རིག་མའི་བརྟུལ་ཞུགས་བྱིན་ལ།
དེའི་ལན་དུ། བདག་ལ་དངོས་གྲུབ་མཆོག་སྩོལ་ལགས། ། ཏིང་འཛིན་ཀུན་གྱི་འབྲས་བུ་སྩལ། ། སེམས་ཅན་ཀུན་ལ་ཅི་འདོད་པར། ། དངོས་གྲུབ་བླ་ན་མེད་པ་སྩལ། ། ཞེས་གཏང་རག་ཕུལ་ལ་གདོང་གཡོགས་བསལ་ནས། ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ། ཤེས་རབ་ཡེ་ཤེས་ཀྱི་དབང་བསྐུར་བ་ཐོབ། ཡིད་ཀྱི་དྲི་མ་འཁྲུད། ལམ་བདག་བྱིན་གྱིས་བརླབས་པའི་རིམ་པ་བསྒོམ་པ་ལ་དབང༌།
ཐུགས་རྡོ་རྗེ་མངོན་དུ་འགྱུར་བའི་སྐལ་བ་ཅན་དུ་བྱས་སོ། ། ཞེས་རྟོགས་པ་བསྐྱེད་དེ། ཤེས་རབ་ཡེ་ཤེས་ཀྱི་དབང་ངོ༌། ། དེ་ནས་དབང་བཞི་པའི་དོན་དུ་ཡོན་དང་མཎྜལ་ཕུལ་ནས། ཐལ་མོ་སྦྱར་ཏེ། སྐུ་དང་གསུང་དང་ཐུགས་ཀྱི་མཆོག ། དེ་བཞིན་གཤེགས་པ་ཀུན་གྱི་གནས། ། བླ་ན་མེད་པའི་བྱང་ཆུབ་སེམས། ། སྙིང་པོ་བཅོམ་ལྡན་བཤད་དུ་གསོལ། ། ཞེས་ལན་གསུམ་གྱིས་གསོལ་བ་བཏབ་ལ།
གདོང་རས་བཅིངས་པའམ། མ་བཅིངས་ཀྱང་རུང་སྟེ། སློབ་མ་སྔར་དབང་གསུམ་པའི་དུས་ཀྱིས་ཉམས་མྱོང་དྲན་དུ་བཅུག་ལ། འདི་སྐད་བརྗོད་དོ། ། འདིར་བཞི་པ་དེ་ཡང་དེ་བཞིན་ནོ། ། ཞེས་དབང་གསུམ་པ་དང་བཞི་པ་དཔེ་དོན་དུ་སྦྱར་ནས་གསུངས་པའི་དོན་ཡང༌། ད་ལྟ་ཁྱོད་ཀྱིས་དབང་གསུམ་པའི་དུས་སུ། རང་དང་ཕྱག་རྒྱ་གཉིས་ལྷའི་སྐུ་ཡབ་ཡུམ་དུ་སྣང་བཞིན་པའི་དུས་ན། སེམས་ལྷན་ཅིག་སྐྱེས་པའི་དགའ་བས་དེ་ཁོ་ན་ཉིད་ཀྱི་དོན་དུ་ཞུགས་པ་གཉིས་དུས་མཉམ་དུ་ཡོད་པ་བཞིན་དུ། ལམ་འདི་གོམས་པས་མཐར་རླུང་སེམས་ཙམ་ལས་གྲུབ་པའི་ལོངས་སྤྱོད་རྫོགས་པའི་ཡེ་ཤེས་ཀྱི་སྐུ་རང་སྣང་གི་རིག་མ་དང་ཁ་སྦྱོར་བའི་སྐུ་དང༌།
དེའི་དུས་ན་ཐུགས་ལྷན་ཅིག་སྐྱེས་པའི་དགའ་བ་དང༌། སྟོང་ཉིད་རོ་གཅིག་ཏུ་གྱུར་པའི་འོད་གསལ་ཐམས་ཅད་སྟོང་པ་གཉིས་ངོ་བོ་དབྱེར་མེད་པའི་ཡེ་ཤེས་ཟུང་འཇུག་གི་གོ་འཕང་མངོན་དུ་བྱེད་དེ། དེ་ནི་ཐོབ་བྱ་དོན་གྱི་དབང་བཞི་པ་ཡིན་ལ། དེ་ལྟ་བུས་ལུས་འཇའ་ཚོན་ལྟ་བུའི་སྐུ་དང༌། སེམས་འོད་གསལ་རོ་གཅིག་པ་མ་ཐོབ་ཀྱང་དེ་དང་མཐུན་པར་མོས་པ་ཡིད་བྱེད་ཀྱི་ཚུལ་གྱིས་བསྒོམས་པས་འབྲས་བུ་ཟུང་འཇུག་མངོན་དུ་འགྱུར་བ་ཡིན་ནོ། ། དེའི་དོན་ཡང༌། དངོས་པོ་ཐམས་ཅད་དང་བྲལ་བ། ། ཕུང་པོ་ཁམས་དང་སྐྱེ་མཆེད་དང༌། ། གཟུང་དང་འཛིན་པ་རྣམ་སྤངས་པ། ། ཆོས་བདག་མེད་པ་མཉམ་པ་ཉིད། །
རང་སེམས་གདོད་ནས་མ་སྐྱེས་པ། ། སྟོང་པ་ཉིད་ཀྱི་རང་བཞིན་ནོ། ། ཞེས་པའི་དོན་ཡང༌། དངོས་པོ་ཐམས་ཅད་ནི་སྣོད་ཀྱི་འཇིག་རྟེན་ཏེ་དེ་དང་བྲལ་བ་དང༌། བཅུད་ཀྱི་ཕུང་ཁམས་སྐྱེ་མཆེད་ཀྱི་བདག་ཉིད་ཅན་གྱི་གཟུང་འཛིན་སྤངས་པ་སྟེ། མདོར་ན་སྣོད་བཅུད་ཀྱི་གཉིས་སྣང་ཐམས་ཅད་དག་པ། ཆོས་བདག་མེད་པ་འོད་གསལ་བ་ཡིན་ལ། དེ་དང་མཉམ་པ་སྟེ་རོ་གཅིག་ཏུ་ཞུགས་པས་རང་གི་སེམས་གདོད་མ་ནས་མ་སྐྱེས་པ་དང༌། ཟུང་དུ་འཇུག་པའི་རྡོ་རྗེ་གསུམ་དབྱེར་མི་ཕྱེད་པའི་འཇའ་ཚོན་ལྟ་བུའི་ལུས་འོད་གསལ་སྟོང་པའི་ཡེ་ཤེས་ཀྱི་ངོ་བོ་སྟེ། ས་བཅུ་ལ་ཞུགས་པའི་རྒྱལ་སྲས་རྣམས་ཀྱི་མིག་གི་སྤྱོད་ཡུལ་ཙམ་དུ་གྱུར་པའི་ཟུང་དུ་འཇུག་པའི་སྐུ་ཡིན་ནོ། །
ཞེས་བཤད་དོ། ། དེ་ནས་སློབ་མས་དབང་བཞི་པའི་དོན་ལ། ཡིད་ཆེས་ནས་དགའ་བའི་བློས། ཨེ་མ་ཧོ་སངས་རྒྱས། ཨེ་མ་ཧོ་ཆོས། ཆོས་བཤད་པ་ནི་ངོ་མཚར་ཆེ། ། ཡང་དག་དོན་ནི་དག་པའི་དོན། ། བྱང་ཆུབ་སེམས་ལ་ཕྱག་འཚལ་ལོ། ། བདག་མེད་པ་ཡི་ཆོས་ལས་བྱུང༌། ། སངས་རྒྱས་བྱང་ཆུབ་རྫོགས་མཛད་པ། །
རྣམ་པར་མི་རྟོག་དམིགས་སུ་མེད། ། བྱང་ཆུབ་སེམས་ལ་ཕྱག་འཚལ་ལོ། ། ཀུན་ཏུ་བཟང་པོ་ཐམས་ཅད་དོན། ། བྱང་ཆུབ་སེམས་ནི་རབ་བསྐོར་བ། ། བྱང་ཆུབ་སྤྱོད་མཆོག་རྡོ་རྗེ་མཆོག ། བྱང་ཆུབ་སེམས་ལ་ཕྱག་འཚལ་ལོ། ། དག་པ་དེ་བཞིན་གཤེགས་པའི་ཐུགས། ། སྐུ་གསུང་ཐུགས་ཀྱི་རྡོ་རྗེ་འཛིན། ། སངས་རྒྱས་བྱང་ཆུབ་རབ་སྟོན་པ། ། བྱང་ཆུབ་སེམས་ཁྱོད་ལ་ཕྱག་འཚལ། །
ཞེས་བརྗོད་ཅིང་གཏང་རག་དབུལ་ལོ། ། དེ་ནས་སྔར་གདོང་རས་བཅིངས་ན་བཀྲོལ་ལ། དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བཞི་པ་ཚིག་གི་སྒོ་ནས་ཐོབ། སྒོ་གསུམ་གྱི་དྲི་མ་དག ལམ་ཟུང་འཇུག་གི་རིམ་པ་བསྒོམ་པ་ལ་དབང༌། བདེ་བ་ཆེན་པོའི་སྐུ་མངོན་དུ་འགྱུར་བའི་སྐལ་བ་ཅན་དུ་བྱས་སོ། ། ཞེས་རྟོགས་པ་བསྐྱེད་དེ། དབང་བཞི་པའོ། ། དེ་ནས་དམ་ཚིག་དང་སྡོམ་པ་བསྲུང་བར་བསྡམས་ལ། ཡོན་དང་མཎྜལ་ཕུལ་ནས།
དེང་ནས་བརྩམས་ཏེ་བདག་བྲན་དུ། ། གཙོ་བོས་བདག་ནི་མཆོད་པར་བཞེས། ། ཞེས་བརྗོད་ལ། དབང་དུས་སུ་ཐོབ་པའི་དམ་ཚིག་དང་སྡོམ་པ་ཡང་དག་པར་བསྲུང་བ་ལ་ནན་ཏན་དུ་བྱའོ། ། དེ་ནས་བླ་མས་རས་བྲིས་ཀྱི་དཀྱིལ་འཁོར་ལ་མཆོད་བསྟོད་བྱ། དངོས་གྲུབ་བླང་ཞིང་ནོངས་པ་བཟོད་པར་གསོལ། རས་བྲིས་ཀྱི་ཡེ་ཤེས་པ་རྣམས་ལ་བརྟན་བཞུགས་བྱ། ལས་ཀྱི་རྗེས་རྣམས་མི་མངོན་པར་བསྡུ་ཞིང༌། རང་རྡོ་རྗེ་འཆང་གི་ང་རྒྱལ་གྱིས། བསྔོ་བ་དང་སྨོན་ལམ་བཏབ་ལ་བཀྲ་ཤིས་བྱའོ། །
རྒྱལ་བས་ལུང་བསྟན་རབ་དགའི་ས་བརྙེས་པ། ། སྐྱོབ་པ་ཀླུ་སྒྲུབ་ཞབས་ཀྱི་པདྨ་ལས། ། ལེགས་འོངས་གདམས་པའི་བདུད་རྩི་ལེགས་བསྟེན་པས། ། བློ་གྲོས་མིག་བྱེ་རྟོགས་པའི་ལུས་རྒྱས་པ། ། གྲུབ་པའི་དབང་ཕྱུག་ཀླུ་ཡི་བྱང་ཆུབ་དང༌། ། བློ་ཆེན་སྒྲ་གཅན་འཛིན་དཔལ་བཤེས་གཉེན་གྱིས། ། ལེགས་མཛད་དཀྱིལ་འཁོར་ཆོ་གའི་གཞུང་བཟང་གཉིས། ། རྣམ་དག་དབང་གི་ཆུ་བོ་དང་བཅས་པ། ། མ་བྱོན་སངས་རྒྱས་གསུམ་པ་སྐྱེ་དགུའི་མགོན། ། སྡོམ་བརྩོན་ཁ་ཆེའི་མཁན་པོ་ཤཱཀྱ་ཤྲཱིས། །
འཕགས་ཡུལ་མཁས་པའི་གླིང་ནས་སྤྱན་དྲངས་ནས། ། བོད་ཡུལ་འགྲོ་ལ་ཕན་བདེ་བསྐྱེད་ཕྱིར་སྤེལ། ། དེ་ཡི་སྤྱན་སྔར་འཛམ་གླིང་མཁས་པའི་མཆོག ། ཆོས་ཀྱི་དབང་ཕྱུག་ས་སྐྱ་པཎྜི་ཏས། ། མ་ནོར་དབང་དང་གཞུང་གི་ལུང་མནོས་ནས། ། བཤད་ཅིང་བསྒྱུར་ཏེ་ལེགས་པར་གཏན་ལ་ཕབ། ། དེ་ཡི་རྗེས་འཇུག་དཀྱིལ་འཁོར་ཆོ་ག་འདི། ། ཤཱཀྱའི་དགེ་སློང་ཀུན་དགའ་བཟང་པོ་ལ། ། མདོ་སྔགས་གཉིས་ཀྱི་སྡེ་སྣོད་མང་འཛིན་པ། ། བཤེས་གཉེན་བསམ་གཏན་དཔལ་གྱིས་བསྐུལ་ནས་སྦྱར། །
རྣམ་དཀར་དགེ་བ་གདྒཱའི་ཆུ་རྒྱུན་དེས། ། འགྲོ་བའི་སེམས་ཀྱི་དྲི་མ་ཀུན་སྦྱངས་ནས། ། ཟག་མེད་སྐུ་བཞིའི་ནོར་བུས་ཡོངས་གང་བ། ། ཀུན་མཁྱེན་རྒྱ་མཚོ་ཆེན་པོར་འཇུག་གྱུར་ཅིག ། དཔལ་གསང་བ་འདུས་པའི་དཀྱིལ་འཁོར་གྱི་ཆོ་ག་ཡེ་ཤེས་རྒྱ་མཚོ་ཞེས་བྱ་བ་འདི་ནི་བདེ་བར་གཤེགས་པའི་གསུང་རབ་ཐམས་ཅད་ལ་བསྙེངས་པ་མི་མངའ་བའི་མཁྱེན་རབ་ཅན། རྗེ་བཙུན་མཁས་པའི་དབང་པོ་ཡེ་ཤེས་རྒྱལ་མཚན་དཔལ་བཟང་པོའི་ཞབས་རྡུལ་སྤྱི་བོས་བླངས་པ། ཤཱཀྱའི་དགེ་སློང་ཀུན་དགའ་བཟང་པོས་གྲུབ་ཆེན་ཀླུའི་བྱང་ཆུབ་ཀྱི་ཆོ་ག་ཉི་ཤུ་པ་དང༌། ཤར་ཕྱོགས་ཀྱི་སློབ་དཔོན་སྒྲ་གཅན་འཛིན་དཔལ་བཤེས་གཉེན་གྱིས་མཛད་པའི་རས་བྲིས་ཀྱི་ཆོ་ག་དང༌། འགྲེལ་ཆེན་སྒྲོན་མ་གསལ་བའི་སྨིན་བྱེད་ཀྱི་སྐབས་རྣམས་ལས་འབྱུང་བའི་དོན་ཐམས་ཅད་ཚང་བར་བཀོད་ཅིང་ཉམས་སུ་བླང་བདེ་བར་མཛེས་བྱེད་ཀྱི་ལོ་མགོ་ཟླ་བའི་ཡར་ཚེས་ལྔ་ལ། དཔལ་ས་སྐྱའི་ཆོས་གྲྭ་ཆེན་པོར་སྦྱར་བའི་ཡི་གེ་པ་ནི་བཤེས་གཉེན་བཟང་པོས་བགྱིས་སོ། །
འདིས་བསྟན་པ་དང་སེམས་ཅན་མང་པོ་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག། །། ༄༅། །དཔལ་གསང་བ་འདུས་པའི་སྦྱིན་སྲེག་གི་ཆོ་ག་ཕྲིན་ལས་རྒྱ་མཚོ་བཞུགས་སོ།། ༈ །དཔལ་གསང་བ་འདུས་པའི་སྦྱིན་སྲེག་གི་ཆོ་ག་ཕྲིན་ལས་རྒྱ་མཚོ་བ་ཞེས་བྱ་བ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། ཤེས་རབ་ལུས་རྫོགས་བསམ་གཏན་ཐོར་ཅོག་མཛེས། ། བརྩོན་འགྲུས་ཚངས་སྐུད་བཟོད་པའི་སྐ་རགས་ཐོགས། ། ཚུལ་ཁྲིམས་གུནྡྷེ་སྦྱིན་པའི་མཆོག་སྦྱིན་ཅན། ། སངས་རྒྱས་དྲང་སྲོང་ཆེ་ལ་གུས་ཕྱག་འཚལ། ། ལྷ་རྣམས་ཚིམ་དང་སྔགས་ཀྱི་ནུས་བསྐྱེད་དང༌། ། སྡིག་པ་སྦྱང་སོགས་ལས་ཀུན་བསྒྲུབ་པ་དང༌། །
དངོས་གྲུབ་མཆོག་རྣམས་བདེ་བླག་བསྒྲུབ་པའི་ཕྱིར། ། སྦྱིན་སྲེག་ཆོ་ག་གཞུང་བཞིན་བཤད་ཀྱིས་ཉོན། ། འདིར་དཔལ་གསང་བ་འདུས་པའི་དཀྱིལ་འཁོར་དུ་དབང་བསྐུར་བ་ཐོབ་ཅིང༌། དམ་ཚིག་དང་སྡོམ་པར་ལྡན་པའི་བསྙེན་པ་སྔོན་དུ་སོང་བའི་རྣལ་འབྱོར་པས། དངོས་གྲུབ་མྱུར་དུ་འགྲུབ་པར་བྱ་བའི་ཕྱིར། སྦྱིན་སྲེག་གི་ཆོ་གས་ལྷ་མཉེས་པར་བྱ་བ་ལ་གསུམ་སྟེ། སྦྱོར་བ། དངོས་གཞི།

རྗེས་སོ། ། དང་པོ་ནི། དབེན་ཞིང་ཡིད་དང་མཐུན་པའི་གནས་སུ། སྔར་ས་ཆོག་མ་བྱས་ན་དཀྱིལ་ཆོག་ལྟར་བྱ་ཞིང༌། སྔར་བྱས་ན་མི་དགོས་པས། ས་ཕྱོགས་དེར་བ་བྱུང་དང༌། དྲི་བཟང་པོས་བྱུགས་ལ། ཚངས་ཟུར་གྱི་ཐིག་རྣམས་གདབ། དེའི་དབུས་སུ་ཞི་བ་ལ་ཐབ་ཁུང་ཟླུམ་པོ། རྒྱར་ཁྲུ་གང༌། ཟབས་སུ་ཁྲུ་ཕྱེད་པ།
མུ་རན་སོར་བཞི་དོར་བའི་ཕྱི་རོལ་དུ། རྒྱ་དང་དཔངས་སུ་སོར་བཞི་པའི་ཁ་ཁྱེར་གྱིས་བསྐོར་བར་བྱ། དེའི་ཕྱི་རོལ་དུ། བྷྲཱུྃ་ལས་བྱུང་བའི་མཆོད་རྟེན་གནས། ། དེ་ཡི་དབུས་སུ་ཐབ་ཁུང་དགོད། ། ཅེས་འབྱུང་བའི་མཆོད་རྟེན་གྱི་དོན་ནི། གཞལ་ཡས་ཁང་ལ་བཤད་པས། ལྷ་སྣམ་ཤིན་ཏུ་ཆེ་བར་བྱ། དེའི་ཕྱི་རོལ་དུ་རྩིག་པ་དང༌། མདའ་ཡབ་དང༌།
སྒོ་དང་རྟ་བབས་ནས་མེ་རིའི་བར་དཀྱིལ་འཁོར་ཡོངས་སུ་རྫོགས་པ་ཆུ་ཚོན་གྱིས་བྲི། ཐབ་ཀྱི་ནང་པདྨ་འདབ་བརྒྱད་ཀྱི་དབུས་དང༌། ཕྱིའི་ཁ་ཁྱེར་ལ་འཁོར་ལོ་དང༌། འཁོར་ལོའི་ཕྲེང་བ་བྲི། ཕྱོགས་བཞིའི་འདབ་མ་ལ། རིགས་བཞིའི་ཕྱག་མཚན་དང༌། ཐབ་ཁུང་གི་གྲྭ་བཞིར་ཟླ་བ་ཕྱེད་པ་ལ་གནས་པའི་རྡོ་རྗེ་ཕྱེད་པ་བྲིའོ། ། རྒྱས་པ་ལ་ཐབ་ཁུང་གྲུ་བཞི་པ། རྒྱར་ཁྲུ་དོ། ཟབས་སུ་ཁྲུ་གང་པ།
མུ་རན་སོགས་གྲུ་བཞི་པས་བསྐོར་བ། དེའི་ཕྱི་རོལ་དུ་ལྷ་སྣམ་སོགས་སྔར་དང་འདྲ་བ། ཐབ་ཀྱི་དབུས་དང་ཁ་ཁྱེར་ལ། རིན་པོ་ཆེ་ཆ་དགུ་པས་མཚན་ཅིང༌། གྲྭ་བཞིར་ཟླ་བ་ཕྱེད་པ་ལ་གནས་པའི་རིན་པོ་ཆེས་མཚན་པ་བྲི་སྟེ། མེ་ཐབ་ཀྱི་མཚན་ཉིད་དོ། ། ཐབ་ཁུང་དེར་ཞི་བ་ལ་མཆོད་སྦྱིན་གྱི་ཤིང་ལ་སོགས་པ་འོ་མ་ཅན་གྱི་རྩེ་མོ་ལས་བྱུང་བའི་ཤིང་རློན་པ་འདབ་མ་དང་བཅས་པ། སྦོམ་ཕྲ་མཐེའུ་ཆུང་གི་ཚད་ཙམ། སྲིད་དུ་ཁྲུ་གང་དང་ལྡན་པ། སྦྲང་རྩི་དང་མར་གྱིས་བྱུགས་པའི་བུད་ཤིང་གིས་ཐབ་ཁུང་དང་དཔངས་མཉམ་པར་བརྩིག
རྒྱས་པ་ལ་ཡལ་ག་ཅན་གྱི་དབུས་ཀྱི་ཆ་ལས་བྱུང་བའི་ཤིང༌། སྦོམ་ཕྲ་ཆ་ག་གང་དང༌། སྲིད་དུ་ཁྲུ་དོའི་ཚད་དང་ལྡན་པ། ཞོ་དང༌། མར་དང༌། དྲི་སེར་པོས་བྱུགས་པས་ཐབ་ཀྱི་དབྱིབས་བཞིན་དུ་བརྩིག དེའི་ནང་དུ། མེ་ཚང་བཅས་ལ་བཞག་སྟེ། བུད་ཤིང་གི་མཚན་ཉིད་དོ། ། དེ་ནས་བདག་གི་གཡས།
ཐབ་ཁུང་གི་གཡོན་དུ། ཞི་བ་ལ་འོ་མ་ཅན་གྱི་ཤིང་དང༌། རྒྱས་པ་ལ་འབྲས་བུ་ཅན་གྱི་ཤིང་ལས་གྲུབ་པའི་ཡམ་ཤིང་རྩེ་མོ་གཉིས་མར་ལ་བྱུག་པ་དང༌། མར་དང༌། ཏིལ་དང༌། དཀར་གསུམ་མངར་གསུམ་སྦྱར་བའི་ཟས་མཆོག་དང༌། འབྲས་དང༌། སོ་བ་དང༌། ནས་དང༌། སྲན་མ་དང༌།
གྲོ་དང༌། དཱུར་བ་དང༌། ཀུ་ཤ་རྣམས་བཤམ། གཡོན་དུ། ཆུ་གཉིས་སྔོན་དུ་འགྲོ་བའི་ཉེར་སྤྱོད་ལྔ་དང༌། གཏོར་མ་གཅིག་བཤམ། མདུན་དུ་ནང་མཆོད་དང༌། རྡོ་རྗེ་དྲིལ་བུའི་བར་དུ་དགང་བླུགས་ཁ་སྦྱར་བ་དང༌། ཕུར་བུ་བཅུ་ཐོ་བ་དང་བཅས་པ་ཡང་བཤམ། གཞན་ཡང་ཉེ་བར་མཁོ་བའི་ཡོ་བྱད་རྣམས་འཚོག་པར་བྱ་ཞིང༌།
ཐབ་ཁུང་གི་ཕྱིའི་མེ་རིའི་སྟེང་དུ། ཕུར་ཁུང་བཅུ་ཡང་དགོད་དོ། ། གཉིས་པ་དངོས་གཞི་ནི། དེ་ནས་བདག་ཉིད་ཞི་བ་ལ། གོས་དང་རྒྱན་དཀར་པོས་བརྒྱན་ཅིང༌། བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་སོགས་ཞི་བར་འདོད་པའི་སེམས་དང༌། རྒྱས་པ་ལ་རྒྱན་གོས་སེར་པོས་བརྒྱན་ཅིང༌། ཆོས་དང་ལོངས་སྤྱོད་རྒྱས་པར་འདོད་པའི་བསམ་པས། འཇམ་ཞིང་འབོལ་བའི་སྟན་ལ། ཞི་བ་ལ་ཤར་དང༌།
རྒྱས་པ་ལ་ཁ་བྱང་དུ་ཕྱོགས་པས་འདུག་སྟེ། དཀྱིལ་འཁོར་སྒྲུབ་མཆོད་དང་འབྲེལ་ན། སྒྲུབ་ཅིང་མཆོད་པ་རྣམས་ལེགས་པར་ཚར་ནས། ཕྱི་རོལ་པའི་གཏོར་མ་གཏོང༌། ནང་དུ་ཞུགས་ལ། ལྷག་ཆད་ཁ་བསྐང་བ་དང༌། སྒོ་དབྱེ་བ་དང༌། ལྷག་ཆད་ཁ་བསྐང་བ་ཡན་ཆད་རྫོགས་པར་བྱས་ནས། སྦྱིན་སྲེག་ལ་འཇུག་གོ ། སྒྲུབ་མཆོད་དང་མ་འབྲེལ་ན་ཐབ་ཁུང་གི་དྲུང་ངམ།
གནས་གཞན་དུའང་རུང་སྟེ། བདག་བསྐྱེད་ཚོགས་རྟེན་ནས་ཉེར་བསྡུའི་བར་བཟླས་པ་དང་བཅས་པ་རྫོགས་པར་བྱས་ལ། ཞི་བ་ལ་ཙོག་པུའམ། སྐྱིལ་ཀྲུང༌། རྒྱས་པ་ལ་བཟང་པོའི་འདུག་སྟངས་ཀྱིས་འཁོད་ལ། ཐོག་མར་བདག་ཉིད་ཤཱུ་ནྱ་ཏཱས་སྟོང་པར་སྦྱངས་པའི་ངང་ལས་སྐད་ཅིག་གིས། བདག་ཉིད་རྡོ་རྗེ་འཆང་དུ་བསྐྱེད་པ་ནས། དེ་ཞེ་སྡང་རྡོ་རྗེར་བསྒྱུར་ལ། དེའི་ཕྲག་པ་ནས་རྐང་མཐིལ་གྱི་བར་ཐམས་ཅད། ཞི་བ་ལ་ཨོཾ་ལས་སྐྱེས་པའི་སེམས་དཔའི་རྡོ་རྗེ་དཀར་པོ་དང༌།
རྒྱས་པ་ལ་སྭཱ་ལས་སྐྱེས་པའི་རྡོ་རྗེ་སེར་པོ་འོད་རབ་ཏུ་འབར་བ་ཅན་རྣམས་ཀྱིས་ལུས་ཐམས་ཅད་ལ་ཁྱབ་པར་བསམས་ལ། དེ་རྣམས་ལས་དུས་མཐའི་མེ་དང་འདྲ་བའི་ཡི་གེ་ཧཱུྃ་མེའི་རང་བཞིན་ཅན་དཔག་ཏུ་མེད་པ་འཕྲོས་ཏེ། སྦྱིན་སྲེག་གི་སའི་ཆ་ལ་ཕོག་པས། སའི་ཉེས་པ་ཐམས་ཅད་བསྲེགས་ནས། ས་ཕྱོགས་བགེགས་དང་བྲལ་བར་བསམ་མོ། ། དེ་ནས་རང་གི་སྙིང་གར་ཧཱུྃ་བསམས་པ་ལས། ཁྲོ་བོ་བཅུ་སྤྲོས་ནས། ཐབ་ཁུང་གི་ཕྱི་རོལ་གྱི་ཕྱོགས་བཅུར་འཁོད་པར་བསམས་ལ། དེ་ནས་འོག་གི་གནོད་མཛེས་ལ་བཀའ་བསྒོས་པས། དེས་བགེགས་བཀུག་པ་དང༌།
བདུད་རྩི་འཁྱིལ་པས་ཕུར་བུ་གདབ་པ་རྣམས་སྒྲུབ་ཐབས་བཞིན་བྱས་ལ། དངོས་སུ་ཕུར་བུ་རྣམས་རང་ངམ་སློབ་མས་སྔར་གྱི་ཕུར་ཁུང་རྣམས་སུ་གདབ་ཅིང༌། ཐོ་བས་བརྡུང་བ་དང༌། མེ་དང༌། རྡོ་རྗེའི་རྭ་བ་དང༌། གུར་དང༌། ས་གཞི་རྣམས་ཀྱིས་བསྲུང་སྟེ། གནས་བསྲུང་བའོ། ། དེ་ནས་ཐབ་ཀྱི་ཕྱིའི་བྲིས་པའི་གཞལ་ཡས་ཁང༌། བསང་སྦྱང༌།
སྟོང་པའི་ངང་ལས་བྷྲཱུྃ་ལས་གཞལ་ཡས་ཁང་ཡོངས་སུ་རྫོགས་པར་བསྐྱེད་ནས། རང་ལྷ་སྣམ་གྱི་སྟེང་དུ་ལྷའི་ང་རྒྱལ་གྱིས་གནས་པར་བསམ། དེ་ནས་ཀུ་ཤ་གཙང་མ། ལས་ཐམས་ཅད་པས་བསངས་ལ། ཐབ་ཀྱི་ཕྱོགས་མཚམས་བརྒྱད་དུ། གཡས་སྐོར་དུ། དང་པོའི་རྩ་བ་ཕྱི་མའི་རྩེ་མོས་ནོན་པ་དགྲམ་ཞིང༌། ཀུ་ཤ་འདི་ནི་བཟང་ཞིང་དགེ ། ཚངས་པ་ཡི་ནི་དག་བྱེད་དེ། ། དཀོན་མཆོག་གསུམ་གྱི་དག་བྱེད་ཡིན། །
ས་ལས་སྐྱེས་པའི་སྙིང་པོ་མཆོག ། འདིས་བདག་ལ་བགེགས་མེད་པར་མཛོད་ཅིག ཨོཾ་ཨ་མྲྀ་ཏ་ཀུཎྜ་ལཱི་སརྦ་བིགྷྣཱཾ། ནཱ་ཤ་ཡ་ཧཱུྃ་ཕཊ། ཞེས་འཁྱིལ་པའི་སྔགས་བརྗོད་ཅིང་དགྲམ་མོ། ། དེ་ནས་ཐབ་དང་ཡོ་བྱད་རྣམས་ལས་ཐམས་ཅད་པས་བསང༌། ཤཱུ་ནྱ་ཏཱས་སྦྱངས་ནས་སྟོང་པའི་ངང་ལས་ཞི་བ་ལ་ཨོཾ་དང༌། རྒྱས་པ་ལ་སྭཱ་བྲིས་པ་དང་རྗེས་སུ་མཐུན་ཞིང༌། མཚན་ཉིད་ཡོངས་སུ་རྫོགས་པའི་ཐབ་ཁུང་དང༌། མཆོད་རྫས་རྣམས་ཨ་ལས་ཐོད་པའི་ནང་དུ་ཧཱུྃ་ལས་མཆོད་རྫས་རྣམས་དྭངས་ཤིང་ཐོགས་པ་མེད་པ་ལས་སྒྲུབ་པའི་ནུས་པ་དང་ལྡན་པ་བསྐྱེད་ལ།
ཨརྒྷཾ་སོགས་མཆོད་པའི་སྔགས་དང༌། ཨོཾ་ཨཱ་སྭཱ་ཧཱས་ཡམ་ཤིང་དང༌། ཨོཾ་ཤྲཱི་སྭཱཾ་ཧཱས་མར་དང༌། ཨོཾ་ཛྲཱིཾ་སྭཱ་ཧཱས་འབྲུ་རྣམས་དང༌། ཨོཾ་ཀུ་རུ་ཀུ་རུ་སྭཱ་ཧཱས་རྫས་ཐམས་ཅད་བྱིན་གྱིས་བརླབ་བོ། ། དེ་ནས་ཤིང་ཁྲུ་གང་པ་རས་དཀར་པོས་དཀྲིས་ལ། ཞི་བ་ལ་བྲམ་ཟེའི་རྒྱུན་བཞག་གམ། རྒྱས་པ་ལ་རྒྱལ་པོའི་ཕོ་བྲང་ནས་བྱུང་བའི་མེ་བླངས་ལ། ཨོཾ་བཛྲ་ཛྭ་ལ་ཛྭ་ལ་ཧཱུྃ་ཕཊ། ཅེས་པས་མེ་སྦར་ནས།
བུད་ཤིང་བརྩིགས་པའི་མེ་མཚམས་སུ་བཞག་ལ། སྔགས་དེ་ཉིད་བརྗོད་ཅིང༌། མར་བླུགས་གཟར་གསུམ་གྱིས་མེ་གསོས་ཏེ། རླུང་གཡབ་ཀྱིས་གཡོབ་ཅིང་སྦར་རོ། ། དེ་ནས་མེ་དེ་ཉིད་བསངས་ཤིང་སྦྱངས་ཏེ། སྟོང་པའི་ངང་ལས་ཧཱུྃ་ལས་དུས་མཐའི་མེ་དང་འདྲ་བའི་ཡེ་ཤེས་ཀྱི་མེ་རབ་ཏུ་འབར་བའི་དབུས་སུ། ཞི་བ་ལ་བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ། དེའི་སྟེང་དུ་ཨོཾ་ཨཱཿརཾ་ཧཱུྃ་ཡོངས་སུ་གྱུར་པ་ལས། པཱ་ས་ཀ་ཞེས་བྱ་བའི་མེ་ལྷ་སྐུ་མདོག་དཀར་པོ་ཞི་བའི་ཉམས་དང་ལྡན་པ་མི་བསྐྱོད་པའི་ཅོད་པན་ཅན། དཀར་སྔོ་དམར་བའི་ཞལ་གསུམ་དང་ལྡན་པ།
ཕྱག་དྲུག་གི་གཡས་ན་འཁོར་ལོ། ཕྲེང་བ། མཆོག་སྦྱིན་གྱི་ཕྱག་རྒྱ། གཡོན་ན་དྲིལ་བུ་དབྱུག་གུ། གུནྡྷེ་རྣམས་འཛིན་པ། རལ་པའི་ཐོར་ཅོག་ཅན། སྨ་ར་དང་ཨག་ཚོམ་འཕྱངས་པ། ཀྲྀཧྞ་སྭ་རའི་པགས་པའི་སྟོད་གཡོགས་ཅན། ཚངས་པའི་སྐུད་པ་དཀར་པོས་མཆོད་ཕྱིར་ཐོགས་བྱས་པ། སྐུ་ལས་བདུད་རྩི་དཀར་པོའི་རྒྱུན་འབབ་པར་བསྐྱེད།
རྒྱས་པ་ལ་ལཾ་ལས་དབང་ཆེན་གྱི་དཀྱིལ་འཁོར་སེར་པོ་རིན་པོ་ཆེས་མཚན་པའི་སྟེང་དུ། ཨོཾ་ཨཱཿརཾ་ཧཱུྃ་ལས་མ་ཧེནྟྲ་ཞེས་བྱ་བའི་མེ་ལྷ་སྐུ་མདོག་སེར་པོ་རྒྱས་པའི་ཉམས་དང་ལྡན་པ། རིན་ཆེན་འབྱུང་ལྡན་གྱི་ཅོད་པན་ཅན། སེར་ནག་དཀར་བའི་ཞལ་ཅན། ཕྱག་དྲུག་གི་གཡས་ན་རིན་པོ་ཆེ་ཕྲེང་བ་མཆོག་སྦྱིན། གཡོན་དྲིལ་བུ་དབྱུག་གུ། གུནྡྷེ་རྣམས་འཛིན་པ། རལ་པའི་ཐོར་ཅོག་སོགས་སྔར་དང་འདྲ་བ་ལ་ཚངས་སྐུད་སེར་པོ་ཐོགས་ཤིང༌། སྐུ་ལས་བདུད་རྩི་སེར་པོའི་རྒྱུན་འབབ་པར་བསྐྱེད་ལ། གནས་གསུམ་བྱིན་གྱིས་བརླབས་ཏེ།
རང་གི་སྙིང་ག་ནས་འཕྲོས་པའི་འོད་ཀྱིས་ཤར་ལྷོ་ནས་མེ་ལྷ་དྲང་སྲོང་གི་ཚོགས་ཀྱིས་བསྐོར་བ་སྤྱན་དྲངས་པར་བསམས་ལ། ལག་པ་གཡོན་པས་གཡས་པའི་མཁྲིག་མའི་རྩ་བ་ནས་བཟུང༌། གཡས་པས་ཀུ་ཤ་དང་བཅས་པའི་མི་འཇིགས་པ་སྦྱིན་པའི་ཕྱག་རྒྱ་བཅས་ལ། མཐེ་བོང་བསྐྱོད་པས། མཐེ་བོང་གི་རྩེ་མོ་སྲིན་ལག་གི་རྩ་བར་འཛུགས་བཞིན་པའི་ཕྱག་རྒྱ་དང༌། ཨོཾ་ཚུར་བྱོན་ཚུར་བྱོན་འབྱུང་པོ་ཆེ། ། ལྷ་ཡི་དྲང་སྲོང་བྲམ་ཟེ་མཆོག ། སྲེག་བླུགས་ཞལ་ཟས་བཞེས་སླད་དུ། ། འདིར་ནི་ཡང་དག་བསྙེན་པར་མཛོད། ། ཅེས་དང༌།
ཨོཾ་ཨགྣ་ཡེ། ཨཱ་དཱི་བྱ་ཨཱ་དཱི་བྱ། ཨ་བྷེ་ཤ་ཨ་བྷེ་ཤ་མ་ཧཱ་ཤྲཱི་ཡེ་ཧ་བྱ་ཀ་བྱ། བཱ་ཧ་ནཱ་ཡ་སྭཱ་ཧཱ་ཞེས་པའི་སྔགས་ལ། ཞི་བ་ལ་ཨོཾ་ཨཱཿཧཱུྃ། པཱ་ས་ཀ་ཨགྣ་ཡེ་ཡ་མཱནྟ་ཀྲྀ་ཏ་ཛཿ ཅེས་དང༌། རྒྱས་པ་ལ། ཨོཾ་ཨཱཿཧཱུྃ། མ་ཧེནྟྲ་ཨགྣ་ཡེ་ཡ་མཱནྟ་ཀྲྀ་ཏ་ཛཿ
ཞེས་པས་སྤྱན་དྲངས་ཏེ། ཐབ་ཀྱི་མེ་མཚམས་སུ་བཞུགས་པར་བསམ། པདྨ་ཀ་མ་ལཱ་ཡ་སྟྭཾ་གྱིས་གདན་ཕུལ་ལ། ཀུ་ཤས་བསང་གཏོར་ནས་བླངས་ལ་གཏོར་ཞིང༌། སྔར་གྱི་འཁྱིལ་པའི་སྔགས་བརྗོད་པས་ཕྱི་འབྲང་གི་བགེགས་བསལ། མཆོད་ཡོན་དང་ཉེར་སྤྱོད་ལྔས་མཆོད་ལ། ཨོཾ་ཨཱཿཔྲཛྙཱནྟ་ཀྲྀ་ཏ་ཧཱུྃ། ཨོཾ་ཨཱཿཔདྨཱནྟ་ཀྲྀ་ཏ་བཾ། ཨོཾ་ཨཱཿབིགྷྣཱནྟ་ཀྲྀ་ཏ་ཧོཿ ཞེས་པས་དམ་ཚིག་པ་ལ་དབྱེར་མེད་དུ་བསྟིམ།
དེ་ནས་རྡོ་རྗེ་རྩེ་ལྔ་པའི་ཕྱག་རྒྱ་བཅས་ལ། ཨོཾ་བཛྲ་ཨ་ན་ལ་མ་ཧཱ་བྷཱུ་ཏ་ཛྭ་ལ་ཡ་ཛྭ་ལ་ཡ། སརྦ་བྷསྨིན་ཀུ་རུ་སརྦ་དུཥྚཱན་ཧཱུྃ་ཕཊ། དྲྀ་ཤྱ་ཧོ་ཛཿཧཱུྃ་བཾ་ཧོཿ ས་མ་ཡ་སྟྭཾ། ས་མ་ཡ་ཧོ། ཞེས་ལན་གསུམ་བརྗོད་པས་དམ་ལ་བཞག་གོ ། དེ་ནས་ཞི་བ་ལ་བྱང་ཆུབ་ཁུ་ཚུར་དང༌། རྒྱས་པ་ལ་རིན་ཆེན་ཁུ་ཚུར་གྱིས་དགང་གཟར་དང་བླུགས་གཟར་བཟུང་སྟེ་མར་བླུགས་གཟར་བདུན་གྱིས་དགང་གཟར་བཀང་ལ་ལན་གསུམ་མེ་ལྷའི་ཞལ་དུ་ཕུལ་བར་བསམས་ལ། ཞི་བ་ལ་ཨོཾ་ཨཱཿཧཱུྃ།
པཱ་ས་ཀ་ཨགྣ་ཡེ་མ་མ་ཤཱནྟིཾ་ཀུ་རུ་སྭཱ་ཧཱ། ཞེས་པ་དང༌། རྒྱས་པ་ལ། ཨོཾ་ཨཱཿཧཱུྃ་མ་ཧེནྟྲ་ཨགྣ་ཡེ་མ་མ་པུཥྚིཾ་ཀུ་རུ་སྭཱ་ཧཱ། ཞེས་བཟླས་པའི་རྗེས་ལ། ཨཱ་དཱི་བྱ་ཨཱ་དཱི་བྱ། ཨ་བྷི་ཤ་ཨ་བྷི་ཤ། མ་ཧཱ་ཤྲཱི་ཧ་བྱ་ཀ་བྱ་བཱ་ཧ་ནཱ་ཡ་སྭཱ་ཧཱ། ཞེས་བརྗོད་དོ། ། དེ་ནས་ཨོཾ་ཨགྣ་ཡེ་ས་པ་རི་ཝཱ་ར་སྔོན་དུ་འགྲོ་བས་མཆོད་ཡོན་ནས་རོལ་མོའི་བར་དང་ནང་བདུད་རྩིས་མཆོད་ལ།
དྲིལ་བུ་དཀྲོལ་ཞིང༌། ཤེས་རབ་ཆེན་པོས་བདག་མེད་ཐུགས་ཆུད་ཅིང༌། ། ཐུགས་རྗེ་ཆེན་པོས་འགྲོ་བ་ཀུན་སྒྲོལ་ཡང༌། ། ཐབས་ལ་མཁས་པ་དྲང་སྲོང་ཆ་ལུགས་ནི། ། འཛིན་བྱེད་མེ་ལྷ་ཁྱོད་ལ་ཕྱག་འཚལ་ལོ། ། གཟི་བརྗིད་ཆེན་པོ་མེ་ཡི་ལྷ། ། འདོད་པ་ཐམས་ཅད་རབ་སྩོལ་བ། ། བདག་གཞན་དོན་སྦྱོར་ས་ལ་བཞུགས། ། ཚངས་སྲས་མཆོག་ལ་ཕྱག་འཚལ་ལོ། ། ཞེས་པས་བསྟོད་ལ།
བསྲེག་རྫས་རྣམས་འབུལ་ཏེ། ཞི་བ་ལ། ཨོཾ་ཨཱཿཧཱུྃ། པཱ་ས་ཀ་ཨགྣ་ཡེ། ཞེས་པ་ཐམས་ཅད་ཀྱི་སྔོན་དུ་སྦྱར་ལ། ཨོཾ་བྷོ་དྷི་བྲྀཀྵ་ཡ་སྭཱ་ཧཱ། ཞེས་སོ་སོའི་སྔགས་རྣམས་བརྗོད་པའི་མཐར། མ་མ་ཤཱནྟིཾ་ཀུ་རུ་སྭཱ་ཧཱ། ཞེས་པས་སྦྱར་ལ་ཡམ་ཤིང་དབུལ། དེ་བཞིན་དུ།
ཨོཾ་ཨགྣ་ཡེ་སྭཱ་ཧཱས་མར་དང༌། ཨོཾ་སརྦ་པཱ་པཾ་ད་ཧ་ན་བཛྲཱ་ཡ་སརྦ་པཱ་པཾ་ད་ཧ་སྭཱ་ཧཱས་ཏིལ་དང༌། ཨོཾ་སརྦ་སཾ་པ་དེ་སྭཱ་ཧཱས་ཞོ་ཟན་དང༌། ཨོཾ་བཛྲ་པུཥྚ་ཡེ་སྭཱ་ཧཱས་འབྲས་དང༌། ཨོཾ་བཛྲ་བི་ཛཱ་ཡ་སྭཱ་ཧཱས་སོ་བ་དང༌། ཨོཾ་མ་ཧཱ་བེ་གཱ་ཡ་སྭཱ་ཧཱས་ནས་དང༌། ཨོཾ་མ་ཧཱ་བ་ལཱ་ཡ་སྭཱ་ཧཱས་སྲན་མ་མ་ཤ་དང༌། ཨོཾ་བཛྲ་གྷསྨ་རཱ་ཡ་སྭཱ་ཧཱས་གྲོ་དང༌། ཨོཾ་བཛྲ་ཨཱ་ཡུ་ཥེ་སྭཱ་ཧཱས་དཱུརྦ་དང༌། ཨོཾ་བཛྲ་ཨ་པྲ་ཏི་ཧ་ཏ་སྭཱ་ཧཱས་ཀུ་ཤ་རྣམས་བདུན་ནམ།
ཉེར་གཅིག་ཕུལ་ལ། སླར་ཡང་མར་བླུགས་གཟར་བདུན་གྱིས་དགང་གཟར་བཀང་ལ་ལན་གསུམ་དབུལ་ཞིང༌། མཆོད་པ་དང་བསྟོད་པ་སྔར་བཞིན་བྱ། དེ་ནས་འཁྱིལ་པའི་སྔགས་ཀྱིས་མེ་ལ་བསང་གཏོར་བྱས་ལ། བཟེད་ཞལ་དུ་མཆོད་ཡོན་ཕུལ་བས། མེ་ལྷ་འབར་བའི་གཟུགས་སུ་གྱུར་པར་བསམས་ཏེ། འཇིག་རྟེན་པའི་མེ་ལྷ་མཆོད་པའི་ཆོ་གའོ། ། དེ་ནས་མེ་དེ་བསང་སྦྱངས་ནས། སྟོང་པའི་ངང་ལས་མེའི་དབུས་སུ་པདྨ་དང་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་བིགྷྣཱནྟ་ཀྲྀ་ཏ་ཡོངས་སུ་གྱུར་པ་ལས་བདུད་རྩི་ཐབ་སྦྱོར་སྐུ་མདོག་སྔོན་པོ།
སྔོ་དཀར་དམར་བའི་ཞལ་གསུམ་དང་ལྡན་པ། སྤྱན་གསུམ་སྡང་མིག་བགྲད་ཅིང༌། ཁྲོ་གཉེར་གཡོ་བ། ཞལ་མཆེ་བ་གཙིགས་ཤིང༌། ཧ་ཧར་བཞད་པ། ཕྱག་དྲུག་གི་གཡས་ན། སྣ་ཚོགས་རྡོ་རྗེ། རལ་གྲི། གཏུན་ཤིང་འཛིན་པ། གཡོན་ན་དྲིལ་བུ།
དགྲ་སྟྭ། ཞགས་པ་བསྣམས་པ། གཡོན་བརྐྱང་གི་གནས་པས་ཉི་མའི་དཀྱིལ་འཁོར་ལ་བཞུགས་པ། རྒྱན་ཐམས་ཅད་ཀྱིས་བརྒྱན་ཞིང༌། འབར་བའི་ཕྲེང་བའི་དབུས་ན། བགེགས་ཐམས་ཅད་ཚར་གཅོད་པའི་ཚུལ་གྱིས་བཞུགས་པ་སྐད་ཅིག་གིས་བསྐྱེད་ལ། དེ་ལ་མར་གྱི་བྱོན་ཟན་གསུམ་དང༌། བསྲེག་རྫས་རྣམས་བརྒྱའམ་བདུན་ལ་སོགས་པ་ཅི་ནུས་པ་དབུལ་ཞིང༌། ཨོཾ་ཨཱཿབིགྷྣཱནྟ་ཀྲྀ་ཏ་སརྦ་བིགྷྣཱནྣཱ་ཤཱ་ཡ་ཧཱུྃ་ཕཊ། ཅེས་བརྗོད་དོ། །
དེ་ནས་ཧཱུྃ་ཞེས་བརྗོད་པས། བགེགས་མཐར་བྱེད་དབང་ལྡན་གྱི་ཐབ་ཀྱི་ཁ་ཁྱེར་ལ་འཁོད་ནས་བར་ཆད་བསྲུང་བར་བསམ་སྟེ་བགེགས་བཟློག་པའི་ཆོ་གའོ། ། དེ་ནས་ཐབ་དང་ཡོ་བྱད་ཐམས་ཅད་བསངས་ལ། མེའི་དབུས་སུ་བྷྲཱུྃ་ལས་གཞལ་ཡས་ཁང་གདན་དང་བཅས་པ་བསྐྱེད། དེར་རྡུལ་ཚོན་གྱི་དཀྱིལ་འཁོར་དང་འབྲེལ་ན་ལྷ་སོ་སོའི་སྔགས་བརྗོད་ཅིང༌། མེ་ཏོག་གིས་མཚོན་ནས་སྤྱན་དྲངས་ཏེ། ཐབ་ཏུ་དོར་བ་སོ་སོའི་གདན་ལ་བཞུགས་པར་བསམ། མདུན་བསྐྱེད་དང་མ་འབྲེལ་ན། སྔར་བསྐྱེད་པའི་གདན་གྱི་སྟེང་དུ་སོ་སོའི་ས་བོན་ལས། ཞི་བ་ལ་རྣམ་སྣང༌།
རྒྱས་པ་ལ་རིན་འབྱུང་གཙོ་བོར་གྱུར་པའི་དཀྱིལ་འཁོར་བསྐྱེད་ལ། རང་གི་སྙིང་ག་ནས་འོད་འཕྲོས་པས་རང་བཞིན་གྱི་གནས་ནས་ཡེ་ཤེས་པ་སྤྱན་དྲངས་པར་བསམས་ལ། རྡོ་རྗེ་དྲིལ་བུ་འཛིན་པས། མ་ལུས་འགྲོ་བའི་རང་བཞིན་མངོན་དུ་མཛད། ། མི་བཟད་བདུད་ཀྱི་དཔུང་གིས་ཕྱག་བྱས་པ། ། རང་བྱུང་མཐའ་ཡས་འགྲོ་བའི་རང་བཞིན་ཏེ། ། སེམས་ཅན་སྙིང་པོ་གཅིག་གྱུར་འདིར་གཤེགས་ཤིག ། ཅེས་པ་དང༌། པད་སྐོར་གྱི་ཕྱག་རྒྱ་བྱ་ཞིང༌། ཨོཾ་ཨེ་ཧྱེ་ཧི་བྷ་ག་བཱན་ཨི་ཧི་བྷཀྵ་ས་མ་ཡེ་ན་ཙ་པཉྩ་ཨ་མྲྀ་ཏ།
ཨརྒྷཾ་པྲ་ཏཱིཙྪ་སཾ་བྷུ་ཛཾ་པྲ་ས་དྷ་ཡཱ་མི། ཞེས་བརྗོད་པས། མདུན་དུ་བྱོན་པ་ལ། ཞི་བ་ལ་ཨོཾ་ཨཱཿཧཱུྃ་ཛི་ན་ཛིཀ་མ་མ་ཤཱནྟིཾ་ཀུ་རུ་སྭཱ་ཧཱ་དང༌། རྒྱས་པ་ལ་ཨོཾ་ཨཱཿཧཱུྃ་རཏྣ་དྷྲྀཀ་མ་མ་པུཥྚིཾ་ཀུ་རུ་སྭཱ་ཧཱ། ཞེས་སོགས་ཀྱིས་སྔར་ལྟར་བྱོན་ཟན་ཕུལ་ལ་དམ་ཚིག་པ་ལ་བསྟིམ། དབུ་རྒྱན་རང་ཆས་ཅན་དུ་བསམ་མོ། ། དེ་ནས་ཞི་བ་ལ་ལྷ་ཐམས་ཅད་འོད་དཀར་པོ་འཕྲོ་ཞིང་ཞི་བའི་ཉམས་དང་ལྡན་པ། སྐུ་ལས་བདུད་རྩིའི་རྒྱུན་དཀར་པོ་བབས་པས། སེམས་ཅན་ཐམས་ཅད་ཀྱི་སྡིག་སྒྲིབ་དང་ནད་གདོན་བར་ཆད་ཐམས་ཅད་ཞི་བར་མཛད་པ།
ལྗགས་རྣམས་ལ་ཧཱུྃ་ལས་བྱུང་བའི་རྡོ་རྗེ་དཀར་པོ་ལྟེ་བར་ཧཱུྃ་གིས་མཚན་པར་བསམ། རྒྱས་པ་ལ་ལྷ་ཐམས་ཅད་འོད་སེར་པོར་འཕྲོ་ཞིང་རྒྱས་པའི་ཉམས་དང་ལྡན་པ། སྐུ་ལས་བདུད་རྩིའི་རྒྱུན་སེར་པོར་བབས་པས། སེམས་ཅན་ཐམས་ཅད་ཀྱི་སྡིག་སྒྲིབ་དང་ནད་གདོན་བར་ཆད་ཐམས་ཅད་ཞི་བར་མཛད་པ། ལྗགས་རྣམས་ལ་ཧཱུྃ་ལས་བྱུང་བའི་རྡོ་རྗེ་སེར་པོ་ལྟེ་བ་ལ་ཧཱུྃ་གིས་མཚན་པར་བསམ། དེ་ནས། ཕྱི་དང་ནང་དང༌། གསང་བ་རྣམས་ཀྱིས་མཆོད། བསྟོད་པས་བསྟོད་ལ། ལྷ་སོ་སོའི་སྔགས་སྔོན་དུ་འགྲོ་བས་རེ་རེ་ཞིང་བསྲེག་རྫས་རྣམས་ཞི་བ་ལ་བརྒྱ།
རྒྱས་པ་ལ་བརྒྱ་དང་བརྒྱད་དབུལ་བའམ། དེ་ཙམ་མ་གྲུབ་ན། གཙོ་བོ་ལ་གྲངས་ཚང་བ་དང༌། འཁོར་རྣམས་ལ་བདུན་ནམ། ཉི་ཤུ་རྩ་གཅིག་རེ་དབུལ། དེའི་བར་ལ་མེའི་མཚན་མ་བརྟག་སྟེ། འཇའ་དང་འདྲ་ཞིང་མདོག་སྡུག་དང༌། ། བྱི་རུ་བཅག་པ་ལྟ་བུ་དང༌། ། གཡས་སུ་འཁྱིལ་ཞིང་ཤིན་ཏུ་སྣུམ། ། ཞེས་སོགས་དགེ་བའི་མཚན་མ་དང༌།
དེ་ལས་ལྡོག་ན་མི་དགེ་བའི་མཚན་མར་ཤེས་པར་བྱས་ལ། སྔར་བཞིན་བདུད་རྩི་ཐབ་སྦྱོར་གྱི་སྦྱིན་སྲེག་བྱས་ལ། བགེགས་སྦྱང༌། མཚན་མ་བཟང་ན་དེ་དག་མི་དགོས། དེ་ནས་སྔར་བཞིན་མཆོད་བསྟོད་བྱས་ལ་འདོད་པའི་དོན་ལ་གསོལ་བ་གདབ། ནོངས་པ་བཟོད་པར་གསོལ། ལྷ་དཀྱིལ་འཁོར་ནས་སྤྱན་དྲངས་པ་ཡིན་ན། སོ་སོའི་སྔགས་བརྗོད་ཅིང༌། མེ་ཏོག་གིས་མཚོན་ནས་སྤྱན་དྲངས་པས་དཀྱིལ་འཁོར་གྱི་ཤར་སྒོ་ནས་ཞུགས་ཏེ་སོ་སོའི་གདན་ལ་བཞུགས་པར་བསམ། དེ་ལྟར་མིན་ན།
ལྷ་རྣམས་རང་གི་ལུས་དཀྱིལ་ལ་རྡོ་རྗེ་བསྡུ་བའི་ཕྱག་རྒྱས་བསྡུའོ། ། དེ་ནས་མེ་ལྷའི་སྔགས་ཀྱིས་སྲེག་བླུགས་གཅིག་ཕུལ་བས་མེ་ལྷ་འབར་བའི་རྣམ་པ་ལས། མེ་ལྷའི་རྣམ་པར་གྱུར་པར་བསམས་ལ། མཆོད་བསྟོད་བྱ། བསྲེག་རྫས་ལྷག་མ་རྣམས་བདུན་ནམ་ཉི་ཤུ་རྩ་གཅིག་རེ་ཕུལ་ལ། སྔར་བཞིན་མཆོད་ནས། འཇིག་རྟེན་དབང་ཕྱུག་ཚངས་དབང་མགོན་ཀྱི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་བ། ། ཤེས་རབ་མཆོག་གིས་ཉོན་མོངས་ཐམས་ཅད་སྲེག ། འཇིགས་བྱེད་མེ་ལྷ་ཉིད་ལ་རྣམ་པར་འདུད། །
ཅེས་པའམ། ཚངས་པ་འཇིག་རྟེན་མགོན་གྱི་སྲས། ། མེ་ལྷའི་རྒྱལ་པོ་དྲང་སྲོང་མཆོག ། འབྱུང་པོ་ཡོངས་སུ་བསྐྱབ་པའི་ཕྱིར། ། ཐུགས་རྗེའི་དབང་གིས་སྐུ་སྤྲུལ་པ། ། རིག་སྔགས་གྲུབ་པའི་དྲང་སྲོང་མཆོག ། ཉོན་མོངས་སྲེག་པའི་ཤེས་རབ་འོད། ། བསྐལ་པའི་མེ་ལྟར་གཟི་བརྗིད་འབར། ། མངོན་ཤེས་རྫུ་འཕྲུལ་ཞབས་དང་ལྡན། ། ཐབས་ཀྱིས་སྤྲུལ་པའི་ཐེག་པ་བཅིངས། །
རིག་སྔགས་གསུང་གི་བགྲང་འཕྲེང་འཛིན། ། བདུད་རྩིའི་བཅུད་ལྡན་གུནྡྷེ་བསྣམས། ། ཆོས་ཀྱི་བདུད་རྩི་ཡོངས་ལ་གསོལ། ། ཉེས་པའི་སྐྱོན་བྲལ་ཚངས་པར་སྤྱོད། ། འཇིག་རྟེན་གནས་ཀྱང་མྱ་ངན་འདས། ། ཞི་བ་བརྙེས་ཀྱང་ཐུགས་རྗེ་ཆེ། ། དེ་བས་བསྟོད་དེ་ཕྱག་ཀྱང་འཚལ། ། ཞེས་པས་བསྟོད་ལ། དེ་ནས་གཏོར་མ་གཏོར་ཆོག་ལྟར་བྱིན་གྱིས་བརླབས་ཏེ། མེ་ལྷའི་སྔགས་ལ་ཨ་ཀཱ་རོ་བཏགས་པ་ལན་གསུམ་གྱིས་ཕུལ།
ཉེར་སྤྱོད་ལྔས་མཆོད་ནས། མེ་སྟེ་བསྲེག་བྱ་ཟ་བའི་ལྷ། ། དྲང་སྲོང་རྒྱལ་པོ་གདོན་གྱི་བདག ། ཤར་ལྷོ་མེ་ལྷའི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། མཆོད་སྦྱིན་གཏོར་མ་འདི་བཞེས་ལ། ། ཞེས་སོགས་ཀྱིས་ཕྲིན་ལས་བཅོལ། འདོད་པའི་དོན་ལ་གསོལ་བ་གདབ། ཡིག་བརྒྱས་ལྷག་ཆད་ཁ་བསྐངས་ལ། རང་གི་དོན་དང་གཞན་གྱི་དོན། །
སྒྲུབ་བྱེད་བྱིན་པ་ཟ་བ་གཤེགས། ། ཅི་བཞིན་དུས་སུ་འདིར་བྱོན་ཞིང༌། ། བདག་གི་འདོད་པ་ཐམས་ཅད་སྒྲུབས། ། ཨོཾ་བཛྲ་མུཿ ཞེས་པས་མེ་ལྷའི་ཡེ་ཤེས་པ་རང་བཞིན་གྱི་གནས་སུ་གཤེགས། དམ་ཚིག་པ་བདག་ལ་བསྡུས་ལ། དགེ་བའི་རྩ་བ་བྱང་ཆུབ་ཏུ་བསྔོ་སྟེ། སྨོན་ལམ་དང་བཀྲ་ཤིས་ཅི་ནུས་སུ་བྱ། དེ་ནས་མེ་མ་ཤི་བར་དུ་མི་དཀྲུག མི་བརྡལ།
མི་བསྒུལ་ལོ། ། ལོང་མེད་ན། ཞི་བ་ལ་འོ་མ་དང༌། རྒྱས་པ་ལ་དྲི་སེར་པོས་མེ་གཞིལ་ལ་ཐལ་བ་དང་སོལ་བ་རྣམས་བསྡུས་ནས། ལས་ཐམས་ཅད་པའི་བུམ་པར་བླུགས་ལ། རྒྱ་མཚོར་འབབ་པའི་ཆུ་ཀླུང་དུ་དོར་ཏེ། ལས་ཀྱི་རྗེས་མི་མངོན་པར་བྱའོ། ། དབང་དང་དྲག་པོའི་སྦྱིན་སྲེག་གི་ཆོ་ག་ནི་ལས་དང་པོ་པའི་རྣལ་འབྱོར་མཐར་མ་ཕྱིན་གྱི་བར་བྱེད་མི་རུང་བར་བཤད་པས་འདིར་མ་བྲིས་སོ། ། སྔགས་ལ་མཆོག་ཏུ་གཞོལ་བའི་རྣལ་འབྱོར་པས། དཀྱིལ་འཁོར་གྱི་བསྙེན་པ་ཡོངས་སུ་རྫོགས་ནས།
སྔགས་དང་འབྲེལ་བའི་སྦྱིན་སྲེག་ཁྲི་ཕྲག་གཅིག་གི་ལྷ་ཚིམ་པར་བྱ་དགོས་པར་བཤད་པས། དེའི་ཚུལ་ཡང་བསྙེན་པ་བྱ་བའི་གནས་དེ་ཉིད་དུ་ཞི་བའམ། རྒྱས་པའི་ཐབ་ཁུང་རྐྱང་པ་བྱས་ལ། དེའི་དྲུང་དུ་ཁ་བྱང་ངམ་ཤར་དུ་བལྟས་ལ། བསྲེག་རྫས་གཡས་དང༌། མཆོད་རྫས་གཡོན་དུ་བཞག རང་རྣམ་སྣང་ངམ། རིན་འབྱུང་གིས་གཙོ་བོ་བྱས་པའི་དཀྱིལ་འཁོར་ཡོངས་རྫོགས་ཀྱི་ཏིང་ངེ་འཛིན་གསུམ་ཚང་བར་བསྒོམས་ནས། མདུན་གྱི་བསྲེག་རྫས་དང༌། མཆོད་རྫས་རྣམས་བྱིན་གྱིས་བརླབ།
ཐབ་ཁུང་བྷྲཱུྃ་ལས་གཞལ་ཡས་ཁང་དུ་བསྐྱེད། དེའི་ནང་དུ་ལྷག་མོས་ལྟར་ལྷ་སོ་གཉིས་རྫོགས་པར་བསྒོམས་ནས། ནམ་མཁའ་ལ་བཏེག དེ་ནས་མེ་བླངས་ནས་སྦར་ཏེ། མར་བྱུགས་ལ་མ་ཤི་བ་བྱ། དེར་སྔར་ནམ་མཁར་བཏེག་པ་དེ་ཕབ་ལ་བསྟོད་པ། ཕྱི་མཆོད་ནང་མཆོད་མཉེས་མཆོད་རྣམས་སྒྲུབ་ཐབས་ལྟར་བྱ། དེ་ནས་སྔར་ཞི་བའི་ཐབ་ཁུང་བྲིས་པ་ཡིན་ན། ལྷ་སོ་སོའི་སྔགས་ཀྱི་མཐར་རྫས་སོ་སོའི་སྔགས་དང་བདག་གི་སྡིག་པ་དང་སྒྲིབ་པ་ཐམས་ཅད་ཤཱནྟིཾ་ཀུ་རུ་ཨོཾ། ཞེས་པ་དང༌།
རྒྱས་པའི་ཐབ་ཁུང་བྲིས་ན། རིམ་པ་གཉིས་ཀྱིས་རྟོགས་པ་དང༌། ཡོན་ཏན་ཐམས་ཅད་པུཥྚིཾ་ཀུ་རུ་ཨོཾ་ཞེས་བརྗོད། བསྡུ་ན་འབྲུ་གསུམ་གྱི་མཐར། ཞི་རྒྱས་ཀྱི་སྤེལ་ཚིག་བཅུག་པས་རུང་ངོ༌། ། དེ་ལྟར་གསང་སྔགས་འབུམ་ཕྲག་རེ་ལ། སྦྱིན་སྲེག་ཁྲི་ཕྲག་རེ་རེ་བྱའོ། ། མཐར་དཀྱིལ་འཁོར་གྱི་ལྷ་ལ་མཆོད་ཅིང་བསྟོད། དངོས་གྲུབ་བླངས། ནོངས་པ་བཟོད་པར་གསོལ་ལ།
ལྷ་རྣམས་རང་གི་ལུས་དཀྱིལ་ལ་བསྡུ། ཐབ་ལ་རས་གསར་པས་གཡོགས་ལ་སྦ། ནངས་པར་ཡང་ཆོ་ག་ལ་སྔར་བཞིན་འཇུག་གོ ། ཡང་ན་སྦྱིན་སྲེག་དང་བཟླས་པ་དུས་མཉམ་དུ་ཚར་བར་བྱ་སྟེ། སྔགས་བཅུ་བཟླས་ཤིང༌། སྦྱིན་སྲེག་རེ་རེ་བྱས་པས་སྦྱིན་སྲེག་ཁྲི་སོང་ཙམ་ན་སྔགས་འབུམ་ཕྲག་གཅིག་ཐོན་པར་བྱའོ། ། ཡང་ལེགས་གྲུབ་ཀྱི་རྒྱུད་ལས། ཉིན་བར་བཟླས་པ་དང༌། དེ་དུ་སོང་གི་བཅུ་ཆའི་སྦྱིན་སྲེག་མཚན་མོར་བྱེད་པར་བཤད་པས། ཇི་ལྟར་རིགས་པར་ཉམས་སུ་བླངས་པས།
རང་གི་ལྷག་པའི་ལྷ་མཉེས་པར་འགྱུར་ཞིང༌། རྒྱུ་དེས་བསོད་ནམས་རྒྱས་ཤིང་ཉོན་མོངས་པ་ཞི་བར་འགྱུར་རོ། ། མགོན་པོ་ཀླུ་སྒྲུབ་ཤིང་རྟའི་སྲོལ་འབྱེད་མཆོག ། དཔལ་ལྡན་ཟླ་བ་གྲགས་པས་རྗེས་བཟུང་བ། ། རབ་འཇིགས་རྡོ་རྗེའི་གཞུང་གི་རྗེས་འབྲངས་ནས། ། མ་ནོར་སྦྱིན་སྲེག་ཆོ་ག་གསལ་བར་བྱས། ། འདིར་འབད་དགེ་བ་འོད་གསལ་མེ་འོད་ཀྱིས། ། ཁམས་གསུམ་འཁོར་བའི་བུད་ཤིང་ཀུན་བསྲེགས་ནས། ། རྣམ་པར་མི་རྟོག་ཆོས་སྐུའི་ཐབ་ཁུང་དུ། ། གཟུགས་སྐུ་ཡེ་ཤེས་སྣང་བ་འབར་གྱུར་ཅིག །
དཔལ་གསང་བ་འདུས་པའི་སྦྱིན་སྲེག་གི་ཆོ་ག་ཕྲིན་ལས་རྒྱ་མཚོ་ཞེས་བྱ་བ་འདི་ནི། དཔལ་ལྡན་འདུས་པའི་རྒྱུད་འགྲེལ་ལ་ཐོས་བསམ་དོན་དུ་གཉེར་བའི་སློབ་མ་བཤེས་གཉེན་བཟང་པོས་བསྐུལ་ཞིང༌། ཡི་གེའི་རྐྱེན་སྦྱར་བ་ལ་བརྟེན་ནས་རྗེ་བཙུན་ཡེ་ཤེས་རྒྱལ་མཚན་དཔལ་བཟང་པོའི་ཞབས་རྡུལ་སྤྱི་བོས་གུས་པར་བླངས་པ། ཤཱཀྱའི་དགེ་སློང་ཀུན་དགའ་བཟང་པོས་སློབ་དཔོན་རབ་འཇིགས་རྡོ་རྗེའི་གཞུང་དང༌། འགྲེལ་ཆེན་སྒྲོན་མ་གསལ་བའི་སྦྱིན་སྲེག་གི་སྐབས་རྣམས་ལ་བརྟེན་ནས་མཛེས་བྱེད་ཀྱི་ལོ་མགོའི་ཡར་ཚེས་བདུན་ལ་དཔལ་ས་སྐྱའི་ཆོས་གྲྭ་ཆེན་པོར་སྦྱར་བའོ། ། འདིས་བསྟན་པ་དང་སེམས་ཅན་མང་པོ་ལ་ཕན་པར་གྱུར་ཅིག། །། ༄༅། །འདིར་དཔལ་གསང་བ་འདུས་པའི་རབ་གནས་ཀྱི་ཆོ་ག་བཀྲ་ཤིས་རྒྱ་མཚོ་བཞུགས་སོ།། ༈ །དཔལ་གསང་བ་འདུས་པའི་དཀྱིལ་འཁོར་གྱི་ཆོ་གའི་སྒོ་ནས་རྟེན་ལ་རབ་ཏུ་གནས་པ་བྱ་བའི་ཆོ་ག་བཀྲ་ཤིས་རྒྱ་མཚོ་ཞེས་བྱ་བ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། དགེ་ལེགས་ས་གཞིར་ཚོགས་གཉིས་ས་བོན་བཏབ། །
ཐབས་མཁས་སྙིང་རྗེའི་ཆུ་ཡིས་བརླན་པ་ལས། ། སྐུ་གསུམ་སྙེ་མ་ཡོན་ཏན་ལོ་འདབ་རྒྱས། ། སྐྱོབ་པ་དཔག་བསམ་ཤིང་ལ་གུས་བཏུད་ནས། ། བསྟན་པ་རྒྱ་མཚོ་ཡུན་དུ་གནས་ཕྱིར་དང༌། ། ཕན་བདེ་རྒྱ་མཚོས་སྐྱེ་དགུ་མ་ལུས་པའི། ། བསོད་ནམས་རྒྱ་མཚོ་ཡང་དག་བསྐྱེད་ཕྱིར་དུ། ། བཀྲ་ཤིས་རྒྱ་མཚོའི་རབ་གནས་བཤད་ཀྱི་ཉོན། ། འདིར་དཔལ་གསང་བ་འདུས་པའི་རྣལ་འབྱོར་གྱི་སྒོ་ནས། ། བདེ་བར་གཤེགས་པའི་རྟེན་ལ་རབ་ཏུ་གནས་པའི་ཆོ་ག་བྱེད་པར་འདོད་པས། རྟེན་གྱི་བྱ་བ་ཡོངས་རྫོགས་ནས། །
སློབ་དཔོན་མཚན་ཉིད་གནས་དང་དུས། ། ཡོ་བྱད་ཡོངས་སུ་ཚང་ནས་ནི། ། ཆོ་ག་དག་ལ་འཇུག་པར་བྱ། ། ཞེས་པ་ལྟར་དོན་དྲུག་ལས། དང་པོ་གང་ལ་རབ་ཏུ་གནས་པར་བྱ་བའི་རྟེན་ནི། སྐུ་གསུང་ཐུགས་ཀྱི་རྟེན་ལུགས་མ་དང༌། བྲིས་པ་དང༌། འབུར་དུ་བྱས་པ་ལ་སོགས་པ་མཚན་ཉིད་དང་ལྡན་པ་དང༌། གཙུག་ལག་ཁང་ལ་སོགས་པ་བཟོ་བོའི་བྱ་བ་རྣམས་མཐར་ཕྱིན་པའོ། ། གཉིས་པ་གང་གིས་རབ་ཏུ་གནས་པར་བྱེད་པའི་སློབ་དཔོན་ནི།
དེ་ཉིད་བཅུ་ཤེས་ཤིང་བྱང་ཆུབ་ཀྱི་སེམས་དང་ལྡན་པ། བསྙེན་པ་ལས་སུ་རུང་ཞིང་ཆོ་ག་ལ་མཁས་པ། རྙེད་པ་དང་བཀུར་སྟི་ལ་མི་ལྟ་བ་ལ་སོགས་པའི་མཚན་ཉིད་ཅན་ནོ། ། གསུམ་པ་གང་དུ་རབ་ཏུ་གནས་པར་བྱ་བའི་གནས་ནི། བཀྲ་ཤིས་ཤིང་ཉམས་དགའ་བའི་གཙུག་ལག་ཁང་ལ་སོགས་པ་ཤིན་ཏུ་ཡངས་པའི་ས་ཕྱོགས་སོ། ། བཞི་པ་ནམ་བྱ་བའི་དུས་ནི། ཚེས་དང་གཟའ་སྐར་ཁྱད་པར་ཅན་འཛོམ་པའི་ཡར་གྱི་ངོའམ། གཟའ་སྐར་ལྷག་པར་བཟང་ན་མར་གྱི་ངོ་ལ་ཡང་རུང་ཞིང༌། དཔྱིད་ཟླ་འབྲིང་པོ་སངས་རྒྱས་དབང་བསྐུར་བའི་དུས་དང༌། དགུན་ཟླ་འབྲིང་པོར་འཁོར་ལོས་སྒྱུར་རྒྱལ་གྱི་དུས་གཉིས་ནི།
གཞན་ལས་ཁྱད་པར་དུ་འཕགས་པར་བཤད་དོ། ། ལྔ་པ་ཡོ་བྱད་ནི། འོག་ཏུ་དགོས་པའི་ཡོ་བྱད་རྣམས་མ་ཚང་བ་མེད་ཅིང་གྱ་ནོམ་པ་རྣམས་བསག་གོ ། དྲུག་པ་ཆོ་ག་ལ་དངོས་དང༌། དེའི་ཕན་ཡོན་གཉིས་ཀྱི། དང་པོ་ལ་རྒྱས་འབྲིང་བསྡུས་གསུམ་དུ་འབྱུང་བ་ལས། ཐོག་མར་རྒྱས་པའི་ཚུལ་བརྗོད་ན། དོན་གསུམ་སྟེ། སྟ་གོན་དང༌། དངོས་གཞི་དང༌།
རྗེས་སོ། ། དང་པོ་ནི། ལེགས་བཤམ་བདག་བསྐྱེད་བུམ་པ་བཟླས། ། རྟེན་སྦྱང་བཀྲུ་ཞིང་ཕྱི་བ་དང༌། ། རྟེན་བསྐྱེད་ཡེ་ཤེས་སྤྱན་དྲངས་ལ། ། བགེགས་བསྐྲད་མཆོད་དེ་དགུག་གཞུག་བྱ། ། རྒྱས་གདབ་མཆོད་བསྟོད་གཏོར་མ་དང༌། ། སྙན་གསན་དབབ་ཅིང་མཆོད་བསྟོད་བྱ། ། བཟོད་པར་གསོལ་ཞིང་གཤེགས་སུ་གསོལ། ། རྟེན་དགབ་བདག་བསྲུང་སྟ་གོན་ནོ། །
ཞེས་པ་ལྟར་དོན་བཅུ་གསུམ་ལས། དང་པོ་ལེགས་པར་བཤམ་པ་ལ་གཉིས། དཀྱིལ་འཁོར་ལ་དགོས་པའི་ཡོ་བྱད་དང་རབ་གནས་ལ་དགོས་པའི་ཡོ་བྱད་བཤམ་པའོ། ། དང་པོ་ནི། ཐོག་མར་རབ་གནས་བྱ་བའི་གནས་སུ། ས་སྦྱངས་པ་ནས་བརྩམས་ཏེ། བགེགས་ཉེ་བར་ཞི་བའི་བར་གྱིས་སའི་ཆོ་ག་རྒྱས་པར་བྱ། དེ་ནས་ཐོད་ལེ་ཀོར་གྱིས་ཐིག་གདབ་པ་ནས། ཚོན་དགྱེ་བའི་བར་གྱི་ཐིག་གདབ་པ་དང༌། སྟ་གོན་དང༌།
ཚོན་བྱིན་གྱིས་བརླབ་ཅིང་བཀྱེ་བ་རྣམས་བྱས་ལ། རྡུལ་ཚོན་གྱི་དཀྱིལ་འཁོར་དུ་མཚན་མ་དགོད་པ་དང་མཆོད་གཏོར་བཤམ་པ་ཡན་ཆད་དཀྱིལ་ཆོག་ལྟར་བྱའོ། ། གཉིས་པ་ནི། རབ་ཏུ་གནས་བྱའི་རྟེན་སྟེགས་བུ་མཐོན་པོའི་སྟེང་དུ། ཤར་ལ་སོགས་པར་ཞལ་གཟིགས་པར་བྱས་ལ། དར་རམ་རས་ལ་སོགས་པས་གཡོགས་ཏེ། ལས་ཐམས་ཅད་པའི་སྔགས་བཟླས་པས་བསྲུང་ངོ༌། ། དེའི་མདུན་དུ་ཁྲུས་སའི་སྟེགས་བུ་གྲུ་བཞི་པ། རྒྱར་ཁྲུ་བཞི། དཔངས་སུ་ཁྲུ་གཅིག་གམ་གཉིས་ཡོད་པ་བྱ།
རྩིག་པ་མ་གྲུབ་ན་རྡུལ་ཚོན་སེར་པོས། ཁྲུ་བཞི་པའི་གྲུ་བཞི་པ་བྲིས་ཏེ། དེའི་དབུས་སུ་པདྨ་འདབ་བརྒྱད་བྲིས་ལ། དེར་དབུས་དང་ཕྱོགས་བཞིར་རིགས་ལྔའི་མཚན་མ་དང༌། མཚམས་བཞིར་ཡུམ་བཞིའི་མཚན་མ་འདྲི་བའམ། ཡང་ན་བླ་མ་དག་དབུས་སུ་རིན་པོ་ཆེ་ཆ་དགུ་པ། འདབ་མ་བརྒྱད་ལ་བཀྲ་ཤིས་རྫས་བརྒྱད་འདྲི་བ་མཛད་པས། དེ་ལྟར་བྱས་ཀྱང་རུང་ངོ༌། ། དེའི་དབུས་སུ་མནྫི་ལ་སོགས་པའི་སྟེང་དུ། གསེར་དངུལ་ལམ་ཟངས་ཀྱི་ཁྲུས་གཞོང་བུ་ག་དང་བྲལ་པ་བཞག་ལ།
དེར་སྔར་རབ་གནས་བྱས་པའི་རྟེན་ཆུང་ངུ་ཞིག་གམ། སངས་རྒྱས་ཀྱི་རིང་བསྲེལ་ལམ། རྡོ་རྗེ་ལ་སོགས་པ་བཞག དེ་དང་ཉེ་བར་མཎྜལ་ལམ། གྲོ་ག་ལ་གུར་གུམ་མམ་གི་ཝང་གིས་ཡི་གེ་གསུམ་དང༌། ཨོཾ་སརྦ་བིདྱཱ་སྭཱ་ཧཱ། ཞེས་པ་དང༌། རྟེན་འབྲེལ་སྙིང་པོ་རྣམས་བྲིས་ལ་བཞག་གོ ། འདབ་བརྒྱད་སོ་སོའི་སྟེང་དུ། མཚན་ཉིད་དང་ལྡན་པའི་བུམ་པ་བརྒྱད་དུ་དྲི་བཟང་པོའི་ཆུ་དང༌།
འོག་ནས་བཤད་པ་ལྟར་སོ་སོའི་རྫས་ཀྱིས་བཀང༌། ཁ་རྒྱན་དང་མགུལ་ཆིངས་ལ་སོགས་ཀྱིས་བརྒྱན་པ་བཤམ། ཁྲུས་སྟེགས་དེའི་མདུན་དུ་དཱུར་བའི་པིར་དང༌། དྲིའི་ཏིལ་མར་རམ། མེད་ན་ཏིལ་མར་ལ་དྲི་བཟང་བཏབ་པ་དང༌། ནྱ་གྲོ་དྷ་ལ་སོགས་པའི་ཤིང་ཤུན་ལྔའམ། མ་འབྱོར་ན་སྲན་དཀར་གྱི་ཕྱེ་མ་དང༌། མེ་ལོང་དང༌། རས་དཀར་པོའི་སྐུ་ཕྱི་བ་དང༌། བགེགས་དང་དྲི་མ་སྦྱངས་པའི་ཡོ་བྱད་རྣམས་ཀྱང་བཤམ།
ཁྲུས་སྟེགས་ཀྱི་གཡོན་ཕྱོགས་སུ་རབ་གནས་ཀྱི་ལྷ་ལ་མཆོད་པའི་མཎྜལ་གླིང་བཞི་རི་རབ་དང་བཅས་པ་བྲིས་ཏེ། དེའང་ཕྱོགས་རེ་རེ་ལ་ཆ་ལྔ་ལྔ་སྟེ་བཅུ་པར་བྱས་ལ། དབུས་ཀྱི་ཆ་གཉིས་ལ་པདྨ་འདབ་བརྒྱད་བྲི། ཕྱི་རོལ་གྱི་ཟུར་ནས་བསྐོར་ལ་ལྕགས་རི་བྱ། ཕྱོགས་བཞི་ནས་མཆོད་རྟེན་ལྟར་ཇེ་ཆུང་དུ་བཏང་ལ་རི་རབ་བང་རིམ་བཞི་པ། ཤར་དཀར། ལྷོ་སྔོ། ནུབ་དམར། བྱང་སེར་པོ། ཟུར་བཞིའི་རེ་མིག་རྣམས་སྔོན་པོར་བྱ།
དེའི་ཕྱི་རོལ་དུ། ཤར་ཟླ་གམ། ལྷོ་སོག་ཀ ནུབ་ཟླུམ་པོ། བྱང་གྲུ་བཞི་སྟེ་གླིང་བཞི་དང༌། དེ་དག་གི་གཡས་གཡོན་དུ་གླིང་ཕྲན་གཉིས་གཉིས། དབྱིབས་སྔར་དང་འདྲ་བར་བྱས་ལ་བྲི། གླིང་ཕྲན་གྱི་ཁྱམས་གཡས་གཡོན་ལ། ཤར་དུ་དཔལ་བེའུ་འཁོར་ལོ། ལྷོར་པདྨ་རྒྱལ་མཚན།
ནུབ་ཏུ་གདུགས་བུམ་པ། བྱང་དུ་དུང་དང་ཉ་བྲི་ཞིང༌། མཐའི་ལྕགས་རི་སྔོན་པོར་བྱའོ། ། དབུས་ཀྱི་པདྨའི་སྟེང་དུ་རིན་པོ་ཆེ་བདུན་གྱི་གཟུགས་བཀོད། གཞན་ཡང་བླ་རེ་དང༌། དར་གྱི་ལྡ་ལྡིང་དང༌། རོལ་མོ་ལ་སོགས་པ་འོག་ཏུ་དགོས་པའི་ཡོ་བྱད་ཐམས་ཅད་མ་ཚང་བ་མེད་པར་བསག་གོ ། གཉིས་པ་བདག་བསྐྱེད་བྱ་བ་ནི། སློབ་དཔོན་དཔོན་སློབ་རྣམས་ཁྲུས་བྱས་ཏེ། དཀྱིལ་འཁོར་དང་ཉེ་བར་འདུག་ལ།
སྔོན་འགྲོའི་གཏོར་མ་བཏང་བ་ནས་བརྩམས་ཏེ། རྡུལ་ཚོན་གྱི་དཀྱིལ་འཁོར་མཆོད་ཅིང་བརྟན་པར་བཞུགས་སུ་གསོལ་བ་དང༌། ཕྱི་རོལ་དུ་གཏོར་མ་བཏང་ནས་ཉེ་རེག་བྱ་བའི་བར་རྫོགས་པར་བྱས་ནས། རྡོ་རྗེ་ཤུགས་ཀྱི་འཇུག་པས་དཀྱིལ་འཁོར་དུ་ཞུགས་ལ་བསྐོར་བ་བྱ་ཞིང༌། ལྷག་ཆད་ཁ་བསྐང་བ། མེ་ཏོག་དབུལ་ཞིང་རང་གི་མགོ་ལ་བཅིང་བ། སྒོ་ཕྱེ་ཞིང་གསོལ་བ་གདབ་པ་ཡན་ཆད་དཀྱིལ་ཆོག་ཅི་ལྟ་བ་བཞིན་དུ་བྱ། དེ་ནས་བདག་འཇུག་བྱ་བའམ། སྟ་གོན་གྱི་སྐབས་འདིར་མ་གྲུབ་ཀྱང་འགལ་བ་མེད་དོ། ། གསུམ་པ་འབུམ་བཟླས་ནི།
དཀྱིལ་འཁོར་གྱི་བུམ་པ་རྣམས་ནི་སྔར་བཟླས་ཟིན་པས་འདིར་མི་དགོས་ལ། ཁྲུས་བུམ་བརྒྱད་ལ་གཟུངས་ཐག་བཏགས་ལ། ལས་བུམ་གྱི་ཆུས་གཏོར་ཞིང་བགེགས་མཐར་བྱེད་ཀྱིས་བསང༌། ཤཱུ་ནྱ་ཏཱས་སྦྱངས། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ། བཾ་ལས་བྱུང་བའི་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བ་ལྟོ་བ་ལྡིར་ཞིང་མགྲིན་པ་ཕྲ་བ། མཆུ་འཕྱངས་བ། ལྷའི་གོས་ཀྱིས་མགུལ་པ་དཀྲིས་ཤིང༌། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་སོ་སོའི་རྫས་རྣམས་ཀྱིས་ཡོངས་སུ་གང་བར་བསམས་ལ།
དྲི་ལྔ་བླུགས་པའི་བུམ་པ་ལ། ཨོཾ་སརྦ་ཏ་ཐཱ་ག་ཏ་གནྡྷ་སྣཱ་ན་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲི་ཡེ་ཧཱུྃ། ཞེས་བརྒྱ་རྩ་བརྒྱད་བཟླས། དེ་བཞིན་དུ་གནྡྷའི་གནས་སུ་སོ་སོའི་སྔགས་རྣམས་སྦྱར་ལ་བཟླས་ཏེ། མངར་གསུམ་གྱི་བུམ་པ་ལ། ཏྲི་མ་དྷུ་ར་དང༌། ཞོ་ལ། ད་དྷི་དང༌། འབྲས་བུ་ལ། ཕ་ལ་དང༌།
འབྲུ་ལ། བྲཱུ་ཧི་དང༌། འབྲས་ཡོས་ལ། ལཱཛྫ་དང༌། སྨན་ལ། ཨོ་ཥ་དྷི་དང༌། རིན་པོ་ཆེའི་བུམ་པ་ལ། མ་ཎི་སྣཱ་ན་ཞེས་བྱས་ལ། བརྒྱ་རྩ་རེ་བཟླས། ཐུན་མོང་དུ་གཙུག་ཏོར་རྣམ་རྒྱལ་གྱི་གཟུངས་དང༌།
ལས་ཐམས་ཅད་པའི་སྔགས་ཅི་ནུས་སུ་བཟླས་ལ། ནང་རྫས་རྣམས་ཞུ་བ་ལས་བྱུང་བའི་སོ་སོའི་བུམ་པ་རྟེན་གྱི་དྲི་མ་སྦྱང་བའི་ནུས་པ་དང་ལྡན་པར་བསམ་མོ། ། བཞི་པ་རྟེན་སྦྱང་བ་ནི། ཐོག་མར་བགེགས་སྦྱང་བའི་ཕྱིར། ཅི་འབྱོར་པའི་གཏོར་མ་གསུམ་བཤམས་ལ། ཆུས་བྲན་ནས་ལན་གསུམ་དུ་རྟེན་ལ་བསྐོར་ཞིང༌། ཨོཾ་སརྦ་བིགྷྣཱན་ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལིཾ་ཏེ་སྭཱ་ཧཱ། ཞེས་བརྗོད་ཅིང༌། བདེ་བར་གཤེགས་པའི་རྟེན་ལ་རབ་ཏུ་གནས་པ་བྱེད་པ་ལ་མི་མཐུན་པར་བྱེད་པའི་གདོན་བགེགས་གང་ཡིན་པ་ཐམས་ཅད་གཏོར་མ་འདིས་ཚིམ་པར་གྱིས་ཤིག
ཅེས་ཞི་བས་སྦྱང་བ་དང༌། ཏིང་ལོ་དང༌། ཆང་བུ་རྟེན་ལ་བསྐོར་ཞིང་རྡོ་རྗེ་སོར། སུཾ་བྷ་ནི་བཟླས་པ་ལན་གསུམ་བྱས་ནས། སྔགས་ཀྱི་ཚིག་གི་རྗེས་ལ་གདོན་བགེགས་གང་ཡིན་པ་ཐམས་ཅད་གཏོར་མ་ལམ་རྔན། ཏིང་ལོ་ལམ་སྒྲོན། ཆང་བུ་ལམ་བརྒྱགས་ཀྱི་ཚུལ་དུ་ཁྱེར་ལ། སའི་ཕྱོགས་འདིར་མ་གནས་པར་གཞན་དུ་སོང་ཤིག ཅེས་བརྗོད་ལ་གཏོར་མ་ཕྱིར་དོར་བ་ཞི་དྲག་ཕྱེད་མས་སྦྱོང་བ་དང༌། དེ་ནས་རང་ཁྲོ་བོའི་ང་རྒྱལ་གྱིས་རྡོ་རྗེ་དྲིལ་བུ་དང༌།
སྤོས་ཐོགས་ཏེ། ཨོཾ་བཛྲ་མ་ཧཱ་ཀྲོ་དྷ་རཱ་ཛ་ས་པ་རི་ཝཱ་ར་བཛྲ་ས་མཱ་ཛཿ ཞེས་རྡོ་རྗེ་བསྡུ་བའི་ཕྱག་རྒྱ་དང་བཅས་པས། ཧཱུྃ་ཡེ་ཤེས་བསྐལ་པའི་མེ་ལྟར་འབར་བའི་འོད། ། མ་རིག་འདོད་པའི་མུན་ཁམས་ཐམས་ཅད་བསྲེགས། ། ཞེ་སྡང་གཤིན་རྗེའི་འཇིགས་པ་ཐམས་ཅད་འཇོམས། ། དཔའ་བོ་ཆེན་པོ་དཔའ་མཚན་སྟག་ལྤགས་ཅན། ། ལོག་འདྲེན་སྲིན་པོའི་མཐའ་གནོན་དགྲ་འདུལ་བ། ། རིག་པའི་རྒྱལ་པོ་ཁྲོ་བོ་བཞུགས་སོ་འཚལ། ། ལོག་འདྲེན་འདུལ་བའི་སླད་དུ་སྤྱན་འདྲེན་ན། །
འགྲོ་བའི་དོན་ཕྱིར་མཆོད་ཀྱིས་གཤེགས་སུ་གསོལ། ། ཞེས་བརྗོད་པས་སྙིང་ག་ནས་འཕྲོས་པའི་འོད་ཟེར་གྱིས་ཞེ་སྡང་རྡོ་རྗེ་ཁྲོ་བོ་བཅུས་བསྐོར་བའི་དཀྱིལ་འཁོར་ལ། ཁྲོ་བོའི་ཚོགས་གྲངས་མེད་པས་བསྐོར་བ་མདུན་དུ་སྤྱན་དྲངས་ལ། པདྨ་ཀ་མ་ལཱ་ཡ་སྟྭཾ། ཞེས་པས་གདན་དང༌། སོ་སོའི་སྔགས་ཀྱིས་མཆོད་ཡོན་སྔོན་དུ་འགྲོ་བས་ཉེར་སྤྱོད་ཕུལ་ལ། ཧཱུྃ་ཆོས་ཉིད་སྟོང་པ་གཉིས་མེད་ངང་ཉིད་ལས། ། འཇིག་རྟེན་སྤྱོད་པའི་ཚུལ་ཡང་མི་སྤང་ཞིང༌། ། ཐབས་ལ་མཁས་པས་འཇིགས་བྱེད་སྐུར་སྟོན་པའི། ། ཁྲོ་ཆེན་འབར་བའི་ཚོགས་ལ་ཕྱག་འཚལ་ལོ། །
ཡེ་ཤེས་ཞི་བའི་ངང་ལས་མ་གཡོས་ཀྱང༌། ། སྐུ་ཡི་ཆ་ལུགས་ཟ་བྱེད་རྔམ་སྟབས་ཅན། ། གསུང་གི་ང་རོ་འབྲུག་སྟོང་ལྡིར་བའི་སྒྲས། ། མ་ལུས་དབང་དུ་སྡུད་ལ་ཕྱག་འཚལ་ལོ། ། ལྷག་པའི་ཡེ་ཤེས་རོལ་པ་སྟོན་མཛད་ཅིང༌། ། བསྡིགས་པའི་མཚོན་ཆ་སྣ་ཚོགས་ཕྱག་ན་བསྣམས། ། ཉོན་མོངས་དུག་ཆེན་རྩད་ནས་འཇོམས་མཛད་པའི། ། སྦྲུལ་གདུག་རྒྱན་གྱིས་བརྒྱན་ལ་ཕྱག་འཚལ་ལོ། ། བསྐལ་པ་མེ་ལྟར་འབར་བའི་ཀློང་དཀྱིལ་ན། ། དཔའ་བོའི་སྟངས་སྟབས་བརྐྱང་བསྐུམ་ཚུལ་དུ་བཞུགས། །
ཉི་ཟླ་འབར་བའི་སྤྱན་གྱི་སྡང་མིག་གིས། ། བགེགས་དཔུང་བསྲེག་པར་མཛད་ལ་ཕྱག་འཚལ་ལོ། ། གཏུམ་ཆེན་དུས་མཐའི་མེ་ལྟར་གཟི་བརྗིད་འབར། ། གློག་སྟོང་འགྱུ་འདྲའི་ཁྲོ་གཉེར་མཆེ་བ་གཙིགས། ། རྔམས་པའི་ང་རོ་འབྲུག་སྒྲ་སྟོང་བཞིན་སྒྲོགས། ། ཁྲོ་རྒྱལ་བགེགས་ཚོགས་འདུལ་ལ་ཕྱག་འཚལ་ལོ། ། འཇིགས་པའི་ཧཱུྃ་སྒྲ་ངེས་སྒྲོག་ཅིང༌། ། བགེགས་རྣམས་མ་ལུས་འཇོམས་མཛད་པའི། ། དངོས་གྲུབ་མ་ལུས་སྩོལ་བའི་ལྷ། ། བགེགས་ཀྱི་དགྲ་ལ་ཕྱག་འཚལ་བསྟོད། །
ཅེས་པས་བསྟོད་ལ། ཞེ་སྡང་རྡོ་རྗེའི་ང་རྒྱལ་གྱིས་བགེགས་ལ་བཀའ་བསྒོ་སྟེ། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི་བདེན་པ་དང༌། ཆོས་ཀྱི་བདེན་པ་དང༌། དགེ་འདུན་གྱི་བདེན་པ་དང༌། དཔལ་གསང་བ་འདུས་པའི་དཀྱིལ་འཁོར་གྱི་ལྷ་ཚོགས་རྣམས་ཀྱི་བཀའ་བདེན་པ་དང༌། དཔལ་མགོན་ཆོས་སྐྱོང་བའི་སྲུང་མ་རྣམས་ཀྱི་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས། དེང་འདིར་བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་ལ་རབ་ཏུ་གནས་པར་བྱེད་པ་ལ།
བར་དུ་གཅོད་པར་བརྩམས་པའི་བགེགས་ཀྱི་ཚོགས་གང་ཡིན་པ་ཐམས་ཅད་མཆོད་སྦྱིན་གྱི་གཏོར་མ་རྒྱ་ཆེན་པོ་འདིས་ཚིམ་པར་གྱིས་ལ། ཞི་བའི་སེམས་དང་ལྡན་པས་ས་ཕྱོགས་འདིར་མ་གནས་པར་རང་རང་གི་གནས་སུ་སོང་ཤིག གལ་ཏེ་མི་འགྲོ་ན་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ལས་བྱུང་བའི་ཁྲོ་བོའི་རྡོ་རྗེ་ཡེ་ཤེས་ཀྱི་མེ་འབར་ཞིང་རབ་ཏུ་འབར་བ་འདིས་ཁྱེད་རྣམས་ཀྱི་མགོ་ཚལ་པ་བརྒྱར་འགས་པར་འགྱུར་རོ། ། ཞེས་བརྗོད་ལ། རྟེན་ལ་གུ་གུལ་གྱིས་བདུག ཡུངས་ཀར་གྱིས་བྲབ། མཚོན་ཆས་བསྡིགས། སྣ་ཚོགས་པའི་རོལ་མོ་དྲག་ཏུ་བྱ་ཞིང༌། ཁྲོ་བོ་བཅུའི་ཕྲེང་སྔགས་སོགས་དྲག་སྔགས་མང་དུ་བཟླས། སེམས་ཀྱིས་བགེགས་ཐམས་ཅད་ཕྱི་རོལ་དུ་བྲོས་པར་བསམ་པ་ནི་དྲག་པོའི་སྦྱང་བའོ། །
དེ་ནས་སྡིག་པ་སྦྱང་བའི་ཕྱིར། རང་གི་མདུན་དུ་ཏིལ། གཡས་སུ་མེ། གཡོན་དུ་ཆུ་བཞག་ལ། བདག་དང་ཡོན་བདག་གིས་གཙོ་བྱས་པའི་སེམས་ཅན་ཐམས་ཅད་ཀྱི་སྡིག་སྒྲིབ་རྣམས་སྙིང་ག་ནས་ཡི་གེ་ཀཾ་ནག་པོའི་རྣམ་པར་འཐོན་ནས། སྣ་སྒོར་སྡིག་པ་རྭ་ཅན་གྱི་རྣམ་པར་གྱུར་པ་མདུན་གྱི་ཏིལ་ལ་ཐིམ། དེ་གཡས་ཀྱི་ཡེ་ཤེས་ཀྱི་མེས་བསྲེག གཡོན་གྱི་རྒྱ་མཚོས་བཀྲུས་པར་བསམས་ལ། ཨོཾ་སརྦ་པཱ་པཾ་ད་ཧ་ན་བྷསྨིན་ཀུ་རུ་སྭཱ་ཧཱ། ཞེས་སམ།
ཡང་ན་བཤད་རྒྱུད་ནས་འབྱུང་བ་ལྟར། ཨོཾ་སརྦ་ཨ་པ་ར་ཎ་ཤུདྡྷ་སརྦ་པཱ་པཾ་བི་ཤོ་དྷ་ཡ་བཛྲ་ཧཱུྃ་ཕཊ་སྭཱ་ཧཱ། ཞེས་བརྗོད་དོ། ། ལྔ་པ་བཀྲུ་ཞིང་ཕྱི་བ་ནི། རྟེན་གསར་པ་ལ་ཁྲུས་བྱ་བའི་སྔོན་དུ། ཁྲུས་སྟེགས་ཀྱི་སྟེང་གི་རྟེན་དང་ཡིག་འབྲུ་རྣམས་ལ་ལས་བུམ་གྱི་ཆུས་ཁྲུས་བྱ་ཞིང༌། ཇི་ལྟར་བལྟམས་པ་སོགས་དང༌། འདི་ནི་ཁྲུས་མཆོག་སོགས་དང༌། དེ་བཞིན་གཤེགས་པ་རྣམས་དང་དེ་སྲས་ལ། ཞེས་སོགས་དང༌།
ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཞེས་བརྗོད། དེ་དག་སྐུ་ལ་སོགས་ཀྱི་ཚིག་དང་སྔགས་ཀྱི་སྐུ་ཕྱིའོ། ། དེ་ནས་ཆུ་དེ་ཁྲུས་བུམ་བརྒྱད་པོར་ཅུང་ཟད་རེ་བླུགས་ལ། ལུགས་མ་ལ་སོགས་པ་བཀྲུར་རུང་བ་རྣམས་རོལ་མོ་དང་བཅས་པས་ཁྲུས་སྟེགས་སུ་སྤྱན་དྲངས་ལ་དངོས་སུ་བཀྲུ། དེ་ལྟར་མི་རུང་བ་རྣམས་ལ་མེ་ལོང་གི་ནང་དུ་རྟེན་གྱི་གཟུགས་བརྙན་ཤར་བར་བྱས་ལ། རྒྱལ་བའི་སྐུ་ལ་ཉོན་མོངས་མི་མངའ་ཡང༌། ། འགྲོ་བའི་ལུས་སེམས་སྡུག་བསྔལ་བསལ་སླད་དུ། ། ཆུ་གཙང་སྨན་སྤོས་འདག་ཆལ་འདིས་བཀྲུས་པས། ། བདག་ཅག་དམ་པའི་སྐུ་མཆོག་ཐོབ་པར་ཤོག །
ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནི་སྭཱ་ཧཱ། ཞེས་བརྗོད་ཅིང༌། ཐོག་མར་དྲིའི་ཏིལ་མར་རམ། མེད་ན་ཏིལ་མར་ལ་དྲི་བཟང་བཏབ་པས་མེ་ལོང་ལ་བྱུག དེ་ནས་ཤུན་ལྤགས་ལྔའི་ཕྱེ་མའམ། མ་འབྱོར་ན་སྲན་དཀར་གྱི་འདག་ཆལ་གྱིས་མཉེས། དཱུརྦའི་པིར་གྱིས་དྲུད། ཆུ་གཙང་མས་ཀྱང་བཀྲུའོ། ། དེ་ནས་དྲིའི་བུམ་པས་བཀྲུ་ཞིང༌། འདི་ནི་ཁྲུས་མཆོག་དཔལ་དང་ལྡན། །
ཐུགས་རྗེའི་ཆུ་ནི་བླ་ན་མེད། ། བྱིན་བརླབས་ཡེ་ཤེས་ཆུ་ཡིན་ཏེ། ། ཅི་འདོད་དངོས་གྲུབ་སྩོལ་བར་མཛོད། ། ཨོཾ་སརྦ་ཏ་ཐཱ་ག་ཏ་གནྡྷ་སྣཱ་ན་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲི་ཡེ་ཧཱུྃ། ཞེས་བརྗོད་དོ། ། དེ་ནས་རས་དཀར་པོ་ལ་གུར་གུམ་གྱི་ཆུས། དབུས་དང་ཕྱོགས་བཞིར། ཨོཾ་ཧཱུྃ་ཏྲཾ་ཧྲཱིཿཨཿ ཞེས་བྲིས་པའམ། མ་འབྱོར་ན་དེ་དག་བརྗོད་བཞིན་དུ།
ཐིག་ལེ་ལྔ་བྱས་ལ། དེ་རང་གི་ཕྲག་པ་གཡོན་པ་ལ་བསྐོན་ཏེ། དེས་དངོས་སུ་ཕྱི་བའམ། མེ་ལོང་གི་གཟུགས་བརྙན་ལ་ཕྱི་ཞིང༌། དེ་དག་སྐུ་ལ་མཚུངས་པ་མེད་པའི་གོས། གཙང་ལ་དྲི་རབ་བསྒོས་པས་སྐུ་ཕྱིའོ། ། ཨོཾ་ཧཱུྃ་ཏྲཱཾ་ཧྲཱྀཿཨ་ཀཱ་ཡ་བི་ཤོ་དྷ་ནི་སྭཱ་ཧཱ། ཞེས་བརྗོད་དོ། ། དེ་བཞིན་དུ་བུམ་པ་འོག་མ་རྣམས་ཀྱིས་བཀྲུ་བའི་ཚེ་ཡང༌། སྔོན་དུ་རྫས་གསུམ་གྱིས་བྱུགས་པ་དང༌།
བར་དུ་རང་རང་གི་བུམ་པས་བཀྲུ་བ་དང༌། མཐར་སྐུ་ཕྱི་བ་རྣམས་ཐམས་ཅད་ལ་ཤེས་པར་བྱས་ལ་བྱའོ། ། དེ་ནས་རྫས་གསུམ་གྱིས་སྔར་ལྟར་བྱུགས་ལ། མངར་གསུམ་གྱིས་བུམ་པས་བཀྲུ་ཞིང༌། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་ཁྲུས་བྱའོ། ། ཞེས་དང༌། ཏྲི་མ་དྷུ་སྣཱ་ན་སོགས་བརྗོད་ཅིང་སྐུ་ཕྱི།
ཡང་བྱུག་ཅིང༌། ཞོའི་བུམ་པས། འདི་ནི་སྦྱིན་པའི་རང་བཞིན་ཆུ། ། སེར་སྣའི་དྲི་མ་སྦྱོང་མཛད་ཅིང༌། ། གཏོང་བ་དྲི་ཡིས་ལེགས་བསྒོས་ཆུས། ། ཁྲུས་ལེགས་མཛད་ལ་སྐུ་ཁྲུས་གསོལ། ། ཞེས་དང༌། ད་དྷི་སྣཱ་ན་སོགས་ཀྱིས་བཀྲུ་ཞིང་ཕྱི། ཡང་བྱུག་ཅིང༌། འབྲས་བུ་སྣ་ཚོགས་ཀྱི་བུམ་པས།
འདི་ནི་ཚུལ་ཁྲིམས་རང་བཞིན་ཆུ། ། ཁྲིམས་འཆལ་དྲི་མ་སྦྱོང་མཛད་ཅིང༌། ། ཚུལ་ཁྲིམས་དྲི་ཡིས་ལེགས་བསྒོས་ཆུས། ། ཁྲུས་ལེགས་མཛད་ལ་སྐུ་ཁྲུས་གསོལ། ། ཞེས་དང༌། ཕ་ལ་སྣཱ་ན་སོགས་ཀྱིས་བཀྲུ་ཞིང་ཕྱི། ཡང་བྱུག་ཅིང༌། འབྲུ་སྣ་ཚོགས་ཀྱི་བུམ་པས། འདི་ནི་བཟོད་པའི་རང་བཞིན་ཆུ། ། ཁོང་ཁྲོའི་དྲི་མ་སྦྱོང་མཛད་ཅིང༌། །
བཟོད་པ་དྲི་ཡིས་ལེགས་བསྒོས་ཆུས། ། ཁྲུས་ལེགས་མཛད་ལ་སྐུ་ཁྲུས་གསོལ། ། ཞེས་དང༌། བྲུ་ཧི་སྣཱ་ན་སོགས་ཀྱིས་བཀྲུ་ཞིང་ཕྱི། ཡང་བྱུག་ཅིང༌། འབྲས་ཡོས་ཀྱི་བུམ་པས། འདི་ནི་བརྩོན་འགྲུས་རང་བཞིན་ཆུ། ། ལེ་ལོའི་དྲི་མ་སྦྱོང་མཛད་ཅིང༌། ། བརྩོན་འགྲུས་དྲི་ཡིས་ལེགས་བསྒོས་ཆུས། ། ཁྲུས་ལེགས་མཛད་ལ་སྐུ་ཁྲུས་གསོལ། །
ཞེས་དང༌། ལཱཛྫ་སྣཱ་ན་སོགས་ཀྱིས་བཀྲུ་ཞིང་ཕྱི། ཡང་བྱུག་ཅིང༌། སྨན་གྱི་བུམ་པས། འདི་ནི་བསམ་གཏན་རང་བཞིན་ཆུ། ། རྣམ་གཡེངས་དྲི་མ་སྦྱོང་མཛད་ཅིང༌། ། བསམ་གཏན་དྲི་ཡིས་ལེགས་བསྒོས་ཆུས། ། ཁྲུས་ལེགས་མཛད་ལ་སྐུ་ཁྲུས་གསོལ། ། ཞེས་དང༌། ཨོཾ་ཥ་དྷི་སྣཱ་ན་སོགས་ཀྱིས་བཀྲུ་ཞིང་ཕྱི།
དེ་ནས་རྫས་གསུམ་གྱིས་བྱུག་ཅིང༌། རིན་པོ་ཆེའི་བུམ་པས། འདི་ནི་ཤེས་རབ་རང་བཞིན་ཆུ། ། ཤེས་འཆལ་དྲི་མ་སྦྱོང་མཛད་ཅིང༌། ། ཤེས་རབ་དྲི་ཡིས་ལེགས་བསྒོས་ཆུས། ། ཁྲུས་ལེགས་མཛད་ལ་སྐུ་ཁྲུས་གསོལ། ། ཞེས་དང༌། ཨོཾ་སརྦ་ཏ་ཐཱ་ག་ཏ་མ་ཎི་སྣཱ་ན་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲི་ཡེ་ཧཱུྃ། ཞེས་བརྗོད་ཅིང་བཀྲུ། དེ་དག་སྐུ་ལ་སོགས་བརྗོད་ཅིང་རས་ཀྱིས་ཕྱིའོ། །
དེ་ནས་དྲི་ཡི་བུམ་པ་ཐོགས་ཏེ། ཆུ་བོ་དྲུག་གིས་ཁྲུས་བྱས་པས། ། བག་ཆགས་རྣམ་དྲུག་སྦྱངས་ནས་ནི། ། གང་ལ་ཉེས་པ་མི་མངའ་ཞིང༌། ། ཁྲུས་ལེགས་མཛད་ལ་ཕྱག་འཚལ་འདུད། ། དྲི་ཆུ་དྲུག་གིས་ཁྲུས་མཛད་ཅིང༌། ། དྲི་མ་རྣམ་དྲུག་སྦྱོང་མཛད་པ། ། རྒྱ་ཆེན་ཡོན་ཏན་དྲུག་ལྡན་ཞིང༌། ། ཁྲུས་ལེགས་མཛད་ལ་ཉེས་མི་མངའ། ། དྲི་མ་རྣམ་དྲུག་དག་པ་ཡིས། །
ཡོན་ཏན་ཐམས་ཅད་དང་ལྡན་པ། ། སངས་རྒྱས་ཐམས་ཅད་མཆོད་དོན་དུ། ། དད་པས་བདག་གིས་ཁྲུས་བགྱིའོ། ། ཞེས་བརྗོད་ཅིང་བཀྲུའོ། ། དེ་ནས་རྡོ་རྗེ་དྲིལ་བུ་འཛིན་པས། གང་ལ་སེར་སྣ་རྣམ་ཆགས་པ། ། རྣམ་བཅོམ་དྲི་མ་མེད་མཛད་ཅིང༌། ། ཐུགས་ཞི་གནོད་པ་མི་མངའ་དེས། ། ཁྱེད་ལ་བདེ་ལེགས་མཛད་པར་འགྱུར། ། འདྲེན་པ་གང་ཞིག་འགྲོ་བ་རྣམས། །
ཐར་པའི་ལམ་དུ་འཛུད་མཛད་ཅིང༌། ། ཆོས་རྣམས་ཐམས་ཅད་སྟོན་པ་དེས། ། ཁྱེད་ལ་བདེ་ལེགས་མཛད་པར་འགྱུར། ། སྟོན་པ་འགྲོ་བ་རྣམས་ཀྱི་རྟེན། ། སེམས་ཅན་ཀུན་གྱི་དོན་གྱི་ཕྱིར། ། གང་ཞིག་བདེ་བར་མངའ་མཛད་དེས། ། ཁྱེད་ལ་བདེ་ལེགས་མཛད་པར་འགྱུར། ། སྐྱོབ་པ་གང་ཞིག་བྱམས་པ་ཡི། ། ཐུགས་ཀྱིས་འགྲོ་བ་འདི་དག་ཀུན། ། བུ་གཅིག་བཞིན་དུ་རྟག་བསྐྱངས་དེས། །
ཁྱེད་ལ་བདེ་ལེགས་མཛད་པར་འགྱུར། ། གང་ཞིག་འཁོར་བར་འགྲོ་བ་ཡི། ། སེམས་ཅན་ཀུན་གྱི་རྟེན་གྱུར་ཅིག ། གླིང་དང་དཔུང་གཉེན་གྱུར་པ་དེས། ། ཁྱེད་ལ་བདེ་ལེགས་མཛད་པར་འགྱུར། ། གང་གིས་ཆོས་རྣམས་མངོན་སུམ་གྱུར། ། གཙང་ཞིང་བཀྲུ་བ་མི་མངའ་ཡང༌། ། གསུམ་གཙང་གཙང་མ་མཛད་པ་དེས། ། ཁྱེད་ལ་བདེ་ལེགས་མཛད་པར་འགྱུར། ། དཔའ་བོ་ཆེན་པོ་གང་སྐྱེས་པས། །
ཕུན་སུམ་ཚོགས་དོན་གང་འབྱོར་ཅིང༌། ། དོན་གྲུབ་ཚོགས་ཀྱང་གྲུབ་པ་དེས། ། ཁྱེད་ལ་བདེ་ལེགས་མཛད་པར་འགྱུར། ། གང་ཞིག་སྐྱེས་པའི་ས་རྣམས་ནི། ། ནགས་ཚལ་བཅས་པ་རབ་གཡོས་ཤིང༌། ། སེམས་ཅན་ཐམས་ཅད་རབ་དགའ་དེས། ། ཁྱེད་ལ་བདེ་ལེགས་མཛད་པར་འགྱུར། ། བྱང་ཆུབ་སྙིང་པོར་གཤེགས་པ་ན། ། ས་དག་རྣམ་དྲུག་གཡོས་གྱུར་ཅིང༌། ། བདུད་ཡིད་མི་བདེར་གྱུར་པ་དེས། །
ཁྱེད་ལ་བདེ་ལེགས་མཛད་པར་འགྱུར། ། ཆོས་ཀྱི་འཁོར་ལོ་བསྐོར་བ་ན། ། འཕགས་པའི་བདེན་པ་རྣམ་གསུངས་པ། ། ཐུབ་པའི་སྙན་པ་གང་བྱུང་དེས། ། ཁྱེད་ལ་བདེ་ལེགས་མཛད་པར་འགྱུར། ། ཡིད་འཕྲོག་གང་ཞིག་མུ་སྟེགས་བྱེད། ། ཐམས་ཅད་ཆོས་ཀྱི་ཕམ་མཛད་ཅིང༌། ། ཚོགས་ཀུན་དབང་དུ་མཛད་པ་དེས། ། ཁྱེད་ལ་བདེ་ལེགས་མཛད་གྱུར་ཅིག ། སངས་རྒྱས་ཁྱེད་ལ་བདེ་ལེགས་མཛད། །
བརྒྱ་བྱིན་ཚངས་པའི་ལྷ་རྣམས་དང༌། ། འབྱུང་པོ་ཀུན་གྱི་བདེ་ལེགས་ནི། ། ཁྱེད་ལ་རྟག་ཏུ་སྦྱིན་གྱུར་ཅིག ། སངས་རྒྱས་བསོད་ནམས་མཐུ་དག་དང༌། ། ལྷ་རྣམས་ཀུན་གྱི་བསམ་པ་ཡིས། ། ཁྱེད་ཀྱིས་འདོད་དོན་གང་ཡིན་པ། ། དོན་དེ་དེ་རིང་གྲུབ་གྱུར་ཅིག ། རྐང་གཉིས་ཁྱེད་ཅག་བདེ་གྱུར་ཅིག ། རྐང་བཞི་ཁྱེད་ཅག་བདེ་གྱུར་ཅིག ། ཁྱེད་ཅག་ལམ་འགྲོར་བདེ་གྱུར་ཅིག །
ཕྱིར་འོང་རྣམས་ཀྱང་བདེ་གྱུར་ཅིག ། ཉིན་མོ་བདེ་ལེགས་མཚན་བདེ་ལེགས། ། ཉི་མའི་གུང་ལ་བདེ་ལེགས་ཤིང༌། ། ཁྱེད་ལ་ཀུན་ཏུ་བདེ་ལེགས་ཤོག ། ཁྱེད་ཅག་སྡིག་པར་མ་གྱུར་ཅིག ། ཅེས་བརྗོད་ཅིང་མེ་ཏོག་གཏོར། དེ་ནས་དྲིའི་བུམ་པས་བཀྲུ་ཞིང༌། ཇི་ལྟར་བལྟམས་པ་སོགས་དང༌། དེ་བཞིན་གཤེགས་པ་རྣམས་དང་དེ་སྲས་ལ། ། སོགས་སྔགས་དང་བཅས་པ་བརྗོད་ཅིང༌།
དེ་དག་སྐུ་ལ་སོགས་ཞེས་སོགས་ཀྱིས་སྐུ་ཕྱིའོ། ། དྲུག་པ་རྟེན་བསྐྱེད་པ་ནི། རྟེན་རྣམས་ལས་ཐམས་ཅད་པས་བསང༌། ཤཱུ་ནྱ་ཏཱས་སྟོང་པར་སྦྱངས། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའམ། ཁྲོ་བོ་ཡིན་ན་རཾ་ལས་ཉི་མའི་གདན་གྱི་སྟེང་དུ། རྟེན་ངོ་ཤེས་པ་རྣམས་རང་རང་གི་ས་བོན་དང་ཕྱག་མཚན་ལས་སོ་སོར་བསྐྱེད། མི་ཤེས་པ་རྣམས་ཨོཾ་ཨཱཿཧཱུྃ་ལས་བྱུང་བའི་རྡོ་རྗེ། དེ་ལས་རྡོ་རྗེ་འཆང་སྐུ་མདོག་དཀར་པོ། དཀར་ནག་དམར་བའི་ཞལ་གསུམ།
ཕྱག་དྲུག་གི་གཡས་ན་རྡོ་རྗེ་འཁོར་ལོ་པདྨ། གཡོན་ན་དྲིལ་བུ་རིན་ཆེན་རལ་གྲི་འཛིན་པ། རྡོ་རྗེ་སྐྱིལ་ཀྲུང་གིས་བཞུགས་པར་བསམས་ལ། མཆོད་རྟེན་དང་ལྷ་ཁང་ནི་བྷྲཱུྃ་ལས་འཁོར་ལོ། དེ་ལས་རྣམ་སྣང་དུ་བསྐྱེད། དེ་ཞུ་བ་ལས་བྱུང་བའི་མཆོད་རྟེན་དང་ལྷ་ཁང་གི་ནང་དུ། ཆོ་ག་གསུམ་གྱིས་རིགས་ལྔ་བསྐྱེད་ལ། སངས་རྒྱས་དང་བྱང་ཆུབ་སེམས་དཔའ་བསམ་གྱིས་མི་ཁྱབ་པས་གང་བར་བསྒོམ། པོ་སྟི་རྣམས་ནི་ཨཱཿདང་པདྨ་ལས་འོད་དཔག་མེད། རྡོ་རྗེ་དང་དྲིལ་བུ་ལ་སོགས་པ་ཕྱག་མཚན་རྣམས་ནི་ཧཱུྃ་དང་རྡོ་རྗེ་ལས་མི་བསྐྱོད་པར་བསྐྱེད།
ཁང་བཟང་དང༌། རྟ་བབས་དང༌། ལྗོན་ཤིང་དང༌། རྡོ་རིང་དང༌། ཆུ་མིག་དང་ཁྲོན་པ་རྣམས་ནི་བྷྲཱུྃ་དང་འཁོར་ལོ་ལས་རྣམ་པར་སྣང་མཛད་དུ་བསམ་མོ། ། དེ་རྣམས་ཀྱི་དཔྲལ་བར་ཟླ་བའི་དཀྱིལ་འཁོར་གྱི་སྟེང་དུ་ཨོཾ་དཀར་པོ། མགྲིན་པར་པདྨའི་དཀྱིལ་འཁོར་གྱི་སྟེང་དུ་ཨཱཿདམར་པོ། སྙིང་གར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་སྔོན་པོ་བསམས་ལ་བྱིན་གྱིས་བརླབ་བོ། ། བདུན་པ་ཡེ་ཤེས་པ་སྤྱན་དྲངས་ཤིང་དགུག་པ་ལ་གསུམ། སྤྱན་དྲང་བ་དངོས།
བགེགས་བསྐྲད་ཅིང་མཆོད་པ། དགུག་གཞུག་བྱ་བའོ། ། དང་པོ་ནི། རང་གི་སྙིང་ག་ནས་འོད་ཟེར་འཕྲོས་པས་འོག་མིན་གྱི་གནས་ནས་ཡེ་ཤེས་ཀྱི་དཀྱིལ་འཁོར་ལ། སངས་རྒྱས་དང་བྱང་ཆུབ་སེམས་དཔའ་བསམ་གྱིས་མི་ཁྱབ་པས་བསྐོར་བ་སྤྱན་དྲངས་པར་བསམས་ལ། རྡོ་རྗེ་བསྡུ་བའི་ཕྱག་རྒྱ་དང༌། ཨོཾ་བཛྲ་ས་མཱ་ཛཿ ཞེས་བརྗོད་ལ། སྤོས་དང་བཅས་པའི་རྡོ་རྗེ་དྲིལ་བུ་འཛིན་པས། མ་ལུས་འགྲོ་བའི་རང་བཞིན་མངོན་དུ་མཛད། །
མི་བཟད་བདུད་ཀྱི་དཔུང་གིས་ཕྱག་བྱས་པ། ། རང་བྱུང་མཐའ་ཡས་འགྲོ་བའི་རང་བཞིན་ཏེ། ། སེམས་ཅན་སྙིང་པོ་གཅིག་གྱུར་འདིར་གཤེགས་ཤིག ། ཅེས་དང༌། ཆོས་རྣམས་ཀུན་གྱི་དབང་ཕྱུག་གཙོ། ། བཙོ་མ་གསེར་གྱི་མདོག་འདྲ་ཞིང༌། ། ཉི་མ་ལས་ལྷག་གཟི་བརྗིད་ཆེ། ། དད་པས་སྤྱན་ནི་དྲང་བར་བགྱི། ། ཞི་ཞིང་ཐུགས་རྗེ་ཆེ་ལྡན་པ། ། དུལ་ཞིང་བསམ་གཏན་ས་ལ་བཞུགས། །
ཆོས་དང་ཡེ་ཤེས་ཆགས་བྲལ་བ། ། ཀུན་ཏུ་མི་བཟད་ནུས་པར་ལྡན། ། ཚུར་བྱོན་ཚུལ་བྱོན་ཞི་བདག་ལྷ། ། ཐུབ་པའི་སྐྱེས་མཆོག་ཐམས་ཅད་མཁྱེན། ། ཤིན་ཏུ་ལེགས་བྱས་གཟུགས་བརྙན་ནི། ། མཆོད་པས་གནས་འདིར་གཤེགས་སུ་གསོལ། ། འདིར་ནི་གཟུགས་དང་ལྷན་ཅིག་ཏུ། ། འགྲོ་བའི་དོན་ཕྱིར་བཞུགས་ནས་ཀྱང༌། ། ནད་མེད་ཚེ་དང་དབང་ཕྱུག་དང༌། ། མཆོག་རྣམས་ལེགས་པར་སྩལ་དུ་གསོལ། །
ཞེས་དང༌། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་དྲྀ་ཤྱ་ཧོཿ ས་མ་ཡ་སྟྭཾ། ཞེས་བརྗོད། གཉིས་པ་ནི། ཡེ་ཤེས་སེམས་དཔའི་ཕྱི་བཞིན་དུ་འབྲངས་ནས། བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་ལ་རབ་ཏུ་གནས་པར་བྱེད་པ་ལ། བར་དུ་གཅོད་པར་བྱེད་པའི་བགེགས་ཀྱི་ཚོགས་གང་ཡིན་པ་ཐམས་ཅད་འདིར་མ་གནས་པར་གཞན་དུ་དེངས་ཤིག ཅེས་བརྗོད་ལ་ལས་ཐམས་ཅད་པའི་སྔགས་བཟླས། ཡུངས་ཀར་གྱིས་བྲབ།
གུ་གུལ་གྱིས་བདུག་ཅིང་རོལ་མོ་དྲག་ཏུ་བྱའོ། ། དེ་ནས། བཅོམ་ལྡན་ཐུགས་རྗེས་བྱོན་པ་ལེགས། ། བདག་ཅག་བསོད་ནམས་སྐལ་བར་ལྡན། ། བདག་གི་མཆོད་ཡོན་བཞེས་ནས་ཀྱང༌། ། ཐུགས་ལ་དགོངས་ཤིང་གནང་བར་མཛོད། ། ཨོཾ་བཛྲ་ག་ག་ན་ས་མ་ཡ་ཧཱུྃ། ཞེས་པས་མཆོད་ཡོན་དང༌། ཇི་ལྟར་བལྟམས་པ་སོགས་ཀྱིས་ཁྲུས་གསོལ་ཞིང༌། བདག་དང་འགྲོ་ལ་ཐུགས་བརྩེའི་ཕྱིར། །
ཉིད་ཀྱི་རྫུ་འཕྲུལ་མཐུ་ཡིས་ནི། ། ཇི་སྲིད་མཆོད་པ་བདག་བགྱིད་ན། ། དེ་སྲིད་བཅོམ་ལྡན་བཞུགས་སུ་གསོལ། ། པདྨ་ཀ་མ་ལཱ་ཡ་སྟྭཾ། ཞེས་པས་གདན་འབུལ། ལྷ་ལ་སོགས་པ་དྲི་ཡི་རྫས། ། ཕྱོགས་རྣམས་ཀུན་ན་གང་ཡོད་པ། ། ཚིམ་བྱེད་ཡིད་འོང་གང་ལྡན་པ། ། ཐུབ་དབང་སྲས་དང་བཅས་ལ་འབུལ། ། ཨོཾ་བཛྲ་གནྡྷེ་ཨཱཿཧཱུྃ།
ཞེས་པས་དྲི་དང༌། ཞིང་འདིའམ་རྒྱ་ཆེན་ཞིང་གཞན་ན། ། ལྷ་རྫས་མེ་ཏོག་ཡིད་འོང་བ། ། ཆུ་དང་ཐང་སྐྱེས་ཡིད་བྱུང་རྣམས། ། ཐུབ་དབང་སྲས་དང་བཅས་ལ་འབུལ། ། ཨོཾ་བཛྲ་པུཥྤེ། མེ་ཏོག་དང༌། ཕྱོགས་བཅུ་ཀུན་ནས་བདུག་སྤོས་ནི། ། ལྷ་རྫས་སྤོས་ཀྱི་ཤིང་ལ་སོགས། ། དྲི་ཞིམ་ཡིད་འོང་གང་ཡོད་པ། །
ཐུབ་དབང་སྲས་དང་བཅས་ལ་འབུལ། ། བཛྲ་དྷཱུ་པེ། བདུག་སྤོས་དང༌། འཇིག་རྟེན་འདིའམ་ཕྱོགས་བཅུ་ཡི། ། རིན་ཆེན་མར་མེ་ལ་སོགས་པ། ། སྣང་བའི་ཁྱད་པར་གང་ཡོད་དེ། ། ཐུབ་དབང་སྲས་དང་བཅས་ལ་འབུལ། ། བཛྲ་ཨཱ་ལོ་ཀེ མར་མེ་དང༌། འཇིག་རྟེན་འདིའམ་ཕྱོགས་རྣམས་ན། །
ལྷ་དང་མི་ལ་སོགས་པའི་ཟས། ། ཡོན་ཏན་ཀུན་ལྡན་གང་ཡིན་དེ། ། ཐུབ་དབང་སྲས་དང་བཅས་ལ་འབུལ། ། བཛྲ་ནེ་ཝི་དྱེ། ཞལ་ཟས་དང༌། དེ་ལས་གཞན་ཡང་མཆོད་པའི་ཚོགས། ། རོལ་མོ་དབྱངས་སྙན་ཡིད་འོང་ལྡན། ། སེམས་ཅན་སྡུག་བསྔལ་སེལ་བྱེད་པའི། ། སྤྲིན་རྣམས་སོ་སོར་གནས་གྱུར་ཅིག ། ཨོཾ་བཛྲ་ཤཔྟ་ཨཱཿཧཱུྃ།
ཞེས་པས་རོལ་མོ་རྣམས་དབུལ་ལོ། ། གསུམ་པ་ལ་གཉིས་ལས། དང་པོ་རང་འདྲའི་ཡེ་ཤེས་པ་དགུག་པ་ནི། དེ་ལྟར་མཆོད་པའི་ཡེ་ཤེས་པ་རྣམས། ཨོཾ་ཡ་མཱནྟ་ཀྲྀཏ་ཛཿ ཞེས་པས་དམ་ཚིག་པ་དང་ཉེ་བར་སྤྱན་དྲངས། ཨོཾ་པྲཛྙཱནྟྲ་ཀྲྀཏ་ཧཱུྃ། ཞེས་པས་དམ་ཚིག་པ་ལ་ཡེ་ཤེས་པ་རྣམས་ཞུགས། ཨོཾ་པདྨཱནྟ་ཀྲྀཏ་བཾ། ཞེས་པས་རོ་གཅིག་ཏུ་འདྲེས།
ཨོཾ་བིགྷྣཱནྟ་ཀྲྀཏ་ཧོཿ ཞེས་པས་དམ་ཚིག་པ་རྣམས་ཡེ་ཤེས་པའི་ངོ་བོར་གྱུར་པར་བསམས་ལ། ཛཿཧཱུྃ་བཾ་ཧོཿ ཞེས་ཡང་ཡང་བརྗོད་ཅིང་བསྟིམ་མོ། ། གཉིས་པ་ནི། སླར་ཡང་རང་གི་སྙིང་གའི་ས་བོན་ལས་འོད་ཟེར་འཕྲོས་པས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའི་ཚོགས་བསམ་གྱིས་མི་ཁྱབ་པ་སྤྱན་དྲངས་ལ། ཨོཾ་བཛྲ་ས་མཱ་ཛཿ ཞེས་དང༌། ཇི་ལྟར་སངས་རྒྱས་ཐམས་ཅད་ནི། །
དགའ་ལྡན་དུ་ནི་གནས་པ་ན། ། ལྷ་མོས་སྒྱུ་འཕྲུལ་ལྷུམས་ཞུགས་ལྟར། ། དེ་བཞིན་གཟུགས་བརྙན་ལྷན་ཅིག་ཏུ། ། འདི་རུ་མགོན་པོ་རྟག་བཞུགས་ནས། ། བྱང་ཆུབ་སེམས་ནི་བསྐྱེད་པ་དང༌། ། ཆེ་གེ་མོ་ཡི་དོན་སླད་དུ། ། བདག་གི་འབྱོར་པ་ཉིད་ཀྱིས་ནི། ། ཅི་འབྱོར་པ་ཡི་མཆོད་པ་རྣམས། ། མེ་ཏོག་ལ་སོགས་འདི་བཞེས་ཤིག ། བདག་དང་སློབ་མར་བཅས་པ་ལ། །
རྗེས་སུ་བརྩེ་བར་དགོངས་སུ་གསོལ། ། ཀུན་གྱིས་འདི་ལ་བྱིན་བརླབས་ཤིང༌། ། འདི་ཉིད་དུ་ནི་བཞུགས་པའི་རིགས། ། ཞེས་ལན་གསུམ་བརྗོད་ལ་སྔར་ལྟར་དགུག་གཞུག་བྱའོ། ། བརྒྱད་པ་རྒྱས་གདབ་པ་ནི། ལྷ་ཐམས་ཅད་ཀྱི་དཔྲལ་བར་ཨོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ། མགྲིན་པར་ཨཱཿལས་པདྨ་དམར་པོ་ཨཱཿཡིས་མཚན་པ། སྙིང་གར་ཧཱུྃ་ལས་རྡོ་རྗེ་སྔོན་པོ་ཧཱུྃ་གིས་མཚན་པར་བསམས་ལ། ཐུགས་ཀའི་ས་བོན་ལས་འོད་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་སྤྱན་དྲངས་ཏེ། ཨརྒྷཾ་ལ་སོགས་པས་མཆོད་ནས།
དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། སངས་རྒྱས་རྣམས་ཀྱི། ཇི་ལྟར་བལྟམས་པ་སོགས་དང༌། སྔགས་ཀྱིས་དབང་བསྐུར་བས། ལྷ་ཐམས་ཅད་ཀྱི་སྐུ་གང་དྲི་མ་དག་ཆུའི་ལྷག་མ་ཡར་ལུད་པས། སོ་སོའི་རིགས་བདག་གིས་དབུར་བརྒྱན་པར་བསམ་ཞིང༌། ལྷ་ངོ་མི་ཤེས་པ་རྣམས་ལ་མི་བསྐྱོད་པའམ། རྡོ་རྗེ་སེམས་དཔས་རྒྱས་གདབ་བོ། ། དགུ་པ་མཆོད་བསྟོད་བྱ་ཞིང་གཏོར་མ་བཏང་བ་ནི།
མཆོད་པ་རྣམས་བསང་སྦྱངས། བྱིན་གྱིས་བརླབས་པ་སྔོན་དུ་འགྲོ་བས་སོ་སོའི་ཕྱག་རྒྱ་བཅས་ལ། དག་ཅིང་དྲི་མེད་ཡིད་འོང་བའི། ། ལྷ་རྫས་བཟང་པོའི་མཆོད་ཡོན་འདི། ། མཆོག་ཏུ་དད་པས་ཁྱེད་ལ་འབུལ། ། ཅི་བདེ་བར་ནི་བཞེས་སུ་གསོལ། ། ཞེས་དང༌། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲི་ཡེ་ཧཱུྃ། ཞེས་པས་མཆོད་ཡོན་དབུལ། དེ་བཞིན་དུ་སྔགས་ཀྱི་ཐོག་མཐའ་རྣམས་འོག་མ་ཀུན་ལ་སྦྱར།
ཆུ་དང་ཐང་ལས་སྐྱེས་པ་ཡི། ། མེ་ཏོག་དམ་པ་འདི་དག་ནི། ། མཆོག་ཏུ་དད་པས་ཁྱེད་ལ་འབུལ། ། ཅི་བདེ་བར་ནི་སོ་སོར་བཞེས། ། བཛྲ་པུཥྤེ། ལྷན་ཅིག་སྐྱེས་དང་སྦྱར་བ་ཡི། ། བདུག་སྤོས་དམ་པ་འདི་དག་ནི། ། མཆོག་ཏུ་དད་པས་འབུལ་ལགས་ན། ། ཅི་བདེ་བར་ནི་བཞེས་སུ་གསོལ། ། བཛྲ་དྷཱུ་པེ།
མུན་པའི་ཚོགས་ཀུན་འཇོམས་བྱེད་ཅིང༌། ། ཕྱོགས་ཀུན་གསལ་བའི་མར་མེ་འདི། ། ཀུན་མཁྱེན་ཡེ་ཤེས་ཐོབ་བྱའི་ཕྱིར། ། ཅི་བདེ་བར་ནི་བཞེས་སུ་གསོལ། ། བཛྲ་ཨཱ་ལོ་ཀེ ལྷན་ཅིག་སྐྱེས་དང་སྦྱར་བ་ཡི། ། དྲི་མཆོག་དམ་པ་འདི་དག་ནི། ། རང་བྱུང་ཉིད་ལ་འབུལ་བར་བགྱི། ། ཀུན་བཟང་བདེ་ཆེན་བཞེས་སུ་གསོལ། ། བཛྲ་གནྡྷེ།
ཁ་དོག་དྲི་དང་རོ་ལྡན་པའི། ། བཟའ་བ་མཆོག་དང་ཡང་དག་ལྡན། ། ཐམས་ཅད་སྦྱར་བའི་བཤོས་འདི་དག ། ཆོས་དབྱིངས་ཡེ་ཤེས་མཉེས་ལ་འབུལ། ། བཛྲ་ནི་ཝི་དྱེ། བླ་མེད་རྡོ་རྗེ་ཐེག་པའི་དོན་སྟོན་པ། ། ཤེས་རབ་མཆོག་གི་རྗེས་འགྲོ་རོལ་མོའི་སྒྲ། ། བདུད་ཀྱི་འཁོར་ལོ་གཞོམ་ཕྱིར་དབུལ་བར་བགྱི། ། དོན་གྱི་དབྱིངས་ལ་མངའ་བརྙེས་འདི་བཞེས་ཤིག ། ཤབྡ།
ཅེས་དང༌། དྷརྨ་ར་ཎི་ཏའི་སྔགས་ཀྱིས་རོལ་མོ་དབུལ་ལོ། ། དེ་ནས། མི་བསྐྱོད་པ་ནི་ཡེ་ཤེས་ཆེ། ། ཞེས་སོགས་ཀྱི་དེ་ཉིད་ལྔ་པ་དང༌། འགྲོ་བ་རྒྱུད་ལྔ་འཁོར་བའི་དཀྱིལ་འཁོར་དུ། ། སྡུག་བསྔལ་འཁྲུལ་འཁོར་གྱིས་གཟིར་འགྲོ་གཟིགས་ནས། ། ཐུགས་རྗེས་སྡུག་བསྔལ་འཁྲུལ་འཁོར་འཇོམས་མཛད་པ། ། ཐུགས་རྗེའི་བདག་ཉིད་ཁྱེད་ལ་ཕྱག་འཚལ་ལོ། ། སེམས་ཅན་སྨིན་ཅིང་གྲོལ་བར་མཛད་པའི་ཕྱིར། །
སེམས་ཅན་ཁམས་ན་བཞུགས་ཤིང་སྤྱོད་གྱུར་ཀྱང༌། ། ཆགས་པས་མ་གོས་པདྨ་ལྟར་དག་པ། ། འདོད་ཆགས་དག་པའི་བདག་ཉིད་ཁྱེད་ལ་འདུད། ། སེམས་ཅན་བཀྲེན་པ་ཆོས་ཀྱི་ཕོངས་གྱུར་པ། ། མ་རིག་འཐིབས་པོའི་ནང་དུ་སོང་བ་རྣམས། ། འཕགས་པའི་ནོར་བདུན་དག་གིས་ཚིམ་མཛད་པ། ། ཡེ་ཤེས་སྒྲོན་མེ་ཁྱོད་ལ་ཕྱག་འཚལ་ལོ། ། སེམས་ཅན་འཁོར་བའི་རྒྱ་མཚོར་ནུབ་པ་ལ། ། ཐུགས་རྗེ་ཐབས་དང་ཤེས་རབ་གྲུར་བཞག་ནས། ། ཞི་བ་རིན་ཆེན་གླིང་མཆོག་སྐྱེལ་མཛད་པ། །
ཀུན་གྱི་དེད་དཔོན་དེ་ལ་ཀུན་ནས་འདུད། ། སེམས་ཅན་ལས་ཀྱི་ཆུ་བོར་གྲུ་ནུབ་རྣམས། ། དམ་ཆོས་བདུད་རྩིའི་ཟམ་པས་སྒྲོལ་མཛད་ཅིང༌། ། འཕགས་ལམ་ཡན་ལག་བརྒྱད་ལ་སྦྱོར་མཛད་པ། ། གསུང་གི་མངའ་བདག་ཁྱོད་ལ་ཕྱག་འཚལ་ལོ། ། ཞེས་བསྟོད་ལ། གཏོར་མ་རྣམས་སྦྱངས་ཏེ། དང་པོ་དཀྱིལ་འཁོར་གྱི་ལྷ་དང༌། གཉིས་པ་ནག་པོ་ཆེན་པོ་དང༌། གསུམ་པ་གདོང་བཞི་པ་ལ་སོགས་པ་སྒོས་ཀྱི་ཆོས་སྐྱོང་གང་ཡིན་དང༌།
བཞི་པ་འབྱུང་པོ་སྤྱི་རྣམས་ལ་ཕུལ་ཏེ། རྟེན་བྱིན་རླབས་ཆེ་བ་དང༌། ཡོན་བདག་བཀྲ་ཤིས་པའི་ཕྲིན་ལས་གཞོལ་ལོ། ། དེ་ནས་སྦྱིན་སྲེག་བྱེད་ན། ཞི་བའམ་རྒྱས་པ་གང་རུང་བྱ་སྟེ། དེའང་འདས་པའི་མེ་ལྷ་མཆོད་པའི་སྐབས་སུ། རབ་ཏུ་གནས་པར་བྱ་བའི་ལྷ་ཐབ་ཏུ་སྤྱན་དྲངས་ལ། དེའི་སྔགས་ཀྱིས་བསྲེག་རྫས་འབུལ་བ་སོགས་ཆོ་ག་རྫོགས་པར་བྱའོ། ། བཅུ་པ་སྙན་གསན་དབབ་ཅིང་མཆོད་བསྟོད་བྱ་བ་ནི། རབ་ཏུ་གནས་བྱའི་རྟེན་ལ་བཅུག་པའི་ཡེ་ཤེས་པ་རྣམས་ནང་པར་དངོས་གཞིའི་དུས་སུ་རྟེན་བྱིན་གྱིས་བརླབ་པའི་ཕྱིར།
འབྱོན་པར་ཞུའོ་སྙམ་དུ་བསམས་ལ། སྤོས་དང་བཅས་པས་རྡོ་རྗེ་དྲིལ་བུ་འཛིན་པས། འདི་ཞེས་བྱ་བའི་བཅོམ་ལྡན་འདས། ། རིག་སྔགས་རྒྱལ་ལ་ཕྱག་འཚལ་བསྟོད། ། ཐུགས་རྗེའི་བདག་ཉིད་སྤྱན་དབྱེ་བ། ། ཀུན་གྱིས་བྱིན་གྱིས་བརླབ་པའི་ཕྱིར། ། བདག་ནི་རྡོ་རྗེ་ཆེ་གེ་མོས། ། སློབ་མ་རྣམས་ལ་བརྩེ་བ་དང༌། ། ཁྱེད་རྣམས་ལ་ཡང་མཆོད་པའི་ཕྱིར། ། ཡོ་བྱད་ཅི་འབྱོར་པ་དག་གིས། །
རབ་གནས་ནང་པར་བགྱིད་པར་འཚལ། ། ཚོགས་པ་ཐམས་ཅད་རབ་གནས་པ། ། ཀུན་གྱིས་བྱིན་གྱིས་བརླབ་ཏུ་གསོལ། ། ཞེས་པ་ལན་གསུམ་དང༌། བདག་གིས་སེམས་ཅན་ཐམས་ཅད་ཀྱི་དོན་དུ་དཀོན་མཆོག་གསུམ་གྱི་རྟེན་ལ་རབ་ཏུ་གནས་པར་བགྱི་འཚལ་ན། བདེ་བར་གཤེགས་པ་ཐུགས་རྗེ་ཆེན་པོ་དང་ལྡན་པ་ཁྱེད་རྣམས་སང་ནང་པར་བྱོན་ཅིང༌། རྟེན་བྱིན་གྱིས་བརླབས་ཏེ། བདག་ལ་དངོས་གྲུབ་ཀྱི་མཆོག་སྩལ་དུ་གསོལ། ཞེས་བརྗོད་ལ་མཆོད་བསྟོད་བསྡུས་པ་ཅིག་བྱའོ། ། བཅུ་གཅིག་པ་བཟོད་པར་གསོལ་ཞིང་གཤེགས་སུ་གསོལ་བ་ནི།
ཡི་གེ་བརྒྱ་པ་བརྗོད་ཅིང༌། མ་འབྱོར་བ་སོགས་ཀྱིས་ལྷག་ཆད་ཁ་བསྐང༌། རབ་ཏུ་གནས་པའི་རྟེན་ལ་ནོངས་པ་བཟོད་པར་གསོལ་ནས། ཧཱུྃ་བཛྲོ་ཏིཥྛ། ཅེས་པས་ཕྱག་རྒྱ་དང་བཅས་པས། རྟེན་གྱི་ཡེ་ཤེས་པ་ཕྱེ་ལ། མདུན་གྱི་ནམ་མཁའ་ལ་བཞུགས་པར་བསམས་ནས་མཆོད་བསྟོད་བསྡུས་པ་ཅིག་བྱའོ། ། ཁ་ཅིག་ཡེ་ཤེས་པ་བརྟན་བཞུགས་བྱེད་ཀྱི། ནམ་མཁར་མི་འདེགས་པ་མན་ངག་ཡིན་ཟེར་བ་ནི། སྙན་གསན་ཕབ་པའི་དགོས་པ་མ་ཤེས་པར་ཟད་དོ། །
བཅུ་གཉིས་པ་རྟེན་དགབ་པ་ནི། ཨོཾ་བཛྲ་ཝསྟྲ་ཨཱཿཧཱུྃ། ཞེས་པས་ན་བཟའ་སེར་པོས་རྟེན་རྣམས་མི་མངོན་པར་དགབ་ལ། ལས་ཐམས་ཅད་པའི་སྔགས་ཀྱིས་བསྲུང་ངོ༌། ། བཅུ་གསུམ་པ་བདག་བསྲུང་བ་ནི། དེ་ལྟར་རབ་གནས་ཀྱི་སྟ་གོན་ཟིན་པ་དང༌། རྡུལ་ཚོན་གྱི་དཀྱིལ་འཁོར་ལ་མཆོད་བསྟོད་བྱ། དངོས་གྲུབ་བླང་ཞིང་ནོངས་པ་བཟོད་པར་གསོལ་ནས། ཡེ་ཤེས་པ་རྣམས་བརྟན་བཞུགས་བྱས་ལ། རང་གི་གནས་གསུམ་དུ་ཡི་གེ་གསུམ་བཀོད་པས་བསྲུང་བར་བྱའོ། །
དེ་ནས་སང་ཉེ་བར་མཁོ་བའི་མཆོད་པ་བཤམ་པ་ལ་སོགས་པ་རྣམས་བྱས་ལ། ཉལ་བའི་རྣལ་འབྱོར་གྱིས་བདེ་བར་ཉལ་ཏེ། སྟ་གོན་གྱི་ཆོ་གའོ། ། གཉིས་པ་དངོས་གཞི་ལ། ཐོ་རངས་བདག་བསྐྱེད་མདུན་བསྐྱེད་མཆོད། ། རྟེན་སྦྱང་བཀྲུ་ཞིང་ཕྱི་བ་དང༌། ། རིང་བསྲེལ་གཞུག་ཅིང་གསོལ་བ་གདབ། ། རྟེན་བསྐྱེད་སྤྱན་དྲངས་དགུག་རྒྱས་གདབ། ། དབང་བསྐུར་མཆོད་བསྟོད་སྤྱན་དབྱེ་བྱ། ། གསོལ་གདབ་མངའ་དབུལ་རྒྱས་པར་བྱ། །
དེ་ཡང་མཆོད་བསྟོད་བྱེ་བྲག་དང༌། ། སྦྱིན་སྲེག་སྔགས་ཏེ་དངོས་གཞིའོ། ། ཞེས་པ་ལྟར་དོན་བཅུ་གསུམ་ལས། དང་པོ་བདག་བསྐྱེད་ནི། སང་ཐོ་རངས་སྔ་བར་ལྡང་བའི་རྣལ་འབྱོར་གྱིས་ལངས་ལ། གོས་སེར་པོ་གྱོན་ལ་སྟན་ལ་འདུག་སྟེ། སྔོན་འགྲོའི་གཏོར་མ་བཏང་བ་ནས། སྒོ་དབྱེ་ཞིང་གསོལ་བ་གདབ་པའི་བར་དཀྱིལ་ཆོག་ལྟར་རྫོགས་པར་བྱ། རྟེན་ལ་དབང་བསྐུར་དགོས་པས། རང་གིས་བདག་འཇུག་བླང་ཞིང་གསོལ་བ་གདབ་པ་རྣམས་བྱའོ། །
གཉིས་པ་རྟེན་སྦྱང་བ་དང༌། གསུམ་པ་བཀྲུ་ཞིང་ཕྱི་བ་ནི། སྟ་གོན་ལྟར་ཉམས་སུ་བླངས་ལ། བཞི་པ་རིང་བསྲེལ་གཞུག་པ་ནི། སྐུ་གཟུགས་རྣམས་ཀྱི་དབུའི་རྒྱབ་ཕྱོགས་སུ་བུག་པ་ཡོད་ན། སངས་རྒྱས་ཀྱི་རིང་བསྲེལ་ལམ། རིག་སྔགས་ཆེན་མོ་དང༌། རྟེན་འབྲེལ་སྙིང་པོ་དང༌། སྡིག་པ་ཅི་ཡང་མི་བྱ་སྟེ། ། དགེ་བ་ཕུན་སུམ་ཚོགས་པར་སྤྱད། །
རང་གི་སེམས་ནི་ཡོངས་སུ་གདུལ། ། འདི་ནི་སངས་རྒྱས་བསྟན་པ་ཡིན། ། ལུས་ཀྱི་སྡོམ་པ་ལེགས་པ་སྟེ། ། ངག་གི་སྡོམ་པ་ལེགས་པ་ཡིན། ། སེམས་ཀྱི་སྡོམ་པ་ལེགས་པས་ན། ། ཐམས་ཅད་དུའང་སྡོམ་པ་ལེགས། ། ཞེས་པའི་སོ་སོ་ཐར་པ་རྣམས་གཞུག བུ་ག་མེད་པའམ། མཆོད་རྟེན་དང་སྐུ་གཟུགས་སྔར་བཅུག་ཟིན་པ་ཡིན་ན། རིང་བསྲེལ་མི་དགོས་ལ།
གཟུངས་དང་སོ་སོར་ཐར་པ་བྲིས་ལ་དབུའམ་བྲེ་ལ་གདགས་སོ། ། ལྔ་པ་གསོལ་བ་གདབ་པ་ནི། དཔོན་སློབ་རྣམས་ལངས་ལ། ལག་ཏུ་མེ་ཏོག་དང༌། རོལ་མོ་རྣམས་ཐོགས་ནས། ཡོན་ཏན་དྲན་པའི་སྒོ་ནས། གང་འདི་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ་འཇིག་རྟེན་མཁྱེན་པ་སྐྱེས་བུ་འདུལ་བའི་ཁ་ལོ་སྒྱུར་བ། བླ་ན་མེད་པ་ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་ཏེ་རྒྱུ་དང་འབྲས་བུའི་དགོས་པ་ཕུན་སུམ་ཚོགས་པ་དང་ལྡན་པ། ཆོས་ཐམས་ཅད་ཐུགས་སུ་ཆུད་པའི་སངས་རྒྱས་བཅོམ་ལྡན་འདས་འདི་བདག་གིས་རབ་ཏུ་གནས་པར་བགྱིའོ། །
གང་འདི་བཅོམ་ལྡན་འདས་ཀྱི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དང་ཡང་དག་པར་ལྡན་པ། སྟོབས་བཅུ་དང༌། མི་འཇིགས་པ་བཞི་དང༌། མ་འདྲེས་པའི་དྲན་པ་ཉེ་བར་གཞག་པ་གསུམ་དང༌། ཐུགས་རྗེ་ཆེན་པོ་ལ་སོགས་པ་མདོར་ན་སློབ་པ་དང་མི་སློབ་པའི་སངས་རྒྱས་སུ་བྱེད་པའི་ཆོས་རྣམས་དང་ལྡན་པ་དེའི་སྐྱོན་གྱི་ཉེས་པ་ཐམས་ཅད་དང་བྲལ་ཞིང༌། བདེ་བར་གཤེགས་པའི་ཡོན་ཏན་གྱི་ཆོས་ཚད་མེད་པ་དང་ལྡན་པའི་སངས་རྒྱས་བཅོམ་ལྡན་འདས་འདི་བདག་གིས་རབ་ཏུ་གནས་པར་བགྱིའོ། ། གང་འདི་བཅོམ་ལྡན་འདས་ཀྱི་བླ་ན་མེད་པའི་ཚུལ་ཁྲིམས་ལ་སོགས་པའི་ཕུང་པོ་ལྔ་དང་ཡང་དག་པར་ལྡན་པ་དང༌། ཆོ་འཕྲུལ་གསུམ་དང༌། ཏིང་ངེ་འཛིན་གསུམ་དང༌། བསླབ་པ་གསུམ་དང༌།
ཚངས་པའི་གནས་བཞི་དང༌། བསམ་གཏན་བཞི་དང༌། འཕགས་པའི་བདེན་པ་བཞི་དང་ཡང་དག་པར་ལྡན་པས་དེ་དེའི་ཡང་དག་པ་ཕྱིན་ཅི་མ་ལོག་པའི་ཡེ་ཤེས་དང༌། ཤེས་བྱའི་ཡུལ་ཐམས་ཅད་བརྙེས་པས་ཉོན་མོངས་པ་མ་ལུས་པ་ལ་སོགས་པ་རྣམ་པར་སྤོང་བ་དང༌། བདུད་བཞི་ལས་རབ་ཏུ་རྒྱལ་བའི་སངས་རྒྱས་བཅོམ་ལྡན་འདས་འདི་བདག་གིས་རབ་ཏུ་གནས་པར་བགྱིའོ། ། གང་འདི་བཅོམ་ལྡན་འདས་ཀྱི་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པ་དང༌། བསོད་ནམས་དང་ཡེ་ཤེས་ཀྱི་ཚོགས་ཡང་དག་པར་བསགས་པ་དང༌། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་ཡང་དག་པར་བརྒྱན་པ་དང༌། དཔེ་བྱད་བཟང་པོ་བརྒྱད་ཅུས་ཡང་དག་པར་མཛེས་པ་དང༌། སྐྱེས་བུ་སྐུ་བལྟ་བས་ཆོག་མི་ཤེས་པ་དང༌།
མཐོང་ན་མི་མཐུན་པ་མེད་པ་སྟེ། དེའི་གཟུགས་སྐུའི་འབྱོར་པ་མཐར་ཐུག་པ་འགྲོ་བ་མ་ལུས་པའི་རྩ་ལག་ཏུ་གྱུར་པའི་སངས་རྒྱས་བཅོམ་ལྡན་འདས་འདི་བདག་གིས་རབ་ཏུ་གནས་པར་བགྱིའོ། ། ཞེས་བརྗོད་ཅིང༌། རབ་ཏུ་གནས་པར་བགྱིའོ། ། ཞེས་པའི་སྐབས་སུ་ཐམས་ཅད་ཀྱིས་ཚིག་མཐུན་པར་བརྗོད་ལ། རྟེན་ལ་མེ་ཏོག་གི་ཆར་དབབ། སྤོས་ཀྱིས་བདུག་རོལ་མོ་དབུལ་ཞིང༌། ཨོཾ་ན་མོ་བྷ་ག་ཝ་ཏེ། ཤཱཀྱ་མུ་ན་ཡ། ཏ་ཐཱ་ག་ཏཱ་ཡ།
ཨརྷ་ཏེ། ས་མྱཀྶཾ་བུདྡྷཱ་ཡ། ཏདྱ་ཐཱ། ཨོཾ་མུ་ནེ་མུ་ནེ་མ་ཧཱ་མུ་ན་ཡེ་སྭཱ་ཧཱ། ཞེས་དང༌། རབ་ཏུ་གནས་བྱའི་ལྷ་གང་ཡིན་གྱི་སྔགས་དང༌། རང་གི་ཡི་དམ་གྱི་སྔགས་བཟླ་བ་རྣམས་ནི་སྡེ་ཚན་རེ་རེའི་མཐར་བྱའོ། ། རྗེས་དྲན་བཞི་པོ་འདི། བླ་མ་དག་གིས་ལན་གསུམ་རེ་མཛད་པར་སྣང་ལ། གཞན་དག་ལན་ཅིག་ལས་མ་བཤད་ཟེར་ནའང༌།
གཅིག་དང་གསུམ་དུ་བྱེད་པ་གང་ཡིན་མི་གསལ་ཞིང༌། སེམས་བསྐྱེད་ཀྱི་ཚིག་ཐམས་ཅད་ལན་གསུམ་རེ་འདོན་པ་གཞུང་དུ་མ་ནས་འབྱུང་ལ། འདིར་སེམས་བསྐྱེད་ཀྱི་ཚིག་ཏུ་སློབ་དཔོན་ཞི་བ་སྙིང་པོས་བཤད་པས་ལན་གསུམ་དུ་བྱས་པ་འཐད་པ་ཡིན་ནོ། ། དེ་ནས་སྟན་ལ་འདུག་ནས། ཀུན་རྫོབ་བྱང་ཆུབ་ཀྱི་སེམས་ཅུང་ཟད་བསྒོམས་ལ། འདི་སྐད་བརྗོད་དེ། ངོ་མཚར་ཆེན་པོ་གྲངས་མེད་པ་བསམ་གྱིས་མི་ཁྱབ་པ་དང་ལྡན་པའི་སངས་རྒྱས་བཅོམ་ལྡན་འདས་ཐམས་ཅད་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། དེ་དག་ཐམས་ཅད་བདག་ལ་དགོངས་སུ་གསོལ། བདག་གིས་སེམས་ཅན་ཐམས་ཅད་ཀྱི་དོན་དུ་དཀོན་མཆོག་གསུམ་གྱི་རྟེན་རབ་ཏུ་གནས་པར་བགྱི་པས་དེའི་མཐུས་བདག་གིས་སེམས་ཅན་ཐམས་ཅད་དབུགས་དབྱུང་ངོ༌། ། འཁོར་བའི་གཅོང་རོང་ཆེན་པོ་ལས་བསྒྲལ་བར་བགྱིའོ། །
ཕས་ཀྱིས་རྒོལ་བ་བདུད་དང་ལོག་འདྲེན་ཐམས་ཅད་ཕམ་པར་བགྱིའོ། ། སེམས་ཅན་ཐམས་ཅད་ཀྱི་བག་ཆགས་ཀྱི་མཚམས་སྦྱོར་བའི་ཉོན་མོངས་པའི་རྟོག་པ་ཐམས་ཅད་བསལ་བར་བགྱིའོ། ། སེམས་ཅན་ཐམས་ཅད་ཀྱི་ང་རྒྱལ་གྱི་རི་བོ་བསྙིལ་བར་བགྱིའོ། ། སེམས་ཅན་ཐམས་ཅད་ཀྱི་སྐྱེ་བའི་ལྗོན་ཤིང་རྩད་ནས་གཅོད་དོ། ། འཆི་བདག་གི་ཉི་མ་ཕྱེ་མར་བརླག་གོ ། མ་རིག་པའི་མུན་པ་བསལ་བར་བགྱིའོ། ། མ་དད་པ་དང་ཕྱིར་རྒོལ་བ་དང་ལྟ་བ་ཕྱིན་ཅི་ལོག་པ་དག་ཡང་དག་པའི་ལྟ་བ་ལ་གཟུད་ཅིང་དད་པར་བསྒྱུར་རོ། ། ལས་ཀྱི་ཆུ་བོ་བཟློག་པར་བགྱིའོ། ། སྲིད་པའི་རྒྱ་མཚོ་བསྐམ་པར་བགྱིའོ། ། ཆོས་ཀྱི་སྒྲོན་མེ་སྦར་བར་བགྱིའོ། །
བཟོད་པ་དང་དེས་པ་ལ་བཙུད་དོ། ། བསམ་གཏན་གྱི་བདེ་བ་ལས་རྩེར་སྩལ་ཏོ། ། འདོད་ཆགས་ཀྱི་མེ་དཔུང་གཞིལ་བར་བགྱིའོ། ། ཞེ་སྡང་གི་མཚོན་རྣོན་པོ་རྣམས་གཞོམ་པར་བགྱིའོ། ། བདེ་བ་ལ་གཟུད་དོ། ། ཕྲག་དོག་གི་འཚུབ་མ་ཞི་བར་བགྱིའོ། ། སེར་སྣའི་མདུད་པ་དགྲོལ་བར་བགྱིའོ། ། སྡུག་བསྔལ་ཐམས་ཅད་ཞི་བར་བགྱིའོ། ། འཇིགས་པ་ཐམས་ཅད་མ་མཆིས་པ་དང་བདེ་བ་ཆེན་པོའི་གྲོང་ཁྱེར་དུ་འཇུག་ཅིང་གནས་པར་བགྱིའོ། ། དེ་བས་ན་བདག་ལ་ལས་ཀྱི་དངོས་གྲུབ་ཀྱི་མཆོག་སྩོལ་ཞིང་གནང་བར་མཛད་དུ་གསོལ།
ཞེས་གསོལ་བ་བཏབ་ལ། ཚོགས་པ་ཐམས་ཅད་ཀྱིས་ཀྱང་གནང་བར་མཛད་དུ་གསོལ། ཞེས་བརྗོད་ཅིང་མེ་ཏོག་གཏོར། དྲུག་པ་རྟེན་བསྐྱེད་པ་ནི། སྟ་གོན་གྱི་སྐབས་སུ་ཇི་ལྟར་བཤད་པ་ལྟར་རོ། ། བདུན་པ་ཡེ་ཤེས་པ་སྤྱན་དྲངས་པ་ནི། རང་གི་སྙིང་ག་ནས་འོད་ཟེར་འཕྲོས་པས། ནམ་མཁར་གནས་པའི་ཡེ་ཤེས་ཀྱི་དཀྱིལ་འཁོར་སྤྱན་དྲངས་པར་བསམས་ལ། རྡོ་རྗེ་བསྡུ་བའི་སྔགས་རྒྱ་དང༌། མ་ལུས་སེམས་ཅན་ཀུན་གྱི་མགོན་གྱུར་ཅིང༌། །
བདུད་སྡེ་དཔུང་བཅས་མི་བཟད་འཇོམས་མཛད་ལྷ། ། དངོས་རྣམས་མ་ལུས་ཇི་བཞིན་མཁྱེན་གྱུར་པའི། ། བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། ། བཅོམ་ལྡན་བསྐལ་པ་གྲངས་མེད་དུ་མ་རུ། ། འགྲོ་ལ་བརྩེ་ཕྱིར་ཐུགས་རྗེ་རྣམ་སྦྱངས་ནས། ། སྨོན་ལམ་རྒྱ་ཆེན་དགོངས་པ་ཡོངས་རྫོགས་པ། ། ཁྱེད་བཞེད་འགྲོ་དོན་མཛད་དུས་འདི་ལགས་ན། ། དེ་ཕྱིར་ཆོས་དབྱིངས་ཕོ་བྲང་ལྷུན་གྲུབ་ནས། ། རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང༌། ། མཐའ་ཡས་སེམས་ཅན་ཚོགས་རྣམས་བསྒྲལ་བའི་ཕྱིར། །
ཡང་དག་འཁོར་བཅས་གནས་འདིར་གཤེགས་སུ་གསོལ། ། ཆོས་རྣམས་ཀུན་གྱི་དབང་ཕྱུག་གཙོ། ། བཙོ་མ་གསེར་གྱི་མདོག་འདྲ་ཞིང༌། ། ཞེས་སོགས་ཀྱིས་སྤྱན་དྲངས་པ་དང་ཕྱི་འབྲང་གི་བགེགས་བསལ་བ་བྱོན་ལེགས་བྱ་བ། གདན་དང་མཆོད་པ་འབུལ་བ་རྣམས་སྟ་གོན་དང་འདྲ་བར་བྱས་ལ། རང་འདྲའི་ཡེ་ཤེས་པ་ནམ་མཁར་གནས་པ་དེ། རྟེན་ལ་དགུག་གཞུག་ཡང་ཡང་བྱ་ཞིང༌། སངས་རྒྱས་ཀྱི་ཁམས་དཔག་ཏུ་མེད་པ་སྤྱན་དྲངས་པ་སྔར་བཞིན་བྱའོ། ། བརྒྱད་པ་རྒྱས་གདབ་པ་ནི། གནས་གསུམ་དུ་ཡི་གེ་གསུམ་དང༌།
ཕྱག་མཚན་གསུམ་བསྒོམས་པ་སྔར་བཞིན་ནོ། ། དགུ་པ་དབང་བསྐུར་བ་ནི། ཐུགས་ཀའི་ས་བོན་ལས་འོད་འཕྲོས་པས། བླ་མ་དང་གཉིས་སུ་མེད་པའི་དཔལ་གསང་བ་འདུས་པ་ལྷ་སོ་གཉིས་ཀྱི་དཀྱིལ་འཁོར་མདུན་གྱི་ནམ་མཁར་སྤྱན་དྲངས། དེ་ལ་རྡོ་རྗེ་མ་ལྔས་མཆོད་ནས། བྱང་ཆུབ་རྡོ་རྗེ་སངས་རྒྱས་ལ། ། ཞེས་སོགས་ཀྱིས་དབང་བསྐུར་བར་གསོལ་བ་བཏབ་པས། ནམ་མཁའི་དཀྱིལ་འཁོར་གྱི་རྟེན་ལ་དབང་བསྐུར་བར་བསམས་ལ། རིག་པའི་དབང་དྲུག རྡོ་རྗེ་སློབ་དཔོན་གྱི་དབང་ཆེ་ཆུང་གཉིས་དང་བཅས་པ་དཀྱིལ་ཆོག་བཞིན་རྒྱས་པར་བསྐུར་ལ།
དེའི་ཚེ་བུམ་ཆུ་རྣམས་ཀྱིས་རྟེན་ལ་དངོས་སུ་གཏོར་བའམ། མེ་ལོང་གི་ནང་དུ་གཟུགས་བརྙན་ཤར་བ་ལ་ཆུ་དབང་རྒྱས་པར་བསྐུར། དབུ་རྒྱན་དང་ཅོད་པཎ་མགོ་ལ་བཅིང་བའམ། བྲིས་སྐུ་སོགས་ཡིན་ན་འཆིང་བའི་ཚུལ་བྱ། རྡོ་རྗེ་དང་དྲིལ་བུ་མེ་ལོང་རྣམས་ཕྱག་ཏུ་གཏད་པར་བསམས་ལ། མདུན་དུ་བཞག་པ་སོགས་སློབ་མ་ལ་དབང་བསྐུར་བ་ལྟར་བྱའོ། ། དེ་ནས་ནམ་མཁའི་དཀྱིལ་འཁོར་གྱི་གཙོ་བོའི་བྱང་ཆུབ་ཀྱི་སེམས་རྟེན་གྱི་ལྕེ་ལ་བཞག་པ་དང༌། ཡེ་ཤེས་ཀྱི་ཕྱག་རྒྱ་གཏད་པས་ཟུང་འཇུག་གི་ཡེ་ཤེས་སྐྱེས་པར་བསམས་ལ། གསང་བ་དང༌། ཤེས་རབ་ཡེ་ཤེས་དང༌།
དབང་བཞི་པ་རྣམས་དཀྱིལ་ཆོག་བཞིན་དུ་བསྐུར་རོ། ། དེ་ལྟར་དབང་བཞི་བསྐུར་བས་དྲི་མ་ཐམས་ཅད་དག ཆུའི་ལྷག་མ་ཡར་ལུད་པ་ལས་མི་བསྐྱོད་པའམ། རྡོ་རྗེ་སེམས་དཔས་དབུར་བརྒྱན་པར་བསམ་མོ། ། བཅུ་པ་མཆོད་ཅིང་བསྟོད་པ་ནི། སྔར་སྟ་གོན་གྱི་སྐབས་ལྟར། མཆོད་པ་རྣམས་བསང་སྦྱངས་བྱིན་གྱིས་བརླབས་ལ། མཆོད་ཡོན་སྔོན་དུ་འགྲོ་བས་ཉེར་སྤྱོད་རོལ་མོ་དང་བཅས་པས་མཆོད་དོ། ། དེ་ཉིད་ལྔ་པ་སོགས་ཀྱིས་བསྟོད་དོ། ། ཁ་ཅིག་སྤྱན་དབྱེ་མ་བྱས་པར་མཆོད་བསྟོད་ལ་མི་དབང་བས་འདིར་མཆོད་བསྟོད་མི་བྱེད་པ་མན་ངག་ཡིན་ཟེར་བ་ནི་མུན་སྤྲུལ་དུ་ཟད་དེ།
དེ་ལྟར་ན་སྟ་གོན་གྱི་སྐབས་སུ་རྟེན་རྣམས་ལྷ་སོ་སོར་བསྐྱེད་པ་ལ། མཆོད་བསྟོད་རྒྱས་པར་བཤད་པ་དེའང་མི་འཐད་པར་གྱུར་ཏེ། དེར་སྤྱན་དབྱེ་བ་མ་བཤད་པའི་ཕྱིར་རོ། ། བཅུ་གཅིག་པ་སྤྱན་དབྱེ་བ་ནི། གསེར་དྲུག་ནམ་ལས་མི་ཆུང་བའི་ཐུར་མས། དངུལ་གྱི་ཀོང་བུར་བཞག་པའི་མར་དང་སྦྲང་རྩི་བླངས་པའམ། མ་འབྱོར་ན་ཐུར་མ་དེས་དཀྱིལ་འཁོར་གྱི་རྡུལ་ཚོན་ཕྲ་མོ་གཅིག་བླངས་ལ་སྤྱན་གྱི་ཐད་དུ་བྱུག་ཅིང༌། ཀུན་མཁྱེན་ཡེ་ཤེས་སྤྱན་ལྡན་སྐྱོན་བྲལ་ཡང༌། ། གུས་པས་འཕགས་པའི་སྤྱན་ནི་དབྱེ་བགྱིས་པས། ། ནམ་མཁའི་མཐར་ཐུག་གྱུར་པའི་སེམས་ཅན་རྣམས། །
སངས་རྒྱས་ཡེ་ཤེས་སྤྱན་ནི་ཐོབ་པར་ཤོག ། ཨོཾ་ཙཀྵུ་ཙཀྵུ། ས་མནྟ་ཙཀྵུ་བི་ཤོ་དྷ་ནི་སྭཱ་ཧཱ། ཞེས་བརྗོད་པས་ཡེ་ཤེས་ཀྱི་སྤྱན་རྣམ་པར་དག་པ་དང་ལྡན་ཞིང༌། སེམས་ཅན་གྱི་དོན་ལ་འཇུག་པའི་མཐུ་ཕུན་སུམ་ཚོགས་པ་དང་ལྡན་པར་བསམ་མོ། ། བཅུ་གཉིས་པ་གསོལ་བ་གདབ་པ་ནི། རྟེན་དེ་ལ་མཆོད་ཡོན་སྔོན་དུ་འགྲོ་བའི་ཉེར་སྤྱོད་རོལ་མོ་དང་བཅས་པ་སྔགས་ཙམ་གྱིས་དབུལ། དེ་ཉིད་ལྔ་པས་བསྟོད་ལ། སྔར་གྱི་རྡོ་རྗེ་འཆང་ཞུ་བ་ལས་བྱུང་བའི་རྟེན་སོ་སོའི་རྣམ་པ་ཇི་ལྟ་བ་བཞིན་དུ་གྱུར་པར་བསམ་མོ། ། དེ་བཞིན་དུ་པོསྟི་ནི།
འོད་དཔག་མེད་ཞུ་བ་ལས་ལུང་དང་རྟོགས་པའི་ཆོས་དཀོན་མཆོག་དབྱངས་དང༌། གསལ་བྱེད་ཀྱི་ཡི་གེའི་རྣམ་པ་གླེགས་བམ་གྱི་གཟུགས་སུ་གྱུར་པར་བལྟ། ཕྱག་མཚན་རྣམས་ནི་མི་བསྐྱོད་པ་ཞུ་བ་ལས་ཕྱག་མཚན་སོ་སོའི་དབྱིབས་དང་ཁ་དོག་ཅི་ལྟ་བ་བཞིན་དུ་བསམ། ཁང་བཟང་དང་རྟ་བབས་སོགས་ནི་རྣམ་པར་སྣང་མཛད་ཞུ་བ་ལས་ལྷ་རྫས་ལས་གྲུབ་པའི་ཁང་བཟང་སོགས་རང་རང་གི་རྣམ་པ་ཅི་ལྟ་བ་བཞིན་བསམ་མོ། །

དེ་དག་བརྟན་པར་བྱ་བའི་ཕྱིར་དུ་དཔོན་སློབ་ཐམས་ཅད་ཀྱིས་མགྲིན་གཅིག་ཏུ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ། མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་ཏུ་སྐུ་གསུང་ཐུགས་ཀྱི་རྟེན་འདི་དག་ལ་ས་དང་ཆུ་དང་མེ་དང་རླུང་གིས་གནོད་པས་མ་ཞིག་གི་བར་དུ་སེམས་ཅན་གྱི་དོན་དཔག་ཏུ་མེད་པ་མཛད་ཅིང་བརྟན་པར་བཞུགས་སུ་གསོལ། ཨོཾ་སུ་པྲ་ཏིཥྛ་བཛྲཱ་ཡ་སྭཱ་ཧཱ། ཞེས་བརྗོད་ཅིང་མེ་ཏོག་གི་ཆར་དབབ། རོལ་མོ་དབུལ། རྟེན་འབྲེལ་སྙིང་པོ་བཟླས་སོ། ། དེ་ལྟར་ལན་གསུམ་དུ་བྱས་པའི་རྗེས་སུ། རྒྱལ་བ་རྣམ་པར་སྣང་མཛད་མི་བསྐྱོད་པ། །
རིན་ཆེན་དབང་པོ་སྣང་བ་མཐའ་ཡས་དཔལ། ། དོན་གྲུབ་ལ་སོགས་ཕྱོགས་བཅུའི་སངས་རྒྱས་རྣམས། ། སྐུ་གཟུགས་འདི་ལ་བརྟན་པར་བཞུགས་སུ་གསོལ། ། ཟག་མེད་བདེ་བའི་དབང་ཕྱུག་བདེ་གཤེགས་ཡུམ། ། སྤྱན་མ་མཱ་མ་ཀཱི་དང་གོས་དཀར་མོ། ། སྒྲོལ་མ་ལ་སོགས་རིགས་ཀྱི་ལྷ་མོ་རྣམས། ། སྐུ་གཟུགས་འདི་ལ་བརྟན་པར་བཞུགས་སུ་གསོལ། ། བྱམས་པ་ས་སྙིང་ཕྱག་རྡོར་ནམ་སྙིང་པོ། ། འཇམ་དབྱངས་འཇིག་རྟེན་དབང་ཕྱུག་ཀུན་ཏུ་བཟང༌། ། སྒྲིབ་སེལ་ལ་སོགས་བྱང་ཆུབ་སེམས་དཔའ་རྣམས། །
སྐུ་གཟུགས་འདི་ལ་བརྟན་པར་བཞུགས་སུ་གསོལ། ། མ་ལུས་རྒྱལ་བ་མཆོད་པས་མཉེས་བྱེད་པའི། ། གཟུགས་སྒྲ་དྲི་རོ་རེག་བྱ་རྡོ་རྗེ་དང༌། ། ཆོས་དབྱིངས་རྡོ་རྗེ་མ་སོགས་སེམས་མ་རྣམས། ། སྐུ་གཟུགས་འདི་ལ་བརྟན་པར་བཞུགས་སུ་གསོལ། ། གཤིན་རྗེ་གཤེད་དང་ཤེས་རབ་པད་མཐར་བྱེད། ། བགེགས་དགྲ་མི་གཡོ་འདོད་རྒྱལ་དབྱུག་སྔོན་ཅན། ། སྟོབས་ཆེན་གཙུག་ཏོར་ཅན་དང་གནོད་མཛེས་རྣམས། ། སྐུ་གཟུགས་འདི་ལ་བརྟན་པར་བཞུགས་སུ་གསོལ། ། སྟོབས་བཅུའི་དབང་ཕྱུག་རྒྱལ་བ་སྲས་བཅས་རྣམས། །
དགེ་ལེགས་ཀུན་གྱི་འབྱུང་གནས་རྟེན་འདི་ལ། ། འགྲོ་བའི་དོན་དུ་མི་འབྲལ་བརྟན་བཞུགས་ནས། ། སྦྱིན་བདག་དགེ་ཞིང་ཤིས་པར་མཛད་དུ་གསོལ། ། ཇི་སྲིད་ས་སོགས་འབྱུང་བ་ཆེན་པོ་བཞིས། ། སྐུ་གཟུགས་གནོད་པར་མ་གྱུར་དེ་སྲིད་དུ། ། ཐུགས་རྗེ་ཆེན་ལྡན་མགོན་པོ་བཅོམ་ལྡན་རྣམས། ། བརྟན་པར་བཞུགས་ནས་བཀྲ་ཤིས་མཛད་དུ་གསོལ། ། ཞེས་སོགས་ཀྱིས་ཚིག་གི་བརྟན་བཞུགས་བྱ་ཞིང༌། རོལ་མོ་དང་བཅས་པས་རྟེན་གྱི་གནས་གསུམ་དུ་རྡོ་རྗེ་རེག་པས། འཁོར་བ་མ་སྟོངས་ཀྱི་བར་དུ་བཞུགས་པར་བསམ་མོ། །
རྟེན་ལ་མེ་ཏོག་འཐོར་བའི་དངོས་གཞི་འདི་ཡིན་པས། རྗེས་དྲན་བཞིའི་སྐབས་དང༌། སྔགས་ཀྱིས་མངའ་དབུལ་ལ་དངོས་གཞི་བྱེད་པ་རྣམས་ནི་མ་ཤེས་པ་ཡིན་ནོ། ། བཅུ་གསུམ་པ་མངའ་དབུལ་རྒྱས་པར་བྱ་བ་ལ་བཞི་ལས། དང་པོ་མཆོད་བསྟོད་རྒྱས་པས་མངའ་དབུལ་བ་ནི། རྟེན་གསར་པའི་མདུན་དུ་ཅི་འབྱོར་བའི་མཆོད་པ་བཤམ། དེ་དག་བསང་སྦྱངས་བྱིན་གྱིས་བརླབས། དཔག་ཏུ་མེད་པར་སྤྲུལ་ལ་དབྱངས་དང་བཅས་པའམ། མེད་ཀྱང་རུང་སྟེ། སྟོང་གསུམ་འདིའམ་སྟོང་གསུམ་གཞན་དག་ན། །
ལྷ་རྫས་མཆོད་ཡོན་ཇི་སྙེད་ཡོད་པ་ཀུན། ། བླ་མ་རྒྱལ་བ་སྲས་དང་བཅས་ལ་འབུལ། ། ཐུགས་རྗེས་འགྲོ་བའི་དོན་ཕྱིར་བཞེས་སུ་གསོལ། ། ཞེས་དང༌། པད་སྐོར་སྔོན་དུ་འགྲོ་བས། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲི་ཡེ་ཧཱུྃ། ཞེས་ཕྱག་རྒྱ་དང་བཅས་པས་མཆོད་ཡོན་དབུལ། དེ་བཞིན་དུ་ཚིགས་བཅད་ཀྱི་མཆོད་ཡོན་དང༌། སྔགས་ཀྱི་ཨརྒྷཾ་རྣམས་ཀྱི་གནས་སུ། ལྷ་རྫས་མེ་ཏོག་དང༌།
པུཥྤཾ། བདུག་སྤོས་དང༌། དྷཱུ་པཾ། སྣང་གསལ་དང༌། དཱི་པཾ། དྲི་མཆོག་དང༌། གནྡྷེ། ཞལ་ཟས་དང༌། ནཻ་ཝི་དྱེ། སིལ་སྙན་དང༌།
ཤཔྟ། ཅེས་པ་རྣམས་བཅུག་ཅིང༌། གཞན་རྣམས་སྔར་དང་འདྲ་བར་སྦྱར་ལ། དྷརྨ་ར་ཎི་ཏའི་སྔགས་ཀྱིས་རོལ་མོ་རྒྱ་ཆེར་དབུལ་ལོ། ། དེ་ནས་རང་གི་སྙིང་ག་ནས་རྡོ་རྗེ་མ་ལྔ་སྤྲོས་ལ། དེས་མཆོད་པར་བསམས་ཏེ། སྣ་ཚོགས་རིན་ཆེན་རྒྱན་གྱིས་རབ་མཛེས་པ། ། སྟོན་ཟླའི་མདོག་ཅན་གཟུགས་ཀྱི་རྡོ་རྗེ་མ། ། ནམ་མཁའ་གང་བར་སེམས་ཀྱི་མངོན་སྤྲུལ་ནས། ། རྒྱལ་བ་སྲས་བཅས་གཟུགས་ཀྱི་བདེ་བས་མཆོད། །
ཨོཾ་ཨཱཿརཱུ་པ་བཛྲཱི་ཧཱུྃ། ཞེས་པས་གཟུགས་དང༌། དེ་བཞིན་དུ་ཚིག་རྐང་དང་པོ་དང་གསུམ་པ་འདྲ་བར་སྦྱར་ལ། སྣ་ཚོགས་རིན་ཆེན་རྒྱན་གྱིས་རབ་མཛེས་པ། ། དབང་སྔོན་མདོག་ཅན་སྒྲ་ཡི་རྡོ་རྗེ་མ། ། ནམ་མཁའ་གང་བར་སེམས་ཀྱིས༴ ། རྒྱལ་བ་སྲས་བཅས་སྒྲ་ཡི་བདེ་བས་མཆོད། ། ཤཔྟ། སྣ་ཚོགས་རིན་ཆེན་རྒྱན་གྱིས་རབ༴ ། གསེར་བཟང་མདོག་ཅན་དྲི་ཡི་རྡོ་རྗེ་མ། །
ནམ་མཁའ་གང་བར་སེམས་ཀྱིས་མངོན༴ ། རྒྱལ་བ་སྲས་བཅས་དྲི་ཡི་བདེ་བས་མཆོད། ། གནྡྷེ། སྣ་ཚོགས་རིན་ཆེན་རྒྱན་གྱིས་རབ༴ ། ཉི་མའི་མདོག་ཅན་རོ་ཡི་རྡོ་རྗེ་མ། ། ནམ་མཁའ་གང་བར་སེམས་ཀྱིས༴ ། རྒྱལ་བ་སྲས་བཅས་རོ་ཡི་བདེ་བས་མཆོད། ། ར་ས། སྣ་ཚོགས་རིན་ཆེན་རྒྱན་གྱིས་རབ༴ ། ནམ་མཁའི་མདོག་ཅན་རེག་བྱའི་རྡོ་རྗེ་མ། །
ནམ་མཁའ་གང་བར་སེམས་ཀྱིས་མངོན༴ ། རྒྱལ་བ་སྲས་བཅས་རེག་བྱའི་བདེ་བས་མཆོད། ། ཨོཾ་ཨཱཿསྤརྵེ་བཛྲཱི་ཧཱུྃ། ཞེས་བརྗོད་དོ། ། དེ་ནས་བཀྲ་ཤིས་པའི་ཡོ་བྱད་ཀྱིས་མཆོད་པ་དང༌། ཉེ་བར་མཁོ་བའི་མཆོད་པ་དང༌། མཆོད་པ་ཉི་ཤུ་པ་རྣམས་མཆོད་ཕྲེང་དུ་བཤད་པ་ལྟར་རྒྱས་པར་བྱའོ། ། དེ་ནས་བསྟོད་པ་བྱ་བའི་ཕྱིར། ལྷ་སོ་སོའི་སྒོས་བསྟོད་ཅི་རིགས་པས་བསྟོད། དེ་ཙམ་མི་ཤེས་ན།
དེ་ཉིད་ལྔ་པས་བསྟོད། པོ་སྟི་ཡོད་ན། དག་པས་འདོད་ཆགས་བྲལ་བའི་རྒྱུ། ། དགེ་བས་ངན་སོང་ལས་གྲོལ་ཞིང༌། ། གཅིག་ཏུ་དོན་དམ་མཆོག་གྱུར་པའི། ། ཞི་གྱུར་ཆོས་ལ་ཕྱག་འཚལ་ལོ། ། ཞེས་དང༌། མཆོད་རྟེན་ལ། སྣ་ཚོགས་པདྨ་ཟླ་བའི་དཀྱིལ་འཁོར་སྟེང༌། ། སྣ་ཚོགས་རིན་ཆེན་ཁམས་ལས་གྲུབ་པ་ཡི། །
སྤྲུལ་པའི་མཆོད་རྟེན་སྣ་ཚོགས་རྒྱན་གྱིས་མཛེས། ། ཆོས་སྐུའི་རང་བཞིན་ཁྱོད་ལ་ཕྱག་འཚལ་ལོ། ། ཞེས་པ་དང༌། གཙུག་ལག་ཁང་ཡིན་ན། དེའི་ནང་དུ་བསྐྱེད་པའི་རིགས་ལྔ་པོ་ལ། སྣང་སྟོང་རྡོ་རྗེ་ནམ་མཁའི་དབྱིངས། ། ཆོས་དབྱིངས་ཡེ་ཤེས་རྡོ་རྗེའི་སྐུ། ། བྱང་ཆུབ་མཆོག་གི་ཕྱག་རྒྱ་ཅན། ། ཕྱག་འཚལ་རྣམ་པར་སྣང་མཛད་ལ། ། གཟུང་འཛིན་རྡོ་རྗེ་བརྟན་པའི་ས། །
མེ་ལོང་ཡེ་ཤེས་རྡོ་རྗེའི་སྐུ། ། བདུད་འདུལ་ཆེན་པོའི་ཕྱག་རྒྱ་ཅན། ། ཕྱག་འཚལ་མི་བསྐྱོད་རྡོ་རྗེ་ལ། ། རིན་ཆེན་རྡོ་རྗེ་འབར་བའི་མེ། ། མཉམ་ཉིད་ཡེ་ཤེས་རྡོ་རྗེའི་སྐུ། ། མཆོག་སྦྱིན་ཆེན་པོའི་ཕྱག་རྒྱ་མཛད། ། ཕྱག་འཚལ་རིན་ཆེན་འབྱུང་ལྡན་ལ། ། འདོད་ཆགས་རྡོ་རྗེ་ཆོས་ཀྱི་ཆུ། ། ཀུན་རྟོག་ཡེ་ཤེས་རྡོ་རྗེའི་སྐུ། ། ཏིང་འཛིན་ཆེན་པོའི་ཕྱག་རྒྱ་ཅན། །
ཕྱག་འཚལ་སྣང་བ་མཐའ་ཡས་ལ། ། ཕྲག་དོག་རྡོ་རྗེ་བསྐྱོད་པའི་རླུང༌། ། བྱ་གྲུབ་ཡེ་ཤེས་རྡོ་རྗེའི་སྐུ། ། སྐྱབས་སྦྱིན་ཆེན་པོའི་ཕྱག་རྒྱ་ཅན། ། ཕྱག་འཚལ་དོན་ཡོད་གྲུབ་པ་ལའོ། ། ཞེས་པས་བསྟོད། ཐུན་མོང་དུ། མཉམ་ཉིད་མི་གཡོ་མཉམ་ཉིད་མཆོག་གི་ཆོས་ཉིད་ཅན། ། ཐུགས་རྗེའི་བདག་ཉིད་འགྲོ་བའི་སྡུག་བསྔལ་སེལ་བར་མཛད། ། ཡོན་ཏན་མཐའ་ཡས་དངོས་གྲུབ་ཐམས་ཅད་སྦྱིན་མཛད་པ། །
དྲི་མེད་མི་གཡོ་མཉམ་ཉིད་དམ་པའི་མཆོག་ཆོས་ཅན། ། ཡོན་ཏན་ཤིན་ཏུ་ཕྲ་བའི་ཆ་ལའང་ཚད་མེད་དེ། ། དཔེ་ནི་ནམ་མཁའ་དང་ཡང་བསྐྲུན་དུ་ཡོད་མ་ཡིན། ། དངོས་གྲུབ་མཐའ་ཡས་དཔག་མེད་དཔེ་དང་བྲལ་བ་རྣམས། ། སེམས་ཅན་ཁམས་ལ་དངོས་གྲུབ་མཆོག་རྣམས་ངེས་པར་སྩོལ། ། རྟག་ཏུ་དྲི་མ་མེད་པ་ཐུགས་རྗེའི་ཤུགས་ལས་བྱུང༌། ། སྨོན་ལམ་གྲུབ་པ་འགག་པ་མེད་པའི་ཆོས་ཉིད་ཅན། ། འགྲོ་བའི་དོན་གྲུབ་རབ་ཏུ་བརྩོན་པ་མཐའ་ཡས་པ། ། ཐུགས་རྗེ་ཆེན་པོའི་བདག་ཉིད་རྟག་ཏུ་རྣམ་པར་སྣང༌། ། ཚད་མེད་ཚད་དང་བྲལ་བ་ཤིན་ཏུ་རྫོགས་པ་ཡི། །
བདེ་བར་གཤེགས་པའི་གོ་འཕང་དམ་པ་བརྙེས་གྱུར་ཀྱང༌། ། ཁམས་གསུམ་རྣམས་ལ་དངོས་གྲུབ་མཆོག་རྣམས་སྩོལ་མཛད་པའི། ། ཐུགས་རྗེའི་སྤྱོད་པ་མི་གཡོ་འགག་པར་ཡང་མི་འགྱུར། ། ཨེ་མ་ཧོ་ཤིན་ཏུ་བཟང་པོའི་ཆོས་ཉིད་མཆོག་དང་ལྡན། ། མཆོག་སྦྱིན་རྣམས་ཀྱི་ནང་ན་གོ་འཕང་མཆོག་བརྙེས་པ། ། ཁམས་གསུམ་ཀུན་ལ་རྟག་ཏུ་དངོས་གྲུབ་མཆོག་སྩོལ་མཛད། ། མགོན་པོ་དུས་གསུམ་སྒྲིབ་པ་མེད་པར་རབ་མཁྱེན་པས། ། དམ་ཚིག་མཆོག་གསུམ་དངོས་གྲུབ་དམ་པ་བདག་ལ་སྩོལ། ། འདི་ནི་སངས་རྒྱས་ཐམས་ཅད་ཀྱི། ། ཡང་དག་ཡོན་ཏན་རྒྱ་ཆེན་ཏེ། །
ལན་གཅིག་ཙམ་ཞིག་བརྗོད་པས་ཀྱང༌། ། སངས་རྒྱས་ཐམས་ཅད་འགྲུབ་པར་འགྱུར། ། ཞེས་པས་བསྟོད་དོ། ། གཉིས་པ་བྱེ་བྲག་ཏུ་ཉེ་བར་མཁོ་བའི་མངའ་དབུལ་བ་ལ་གཉིས་ཀྱི། དང་པོ་རྟེན་ཐམས་ཅད་ལ་མངའ་དབུལ་བ་ནི། དཀྱིལ་འཁོར་ཁྲུས་དང་ན་བཟའ་རྒྱན། ། རྣམ་ལྔ་རིན་ཆེན་བདུན་དང་བཅུ། ། གདུགས་སོགས་དག་ནི་སྤྱི་ཡིའོ། ། ཞེས་པ་ལྟར་བརྒྱད་ལས། དང་པོ་དཀྱིལ་འཁོར་ནི།
གླིང་བཞི་རི་རབ་དང་བཅས་པའི་མཎྜལ་བྲིས་པ་དེ་ཕུལ་བར་བསམས་ལ། ས་གཞི་སྤོས་ཀྱིས་བྱུག་ཅིང་མེ་ཏོག་བཀྲམ། ། རི་རབ་གླིང་བཞིས་ལེགས་པར་བརྒྱན་པ་འདི། ། སངས་རྒྱས་ཞིང་དུ་དམིགས་ཏེ་ཕུལ་བ་ཡིས། ། འགྲོ་ཀུན་རྣམ་དག་ཞིང་ལ་སྤྱོད་པར་ཤོག ། ཨོཾ་བཛྲ་རེ་ཁེ་ཨཱཿཧཱུྃ་སྭཱ་ཧཱ། གཉིས་པ་ཁྲུས་ནི། དྲི་ཞིམ་པོའི་ཆུས་བཀྲུ་ཞིང༌། སྟོང་གསུམ་ཀུན་ཏུ་དྲི་མཆོག་འབྱུང་འགྱུར་བའི། ། སྤོས་མཆོག་རྣམས་ཀྱིས་ཐུབ་དབང་རྣམས་ཀྱི་སྐུ། །
གསེར་སྦྱངས་བཙོ་མ་བྱི་དོར་བྱས་པ་ལྟར། ། འོད་ཆགས་འབར་བ་དེ་དག་བྱུག་པར་བགྱི། ། ཨོཾ་བཛྲ་གནྡྷེ་ཨཱཿཧཱུྃ་སྭཱ་ཧཱ། གསུམ་པ་ན་བཟའ་ནི། རྟེན་རབ་ཏུ་བྱུང་བའི་ཆ་ལུགས་ཅན་ལ། ངུར་སྨྲིག་གི་རྒྱལ་མཚན་འབུལ་བར་བསམས་ལ། དྲི་མེད་མཚན་ལ་སྒྲིབ་བསལ་མི་མངའ་ཡང༌། ། དད་པས་ངུར་སྨྲིག་རྒྱལ་མཚན་ཕུལ་བ་ཡིས། ། ནམ་མཁའི་མཐའ་དང་མཉམ་པའི་སེམས་ཅན་རྣམས། ། སངས་རྒྱས་བརྟུལ་ཞུགས་མཆོག་ལ་སྤྱོད་པར་ཤོག །
ཨོཾ་བཛྲ་ཝསྟྲཱ་ཡཱ་ཨཱཿཧཱུྃ་སྭཱ་ཧཱ། ཞེས་དང༌། སངས་རྒྱས་ལོངས་སྐུ་དང་བྱང་སེམས་ཁྱིམ་པའི་ཆ་ལུགས་ཅན་གྱི་རྟེན་དང༌། མཆོད་རྟེན་དང་གླེགས་བམ་རྣམས་ལ། དར་སྣ་ཚོགས་ཀྱི་ན་བཟའ་དབུལ་ཞིང༌། ཁ་དོག་བཟང་ཞིང་དྲི་ཞིམ་རེག་ན་བདེ། ། སྲབ་འཇམ་ཡང་མཛེས་ལྷ་ལས་བྱུང་བ་ཡིས། ། ན་བཟའི་མཆོག་ནི་རྡོ་རྗེའི་སྐུ་ལ་འབུལ། ། བགྲེས་པ་མེད་པ་རྡོ་རྗེའི་སྐུ་ཐོབ་ཤོག ། ཨོཾ་བཛྲ་བ་ས་སྱེ་ཨཱཿཧཱུྃ་སྭཱ་ཧཱ།
བཞི་པ་རྒྱན་ནི། རིན་པོ་ཆེའི་རྒྱན་མང་པོ་དབུལ་ཞིང༌། རྒྱལ་བ་མཚན་དཔེའི་རང་བཞིན་རྒྱན་ལྡན་ཕྱིར། ། རྒྱན་གཞན་དག་གིས་བརྒྱན་པར་མི་འཚལ་ཡང༌། ། རིན་ཆེན་རྒྱན་མཆོག་ཕུལ་བས་འགྲོ་ཀུན་གྱི། ། མཚན་དཔེས་བརྒྱན་པའི་སྐུ་ལུས་ཐོབ་པར་ཤོག ། ཨོཾ་བཛྲ་ཨཱ་ལཾ་ཀཱ་རཱ་ཝ་བྷཱུ་ཥེ་ཎེ་ཨཱཿཧཱུྃ་སྭཱ་ཧཱ། ལྔ་པ་འདོད་ཡོན་རྣམ་ལྔ་ནི། གཟུགས་སོགས་འདོད་ཡོན་ལྔ་ཅི་འབྱོར་པ་དབུལ་ཞིང༌། རྒྱལ་བ་ཟག་མེད་འབྱོར་པ་ལྔ་བསྒྱུར་ཡང༌། །
འགྲོ་བའི་དོན་དུ་འདོད་ཡོན་རྣམ་ལྔ་ཡིས། ། མཆོད་པས་མཁའ་མཉམ་སེམས་ཅན་ཐམས་ཅད་ཀྱི། ། བསོད་ནམས་མི་ཟད་གཏེར་ལ་སྤྱོད་པར་ཤོག ། ཨོཾ་བཛྲ་ས་མནྟ་བྷ་དྲ་པཱུ་ཛ་མེ་གྷ་ཨཱཿཧཱུྃ་སྭཱ་ཧཱ། དྲུག་པ་རིན་ཆེན་བདུན་ནི། རྒྱལ་སྲིད་སྣ་བདུན་གྱི་གཟུགས་དབུལ་ཞིང༌། མི་དབང་རིན་ཆེན་སྣ་བདུན་འདི་དག་ནི། ། སངས་རྒྱས་སྲས་དང་བཅས་པ་མ་ལུས་ལ། ། བཤམས་ཤིང་ཡིད་ཀྱིས་སྤྲུལ་ཏེ་ཕུལ་བ་ཡིས། ། འགྲོ་བ་མི་ཟད་གཏེར་ལ་ལོངས་སྤྱོད་ཤོག །
ཨོཾ་བཛྲ་སཔྟ་རཏྣ་པཱུ་ཛ་མེ་གྷ་ཨཱཿཧཱུྃ། བདུན་པ་བཅུད་ནི། རིན་པོ་ཆེའི་སྣོད་གཅིག་གམ་ལྔར། སྨན་ལྔ། འབྲུ་ལྔ། དྲི་ལྔ། རིན་པོ་ཆེ་ལྔ། སྙིང་པོ་ལྔ་རྣམས་བླུགས་པ་དབུལ་ཞིང༌། རྒྱལ་བ་མགོན་པོ་དཔལ་གྱི་ལྷམ་མེར་བཞུགས། ། བསོད་ནམས་ཡེ་ཤེས་སྐུ་མངའ་བརྙེས་པ་ལ། །
ལྔ་ཕྲག་ལྔ་ལྡན་སྙིང་པོ་དམ་པ་དབུལ། ། འགྲོ་བས་བདེ་གཤེགས་སྙིང་པོ་ཐོབ་པར་ཤོག ། ཨོཾ་བཛྲ་པཉྫ་བི་མ་ལ་པཱུ་ཛ་མེ་གྷ་ཨཱཿཧཱུྃ་སྭཱ་ཧཱ། བརྒྱད་པ་གདུགས་སོགས་ནི། གདུགས་དང༌། བ་དན་དང༌། བླ་རེ་དང༌། རོལ་མོ་ལ་སོགས་པ་དབུལ་ཞིང༌། བརྩེ་བའི་འཁོར་ཡུག་སྙན་པའི་བ་དན་དང༌། ཏིང་འཛིན་བླ་རེ་སྤོབས་པའི་འོད་གསལ་བ། །
མཆོག་རྐྱེན་འོས་པའི་ཉེར་མཁོ་འདི་དག་འབུལ། ། སྐྱེ་བོས་རྣམ་དག་ཡེ་ཤེས་ཐོབ་པར་ཤོག ། ཨོཾ་མ་ཧཱ་པཱུ་ཛ་མེ་གྷ་ཨཱཿཧཱུྃ་སྭཱ་ཧཱ། ཞེས་པ་རྣམས་ཐུན་མོང་དུ་འབུལ་ལོ། ། གཉིས་པ་རྟེན་སོ་སོ་ལ་མངའ་དབུལ་བ་ལ་གསུམ་ལས། དང་པོ་སྐུ་གཟུགས་ལ་མངའ་དབུལ་བ་ནི། སྤུ་གྲི་འབྲེགས་སྤྱད་སོ་མངས་དང༌། ། རྨང་གཟེར་ཚེམས་ཤིང་སྦབས་བཞར་རོ། ། ཞེས་པ་ལྟར་དྲུག་ལས་དང་པོ་ནི། རྟེན་རབ་བྱུང་གི་ཆ་ལུགས་ཅན་རྣམས་ལ།
གསེར་གྱི་སྤུ་གྲིས་དབུ་སྐྲ་དང་ཞལ་སྤུ་བྲེགས་པའི་ཚུལ་བྱ་ཞིང༌། རྒྱལ་བའི་དབུ་སྐྲ་མཐོན་མཐིང་སྐྱོན་བྲལ་ཡང༌། ། གཞན་དོན་བསྒྲུབ་ཕྱིར་ཁྱིམ་པའི་རྟགས་སྤང་ཕྱིར། ། དད་པས་གསེར་གྱི་འབྲེགས་སྤྱད་ཕུལ་བ་ཡིས། ། འགྲོ་ཀུན་སྡུག་བསྔལ་ཀུན་ལས་གྲོལ་བར་ཤོག ། ཨོཾ་བཛྲ་ཀ་ཙི་དྷཱུ་ལ་ཨཱཿཧཱུྃ་སྭཱ་ཧཱ། གཉིས་པ་ནི། གསེར་གྱི་འབྲེགས་སྤྱད་ཀྱིས་སེན་མོ་བྲེགས་པའི་ཚུལ་བྱ་ཞིང༌། ཟངས་མདོག་ལྟར་མཛེས་ཡིད་འོང་སྐྱོན་བྲལ་ཡང༌། ། བདག་ཅག་དད་པས་ཕྱག་དང་ཞབས་རྣམས་ཀྱི། །
སེན་མོའི་འབྲེགས་སྤྱད་ཕུལ་བས་འགྲོ་ཀུན་གྱིས། ། སངས་རྒྱས་དཔེ་བྱད་བཟང་པོ་ཐོབ་པར་ཤོག ། ཨོཾ་ན་བཛྲ་ན་ཁ་ཙྪེ་ད་ན་ཨཱཿཧཱུྃ་སྭཱ་ཧཱ། གསུམ་པ་ནི། རྟེན་ལོངས་སྐུའི་ཆ་ལུགས་ཅན་རྣམས་དང༌། བྱང་སེམས་ཁྱིམ་པའི་ཆ་ལུགས་ཅན་རྣམས་ལ། གསེར་གྱི་སོ་མངས་ཀྱིས་དབུ་སྐྲ་བཤད་པའི་ཚུལ་བྱ་ཞིང༌། དབུ་སྐྲ་རིན་ཆེན་ལྕངས་ལོ་མ་དཀྲུགས་ཤིང༌། ། མཛེས་ཤིང་བལྟ་བས་མི་ངོམས་སྐྱོན་བྲལ་ཡང༌། ། བདག་བློ་སྦྱང་ཕྱིར་རྐྱེན་དང་འཚམས་པ་འདི། །
ཕུལ་བས་འགྲོ་ཀུན་དུག་གསུམ་བྲལ་བར་ཤོག ། ཨོཾ་བཛྲ་བ་ལ་ཤོ་དྷཱ་ཡ་ཨཱཿཧཱུྃ་སྭཱ་ཧཱ། བཞི་པ་ནི། གསེར་གྱི་རྨང་གཟེར་དབུལ་ཞིང༌། དྲི་འཛིན་རྣམ་དག་ཚུལ་ཁྲིམས་ལས་འཁྲུངས་པ། ། དགེ་བ་བསྒྲུབ་ཕྱིར་སྐྱོན་ལས་ངེས་གྲོལ་ཡང༌། ། མོས་པས་འཛིན་སྤྱད་དམ་པ་ཕུལ་བ་ཡིས། ། འགྲོ་བས་བླ་མེད་བྱང་ཆུབ་ཐོབ་པར་ཤོག ། ཨོཾ་བཛྲ་རོ་མ་དྷ་ར་ཨཱཿཧཱུྃ་སྭཱ་ཧཱ། ལྔ་པ་ནི།
གསེར་དངུལ་ལས་བྱས་པའི་ཚེམས་ཤིང་དབུལ་ཞིང༌། དཀར་ལ་ཐག་བཟང་བཞི་བཅུ་ཚར་བའི་ཚེམས། ། བརྒྱད་ཁྲི་བཞི་སྟོང་ཆོས་ལ་མངའ་བསྒྱུར་ཡང༌། ། བདག་ཅག་དད་པས་ཚེམས་ཤིང་འབུལ་ལགས་ཀྱིས། ། འགྲོ་བས་སངས་རྒྱས་གསུང་དབྱངས་ཐོབ་པར་ཤོག ། ཨོཾ་བཛྲ་དནྟ་ཤོ་དྷཱ་ཡ་ཨཱཿཧཱུྃ་སྭཱ་ཧཱ། དྲུག་པ་ནི། གསེར་གྱི་ལྤགས་བཞར་དབུལ་ཞིང༌། བསྙེན་བསྲིང་མི་མངའ་ཀུན་ཏུ་གསལ་བར་ལྡན། ། ཐུབ་པའི་སྒྲ་འཛིན་ངོ་བོ་དག་ན་ཡང༌། །
དག་བྱེད་འདི་ནི་བདག་གིས་དབུལ་ལགས་ཀྱིས། ། སྐྱེ་བོས་རྟག་ཏུ་དམ་ཆོས་ཐོས་པར་ཤོག ། ཨོཾ་བཛྲ་ཀརྞ་ཤོ་དྷ་ཡ་ཨཱཿཧཱུྃ་སྭཱ་ཧཱ། ཞེས་བརྗོད་ཅིང་དབུལ་ལོ། ། དེའང་གསང་འདུས་ལ་སོགས་ཞལ་སྦྱོར་གྱི་སྐུ་ལ་ནི། སྤུ་གྲི་དང་འབྲེགས་སྤྱད་མི་འབུལ་ཞིང༌། ཚེ་དཔག་མེད་ལ་སོགས་པ་ལོངས་སྐུའི་རྣམ་པ་ཅན་ལ་ནི་སྤུ་གྲི་མ་གཏོགས་གཞན་ལྔ་ཀ་དབུལ་ཞིང༌། ཐུབ་དབང་ལ་སོགས་པ་སྤྲུལ་སྐུ་རྣམས་ལ་སོ་མངས་མི་དབུལ་བར་གཞན་ལྔ་ཀ་དབུལ་ལོ། ། གཉིས་པ་མཆོད་རྟེན་ལ་མངའ་དབུལ་བ་ནི། སྲོག་ཤིང་འཁོར་ལོ་ཅོད་པཎ་འཕན། །
རྒྱལ་མཚན་གདུགས་དང་ཕྲེང་བ་གདན། ། ཞེས་པ་ལྟར་བརྒྱད་ལས། དང་པོ་སྲོག་ཤིང་དབུལ་ཞིང༌། ཨོཾ་བཛྲ་ཨཱ་ཡུ་ཥེ་སྭཱ་ཧཱ། སེམས་ཅན་ཐམས་ཅད་ཤེས་པ་བཅུ་དང་ལྡན་པར་གྱུར་ཅིག བདེ་བར་གཤེགས་པས་བསྟན་པའི་དམ་པའི་ཆོས་ཡུན་རིང་དུ་མི་ནུབ་ཅིང་གནས་པར་གྱུར་ཅིག སེམས་ཅན་ཐམས་ཅད་ལྷག་པའི་བསམ་པ་རྣམ་པར་དག་པའི་ཀུན་ཏུ་བཟང་པོའི་སྨོན་ལམ་ལ་འཇུག་པར་གྱུར་ཅིག གཉིས་པ་འཁོར་ལོ་དབུལ་ཞིང༌། ཨོཾ་པྲ་མརྡྷ་ནཱ་ཡ་སྭཱ་ཧཱ། སེམས་ཅན་ཐམས་ཅད་དེ་བཞིན་གཤེགས་པའི་སྟོབས་བཅུ་དང་མ་འདྲེས་པའི་དྲན་པ་ཉེ་བར་གཞག་པ་གསུམ་ཐོབ་པར་གྱུར་ཅིག
རྣམ་པར་ཐར་པ་བརྒྱད་ཐོབ་པར་གྱུར་ཅིག ཡེ་ཤེས་ལྔ་དང་ལྡན་པར་གྱུར་ཅིག གསུམ་པ་དར་གྱི་ཅོད་པཎ་དབུལ་ཞིང༌། ཨོཾ་པ་ཏཾ་ཀཱ་ལཾ་པཱ་ཡ་སྭཱ་ཧཱ། སེམས་ཅན་ཐམས་ཅད་དུས་ཐམས་ཅད་དུ་དར་གྱི་ཅོད་པཎ་དང་ལྷབ་ལྷུབ་ལ་སོགས་པས་མཆོད་པ་དང་བསྙེན་བཀུར་གྱི་རྣམ་པ་མང་པོས་དེ་བཞིན་གཤེགས་པ་འཁོར་དང་བཅས་པ་ཐམས་ཅད་དང༌། དེ་དག་གིས་མཆོད་རྟེན་དང༌། སྐུ་གཟུགས་དང༌། གསུང་རབ་ལ་སོགས་པ་དག་ལ་མཆོད་པ་བྱེད་པར་གྱུར་ཅིག བཞི་པ་འཕན་དབུལ་ཞིང༌། ཨོཾ་པ་ཏཾ་ཀེ་སྭཱ་ཧཱ།
སེམས་ཅན་ཐམས་ཅད་ཆོས་ཀྱི་གྲགས་པའི་སྙན་པ་བསམ་གྱིས་མི་ཁྱབ་པ་ཐོབ་པར་གྱུར་ཅིག ལྔ་པ་ཆུ་སྲིན་རྒྱལ་མཚན་དབུལ་ཞིང༌། ཨོཾ་ཀུཾ་བྷི་ར་དྷྭ་ཛ་སྭཱ་ཧཱ། སེམས་ཅན་ཐམས་ཅད་འཁོར་བ་མི་འཛིན་མི་བཏང་བས་བདུད་བཞི་ལས་རྒྱལ་ཞིང་ཆོས་མི་ནུབ་པའི་རྒྱལ་མཚན་དུ་གྱུར་ཅིག དྲུག་པ་གདུགས་དབུལ་ཞིང༌། ཨོཾ་བྷྲ་མ་ཎཱ་ཡ་སྭཱ་ཧཱ། སེམས་ཅན་ཐམས་ཅད་བླ་ན་མེད་པའི་སྐྱབས་དང་ལྡན་ཞིང་ཆོས་ཀྱི་རྒྱལ་པོ་ཆེན་པོར་གྱུར་ཅིག བདུན་པ་མེ་ཏོག་གི་ཕྲེང་བ་དབུལ་ཞིང༌། ཨོཾ་རཏྣ་མཱ་ལ་ཏྲཱཾ། ཅེས་བྱ་བ་དང༌།
ན་མཿསྟྲཻ་ཡཱ་དྷྭ་ཨ་ནུ་ག་ཏེ་པྲ་ཏིཥྛ་པུཥྤེ་ཀེ་ཏུ་རཱ་ཛཱ་ཡ། ཏ་ཐཱ་ག་ཏ་ཡ། ཨརྷ་ཏེ། ས་མྱཀྶཾ་བུདྡྷཱ་ཡ། ཏདྱ་ཐཱ། ཨོཾ་བཛྲ་པུཥྤེ་ཨཱཿཧཱུྃ། སེམས་ཅན་ཐམས་ཅད་མཚན་དང་དཔེ་བྱད་དང་ལྡན་ཏེ་སྐུ་བལྟ་བས་ཆོག་མི་ཤེས་པ་ཐོབ་པར་གྱུར་ཅིག བརྒྱད་པ་རིན་པོ་ཆེ་ལ་སོགས་པའི་གདན་ཕུལ་བར་བསམ་ཞིང༌། ཨོཾ་པུཎྱ་དྷཱ་ར་ཡེ་སྭཱ་ཧཱ། སེམས་ཅན་ཐམས་ཅད་ཀྱི་གདན་གྱི་ཁྱད་པར་སྟོབས་བཅུ་དང་ལྡན་པ་གླང་པོ་ཆེའི་གདན་དང༌།
མི་འཇིགས་པ་བཞི་དང་ལྡན་པ་སེང་གེའི་གདན་དང༌། རྫུ་འཕྲུལ་གྱི་རྐང་པ་བཞི་དང་ལྡན་པ་རྟའི་གདན་དང༌། དབང་བཅུ་དང་ལྡན་པ་རྨ་བྱའི་གདན་དང༌། ཐམས་ཅད་དུ་ཐོགས་པ་མེད་པའི་སྟོབས་ཀྱི་ཤུགས་དང་ལྡན་པ་ནམ་མཁའ་ལྡིང་གི་གདན་དང༌། འགྲོ་བའི་རེ་འདོད་ཡིད་བཞིན་དུ་བསྐོང་བ་ནོར་བུའི་རིན་པོ་ཆེའི་གདན་དང༌། ཆགས་པའི་སྐྱོན་ཐམས་ཅད་སྤོང་བ་པདྨའི་གདན་དང༌། རང་བཞིན་གྱིས་འོད་གསལ་བ་ཉི་ཟླའི་གདན་ཐོབ་པར་གྱུར་ཅིག ཅེས་བརྗོད་ཅིང་དབུལ་ལོ། ། གསུམ་པ་གླེགས་བམ་ལ་མངའ་དབུལ་བ་ནི། བཞུགས་ཁྲི་དང་ནི་ན་བཟའ་དང༌། །
གླེགས་ཤིང་དང་ནི་གླེགས་ཐག་གོ ། ཞེས་པ་ལྟར་བཞི་ལས། དང་པོ་རིན་པོ་ཆེའི་ཁྲི་དབུལ་ཞིང༌། རིན་ཆེན་དུ་མ་ལས་གྲུབ་སེང་གེའི་ཁྲི། ། ཡིད་འཕྲོག་སྣ་ཚོགས་གོས་ཀྱིས་བཀབ་པ་འདི། ། སྤྲོས་བྲལ་གསུང་རབ་མཆོག་ལ་ཕུལ་བ་ཡིས། ། འགྲོ་ཀུན་རྡོ་རྗེའི་གདན་ལ་དབང་བར་ཤོག ། ཨོཾ་བཛྲ་ཨཱ་ས་ནཱ་ཡ་ཨཱཿཧཱུྃ་སྭཱ་ཧཱ། གཉིས་པ་ན་བཟའ་དབུལ་ཞིང༌། སྣ་ཚོགས་དབང་པོའི་གཞུ་བཞིན་རབ་བཀྲ་ཡང༌། །
གང་ལ་རེག་ན་བདེ་བའི་རྒྱུར་གྱུར་པའི། ། གོས་བཟང་རིན་ཆེན་བདག་བློ་སྦྱང་ཕྱིར་དབུལ། ། བཟོད་པ་དམ་པའི་གོས་ཀྱིས་བརྒྱན་པར་ཤོག ། ཨོཾ་བཛྲ་ཝསྟྲ་ཨཱཿཧཱུྃ་སྭཱ་ཧཱ། གསུམ་པ་གླེགས་ཤིང་དབུལ་ཞིང༌། ཟུང་འཇུག་དམ་ཆོས་འཛིན་པ་ཀུན་བྲལ་ཡང༌། ། ཐབས་དང་ཤེས་རབ་རྗེས་སུ་འབྲེལ་གྱུར་པའི། ། ཉི་ཟླ་ལྟ་བུའི་རྟེན་འབྲེལ་དགབ་བྱ་བ། ། ཕུལ་བས་སྐྱེ་བོས་ཟུང་འཇུག་རྟོགས་པར་ཤོག ། ཨོཾ་བཛྲ་པྲཛྙཱ་ཨུ་པ་ཡ་ཨ་པ་དྭ་ཡེ་ཧཱུྃ་སྭཱ་ཧཱ།
བཞི་པ་གླེགས་ཐག་དབུལ་ཞིང༌། སྤྲོས་པ་དུ་མ་རབ་ཏུ་རྒྱས་གྱུར་ཀྱང༌། ། ཡེ་ཤེས་ཆེན་པོར་རོ་གཅིག་གྱུར་པ་ལྟར། ། གླེགས་བམ་གཅིག་གྱུར་ཡོ་བྱད་ཕུལ་བ་ཡི། ། འགྲོ་བས་ཡེ་ཤེས་ཆེན་པོ་རྟོགས་པར་ཤོག ། ཨོཾ་བཛྲ་པུསྟི་ཀ་བནྡྷ་ཨཱཿཧཱུྃ་སྭཱ་ཧཱ། ཞེས་བརྗོད་ཅིང་དབུལ་ལོ། ། གསུམ་པ་སྦྱིན་སྲེག་གི་མངའ་དབུལ་བ་ནི། རྒྱས་པའི་སྦྱིན་སྲེག་གི་ཆོ་གས་རབ་ཏུ་གནས་བྱའི་ལྷ་དང༌། གླེགས་བམ་ཡིན་ན་འོད་དཔག་མེད་དང༌།
ལྷ་ཁང་ཡིན་ན་རྣམ་སྣང་ཐབ་ཏུ་སྤྱན་དྲངས་ལ། མངར་གསུམ་གྱིས་སྦགས་པའི་འབྲུ་ཡིས་གཙོ་བྱས་པའི་སྲེག་བླུགས་བརྒྱ་རྩ་བརྒྱད་དབུལ། བདག་དང་ཡོན་བདག་གི་ཚེ་དང་བསོད་ནམས་འཕེལ་བའི་ཕྱིར་དུ། དཱུརྦ་དང་འབྲས་ཀྱི་སྦྱིན་སྲེག་ཅི་འགྲུབ་བྱ། དེའི་རྗེས་སུ་ཐབ་ཁུང་གི་མེ་ལ་མཉྫིའི་སྟེང་དུ་ཚོན་དཀར་པོའམ་སེར་པོས་བྱུག་པའི་སྣོད་དུ་བཞག་ལ། དེའི་ནང་དུ་འབྲས་དང་སྦྲང་རྩི་དང༌། ཀ་ར་དང་བསྲེས་པའི་འོ་མ་བླུགས་ལ། གཙོ་བོའི་སྔགས་བཟླས་བཞིན་དུ་འོ་ཐུག་བསྒྲུབས་ལ། འོག་ནས་འབྱུང་བའི་ཚིགས་བཅད་དང་སྔགས་ཀྱིས་རྟེན་ལ་དབུལ་ལོ། ། གལ་ཏེ་འོ་ཐུག་མ་གྲུབ་ན་སྣོད་བཟང་པོར་ལྷ་བཤོས་ཆེན་པོ་རྒྱན་སྣ་ཚོགས་ཀྱིས་བརྒྱན་པ་ཞིག་གི་མཐར།
བཟའ་བ་དང༌། བཅའ་བ་དང༌། བཏུང་བ་སྣ་ཚོགས་པ་བཤམས་ལ། ནམ་མཁའ་མཛོད་ཀྱི་ཕྱག་རྒྱ་དང༌། ན་མཿསརྦ་ཏ་ཐཱ་ག་ཏེ་བྷྱོ། བི་ཤྭ་མུ་ཁེ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ། ཞེས་པས་འདོད་དགུའི་རྒྱ་མཚོར་བྱིན་གྱིས་བརླབས་ནས་རྟེན་ལ་ཕུལ་བར་བསམ་ཞིང༌། ཞལ་ཟས་རོ་བརྒྱ་ལྡན་པའི་ཡིད་འཕྲོག་པ། ། ལེགས་སྦྱར་འདི་ནི་རྒྱལ་བ་སྲས་བཅས་ལ། །
དད་པས་ཕུལ་བས་འགྲོ་བ་འདི་དག་ཀུན། ། འབྱོར་ལྡན་ཏིང་འཛིན་ཆོས་ལ་སྤྱོད་པར་ཤོག ། ཨོཾ་དི་བྱ་ཨནྣ་ས་མཱ་དྷི་དྷྱཱ་ན་པྲྀ་ཎ་ནེ་སྭཱ་ཧཱ། ཞེས་བརྗོད་དོ། ། བཞི་པ་སྔགས་ཀྱི་མངའ་དབུལ་བ་ནི། རྟེན་ལ་གཟུངས་ཐག་བཏགས་པ་ཀུན་གྱིས་བཟུང་ལ། ཨོཾ་སུ་པྲ་ཏིཥྛ་བཛྲཱ་ཡ་སྭཱ་ཧཱ། ཨོཾ་ཧཱུྃ་ཧྲཱི་བྷུ་ཁཾ་བཛྲི་བྷ་ཝ་དྲྀ་ཌྷ་ཏིཥྛ་བྷཱུ་ཁཾ་སྭཱ་ཧཱ། ཞེས་པ་བརྒྱ་རྩ་བརྒྱད་དང་ཉི་ཤུ་རྩ་གཅིག་བཟླས་ལ། ཐམས་ཅད་ཀྱིས་ལག་ཏུ་མེ་ཏོག་ཐོགས་ནས་བཀྲ་ཤིས་ཀྱི་ཚིགས་བཅད་འདོན་ཞིང་རྟེན་ལ་མེ་ཏོག་གི་ཆར་ཕབ་པས།
བཀྲ་ཤིས་པར་བསམས་ལ། མཆོད་བསྟོད་བསྡུས་པ་ཞིག་བྱའོ། ། གསུམ་པ་མཇུག་གི་ཆོ་ག་ནི། གཏོར་མ་སྦྱིན་དང་ཆོས་སྐྱོང་བསྒོ། ། དཀྱིལ་འཁོར་མཆོད་དེ་དངོས་གྲུབ་བླང༌། ། བཟོད་པར་གསོལ་ཞིང་གཤེགས་སུ་གསོལ། ། ཡོན་བདག་བསྒོ་ཞིང་ཤིས་པ་བརྗོད། ། རྟེན་མཆོད་བསོད་ནམས་ཡོངས་སུ་བསྔོ། ། སློབ་དཔོན་མཆོད་དེ་དགའ་སྟོན་བྱ། ། སླར་ཡང་ཤིས་པ་རྒྱས་པར་བརྗོད། །
རྗེས་བསྡུ་སྦྱིན་སྲེག་མཇུག་དོན་ནོ། ། ཞེས་པ་ལྟར་བཅུ་གསུམ་ལས། དང་པོ་གཏོར་མ་སྦྱིན་པ་ནི། སྟ་གོན་གྱི་སྐབས་ལྟར་འདས་པའི་གཏོར་མ་དང༌། ནག་པོ་ཆེན་པོ་ལ་སོགས་པ་ལ་གཏོར་མ་དབུལ་ལོ། ། གཉིས་པ་ཆོས་སྐྱོང་བསྒོ་བ་ནི། གཙུག་ལག་ཁང་ངམ་མཆོད་རྟེན་གང་ལ་གཏད་པར་འདོད་པའི་ཆོས་སྐྱོང་ལ། གཏོར་མ་རྒྱ་ཆེན་པོ་ཕུལ་ལ། ཁྱེད་ཀྱིས་རབ་ཏུ་གནས་པ་ལེགས་པར་བྱས་པའི་རྟེན་འདི་ལ་བསྲུང་བ་དང་སྐྱོང་བ་གྱིས་ཤིག ཅེས་བརྗོད།
དེ་ནུས་པ་བསྐྱེད་པའི་ཕྱིར་རྡོ་རྗེ་གོ་ཆའི་ཕྱག་རྒྱ་དང༌། ཨོཾ་བཛྲ་རཀྵ་ཧཾ། ཞེས་བརྗོད་པས་རྡོ་རྗེའི་གོ་བསྐོན་པས་ནུས་པ་བསམ་གྱིས་མི་ཁྱབ་པ་དང་ལྡན་པར་བསམ། དེ་བདག་གི་བཀའ་ལས་མི་འདའ་བའི་ཕྱིར། རྡོ་རྗེ་ཐོགས་ནས། རྡོ་རྗེ་འདི་ནི་རྡོ་རྗེ་ཆེ། ། སངས་རྒྱས་ཀུན་གྱི་བྱིན་གྱིས་བརླབས། ། གལ་ཏེ་དམ་ལས་འདས་གྱུར་ན། ། ཞིག་འགྱུར་འདི་ལ་ཐེ་ཚོམ་མེད། ། ཨོཾ་མ་ཧཱ་ས་མ་ཡ་ཧ་ན་ཧཱུྃ་ཕཊ།
ཅེས་བརྗོད། ཡང་དེའི་མགོ་བོར་རྡོ་རྗེ་བཞག་པར་བསམས་ལ། བདག་དང་ཡོན་བདག་འཁོར་དང་བཅས་པ་ལ་བསྲུང་བ་དང༌། བསམ་པ་ཐམས་ཅད་འགྲུབ་པ་དང་རྟེན་འདི་ལ་མཆོད་པ་བསམ་གྱིས་མི་ཁྱབ་པ་རྒྱུན་མི་འཆད་པར་གྱིས་ཤིག ཅེས་དམ་ལ་བཞག་གོ ། གསུམ་པ་དཀྱིལ་འཁོར་གྱི་ལྷ་མཆོད་ཅིང་དངོས་གྲུབ་བླང་བ་ནི། རྡུལ་ཚོན་གྱི་དཀྱིལ་འཁོར་ལ་མཆོད་བསྟོད་བྱ་ཞིང༌། འདོད་པའི་དོན་ལ་གསོལ་བ་བཏབ་ལ་དངོས་གྲུབ་བླང་ངོ༌། ། བཞི་པ་བཟོད་པར་གསོལ་ཏེ་གཤེགས་སུ་གསོལ་བ་ནི། ཡི་གེ་བརྒྱ་པ་ལན་གསུམ་བརྗོད་ལ།
རྫོགས་སངས་རྒྱས་དང་དེ་ཡི་སྲས། ། ཚངས་སོགས་ལྷ་ཡི་ཚོགས་རྣམས་དག ། གང་དག་ཆོ་གའི་བྱ་བ་ལ། ། ནོངས་གྱུར་བཟོད་པར་མཛད་པའི་རིགས། ། ཀུན་ཏུ་ཞི་དང་རྒྱས་པ་རུ། ། ཡོན་བདག་རྣམས་ལ་རབ་མཛད་ནས། ། སངས་རྒྱས་ཡུལ་དུ་གཤེགས་ནས་ནི། ། སླར་ཡང་འབྱོན་པར་མཛད་དུ་གསོལ། ། ས་དང་ཆུ་དང་མེ་རླུང་ལས། ། ལྷ་རྣམས་ཀུན་གྱི་སྐུ་གཟུགས་ལ། །
བསྐལ་པ་བརྒྱ་རུ་བསྲུང་བ་དང༌། ། མཆོད་པ་ཆེན་པོ་མཛད་དུ་གསོལ། ། དགྱེས་ཤིང་ཡིད་བཟང་གྱུར་ནས་ནི། ། སློབ་དཔོན་སློབ་མར་བཅས་པ་ཡི། ། བུ་དང་ཚ་བོ་སྲུང་མཛད་ནས། ། གང་གནས་དགེ་བར་གཤེགས་སུ་གསོལ། ། ཞེས་བརྗོད་ལ། རྡུལ་ཚོན་གྱི་དཀྱིལ་འཁོར་གྱི་ཡེ་ཤེས་པ་རྣམས། འདི་པའི་ལུགས་ཀྱིས་བདག་ལ་བསྡུས་ལ། རྡུལ་ཚོན་གྱི་དཀྱིལ་འཁོར་དང༌།
ཕུར་བུ་བསྡུ་བ་སོགས་དཀྱིལ་ཆོག་ལྟར་བྱའོ། ། གལ་ཏེ་རབ་གནས་ཟིན་ནས་ཀྱང༌། སྒྲུབ་མཆོད་ཡུན་རིང་དུ་བྱེད་ན་གཤེགས་གསོལ་དང་ཉེར་བསྡུ་མི་བྱ་བར། བརྟན་བཞུགས་བྱེད་པ་ཉིད་དོ། ། ལྔ་པ་ཡོན་བདག་བསྒོ་བ་ནི། མདུན་དུ་སྟན་སེར་པོའི་སྟེང་དུ་སྦྱིན་བདག་ཐལ་མོ་སྦྱར་ནས་འདུག་དུ་བཅུག་ལ། ཁྱེད་ཀྱིས་ང་ལ་གང་གསོལ་བའི། ། སྐུ་གཟུགས་དག་ནི་ཁྱད་པར་དུ། ། ཇི་ལྟར་གསུངས་པ་དེ་བཞིན་དུ། ། དེ་དག་དོན་ནི་ངས་བྱས་ཏེ། །
དེ་རྣམས་དོན་ནི་གྲུབ་ཟིན་གྱིས། ། ཅི་བདེ་བར་ནི་མཆོད་པར་བྱོས། ། ཞེས་དང༌། ཁྱེད་ཀྱིས་ང་ལ་གསོལ་བ་བཏབ་པའི་རབ་ཏུ་གནས་པ་དེ་ལེགས་པར་ཚར་བར་བྱས་ཀྱིས། ཁྱོད་ཀྱིས་རྟེན་འདི་ལ་ཞག་བདུན་དུ་མཆོད་པ་རྒྱ་ཆེན་པོ་གྱིས་ཤིག དེ་ནས་ཀྱང་ཅི་འབྱོར་པའི་མཆོད་པས་རྒྱུན་མི་ཆད་པར་མཆོད་པ་གྱིས་ཤིག ཅེས་བསྒོའོ། ། དྲུག་པ་ཤིས་པ་བརྗོད་པ་ནི། ལས་ཐམས་ཅད་པའི་བུམ་པ་དང་སྔགས་ཀྱིས་ཡོན་བདག་བསང་ལ། དེ་ནས་སྐད་ཅིག་གིས་ཡི་དམ་གྱི་ལྷར་གསལ་ཏེ།
མེ་ཏོག་གི་ཕྲེང་བ་འཛིན་དུ་བཅུག་ནས། སློབ་དཔོན་གྱིས་ཁྲོ་བོ་སྤྱན་དྲངས་ཤིང་བསྟོད་པ་དང༌། བདེན་པ་བདར་ཞིང༌། སྦྱིན་བདག་འཁོར་བཅས་བཀྲ་ཤིས་པར་བྱེད་པ་ལ། བར་དུ་གཅོད་པར་བརྩམས་པའི་བགེགས་ཀྱི་ཚོགས་ཐམས་ཅད་སའི་ཕྱོགས་འདིར་མ་གནས་པར་གཞན་དུ་སོང་ཤིག ཅེས་བརྗོད་ལ། ལས་ཐམས་ཅད་པ་ཟློས་ཤིང༌། རོལ་མོ་དྲག་ཏུ་བྱས་ལ་བགེགས་བསལ་ལོ། ། དེ་ནས་བཀྲ་ཤིས་རྫས་བརྒྱད་མདུན་དུ་འདུ་བྱས་ལ་བསང་སྦྱངས་ཏེ། སྟོང་པའི་ངང་ལས་མཾ་ལས་བྱུང་བའི་བཀྲ་ཤིས་པའི་རྫས་བརྒྱད་སྦྱིན་བདག་ལ་སོགས་པའི་སེམས་ཅན་ཐམས་ཅད་ཀྱི་ཚེ་དང་བསོད་ནམས་དང་དཔལ་དང་འབྱོར་པ་ཐམས་ཅད་རྒྱས་པའི་ནུས་པ་དང་ལྡན་པར་བསམས་ལ།
ཨོཾ་ཨཱཿཧཱུྃ་གིས་བྱིན་གྱིས་བརླབས་ལ། དཔོན་སློབ་ཐམས་ཅད་མགྲིན་གཅིག་ཏུ། མེ་ལོང་ཡེ་ཤེས་རྒྱ་མཚོ་ཆེན་པོ་ཡི། ། ཡེ་ཤེས་རྒྱ་མཚོ་མཆོག་ཏུ་དག་གྱུར་ཏེ། ། རྣམ་དག་ཆོས་ལ་ཐོགས་མེད་ལོངས་སྤྱོད་པའི། ། བཀྲ་ཤིས་དེས་ཀྱང་སྒྲིབ་པ་དག་གྱུར་ཅིག ། སྔོན་བཅོམ་ལྡན་འདས་ལ་གཟུགས་ཀྱི་ལྷ་མོ་འོད་འཆང་མས་མེ་ལོང་ཕྱག་ཏུ་ཕུལ་བ་ན། བཀྲ་ཤིས་པའི་རྫས་སུ་བྱིན་གྱིས་བརླབས་པ་དེ་བཞིན་དུ་དེང་འདིར་ཡང་རབ་ཏུ་གནས་པ་ལེགས་པར་བྱས་པའི་རྟེན་འདི་དང༌། སྦྱིན་བདག་གིས་ཐོག་དྲངས་པའི་སེམས་ཅན་ཐམས་ཅད་མེ་ལོང་གི་རྫས་ལ་བརྟེན་ནས་ཤིན་ཏུ་བཀྲ་ཤིས་པར་གྱུར་ཅིག ཅེས་བརྗོད་དོ། །
དེ་བཞིན་དུ་འོག་མ་རྣམས་ལ་ཡང་འདྲ་བར་སྦྱར་ལ། གི་ཝང་དུག་གསུམ་འཇོམས་པ་ནད་ཀྱི་སྨན། ། སྨན་མཆོག་ཆོས་ཉིད་རབ་ཏུ་རྟོགས་གྱུར་ནས། ། ཉོན་མོངས་ཟུག་རྔུ་མེད་པར་གྱུར་པ་ཡི། ། བཀྲ་ཤིས་དེས་ཀྱང་སྡུག་བསྔལ་དག་གྱུར་ཅིག ། སྔོན་བཅོམ་ལྡན་འདས་ལ་གླང་པོ་ཆེ་ས་སྲུངས་ཀྱིས་གི་ཝང་ཕྱག་ཏུ་ཕུལ་བ་ན། ཞེས་སོགས་སྦྱར་ལ། ཞོ་ནི་ཀུན་གྱི་སྙིང་པོར་གྱུར་པ་སྟེ། ། སྙིང་པོ་རྣམ་དག་ཡེ་ཤེས་རྣམ་རྟོགས་ནས། ། ཡོན་ཏན་ཀུན་གྱི་དབྱིངས་སུ་གྱུར་པ་ཡི། །
བཀྲ་ཤིས་དེས་ཀྱང་དུག་གསུམ་ཞི་བར་ཤོག ། སྔོན་བཅོམ་ལྡན་འདས་ལ་ཞིང་པའི་བུ་མོ་ལེགས་སྐྱེས་མས་ཞོ་ཕྱག་ཏུ་ཕུལ་བ་ན། ཞེས་སོགས་སྦྱར། དཱུརྦས་ཚེ་ནི་འཕེལ་བར་བྱེད་པ་སྟེ། ། རྡོ་རྗེ་སེམས་དཔའི་ཚེ་ནི་རབ་བསྒྲུབས་ནས། ། ཉོན་མོངས་སྐྱེ་ཤི་རྒྱུན་ཆད་གྱུར་པ་ཡི། ། བཀྲ་ཤིས་དེས་ནི་ཚེ་ཡང་འཕེལ་གྱུར་ཅིག ། སྔོན་བཅོམ་ལྡན་འདས་ལ་རྩཱ་འཚོང་བཀྲ་ཤིས་ཀྱིས་རྩྭ་དཱུརྦ་ཕྱག་ཏུ་ཕུལ་བ་ན། ཞེས་སོགས་སྦྱར། བིལ་བ་རྒྱུ་རྐྱེན་འབྲས་བུར་བཅས་པའི་ཆོས། །
འཇིག་རྟེན་འཇིག་རྟེན་འདས་པའི་སྤྱོད་པ་ཀུན། ། བྱང་ཆུབ་སྙིང་པོ་མཆོག་ཏུ་གྱུར་པ་ཡི། ། བཀྲ་ཤིས་དེས་ཀྱང་དོན་འདི་ཀུན་འགྲུབ་ཤོག ། སྔོན་བཅོམ་ལྡན་འདས་ལ་ལྷ་ཚངས་པས་ཤིང་ཏོག་བིལ་བ་ཕྱག་ཏུ་ཕུལ་བ་ན། ཞེས་སོགས་སྦྱར། དུང་ནི་ཆོས་ཀྱི་སྒྲ་རྣམས་སྒྲོགས་པའི་ཚུལ། ། ཡེ་ཤེས་རྒྱ་མཚོ་ཉིད་དུ་དག་གྱུར་ཅིག ། ཆོས་རྣམས་མ་ནོར་ཡོངས་སུ་སྟོན་པ་ཡི། ། བཀྲ་ཤིས་དེས་ཀྱང་ཚིག་དབང་ཐོབ་པར་ཤོག ། སྔོན་བཅོམ་ལྡན་འདས་ལ་ལྷའི་དབང་པོ་བརྒྱ་བྱིན་གྱིས་དུང་དཀར་པོ་གཡས་སུ་འཁྱིལ་པ་ཕྱག་ཏུ་ཕུལ་བ་ན།
ཞེས་སོགས་སྦྱར། ལི་ཁྲི་དམར་པོ་དབང་གི་རང་བཞིན་ཏེ། ། ཆོས་རྣམས་མ་ནོར་དབང་དུ་འདུས་བྱས་ནས། ། ཆོས་ཀྱི་རྒྱལ་སྲིད་རབ་ཏུ་བརྟན་གྱུར་པས། ། བཀྲ་ཤིས་དེས་ཀྱང་ཁྱོད་སྲིད་བརྟན་གྱུར་ཅིག ། སྔོན་བཅོམ་ལྡན་འདས་ལ་བྲམ་ཟེ་སྐར་རྒྱལ་གྱི་བུས་ལི་ཁྲི་ཕྱག་ཏུ་ཕུལ་བ་ན། ཞེས་སོགས་སྦྱར། ཡུངས་ཀར་རྡོ་རྗེའི་རིགས་ཏེ་ཐམས་ཅད་དུ། ། བགེགས་རྣམས་མ་ལུས་རབ་ཏུ་འཇོམས་བྱེད་ཅིང༌། ། མཐུ་སྟོབས་ཡོན་ཏན་ཕུན་སུམ་ཚོགས་པ་ཡི། །
བཀྲ་ཤིས་དེས་ཀྱང་བགེགས་རྣམས་ཞི་བྱེད་ཤོག ། སྔོན་བཅོམ་ལྡན་འདས་ལ་གསང་བའི་བདག་པོ་ཕྱག་ན་རྡོ་རྗེས་ཡུངས་ཀར་ཕྱག་ཏུ་ཕུལ་བ་ན། ཞེས་སོགས་སྦྱར་བའི་བཀྲ་ཤིས་བརྗོད་ཅིང༌། བཀྲ་ཤིས་ཀྱི་རྫས་རྣམས་རྟེན་ལ་དབུལ་ཞིང༌། ཡོན་བདག་རྣམས་ལ་རེག་ཏུ་གཞུག་གོ ། བདུན་པ་རྟེན་ལ་མཆོད་པ་ནི། རབ་ཏུ་གནས་པའི་ལྷའི་མདུན་དུ། མཆོད་པ་གསར་པ་ཅི་འབྱོར་པ་བཤམས་ལ། ཇི་ལྟར་རིགས་པའི་ཚིགས་སུ་བཅད་པས་མཆོད་ཅིང་བསྟོད་པ་དང༌། ཕྱག་དང་བསྐོར་བ་ཅི་ནུས་སུ་བྱའོ། །
བརྒྱད་པ་བསོད་ནམས་བསྔོ་བ་ནི། སློབ་དཔོན་དཔོན་སློབ་ཀྱིས་ཡན་ལག་བདུན་པ་རྒྱས་བསྡུས་གང་རུང་སྔོན་དུ་འགྲོ་བས། བསྔོ་བ་དང་སྨོན་ལམ་རྣམ་པར་དག་པ་བྱའོ། ། དགུ་པ་སློབ་དཔོན་མཆོད་པ་ནི། སྦྱིན་བདག་གིས་སློབ་དཔོན་དང༌། དགེ་འདུན་ལ་བསྙེན་བཀུར་དང་ཡོན་དབུལ་བར་བྱའོ། ། བཅུ་པ་དགའ་སྟོན་བྱ་བ་ནི། རབ་གནས་རྒྱས་པར་བྱ་བའི་དོན་དུ་གནས་ཁང་དེ་ཉིད་དམ་གཞན་དུ་ཡང་རུང་སྟེ། སློབ་དཔོན་དང་དགེ་འདུན་དང་བཟོ་བོ་དང༌། གྲོགས་བྱེད་པ་དང༌།
ཞལ་ཏ་པ་རྣམས་ལ་དགའ་སྟོན་གྱི་བསྙེན་བཀུར་རྒྱས་པར་བྱ་ཞིང༌། སྔར་གྱི་ཙཱ་རུའི་བཟའ་བ་ལྷ་ལ་ཕུལ་བའི་ལྷག་མ་རྣམས་ཚོགས་པ་ཐམས་ཅད་ལ་དྲངས་ཤིང༌། བདེ་གཤེགས་ལྷག་མ་འདི་དག་ནི། ། ཟོ་ཞིག་སྡིག་པ་བྱང་བར་འགྱུར། ། ཞེས་བརྗོད་དོ། ། བཅུ་གཅིག་པ་སླར་ཡང་ཤིས་པར་བྱ་བ་ནི། བཀྲ་ཤིས་ཀྱི་ཚིགས་སུ་བཅད་པ་ཅི་ཤེས་པས་དེར་འཚོགས་པ་རྣམས་བཀྲ་ཤིས་པར་བྱ་ཞིང༌། རྟེན་མཆོད་པའི་བསམ་པས་གླུ་དང་གར་དང་རོལ་མོ་ལ་སོགས་པ་ཅི་ནུས་པར་བྱའོ། ། བཅུ་གཉིས་པ་ལས་ཀྱི་རྗེས་བསྡུ་བ་ནི། སློབ་དཔོན་དཔོན་སློབ་རྣམས་ཀྱི་རབ་གནས་ཀྱི་མངའ་དབུལ་བ་དང༌།
ཁྲུས་སྟེགས་ལ་སོགས་པ་རྣམས་བསྡུས་ཞིང༌། ལས་ཀྱི་རྗེས་མི་མངོན་པར་བྱས་ལ། རྙེད་པ་རྣམས་ཀྱང་བགོ་སྟེ། གོས་ཟུང་ལ་སོགས་པ་རྣམས་ནི་འཕན་དང་རྒྱལ་མཚན་དུ་བྱས་ཏེ། མཆོད་རྟེན་རྣམས་དང་གཙུག་ལག་ཁང་དུ་འབུལ། དཀྱིལ་འཁོར་མཆོད་པའི་ཡོ་བྱད་དམན་པ་ཐམས་ཅད་ཕོངས་པ་དང་མགོན་མེད་པའི་མིའི་འགྲོ་བ་ལ་སྦྱིན་ཞིང༌། ཁྱི་དང་བྱ་རོགས་སོགས་ལ་ནི། ལྷག་པར་དཀོར་དུ་འགྱུར་བས་མི་སྦྱིན་པར་བཤད་དོ། ། བཅུ་གསུམ་པ་སྦྱིན་སྲེག་བྱ་བ་ནི་ཆོ་གའི་ལྷག་ཆད་ཁ་བསྐང་བའི་ཕྱིར་མཚན་མོ་ཞི་བའི་སྦྱིན་སྲེག་བྱ་ཞིང༌། མ་འགྲུབ་ན་ཡི་གེ་བརྒྱ་པ་མང་དུ་བཟླས་སོ། །
ཡོན་བདག་གིས་ཀྱང་ཞག་བདུན་དུ་རྟེན་ལ་མཆོད་པ་བར་མ་ཆད་དུ་དབུལ་ཞིང༌། དེ་ནས་ཀྱང་ཅི་ནུས་པས་མཆོད་པར་བྱ་སྟེ། ཆོ་ག་རྒྱས་པའི་རིམ་པའོ། ། གཉིས་པ་འབྲིང་དུ་བྱ་བ་ནི། ནང་པར་གཟའ་སྐར་ལ་སོགས་པ་འཛོམ་པར་ཤེས་ནས་ཕྱི་དྲོའི་དུས་སུ་མཆོད་གཏོར་དང་བུམ་པ་ལ་སོགས་པའི་ཡོ་བྱད་རྣམས་འཚོག་པར་བྱས་ལ། སང་ཐོ་རངས་རྟེན་གྱི་དྲུང་དུ་འདུག་སྟེ། སྔོན་འགྲོའི་གཏོར་མ་བཏང༌། གནས་དང་ཡོ་བྱད་བྱིན་ཕབ་ལ་སྒྲུབ་ཐབས་ལྟར་བསྐྱེད་རིམ་རྒྱས་པར་བསྒོམ། དེ་ནས་བུམ་པ་གསུམ་མམ་གཉིས་བཤམས་པའི་དང་པོར། དཀྱིལ་ཆོག་ལྟར་ལྷ་ཐམས་ཅད་ཚང་བ་དང༌།
གཉིས་པར་བགེགས་མཐར་བྱེད་བསམས་ལ། བུམ་བཟླས་ཚུལ་བཞིན་དུ་བྱ། གསུམ་པར་ཁྲུས་ཀྱི་རྫས་རྣམས་ཅི་འབྱོར་པར་བླུགས་ལ། སོ་སོའི་སྔགས་བཟླས་པས་བྱིན་གྱིས་བརླབ་བོ། ། དེ་ནས་རབ་གནས་ཀྱི་སྟ་གོན་གྱི་ཆོས་རྣམས་དོར་ཏེ། དངོས་གཞིའི་རྟེན་སྦྱང་བ་ནས་བརྩམས་ཏེ། ལས་ཀྱི་རྗེས་བསྡུ་བའི་བར་སྔར་བཤད་པ་ཅི་ལྟ་བ་བཞིན་དུ་བྱ་སྟེ། ཆོ་ག་བར་མའི་རིམ་པའོ། ། གསུམ་པ་བསྡུས་པ་ནི། མཆོད་གཏོར་བཤམས་པ་ནས།
བུམ་བཟླས་ཀྱི་བར་འབྲིང་ལྟར་བྱ། དེ་ནས་རྟེན་སྦྱངས་པ་ནས་སྤྱན་དབྱེ་བའི་བར་སྔར་བཞིན་བྱས་ནས། གསོལ་བ་གདབ་པ་དང་མཆོད་བསྟོད་རྒྱས་པས་མངའ་དབུལ་བ་རྣམས་བྱས་ལ། བཀྲ་ཤིས་ཀྱི་ཚིགས་སུ་བཅད་པ་དང༌། རབ་ཏུ་གནས་པའི་སྔགས་ཀྱིས་མངའ་དབུལ་ཞིང་མེ་ཏོག་གི་ཆར་དབབ་པ་ནི། དངོས་གཞི་ཡིན་ལ། གཏོར་མ་སྦྱིན་པ་དང༌། ཆོས་སྐྱོང་བསྒོ་བ་སོགས་རྗེས་ཀྱི་ཆོ་ག་རྣམས་སྔར་ལྟར་བྱ་སྟེ། ཆོ་ག་མདོར་བསྡུས་པའོ། ། གཉིས་པ་རབ་ཏུ་གནས་པར་བྱས་པའི་ཕན་ཡོན་ནི།
ཆོ་ག་བདག་ཉིད་ནུས་པ་ཡི། ། བརྟགས་པ་ལས་གསུངས་ཚུལ་ལེགས་པས། ། དེ་བྱས་བསོད་ནམས་ཆེ་བ་ནི། ། མཐོང་དང་མ་མཐོང་འབྲས་བུ་སྐྱེས། ། སྐུ་གཟུགས་ཀྱི་ནི་མཚན་ཉིད་ཀྱི། ། དེ་ལ་བྱིན་རླབས་འཇུག་པར་འགྱུར། ། ཞེས་པ་ལ་སོགས་པ་ཕན་ཡོན་བསམ་གྱིས་མི་ཁྱབ་པ་ཐོབ་པ་ཉིད་དོ། ། དེ་ལྟར་བདེ་བར་གཤེགས་པའི་རྟེན་ལ་རབ་ཏུ་གནས་པ་ལེགས་པར་བྱ་བ་ནི། བསྟན་པ་རིན་པོ་ཆེ་དང༌། སེམས་ཅན་མང་པོ་ལ་ཕན་པ་ཁོ་ན་ཡིན་པས་དེའི་ཆོ་ག་དག་པར་བྱ་བ་ཤིན་ཏུ་གལ་ཆེ་བ་ཡིན་ལ།
དེའི་ཚུལ་ཡང་བདེ་བར་གཤེགས་པ་ཉིད་ཀྱིས་རབ་ཏུ་གནས་པའི་རྒྱུད་དུ་གསལ་བར་གསུངས་པ་ལྟར། སློབ་དཔོན་ཀུན་དགའ་སྙིང་པོ་དང༌། པྲཛྙཱ་པ་ལི་ཏ་དང༌། ཞི་བ་སྙིང་པོ་དང༌། དགེ་མཚན་བཤེས་གཉེན་རྣམས་ཀྱིས་རྣལ་འབྱོར་གྱི་རྒྱུད་ལྟར་བཀྲལ་ཞིང༌། དེ་རྣམས་ཀྱི་དོན་བསྡུས་ནས་ལོ་ཙྪཱ་བ་ཆེན་པོ་རིན་ཆེན་བཟང་པོས་སྡོམ་དུ་མཛད་པའི་རྗེས་སུ་འབྲངས་ནས། རྩོད་པའི་དུས་ཀྱི་རྡོ་རྗེ་འཆང་གཉིས་པ། རྗེ་བཙུན་ས་སྐྱ་པ་རྣམས་ཀྱིས་ཕྱག་ལེན་དུ་མཛད་པའི་སྲོལ་དང༌། སྡོམ་འབྱུང་ལ་སོགས་པའི་རྒྱུད་གཞན་གྱི་རྗེས་སུ་འབྲངས་ནས། སློབ་དཔོན་ཨ་བྷ་ཡཱ་སོགས་ཀྱིས་རྣལ་འབྱོར་བླ་མེད་ལྟར་བྱས་པའི་ཆོ་ག་སྟེ།
ལུགས་གཉིས་ལས། འདི་ནི་རབ་གནས་ཀྱི་རྒྱུད་གྱི་ཆོ་ག་དཔལ་གསང་བ་འདུས་པ་ལ་སྦྱར་བ་སྟེ། དེའི་རྒྱུ་མཚན་ཡང༌། རྒྱུད་འདི་བླ་མེད་དང་རྣལ་འབྱོར་གྱི་རྒྱུད་གཉིས་ཀའི་ཐུན་མོང་བ་ཡིན་ཏེ། ཨོཾ་ནི་སྤྱི་བོར་བསྟིམ་བྱ་ཞིང༌། ། སྙིང་གར་ཧཱུྃ་གི་ཡི་གེར་འགྱུར། ། ངག་གི་ཕྱོགས་སུ་ཨ་ཡིག་གོ ། ཅེས་བླ་མེད་ལྟར་སྐུ་གསུང་ཐུགས་བྱིན་གྱིས་བརླབ་པ་དང༌། རིག་མ་སྤྱན་མ་ཇི་བཞིན་དུ། ། ཆོ་ག་བཞིན་དུ་མངོན་དབང་བསྐུར། །
ཞེས་རིག་མས་དབང་བསྐུར་བ་བཤད་པའི་ཕྱིར་རོ། ། བུ་སྟོན་ཐམས་ཅད་མཁྱེན་པས་ཕྱིའི་དེ་ཉིད་བཅུས་ཁྱད་པར་དུ་བྱས་པའི་ཕྱིར། རྣལ་འབྱོར་གྱི་རྒྱུད་ཡིན་ཞེས་པའང་མི་འཐད་དེ། རྣམ་སྣང་སྒྱུ་འཕྲུལ་དྲྭ་བའི་རྒྱུད་ཀྱང༌། ཡོ་ག་ཁོ་ནར་འགྱུར་བའི་སྐྱོན་ཡོད་དེ། ཕྱིའི་དེ་ཉིད་བཅུས་ཁྱད་པར་དུ་བྱས་པའི་ཕྱིར་རོ། ། དེས་ན་རྒྱུད་ཐུན་མོང་བ་ཡིན་པའི་ཕྱིར་སྔོན་གྱི་མཁས་པ་རྣམས་ཀྱིས་རྣལ་འབྱོར་གྱི་རྒྱུད་ཡན་ཆད་ཀྱི་དཀྱིལ་འཁོར་ཐམས་ཅད་ལ་སྦྱར་བར་བཤད་པ་ཤིན་ཏུ་འཐད་པར་སྣང་བས། དེའི་ལག་ལེན་དག་པར་བཀོད་ལ། བཤད་རྒྱུད་རྡོ་རྗེ་ཕྲེང་བའི་ལེའུ་ལྔ་བཅུ་རྩ་གསུམ་པར་བཤད་པའི་རབ་གནས་ནི། འདིའི་ཆོ་ག་བསྡུས་པ་དང་ཁྱད་པར་ཅུང་ཟད་ཀྱང་མ་སྣང་ཞིང༌།
བདག་ཉིད་ཆེན་པོ་ཀླུ་སྒྲུབ་ཀྱིས་མཛད་པར་གྲགས་པའི་ཆོ་ག་ཉི་ཤུ་པར་བཤད་པའི་རབ་གནས་ཀྱང་སྣང་མོད། གཞུང་དེ་ཐེ་ཚོམ་ཅན་དུ་གྲགས་པས་འདིར་མ་བཀོད་ལ། སློབ་དཔོན་ཨ་བྷ་ཡ་སོགས་ཀྱི་ལུགས་ཀྱང་འདི་དང་མི་མཐུན་པ་ཤིན་ཏུ་མངས་པས་འདིར་མ་སྤྲོས་སོ། ། རྒྱལ་བའི་བསྟན་པ་རྒྱས་པའི་བཀྲ་ཤིས་དང༌། ། བསྟན་འཛིན་ཕྲིན་ལས་རྒྱས་པའི་བཀྲ་ཤིས་དང༌། ། སྦྱིན་བདག་བསོད་ནམས་རྒྱས་པའི་བཀྲ་ཤིས་རྣམས། ། རབ་ཏུ་འཕེལ་ཕྱིར་བཀྲ་ཤིས་རབ་རྒྱས་པའི། ། རབ་གནས་ཆོ་ག་བཀྲ་ཤིས་རྒྱ་མཚོ་འདི། ། རྒྱུད་དང་འཕགས་ཡུལ་མཁས་པའི་གཞུང་ལུགས་དང༌། ། རྗེ་བཙུན་མཆོག་གི་གསུང་རབ་ཅི་བཞིན་དུ། །
རྣམ་དཀར་བཀྲ་ཤིས་རྒྱས་པའི་ཐབས་འདི་བསྒྲུབས། ། འདིར་འབད་དགེ་བ་འོད་སྟོང་བདག་པོ་དེས། ། བསྟན་པའི་པད་ཚལ་རྣམ་པར་རྒྱས་བྱས་ནས། ། དམ་ཆོས་བཀྲ་ཤིས་སྦྲང་རྩིའི་རྩི་བཅུད་ཀྱིས། ། འགྲོ་བ་བུང་བའི་བསམ་པ་ཚིམ་བྱེད་ཤོག ། དཔལ་གསང་བ་འདུས་པའི་རབ་ཏུ་གནས་པའི་ཆོ་ག་བཀྲ་ཤིས་རྒྱ་མཚོ་ཞེས་བྱ་བ་འདི་ནི། བདེ་བར་གཤེགས་པའི་གསུང་རབ་ཀྱི་སྙིང་པོ་དབུ་མའི་སྡེ་སྣོད་དང་གསང་བ་འདུས་པའི་ཚུལ་ཁོང་དུ་ཆུད་པ་གནས་བརྟན་སངས་རྒྱས་རིན་ཆེན་གྱིས་ཐོག་མར་བསྐུལ་བ་དང༌། དོན་གཉེར་གྱི་སློབ་མ་བཤེས་གཉེན་བཟང་པོས་ཡི་གེའི་རྐྱེན་སྦྱར་ཞིང་འཕྲལ་དུ་བསྐུལ་བ་ལ་བརྟེན་ནས་མཁྱེན་རབ་ཀྱི་དབང་ཕྱུག་རྒྱལ་བ་གཉིས་པ་ཡེ་ཤེས་རྒྱལ་མཚན་དཔལ་བཟང་པོའི་ཞབས་རྡུལ་སྤྱི་བོས་བླངས་པ། ཤཱཀྱའི་དགེ་སློང་ཀུན་བཟང་པོས་སྣ་ཚོགས་དབྱིག་གི་ལོ་ཆོ་འཕྲུལ་ཆེན་པོའི་ཟླ་བའི་ཡར་ཚེས་གཅིག་ལ་བཀྲ་ཤིས་ཀྱི་འབྱུང་གནས་དཔལ་ས་སྐྱའི་ཆོས་གྲྭ་ཆེན་པོར་སྦྱར་བའོ།། །། འདིས་སྐྱེ་དགུ་རྣམས་ཀྱི་ཆོས་དང་བཀྲ་ཤིས་རྒྱས་པར་གྱུར་ཅིག །
དགེའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
