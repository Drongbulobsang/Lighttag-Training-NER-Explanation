གསུང་འབུམ། ཀུན་དགའ་བཟང་པོ།
པོད ༢༠
བཅོམ་ལྡན་འདས་མི་འཁྲུགས་པའི་སྒོ་ནས་གཤིན་པོ་རྗེས་སུ་གཟུང་བའི་ཆོ་ག
༼ཨ༽ ༄༅། །བཅོམ་ལྡན་འདས་མི་འཁྲུགས་པའི་སྒོ་ནས་གཤིན་པོ་རྗེས་སུ་གཟུང་བའི་ཆོ་ག་བཞུགས་སོ།། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། བཅོམ་ལྡན་འདས་རྡོ་རྗེ་མི་འཁྲུགས་པའི་སྒོ་ནས་གཤིན་པོ་རྗེས་སུ་འཛིན་པར་འདོད་ན་གཉིས་ཏེ། སྔོན་དུ་བསྙེན་པ་དང༌། ལས་ཀྱི་རིམ་པའོ། ། དང་པོ་ནི། དབང་ཐོབ་པའི་རྣལ་འབྱོར་པས། སྟན་བདེ་བ་ལ་འདུག་ནས། མཆོད་པ་བྱིན་གྱིས་བརླབ་པ་དང༌།
སྐྱབས་འགྲོ་སེམས་བསྐྱེད་སྔོན་དུ་འགྲོ་བས། རང་སྐད་ཅིག་གིས་བཅོམ་ལྡན་འདས་མི་འཁྲུགས་པར་གསལ་བའི་ཐུགས་ཀར་ཟླ་བ་ལ་གནས་པའི་ཧཱུྃ་གི་འོད་ཟེར་གྱིས་བཅོམ་ལྡན་འདས་མི་འཁྲུགས་པའི་དཀྱིལ་འཁོར་ལ་སངས་རྒྱས་དང༌། བྱང་ཆུབ་སེམས་དཔའི་ཚོགས་ཀྱིས་བསྐོར་བ་སྤྱན་དྲངས་པར་བསམ། ཨོཾ་བཛྲ་ས་མཱ་ཛཿབརྗོད། སེ་གོལ་གཏོགས། ཐལ་མོ་སྦྱར་ལ། ཆོས་དབྱིངས་མཉམ་པ་ཉིད་ལས་མ་གཡོས་ཀྱང༌། ། ཐུགས་རྗེས་རྟག་ཏུ་མྱ་ངན་མི་འདའ་བར། ། མཐའ་ཡས་འགྲོ་བའི་དོན་བསྒྲུབ་ལྷུར་མཛད་པའི། ། བཅོམ་ལྡན་འདས་མི་འཁྲུགས་པ་ལ་ཕྱག་འཚལ་ལོ། །
ཞེས་པས་ཕྱག་བྱ། ཨོཾ་སརྦ་ཏ་ཐཱ་ག་ཏ། ཨཀྵོ་བྷྱ་ས་པ་རི་ཝཱ་ར། ཞེས་པ་སྔོན་དུ་འགྲོ་བའི་ཨརྒྷཾ་སོགས་དང༌། ཀུན་གྱི་མཐར་པྲ་ཏཱིཙྪ་ས་མུ་དྲ་སྥ་ར་ཎ་ས་མ་ཡེ་ཧཱུྃ། ཞེས་སྦྱར་ལ་མཆོད། དཀོན་མཆོག་གསུམ་ལ་བདག་སྐྱབས་མཆི། ། སོགས་ལན་གསུམ་གྱིས་རྒྱུན་བཤགས་བྱས་ལ། བཛྲ་མུཿས་ཚོགས་རྟེན་གཤེགས་སུ་གསོལ་ལ། ཚད་མེད་བཞི་བསྒོམས་ཏེ་བསོད་ནམས་ཀྱི་ཚོགས་བསགས་པའོ། །
དེ་ནས་ཤཱུ་ནྱ་ཏཱས་དངོས་པོ་ཐམས་ཅད་སྟོང་པ་ཉིད་དུ་བསྒོམས་ཏེ། ཡེ་ཤེས་ཀྱི་ཚོགས་བསགས་པའོ། ། དེ་ནས་སྟོང་པའི་ངང་ལས་གླང་པོ་ཆེས་བཏེག་པའི་ཁྲི་སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ། ཨོཾ་ཀཾ་ཀ་ནི་སོགས་ཀྱི་སྒྲ་བར་སྣང་ལ་གྲགས་པར་བསམས་ལ། ཟླ་བའི་དཀྱིལ་འཁོར་གྱི་སྟེང་དུ་གཟུངས་ཀྱི་ཡི་གེ་རྣམས་ཁ་དོག་དཀར་པོ། དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཐམས་ཅད་སྦྱངས། ཚུར་འདུས་སྔགས་ཀྱི་ཡི་གེ་ལ་ཐིམ། དེ་ཡོངས་སུ་གྱུར་པ་ལས།
བདག་ཉིད་བཅོམ་ལྡན་འདས་རྡོ་རྗེ་མི་འཁྲུགས་པ་སྐུ་མདོག་ཨིནྡྲ་ནཱི་ལ་ལྟར་སྔོ་བ། ཞལ་གཅིག་ཕྱག་གཉིས་པ། གཡས་པ་ས་གནོན་དང༌། གཡོན་པ་མཉམ་གཞག་གི་ཕྱག་རྒྱའི་སྟེང་ན་རྡོ་རྗེ་རྩེ་ལྔ་པ་འཛིན་པ། རལ་པའི་ཐོར་ཅོག་ཅན། རིན་པོ་ཆེའི་རྒྱན་སྣ་ཚོགས་དང༌། དར་གྱི་ཤམ་ཐབས་ཅན། མཚན་བཟང་པོ་སུམ་ཅུ་སོ་གཉིས་དང་དཔེ་བྱད་བཟང་པོ་བརྒྱད་ཅུས་སྤྲས་པ། རྡོ་རྗེའི་སྐྱིལ་མོ་ཀྲུང་གིས་བཞུགས་པར་བསམ། དེ་ནས་ལག་པ་གཉིས་རྡོ་རྗེ་བསྡམས་པ་ལས་གུང་མོ་གཉིས་སྦྱར་བའི་ཚིགས་དབུས་མ་ལ་མཛུབ་མོ་གཉིས་རྭའི་རྣམ་པར་བྱ།
མཐེ་བོང་དང་མཐེའུ་ཆུང་གཉིས་རྩེ་སྤྲད་པ་རྡོ་རྗེ་རྩེ་ལྔ་པའི་ཕྱག་རྒྱ་སྟེ། དེ་ཉིད་གནས་གསུམ་དུ་གཏུགས་ལ། ཀཾ་ཀ་ནི་ལན་གསུམ་བཟླས་པས་བྱིན་གྱིས་བརླབས་ཏེ། དམ་ཚིག་པ་བསྐྱེད་པའོ། ། དེ་ནས་སྙིང་གའི་འོད་ཟེར་གྱིས་རང་བཞིན་གྱི་གནས་ནས་བཅོམ་ལྡན་འདས་མི་འཁྲུགས་པ་རྡོ་རྗེ་བསྡུ་བའི་སྔགས་ཀྱིས་སྤྱན་དྲང༌། མདུན་དུ་པདྨ་དང་ཟླ་བའི་སྟེང་དུ་བཅོམ་ལྡན་འདས་ཀྱི་སྐུ་འོད་ཟེར་དང་བཅས་པ་མངོན་སུམ་བཞིན་དུ་བཞུགས་པར་བསམ། དེ་ལ་སྔར་བཞིན་མཆོད། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མི་འཁྲུགས་པས་བདག་དང་སེམས་ཅན་ཐམས་ཅད་ལ་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་སྟེ། ཡེ་ཤེས་པ་མདུན་དུ་སྤྱན་དྲངས་པའོ། །
དེ་ནས་བདག་དང་མདུན་གྱི་སངས་རྒྱས་གཉིས་ཀའི་ཐུགས་ཀར་ཟླ་བའི་སྟེང་དུ། ཀཾ་ཀ་ནི་སྔགས་གཡས་སྐོར་དུ་བཀོད། རང་གི་སྙིང་གའི་སྔགས་ཕྲེང་ལས་འོད་ཟེར་འཕྲོས། མདུན་གྱི་སངས་རྒྱས་ཀྱི་ཐུགས་ཀར་ཕོག་པས། དེའི་ཐུགས་རྒྱུད་བསྐུལ། ཐུགས་གཉིས་སུ་མེད་པའི་ཡེ་ཤེས་འོད་ཟེར་གྱི་ཚུལ་དུ་བྱུང་ནས་བདག་གི་སྙིང་གར་ཐིམ་པར་བསམས་ལ། ན་མོ་རཏྣ་ཏྲ་ཡཱ་ཡ། ཨོཾ་ཀཾ་ཀ་ནི། ནས། ནཉྩ་སྭཱ་ཧཱ།
ཞེས་ཅི་ནུས་བཟླས། མཐར་མདུན་གྱི་ལྷ་ལ་མཆོད་པར་བསམས་ལ། མཆོད་བསྟོད་བྱ། དངོས་གྲུབ་བླངས་ལ། ཨོཾ་བཛྲ་མུཿ ཞེས་པས་གཤེགས་སུ་གསོལ། རང་དམ་ཚིག་པ་རྐྱང་པའི་ང་རྒྱལ་གྱིས་དགེ་བའི་རྩ་བ་སངས་རྒྱས་ཀྱི་སར་བསྔོས་ལ། ཐུན་མཚམས་ཀྱི་བྱ་བ་ལ་འཇུག་གོ ། དེ་ལྟར་ཐུན་བཞིའི་རིམ་པས་གཟུངས་ཁྲིའམ་འབུམ་ཕྲག་གཅིག་བཟླས་ན་སངས་རྒྱས་ཀྱི་ཞལ་སྟོན་པ་དང༌། བྲིས་སྐུ་གཡོ་བ་ལ་སོགས་པའི་མཚན་མ་བཟང་པོ་ཐོབ་པར་འགྱུར་རོ། །
གཉིས་པ་ལས་ཀྱི་རིམ་པ་ལ་དཀྱིལ་འཁོར་གྱི་ཆོ་ག་ནི་ལོགས་སུ་ཤེས་པར་བྱ་ལ། གཤིན་པོ་རྗེས་སུ་འཛིན་པའི་དོན་དུ་ཉིན་གཅིག་པའི་ཆོ་ག་བྱ་བ་ལ་གསུམ་སྟེ། སྦྱོར་བ་དང༌། དངོས་གཞི་དང༌། རྗེས་སོ། ། དང་པོ་ནི། གནས་ཁང་བྱི་དོར་བྱས་ལ། མི་འཁྲུགས་པའི་བྲིས་སྐུ་དགྲམ། ཅི་འབྱོར་པའི་མཆོད་པ་དང༌། གཏོར་མ་ཆ་གསུམ་བཤམ།
མདུན་དུ་སྦྱངས་སྟེགས་ཀྱི་སྟེང་དུ་རུས་པའམ། མིང་བྱང་བཞག རང་གི་མདུན་དུ་བུམ་པ་ཆུ་དང༌། ནང་རྫས་ཀྱིས་གང་བ་དང༌། རྡོ་རྗེ་དྲིལ་བུ་སོགས་འོག་ཏུ་དགོས་པ་ཐམས་ཅད་འཚོག་པར་བྱའོ། ། གཉིས་པ་དངོས་གཞི་ལ་བཞི། བདག་བསྐྱེད་བྱ་བ་དང༌། བུམ་པ་བཟླས་པ། མདུན་བསྐྱེད་སྒྲུབ་པ། ཚེ་འདས་རྗེས་སུ་གཟུང་བ་དངོས་སོ། །
དང་པོ་ནི། མཆོད་པ་བྱིན་གྱིས་བརླབས་ནས། མདུན་གྱི་ཡེ་ཤེས་པ་གཤེགས་སུ་གསོལ་བའི་བར་སྔར་ལྟར་བྱ། གཉིས་པ་ནི་བུམ་པ། ཨོཾ་ཨ་མྲྀ་ཏེ་ཧཱུྃ་ཕཊ། ཅེས་པས་བསང༌། སྭ་བྷཱ་ཝས་སྟོང་པར་བསྒོམ་པའི་ངང་ལས། པད་ཟླའི་སྟེང་དུ་བྷྲཱུྃ་ལས་བུམ་པ་མཚན་ཉིད་དང་ལྡན་པར་བསྐྱེད། རང་གི་སྙིང་ག་ནས་འོད་ཟེར་འཕྲོས་རང་བཞིན་གྱི་གནས་ནས་རྡོ་རྗེ་མི་འཁྲུགས་པ་སྤྱན་དྲངས་པར་བསམས་ལ། རྡོ་རྗེ་བསྡུ་བའི་སྔགས་རྒྱ་བྱ།
སྤྱན་དྲངས་པའི་སངས་རྒྱས་དེ་བུམ་པའི་ནང་དུ་བྱོན་པས། བུམ་ནང་གི་པདྨ་དང་ཟླ་བའི་སྟེང་དུ་མི་འཁྲུགས་པའི་ཞལ་ཕྱག་གསལ་བཏབ། དེ་ལ་མཆོད་བསྟོད་བྱས་ལ་བུམ་ནང་གི་མི་འཁྲུགས་པའི་ཐུགས་ཀར་ཟླ་བའི་སྟེང་དུ་གཟུངས་ཀྱི་ཕྲེང་བ་བཀོད་པ་ལ་དམིགས་ཏེ། གཟུངས་ཅི་ནུས་བཟླ། མཐར་སྔར་ལྟར་མཆོད་བསྟོད་བྱས་ལ། དུང་ཆོས་ཀྱི་ཆུ་ཕུལ་བས་ལྷ་ཞུ་བ་ལས་བྱུང་བའི་བདུད་རྩིས་སྡིག་པ་འཁྲུད་ངེས་ཀྱི་ནུས་པ་ཅན་དུ་གྱུར་པར་བསམ་མོ། ། གསུམ་པ་ནི། མདུན་གྱི་རས་བྲིས་ཀྱི་དཀྱིལ་འཁོར་བསང་སྦྱངས། སྟོང་པའི་ངང་ལས་པཾ་ལས་པདྨ་དང༌། རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་ཧཱུྃ་གིས་མཚན་པ།
དེ་ཡོངས་སུ་གྱུར་པ་ལས། འོག་རྡོ་རྗེའི་ས་གཞི། ཁོར་ཡུག་རྡོ་རྗེའི་རྭ་བ། དེའི་ནང་དུ་རྡོ་རྗེའི་གུར། གུར་གྱི་ནང་སྟེང་གི་ཕྱོགས་སུ་རྡོ་རྗེའི་བླ་རེ། རྭ་བའི་ཕྱི་རོལ་ཐམས་ཅད་ཡེ་ཤེས་ཀྱི་མེ་རབ་ཏུ་འབར་བས་བསྐོར་བའི་སྲུང་བའི་འཁོར་ལོ་ཡངས་ཤིང་རྒྱ་ཆེ་བར་གྱུར་པའི་ནང་དུ་སྣ་ཚོགས་པདྨ་འདབ་མ་སུམ་ཅུ་སོ་གཉིས་པའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ་སྣ་ཚོགས་རྡོ་རྗེ་ལྟེ་བ་གྲུ་བཞི་པའི་སྟེང་དུ། བྷྲཱུྃ་ལས་གཞལ་ཡས་ཁང་རྟ་བབས་དང་བཅས་པར་བསྐྱེད། ནང་གི་ཕྱོགས་མདོག ཤར་དཀར། ལྷོ་སེར།
ནུབ་དམར། བྱང་ལྗང༌། དབུས་སྔོ་བའི་སྟེང་དུ་སྣ་ཚོགས་པདྨ་འདབ་མ་བརྒྱད་པ། དེའི་ལྟེ་བ་སེང་གེའི་ཁྲི་དང་ཟླ་བའི་དཀྱིལ་འཁོར་གྱི་སྟེང་དུ། ཧཱུྃ་ལས་རྡོ་རྗེ་རྩེ་ལྔ་པ། དེ་ལས་གཙོ་བོ་སྔར་བཞིན་བསྐྱེད། འདབ་མ་བརྒྱད་ལ། ཟླ་བའི་དཀྱིལ་འཁོར་གྱི་སྟེང་དུ། ཤར་དུ་ཤྃ་ལས་དཔལ་བེའུ། དེ་ལས་ལྷ་མོ་པདྨ་ཅན།
སྐུ་མདོག་དཀར་མོ་ཕྱག་གཡས་ན་དཔལ་བེའུ་བསྣམས་པ། མེར་ཙྃ་ལས་འཁོར་ལོ། དེ་ལས་འཇིགས་བྱེད་མ་དཀར་མོ་གཡས་ན་འཁོར་ལོ་བསྣམས་པ། ལྷོར་པྃ་ལས་པདྨ། དེ་ལས་འོད་ལྡན་མ་དམར་སྐྱ། གཡས་ན་པདྨ་བསྣམས་པ། སྲིན་པོར་དྷྃ་ལས་རྒྱལ་མཚན། དེ་ལས་རྣལ་འབྱོར་མ་སྔོན་མོ་གཡས་ན་རྒྱལ་མཚན་བསྣམས་པ། ནུབ་ཏུ་ཚྃ་ལས་གདུགས། དེ་ལས་མདངས་ལྡན་མ་སྔོན་མོ་གཡས་ན་གདུགས་འཛིན་པ།
རླུང་དུ་ཀྃ་ལས་བུམ་པ། དེ་ལས་དཀར་ཤམ་མ་དམར་སྐྱ་གཡས་ན་བུམ་པ་འཛིན་པ། དྲུག་པོ་འདི་དག་གི་ཕྱག་གཡོན་པ་ཁུ་ཚུར་དཀུར་འཛིན་པ། བྱང་དུ་ཤཾ་ལས་དུང༌། དེ་ལས་དྲི་མེད་མ་ལྗང་གུ་གཡོན་པས་དུང་ཐུགས་ཀར་འཛིན་ཅིང༌། གཡས་པ་གུང་མཛུབ་སྦྱར་ནས་དུང་གི་སྟེང་དུ་འཇོག་པ། དབང་ལྡན་དུ་མྃ་ལས་གསེར་ཉ། དེ་ལས་ཡིད་གཞུངས་མ་སེར་མོ། ། གཡོན་པས་ཉའི་མགོ་དང༌། གཡས་པས་མཇུག་མ་འཛིན་པ།
ལྷ་མོ་བརྒྱད་པོ་ཐམས་ཅད་ཀྱང་ཞལ་གཅིག་ཕྱག་གཉིས་པ། འཛུམ་ཞིང་ཡིད་དུ་འོང་བའི་རྣམ་པ་ཅན། སེམས་དཔའི་སྐྱིལ་ཀྲུང་གིས་བཞུགས་པ། རིན་པོ་ཆེའི་རྒྱན་དང༌། དར་སྣ་ཚོགས་ཀྱི་ཤམ་ཐབས་ཀྱིས་མཛེས་པ། ཟླ་བའི་གདན་དང་ཟླ་བའི་རྒྱབ་བརྟེན་ཅན། འོད་ཟེར་དཔག་ཏུ་མེད་པ་འཕྲོ་བར་བསམ་མོ། ། དེ་ནས། ཛཿཧཱུྃ་བཾ་ཧོཿ བརྗོད་པས།
རང་ཉིད་དཀྱིལ་འཁོར་གྱི་གཙོ་བོ་དང་རོ་གཅིག་ཏུ་གྱུར་པར་བསམས་ཏེ། དཀྱིལ་འཁོར་བསྐྱེད་པའོ། ། ལྷ་ཐམས་ཅད་ཀྱི་དཔྲལ་བར་ཨོཾ་དཀར་པོ་སོགས་བཀོད་དེ། གནས་གསུམ་བྱིན་གྱིས་བརླབ་པའོ། ། རང་གི་སྙིང་ག་ནས་འོད་འཕྲོས་པས། རང་བཞིན་གྱི་གནས་ནས་བཅོམ་ལྡན་འདས་མི་འཁྲུགས་པ་ལྷ་དགུའི་དཀྱིལ་འཁོར་སྤྱན་དྲངས་པར་བསམས་ལ། དད་པ་དང་ནི་དམ་ཚིག་གིས། ། ཚུར་གཤེགས་ཚུར་གཤེགས་བཅོམ་ལྡན་འདས། ། བདག་གི་མཆོད་ཡོན་བཞེས་ནས་ཀྱང༌། ། མཆོད་པས་བདག་ལ་དགྱེས་པར་མཛོད། །
ཨོཾ་སརྦ་ཏ་ཐཱ་ག་ཏ་ཨཀྵོ་བྷྱ། ཨེ་ཧྱེ་ཧི་ཞེས་པས་སྤྱན་དྲངས། བསྡུ་ན་དེས་ཆོག སྤྲོ་ན་སྔར་གྱི་དད་པ་སོགས་ཀྱི་ཚབ་ཏུ། སྤོས་དང་བཅས་པའི་རྡོ་རྗེ་དྲིལ་བུ་འཛིན་པས། མ་ལུས་སེམས་ཅན་ཀུན་གྱི་སོགས། སྤྱན་འདྲེན། ཕྱི་འབྲང་གི་བགེགས་བསལ་བ། བྱོན་ལེགས། གདན་དབུལ་སོགས་བྱ།
དེ་ལྟར་སྤྱན་དྲངས་པའི་བཅོམ་ལྡན་འདས་ལྷ་དགུ་པོ་གཞལ་ཡས་ཁང་གི་ནམ་མཁའ་ལ་བཞུགས་པར་བསམས་ལ། མཆོད་པ་བསྡུས་པས་མཆོད། རྡོ་རྗེ་རྩེ་ལྔ་པའི་ཕྱག་རྒྱ་བཅས་ལ། ཨོཾ་སརྦ་ཏ་ཐཱ་ག་ཏ་ཨུདྦྷ་ཝཱ་ཡ་སྭཱ་ཧཱ། ཞེས་པས་ལྷ་ཐམས་ཅད་མཉེས་པར་བསམས་ཏེ། ཡེ་ཤེས་པ་སྤྱན་དྲངས་པའོ། ། དེ་ནས་དམ་ཚིག་པ་དང་ཡེ་ཤེས་ཀྱི་དཀྱིལ་འཁོར་གཉིས་ཀ་ལ་སྔར་བཞིན་དམིགས་ལ་གཙོ་བོ་ལ་གཟུངས་ཅི་ནུས་བཟླས། འཁོར་རྣམས་ལ། ཨོཾ་མངྒ་ལ་ཤྲི་ཡེ་སྭཱ་ཧཱ། ཨོཾ་མངྒ་ལ་ཙཀྲ་སྭཱ་ཧཱ།
ཨོཾ་མངྒ་ལ་པདྨ་སྭཱ་ཧཱ། ཨོཾ་མངྒ་ལ་དྷྭ་ཛ་སྭཱ་ཧཱ། ཨོཾ་མངྒ་ལ་ཚ་ཏྲཾ་ཀ་སྭཱ་ཧཱ། ཨོཾ་མངྒ་ལ་ཀ་ལ་ཤ་སྭཱ་ཧཱ། ཨོཾ་མངྒ་ལ་ཤཾ་ཁ་སྭཱ་ཧཱ། ཨོཾ་མངྒ་ལ་མ་ཀ་ར་སྭཱ་ཧཱ། ཞེས་ཅི་ནུས་བཟླས་ལ། དཀྱིལ་འཁོར་བརྟན་བཞུགས་བྱས་ཏེ། མདུན་བསྐྱེད་སྒྲུབ་པའོ། ། དེ་ནས་མཆོད་པའི་ཕྱིར་བདག་ཉིད་གཙོ་བོ་ལས་ཆ་གཅིག་ཆད་ནས་ཤར་སྒོར་གནས་པར་བསམས་ལ།
མཆོད་པ་རྣམས་བྱིན་གྱིས་བརླབ། མཆོད་ཡོན་སྔོན་དུ་འགྲོ་བའི་ཉེར་སྤྱོད་རོལ་མོ་དང་བཅས་པས་མཆོད། རྒྱལ་སྲིད་སྣ་བདུན། བཀྲ་ཤིས་རྟགས་བརྒྱད། འདོད་ཡོན་ལྔ་རྣམས་དབུལ། བསྡུ་ན་ཉེར་སྤྱོད་ཙམ་གྱིས་རུང༌། དེ་ནས་རྡོ་རྗེ་དྲིལ་བུ་འཛིན་པས། བསྟོད་པ་རྒྱས་པའམ། དེ་ཙམ་མི་ནུས་ན། མཉམ་ཉིད་མི་གཡོའམ།
འགྲོ་བ་རྒྱུད་ལྔ་སོགས་བྱ་སྟེ། མཆོད་བསྟོད་བྱ་བའོ། ། དེ་ནས་གཏོར་མ་ཆ་གསུམ་གཏང༌། བཞི་པ་རྗེས་སུ་གཟུང་བའི་ཆོ་ག་ནི། སྔར་བཟླས་པ་བྱེད་པའི་སྐབས་རྣམས་སུ་ཡུངས་ཀར་རམ་བྱེ་མ་ལ་སྔགས་ཀྱི་ནུས་པ་བསྡུ། དེ་ནས་རྟེན་དེ་སྟོང་པར་བསྒོམ་པའི་ངང་ལས་ཟླ་བའི་སྟེང་དུ་ཚེ་འདས་བསྐྱེད། སྙིང་གའི་འོད་ཟེར་གྱིས་རྣམ་ཤེས་ཨ་ཐུང་གི་རྣམ་པར་བཀུག་ལ་བསྟིམ། དེ་ནས་བུམ་ཆུས་གཏོར་བའམ། མེ་ལོང་གི་ངོས་ལ་ཤར་བ་ལ་བཀྲུ་ཞིང་གཟུངས་ཀྱི་རྗེས་ལ་ཆེ་གེ་མོའི་སྡིག་པ་དང་སྒྲིབ་པ་ཐམས་ཅད་ཤཱནྟིཾ་ཀུ་རུ་ཞེས་བརྗོད་ཅིང་བཀྲུ། ཡང་མིང་ངམ་རུས་པ་ལ་ཡུངས་ཀར་རམ།
བྱེ་མས་བྲབ་ཅིང་གཟུངས་བཟླས། དེ་ནས་སྡིག་བཤགས་དང་སྐྱབས་འགྲོ་བྱ། སེམས་བསྐྱེད་དཔོག་གོ ། མཐར་ཚེ་འདས་ཀྱི་ཤེས་པ་ཨ་ཐུང་གི་རྣམ་པ་ཅན། མི་འཁྲུགས་པའི་ཐུགས་ཀར་ཐིམ་པར་བསམ་མོ། ། གསུམ་པ་རྗེས་ནི། དཀྱིལ་འཁོར་གྱི་ལྷ་ལ་མཆོད་བསྟོད། ནོངས་པ་བཟོད་པར་གསོལ་ལ། ཡེ་ཤེས་ཀྱི་དཀྱིལ་འཁོར་གཤེགས་སུ་གསོལ། དམ་ཚིག་གི་དཀྱིལ་འཁོར་གཙོ་བོ་ལ་བསྡུ།
གཙོ་བོ་རང་ལ་ཐིམ་པར་བསམས་ལ་བསྔོ་བ་དང་སྨོན་ལམ་གདབ། བཀྲ་ཤིས་བྱའོ། ། སློབ་མ་ལ་དབང་བསྐུར་བྱེད་ན། ས་ཆོག་སྤྱི་དང་མཐུན་པར་བྱས་པའི་གནས་སུ། སྟ་གོན་བྱ་བ་ལ་བཞི་སྟེ། དང་པོ་སའི་ལྷ་མོའི་སྟ་གོན་ནི། དཀྱིལ་འཁོར་གྱི་དབུས་སུ་མཎྜལ་ལ་མེ་ཏོག་གི་ཚོམ་བུ་བཀོད། དེ་བྃ་ལས་སའི་ལྷ་མོ་བསྐྱེད་པ་ལ། མཆོད་པ་དང་གཏོར་མ་དབུལ། སྐྱོབ་པ་སངས་རྒྱས་སོགས་ཀྱིས་གསོལ་བ་བཏབ་པས།
གནང་བ་བྱིན་ཏེ་དེ་ཉིད་དུ་ཐིམ་པར་བསམ་མོ། ། གཉིས་པ་ལྷ་སྟ་གོན་ནི། མཎྜལ་དྲིའི་ཆུས་བྱུག དེར་མེ་ཏོག་གི་ཚོམ་བུ་དགུ་བཀོད་པ་ཆོ་ག་གསུམ་གྱིས་ལྷར་བསྐྱེད་པ་ནས་མཆོད་བསྟོད་ཀྱི་བར་དཀྱིལ་འཁོར་སྒྲུབ་པའི་སྐབས་ལྟར་བྱ། མི་འཁྲུགས་རྒྱལ་པོ་བཅོམ་ལྡན་འདས། ། རིག་པའི་རྒྱལ་པོ་ཕྱག་འཚལ་བསྟོད། ། སོགས་ཀྱིས་སྙན་གསན་དབབ་བོ། ། གསུམ་པ་བུམ་པ་སྟ་གོན་ནི། བཤད་ཟིན་ཏོ། ། བཞི་པ་སློབ་མ་སྟ་གོན་ནི།
མཚན་ཉིད་དང་ལྡན་པའི་སློབ་མ་ཁྲུས་བྱ་སྟེ་འཁོད་ལ། སེམས་ཅན་ཐམས་ཅད་ཀྱི་དོན་དུ་བཅོམ་ལྡན་འདས་མི་འཁྲུགས་པའི་གོ་འཕང་ཐོབ་པར་བྱ། དེའི་ཕྱིར་དཀྱིལ་འཁོར་དེར་ཞུགས་ལ་དབང་བླང་སྙམ་པ་གྱིས་ཤིག ཅེས་བརྗོད་ལ། སྔགས་ཀྱི་དངོས་གྲུབ་དོན་གཉེར་གང༌། ། ཞེས་སོགས་ཀྱིས་མྱང་འདས་ཀྱི་བསམ་པ་བསྐྱེད། རྟོག་པ་ཐམས་ཅད་ལེགས་པར་བསྡུས་ནས། ཞེས་སོགས་ཀྱིས་རྣ་གཏད། དགའ་ཆེན་སོགས་ཀྱིས་གསོལ་བ་བཏབ། དཀོན་མཆོག་གསུམ་ལ་བདག་སྐྱབས་མཆི། །
ཞེས་སོགས་ལན་གསུམ་གྱིས་རྒྱུན་བཤགས་བྱ། སྐུ་གསུང་ཐུགས་བྱིན་བརླབ། དེ་ལ་མཆོད། སོ་ཤིང༌། ཁྱོར་ཆུ། སྲུང་སྐུད། ཀུ་ཤ ཆོས་བཤད་པ། རྨི་ལམ་བརྟག་པ་རྣམས་བྱ། རྗེས་ལ་དཀྱིལ་འཁོར་གྱི་ལྷ་ལ་མཆོད་བསྟོད་བྱས་ནས་ནམ་མཁར་བཏེག་ལ།
ལས་ཀྱི་རྗེས་བསྡུའོ། ། དངོས་གཞིའི་ཆོ་ག་ལ། སྟ་གོན་བྱས་པའི་གནས་སུ་དཀྱིལ་འཁོར་སྒོ་རྐྱང༌། ཕྱི་པདྨའི་ཁོར་ཡུག རྡོ་ར། མེ་རི། ནང་པདྨ་འདབ་བརྒྱད་དང་བཅས་པའི་ལས་ཐིག་སྤྱི་དང་མཐུན་པར་གདབ། དེར་རྡུལ་ཚོན་ལྔ་དང༌། ཁ་དོག་ལྔའི་ཐིག་སྐུད་བཞག་པ་བསང་སྦྱངས། སྟོང་པའི་ངང་ལས་ཐིག་སྐུད་དང༌།
རྡུལ་ཚོན་སྔོན་པོ་ཧཱུྃ་ལས་མི་བསྐྱོད་པ་སྔོན་པོ་གཡས་ས་གནོན། གཡོན་མཉམ་གཞག་གི་ཕྱག་རྒྱ་མཛད་པ་ནས། ཐིག་སྐུད་དང་རྡུལ་ཚོན་ལྗང་གུ། ཨཿལས་དོན་ཡོད་གྲུབ་པ་ལྗང་གུ གཡས་སྐྱབས་སྦྱིན་དང༌། གཡོན་ཏིང་ངེ་འཛིན་གྱི་ཕྱག་རྒྱ་མཛད་པའི་བར་དུ་བསྐྱེད། ཐུགས་ཀ་ནས་འོད་ཟེར་འཕྲོས་པས། སྟ་གོན་གྱི་ལྷའི་ཐུགས་ཀ་ནས་ཡེ་ཤེས་ཀྱི་སྲད་བུ་དང༌། རྡུལ་ཚོན་བཀུག་ནས་ཐིམ་པར་བསམས་ལ། མཆོད་པ་དང་བསྟོད་པ་དབུལ། རིགས་ལྔ་ཞུ་བའི་ཡེ་ཤེས་ཀྱི་ཐིག་ཚོན་དུ་གྱུར་པར་བསམ།
ཀཾ་ཀ་ནི་ཟློས་ཤིང་ཐིག་སྐུད་བསྒྲིལ། ཚོན་བྱིན་གྱིས་བརླབས་པའོ། ། དེ་ནས་སློབ་དཔོན་མི་འཁྲུགས་པ་དང༌། སློབ་མ་བཀྲ་ཤིས་ཀྱི་ལྷ་མོའི་ང་རྒྱལ་གྱིས་ཡེ་ཤེས་ཀྱི་ཐིག་གདབ། དབང་ལྡན་གྱི་རྩིག་པ་བྲི། དཀྱིལ་འཁོར་སྤྱི་དང་མཐུན་པར་བྲིས་པའི་དབུས་སུ་རྡོ་རྗེ་སྔོན་པོ་རྩེ་ལྔ་པ། འདབ་མ་བརྒྱད་ལ་བཀྲ་ཤིས་ཀྱི་རྟགས་བརྒྱད་བྲི། མཆོད་པ་སྣ་ཚོགས་ཀྱིས་དཀྱིལ་འཁོར་གྱི་མཐའ་བསྐོར། དེ་ནས་དཀྱིལ་འཁོར་སྒྲུབ་པ་ནས། གཏོར་མའི་བར་སྔར་ལྟར་བྱས་ལ།
རང་གིས་བདག་འཇུག་བླང་ངོ༌། ། དེ་ནས་སྔར་སྟ་གོན་བྱས་པའི་སློབ་མ་རྣམས་ལ་དབང་བསྐུར་ཏེ། ཕྱག་དང་མཎྜལ་ཕུལ་ནས། དགའ་ཆེན་སོགས་ཀྱིས་གསོལ་བ་གདབ། རྒྱུན་བཤགས་བྱ། གདོང་གཡོགས། མེ་ཏོག་གི་ཕྲེང་བ་སྦྱིན། བགེགས་བསྐྲད་ལ། ཀྱེ་དགའ་བ་ལ་དགའ་ཁྱོད་སུ་ཡིན། ། ཞེས་དྲི།
བདེ་ཆེན་བདག་ནི་སྐལ་བཟང་ལགས། ། ཞེས་ལན་གདབ། སློབ་མའི་སྙིང་གར་ཨ་ལས་ཟླ་བའི་དཀྱིལ་འཁོར་བསམ། དེའི་སྟེང་དུ། སློབ་དཔོན་གྱིས་རྡོ་རྗེ་བཞག་ལ། སུ་ར་ཏེ་ས་མ་ཡ་སྟྭཾ་སོགས་ཀྱིས་བརྟན་པར་བྱ། མགོར་རྡོ་རྗེ་བཞག་ལ། དེང་ཁྱོད་ཞེས་སོགས་ཀྱིས་གསང་བ་གདམས། ཨ་ཁཾ་ཝཱི་ར་ཧཱུྃ་གིས་ཡོལ་བའི་ནང་དུ་ཁྲིད་པར་བསམས་ཏེ། ཕྱི་འཇུག་གི་ཆོ་གའོ། །
དེ་ནས་སློབ་མས་སློབ་དཔོན་ལ་གསོལ་བ་གདབ། ཆོ་ག་གསུམ་གྱིས་མི་འཁྲུགས་པར་བསྐྱེད་པའི་ཐུགས་ཀར་ཟླ་བ་ལ་ཨ་དམར་པོ་བསམ། དེའི་འོད་ཟེར་གྱིས་མདུན་བསྐྱེད་ཀྱི་ལྷ་རྣམས་ཀྱི་ཐུགས་ཀ་ནས་ཡེ་ཤེས་ཨ་ཡིག་དམར་པོ་དཔག་ཏུ་མེད་པ་སྤྱན་དྲངས། སློབ་མའི་སྙིང་གར་ཐིམ་པར་བསམས་ལ། གཟུངས་ཟློས་ཤིང་རོལ་མོས་དབབ། ཏིཥྛ་བཛྲ་དང༌། སྤྱི་བོར་རྡོ་རྗེ་བཞག་པས་བརྟན་པར་བྱའོ། ། དེ་ནས་སློབ་དཔོན་གྱིས་དཀྱིལ་འཁོར་ལ། ཡང་དག་དཀྱིལ་འཁོར་འདི་རུ་ནི། ། ཞེས་སོགས་ཀྱིས་གསོལ་བ་གདབ།
ནམ་མཁའི་ཁ་དོག་དྲི། མེ་ཏོག་དོར། དེ་མགོ་ལ་བཞག མིག་ཕྱེ། དཀྱིལ་འཁོར་བསྟན་པ་རྣམས་བྱ་སྟེ། འཇུག་པའི་ཆོ་གའོ། ། དེ་ནས་དབང་གི་དོན་དུ་མཎྜལ་དབུལ། བྱང་ཆུབ་རྡོ་རྗེ་སོགས་ཀྱིས་གསོལ་བ་གདབ། དཀྱིལ་འཁོར་གྱི་ཤར་ཕྱོགས་སུ། དབང་སྟེགས་ཀྱི་དཀྱིལ་འཁོར་གྱི་སྟེང་དུ།
སློབ་མ་ཆོ་ག་གསུམ་གྱིས་མི་འཁྲུགས་པར་བསྐྱེད། དབང་བསྐུར་བར་གསོལ་བ་བཏབ་པས། སློབ་དཔོན་དང་སངས་རྒྱས་ཐམས་ཅད་ཀྱིས་དབང་བསྐུར་བར་བསམས་ལ། ཇི་ལྟར་བལྟམས་པ་སོགས་དང༌། གཟུངས་ཀྱི་གཤམ་དུ། བཛྲ་ཨ་བྷི་ཥིཉྩ་བཏགས་ཏེ་དབང་བསྐུར་བས་སློབ་མའི་རྒྱུད་ལ་ཡོད་པའི་སྒྲིབ་པ་ཐམས་ཅད་དག ། ཆུ་ལྷག་མ་ཡར་ལུད་པ་ལས་མི་འཁྲུགས་པར་གྱུར་པར་བསམས་ལ། རྡོ་རྗེ་རྩེ་ལྔ་པའི་ཕྱག་རྒྱ་སྤྱི་བོར་བཞག་ཅིང༌། ཨོཾ་སརྦ་ཏ་ཐཱ་ག་ཏ་ཨུཏབྷ་ཝཱ་ཡ་སྭཱ་ཧཱ། ཞེས་བརྗོད་དེ་དབང་བསྐུར་བའི་ཆོ་གའོ། །
དེ་ནས་སྡིག་པ་བཀྲུ་བའི་ཆེད་དུ་ལྷ་ཐམས་ཅད་ཀྱིས་བུམ་པའམ། མེད་ན་སྔར་གྱི་བུམ་པས་ཁྲུས་བྱ་ཞིང༌། འདི་ནི་ཁྲུས་མཆོག་སོགས་དང༌། ཨོཾ་མངྒ་ལ་ཤྲི་ཡེ། ཆེ་གེ་མོའི་སྡིག་པ་དང་སྒྲིབ་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། དེ་བཞིན་དུ། ཇི་ལྟར་བལྟམས་པ་དང༌། མངྒ་ལ་ཙཀྲ། འདི་ནི་སྦྱིན་པའི་སོགས་དང༌། མངྒ་ལ་པདྨ།
ཞེས་སོགས་ནས། འདི་ནི་ཤེས་རབ་སོགས་དང༌། ཨོཾ་མངྒ་ལ་མ་ཀ་ར་ཆེ་གེ་མོའི་སྡིག་པ་དང་སྒྲིབ་པ་ཐམས་ཅད་ཤཱནྟིཾ་ཀུ་རུ་ཞེས་བརྗོད་ཅིང་བཀྲུ། དེ་ནས་རྨ་བྱའི་སྒྲོས་སྡིག་པ་རྣམས་བྱབས་པར་བསམས་ལ། གཟུངས་ཀྱི་མཐར་ཆེ་གེ་མོའི་སྡིག་པ་དང་སྒྲིབ་པ་ཐམས་ཅད་ཨ་པ་ན་ཡ་སྭཱ་ཧཱ། ཞེས་བྱབ། དེ་ནས་གནས་གསུམ་དུ་རྡོ་རྗེས་རེག་ཅིང༌། གཟུངས་ཀྱི་མཐར་སྡིག་པ་དང་སྒྲིབ་པ་ཐམས་ཅད་ལས་རཀྵ་ཞེས་བརྗོད་པས་བསྲུངས་ལ། མེ་ལོང་ནས་ཡུངས་ཀར་གྱི་བར་བཀྲ་ཤིས་རྫས་བརྒྱད་སྦྱིན། བཀྲ་ཤིས་ཀྱི་ཚིགས་སུ་བཅད་པ་བརྗོད་དེ།
དབང་གི་མཐའ་རྟེན་ནོ། ། དེ་ནས། གཙོ་བོས་ཇི་ལྟར་སོགས་ཀྱིས་དམ་ཚིག་བསྡུས་ཏེ་གཟུང༌། ཡོན་དབུལ་ལོ། ། བླ་མས་དཀྱིལ་འཁོར་མཆོད་བསྟོད། རྡུལ་ཚོན་གྱི་ལྷ་གཤེགས། དཀྱིལ་འཁོར་བསྡུ་བ་སོགས་སྤྱི་དང་འདྲ་བར་བྱའོ། ། ཤུ་བྷཾ།། །།
༄༅། །དྲི་མེད་གསང་སྔགས་ཀྱི་དཀྱིལ་འཁོར་གྱི་བསྒོམ་བཟླས་བཞུགས་སོ།། ༈ །ན་མོ་བུདྡྷ་ཡ།
གཙུག་ཏོར་དྲི་མེད་ཀྱི་གསང་སྔགས་ཀྱི་དཀྱིལ་འཁོར་གྱི་ལྷ་ཉི་ཤུ་རྩ་ལྔའི་བདག་བསྐྱེད་བཟླས་པ་དང་བཅས་པ་བྱེད་པར་འདོད་པས། སྐྱབས་འགྲོ་སེམས་བསྐྱེད་སྔོན་དུ་སོང་བས། རང་སྐད་ཅིག་གིས་རྣམ་སྣང་དུ་གསལ་བའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཨོཾ་དཀར་པོ། དེ་ལས་འོད་འཕྲོས་པས་རང་བཞིན་གྱི་གནས་ནས་བཅོམ་ལྡན་འདས་རྣམ་པར་སྣང་མཛད་ལྷ་ཉི་ཤུ་རྩ་ལྔའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པའི་ཚོགས་ཀྱིས་བསྐོར་བ་སྤྱན་དྲངས་པར་བསམས་ལ། གཙུག་ཏོར་ཆེན་པོའི་རིགས་ཀྱི་བདག ། སངས་རྒྱས་ཐམས་ཅད་གཅིག་བསྡུས་པ། ། རྣམ་སྣང་མཛད་ལ་ཕྱག་འཚལ་ཞིང༌། ། དཀྱིལ་འཁོར་ལྷ་ཚོགས་རྣམས་ལ་འདུད། ། ཅེས་པས་ཕྱག་བྱ། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ།
ཞེས་པས་མཆོད་ཡོན། དེ་བཞིན་དུ་མེ་ཏོག་ནས། སིལ་སྙན་གྱི་བར་སྔགས་བསྒྱུར་ལ་དབུལ། དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་ཀྱིས་རྒྱུན་བཤགས་ལན་གསུམ་བྱ། ཨོཾ་བཛྲ་མུཿ གཤེགས་སུ་གསོལ། ཚད་མེད་བཞི་བསྒོམས་ཏེ་བསོད་ནམས་ཀྱི་ཚོགས་སོ། ། དེ་ནས་སྭ་བྷཱ་ཝས་སྟོང་པར་བསྒོམ་པ་ནི་ཡེ་ཤེས་ཀྱི་ཚོགས་ཏེ་སྔོན་འགྲོའོ། ། སྟོང་པའི་ངང་ལས་པྃ་ལས་སྣ་ཚོགས་པདྨ་འདབ་མ་སོ་གཉིས་པའི་ལྟེ་བར་རྃ་ལས་ཉི་མ་དེའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་དེ་ལས་འོད་ཟེར་འཕྲོས་པས།
རྡོ་རྗེའི་ས་གཞི་དང༌། རྭ་བ་དང༌། གུར་དང༌། བླ་རེ་དང༌། མེ་རི་རབ་ཏུ་འབར་བའི་སྲུང་འཁོར་དུ་གྱུར། དེའི་ནང་དུ་སྣ་ཚོགས་རྡོ་རྗེའི་ལྟེ་བར། བྷྲཱུྃ་ལས་སྐྱེས་པའི་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞིས་མཛེས་པ་ཕྱི་ནས་རིམ་པ་བཞིན། སྔོ་སེར་དམར་ལྗང་དཀར་བའི་རྩིག་པ་རིམ་པ་ལྔ་དང་ལྡན་པའི་སྟེང་དུ། ཕ་གུ་དང༌། དྲྭ་ཕྱེད་དང༌།
མདའ་ཡབ་དང༌། པུ་ཤུས་མཛེས་པ། སྟེང་ཐོག་རིམ་པར་ཕུབ་པའི་རྩེ་མོར་རྡོ་རྗེ་ཕྱེད་པའི་ཏོག་གིས་སྤྲས་པ་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ། ལྷ་སྣམ་ཆ་ཆེན་གཅིག་ཤར་སྔོ་ལྷོ་སེར་ནུབ་དམར། བྱང་ལྗང་བའི་དབུས་སུ། ལིང་ཚེ་དགུ་ཕྱོགས་ཀྱི་མདོག་ཅན་རྡོ་རྗེ་ཕྲེང་བས་ཟླུམ་པོར་བསྐོར་བའི་དབུས་ཀྱི་རེ་མིག་དཀར་པོའི་དབུས་སུ་སེང་གེའི་ཁྲི། ཤར་དུ་གླང་པོ་ཆེ། ལྷོར་རྟ། ནུབ་ཏུ་རྨ་བྱ། བྱང་དུ་ནམ་མཁའ་ལྡིང་གི་ཁྲི་བསམ།
དབུས་ཀྱི་ཁྲིའི་སྟེང་དུ་པདྨ་དང་ཟླ་བ་ལ། ཨོཾ་ལས་རང་ཉིད་སྐད་ཅིག་གིས་རྣམ་པར་སྣང་མཛད་དཀར་པོ་ཞལ་གཅིག་ཕྱག་བརྒྱད་དང་པོ་གཉིས་ཀྱིས་བྱང་ཆུབ་མཆོག་གི་ཕྱག་རྒྱ་ཐུགས་ཀར་མཛད་པ། གཉིས་པས་མཉམ་གཞག་གི་ཕྱག་རྒྱ། གསུམ་པས་གཡས་ཀྱི་འཁོར་ལོ་དང༌། གཡོན་གྱིས་འཁོར་ལོས་མཚན་པའི་དྲིལ་བུ་འཛིན་པ། བཞི་པ་གཉིས་ཀྱིས་མདའ་དང་གཞུ་བསྣམས་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟས་མཛེས་པའོ། ། དེའི་མདུན་དུ་ཡུམ་གྱི་ངོ་བོ་རྡོ་རྗེ་རྩེ་མོ་གསུམ་པ་གྱེན་དུ་ལངས་པ། གཡས་སུ་ཉི་མ།
རྣམ་སྣང་དམར་པོ་གཡས་ཉི་མའི་དཀྱིལ་འཁོར། གཡོན་དུ་ཟླ་བ། རྣམ་སྣང་དཀར་པོ་གཡས་ཟླ་བའི་དཀྱིལ་འཁོར་འཛིན་པ། གཉིས་ཀའང་གཡོན་ཁུ་ཚུར་དཀུར་འཇོག་ཅིང༌། ཞབས་གཉིས་མཉམ་པའི་སྟབས་ཀྱིས་བཞེངས་པ་ལྡེམ་བག་གི་ཚུལ་ཅན། དར་གྱི་ན་བཟའ་དང་རིན་པོ་ཆེའི་རྒྱན་གྱིས་མཛེས་པའོ། ། ཤར་གྱི་ལིང་ཚེ་ལ་ཨཾ་ལས་མི་བསྐྱོད་པ་སྔོན་པོ། གཡས་ས་གནོན་གྱི་ཕྱག་རྒྱས་རྡོ་རྗེ། གཡོན་མཉམ་གཞག་མཛད་པ། ལྷོར་བཾ་ལས་རིན་འབྱུང་སེར་པོ།
གཡས་མཆོག་སྦྱིན་གྱི་ཕྱག་རྒྱས་རིན་པོ་ཆེ། གཡོན་མཉམ་གཞག ནུབ་ཏུ་སཾ་ལས་འོད་དཔག་མེད་དམར་པོ། ཕྱག་གཉིས་ཏིང་འཛིན་མཆོག་གི་ཕྱག་རྒྱས་པདྨ་དམར་པོ་བསྣམས་པ། བྱང་དུ་ཛྃ་ལས་དོན་གྲུབ་ལྗང་གུ། གཡས་སྐྱབས་སྦྱིན་གྱི་ཕྱག་རྒྱས་སྣ་ཚོགས་རྡོ་རྗེ། གཡོན་མཉམ་གཞག་གི་ཕྱག་རྒྱ་མཛད་པ། དེ་བཞིན་གཤེགས་པ་ལྔ་ནི་རྡོ་རྗེའི་སྐྱིལ་ཀྲུང་ཅན་ནོ། ། ཤར་ལྷོར་ལྃ་ལས་སྤྱན་མ་དཀར་མོ་གཡས་འཁོར་ལོ། གཡོན་མིག་འབྲས་འཛིན་པ།
ལྷོ་ནུབ་ཏུ་མྃ་ལས་མཱ་མ་ཀཱི་སྔོན་མོ། གཡས་རིན་པོ་ཆེ། གཡོན་རྡོ་རྗེ། ནུབ་བྱང་དུ་པྃ་ལས་གོས་དཀར་མོ་དམར་མོ། གཡས་གཡོན་གཉིས་ཀས་པདྨ། བྱང་ཤར་དུ་ཏཱྃ་ལས་སྒྲོལ་མ་ལྗང་གུ། གཡས་སྣ་ཚོགས་རྡོ་རྗེ། གཡོན་ཨུཏྤལ་བསྣམས་པའོ། ། ལྷ་སྣམ་གྱི་ཤར་ལྷོར་རྃ་ལས་གཟུགས་རྡོ་རྗེ་མ་དཀར་མོ། གཡས་འཁོར་ལོ།
གཡོན་མེ་ལོང༌། ལྷོ་ནུབ་ཏུ་ཤྃ་ལས་སྒྲ་རྡོ་རྗེ་མ་སེར་མོ། གཡས་རིན་པོ་ཆེ། གཡོན་པི་ཝང༌། ནུབ་བྱང་དུ་གཾ་ལས་དྲི་རྡོ་རྗེ་མ་དམར་མོ། གཡས་པདྨ། གཡོན་དུང་ཆོས། བྱང་ཤར་དུ་སྃ་ལས་རོ་རྡོ་རྗེ་མ་ལྗང་གུ། གཡས་སྣ་ཚོགས་རྡོ་རྗེ། གཡོན་རོའི་སྣོད་བསྣམས་པ།
ལྷ་མོ་བརྒྱད་ཀའང་ནུ་འབུར་ཟུང་དང་ལྡན་པ་སྒེག་ཅིང་ཆགས་པའི་ཉམས་ཅན་ནོ། ། ཤར་གྱི་སྣམ་བུའི་གཡས་སུ་མཻཾ་ལས་བྱམས་པ། གཡོན་དུ་ཀྵིཾ་ལས་སའི་སྙིང་པོ་གཉིས་ཀའང་དཀར་པོ་གཡས་འཁོར་ལོ་ཐུགས་ཀར་འཛིན་པ། ལྷོའི་གཡས་སུ་ཁཾ་ལས་ནམ་མཁའི་སྙིང་པོ། གཡོན་དུ་བྃ་ལས་ཕྱག་ན་རྡོ་རྗེ། གཉིས་ཀ་སེར་པོ་གཡས་རིན་པོ་ཆེ། ནུབ་ཀྱི་གཡས་སུ་མྃ་ལས་འཇམ་དབྱངས། གཡོན་དུ་ལྃ་ལས་སྤྱན་རས་གཟིགས། གཉིས་ཀ་དམར་པོ་གཡས་པདྨ། བྱང་གི་གཡས་སུ་སྃ་ལས་སྒྲིབ་པ་རྣམ་སེལ།
གཡོན་དུ་སྃ་ལས་ཀུན་ཏུ་བཟང་པོ་གཉིས་ཀ་ལྗང་གུ། གཡས་སྣ་ཚོགས་རྡོ་རྗེ། སེམས་དཔའ་ཐམས་ཅད་ཀྱིས་གཡོན་ཁུ་ཚུར་དཀུར་བརྟེན་པ། ལྷ་མོ་དང་བྱང་སེམས་ཐམས་ཅད་སེམས་དཔའི་སྐྱིལ་ཀྲུང་གིས་བཞུགས་པའོ། ། ཤར་སྒོར་ཛཿལས་རྡོ་རྗེ་ལྕགས་ཀྱུ་དཀར་པོ་གཡས་ལྕགས་ཀྱུ། ལྷོ་སྒོར་ཧཱུྃ་ལས་རྡོ་རྗེ་ཞགས་པ་སེར་པོ་གཡས་ཞགས་པ། ནུབ་སྒོར་བྃ་ལས་རྡོ་རྗེ་ལྕགས་སྒྲོག་དམར་པོ་གཡས་ལྕགས་སྒྲོག ། བྱང་སྒོར་ཧོཿལས་རྡོ་རྗེ་འབེབས་པ་ལྗང་གུ་གཡས་དྲིལ་བུ་འཛིན་པ་དེ་རྣམས་ཀྱིས་གཡོན་སྡིགས་མཛུབ་མཛད་ཅིང་སྦྲུལ་གྱིས་བརྒྱན་པ། ཞབས་གཉིས་གཡས་བསྐུམ་གཡོན་བརྐྱང་བས་བཞུགས་པ། གཙོ་འཁོར་ཐམས་ཅད་ལ་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་ཅིང༌།
དར་སྣ་ཚོགས་ཀྱི་སྟོད་གཡོགས་དང་སྨད་གཡོགས་ཀྱིས་མཛེས་པར་བྱས་པ་བསམས་ཏེ་བསྙེན་པའོ། ། ལྷ་ཐམས་ཅད་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ་བཀོད་དེ་ཉེ་བར་སྒྲུབ་པའོ། ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་རང་བཞིན་གྱི་གནས་ནས་རྣམ་སྣང་ཆེན་པོའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་སྤྱན་དྲངས་ལ། ཨོཾ་བཛྲ་ས་མཱ་ཛཿཞེས་པའི་སྔགས་རྒྱ་བྱ། སྔར་བཞིན་མཆོད་ཛཿཧཱུྃ་བྃ་ཧོཿས་རང་དང་དབྱེར་མེད་དུ་བསམས་ཏེ་སྒྲུབ་པའོ། ། ཡང་ཐུགས་ཀ་ནས་འོད་ཟེར་འཕྲོས་པས་རྒྱལ་བ་རིགས་ལྔ་འཁོར་དང་བཅས་པ་སྤྱན་དྲངས་ལ་མཆོད་དེ། མགོན་པོ་ཐུགས་རྗེ་ཅན་རྣམས་ཀྱིས། ། བདག་ལ་དབང་བསྐུར་མཛད་དུ་གསོལ། །
ཞེས་གསོལ་བ་བཏབ་པས། རྒྱལ་བ་རྣམས་ཀྱི་ཇི་ལྟར་བལྟམས་པ་སོགས་དང༌། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཞེས་གསུང་ཞིང་དབང་བསྐུར་དྲི་མ་ཐམས་ཅད་དག ཆུ་ལྷག་མ་སྤྱི་བོར་འཁྱིལ་པ་ལས་དེ་བཞིན་གཤེགས་པ་ལྔ་ལ་རིན་པོ་ཆེའི་ཅོད་པཎ་དང༌། ཤར་དང་ཤར་ལྷོ་པ་རྣམས་ལ་རྣམ་སྣང༌། ལྷོ་དང་ལྷོ་ནུབ་པ་རྣམས་ལ་རིན་འབྱུང༌། ནུབ་དང་ནུབ་བྱང་པ་ལ་འོད་དཔག་མེད། བྱང་དང་བྱང་ཤར་བ་ལ་དོན་གྲུབ་ཀྱིས་དབུར་བརྒྱན་པར་བསམས་ཏེ་སྒྲུབ་ཆེན་ནོ། ། དེ་ནས་འོག་ནས་འབྱུང་བ་ལྟར་མཆོད་བསྟོད་བྱས་ལ།
གཙོ་བོའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཨོཾ་དཀར་པོ། དེའི་མཐར་བཟླ་བྱའི་གསང་སྔགས་གཡས་སྐོར་དུ་འཁོད་པར་བསམས་ལ། དེ་ཀློག་པའི་ཚུལ་དུ་བྱ་ཞིང༌། ན་མ་སྟྲི་ཡ་དྷྭི་ཀཱ་ནཱཾ། སརྦ་ཏ་ཐཱ་ག་ཏ་ཧྲྀ་ད་ཡ་གརྦྷེ་ཛྭ་ལ་ཛྭ་ལ། དྷརྨཱ་དྷཱ་ཏུ་གརྦྷེ། སཾ་ཧ་ར་མ་མ་ཨཱ་ཡུཿ སཾ་ཤོ་དྷ་ཡ་སརྦ་པཱ་པཾ། སརྦ་ཏ་ཐཱ་ག་ཏ་ས་མནྟ་ཨུཥྞཱི་ཥ་བི་མ་ལེ། བི་ཤུདྡྷེ།
ཧཱུྃ་ཧཱུྃ། ཨྃ་བྃ་སྃ་ཛྃ་སྭཱ་ཧཱ། ཞེས་ཅི་ནུས་སུ་བཟླས། མཐར་མཆོད་པ་རྣམས་ཡོ་ག་ལྟར་བསང་སྦྱངས་བྱིན་གྱིས་བརླབ། སོ་སོའི་ཚིགས་བཅད་དང་སྔགས་ཀྱིས་དབུལ། སྣང་སྟོང་རྡོ་རྗེ་ནམ་མཁའི་དབྱིངས་སོགས་ཀྱིས་རིགས་ལྔའི་བསྟོད་པས་བསྟོད་ལ། ཨོཾ་བཛྲ་མུཿས་བསྒོམས་པའི་ཡེ་ཤེས་པ་གཤེགས། ཛཿཧཱུྃ་བྃ་ཧོཿ དམ་ཚིག་གི་དཀྱིལ་འཁོར་རྣམས་རང་རྣམ་སྣང་འབའ་ཞིག་ལ་བསྡུས་ལ། བདག་རྣམ་སྣང་གི་ང་རྒྱལ་གྱིས་ཆོ་གའི་བྱ་བའམ།
སྤྱོད་ལམ་ལ་འཇུག་གོ ། གཙུག་ཏོར་དྲི་མེད་གསང་སྔགས་ཀྱི་དཀྱིལ་འཁོར་ལྷ་ཉི་ཤུ་རྩ་ལྔའི་སྒྲུབ་ཐབས་འདི་རྒྱུད་སྡེའི་དབང་ཕྱུག་མཁས་གྲུབ་ཁྱུང་པོ་ལྷས་པས་མཛད་པའི་དཀྱིལ་ཆོག་གི་ཞབས་ཏོག་ཏུ་དམིགས་ནས་དྲིན་ཆེན་བླ་མ་དམ་པའི་ཞལ་ལས་ཇི་ལྟར་འབྱུང་བ་བཞིན་བདག་བསོད་ནམས་རིན་ཆེན་གྱིས་རྗེ་ཉིད་ཀྱི་སྤྱན་སྔར་སུ་བྲིས་སུ་བཀོད་པའོ།། །། མངྒ་ལཾ།། །། ༄། །འཕགས་པ་འོད་ཟེར་དྲི་མ་མེད་པ་རྣམ་པར་དག་པའི་དཀྱིལ་འཁོར་གྱི་ཆོ་ག་དགེ་ལེགས་ཀུན་འབྱུང་ཞེས་བྱ་བ་བཞུགས་སོ།། ༈ །འཕགས་པ་འོད་ཟེར་དྲི་མ་མེད་པ་རྣམ་པར་དག་པའི་འོད་ཀྱི་དཀྱིལ་འཁོར་གྱི་ཆོ་ག་དགེ་ལེགས་ཀུན་འབྱུང་ཞེས་བྱ་བ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། གང་གིས་མཁྱེན་བརྩེ་ཡེ་ཤེས་ཉི་འོད་ཀྱིས། ། ལས་ཉོན་སྲིད་པའི་དྲི་མ་ཀུན་བསལ་ནས། ། རྣམ་གྲོལ་ཐར་པའི་སྣང་བ་རྒྱས་མཛད་པ། ། ཐུབ་དབང་འགྲོ་བའི་མགོན་ལ་གུས་ཕྱག་འཚལ། །
བདེ་གཤེགས་བསྟན་པ་ཕྱོགས་བཅུར་རྒྱས་པ་དང༌། ། འགྲོ་བའི་འཆི་བདག་བར་ཆད་ཀུན་ཞི་ཞིང༌། ། སྤྱིན་བདག་བསོད་ནམས་རྒྱས་པར་བྱ་ཕྱིར་དུ། ། འོད་ཟེར་དྲི་མེད་ཆོ་ག་བཤད་ཀྱིས་ཉོན། ། འདིར་རིགས་གསུམ་སྤྱིའི་དཀྱིལ་འཁོར་དུ་དབང་བསྐུར་བ་ཐོབ་ཅིང༌། དམ་ཚིག་དང་སྡོམ་པར་ལྡན་པས། བྱ་བའི་རྒྱུད་སྤྱི་དང༌། བྱེ་བྲག་ལ་མཁས་པའི་སྒྲུབ་པ་པོས། འཕགས་པ་འོད་ཟེར་དྲི་མ་མེད་པ་རྣམ་པར་དག་པའི་འོད་ཀྱི་གཟུངས་ལས་བཤད་པའི། གཟུངས་ཀྱི་ཆོ་ག་ཉམས་སུ་བླང་བར་བྱ་བ་ལ་གཉིས་ཏེ།
སྔོན་དུ་བསྙེན་པ་དང༌། ལས་ཀྱི་རིམ་པའོ། ། དང་པོ་ལ་གཉིས། རྣལ་འབྱོར་དང་བཅས་པའི་བཟླས་བརྗོད་དང༌། དུས་རྒྱུན་གྱི་བཟླས་བརྗོད་དོ། ། དང་པོ་ནི། ཁྲུས་དང་གཙང་སྦྲ་སྔོན་དུ་འགྲོ་བས། གནས་དབེན་པར་སངས་རྒྱས་ཀྱི་རྟེན་གྱི་སྤྱན་སྔར། ཅི་འབྱོར་པའི་མཆོད་པ་དང༌། གཏོར་མ་གསུམ་བཤམས་ལ།
ཡན་ལག་བདུན་པ་སྔོན་དུ་འགྲོ་བས། གསོ་སྦྱོང་རང་གིས་བླང་བའི་ཆོ་གས། ཉིན་ཞག་གི་མཐའ་ཅན་གྱི་གསོ་སྦྱོང་ལ་གནས་པར་བྱའོ། ། དེ་ནས་སྟན་ལ་འདུག་སྟེ། མཆོད་རྫས་རྣམས་ལ། ཨོཾ་ཨ་མྲྀ་ཏ་ཧཱུྃ་ཕཊ། ཅེས་པས་བགེགས་བསལ། སྭ་བྷཱ་ཝས་སྟོང་པར་སྦྱངས་པའི་ངང་ལས། རིན་པོ་ཆེའི་སྣོད་དུ་མཆོད་རྫས་རྣམས་སོ་སོར་བསྐྱེད་ལ། སོ་སོའི་སྔགས་དང་ཕྱག་རྒྱས་བྱིན་གྱིས་བརླབ།
མཆོད་པའི་སྤྲིན་གྱི་གཟུངས་བཟླ་ཞིང༌། རོལ་མོའི་སྒྲ་རྒྱ་ཆེར་བྱའོ། ། དེ་ནས་སྐྱབས་འགྲོ་སེམས་བསྐྱེད་སྔོན་དུ་འགྲོ་བས། ཁམས་གསུམ་གྱི་སེམས་ཅན་སྡུག་བསྔལ་དྲག་པོས་གཟིར་བ་རྣམས། བྱང་ཆུབ་མཆོག་གི་གོ་འཕང་ལ་དགོད་པར་བྱ། དེའི་ཆེད་དུ་བདག་གིས། འཕགས་པ་འོད་ཟེར་དྲི་མ་མེད་པ་རྣམ་པར་དག་པའི་འོད་ཀྱི་ཆོ་ག་ལ་འཇུག་པར་བྱའོ། ། སྙམ་པའི་ཀུན་རྫོབ་བྱང་ཆུབ་ཀྱི་སེམས་དང༌། ཕྱི་ནང་གི་དངོས་པོ་ཐམས་ཅད་ནི་རང་གི་སེམས་ལས་བྱེད་པ་པོ་གཞན་མེད་པས་སེམས་ཀྱང་དོན་དམ་པར་སྤྲོས་པ་ཐམས་ཅད་དང་བྲལ་བ་ནམ་མཁའ་ལྟ་བུ་བདག་མེད་པའི་རང་བཞིན་དུ་གྱུར་པར་བསྒོམ་པ་ནི། དོན་དམ་བྱང་ཆུབ་ཀྱི་སེམས་སོ། །
དེ་ནས་སྟོང་པའི་ངང་ལས་རང་གི་ལུས། སྒྱུ་མ་ལྟ་བུར་གྱུར་པའི་སྙིང་གར་ཟླ་བའི་དཀྱིལ་འཁོར་ཆ་ཤས་ཡོངས་སུ་རྫོགས་པ། དེའི་དབུས་སུ། ཛི་ན་ཛིཀ ཅེས་པའི་གསང་སྔགས་ཁ་དོག་སེར་པོ། འོད་ཟེར་ལྔ་འཕྲོ་བ། དེ་ལས་འོད་འཕྲོས་འཕགས་པ་མཆོད། སེམས་ཅན་ཐམས་ཅད་ཀྱི་དོན་བྱས། འོད་ཟེར་དེས་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པ་སྤྱན་དྲངས་ཏེ། སྙིང་གར་ཟླ་བའི་དཀྱིལ་འཁོར་ལ་ཐིམ་པས།
རང་གི་སེམས་ཉིད་གསང་སྔགས་ཀྱི་ཡི་གེའི་རང་བཞིན་དུ་བྱིན་གྱིས་བརླབས་པར་བསམས་ལ། ལག་པ་གཉིས་ཐལ་མོ་བཀན་པ་ལས། མཛུབ་མོ་གཉིས་ཅུང་ཟད་བཀུག་པ། སྙིང་ག མགྲིན་པ། སྨིན་མཚམས། དཔུང་མགོ་གཉིས་རྣམས་སུ་བཞག་ལ། ཨོཾ་སརྦ་ཏ་ཐཱ་ག་ཏ་ཨུདྦྷ་ཝེ་སྭཱ་ཧཱ། ཞེས་པས་བྱིན་གྱིས་བརླབ་བོ། ། འདི་ནི་བདག་གི་བྱ་བ་སྟེ།
རྒྱུད་སྡེ་གཞན་གྱི་ལུགས་ཀྱི་བདག་བསྐྱེད་ཀྱི་དོད་ཡིན་ནོ། ། དེ་ནས་མདུན་དུ་པྃ་ལས་པདྨ་དང༌། རྃ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་ལས་རྡོ་རྗེ་སྔོན་པོ་ཁ་གྱེས་པ་ཧཱུྃ་གིས་མཚན་པ། དེ་ཞུ་བ་ལས་འོག་རྡོ་རྗེའི་ས་གཞི། ཁོར་ཡུག་ཏུ་རྡོ་རྗེའི་རྭ་བ་གྲུ་བཞི་པ། སྟེང་གི་ཕྱོགས་སུ་བླ་རེ། ཕྱི་རོལ་ཡེ་ཤེས་ཀྱི་མེ་ཁ་དོག་ལྔ་པས་བསྐོར་བའི་སྲུང་འཁོར་གྱི་ནང་དུ། པྃ་ལས་སྣ་ཚོགས་པདྨ་འདབ་མ་སུམ་ཅུ་སོ་གཉིས་པའི་ལྟེ་བར། ཨྃ་ལས་བྱུང་བའི་ཉི་མའི་དཀྱིལ་འཁོར་གྱི་དབུས་སུ།
པྃ་ལས་བྱུང་བའི་སྣ་ཚོགས་རྡོ་རྗེའི་སྟེགས་བུ། དེའི་སྟེང་དུ་བྷྲཱུྃ་ལས་གཞལ་ཡས་ཁང་པ། གྲུ་བཞི་པ། སྒོ་བཞི་པ། ཕྱི་ནས་རིམ་པ་བཞིན། སྔོ་ལྗང་སེར་དམར་དཀར་བའི་རྩིག་པ་རིམ་པ་ལྔ་དང་ལྡན་པ། རྩིག་པའི་སྟེང་ན་རིན་པོ་ཆེའི་ཕ་གུ་སེར་པོ་དང༌། སྟེང་གི་བྱ་འདབ་ལས་དྲྭ་བ་དང༌། དྲྭ་བ་ཕྱེད་པ་འཕྱང་ཞིང༌། མདའ་ཡབ་དང༌།
པུ་ཤུ་དང༌། རྒྱན་སྣ་ཚོགས་ཀྱིས་མཛེས་པར་བྱས་པ། རྩིག་པའི་རྩ་བར་འདོད་ཡོན་གྱི་སྣམ་བུ་དམར་པོ་ལ་མཆོད་པའི་ལྷ་མོ་དུ་མས་མཆོད་པ་བྱེད་བཞིན་པས་བསྐོར་བ། སྒོ་བཞིའི་སྟེང་གི་ཐད་སོར་ཀ་བ་བཞི་བཞིས་བཏེག་པའི། རྟ་བབས་བང་རིམ་བཞི་དང་ལྡན་པའི་དབུས་སུ་ཆོས་ཀྱི་འཁོར་ལོ། དེའི་སྟེང་དུ་གདུགས། གཡས་གཡོན་དུ་རི་དྭགས་ཕོ་མོ་དང་རྒྱལ་མཚན་དང་བ་དན་དུ་མས་མཛེས་པར་བྱས་པ། གཞལ་ཡས་ཁང་པའི་ནང་གི་ལྷ་སྣམ། ཤར་དམར། ལྷོ་སེར།
ནུབ་ལྗང༌། དབུས་དཀར་པོ། བྱང་ནག་པོ་སྟེ། སྟེང་ཕྱོགས་ཀ་བ་བརྒྱད་ཀྱིས་བཏེག་པའི་གདུང་གིས་རིམ་པར་ཕུབ་པའི་རྩེ་མོར། རྡོ་རྗེ་ནོར་བུ་རིན་པོ་ཆེའི་ཏོག་གིས་སྤྲས་པ། མཚན་ཉིད་ཐམས་ཅད་ཡོངས་སུ་རྫོགས་པའི་གཞལ་ཡས་ཁང་པར་གྱུར་པར་བསམ་མོ། ། དེ་ནས་མདུན་དུ་དུང་ཆོས་སུ་དྲི་བཟངས་དང་བཅས་པའི་ཆུ་ལ་མེ་ཏོག་དཀར་པོ་བླུགས་པའི་མཆོད་ཡོན་དང༌། སྤོས་ཀྱི་རེང་བུ། རྡོ་རྗེ་ཐལ་མོ་ཁ་གྱེན་དུ་ཕྱེ་བས་བཟུང་ལ། མཐེ་བོང་གཉིས་གཡབ་ཅིང༌།
དད་པ་དང་ནི་དམ་ཚིག་གིས། ། ཚུར་གཤེགས་ཚུར་གཤེགས་བཅོམ་ལྡན་འདས། ། བདག་གི་མཆོད་ཡོན་འདི་བཞེས་ནས། ། མཆོད་པས་བདག་ལ་དགྱེས་པར་མཛོད། ། ཨོཾ་སརྦ་ཏ་ཐཱ་ག་ཏ་ཨེ་ཧྱེ་ཧི། ཞེས་བརྗོད་ལ། མཆོད་ཡོན་བཟེད་ཞལ་གྱི་ནང་དུ་སྦྲེངས། གྲོགས་གཞན་གྱིས་རོལ་མོ་ཅི་ནུས་པ་བྱས་ལ། ལྷ་རྣམས་སྤྱན་དྲང་ངོ༌། ། དེ་ལྟར་སྤྱན་དྲངས་པས་རང་བཞིན་གྱི་གནས་ནས།
དེ་བཞིན་གཤེགས་པ་འཁོར་དང་བཅས་པ་རྣམས་སེམས་ཅན་གྱི་དོན་ལ་བྱོན། གཞལ་ཡས་ཁང་པའི་ནང་དུ་སོ་སོའི་གདན་ལ་བཞུགས་པར་བསམས་ལ། དབུས་སུ་སེང་གེའི་ཁྲི་སྣ་ཚོགས་པདྨ་དང༌། ཟླ་བའི་གདན་ལ། བཅོམ་ལྡན་འདས་དཔལ་ཤཱཀྱ་ཐུབ་པ། སྐུ་མདོག་སེར་པོ་ཞལ་གཅིག་པ། ཕྱག་གཉིས་ཀྱི་ཆོས་འཆད་ཀྱི་ཕྱག་རྒྱ་མཛད་པ། ཞབས་གཉིས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། ན་བཟའ་ཆོས་གོས་ངུར་སྨྲིག་བསྣམས་པ། དབུའི་གཙུག་ཏོར་ལ་སོགས་པའི་མཚན་བཟང་པོ་སུམ་ཅུ་རྩ་གཉིས་དང༌།
དཔེ་བྱད་བཟང་པོ་བརྒྱད་ཅུས་སྤྲས་པ། འོད་ཟེར་གྱི་དྲྭ་བས་མཛེས་པར་བྱས་པ་མངོན་སུམ་བཞིན་དུ་བཞུགས་པར་བསམ། དེའི་གཡས་སུ་པདྨ་དང་ཟླ་བའི་གདན་ལ་སྤྱན་རས་གཟིགས་དབང་ཕྱུག་སྐུ་མདོག་དཀར་པོ་ཞལ་གཅིག་ཕྱག་གཉིས་པ། གཡས་མཆོག་སྦྱིན་དང༌། གཡོན་པདྨ་དཀར་པོ་ཐུགས་ཀར་བསྣམས་པ། སེམས་དཔའི་སྐྱིལ་མོ་ཀྲུང་གིས་བཞུགས་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པའོ། ། སངས་རྒྱས་ཀྱི་གཡོན་དུ་པདྨ་དང་ཟླ་བའི་དཀྱིལ་འཁོར་གྱི་སྟེང་དུ། ཕྱག་ན་རྡོ་རྗེ་སྐུ་མདོག་སྔོན་པོ་ཁྲོ་བོའི་ལུས་ཀྱི་ཉམས་ཅན། གཡས་རྔ་ཡབ་དང༌།
གཡོན་རྡོ་རྗེ་འཛིན་པ། རྒྱན་ཐམས་ཅད་ཀྱིས་བརྒྱན་པ། དེའི་མདུན་དུ་ཁྱབ་འཇུག་ནག་པོ་མཁའ་ལྡིང་ལ་ཞོན་པ། ཞལ་གཅིག་ཕྱག་བཞིའི་གཡས་གཉིས་ན་འཁོར་ལོ་དང་དུང༌། གཡོན་གཉིས་ན་བེ་ཅོན་དང་རལ་གྲི་འཛིན་པ། སངས་རྒྱས་ཀྱི་མདུན་དུ་དྲག་པོ་དཀར་པོ་ཁྱུ་མཆོག་ལ་ཞོན་པ། ཞལ་གཅིག་ཕྱག་གཉིས་པ། མགྲིན་པ་སྔོན་པོ་ཅན། གཡས་རྩེ་གསུམ་དང༌། གཡོན་རལ་གྲི་འཛིན་པ།
སྤྱན་རས་གཟིགས་ཀྱི་མདུན་དུ་ཚོགས་བདག་སྐུ་མདོག་སྔོན་པོ། ཞལ་གཅིག་ཕྱག་གཉིས་པ། གཡས་རྡོ་རྗེ། གཡོན་སྡིགས་མཛུབ་མཛད་པ། འཇིག་རྟེན་སྐྱོང་བ་གསུམ་ཀའང་ལྷའི་གོས་དང་རྒྱན་སྣ་ཚོགས་ཀྱིས་མཛེས་པར་བྱས་པའོ། ། ཕྱི་རོལ་ནུབ་ཀྱི་ལྷ་སྣམ་གྱི་གཡས་ངོས་སུ་ཚོགས་བདག་དཀར་པོ། གླང་པོ་ཆེའི་གདོང་པ་ཅན་ཞལ་གཅིག་ཕྱག་གཉིས། གཡས་དགྲ་སྟྭ་དང༌། གཡོན་ལ་ཕུག་འཛིན་པ། རིན་པོ་ཆེའི་རྒྱན་གྱིས་བརྒྱན་པ།
སྤྱི་བོར་མར་མེ་བཞག་པས། སངས་རྒྱས་སྲས་དང་བཅས་པ་ལ་མཆོད་པ་འབུལ་བ། གཞན་ཡང་གཞལ་ཡས་ཁང་གི་ནམ་མཁའི་ཁམས་ཐམས་ཅད། སངས་རྒྱས་དང་བྱང་ཆུབ་སེམས་དཔའ་དང༌། གསང་སྔགས་དང༌། རིག་སྔགས་དང༌། གཟུངས་སྔགས་ཀྱི་ལྷ་རབ་ཏུ་མང་པོས་གང་བར་མངོན་སུམ་བཞིན་དུ་བཞུགས་པར་བསམས་ལ། བཅོམ་ལྡན་ཐུགས་རྗེས་བྱོན་པ་ལེགས། ། བདག་ཅག་བསོད་ནམས་སྐལ་བར་ལྡན། ། བདག་གི་མཆོད་ཡོན་བཞེས་ནས་ཀྱང༌། །
ཐུགས་ཀྱིས་ཐུགས་དཔག་མཛད་དུ་གསོལ། ། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། ཞེས་པས་མཆོད་ཡོན་དབུལ། ཇི་ལྟར་བལྟམས་པ་ཙམ་གྱི་སོགས་དང༌། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ་གིས་ཁྲུས་གསོལ་བར་བསམ། དེ་དག་སྐུ་ལ་མཚུངས་པ་མེད་པའི་གོས། ། གཙང་ལ་དྲི་རབ་བསྒོས་པས་སྐུ་ཕྱིའོ། ། ཨོཾ་ཧཱུྃ་ཏྲཱཾ་ཧྲཱིཿཨཿཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤྭ་དྷ་ནཱ་ཡ་སྭཱ་ཧཱ། ཞེས་པས་སྐུ་ཕྱིའོ། ། དེ་ནས་དེ་ལ་ཁ་དོག་ལེགས་བསྒྱུར་བའི། །
ན་བཟའ་ཤིན་ཏུ་དྲི་ཞིམ་དམ་པ་འབུལ། ། གོས་བཟང་སྲབ་ལ་འཇམ་པ་སྣ་ཚོགས་དང༌། ། རྒྱན་མཆོག་བརྒྱ་ཕྲག་དེ་དང་དེ་དག་འབུལ། ཨོཾ་སརྦ་ཏ་ཐཱ་ག་ཏ་ཝསྟྲ་ཨ་ལཾ་ཀ་ར་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། ཞེས་པས་གོས་རྒྱན་དབུལ། བདག་དང་འགྲོ་ལ་ཐུགས་བརྩེའི་ཕྱིར། ། ཉིད་ཀྱི་རྫུ་འཕྲུལ་མཐུ་ཡིས་ནི། ། ཇི་སྲིད་མཆོད་པ་བདག་བགྱིད་ན། ། དེ་སྲིད་བཅོམ་ལྡན་བཞུགས་སུ་གསོལ། ། ཨོཾ་སརྦ་ཏ་ཐཱ་ག་ཏ་པདྨ་ཙནྡྲ་ཨཱ་ས་ན་ཏིཥྛན་ཏུ་སྭཱ་ཧཱ།
ཞེས་པས་ལྷ་སོ་སོ་ལ་གདན་ཕུལ་བར་བསམ་མོ། ། དེ་ནས་འོག་ནས་འབྱུང་བ་ལྟར་ལྷ་སོ་སོའི་སྔགས་ལན་གསུམ་གསུམ་བརྗོད་ཅིང་ཕྱག་རྒྱ་བསྟན་པར་བྱ་སྟེ། དེ་ལ་ལག་པ་གཉིས་ཕན་ཚུན་ཁུ་ཚུར་བཅངས་ནས། མཐེ་བོང་གཉིས་བསྒྲེང་བ་ནི་བཅོམ་ལྡན་འདས་ཀྱིའོ། ། དེ་ཉིད་ལས། མཐེ་བོང་གཡས་པ་གཅིག་ཏུ་བསྟན་པ་ནི་སྤྱན་རས་གཟིགས་ཀྱིའོ། ། ལག་པ་གཉིས་ཀྱི་སོར་མོ་ཕན་ཚུན་བསྡམས་པ་ལས། གུང་མོ་གཉིས་ཕྱུང་སྟེ་བརྐྱང་བ་རྩེ་མོ་གཅིག་ཏུ་བྱས་པ་རྡོ་རྗེའི་རྩེ་མོ་འདྲ་བ་བྱས་པ་ཕྱག་རྡོར་གྱིའོ། ། ཐལ་མོ་ཁོང་སྟོང་སྦྱར་ནས་མཐེ་བོང་གཉིས་གཤིབས་ནས་ཅུང་ཟད་གཏོད་པ་ཁྱབ་འཇུག་གིའོ། མཐེ་བོང་གིས་མཐེའུ་ཆུང་མནན་སོར་མོ་གསུམ་ཐུར་དུ་བརྐྱང་པ་དྲག་པོའི་མདུང་རྩེ་གསུམ་གྱི་ཕྱག་རྒྱའོ། །
ལག་པ་གཉིས་བཀན་ཏེ་མཛུབ་མོ་དང་སྲིན་ལག་རྣམས་བསྣོལ་བར་དཀྲིས་ལ། མཐེ་བོང་གཉིས་ལག་པའི་ནང་དུ་བཅུག་ནས། སོར་མོ་ལྷག་མ་རྣམས་ནི་ཐམས་ཅད་ཀྱང་འདྲ་བར་སོ་སོ་ནས་ལག་པའི་སྟེང་དུ་གདུ་བུ་ལྟར་བཀུག་པ་ནི་གཡུང་དྲུང་རིས་ཀྱིའོ། ། དེ་ལྟར་ཕྱག་རྒྱ་རྣམས་བསྟན་པས། དེ་བཞིན་གཤེགས་པ་རྣམས་སྒྲུབ་པ་པོའི་དོན་མཛད་པ་ལས་མི་འདའ་བར་བསམ་མོ། ། དེ་ནས་མཆོད་པ་རྣམས་བསང་སྦྱངས་བྱིན་གྱིས་བརླབས་ནས། ཨོཾ་སརྦ་ཏ་ཐཱ་ག་ཏ་ཤྲཱི་ཤཱཀྱ་མུ་ན་ཡེ་ས་པ་རི་ཝཱ་ར། སྔོན་དུ་འགྲོ་བས། ཨརྒྷཾ་གྱིས་མཆོད་ཡོན། པཱདྱཾ་གིས་ཞབས་བསིལ།
པྲོཀྵ་ནཾ་གིས་བསང་གཏོར། བཛྲ་པུཥྤེས་མེ་ཏོག དྷཱུ་པེས་བདུག་སྤོས། ཨཱ་ལོ་ཀེས་མར་མེ། གནྡྷེས་དྲི། ནཻ་ཝི་ཏེས་ཞལ་ཟས། ཤཔྟས་རོལ་མོ། སྔགས་ཀུན་གྱི་མཐར། པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། ཞེས་སྦྱར་ལ་དབུལ།
དེ་ནས། ཐབས་མཁས་ཐུགས་རྗེ་ཤཱཀྱའི་རིགས་འཁྲུངས་ཤིང༌། ། ཞེས་སོགས་ཀྱིས་སངས་རྒྱས་ཀྱི་བསྟོད་པ་གང་ཤེས་དང༌། སེམས་ཅན་སྡུག་བསྔལ་མེ་ཚོགས་ཀྱིས་གདུངས་ལ། ། ཞེས་སོགས་སྤྱན་རས་གཟིགས་ཀྱི་དང༌། ལྕང་ལོ་ཅན་གྱི་གནས་མཆོག་དམ་པ་ན། ། ཞེས་སོགས་ཀྱིས་ཕྱག་ན་རྡོ་རྗེ་དང༌། སྔོན་ཚེ་བཅོམ་ལྡན་འདས་ཀྱི་སྤྱན་སྔ་རུ། ། ཆོས་བཞིན་སྒྲུབ་པར། ཞེས་སོགས་འཇིག་རྟེན་པ་རྣམས་ལ་བསྟོད་ལ།
དེ་བཞིན་གཤེགས་པ་སྲས་དང་བཅས་པས་བདག་དང་སེམས་ཅན་ཐམས་ཅད་ལ་བྱིན་གྱིས་བརླབ་ཏུ་གསོལ། ཞེས་པས་གསོལ་བ་གདབ་བོ། ། དེ་ནས་བཟླས་པ་བྱ་བའི་ཕྱིར། བདག་གི་སྙིང་གའི་ཟླ་བའི་དཀྱིལ་འཁོར་ལས་འོད་ཟེར་འཕྲོས། མདུན་གྱི་སངས་རྒྱས་ཀྱི་ཐུགས་རྒྱུད་བསྐུལ། སངས་རྒྱས་ཀྱི་ཐུགས་ཀར་ཟླ་བའི་དཀྱིལ་འཁོར་ལ། བཟླས་བྱའི་གསང་སྔགས་བྲིས་པ་ལྟར་བཀོད་ལ། དེ་ལས་འོད་ཟེར་བྱུང་སྒྲུབ་པ་པོའི་ཐུགས་ཀར་ཟླ་བ་ལ་ཞུགས་པས། སྡིག་པ་དང་སྒྲིབ་པ་ཐམས་ཅད་དག ཚེ་དང་བསོད་ནམས་རྒྱས་པར་བསམས་ལ།
ན་མཿསཔྟ་ནཱཾ། སམྱཀྶཾ་བུདྡྷ་ཀོ་ཊཱི་ནཱཾ། པ་རི་ཤུདྡྷེ་མ་ན་སི། ཨ་བྷྱཱ་ར་རྩི་ཏ། པྲ་ཏིཥྛ་ཏཱ་ནཱ་ན། ན་མོ་བྷ་ག་ཝ་ཏེ། ཨ་མི་ཏཱ་ཨཱ་ཡུ་ཥ། ཏ་ཐཱ་ག་ཏ་སྱ། ཨོཾ་སརྦ་ཏ་ཐཱ་ག་ཏ་ཤུདྡྷེ། ཨཱ་ཡུར་བི་ཤོ་དྷ་ནེ།
སཾ་ཧ་ར་སཾ་ཧ་ར། སརྦ་ཏ་ཐཱ་ག་ཏ་བཱིརྻ་བ་ལེ་ན་པྲ་ཏི་སཾ་ཧ་ར། ཨཱ་ཡཱུཿསཱ་ར་སཱ་ར། སརྦ་ཏ་ཐཱ་ག་ཏ་སཏྭ་ས་མ་ཡ། བོ་དྷི་བོ་དྷི། བུ་དྷྱ་བུ་དྷྱ། བོ་དྷ་ཡ་བོ་དྷ་ཡ། མ་མ་སརྦ་པཱ་པཾ་ཨཱ་ཝ་ར་ཎ་བི་ཤུདྡྷེ། བི་ག་ཏ་མ་ལཾ། ཚ་ར་སུ་བུདྡྷ་བུདྡྷེ།
ཧུ་རུ་ཧུ་རུ་སྭཱ་ཧཱ། ཞེས་པ་རྩ་བའི་སྔགས་དང༌། ཨོཾ་སརྦ་ཏ་ཐཱ་ག་ཏ་མཱ་ལ་བི་ཤོ་དྷ་ནི། རུ་དྷ་བ་ལེ། པྲ་ཏི་སཾ་སྐཱ་ར། ཏ་ཐཱ་ག་ཏ་དྷ་ཏུ་དྷ་རེ། དྷ་ར་དྷ་ར། སཾ་དྷ་ར་སཾ་དྷ་ར། སརྦ་ཏ་ཐཱ་ག་ཏ་ཨ་དྷེཥྛ་ན་ཨ་དྷིཥྛི་ཏེ་སྭཱ་ཧཱ། ཞེས་པ་སྙིང་པོའི་སྔགས་ཏེ་བཅོམ་ལྡན་འདས་ཀྱིའོ། །
ཨོཾ་ཛི་ཛི་ཛི་ནཾ། ག་དྷི་ཡ་ཏི་དྷི་ནི་སྭཱ་ཧཱ། ཞེས་པ་སྤྱན་རས་གཟིགས་ཀྱིའོ། ། ན་མོ་རཏྣ་ཏྲ་ཡཱ་ཡ་སྱེ། ན་མཤྩཎྜ་པཱ་ཊི་སྱེ། མ་ཧཱ་ཡཀྵ་སེ་ན་པ་ཏི་སྱེ། ན་མཿཙཎྜ་པྲ་མ་ར་དྷ་ནཱ་ཡ་སྭཱ་ཧཱ། ཧི་རི་མི་རི་དྷི་རི་ཎི་སྭཱ་ཧཱ། ཞེས་པ་ཕྱག་ན་རྡོ་རྗེའི་འོ། ། ན་མོ་བཛྲ་པཱ་ཎི་སྱེ།
ཨོཾ་ལོ་ལ་ཙཀྲ་ཡ་སྭཱ་ཧཱ། ཞེས་པ་ཁྱབ་འཇུག་གིའོ། ། ཨོཾ་པ་ཤུ་པ་ཏི་ནི་ལ་ཀན་ཐ་ཨུ་མ་ཏྲི་ཡ་སྭཱ་ཧཱ། ཞེས་པ་དྲག་པོའི་འོ། ། ན་མོ་ཨོཾ་བཛྲ་པ་ཎི་སྱེ། ཨོཾ་བྷྲ་མ་ར་ཏི་ནི་སྭཱ་ཧཱ། ཞེས་པ་ཚོགས་བདག་རྣམས་ཀྱི་སྟེ། སྨྲ་བ་གཞན་སྤངས་ནས་ཇི་ཙམ་ནུས་ཀྱི་བར་དུ་བཟླས་སོ། ། དེ་ནས་སྔར་བཞིན་མཆོད་པ་དང༌། བསྟོད་པ་དང༌།
གསོལ་བ་གདབ་པ་རྣམས་བྱས་ལ། སྤྱན་དྲངས་པའི་ཕྱག་རྒྱ་ལས་མཐེ་བོང་ཕྱིར་བཀྱེད་ལ། གཤེགས་སུ་གསོལ་བའི་ཕྱག་རྒྱ་དང༌། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། སོགས་དང༌། ཛི་ན་ཛིཀ་གཙྪ། ཞེས་བརྗོད་པས་ལྷ་རྣམས་གཤེགས་སུ་གསོལ། གཞལ་ཡས་ཁང་མི་དམིགས་པར་བསམ། རང་གི་སྙིང་གའི་གསང་སྔགས་ཟླ་བ་ལ་བསྡུ། ཟླ་བ་རྣམ་སྨིན་གྱི་ལུས་ལ་བསྡུས་ལ།
སྒྱུ་མ་ལྟ་བུའི་བློས། དགེ་བའི་རྩ་བ་སངས་རྒྱས་སུ་བསྔོས། ཐུན་མཚམས་སུ་གཏོར་མ་རྣམས་ཆ་གསུམ་གྱི་ཆོ་ག་ལྟར་གཏོང་ངོ༌། ། དེ་ལྟར་ཐུན་བཞིའི་རིམ་པས་སྡིག་པ་དག་པའི་མཚན་མ་མ་བྱུང་གི་བར་རམ་ཟླ་བ་གསུམ་མམ། ཞག་བདུན་གྱི་བར་དུ་ཉམས་སུ་བླངས་ན། དེ་བཞིན་གཤེགས་པ་རྣམས་ཀྱིས་མཁྱེན་ཅིང་གཟིགས་ཏེ་བྱིན་གྱིས་རློབ་པ་མཛད་པར་འགྱུར་རོ། ། གཉིས་པ་དུས་རྒྱུན་གྱི་བཟླས་བརྗོད་ནི། ནང་རེ་བཞིན་ཁྲུས་དང་གཙང་སྦྲ་དང་སྐྱབས་འགྲོ་དང་སེམས་བསྐྱེད་སྔོན་དུ་འགྲོ་བས། མདུན་དུ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དམིགས་ལ། དེ་རྣམས་ཀྱི་གཙུག་ཏོར་ནས་འོད་ཟེར་བྱུང༌།
འཇིག་རྟེན་གྱི་ཁམས་ཐམས་ཅད་སྣང་བར་བྱས། སངས་རྒྱས་ཐམས་ཅད་ཀྱི་ཐུགས་རྒྱུད་བསྐུལ། འོད་ཟེར་སླར་འདུས་ཏེ་རྒྱལ་བ་རྣམས་ཀྱི་གཙུག་ཏོར་དུ་ཐིམ་པས་རྒྱལ་བ་རྣམས་དགྱེས་ཏེ། ཀ་ལ་པིང་ཀའི་དབྱངས་ལྟ་བུའི་སྒྲས་གསང་སྔགས་གསུངས་པའི་སྒྲའི་རྗེས་ཟློས་བདག་ཉིད་ཀྱིས་བྱེད་པར་བསྒོམས་ལ། རྩ་བའི་སྔགས་ཚར་རེ་རེ་མ་ཆགས་པར་འདོན། མཐར་དགེ་བ་བསྔོ་བ་སོགས་བྱས་ན། ལོངས་སྤྱོད་དང་བདེ་བ་མི་ཟད་པར་ཐོབ་པར་འགྱུར་རོ། ། གཉིས་པ་ལས་ཀྱི་རིམ་པ་ལ་གཉིས་ལས་སྤྱིའི་ཆོ་ག་དང་སོ་སོའི་ལས་ཀྱི་ཆོ་གའོ། ། དང་པོ་གང་དུ་མཎྜལ་བྲིས་པའི་སར། མཆོད་པ་ལྔ་དང༌།
གཏོར་མ་གསུམ་དང༌། འོག་ཏུ་དགོས་པའི་ཡོ་བྱད་རྣམས་འཚོགས་པར་བྱ། རང་རྡོ་རྗེ་དྲིལ་བུ་བཟུང་ནས། ཁ་ནུབ་ཏུ་ཕྱོགས་ཏེ་གསོ་སྦྱོང་བླང་བ་དང༌། སྐྱབས་འགྲོ་སེམས་བསྐྱེད་བྱ་བ་ནས་བརྩམས་ཏེ། ལྷ་གཤེགས་སུ་གསོལ་བའི་བར་བསྙེན་པ་ཅི་ལྟ་བར་བྱ། དེ་ནས་ས་བླང་བའི་ཕྱིར། གཏོར་མ་དང་པོ་ཕྱོགས་སྐྱོང་ལ་ཕུལ་ལ་དཀྱིལ་འཁོར་ཀྱི་ས་ཕྱོགས་འདི་བདག་ཅག་ལ་གནང་བར་མཛད་དུ་གསོལ། ཞེས་བརྗོད། གཉིས་པ་འབྱུང་པོ་སྤྱི་ལ་ཕུལ་ལ།
སྔར་བཞིན་ས་བླངས། གསུམ་པ་གནོད་འཚེ་བྱེད་པའི་བགེགས་ལ་བྱིན་ལ། ཕྱི་རོལ་དུ་བསྐྲད་ཅིང༌། ཚར་བཅད་པར་བསམས་ཏེ། ཆ་གསུམ་གྱི་གཏོར་མ་ལྟར་རོ། ། དེ་ནས་ས་སྦྱང་བའི་ཕྱིར། ས་སྟེགས་བྱེད་དགོས་ན། ཁྲུ་གསུམ་གྱི་ཚད་དུ་ས་སྟེགས་དང་ཞ་ལ་བྱ། དེ་དག་མི་དགོས་ན། ལས་ཐམས་ཅད་པ་ཟློས་ཤིང་དྲི་བཟངས་ཀྱི་ཆུས་ཁྲུ་གསུམ་གྲུ་བཞིར་བྱུགས་ལ་བྱི་དོར་བྱ།
དེར་རྡོ་རྗེ་བསྡམས་པ་བརྐྱང་བ་བཞག་སྟེ། ཨོཾ་ཧ་ན་ཧ་ན་ཀྲོ་དྷ་ཧཱུྃ་ཕཊ། ཅེས་ལན་ལྔ་བརྗོད་པས་ས་ཕྱོགས་རྡོ་རྗེའི་རང་བཞིན་དུ་བསམ། ཨོཾ་བྷཱུ་ཁཾ་ཞེས་བརྗོད་ཅིང་ལག་པ་གཉིས་ས་ལ་རེག་པས་སའི་ཉེས་སྐྱོན་ཐམས་ཅད་དག་ནས། ས་ཕྱོགས་ནམ་མཁའི་རང་བཞིན་དུ་གྱུར་པར་བསམས་ཏེ། སའི་ཆོ་གའོ། ། དེ་ནས་ཉི་མ་གཉིས་པའམ། དེ་ཉིད་ཀྱི་དགོངས་ཐུན་ལའང་རུང་སྟེ། ས་ཆོག་བྱས་པའི་གནས་དེར། དཀྱིལ་འཁོར་དུ་བྱ་བ་དང༌།
མཎྜལ་དུ་བྱ་བའི་ལུགས་གཉིས་ལས། དང་པོ་ལྟར་ན། སྟ་གོན་བྱེད་དགོས་པས། དེའི་སྔོན་དུ་དཀྱིལ་འཁོར་སྒོ་རྐྱང་ཆ་ཆེན་བཅུ་དྲུག་གི་ཐིག་གདབ། རྩིག་པའི་ནང་ཆ་ཆེན་བརྒྱད་ལ། དབུས་ཀྱི་ས་གཞིར་ཆ་ཆེན་བཞི་གྲུ་བཞིར་གདབ། དེའི་ཕྱི་ཆ་ཆེན་གཅིག་ལྷ་སྣམ། དེའི་ཕྱིའང་ཆ་ཆེན་གཅིག་མཆོད་པའི་སྣམ་བུ་བྱ། ཕྱིའི་ཐིག་རྣམས་སྤྱི་དང་མཐུན་པ་གདབ། ལྷའི་གནས་རྣམས་སུ།
མེ་ཏོག་གི་ཚོམ་བུ་བཀོད། ལུགས་འདི་ལ་བུམ་པ་དཀྱིལ་འཁོར་གྱི་གྲྭར་མི་ཤོང་བས། བུམ་པ་དང་མཆོད་རྫས་རྣམས་དཀྱིལ་འཁོར་གྱི་མཐར་བཤམ། དེ་ནས་བདག་གི་བྱ་བ་སྔོན་དུ་འགྲོ་བས། མདུན་གྱི་ཚོམ་བུའི་དཀྱིལ་འཁོར་བསང་ཞིང་སྦྱངས་ཏེ། གཞལ་ཡས་ཁང་དུ་བསྐྱེད། ལྷ་སོ་སོའི་སྔགས་ལན་བདུན་བདུན་བཟླས་པས། མེ་ཏོག་གི་ཚོམ་བུ་དེ་གཞི་དང་གདན་དུ་གྲུབ་པར་བསམ། དེ་ནས་ལྷ་སྤྱན་དྲངས་པའི་ཆོ་གས་སྤྱན་དྲངས་ཏེ། སོ་སོའི་གདན་གྱི་སྟེང་དུ་བཀོད།
ཞལ་ཕྱག་རྣམས་གསལ་གདབ། དེ་ལ་མཆོད་ཡོན་དང་གདན་ཕུལ་ལ། དམ་ཚིག་གི་ཕྱག་རྒྱ་བསྟན་པ་རྣམས་བསྙེན་པ་བཞིན་བྱ། བཟླས་པ་མི་མཛད། མཆོད་པ་རྣམས་བྱིན་གྱིས་བརླབས་ནས། འཇིག་རྟེན་ཁམས་ནི་དཔག་མེད་ན། ། ཞེས་སོགས་ཀྱིས་ཚིགས་བཅད་དང་སྦྱར་ལ་རྒྱས་པར་དབུལ། བསྟོད་པ་དང་གསོལ་གདབ་སྔར་བཞིན་བྱ། དེ་ནས་གཡས་སྤོས་དང་བཅས་པའི་རྡོ་རྗེ་དང༌། གཡོན་དྲིལ་བུ་འཛིན་པས།
ཤཱཀྱ་སེང་གེ་བཅོམ་ལྡན་འདས། ། རིག་སྔགས་རྒྱལ་ལ་ཕྱག་འཚལ་བསྟོད། ། བདག་ནི་སྙིང་བརྩེར་གྱུར་ནས་སུ། ། སློབ་མ་རྣམས་ལ་བརྩེ་བ་དང༌། ། ཁྱེད་རྣམས་ལ་ཡང་མཆོད་པའི་ཕྱིར། ། སང་ནི་དཀྱིལ་འཁོར་བྲི་བར་འཚལ། ། བཅོམ་ལྡན་བདག་ནི་གུས་པ་ལ། ། དེ་བས་གནང་བ་མཛད་པའི་རིགས། ། སངས་རྒྱས་འཇིག་རྟེན་མགོན་བརྩེ་དང༌། ། བྱང་ཆུབ་སེམས་དཔའ་དགྲ་བཅོམ་དང༌། །
གསང་སྔགས་ལྷ་གཞན་གང་ལགས་དང༌། ། འཇིག་རྟེན་སྐྱོང་བའི་ལྷ་རྣམས་དང༌། ། གང་ཡང་འབྱུང་པོ་མཐུ་བོ་ཆེ། ། གང་སུ་ལྷ་ཡི་སྤྱན་མངའ་བའི། ། སེམས་ཅན་བསྟན་ལ་དགའ་བ་རྣམས། ། བདག་ལ་དགོངས་པར་མཛད་དུ་གསོལ། ། བདག་མིང་འདི་ཞེས་བྱ་བ་ཡི། ། སང་ནི་དཀྱིལ་འཁོར་བཟང་པོའི་མིང༌། ། འོད་ཟེར་དྲི་མེད་ཅི་ནུས་ཀྱིས། ། ཆོ་ག་བཞིན་དུ་བྲི་ལགས་ན། །
བདག་དང་སློབ་མར་བཅས་པ་ལ། ། ཐུགས་ནི་བརྩེ་བར་དགོངས་ནས་སུ། ། ཚོགས་པ་ཐམས་ཅད་དཀྱིལ་འཁོར་དུ། ། བྱིན་གྱིས་བརླབ་པར་མཛད་དུ་གསོལ། ། ཞེས་ལན་གསུམ་བརྗོད་ལ། སྙན་གསན་དབབ། དེ་ནས་གཏོར་མ་ཆ་གསུམ་བཏང༌། སླར་ཡང་ཚོམ་བུའི་དཀྱིལ་འཁོར་ལ་མཆོད་བསྟོད་བྱ། ནོངས་པ་བཟོད་པར་གསོལ་ལ། ལྷ་རྣམས་གཤེགས་སུ་གསོལ་ཏེ།
ལྷ་སྟ་གོན་ནོ། ། དབང་བསྐུར་བའི་བུམ་པ་དང༌། སློབ་མ་སྟ་གོན་ནི་དབང་མི་བསྐུར་བས་མི་དགོས་སོ། ། དེ་ནས་ཐིག་སྐུད་གསར་པ་ཁ་དོག་ལྔ་པ། ལས་ཐམས་ཅད་པའི་སྔགས་ཟློས་ཤིང་སོ་སོར་བསྒྲིལ། དེ་ནས་གཅིག་ཏུ་བསྒྲིལ་ལ། གཙོ་བོའི་སྔགས་ལན་བདུན་བཟླས་པས་ཡེ་ཤེས་ལྔའི་རང་བཞིན་གྱི་ཐིག་སྐུད་དུ་གྱུར་པར་བསམས་ལ། མདུན་དུ་དཀོན་མཆོག་གསུམ་དང༌། དཀྱིལ་འཁོར་གྱི་ལྷ་བཞུགས་པར་མོས་ལ། མགོན་པོ་ཐུགས་རྗེ་ཆེ་ལྡན་པ། །
ཞེས་སོགས་ཀྱིས་ཕྱག་བྱས་ནས། ཤར་དུ་ཐིག་སྐུད་བསྡོགས་ཏེ་བཟུང༌། དེ་ནས་ལྷོར་ཕྱིན་ལ། ཁ་བྱང་དུ་བལྟས། སྒྲུབ་པའི་གྲོགས་མཆོག་བྱང་དུ་འདུག་སྟེ། ཁ་ལྷོར་བལྟས་པའི་ལག་ཏུ་ཐིག་སྐུད་གཏད་དེ། དེ་ནས་གཡས་སྐོར་གྱིས་ཤར་དུ་སོང་སྟེ། ནུབ་ཏུ་བལྟས་ལ་ཚངས་ཐིག་དང་པོ་གདབ། དེ་ནས་ལྷོར་སོང་སྟེ་བྱང་དུ་བལྟས་ནས་གཉིས་པ་གདབ། དེ་ནས་མེར་སོང་སྟེ་བྱང་དུ་བལྟས་ལ་ཤར་གྱི་རྩ་ཐིག་དང༌།
དེ་ཉིད་དུ་འདུག་སྟེ་ནུབ་ཏུ་བལྟས་པས་ལྷོའི་རྩ་ཐིག་དང༌། རླུང་དུ་འདུག་སྟེ་ལྷོར་བལྟས་པས་ནུབ་ཀྱི་རྩ་ཐིག་དང༌། དེ་ཉིད་འདུག་ནས་ཤར་དུ་བལྟས་ནས་བྱང་གི་རྩ་ཐིག་དང༌། མེར་འདུག་སྟེ་རླུང་དུ་བལྟས་ལ་ཟུར་ཐིག་དང༌། བདེན་བྲལ་དུ་འདུག་སྟེ་དབང་ལྡན་དུ་གནས་པས་ཟུར་ཐིག་གཉིས་པ་བཏབ་ལ། ཨོཾ་བཛྲ་སཱུ་ཏྲ་ས་མ་ཡ་མ་ཏི་ཀྲ་མ་ཧཱུྃ། ཞེས་བརྗོད་ཅིང༌། ས་གཞི་དང་བར་སྣང་གཉིས་ཀ་ལ་གདབ་བོ། ། དེ་ནས་རྡུལ་ཚོན་ཁ་དོག་ལྔ་པ་མདུན་དུ་བཞག་པ་བསང་ཞིང་སྦྱངས་ལ། ཡེ་ཤེས་ལྔའི་རང་བཞིན་དུ་བསྒོམས་ལ།
ལས་ཐམས་ཅད་པ་བརྒྱ་རྩ་བརྒྱད་བཟླས་པས་བྱིན་གྱིས་བརླབས་ནས། གཡོན་པའི་ཁུ་ཚུར་གྱིས་དབང་ལྡན་ནས་རེ་ཁཱ་ལྔ་ནང་ནས་རིམ་པ་བཞིན། དཀར་དམར་སེར་ལྗང་སྔོ་བའི་རྩིག་པ་ལྔ་གཡས་བསྐོར་དུ་སྒོ་ཚད་གཅིག་གི་བར་བྲིས་ལ། རིན་པོ་ཆེའི་སྣོད་ཀྱིས་བཀབ་ཕྱིས་སྦྲེལ་རན་པ་དང༌། སྣོད་བླངས་ཏེ་མཚན་མ་བརྟག་ཅིར་སྦྲེལ་ལོ། ། དེ་ལ་དབུས་ཀྱི་ས་གཞི་གྲུ་བཞི་པ་དཀར་པོ། ཤར་དཀར། ལྷོ་སེར། ནུབ་ལྗང༌། བྱང་ནག་པོའོ། །
གཞན་རྣམས་མེ་རིས་བར་སྤྱི་དང་མཐུན་པར་བྲི། དབུས་སུ་གདན་སེར་པོ་གྲུ་བཞི་པའི་སྟེང་དུ་པད་ཟླ་ལ་འཁོར་ལོ་དཀར་པོ་རྩིབས་བརྒྱད་པ་འོད་ཟེར་འཕྲོ་བས་བསྐོར་བ། མགོ་ཤར་དུ་བསྟན་པ་བྲི། དེའི་གཡས་སུ་གདན་ཟླུམ་པོ་ལ་པད་ཟླའི་སྟེང་དུ་སྡོང་བུ་དང་བཅས་པའི་པདྨ་དཀར་པོ། གཡོན་དུ་ཁྲི་ཟླུམ་པོ་ལ་པད་ཟླའི་སྟེང་དུ་རྡོ་རྗེ་སྔོན་པོ་རྩེ་མོ་གསུམ་པ། དེའི་མདུན་ནུབ་ཕྱོགས་སུ་གདན་ཟླུམ་པོ་ལ་དུང་དཀར་པོ། དབུས་ཀྱི་འཁོར་ལོའི་མདུན་དུ་ཟླུམ་པོ་ལ་མདུང་རྩེ་གསུམ་པ། དེའི་གཡོན་དུ་གཡུང་དྲུང་རིས་བྲིས་ཏེ། རིག་པ་མཆོག་ལས་གཡུང་དྲུང་རིས་ནི་དཀྱིལ་འཁོར་གྲུ་བཞི་ལམ་པ་གཉིས་རིམ་དུ་བྲིས་ཏེ། ངོས་བཞི་ནས་ཤད་བཞི་དྲངས་ལ་ཚིགས་བཅད་དེ།
གཡས་ཕྱོགས་སུ་འཁྱིལ་པ་བྲིའོ། ། ཤད་བཞི་པོ་དག་ཀྱང་རིན་པོ་ཆེའི་ཕྲེང་བས་བསྐོར་བར་བྱའོ། ། ཞེས་པ་ལྟར་རོ། ། ལྷ་སྣམ་ཕྱི་མའི་ཟུར་བཞིར། སྣ་ཚོགས་པདྨ་འདབ་བརྒྱད་རེ། ནུབ་ཀྱི་སྣམ་བུའི་བྱང་ངོས་སུ་ཚོགས་བདག་གི་གཟུགས་སྤྱི་བོར་མར་མེ་དང་བཅས་པ་བྲི། དེ་ལྟར་བྲིས་པ་རྫོགས་པ་དང༌། དཀྱིལ་འཁོར་གྱི་མཐའ་དྲི་བཟངས་པོའི་ཆུས་བྱུག མཆོད་པ་ཅི་འབྱོར་བས་མཐའ་བསྐོར། རྒྱལ་མཚན་བརྒྱད་ཕྱོགས་མཚམས་བརྒྱད་དུ་བཙུགས།
གྲྭ་བཞིར་བུམ་པ་དང༌། ཕྱོགས་བཞིར་མཆོད་པ་རྣམས་འོག་ནས་འབྱུང་བ་བཞིན་དུ་བཤམས་ལ། སྒྲུབ་མཆོད་སོགས་ཆོ་ག་ལ་འཇུག་གོ ། མཎྜལ་དུ་བྱ་བ་ལྟར་ན། ས་སྟེགས་ཀྱི་དབུས་སུ་ཁྲུ་དོ་གྲུ་བཞིར་ཚངས་ཟུར་དང་བཅས་པའི་ཐིག་གདབ་ལ། ཚངས་ཐིག་གི་གཡས་གཡོན་ཕྱེད་མར་བྱས་པས་རེ་མིག་བཞིར་འགྱུར། དེའི་ནང་མའང་ཕྱེད་དུ་བྱས་ལ། དབུས་ཀྱི་ས་གཞི་གྲུ་བཞི་པ་དཀར་པོ་ལ། སངས་རྒྱས་དང་བྱང་ཆུབ་སེམས་དཔའ་གཉིས་ཀྱི་མཚན་མ་དགོད། དེའི་ཕྱིར་ལྷ་སྣམ་ཕྱོགས་མདོག་ལ་འཇིག་རྟེན་སྐྱོང་བ་གསུམ་གྱི་མཚན་མ་དགོད་དོ། །
དེ་ཉིས་འགྱུར་གྱི་ལྷ་སྣམ་ཕྱི་མ་ཕྱོགས་མདོག་ཏུ་བྱས་པའི་གྲྭ་བཞིར་པདྨ་འདབ་བརྒྱད། དེ་དག་གི་སྟེང་དུ་སྤོས་ཆུས་བཀང་བའི་བུམ་པ་དཀར་པོ་མགུལ་ཆིངས་ཁ་རྒྱན་དང་བཅས་པ་བཞི་བཞག ཤར་གྱི་མཆོད་སྣམ་སྟེང་དུ། དུ་བ་འཐུལ་བཞིན་པའི་རིན་པོ་ཆེའི་སྤོས་སྣོད་གསུམ། ལྷོའི་སྣམ་བུ་ལ་ཟས་བཟང་དགུ་སྣ་ཚོགས་པ་དང༌། དཀར་གསུམ་དང༌། འབྲས་ཆན་སྦྱར་བ་དགོད་དོ། ། ནུབ་ཀྱི་སྣམ་བུ་ལ་དྲི་ཆུས་གང་བའི་དུང་ཆོས་དང༌། མེ་ཏོག་སྣ་ཚོགས་དང༌། འབྲས་བུ་སྣ་ཚོགས་ཀྱི་སྣོད་བཞག
བྱང་གི་སྣམ་བུ་ལ་གཏོར་མ་དང༌། དྲི་ཆུས་གང་བའི་བུམ་པའམ། རིན་པོ་ཆེའི་སྣོད་དྲི་བཟངས་ཀྱིས་བཀང་བ་བཞག ནུབ་བྱང་གི་གྲྭར་ཚོགས་བདག་དཀར་པོ་གླང་སྣ་ཅན། གཡས་དགྲ་སྟྭ། གཡོན་ལ་ཕུག་འཛིན་པ། བྲིས་ལ་དེའི་སྤྱི་བོའི་སྟེང་དུ་མཆོད་པའི་མར་མེ་བཞག་གོ ། དེ་ལྟར་མཎྜལ་གྲུ་བཞིར་བྲིས་པའི་མཐའ་སྐོར་དུ། སྔར་ལྟར་མཆོད་པ་དང༌། རྒྱལ་མཚན་དང༌།
གཏོར་མ་ཆ་གསུམ་ཡང་བཤམ་མོ། ། དེ་ལུགས་གཉིས་ལས་མཎྜལ་རྐྱང་པར་བྱེད་པ་འདི་གཟུངས་ཀྱི་དགོངས་པར་སྣང་ངོ༌། ། དེ་ནས་མཎྜལ་གྱི་མདུན་དུ་འདུག་ལ། གསོ་སྦྱོང་བླང་བ་ནས། བདག་གི་བྱ་བའི་བར་བྱ། མདུན་གྱི་རྡུལ་ཚོན། ཨོཾ་ཨ་མྲྀ་ཏེ་ཧཱུྃ་ཕཊ། ཅེས་པས་བསང༌། སྭ་བྷཱ་ཝས་སྟོང་པར་སྦྱངས་ནས་གཞལ་ཡས་ཁང་བསྐྱེད་པའི་བར་སྔར་བཞིན་བྱ། དེ་ནས་མཎྜལ་གྱི་མདུན་དུ་དངུལ་ལ་སོགས་པའི་སྣོད་བཞག་ལ།
དེར་རང་ངམ། སྒྲུབ་གྲོགས་ཀྱིས་ལྷ་རེ་རེ་བཞིན་མཆོད་ཡོན་སྦྲེངས་པས་སྤྱན་དྲངས་ཏེ། དད་པ་དང་ནི་དམ་ཚིག་སོགས་དང༌། ཤཱཀྱ་མུ་ནེ་ཨེ་ཧྱེ་ཧི་ཞེས་པས་སངས་རྒྱས་དང༌། ཨརྻ་ཨ་ཝ་ལོ་ཀི་ཏེ་ཤྭ་ར་ཨེ་ཧྱེ་ཧི་ཞེས་པས་སྤྱན་རས་གཟིགས་དང༌། བཛྲ་པཱ་ཎི་ཨེ་ཧྱེ་ཧི་ཞེས་པས་ཕྱག་རྡོར་དང༌། བིཥྞུས་ཁྱབ་འཇུག་དང༌། རུ་དྲས་དྲག་པོ། ག་ཎ་པ་ཏི་ཨེ་ཧྱེ་ཧི་ཞེས་པས་ཚོགས་བདག་རྣམས་སྤྱན་དྲང༌། སོ་སོའི་གདན་གྱི་སྟེང་དུ་ལྷ་རྣམས་བསྐྱེད།
དེ་ལ་བྱོན་ལེགས་ནས་དམ་ཚིག་གི་ཕྱག་རྒྱ་བསྟན་པའི་བར་སྔར་ལྟར་བྱ། མཆོད་པའི་སྐབས་སུ། རབ་འབྱམས་རྒྱ་མཚོ་དཔག་མེད་ན། ། ཞེས་པའི་ཚིགས་བཅད་དང་སྦྱར་ལ། རྒྱས་པར་དབུལ། གཙོ་བོ་ལ་བཟླས་པ་བརྒྱ་རྩ་བརྒྱད། གཞན་རྣམས་ལ་ཅི་ནུས་པ་བྱས་པའི་རྗེས་སུ། དཀྱིལ་འཁོར་པའི་ལྷ་ཚོགས་ཐམས་ཅད་ཇི་སྲིད་གཤེགས་གསོལ་གྱི་ཆོ་ག་མ་བྱས་ཀྱི་བར་དུ་བརྟན་པར་བཞུགས་ནས། བདག་དང་སེམས་ཅན་ཐམས་ཅད་ལ་བྱིན་གྱིས་བརླབ་ཏུ་གསོལ། ཞེས་ལྷ་ལ་བརྟན་བཞུགས་བྱ།
དེ་ནས་མཆོད་པ་རྣམས་བསང་སྦྱངས་བྱིན་གྱིས་བརླབས་ལ། སྔགས་དང་ཚིགས་བཅད་དང་བཅས་པའི་ཉེར་སྤྱོད་རོལ་མོ་དང་བཅས་པ་རྒྱས་པར་དབུལ། སྲབ་འཇམ་ཡང་པ་ལྷ་ཡི་གོས། ། ཞེས་སོགས་ཀྱིས་ན་བཟའ་དང༌། རིན་ཆེན་སྣ་བདུན། འདོད་ཡོན་ལྔ། བཀྲ་ཤིས་རྟགས་བརྒྱད་ཀྱི་མཆོད་པ་རྣམས་སྤྱི་དང་མཐུན་པ་བྱ། བསྟོད་པ་དང༌། གསོལ་བ་བཏབ་པ་སྔར་བཞིན་བྱས་པའི་རྗེས་ལ། ལྷ་རྣམས་ཀྱི་གཏོར་མ་རྣམས་སྦྱངས་ནས།
ལས་ཐམས་ཅད་པས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས། ཨོཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བར། ཁཾ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་ཞལ་ཟས། ཁ་དོག་དྲི་རོ་བཅུད་ཕུན་སུམ་ཚོགས་པ། འདོད་དགུ་འབྱུང་བའི་རྒྱ་མཚོ་ཆེན་པོར་གྱུར་པར་བལྟས་ལ། ཨོཾ་ཨཱཿཧཱུྃ་ལན་གསུམ་གྱིས་བྱིན་གྱིས་བརླབ། ནམ་མཁའ་མཛོད་ཀྱི་ཕྱག་རྒྱ་དང༌། ཨོཾ་སརྦ་ཏ་ཐཱ་ག་ཏ་ཤྲཱི་ཤཱཀྱ་མུ་ན་ཡེ།
ལོ་ཀེ་ཤྭ་ར། བཛྲ་པཱ་ཎི། ས་པ་རི་ཝཱ་ར། ན་མཿསརྦ་ཏ་ཐཱ་ག་ཏེ་བྷྱོ། ། ཞེས་སོགས་གསུམ་མམ། བདུན་གྱི་མཐར། མཆོད་བསྟོད། འདོད་པའི་དོན་ལ་གསོལ་བ་གདབ་བོ། ། དེ་ནས་གནས་དེ་ཉིད་དམ། ཕྱི་རོལ་དུ་གཏོར་མ་ཆ་གསུམ་བཏང་བ་ནི།
དཀྱིལ་འཁོར་སྒྲུབ་མཆོད་ཀྱི་ཆོ་ག་སྟེ་འོག་ནས་འབྱུང་བའི་ལས་ཐམས་ཅད་པའི་སྔོན་དུ་འགྲོ་བའོ། ། གཉིས་པ་སོ་སོའི་ལས་ལ་གཉིས། གཤིན་པོ་ལ་ཕན་གདགས་པའི་ཆོ་ག་དང༌། ཚོགས་བསགས་ཤིང་སྡིག་པ་སྦྱང་བའི་ཆོ་གའོ། ། དང་པོ་ལ་གཉིས། བཟླས་བརྗོད་བྱས་ཏེ་སྡིག་པ་སྦྱང་བ་དང༌། མཆོད་རྟེན་བྱས་ཏེ་སྡིག་པ་སྦྱང་བའོ། ། དང་པོ་ནི། སྒྲུབ་མཆོད་ཡན་སྔར་བཞིན་ཚར་བའི་རྗེས་ལ། དཀྱིལ་འཁོར་གྱི་ནུབ་ཕྱོགས་སུ་ཚེ་འདས་ཀྱི་རུས་པའམ།
མིང་བྱང་བཞག་ལ། མདུན་བསྐྱེད་ཀྱི་ལྷ་ལ། དེ་བཞིན་གཤེགས་པ་སྲས་དང་བཅས་པས། ཚེ་ལས་འདས་པ་ཆེ་གེ་མོའི་སྡིག་པ་དང༌། སྒྲིབ་པ་ཐམས་ཅད་ཞི་བར་བྱིན་གྱིས་བརླབ་ཏུ་གསོལ། ངན་འགྲོའི་ལམ་བཅད་དུ་གསོལ། མཐོ་རིས་ཀྱི་འཇིག་རྟེན་དུ་ཁྲིད་པར་མཛད་དུ་གསོལ། ཞེས་གསོལ་བ་དྲག་ཏུ་བཏབ་པས། མདུན་བསྐྱེད་ཀྱི་བཅོམ་ལྡན་འདས་ཀྱི་དབུའི་གཙུག་ཏོར་ནས། འོད་ཟེར་ཅན་གྱི་སྣང་བ་ཆེན་པོ་བྱུང་སྟེ།
འཇིག་རྟེན་གྱི་ཁམས་ཐམས་ཅད་སྣང་བར་བྱས། སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཐམས་ཅད་སྦྱངས། སླར་འདུས་ནས་མདུན་གྱི་རུས་པའམ་མིང་ལ་ཐིམ་པས། དེའི་སྡིག་པ་དང་སྒྲིབ་པ་ཐམས་ཅད་སྦྱངས་པར་བསམས་ལ། གཙོ་བོ་རྐྱང་པའི་རྩ་གསང་སྔགས་ལན་བདུན་ཅུ་རྩ་བདུན་དུ་བཟླས་སོ། ། ཡང་བཟླས་པ་ཅི་ནུས་བྱས་ལ། བྱེ་མའམ་ཡུངས་ཀར་ལ་བསྔགས་ཏེ། རུས་བུ་ལ་གསང་སྔགས་བཟླས་ཤིང་བྲབ་བོ། ། དེ་ནས་སློབ་དཔོན་གྱིས་དཀྱིལ་འཁོར་གྱི་ལྷ་ལ་མཆོད་པ་རྒྱས་པར་འབུལ་བ་ནས། བཀྲ་ཤིས་ཀྱི་བར་དང༌།
འོག་ནས་འབྱུང་བ་བཞིན་དུ་བྱས་ན། ཚེ་འདས་ངན་སོང་དུ་ལྷུང་བ་ཡང༌། དེའི་མོད་ལ་མཐོ་རིས་ཀྱི་འཇིག་རྟེན་དུ་སྐྱེ་བར་འགྱུར་རོ། ། གཉིས་པ་མཆོད་རྟེན་ལ་བརྟེན་ཏེ་སྡིག་པ་སྦྱོང་བ་ནི། མཆོད་རྟེན་འབུམ་ཕྲག་ལ་སོགས་པ་ཆོ་ག་བཞིན་བཏབ་པའི་ནང་དུ། འདིའི་གསང་སྔགས་བྲིས་པ་བཅུག་སྟེ། རབ་གནས་ཚུལ་བཞིན་དུ་བྱས་ལ་གནས་དབེན་པར་བཞག་པའམ། ཡང་ན་མཆོད་རྟེན་ཆེན་པོ་བྱས་ལ། དེར་སྔར་གྱི་མཆོད་རྟེན་རྣམས་རེ་རེ་ནས་དབུ་ཞབས་མ་ལོག་པར་བཀུར་སྟི་དང་བཅས་ཏེ་བཞུགས་སུ་བཅུག སྲོག་ཤིང་བརྟན་པའི་ཆོ་ག་འོག་ནས་འབྱུང་བ་བཞིན་དང༌།
རབ་གནས་བྱས་ན། ཚེ་འདས་དེ་དག་དགའ་ལྡན་དུ་སྐྱེ་བར་འགྱུར་ཞིང༌། མཆོད་རྟེན་དེ་ལ་ཕྱག་དང་བསྐོར་བ་བྱས་པའི་གང་ཟག་ཀྱང་བྱང་ཆུབ་ཀྱི་ལམ་ལས་ཕྱིར་མི་ལྡོག་པར་འགྱུར་བ་ནས། གསང་སྔགས་གཞན་གྱི་བཅད་པ་དང༌། མནན་པར་མི་ནུས་པའི་བར་གྱི་ཕན་ཡོན་ཐམས་ཅད་འབྱུང་བར་འགྱུར་རོ།། །། གཉིས་པ་ཚོགས་བསགས་ཤིང་སྡིག་པ་སྦྱང་བའི་ཆོ་ག་ལ་གསུམ། རང་ངམ་གཞན་གྱི་འཆི་བ་བསླུ་བའི་ཆོ་ག མཆོད་རྟེན་གྱི་སྲོག་ཤིང་འཛུགས་པའི་ཆོ་ག ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པའི་ཆོ་གའོ། ། དང་པོ་ནི།
ཆོ་ག་མི་བྱེད་པའི་ཉི་མ་འགའ་ཞིག་གི་གོང་དུ། རིང་བསྲེལ་དང་བཅས་པའི་མཆོད་རྟེན་ལ་བསྐོར་བ་ལན་བདུན་ཅུ་རྩ་བདུན་བྱ། བཅོམ་ལྡན་འདས་ཀྱི་རྩ་སྔགས་ལན་བདུན་ཅུ་རྩ་བདུན་བཟླས། མཆོད་རྟེན་བདུན་ཅུ་རྩ་བདུན་ཆོ་ག་བཞིན་བཏབ་པའི་ནང་དུ། འདིའི་རྩ་སྔགས་གསེར་རམ། མ་འབྱོར་ན་གི་ཝང་ངམ། སྣག་ཚས་བདུན་ཅུ་རྩ་བདུན་བྲིས་ལ་བཅུག རབ་ཏུ་གནས་པ་ཚུལ་བཞིན་དུ་བྱས། དེ་ནས་མཆོད་རྟེན་རྣམས་དཀྱིལ་འཁོར་གྱི་མཐའ་སྐོར་དུ་བཀུར་སྟི་དང་བཅས་ཏེ་བཤམ། སྔར་ལྟར་དཀྱིལ་འཁོར་མཆོད་པ་ཡན་ཆད་ཚར་བ་དང༌།
གྲྭའི་བུམ་པ་བཞི་བསང་སྦྱངས། སྟོང་པའི་ངང་ལས་པྃ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ། བཾ་ལས་རིན་པོ་ཆེའི་བུམ་པ་དཀར་པོ་ཡངས་ཤིང་རྒྱ་ཆེ་བའི་ནང་དུ། ཆུ་དང་བཅུད་ཐམས་ཅད་ཀྱིས་ཡོངས་སུ་གང་བར་བསམ། མདུན་གྱི་དེ་བཞིན་གཤེགས་པ་གཙོ་འཁོར་གསུམ་གྱི་ཐུགས་ཀ་ནས་འོད་ཟེར་འཕྲོས། སེམས་ཅན་ཐམས་ཅད་ལ་ཕོག་པས་དེ་རྣམས་ཀྱི་སྡུག་བསྔལ་དང་སྡིག་པ་རྣམས་ཞི་བར་བྱས། སངས་རྒྱས་དང་བྱང་ཆུབ་སེམས་དཔའ་རྣམས་ལ་མཆོད། དེ་ཐམས་ཅད་ལས་འོད་ཟེར་བདུད་རྩིའི་རྒྱུན་ལྟ་བུ་བྱུང་ནས། བུམ་ནང་གི་ཆུ་ལ་ཐིམ་པས། ཡེ་ཤེས་ཀྱི་ཆུར་གྱུར་པར་བསམས་ལ།
རྩ་སྔགས་བདུན་ཅུ་རྩ་བདུན་དང༌། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཞེས་ཅི་ནུས་བཟླས་ལ། ཡེ་ཤེས་ཀྱི་ཆུར་བསམས་ཏེ་བུམ་བཟླས་སོ། ། དེ་ནས་བསྒྲུབ་བྱ་ཁྲུས་བྱ། གོས་གསར་པ་གྱོན། ཀུ་ཤའི་སྟན་ལ། དཀྱིལ་འཁོར་གྱི་ནུབ་ཕྱོགས་ནས་ཕྱག་འཚལ་དུ་བཅུག་ལ་བཞག མདུན་དུ་ཅི་འབྱོར་པའི་མཆོད་པ་དང༌། ཁྱད་པར་ཞལ་ཟས་མང་དུ་བཤམ།
དེ་ནས་དཀྱིལ་འཁོར་གྱི་ལྷ་ལ་གུས་པའི་ཡིད་ཀྱིས། སློབ་དཔོན་གྱི་རྗེས་ཟློས་བྱ་ཞིང༌། ཕྱག་འཚལ་དུ་བཅུག་སྟེ། བདག་མིང་འདི་ཞེས་བགྱི་བས་ཐོག་དྲངས་ནམ་མཁའ་དང་མཉམ་པའི་སེམས་ཅན་ཐམས་ཅད་ཕྱོགས་བཅུ་དུས་གསུམ་ན་བཞུགས་པའི་སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། མཆོད་དོ་སྐྱབས་སུ་མཆིའོ། ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དཔལ་རྒྱལ་བ་ཤཱཀྱ་ཐུབ་པ་ལ་ཕྱག་འཚལ་ལོ། ། མཆོད་དོ་སྐྱབས་སུ་མཆིའོ། ། བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ། ། བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་ལག་ན་རྡོ་རྗེ་ལ་ཕྱག་འཚལ་ལོ། །
བདེ་བར་གཤེགས་པའི་བསྟན་པ་དམ་པའི་ཆོས་སྐྱོང་བར་ཞལ་གྱིས་བཞེས་པ། ཁྱབ་འཇུག་དང༌། དྲག་པོ་དང༌། ཚོགས་བདག་ལ་སོགས་པ་འཇིག་རྟེན་སྐྱོང་བ་རྣམས་ལ་ཕྱག་འཚལ་ལོ། ། མཆོད་དོ་བསྟན་པ་སྐྱོང་དུ་གསོལ། ཞེས་དང༌། ཇི་སྙེད་སུ་དག ཞེས་སོགས་ཀྱིས་ཕྱག་འཚལ། མཆོད་པའི་སྐབས་སུ་མདུན་གྱི་མཆོད་པ་རྣམས་བསང་སྦྱངས་བྱིན་གྱིས་བརླབས་ལ། རྒྱས་པར་དབུལ་དུ་གཞུག
དེ་ནས་སྡིག་པ་བཤགས་པ་ནས་བསྔོ་བའི་བར། ཡན་ལག་བདུན་པ་ཚང་བར་བྱས་པའི་རྗེས་ལ། བསྒྲུབ་བྱ་པུས་མོ་བཙུགས་ཐལ་མོ་སྦྱར། ལག་ཏུ་བདུག་སྤོས་འཛིན་དུ་བཅུག་ལ། དཀྱིལ་འཁོར་གྱི་ལྷ་ལ་མོས་གུས་བྱས་ལ། དེ་བཞིན་གཤེགས་པ་སྲས་དང་བཅས་པས། བདག་གི་དུས་མ་ཡིན་པའི་འཆི་བའི་བར་དུ་གཅོད་པ་ཐམས་ཅད་ཞི་བར་བྱིན་གྱིས་བརླབ་ཏུ་གསོལ། ངན་འགྲོའི་ལམ་བཅད་དུ་གསོལ། གཤིན་རྗེའི་གནོད་པ་བཟློག་ཏུ་གསོལ། ཞེས་ལན་གསུམ་གསོལ་བ་འདེབས་སུ་བཅུག
དེ་ནས་མདུན་གྱི་ལྷ་རྣམས་ཀྱི་ཐུགས་ཀ་ནས་འོད་ཟེར་དཔག་ཏུ་མེད་པ་འཕྲོས། བསྒྲུབ་བྱའི་ལུས་ལ་ཕོག་པས། གཞན་སྲོག་བཅད་པའི་སྒྲིབ་པ་ལ་སོགས་པ་ཚེ་ཐུང་བའི་རྒྱུ་དང༌། སྡིག་པ་བག་ཆགས་དང་བཅས་པ་ཐམས་ཅད་བྱང་ཞིང་བཀྲུས་པར་བསམས་ལ། ཇི་ལྟར་བལྟམས་པ་ཙམ་གྱིས་ནི། ། ཞེས་སོགས་ཀྱི་ཚིགས་བཅད་དང༌། རྩ་སྔགས་བདུན་ཅུ་རྩ་བདུན་ཟློས་བཞིན་དུ། ལྷོ་ནུབ་ཀྱི་བུམ་པ་ནས་གཡས་སྐོར་གྱིས་བླངས་ལ། འཐུང་ཞིང་ཁྲུས་བྱེད་དུ་བཅུག དེའི་ཚེ་སློབ་དཔོན་རྐྱང་པས་སྔགས་བདུན་ཅུ་རྩ་བདུན་འདོན།
མི་ནུས་ན། སྒྲུབ་གྲོགས་སམ། དགེ་སློང་གཙང་མ་བཞིས། བསྒྲུབ་བྱའི་མཐའ་སྐོར་དུ་ཀློག་ཏུ་བཅུག་ལ་གྲངས་ཚང་བར་བྱ། དེ་ལྟར་འཐུང་ཞིང་ཁྲུས་བྱས་པས། ཚེ་ཐུང་བའི་རྒྱུ་སྡིག་པ་དང་དྲི་མ་ཐམས་ཅད་སྦྱངས། འཆི་མེད་ཚེའི་དངོས་གྲུབ་ཐོབ་པར་བསམ། ཡང་མདུན་གྱི་སངས་རྒྱས་ཀྱི་ཐུགས་ཀ་ནས་འཆི་མེད་ཚེའི་ཆུ་རྒྱུན་འོ་མ་ལྟ་བུ་མང་པོ་བྱུང་བ། བསྒྲུབ་བྱའི་སྤྱི་བོར་ཐིམ་པས་ཚེའི་དངོས་གྲུབ་ཐམས་ཅད་ཐོབ་པར་བསམས་ལ། བཀྲ་ཤིས་ཀྱི་ཚིགས་བཅད་འདོན།
མེ་ཏོག་གཏོར་ཞིང་རོལ་མོ་བྱའོ། ། དེ་ནས་དཔོན་སློབ་རྣམས་ཐལ་མོ་སྦྱར་ཏེ། མདུན་དུ་འདུག་ལ་གསོལ་བ་གདབ་སྟེ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ་སོགས་པ་ཕྱོགས་བཅུའི་སངས་རྒྱས་ཐམས་ཅད་དང༌། བྱང་ཆུབ་སེམས་དཔའ་སྤྱན་རས་གཟིགས་དང༌། ཕྱག་ན་རྡོ་རྗེ་ལ་སོགས་པའི་བྱང་ཆུབ་སེམས་དཔའ་ཐམས་ཅད་དང༌། འཕགས་པ་ཆོས་སྐྱོང་བའི་ཚོགས་ཐམས་ཅད་བདག་ཅག་ལ་དགོངས་སུ་གསོལ། བདག་ཅག་གིས་འཕགས་པ་འོད་ཟེར་དྲི་མ་མེད་པ་རྣམ་པར་དག་པའི་འོད་ཀྱི་གཟུངས་ནས་འབྱུང་བའི་ཆོ་ག་བཞིན། དེའི་རྩ་བའི་སྔགས་བདུན་ཅུ་རྩ་བདུན་བྲིས་ཏེ་ནང་དུ་བཅུག་པའི་མཆོད་རྟེན་བདུན་ཅུ་རྩ་བདུན་བཏབ་ཏེ། མཆོད་ཅིང་མངའ་གསོལ་བ་ཡང་བགྱི།
དཀྱིལ་འཁོར་བྲིས་ཏེ་འཕགས་པའི་ཚོགས་དང་ཆོས་སྐྱོང་བའི་སྲུང་མ་དང་བཅས་པ་རྣམས་གདན་དྲངས་ཏེ། མཆོད་པའི་ཚོགས་སྦྱར་བ་རྣམས་ཀྱིས་མཆོད་ཅིང་གསོལ་བ་གདབ་པ་དང༌། གཟུངས་སྔགས་བཟླས་ཤིང༌། འབྱུང་པོ་རྣམས་གཏོར་མས་ཚིམ་པར་བྱས་པའི་མཐུས། ཆེ་གེ་མོ་ལ་སོགས་པ་ལས་དང་ཉོན་མོངས་པས་མནར་ཞིང༌། ནད་དང་སྡུག་བསྔལ་གྱིས་གཙེས་ནས་དུས་མ་ཡིན་པར་འཆི་བས་ཉེན་ཏེ། སྐྱབས་སུ་སོང་བ་རྣམས་ལ་ཐུགས་བརྩེ་བར་དགོངས་ནས། སྔོན་གྱི་སྨོན་ལམ་བཟང་པོ་ལས་བླངས་ན་སྟེ། ཆེ་གེ་མོ་ལ་སོགས་པའི་སེམས་ཅན་ཐམས་ཅད་ཀྱི་སྡུག་བསྔལ་དང༌། གནོད་པ་ཐམས་ཅད་བྱང་ཞིང༌།
ཞི་བ་དང༌། ཕན་པ་དང༌། བདེ་བ་བླ་ན་མེད་པའི་འབྲས་བུ་ཐོབ་པར་འགྱུར་བར་བྱིན་གྱིས་བརླབ་ཅིང༌། ཇི་ལྟར་འཚལ་བ་བཞིན་དུ་འགྲུབ་པའི་དངོས་གྲུབ་དམ་པ་སྩལ་བར་ཅི་གནང༌། སྔོན་བྲམ་ཟེ་སེར་སྐྱའི་ཟླ་བ་ལ་ཐུགས་བརྩེ་བའི་སྒོ་ནས། དཔལ་གྱི་མགུར་ནས་འདི་སྐད་དུ། གང་ལ་ལ་འདིའི་ཆོ་ག་བྱེད་པར་འདོད་ན། ཚེས་བརྒྱད་དང༌། བཅུ་གསུམ་དང༌། བཅུ་བཞི་དང༌།
བཅོ་ལྔ་རྣམས་གང་ཡང་རུང་བ་ལ་མཆོད་རྟེན་རིང་བསྲེལ་ཅན་ལ། བདུན་ཅུ་རྩ་བདུན་བསྐོར་ལ། གསང་སྔགས་འདི་ལན་བདུན་ཅུ་རྩ་བདུན་བཟླས་བརྗོད་བྱས་ཁྲུས་བྱས་ལ། དཀྱིལ་འཁོར་བྱས་ནས་གསང་སྔགས་ཀྱི་ཡི་གེ་བདུན་ཅུ་རྩ་བདུན་བྲིས་ཏེ། དེའི་གསང་སྔགས་འདོན་པ་དང༌། ཡི་གེ་འདྲི་བ་ཡང་ཁྲུས་བྱས་ལ་གོས་གཙང་མ་གྱོན་ཏེ། ལུས་སྤོས་ཀྱིས་བྱུགས་ནས། ཟས་གཙང་མ་ཟོས་ལ། མེ་ཏོག་དང་བདུག་སྤོས་ཀྱིས་མཆོད་དེ། དེ་ལ་རིན་པོ་ཆེ་སྣ་བདུན་ཡང་ཡོན་དུ་ཕུལ་ལམ།
ཡང་ན་བདག་གི་ཉམས་ཀྱིས་ཅི་འབྱོར་པ་ཕུལ་ཡང་རུང་སྟེ། སེམས་མགུ་བར་བྱའོ། ། ཆོས་བཙུན་པར་བྱ་བའི་ཕྱིར། བསྟི་སྟང་དང་རིམ་གྲོ་ཆེར་བྱའོ། ། གསང་སྔགས་ཀྱི་ཡི་གེ་ལ་ཡང་དཀོན་ཞིང་རིན་པོ་ཆེར་འདུ་ཤེས་བཞག་སྟེ། མཆོད་རྟེན་ཆེ་ཆུང་ཇི་ཙམ་ནུས་པ་བདུན་ཅུ་རྩ་བདུན་གདབ་པར་བྱ་ཞིང༌། དེ་རེ་རེའི་ནང་དུ་གསང་སྔགས་བཅུག་སྟེ། སེམས་རྩེ་གཅིག་ཏུ་མཆོད་པ་ཆེན་པོ་བྱས་ན། ཚེ་ཟད་པ་ལས་ཚེ་སླར་ནུར་ཏེ་ཚེ་རིང་བར་འགྱུར་རོ། ། སྔོན་གྱི་ལས་ཀྱི་སྒྲིབ་པ།
ཚེ་རབས་གྲངས་མེད་པའི་སྡིག་པ་ཐམས་ཅད་བྱང་ནས། ནམ་དུ་སེམས་ཅན་དམྱལ་བ་དང༌། དུད་འགྲོ་དང༌། ཡི་དྭགས་ཀྱི་སྐྱེ་གནས་ཐམས་ཅད་དུ་སྐྱེ་བར་མི་འགྱུར་རོ། ། གང་དུ་སྐྱེ་བའི་གནས་ཐམས་ཅད་དུ་སྔོན་གྱི་ཚེ་རབས་རྗེས་སུ་དྲན་པར་འགྱུར། ཡིད་ལ་བསམ་པ་ཐམས་ཅད་ཀྱང་དེ་བཞིན་དུ་འགྲུབ་པར་འགྱུར། དེ་བཞིན་གཤེགས་པ་འབུམ་ཕྲག་བདུན་ཅུ་རྩ་བདུན་སྙེད་ལ་དགེ་བའི་རྩ་བ་བསྐྱེད་པར་འགྱུར། ནད་དང་སྡུག་བསྔལ་ཐམས་ཅད་ལས་ཐར་བར་འགྱུར་རོ། ། གང་ལ་ལ་ཞིག་ནད་ཚབས་ཆེན་པོས་ཆེར་བཏབ་ཏེ། འཆི་བའི་དུས་བྱེད་པ་ལ་ཐུག་ན།
དཀྱིལ་འཁོར་གྲུ་བཞི་པར་བྱས་ལ། དེའི་སྟེང་དུ་ཚོན་སྣ་ལྔའི་རི་མོར་བྲིས་ཏེ། དབུས་ཀྱི་ཆར་ནི་འཁོར་ལོ་དང༌། རྡོ་རྗེ་དང༌། དུང་དང༌། མདུང་རྩེ་གསུམ་པ་དང༌། གཡུང་དྲུང་རིས་དང༌། པདྨ་རྣམས་བྲིའོ། ། གྲྭ་བཞིར་ཡང༌། པདྨ་རེ་རེ་བྲིས་ཏེ།
དེའི་སྟེང་དུ་སྤོས་ཆུའི་བཀང་བའི་བུམ་པ་རེ་རེ་གྲྭ་བཞིར་གཞག་གོ ། བདུག་སྤོས་ཀྱི་སྣོད་བཀང་བ་སྤོས་སྣ་ཚོགས་འཐུལ་བ་ཡང་གཞག་གོ ། ཁ་དོག་སྣ་ལྔའི་མདོག་ཏུ་ཁ་ཟས་སྣ་ཚོགས་དང༌། ཟས་དཀར་གསུམ་དང༌། འབྲས་ཆན་དུ་སྦྱར་བ་བཞག ཡང་དྲིའི་ཆུ་དང༌། མེ་ཏོག་དང༌། འབྲས་སམ། འབྲུའི་སྣོད་ཕོར་བུ་རེ་རེ་བླུག་པ་དང༌། ཡང་ཁ་ཟས་སྣ་ཚོགས་སྦྱར་བའི་གཏོར་མ་སྤོས་ཆུས་བུམ་པ་གང་དང་སྦྱར་ཏེ།
དཀྱིལ་འཁོར་གྱི་སྟེང་དུ་གཞག་གོ ། གཏོར་མ་དེ་དང་འབྲས་ཀྱི་དྲུང་དུ་ཉེ་བར་ཚོགས་ཀྱི་བདག་པོའི་གཟུགས་བྲིས་ལ། དེའི་སྤྱི་བོའི་སྟེང་དུ་མར་མེ་གཞག་གོ ། དེ་ནས་དཀྱིལ་འཁོར་གྱི་ནུབ་ཕྱོགས་སུ་ནད་པ་བཞག་ལ། དཀྱིལ་འཁོར་གྱི་ནང་དུ་ཁ་བསྟན་པའི་ནད་པའི་མདུན་དུ་ཡང་མཆོད་པའི་བཤོས་བཞག་སྟེ་དབུས་སུ་གཞུག་གོ ། དེ་ནས་སྔགས་མཁན་གཙང་སྦྲ་ཆེར་བྱས་ཏེ། ནད་པ་དེ་ལ་གསང་སྔགས་བདུན་ཅུ་རྩ་བདུན་གྱིས་བཏབ་ཏེ་ཆོ་ག་འདི་ལྟར་བྱས་ན། ནད་པ་ཚེ་ཟད་དེ་འཆི་བའི་དུས་བྱེད་དུ་ཉེ་བ། ཞག་བདུན་ན་དྲན་པ་ཉམས་ཤིང་འཁྲུལ་པར་འགྱུར་བ་ཡང༌། ཚེ་སླར་ནུར་ཞིང་ཚེ་རིང་པོར་འགྱུར་རོ། །
རྨི་ལམ་གྱི་སྡུག་བསྔལ་ཡང་མྱོང་བར་མི་འགྱུར། ཞེས་བྱ་བ་ལ་སོགས་པའི་ཕན་ཡོན་ཇི་སྐད་བཀའ་སྩལ་པ་ཐམས་ཅད། ཆེ་གེ་མོ་ལ་སོགས་པའི་སེམས་ཅན་ཐམས་ཅད་ལ་འཕྲལ་དུ་འགྲུབ་པར་ཅི་གནང༌། དེ་བཞིན་གཤེགས་པའི་བཀའ་ཡང་དག་པར་ཚད་མར་གྱུར་པས། ཇི་ལྟར་བཀའ་སྩལ་པ་བཞིན་དུ། བདེན་པ་མངོན་སུམ་དུ་བསྟན་པ་ཅི་གནང༌། ཞེས་ལན་གསུམ་དུ་གསོལ་བ་གདབ། དེ་ནས་སློབ་མའི་སྤྱི་བོར་རྡོ་རྗེ་དང་བཅས་པའི་སྤོས་ཆུ་དང༌། ལས་ཐམས་ཅད་པའི་སྔགས་ཀྱིས་བསྲུངས་ལ། ཕྱག་འཚལ་དུ་བཅུག་སྟེ།
གནས་གཞན་དུ་བཏང་ངོ༌། ། དེ་ལྟར་བྱས་ན་ཚེ་ཟད་པ་ཡང༌། སླར་ཚེ་འཕེལ་ཏེ། ཚེ་ཤིན་ཏུ་རིང་བར་འགྱུར་རོ། ། དེ་ནས་སློབ་དཔོན་གྱིས་དཀྱིལ་འཁོར་གྱི་ལྷ་ལ་མཆོད་པ་རྒྱས་པར་དབུལ། བསྟོད་པ་བྱ། འདོད་པའི་དོན་ལ་གསོལ་བ་གདབ། ཡི་གེ་བརྒྱ་པ་མང་དུ་བརྗོད་པས་ལྷག་ཆད་ཁ་བསྐང༌། མཆོད་ཡོན་དབུལ། ལྷ་རྣམས་གཤེགས་སུ་གསོལ།
ཨ་ཀཱ་རོའི་སྔགས་ཀྱིས་རྡུལ་ཚོན་ཕྱགས་ལ། རྒྱ་མཚོར་འབབ་པའི་ཆུ་ཀླུང་དུ་དོར། ལས་ཀྱི་རྗེས་རྣམས་བསྡུས་ལ། བཀྲ་ཤིས་ཀྱི་ཚིགས་བཅད་བརྗོད་དོ།། །། གཉིས་པ་སྲོག་ཤིང་འཛུགས་པའི་ཆོ་ག་ནི། མཆོད་རྟེན་གྱི་བུམ་གདན་མན་ཆད་གྲུབ་ཚར་བ་དང༌། དེའི་ཉེ་ལོགས་སུ་སའི་ཆོ་ག་ནས། དཀྱིལ་འཁོར་སྒྲུབ་མཆོད་ཀྱི་བར་ཕལ་ཆེར་སྔར་དང་འདྲ་བར་བྱ། འོན་ཀྱང་སྔར་གྱི་གྲྭའི་བུམ་པ་བཞི་མི་དགོས་པས། དེའི་ཚབ་ཏུ་དུང་ཆོས་དྲི་བཟངས་ཀྱིས་བཀང་བ་རེ་བཞག
སྣམ་བུའི་ནུབ་ཏུ་བཀོད་པའི་མཆོད་པ་རྣམས་ལྷོར་བཀོད། ཏིལ་ནག་དང༌། མ་ཤ་དང༌། འབྲས་བསྲེས་ནས་བཙོས་པའི་ཐུག་པ་དང༌། དཀར་གསུམ་གྱིས་བཀང་བའི་སྣོད་དམ་བུམ་པ་དང༌། ཤིང་ཏོག་སྣ་ཚོགས་དང༌། ཨ་རུ་ར་ལ་སོགས་པའི་འབྲས་བུ་དགུ་བཅུ་རྩ་དགུ་ནུབ་ཏུ་དགོད། བྱང་དུ་སྔར་བཤད་པའི་རྫས་དང༌། སྤོས་དང་མེ་ཏོག་སྣ་ཚོགས་དགོད། གཞན་རྣམས་སྔར་དང་འདྲ་བར་བྱའོ། །
ཤིང་བཟོ་བ་དང༌། ཡི་གེ་པ་གསོ་སྦྱོང་གི་སྡོམ་པ་ལ་གནས་པས། ཙནྡན་ལ་སོགས་པ་ཤིང་བཟང་པོ་ལ་སྲོག་ཤིང་བྱས་པའི་ཕྱོགས་བཞིར་ཁུང་བུ་གྲུ་བཞི་པ་རེ་བཏོད་ལ། དེར་གསེར་དངུལ་ལམ། གི་ཝང་ངམ། མ་འབྱོར་ན། སྣག་ཚས། ཨོཾ་སརྦ་ཏ་ཐཱ་ག་ཏ་བི་པུ་ལ་ཡཥྚི། མ་ཎི་ཀ་ན་ཀ་རཱ་ཛ། བི་བྷཱུ་ཥི་ཏ་ཡཥྚི།
དྷུ་རུ་དྷུ་རུ། ས་མནྟ་བི་ལོ་ཀི་ཏེ། ས་ར་ས་ར། མ་མ་སརྦ་པཱ་པཾ། བེ་ཤོ་དྷ་ནི། སཾ་བོ་དྷ་ནི། པྲ་བ་ར་ཡཥྚི། བ་ར་མ་ཎི་དྷྭ་ཛ་རུ་ཙི་ར། མ་ལ་བི་ཤུདྡྷེ།

ཧཱུྃ་ཧཱུྃ་སྭཱ་ཧཱ། ཞེས་དགུ་བཅུ་རྩ་དགུ་བྲིས་ལ་གཞུག གལ་ཏེ་ཆུང་བས་ནང་དུ་མི་ཤོང་ན། སྲོག་ཤིང་གི་ཕྱོགས་མཐའ་དག་ནས་དཀྲི། དེར་དར་ལ་སོགས་པའི་ན་བཟའ་བཟང་པོས་དཀྲིའོ། ། འོད་ཟེར་དྲི་མེད་ཀྱི་གཟུངས་རྫོགས་པ་བྲིས་ལ། སྲོག་ཤིང་གི་སྟོད་ཀྱི་ཆར་བཅུག སྙིང་པོའི་སྔགས་སྲོག་ཤིང་གི་རྩ་བ་དང༌། གཙུག་ཏོར་རྣམ་རྒྱལ་གྱི་གཟུངས་བྲིས་ལ། སྲོག་ཤིང་གི་རྩེ་མོར་བཅུག བ་དན་དང་རྒྱན་སྣ་ཚོགས་ཀྱིས་བརྒྱན་ལ།
མཆོད་རྟེན་གྱི་དབུས་སུ་བཅུག་ལ། དགེ་སློང་གཙང་མས་བཟུང་བའམ། སྲོག་ཤིང་ཤིན་ཏུ་ཆེ་ན། སྲད་བུ་མང་དུ་བཏགས་པ། ཕྱོགས་མཐའ་དག་ནས་སྐྱེས་བུས་འཐེན། དེ་ལ་དར་གྱི་ལྡ་ལྡི་དང༌། མེ་ཏོག་གི་ཆུན་འཕྱང་མང་དུ་བཏགས་ལ་བཟུང༌། མཆོད་རྟེན་གྱི་ཕྱོགས་བཞིར་མཆོད་པ་སྣ་ཚོགས་པ་དང༌། འཕན་གདུགས་དང༌། རོལ་མོ་མང་དུ་བཤམ།
དེ་ནས་གཏོར་མ་བཏང་བ་ཡན་ཆད་ཀྱི་སྒྲུབ་མཆོད་ཚར་བ་དང༌། སློབ་དཔོན་སྒྲུབ་གྲོགས་དང་བཅས་པས་སྣམ་སྦྱར་གྱོན། སྤོས་དང་རོལ་མོའི་སྒྲ་དང་བཅས་པས་ཤར་ཕྱོགས་དུ་སོང་ལ། སྙིང་གའི་ས་བོན་གྱི་འོད་ཟེར་གྱིས། ཕྱོགས་བཅུའི་དེ་བཞིན་གཤེགས་པ་ཐམས་ཅད་དང༌། བྱང་ཆུབ་སེམས་དཔའ་བརྒྱད། གནོད་སྦྱིན་གྱི་སྡེ་དཔོན་ཆེན་པོ་བརྒྱད། གསང་བ་པའི་བདག་པོ། རྒྱལ་པོ་ཆེན་པོ་བཞི། ཚངས་པ་དང༌།
དབང་ཕྱུག་དང༌། ཁྱབ་འཇུག་རྣམས་འཁོར་དང་བཅས་པ་སྤྱན་དྲངས་པར་བསམས་ལ། མ་ལུས་སེམས་ཅན་ཀུན་གྱི་མགོན་གྱུར་ཅིང༌། ། ཞེས་སོགས་དབྱངས་དང་བཅས་པ་བྱ། སངས་རྒྱས་རྣམས་མདུན་དུ་མངོན་དུ་བྱོན་ནས་སྲོག་ཤིང་བྱིན་གྱིས་བརླབས་པར་བསམ་མོ། ། དེ་ནས་ནམ་མཁའ་དང་མཉམ་པའི་སེམས་ཅན་ཐམས་ཅད། ཕྱོགས་བཅུ་དུས་གསུམ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། མཆོད་དོ། ། སྐྱབས་སུ་མཆིའོ། ། བཅོམ་ལྡན་འདས་རིན་ཆེན་འབྱུང་ལྡན་ལ་སོགས་པ་ཤར་ཕྱོགས་ཀྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཐམས་ཅད་ལ་ཕྱག་འཚལ་ལོ། །
མཆོད་དོ། ། སྐྱབས་སུ་མཆིའོ། ། དེ་བཞིན་དུ། བཅོམ་ལྡན་འདས་མྱ་ངན་མེད་པའི་དཔལ་ལ་སོགས་པ་ལྷོ་ཕྱོགས་ཀྱི་དེ་བཞིན་གཤེགས་པ༴ བཅོམ་ལྡན་འདས་དེ་བཞིན་གཤེགས་པ་རིན་ཆེན་འོད་འཕྲོ་ལ་སོགས་པ་ནུབ་ཕྱོགས་ཀྱི་དེ་བཞིན་གཤེགས་པ༴ བཅོམ་ལྡན་འདས་རྒྱལ་བའི་དབང་པོ་ལ་སོགས་པ་བྱང་ཕྱོགས་ཀྱི་དེ་བཞིན་གཤེགས་པ༴ ཏིང་ངེ་འཛིན་གྱི་གླང་པོ་དམ་པའི་དཔལ་ལ་སོགས་པ་བྱང་ཤར་གྱི༴ པདྨོ་དམ་པའི་དཔལ་ལ་སོགས་པ་ཤར་ལྷོའི༴ ཉི་མའི་དཀྱིལ་འཁོར་སྣང་བའི་དཔལ་ལ་སོགས་པ་ལྷོ་ནུབ་ཀྱི༴ གདུགས་དམ་པའི་དཔལ་ལ་སོགས་པ་ནུབ་བྱང་གི༴
པདྨོའི་དཔལ་ལ་སོགས་པ་འོག་ཕྱོགས་ཀྱི༴ དགའ་བའི་དཔལ་ལ་སོགས་སྟེང་ཕྱོགས་ཀྱི་དེ་བཞིན་གཤེགས་པ༴ སྟོན་པ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དཔལ་རྒྱལ་བ་ཤཱཀྱ་ཐུབ་པ་ལ་ཕྱག་འཚལ་ལོ། ། མཆོད་དོ། ། སྐྱབས་སུ་མཆིའོ། ། འཕགས་པ་བྱམས་པ་ལ་སོགས་པ་བྱང་ཆུབ་སེམས་དཔའ་ཆེན་པོ་བརྒྱད་ལ༴ གནོད་སྦྱིན་དབང་པོ་ནོར་བུ་བཟང་པོ་ལ་སོགས་པ་གནོད་སྦྱིན་གྱི་སྡེ་དཔོན་ཆེན་པོ་བརྒྱད་ལ༴ འཕགས་པ་ཆོས་སྐྱོང་བའི་སྲུང་མ་ཡུལ་འཁོར་སྲུངས་ལ་སོགས་པ་རྒྱལ་པོ་ཆེན་པོ་བཞི་དང༌། ཚངས་པ་དང༌། དབང་ཕྱུག་དང༌།
སྲེད་མེད་ཀྱི་བུ་རྣམས་ལ་ཕྱག་འཚལ་ལོ། ། མཆོད་དོ། ། བསྟན་པ་བསྲུང་དུ་གསོལ། ཞེས་དང༌། ཇི་སྙེད་སུ་དག་སོགས་ཀྱིས་ཕྱག་བྱ། མཆོད་པའི་སྐབས་སུ། ཅི་ནུས་པའི་མཆོད་པ་དབུལ་ཞིང༌། རོལ་མོའི་སྒྲ་དང༌། མཆོད་པའི་སྤྲིན་གྱི་གཟུངས་བཟླས། དེ་ནས་དཀར་གཏོར་གསུམ་བཤམས་པའི་དང་པོ།
སྔར་བཞིན་བྱིན་གྱིས་བརླབས་ནས། ཨོཾ་ཨཥྚ་མ་ཧཱ་ཡཀྵ་སེ་ན་ཨ་དྷི་པ་ཏ་ཡེ། ས་པ་རི་ཝཱ་ར། ན་མཿསརྦ་ཏ་ཐཱ་ག་ཏེ་བྷྱོ། ཞེས་སོགས་ཀྱིས་གནོད་སྦྱིན་དང༌། གཉིས་པ། ཨོཾ་ཙ་མ་ར་མ་ཧཱ་རཱ་ཛ་ས་པ་རི་ཝཱ་ར། ཞེས་སོགས་ཀྱིས་རྒྱལ་པོ་བཞི་དང༌། གསུམ་པ། ཨོཾ་བྲཧྨ་རྞ།
ཨི་ཤྭ་ར། བིཥྞུ་ས་པ་རི་ཝཱ་ར་ཞེས་སོགས་ཀྱིས་ཚངས་པ་ལ་སོགས་ལ་གཏོར་མ་དབུལ། རེ་རེའི་མཐར་ཡང༌། བསྟན་པ་དར་ཞིང་འཇིག་རྟེན་དུ་དགེ་ལེགས་རྒྱ་ཆེན་པོ་འབྱུང་བ་དང༌། དེ་བཞིན་གཤེགས་པའི་ཆོས་ཀྱི་སྐུའི་རྟེན་འདི་ལ། མཆོད་པ་དང་རིམ་གྲོར་བྱེད་ཅིང་བསྲུང་བ་དང༌། སྲོག་ཤིང་བརྟན་པའི་ཕྲིན་ལས་མཛད་དུ་གསོལ། ཞེས་བརྗོད་དོ། ། དེ་ནས་སྡིག་བཤགས་སོགས་ཡན་ལག་བདུན་པའི་ལྷག་མ་རྣམས་བྱས་ལ། ཨོཾ་བི་པཱུ་ལ་ཞེས་སོགས་ཀྱི་སྔགས་ཉི་ཤུ་རྩ་བརྒྱད་འདོན།
བདུག་སྤོས་རྒྱུན་མི་ཆད་དུ་འཐུལ། དེའི་ཚེ་སྤྱན་དྲངས་པའི་འཕགས་པ་རྣམས་སྲོག་ཤིང་ལ་ཐིམ་པས། ཆོས་ཀྱི་སྐུར་བྱིན་གྱིས་བརླབས་པར་བསམ། བཟླས་པ་ཟིན་པའི་མཐར། སྲོག་ཤིང་ལ་མེ་ཏོག་གཏོར་ལ། ཡང་དག་པར་རྫོགས་པའི་སངས་རྒྱས་འབུམ་ཕྲག་དགུ་བཅུ་རྩ་དགུ་དང༌། གདྒཱའི་ཀླུང་གི་བྱེ་མ་སྙེད་ཀྱི་གྲངས་དང་མཉམ་པའི་འཕགས་པ་ཐམས་ཅད། མཆོད་རྟེན་གྱི་སྲོག་ཤིང་འདི་ལ་བརྟན་པར་བཞུགས་ནས། མཆོད་རྟེན་ཆོས་ཀྱི་སྐུར་བྱིན་གྱིས་བརླབ་ཅིང་རིང་བསྲེལ་དང་ལྡན་པར་མཛད་དུ་གསོལ། ཞེས་ལན་གསུམ་དུ་བརྗོད།
དེ་ནས་ཐལ་མོ་སྦྱར་ལ། སྟོན་པ་བཅོམ་ལྡན་འདས་དཔལ་རྒྱལ་བ་ཤཱཀྱ་ཐུབ་པ་དང༌། ཕྱོགས་བཅུའི་སངས་རྒྱས་བཅོམ་ལྡན་འདས་བྱེ་བ་ཕྲག་དགུ་བཅུ་རྩ་དགུ་འཁོར་དང་བཅས་པ་ཐམས་ཅད་དང༌། བྱང་ཆུབ་སེམས་དཔའ་ཉེ་བའི་སྲས་བརྒྱད་དང༌། ཁྱད་པར་དཔལ་གསང་བའི་བདག་པོ་ཕྱག་ན་རྡོ་རྗེ་དང༌། གནོད་སྦྱིན་གྱི་སྡེ་དཔོན་ཆེན་པོ་བརྒྱད་དང༌། རྒྱལ་པོ་ཆེན་པོ་སྡེ་བཞི་དང༌། ཚངས་པ་དང་དབང་ཕྱུག་དང༌། སྲེད་མེད་ཀྱི་བུ་ལ་སོགས་པ་འཁོར་དང་བཅས་པ་ཐམས་ཅད་བདག་ཅག་ལ་དགོངས་སུ་གསོལ། བདག་ཅག་གིས་འཕགས་པ་འོད་ཟེར་དྲི་མ་མེད་པ་རྣམ་པར་དག་པའི་འོད་ཀྱི་གཟུངས་ལས་འབྱུང་བའི་ཆོ་ག་བཞིན།
འཕགས་པ་གདན་འཛོམ་པར་མཛད་པའི་དཀྱིལ་འཁོར་བཞེངས་སུ་གསོལ་ཏེ། འཕགས་པ་རྣམས་སྤྱན་དྲངས་ནས་མཆོད་ཅིང༌། གསོལ་བ་གདབ་པ་དང༌། མཆོད་རྟེན་སྲོག་ཤིང་བཙུགས་པའི་དགེ་བའི་རྩ་བ་འདིས། འཕགས་པ་ཐམས་ཅད་ཀྱིས། མཆོད་རྟེན་འདི་ཆོས་ཀྱི་སྐུར་བྱིན་གྱིས་བརླབས་ཏེ། རིང་བསྲེལ་དང་ལྡན་པར་མཛད་ནས། མཆོད་རྟེན་ལ་མཆོད་པ་དང༌། རིམ་གྲོ་བྱེད་ཅིང༌། སྲོག་ཤིང་བརྟན་པར་མཛད་དུ་གསོལ།
ཆེ་གེ་མོ་ལ་སོགས་པའི་སེམས་ཅན་ཐམས་ཅད་ཀྱི་སྡིག་པ་དང༌། སྒྲིབ་པ་ཐམས་ཅད་བྱང་ཞིང་དག་ནས། ཚེ་རིང་ཞིང་ནད་མེད་པ་དང༌། བར་ཆད་ཀྱི་བགེགས་ཐམས་ཅད་དང་བྲལ་བ་དང༌། མཐར་བླ་ན་མེད་པའི་བྱང་ཆུབ་མྱུར་དུ་ཐོབ་པར་བྱིན་གྱིས་བརླབ་ཏུ་གསོལ། སྔོན་བཅོམ་ལྡན་འདས་ཀྱིས་གསང་བའི་བདག་པོ་ཕྱག་ན་རྡོ་རྗེ་ལ་འདི་སྐད་ཅེས། དགེ་སློང་དང༌། དགེ་སློང་མ་དང༌། དགེ་བསྙེན་དང༌། དགེ་བསྙེན་མ་གང་ལ་ལ་ཞིག་གིས།
བསོད་ནམས་ཀྱི་འབྲས་བུ་ཆེན་པོ་ཐོབ་ཅིང༌། ཡོན་ཏན་ཐོབ་པར་འདོད་པས། གསང་སྔགས་ཀྱི་རྒྱལ་པོའི་ཆོ་ག་སྔར་བསྟན་པ་བཞིན་དུ་བྱ་སྟེ། དགུ་བཅུ་རྩ་དགུ་ཡི་གེར་བྲིས་ལ། སངས་རྒྱས་ཀྱི་མཆོད་རྟེན་གྱི་མདུན་དུ་དཀྱིལ་འཁོར་གྲུ་བཞིར་བྱས་ལ། བའི་ལྕི་བས་བྱུགས་ཏེ། གྲྭ་བཞིར་དྲི་བཟང་གི་ཆུས་བཀང་བའི་སྣོད་རེ་རེ་བཞག་གོ ། བདུག་སྤོས་ཀྱི་སྣོད་དུ་འཐུལ་བ་ཡང་བཞག་ནས། སྣོད་ཆེན་པོའི་ནང་དུ་མེ་ཏོག་དང་དྲི་ཆུ་དང༌། འབྲས་སྐམ་པོ་རྣམས་བླུགས་ཏེ།
དཀྱིལ་འཁོར་གྱི་སྟེང་དུ་བཞག་པ་དང༌། ཡང་ཏིལ་ནག་པོ་དང༌། སྲན་མ་མ་ཤ་དང༌། འབྲས་རྣམས་བསྲེས་ཏེ་བཙོས་པའི་འབྲས་ཐུག་གི་ཀྲིས་ར་ཞེས་བྱ་བ་དང༌། ཟས་དཀར་གསུམ་དང༌། འདི་རྣམས་བུམ་པའི་ནང་དུ་བླུག་པ་དང༌། ཡང་ཤིང་རྟོག་སྣ་ཚོགས་པ་དང༌། འབྲས་བུ་དགུ་བཅུ་རྩ་དགུ་དང༌། ཁ་ཟས་མིང་གི་སྨོས་པ་འདི་རྣམས་དང༌། སྤོས་དང་མེ་ཏོག་ལ་སོགས་པ་དཀྱིལ་འཁོར་གྱི་སྟེང་དུ་བཀྲམ་ལ།
གསང་སྔགས་ཀྱི་ཡི་གེ་མཆོད་རྟེན་གྱི་སྲོག་ཤིང་གི་ནང་དུ་བཅུག་ནས། མཆོད་རྟེན་གྱི་ཕྱོགས་བཞིར་ཕྱོགས་བཅུའི་དེ་བཞིན་གཤེགས་པ་ཐམས་ཅད་མངོན་སུམ་དུ་དམིགས་ཏེ་ཕྱག་བྱས་ལ། སེམས་རྩེ་གཅིག་པས་གསང་སྔགས་འདི་གདོན་པར་བྱའོ། ། འདི་ལྟ་སྟེ། ཨོཾ་བི་པུ་ལ། བི་མ་ལེ། སྲ་ཝ་རེ། ཛི་ན་བ་རེ། ས་ར་ས་ར། སརྦ་ཏ་ཐཱ་ག་ཏ།
དྷཱ་ཏུ་གརྦྷེ། ཨ་དྷིཥྛི་ཏེ་སྭཱ་ཧཱ། ཨཱ་ཡ་ཏ་ཏོ་པ་ཎི་སྭཱ་ཧཱ། སརྦ་དེ་ཝ་ཎི། བ་ཧ་ཡ། བི་ཤུདྡྷ། ཨ་དྷིཥྛཱ་ན། ས་མ་ཡེ་སྭཱ་ཧཱ། བདུག་སྤོས་འཐུལ་བ་རྒྱུན་མི་ཆད་པར་བྱ་ཞིང༌། གསང་སྔགས་ལན་ཉི་ཤུ་རྩ་བརྒྱད་འདོན་ན།
བྱང་ཆུབ་སེམས་དཔའ་ཆེན་པོ་བརྒྱད་དང༌། གནོད་སྦྱིན་གྱི་སྡེ་དཔོན་ཆེན་པོ་བརྒྱད་དང༌། གསང་བའི་བདག་པོ་དང༌། རྒྱལ་པོ་ཆེན་པོ་བཞི་དང༌། ཚངས་པ་དང༌། དབང་ཕྱུག་ཆེན་པོ་དང༌། སྲེད་མེད་ཀྱི་བུ་རྣམས། དེའི་མོད་ལ། མཆོད་རྟེན་དེ་ལ་མཆོད་པ་དང༌། རིམ་གྲོར་བྱེད།
སྲོག་ཤིང་བརྟན་པར་བྱེད་དོ། ། དེ་བས་ན་གང་དུ་ཡང༌། སངས་རྒྱས་བྱེ་བ་ཕྲག་དགུ་བཅུ་རྩ་དགུ་དང༌། གདྒཱའི་ཀླུང་གི་བྱེ་མ་སྙེད་ཀྱང་གནས་དེར་གཤེགས་ཏེ། མཆོད་རྟེན་དེ་ལ་མཆོད་པ་དང༌། ཆོས་ཀྱི་སྐུར་བྱིན་གྱིས་བརླབ་ཅིང༌། རིང་བསྲེལ་དང་ལྡན་པར་མཛད་དོ། ། དེ་ལྟར་སེམས་ཐག་པ་ནས་ཆོ་ག་ཚུལ་བཞིན་དུ་བྱས་ན། ཡོན་ཏན་དེ་དག་དང༌། གཞན་ཡང་མཆོད་རྟེན་དེ་ཡིད་བཞིན་གྱི་ནོར་བུ་རིན་པོ་ཆེ་ལས་བྱས་པའི་བསོད་ནམས་ཐོབ་པར་འགྱུར།
རིན་པོ་ཆེའི་རྣམ་པ་བྱེ་བ་ཁྲག་ཁྲིག་བརྒྱ་སྟོང་དུ་མ་ལས་མཆོད་རྟེན་བྱས་པ་དང་འདྲ་བར་འགྱུར་ཏེ། དགེ་བའི་རྩ་བ་རྒྱ་ཆེན་པོ་དང་ལྡན་ཞིང་ལུས་རྣམ་པར་དག་ལ། ཚེ་རིང་ཞིང་ནང་མེད་པ་དང༌། བགེགས་ཐམས་ཅད་ཀྱིས་མི་ཚུགས་པར་འགྱུར་རོ། ། གཞན་ཡང་གང་ལ་ལ་ཞིག མཆོད་རྟེན་འདི་མཐོང་ངམ། མཆོད་རྟེན་དེའི་དྲིལ་བུའི་སྒྲ་ཐོས་ན་ཡང༌། ལས་ཀྱི་སྒྲིབ་པ་དང༌། སྡིག་པ་ཐམས་ཅད་བྱང་བར་འགྱུར་ཏེ། མཚམས་མེད་པ་ལྔ་བྱས་པ་ཡང་ཡོངས་སུ་བྱང་ནས་འཆི་བའི་དུས་བྱས་པའི་འོག་ཏུ་བདེ་བ་ཅན་གྱི་འཇིག་རྟེན་དུ་སྐྱེའོ། །
གང་ལ་ལ་ཞིག་གིས་མཆོད་རྟེན་དེའི་མིང་ཐོས་པ་ཙམ་ཡང་འཆི་བའི་དུས་བྱས་ནས། བླ་ན་མེད་པའི་བྱང་ཆུབ་ཀྱི་ལམ་ཐོབ་པར་འགྱུར་རོ། ། ཐ་ན་བྱ་དང་རི་དྭགས་ལ་སོགས་པ་སེམས་ཅན་གང་གིས་མཐོང་བ་དེ་ཡང་ཚེ་འཕོས་ནས། དུད་འགྲོའི་སྐྱེ་གནས་སྤངས་ཏེ། བསོད་ནམས་དང་ལྡན་པའི་ལུས་ཐོབ་པར་འགྱུར་རོ། ། ཞེས་བཀའ་སྩལ་པའི་ཕན་ཡོན་ཐམས་ཅད་ཆེ་གེ་མོ་ལ་སོགས་པའི་སེམས་ཅན་ཐམས་ཅད་ལ་འཕྲལ་དུ་འགྲུབ་པར་ཅི་གནང༌། དེ་བཞིན་གཤེགས་པའི་བཀའ་ཡང་དག་པར་ཚད་མར་གྱུར་པས། ཇི་ལྟར་བཀའ་སྩལ་པ་བཞིན་དུ། བདེན་པ་མངོན་སུམ་དུ་བསྟན་པ་ཅི་གནང༌། ཞེས་ལན་གསུམ་གསོལ་བ་ནན་ཏན་དུ་གདབ་བོ། །
དེ་ཙམ་མི་ནུས་ན། འདོད་དོན་གསོལ་གདབ་སྤྱི་དང་མཐུན་པར་བྱའོ། ། དེ་བཞིན་དུ། ཕྱོགས་གཞན་གསུམ་དུ་ཡང་འཕགས་པ་སྤྱན་དྲངས་པ་ནས། གསོལ་བ་གདབ་པའི་བར་ཚར་རེ་རེ་བྱ། མཇུག་ཏུ་ཤར་ཕྱོགས་ནས་བཀྲ་ཤིས་བརྗོད། ཆོ་གའི་བར་ལ། ལས་བྱེད་རྣམས་ཀྱིས། ཕྱོགས་བཞི་ནས་རྩིག་པ་བྱ་བ་སོགས། སྲོག་ཤིང་བརྟན་པའི་ཐབས་བྱའོ། །
དེ་ནས་དཀྱིལ་འཁོར་གྱི་མཇུག་གི་བྱ་བ། སྔ་མ་ལྟར་རྫོགས་པར་བྱས་ན། ཇི་སྐད་བཤད་པའི་ཕན་ཡོན་རྣམས་འབྱུང་ངོ༌།། །། གསུམ་པ་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པའི་ཆོ་ག་ནི། དང་པོར་སྲོག་ཤིང་གི་སྔགས་དང༌། སྙིང་པོའི་སྔགས། སྒྲིབ་སེལ་གྱི་གཟུངས། སྲོག་ཤིང་བརྟན་པའི་གཟུངས་བཞི་པོ། རེ་རེ་ཞིང་དགུ་བཅུ་རྩ་དགུ་བྲིས་ལ། དེ་ནང་དུ་བཅུག་པའི་སཱཙྪ་དགུ་བཅུ་རྩ་དགུ་པ་ཚན་པ་བཞི་བྱ།
དེ་རྣམས་ཀྱི་འཕང་ལོའི་ནང་དུ། ན་མོ་ན་བ་ན་བ་ཊཱི་ནཱཾ་ཞེས་སོགས་ཀྱི་སྔགས་བྲིས་ལ་བཅུག རབ་གནས་ཆོ་ག་བཞིན་དུ་བྱ། དེ་ནས་གནས་དབེན་པར་དཀྱིལ་འཁོར་བྲི་བ་སོགས། སྒྲུབ་མཆོད་སྔར་བཞིན་དུ་བྱ། དཀྱིལ་འཁོར་གྱི་ལྷ་སྣམ་མམ། མ་ཤོང་ན་ཐ་མར་མཆོད་རྟེན་རྣམས་བཀོད། དེ་དག་ལ་མཆོད་པ་དང༌། གནས་བརྒྱད་ཀྱི་མཆོད་རྟེན་གྱི་བསྟོད་པ་འདོན། རོལ་མོ་དང་བཅས་པས་བསྐོར་བ་ལན་གསུམ་མམ་བདུན་བྱས་ལ།
ན་མོ་ན་བ་ལ་སོགས་པའི་གསང་སྔགས་བརྒྱ་རྩ་བརྒྱད་དམ། དགུ་བཅུ་རྩ་དགུ་འདོན་ན། དཀྱིལ་འཁོར་གྱི་ལྷ་དང༌། མཆོད་རྟེན་རྣམས་ལ་ཡན་ལག་བདུན་པ་དབུལ་ནས། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ་སོགས་པ་ཕྱོགས་བཅུའི་དེ་བཞིན་གཤེགས་པ་ཐམས་ཅད་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་སྤྱན་རས་གཟིགས་དང༌། ཕྱག་ན་རྡོ་རྗེ་ལ་སོགས་པའི་བྱང་ཆུབ་སེམས་དཔའ་ཐམས་ཅད་དང༌། འཕགས་པ་ཆོས་སྐྱོང་བའི་ཚོགས་ཐམས་ཅད་བདག་ཅག་ལ་དགོངས་སུ་གསོལ། བདག་ཅག་གིས་འཕགས་པ་འོད་ཟེར་དྲི་མ་མེད་པ་རྣམ་པར་དག་པའི་འོད་ཀྱི་གཟུངས་ནས་འབྱུང་བའི་ཆོ་ག་བཞིན། འཕགས་པ་རྣམས་གདན་འཛོམ་པའི་ཕོ་བྲང་གི་དཀྱིལ་འཁོར་བཞེངས་ཏེ།
འཕགས་པ་རྣམས་སྤྱན་དྲང༌། མཆོད་ཅིང་བསྟོད་ནས། བཟླས་བརྗོད་བགྱིས་པ་དང༌། གསང་སྔགས་བཞི་པོ་རེ་རེ་ཞིང་ནང་དུ་བཅུག་པའི་མཆོད་རྟེན་དགུ་བཅུ་རྩ་དགུ་བགྱིས་ཏེ། གསང་སྔགས་ཡི་གེར་བྲིས་ནས་མཆོད་རྟེན་གྱི་སྙིང་པོར་བཅུག་པའི་མཆོད་རྟེན་བགྱིས་ཏེ། མཆོད་ཅིང་བསྟོད་ནས། བསྐོར་བ་བྱས་ཏེ། གཟུངས་བཟླས་པའི་མཐུས། ཆེ་གེ་མོ་ལ་སོགས་པའི་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཐམས་ཅད་བྱང་ཞིང༌། གནོད་པ་དང་སྡུག་བསྔལ་ཐམས་ཅད་ཞི་ནས།
ཕན་བདེ་བླ་ན་མེད་པའི་བྱང་ཆུབ་ཐོབ་པའི་དངོས་གྲུབ་སྩལ་བར་ཅི་གནང༌། སྔོན་གསང་བའི་བདག་པོ་ལ། དཔལ་གྱི་མགུར་ནས་འདི་སྐད་དུ། གང་ལ་ལ་ཞིག་གིས་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་སྤྱོད་འདོད་པ་དེས། སྔ་མ་བཞིན་དུ་དཀྱིལ་འཁོར་གྲུ་བཞི་པ་བྱས་ཏེ། ས་དང་ལྕི་བས་བྱུགས་ལ་དེའི་སྟེང་དུ་སྤོས་ཀྱི་སྐྱང་ནུལ་གྱིས་བྱུགས་ཏེ། དཀྱིལ་འཁོར་གྱི་གྲྭ་བཞིར་དྲིའི་ཆུས་གང་བའི་སྣོད་རེ་རེ་བཞག་ལ་སྔར་བསྟན་པའི་གསང་སྔགས་བཞི་པོ་དག་ལས། རྣམ་པ་གཅིག་ཀྱང་དགུ་བཅུ་རྩ་དགུ་བྲིས་ཏེ། རང་གི་ལག་གིས་མཆོད་རྟེན་ཆུང་ངུ་དགུ་བཅུ་རྩ་དགུ་གདབ་ཅིང༌། གསང་སྔགས་རྣམས་གཅིག་ཀྱང་རེ་རེའི་ནང་དུ་གཞུག་གོ །
དེ་ནས། ཡང་གསང་སྔགས་འདི་དགུ་བཅུ་རྩ་དགུ་ཡི་གེར་བྲིས་ཏེ། མཆོད་རྟེན་གྱི་འཕང་ལོ་རྣམས་ཀྱི་ནང་དུ་བཅུག་ལ། མཆོད་རྟེན་རྣམས་དཀྱིལ་འཁོར་གྱི་སྟེང་དུ་བཞག་སྟེ། མེ་ཏོག་དང༌། བྱུག་པས་མཆོད་ལ། ལན་བདུན་བདུན་བསྐོར་ཞིང༌། གསང་སྔགས་འདི་ཡང་གདོན་པར་བྱའོ། ། ན་མོ་ན་བ་ཏཱི་ནཱཾ་ཏ་ཐཱ་ག་ཏ། གཾ་གཱ་ནཱ་དཱི་པཱ་ལྭ་ཀཱཾ།
ཀོ་ཊི་ནི་ཡུ་ཏ་ཤ་ཏ་ས་ཧ་སྭཱ་ཎཱཾ། ཨོཾ་པོ་པོ་རི། ཙི་རི་ཎི་ཙ་རི་མོ་རི་ཀོ་རོ་ཙ་ལ་བ་རི་སྭཱ་ཧཱ། ཆོ་ག་འདི་ལྟར་བྱས་ན། ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་སྤྱད་པར་ཡང་མ་ཟད་དོ། ། དེས་ནི་རིན་པོ་ཆེའི་མཆོད་རྟེན་བྱེ་བ་ཁྲག་ཁྲིག་བརྒྱ་སྟོང་གདྒཱའི་ཀླུང་གི་བྱེ་མ་སྙེད་བྱས་པར་འགྱུར་རོ། ། ཡང་དག་པར་རྫོགས་པའི་སངས་རྒྱས་བྱེ་བ་ཁྲག་ཁྲིག་བརྒྱ་སྟོང་ཕྲག་དགུ་བཅུ་རྩ་དགུ་སྙེད་ལ་མཆོད་ཅིང་བསྙེན་བཀུར་བྱས་པར་འགྱུར་རོ། ། དེའི་གོང་དུ་ཡང༌། ལྷ་ཐམས་ཅད་ཀྱིས་མཆོད་པའི་སྤྲིན་སྣ་ཚོགས་བསྡུས་ཏེ། མཆོད་རྟེན་དེ་ལ་ཡོ་བྱད་སྣ་ཚོགས་སྦྱར་ནས་དེ་བཞིན་གཤེགས་པའི་ཕོ་བྲང་དང༌།
ཡོ་བྱད་སྣ་ཚོགས་སྦྱར་ནས་མཆོད་པར་འགྱུར་ཏེ། ཡང་དག་པར་རྫོགས་པའི་སངས་རྒྱས་དེ་དག་སྙེད་ཀྱིས་མཁྱེན་ཅིང་གཟིགས་ཏེ་བྱིན་གྱིས་བརླབ་པར་མཛད་དོ། ། རིགས་ཀྱི་བུའམ་རིགས་ཀྱི་བུ་མོ་དེའི་དགེ་བའི་རྩ་བ་རྒྱ་ཆེན་པོའི་བསོད་ནམས་དང་ཡོན་ཏན་ཐམས་ཅད་ཐོབ་པར་མཛད་དོ། ། ཡང་གང་ལ་ལ་ཞིག་གིས་གསང་སྔགས་ཀྱི་རྒྱལ་པོ་འདི་སྙིང་པོ་མ་ནོར་བར་ཡི་གེར་བྲིས་ལ་རྟག་ཏུ་འདོན་ཏེ། མཆོད་པའི་ལས་བྱས་ལ་ལུས་ལ་ཕོག་ན། རིག་པ་དེ་ཉིད་ཀྱིས་བསྲུང་བ་དང༌། བསྐྱབ་པ་མཛད་དེ། ཕས་ཀྱི་རྒོལ་བའི་དགྲ་ཐམས་ཅད་དང༌། ཤ་གཉེར་བ་རྣམས་དང༌། གནོད་སྦྱིན་དང༌།
སྲིན་པོ་དང༌། ཡི་དྭགས་ལ་སོགས་པ་ཐམས་ཅད་ཀྱིས་གནོད་པར་མི་འགྱུར་ཏེ། འཇིགས་ཤིང་སྐྲག་ནས་སོ་སོར་འབྱེར་བར་འགྱུར་རོ། ། གང་ལ་ལ་ཞིག་གིས་རིག་པ་འདོན་པ་དེ་དང་གཏམ་བྱས་པ་ཡང་མཚམས་མེད་པ་ལྔའི་ལས་ཀྱི་སྒྲིབ་པ་ཡང་ཡོངས་སུ་བྱང་བར་འགྱུར་རོ། ། གང་ལ་ལ་ཞིག་གིས་སྔགས་འདིའི་སྒྲ་ཐོས་སམ། གྲིབ་མ་ཕོག་གམ། ལུས་ལ་རེག་ཀྱང་རུང་སྟེ། དེའི་ཚེ་རབས་གཞན་གྱི་ལས་ཀྱི་སྒྲིབ་པ་དང༌། སྡིག་པ་ཐམས་ཅད་ཡོངས་སུ་བྱང་བར་འགྱུར་རོ། ། གང་རིག་པ་འདོན་པ་དེའི་ལུས་ལ་དུག་གིས་མི་ཚུགས།
མེས་མི་ཚུགས། ཆུས་ཁྱེར་བར་མི་འགྱུར། གནོད་པ་ཐམས་ཅད་ཀྱིས་ཀྱང་གླགས་མི་རྙེད། ཐོག་འབབ་པར་མི་འགྱུར་ཏེ། སངས་རྒྱས་ཐམས་ཅད་ཀྱིས་བསྲུང་བ་དང༌། བསྐྱབ་པ་མཛད་ཅིང༌། སྤྱན་རས་གཟིགས་ཀྱིས་འཚོ་བར་མཛད་དོ། ། ལྷ་ཐམས་ཅད་དང་དམ་ཚིག་ཅན་ཐམས་ཅད་ཀྱིས་ཀྱང༌། དེ་ལ་སྟོང་གྲོགས་བྱེད་པར་འགྱུར་ཏེ། གཞན་གྱི་རིག་སྔགས་དང༌།
བྱད་དང་སྦྱོར་བ་ཐམས་ཅད་ཀྱིས་མི་ཚུགས་པར་འགྱུར་རོ། ། དེ་ལྟ་བས་ན། རིགས་པ་འདོན་པ་གནས་གང་ན་འདུག་ཀྱང༌། གསང་སྔགས་འདིའི་ཆོ་ག་དོན་དུ་གཉེར་བར་བྱས་ཏེ། གསང་སྔགས་ཡི་གེར་བྲིས་ལ། ལམ་གྱི་བཞི་མདོའམ། སུམ་མདོ་སྐྱེ་བོ་མང་པོ་ཕན་ཚུན་འགྲོ་བའི་གནས་སུ་མཆོད་རྟེན་བྱས་ལ། དེའི་ནང་དུ་བཅུག་ན་འགྲོ་བ་ཐམས་ཅད་དང༌། བྱ་དང་སྦྲང་མ་དང༌། ཐ་ན་གྲོག་སྦུར་ཡན་ཆད་ཀྱིས་མཐོང་བ་དང༌།
ཐོས་པ་དང༌། རེག་པ་དང༌། དེ་ལ་ཕོག་པའི་ས་དང༌། རྡུལ་དང༌། རླུང་དང༌། གྲིབ་མས་ཕོག་ན་ཡང་བྱོལ་སོང་དང༌། ཡི་དྭགས་དང༌། ངན་སོང་ལ་སོགས་པར་ལྟུང་བ། སེམས་ཅན་དམྱལ་བར་སྐྱེ་བར་འགྱུར་བའི་སྡིག་པ་ཐམས་ཅད་དང་བྲལ་ཞིང༌། འཆི་བའི་དུས་བྱས་ནས།
བདེ་འགྲོ་མཐོ་རིས་ལྷ་རྣམས་ཀྱི་ནང་དུ་སྐྱེ་བར་འགྱུར་ཏེ། སྔོན་གྱི་ལས་ཀྱི་སྒྲིབ་པ་ཡང་ཡོངས་སུ་བྱང་ནས་ཚེ་རབས་རྗེས་སུ་དྲན་པ་ཐོབ་པར་འགྱུར་ཞིང༌། མི་ལྟུང་བའི་བློ་གྲོས་ཅན་དུ་འགྱུར་རོ། ། ཞེས་བཀའ་སྩལ་པའི་ཕན་ཡོན་ཐམས་ཅད་ཆེ་གེ་མོ་ལ་སོགས་པའི་སེམས་ཅན་ཐམས་ཅད་ལ་འཕྲལ་དུ་འགྲུབ་པར་ཅི་གནང༌། དེ་བཞིན་གཤེགས་པའི་བཀའ་ཡང་དག་པ་ཚད་མར་འགྱུར་བས། ཇི་ལྟར་བཀའ་སྩལ་པ་བཞིན་དུ། བདེན་པ་མངོན་སུམ་དུ་བསྟན་པ་ཅི་གནང༌། ཞེས་གསོལ་བ་གདབ། དེ་ཙམ་མི་ནུས་ན། ཇི་ལྟར་རིགས་པའི་ཚིག་གིས་གསོལ་བ་དྲག་ཏུ་གདབ་བོ། །
དེ་ནས་རྗེས་ཀྱི་ཆོ་ག་རྣམས་སྔར་བཞིན་བྱའོ། ། དེ་ལྟར་ན་རང་ལ་ཕ་རོལ་ཏུ་ཕྱིན་པ་དྲུག་གི་སྤྱོད་པ་ཡོངས་སུ་རྫོགས་པར་འགྱུར་ཞིང་དེར་མ་ཟད། སའི་མཆོད་རྟེན་དེ་རྣམས་ཀྱང་རིན་པོ་ཆེའི་མཆོད་རྟེན་བྱེ་བ་ཁྲག་ཁྲིག་བྱས་པར་འགྱུར་བ་ནས། སྔོན་གྱི་ཚེ་རབས་རྗེས་སུ་དྲན་པ་དང༌། ཕྱིར་མི་ལྡོག་པའི་ཆོས་ཅན་དུ་འགྱུར་བའི་བར་གྱི་ཡོན་ཏན་མཐའ་དག་ཐོབ་པར་འགྱུར་རོ།། །།
༄༅། །ཨ་ར་པ་ཙ་ནའི་རྗེས་གནང་བཞུགས་སོ།། ༈ །ན་མཿཤྲཱི་མཉྫུ་གྷོ་ཥཱ་ཡ། རྗེ་བཙུན་འཇམ་པའི་དབྱངས་ཨ་ར་པ་ཙ་ནའི་རྗེས་གནང་བྱེད་པར་འདོད་ན། མཎྜལ་དྲི་བཟངས་ཀྱིས་བྱུག་པ་ལ་མེ་ཏོག་གི་ཚོམ་བུ་གཅིག་བཀོད་པའི་མཐར། མཆོད་པ་དང་གཏོར་མ་བཤམ།
རང་སྒྲུབ་ཐབས་ལྟར་བདག་བསྐྱེད་བཟླས་པ་དང་བཅས་པ་སྔོན་དུ་སོང་ནས། མདུན་གྱི་མེ་ཏོག་གི་སྟེང་དུ་ས་བོན་ཙམ་ལས་འཇམ་དབྱངས་བསྐྱེད། གནས་གསུམ་བྱིན་གྱིས་བརླབ། ཡེ་ཤེས་པ་བཅུག མི་བསྐྱོད་པས་རྒྱས་གདབ་བོ། ། དེ་ནས་མཆོད་པ་རྣམས་དབུལ། ཅི་ཤེས་པའི་བསྟོད་པ་བྱ། གཏོར་མ་དགོས་འདོད་འབྱུང་བར་བྱིན་གྱིས་བརླབ། ཨ་ཀཱ་རོས་ཕུལ། འདོད་པའི་དོན་ལ་གསོལ་བ་བཏབ།
དེ་ནས་མདུན་བསྐྱེད་ལ་དམིགས་པའི་བཟླས་པ་ཅི་ནུས་ཞིག་བྱ་སྟེ། སློབ་དཔོན་གྱི་བྱ་བའི་རིམ་པའོ། ། དེ་ནས་སློབ་མ་རྣམས་ཁྲུས་བྱས། ཕྱག་དང་མཎྜལ་ཕུལ་ནས། ཀུན་མཁྱེན་ཡེ་ཤེས་སོགས་སམ། དུས་གསུམ་སངས་རྒྱས་ཐམས་ཅད་དང༌། ། ལྷག་པ་ལྷ་ཡི་ངོ་བོ་ཉིད། ། དཔལ་ལྡན་བླ་མའི་བཀའ་དྲིན་གྱིས། ། བདག་ལ་རྗེས་གནང་སྩལ་དུ་གསོལ། ། ཞེས་ལན་གསུམ་གྱིས་གསོལ་བ་བཏབ།
དཀོན་མཆོག་གསུམ་ལ་སོགས་ཀྱིས་རྒྱུན་བཤགས་བྱའོ། ། རྗེས་གནང་དངོས་གཞི་ལ། རྗེས་སུ་བཟླས་པའི་ལུང༌། བྱིན་གྱིས་བརླབས་པའི་ལུང༌། དམ་བཅའ་བའི་ལུང་གསུམ་གྱི་དང་པོ་ནི། སློབ་མ་འཇམ་དབྱངས་སུ་བསྒོམ་དུ་བཅུག སློབ་དཔོན་ལ་གུས་འདུད་བྱས་པས། ཐུགས་ཀ་ནས་འོད་འཕྲོས་མདུན་བསྐྱེད་དང༌། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཐུགས་ཀ་ནས་འཇམ་པའི་དབྱངས་ཀྱི་སྐུ་དཔག་ཏུ་མེད་པ་བྱུང་སྟེ། སློབ་མ་ལ་ཐིམ་པར་དཔོན་སློབ་གཉིས་ཀས་བསམ།
དེ་ནས་གཉིས་ཀའི་ཐུགས་ཀར་ཟླ་བའི་སྟེང་དུ་ཤེས་རབ་ཀྱི་འཁོར་ལོ་རྩིབས་བཞི་པའི་ལྟེ་བར་ཨ་དྷཱིཿ རྩིབས་བཞི་ལ་གཡས་སྐོར་དུ་ར་པ་ཙ་ན་བཀོད། སློབ་དཔོན་གྱི་ཐུགས་ཀའི་འཁོར་ལོ་ལས་སྔགས་ཀྱི་ཕྲེང་བ་ཞལ་ནས་ཐོན། སློབ་མའི་ཁར་ཞུགས། སྙིང་གའི་འཁོར་ལོ་ལ་ཐིམ་པས་ཤེས་རབ་རྒྱས་པར་བསམས་ལ། སྔགས་ཀྱི་རྗེས་ཟློས་ལན་མང་དུ་བྱ། ཡང་སློབ་མའི་མགྲིན་པར་དྷཱིཿམགོ་ཕུགས་སུ་བསྟན་པར་བསམས་ལ། དེའི་འོད་ཀྱིས་ངག་གི་ཉེས་སྐྱོན་ཐམས་ཅད་སྦྱངས། སངས་རྒྱས་ཐམས་ཅད་ཀྱི་གསུང་གི་ཡོན་ཏན་ཐམས་ཅད་བསྡུས་པར་བསམས་ལ་དྷཱིཿཞེས་ཅི་ནུས་བཟླས་སོ། ། གཉིས་པ་བྱིན་གྱིས་བརླབས་པའི་ལུང་ནི།
སློབ་མས། བཅོམ་ལྡན་བདག་གིས་བཟུང་ལགས་ཀྱི། ། བདག་ལ་འགོ་བར་མཛད་དུ་གསོལ། ། ཞེས་བརྗོད། སློབ་དཔོན་གྱིས་དེའི་མགོར་མེ་ཏོག་བཞག བཅོམ་ལྡན་འདི་ལ་སྩལ་ལགས་ཀྱི། ། བཅོམ་ལྡན་འདི་ལ་བྱིན་གྱིས་རློབས། ། ཞེས་བརྗོད་པས། སློབ་དཔོན་དང་འཇམ་དབྱངས་གཉིས་ཀྱི་བྱིན་རླབས་ཞུགས་པར་བསམ། གསུམ་པ་དམ་བཅའ་བའི་ལུང་ནི།
སློབ་མས་ཐལ་མོ་སྦྱར་ལ། སློབ་དཔོན་དགོངས་སུ་གསོལ། བདག་མིང་འདི་ཞེས་བགྱི་བས། དུས་ད་ནས་བཟུང་སྟེ། ཅི་སྲིད་བྱང་ཆུབ་སྙིང་པོ་ལ་མཆིས་གྱི་བར་དུ། རྗེ་བཙུན་འཇམ་པའི་དབྱངས་ཡི་དམ་གྱི་ལྷར་གཟུང་བར་བགྱིའོ། ། ལན་གསུམ་བརྗོད། བསྒོམ་བཟླས་མ་ཆགས་པར་བྱེད་པར་འདོད་ན་འདིར་ཁས་ལེན་དུ་བཅུག་གོ ། དེ་ནས་སྡོམ་པ་བསྡུས་ཏེ་ཁས་བླངས་པ་དང༌། ཡོན་འབུལ་བ་རྣམས་བྱ་སྟེ་རྗེས་གནང་ངོ༌། །
དེ་ནས་མདུན་བསྐྱེད་ཀྱི་ལྷ་ལ་མཆོད་བསྟོད་བྱ། དངོས་གྲུབ་བླངས་ལ་གཤེགས་སུ་གསོལ། ལས་ཀྱི་རྗེས་མི་མངོན་པར་བྱའོ།། །། ༄༅། །འོད་དཔག་མེད་ཀྱི་ཚེ་སྒྲུབ་བཞུགས་སོ།། ༈ །སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་ཚེ་དཔག་ཏུ་མེད་པའི་བསྒོམ་བཟླས་ལ་འཇུག་པར་བགྱིའོ། ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་རང་གི་གནས་ཁང་ནུབ་ཕྱོགས་བདེ་བ་ཅན་གྱི་ཞིང་ཁམས་སུ་གྱུར་པའི་མདུན་དུ། རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བའི་སྟེང་དུ། སྐད་ཅིག་གིས་རྒྱལ་བ་ཚེ་དཔག་ཏུ་མེད་པ་སྐུ་མདོག་དམར་པོ་ཞལ་གཅིག་ཕྱག་གཉིས་ཀྱིས་མཉམ་གཞག་གི་ཕྱག་རྒྱ་མཛད་པའི་སྟེང་དུ།
འཆི་མེད་ཡེ་ཤེས་ཀྱི་བདུད་རྩིས་གང་བའི་ལྷུང་བཟེད་འཛིན་པ། དབུ་གཙུག་ཏོར་དང་བཅས་ཤིང་ཚངས་པར་སྤྱོད་པའི་ཆ་ལུགས་འཛིན་པ། ཞལ་འཛུམ་པ་གདང་ལྡན་ཞིང་འོད་ཟེར་གྱིས་བརྒྱན་པ། ན་བཟའ་ཆོས་གོས་ངུར་སྨྲིག་དང་བཅས་ཤིང༌། ཞབས་རྡོ་རྗེ་སྐྱིལ་ཀྲུང་གིས་བཞུགས་པ། དེའི་མཐའ་སྐོར་དུ་བླ་མ་བརྒྱུད་པ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་ཞིང་མངོན་སུམ་དུ་བཞུགས་པ། འཇིག་རྟེན་འདྲེན་པ་སོགས། ཨོཾ་སརྦ་ཏ་ཐཱ་ག་ཏ་ཨཱརྻ་ཨ་པ་རི་མི་ཏ་ཨརྒྷཾ་སོགས། དཀོན་མཆོག་གསུམ་ལ་བདག་སྐྱབས་མཆི། ། སོགས།
བཅོམ་ལྡན་འདས་རྒྱལ་བ་ཚེ་དཔག་ཏུ་མེད་པས་བདག་ལ་འཆི་མེད་ཚེའི་དངོས་གྲུབ་མ་ལུས་པ་སྩལ་དུ་གསོལ། ལན་གསུམ། བཅོམ་ལྡན་འདས་ཀྱི་ཕྱག་གི་མཐིལ་གྱི་ལྷུང་བཟེད་ལས་འོད་ཟེར་དཔག་ཏུ་མེད་པ་འཕྲོས། ཕྱོགས་བཅུའི་སངས་རྒྱས་བྱང་ཆུབ་སེམས་དཔའ་ལྷ་དང་མིའི་བྲམ་ཟེ་དང༌། དྲང་སྲོང་ཚེའི་རིག་པ་འཛིན་པ་རྣམས་ཀྱི་ཐུགས་ཀ་ནས་འཆི་མེད་ཡེ་ཤེས་ཀྱི་བདུད་རྩིའི་ཆུ་རྒྱུན་དཔག་ཏུ་མེད་པ་སྤྱན་དྲངས། ཕྱག་གི་མཐིལ་གྱི་ལྷུང་བཟེད་ཀྱི་ནང་གི་བདུད་རྩི་ལ་ཐིམ་པས་འཆི་མེད་ཡེ་ཤེས་ཀྱི་བདུད་རྩིའི་ཆུ་རྒྱུན་དུ་གྱུར་པར་བསམ། དེ་ནས་རང་གི་སྣ་བུག་གཉིས་ནས་རླུང་ཕྱིར་བཏང་བ་ལྷུང་བཟེད་ལ་རེག་པས། རླུང་དེ་འོད་ཟེར་ལྔའི་རྒྱུན་ལམ་དུ་གྱུར་པར་བསམ། ཡང་རང་གི་རླུང་ཕྱིར་བཏང༌། སླར་ནང་དུ་རྔུབས་པས་ལྷུང་བཟེད་ཀྱི་ནང་གི་བདུད་རྩི་སྤྱན་དྲངས།
སྣ་སྒོ་གཉིས་ནས་ཞུགས། ལུས་ཀྱི་ནང་ཐམས་ཅད་མེར་གྱིས་ཁེངས་པར་བསམས་ལ་ལན་བདུན་ནམ་གསུམ་བྱ། མཐར་དེ་ནས་བཅོམ་ལྡན་འདས་ཀྱི་སྐུ་ལ་ཤེས་པ་གཏད་ལ། ཨོཾ་ཨ་མ་ར་ཎི་ཛཱི་ཝནྟི་ཡེ་སྭཱ་ཧཱ། ལྔ་བརྒྱ་བཟླས། མཐར་སྔར་བཞིན་གསོལ་བ་བཏབ་ནས་བཅོམ་ལྡན་འདས་རང་ལ་བསྟིམ་པའམ། མི་དམིགས་པར་བསམ་པ་གང་རུང་བྱས་ནས། དགེ་བ་འདི་ཡིས་མྱུར་དུ་བདག ། ནས། དེ་ཡི་ས་ལ་འགོད་པར་ཤོག །
ཅེས་སོགས་ཀྱིས་བསྔོ་བ་སྨོན་ལམ་བྱ། དགེ་ལེགས་བསམ་འགྲུབ་ལ་གནང་བའོ།། །། ༄༅། །འཕགས་པ་སེང་གེ་སྒྲའི་སྒྲུབ་ཐབས་བཞུགས་སོ།། ༈ །ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ། བྱང་ཆུབ་སྙིང་པོ་ལ་མཆིས་ཀྱི་བར་དུ། བླ་མ་ལ་སྐྱབས་སུ་མཆིའོ། ། སངས་རྒྱས་ལ་སྐྱབས་སུ་མཆིའོ། ། ཆོས་ལ་སྐྱབས་སུ་མཆིའོ། ། དགེ་འདུན་ལ་སྐྱབས་སུ་མཆིའོ། ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ།
དེའི་ཆེད་དུ་བདག་གིས་འཕགས་པ་སེང་གེ་སྒྲ་བསྒོམ་པར་བགྱིའོ། ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་སིཾ་ལས་སེང་གེ་དཀར་པོ་མགོ་གཡས་སུ་བསྟན་པའི་སྟེང་དུ། པཾ་ལས་པདྨ་ཨ་ལས་ཟླ་བའི་དཀྱིལ་འཁོར། དེའི་སྟེང་དུ་ཡི་གེ་ཧྲཱིཿདཀར་པོ་དེ་ལས་འོད་ཟེར་འཕྲོས་འཕགས་པ་མཆོད། སེམས་ཅན་ཐམས་ཅད་ཀྱི་ཀླུ་དང་ས་བདག་གི་གནོད་པ་ཐམས་ཅད་བཅོམ། ཚུར་འདུས་ཡོངས་སུ་གྱུར་པ་ལས། བདག་ཉིད་འཕགས་པ་སེང་གེའི་སྒྲ་སྐུ་མདོག་དཀར་པོ་ཞལ་གཅིག་ཕྱག་གཉིས་པ། ཞབས་གཉིས་རོལ་པའི་སྟབས་ཀྱིས་བཞུགས་པ། ཕྱག་གཡས་པ་མཆོག་སྦྱིན་དང༌།
གཡོན་པ་པདྨ་དཀར་པོ་བསྣམས་པ། རྒྱན་སྤངས་ཤིང་དཀའ་ཐུབ་ཀྱི་ཆ་ལུགས་ཅན། ཞལ་འཛུམ་བག་དང་ལྡན་ཞིང་དབུའི་གཙུག་ཏོར་དང་བཅས་པ། དེའི་གཡས་སུ་ཏྲི་ཤཱུ་ལ་ལ་སྦྲུལ་གཉིས་མགོ་གྱེན་དུ་བསྟན་ནས་དཀྲིས་པ། གཡོན་དུ་པདྨ་དཀར་པོ་ལ་གནས་པའི་ཐོད་པ་འབྲུ་དང༌། བཅུད་སྣ་ཚོགས་ཀྱིས་གང་བ། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཧཱུྃ་ལས་འོད་འཕྲོས་འཕགས་པ་སེང་གེ་སྒྲ་ལ་སངས་རྒྱས་དང་བྱང་ཆུབ་སེམས་དཔའ་བསྐོར་བ་ཨོཾ་བཛྲ་ས་མཱ་ཛཿ
ཛཿཧཱུྃ་བྃ་ཧོཿ རང་ལ་གཉིས་སུ་མེད་པར་ཐིམ། ནམ་མཁར་གནས་པའི་དེ་བཞིན་གཤེགས་པ་རྣམས་ཀྱིས། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་དབང་བསྐུར། སྐུ་གང༌། དྲི་མ་དག ཆུ་ལྷག་མ་ཡར་ལུད་པ་ལས་སྤྱི་བོར་འོད་དཔག་མེད་ཀྱིས་དབུར་བརྒྱན། སྙིང་གར་ཟླ་བ་ལ་ཧྲཱིཿདཀར་པོའི་མཐར་སྔགས་ཀྱིས་བསྐོར་བ་ལས་འོད་འཕྲོས་འཕགས་པ་མཆོད། བདག་དང་སེམས་ཅན་ཐམས་ཅད་ཀྱི་ཀླུ་དང་ས་བདག་གི་གནོད་པ་དང༌།
ནད་དང་སྡུག་བསྔལ་ཐམས་ཅད་བཅོམ་པར་བསམ་ཞིང་སྔགས་བཟླས་པར་བྱའོ། ། ཨོཾ་ཨཱཿཧྲཱིཿསིཾ་ཧ་ནཱ་ད་ཧཱུྃ་ཕཊ། ཅེས་དང༌། གཟུངས་རིང་ཅི་ནུས་བཟླས་འདི་བཞིན། ན་མོ་རཏྣ་ཏྲ་ཡཱ་ཡ། ན་མཿཨཱརྻ་ཨ་ཝ་ལོ་ཀི་ཏེ་ཤྭ་རཱ་ཡ། བོ་དྷི་ས་ཏྭཱ་ཡ། མ་ཧཱ་སཏྭཱ་ཡ། མ་ཧཱ་ཀ་རུ་ཎི་ཀཱ་ཡ། ཏདྱ་ཐཱ།
ཨོཾ་ཨ་ཀ་ཊེ། བི་ཀ་ཊེ། ནི་ཀ་ཊེ། ཀ་ཊཾ་ཀ་ཊེ། ཀ་རོ་ཊ་བིརྻེ་སྭཱ་ཧཱ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི། ཀླུ་དང་ས་བདག་གི་གནོད་པ་དང༌། ནད་དང་སྡུག་བསྔལ་ཐམས་ཅད་ཞི་བར་མཛད་དུ་གསོལ། དགེ་བ་འདི་ཡིས་མྱུར་དུ་བདག ། འཇིག་རྟེན་དབང་ཕྱུག་འགྲུབ་གྱུར་ནས། །
འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། ཕུ་གསུམ་པ་ལ་གནང་བའོ།། །། ༄། །སྣ་ཚོགས་ཡུམ་གྱི་སྒྲུབ་ཐབས་བཞུགས་སོ།། ༈ །སྐྱབས་འགྲོ་སེམས་བསྐྱེད་སྔོན་དུ་འགྲོ་བས། ། རང་གི་སྙིང་གར་ཟླ་བའི་དཀྱིལ་འཁོར་ལ། ལྷ་མོ་སྣ་ཚོགས་ཡུམ་པདྨའི་འདུག་སྟངས་ཀྱིས་བཞུགས་པ། སྐུ་མདོག་དཀར་མོ། ཞལ་གཅིག་ཕྱག་གཉིས་མ། པདྨ་དང་མཆོག་སྦྱིན་གྱི་ཕྱག་རྒྱ་ཅན་དུ་བསྒོམས་ལ།
ཨོཾ་ཕྲེཾ་བི་ཤྭ་མཱ་ཏཱ། བཛྲ་ཀཎྜ་ཀཱ་ན། ནཱ་ཤ་ཡ་ནཱ་ཤ་ཡ། མ་མ་ཤཱནྟིཾ་ཀུ་རུ་ཀུ་རུ་སྭཱ་ཧཱ། ཞེས་མི་ཚིག་གིས་བར་མ་ཆོད་པར་སུམ་བརྒྱ་ལ་སོགས་པ་བཟླས་ལ། མཐར་རླུང་བུམ་པ་ཅན་བཟུང༌། མཇུག་ཏུ་དགེ་བའི་རྩ་བ་བྱང་ཆུབ་ཏུ་བསྔོའོ། ། ཞེས་པ་གྲྭ་པ་གཅིག་ལ་གནང་ངོ༌།། །། ༄། །རྨ་བྱ་ཆེན་མོའི་སྒྲུབ་ཐབས་བཞུགས་སོ།། ༈ །རིག་སྔགས་ཀྱི་རྒྱལ་མོ་རྨ་བྱ་ཆེན་མོ་ལ་ཕྱག་འཚལ་ལོ། །
འདིའི་ཚེ་སྒྲུབ་ཉམས་སུ་ལེན་པར་འདོད་པས། ཐོ་རངས་བྱ་ཁྭ་ཏའི་སྐད་མི་གྲགས་པའི་ཚེ་མལ་ནས་ལངས་ཏེ། སྐྱབས་འགྲོ་སེམས་བསྐྱེད་སྔོན་དུ་སོང་ནས། རང་གི་སྤྱི་བོར་པདྨ་དང་ཟླ་བའི་དཀྱིལ་འཁོར་གྱི་སྟེང་དུ། མཾ་ལྗང་གུ་ལས་འོད་ཟེར་འཕྲོས། སེམས་ཅན་གྱི་དོན་བྱས། ཚུར་འདུས་ཡོངས་སུ་འདུས་པ་ལས། རིག་སྔགས་ཀྱི་རྒྱལ་མོ་རྨ་བྱ་ཆེན་མོ་སྐུ་མདོག་ལྗང་གུ། ཞལ་གཅིག་ཕྱག་གཉིས་མ། ཞལ་འཛུམ་བག་དང་ལྡན་པ།
ཕྱག་གཡས་པ་སྐྱབས་སྦྱིན་གྱི་ཕྱག་རྒྱས་རྨ་བྱའི་མཇུག་སྒྲོ་དང༌། གཡོན་པས་མཉམ་གཞག་གི་ཕྱག་རྒྱས་འཆི་མེད་ཡེ་ཤེས་ཀྱི་བདུད་རྩིས་གང་བའི་བུམ་པ་འཛིན་པ། སེམས་དཔའི་སྐྱིལ་མོ་ཀྲུང་གིས་བཞུགས་པ། རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟའ་ཅན་དུ་བསྐྱེད། དེའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་མཾ་ལྗང་གུ། དེ་ལས་འོད་ཟེར་འཕྲོས། ཕྱོགས་བཅུའི་སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀ་ནས་འཆི་མེད་ཡེ་ཤེས་ཀྱི་བདུད་རྩིའི་ཆུ་རྒྱུན་དཔག་ཏུ་མེད་པ་སྤྱན་དྲངས། ཐུགས་ཀའི་མཾ་ཡིག་ལ་ཐིམ་པས། བཅོམ་ལྡན་འདས་མས་བདག་ལ་འཆི་མེད་ཚེའི་དངོས་གྲུབ་མ་ལུས་པ་སྩལ་དུ་གསོལ་ཞེས་གསོལ་བ་བཏབ་པས།
དེ་ལས་བདུད་རྩིའི་རྒྱུན་བབས་པས། བཅོམ་ལྡན་འདས་མའི་སྐུ་གང་བ་སྤུའི་བུ་གའི་སྒོ་ཐམས་ཅད་ནས་ཟགས། རང་གི་སྤྱི་གཙུག་ནས་ཞུགས། སྙིང་གར་ཐིམ། ལུས་ཐམས་ཅད་འཆི་མེད་ཀྱི་བདུད་རྩིས་གང་བར་བསམས་ལ། ཨོཾ་ཨ་མ་ར་ཎི་ཛཱི་ཝནྟ་ཡེ་སྭཱ་ཧཱ། ཞེས་མ་ཡེངས་པར་སྟོང་ཕྲག་རེ་བཟླས། མཐར་བཅོམ་ལྡན་འདས་མ་ལ་མོས་པ་རྩེ་གཅིག་ཏུ་བྱས་ལ། མརྒད་མདོག་མཚུངས་ཉི་མ་ལྟ་བུར་གསལ། ། ཉོན་མོངས་དུག་འཇོམས་རྨ་བྱའི་མཇུག་སྒྲོ་དང༌། །
དངོས་གྲུབ་ཀུན་སྩོལ་བདུད་རྩིའི་བུམ་པ་བསྣམས། ། རྨ་བྱ་ཆེན་མོའི་ཞབས་ལ་ཕྱག་འཚལ་ལོ། ། བཅོམ་ལྡན་འདས་མས་བདག་གི་ཚེའི་བར་དུ་གཅོད་པ་ཐམས་ཅད་ཉེ་བར་ཞི་ནས། ཚེ་རིང་དུ་འཚོ་བར་བྱིན་གྱིས་བརླབ་ཏུ་གསོལ། ཞེས་བརྗོད་པས་བཅོམ་ལྡན་འདས་མས་བདུད་རྩིའི་ཆུ་རྒྱུན་དུ་ཞུ་ནས་རང་ལ་ཐིམ་པར་བསམ། རྗེས་བསྔོ་བ་བྱའོ། ། དཔའ་བོ་གཅིག་གྲུབ་ཀྱི་རྒྱུད་ལས་གསུངས་པའི་མན་ངག རྗེ་བཙུན་རྡོ་རྗེ་འཆང་ཆེན་པོ་གྲགས་པ་རྒྱལ་མཚན་གྱི་དཀའ་འགྲེལ་ལས་བྱུང་བའི་དོན་མ་ནོར་བར་བཀོད་པའོ།། །། ༄། །སོ་སོར་འབྲང་མའི་སྒྲུབ་ཐབས་བཞུགས་སོ།། ༈ །དཔལ་སོ་སོར་འབྲང་མ་ལ་ཕྱག་འཚལ་ལོ། །
འདི་བསྒྲུབ་པར་འདོད་ན། སྐྱབས་འགྲོ་སེམས་བསྐྱེད་ཀྱི་རྗེས་སུ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ་གིས་སྟོང་པར་བསམ། སྟོང་པའི་ངང་ལས་པཾ་ལས་སྣ་ཚོགས་པདྨ་དང༌། ཨ་ལས་ཟླ་བའི་དཀྱིལ་འཁོར་གྱི་སྟེང་དུ། ཡི་གེ་པྲཾ་དཀར་པོ་དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས། རང་ཉིད་བཅོམ་ལྡན་འདས་མ་སོ་སོར་འབྲང་མ་སྐུ་མདོག་དཀར་མོ།
ཞལ་གཅིག་ཕྱག་གཉིས་མ། ཞལ་འཛུམ་བག་དང་ལྡན་པ། ཕྱག་གཡས་པས་རལ་གྲི་ནམ་མཁའ་ལ་འཕྱར་བ། གཡོན་པས་འཁོར་ལོ་དཀར་པོ་ཐུགས་ཀར་འཛིན་པ། ཞབས་གཉིས་ཟླུམ་པོའི་སྟབས་ཀྱིས་བཞུགས་པ། དབུ་སྐྲ་ནག་པོའི་ཐོར་ཅོག་ལ། མེ་ཏོག་གི་ཕྲེང་བའི་ཅོད་པཎ་གྱིས་མཛེས་པ། རིན་པོ་ཆེའི་རྒྱན་གྱིས་བརྒྱན་ཅིང༌། དར་གྱི་ཤམ་ཐབས་ཅན་དུ་བསམ། དེའི་དཔྲལ་བར་ཨོཾ་དཀར་པོ།
མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། ཐུགས་ཀའི་པྲཾ་ལས་འོད་ཟེར་འཕྲོས་པས། འོག་མིན་ནས་བཅོམ་ལྡན་འདས་མ་སོ་སོ་འབྲང་མ་ལ། སངས་རྒྱས་སྲས་བཅས་ཀྱིས་བསྐོར་བ་སྤྱན་དྲངས། ཛཿཧཱུྃ་བཾ་ཧོཿ རང་ལ་དབྱེར་མེད་དུ་འདྲེས། ནམ་མཁའ་ནས་རིགས་ལྔ་འཁོར་དང་བཅས་པས། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང༌།
བདུད་རྩིའི་ཆུས་སྤྱི་བོ་ནས་དབང་བསྐུར། སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུར་བརྒྱན་པར་བསམ་མོ། ། དེ་ནས་ཐུགས་ཀར་ཟླ་བའི་སྟེང་དུ་པྲཾ་དཀར་པོ། དེའི་མཐར། སྔགས་གཡས་སྐོར་དུ་བཀོད་པར་བསམ། དེ་ལས་འོད་འཕྲོས་སངས་རྒྱས་ཐམས་ཅད་ཀྱི་ཐུགས་ཀ་ནས་ཚེ་དང་དབང་ཕྱུག་ཐམས་ཅད་འོད་དཀར་པོའི་རྣམ་པས་སྙིང་གའི་ཡི་གེ་ལ་ཐིམ་པར་བསམས་ལ། ཨོཾ་མ་ཎི་དྷ་རི་བཛྲི་ཎི་མ་ཧཱ་པྲ་ཏི་ས་རེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཞེས་ངག་བཅད་དེ་ཅི་ནུས་སུ་བཟླས།
མཐར་རང་སོ་སོ་འབྲང་མར་གསལ་བའི་མཁའ་ནང་ནས། རྗེ་བཙུན་འཇམ་དབྱངས་ཀྱི་སྐུ་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་དོན་བྱས་པར་བསམ་ཞིང༌། སྔགས་ཅི་ནུས་བཟླས་ནས། བཅོམ་ལྡན་འདས་མས་བདག་ལ་ཚེ་དང་དབང་ཕྱུག་ཕུན་སུམ་ཚོགས་པའི་དངོས་གྲུབ་སྩལ་དུ་གསོལ། ཞེས་པའི་དངོས་གྲུབ་བླངས་ལ། དགེ་བའི་རྩ་བ་སངས་རྒྱས་སུ་བསྔོ། འདི་ནི་རྡོ་རྗེ་གུར་གྱི་ལེའུ་བཅོ་ལྔ་པར། བུད་མེད་གང་ཞིག་བུ་འདོད་པ། ། སོ་སོ་འབྲང་མ་རྟག་དྲན་བྱ། །
ཅེས་པའི་དོན། རྗེ་བཙུན་ཆེན་པོའི་གདམས་ངག་ལྟར། ཤཱཀྱའི་དགེ་སློང་ཀུན་དགའ་བཟང་པོས་བྲིས་པའོ།། །། ༄། །རྟ་མགྲིན་གྱི་སྒྲུབ་ཐབས་བཞུགས་སོ།། ༈ །སེམས་ཅན་ཐམས་ཅད་བླ་མ་ལ་སྐྱབས་སུ་མཆིའོ། ། སངས་རྒྱས་ལ་སྐྱབས་སུ་མཆིའོ། ། ཆོས་ལ་སྐྱབས་སུ་མཆིའོ། ། དགེ་འདུན་ལ་སྐྱབས་སུ་མཆིའོ། ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་བདག་གིས་ཁྲོ་བོའི་རྒྱལ་པོ་རྟ་མགྲིན་བསྒོམ།
ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་པཾ་ལས་པདྨ་དང༌། རཾ་ལས་ཉི་མའི་སྟེང་དུ། ཧཱུྃ་མཐིང་ནག་དེ་ལས་འོད་འཕྲོས། བགེགས་དང་བར་དུ་གཅོད་པ་ཐམས་ཅད་ཚར་བཅད། ཚུར་འདུས་ཡོངས་སུ་གྱུར་པ་ལ། རང་ཉིད་དཔལ་རྟ་མགྲིན་སྐུ་མདོག་ནག་པོ། ཞལ་གཅིག་ཕྱག་གཉིས་པ། གཡས་ཡེ་ཤེས་ཀྱི་རལ་གྲི་མེ་འབར་བ་ནམ་མཁའ་ལ་འཕྱར་བ། གཡོན་པས་སྡིགས་མཛུབ་མཛད་པ།
སྤྱན་གསུམ་དང་ལྡན་ཞིང༌། ཞལ་མཆེ་བ་གཙིགས་པ། དབུ་སྐྲ་སེར་པོ་གྱེན་དུ་བརྫེས་ཤིང༌། སྤྱི་གཙུག་ན་རྟ་མགོས་མཚན་པ། སྦྲུལ་དང་རུས་པའི་རྒྱན་གྱིས་བརྒྱན་ཅིང༌། སྟག་གི་པགས་པའི་ཤམ་ཐབས་ཅན། ཞབས་གཡོན་བརྐྱང་ཞིང་གཡས་བསྐུམ་པའི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ།
ཧཱུྃ་ལས་འོད་འཕྲོས། སངས་རྒྱས་ཐམས་ཅད་དཔལ་རྟ་མགྲིན་གྱི་རྣམ་པར་སྤྱན་དྲངས། ཛཿཧཱུྃ་བཾ་ཧོཿ བདག་ལ་གཉིས་སུ་མེད་པར་ཐིམ། ནམ་མཁར་གནས་པའི་སངས་རྒྱས་ཐམས་ཅད་ཀྱིས། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། དབང་བསྐུར། དྲི་མ་དག ཆུ་ལྷག་མ་ཡར་ལུད་པ་ལས། མི་བསྐྱོད་པས་དབུར་བརྒྱན།
ཐུགས་ཀར་ཉི་མའི་སྟེང་དུ་ཧཱུྃ་མཐིང་ནག་གི་མཐར་སྔགས་ཕྲེང་གིས་བསྐོར་བ་ལས་འོད་འཕྲོས་བགེགས་དང་བར་དུ་གཅོད་པ་ཐམས་ཅད་ཚར་བཅད་པར་བསམས་ཤིང༌།་་་་་ ཨོཾ་ཧྲཱི་པདྨཱནྟ་ཀྲིཏ་བཛྲ་ཀྲོ་དྷ་ཧ་ཡ་གྲི་ཝ་ཧུ་ལུ་ཧུ་ལུ་ཧཱུྃ་ཕཊ། ཅེས་ཅི་ནུས་བཟླས་སོ། ། བཅོམ་ལྡན་འདས་བདག་གི་ནད་དང༌། གདོན་དང༌། བགེགས་དང༌། བར་དུ་གཅོད་པ་ཐམས་ཅད་ཉེ་བར་ཞི་བར་མཛད་དུ་གསོལ། ། དགེ་བ་འདི་ཡིས་མྱུར་དུ་བདག ། ཁྲོ་རྒྱལ་རྟ་མགྲིན་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། །
དེ་ཡི་ས་ལ་འགོད་པར་ཤོག ། ཨ་ཀ་ཨེ་ཇོའི་དོན་དུ་མཛད་པའོ།། །། ༄། །བདེ་གཤེགས་བརྒྱད་ཀྱི་མཆོད་པའི་ཆོ་ག་བཞུགས་སོ།། ༈ །ན་མོ་བུདྡྷཱ་ཡ། འགྲོ་བའི་བླ་མ་སྟོན་པ་རྫོགས་སངས་རྒྱས། ། སྲས་དང་སློབ་མར་བཅས་ལ་གུས་བཏུད་དེ། ། བདེ་གཤེགས་བརྒྱད་ཀྱི་མཆོད་པའི་ཆོ་གའི་རིམ། ། མ་ནོར་གཞུང་གི་དགོངས་པ་འདིར་ངེས་བྱ། ། འདིར་བྱང་ཆུབ་སེམས་དཔའ་ཞི་བ་འཚོའི་ཞལ་སྔ་ནས། ། ཆོས་ཀྱི་རྒྱལ་པོ་ཁྲི་སྲོང་ལྡེ་བཙན་གྱི་སྐུ་རིམ་དུ།
དེ་བཞིན་གཤེགས་པ་བདུན་གྱི་ཆོ་ག་དང༌། གཙུག་ཏོར་དྲི་མེད་ཀྱི་ཆོ་ག་གཉིས་མཛད་པ་ལས། དང་པོ་ཉམས་སུ་ལེན་པར་འདོད་ན། སྦྱོར་དངོས་རྗེས་གསུམ་གྱི་དང་པོ་ནི། ས་གཞི་བསྟར་བ་སྤོས་ཆུས་ཟླུམ་པོར་བྱུག་པ་ལ། འོག་ནས་འབྱུང་བ་ལྟར་མེ་ཏོག་གི་ཚོམ་བུ་བཀོད། སྤྲོ་ན་ཚོན་ཕྱེའམ་ཞེས་གསུངས་པས། རྡུལ་ཚོན་གྱི་དཀྱིལ་འཁོར་གྲུ་བཞི་སྒོ་བཞི་རྟ་བབས་བཞི་ཡིས་བརྒྱན་པ། ཕྱི་པདྨའི་ཕྲེང་བ་དང༌། འོད་ཟེར་ལྔས་བསྐོར་བའི་དབུས་སུ།
མཆིམས་པས། པདྨ་རིམ་པ་གསུམ་གྱི་དང་པོ་ལ་བརྒྱད། བར་པ་ལ་བཅུ་དྲུག ཕྱི་མ་ལ་ཉེར་གཉིས་བྱེད་པ་ནི་གཞུང་དང་མི་མཐུན་པས། འདིར་དབུས་སུ། ལྷ་སྣམ་དཀར་པོ་གྲུ་བཞི་པ། དེའི་ཕྱི་རོལ་དུ། ཤར་སྔོ། ལྷོ་སེར། ནུབ་དམར།
བྱང་ལྗང་བའི་ལྷ་སྣམ་གྲུ་བཞི་པ་གཉིས་བྱས་ལ། དེའི་དབུས་དང་ཕྱོགས་མཚམས་བརྒྱད་དུ། མེ་ཏོག་གི་ཚོམ་བུའམ། ཚོན་སྤུངས་རེ་རེ། དེའི་ཕྱི་རོལ་དུ་མཚམས་བཞིར་རེ་རེ་དང༌། ཕྱོགས་བཞིར་གསུམ་གསུམ་སྟེ་བཅུ་དྲུག དེའི་ཕྱི་རོལ་དུ། ཤར་སྒོའི་གཡོན་ཕྱོགས་ནས་ནུབ་སྒོའི་བར་ལ། མཚམས་གཉིས་སུ་རེ་རེ། ཤར་ནུབ་ཏུ་གསུམ་གསུམ།
བྱང་ཕྱོགས་སུ་བཞི་སྟེ་བཅུ་གཉིས་བཀོད། ལྷོ་སྒོའི་གཡས་གཡོན་དུ་རེ་རེ་དང༌། སྒོ་བཞིར་རེ་རེ་བཀོད་དོ། ། དེ་རྣམས་ཀྱང་པདྨའི་དབུས་ཀྱི་ཚོམ་བུ་དགུ་ནི། མེ་ཏོག་གི་ཚོམ་བུའམ། ཚོན་སྤུངས་སུ་བྱས་ལ། གཞན་རྣམས་ནི་པདྨ་དང་ཟླ་བའི་གདན་རེ་རེ་བྱའོ། ། མདོ་དང་གཞུང་གཉིས་ཀར་དེ་ཙམ་ལས་བཤད་པ་མི་སྣང་ཡང༌། རྒྱ་སྟོན་གྱིས། སྣམ་བུ་ཐ་མའི་གཡས་གྲལ་དུ་ཕྱོགས་སྐྱོང་བཅུ།
ཉི་མ་དང་ཟླ་བ་གཉིས་ཏེ་བཅུ་གཉིས་པོ་གཡོན་གྲལ་དང་མཐུན་པར་དགོད་པར་འདོད་ལ། མཆིམས་ལ་སོགས་པས་ཕྱོགས་སྐྱོང་བཅུ་པོ་ཙམ་ཞིག་དགོད་པར་འདོད་དོ། ། དེའི་མཐའ་སྐོར་དུ། ལྷ་རེ་རེ་ལ་མཆོད་པ་རྣམས་བདུན་བདུན་ལས་མི་ཉུང་བར་བཤམ། མཎྜལ་དེའི་ཤར་ཕྱོགས་སུ་བུམ་པ་དྲི་བཟང་གི་ཆུས་གང་བ་ཁ་རྒྱན་དང་བཅས་པ་དང༌། རྡོ་རྗེ་གཟུངས་ཐག་ཀྱང་བཞག་གོ ། གཉིས་པ་དངོས་གཞི་ནི། སྟན་བདེ་བ་ལ་འདུག་ནས། སྐྱབས་སུ་འགྲོ་བ་མང་དུ་བྱས་ལ། ཆོས་ཐམས་ཅད་སྟོང་ཞིང་བདག་མེད་པ་ཡིན་པ་ལ།
དེ་ལྟར་མ་རྟོགས་པའི་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར། སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར། སྡུག་བསྔལ་མེད་པའི་བདེ་བ་དང་མི་འབྲལ་བར། བདེ་སྡུག་གི་རྒྱུ་ཆགས་སྡང་ཉེ་རིང་ཐམས་ཅད་དང་བྲལ་བའི་བཏང་སྙོམས་ལ་གནས་པར་གྱུར་ཅིག ཅེས་སྟོང་ཉིད་དང༌། ཚད་མེད་པ་བཞི་བསྒོམས་ནས། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་དོན་དུ་དེ་བཞིན་གཤེགས་པ་འཁོར་དང་བཅས་པ་ལ། ཕྱག་འཚལ་ཞིང་མཆོད་པ་འབུལ་བ་དང་སྨོན་ལམ་ཁྱད་པར་ཅན་རྣམས་གདབ་པར་བགྱིའོ། ། ཞེས་སེམས་བསྐྱེད་ནས།
དཀོན་མཆོག་གསུམ་གྱི་བདེན་པ་དང༌། ། ཞེས་སོགས་ཆོ་ག་བཀླག་གོ ། སྤྱན་དྲངས་པའི་ཚིགས་བཅད་ནི། ཚུལ་ཁྲིམས་རྣམ་དག་ཤེས་རབ་ཤིན་ཏུ་དག ། དད་ལྡན་སྙིང་པོ་ཉན་ཐོས་ཆེ་རྣམས་ཀྱིས། ། མགོན་མེད་གྱུར་པ་བདག་ལ་རྗེས་བཟུང་བའི། ། དོན་མཛད་ཐུགས་རྗེས་གཤེགས་པར་མཛད་དུ་གསོལ། ། ཞེས་སམ། མ་ལུས་སེམས་ཅན་ཀུན་གྱི་མགོན་གྱུར་ཅིང༌། ། ཞེས་སོགས་ཤླཽ་ཀ་གསུམ་བརྗོད་པའི་མཐར་རོལ་མོ་བྱ།
དེ་ལྟར་སྤྱན་དྲངས་པའི་རྗེས་སོགས་གཞུང་བཞིན་ནམ། དེས་དམིགས་པ་མི་གསལ་ན། རྒྱ་སྟོན་གྱིས། སྤྱན་དྲངས་པའི་ལྷ་རྣམས་ཀྱི་ཞལ་ཕྱག་གསལ་འདེབས་པར་འདོད་པ་ཤིན་ཏུ་ལེགས་པས། དེ་ལྟར་སྤྱན་དྲངས་པས་སོ་སོའི་ཞིང་ཁམས་ནས་རྫུ་འཕྲུལ་གྱིས་ནམ་མཁའ་ལ་གཤེགས་ཏེ། མདུན་གྱི་མཎྜལ་རིན་པོ་ཆེ་སྣ་ཚོགས་ལས་གྲུབ་པའི་གཞལ་མེད་ཁང་ཆེན་པོ་གྲུ་བཞི་པ་སྒོ་བཞི་པ་རྟ་བབས་བཞིས་མཛེས་པར་བྱས་པ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ། བར་གྱི་སྣམ་བུ་རིམ་པ་གཉིས་པའི་དབུས་སུ་སྣ་ཚོགས་པདྨ་འདབ་མ་བརྒྱད་པའི་ལྟེ་བར། ཆོས་དཀོན་མཆོག་གི་ངོ་བོ་ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་མ་སྐུ་མདོག་དམར་སེར་ཞལ་གཅིག་ཕྱག་བཞི་མ། གཡས་དང་པོ་ཆོས་འཆད་ཀྱི་ཕྱག་རྒྱ།
གཉིས་པས་རྡོ་རྗེ། གཡོན་དང་པོ་མཉམ་གཞག གཉིས་པས་པུསྟི་འཛིན་པ། རྡོ་རྗེའི་སྐྱིལ་ཀྲུང་གིས་བཞུགས་པ། རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟས་མཛེས་པར་བྱས་ལ། ཕྱོགས་མཚམས་བརྒྱད་དུ། རིན་པོ་ཆེའི་ཁྲི་སེང་གེས་བཏེག་པ་བརྒྱད་ལ། ཤར་དུ་སྟོན་པ་ཤཱཀྱ་ཐུབ་པ་སྐུ་མདོག་སེར་པོ་གཡས་ས་གནོན་དང་གཡོན་མཉམ་གཞག་མཛད་པ། ལྷོར་སྒྲ་དབྱངས་རྒྱལ་པོ་སེར་པོ་གཡས་མཆོག་སྦྱིན་དང་གཡོན་མཉམ་གཞག ནུབ་ཏུ་མྱ་ངན་མེད་མཆོག་དཔལ་དམར་སྐྱ་མཉམ་གཞག
བྱང་དུ་མཚན་ལེགས་སེར་པོ་གཡས་མི་འཇིགས་པ་སྦྱིན་པ་དང་གཡོན་མཉམ་གཞག བྱང་ཤར་དུ་སངས་རྒྱས་སྨན་གྱི་བླ་སྐུ་མདོག་སྔོན་པོ་གཡས་མཆོག་སྦྱིན་གྱི་ཕྱག་རྒྱས་ཨ་རུ་ར་དང༌། གཡོན་མཉམ་གཞག་གི་ཕྱག་རྒྱས་ལྷུང་བཟེད་བསྣམས་པ། ཤར་ལྷོར་གསེར་བཟང་དྲི་མེད་སེར་པོ་ཕྱག་གཉིས་ཀྱིས་ཆོས་འཆད་ཀྱི་ཕྱག་རྒྱ་མཛད་པ། ལྷོ་ནུབ་ཏུ་ཆོས་གྲགས་རྒྱ་མཚོའི་དབྱངས་སྐུ་མདོག་དཀར་དམར་ཕྱག་གཉིས་ཀྱིས་ཆོས་འཆད་ཀྱི་ཕྱག་རྒྱ་མཛད་པ། ནུབ་བྱང་དུ་མངོན་མཁྱེན་རྒྱལ་པོ་སྐུ་མདོག་དམར་པོ་གཡས་མཆོག་སྦྱིན་དང་གཡོན་མཉམ་གཞག་གི་ཕྱག་རྒྱ་མཛད་པ། ཐམས་ཅད་ཀྱང་ན་བཟའ་ཆོས་གོས་ངུར་སྨྲིག་མནབས་ཤིང་རྡོ་རྗེའི་སྐྱིལ་ཀྲུང་ཅན། སྐུ་ལ་མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུས་སྤྲས་པ། གསུང་དབྱངས་ཀྱི་ཡན་ལག་དྲུག་ཅུ་དང་ལྡན་པ།
ཐུགས་ཤེས་བྱ་ཇི་ལྟ་བ་དང་ཇི་སྙེད་པ་མཁྱེན་པ། འོད་ཀྱི་དཀྱིལ་འཁོར་གྱིས་མཛེས་པར་བྱས་པའོ། ། བར་གྱི་སྣམ་བུ་དང་པོའི་ཤར་གྱི་དབུས་སུ་བྱང་ཆུབ་སེམས་དཔའ་འཇམ་པའི་དབྱངས་གུར་གུམ་གྱི་མདོག་ཅན་ཕྱག་གཡས་རལ་གྲི་དང༌། གཡོན་ཨུཏྤ་ལའི་སྟེང་ན་པུསྟི་འཛིན་པ། དེའི་གཡས་སུ་སྐྱབས་གྲོལ་དཀར་པོ་ཕྱག་གཉིས་ཀྱིས་རྡོ་རྗེ་ཁུ་ཚུར་གཉིས་བརླའི་སྟེང་དུ་བཞག་ནས། གཡོན་དུ་སྙེམས་པའི་ཚུལ་གྱིས་ཅུང་ཟད་འགྱིང་བ། དེའི་གཡས་བྱང་ཤར་གྱི་གྲྭར་ཉི་མ་ལྟར་རྣམ་པར་སྣང་བྱེད་དམར་སེར་གཡས་ཨུཏྤ་ལའི་སྟེང་ན་ཉི་མས་མཚན་པའི་གླེགས་བམ། གཡོན་རྡོ་རྗེ་ཁུ་ཚུར་དཀུར་བརྟེན་པ། འཇམ་དབྱངས་ཀྱི་གཡོན་དུ་ཕྱག་ན་རྡོ་རྗེ་ལྗང་གུ་གཡས་རྡོ་རྗེ་ཐུགས་ཀར་འཛིན་ཅིང༌། གཡོན་རིན་པོ་ཆེའི་ཕྲེང་བ་འཛིན་པ།
དེའི་གཡོན་ཤར་ལྷོའི་གྲྭར་ཟླ་བ་ལྟར་སྣང་བྱེད་དཀར་པོ། གཡས་ཨུཏྤ་ལའི་སྟེང་ན་གླེགས་བམ་ཟླ་བ་ཚེས་པས་མཚན་པ། གཡོན་རྡོ་རྗེ་ཁུ་ཚུར་དཀུར་བརྟེན་པའོ། ། དེ་ནས་གླེང་བཞི་ནས་འབྱུང་བ་བཅུ་གཅིག་ནི། ལྷོའི་སྣམ་བུ་ལ་སྤྱན་རས་གཟིགས་དཀར་པོ་གཡས་པདྨ་འཛིན་པ། དེའི་གཡོན་དུ་བློ་གྲོས་ཆེན་པོ་སེར་པོ་མིག་གིས་སྤྲས་པའི་པདྨ་འཛིན་པ། བྱམས་པ་མགོན་པོ་སེར་པོ་ཀླུ་ཤིང་གི་མེ་ཏོག་སྡོང་བུ་དང་བཅས་པའི་རིལ་བ་སྤྱི་བླུགས་ཀྱིས་སྤྲས་པ་འཛིན་པ། ལྷོ་ནུབ་ཀྱི་གྲྭར་སྤོབས་པ་བརྩེགས་དཀར་པོ་རལ་གྲི་འཛིན་པ། ནུབ་ཏུ་རྣམ་གནོན་དོན་ཡོད་དཀར་པོ་རལ་གྲི་འཛིན་པ། བལྟ་ན་སྡུག་དཀར་པོ་པདྨའི་སྡོང་བུའི་སྟེང་དུ་གླེགས་བམ་རིན་པོ་ཆེས་སྤྲས་པ་འཛིན་པ།
མུན་པ་ངེས་པར་འཇོམས་པའི་བློ་གྲོས་དཀར་པོ་དབྱུག་པ་འཛིན་པ། ནུབ་བྱང་གི་གྲྭར་བསམ་པ་ལེགས་པར་སེམས་དཔའ་དཀར་པོ་བུམ་པ་འཛིན་པ། བྱང་དུ་ལྷུན་པོ་བརྩེགས་དཀར་པོ་ཟླ་བ་ཕྱེད་པས་མཚན་པའི་པདྨའི་སྡོང་བུ་འཛིན་པ། སངས་སངས་པོའི་དབྱངས་སྔོ་སྐྱ་ཨུཏྤ་ལ་རིན་པོ་ཆེས་འབར་བ་དང་རྡོ་རྗེས་མཚན་པ་འཛིན་པ། རྡོ་རྗེ་རྩེ་འཛིན་རྒྱལ་པོ་སེར་པོ་རིན་པོ་ཆེའི་སྙེ་མ་འཛིན་པ། བཅུ་གཅིག་པོ་རྣམས་གཡས་པས་རང་རང་གི་ཕྱག་མཚན་ཐུགས་ཀར་འཛིན་ཅིང༌། གཡོན་རྡོ་རྗེ་ཁུ་ཚུར་དཀུར་བརྟེན་པ། བྱང་ཆུབ་སེམས་དཔའ་ཐམས་ཅད་ཀྱང་རིན་པོ་ཆེའི་རྒྱན་དང་དར་སྣ་ཚོགས་ཀྱིས་ན་བཟས་མཛེས་པ། ཞི་ཞིང་སྒེག་པའི་ཉམས་དང་ལྡན་པ་སེམས་དཔའི་སྐྱིལ་མོ་ཀྲུང་གིས་བཞུགས་པའོ། ། སྣམ་བུ་ཐ་མའི་ཤར་སྒོའི་གཡས་སུ་གནོད་སྦྱིན་གྱི་སྡེ་དཔོན་ཇི་འཇིགས་སེར་པོ་གཡས་རྡོ་རྗེ་འཛིན་པ།
དེའི་གཡས་སུ་རྡོ་རྗེ་སྨུག་ནག་རལ་གྲི། རྒྱན་འཛིན་སེར་པོ་དབྱུག་ཏོ། བྱང་ཤར་གྱི་གྲྭར་གཟའ་འཛིན་སྔོ་སྐྱ་དབྱུག་ཏོ། བྱང་དུ་རླུང་འཛིན་དམར་པོ་རྩེ་གསུམ། གནས་བཅས་དུད་ཁ་རལ་གྲི། དབང་འཛིན་དམར་པོ་དབྱུག་པ། གཏུན་འཛིན་སེར་པོ་དབྱུག་ཏོ། ནུབ་བྱང་གི་གྲྭར་སྨྲ་འཛིན་སེར་པོ་སྟྭ་རེ། ནུབ་ཏུ་བསམ་འཛིན་སེར་པོ་ཞགས་པ། སྔོ་འཛིན་སྔོན་པོ་དབྱུག་ཏོ།
རྫོགས་བྱེད་དམར་པོ་འཁོར་ལོ། གཡས་རང་རང་གི་ཕྱག་མཚན་ཐུགས་ཀར་འཛིན་ཅིང༌། གཡོན་རིན་པོ་ཆེ་སྣ་ཚོགས་སྐྱུགས་པའི་ནེའུ་ལེ་འཛིན་པ། རྒྱལ་པོ་རོལ་པའི་སྟབས་ཀྱིས་པདྨ་དང་དར་ཟབ་ཀྱི་གདན་ལ་བཞུགས་པ། རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟའ་ལྷབ་ལྷུབ་ཏུ་མནབས་པ། ལྟོ་བ་འཕྱང་ཞིང་གསུས་ཁྱིམ་ཆེ་བ་འཇིགས་ཤིང་རྔམས་པའི་ཆ་ལུགས་ཅན་ཏེ། དེ་ལྟ་བུའི་གནོད་སྦྱིན་གྱི་སྡེ་དཔོན་རྣམས་ཀྱང་གཡོན་གྲལ་ལ་བཞུགས་པའོ། ། གཡས་གྲལ་ལ། གཞུང་ལྟར་ན། ཚངས་པ་དང་བརྒྱ་བྱིན་གཉིས་བཀོད་པས་ཆོག་ལ།
རྒྱ་སྟོན་སོགས་ལྟར་ན། ཤར་སྒོའི་གཡས་སུ་ཤིང་རྟའི་སྟེང་དུ་ཉི་མ་དམར་པོ་ཕྱག་གཉིས་ཀྱིས་ཉི་མའི་དཀྱིལ་འཁོར་འཛིན་པ། དེའི་གཡོན་དུ་ངང་པའི་སྟེང་དུ་ཟླ་བ་དཀར་པོ་ཟླ་བ། ཚངས་པ་སེར་པོ་གདོང་བཞི་པ་ངང་པ་ལ་གནས་པ་གཡས་འཁོར་ལོ་དང་གཡོན་བུམ་པ། ཤར་ལྷོའི་གྲྭར་བརྒྱ་བྱིན་སེར་པོ་གླང་པོ་ཆེ་ལ་གནས་པ་རྡོ་རྗེ། ལྷོར་མེ་ལྷ་དམར་པོ་ར་སྐྱེས་ལ་གནས་པ་མེ་ཐབ། གཤིན་རྗེ་སྔོན་པོ་མ་ཧེ་ལ་གནས་པ་དབྱུག་ཏོ། སྲིན་པོ་ནག་པོ་རོ་ལངས་ལ་གནས་པ་རལ་གྲི། ཆུ་ལྷ་དཀར་པོ་ཆུ་སྲིན་ལ་གནས་པ་སྦྲུལ་ཞགས། ལྷོ་ནུབ་ཀྱི་གྲྭར་རླུང་ལྷ་སྔོ་སྐྱ་ཤ་བ་ལ་གནས་པ་བ་དན།
ནུབ་ཏུ་གནོད་སྦྱིན་སེར་པོ་རྟ་ལ་གནས་པ་དབྱུག་ཏོ། དབང་ལྡན་དཀར་པོ་གླང་ལ་གནས་པ་རྩེ་གསུམ། སའི་ལྷ་མོ་ཕག་པ་ལ་གནས་པ་ཕྱག་གཉིས་ཀྱིས་བུམ་པ་འཛིན་པ། ཐམས་ཅད་ཀྱང་རིན་པོ་ཆེའི་ཅོད་པཎ་དང་དར་གྱི་ན་བཟས་མཛེས་པ་སྟེ། དེ་ལྟར་ཕྱོགས་སྐྱོང་རྣམས་གཡས་གྲལ་ལ་བཞུགས་པར་འདོད་པ་ནི་གཞུང་ལས། ཀུ་བེ་ར་ལ་སོགས་པ་ཞེས་པའི་སོགས་ཁོངས་ཙམ་ལ་བརྟེན་པ་འདྲའོ། ། ཤར་སྒོར་རྒྱལ་པོ་ཆེན་པོ་ཡུལ་འཁོར་སྲུང་སྐུ་མདོག་དཀར་པོ་ཕྱག་གཉིས་ཀྱིས་པི་ཝང་འཛིན་པ། ལྷོ་སྒོར་འཕགས་སྐྱེས་པོ་སྔོན་པོ་རལ་གྲི། ནུབ་སྒོར་སྤྱན་མི་བཟང་དམར་པོ་སྤྲུལ་ཞགས། བྱང་སྒོར་རྣམ་ཐོས་སྲས་སེར་པོ་ནེའུ་ལེ་འཛིན་པ།
བཞི་ཀའང་ཞབས་གཉིས་མཉམ་པའི་སྟབས་ཅན་རིན་པོ་ཆེའི་ཅོད་པཎ་དང༌། ལྷ་རྫས་ཀྱི་དར་དམར་པོའི་ལྷབ་ལྷུབ་ཀྱིས་མཛེས་པའོ། ། དེ་ལྟར་སྤྱན་དྲངས་པའི་ལྷ་མདུན་དུ་བཞུགས་པ་རྣམས་ཀྱི་སྐུ་མདོག་དང་ཕྱག་མཚན་གསལ་བཏབ་ཅིང༌། བདག་ཉིད་ལྷར་མི་བསྐྱེད་པ་འདི་ནི། ལྷ་རྗེ་དཔོན་ལྟ་བུ་ལ་དངོས་གྲུབ་ལེན་པ་ཞེས་བྱ་བའི་རྒྱུད་ཀྱི་ལུགས་ཡིན་ནོ། ། སྐུ་མདོག་དང་ཕྱག་མཚན་རྣམས་ལ་མི་འདྲ་བ་དུ་མ་སྣང་ཡང༌། འདིར་རྒྱལ་སྲས་ཐོགས་མེད་ཀྱིས་གསུང་ལྟར་བྱས་སོ། ། དེ་ནས་སྤྱིར་ཕྱག་འཚལ་བ་དང༌། རེ་རེ་ནས་ཕྱག་འཚལ་ཞིང་སྨོན་ལམ་གདབ་པ་རྣམས་གཞུང་བཞིན་བྱ། ཤཱཀ་ཐུབ་ཀྱི་སྐབས་ཀྱི་གཟུངས་སྟོང་རྩ་བརྒྱད་དང༌།
ཕྱག་རྡོར་གྱི་སྐབས་ཀྱི་གཟུངས་གཉིས་བརྒྱ་རྩ་རེ། གསེར་བཟང་གི་གཟུངས་ཅི་འགྲུབ་བཟླས། སྨོན་ལམ་ཐམས་ཅད་ཀྱི་སྐབས་སུ་རང་ངམ་གཞན་གྱི་མིང་གཞུག་གོ ། དེ་ནས་གཟུངས་སྔགས་བཟླས་ལ་ཁྲུས་བྱ་ཞེས་པའི་དོན། སྔར་གྱི་བུམ་པ། ཏདྱ་ཐཱ། ཨོཾ་བཛྲེ་བཛྲེ་ཞེས་སོགས་ཀྱིས་བསང༌། སྭ་བྷཱ་ཝས་སྦྱངས་ནས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་བུམ་པ་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་ཧྲཱིཿལས་པདྨ་དང༌། ཨཱཿལས་ཟླ་བའི་དཀྱིལ་འཁོར་གྱི་སྟེང་དུ།
དབུས་སུ་བྷྲཱུྃ་ཨཾ་ཛྲཱིཾ་ཁཾ་ཧཱུྃ་རྣམས་དྲི་མ་མེད་པའི་འོད་ཟེར་ལྔ་འཕྲོ་བར་གྱུར། ཞེས་བྱ་བའམ། ཡང་ན་གཟུངས་ཀྱི་ཕྲེང་བས་བསྐོར་བར་དམིགས་ལ། འཕགས་པའི་ཚོགས་ཞེས་སོགས་ཀྱིས་མཆོད་པ་ཕུལ་ནས། དཔལ་བཻ་ཌཱུརྻའི་གཟུངས་མཐུ་དང་ནུས་པ་བསམ་གྱིས་མི་ཁྱབ་པ་དང་ལྡན་པ་ཁྱེད་ཀྱིས་བདག་གམ་བསྒྲུབ་བྱ་མིང་འདི་ཞེས་བགྱི་བའི་རྒྱུད་ལ་ཚོགས་གཉིས་རྫོགས་ཤིང་སྒྲིབ་པ་བྱང་ནས། ཆོས་ཀྱི་རྟོགས་པ་ཁྱད་པར་ཅན་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་ལ། གཟུངས་ཐག་ནས་བཟུང་ནས་བཟླས་པས། སྔགས་ཕྲེང་གཟུངས་ཐག་ལ་བརྟེན་ཏེ་སོང་ནས་དུང་ཆོས་ཀྱི་ཆུ་ལ་ཕོག་པས་དེ་ལུད་ནས་བུམ་པར་ལྷུང་སྟེ། ཡིག་འབྲུ་རྣམས་ལ་ཐིམ་པས་ཡེ་ཤེས་ཀྱི་བདུད་རྩིར་བསམས་ལ།
ཏདྱ་ཐཱ་གྷུ་མེ་སོགས་དང༌། ཨོཾ་ན་མོ་བྷ་ག་ཝ་ཏེ་གུ་རུ་བཻ་ཌཱུརྻ་སོགས་སུམ་བརྒྱ་ཙམ་བཟླས། མཐར་སྔར་བཞིན་མཆོད་ལ་དུང་ཆོས་ཀྱི་མཆོད་ཡོན་དབུལ་ཞིང་གསོལ་བ་བཏབ་པས། ཡིག་འབྲུ་རྣམས་ཞུ་བ་ལས་བྱུང་བའི་ཆུར་བསམ་མོ། ། མཐར་རང་ཉིད་ཀྱིས་ཁྲུས་བྱ་ཞིང༌། བསྒྲུབ་བྱ་གཞན་ལ་བྱ་དགོས་ན། ཁྲུས་དང་བཀྲ་ཤིས་རྒྱས་པར་བྱའོ། ། འདི་རྣམས་ནི་མཆིམས་ཀྱི་བཞེད་པ་ལྟར་བྲིས་པའོ། ། སྐབས་འདིར་མདོ་ཀློག་མཁན་གཞན་མེད་ན་ཤེར་ཕྱིན་གྱི་མདོ་དང༌། འདིའི་མདོ་བརྒྱད་བརྒྱ་པ་ལན་བཞི་བཅུ་ཞེ་དགུར་འདོན་པར་བཤད་པས་ཅི་ནུས་སུ་ཀླག་གོ །
གསུམ་པ་རྗེས་ནི། སྤྱིར་མཆོད་པ་ཅི་འབྱོར་པ་དབུལ་ཞེས་པ་གཏང་རག་མཆོད་པ་ཡིན་པས། སྔར་གྱི་ཕྱོགས་བཅུ་དུས་གསུམ་གྱི་ཞེས་པ་ནས་གསོལ་བར་འཚལ་ལོའི་བར་བྱས་ལ། དེ་བཞིན་གཤེགས་པ་བདུན་གྱི་མདོ་བཀླག་ཅིང༌། གཤེགས་གསོལ་ཚར་བའི་རྗེས་ལ། བཀྲ་ཤིས་རོལ་མོའི་སྒྲ་རྒྱ་ཆེར་བྱའོ། ། གཞུང་ནས་ཟིན་པ་འདི་ཙམ་ཞིག་གིས་ཁ་མ་བསྐངས་ན་ཆོ་ག་ཆད་པར་འགྱུར་ལ། ལྷ་སོ་སོའི་བསྟོད་པ་དང༌། མཆོད་པ་དང༌། གསོལ་བ་གདབ་པའི་ཚིགས་རྣམས་སྐབས་སུ།
སྦྱོར་བ་དང༌། ཕྱོགས་སྐྱོང་དང་གནོད་སྦྱིན་གྱི་སྐབས་སུ་གཏོར་མ་འབུལ་བ་རྣམས་ནི་ཆོ་ག་རྒྱས་པར་འགྱུར་བས་བྱས་ཀྱང་མི་འགལ་ཞིང༌། མ་བྱས་ཀྱང་ཆོ་ག་ཆད་པར་འགྱུར་བའི་ཉེས་པ་ནི་མེད་དོ། ། གང་དག་ལྷ་རྣམས་ཞལ་ཕྱིར་བལྟས་ཀྱི་ཙ་ཀ་ལི་ལ་ཕོ་བྲང་དུ་མིང་བཏགས་པ། བོན་པོའི་ལུགས་ཀྱི་རྟེན་བཤམ་པ་དང༌། སྔོན་དུ་མཆོད་པ་བྱིན་བརླབ་བྱ་བ་དང༌། བྱིན་བརླབ་སྐོར་བཞིའི་སྐབས་སུ་དབྱངས་ཀྱི་ཚིག་ཆོ་གའི་དཀྱུས་སུ་སྦྱོར་བ་དང༌། སྤྱན་འདྲེན་དང༌། ཤཱཀ་ཐུབ་ཀྱི་སྐབས་སུ་གནས་བརྟན་བཅུ་དྲུག་གི་ཆོ་ག་སྦྱོར་བ་དང༌། ཆོས་དཀོན་མཆོག་གི་སྐབས་སུ།
ཕྱོགས་བཅུའི་སངས་རྒྱས་ཀྱི་ཕྱག་མཆོད་སྦྱོར་བ་དང༌། སྐྱབས་གྲོལ་སོགས་ཀྱི་སྐབས་སུ་དོན་ཞགས་ལྷ་ལྔའི་ཕྱག་མཆོད་སྦྱོར་བ་དང༌། སྤྱིར་ཕྱག་འཚལ་བ་དང༌། གཏང་རག་གི་སྐབས་སུ། བཀའ་གདམས་བརྒྱུད་པའི་ཕྱག་འཚལ་སོགས་འབྲེལ་མེད་ཀྱི་བསྟོད་པ་མང་པོ་བྱེད་པ་དང༌། བྱེ་བྲག་ཏུ་གཤིན་པོའི་དོན་དུ་ཆོ་ག་བྱེད་ན། སྤྱན་དྲངས་པའི་རྗེས་སུ་མིང་བྱང་ངམ་རྟེན་བཤམས་ནས། དེ་ལ་བགེགས་སྦྱང་བ་ནས་སྐྱབས་འགྲོའི་བར་བྱེད་ཅིང༌། ཁྲུས་ཀྱི་སྐབས་སུ་ཁྲུས་དང་དུག་ཕྱུང་སོགས་བྱེད་པ་དང༌། མཇུག་ཏུ་སྐྱེ་ས་བཅུ་གཉིས་ཀྱི་སྨོན་ལམ་བྱེད་པ་དང༌།
སྨན་བླ་ལོངས་སྐུའི་རྗེས་གནང་ཟེར་ནས། རྣལ་འབྱོར་བླ་མེད་ཀྱི་དབང་བཞི་མདོར་བསྡུས་ཞིག་སྦྱོར་བ་དང༌། དེའི་རྫོགས་རིམ་ཡིན་ཟེར་ནས་ཐིག་ལེ་དང་སེམས་འཛིན་གྱི་རྣལ་འབྱོར་འགའ་ཞིག་བྱེད་པ་དང༌། ཆོ་གའི་གནས་སྐབས་སུ་ཤ་ཆང་དང་སྒོག་བཙོང༌། ཕྱི་དྲོའི་ཁ་ཟས་ལ་ལོངས་སྤྱོད་པ་རྣམས་ནི་བླུན་པོ་རྣམས་ཀྱིས་རང་བཟོར་སྦྱར་བའི་ལྷད་ཁོ་ན་ཡིན་པས་བདག་ལེགས་སུ་འདོད་པའི་མཁས་པ་བློ་གྲོས་ཅན་རྣམས་ཀྱིས་དུག་བཞིན་དུ་སྤང་བར་བྱའོ། ། གཞན་ཡང་སྨན་བླ་སྤྲུལ་སྐུའི་རྗེས་གནང་ཟེར་ནས། བླ་མའི་རྣལ་འབྱོར་ཁ་ཅིག་ལ་དཔེ་བྱས་པ་ལྟ་བུའི་ཆོ་ག་ཡང་སྣང་མོད། བཟླས་ལུང་ཙམ་ཞིག་བྱ་བའི་རྒྱུད་ཡིན་པས་ཤིན་དུ་རིགས་ནའང༌། དེ་བཞིན་གཤེགས་པ་གཅིག་ལ་གཅིག་བསྟིམ་བྱེད་པ་སོགས་བརྟག་དགོས་སོ། ། དགེ་བའི་བཤེས་གཉེན་མཆིམས་ཀྱིས།
ཆོ་ག་རྒྱས་འབྲིང་བསྡུས་གསུམ་ཡོད་པ་ལས། འདི་འབྲིང་པོ་ཡིན་ཞེས་གསུངས་པ་ལ་ཁ་ཅིག ཆོ་ག་རྒྱས་པར་གྲགས་པ་ནི་འདིའི་སྤྱན་འདྲེན་གྱི་སྐབས་སུ་ཕྱོགས་སྐྱོང་སྤྱན་དྲངས་པ་སོགས་ཀྱི་ཚིག་མང་པོ་དང༌། མཆོད་པ་བཤམ་པའི་ཚུལ་རྒྱས་སུ་བཏང་བ་ཙམ་ཞིག་ཡིན་ལ། བསྡུས་པར་གྲགས་པ་ནི། སྤྱིར་ཕྱག་འཚལ་བའི་སྐབས་ལོགས་སུ་ཕྱུང་བ་ཡིན་པས། ཆོ་ག་རྒྱས་བསྡུས་གཉིས། བཀའ་གདམས་པ་འགའ་ཞིག་གིས་བྱས་པ་ཡིན་གྱི། མཁན་ཆེན་ཞི་བ་འཚོས་མཛད་པ་མ་ཡིན་ནོ། ། ཞེས་ཟེར་བའང་བདེན་པ་འདྲའོ། །
འདི་ལྟ་བུའི་ཆོ་ག་ཁྱད་པར་ཅན་འདི་ནི་སྟོན་པ་སངས་རྒྱས་ཀྱི་དུས་མཆོད་རྣམས་ལ་བྱས་ན་བསོད་ནམས་ཆེ་སྟེ། དེའང་རྗེ་ས་སྐྱ་པ་དང༌། ཇོ་བོ་ཨ་ཏི་ཤ་ལྟར་ན། མེ་མོ་ཡོས་བུའི་ལོ། དཔྱིད་ཟླ་ཐ་ཆུང་ས་གའི་ཚེས་བརྒྱད་དང་སྐར་མ་རྒྱལ་འཛོམ་པ་ནི་སྐུ་བལྟམ་པའི་དུས་སོ། ། ཤིང་མོ་ལུག་གི་ལོ་དཔྱིད་ཟླ་ཐ་ཆུང་གི་ཚེས་བརྒྱད་ནི་རབ་ཏུ་བྱུང་བའི་དུས་སོ། ། ལྕགས་མོ་བྱི་བའི་ལོ་དཔྱིད་ཟླ་ཐ་ཆུང་གི་ཚེས་བཅོ་ལྔ་ནི་མངོན་པར་རྫོགས་པར་སངས་རྒྱས་པའི་དུས་སོ། ། དེ་ཉིད་ཀྱི་དབྱར་ཟླ་འབྲིང་པོ་ཆུ་སྟོད་ཀྱི་ཚེས་བཞི་ནས་ཆོས་ཀྱི་འཁོར་ལོ་བསྐོར་བའི་དུས་སོ། ། བྱི་ལོ་སྟོན་ཟླ་ཐ་ཆུང་སྨིན་དྲུག་གི་ཚེས་བཅོ་ལྔ་ནི་ལྷ་ལས་བབས་པའི་དུས་སོ། ། བྱི་ལོ་དགུན་ཟླ་ཐ་ཆུང་མཆུའི་ཚེས་བཅོ་ལྔ་ནི་ཆོ་འཕྲུལ་ཆེན་པོ་བསྟན་པའི་དུས་སོ། །
མེ་མོ་ཕག་གི་དཔྱིད་ཟླ་ཐ་ཆུངས་ཀྱི་ཚེས་བཅོ་ལྔ་ནི་ཡོངས་སུ་མྱ་ངན་ལས་འདས་པའི་དུས་སོ། ། ཁ་ཆེ་པཎ་ཆེན་དང༌། ཁྲོ་ལོ་ལྟར་ན། ལྷ་ལས་བབས་པའི་དུས་ནི་སྟོན་ཟླ་འབྲིང་པོའི་ཐ་སྐར་གྱི་ཉི་ཤུ་གཉིས་ཡིན་ལ། གཞན་རྣམས་སྔ་མ་དང་འདྲ་བར་སྣང་ངོ༌། ། དེ་ལྟར་དུས་ཁྱད་པར་ཅན་བདུན་ལ། དགེ་བ་སྤྱད་ན་བསོད་ནམས་མཐའ་ཡས་པ་ཐོབ་པར་གསུངས་ཤིང༌། ཁྱད་པར་དུའང༌། ཆོ་འཕྲུལ་ཆེ་དང་མངོན་བྱང་ཆུབ། ། འཁོར་ལོ་ལྷ་ལས་བབས་པའོ། །
ཞེས་པ་དུས་ཆེན་པོ་བཞིའི་དུས་སུ། དགེ་བ་སྤྱད་པ་ནི་ས་ཡ་ཕྲག་བརྒྱའི་འགྱུར་དུ། ལུང་སིལ་བུ་དང༌། མྱ་ངན་ལས་འདས་པའི་མདོ་ལས་གསུངས་སོ། ། ཞེས་འབྱུང་བས། བདེ་གཤེགས་འཁོར་དང་བཅས་པ་མཆོད་པ་ལ་སོགས་པའི་དགེ་བ་ལ་བརྩོན་པར་བྱའོ། ། རྒྱ་ཆེན་ཚོགས་གཉིས་བདེ་བླག་རྫོགས་བྱེད་པའི། ། བདེ་གཤེགས་མཆོད་པའི་ཆོ་ག་དྲི་མེད་འདི། ། ངན་རྟོག་རང་བཟོའི་སྐྱོན་གྱིས་མ་གོས་པར། ། བློ་ལྡན་བསོད་ནམས་རིན་ཆེན་དོན་དུ་སྦྱར། །
འདི་སྦྱར་དགེ་བ་བདག་གིས་གང་ཐོབ་དེས། ། བསྐུལ་བ་པོ་དང་སེམས་ཅན་ཐམས་ཅད་ཀྱི། ། ལམ་གྱི་བར་ཆད་མཐའ་དག་ཞི་བ་དང༌། ། ཐུབ་དབང་བྱང་ཆུབ་དམ་པའི་གནས་ཐོབ་ཤོག ། ཅེས་པ་འདི་ཡང༌། དེང་སང་འདིའི་ཆོ་ག་ཤིན་དུ་དར་ཡང༌། ཆོ་གའི་དགོངས་པ་ལྟར་དག་པོ་བྱེད་མཁན་ཆེས་ཉུང་བར་མཐོང་ནས། དེ་རྣམས་ལ་ཕན་པར་གྱུར་ཅིག་སྙམ་པའི་བསམས་པས། ཤཱཀྱའི་དགེ་སློང་ཀུན་དགའ་བཟང་པོས་མདོ་བརྒྱད་བརྒྱ་པ་དང༌། ཆོ་གའི་གཞུང་ལ་ཞིབ་དུ་དཔྱད་ནས་སྦྱར་བའི་ཡི་གེ་པ་ནི་དགེ་སློང་བསོད་ནམས་རིན་ཆེན་ནོ། །
ཨི་དཾ་ཤཱ་ས་ནཤྩ་སརྦ་སཏྭཱ་ཧི་ཏོ་བྷ་ཝནྟུ།། །།
༄། །དབུ་མ་ལུགས་ཀྱི་སེམས་བསྐྱེད་རང་གི་བླང་བའི་ཆོ་ག་བཞུགས་སོ།། ༈ །ན་མོ་བུདྡྷཱ་ཡ། དབུ་མ་ལུགས་ཀྱི་སེམས་བསྐྱེད་སྔར་སློབ་དཔོན་ལ་ཐོབ་ནས་ཕྱིས་རྟེན་གྱི་སྤྱན་སྔར་རང་གི་ལེན་པར་འདོད་ན། ཐུབ་པ་ཆེན་པོའི་རྟེན་གྱི་དྲུང་དུ་ཅི་འབྱོར་པའི་མཆོད་པ་རྒྱ་ཆེན་པོ་བཤམས། རང་རྟེན་ལ་ཁ་ཕྱོགས་ནས་འདུག མདུན་དུ་སྟོན་པ་ཐུབ་པའི་དབང་པོ་ལ་སངས་རྒྱས་དང་བྱང་ཆུབ་སེམས་དཔའ་བླ་མ་དགེ་བའི་བཤེས་གཉེན་དང་བཅས་པ་བཞུགས་པར་བསམས་ལ། ཕྱག་གསུམ་ཕུལ་ལ་མཎྜལ་སེམས་བསྐྱེད་པ་ཞུ་བའི་ཡོན་དུ་ཕུལ་ནས། ཐལ་མོ་སྦྱར་ལ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བདག་ལ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་སྐྱབས་གསུམ་སྔོན་དུ་འགྲོ་བ་ཅན་གྱི་བྱང་ཆུབ་ཀྱི་མཆོག་ཏུ་སེམས་བསྐྱེད་པ་སྩལ་དུ་གསོལ། ཞེས་ལན་གསུམ་བརྗོད་དེ་བླངས་ལ།
ན་མོ་བུདྡྷཱ་ཡ། ན་མོ་དྷརྨཱ་ཡ། ན་མསྶཾ་གྷཱ་ཡ། ན་མོ་མནྟྲ་དེ་བ་ཏ་བྷྱཿ ན་མོ་གུ་རུ་བྷྱཿ ཞེས་ཕྱག་བྱས་ལ། མཆོད་རྫས་རྣམས་བསམ་གྱིས་མི་ཁྱབ་པར་བསམས་ལ། ཕུན་ཚོགས་ལྷ་རྫས་ལས་གྲུབ་ཡིད་འོང་བའི། ། མཆོད་ཡོན་མེ་ཏོག་བདུག་སྤོས་མར་མེ་དྲི། ། ཞལ་ཟས་རོལ་མོ་ལ་སོགས་མཆོད་ཚོགས་འདིས། །
དེ་བཞིན་གཤེགས་པ་རྣམས་དང་དམ་པའི་ཆོས། ། དཀོན་མཆོག་དྲི་མ་མེད་དང་སངས་རྒྱས་སྲས། ། ཡོན་ཏན་རྒྱ་མཚོ་རྣམས་ལ་ལེགས་པར་མཆོད། ། ཅེས་བརྗོད་ལ་རོལ་མོ་དབུལ། མེ་ཏོག་དོར། བདུག་སྤོས་དབུལ་ལོ། ། དེ་ནས་ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བ་དང༌། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ། ཅི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ།
རྐང་གཉིས་རྣམས་ཀྱི་མཆོག སངས་རྒྱས་ལ་སྐྱབས་སུ་མཆིའོ། ། འདོད་ཆགས་དང་བྲལ་བ་རྣམས་ཀྱི་མཆོག ཆོས་ལ་སྐྱབས་སུ་མཆིའོ། ། ཚོགས་རྣམས་ཀྱི་མཆོག འཕགས་པ་ཕྱིར་མི་ལྡོག་པའི་བྱང་ཆུབ་སེམས་དཔའི་དགེ་འདུན་ལ་སྐྱབས་སུ་མཆིའོ། ། ཞེས་ལན་གསུམ་གྱིས་སྐྱབས་སུ་འགྲོ་བ་བྱ། དགོངས་གསོལ་དང༌། བདག་དང་མཐའ་ཡས་པའི་སེམས་ཅན་ཐམས་ཅད་ཀྱི་ཚེ་ཐོག་མ་མེད་པ་ནས་འདོད་ཆགས་དང་ཞེ་སྡང་དང་གཏི་མུག་གི་དབང་གིས་ལུས་དང་ངག་དང་ཡིད་ཀྱི་སྒོ་ནས་སྡིག་པ་མི་དགེ་བའི་ལས་ཅི་བགྱིས་པ་དང༌། བགྱིད་དུ་སྩལ་བ་དང༌།
བགྱིད་པ་ལ་རྗེས་སུ་ཡི་རང་བ། དེ་ཐམས་ཅད་སོ་སོར་བཤགས་ཤིང་སླར་ཡང་མི་བགྱིད་དོ། ། ཅེས་སྡིག་པ་བཤགས་པ་དང༌། སོ་སོ་སྐྱེ་བོའི་དགེ་བ་དང༌། འཕགས་པ་ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་དཔའ་དང༌། བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་དགེ་བའི་རྩ་བ་ལ་དགའ་ཞིང་རྗེས་སུ་ཡི་རངས་བར་བགྱིའོ། ། ཞེས་དགེ་བ་ལ་རྗེས་སུ་ཡི་རངས་པ་དང༌། གང་དག་ཕྱོགས་བཅུའི་འཇིག་རྟེན་གྱི་ཁམས་ན་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ།
བླ་ན་མེད་པ་ལྷ་དང་མི་རྣམས་ཀྱི་སྟོན་པ་སྲས་དང་བཅས་པ། ཆོས་ཀྱི་འཁོར་ལོ་བསྐོར་བར་མི་བཞེད་པ་དེ་དག་ལ་སེམས་ཅན་ཐམས་ཅད་ཀྱི་དོན་དུ་ཆོས་ཀྱི་འཁོར་ལོ་བསྐོར་བར་གསོལ་བ་འདེབས་སོ། ། ཞེས་ཆོས་འཁོར་བསྐོར་བར་བསྐུལ་བ་དང༌། གང་དག་ཕྱོགས་བཅུའི་འཇིག་རྟེན་གྱི་ཁམས་ན། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡོངས་སུ་མྱ་ངན་ལས་འདའ་བར་བཞེད་པ་དེ་དག་ལ་ཡོངས་སུ་མྱ་ངན་ལས་མི་འདའ་བར་གསོལ་བ་འདེབས་སོ། ། ཞེས་པ་མྱ་ངན་ལས་མི་འདའ་བར་གསོལ་བ་དང༌། འཇམ་དཔལ་ཇི་ལྟར་མཁྱེན་ཅིང་དཔའ་བ་དང༌། ། ཀུན་ཏུ་བཟང་པོ་དེ་ཡང་དེ་བཞིན་ཏེ། ། དེ་དག་ཀུན་གྱི་རྗེས་སུ་བདག་སློབ་ཅིང༌། ། དགེ་བ་འདི་དག་ཐམས་ཅད་རབ་ཏུ་བསྔོ། །
ཞེས་བསྔོ་བ་ལན་གསུམ་བྱ་སྟེ། སྦྱོར་བའོ། ། དེ་ནས་ཡིད་ལ་འདི་ལྟར་བསམས་ཏེ། བདག་གི་ལུས་ལོངས་སྤྱོད་དགེ་བའི་དངོས་པོ་དུས་གསུམ་གྱིས་བསྡུས་པ་ཐམས་ཅད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ལ་སྤྱི་མཐུན་དུ་ལྟོས་པ་མེད་པར་སྦྱིན་པ། བྱིན་པའི་ནོར་ལ་བདག་ཁ་མི་འཛུད་པ་ལྟར་རང་གི་ལུས་ལོངས་སྤྱོད་དགེ་བའི་རྩ་བ་རྣམས་སེམས་ཅན་ཐམས་ཅད་ལ་དབང་བར་བསྒོམ། དེ་ནས་སེམས་ཅན་རྣམས་ཀྱིས་བདག་ལ་ལུས་ཀྱི་རྡེག་བཙོག་བྱེད་དམ་ངག་གིས་མི་སྙན་པར་བརྗོད་དམ་སེམས་ཀྱི་ཆགས་སྡང་ཅི་སྐྱེད་ཀྱང་རུང་སྟེ། ཐམས་ཅད་རྫོགས་པའི་སངས་རྒྱས་ཀྱི་ས་བོན་ཐེབས་པར་བསྒོམ་མོ། ། བདག་སེམས་ཅན་ཐམས་ཅད་ལ་སྤྱིར་འཁོར་བའི་ལོངས་སྤྱོད་དང༌། ཇི་ལྟར་དགོས་པའི་བྲན་དང༌། གང་མཁོ་བའི་གྲོགས་དང་ཇི་ཙམ་དགོས་པའི་བར་ལྷུན་གྲུབ་ཏུ་འབྱུང་བར་འདོད་པ་ཞེ་ཐག་པ་ནས་རྐང་གི་ཁོང་རུས་པའི་གཏིང་ནས་བསྒོམས་ལ།
ངག་ཏུ་དགོངས་གསོལ་དང༌། ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བླ་ན་མེད་པ་ལྷ་དང་མི་རྣམས་ཀྱི་སྟོན་པ་དེ་དག་གིས་སེམས་ཅན་ཐམས་ཅད་ལ་ཕན་པར་བྱ་བའི་ཕྱིར་དང༌། གྲོལ་བར་བྱ་བའི་ཕྱིར་དང༌། མུ་གེ་མེད་པར་བྱ་བའི་ཕྱིར་དང༌། བྱང་ཆུབ་ཀྱི་ཕྱོགས་ཀྱི་ཆོས་རྣམས་ཡོངས་སུ་རྫོགས་པར་བྱ་བའི་ཕྱིར་དང༌། བླ་ན་མེད་པ་ཡང་དག་པར་རྫོགས་པར་འཚང་རྒྱ་བར་བྱ་བའི་ཕྱིར་སྨོན་པ་དང་འཇུག་པའི་བདག་ཉིད་ཅན་གྱི་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་དེ་བཞིན་དུ། བདག་གིས་ཀྱང་སེམས་ཅན་ཐམས་ཅད་ལ་ཕན་པར་བྱ་བའི་ཕྱིར་དང༌། གྲོལ་བར་བྱ་བའི་ཕྱིར་དང༌། མུ་གེ་མེད་པར་བྱ་བའི་ཕྱིར་དང༌།
བྱང་ཆུབ་ཀྱི་ཕྱོགས་ཀྱི་ཆོས་རྣམས་ཡོངས་སུ་རྫོགས་པར་བྱ་བའི་ཕྱིར་དང༌། བླ་ན་མེད་པ་ཡང་དག་པར་རྫོགས་པར་འཚང་རྒྱ་བར་བྱ་བའི་ཕྱིར་སྨོན་པ་དང་འཇུག་པའི་བདག་ཉིད་ཅན་གྱི་བྱང་ཆུབ་ཀྱི་མཆོག་ཏུ་སེམས་བསྐྱེད་པར་བགྱིའོ། ། ཞེས་ལན་གསུམ་བརྗོད། རེ་རེའི་མཚམས་སུ་བློ་སྦྱང་བསྒོམ་པ་དང་སྤེལ་བར་བྱ་སྟེ། དངོས་གཞིའོ། ། དེ་ནས། དེང་དུས་བདག་ཚེ་འབྲས་བུ་ཡོད། ། མི་ཡི་སྲིད་པ་ལེགས་པར་ཐོབ། ། དེ་རིང་སངས་རྒྱས་རིགས་སུ་སྐྱེས། ། སངས་རྒྱས་སྲས་སུ་ད་གྱུར་ཏོ། །
ད་ནི་བདག་གི་ཅི་ནས་ཀྱང༌། ། རིགས་དང་མཐུན་པའི་ལས་བརྩམས་ཏེ། ། སྐྱོན་མེད་བཙུན་པའི་རིགས་འདི་ལ། ། རྙོག་པར་མི་འགྱུར་དེ་ལྟར་བྱ། ། ཅེས་པ་རང་དགའ་བ་བསྒོམ། བདག་གིས་དེ་རིང་སྐྱོབ་པ་ཐམས་ཅད་ཀྱི། ། སྤྱན་སྔར་འགྲོ་བ་བདེ་གཤེགས་ཉིད་དང་ནི། ། བར་དུ་བདེ་ལ་མགྲོན་དུ་བོས་ཟིན་གྱིས། ། ལྷ་དང་ལྷ་མིན་ལ་སོགས་དགའ་བར་གྱིས། ། ཞེས་གཞན་དགའ་བ་བསྒོམ་དུ་གཞུག་པར་བྱ།
དེ་ནས་མདུན་གྱི་སངས་རྒྱས་རྣམས་ཀྱིས་བསླབ་བྱ་གསུངས་པར་བསམས་ལ། བྱང་སེམས་ཀྱི་བསླབ་པར་བྱ་བ་མདོར་བསྡུས་ན། ཐེག་པ་ཆེན་པོའི་བླ་མ་ལ་གུས་པར་བྱ་བ་དང༌། ནག་པོའི་ཆོས་བཞི་སྤང་བར་བྱ་བ་དང༌། སེམས་ཅན་བློའི་མི་སྤང་བ་དང་གསུམ་མོ། ། སྨོན་པའི་བསླབ་བྱ་བསྡུས་པ་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ་སྙམ་པའི་བསམ་པ་དང༌། འཇུག་པའི་བསླབ་བྱ་བསྡུས་པ། དོན་མེད་པའི་སྡིག་པ་མི་བྱེད་པ་དང༌། ཅི་ནུས་ཀྱིས་དགེ་བ་སྒྲུབས་ཤིག་གསུངས་པར་བསམ། དེའི་ནག་པོའི་ཆོས་བཞི་ནི།
བླ་མ་དང་མཆོད་པར་འོས་པ་བསླུ་བ་དང༌། གཞན་ཆོས་དང་དགེ་བ་བྱེད་པ་ལ་འགྱོད་པ་བསྐྱེད་པ་དང༌། ཐེག་ཆེན་ལ་ཞུགས་པའི་གང་ཟག་ཐམས་ཅད་ལ་སྨོད་ཅིང་ཚིག་ངན་པ་སྨྲ་བ་དང༌། གཡོ་སྒྱུས་གཞན་ལ་ངན་བྱེད་པ་སྟེ་བཞི་པོ་འདི་སྤང་བར་བྱའོ། ། ཞེས་གསུངས་པར་བསམས་ཏེ་བསླབ་བྱ་བརྗོད་པའོ། ། དེ་ནས་གཏང་རག་གི་ཕྱིར་མཆོད་པ་གསར་པ་བཤམས་ལ། ཇི་སྙེད་སུ་དག་སོགས་བཟང་སྤྱོད་ནས་བཤད་པའི་ཡན་ལག་བདུན་པ་ཕུལ་ལ། དགེ་བ་འདི་ཡིས་སྐྱེ་བོ་ཀུན། ། སོགས་དང༌། བྱང་ཆུབ་སེམས་ནི་རིན་པོ་ཆེ། །
མ་སྐྱེས་པ་རྣམས་སྐྱེ་འགྱུར་ཞིང༌། ། སྐྱེས་པ་ཉམས་པ་མེད་པ་དང༌། ། གོང་ནས་གོང་དུ་འཕེལ་བར་ཤོག ། སེམས་ཅན་ཐམས་ཅད་བདེ་དང་ལྡན་གྱུར་ཅིག ། ངན་འགྲོ་ཐམས་ཅད་རྟག་ཏུ་སྟོངས་པར་ཤོག ། བྱང་ཆུབ་སེམས་དཔའ་གང་ན་སུ་བཞུགས་པ། ། དེ་དག་ཀུན་གྱི་སྨོན་ལམ་འགྲུབ་གྱུར་ཅིག ། ཅེས་སོགས་ཀྱིས་བསྔོ་བ་དང༌། སྨོན་ལམ་ཅི་ནུས་པ་གདབ་སྟེ་རྗེས་སོ། ། དེ་ལྟར་སྦྱོར་དངོས་རྗེས་གསུམ་ཚང་བས།
རང་གིས་བླངས་ན་བྱང་སེམས་ཀྱི་སྡོམ་པ་ཉམས་པའང་སོར་ཆུད་ནས་སྡོམ་ལྡན་དུ་འགྱུར་བས། ཡང་ཡང་ལེན་པ་ལ་འབད་པར་བྱས་ན་རྫོགས་པའི་སངས་རྒྱས་ཀྱི་གོ་འཕང་ཐོབ་པར་འགྱུར་རོ། ། མསྟུ་སརྦ་ཛ་ག་ཏཾ།། །། ༄། །གསོ་སྦྱོང་རང་གིས་བླང་བའི་ཆོ་ག་བཞུགས་སོ།། ༈ །ན་མོ་བུདྡྷཱ་ཡ། གསོ་སྦྱོང་རང་གིས་ལེན་པར་འདོད་པས། དཀོན་མཆོག་གི་རྟེན་དང་སྤྱན་རས་གཟིགས་ཀྱི་སྐུ་གཟུགས་ཀྱི་མདུན་དུ། མཆོད་པ་ཅི་འབྱོར་པ་བཤམས་ལ་ཁྲུས་བྱས་ནས། རང་གི་སྙིང་ག་ནས་འོད་ཟེར་འཕྲོས་པས། བླ་མ་རྒྱལ་བ་སྲས་དང་བཅས་པ་མདུན་གྱི་ནམ་མཁར།
ཨོཾ་བཛྲ་ས་མཱ་ཛཿཞེས་པས་སྤྱན་དྲངས་ལ། སངས་རྒྱས་ཐམས་ཅད་འདུས་པའི་སྐུ། ། རྡོ་རྗེ་འཛིན་པའི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་སྟེ། ། བླ་མ་རྣམས་ལ་ཕྱག་འཚལ་ལོ། ། མགོན་པོ་ཐུགས་རྗེ་ཆེ་ལྡན་པ། ། ཐམས་ཅད་མཁྱེན་པའི་སྟོན་པ་པོ། ། བསོད་ནམས་ཡོན་ཏན་རྒྱ་མཚོའི་ཞིང༌། ། དེ་བཞིན་གཤེགས་ལ་ཕྱག་འཚལ་ལོ། ། དག་པས་འདོད་ཆགས་བྲལ་བར་འགྱུར། །
དགེ་བས་ངན་སོང་ལས་གྲོལ་ཞིང༌། ། གཅིག་ཏུ་དོན་དམ་མཆོག་གྱུར་པའི། ། ཞི་གྱུར་ཆོས་ལ་ཕྱག་འཚལ་ལོ། ། གྲོལ་ནས་གྲོལ་བའི་ལམ་ཡང་སྟོན། ། བསླབ་པ་དག་ལ་རབ་ཏུ་གུས། ། ཞིང་གི་དམ་པ་ཡོན་ཏན་ཞིང༌། ། དགེ་འདུན་ལ་ཡང་ཕྱག་འཚལ་ལོ། ། སྟོན་པ་བླ་མེད་སངས་རྒྱས་རིན་པོ་ཆེ། ། སྐྱོབ་པ་བླ་མེད་དམ་ཆོས་རིན་པོ་ཆེ། ། འདྲེན་པ་བླ་མེད་དགེ་འདུན་རིན་པོ་ཆེ། །
བླ་མེད་དཀོན་མཆོག་གསུམ་ལ་ཕྱག་འཚལ་ལོ། ། མཚན་མཆོག་ལྡན་པ་དྲི་མེད་ཟླ་བའི་ཞལ། ། གསེར་མདོག་འདྲ་བ་ཁྱོད་ལ་ཕྱག་འཚལ་ལོ། ། རྡུལ་བྲལ་ཁྱོད་འདྲ་སྲིད་པ་གསུམ་མ་མཆིས། ། མཉམ་མེད་མཁྱེན་ཆེན་ཁྱོད་ལ་ཕྱག་འཚལ་ལོ། ། འཇིག་རྟེན་འདྲེན་པའི་གཙོ་བོ་ཚེ་དཔག་མེད། ། དུས་མིན་འཆི་བ་མ་ལུས་འཇོམས་པའི་དཔལ། ། མགོན་མེད་སྡུག་བསྔལ་གྱུར་པ་རྣམས་ཀྱི་སྐྱབས། ། སངས་རྒྱས་ཚེ་དཔག་མེད་ལ་ཕྱག་འཚལ་ལོ། ། དུས་གསུམ་བདེ་བར་གཤེགས་པ་ཆོས་ཀྱི་སྐུ། །
འགྲོ་དྲུག་སེམས་ཅན་རྣམས་ལ་སྤྱན་རས་གཟིགས། ། ནམ་མཁའ་ལྟ་བུར་ཁྱབ་པའི་བཅུ་གཅིག་ཞལ། ། གཟི་བརྗིད་འོད་དཔག་མེད་ལ་ཕྱག་འཚལ་ལོ། ། མཁའ་ལྟར་ཁྱབ་པའི་རྒྱལ་བ་སྲས་བཅས་ལ། ། བདག་དང་མཁའ་མཉམ་འགྲོ་བ་མ་ལུས་པའི། ། ལུས་འདི་ཞིང་རྡུལ་མཉམ་པར་རབ་སྤྲུལ་ནས། ། རྟག་ཏུ་གུས་པའི་ཡིད་ཀྱིས་ཕྱག་འཚལ་ལོ། ། ཇི་སྙེད་སུ་དག་ཕྱོགས་བཅུའི་འཇིག་རྟེན་ན། ། དུས་གསུམ་གཤེགས་པ་མི་ཡི་སེང་གེ་ཀུན། ། བདག་གིས་མ་ལུས་དེ་དག་ཐམས་ཅད་ལ། །
ལུས་དང་ངག་ཡིད་དྭང་བས་ཕྱག་བགྱིའོ། ། བཟང་པོ་སྤྱོད་པའི་སྨོན་ལམ་སྟོབས་དག་གིས། ། རྒྱལ་བ་ཐམས་ཅད་ཡིད་ཀྱིས་མངོན་སུམ་དུ། ། ཞིང་གི་རྡུལ་སྙེད་ལུས་རབ་བཏུད་པ་ཡིས། ། རྒྱལ་བ་ཀུན་ལ་རབ་ཏུ་ཕྱག་འཚལ་ལོ། ། རྡུལ་གཅིག་སྟེང་ན་རྡུལ་སྙེད་སངས་རྒྱས་རྣམས། ། སངས་རྒྱས་སྲས་ཀྱི་དབུས་ན་བཞུགས་པ་དག ། དེ་ལྟར་ཆོས་ཀྱི་དབྱིངས་རྣམས་མ་ལུས་པ། ། ཐམས་ཅད་རྒྱལ་བ་དག་གིས་གང་བར་མོས། ། དེ་དག་བསྔགས་པ་མི་བཟད་རྒྱ་མཚོ་རྣམས། །
དབྱངས་ཀྱི་ཡན་ལག་རྒྱ་མཚོའི་སྒྲ་ཀུན་གྱིས། ། རྒྱལ་བ་ཀུན་གྱི་ཡོན་ཏན་རབ་བརྗོད་ཅིང༌། ། བདེ་བར་གཤེགས་པ་ཐམས་ཅད་བདག་གིས་བསྟོད། ། ཅེས་པས་ཕྱག་བྱས། དེ་ནས་ཏིང་ཏིང་ཤག་ལ་སོགས་པའི་རོལ་མོ་རྣམས་དབུལ་ཞིང༌། མེ་ཏོག་དམ་པ་ཕྲེང་བ་དམ་པ་དང༌། ། སིལ་སྙན་རྣམས་དང་བྱུག་པ་བདུག་མཆོག་དང༌། ། མར་མེ་མཆོག་དང་བདུག་སྤོས་དམ་པ་ཡིས། ། རྒྱལ་བ་དེ་དག་ལ་ནི་མཆོད་པར་བགྱི། ། ན་བཟའ་དམ་པ་ཞེས་སོགས་ནས།
མཆོད་པ་གང་རྣམས་བླ་མེད་རྒྱ་ཆེ་བ། ། དེ་དག་རྒྱལ་བ་ཐམས་ཅད་ལ་ཡང་མོས། ། བཟང་པོ་སྤྱོད་ལ་དད་པའི་སྟོབས་དག་གིས། ། རྒྱལ་བ་ཀུན་ལ་ཕྱག་འཚལ་མཆོད་པར་བགྱི། ། ཞེས་བརྗོད། དེ་ནས། འདོད་ཆགས་ཞེ་སྡང་གཏི་མུག་དབང་གིས་ན། ། ལུས་དང་ངག་དང་དེ་བཞིན་ཡིད་ཀྱིས་ཀྱང༌། ། བདག་གིས་སྡིག་པ་བགྱིས་པ་ཅི་མཆིས་པ། ། དེ་དག་ཐམས་ཅད་བདག་གིས་སོ་སོར་བཤགས། །
ཕྱོགས་བཅུའི་རྒྱལ་བ་ཀུན་དང་སངས་རྒྱས་སྲས། ། རང་རྒྱལ་རྣམས་དང་སློབ་དང་མི་སློབ་དང༌། ། འགྲོ་བ་ཀུན་གྱི་བསོད་ནམས་གང་ལ་ཡང༌། ། དེ་དག་ཀུན་གྱི་རྗེས་སུ་བདག་ཡི་རངས། ། གང་རྣམས་ཕྱོགས་བཅུའི་འཇིག་རྟེན་སྒྲོན་མ་དག ། བྱང་ཆུབ་རིམ་པར་སངས་རྒྱས་མ་ཆགས་བརྙེས། ། མགོན་པོ་དེ་དག་བདག་གིས་ཐམས་ཅད་ལ། ། འཁོར་ལོ་བླ་ན་མེད་པ་བསྐོར་བར་བསྐུལ། ། མྱ་ངན་འདས་སྟོན་གང་བཞེད་དེ་དག་ལ། ། འགྲོ་བ་ཀུན་ལ་ཕན་ཞིང་བདེ་བའི་ཕྱིར། །
བསྐལ་བ་ཞིང་གི་རྡུལ་སྙེད་བཞུགས་པར་ཡང༌། ། བདག་གིས་ཐལ་མོ་རབ་སྦྱར་གསོལ་བར་བགྱི། ། ཕྱག་འཚལ་བ་དང་མཆོད་ཅིང་བཤགས་པ་དང༌། ། རྗེས་སུ་ཡི་རངས་བསྐུལ་ཞིང་གསོལ་བ་ཡི། ། དགེ་བ་ཅུང་ཟད་བདག་གིས་ཅི་བསགས་པ། ། ཐམས་ཅད་བདག་གིས་བྱང་ཆུབ་ཕྱིར་བསྔོའོ། ། ཞེས་ཡན་ལག་བདུན་པ་ནི་སྦྱོར་བའོ། ། དེ་ནས་རྟེན་གྱི་སྤྱན་སྔར་པུས་མོ་གཡས་པའི་ལྷ་ང་ས་ལ་བཙུགས། ཐལ་མོ་སྦྱར་ལ། དེ་བཞིན་གཤེགས་པ་ཐམས་ཅད་ལ་ཕྱག་འཚལ་ལོ། །
བྱང་ཆུབ་སེམས་དཔའ་སེམས་དཔའ་ཆེན་པོ་ཐུགས་རྗེ་ཆེན་པོ་དང་ལྡན་པ་འཕགས་པ་སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ། ། ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྟ་ཅང་ཤེས་ལྟ་བུ། གླང་པོ་ཆེན་པོ་བྱ་བ་བྱས་ཤིང་བྱེད་པ་བྱས་པ། ཁུར་བོར་པ། རང་གི་དོན་རྗེས་སུ་ཐོབ་པ། སྲིད་པ་ཀུན་དུ་སྦྱོར་བ་ཡོངས་སུ་ཟད་པ། ཡང་དག་པའི་བཀའ། ལེགས་པར་རྣམ་པར་གྲོལ་བའི་ཐུགས། ལེགས་པར་རྣམ་པར་གྲོལ་བའི་ཤེས་རབ་ཅན་དེ་དག་གིས་སེམས་ཅན་ཐམས་ཅད་ཀྱི་དོན་གྱི་ཕྱིར་དང༌། ཕན་པར་བྱ་བའི་ཕྱིར་དང༌།
གྲོལ་བར་བྱ་བའི་ཕྱིར་དང༌། ནད་མེད་པར་བྱ་བའི་ཕྱིར་དང༌། མུ་གེ་མེད་པར་བྱ་བའི་ཕྱིར་དང༌། བྱང་ཆུབ་ཀྱི་ཕྱོགས་ཀྱི་ཆོས་རྣམས་ཡོངས་སུ་རྫོགས་པར་བྱ་བའི་ཕྱིར་དང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་བྱ་བའི་ཕྱིར་དུ། གསོ་སྦྱོང་ངེས་པར་མཛད་པ་དེ་བཞིན་དུ་བདག་མིང་འདི་ཞེས་བགྱི་བས་ཀྱང༌། དུས་འདི་ནས་བཟུང་ནས་ཇི་སྲིད་སང་ཉི་མ་མ་ཤར་གྱི་བར་དུ་གསོ་སྦྱོང་ངེས་པར་ཡང་དག་པར་བླང་བར་བགྱིའོ། ། དེང་ནས་སྲོག་གཅོད་མི་བྱ་ཞིང༌། ། གཞན་གྱི་ནོར་ཡང་བླང་མི་བྱ། ། འཁྲིག་པའི་ཆོས་ཀྱང་མི་སྤྱད་ཅིང༌། །
བརྫུན་གྱི་ཚིག་ཀྱང་མི་སྨྲའོ། ། སྐྱོན་ནི་མང་པོ་ཉེར་བསྟེན་པའི། ། ཆང་ནི་ཡོངས་སུ་སྤང་བར་བྱ། ། ཁྲི་སྟན་མཐོན་པོ་མི་བྱ་ཞིང༌། ། དེ་བཞིན་དུས་མ་ཡིན་པའི་ཟས། ། དྲི་དང་ཕྲེང་བ་དང་ནི་རྒྱན། ། གར་དང་གླུ་སོགས་སྤང་བར་བྱ། ། ཇི་ལྟར་དགྲ་བཅོམ་རྟག་ཏུ་ནི། ། སྲོག་གཅོད་ལ་སོགས་མི་བྱེད་ལྟར། ། དེ་ལྟར་དུ་ནི་བདག་གིས་ཀྱང༌། །
དེང་ནས་སྲོག་གཅོད་ལ་སོགས་སྤང༌། ། སྡུག་བསྔལ་མང་འཁྲུགས་འཇིག་རྟེན་ཀུན། ། སྲིད་པའི་མཚོ་ལས་སྒྲོལ་བར་ཤོག ། ཅེས་ལན་གསུམ་བརྗོད་པ་ནི་དངོས་གཞིའོ། ། དེ་ནས་དེ་ལྟར་ཚུལ་ཁྲིམས་བླངས་པ་ལས་བྱུང་བའི་དགེ་བ་ཕ་མས་ཐོག་དྲངས་སེམས་ཅན་ཐམས་ཅད་སངས་རྒྱས་ཐོབ་པར་གྱུར་ཅིག་སྙམ་དུ་བསམས་ལ།

དགེ་བ་འདི་ཡིས་སྐྱེ་བོ་ཀུན། ། བསོད་ནམས་ཡེ་ཤེས་ཚོགས་བསགས་ཤིང༌། ། བསོད་ནམས་ཡེ་ཤེས་ལས་བྱུང་བ། ། དམ་པ་གཉིས་པོ་ཐོབ་པར་ཤོག ། ཁྲིམས་ཀྱི་ཚུལ་ཁྲིམས་སྐྱོན་མེད་ཅིང༌། ། ཚུལ་ཁྲིམས་རྣམ་པར་དག་དང་ལྡན། ། རློམས་སེམས་མེད་པའི་ཚུལ་ཁྲིམས་ཀྱིས། ། ཚུལ་ཁྲིམས་ཕ་རོལ་ཕྱིན་རྫོགས་ཤོག ། ཅེས་བསྔོ་བ་དང་སྨོན་ལམ་བྱ་བ་ནི་རྗེས་སོ། ། དེ་ལྟར་དང་པོར་སློབ་དཔོན་ལ་ཐོབ་ནས། ཕྱིས་རང་གི་སྦྱོར་དངོས་རྗེས་གསུམ་གྱི་སྒོ་ནས་ཉིན་རེ་བཞིན་མ་ཆགས་པར་བླངས་ན།
ཐེག་པ་ཆེན་པོ་སོ་སོར་ཐར་པ་རྒྱུན་ཆགས་སུ་གནས་ལ། དེའི་རྟེན་ལ་དགེ་བ་ཅི་སྤྱད་པ་རྣམས་བླ་ན་མེད་པའི་བྱང་ཆུབ་ཀྱི་རྒྱུར་འགྱུར་རོ། ། དེའི་ཕྱིར་བདག་བདེ་ལེགས་སུ་འདོད་པ་དག་ཚུལ་འདི་ལ་ནན་ཏན་དུ་བྱ་བར་རིགས་སོ།། །། མངྒ་ལཾ།། །།
༄༅། །མཆོད་སྦྱིན་ཆེན་མོའི་ཟིན་བྲིས་བཞུགས་སོ།། ༈ །མྱུར་དུ་སྤྱོན། ཨོཾ་སརྦ་ཏ་ཐཱ་ག་ཏ་ད་ཤ་དི་ཀ་ལོ་ཀ་པཱ་ལ་ས་པ་རི་ཝཱ་ར་ཨེ་ཧྱ་ཧི། ཞེས་སྤྱན་དྲངས་ནས། དེ་ལྟར་སྤྱན་དྲངས་པས་མདུན་གྱི་མཎྜལ་རིན་པོ་ཆེ་སྣ་བཞིའི་རང་བཞིན་གྱི་རིའི་རྒྱལ་པོ་རི་རབ། གསེར་གྱི་རི་བདུན།
རོལ་པའི་མཚོ་བདུན། གླིང་བཅུ་གཉིས། ཕྱི་རོལ་ལྕགས་རི་དང་བཅས་པས་ཡོངས་སུ་བསྐོར་བའི་ལྷུན་པོའི་སྟེང་དུ་རིན་པོ་ཆེ་སྣ་ཚོགས་པའི་ལྷ་སྣམ་རིམ་པ་དྲུག་གི་ལྟེ་བར་སྡོང་བུ་དང་བཅས་པའི་སྣ་ཚོགས་པདྨ་འདབ་མ་བཅུ་པའི་ལྟེ་བའི་དབུས་སུ། སེང་གེའི་ཁྲིའི་སྟེང་དུ་སྣ་ཚོགས་པདྨ་དང་ཟླ་བའི་དཀྱིལ་འཁོར་ལ། བཅོམ་ལྡན་འདས་རྣམ་པར་སྣང་མཛད་སྐུ་མདོག་དཀར་པོ་ཕྱག་གཉིས་བྱང་ཆུབ་མཆོག་གི་ཕྱག་རྒྱ་མཛད་པ། ཤར་དུ་གླང་པོ་ཆེའི་ཁྲིའི་སྟེང་དུ་སྣ་ཚོགས་པདྨ་ལ། མི་བསྐྱོད་པ་སྔོན་པོ་གཡས་ས་གནོན་དང༌། གཡོན་མཉམ་གཞག་མཛད་པ། ལྷོར་རྟའི་ཁྲིའི་སྟེང་དུ་སྣ་ཚོགས་པད་ཟླ་ལ། རིན་ཆེན་འབྱུང་ལྡན་སེར་པོ་གཡས་མཆོག་སྦྱིན་དང༌།
གཡོན་ཏིང་ངེ་འཛིན་གྱི་ཕྱག་རྒྱ་མཛད་པ། ནུབ་ཏུ་རྨ་བྱའི་ཁྲིའི་སྟེང་དུ་པད་ཟླ་ལ་འོད་དཔག་མེད་སྐུ་མདོག་དམར་པོ་ཕྱག་གཉིས་མཉམ་གཞག་གི་ཕྱག་རྒྱ་མཛད་པ། བྱང་དུ་མཁའ་ལྡིང་གི་ཁྲིའི་སྟེང་དུ་སྣ་ཚོགས་པད་ཟླ་ལ་དོན་ཡོད་གྲུབ་པ་ལྗང་གུ་གཡས་སྐྱབས་སྦྱིན་དང༌། གཡོན་མཉམ་གཞག་གི་ཕྱག་རྒྱ་མཛད་པ། ཐམས་ཅད་ཀྱང་དར་གྱི་ན་བཟའ་དང༌། རིན་པོ་ཆེ་ཡིས་བརྒྱན་ཅིང་རྡོ་རྗེའི་སྐྱིལ་ཀྲུང་གིས་བཞུགས་པ། གཙོ་བོའི་གཡས་སུ་སེང་གེའི་ཁྲིའི་སྟེང་དུ་སྣ་ཚོགས་པད་ཟླ་ལ། སྟོན་པ་ཤཱཀྱ་ཐུབ་པ་སྐུ་མདོག་གསེར་བཙོ་མ་ལྟ་བུ་གཡས་གནོན། གཡོན་མཉམ་གཞག་གི་ཕྱག་རྒྱ་མཛད་པ། རྡོ་རྗེའི་སྐྱིལ་ཀྲུང་གིས་བཞུགས་པ་ཆོས་གོས་ངུར་སྨྲིག་བསྣམས་པ།
དབུའི་གཙུག་ཏོར་དང་བཅས་པ་སྤྲུལ་པའི་སྐུའི་ཆ་བྱད་ཅན། གཡོན་དུ་རིན་པོ་ཆེའི་བུམ་པའི་སྟེང་དུ་གསུང་རབ་པུསྟི་དང༌། དར་ཟབ་སྣ་ཚོགས་ཀྱི་ན་བཟས་མཛེས་པ། ཕྱི་རོལ་གྱི་པད་འདབ་རྣམས་ལ་ཕྱོགས་བཅུའི་སངས་རྒྱས་རྣམས་སྤྲུལ་པའི་སྐུའི་རྣམ་པ་ཅན་དང༌། ཕྱི་རོལ་གྱི་ལྷ་སྣམ་རྣམས་ལ་འཇམ་དབྱངས་དང༌། སྤྱན་རས་གཟིགས་ལ་སོགས་པའི་བྱང་ཆུབ་སེམས་དཔའི་དགེ་འདུན་རྣམས་དང༌། སྤྱན་མ་ལ་སོགས་པའི་ཡུམ་གྱི་ཚོགས་རྣམས་དང༌། ཁམས་གསུམ་རྣམ་རྒྱལ་ལ་སོགས་པ་ཁྲོ་བོའི་ཚོགས་རྣམས་དང༌། གདུང་བ་སེལ་བ་ལ་སོགས་པ་རང་རྒྱལ་རྣམས་དང༌། ཤཱ་རིའི་བུ་ལ་སོགས་པ་ཉན་ཐོས་ཀྱི་ཚོགས་རྣམས་དང༌།
བྷ་ར་དྷྭ་ཛ་ལ་སོགས་པའི་གནས་བརྟན་ཆེན་པོ་རྣམས་དང༌། གྲགས་འཛིན་མ་ལ་སོགས་པ་དགྲ་བཅོམ་པ་ཕ་མའི་ཚོགས་དང༌། འཇིག་རྟེན་གྱི་ཁམས་ཀྱི་སྐུ་གདུང་དང་མཆོད་རྟེན་ཐམས་ཅད་དང༌། དབྱངས་ཅན་མ་ལ་སོགས་པ་སྒྲའི་ལྷ་མོའི་ཚོགས་དང༌། དཔལ་ཆེན་མོ་ལ་སོགས་པ་ནོར་ལྷའི་ཚོགས་དང༌། གཟུགས་ཅན་སྙིང་པོ་ལ་སོགས་པ་སངས་རྒྱས་དང་སྤྱོད་ཡུལ་གཅིག་པའི་ལྷའི་ཚོགས་དང༌། འདོད་པའི་ལྷ་ལ་སོགས་པ་ཆོས་ཁམས་འབྱེད་པའི་ལྷའི་ཚོགས་དང༌། ཕོ་ཉ་ས་ལྷ་ལ་སོགས་པ་ཅི་བགྱིའི་ཚོགས་དང༌། གཙང་རིས་སྡེ་ལྔ་ལ་སོགས་པ་གཟུགས་ཁམས་ཀྱི་ལྷ་རྣམས་དང༌། གཞན་འཕྲུལ་དབང་བྱེད་ཀྱི་བདག་པོ་ལ་སོགས་པ་འདོད་ཁམས་ཀྱི་ལྷའི་ཚོགས་དང༌།
ཚངས་པ་དང་བརྒྱ་བྱིན་ལ་སོགས་པ་ཕྱོགས་སྐྱོང་བ་བཅུ་དང༌། ཡུལ་འཁོར་སྲུང་དང་འཕགས་སྐྱེས་པོ་ལ་སོགས་པའི་རྒྱལ་པོ་ཆེན་པོ་སྡེ་བཞི་དང༌། ཉི་མ་དང་ཟླ་བ་ལ་སོགས་ཏེ་གཟའ་ཆེན་པོ་བརྒྱད་དང༌། སྨིན་དྲུག་དང་སྣར་མ་ལ་སོགས་པ་རྒྱུ་སྐར་ཉི་ཤུ་རྩ་བརྒྱད་དང༌། ཡང་དག་ཤེས་དང་རྒྱལ་བ་ཁྱུ་མཆོག་ལ་སོགས་པ་གནོད་སྦྱིན་གྱི་ཚོགས་དང༌། གདྒཱ་ལ་སོགས་པ་བཀྲ་ཤིས་ཀྱི་བདག་པོའི་ཚོགས་དང༌། ལྷ་ཀླུ་དང་གནོད་སྦྱིན་ལ་སོགས་པ་སྡེ་བརྒྱད་ཀྱི་ཚོགས་དང༌། རིའི་ལྷ་དང་ཤིང་གི་ལྷ་དང་འབྱུང་བ་བཞིའི་ལྷ་ལ་སོགས་པ་འཇིག་རྟེན་པའི་ཚོགས་དང༌། ལྷའི་བླ་མ་དང་ཕུར་བུ་ལ་སོགས་པ་བསྟན་བཅོས་རིགས་པའི་ལྷའི་ཚོགས་དང༌། དུང་ཅན་མ་ལ་སོགས་པ་གཟུངས་ཀྱི་ལྷ་མོའི་ཚོགས་དང༌།
གཞོན་ནུ་གདོང་དྲུག་ལ་སོགས་པ་ལྷའི་བུ་མཐུ་བོ་ཆེའི་ཚོགས་དང༌། ལྔས་རྩེན་ལ་སོགས་པ་གཙུག་ལག་ཁང་གི་བདག་པོ་རྣམས་དང༌། ནོར་བཟང་དང་གཅེན་བཅུ་ལ་སོགས་པ་སྐུ་གཟུགས་སྲུང་མའི་ཚོགས་དང༌། ཤཱནྟ་རཀྵི་ཏ་ལ་སོགས་པ་སྔོན་གྱི་མཁན་པོའི་ཚོགས་དང༌། ཤཱི་ལ་ཨ་ཏི་ལ་སོགས་པ་ཆོས་ཀྱི་རྒྱལ་པོའི་ཚོགས་དང༌། དྲི་ཟའི་རྒྱལ་པོ་ལ་སོགས་པ་རི་དྭགས་སྨན་གྱི་ལྷའི་ཚོགས་རྣམས་ཏེ། ཐམས་ཅད་ཀྱང་རང་རང་གི་རྒྱན་ཆ་ལུགས་དང་ལྡན་ཞིང་རང་རང་གི་གཡོག་འཁོར་བསམ་གྱིས་མི་ཁྱབ་པས་བསྐོར་བ། གཞན་ཡང་འགྲོ་བ་རིགས་དྲུག་སྐྱེ་གནས་རྣམ་བཞིས་བསྡུས་པའི་རིགས་དྲུག་གི་སེམས་ཅན་ཐམས་ཅད་ཀྱང་མཆོད་སྦྱིན་བཞེས་པའི་སླད་དུ་རི་རབ་ཀྱི་མཐའ་སྐོར་དུ་འཁོད་པར་བསམས་ལ། དེ་ནས་ཐལ་མོ་སྦྱར་ལ། བདག་གི་རྒྱུན་བཤགས་བྱེད་པ་སེམས་ཅན་ཐམས་ཅད་ཀྱིས་བྱེད་པར་བསམས་ལ།
སངས་རྒྱས་གཙོ་ལ་སོགས་པ་ལན་གསུམ་བརྗོད། མཆོད་པའི་སྤྲིན་གྱི་གཟུངས་བཟླས་པའི་ཚེ། རོལ་མོ་ཅི་འབྱོར་དབུལ། དེ་ནས་མགྲོན་སྤྱི་ལ། གཏོར་མ་གཅིག་དང་ལྷ་བཤོས་གཅིག་དབུལ་ཞིང༌། དུས་གསུམ་རྒྱལ་བ་ལ་སོགས་བརྗོད། དེ་ནས་སོ་སོའི་གཏོར་མ་རྒྱས་པར་དབུལ་བ་ལ། གཏོར་མ་གཅིག་དང་ཞལ་ཟས་དབུལ་ཞིང༌། སརྦ་བུདྡྷ་ད་ཤ་དི་ཀ་ལོ་ཀ་པཱ་ལ་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏེ་བྷྱོ་སོགས། ལན་གསུམ་གསུམ་རེ་དང༌།
ཨརྒྷཾ་སོགས་ཀྱིས་མཆོད། བླ་མེད་ཞེས་སོགས་བརྗོད་ལ་དབུལ། མཆོད་པ་འབུལ་ཞེས་པ་ཐམས་ཅད་ཀྱི་རྗེས་སུ། བདུད་རྩི་བསིལ་དངར་དམ་པས་མཆོད། ། འཇིག་རྟེན་མཐའ་དག་སྐྱིད་པ་དང༌། ། བསྟན་པ་རྒྱས་པར་མཛད་དུ་གསོལ། ། ཞེས་པ་ཐམས་ཅད་ལ་སྦྱར་ཞིང༌། གཏོར་མ་སྔ་མ་གཏང༌། ཡང་ཕྱི་མ་བཤམས་ལ། སདྡྷརྨ་རཏྣ།
སཾ་གྷ་བོ་དྷི་སཏྭ། སརྦ་བུདྡྷ་བོ་དྷི་སཏྭ། སརྦ་བུདྡྷ་བོ་དྷི་སཏྭ་སརྦ་མ་ཊི་ཀ ཨཱདྱ་ཀྲོ་དྷ་ཨ་བྷི་མནྟྲ་དེ་བ། ཨཱརྻ་པྲ་ཏྱེ་ཀ ཨཱརྻ་ཤྲ་བ་ཀ ཨཱརྻ་མ་ཧཱ་སྠཱ་ཝི་ར་ལ་ཁ་ཊ་ད་ཤ ཨཱརྻ་ཨ་ཧ་ར་ཧཏ། ཨཱདྱ་ཨཱདྱ་ཙདྱ་མ་ཧཱ་ཝཱ་གཱི་ཤྭ་ར་ཤྲཱི་ཤཔྟ་སྭཱ་ར། བྷ་ག་ཝ་ཏི་བ་སུན་དྷ་ར་ཤྲཱི་དེ་ཝཱི།
བུདྡྷ་གུ་ཧྱ་ཨ་དྷི་དེ་ཝ། བུདྡྷ་ས་ད་སྱ། རཱུ་པ་དྷ་དྷཱུ་དེ་བ། མ་ཧཱ་པྲ་ཧྨ་ཎ་ས་དྷི་པ་ཏི། དེ་ཝི་ཨིནྡྲ། ལོ་ཀ་དེ་བ། མ་ཧཱ་ཙ་ཏུ་ར་རཱ་ཛ། ད་ཤ་དི་ཀ་ལོ་ཀ་པཱ་ལ། མངྒ་ལ་དེ་བ། དེ་བ་ཨ་སུ་ར་ཨཥྚ།
ལོ་ཀ་དེ་བ། ཤསྟྲ་དེ་བ། དྷ་རི་ནི་དེ་ཝི། དེ་ཝ་ཀུ་མ་ར། བེ་ཧ་ར་ཨ་ཏི། བེ་ཧ་ར་ཨ་དྷི་པ་ཏི་ཨ་དྷི་ཨུ་པ་ཨཱརྻ། བྷོ་ཏྲ་ཀུ་ཤ་ལ་མི་ཏྲ་ཙ་དྷརྨཱ་རཱ་ཛ། བྷོ་ཏྲ་དེ་ཝ། ཐམས་ཅད་ཀྱི་མཐར་ས་པ་རི་ཝཱ་ར་སྦྱར། དེ་ལྟར་སོ་སོའི་གཏོར་མ་རྫོགས་པ་དང༌།
རྗེ་བཙུན་འཕགས་མ་སྒྲོལ་མ་ཞེས་སོགས་ཀྱི་ཚིགས་བཅད་དང༌། ཆོས་ཐམས་ཅད་ཀྱི་ཞེས་སོགས་ལྷུག་པ་ནས། ཚོགས་གཉིས་རྫོགས་པར་གྱུར་ཅིག་གི་བར་ལན་ཅིག་བརྗོད་ལ། གཏོར་མ་རྣམས་གཙང་སར་དོར་རོ། ། དེ་ནས་རྗེས་ཀྱི་བྱ་བ་ལ། མཆོད་པ་རྣམས་བསང་སྦྱངས། སོ་སོའི་སྔགས་ཀྱི་བྱིན་གྱིས་བརླབ་བོ། ། གཙང་ཞིང་གཙང་མར་སྦྱར་བ་ཡི། ། ཞེས་སོགས་ཀྱི་ཚིགས་བཅད་ཀྱིས་དབུལ། སྣང་སྟོང་རྡོ་རྗེ་སོགས་རིགས་ལྔའི་བསྟོད་པ་བྱ།
ཡིག་བརྒྱས་ལྷག་ཆད་ཁ་བསྐང༌། སངས་རྒྱས་རྣམས་དང༌། ཞེས་སོགས་ཀྱི་མཎྜལ་ལ་བཀོད་པའི་ལྷ་རྣམས་གཤེགས་སུ་གསོལ། རང་གི་གནས་གསུམ་བསྲུང་ལ་བཀྲ་ཤིས་བྱའོ། ། སེར། ་་་་་ བྱང་ཆུབ་སེམས་དཔའ། སྔོ། ་་་་་ ཁྲོ་བོ། དཀར། ་་་་་ རང་རྒྱལ།
ལྗང༌། ་་་་་ ཉན་ཐོས། དམར། ་་་་་ གཙང་རིས་དཔལ་མགོན། ཚོན་མདོག་གོ། །། ༄། །གཏོར་ཆེན་གྱི་ལྷན་ཐབས་བཞུགས་སོ།། ༈ །བླ་མ་དང་དཀྱིལ་འཁོར་ལྷ་ཚོགས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་གི་གཏན་པ་མེད་པའི་མཆོད་སྦྱིན་གྱི་གཏོར་མ་རྒྱ་ཆེན་པོ་བགྱིས་པ་འདིའི་མཐུས། ཡོན་བདག་གམ་བདག་ཅག་དཔོན་སློབ་འཁོར་དང་བཅས་པ་རྣམས་ཀྱི་ནད་དང༌། གདོན་དང་བགེགས་དང༌།
ཕྱི་དང་ནང་གི་བར་དུ་གཅོད་པ་དང༌། ཉེ་བར་འཚེ་བ་ཐམས་ཅད་ཞི་བར་མཛད་དུ་གསོལ། གཞན་གྱི་རིགས་སྔགས་དང༌། རྦོད་གཏོང་དང༌། བྱད་དང༌། འཁྲུལ་འཁོར་ལ་སོགས་པའི་གནོད་པ་ཐམས་ཅད་ཕྱིར་བཟློག་ཏུ་གསོལ། ཚེ་དང་བསོད་ནམས་དང་དཔལ་དང་འབྱོར་པ་ཐམས་ཅད་རྒྱས་པར་མཛད་དུ་གསོལ། བསྟན་པ་དང་སེམས་ཅན་མང་པོ་ལ་གནོད་ཅིང་འཚེ་བར་བྱེད་ཅིང༌། དཀོན་མཆོག་གསུམ་གྱི་རྟེན་དང་གཙུག་ལག་ཁང་ལ་གནོད་པར་བྱེད་པའི་དགྲ་དང་བགེགས་ཐམས་ཅད་ཞི་བ་དང་བཟློག་པའི་ཕྲིན་ལས་མཛད་དུ་གསོལ། གང་དག་ཞི་བས་མི་འདུལ་བའི་གདུག་པ་ཅན་མཆིས་ན།
དེ་བཞིན་གཤེགས་པ་ཁྱེད་རྣམས་རྡོ་རྗེ་ཁྲོ་བོའི་ཚོགས་སུ་སྤྲུལ་ནས། བསྟན་པ་སྐྱོང་བར་ཞལ་གྱིས་བཞེས་པའི་ཆོས་སྐྱོང་སྲུང་མའི་ཚོགས་དུ་མ་དང་བཅས་པས་དྲག་པོའི་ལས་ཀྱིས་གདུག་པ་ཅན་དེ་ཚར་གཅད་དུ་གསོལ། བདག་གི་ཉེས་པའི་ཚོགས་ཅི་ཡང་མ་བགྱིས་ཤིང༌། གདུག་པ་ཅན་འདིའི་སངས་རྒྱས་ཀྱི་བསྟན་པ་སྤྱི་དང་དཀོན་མཆོག་གསུམ་ལ་གནོད་པ་གྲངས་མེད་པར་བྱས་པས་གདུག་པ་ཅན་འདི་ཚར་བཅད་པར་རིགས་སོ། ། རྡོ་རྗེ་འཆང་ཀུན་དགའ་བཟང་པོས་མཛད་པ་རྫོགས་སོ།། །། ༄། །གསེར་སྐུ་རྡོ་རྗེ་འཆང་ཆེན་དུ་མཛད་པ་བཞུགས་སོ།། ༈ །ན་མོ་བུདྡྷ་ཡ། གསེར་སྐུ་རྡོ་རྗེ་འཆང་དུ་མཛད་ན། མཐའ་སྐོར་ལ་རིགས་ལྔ། ཡུམ་བཞི།
བྱང་སེམས་བརྒྱད། ལྷ་མོ་དྲུག ཁྲོ་བོ་བཅུ་རྣམས་བླ་མ་གདན་གསུམ་ཚང་བའི་དཀྱིལ་འཁོར་ཡིན་པས་མཛད་ན་ལེགས། དཔུང་པ་གཡས་གཡོན་གྱི་ཐད་ཀར་ཀྱེ་རྡོ་རྗེ། བདེ་མཆོག ཁྱུང་གི་འོག་དབུའི་སྟེང་ཐད་དུ་ཆོས་རྗེ་སེང་གེ་བ་སོགས་ཁང་པ་རང་གི་ཆོས་ཐོབ་པའི་བླ་མ་གང་ཤོང༌། ལྡེམ་གཉིས་སྤྱན་རས་གཟིགས་དང་འཇམ་དབྱངས་སུ་མཛད་ན་དོན་གྱི་རིགས་གསུམ་མགོན་པོ་ཚང་མར་འགྱུར། གདན་ཁྲི་ལ་རྡོ་རྗེའི་གཡས་གཡོན་དུ་གུར་མགོན་ལྕམ་དྲལ། དེའི་འོག་བསྟར་ལ་ཕྱོགས་སྐྱོང་བཅུ། རྒྱལ་པོ་བཞི།
དེའི་འོག་བསྟར་མཆོད་པའི་གཞི་ལ་དབུས་སུ་ཛམྦྷ་ལ་ནག་པོ། གཡས་སུ་ཛཾ་སེར། གཡོན་དུ་ནོར་རྒྱུན་མ། རིན་ཆེན་སྣ་བདུན་འདོད་འཇོའི་བ་དང་བརྒྱད། བཀྲ་ཤིས་རྟགས་བརྒྱད་རྣམས་གང་ཤོང་བ་བྱ། ཁྲིའི་གདོང་ལ་ཡོན་བདག་དང་ལྷ་བཟོ་བ་འདི་ཞེས་བྱ་བས། དགོས་པ་འདིའི་ཆེད་དུ་ལོ་ཟླ་ཚེས་གྲངས་འདི་ལ་རབ་གནས་གྲུབ་པར་བྱས། ཞེས་སོགས་ཀྱི་དཀར་ཆག་གཟོང་གིས་བརྐོ། ཐུབ་དབང་དུ་མཛད་ན་མཐའ་སྐོར་ལ་སངས་རྒྱས་སུམ་ཅུ་སོ་ལྔ་སྤྲུལ་སྐུ་རིགས་ལྔའི་ཕྱག་རྒྱ་ཅན་སྤེལ་མར་བྱ། ཕྲག་གོང་གཡས་གཡོན་དུ་མར་མེ་མཛད་དང་བྱམས་པ་གཉིས།
ཁྱུང་གི་འོག་ཏུ་བླ་མ་སྔར་དང་འདྲ། གཡས་གཡོན་གྱི་ལྡེམ་གཉིས་ཤཱ་རིའི་བུ་དང་མཽངྒལ་གྱི་བུ་གཉིས། ཁྲིའི་འབུལ་དང་དཀར་ཆག་སྔར་དང་འདྲ། ཐག་ཚད་འདི་བཞིན་བྱས་ན་ཆེན་པོ་གཅིག་ཡོང་བར་གདའ་བས། ཁྲི་སུམ་ཆ། སྐུ་སུམ་ཆ། སྐུའི་སྟེང་གི་རྒྱབ་ཡོལ་སུམ་ཆ་བྱེད་པར་གདའ་ནའང༌། ད་ལན་ཁྲི་མཐོ་བ་རྟེན་འབྲེལ་བཟང་བས་སུམ་ཆ་བྱེད། རྒྱབ་ཡོལ་ཀྱི་སུམ་ཆ་ནས་མཐོ་དོ་སྐུ་ལ་བསྣན་ན་ལེགས་པ་ཅིག་མཆི། རྒྱུད་སྡེ་བཞིའི་ལྷ་ཚོགས་བྲིས་སྐུར་མཛད་ན་དཀྱིལ་འཁོར་ཐོབ་ཐང་ཡིན་པས་བསོད་ནམས་ཆེ།
གྱང་རིས་སུ་མཛད་ན་རྒྱུན་དུ་ལྷ་འགའ་ཞིག དབུ་ཞབས་བསྒྱུར་ནས་བཞུགས་དགོས་པ་དེ་མི་འཐད་ཅེས་ཟེར་བས། རང་རང་གི་འཁོར་གྱིས་བསྐོར་བའི་ཞིང་ཁམས་རེ་མཛོད། རས་བྲིས་ཀྱི་གྲྭ་ཟུར་དུ་སྒྲུབ་ཐབས་རྒྱ་མཚོའི་ལྷ་གང་ཤོང༌། སྟེང་བསྟར་ལ་སོ་སོའི་དབང་བཀའི་བླ་མ་བརྒྱུད་པ། འོག་བསྟར་ལ་ཆོས་སྐྱོང༌། ཕྱོགས་སྐྱོང༌། རིག་མ་བཅུ་དྲུག ཁྲོ་བཅུ་སོགས་སྐབས་སུ་གང་བབ་རེ་བྲིས་པས་ཁྱབ་ལགས། གསེར་སྐུའི་ནང་དུ་ནང་རྫོང་གཞན་པས་གཟུངས་རྣམས་ཤོག་དྲིལ་དུ་འཇུག་པ་བསོད་ནམས་ཆེ།
གཟུངས་རྣམས་ཆོས་སྐུའི་རིང་བསྲེལ་ཡིན་པར་གསུངས་གདའ། གོས་དར་རྣམས་གཟུངས་ཀྱི་ན་བཟའ་མཛད་ནས་སྟོད་སྨད་ཐམས་ཅད་དུ་བཅུག་པས་ཁྱབ། ཡང་གོས་དར་གང་འཛོམ། རིན་པོ་ཆེའི་རིགས་དང་འབྲུ་སྣ་ཟས་སྣ་བཟང་པོ་དར་རམ་རས་ཀྱི་ཁུད་དུ་གྲིལ་བ་རྣམས་དང༌། གནོད་སྦྱིན་གྱི་འཁོར་ལོ་ནོར་ལྷའི་གཟུངས། བཀྲ་ཤིས་ཀྱི་ཚིགས་བཅད་རྣམས་པད་གདན་གྱི་དབུས་སུ་བཞུགས། པད་གདན་གྱི་ནང་གི་གཡས་གཡོན་གཉིས་སུ་ཆོས་སྐྱོང་ཕྱོགས་སྐྱོང་གཟའ་རྒྱུ་སྐར། རྒྱལ་ཆེན་སྡེ་བཞི་སོགས་དཔལ་མགོན་བདུན་ཅུ་རྩ་ལྔའི་གཟུངས་རྣམས་དར་གྱིས་གྲིལ་ནས་དྲི་བཟངས་དང་ལྷན་ཅིག་བཞག བླ་མ་བཟང་པོའི་གདུང་རུས་དང༌། བདེ་བར་གཤེགས་པ་རང་གི་གདུང་རུས་ལ་ཐུབ་དབང་ངམ།
མི་འཁྲུགས་པའམ། ཚེ་དཔག་མེད་སོགས་ཀྱི་པར་སྐུའམ། ཡང་ན་ཚ་ཚ་ཆུང་ངུ་ལ་གསེར་ཚོན་བཏང་བ་མང་རབ་བྱས་ལ་གཙུག་ཏོར་ནས་ཐུགས་ཀའི་ཐད་དུ་བཞག་པས་ཆོག ཐུགས་ཀའི་ཐད་རང་དུ་ཉིད་ཀྱི་རྩ་བའི་ཡི་དམ་གང་ཡིན་གྱི་གསེར་སྐུའམ་ལྡེར་སྐུ་ཤིང་བརྐོས་སོགས་ཆུང་ངུ་ཅིག་བྱས་ལ། མུ་ཏིག་དང་གསེར་ལ་སོགས་པའི་ཕྲེང་བས་བརྒྱན། ། དྲི་བཟངས་མང་པོ་དང་ལྷན་ཅིག་ཏུ་སྐུ་མདོག་དང་མཐུན་པའི་དར་གྱིས་གྲིལ། དེའི་ཕྱི་ནས་ཤོག་བུ་སྔོན་པོ་ལ་གསེར་ཡིག་གིས་བཅོམ་ལྡན་འདས་ཆེ་གེ་མོ་ཞེས་བགྱི་བས་བདག་སྦྱིན་པའི་བདག་པོ་ཆེ་གེ་མོ་ཞེས་བགྱི་བ་ལ་བྱིན་གྱིས་བརླབ་ཏུ་གསོལ། ཚེ་འདིར་ཚེ་རིང་བ་དང་ལོངས་སྤྱོད་རྒྱས་པར་མཛད་དུ་གསོལ། ཞེས་སོགས་ཚེ་འདི་ཕྱི་གཉིས་ཀ་ལ་དམིགས་པའི་འདོད་དོན་གང་ཡིན་པ་བྲིས་ལ་དཀྲི། དེ་གོས་དར་མང་པོས་དཀྲིས་ལ་ཐུགས་ཀར་བཞག
གཟུངས་ཀྱི་ནང་ནས་གཙུག་ཏོར་རྣམ་རྒྱལ། ཚེ་དཔག་མེད། སྦྱོང་རྒྱུད་ཚེ་དཔག་མེད་རྣམས་ཀྱི་གཟུངས་ཚར་ལྔ་བརྒྱ་རེ་ཙམ་མང་བར་བྲིས་ལ། མཇུག་ཏུ་མ་མ་ཨཱ་ཡུཿཔུཥྚིཾ་ཀུ་རུ་ཨོཾ་ཞེས་པ་བྲིས་ལ་བཅུག ན་བཟའ་ཐེར་མའམ་དར་གྱི་ཆོས་གོས་ལྟ་བུ་འདུག་ན་གཟུངས་ཀྱི་ཕྱི་གཡོགས་ན་བཟའི་ཚུལ་དུ་དཔུང་པ་མན་ཆད་སྐྱིལ་ཀྲུང་ཡན་ཆད་ལ་མདུན་རྒྱབ་ཁྱབ་པ་མཛད་པས་རུང༌། གཞན་ཞབས་ལྷྭམ་སོགས་འཇུག་ཏུ་མི་རུང༌། གདུང་རུས་ལ་ཚ་ཚའམ་ལྷ་སྐུ་བྱས་ན་མ་གཏོགས་རུས་པ་དངོས་སུ་བཅུག་ན་ཡུལ་དེ་ལ་གནོད་པར་འདུལ་བ་ལུང་དང༌། རབ་གནས་དོན་གསལ་དུ་བཤད་གདའ། གལ་ཏེ་གཟུངས་ཀྱིས་ཁ་མ་ཁེངས་ན། ལྟེ་བ་མན་ཆད་ལ་སྤང་སྤོས་དང་ཤུག་པ་ཞིབ་མོར་བརྡུངས་པ་སོགས་སྤོས་སྣ་མང་པོ་རས་སམ་དར་གྱི་ཁུག་མར་བཅུག་པ་མང་པོས་འགེངས།
ལྟེ་བ་མན་ཆད་སྐྱིལ་ཀྲུང་ཡན་ཆད་ལ་འཇམ་དཔལ་དང༌། སྡུད་པ་སོགས་མདོ་ཕྲན་གྱི་པུསྟིའི་བར་བར་དུ་གུར་གུམ་སོགས་དྲི་བཟངས་པོ་སྐམ་པོའི་ཕྱེ་མ་གཏོར་བ་གླེགས་ཤིང་མེད་པར་བྱས་པ་གོས་དར་དང་རྟེན་ཁེབས་མང་པོས་དྲིལ་ནས་བཟང་ལོགས་ཡར་བསྟན། ཕྱི་ལོགས་མར་བསྟན་པ། སྔ་ལོགས་ཀྱི་གུག་སྐྱེད་གསེར་སྐུའི་རྒྱབ་ཕྱོགས་དང་ཞབས་ཀྱུ་མདུན་དུ་བསྟན་ལ་གཞུག པད་གདན་མན་ཆད་མ་ཁེངས་ན། འབྲུ་སྣ་དང་ཟས་སྣ་མང་པོ་ཐུམ་བུར་བྱས་ལ་བཅུག གནོད་སྦྱིན་གྱི་འཁོར་ལོའི་མ་དཔེ་རྗེ་བཙུན་ཆེན་པོའི་ཕྱག་དཔེ་ལྟར་དག་པར་བྲི། སྔགས་རྣམས་ཀྱི་རིང་ཆ་ཐུང་ཆ་སོགས་ཤིན་དུ་དག་པར་བྱས་ནས་ཕུལ་ཡོད་པ་འདི་ལ་མ་དཔེ་མཛད་ནས། དེ་འབྲི་བའི་བྱང་བུ་འབྱོར་ན་གསེར་དངུལ་ལེབ་བརྡུངས། མ་འབྱོར་ན་ཟངས་ལེབ་བརྡུངས་སྲབ་འཇམ་གྲུ་བཞིར་བྱས་པ་ལ།
ཟངས་དང་དངུལ་ལ་གསེར། གསེར་ལ་མཚལ་གྱིས་བྲི། འཁོར་ལོ་ལ་བཀོད་པའི་སྔགས་ཀྱི་བཟླས་པ་དང༌། དཀར་གསུམ་གྱི་གཏོར་མ་ཕུལ་བའི་སྒྲུབ་པ་དགེ་སློང་བཞིས་ཞག་བདུན་བྱ། དེ་ནས་འཁོར་ལོའི་མཐའ་མ་ལ་སྦྲང་དཀར་པོ་ལ་གུར་གུམ་དང་ཀ་ར་ཕྱེ་མ་བཏབ་པས་བྱུགས་ལ་སྟེང་འོག་མ་ནོར་བར་ཁ་སྦྱར། དར་རམ་རས་སྐུད་སེར་པོ་མདུད་པ་མེད་པས་རྒྱ་གྲམ་དུ་འཁོར་ལོ་ནུབ་ནུབ་ཀྱི་དཀྲི། དེ་གོས་དར་སེར་པོ་མང་པོས་དཀྲིས་ལ་གཞུག་གོ ། མོ་འཁོར་འོག ཕོ་འཁོར་སྟེང༌། མ་ཎི་བྷ་དྲ་དང་ཙནྡྲ་ཀཱནྟྱཻ་གཉིས་ཤར་དུ་ཡོང་བ་བྱེད་དགོས།
པད་གཟུངས་མ་གཏོགས་གཞན་རྣམས་གདུང་རུས་ཀྱི་བྲིས་ཀྱང་ཆོག་ཅིང་བསོད་ནམས་ཆེ། པད་གཟུངས་རྣམས་ལ་ནོར་ལྷའི་སྔགས་རྣམས་ངེས་པར་གསེར་དངུལ་གྱིས་བྲི། ཆོས་སྐྱོང་ཕྱོགས་སྐྱོང་སོགས་གསེར་དངུལ་མ་འབྱོར་ན་མཚལ་དང་སྣག་ཚས་བྲིས་ཀྱང་རུང༌། སྤྱིར་པད་གཟུངས་གདུང་རུས་ལ་འབྲི་ཡེ་མི་ཉན། གཟུངས་གཞུག་བྱེད་པའི་སྔོན་དུ་གཟུངས་རྣམས་ལ་རབ་གནས་རེ་བྱ། གསེར་སྐུ་དང་ནང་རྫོང་རྣམས་ལ་སྦྱང་བ་གསུམ་སྔོན་དུ་འགྲོ་བས་བགེགས་བསྐྲད་བྱ། ནང་དུ་འཇུག་མཁན་གྱི་མི་དགེ་སློང་སྡོམ་བརྩོན་དང༌། གྲོགས་བྱེད་ཀྱི་མི་དགེ་ཚུལ་དང་དགེ་བསྙེན་སོགས་གཙང་མས་བྱེད། ཐམས་ཅད་ཀྱིས་ཁྲུས་བྱ། གོས་བཟང་པོ་གྱོན།
བཀྲ་ཤིས་ཀྱི་ཚིགས་བཅད་འདོན་བཞིན་དུ་ལས་བྱེད། ཇ་བུར། མར་ཐུད། ཞོ་འབྲས་སོགས་དཀར་གསུམ་གྱིས་ཐམས་ཅད་ཚིམ་པར་བྱེད་པ་ཕྱིས་ཀྱང་ལོངས་སྤྱོད་ཀྱི་རྟེན་འབྲེལ་དུ་གདའ། འདི་བཞིན་མཛད་པས་ཡོན་མཆོད་སྐུ་ཚེ་བརྟན་ཞིང་འབྱོར་པ་རྒྱས་པ་དང་ཤིན་དུ་བཀྲ་ཤིས་པར་འགྱུར་རོ། ། ཨཱ་ནནྟ་བྷ་དྲས་སྦྱར་བའོ།། །།
༄༅། །གནོད་སྦྱིན་གྱི་འཁོར་ལོའི་སྔགས་ལ་ཞུས་དག་མཛད་པ་བཞུགས་སོ།། ༈ །མོ་འཁོར་གྱི་ལྟེ་བ་ལ། ཨོཾ་བ་སུ་དྷཱ་རི་ ་་་་་ནོར་འཛིན་མ་ ཎྱཻ་ ་་་་་ཀྱེ་ མ་ ་་་་་བདག་ལ་ མ་དྷ་ནཾ་ ་་་་་ནོར་ དེ་ཧི་ ་་་་་སྩོལ་སྩོལ་ དེ་ཧི་སྭཱ་ཧཱ། ཤར་གྱི་པད་འདབ་ལ།
ཨོཾ་ཙནྡྲ་ཀཱནྟྱཻ་མ་མ་དྷ་ནཾ་དེ་ཧི་དེ་ཧི་སྭཱ་ཧཱ། ཤར་ལྷོར། ཨོཾ་སུ་བྷ་དྲ་ཡཻ་མ་མ་དྷ་ནཾ་དེ་ཧི་དེ་ཧི་སྭཱ་ཧཱ། ལྷོར། ཨོཾ་དཏྟཱ་ཡཻ་མ་མ་དྷ་ནཾ་དེ་ཧི་དེ་ཧི་སྭཱ་ཧཱ། ལྷོ་ནུབ་ཏུ། ཨོཾ་གུཔྟཱ་ཡེ་མ་མ་དྷ་ནཾ་དེ་ཧི་དེ་ཧི་སྭཱ་ཧཱ། ནུབ་ཏུ། ཨོཾ་སུ་དཏྟཱ་ཡཻ་མ་མ་དྷ་ནཾ་དེ་ཧི་དེ་ཧི་སྭཱ་ཧཱ། ནུབ་བྱང་དུ།
ཨོཾ་དེ་བྱཻ་མ་མ་དྷ་དཾ་དེ་ཧི་དེ་ཧི་སྭཱ་ཧཱ། བྱང་དུ། ཨོཾ་ཨཱརྻ་ཡཻ་མ་མ་དྷ་ནཾ་དེ་ཧི་དེ་ཧི་སྭཱ་ཧཱ། བྱང་ཤར་དུ། ཨོཾ་ ་་་་་དབྱངས་ཅན་མ་ ས་ར་སྭ་ཏྱཻ་མ་ ་་་་་བདག་ལ་ མ་ ་་་་་ནོར་ དྷ་ནཾ་དེ་ཧི་ ་་་་་སྩོལ་སྩོལ་ དེ་ཧི་སྭཱ་ཧཱ། ། ཕོ་འཁོར་གྱི་ལྟེ་བར། ཨོཾ་ཛམྦྷ་ལ་ཛ་ལེནྡྲཱ་ཡ་མ་མ་དྷ་ནཾ་དེ་ཧི་དེ་ཧི་སྭཱ་ཧཱ། ཤར་གྱི་འདབ་མར། ཨོཾ་མ་ཎི་བྷ་དྲཱ་ཡ་མ་མ་དྷ་ནཾ་དེ་ཧི་དེ་ཧི་སྭཱ་ཧཱ། ཤར་ལྷོར།
ཨོཾ་ཙ་རེནྡྲཱ་ཡེ་མ་མ་དྷ་ནཾ་དེ་ཧི་དེ་ཧི་སྭཱ་ཧཱ། ལྷོར། ཨོཾ་བཻ་ཤྲཱ་ཝ་ཎཱ་ཡ་མ་མ་དྷ་ནཾ་དེ་ཧི་དེ་ཧི་སྭཱ་ཧཱ། ལྷོ་ནུབ་ཏུ། ཨོཾ་མུ་ཁེནྡྲ་ཡེ་མ་མ་དྷ་ནཾ་དེ་ཧི་དེ་ཧི་སྭཱ་ཧཱ། ནུབ་ཏུ། ཨོཾ་དྷ་ན་དཱ་ཡེ་མ་མ་དྷ་ནཾ་དེ་ཧི་དེ་ཧི་སྭཱ་ཧཱ། ནུབ་བྱང་དུ། ཨོཾ་རྩི་མི་ཀུཎྜ་ལ་ཡེ་མ་མ་ནཾ་དེ་ཧི་དེ་ཧི་སྭཱ་ཧཱ། བྱང་དུ།
ཨོཾ་པཱུརྞ་བྷ་དྲཱ་ཡེ་མ་མ་དྷ་ནཾ་དེ་ཧི་དེ་ཧི་སྭཱ་ཧཱ། བྱང་ཤར་དུ། ཨོཾ་ཀི་ ་་་་་རོལ་པའི་ ལི་མཱ་ ་་་་་ཕྲེང་བ་ ལི་ན་ཡེ་ ་་་་་ཀྱེ་ མ་ ་་་་་བདག་ལ་ མ་དྷ་ ་་་་་ནོར་ ནཾ་དེ་ཧི་དེ་ ་་་་་སྩོལ་སྩོལ་ ཧི་སྭཱ་ཧཱ། ཞེས་པའི་སྔགས་འདི་རྣམས་མུས་པའི་ལྷ་ཆེན་གྱི་འཁོར་ལོ་འབྲི་དུས། རྗེ་ཉིད་ཀྱིས་ཞུ་དག་མཛད་ནས་དག་པར་ཡོད་པ་འདི་བཞིན་རིང་ཐུང་འདོགས་འབྲེལ་རྣམས་མ་ནོར་པར་ཅི་ལྟ་བ་བཞིན་བྲིའོ།། །། ༄། །དགེ་ཚུལ་གྱི་བསླབ་བྱ་མདོར་བསྡུས་པ་རགས་སྡོམ་བཅུའི་འབྲུ་འགྲེལ་བཞུགས་སོ།། ༈ །ཐམས་ཅད་མཁྱེན་པ་ལ་ཕྱག་འཚལ་ལོ། ། དགེ་ཚུལ་གྱི་བསླབ་བྱ་ནི། རགས་སྡོམ་བཅུ་སྟེ། ཇི་སྐད་དུ།
གང་ཞིག་སྲོག་གཅོད་གཞན་གྱི་ནོར་འཕྲོག་དང༌། ། མི་གཙང་སྤྱོད་རྫུན་བཅོས་པའི་ཆང་ལ་སོགས། ། གར་སོགས་ཕྲེང་སོགས་མལ་སྟན་མཐོ་བ་དང༌། ། ཕྱི་དྲོའི་ཁ་ཟས་གསེར་དངུལ་ལེན་པ་སྤང༌། ། ཞེས་པ་ལྟར་རོ། ། དེ་ལ་དང་པོ་སྲོག་གཅོད་ནི། གཞི་བསམ་པ་སྦྱོར་བ་མཐར་ཐུག་སྟེ། ཡན་ལག་བཞི་ཚང་ན་ཕམ་པར་འགྱུར་ཏེ། དེ་ལ་གཞི་ནི་མིའམ་མིར་ཆགས་པ། བསམ་པ་མ་འཁྲུལ་ཞིང་གསོད་པར་འདོད་པ།
སྦྱོར་བ་དུག་མཚོན་མཐུ་གཡོ་སྒྱུའི་འཆི་བར་གཏོང་བ། གཞན་གྱིས་གསོད་པར་ཞུ་བ་གནང་བ། གནོད་སེམས་ཀྱིས་བསད་འོས་སུ་སྟོན་པ་སོགས་རང་ངམ་བསྐོས་པའི་མིས་མི་འགྱོད་པར་བསད་པར་བརྩམས་པའོ། ། མཐར་ཐུག་རྐྱེན་དེ་རྣམས་ཀྱི་ཤི་བའོ། ། གཉིས་པ་མ་བྱིན་ལེན་ལ། གཞིའི་ཡན་ལག མི་ཡི་ཡིན་པ་རང་ལས་ནོར་ཐ་དད་པའི་རྫས་རིན་ཐང་ཚང་བ་སྟེ། བོད་དུ་དངུལ་སྐྱ་ཞོ་གང་གི་བརྒྱད་ཆ་བརྐུས་ན་རིན་ཐང་ཚང་ངོ༌། ། བསམ་པའི་ཡན་ལག གཞན་གྱི་རྫས་ཡིན་པར་ཤེས་པ།
རང་གི་ཆེད་དུ་ཐོབ་འདོད་རྒྱུན་མི་ཆད་པ། སྦྱོར་བ་ཐབས་སྣ་ཚོགས་ཀྱིས་རང་ངམ་གཞན་རྐུར་འཇུག་པར་བརྩམ་པ། མཐར་ཐུག་གི་ཡན་ལག་བརྐུས་ནས་ཐོབ་བློ་སྐྱེས་པའོ། ། གསུམ་པ་མི་ཚངས་སྤྱོད་ལ། གཞིའི་ཡན་ལག བུད་མེད་ཀྱི་ཁ་བཤང་ལམ་ཟག་བྱེད་དེ་གསུམ་དུ་ནོར་བུ་ལས་སུ་རུང་བར་སྩལ་པ། བསམ་པའི་ཡན་ལག་འདུ་ཤེས་འཁྲུལ་མ་འཁྲུལ་བ་འདྲ་ཞིང༌། གཉིས་སྦྱོར་བདག་གི་བྱེད་འདོད་རྒྱུན་མི་ཆད་པ། སྦྱོར་བའི་ཡན་ལག མི་ཚངས་སྤྱོད་པ་བྱེད་པར་བརྩམས་པ།
མཐར་ཐུག་གི་ཡན་ལག་བཅུག་ཅིང་ཉམས་སུ་མྱོང་བའོ། ། བཞི་པ་རྫུན་ནི། གཞི་སྨྲ་བའི་ཡུལ་མི་ཡིན་པ། སྨྲ་ཤེས་དོན་གོ་ཤེས་པ་རང་བཞིན་དུ་གནས་པ། མ་ནིང་དང་མཚན་གཉིས་པ་མ་ཡིན་པ་ལ་ཟག་མེད་ཀྱི་ཡོན་ཏན་བཟང་པོ་ཡོད་པར་ཤེས་པའི་ཚིག་གོ ། བསམ་པ་འདུ་ཤེས་མ་འཁྲུལ་བ། སྦྱོར་བ་རང་གི་ངག་གིས་མི་ཆོས་བླ་མ་རང་གི་ཐོབ་པར་སྨྲ་བ་བརྩམས་པ། མཐར་ཐུག་སྨྲ་ཞིང་ཡུལ་དེས་གོ་བའོ། ། ལྔ་པ་ཆང་སོགས་ནི། ཕབ་བཏབ་པ་འབྲུའི་ཆང་དང༌།
མ་བཏབ་པ་བུར་ཆང༌། རྒུན་ཆང་སོགས་མྱོས་པར་འགྱུར་བའི་ཆང་ཧུབ་གཅིག་ཡན་མིད་ན་ལྟུང་བར་འགྱུར་རོ། ། དྲུག་པ་གར་སོགས་ནི། དགོད་པའི་བསམ་པས། གླུ་དང༌། གར་དང༌། རོལ་མོ་སྣ་ཚོགས་དགོས་མེད་དུ་བྱེད་པའོ། ། བདུན་པ་ཕྲེང་སོགས་ནི། སོར་གདུབ་དང༌། གོས་ཁྲ་བོ་དང༌།
དགོས་མེད་དུ་ལི་ཁྲི་ལ་སོགས་པ་བྱུག་པ་དང༌། སྤོས་ལུས་ལ་བྱུག་པ་དང༌། མེ་ཏོག་ཕྲེང་བའི་ཐོད་བཅིང་བ་རྣམས་སོ། ། བརྒྱད་པ་མལ་སྟན་མཐོ་བ་ནི། རིན་པོ་ཆེ་དང་བ་སོ་ལ་སོགས་པའི་ཁྲི་ཁྲུ་གང་ལས་ལྷག་པ་ལ་འདུག་པ་དང༌། ཉལ་བ་དང༌། དེ་བཞིན་དུ་སྟན་ཁྲུ་གང་ལས་ལྷག་པ་ལ་དགོས་པ་མེད་པར་འདུག་པ་དང་ཉལ་བའོ། ། དགུ་པ་ཕྱི་དྲོའི་ཁ་ཟས་ནི། གླིང་འདིའི་ཉི་མ་ཕྱེད་ཡོལ་ནས། སང་གི་སྐྱ་རེངས་དང་པོ་མ་ཤར་བར་ལ།
ནད་ལ་སོགས་པའི་རྐྱེན་མེད་པར། ཕྱེ་དང་ཐུད་ལ་སོགས་པ་དུས་རུང་གི་ཟས་བཟའ་བའོ། ། བཅུ་པ་གསེར་དངུལ་ལེན་པ་ནི། གསེར་དང་དངུལ་ལ་སོགས་པའི་རིན་པོ་ཆེ་ཆོས་ལྡན་གྱི་རྐྱེན་མེད་བཞིན་དུ། བདག་ཏུ་བཟུང་ནའོ། ། འདི་རྣམས་ལ་རྩ་བ་བཞི་ཉམས་ན་སླར་གསོ་རྒྱུ་མེད། ལྷག་མ་དྲུག་ཉམས་ན་སྡོམ་ལྡན་གྱི་དྲུང་དུ་བཤགས་ལ་ཉེས་པས་མ་གོས་པར་བྱའོ། ། དགེ་ཚུལ་གྱི་བསླབ་བྱ་མདོར་བསྡུས་པ་སྟེ། རྒྱས་པར་འོད་ལྡན་དུ་ཤེས་པར་བྱའོ།། །། ༄། །བཀའ་གྱུར་རོ་ཅོག་གི་དཀར་ཆག་བསྟན་པ་གསལ་བའི་སྒྲོན་མེ་བཞུགས་སོ།།
༈ །ཨོཾ་བདེ་ལེགས་སུ་གྱུར་ཅིག སྟོན་པ་ཡང་དག་པར་རྫོགས་པའི་སངས་རྒྱས་ཀྱི་གསུང་རབ་རིན་པོ་ཆེ་འགྱུར་རོ་ཅོག་གི་དཀར་ཆག བསྟན་པ་གསལ་བའི་སྒྲོན་མེ་ཞེས་བྱ་བ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། ཕུན་ཚོགས་དགེ་ལེགས་རྒྱ་མཚོའི་དཔལ་ལས་འཁྲུངས། ། ཇི་ལྟ་ཇི་སྙེད་གཟིགས་པའི་རྦ་རླབས་གཡོ། ། ཕྲིན་ལས་ཡིད་བཞིན་ནོར་བུའི་གཏེར་མངའ་བ། ། དཔལ་ལྡན་བླ་མ་ཡིད་བཞིན་རྒྱ་མཚོར་འདུད། ། འགྲོ་བའི་དོན་སླད་བྱང་ཆུབ་ཐུགས་བསྐྱེད་ནས། ། དཔག་མེད་དུས་ནས་ཚོགས་གཉིས་རྫོགས་མཛད་པས། །
བྱང་ཆུབ་བརྙེས་ནས་ཆོས་འཁོར་རབ་བསྐོར་བ། ། སངས་རྒྱས་སྐྱབས་ཀྱི་ཡུལ་ལ་གུས་ཕྱག་འཚལ། ། དེ་གསུང་ཞི་བ་ཆགས་བྲལ་གསུང་རབ་ཚོགས། ། སེམས་ཀྱི་ཐ་བ་མ་ལུས་རླན་བྱེད་ཅིང༌། ། དགེ་ལེགས་ཐར་པའི་ལོ་ཐོག་རབ་བསྐྲུན་པ། ། དམ་ཆོས་བདུད་རྩིའི་དཔལ་ལ་བདག་ཅག་དད། ། དེ་བཅུད་ཐོས་བསམ་སྙིམ་པས་གུས་བླངས་ནས། ། ཉམས་ལེན་རོ་འཛིན་དབང་པོས་ལེགས་མྱངས་པས། ། འགྲོ་ལ་ཕན་བདེའི་དགའ་སྟོན་བསྐྲུན་མཛད་པ། ། ཚོགས་མཆོག་དགེ་འདུན་ཀུན་ནས་རྒྱལ་གྱུར་ཅིག །
གང་ལ་དཔག་ཡས་མཐུ་སྟོབས་སྤྱན་སྟོང་ལྡན། ། རྣམ་དག་ཕྲིན་ལས་ཡེ་ཤེས་རྡོ་རྗེ་ཡིས། ། ནག་ཕྱོགས་ལྷ་མིན་གཡུལ་ངོ་འཇོམས་མཛད་པ། ། བཀའ་སྲུང་ནག་པོ་ཆེན་པོས་བསྟན་པ་སྐྱོངས། ། དེ་ལྟར་ཡུལ་ཁྱད་པར་ཅན་དུ་གྱུར་པ་རྣམས་ལ་མཆོད་པར་བརྗོད་ནས། སྐབས་ཀྱི་དོན་ནི། འགྲོ་བའི་ཕུན་ཚོགས་བདེ་བར་གཤེགས་པའི་བསྟན་པ་ལ་རག་ལས་ཤིང༌། བསྟན་པའི་ངོ་བོ་ཡང་ལུང་དང་རྟོགས་པའི་དམ་པའི་ཆོས་ཇི་སྐད་བཤད་པ་བཞིན་ཉིད་ཡིན་ནོ། ། དེའི་ཕྱིར་བསྟན་པ་མིག་འབྲས་ལྟར་གཅེས་པར་འཛིན་པའི་གང་ཟག་རྣམས་ཀྱིས་བསྒྲུབ་པ་ཉམས་ལེན་གྱི་ཚུལ་གྱིས་རྟོགས་པའི་ཆོས་འཛིན་དགོས་ལ། དེ་ལ་ལུང་གི་ཆོས་ཤེས་པ་སྔོན་དུ་འགྲོ་དགོས་ཏེ།
མ་ཤེས་ན་ཉམས་སུ་ལེན་དུ་མེད་པའི་ཕྱིར་རོ། ། ལུང་གི་ཆོས་དེ་ཇི་ལྟར་ཤེས་པའི་ཐབས་ཀྱང་ཡི་གེར་བཀོད་པའི་གསུང་རབ་ལ་ནན་ཏན་དུ་བྱེད་པ་ཁོ་ན་ཡིན་ནོ། ། དེ་བས་ན། བསྟན་པའི་རྩ་བ་ཕྱོགས་གཅིག་གསུང་རབ་རྣམས་ཡི་གེར་བྲི་བ་དང༌། དག་པར་བྱ་བ་དང༌། གླེགས་བམ་གཞན་དག་ལ་རྒྱ་ཆེར་སྤེལ་བ་དག་ཡིན་ཅིང༌། མདོ་སྡེ་རིན་པོ་ཆེ་ཟ་མ་ཏོག་བཀོད་པ་དབང་གི་རྒྱལ་པོར་ཡང༌། ཕྱི་མའི་དུས་སུ་ང་ཉིད་ཡིག་འབྲུའི་གཟུགས་ཀྱིས་སེམས་ཅན་ལ་ཆོས་སྟོན་ཏོ། ། ཞེས་གསུངས་པ་ལྟར། གླེགས་བམ་རྣམས་སྟོན་པ་ཉིད་ཀྱང་ཡིན་པར་བཤད་པས་བསྟན་པ་ལ་དབང་ཕྱུག་གི་སྒོ་ནས་བྱ་བ་ཚུལ་བཞིན་དུ་བྱེད་པར་འདོད་པའི་སྐྱེ་བོ་བློ་གྲོས་ཅན་དག་གིས།
གསུང་རབ་རིན་པོ་ཆེ་རྣམས་གླེགས་བམ་དུ་འབྲི་བ་དང༌། ཚིག་དང༌། དོན་གྱི་ཞུས་དག་ལེགས་པར་བྱེད་པ་ལ་འབད་པར་བྱ་བ་འདི་ཉིད་ཤིན་དུ་རིགས་པ་ཡིན་ནོ། ། དོན་གྱི་དབང་འདི་གཟིགས་ནས། རྨད་དུ་བྱུང་བའི་རིགས་དང་རུས་དང༌། ཆོ་འབྲང་དང་ལྡན་ཞིང་ཕུན་སུམ་ཚོགས་པའི་ལོངས་སྤྱོད་དང༌། འཁོར་དང༌། སྡེ་སྲིད་རབ་ཏུ་མང་པོ་ལ་མངའ་བསྒྱུར་བ། བསྟན་པ་རིན་པོ་ཆེ་དང༌། བསྟན་འཛིན་གྱི་སྐྱེས་བུ་དམ་པ་ཐམས་ཅད་ལ་ཤེས་ནས་དད་པ་ཐོབ་པ།
རྒྱལ་བའི་བསྟན་པ་ལ་ཞུགས་པའི་དགེ་བསྙེན། ཐེག་ཆེན་སེམས་བསྐྱེད་ཀྱིས་རྒྱུད་གཏམས་ཤིང༌། འགྲོ་བ་མགོན་མེད་པ་དང༌། ལོག་པར་ལྟུང་བ་སོགས་སྡུག་བསྔལ་ཅན་དུ་གྱུར་པ་རྣམས་ལ་ལྷག་པར་སྙིང་བརྩེ་ལ་དངོས་སུ་ཕན་པ་ལྷུར་མཛད་པའི་རྒྱལ་སྲས་ཆེན་པོ། རིག་པ་འཛིན་པའི་བརྟུལ་ཞུགས་མཆོག་ལ་གནས་པའི་སྔགས་འཆང་དམ་པ། དཔོན་པོ་ཡ་མ་དཔལ་བཟང་པོ་རྒྱལ་མཚན་ཞེས་རྣམ་པར་གྲགས་པའི་སྦྱིན་བདག་མངའ་རིས་ཀྱི་ས་ཆ་གློ་བོ་སྟོད་ཀྱི་བཀྲ་ཤིས་ཀྱི་གནས་སུ་སྐུ་འཁྲུངས་པ། ཡངས་པའི་རྒྱལ་ཁམས་མང་པོ་ལ་མངའ་བསྒྱུར་བའི་ས་བདག་ཆེན་པོ་ཁྲིམས་གཉིས་འཛིན་པ་དེས། རྒྱལ་བའི་བསྟན་པ་སྒོ་ཐམས་ཅད་ནས་རྒྱས་པར་བྱ་བ་དང༌། ཁྱད་པར་མངའ་རིས་ཀྱིས་ཕྱོགས་སུ་བསྟན་པ་ཕྱི་དར་གྱི་དུས་ནས་བརྩམས་ཏེ་ཡུན་རིང་མོའི་བར་ལ་བསྟན་པ་རིན་པོ་ཆེ་རྨ་མེད་པར་གནས་སུ་ཟིན་ཀྱང༌། དུས་ཧ་ཅང་རིང་དུ་གྱུར་པའི་དབང་གིས་གླེགས་བམ་འགའ་ཞིག་འཐོར་ནས་དེང་སང་རྒྱལ་བའི་བཀའ་འགྱུར་རོ་ཅོག་གི་གླེགས་བམ་ཚང་བ་ཕྱོགས་གཅིག་མི་བཞུགས་པའི་མུན་པས་ཁྱབ་པའི་སྐབས་འདིར།
བཀའ་འགྱུར་རོ་ཅོག་གི་ཉི་མའི་འོད་ཟེར། མངའ་རིས་ཀྱི་སའི་ཆ་ཐམས་ཅད་དུ་ཤར་བར་བྱའོ་སྙམ་པའི་དགོངས་པ་ཟབ་མོ་ཐུགས་ལ་ཤར་བ་ལྟར་ཕྱག་ལེན་དུ་བཏབ་ནས་བྲིས་པའི་ཆོས་ཀྱི་རྣམ་གྲངས་ལ། འབྲས་བུ་རྡོ་རྗེ་ཐེག་པའི་ཆོས་སྐོར་དང༌། རྒྱུ་ཕར་ཕྱིན་ཐེག་པའི་ཆོས་སྐོར་ལས། རེ་ཞིག་དང་པོར་རྡོ་རྗེ་ཐེག་པའི་རྒྱུད་སྡེ་རིན་པོ་ཆེ་ཐམས་ཅད་ཕྱོགས་གཅིག་ཏུ་བསྒྲིགས་པའི་གླེགས་བམ་རྣམས་ལ། རྒྱུད་འབུམ་ཞེས་རྣམ་པར་གྲགས་པ་ལ་པུསྟི་ཉི་ཤུ་བཞུགས་པའི། ཀ་པ་ལ། དཔལ་ཀྱེ་རྡོ་རྗེའི་རྩ་བའི་རྒྱུད་བརྟག་པའི་གཉིས་པ་གྲུབ་ཆེན་ག་ཡ་དྷ་ར་དང་རྗེ་བཙུན་འབྲོག་མིའི་འགྱུར། བཤད་པའི་རྒྱུད་མཁའ་འགྲོ་མ་རྡོ་རྗེ་གུར་གྱི་རྒྱུད་ཀྱི་རྒྱལ་པོ་ག་ཡ་དྷ་ར་དང་འབྲོག་མི་ལོཙྪ་བའི་འགྱུར། ཀྱེ་རྡོ་རྗེ་འབུམ་ཕྲག་ལྔ་པའི་བཤད་རྒྱུད་དཔལ་ཕྱག་རྒྱ་ཆེན་པོའི་ཐིག་ལེ་པཎྜི་ཏ་ཤེས་རབ་གསང་བ་དང་ཀཾ་ཆོས་ཀྱི་ཡེ་ཤེས་དང་ཕྱུག་མཚམས་དགྲ་བཅོམ་རྣམས་ཀྱི་འགྱུར།
དཔལ་ཡེ་ཤེས་སྙིང་པོ་རྣལ་འབྱོར་མའི་རྒྱུད་ཀྱི་རྒྱལ་པོ་པཎྜི་ཏ་ཤེས་རབ་གསང་བའི་འགྱུར། དཔལ་ཡེ་ཤེས་ཐིག་ལེ་ཤེས་རབ་གསང་བའི་འགྱུར། དཔལ་དེ་ཁོ་ན་ཉིད་སྒྲོན་མེ་པཎྜི་ཏ་ཤེས་རབ་གསང་བའི་འགྱུར། རྒྱུད་ཐམས་ཅད་ཀྱི་གླེང་གཞི་གསང་བ་དཔལ་ཡང་དག་པར་སྦྱོར་བ་ཞེས་བྱ་བའི་རྒྱུད་ཀྱི་རྒྱལ་པོ་ཆེན་པོ། བོད་ན་སམྦུ་ཊ་ཞེས་བྱ་བ། རྩ་རྒྱུད་ལ་བརྟག་པ་བཅུ། རྒྱུད་ཕྱི་མ་དང་བཅས་པ་གྲུབ་ཆེན་ག་ཡ་དྷ་ར་དང་རྗེ་བཙུན་ཤཱཀྱ་ཡེ་ཤེས་ཀྱིས་བསྒྱུར་ཞིང་ཕྱིས་ཀྱང་འབྲོག་མི་ཉིད་ཀྱིས་ཞུས་དག་མཛད་པ་སྟེ། ཆོས་ཀྱི་རྣམ་གྲངས་བདུན་བཞུགས་པ་ནི་དཔལ་ཀྱེ་རྡོ་རྗེའི་ཆོས་སྐོར་རོ། ། ཁ་པ་ལ། རྒྱུད་ཀྱི་རྒྱལ་པོ་བདེ་མཆོག་ཉུང་ངུ་ཞེས་བྱ་བ་བོད་ན་བདེ་མཆོག་རྩ་རྒྱུད་དུ་གྲགས་པ་ལེའུ་ལྔ་བཅུ་རྩ་གཅིག་པ་རྒྱ་གར་གྱི་མཁན་པོ་ཆེན་པོ་པདྨ་ཀཱ་ར་དང་ལོཙྪ་བ་རིན་ཆེན་བཟང་པོས་བསྒྱུར་བ་ལས་སླད་ཀྱི་སུ་མ་ཏི་ཀཱིརྟི་དང་མལ་ཇོ་བློ་གྲོས་གྲགས་ཀྱི་འགྱུར།
ངེས་པར་བརྗོད་པའི་རྒྱུད་བླ་མའི་བླ་མ་ཞེས་བྱ་བའི་རྒྱུད་ཀྱི་རྒྱལ་པོ། བོད་ན་ཨ་བྷི་དྷ་ནའམ་མངོན་བརྗོད་བླ་མ་ཞེས་གྲགས་པ་ལེའུ་དྲུག་ཅུ་རྩ་དགུ་པ། རྒྱ་གར་གྱི་མཁན་པོ་ཛྙཱ་ན་ཤྲཱི་དང་བློ་གྲོས་སྙིང་པོ་དང་དགེ་སློང་རབ་ཞིས་བསྒྱུར་བ། རྣལ་འབྱོར་མ་ཀུན་དུ་སྤྱོད་པའི་རྒྱུད་ཀྱི་རྒྱལ་པོ་འདི་ལ་འགྱུར་བྱང་མི་འདུག་ཀྱང༌། གྲགས་མཆོག་ཤེས་རབ་ཀྱི་འགྱུར་ཡིན་པ་འདྲའོ། ། དཔལ་ཁྲག་འཐུང་མངོན་པར་འབྱུང་བའི་རྒྱུད་པཎྜི་ཏ་ཨ་ཏུ་ལ་བཛྲ་དང༌། ལ་ཆིངས་ཡོན་ཏན་འབར་གྱིས་འགྱུར་ཏེ་ཆོས་ཀྱི་རྣམ་གྲངས་བཞི་བཞུགས། ག་པ་ལ། དཔལ་རྡོ་རྗེ་མཁའ་འགྲོ་ཞེས་བྱ་བ་རྒྱ་གར་གྱི་མཁན་པོ་ག་ཡ་དྷ་ར་དང་ལོཙྪ་བ་གྱི་ཇོ་ཟླ་བའི་འོད་ཟེར་གྱི་འགྱུར། དཔལ་མཁའ་འགྲོ་རྒྱ་མཚོའི་རྒྱུད་ཀྱི་རྒྱལ་པོ་པཎྜི་ཏ་ཛ་ཡ་སེ་ན་དང༌།
ལོཙྪ་བ་དར་མ་ཡོན་ཏན་གྱིས་འགྱུར་ཏེ་ཆོས་ཀྱི་རྣམ་གྲངས་གཉིས་བཞུགས། ང་པ་ལ། དཔལ་བདེ་མཆོག་སྡོམ་པ་འབྱུང་བའི་རྒྱུད་ཁེ་རྒད་འཁོར་ལོ་གྲགས་ཀྱིས་འགྱུར། མཻ་ཏྲི་མཁའ་སྤྱོད་ཀྱི་རྒྱུད་ཆུང་ངུ་དར་མ་ཡོན་ཏན་གྱི་འགྱུར། རྣལ་འབྱོར་མ་བཞི་ཁ་སྦྱོར་ཞེས་བྱ་བའི་རྒྱུད་ཀྱི་རྒྱལ་པོ་ལ་འགྲེལ་བ་གླན་དར་མ་བློ་གྲོས་ཀྱི་འགྱུར། རྡོ་རྗེ་ཕག་མོ་མངོན་པར་འབྱུང་བ་ཞེས་བྱ་བའི་རྒྱུད་ཀྱི་རྒྱལ་པོ་དཔལ་སྒྱུ་མ་ཆེན་པོ་པཎྜི་ཏ་ཞི་བ་བཟང་པོ་དང་གློག་སྐྱ་ཤེས་རབ་བརྩེགས་ཀྱི་འགྱུར། བདེ་མཆོག་བཤད་རྒྱུད་དུ་འདོད་པ་ར་ལིའི་སྐོར་ལ། གསང་བ་རྡོ་རྗེའི་རྒྱུད། གསང་བ་སྤྱོད་པའི་རྒྱུད། གསང་བ་བསམ་གྱིས་མི་ཁྱབ་པའི་རྒྱུད།
ནམ་མཁའ་དང་མཉམ་པའི་རྒྱུད། ནམ་མཁའ་ཆེན་པོའི་རྒྱུད། སྐུ་གསུང་ཐུགས་ཀྱི་རྒྱུད། རིན་ཆེན་ཕྲེང་བའི་རྒྱུད། དམ་ཚིག་ཆེན་པོའི་རྒྱུད། སྟོབས་པོ་ཆེའི་རྒྱུད། རྡོ་རྗེ་མཁའ་འགྲོ་མ་གསང་བའི་རྒྱུད། ཡེ་ཤེས་ཕྲེང་བའི་རྒྱུད། ཡེ་ཤེས་འབར་བའི་རྒྱུད། དུར་ཁྲོད་རྒྱན་གྱི་རྒྱུད།
ཟླ་བ་ཕྲེང་བའི་རྒྱུད། རིན་ཆེན་འབར་བའི་རྒྱུད། ཉི་མ་འཁོར་ལོའི་རྒྱུད། ཡེ་ཤེས་རྒྱལ་པོའི་རྒྱུད། མཁའ་འགྲོ་སྡོམ་པའི་རྒྱུད། གསང་བ་མེ་འབར་གྱི་རྒྱུད་འདི་རྣམས་ལ་ར་ལིའི་རྒྱུད་སྐོར་ཞེས་གཉོས་ལོཙྪ་བ་ཡོན་ཏན་གྲགས་ཀྱིས་བྱས་པའི་རྒྱུད་ཐེ་ཚོམ་ཅན་དུ་བཞེད་ནའང༌། སྔོན་གྱི་རྒྱུད་འབུམ་ཐམས་ཅད་དུ་བྲིས་འདུག་པ་དང་རྫོགས་རིམ་གྱི་གདམས་ངག་ཟབ་མོ་མང་པོ་འདུག་པས་འདིར་བྲིས་སོ། ། དཔལ་གཏུམ་པོ་ཁྲོ་བོ་ཆེན་པོའི་རྒྱུད་ཀྱི་རྒྱལ་པོ་ཞེས་བྱ་བ་བོད་ན་མི་གཡོ་བླ་མེད་དུ་གྲགས་པ། འཇམ་དབྱངས་རིན་རྒྱལ་གྱི་སྐུ་དྲིན་ལས་ལོཙྪ་བ་གྲགས་པ་རྒྱལ་མཚན་གྱིས་བསྒྱུར་བ་སྟེ་ཆོས་ཀྱི་རྣམ་གྲངས་ཉི་ཤུ་རྩ་ལྔ་བཞུགས། ཅ་པ་ལ།
སངས་རྒྱས་ཐམས་ཅད་མཉམ་པར་སྦྱོར་བའི་རྒྱུད་ཕྱི་མའི་ཕྱི་མ་སྨྲྀ་ཏིའི་རང་འགྱུར། དཔལ་སངས་རྒྱས་ཐོད་པའི་རྒྱུད་ཀྱི་རྒྱལ་པོ་པཎྜི་ཏ་ག་ཡ་དྷ་ར་དང་ལོཙྪ་བ་གྱི་ཇོ་ཟླ་བའི་འོད་ཟེར་གྱི་འགྱུར། རྡོ་རྗེ་བདུད་རྩིའི་རྒྱུད་ལེའུ་བཅུ་གཅིག་པ། རྒྱུད་ཀྱི་རྒྱལ་པོ་ཟླ་གསང་ཐིག་ལེ་མཆོག་ཏུ་གསང་བ་ཞེས་བྱ་བ་གཉན་བན་བསོད་ནམས་ཀྱིས་འགྱུར། དཔལ་མགོན་པོ་ནག་པོ་མངོན་པར་འབྱུང་བ་ཞེས་བྱ་བ་པཎྜི་ཏ་ཨཱ་ནནྟ་དང་རྭ་རྡོ་རྗེ་གྲགས་ཀྱི་འགྱུར། མི་གཡོ་བའི་རྒྱུད་གསང་བ་ཆེན་པོ་ལེའུ་བཞི་པ། ལག་ན་རྡོ་རྗེ་དྲག་པོ་གསུམ་འདུལ་ཞེས་བྱ་བ་འཁོར་ལོ་ཆེན་པོའི་རྒྱུད་དགེ་སློང་ཆོས་བཟང་གི་འགྱུར་དང༌། བདེ་ཁྲོས་ཀྱི་རྒྱུད། གསང་བ་བདུད་རྩིའི་རྒྱུད། དཔལ་ཆགས་པའི་རྒྱུད།
མཁའ་འགྲོ་མ་གསང་བའི་རྒྱུད་དེ་བཞི་པོ་ཐེ་ཚོམ་ཅན་ཡིན་ཡང་སྔོན་གྱི་རྒྱུད་འབུམ་ཐམས་ཅད་དུ་བྲིས་འདུག་པས་འདིར་ཡང་བྲིས་སོ། ། དེ་ལྟར་ན་ཆོས་ཀྱི་རྣམ་གྲངས་བཅུ་གཅིག་བཞུགས། ཆ་པ་ལ། སངས་རྒྱས་ཐམས་ཅད་མཉམ་པར་སྦྱོར་བ་མཁའ་འགྲོ་མ་སྒྱུ་མ་བདེ་བ་མཆོག་གི་རྩ་བའི་རྒྱུད་རྟོག་པ་བཅུ་པ། དེའི་རྒྱུད་ཕྱི་མ་རྟོག་པ་ཐམས་ཅད་བསྡུས་པ་ཞེས་བྱ་བ་སྨྲྀ་ཏིའི་རང་འགྱུར། དཔལ་རྡོ་རྗེ་གདན་བཞི་རྩ་བའི་རྒྱུད་པཎྜི་ཏ་ག་ཡ་དྷ་ར་དང་འགོས་ལྷས་བཙས་ཀྱི་འགྱུར། རྡོ་རྗེ་གདན་བཞིའི་བཤད་པའི་རྒྱུད་མནྟྲ་ཨཾ་ས་ག་ཡ་དྷ་ར་དང་འགོས་ཀྱི་འགྱུར། གདན་བཞིའི་དཀྱིལ་འཁོར་གྱི་ཆོ་ག་ལེའུ་གསུམ་པ་འདི་སློབ་དཔོན་ཨཱརྻ་དེ་ཝས་མཛད་པའི་དཀྱིལ་འཁོར་སྙིང་པོ་མདོར་བསགས་ཞེས་གྲགས་པ་དེ་ཡིན་པས་རྒྱུད་འབུམ་གྱི་ནང་དུ་འབྲི་དོན་མེད་ཀྱང༌། སྔོན་གྱི་རྒྱུད་འབུམ་དཀར་པོ་དང་གསེར་མ་ཐམས་ཅད་ན་བྲིས་འདུག་ཅིང་མཛད་པ་པོ་སངས་རྒྱས་དང་ཁྱད་མེད་པས་དེ་ལན་ཡང་བཞུགས་སུ་གསོལ། དེ་ལྟར་ན་ཆོས་ཀྱི་རྣམ་གྲངས་ལྔ་བཞུགས།
ཇ་པ་ལ། འཕགས་པ་འཇམ་དཔལ་གྱི་མཚན་ཡང་དག་པར་བརྗོད་པ་ཕན་ཡོན་དང་བཅས་པ་འདི་བླ་མེད་དང་རྣལ་འབྱོར་རྒྱུད་གཉིས་ཆར་དུ་བཤད་པ་ཡིན་ཡང༌། ཉི་མ་དཔལ་ཡེ་ཤེས་ཀྱིས་དུས་འཁོར་དང་སྒོ་བསྟུན་ནས་བཤད་པ་ལྟར་འདིར་ལྷན་ཅིག་ཏུ་བྲིས་སོ། ། དཔལ་དུས་ཀྱི་འཁོར་ལོའི་རྒྱུད་ལེའུ་ལྔ་པ་པཎྜི་ཏ་ས་མནྟ་ཤྲཱི་དང་ལོཙྪ་བ་རྭ་ཆོས་རབ་ཀྱི་འགྱུར། རྒྱུད་ཕྱི་མ་ལོཙྪ་བ་དར་མ་གྲགས་ཀྱིས་འགྱུར། རྩ་རྒྱུད་ཀྱི་དུམ་བུ་དབང་མདོར་བསྟན་པའི་རྒྱུད་འཕྲོ་ཤེས་རབ་གྲགས་ཀྱི་འགྱུར། བསྡུས་རྒྱུད་ལས་བྱུང་བའི་དབང་གི་རང་བྱེད་རྭ་ཆོས་རབ་ཀྱི་འགྱུར། དོན་དམ་བསྙེན་པ་འདི་པདྨ་དཀར་པོས་མཛད་པ་ཡིན་ཀྱང༌། པད་དཀར་སྤྱན་རས་གཟིགས་ཀྱི་སྤྲུལ་པ་ཡིན་པས་སྔོན་གྱི་རྒྱུད་འབུམ་པ་རྣམས་ཀྱིས་བཀར་བཞག་གོ ། དུས་འཁོར་བསྡུས་རྒྱུད་ཀྱི་སྙིང་པོ་གྱི་ཇོ་ཟླ་བའི་འོད་ཟེར་གྱི་འགྱུར།
བླ་མའི་ཡོན་ཏན་ཡོངས་བཟུང་གི་རྒྱུད་རྩ་མི་སངས་རྒྱས་གྲགས་ཀྱིས་བསྒྱུར་བ་སྟེ། དུས་ཀྱི་འཁོར་ལོའི་ཆོས་སྐོར་བརྒྱད་དང༌། རྡོ་རྗེ་ཨ་རལླིའི་ལེའུ་བཅུ་པ། རིགས་ཀྱི་ཨ་རལླིའི་ལེའུ་ལྔ་པ། རྒྱུད་ཀྱི་རྒྱལ་པོ་རྙོག་པ་མེད་པ་སྟེ། ཀྱེ་རྡོ་རྗེའི་རྒྱུད་ཆུང་ངུ་གསུམ་དུ་གྲགས་པ་རྗེ་བཙུན་འབྲོག་མིའི་འགྱུར། མ་ཧཱ་མཱ་ཡའི་རྒྱུད་འགོས་ལྷ་བཙས་ཀྱི་འགྱུར། ཇི་བཞིན་བརྙེས་པ་ནམ་མཁའ་དང་མཉམ་པའི་རྒྱུད་རིན་ཆེན་བཟང་པོའི་འགྱུར། བདེ་ཆེན་རལ་གཅིག་ཁྲོ་ཕུ་ལོཙྪ་བ་བྱམས་པ་དཔལ་གྱིས་འགྱུར་ཏེ། ཆོས་ཀྱི་རྣམ་གྲངས་བཅུ་བཞི་བཞུགས་སོ། །
ཉ་པ་ལ། དཔལ་གསང་བ་འདུས་པ་རྩ་བའི་རྒྱུད་ལེའུ་བཅུ་བདུན་པ་དང༌། རྒྱུད་ཕྱི་མ་ཤྲདྡྷ་ཀ་ར་ཝརྨ་དང་ལོཙྪ་བ་རིན་ཆེན་བཟང་པོའི་འགྱུར། དགོངས་པ་ལུང་སྟོན་པའི་རྒྱུད་པཎྜི་ཏ་དྷརྨཱ་ཤྲཱི་དང་རིན་ཆེན་བཟང་པོའི་འགྱུར། རྡོ་རྗེ་ཕྲེང་བ་མངོན་པར་བརྗོད་པའི་རྒྱུད་ལྷ་བླ་མ་ཞི་བ་འོད་ཀྱི་འགྱུར། ལྷ་མོ་བཞིས་ཞུས་པའི་རྒྱུད་སྨྲྀ་ཏིའི་འགྱུར། ཡེ་ཤེས་རྡོ་རྗེས་ཀུན་ལས་བཏུས་པ་ཞེས་བྱ་བའི་རྒྱུད་སྟེ། ཆོས་ཀྱི་རྣམ་གྲངས་དྲུག་བཞུགས་སོ། ། ཏ་པ་ལ། དཔལ་རྡོ་རྗེ་སྙིང་པོ་རྒྱན་གྱི་རྒྱུད་ལྷ་བཙུན་པ་ཡེ་ཤེས་རྒྱལ་མཚན་གྱི་འགྱུར།
འཕགས་པ་གཉིས་སུ་མེད་པ་མཉམ་པ་ཉིད་རྣམ་པར་རྒྱལ་བ་ཞེས་བྱ་བ་བུ་སྟོན་ཁ་ཆེའི་འགྱུར། གཤིན་རྗེ་གཤེད་དམར་པོ་ལེའུ་བཅུ་དགུ་པ་པཎྜི་ཏ་ཙནྡྲ་ཀཱིརྟི་དང་ལོཙྪ་བ་གྲགས་པ་རྒྱལ་མཚན་གྱིས་འགྱུར། དཔལ་གཤིན་རྗེ་གཤེད་ཀྱིས་རྒྱུད་ལེའུ་རྩ་གཉིས་པ་བུ་སྟོན་ཁ་ཆེའི་འགྱུར། དཔལ་གཤིན་རྗེ་གཤེད་དགྲ་ནག་གི་རྒྱུད་ཤེས་རབ་བརྩེགས་ཀྱི་འགྱུར། གདོང་དྲུག་གི་རྒྱུད་ལས་ཐམས་ཅད་འགྲུབ་པར་བྱེད་པའི་འཁོར་ལོ་ཞེས་བྱ་བ། གཤིན་རྗེ་གཤེད་ཀྱི་འཁོར་ལོའི་རྟོག་པ་འདི་ཐེ་ཚོམ་ཅན་དུ་མཛད་དོ། ། རྡོ་རྗེ་འཇིགས་བྱེད་རྟོག་པ་བདུན་པའི་རྒྱུད་རྭ་ལོཙྪ་བའི་འགྱུར། དཔལ་རྣམ་པར་སྣང་མཛད་སྒྱུ་འཕྲུལ་དྲྭ་བའི་རྒྱུད་ཀྱི་རྒྱལ་པོ་ལོཙྪ་བ་རིན་ཆེན་བཟང་པོས་བསྒྱུར་བ་སྟེ། ཆོས་ཀྱི་རྣམ་གྲངས་དགུ་བཞུགས་སོ། ། ཐབས་ཤེས་ཟུང་འཇུག་སྟོན་པ་མཆོག་གི་རྒྱུད། །
མཐའ་དྲུག་ཚུལ་བཞིས་གསང་བས་རྒྱས་བཏབ་པ། ། ཟབ་མོའི་རྣལ་འབྱོར་བླ་ན་མེད་པའི་མདོ། ། བཅུ་ཕྲག་བདུན་དང་བདུན་གྱིས་ལྷག་པ་བཞུགས། ། ཐ་པ་ལ། རྣལ་འབྱོར་གྱི་རྒྱུད་འཕགས་པ་དེ་ཁོ་ན་ཉིད་འདུས་པ་རྩ་བའི་རྒྱུད། རྒྱུད་ཕྱི་མ། ཕྱི་མའི་ཕྱི་མ། རྒྱུད་ཉེ་བར་བསྡུ་བ་དང་བཅས་པ་རིན་ཆེན་བཟང་པོའི་འགྱུར། ངན་སོང་ཐམས་ཅད་ཡོངས་སུ་སྦྱོང་བའི་གཟི་བརྗིད་ཀྱི་རྒྱལ་པོའི་བརྟག་པ་ཞེས་བྱ་བ་ཀུན་རིག་གི་རྒྱུད་པཎྜི་ཏ་ཤཱནྟིཾ་གརྦྷ་དང་ལོཙྪ་བ་ཛ་ཡ་རཀྵི་ཏས་བསྒྱུར་བ་ལས་རྨ་རིན་ཆེན་མཆོག་གི་སྐད་གསར་བཅད་ཀྱིས་བཅོས་པ་སྟེ། ཆོས་ཀྱི་རྣམ་གྲངས་གཉིས་བཞུགས་སོ། །
ད་པ་ལ། བཤད་པའི་རྒྱུད་རྡོ་རྗེ་རྩེ་མོ་རྒྱ་གར་གྱི་མཁན་པོ་ཀརྨཱ་བཛྲ་དང་ལོཙྪ་བ་གཞོན་ནུ་ཚུལ་ཁྲིམས་ཀྱིས་འགྱུར། དཔལ་མཆོག་དང་པོ་ཐེག་པ་ཆེན་པོའི་རྟོག་པའི་རྒྱལ་པོ་ལས་དཔལ་མཆོག་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་ཡན་ཆད་རྒྱ་གར་གྱི་མཁན་པོ་ཤརྡྷཱ་ཀ་ར་ཝརྨ་དང་ལོཙྪ་བ་རིན་ཆེན་བཟང་པོའི་འགྱུར། དེ་མན་ཆད་རྒྱུད་ཡོངས་སུ་རྫོགས་པ་པཎྜི་ཏ་མནྟྲ་ཀ་ལ་ཤ་དང་ལོཙྪ་བ་ལྷ་བླ་མ་ཞི་བ་འོད་ཀྱི་འགྱུར་ཏེ། ཆོས་ཀྱི་རྣམ་གྲངས་གཉིས་བཞུགས། ན་པ་ལ། རྡོ་རྗེ་ཕུར་པ་རྩ་བའི་དུམ་བུ་ཆོས་རྗེ་ས་སྐྱ་པཎྜི་ཏ་ཆེན་པོས་བསྒྱུར་བ། ཡོ་ག་རྡོ་རྗེ་སྙིང་པོ་རྒྱན་གྱི་རྒྱུད་ཆོས་རྗེ་ས་སྐྱ་པཎྜི་ཏས་བསྒྱུར་བའི་འཕྲོ་དཔང་ལོཙྪ་བ་བློ་གྲོས་བརྟན་པས་རྫོགས་པར་བསྒྱུར་བ། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གསང་བ་རྒྱན་ཀྱི་བཀོད་པའི་རྒྱུད་འཕགས་པ་གསང་བའི་ནོར་བུ་ཐིག་ལེའི་རྒྱུད་དེ། འདི་གསུམ་ལ་ཆོས་རྗེ་ས་སྐྱ་པཎྜི་ཏས་བསྒྱུར་བའི་ཡོ་ག་རྒྱུད་གསུམ་ཞེས་གྲགས་སོ། །
འཕགས་པ་རྡོ་རྗེ་ས་འོག་གི་རྒྱུད་ལེའུ་ཉི་ཤུ་རྩ་བཞི་པ། ས་འོག་གི་གསང་བ་ཆེན་པོ་ལེའུ་གཅིག་དང་བཅས་པ། ཆོས་རྗེ་ས་སྐྱ་པཎྜི་ཏའི་འགྱུར། རྒྱུད་འདིར་བྱ་རྒྱུད་ཀྱི་སྐབས་དང༌། འོག་གི་ཕུར་པ་རྩ་དུམ་བླ་མེད་ཀྱི་སྐབས་སུ་འབྲི་རྒྱུ་ཡིན་ན་ཡང༌། འགྱུར་མཛད་པ་པོ་གཅིག་པ་དང་སྔོན་གྱི་རྒྱུད་འབུམ་པ་རྣམས་ཀྱིས་ཕྱོགས་གཅིག་ཏུ་བྲིས་པ་ལྟར་འདིར་ཡང་བྲིས་སོ། ། ལག་ན་རྡོ་རྗེ་གོས་སྔོན་པོ་ཅན་རྡོ་རྗེ་ས་འོག་གི་རྒྱུད་ལེའུ་བདུན་པ་ཐེ་ཚོམ་ཅན་དུ་འཆད་དོ། ། འཇམ་དཔལ་དཔའ་བོ་གཅིག་ཏུ་གྲུབ་པའི་རྒྱུད་ལེའུ་བཞི་པ་ནག་ཚོ་ལོཙྪ་བ་ཚུལ་ཁྲིམས་རྒྱལ་བའི་འགྱུར། འཇམ་དཔལ་གསང་བའི་རྒྱུད་ལེའུ་བཅུ་བདུན་པ། དེའི་ཕྱི་མ་ལེའུ་ཉི་ཤུ་རྩ་གཉིས་པ་སྟེ།
ཆོས་ཀྱི་རྣམ་གྲངས་བརྒྱད་བཞུགས་སོ། ། པ་པ་ལ། ཡོ་གའི་བཤད་རྒྱུད་འཇིག་རྟེན་གསུམ་ལས་རྣམ་པར་རྒྱལ་བའི་རྟོག་པ་ཆེན་པོ། ཡོ་ག་ཐམས་ཅད་གསང་བ་ཞེས་བྱ་བའི་རྒྱུད་རིན་ཆེན་བཟང་པོའི་འགྱུར་ཏེ། དེ་ལྟར་ན་པུསྟི་ཐ་པ་དང་ད་པ་གཉིས་ན་གང་བཞུགས་དང༌། ན་པ་ན་ཆོས་རྗེ་པས་བསྒྱུར་བའི་ཡོ་ག་རྒྱུད་གསུམ། པ་པ་འདིར་ཁམས་གསུམ་རྣམ་རྒྱལ། ཐམས་ཅད་གསང་བ། རབ་གནས་ཀྱི་རྒྱུད་འདི་རྣམས་ཡོ་ག་རྣལ་འབྱོར་རྒྱུད་དུ་གཏོགས་པ་ཡིན་ནོ། ། རྫོགས་པའི་སངས་རྒྱས་རྣམས་ཀྱི་དེ་ཉིད་བཅུ། །
ཐབས་ཤེས་གཉིས་སུ་ཕྱེ་ནས་སྟོན་པའི་གཞུང༌། ། རྣལ་འབྱོར་རྒྱུད་ཅེས་ཡོངས་སུ་གྲགས་པའི་མདོ། ། བཅུ་ཕྲག་གཅིག་དང་གཅིག་གིས་ལྷག་པ་བཞུགས། ། བྱ་བའི་རྒྱུད་དམ་ཚིག་གསུམ་བཀོད་པ་ཀྲྀཥྞ་པཎྜྀ་ཏ་དང་ལོཙྪ་བ་ཚུལ་ཁྲིམས་རྒྱལ་བའི་འགྱུར། རབ་ཏུ་གནས་པའི་རྒྱུད་འབྲོ་ཤེས་རབ་གྲགས་ཀྱི་འགྱུར། སྒྲོལ་མ་ལས་སྣ་ཚོགས་འབྱུང་བའི་རྒྱུད་ལེའུ་སོ་ལྔ་པ་ཆོས་ཀྱི་བཟང་པོའི་འགྱུར། ཀུ་རུ་ཀུལླེའི་རྟོག་པ་ཀྲྀཥྞ་པཎྜི་ཏ་དང་ཚུལ་ཁྲིམས་རྒྱལ་བའི་འགྱུར། གོས་སྔོན་ཅན་རྡོ་རྗེ་བེ་ཅོན་གྱི་རྒྱུད་ལེའུ་བཅོ་ལྔ་པ་དང༌། གོས་སྔོན་ཅན་རྡོ་རྗེ་མེ་ལྕེའི་རྒྱུད་ལེའུ་བཅོ་ལྔ་པ་འདི་གཉིས་བརྫུས་མར་སྣང་ཡང༌། སྔོན་གྱི་རྒྱུད་འབུམ་པ་རྣམས་ཀྱིས་བྲིས་པ་ལྟར་བཞག་སྟེ།
ཆོས་ཀྱི་རྣམ་གྲངས་བརྒྱད་བཞུགས་སོ། ། ཕ་པ་ལ། སྤྱོད་པའི་རྒྱུད་རྣམ་པར་སྣང་མཛད་མངོན་པར་བྱང་ཆུབ་པ་ཞེས་བྱ་བའི་རྒྱུད་ཀྱི་རྒྱལ་པོ་བིདྱཱ་ཀ་ར་སིདྷ་དང་དཔལ་བརྩེགས་ཀྱི་འགྱུར། དེའི་རྒྱུད་ཕྱི་མ་ཤཱི་ལེནྡྲ་བོ་དྷི་དང་དཔལ་བརྩེགས་ཀྱི་འགྱུར། ཁྲོ་བོ་རྣམ་པར་རྒྱལ་བའི་རྒྱུད་ཕྱི་མ་ལེའུ་བཅུ་པ་ཕྱི་མའི་ཕྱི་མ་ལེའུ་ལྔ་པ་སྟེ། ཆོས་ཀྱི་རྣམ་གྲངས་བཞི་བཞུགས་སོ། ། བ་པ་ལ། འཇམ་དཔལ་རྩ་བའི་རྟོག་པ་ཞེས་བྱ་བའི་རྒྱུད་ཆེན་པོ་རྒྱ་གར་གྱི་མཁན་པོ་དཔལ་དགའ་བའི་བཤེས་གཉེན་དང་ལོཙྪ་བ་མང་འོར་ཆོས་ཀྱི་ཤེས་རབ་ཀྱིས་བསྒྱུར་བ་བཞུགས། མ་པ་ལ། འཕགས་པ་ཕྱག་ན་རྡོ་རྗེ་མངོན་པར་དབང་བསྐུར་བའི་རྒྱུད་ཆེན་པོ་འདི་དཔེ་ཐམས་ཅད་ན་འགྱུར་བྱང་མི་སྣང་ཡང༌།
སྔོན་གྱི་བཀའ་བཅད་དུ་ཡེ་ཤེས་སྡེའི་འགྱུར་ཡོད་བྱ་བ་འདུག་པས་བརྟག་གོ ། འཕགས་པ་དཔུང་བཟང་གིས་ཞུས་པའི་རྒྱུད་ལེའུ་བཅུ་གཅིག་པ། གསང་བ་སྤྱི་རྒྱུད་དམ་པ། དཀྱིལ་འཁོར་ཆེན་པོ་བཀོད་པའི་རྒྱུད། སྤྱན་རས་གཟིགས་པདྨ་ཅོད་པཎ་གྱི་རྒྱུད་ལེའུ་བཅུ་གཅིག་པ་རོང་ཟོམ་ཆོས་བཟང་གི་འགྱུར། འདི་རྒྱུད་ཐེ་ཚོམ་ཅན་དུ་བཞེད་དོ། ། དེ་ལྟར་ན་ཆོས་ཀྱི་རྣམ་གྲངས་བཞི་བཞུགས། ཙ་པ་ལ། འཕགས་པ་རིག་པ་མཆོག་གི་རྒྱུད་ཀྱི་རྒྱལ་པོ་བཞུགས་སོ། ། ཚ་པ་ལ།
ལེགས་པར་གྲུབ་པའི་རྒྱུད་ཆེན་པོ་མི་གཡོ་བའི་རྒྱུད་ལེའུ་བདུན་པ་མར་པ་ཆོས་ཀྱི་དབང་ཕྱུག་གི་འགྱུར། འཕགས་པ་མི་གཡོ་བ་བརྟུལ་ཕོད་པ་འདུལ་བར་གསུང་པའི་རྟོག་པ་དར་མ་བློ་གྲོས་ཀྱིས་འགྱུར། འཕགས་པ་དཀོན་མཆོག་ཏ་ལ་ལའི་གཟུངས་ཡེ་ཤེས་སྡེའི་འགྱུར། ཚེ་དཔག་ཏུ་མེད་པའི་གཟུངས། འབྱུང་པོ་འདུལ་བྱེད་ཀྱི་རྒྱུད། ལོཙྪ་བ་ཆོས་ཀྱི་ཤེས་རབ་ཀྱིས་འགྱུར། ཀླུ་སྐྲག་པའི་ཁྲོ་བོ་འབྱུང་པོ་འདུལ་བྱེད་འདི་བརྫུས་མར་སྣང་ཡང་སྔོན་གྱི་རྒྱུད་འབུམ་རྣམས་སུ་བྲིས་པ་ལྟར་བཞག་གོ ། དེ་ལྟར་ན་ཆོས་ཀྱི་རྣམ་གྲངས་བདུན་བཞུགས་སོ། ། ཛ་པ་ལ། རལ་པ་གྱེན་བརྫེས་ཀྱི་རྟོག་པ་ཆེན་པོ་ཞེས་བྱ་བ་སྒྲོལ་མའི་རྒྱུད་སྒྲུབ་ཐབས་ཀྱི་ཆོ་ག་རིམ་པ་ཡན་ཆད་བཞུགས།
ཝ་ཡི་སྲོག་ཡིག་ཨ་པ་ལ། དེའི་སྨད་རྒྱུད་ཕྱི་མ་དང༌། བཅས་པ་ལོཙྪ་བ་རིན་ཆེན་གྲུབ་ཀྱིས་བསྒྱུར་བ་བཞུགས། ཏིང་འཛིན་མཚན་མ་མེད་པའི་རྣལ་འབྱོར་དང༌། ལུས་ངག་རྣམ་པར་དག་པར་བྱེད་པའི་ཚུལ། ། གཉིས་མེད་སྦྱོར་བ་བྱ་དང་སྤྱོད་པའི་མོད། ། བཅུ་ཕྲག་གཉིས་དང་དགུ་ཡིས་བརྒྱན་པ་བཞུགས། ། བདེ་བར་གཤེགས་པའི་གསུང་རབ་འགྱུར་རོ་ཅོག་གི་དཀར་ཆག་བསྟན་པ་གསལ་བའི་སྒྲོན་མེ་ལས། རྡོ་རྗེ་ཐེག་པའི་རྒྱུད་སྡེ་རིན་པོ་ཆེ་རྣམས་ཀྱི་མཚན་གྱི་རྣམ་གྲངས་བཤད་པ་སྟེ་སྐབས་དང་པོའོ།། །། ད་ནི་བྱ་བའི་རྒྱུད་ཀྱི་བྱེ་བྲག་གཟུངས་འདུས་གཟུངས་འབུལ་གཉིས་སུ་གྲགས་པ་ལས།
དང་པོ་གཟུངས་འདུས་ལ་གླེགས་བམ་ཆེན་པོ་གཉིས་འབྱུང་བ། འདི་གྲས་ཀྱི་དབང་གིས་གླེགས་བམ་གསུམ་དུ་བྱས་པའི། ཀ་པ་ལ། སྤྱན་འདྲེན་རྒྱུད་གསུམ་པ། འདི་བཀའ་མིན་ཀྱང་གཟུངས་ཀློག་པའི་སྔོན་དུ་འདི་མཆོད་ཡུལ་དང༌། ཆོས་ཀྱི་སྦྱིན་པ་གཏོང་བའི་ཡུལ་རྣམས་སྤྱན་དྲངས་ནས། གཟུངས་ཀློག་པས་ཆོས་ཀྱི་སྦྱིན་པར་འགྱུར་ལ། དེའི་སྤྱན་འདྲེན་གྱི་ཚིག་དང་པོར་བཀོད་པར་སྣང་ངོ༌། ། འཕགས་པ་དཀོན་མཆོག་ཏ་ལ་ལའི་གཟུངས། ཤེས་རབ་བསྐྱེད་པའི་གཟུངས།
སྒྲོལ་མ་མཆོག་གི་གཟུངས། ཡངས་པ་ཅན་གྱི་གྲོང་ཁྱེར་དུ་འཇུག་པའི་གཟུངས། སྟོབས་པོ་ཆེའི་གཟུངས། ནོར་རྒྱུན་མའི་གཟུངས། སངས་རྒྱས་བཅུ་གཉིས་པ། འཕགས་པ་དྲི་མ་མེད་པ་ཞེས་བྱ་བའི་གཟུངས། ཁྱད་པར་ཅན་གྱི་གཟུངས། རྒྱལ་བ་ཅན་གྱི་གཟུངས། རྡོ་རྗེ་མི་ཕམ་པ་མེ་ལྟར་རྨོངས་བྱེད་ཀྱི་གཟུངས། ཕྱིར་བཟློག་རྣམ་པར་རྒྱལ་བ་ཅན་གྱི་གསང་སྔགས།
མཚན་མོ་བཟང་པོའི་མདོ། ཙནྡན་གྱི་ཡན་ལག་གི་གཟུངས། འཕགས་པ་གཟུངས་ཆེན་མོ། གསེར་ཅན་གྱི་གཟུངས། བེ་ཅོན་ཆེན་པོའི་གཟུངས། སྤྱན་རས་གཟིགས་དབང་ཕྱུག་གི་ཡུམ་ཞེས་བྱ་བའི་གཟུངས། རྡོ་རྗེ་མཆུ་ཞེས་བྱ་བའི་ཀླུ་རྣམས་ཀྱི་དམ་ཚིག བྱ་ཁྱུང་མཆུ་ཞེས་བྱ་བའི་གཟུངས། འཕགས་པ་སྤྲིན་ཆེན་པོ་ལེའུ་དྲུག་ཅུ་རྩ་བཞི་པ་ཆོ་ག་དང་བཅས་པ། ཆོས་ཀྱི་རྒྱ་མཚོ་ཞེས་བྱ་བའི་མདོ།
སྒོ་མཐའ་ཡས་པ་བསྒྲུབ་པའི་གཟུངས། གཙུག་ཏོར་རོལ་པའི་ཏནྟྲ། འདི་ས་སྐྱ་པཎྜི་ཏ་ཆེན་པོས་བོད་ཀྱི་ལྷ་འདྲེས་བྱས་པར་བཞེད་པ་ལྟར་དོན་ལ་གནས་སོ། ། འཕགས་པ་སྤྲིན་ཆེན་པོ་རླུང་གི་དཀྱིལ་འཁོར་གྱི་སྙིང་པོ་ཞེས་བྱ་བའི་མདོ། ལག་ན་རྡོ་རྗེའི་མཚན་གསང་སྔགས་དང་བཅས་པའི་གཟུངས། ལག་ན་རྡོ་རྗེ་བཅུའི་སྙིང་པོ། ། སྡོང་པོ་རྒྱན་གྱི་མཆོག འདི་ཡང་ཐེ་ཚོམ་ཅན་ནོ། ། བགེགས་སེལ་བའི་མདོ། མཆོད་པའི་སྤྲིན་གྱི་གཟུངས།
རྟེན་ཅིང་འབྲེལ་པ་འབྱུང་བའི་མདོ། གསང་བ་རིང་བསྲེལ་ཟ་མ་ཏོག་གི་གཟུངས། གདོན་མི་ཟ་བའི་ཉེ་བའི་སྙིང་པོ། འཕགས་པ་སྣང་བརྒྱད་འདིའང་ཐེ་ཚོམ་ཅན་ནོ། ། འཕགས་པ་སྒོ་བཟང་པོ། ལྷ་མོ་རོལ་པ། འདིའང་ཐེ་ཚོམ་ཅན་ཏེ་ཆོས་ཀྱི་རྣམ་གྲངས་སུམ་ཅུ་སོ་བདུན་བཞུགས། ཁ་པ་ལ། འཕགས་པ་དོན་ཡོད་ཞགས་པའི་གཟུངས། སྤྱན་རས་གཟིགས་དབང་ཕྱུག་ཞལ་བཅུ་གཅིག་པའི་གཟུངས།
བར་དུ་གཅོད་པ་ཐམས་ཅད་རྣམ་པར་སྦྱོང་བའི་གཟུངས། སངས་རྒྱས་སྙིང་པོའི་གཟུངས་ཞེས་བྱ་བའི་ཆོས་ཀྱི་རྣམ་གྲངས། སངས་རྒྱས་ཀྱི་སྙིང་པོའི་གཟུངས། རྒྱལ་མཚན་རྩེ་མོའི་དཔུང་རྒྱན། ཚེ་དཔག་ཏུ་མེད་པའི་སྙིང་པོའི་གཟུངས། ཚེ་དཔག་མེད་ཀྱི་གཟུངས་ཀྱི་མདོ། མེ་ཏོག་བརྩེགས་པའི་གཟུངས། སའི་དབང་པོ་ཆེན་པོའི་གཟུངས། གཙུག་ཏོར་གདུགས་དཀར་ཅན་གཞན་གྱིས་མི་ཐུབ་པའི་གཟུངས། རྡོ་རྗེ་རྣམ་འཇོམས་ཀྱི་གཟུངས།
གཙུག་གི་ནོར་བུའི་གཟུངས། དབྱིག་དང་ལྡན་པའི་གཟུངས། བུ་མང་པོ་རྟོན་པའི་གཟུངས། ཆོས་ཐམས་ཅད་ཀྱི་ཡུམ་གྱི་གཟུངས། ཀླུའི་རྒྱལ་པོ་གཟི་ཅན་གྱིས་ཞུས་པའི་གཟུངས། ཚོགས་བདག་གི་གཟུངས། ཡི་གེ་དྲུག་པའི་རིག་སྔགས། ཤེར་ཕྱིན་སྒོ་ཉི་ཤུ་རྩ་ལྔ་པ། མིག་རྣམ་པར་སྦྱོང་བའི་རིག་སྔགས། མདངས་ཕྱིར་འཕྲོག་པའི་གཟུངས།
སངས་རྒྱས་ཐམས་ཅད་ཀྱི་ཡན་ལག་དང་ལྡན་པའི་གཟུངས། དཀྱིལ་འཁོར་བརྒྱད་པའི་གཟུངས། ལྷ་མོ་འོད་ཟེར་ཅན་གྱི་གཟུངས། གཞང་འབྲུམ་རབ་ཏུ་ཞི་བའི་གཟུངས། ནད་ཐམས་ཅད་རབ་ཏུ་ཞི་བའི་གཟུངས། དུག་སེལ་བའི་རིག་སྔགས། རིམས་ནད་རབ་ཏུ་ཞི་བའི་གཟུངས། གཞན་གྱིས་མི་ཐུབ་པ་རིན་པོ་ཆེ་ཕྲེང་བའི་གཟུངས། ཕྱིར་བཟློག་སྟོབས་ཆེན་གྱི་གཟུངས། ནག་པོ་ཆེན་པོའི་རིམས་ནད་ཐམས་ཅད་ལས་ཐར་པའི་གཟུངས།
རིག་སྔགས་ཀྱི་རྒྱལ་མོ་དབུགས་ཆེན་མོ་ཞེས་བྱ་བའི་གཟུངས། སྣང་བ་མཐའ་ཡས་ཀྱི་གཟུངས་སྔགས། མིག་ནད་རབ་ཏུ་ཞི་བ། སངས་རྒྱས་འཁོར་དང་བཅས་པའི་མཚན་བརྒྱ་རྩ་བརྒྱད་པ་གཟུངས་སྔགས་དང་བཅས་པ་ལས། ཐོག་མར་སངས་རྒྱས་ཀྱི་མཚན་བརྒྱ་རྩ་བརྒྱད་པ། སྤྱན་རས་གཟིགས་དབང་ཕྱུག་གི བྱམས་པའི། ནམ་མཁའི་སྙིང་པོའི། ཀུན་ཏུ་བཟང་པོའི། ཕྱག་ན་རྡོ་རྗེའི།
འཇམ་དཔལ་གྱི། སྒྲིབ་པ་རྣམ་སེལ་གྱི། སའི་སྙིང་པོའི་མཚན་བརྒྱ་རྩ་བརྒྱད་པ་གཟུངས་སྔགས་དང་བཅས་པ། སྨོན་ལམ་བཏབ་པ་བཞིན་འགྲུབ་པའི་གཟུངས། ཀུན་ནས་སྒོར་འཇུག་པའི་འོད་ཟེར་གཙུག་ཏོར་དྲི་མ་མེད་པར་སྣང་བའི་གཟུངས། དེ་བཞིན་གཤེགས་པ་བདུན་གྱི་མཚན་དང་གཟུངས་ཆུང་བ། གཙུག་ཏོར་རྣམ་རྒྱལ་གྱི་གཟུངས། དོན་ཡོད་ཞགས་པའི་གཟུངས། གཟའ་ཡུམ་གྱི་གཟུངས། མི་རྒོད་རྣམ་འཇོམས།
སྤྱན་རས་གཟིགས་ཕྱག་སྟོང་སྤྱན་སྟོང་རྒྱ་ཆེར་ཡོངས་སུ་རྫོགས་པ་ཐོགས་པ་མེད་པའི་གཟུངས། ཐུགས་རྗེ་ཆེན་པོའི་མཚན་བརྒྱ་རྩ་བརྒྱད་པ། བྱང་ཆུབ་སྙིང་པོ་རྒྱན་འབུམ། ལས་ཀྱི་སྒྲིབ་པ་རྣམ་པར་སྦྱོང་བ། ལུས་ཀྱི་དབྱིབས་མཛེས་པ། འཇམ་དཔལ་ཤེས་རབ་བློ་འཕེལ་གྱི་གཟུངས། དཔལ་ཆེན་མོའི་མཚན་བཅུ་གཉིས་པ། དབུ་རྒྱན་གྱི་དབང་བསྐུར་བ། ལྷ་མོ་ནག་མོའི་གཟུངས། གནོད་སྦྱིན་གྱི་མཚན་བརྒྱ་རྩ་བརྒྱད་པ།
ཆུ་དབང་སྙིང་རྗེ་ཅན་གྱི་གཟུངས། ནོར་བུ་བཟང་པོའི་གཟུངས། སྟོང་འཁྱིལ་པའི་གཟུངས། ཡོན་ཏན་བསྔགས་པ་དཔག་ཏུ་མེད་པའི་གཟུངས། འཇམ་དཔལ་གྱི་སྔགས་ཡིག་འབྲུ་གཅིག་པ། གཞན་གྱི་མི་ཐུབ་པ་ཆེན་པོ། མཛེ་ནད་གསོ་བའི་གཟུངས། སོ་རྩིལ་བཏབ་པ། ཁྲོས་པ་ཞི་བ། འཇམ་དཔལ་ཡིག་འབྲུ་གཅིག་པའི་སྔགས།
འབྲུམ་བུའི་ནད་ཞི་བ། ཤཱཀྱ་ཐུབ་པའི་གཟུངས། ནད་ཞི་བའི་གཟུངས། དོན་ཐམས་ཅད་འགྲུབ་པའི་གཟུངས། རྣམ་པར་སྣང་མཛད་ཀྱི་སྙིང་པོའི་གཟུངས། ནམ་མཁའི་སྙིང་པོའི་གཟུངས། ངན་སོང་ཡོངས་སུ་སྦྱོང་བའི་གཟུངས། མ་ཞུ་བའི་ནད་ཞི་བ་གཉིས། སྨན་ལ་སྔགས་ཀྱིས་བཏབ་པ། ཤེར་ཕྱིན་གྱི་སྙིང་པོ།
ཏིང་ངེ་འཛིན་རྒྱལ་པོའི་སྙིང་པོ། སྡོང་པོ་བཀོད་པའི་མདོའི་སྙིང་པོ། སོ་སོ་འབྲང་མའི་སྙིང་པོ། རྨ་བྱ་ཆེན་མོའི་སྙིང་པོ། ནད་མེད་པའི་གཟུངས། ཤླཽ་ཀ་སྟོང་ལོབས་པའི་གཟུངས། བརྒྱ་ལོབས་པའི་གཟུངས། རིམས་ནད་མེད་པའི་གཟུངས། རྒྱལ་བའི་བླ་མའི་གཟུངས། སྐྲན་ཞི་བ།
ཁྲོས་པ་ཞི་བ། ཐོས་པ་འཛིན་པ། ཤླཽ་ཀ་སུམ་སྟོང་འཛིན་པའི་གཟུངས། ཟས་རྙེད་པའི་གཟུངས། བལྟས་པ་དགའ་བའི་གཟུངས། ཚིག་བཙན་པའི་གཟུངས། ཐོས་པ་འཛིན་པའི་གཟུངས། རྨི་ལམ་སྟོན་པའི་གཟུངས། འཇམ་དཔལ་གྱི་ཞལ་ནས་གསུངས་པ། སྐྲངས་པ་ཞི་བ།
སྡིག་པ་ཞི་བ། བདག་སྲུང་བ། ཐོས་པ་འཛིན་པ་གོང་འོག་གཉིས། པདྨའི་སྤྱན་གྱི་གཟུངས། ཤླཽ་ཀ་སྟོང་ལོབས་པ། གཅན་གཟན་གྱིས་མི་ཚུགས་པ། དྲན་པ་བསྐྱེད་པ། མགོན་པོ་ནག་པོའི་གཟུངས། གསང་བ་རིང་བསྲེལ་ཟ་མ་ཏོག་གི་གཟུངས། རྡོ་རྗེ་རི་རབ་ཆེན་པོའི་ཟོམ་གྱི་ཁང་པ་བརྩེགས་པའི་གཟུངས།
སངས་རྒྱས་བདུན་པ་ཞེས་བྱ་བའི་གཟུངས། དཔལ་ལྡན་ལྷ་མོའི་གཟུངས། ལྷ་མོ་ནག་མོའི་གཟུངས། ལྷ་མོ་ནག་མོ་ལ་བསྟོད་པ་འདི་བསྟན་བཅོས་ཡིན་ཡང་སྔོན་མ་རྣམས་ཀྱི་བྲིས་པ་ལྟར་བཞག་གོ ། འོད་ཟེར་ཅན་གྱི་གཟུངས། ལག་ན་རྡོ་རྗེ་གོས་སྔོན་ཅན་གྱི་གཟུངས། ལང་དཀར་གཤེགས་པའི་གཟུངས། ནཱི་ལ་ཀཎྛའི་གཟུངས། ལྷ་མོ་ཆེན་མོ་དཔལ་ལུང་བསྟན་པ། ལྷ་མོ་བརྒྱད་ཀྱི་གཟུངས།
མེ་ཁ་ལའི་གཟུངས། ཡི་དྭགས་ཁ་ལ་མེ་འབར་ལ་སྐྱབས་མཛད་པའི་གཟུངས། ཤེར་ཕྱིན་གྱི་མཚན་བརྒྱ་རྩ་བརྒྱད་པ་གཟུངས་སྔགས་དང་བཅས་པ། ཤེར་ཕྱིན་ཚུལ་བརྒྱ་ལྔ་བཅུ་པ། ཤེར་ཕྱིན་ཡི་གེ་ཉུང་ངུ༌། རྡོ་རྗེ་གནམ་ལྕགས་མཆུའི་གཟུངས། འཕགས་པ་བི་ཏའི་རིག་པའི་རྒྱལ་མོ། འཕགས་པ་རྡོ་རྗེ་སྙིང་པོའི་གཟུངས་ཞེས་བྱ་བ་ཐེག་པ་ཆེན་པོའི་མདོ་སྟེ། ཆོས་ཀྱི་རྣམ་གྲངས་བརྒྱ་དང་སུམ་ཅུ་བཞུགས། ག་པ་ལ།
སངས་རྒྱས་བཅུ་གཉིས་པ། སྤྱན་རས་གཟིགས་དབང་ཕྱུག ཕྱག་སྟོང་སྤྱན་སྟོང་དང་ལྡན་པའི་ཆོ་ག་ཞིབ་མོ། སྤྱན་རས་གཟིགས་གསང་བའི་མཛོད་ཐོགས་པ་མེད་པའི་ཡིད་བཞིན་གྱི་འཁོར་ལོའི་སྙིང་པོ་བནྡེ་ཆོས་འགྲུབ་ཀྱིས་བསྒྱུར་བ། སྤྱན་རས་གཟིགས་ཡིད་བཞིན་འཁོར་ལོ་བསྒྱུར་བའི་གཟུངས། སྤྱན་རས་གཟིགས་ཡིད་བཞིན་འཁོར་ལོ་སྨོན་ལམ་འབྱུང་བ། ནཱི་ལ་ཀཎྛའི་གཟུངས། འཕགས་པ་གཟུངས་གྲྭ་ལྔ། ཡང་འཕགས་པ་བསིལ་བའི་ཚལ་ལོཙྪ་བ་བློ་གྲོས་བཟང་པོའི་འགྱུར། གསང་སྔགས་རྗེས་འཛིན་ས་བཟང་ལོཙྪ་བ་བློ་གྲོས་རྒྱལ་མཚན་གྱིས་བསྒྱུར་བ་སྟེ་ཆོས་ཀྱི་རྣམ་གྲངས་བཅུ་གསུམ་བཞུགས་སོ། །
གང་གིས་དྲན་ཅིང་ཟློས་པའི་མོད་ཙམ་ལ། ། ཕུན་ཚོགས་དངོས་གྲུབ་དཔལ་ཀུན་ཐོབ་འགྱུར་བ། ། བྱ་བའི་རྒྱུད་དང་རྟོགས་པའི་ཕུན་ཚོགས་གཞུང༌། ། བརྒྱ་ཕྲག་གཅིག་དང་དྲུག་ཅུས་བརྒྱན་པ་བཞུགས། ། བདེ་བར་གཤེགས་པའི་གསུང་རབ་འགྱུར་རོ་ཅོག་གི་དཀར་ཆག་བསྟན་པ་གསལ་བའི་སྒྲོན་མེ་ལས། གཟུངས་འདུས་ཀྱི་མཚན་གྱི་རྣམ་གྲངས་བཤད་པ་སྟེ་སྐབས་གཉིས་པའོ། ། གཉིས་པ་བྱ་བའི་རྒྱུད་ཀྱི་བྱེ་བྲག་གཟུངས་འབུམ་ལ་པུསྟི་དྲུག་ཡོད་པའི། ཀ་པ་ལ། སྤྱན་འདྲེན་རྒྱུད་གསུམ་པ། འཕགས་པ་དཀོན་མཆོག་ཏ་ལ་ལའི་གཟུངས།
ཡོངས་སུ་བསྔོ་བའི་རྒྱལ་པོ་སྔགས་དང་བཅས་པ། སངས་རྒྱས་བཅུ་གཉིས་པ། ཡེ་ཤེས་ཕྱག་རྒྱའི་ཏིང་ངེ་འཛིན། རྡོ་རྗེ་སྙིང་པོའི་གཟུངས། དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་བརླབས་པའི་སེམས་ཅན་ཐམས་ཅད་ལ་གཟིགས་ཤིང་སངས་རྒྱས་ཀྱི་ཞིང་བཀོད་པ་ཀུན་དུ་སྟོན་པ་ཞེས་བྱ་བའི་མདོ། དེ་བཞིན་གཤེགས་པ་བདུན་གྱི་སྨོན་ལམ་རྒྱས་པའི་མདོ་བརྒྱད་བརྒྱ་པ། སྒོ་མཐའ་ཡས་པ་བསྒྲུབ་པའི་གཟུངས། ཆོས་ཉིད་རང་བཞིན་གྱིས་ངོ་བོ་ཉིད་ལས་མི་གཡོ་བར་ཐམས་ཅད་ལ་ཐ་དད་པར་སྣང་བའི་མདོ། རྣམ་པར་མི་རྟོག་པའི་གཟུངས། ཤེར་ཕྱིན་ཀོའུ་ཤི་ཀ
ཤེར་ཕྱིན་ཡི་གེ་ཉུང་ངུ༌། ཤེས་རབ་སྙིང་པོ། ཤེར་ཕྱིན་གྱི་མཚན་བརྒྱ་རྩ་བརྒྱད་པ། ཤེར་ཕྱིན་གྱི་གཟུངས། སངས་རྒྱས་ཀྱི་སའི་སྙིང་པོའི་གཟུངས། ཙནྡན་ཡན་ལག་གི་གཟུངས། དབང་བསྐུར་བའི་གཟུངས། དབྱིག་དང་ལྡན་པའི་གཟུངས། འཇིགས་པ་ཆེན་པོ་བརྒྱད་ལས་སྒྲོལ་བའི་གཟུངས། མེ་ཏོག་བརྩེགས་པའི་གཟུངས།
མཆོད་པའི་སྤྲིན་གྱི་གཟུངས། སྒོ་དྲུག་པའི་གཟུངས། ཤེས་པ་ཐམས་ཅད་མཐར་ཕྱིན་པར་གྲུབ་པའི་མཆོད་རྟེན་ཞེས་བྱ་བའི་གཟུངས། མཆོད་རྟེན་གཅིག་བཏབ་ན་བྱེ་བ་གདབ་པའི་གཟུངས། གསང་བ་རིང་བསྲེལ་གྱི་གཟུངས། བྱང་ཆུབ་སྙིང་པོ་རྒྱན་འབུམ་གྱི་གཟུངས། གཙུག་ཏོར་དྲི་མེད་ཀྱི་གཟུངས། གཙུག་ཏོར་རྣམ་པར་རྒྱལ་བའི་གཟུངས་ཏེ་ཆོས་ཀྱི་རྣམ་གྲངས་བདུན་ཅུ་དོན་བརྒྱད་བཞུགས། ཁ་པ་ལ། འཕགས་པ་དོན་ཡོད་ཞགས་པའི་ཆོ་ག་ཞིབ་མོའི་རྒྱལ་པོ་ལས་བམ་པོ་བཅུ་དགུ་པ་ཡན་ཆད་བཞུགས།
ག་པ་ལ། དེའི་འཕྲོ་བམ་པོ་ཉི་ཤུ་རྩ་བཞི་པ་ཡན་ཆད་བཞུགས་ཏེ་ད་དུང་འཕྲོ་མ་འགྱུར་རོ། ། འཕགས་པ་གསེར་འོད་དམ་པ་མདོ་སྡེའི་དབང་པོའི་རྒྱལ་པོ་ལེའུ་ཉི་ཤུ་རྩ་དགུ་པ་རྒྱ་གར་གྱི་མཁན་པོ་སུ་རེནྡྲ་བོ་དྷི་དང༌། བནྡེ་རྣམ་པར་མི་རྟོག་གིས་བསྒྱུར་བ། གསེར་འོད་དམ་པ་མདོ་སྡེ་དབང་པོའི་རྒྱལ་པོ་ཆུང་བ་ལེའུ་ཉི་ཤུ་པ་སྟེ་ཆོས་ཀྱི་རྣམ་གྲངས་གསུམ་བཞུགས། ང་པ་ལ། འཕགས་པ་འདུས་པ་རིན་པོ་ཆེ་ཏོག་གི་གཟུངས་ལེའུ་བཅུ་གསུམ་པ་ཡེ་ཤེས་སྡེའི་འགྱུར། ནོར་བུ་རྒྱས་པའི་གཞལ་མེད་ཁང་གི་ཆོ་ག་ཞིབ་མོའི་གཟུངས་དཔལ་བརྩེགས་ཀྱི་འགྱུར། ཆོས་ཐམས་ཅད་ཀྱི་ཡོན་ཏན་བཀོད་པའི་རྒྱལ་པོ་ཡེ་ཤེས་སྡེའི་འགྱུར། སྒོ་བཟང་པོའི་གཟུངས།
རི་རབ་བརྩེགས་པའི་གཟུངས། སྟོབས་པོ་ཆེའི་གཟུངས། རྒྱལ་བ་ཅན་གྱི་གཟུངས། འཕགས་པ་རྒྱལ་བ་ཅན་གྱི་གཟུངས། མེ་ལྟར་རབ་ཏུ་རྨོངས་བྱེད་མའི་གཟུངས། གཞན་གྱིས་མི་ཐུབ་པ་རིན་པོ་ཆེའི་ཕྲེང་བའི་གཟུངས། རྡོ་རྗེ་འཇིགས་བྱེད་ཀྱི་གཟུངས། ལག་ན་རྡོ་རྗེ་མཚན་བརྒྱ་རྩ་བརྒྱད་པ། ལག་ན་རྡོ་རྗེའི་མིང་བརྒྱད་གསང་སྔགས་དང་བཅས་པ། ལག་ན་རྡོ་རྗེ་བཅུའི་སྙིང་པོ།
ལག་ན་རྡོ་རྗེ་གོས་སྔོན་ཅན་གྱི་ཆོ་གའི་གཟུངས། བདུད་རྩི་ཐབ་སྦྱོར་བཞིའི་སྙིང་པོ་བཞི་པ་ཞེས་བྱ་བའི་གཟུངས། ཤེར་ཕྱིན་ཚུལ་བརྒྱ་ལྔ་བཅུ་པ། ཤེར་ཕྱིན་སྒོ་ཉི་ཤུ་ལྔ་པ། ཡེ་ཤེས་ཏ་ལའི་གཟུངས། ལས་ཀྱི་སྒྲིབ་པ་རྣམ་པར་སྦྱང་བ་ཞེས་བྱ་བའི་གཟུངས་ཏེ་ཆོས་ཀྱི་རྣམ་གྲངས་ཉི་ཤུ་བཞུགས། ཅ་པ་ལ། སྟོང་ཆེན་མོ་རབ་ཏུ་འཇོམས་པའི་མདོ། རྨ་བྱ་ཆེན་མོའི་མདོ། སོ་སོ་འབྲང་མའི་མདོ།
བསིལ་བའི་ཚལ་གྱི་མདོ། གསང་སྔགས་རྗེས་སུ་འཛིན་པའི་མདོ། གཟུངས་ཆེན་གྲྭ་ལྔར་གྲགས་པ་དང༌། ཀུན་དུ་རྒྱུ་བ་དང་ཀུན་དུ་རྒྱུ་བ་མ་ཡིན་པ་དང་མཐུན་པའི་མདོ། མདོ་ཆེན་པོ་འདུས་པ་ཞེས་བྱ་བའི་མདོ། ཆོས་ཀྱི་རྒྱ་མཚོ་ཞེས་བྱ་བའི་མདོ། སྤྲིན་ཆེན་པོའི་མདོ། ཀླུའི་རྒྱལ་པོ་རྔ་སྒྲའི་ཚིགས་སུ་བཅད་པ། ཀླུའི་རྒྱལ་པོ་གཟི་ཅན་གྱིས་ཞུས་པའི་གཟུངས། གནམ་ལྕགས་མཆུའི་གཟུངས།
ལྕགས་མཆུ་ནག་པོའི་གཟུངས། རྡོ་རྗེ་མཆུ་ཞེས་བྱ་བའི་ཀླུའི་དམ་ཚིག་གི་གཟུངས། ཡི་དྭགས་ཀྱི་རྒྱལ་མོ་ཁ་ལ་མེ་འབར་བ་དབུགས་དབྱུང་བའི་གཟུངས། ཡེ་ཤེས་སྐར་མདའི་སྙིང་པོ་སྟེ་ཆོས་ཀྱི་རྣམ་གྲངས་བཅུ་དྲུག་བཞུགས། ཆ་པ་ལ། སངས་རྒྱས་ཐམས་ཅད་ཀྱི་ཡན་ལག་དང་ལྡན་པ་ཞེས་བྱ་བའི་གཟུངས། བར་དུ་གཅོད་པ་ཐམས་ཅད་རྣམ་པར་སྦྱོང་བའི་གཟུངས། ཚེ་དཔག་ཏུ་མེད་པའི་སྙིང་པོའི་གཟུངས། ལུས་ཀྱི་དབྱིབས་མཛེས་པའི་གཟུངས། སྟོང་འགྱུར་ཞེས་བྱ་བའི་གཟུངས།
སྟོང་འཁྱིལ་པའི་གཟུངས། གཞན་གྱིས་མི་ཐུབ་པ་མི་འཇིགས་པ་སྦྱིན་པའི་གཟུངས། སྙིང་རྗེ་མི་ཤོལ་བའི་གཟུངས། ཀུན་ཏུ་བཟང་པོའི་གཟུངས། དོན་ཡོད་ཞགས་པའི་གཟུངས། ཕྱིར་བཟློག་རྣམ་པར་རྒྱལ་བའི་གཟུངས། ཕྱིར་བཟློག་སྟོབས་ཆེན་གྱི་གཟུངས། སྙིང་རྗེ་མཆོག་གི་གཟུངས། པརྞ་ཤ་ཝ་རིའི་གཟུངས། པརྞ་ཤ་བ་རིའི་ནད་ཞི་བའི་རིག་སྔགས་ཆོ་ག་དང་བཅས་པ།
སྤྱན་རས་གཟིགས་ཧ་ཡ་གྲཱི་ཝའི་གཟུངས། རི་ཁྲོད་ལོ་མ་གྱོན་མའི་གཟུངས། སྣང་བ་མཐའ་ཡས་ཀྱི་གཟུངས། ཡོན་ཏན་བསྔགས་པ་དཔག་ཏུ་མེད་པའི་གཟུངས། སྤྱན་རས་གཟིགས་ཀྱི་མཚན་བརྒྱ་རྩ་བརྒྱད་པའི་གཟུངས། མེ་ཁ་ལའི་གཟུངས། བེ་ཅོན་ཆེན་པོའི་གཟུངས། ཁྱད་པར་ཅན་གྱི་གཟུངས། སངས་རྒྱས་བདུན་པ་ཞེས་བྱ་བའི་མདོ། རིག་སྔགས་ཀྱི་རྒྱལ་མོ་དབུགས་ཆེན་མོ།
མདངས་ཕྱིར་འཕྲོག་པའི་མདོ། ཆོས་ཐམས་ཅད་ཀྱི་ཡུམ་ཞེས་བྱ་བའི་གཟུངས། འཕགས་པ་གཟུངས་ཆེན་མོ། ལྷ་མོ་བརྒྱད་ཀྱི་གཟུངས། ནད་ཐམས་ཅད་རབ་ཏུ་ཞི་བའི་གཟུངས། རིམས་ནད་ཐམས་ཅད་རབ་ཏུ་ཞི་བའི་གཟུངས། མགོན་པོ་ནག་པོའི་གཟུངས། ནག་པོ་ཆེན་པོའི་གཟུངས། རིམས་ནད་ཐམས་ཅད་ལས་ཐར་བར་བྱེད་པ། ལྷ་མོ་ནག་མོའི་གཟུངས།
ནད་དོ་ཅོག་གི་བདག་མོ་ལ་བསྟོད་པ་རྐང་པ་བརྒྱད་པ་བྲམ་ཟེ་མཆོག་སྲེད་ཀྱིས་མཛད་པ། འདི་བསྟན་བཅོས་ཡིན་ཡང་སྔ་མ་རྣམས་ཀྱིས་བྲིས་པ་ལྟར་བཞག་གོ ། ཡངས་པ་ཅན་གྱི་གྲོང་ཁྱེར་དུ་འཇུག་པའི་མདོ། དྲི་མ་མེད་པའི་གཟུངས། ཡི་གེ་དྲུག་པའི་རིག་སྔགས། རིམས་ནད་ཐམས་ཅད་རབ་ཏུ་ཞི་བའི་མདོ། མིག་རྣམ་པར་སྦྱོང་བའི་གཟུངས། གཞང་འབྲུམ་རབ་ཏུ་ཞི་བར་བྱེད་པའི་མདོ། མཚན་མོ་བཟང་མོའི་མདོ། གཟའ་རྣམས་ཀྱི་ཡུམ་ཞེས་བྱ་བའི་གཟུངས།
གཙུག་གི་ནོར་བུ་ཞེས་བྱ་བའི་གཟུངས། རྒྱལ་མཚན་རྩེ་མོའི་དཔུང་རྒྱན་གྱི་གཟུངས། གསེར་ཅན་གྱི་གཟུངས། ཐམས་ཅད་ལ་མི་འཇིགས་པ་སྦྱིན་པའི་གཟུངས། བུ་མང་པོ་རྟོན་པའི་གཟུངས། ཚོགས་བདག་གི་གཟུངས། བགེགས་སེལ་བའི་གཟུངས། མི་རྒོད་རྣམ་འཇོམས་ཀྱི་གཟུངས། འོད་ཟེར་ཅན་གྱི་གཟུངས་ཆོ་ག་དང་བཅས་པ། ནོར་རྒྱུན་མའི་གཟུངས།
ནོར་བུ་བཟང་པོའི་གཟུངས། གནོད་འཛིན་ཆུ་དབང་སྙིང་རྗེ་ཅན་གྱི་གཟུངས། གནོད་འཛིན་གྱི་མཚན་བརྒྱ་རྩ་བརྒྱད་པ། སའི་དབང་པོའི་གཟུངས། རིག་སྔགས་ཀྱི་རྒྱལ་མོ་ཀུན་ནས་འོད་ཀྱི་གཟུངས། སངས་རྒྱས་ཀྱི་སྙིང་པོའི་གཟུངས། དེ་བཞིན་གཤེགས་པ་ལ་བསྔགས་པར་འོས་པའི་བསྟོད་པ་ལ། ཐམས་ཅད་མཁྱེན་པར་གྲུབ་པར་བསྟོད་པ། སྟོབས་དང་མི་འཇིགས་པ་ལ་བསྟོད་པ་དང༌། གསུང་ལ་བསྟོད་པ་དང༌།
རྩོད་པ་མི་མངའ་བར་བསྟོད་པ་དང༌། ཚངས་པ་དང་མཐུན་པར་བསྟོད་པ་དང༌། ཕན་པར་བསྟོད་པ་དང༌། ལན་མི་གདོན་པར་བསྟོད་པ་དང༌། སྐུའི་ཕྱོགས་གཅིག་ལ་བསྟོད་པ་དང༌། ལྗགས་ལ་བསྟོད་པ་སྟེ། དགུ་པོ་འདི་བསྟན་བཅོས་ཡིན་པས་འདིར་འོང་དོན་མེད་ཀྱང་སྔ་མ་རྣམས་ཀྱིས་བྲིས་པ་ལྟར་བསོད་ནམས་ཆེ་བས་བཞག་གོ ། སངས་རྒྱས་དང་ཉེ་བའི་སྲས་བརྒྱད་དེ། དགུའི་མཚན་བརྒྱ་རྩ་བརྒྱད་པ་གཟུངས་སྔགས་དང་བཅས་པ། སྒྲོལ་མ་མཆོག་གི་གཟུངས།
དྲ་བི་ཏའི་གཟུངས། རྟེན་ཅིང་འབྲེལ་བར་འབྱུང་བའི་གཟུངས། སྐུལ་བྱེད་མའི་གཟུངས། འཇམ་དཔལ་གྱི་ཞལ་ནས་གསུངས་པའི་གཟུངས། འཇམ་དཔལ་གྱི་ཡིག་འབྲུ་གཅིག་པ། གཙུག་ཏོར་མཆོག་ཏུ་གྲུབ་པའི་གཟུངས། དོན་ཡོད་ཞགས་པའི་གཟུངས། ཤེས་རབ་བློ་འཕེལ་གྱི་གཟུངས། ཤེས་རབ་བསྐྱེད་པའི་གཟུངས་ཆ་གཉིས། ཐོས་པ་འཛིན་པའི་གཟུངས།
ཤླཽ་ཀ་སྟོང་ལོབས་པ། བརྒྱ་ལོབས་པ། ཐོས་པ་འཛིན་པ་ཆ་གསུམ། ཤླཽ་ཀ་སྟོང་ལོབས་པ། སུམ་བརྒྱ་ལོབས་པ། འཇམ་དཔལ་གྱི་ཞལ་ནས་གསུངས་པ། གོས་བརྒྱ་ཐོབ་པ། རྨི་ལམ་མཐོང་བ། པདྨའི་སྤྱན། ཤགས་ཀྱི་ལན་ཐེབས་པའི་གཟུངས།
རྒྱལ་བའི་བླ་མའི་གཟུངས། རྣམ་པར་སྣང་མཛད་ཀྱི་སྙིང་པོའི་གཟུངས། ནད་མེད་པའི་གཟུངས། རིམས་ནད་མེད་པའི་གཟུངས། སྐྲན་ཞི་བའི་གཟུངས། གཅན་གཟན་གྱིས་མི་ཚུགས་པའི་གཟུངས། འབྲུམ་བུའི་ནད་ཞི་བའི་གཟུངས། རིམས་ནང་ཞི་བའི་གཟུངས། མ་ཞུ་བའི་ནད་ཞི་བའི་གཟུངས། སྡང་བ་ཐམས་ཅད་རབ་ཏུ་ཞི་བའི་གཟུངས།
ལོག་འདྲེན་ཐམས་ཅད་ཀྱིས་མི་ཚུགས་པའི་གཟུངས། སྨན་ལ་སྔགས་ཀྱིས་གདབ་པ། བདག་སྲུང་བ། ཆོམ་རྐུན་སྲུང་བ། ཁྲོས་པ་ཞི་བ། བལྟས་པས་དགའ་བ་རྨ་བྱ་ཆེན་མོའི་སྙིང་པོ། ཏིང་ངེ་འཛིན་རྒྱལ་པོའི་མདོ་གཟུང་བར་འགྱུར་བ། སྡོང་པོ་བཀོད་པའི་མདོ་གཟུང་བར་འགྱུར་བ། སོ་སོ་འབྲང་མའི་མདོ་གཟུང་བར་འགྱུར་བ། ཤེར་ཕྱིན་འབུམ་གཟུང་བར་འགྱུར་བ།
ལས་ཀྱི་སྒྲིབ་པ་རྒྱུན་གཅོད་པའི་གཟུངས། སྡིག་པ་ཐམས་ཅད་ཞི་བའི་གཟུངས། ཁྲོས་པ་ཞི་བ། ཤཱཀྱ་ཐུབ་པའི་གཟུངས། དོན་ཐམས་ཅད་གྲུབ་པའི་གཟུངས། ངན་སོང་ཐམས་ཅད་ཡོངས་སུ་སྦྱོང་བའི་གཟུངས། དགེ་བ་དང་མི་དགེ་བའི་ལས་ཀྱི་རྣམ་པར་སྨིན་པ་རྣམ་པར་དབྱེ་བའི་མདོ་སྟེ། ཆོས་ཀྱི་རྣམ་གྲངས་བརྒྱ་དང་ཉི་ཤུ་རྩ་དགུ་བཞུགས་སོ། ། དཔལ་ལྡན་འཁོར་ལོའི་དབང་ཕྱུག་རྣམ་སྣང་མཛད། ། རྗེ་འབངས་ཚུལ་གྱིས་བརྩོན་པས་ལེགས་བསྒྲུབས་ནས། །
ཚེ་འདི་ཉིད་ལ་དངོས་གྲུབ་ཐོབ་བྱེད་མདོ། ། བརྒྱ་ཕྲག་གཉིས་དང་བཞི་བཅུ་རྩ་དྲུག་བཞུགས། ། བདེ་བར་གཤེགས་པའི་གསུང་རབ་བཀའ་འགྱུར་རོ་ཅོག་གི་དཀར་ཆག་བསྟན་པ་གསལ་བའི་སྒྲོན་མེ་ལས། གཟུངས་འབུམ་གྱི་མཚན་གྱི་རྣམ་གྲངས་བཤད་པ་སྟེ་སྐབས་གསུམ་པའོ།། །།
༄། །བསྟན་འགྱུར་དཀར་ཆག་བཞུགས་སོ།། ༈ །ས་ཕྱོགས་གང་ན་སངས་རྒྱས་ཀྱི་བསྟན་པ་ཚང་བར་བཞུགས་པ་དེ་ན་བཀའ་འགྱུར་རོ་ཅོག་དང༌། བསྟན་བཅོས་འགྱུར་རོ་འཚལ་གྱི་གླེགས་བམ་ཚང་བར་བཞུགས་དགོས། འདི་གཉིས་ཚང་བར་མི་བཞུགས་ན། སངས་རྒྱས་ཀྱི་བསྟན་པ་ཡོངས་སུ་རྫོགས་པར་མི་བཞུགས་པས་བསྟན་པ་ཚང་བར་མི་བཞུགས། བཀའ་འགྱུར་དང་བསྟན་འགྱུར་གྱི་གླེགས་བམ་དང༌།
དེ་འཆད་བྱེད་ཀྱི་གང་ཟག་ལ་རག་ལས་པ་ལགས། དེ་ལ་བཀའ་འགྱུར་གྱི་དགོངས་པ་རང་སྟོབས་ཀྱིས་འཆད་མི་ཤེས་པས། ཚུལ་བཞིན་དུ་འཆད་པ་ལ་བསྟན་འགྱུར་གལ་ཆེ་བར་གཟིགས་ནས། འགྲོ་བའི་བླ་མ་ཏི་ཤྲི་ཀུན་དགའ་བློ་གྲོས་རྒྱལ་མཚན་དཔལ་བཟང་པོ་པས་སངས་རྒྱས་ཀྱི་བསྟན་པ་སྐྱོང་བའི་དུས་སུ། དགེ་བའི་བཤེས་གཉེན་རྒྱང་རོ་བྱང་ཆུབ་འབུམ་ལ་སོགས་པ་མཁས་པ་དུ་མ་ལ་བཀའ་གནང་ནས་ཕྱོགས་གཅིག་ཏུ་བསྡུས་ཤིང་ཞུ་དག་དང་དོ་དམ་བགྱིས་ནས། མགོན་པོ་འཇམ་དབྱངས་ཀྱི་རྣམ་པར་འཕྲུལ་པ་བླ་མ་བདག་ཉིད་ཆེན་པོའི་ཐུགས་དམ་དུ་བཞེངས་པའི་བསྟན་འགྱུར་ཁྱད་པར་ཅན་འདི་ན། དང་པོར་མཆོད་བརྗོད་ཀྱི་ཚུལ་གྱི་སངས་རྒྱས་དང༌། ཡི་དམ་གྱི་ལྷ་དང༌། རྡོ་རྗེ་ཆོས་སྐྱོང་རྣམས་ལ་བསྟོད་པའི་ཚོགས་ཐམས་ཅད་ཚང་བར་བཀོད་ཅིང༌། དེ་ནས་དུས་ཀྱི་འཁོར་ལོ།
ཀྱེ་རྡོར། འཁོར་ལོ་བདེ་མཆོག རྡོ་རྗེ་གདན་བཞི། སྒྱུ་མ་ཆེན་མོ། གསང་བ་འདུས་པ། གཤིན་རྗེའི་གཤེད་སྐོར་ལ་སོགས་པ། རྣལ་འབྱོར་བླ་མེད་ཀྱི་བསྟན་བཅོས་མཐའ་དག་དང༌། དེ་ཉིད་བསྡུས་པ་ལ་སོགས་རྣལ་འབྱོར་གྱི་རྒྱུད་ཀྱི་ཆོས་སྐོར་དང༌། རྣམ་སྣང་མངོན་བྱང་སོགས་སྤྱོད་རྒྱུད་ཀྱི་ཆོས་སྐོར་དང༌། དཔུང་བཟང་གི་མདོ་འགྲེལ་སོགས།
བྱ་བའི་རྒྱུད་ཀྱི་ཆོས་སྐོར་ཏེ། གསང་སྔགས་རྒྱུད་སྡེ་བཞི་དང་འབྲེལ་པའི་རྒྱུད་ཀྱི་འགྲེལ་པ། སྒྲུབ་ཐབས། དཀྱིལ་ཆོག སྦྱིན་སྲེག་གི་ཆོ་ག བསྒོམ་རིམ་གྱི་གདམས་ངག་སོགས་ཚང་མར་བཞུགས་པ་དང༌། ཕར་ཕྱིན་ཐེག་པའི་ཕྱོགས་ལ། རྒྱས་པ་འབུམ་གྱི་ཊཱི་ཀ་སོགས་ཤེར་ཕྱིན་གྱི་མདོ་མང་པོའི་འགྲེལ་པ་དང༌། མངོན་རྟོགས་རྒྱན་ལ་སོགས་པ་བྱམས་ཆོས་སྡེ་ལྔ་རྗེས་འབྲང་དང་བཅས་པའི་འགྲེལ་པ། འགྲེལ་བཤད།
ས་སྡེ་ལྔ། སྡོམ་རྣམ་གཉིས། པྲ་ཀ་ར་ཎ་སྡེ་བརྒྱད་སོགས་འཕགས་པ་ཐོགས་མེད་སྐུ་མཆེད་རྗེས་འབྲང་དང་བཅས་པའི་གཞུང་དག་དང༌། དབུ་མ་རྩ་བའི་ཤེས་རབ་ལ་སོགས་པ་འཕགས་པ་ཀླུ་སྒྲུབ་ཀྱི་དབུ་མའི་གཞུང་ལུགས་རྣམས་དང༌། དེ་དག་གི་དགོངས་པ་འགྲེལ་པ། སློབ་དཔོན་སངས་རྒྱས་སྐྱོང༌། ལེགས་ལྡན་བྱེད། ཟླ་བ་གྲགས་པ། ཞི་བ་འཚོ། ཀཱ་མ་ལ་ཤཱི་ལ་སོགས་པ་དབུ་མའི་སློབ་དཔོན་ཆེན་པོ་རྣམས་ཀྱིས་མཛད་པའི་འགྲེལ་པ།
འགྲེལ་བཤད། གཞུང་ཕྲན་དང་བཅས་པ་ཇི་སྙེད་པ་དང༌། མངོན་པ་མཛོད་རྩ་འགྲེལ་སོགས་བྱེ་བྲག་ཏུ་སྨྲ་བའི་གཞུང་འགྲེལ་མཐའ་དག་དང༌། སྤྱོད་ཕྱོགས་ཀྱི་གཞུང་བརྒྱ་རྩ་བརྒྱད་དང༌། བསླབ་བཏུས་ལ་སོགས་པ་བྱང་ཆུབ་སེམས་དཔའི་སྤྱོད་པ་ལ་སློབ་ཚུལ་གྱི་གཞུང་མཐའ་དག་དང༌། འདུལ་བ་ལུང་སྡེ་བཞིའི་འགྲེལ་ཆེན་སོགས་འདུལ་བའི་འགྲེལ་པ་འགྲེལ་བཤད་གཞུང་ཕྲན་མང་པོ་དང༌། ཚད་མ་སྡེ་བདུན་གྱི་འགྲེལ་པ་འགྲེལ་བཤད་བསམ་གྱིས་མི་ཁྱབ་པ་དང༌། གཞན་ཡང་སྒྲ་དང༌། སྙན་ངག་དང༌། སྡེབ་སྦྱོར་དང༌།
མངོན་བརྗོད་དང༌། སྐར་རྩིས་དང༌། སྐུ་གཟུགས་ཀྱི་མཚན་ཉིད་དང༌། མིའི་བརྟག་པ་དང༌། སྨན་དཔྱད་ཡན་ཆད་ཀྱི་བར་གྱི་བསྟན་བཅོས་མཐའ་དག་ཡོངས་སུ་ཚང་བར་བཞུགས་པའི་མཐར་བཀྲ་ཤིས་དང༌། སྨོན་ལམ་དང༌། བདེན་པའི་ཚིག་གི་རྒྱ་གཞུང་རྣམས་ཡོངས་སུ་རྫོགས་པར་བཞུགས་པའི་གླེགས་བམ་རྣམས་ལ་བསྟན་བཅོས་འགྱུར་རོ་འཚལ་ཞེས་ཡོངས་སུ་རྫོགས་པར་གྲགས་པ་འདི་ལགས། དིང་སང་བོད་དབུས་གཙང་གི་ས་ལ་བསྟན་འགྱུར་འགའ་རེ་ཡོད་ཀྱང༌། འདི་བས་ལེགས་པ་བཟང་བ་དག་པ་གཞན་ན་མེད་པར་མངོན་སུམ་གྱིས་གྲུབ་པ་དེ་ཡིན།། །། མངྒ་ལཾ།། །།
༄། །རྡོ་རྗེ་ཐེག་པའི་བསྟན་བཅོས་འགྱུར་རོ་འཚལ་གྱི་དཀར་ཆག་བཞུགས་སོ།། ༈ །ཨོཾ་སྭ་སྟི་སིདྡྷཾ། རྡོ་རྗེ་ཐེག་པའི་བསྟན་བཅོས་འགྱུར་རོ་འཚལ་གྱི་དཀར་ཆག་གསང་སྔགས་བསྟན་པ་རྒྱས་བྱེད་ཅེས་བྱ་བ། བླ་མ་དང་དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། འོད་གསལ་ཆོས་སྐུའི་སྤྲིན་ལམ་རབ་ཏུ་ཡངས། ། ཟུང་འཇུག་ལོངས་སྐུའི་ཉིན་བྱེད་དཀྱིལ་འཁོར་རྒྱས། ། ཕྲིན་ལས་སྤྲུལ་སྐུའི་ཚ་ཟེར་སྟོང་འཕྲོ་བ། ། དཔལ་ལྡན་བླ་མ་འོད་སྟོང་བདག་པོར་འདུད། ། རྡོ་རྗེ་འཆང་གི་གསུང་རབ་ཟབ་མོའི་དོན། ། མཐའ་དྲུག་ཚུལ་བཞིའི་སྦས་དོན་གསལ་མཛད་ནས། །
མ་ནོར་ལམ་བཟང་འགྲོ་ལ་སྣང་མཛད་པ། ། འཕགས་ཡུལ་མཁས་པའི་དབང་ཕྱུག་ཐམས་ཅད་རྒྱལ། ། རབ་འབྱམས་རྒྱུད་དང་འགྲེལ་མང་ཆུ་གཏེར་ལས། ། རྣམ་དག་དགོངས་དོན་ཡིད་བཞིན་ནོར་བླངས་ནས། ། གངས་ཅན་འགྲོ་བློའི་དབུལ་བ་སེལ་མཛད་པ། ། རྗེ་བཙུན་ས་སྐྱ་པ་རྣམས་སྤྱི་བོས་མཆོད། ། བདེ་གཤེགས་བསྟན་ལ་བྱ་བ་བྱེད་འདོད་པའི། ། སྐལ་བཟང་དེ་དག་དམ་ཆོས་འཆད་པ་དང༌། ། འབྲི་དང་ཀློག་དང་ཉན་དང་སྒྲུབ་སོགས་ཀྱིས། ། དལ་འབྱོར་ཐོབ་པ་དོན་ཡོད་བྱ་བར་རིགས། །
འདིར་དད་པ་དང་བློ་གྲོས་དང་བསོད་ནམས་ཀྱི་དཔལ་གྱིས་མངོན་པར་མཐོ་བའི་དགེ་སྦྱོང་ཆེན་པོ། ཨ་མ་དཔལ་བཟང་པོ་རྒྱལ་མཚན་གྱི་ཐུགས་དམ་དུ་རྒྱལ་བའི་བཀའ་འགྱུར་རོ་ཅོག་བཞེངས་ཤིང༌། བསྟན་བཅོས་འགྱུར་རོ་འཚལ་རིམ་གྱིས་འབྲི་བར་བརྩམས་པ་ལས། ཐོག་མར་འབྲས་བུ་རྡོ་རྗེ་ཐེག་པའི་གཞུང་ལ། ཐོག་མར་དཔལ་ཀྱེ་རྡོ་རྗེའི་ཆོས་སྐོར་རྣམས་འབྱུང་བའི། ཀ་པ་ལ། བརྟག་གཉིས་ཀྱི་འགྲེལ་པ་བྱང་ཆུབ་སེམས་དཔའ་རྡོ་རྗེའི་སྙིང་པོས་མཛད་པ་ཡོངས་སུ་རྫོགས་པ་འབྲོག་གི་འགྱུར། དཀའ་འགྲེལ་ཀུ་མུ་ཏི་སློབ་དཔོན་སྦྱང་དཀའ་ཟླ་བས་མཛད་པ་ཤཱཀྱ་ཡེ་ཤེས་ཀྱི་འགྱུར། དཀའ་འགྲེལ་མུ་ཏིག་གི་ཕྲེང་བ་སློབ་དཔོན་ཤཱནྟི་པས་མཛད་པ་དགེ་བའི་བློ་གྲོས་ཀྱི་འགྱུར། དཀའ་འགྲེལ་པདྨ་ཅན་མཚོ་སྐྱེས་ཀྱིས་མཛད་པ་ཁུ་དངོས་གྲུབ་ཀྱི་འགྱུར་རྣམས་བཞུགས།
ཁ་པ་ལ། བརྟག་གཉིས་ཀྱི་འགྲེལ་པ་དྷཾ་ཀ་ད་ཤས་མཛད་པ་ཤོང་བློ་བརྟན་གྱི་འགྱུར། བརྟག་གཉིས་དཀའ་འགྲེལ་སྙན་གྲགས་བཟང་པོའི་མཛད་པ་ཆོས་ཀྱི་བཟང་པོའི་འགྱུར། འདི་ནཱ་རོ་འགྲེལ་ཆེན་ཏུ་གྲག་གོ ། བརྟག་གཉིས་ཀྱི་དཀའ་འགྲེལ་པདྨའི་མྱུ་གུས་མཛད་པ་འདི་སྔར་གྱི་མཚོ་སྐྱེས་ཀྱི་དཀའ་འགྲེལ་གྱི་མགོ་ནས་ཚིགས་བཅད་ཅུང་ཟད་བཞག མཇུག་ཏུ་པདྨའི་མྱུ་གུས་མཛད་ཟེར་བ་སྦྱར་བ་ཙམ་མ་གཏོགས། གཞན་ཁྱད་པར་ཅུང་ཟད་ཀྱང་མེད་པས་མཚོ་སྐྱེས་ཀྱི་ཊཱི་ཀ་ཡིན་ལ། པདྨའི་མྱུ་གུའི་ཊཱི་ཀ་ཡིན་ངོས་ཤེས་པ་ལོགས་ན་ཡོད་དོ། ། ག་པ་ལ། བརྟག་གཉིས་ཀྱི་རྣམ་འགྲེལ་བྷ་ཝ་བྷ་དྲས་མཛད་པ་བསོད་ནམས་རྒྱལ་མཚན་གྱི་འགྱུར།
བརྟག་གཉིས་ཀྱི་འགྲེལ་པ་རིན་ཆེན་སྦྱོར་ཕྲེང་དམ་ཚིག་རྡོ་རྗེས་མཛད་པ་འགོས་ལྷས་བཙས་ཀྱི་འགྱུར། དཔལ་སམྦུ་ཊའི་ཁ་སྦྱོར་ཐིག་ལེའི་འགྲེལ་པ་ཨིནྡྲ་བྷཱུ་ཏིས་མཛད་པ་གྱི་ཇོ་ཟླ་བའི་འོད་ཟེར་གྱི་འགྱུར་རྣམས་བཞུགས། ང་པ་ལ། སམྦུ་ཊའི་འགྲེལ་པ་མན་ངག་གི་སྙེ་མ་ཨ་བྷ་ཡཱས་མཛད་པ་དཔྱལ་ལོཙྪ་བ་ཆོས་ཀྱི་བཟང་པོའི་འགྱུར། སམྦུ་ཊའི་འགྲེལ་པ་དཔའ་བོ་རྡོ་རྗེས་མཛད་པ། རིན་ཆེན་ཕྲེང་བ། རྡོ་རྗེ་གུར་གྱི་དཀའ་འགྲེལ་ལྷའི་རིག་ཀྱི་བློ་གྲོས་ཀྱིས་མཛད་པ་འགོས་ཀྱི་འགྱུར་རྣམས་བཞུགས་སོ། ། ཅ་པ་ལ། བརྟག་གཉིས་ཀྱི་དཀའ་འགྲེལ་རྡོ་རྗེའི་ཚིག་བསྡུ་བ་ཀ་མ་དྷེ་ནུས་མཛད་པ་ཆོས་ཀྱི་ཤེས་རབ་ཀྱི་འགྱུར། རྡོ་རྗེ་གུར་གྱི་དཀའ་འགྲེལ་ནག་པོ་པས་མཛད་པ་འབྲོག་མིའི་འགྱུར།
གླེང་གཞིའི་འགྲེལ་པ། བརྡའི་འགྲེལ་པ། རྩའི་མངོན་རྟོགས་ཆེ་ཆུང་གཉིས། གླུའི་འགྲེལ་པ་ཆེ་ཆུང་གཉིས།

དུར་ཁྲོད་ཀྱི་གཞུང་གཉིས་རྣམས་ལ་སྐབས་ཀྱི་འགྲེལ་ཆུང་བརྒྱད་དུ་གྲགས་པ་འབྲོག་མིའི་འགྱུར། བདག་མེད་མའི་སྒྲུབ་ཐབས་བདུད་རྩིའི་འོད། ལྷན་ཅིག་སྐྱེས་གྲུབ། ཚོགས་ཀྱི་འཁོར་ལོ། ཚོགས་འཁོར་གྱི་འདུ་བ་བསྒྲགས་པ། དེ་ཉིད་བཅུ་པ་རྣམས་ཌོམྦི་ཧེ་རུ་ཀས་མཛད་པ། ཀྱེ་རྡོར་དཔའ་གཅིག་གི་སྒྲུབ་ཐབས་དང༌། ཀྱེ་རྡོར་ལྷ་དགུའི་སྒྲུབ་ཐབས་དཔལ་མཆོག་ཌོམྦི་པས་མཛད་པ། ཀྱེ་རྡོར་ཕྱག་གཉིས་པ་ལྷ་དགུའི་སྒྲུབ་ཐབས་སློབ་དཔོན་ཨ་ལ་ལ་བཛྲས་མཛད་པ། དྲན་པ་གཅིག་པའི་སྒྲུབ་ཐབས་གརྦྷ་རི་པས་མཛད་པ། བདག་མེད་མ་དཔའ་བོ་གཅིག་པའི་སྒྲུབ་ཐབས་བསོད་སྙོམས་པས་མཛད་པ།
ཀྱེ་རྡོ་རྗེའི་དཀྱིལ་ཆོག་བཟང་པོ་ཡོངས་བཟུང་དང༌། ཡན་ལག་དྲུག་པའི་སྒྲུབ་ཐབས་དང༌། བདག་མེད་མའི་སྒྲུབ་ཐབས་དང༌། རྡོ་རྗེ་གུར་མཁའ་འགྲོ་ལྔའི་སྒྲུབ་ཐབས་དང༌། འབྱུང་པོ་ཐམས་ཅད་པའི་གཏོར་མའི་ཆོ་ག་རྣམས་སློབ་དཔོན་མི་ཐུབ་ཟླ་བས་མཛད་པ་འབྲོག་མིའི་འགྱུར། ཀྱེ་རྡོ་རྗེའི་བྱ་བའི་རིམ་པ་རིན་ཆེན་འབར་བ་དགེ་སློང་དཔའ་བོ་རྡོ་རྗེས་མཛད་པ་འབྲོག་མིའི་འགྱུར། ཀྱེ་རྡོ་རྗེའི་མངོན་རྟོགས་དོན་གསལ་བ། ཀྱེ་རྡོ་རྗེའི་དཀྱིལ་ཆོག་ནས་གླིང་མ་དང༌། སྒྲུབ་ཐབས་མཚོ་སྐྱེས་དང༌། མཎྜལ་གྱི་ཆོ་ག་དང༌།
བསྟོད་པ་ཉི་ཤུ་པ་དང༌། ཚོགས་འཁོར་དམ་ཚིག་ལྔ་པ་དང༌། སྦྱིན་སྲེག་གི་ཆོ་ག་རྣམས་སློབ་དཔོན་མཚོ་སྐྱེས་རྡོ་རྗེས་མཛད་པ། ཀྱེ་རྡོར་དཔའ་བོ་གཅིག་པའི་སྒྲུབ་ཐབས་ཡན་ལག་མེད་པའི་རྡོ་རྗེས་མཛད་པ། རིམ་པ་གསུམ་པའི་སྒྲུབ་ཐབས་ཡན་ལག་མེད་པའི་རྡོ་རྗེས་མཛད་པ། སྒྲུབ་ཐབས་མཚོ་སྐྱེས་ཀྱི་འགྲེལ་པ་དག་པ་རྡོ་རྗེའི་སྒྲོན་མེ་ཛ་ལནྡྷ་རི་པས་མཛད་པ། ཀྱེ་རྡོ་རྗེའི་སྒྲུབ་ཐབས་བདེ་བའི་རྡོ་རྗེས་མཛད་པ། ཧེ་རུ་ཀ་འབྱུང་བ་ཞེས་པ་དཀྱིལ་འཁོར་གྱི་ཆོ་ག་སློབ་དཔོན་ཉིན་འབྱུང་ཟླ་བས་མཛད་པ། སྒྲུབ་ཐབས་འཁྲུལ་སྤོང་དང༌། བདག་མེད་མའི་སྒྲུབ་ཐབས་དང༌།
ལྷན་ཅིག་སྐྱེས་པ་མཆོག་གི་རྫོགས་རིམ་རྣམས་སློབ་དཔོན་ཤཱནྟི་པས་མཛད་པ། ལྷན་ཅིག་སྐྱེས་པ་མཆོག་གི་འགྲེལ་པ་བྲམ་ཟེ་ཐ་ག་ནས་མཛད་པ། སྒྲུབ་ཐབས་འཁྲུལ་སྤོང་གི་འགྲེལ་པ་ཡེ་ཤེས་སྒྲོན་མེ་མངོན་པར་བརྗོད་པ་དཀྱིལ་འཁོར་གྱི་ཆོ་ག་ནག་པོ་གཞུང་འགྲེལ། ཀྱེ་རྡོ་རྗེའི་སྒྲུབ་ཐབས་འཁྲུལ་འཇོམས་འདི་སྔར་གྱི་འཁྲུལ་སྤོང་དང་འགྱུར་ཁྱད་དུ་འདུག་ཀྱང༌། བསྟན་འགྱུར་སྔ་མ་ན་བྲིས་འདུག་པ་ལྟར་བཞག་གོ ། ཀྱེ་རྡོ་རྗེའི་སྒྲུབ་ཐབས་དེ་ཉིད་གསལ་བ་ནག་པོ་པས་མཛད་པ་དང༌། དཔའ་བོ་གཅིག་པའི་སྒྲུབ་ཐབས་དང༌། ཕྱག་གཉིས་པའི་སྒྲུབ་ཐབས་དང༌། བདག་མེད་མའི་སྒྲུབ་ཐབས་དང༌། ཚོགས་འཁོར་གྱི་ཆོ་ག་དང༌།
རབ་གནས་ཀྱི་ཆོ་ག་དང༌། སྦྱིན་སྲེག་གི་ཆོ་ག་དང༌། མཆོད་རྟེན་གྱི་ཆོ་ག་དང༌། གཤིན་པོའི་ཆོ་ག་རྣམས་སློབ་དཔོན་ནག་པོ་པས་མཛད་པ། ཀྱེ་རྡོ་རྗེའི་དཀྱིལ་འཁོར་གྱི་ཆོ་ག་དང༌། ཀྱེ་རྡོར་ལྷ་དགུའི་སྒྲུབ་ཐབས་ཀྱི་རྒྱལ་པོ་དང༌། བདག་མེད་མའི་སྒྲུབ་ཐབས་རྣམས་གཉིས་མེད་རྡོ་རྗེའི་མཛད་པ། གསང་དབང་གི་རབ་ཏུ་དབྱེ་བ་དཔལ་བིརྺ་པས་མཛད་པ། ཐིག་ལེ་ཆེན་པོའི་རིམ་པ་ནག་པོ་པས་མཛད་པ། ཕྱག་རྒྱ་བཞིའི་སྒྲུབ་པའི་ཐབས་དང༌།
དགྱེས་པ་རྡོ་རྗེའི་དབང་གཏན་ལ་དབབ་པ་དང༌། ཁྲོ་བོ་བཅུའི་རིག་པའི་ཆོ་ག་རྣམས་དགྲ་ལས་རྣམ་པར་རྒྱལ་བས་མཛད་པ། རྡོ་རྗེ་གུར་གྱི་སྒྲུབ་ཐབས་ལྷའི་བརྟུལ་ཞུགས་ཀྱིས་མཛད་པ། ཀྱེ་རྡོ་རྗེའི་སྒྲུབ་ཐབས་བྱང་ཆུབ་སྙིང་པོས་མཛད་པ། ཀྱེ་རྡོ་རྗེའི་སྒྲུབ་ཐབས་རིན་ཆེན་སྒྲོན་མེ་མར་མེ་མཛད་ཀྱིས་མཛད་པ། ཀྱེ་རྡོ་རྗེའི་སྒྲུབ་ཐབས་དེ་ཁོ་ན་ཉིད་བཞིའི་རིམ་པ་ཀཾ་པ་ལས་མཛད་པ། ཀྱེ་རྡོ་རྗེའི་མངོན་པར་རྟོགས་པའི་ཐིག་ལེ་ཤཱཀྱ་སྲུང་གིས་མཛད་པ། ཀྱེ་རྡོ་རྗེ་དཔའ་བོ་གཅིག་པའི་སྒྲུབ་ཐབས་དྲིལ་བུ་པས་མཛད་པ། ཀྱེ་རྡོ་རྗེ་ཕྱག་གཉིས་པའི་སྒྲུབ་ཐབས་གསུང་བསྡུས་པ། སྦྱིན་སྲེག་གི་ཆོ་ག་བུདྡྷ་གརྦྷས་མཛད་པ།
གཏོར་མའི་ཆོ་ག་མར་མེ་མཛད་ཡེ་ཤེས་ཀྱིས་མཛད་པ། གཏོར་མའི་དེ་ཉིད་བསྡུས་པ་དྷརྨཱ་ཀ་རས་མཛད་པ། གཏོར་མའི་ཆོ་ག་ཨཱ་ནནྟ་བཛྲིས་མཛད་པ། ཀྱེ་རྡོར་གྱི་གཏོར་མ་ཉི་ཤུ་ཕྱེད་པ་ནག་པོ་པས་མཛད་པ། ཀྱེ་རྡོ་རྗེའི་སྒྲུབ་ཐབས་ནཱ་རོ་ཏ་པའི་ཞལ་གྱི་ལུང་སྦྱོར། བདག་མེད་མའི་སྒྲུབ་ཐབས་ནཱ་རོ་པའི་ཞལ་གྱི་ལུང་སྦྱོར། རོ་སྲེག་གི་ཆོ་ག་ནཱ་རོ་པས་མཛད་པ། ཀྱེ་རྡོ་རྗེའི་སྒྲུབ་ཐབས་དེ་ཁོ་ན་ཉིད་སྣང་བ་རྡོ་རྗེ་སྙིང་པོས་མཛད་ཟེར་བ། ཀྱེ་རྡོ་རྗེའི་དཀྱིལ་འཁོར་གྱི་ཆོ་ག་དཔྱལ་སེ་བསོད་ནམས་རྒྱལ་མཚན་གྱིས་བསྒྱུར་བ་རྣམས་བཞུགས། ཆ་པ་ལ།
དུས་ཀྱི་འཁོར་ལོའི་བསྡུས་པའི་རྒྱུད་ཤོང་གི་འགྱུར། འཇིག་རྟེན་ཁམས་ལེའུའི་འགྲེལ་པ། ནང་ལེའུའི་འགྲེལ་པ། དབང་གི་ལེའུའི་འགྲེལ་པ། ཤོང་གི་འགྱུར་རྣམས་བཞུགས། ཇ་པ་ལ། སྒྲུབ་ལེའི་འགྲེལ་པ། ཡེ་ཤེས་ལེའུའི་འགྲེལ་པ་ཤོང་འགྱུར་རྣམས་དང༌། དུས་འཁོར་གྱི་དཀའ་འགྲེལ་པདྨ་ཅན་སོ་མ་ནཱ་ཐའི་འགྱུར། དབང་མདོར་བསྟན་གྱི་འགྲེལ་པ་དུས་ཞབས་པས་མཛད་པ་ཤེས་རབ་གྲགས་ཀྱི་འགྱུར།
སྦྱོར་བ་ཡན་ལག་དྲུག་གི་འགྲེལ་པ། སྦས་པ་མིག་འབྱེད་ཅེས་པ། ཨ་ཝ་དྷཱུ་ཏཱི་པས་མཛད་པ་ཟླ་བ་གྲགས་པའི་འགྱུར། དུས་འཁོར་གྱི་བསྐྱེད་རིམ་ཡན་ལག་བཞི་པ་དུས་ཞབས་པས་མཛད་པ་ཟླ་བའི་འོད་ཟེར་གྱི་འགྱུར། དུས་འཁོར་གྱི་དཀྱིལ་ཆོག་དུས་ཞབས་པས་མཛད་པ་ཡོན་ཏན་འབར་གྱི་འགྱུར་རྣམས་བཞུགས། ཉ་པ་ལ། དུས་འཁོར་གྱི་དཀྱིལ་ཆོག་ས་དྷུ་པུ་ཏྲས་མཛད་པ་ཆོས་རབ་ཀྱི་འགྱུར། དུས་འཁོར་གྱི་བསྟོད་པ་རྒྱུན་བཤགས་ས་དྷུ་ཀཱི་རྟིས་མཛད་པ་ཚུལ་ཁྲིམས་སེང་གེའི་འགྱུར། སྦྱོར་བ་ཡན་ལག་དྲུག་གི་འགྲེལ་པ་ཉི་མ་དཔལ་ཡེ་ཤེས་ཀྱིས་མཛད་པ་བི་བྷཱུ་ཏ་ཙནྡྲའི་འགྱུར། དུས་འཁོར་ནང་གི་སྙེ་མ་བི་བྷུ་ཏ་ཙནྡྲས་མཛད་པ།
སྦྱོར་དྲུག་ཨ་ནུ་པ་མ་རཀྵི་ཏས་མཛད་པ་མི་མཉམ་བཟང་པོའི་འགྱུར། དཔལ་ལྡན་རྒྱུ་སྐར་གྱི་སྒྲུབ་ཐབས་དུས་ཞབས་པས་མཛད་པ་ཤེས་རབ་གྲགས་ཀྱི་འགྱུར། དུས་འཁོར་ལྷན་སྐྱེས་ཀྱི་སྒྲུབ་ཐབས་རོལ་པའི་རྡོ་རྗེས་མཛད་པ་ཆོས་རབ་ཀྱི་འགྱུར། དུས་འཁོར་སྙིང་པོ་རྒྱན་གྱི་སྒྲུབ་ཐབས་བསོད་སྙོམས་པས་མཛད་པ་ཟླ་བའི་འོད་ཟེར་གྱི་འགྱུར། མཚན་བརྗོད་དུས་འཁོར་ལུགས་ཀྱི་འགྲེལ་པ་མི་ཡི་དབང་པོ་གྲགས་པས་མཛད་པ་རྡོ་རྗེ་རྒྱལ་པོའི་འགྱུར། མཚན་བརྗོད་ཕན་ཡོན་གྱི་འགྲེལ་པ་དུས་ཞབས་པས་མཛད་པ་རྡོ་རྗེ་རྒྱལ་པོའི་འགྱུར། མཚན་བརྗོད་ཀྱི་མདོར་བཤད་བདུད་རྩིའི་ཐིགས་པ་ཉི་མ་དཔལ་ཡེ་ཤེས་ཀྱིས་མཛད་པ་ཆོས་རྗེ་དཔལ་གྱི་འགྱུར། མཚན་བརྗོད་ཀྱི་འགྲེལ་པ་ཟླ་བཟང་གྲགས་པས་མཛད་པ་འཕགས་པ་ཤེས་རབ་ཀྱི་འགྱུར། མཚན་བརྗོད་ཀྱི་འགྲེལ་པ་སྒྲོན་མ་གསལ་བ་ཨ་ནུ་པ་མ་རཀྵི་ཏས་མཛད་པ་རྡོ་རྗེ་རྒྱལ་མཚན་གྱི་འགྱུར། འཇམ་དབྱངས་རིགས་ལྔའི་སྒྲུབ་ཐབས་ཤྲཱི་དྷ་རས་མཛད་པ།
མཚན་བརྗོད་ཀྱི་སྒྲུབ་ཐབས་བྱང་ཆུབ་མཆོག་གིས་མཛད་པ་སྨྲྀ་ཏིའི་འགྱུར། འཇམ་དཔལ་རིན་པོ་ཆེའི་སྒྲུབ་ཐབས། དགེ་བསྙེན་མ་གྲགས་སྦྱིན་གྱིས་མཛད་པ་སྨྲྀ་ཏིའི་འགྱུར། འཇམ་དཔལ་གྱི་རྫོགས་རིམ་ཤཱནྟི་གརྦྷ་ས་མཛད་པ། འཇམ་དཔལ་གྱི་སྒྲུབ་ཐབས་སྙན་གྲགས་དགེ་མས་མཛད་པ། འཇམ་དཔལ་གྱི་སྒྲུབ་ཐབས་ཤཱནྟི་གརྦྷས་མཛད་པ། མཚན་བརྗོད་ཉེར་བར་བསྡུས་པ་གཉིས་མེད་རྡོ་རྗེས་མཛད་པ་བསོད་ནམས་རྒྱལ་མཚན་གྱི་འགྱུར་རྣམས་བཞུགས། ཏ་པ་ལ། སྒྱུ་འཕྲུལ་དྲྭ་བའི་དཀའ་འགྲེལ་སློབ་དཔོན་ཀུན་དགའ་སྙིང་པོས་མཛད་པ་རིན་ཆེན་བཟང་པོའི་འགྱུར། སངས་རྒྱས་མཉམ་སྦྱོར་གྱི་དཀའ་འགྲེལ་རབ་ཞི་བཤེས་གཉེན་གྱིས་མཛད་པ་རིན་ཆེན་བཟང་པོའི་འགྱུར།
མཉམ་སྦྱོར་གྱི་འགྲེལ་པ་ཀུན་དགའ་སྙིང་པོས་མཛད་པ་སྨྲྀ་ཏིའི་འགྱུར། མཉམ་སྦྱོར་གྱི་འགྲེལ་པ་དགའ་བའི་རྡོ་རྗེས་མཛད་པ་རྣམས་བཞུགས་སོ། ། ཐ་པ་ལ། སངས་རྒྱས་མཉམ་སྦྱོར་གྱི་འགྲེལ་པ་བརྒྱ་བྱིན་སྡོང་པོས་མཛད་པ་ལྷ་རིན་པོ་ཆེའི་འགྱུར། མཉམ་སྦྱོར་གྱི་དཀའ་འགྲེལ་ཨིནྡྲ་བྷཱུ་ཏིས་མཛད་པ་རིན་ཆེན་བཟང་པོའི་འགྱུར། རྡོ་རྗེ་སེམས་དཔའི་གསང་དོན་བཀོད་པ། རྣམ་པར་སྣང་མཛད་ཀྱི། ཧེ་རུ་ཀ་ཡི། པདྨ་གར་དབང་གི་རྡོ་རྗེ་ཉི་མའི་རྟ་མཆོག་རོལ་པའི་གསང་དོན་བཀོད་པ་རྣམས་ཀུ་ཀུ་རཱ་ཛས་མཛད་པ། མཉམ་སྦྱོར་རྡོ་རྗེ་སེམས་དཔའི་དཀྱིལ་ཆོག་རིན་ཆེན་རྡོ་རྗེས་མཛད་པ།
གཉན་བན་བསོད་ནམས་ཀྱི་འགྱུར། རྡོ་རྗེ་སེམས་དཔའི་སྒྲུབ་ཐབས་དཀྱིལ་འཁོར་ཐམས་ཅད་ཀྱི་རྗེས་སུ་འཇུག་པ་ཀུ་ཀུ་རཱ་ཛས་མཛད་པ། ཚོགས་ཀྱི་འཁོར་ལོའི་ཆོ་ག་ཨིནྡྲ་བྷཱུ་ཏིས་མཛད་པ། རྡོ་རྗེ་སེམས་དཔའ་རྗེས་སུ་དྲན་པའི་ཆོ་ག་རཱ་ཛ་ཧ་ཏས་མཛད་པ། ཧེ་རུ་ཀའི་སྒྲུབ་ཐབས་ཧཱུྃ་མཛད་ཀྱིས་མཛད་པ། ཡན་ལག་བཞིའི་དོན་སྣང་བ་ཧཱུྃ་མཛད་གྲགས་པས་མཛད་པ། ཧེ་རུ་ཀའི་སྒྲུབ་ཐབས་ཧཱུྃ་མཛད་རྡོ་རྗེས་མཛད་པ། ཧེ་རུ་ཀའི་སྒྲུབ་ཐབས་རཱ་ཛ་ཧ་ཏས་མཛད་པ། རྡོ་རྗེ་སེམས་དཔའི་སྒྲུབ་ཐབས་ཨིནྡྲ་བྷཱུ་ཏིས་མཛད་པ། མཉམ་སྦྱོར་གྱི་དཀྱིལ་འཁོར་བསྒྲུབ་པའི་རིམ་པ་ཧཱུྃ་མཛད་རྡོ་རྗེས་མཛད་པ་རྣམས་བཞུགས།
ད་པ་ལ། ཕྱག་རྒྱ་ཆེན་པོའི་ཐིག་ལེའི་འགྲེལ་པ་ཟབ་པའི་རྡོ་རྗེས་མཛད་པ་གཡུང་དྲུང་སྙིང་པོའི་འགྱུར། རང་བཞིན་གྱི་དགའ་བའི་སྒྲོན་མ་རྡོ་རྗེ་གསང་བས་མཛད་པ། དགའ་བའི་སྤྱན་ཤེས་རབ་གསང་བས་མཛད་པ་རིན་ཆེན་རྒྱལ་མཚན་གྱི་འགྱུར། དབང་རིན་ཆེན་སྣང་བ་ཤེས་རབ་གསང་བས་མཛད་པ། རིན་ཆེན་ཕྲེང་བའི་མན་ངག་ཤེས་རབ་གསང་བས་མཛད་པ། རིན་ཆེན་ཆར་ཡང་གི་སྒྲུབ་ཐབས་ཤེས་རབ་གསང་བས་མཛད་པ། རིན་ཆེན་ཐིགས་པའི་སྒྲུབ་ཐབས་ཤེས་རབ་གསང་བས་མཛད་པ། དགའ་བའི་མེ་ཏོག་གི་ཕྲེང་བ་ཨནྡྲི་བྷཱུ་ཏིས་མཛད་པ། དབང་རིན་ཆེན་འཁོར་ལོའི་མན་ངག་ཨིནྡྲ་བྷཱུ་ཏིས་མཛད་པ།
ཇི་བཞིན་བརྙེས་པ་ནམ་མཁའ་མཉམ་པའི་རྒྱུད་ཀྱི་འགྲེལ་པ་ཤཱནྟི་པས་མཛད་པ་ཆོས་ཀྱི་ཤེས་རབ་ཀྱིས་འགྱུར། རྙོག་པ་མེད་པའི་རྒྱུད་ཀྱི་འགྲེལ་པ་གཞོན་ནུ་ཟླ་བས་མཛད་པ། བདེ་མཆོག་རྩ་རྒྱུད་ཀྱི་ཕྱག་ན་རྡོ་རྗེའི་བསྟོད་འགྲེལ་ཤོང་གི་འགྱུར། བདེ་མཆོག་རྩ་རྒྱུད་ཀྱི་འགྲེལ་པ་བྷ་ཝ་བྷ་དྲས་མཛད་པ་རིན་ཆེན་གྲགས་ཀྱི་འགྱུར་རྣམས་བཞུགས། ན་པ་ལ། བདེ་མཆོག་རྩ་རྒྱུད་ཀྱི་དཀའ་འགྲེལ་ལ་ཝ་པས་མཛད་པ་འགོས་ཀྱི་འགྱུར། བདེ་མཆོག་རྩ་རྒྱུད་ཀྱི་འགྲེལ་པ་དཔའ་བོ་རྡོ་རྗེས་མཛད་པ་བ་རི་བའི་འགྱུར། བདེ་མཆོག་རྩ་རྒྱུད་ཀྱི་འགྲེལ་པ་སྐལ་ལྡན་གྲགས་པས་མཛད་པ་རིན་ཆེན་བཟང་པོའི་འགྱུར། བདེ་མཆོག་རྩ་རྒྱུད་ཀྱི་དཀའ་བའི་འགྲེལ་པ་སྐར་རྒྱལ་ཟླ་བས་མཛད་པ་གུ་ཎ་ཤྲཱིའི་འགྱུར། བདེ་མཆོག་རྩ་རྒྱུད་ཀྱི་འགྲེལ་པ་ལངྐ་རྒྱལ་བཟང་གིས་མཛད་པ།
བདེ་མཆོག་རྩ་རྒྱུད་ཀྱི་གཉིས་ཀའི་བཤད་སྦྱར་ཏ་ཐཱ་ག་ཏ་རཀྵི་ཏས་མཛད་པ་དྷརྨ་བློ་གྲོས་ཀྱི་འགྱུར། བདེ་མཆོག་རྩ་རྒྱུད་ཀྱི་འགྲེལ་པ་ལྷ་སྦས་ཀྱིས་མཛད་པ་རྣམས་བཞུགས་སོ། ། པ་པ་ལ། བདེ་མཆོག་བཤད་རྒྱུད་རྡོ་རྗེ་མཁའ་འགྲོའི་འགྲེལ་པ་བྷ་ཝ་བྷ་དྲས་མཛད་པ་འགོས་ཀྱི་འགྱུར། རྡོ་རྗེ་མཁའ་འགྲོའི་དཀའ་འགྲེལ་ནོར་བཟང་གིས་མཛད་པ་ཟླ་བའི་འོད་ཟེར་གྱི་འགྱུར། རྡོ་རྗེ་མཁའ་འགྲོའི་སྒྲུབ་ཐབས་ཀ་ལ་ཀ་པས་མཛད་པ་འགོས་ཀྱི་འགྱུར། བདེ་མཆོག་སྡོམ་འབྱུང་གི་འགྲེལ་པ་རཏྣ་རཀྵི་ཏས་མཛད་པ་ཤོང་བློ་བརྟན་གྱི་འགྱུར། ཡེ་ཤེས་འབྱུང་བའི་མན་ངག་ག་ཡ་དྷ་རས་མཛད་པ་ཤཱཀྱ་ཡེ་ཤེས་ཀྱི་འགྱུར། བདེ་མཆོག་གི་བཤད་རྒྱུད། རྣལ་འབྱོར་མ་ཀུན་སྤྱོད་ཀྱི་འགྲེལ་པ་ཏ་ཐཱ་ག་ཏ་རཀྵི་ཏས་མཛད་པ་བ་རི་བའི་འགྱུར།
བདེ་མཆོག་གི་བཤད་རྒྱུད། ཁྲག་འཐུང་མངོན་འབྱུང་གི་འགྲེལ་པ་ཟླ་བ་གཞོན་ནུས་མཛད་པ་རྣམས་བཞུགས། ཕ་པ་ལ། བདེ་མཆོག་གི་བཤད་རྒྱུད་མཁའ་འགྲོ་རྒྱ་མཚོའི་འགྲེལ་པ་པདྨ་རྡོ་རྗེས་མཛད་པའི་གྲུ་གཟིང་དར་མ་ཡོན་ཏན་གྱིས་བསྒྱུར་བ་རྣམས་བཞུགས། བ་པ་ལ། བདེ་མཆོག་གི་དཀྱིལ་ཆོག་དེ་བཞིན་གཤེགས་པའི་རྡོ་རྗེས་མཛད་པ་བི་བྷུ་ཏི་ཙནྡྲའི་འགྱུར། བདེ་མཆོག་བཅུ་གསུམ་མའི་སྒྲུབ་ཐབས་མེ་ཏྲི་པས་མཛད་པ་མཚུར་དབང་ངེའི་འགྱུར། བདེ་མཆོག་གི་སྒྲུབ་ཐབས་ཕྱག་ན་རྡོ་རྗེས་མཛད་པ་སོ་མ་ནཱ་ཐའི་འགྱུར། བདེ་མཆོག་གི་སྒྲུབ་ཐབས་ཉིན་མོར་མཛད་ཀྱིས་མཛད་པ་དགེ་བའི་བློ་གྲོས་ཀྱི་འགྱུར། བདེ་མཆོག་གི་སྒྲུབ་ཐབས་འཁྲུལ་སྤོང་ཨ་བྷ་ཡས་མཛད་པ་ཆོས་རྗེ་དཔལ་གྱིས་འགྱུར།
བདེ་མཆོག་དཔའ་བོ་གཅིག་པའི་སྒྲུབ་ཐབས་མ་ན་ཤྲཱིས་མཛད་པ་པྲཛྙཱ་ཀཱིརྟིས་འགྱུར། ཧེ་རུ་ཀའི་སྒྲུབ་ཐབས་མདོར་བསྡུས་བྲམ་ཟེ་བྷྲྀཾ་ཀ་རས་མཛད་པ་མར་དོའི་འགྱུར། བདེ་མཆོག་ལྷ་བཅུ་གསུམ་མའི་སྒྲུབ་ཐབས་ཇོ་བོས་མཛད་པ་རིན་ཆེན་བཟང་པོའི་འགྱུར། བདེ་མཆོག་ལུས་དཀྱིལ་གྱི་དབང་གི་བྱ་བ་རྡོ་རྗེ་དྲིལ་བུ་པས་མཛད་པ། ལུས་དཀྱིལ་གྱི་སྒྲུབ་ཐབས་རྡོ་རྗེ་དྲིལ་བུ་པས་མཛད་པ། རྫོགས་རིམ་རིམ་པ་ལྔ་པ་རྡོ་རྗེ་དྲིལ་བུ་པས་མཛད་པ། ལྷན་སྐྱེས་ཀྱི་སྒྲུབ་ཐབས་རྡོ་རྗེ་དྲིལ་བུ་པས་མཛད་པ། བདེ་མཆོག་ལྷ་ལྔའི་སྒྲུབ་ཐབས་རྡོ་རྗེ་དྲིལ་བུ་པས་མཛད་པ། བདེ་མཆོག་གི་དཀྱིལ་ཆོག་ལ་ཝ་པས་མཛད་པ་མར་དོའི་འགྱུར། ཡི་གེ་བདུན་པའི་སྒྲུབ་ཐབས་གཉིས་མེད་རྡོ་རྗེས་མཛད་པ་མར་དོའི་འགྱུར།
བདེ་མཆོག་དཔའ་བོ་གཅིག་པའི་སྒྲུབ་ཐབས་གརྦྷ་རི་པས་མཛད་པ། བདེ་མཆོག་གི་བསྟོད་པ་རྒྱུན་ཆགས་ཆོས་ཀྱི་གྲགས་པས་མཛད་པ་ཆག་ལོའི་འགྱུར། ཕག་མོའི་སྒྲུབ་ཐབས་པྲཛྙཱ་བྷ་དྲས་མཛད་པ་དང་ཕག་མོ་གཞུང་དྲུག་ཏུ་གྲགས་པ་ལ་ཞལ་གཉིས་མའི་སྒྲུབ་ཐབས་ལྡོང་ངར་རས་མཛད་པ། སྒྲུབ་ཐབས་ཆེ་བ་སྟོང་ཉིད་ཏིང་ངེ་འཛིན་རྡོ་རྗེས་མཛད་པ། ཕག་མོ་དོན་གྲུབ་མའི་སྒྲུབ་ཐབས་ཆུང་བ་ཨ་ཝ་དྷཱུ་ཏཱིས་པས་མཛད་པ། སྒྲུབ་ཐབས་ཆེ་བ་སྟོང་ཉིད་ཏིང་འཛིན་རྡོ་རྗེས་མཛད་པ། ཕག་མོ་དབུ་བཅད་མའི་སྒྲུབ་ཐབས་ཆུང་བ་དཔལ་གྱི་བློ་གྲོས་ཀྱིས་མཛད་པ། སྒྲུབ་ཐབས་ཆེ་བ་བིརྺ་པས་མཛད་པ། སྦྱིན་སྲེག་སངས་རྒྱས་བྱིན་གྱིས་མཛད་པ་བློ་ལྡན་ཤེས་རབ་ཀྱི་འགྱུར་རྣམས་ལ་གཞུང་དྲུག་སྦྱིན་སྲེག་དང་བཅས་པ་ཞེས་གྲགས་པ་དང༌། ཀེང་རུས་ཀྱི་རྣལ་འབྱོར་མའི་སྒྲུབ་ཐབས་དྷ་རི་ཀ་པས་མཛད་པ།
ཕག་མོའི་བསྟོད་པ་གློག་སྐྱ་ལོཙྪ་བའི་འགྱུར། ཀེང་རུས་ཀྱི་རྣལ་འབྱོར་མའི་སྒྲུབ་ཐབས་ཀྱི་ཊཱི་ཀ་ཀུ་མཱ་ར་བོ་དྷིས་མཛད་པ། ཕག་མོ་ལྷ་སོ་བདུན་མའི་སྒྲུབ་ཐབས་འབྱུང་གནས་སྦས་པས་མཛད་པ། དཱ་ན་ཤཱི་ལའི་འགྱུར། རྣལ་འབྱོར་མའི་སྒྲུབ་ཐབས་ཀྱི་འགྲེལ་པ་དྷ་རི་ཀ་པས་མཛད་པ། ཚེས་བཅུའི་མཆོད་པ་དྷ་རི་ཀ་པས་མཛད་པ། རྣལ་འབྱོར་མའི་དབང་ཆོ་ག་ཤ་བ་རི་པས་མཛད་པ། སློབ་མ་རྗེས་སུ་བཟུང་བའི་ཆོ་ག ། ཚོགས་འཁོར་གྱི་ཆོ་ག་ཤ་བ་རི་པས་མཛད་པ། ཕག་མོ་དོན་གྲུབ་མའི་སྒྲུབ་ཐབས་གཉིས་མེད་རྡོ་རྗེས་མཛད་པ་རྣམས་ཐར་པ་ལོཙྪ་བའི་འགྱུར།
ཕག་མོའི་སྒྲུབ་ཐབས་མི་དབང་ཨིནྡྲ་བྷཱུ་ཏིས་མཛད་པ། སྔགས་ཀྱི་དེ་ཁོ་ན་ཉིད་ཀྱི་བྱིན་རླབས་ཨིནྡྲ་བྷཱུ་ཏིས་མཛད་པ། ཕག་མོའི་སྒྲུབ་ཐབས་ཡང་དག་གྲུབ་པའི་འགྲེལ་པ་བརྩོན་འགྲུས་དཔལ་བཤེས་གཉེན་གྱིས་མཛད་པ་ཐར་ལོའི་འགྱུར། ཕག་མོ་དཀར་མོའི་སྒྲུབ་ཐབས་ཀཾ་ཀ་སྤྱན་གྱིས་མཛད་པ་ཆག་ལོའི་འགྱུར། ཕག་མོ་མངོན་འབྱུང་གི་དཀྱིལ་འཁོར་གྱི་ཆོ་ག་ཨུ་མ་པ་ཏིས་མཛད་པ་ཆོས་རབ་ཀྱི་འགྱུར། ཕག་མོ་མངོན་འབྱུང་གི་སྒྲུབ་ཐབས་ཨུ་མ་པ་ཏིས་མཛད་པ་རཱ་ཆོས་རབ་ཀྱི་འགྱུར། སྒྱུ་མ་ཆེན་མོའི་རྒྱུད་ཀྱི་འགྲེལ་པ་ཤཱནྟི་པས་མཛད་པ་འགོས་ཀྱི་འགྱུར། སྒྱུ་མ་ཆེན་མོའི་རྒྱུད་ཀྱི་འགྲེལ་པ་ནག་པོ་དམ་ཚིག་རྡོ་རྗེས་མཛད་པ་འགོས་ཀྱི་འགྱུར། སྒྱུ་མ་ཆེན་མོའི་རྒྱུད་ཀྱི་འགྲེལ་པ་དུརྫ་ཡ་ཙནྡྲས་མཛད་པ་ཡེ་ཤེས་དད་པའི་འགྱུར། སྒྱུ་མ་ཆེན་མོའི་རྒྱུད་ཀྱི་དཀའ་འགྲེལ་དཔལ་རྒྱན་པས་མཛད་པ་ཤཱཀྱ་ཡེ་ཤེས་ཀྱི་འགྱུར།
སྒྱུ་མ་ཆེན་མོའི་དཀྱིལ་ཆོག་འགོས་ཀྱི་འགྱུར། སྒྱུ་མ་ཆེན་མོའི་དཀྱིལ་འཁོར་གྱི་ཆོ་ག་རིམ་པ་གསལ་བ་དགྲ་ལས་རྣམ་པར་རྒྱལ་བས་མཛད་པ་གཞོན་ནུ་ཚུལ་ཁྲིམས་ཀྱིས་འགྱུར་རྣམས་བཞུགས་སོ། ། མ་པ་ལ། སྒྱུ་མ་ཆེན་མོའི་དཀྱིལ་ཆོག་འདུལ་བས་བྱིན་གྱིས་མཛད་པ། སྒྱུ་མ་ཆེན་མོའི་དཀྱིལ་ཆོག་ཀུ་ཀུ་རི་པས་མཛད་པ་འགོས་ཀྱི་འགྱུར། སྒྱུ་མ་ཆེན་མོའི་སྒྲུབ་ཐབས་རྨོངས་པ་སྒྲོལ་བ་ཀུ་ཀུ་རི་པས་མཛད་པ། སྤྲོས་པ་མེད་པའི་མན་ངག་ཀུ་ཀུ་རི་པས་མཛད་པ། གཏོར་མའི་ཆོ་ག་ཀུ་ཀུ་རི་པས་མཛད་པ། དེ་ཁོ་ན་ཉིད་ཀྱི་མན་ངག་གི་འགྲེལ་པ་དང༌། གཞུང་རྩ་བ་གཉིས་བློ་བཟང་སྙིང་པོས་མཛད་པ།
སྒྱུ་མ་ཆེན་མོའི་དཀྱིལ་ཆོག་སྦྱིན་སྲེག་དང་བཅས་པ་རྒྱན་པས་མཛད་པ། ལྷ་ལྔའི་སྒྲུབ་ཐབས་རྒྱན་པས་མཛད་པ། ལྷ་ལྔའི་སྒྲུབ་ཐབས་སྐུ་མེད་རྡོ་རྗེས་མཛད་པ། ལྷ་ལྔའི་སྒྲུབ་ཐབས་ཤཱནྟི་པས་མཛད་པ། ལྷ་ལྔའི་སྒྲུབ་ཐབས་ཨུ་རྒྱན་ནས་བྱུང་བ་རྣམས་དང༌། རྡོ་རྗེ་གདན་བཞིའི་རྒྱུད་ཀྱི་འགྲེལ་པ་སློབ་དཔོན་བྷ་བ་བྷ་དྲས་མཛད་པ་འགོས་ཀྱིས་འགྱུར། གདན་བཞིའི་དཀྱིལ་ཆོག སྙིང་པོ་མདོ་བསགས་ཨཱརྻ་དེ་བས་མཛད་པ། ཡེ་ཤེས་དབང་ཕྱུག་མའི་སྒྲུབ་ཐབས་འཕགས་པ་ལྷས་མཛད་པ། གདན་བཞིའི་དཀྱིལ་འཁོར་རྒྱས་པའི་སྒྲུབ་ཐབས་འཕགས་པ་ལྷས་མཛད་པ།
ཤིང་གཅིག་པའི་དཀའ་འགྲེལ་འཕགས་པ་ལྷས་མཛད་པ། གདན་བཞིའི་སྒྲུབ་ཐབས་བྷ་ཝ་བྷ་དྲས་མཛད་པ། མཆན་ཁུང་གི་སྦྱོར་བ་འཕགས་པ་ཀླུ་སྒྲུབ་ཀྱིས་མཛད་པ། གདན་བཞིའི་དེ་ཁོ་ན་ཉིད་བཞི་པ་ཛེ་ཏཱ་རིས་མཛད་པ། གདན་བཞིའི་ཡབ་བཀའ། ཡུམ་བཀའ་གཉིས་ཀྱི་སྒྲུབ་ཐབས་རྣམ་རྒྱལ་དཔའ་བོས་མཛད་པ། ཡེ་ཤེས་སྣང་བའི་སྒྲུབ་ཐབས་གཤམ་མ་ཚང་བ་གཅིག་རྣམས་དང༌། སངས་རྒྱས་ཐོད་པའི་རྒྱུད་ཀྱི་འགྲེལ་པ་ས་ར་ཧས་མཛད་པ་གྱི་ཇོའི་འགྱུར། སངས་རྒྱས་ཐོད་པའི་རྒྱུད་ཀྱི་དཀའ་འགྲེལ་ཨ་བྷ་ཡས་མཛད་པ་ཆོས་གྲགས་ཀྱི་འགྱུར། སངས་རྒྱས་ཐོད་པའི་དཀྱིལ་ཆོག་ས་ར་ཧས་མཛད་པ།
ལྷ་ཉི་ཤུ་རྩ་ལྔའི་སྒྲུབ་ཐབས་ས་ར་ཧས་མཛད་པ། དཔའ་བོ་གཅིག་པའི་སྒྲུབ་ཐབས་ཏིང་ངེ་འཛིན་བཟང་པོའི་མཛད་པ། གཏོར་མའི་ཆོ་ག་ས་ར་ཧས་མཛད་པ་གྱི་ཇོའི་འགྱུར་རྣམས་བཞུགས། ཙ་པ་ལ། རྡོ་རྗེ་བདུད་རྩིའི་རྒྱུད་ཀྱི་འགྲེལ་པ་བྷ་ནོས་མཛད་པ་ཤེས་རབ་བརྩེགས་ཀྱི་འགྱུར། རྡོ་རྗེ་བདུད་རྩིའི་རྒྱུད་ཀྱི་རྣམ་བཤད་མཇུག་མ་ཚང་བ་དཔལ་གསང་བ་འདུས་པའི་རྒྱུད་ཀྱི་འགྲེལ་པ་ལེའུ་བཅུ་བདུན་པ་ཡན་ཆད་དང༌། ལེའུ་བཅོ་བརྒྱད་པའི་འགྲེལ་པ་འཕགས་པ་ཀླུ་སྒྲུབ་ཀྱིས་མཛད་པར་གྲགས་པ་གཞོན་ནུ་འབུམ་པའི་འགྱུར་རྣམས་བཞུགས། ཙ་པ་གཉིས་པ་ལ། གདན་བཞིའི་སྒྲུབ་ཐབས་རྒྱས་པ་ཛ་ཀ་པཎྜི་ཏས་མཛད་པ། པདྨ་དྲྭ་བའི་མཆོད་པའི་ཆོ་ག་དང་པདྨ་དྲྭ་བའི་སྒྲུབ་ཐབས་རྒྱལ་བ་དཔལ་ཡེ་ཤེས་ཀྱིས་མཛད་པ།
བདེ་མཆོག་ནག་པོ་པའི་གཞུང་དྲུག་ལ། བདེ་མཆོག་གི་སྒྲུབ་ཐབས། དཀྱིལ་འཁོར་གྱི་ཆོ་ག སྦྱིན་སྲེག་གི་ཆོ་ག རྫོགས་རིམ་གསང་བའི་དེ་ཁོ་ན་ཉིད་གསལ་བ། རིམ་པ་བཞི་པ། དཔྱིད་ཀྱི་ཐིག་ལེ་སྟེ་དྲུག་དང༌། མཁའ་འགྲོ་རྒྱ་མཚོའི་སྒྲུབ་ཐབས་རྐང་པ་ཞེ་བརྒྱད་པ་བོད་སྐད་དུ་བསྒྱུར་བ། དཀྱིལ་འཁོར་གྱི་ཆོ་ག སྦྱིན་སྲེག་གི་ཆོ་ག
གཏོར་མའི་ཆོ་ག མཎྜལ་གྱི་ཆོ་ག རྡོ་རྗེ་རྣལ་འབྱོར་མ་མཆོད་པའི་ཆོ་ག་རྣམས་ཛ་ཡ་སེ་ནས་མཛད་པ། མངོན་བརྗོད་བླ་མའི་རྒྱུད་ཀྱི་འགྲེལ་པ་ཤུ་རཾ་ག་ཝརྨས་མཛད་པ། གསང་འདུས་སྒྲོན་གསལ་གྱི་འགྲེལ་བཤད་ཨཱརྻ་དེ་ཝས་མཛད་པ། སྒྲོན་གསལ་གྱི་མདོར་བཤད་སྙིང་གི་མེ་ལོང་ཀུ་མཱ་རས་མཛད་པ། སྒྲོན་གསལ་གྱི་དཀའ་བ་བཏུས་པའི་འགྲེལ་པ་ལེགས་ལྡན་བྱེད་ཀྱིས་མཛད་པ། གསང་འདུས་རྒྱུད་ཕྱི་མའི་འགྲེལ་པ་གསང་བའི་སྒྲོན་མེ་སྙན་གྲགས་བཟང་པོས་མཛད་པ་རྣམས་བཞུགས། ཚ་པ་ལ། གསང་འདུས་ཀྱི་རྒྱུད་གྱི་འགྲེལ་པ་སྒྲོན་གསལ་ཟླ་བ་གྲགས་པས་མཛད་པ་རིན་ཆེན་བཟང་པོའི་འགྱུར།
སྒྲོན་གསལ་གྱི་འགྲེལ་བཤད་སྐལ་ལྡན་གྲགས་པས་མཛད་པའི་ལེའུ་གཉིས་པ་ཡན་ཆད་བཞུགས། ཛ་པ་ལ། འགྲེལ་པའི་སྨད་ལེའུ་བཅུ་བདུན་པ་ཡན་ཆད་ཡོངས་སུ་རྫོགས་པ་ཀུ་མཱ་རའི་འགྱུར། གསང་བ་འདུས་པའི་རྒྱུད་ཀྱི་འགྲེལ་པ་ཡེ་ཤེས་ཞབས་ཀྱི་རྗེས་སུ་འབྲང་བ་རྡོ་རྗེ་བཞད་པས་མཛད་པ་བཻ་རོ་ཙ་ནའི་འགྱུར་རྣམས་བཞུགས་སོ། ། ཝ་པ་ལ། གསང་འདུས་ལེའུ་བཅོ་བརྒྱད་པའི་དཀའ་འགྲེལ་རྒྱལ་བས་བྱིན་གྱིས་མཛད་པ། གསང་འདུས་ཀྱི་རྒྱུད་ལེའུ་བཅུ་བདུན་པའི་འགྲེལ་པ་དྲི་མེད་སྦས་པས་མཛད་པ། ལེའུ་བཅོ་བརྒྱད་པའི་འགྲེལ་པ་དེའི་སློབ་མ་ཟླ་འོད་ཀྱིས་མཛད་པ་དར་མ་གྲགས་ཀྱིས་འགྱུར་རྣམས་བཞུགས། ཞ་པ་ལ། གསང་འདུས་ཀྱི་བཤད་སྦྱར་སྙིམ་པའི་མེ་ཏོག་སློབ་དཔོན་ཤཱནྟི་པས་མཛད་པ་འགོས་ཀྱི་འགྱུར།
གསང་འདུས་རྒྱུད་ཕྱི་མ་དང་བཅས་པའི་འགྲེལ་པ་གཅིག་རྣམས་བཞུགས། ཟ་པ་ལ། གསང་འདུས་ཀྱི་འགྲེལ་པ་རིན་ཆེན་ལྗོན་ཤིང་སློབ་དཔོན་ཙི་ལུ་པས་མཛད་པ་ལྷ་ཡེ་ཤེས་རྒྱལ་མཚན་གྱི་འགྱུར། གསང་འདུས་འགྲེལ་པ་རབ་ཞི་ཡེ་ཤེས་ཀྱིས་མཛད་པ། གསང་འདུས་ཀྱི་འགྲེལ་པ་བི་ཤྭ་མི་ཏྲས་མཛད་པ། གསང་འདུས་ཀྱི་དཀའ་འགྲེལ་ཀུན་དགའ་སྙིང་པོས་མཛད་པ་རིན་ཆེན་བཟང་པོའི་འགྱུར་རྣམས་བཞུགས། འ་ཡ་ར་གསུམ་ལ། གསང་འདུས་ཀྱི་རྒྱུད་ཀྱི་འགྲེལ་པ་སློབ་དཔོན་ཀུན་དགའ་སྙིང་པོས་མཛད་པ་པཎྜི་ཏ་འཕྲ་ལ་རས་ཀྱི་འགྱུར་བཞུགས། འགྲེལ་པ་འདི་པཎྜི་ཏ་འཕྲ་ལ་རས་འཕོ་བ་གྲོང་འཇུག་བྱས་པས། རོང་པ་ཆོས་བཟངས་སུ་སྐྱེས།
དེས་རྡོལ་ཆོས་མང་པོ་བརྩམས་པའི་ནང་ནས་འདི་ཡང་ཁོང་གིས་བརྩམས་ཆོས་ཡིན་ནོ། ། ལ་པ་ལ། ལྷ་མོ་བཞིས་ཞུས་ཀྱི་རྒྱུད་ཀྱི་ཊཱི་ཀ་སྨྲྀ་ཏིས་མཛད་པ། ལྷ་མོ་བཞིས་ཞུས་ཀྱི་འགྲེལ་པ་ཡེ་ཤེས་སྙིང་པོས་མཛད་པ་སྨྲྀ་ཏིའི་འགྱུར། གསང་འདུས་ཀྱི་དཀྱིལ་ཆོག་འཕགས་པ་ཀླུ་སྒྲུབ་ཀྱིས་མཛད་པ་རིན་ཆེན་བཟང་པོའི་འགྱུར། གསང་འདུས་ཀྱི་དཀྱིལ་ཆོག་ཉི་ཤུ་པ་ཀླུའི་བྱང་ཆུབ་ཀྱིས་མཛད་པ་པ་ཚབ་ཀྱི་འགྱུར། གསང་འདུས་ཀྱི་དཀྱིལ་ཆོག་ནག་པོ་དམ་ཚིག་རྡོ་རྗེས་མཛད་པ་འགོས་ཀྱི་འགྱུར། གསང་འདུས་ཀྱི་དཀྱིལ་ཆོག་སྒྲ་གཅན་འཛིན་དཔལ་བཤེས་གཉེན་གྱིས་མཛད་པ། ཆོས་རྗེ་ས་པཎ་གྱི་འགྱུར། སྒྲུབ་ཐབས་མདོར་བྱས་མདོ་དང་བསྲེས་པ་རྣམས་ཀླུ་སྒྲུབ་ཀྱིས་མཛད་པ་པ་ཚབ་ཀྱི་འགྱུར།
རྣམ་གཞག་རིམ་པ་ཀླུའི་བྱང་ཆུབ་ཀྱིས་མཛད་པ། རྫོགས་རིམ་རིམ་པ་ལྔ་པ་ཀླུ་སྒྲུབ་ཀྱིས་མཛད་པ་པ་ཚབ་ཀྱི་འགྱུར། སྤྱོད་བསྡུས་སྒྲོན་མེ་ཨཱརྻ་དེ་བས་མཛད་པ། བདག་བྱིན་གྱིས་བརླབས་པའི་རིམ་པ་ཨཱརྻ་དེ་བས་མཛད་པ། མངོན་པར་བྱང་ཆུབ་པའི་རིམ་པ་རོ་སྲེག་གི་ཆོ་ག་རྣམས་ཨཱརྻ་དེ་བས་མཛད་པ་རིན་ཆེན་བཟང་པོའི་འགྱུར། རིམ་པ་ལྔའི་འགྲེལ་པ་དོན་གསལ་ཀླུ་བྱང་གིས་མཛད་པ། རིམ་པ་ཁོངས་སུ་བསྡུ་བ་ཀླུ་བྱང་གིས་མཛད་པ་པ་ཚབ་ཀྱི་འགྱུར། ལས་ཀྱི་མཐའ་རྣམ་པར་འབྱེད་པ་ཀླུའི་བྱང་ཆུབ་ཀྱིས་མཛད་པ་ཆོས་རྗེ་དཔལ་གྱི་འགྱུར་རྣམས་བཞུགས་སོ། ། ཤ་པ་ལ། རིམ་ལྔའི་འགྲེལ་པ་ནོར་བུའི་ཕྲེང་བ་ཀླུ་བྱང་གིས་མཛད་པར་གྲགས་པ་གཞོན་ནུ་ཚུལ་ཁྲིམས་ཀྱིས་འགྱུར།
འཇམ་རྡོར་གྱི་སྒྲུབ་ཐབས་དཔེ་མེད་རྡོ་རྗེས་མཛད་པ་རིན་ཆེན་བཟང་པོའི་འགྱུར། མདོར་བྱས་ཀྱི་འགྲེལ་པ་རིན་ཆེན་ཕྲེང་བ་ཤཱནྟི་པས་མཛད་པ་ཀརྨ་བཛྲ་གྱི་འགྱུར། དབང་བཞིའི་རབ་ཏུ་འབྱེད་པ་ཀླུ་སྒྲུབ་ཀྱིས་མཛད་པ་འགོས་ཀྱིས་འགྱུར། གསང་འདུས་མངོན་རྟོགས་རྒྱན་གྱི་འགྲེལ་པ་ཟླ་བ་གྲགས་པས་མཛད་པ། རྡོ་རྗེ་སེམས་དཔའི་སྒྲུབ་ཐབས་ཟླ་གྲགས་ཀྱིས་མཛད་པ་གཞོན་ནུ་འབར་གྱི་འགྱུར། དེའི་འགྲེལ་པ་ཏ་ཐཱ་ག་ཏ་རཀྵི་ཏས་མཛད་པ་བ་རིའི་འགྱུར། རྡོ་རྗེ་སེམས་དཔའི་མཆོད་ཆོག་ནག་པོ་པས་མཛད་པ་འགོས་ཀྱིས་འགྱུར། གཏོར་མའི་ཆོ་ག་ནག་པོ་པས་མཛད་པ། གསང་འདུས་མི་བསྐྱོད་རྡོ་རྗེའི་སྒྲུབ་ཐབས་རྡོ་རྗེ་བཞད་པས་མཛད་པ། དེའི་འགྲེལ་པ་བདེ་བ་ཆེན་པོའི་སྒྲུབ་ཐབས་ཀྱི་འགྲེལ་པ་བི་མ་ལ་གརྦྷས་མཛད་པ།
རྡོ་རྗེ་འཆང་གི་མན་ངག་བདུད་རྩི་གསང་བ་སློབ་དཔོན་སྒྲ་དབྱངས་བཅུ་གཅིག་པས་མཛད་པ་རྣམས་བཞུགས་སོ། ། ས་པ་ལ། གསང་འདུས་འཇམ་པའི་རྡོ་རྗེའི་དཀྱིལ་འཁོར་གྱི་ཆོ་ག་བཞི་བརྒྱ་ལྔ་བཅུ་པ་དང་དེའི་འགྲེལ་པ་སློབ་དཔོན་ཤཱནྟི་པས་མཛད་པ། དབང་གི་རབ་དབྱེ་ངག་གི་དབང་ཕྱུག་གྲགས་པས་མཛད་པ། དཀྱིལ་འཁོར་འབྲི་བའི་ཆོ་ག་བསོད་སྙོམས་པས་མཛད་པ། དགའ་བའི་རྡོ་རྗེས་མཛད་པ། འཇམ་རྡོར་གྱི་སྒྲུབ་ཐབས་ཀུན་དུ་བཟང་པོ་སངས་རྒྱས་ཡེ་ཤེས་ཞབས་ཀྱིས་མཛད་པ། དེའི་འགྲེལ་པ་ཐ་ག་ནས་མཛད་པ། སྒྲུབ་ཐབས་ཀུན་བཟང་གི་འགྲེལ་པ་དཔལ་འབྲས་རྡོ་རྗེས་མཛད་པ། འཇམ་དབྱངས་ཀྱི་ཞལ་ལུང་སངས་རྒྱས་ཡེ་ཤེས་ཞབས་ཀྱིས་མཛད་པ།
དེའི་འགྲེལ་པ་བི་ཏ་པ་ཏས་མཛད་པ། ཞལ་ལུང་ཆུང་བ། ཤཱཀྱ་བཤེས་གཉེན་གྱིས་མཛད་པ། བདག་གྲུབ་པ། གྲོལ་བའི་ཐིག་ལེ། གྲོལ་ཐིག་གི་འགྲེལ་པ་སྨན་ཞབས་ཀྱིས་མཛད་པ། ཡན་ལག་བདུན་པ་ངག་གི་དབང་ཕྱུག་གྲགས་པས་མཛད་པ་རྣམས་བཞུགས། ཧ་པ་ལ། འཇམ་རྡོར་གྱི་སྒྲུབ་ཐབས་ཀུན་དུ་བཟང་པོ་ཡེ་ཤེས་ཞབས་ཀྱིས་མཛད་པ་སྨྲྀ་ཏིའི་འགྱུར། དེའི་འགྲེལ་པ་སྙིང་པོ་སྙེ་མ་ཀུན་ཏུ་བཟང་པོས་མཛད་པ་བློ་ལྡན་ཤེས་རབ་ཀྱི་འགྱུར།
ཧེ་རུ་ཀའི་སྒྲུབ་ཐབས་སངས་རྒྱས་ཡེ་ཤེས་ཞབས་ཀྱིས་མཛད་པ། དེའི་འགྲེལ་པ་གསང་འདུས་སྒྲུབ་ཐབས་དངོས་གྲུབ་འབྱུང་བའི་གཏེར་སྨན་ཞབས་ཀྱིས་མཛད་པ་ལྷ་ཡེ་ཤེས་རྒྱལ་མཚན་གྱི་འགྱུར། སྦྱོར་བ་བདུན་པ་བི་ཏ་པ་ཏས་མཛད་པ། མི་ཤིགས་པའི་སྒྲུབ་ཐབས་བི་ཏ་པ་ཏས་མཛད་པ། བདག་གིས་དོན་གྲུབ་པ་བི་ཏ་པ་ཏས་མཛད་པ། བསྟན་པའི་ནོར་རྫས་རཏྣ་ཀཱིརྟིས་མཛད་པ། མི་བསྐྱོད་རྡོ་རྗེའི་སྒྲུབ་ཐབས་རིན་ཆེན་རྡོ་རྗེས་མཛད་པ། གསང་འདུས་འཇིག་རྟེན་དབང་ཕྱུག་གི་སྒྲུབ་ཐབས་ཇོ་བོ་རྗེས་མཛད་པ་རིན་ཆེན་བཟང་པོའི་འགྱུར། འཇམ་རྡོར་གྱི་མངོན་རྟོགས་བསོད་སྙོམས་པས་མཛད་པ་རིན་ཆེན་བཟང་པོའི་འགྱུར། གཤིན་པོ་བདེ་བ་ལ་འགོད་པའི་ཆོ་ག་ཏིང་ངེ་འཛིན་རྡོ་རྗེས་མཛད་པ།
ཨརྒྷའི་ཆོ་ག་སྣང་བྱེད་ཟླ་བས་མཛད་པ། གསང་འདུས་སྦྱིན་སྲེག་གི་ཆོ་ག་རབ་འཇིགས་རྡོ་རྗེས་མཛད་པ་རིན་ཆེན་བཟང་པོའི་འགྱུར། འཇམ་རྡོར་གྱི་སྒྲུབ་ཐབས་ཀུན་ཏུ་བཟང་པོས་མཛད་པ། འཇམ་རྡོར་གྱི་སྒྲུབ་ཐབས་རྒྱལ་བས་བྱིན་གྱིས་མཛད་པ། འཇམ་རྡོར་གྱི་སྒྲུབ་ཐབས་པུཎྱ་ཤྲཱིས་མཛད་པ་གཞོན་ནུ་འབར་གྱི་འགྱུར། ཁྲོ་བོ་བཅུའི་གཏོར་མའི་ཆོ་ག རབ་གནས་ཀྱི་ཆོ་ག མི་འཇིགས་པའི་ཕྱག་གིས་མཛད་པ་རྣམས་བཞུགས་སོ། ། ཨ་པ་ལ། དགྲ་ནག་གི་རྒྱུད་ཀྱི་འགྲེལ་པ་ནག་པོ་པས་མཛད་པ་པྲཛྙཱ་ཤྲཱིའི་འགྱུར།
དགྲ་ནག་གི་རྒྱུད་ཀྱི་འགྲེལ་པ་གྲུབ་ཆེན་དཔལ་འཛིན་གྱིས་མཛད་པ་ཚུལ་ཁྲིམས་རྒྱལ་བའི་འགྱུར། དགྲ་ནག་གི་དཀྱིལ་ཆོག གཤིན་རྗེའི་གཤེད་འབྱུང་བ་ལ་ལི་ཏ་བཛྲས་མཛད་པ། དགྲ་ནག་གི་སྒྲུབ་ཐབས་དཔལ་འཛིན་གྱིས་མཛད་པ། འཇམ་དཔལ་གསང་རྒྱུད་ཀྱི་དཀྱིལ་ཆོག སྦྱིན་སྲེག་གི་ཆོ་ག ཚོགས་འཁོར་གྱི་ཆོ་ག་རྣམས་ཀ་མ་ལས་མཛད་པ། དགྲ་ནག་གི་དཀྱིལ་ཆོག་དཔལ་འཛིན་གྱིས་མཛད་པ་ཚུལ་ཁྲིམས་རྒྱལ་བའི་འགྱུར། གཤིན་རྗེ་གཤེད་ཀྱི་སྒྲུབ་ཐབས། འཁོར་ལོའི་དོན་རྒྱས་པར་བཤད་པ་མི་བསྐྱོད་པས་མཛད་པ་ཆོས་ཀྱི་ཤེས་རབ་ཀྱི་འགྱུར།
དགྲ་ནག་གི་སྒྲུབ་ཐབས་ཀ་མ་ལ་རཀྵི་ཏས་མཛད་པ་ཚུལ་ཁྲིམས་རྒྱལ་བའི་འགྱུར། དགྲ་ནག་གི་སྒྲུབ་ཐབས་ཉིན་མོར་བྱེད་པའི་གྲགས་པས་མཛད་པ་འགོས་ཀྱི་འགྱུར། དགྲ་ནག་གི་སྒྲུབ་ཐབས་མདོར་བསྡུས་པ། གཤིན་རྗེ་ནག་པོ་དུས་མཐར་ཕྱིན་པའི་སྒྲུབ་ཐབས་མར་མེ་མཛད་ཀྱིས་མཛད་པ། རྣམ་སྣང་གཤིན་རྗེ་གཤེད་ཀྱི་སྒྲུབ་ཐབས་རིན་འབྱུང་གཤིན་རྗེ་གཤེད། འདོད་ཆགས་གཤིན་རྗེ་གཤེད། གཤིན་རྗེའི་གཤེད་རྡོ་རྗེ་རྣོན་པོ། རྡོ་རྗེ་སེམས་མ། རྡོ་རྗེ་མཁའ་འགྲོ་མ། རྡོ་རྗེ་དབྱངས་ཅན་མ།
རྡོ་རྗེ་གོ་རི་རྣམས་ཀྱི་སྒྲུབ་ཐབས་མར་མེ་མཛད་ཀྱིས་མཛད་པ་རེ་རེ། གཤིན་རྗེ་གཤེད་མཆོད་པའི་ཆོ་ག གཤིན་རྗེའི་གཤེད་ནག་པོའི་སྒྲུབ་ཐབས། ཐོ་བ་གཤིན་རྗེའི་གཤེད། དབྱུག་པ་གཤིན་རྗེའི་གཤེད། རལ་གྲི་གཤིན་རྗེའི་གཤེད། པདྨ་གཤིན་རྗེའི་གཤེད། ཤེས་རབ་རྣམས་ཀྱི་སྒྲུབ་ཐབས། དགྲ་ནག་གི་འཁོར་ལོའི་སྒྲུབ་ཐབས་ཤེས་རབ་བླ་མའི་འགྱུར། གཤིན་རྗེ་གཤེད་ཀྱི་འཁོར་ལོའི་སྒྲུབ་ཐབས་ཀླུའི་བྱང་ཆུབ་ཀྱིས་མཛད་པ།
རྟོག་པ་གསུམ་པར་གྲགས་པའི་མན་ངག གཤིན་རྗེ་གཤེད་ཀྱི་འཁྲུལ་འཁོར་གཞོན་ནུ་འབྱུང་གནས་སྦས་པས་མཛད་པ། དགྲ་ནག་གི་སྒྲུབ་ཐབས་རྡོ་རྗེའི་བློས་མཛད་པ། འཇིགས་བྱེད་རྟོག་བདུན་གྱི་འགྲེལ་པ་མི་བསྐྱོད་པས་མཛད་པ་ཆོས་ཀྱི་ཤེས་རབ་ཀྱིས་འགྱུར། རྟོག་བདུན་གྱི་མདོར་བཤད་ཏ་ཐཱ་ག་ཏ་རཀྵི་ཏས་མཛད་པ། རྟོག་བདུན་གྱི་དཀའ་འགྲེལ་གཞོན་ནུ་ཟླ་བས་མཛད་པ་བ་རི་བའི་འགྱུར། རྡོ་རྗེ་འཇིགས་བྱེད་ཀྱི་དཀྱིལ་ཆོག་ཨ་མོ་གྷ་བཛྲས་མཛད་པ། འཇིགས་བྱེད་ལྷ་བཞི་བཅུ་ཞེ་དགུ་པའི་སྒྲུབ་ཐབས་ལ་ལི་ཏ་བཛྲས་མཛད་པ་ཤེས་རབ་བརྩེགས་ཀྱི་འགྱུར། འཇིགས་བྱེད་ཀྱི་སྦྱིན་སྲེག་ཨ་མོ་གྷས་མཛད་པ། འཇིགས་བྱེད་ཕྱག་གཉིས་པའི་སྒྲུབ་ཐབས་འཇམ་པའི་དབྱངས་ཀྱིས་མཛད་པ་རྡོ་རྗེ་གྲགས་ཀྱི་འགྱུར།
འཇིགས་བྱེད་ཀྱི་སྒྲུབ་ཐབས་ཤྲཱི་བྷ་དྲས་མཛད་པ། འཇིགས་བྱེད་ཀྱི་བསྙེན་སྒྲུབ་ཀྱི་ཆོ་ག ཞི་བ་ཡེ་ཤེས་ཀྱིས་མཛད་པ། ལས་སྦྱོར་དྲག་པོ་ཕྱོགས་གཅིག་པ་ཞི་བ་ཡེ་ཤེས་ཀྱིས་མཛད་པ། འཇིགས་བྱེད་ལྷ་བཅུ་བདུན་མའི་སྒྲུབ་ཐབས་དོན་ཡོད་རྡོ་རྗེས་མཛད་པ། འཇིགས་བྱེད་ཀྱི་བསྟོད་པ་ལས་ཀྱི་རྒྱལ་པོས་མཛད་པ། མགོན་པོ་མངོན་འབྱུང་གི་དཀྱིལ་ཆོག་ས་མནྟ་ཤྲཱིས་མཛད་པ་ཆོས་རབ་ཀྱི་འགྱུར། སྦྱིན་སྲེག་གི་ཆོ་ག་ས་མནྟ་ཤྲཱིས་མཛད་པ་ཆོས་རབ་ཀྱི་འགྱུར། གཤེད་དམར་བཅུ་གསུམ་མའི་དཀྱིལ་ཆོག་དཔལ་འཛིན་གྱིས་མཛད་པ་ཆག་གི་འགྱུར། གཤེད་དམར་ལྷ་ལྔའི་སྒྲུབ་ཐབས་བི་རཱུ་པས་མཛད་པ་དཱ་ན་ཤཱི་ལའི་འགྱུར།
གཤེད་དམར་བཅུ་གསུམ་མའི་སྒྲུབ་ཐབས་དཔལ་འཛིན་གྱིས་མཛད་པ་ཆག་ལོའི་འགྱུར། གཤེད་དམར་ལྷ་ལྔའི་སྒྲུབ་ཐབས་བློ་གྲོས་བཟང་པོས་མཛད་པ་ཆག་གི་འགྱུར། གཤིན་རྗེ་གཤེད་དམར་འཁྲུལ་འཁོར་གྱི་གསལ་བྱེད་དུས་འཁོར་ལུགས། གཤེད་དམར་འཁོར་ལོའི་གསལ་བྱེད་བྱང་ཆུབ་སྙིང་པོས་མཛད་པ་དཔྱལ་ལོའི་འགྱུར། ཏིང་ངེ་འཛིན་གྱི་ཆོ་ག་དཔལ་འཛིན་གྱིས་མཛད་པ། གཏོར་མའི་ཆོ་ག་དཔལ་འཛིན་གྱིས་མཛད་པ། གཤེད་དམར་གཙོ་བོ་རྐྱང་པའི་སྒྲུབ་ཐབས་རྣམ་སྣང་སྲུང་བས་མཛད་པ། གཙོ་བོ་རྐྱང་པའི་སྒྲུབ་ཐབས་བིརྺ་པས་མཛད་པ། གཏོར་མའི་ཆོ་ག་བིརྺ་པས་མཛད་པ། མཆོད་པའི་ཆོ་ག་དཔལ་འཛིན་གྱིས་མཛད་པ།
ལས་ཚོགས་ཀྱི་སྒྲུབ་ཐབས་དཔའ་བོ་རྒྱལ་པོས་མཛད་པ། འཁྲུལ་འཁོར་གྱི་ཕྲེང་བ་བིརྺ་པས་མཛད་པ་དཱ་ན་ཤཱི་ལའི་འགྱུར། གཏོར་མའི་ཆོ་ག་བློ་བཟང་སྙིང་པོས་མཛད་པ་ཉི་མ་རྒྱལ་མཚན་གྱི་འགྱུར། འདི་རྒྱ་དཔེ་འཁྲུགས་པ་ལས་བསྒྱུར་འདུག་གོ ། གཤེད་དམར་གྱི་ལས་ཚོགས་ཀྱི་སྒྲུབ་ཐབས་དཔལ་འཛིན་གྱིས་མཛད་པ། གཤེད་དམར་གྱི་མཎྜལ་གྱི་ཆོ་ག་དཔལ་འཛིན་གྱིས་མཛད་པ་རྣམས་བཞུགས། ཀི་པ་ལ། དཀྱིལ་འཁོར་གྱི་ཆོ་ག་རྡོ་རྗེ་ཕྲེང་བ་ཆག་ལོའི་འགྱུར། སྒྲུབ་ཐབས་རྫོགས་པའི་རྣལ་འབྱོར་ཆག་ལོའི་འགྱུར། སྦྱིན་སྲེག་འོད་ཀྱི་སྙེ་མ་ཆག་ལོའི་འགྱུར།
དབང་གི་རབ་བྱེད་ཨ་བྷ་ཡས་མཛད་པ་ཤེས་རབ་དཔལ་གྱི་འགྱུར། རྡོ་རྗེ་དབྱིངས་བླ་མེད་དུ་བཤད་པ། བྱ་བ་བསྡུས་པ་རིག་སྦྱིན་གྱིས་མཛད་པ་གྲགས་པ་རྒྱལ་མཚན་གྱི་འགྱུར། གྲུབ་ཐོབ་བརྒྱད་ཅུ་རྩ་བཞིའི་རྟོགས་བརྗོད་དཔའ་བོ་འོད་གསལ་གྱིས་བསྡུས་པ། སྤྱོད་པའི་གླུའི་མཛོད་ཀྱི་འགྲེལ་པ་ཐུབ་པས་བྱིན་གྱིས་མཛད་པ། གྲགས་པ་རྒྱལ་མཚན་གྱི་འགྱུར་རྣམས་བཞུགས་སོ། ། ཁི་པ་ལ། དོ་ཧ་མཛོད། སྤྱོད་པའི་གླུ་ས་ར་ཧས་མཛད་པ། མི་ཟད་པའི་གཏེར་མཛོད་ཀྱི་གླུ་ས་ར་ཧས་མཛད་པ།
དོ་ཧ་མཛོད་ཀྱི་དཀའ་འགྲེལ་གཉིས་མེད་རྡོ་རྗེས་མཛད་པ། ནག་པོ་རྡོ་རྗེའི་དོ་ཧ་མཛོད། དེའི་འགྲེལ་པ་པཎྜི་ཏ་འོད་དཔག་མེད་ཀྱིས་མཛད་པ། མི་ཟད་པའི་གཏེར་མཛོད་ཀྱི་གླུའི་འགྲེལ་པ་གཉིས་མེད་རྡོ་རྗེས་མཛད་པ། ཀ་ཁའི་དོ་ཧ་ས་ར་ཧས་མཛད་པ་བཻ་རོ་ཙ་ནའི་འགྱུར། སྐུའི་མཛོད་འཆི་མེད་རྡོ་རྗེའི་གླུ། གསུང་གི་མཛོད་འཇམ་དབྱངས་རྡོ་རྗེའི་གླུ། ཐུགས་ཀྱི་མཛོད་སྐྱེ་མེད་རྡོ་རྗེའི་གླུ། སྐུ་གསུང་ཐུགས་ཡིད་ལ་མི་བྱེད་པའི་གླུ། རྡོ་རྗེ་གདན་གྱི་རྡོ་རྗེའི་གླུ་མར་མེ་མཛད་ཀྱིས་མཛད་པ།
དེའི་འགྲེལ་པ་མར་མེ་མཛད་ཀྱིས་མཛད་པ་ཚུལ་ཁྲིམས་རྒྱལ་བའི་འགྱུར། འདི་རྣམས་ལ་དོ་ཧ་མཛོད། དེ་ཁོ་ན་ཉིད་རྣལ་འབྱོར་དུ་མཚོན་པ། དོན་དམ་པའི་ཡི་གེ་ཅེས་པའི་མཚན་དང་ལྡན་པའི་དོ་ཧ་མཛོད་དང༌། མར་མེ་མཛད་ཀྱིས་རྡོ་རྗེ་གདན་གྱི་གླུ་ཞེས་པ་གཉིས་མ་གཏོགས་གཞན་རྣམས་བལ་པོ་སྐྱེ་མེད་མཛོད་ཀྱིས་བྱས་ནས། ས་ར་ཧ་ལ་ཁ་གཡར་བ་ཡིན་ནོ། ། ཞེས་མཁས་པ་རྣམས་གསུང་ངོ༌། ། རྫོགས་རིམ་གྱི་གཞུང་རྣམ་པར་དག་པ་ལ། གསང་བ་གྲུབ་པ་པདྨ་བཛྲས་མཛད་པ་ཚུལ་ཁྲིམས་རྒྱལ་བའི་འགྱུར། ཐབས་ཤེས་རབ་གཏན་ལ་དབབ་པ་གྲུབ་པ་ཡན་ལག་མེད་པའི་རྡོ་རྗེས་མཛད་པ་འགོས་ཀྱིས་འགྱུར།
ཡེ་ཤེས་གྲུབ་པ་ཨིནྡྲ་བྷཱུ་ཏིས་མཛད་པ་རིན་ཆེན་བཟང་པོའི་འགྱུར། གཉིས་མེད་གྲུབ་པ་ལྕམ་ལེགས་སྨིན་གྱིས་མཛད་པ། དེ་ཁོ་ན་ཉིད་གྲུབ་པ་རྣལ་འབྱོར་པ་ཙིནྟོས་མཛད་པ་འགོས་ཀྱི་འགྱུར། དཔལ་ཁོ་ན་ཉིད་གྲུབ་པ་ཀེ་ར་རི་པས་མཛད་པ། ལྷན་ཅིག་སྐྱེས་གྲུབ་ཀྱི་གཞུང་འགྲེལ་ལྕམ་དཔལ་མོས་མཛད་པ་ཤེས་རབ་གྲགས་ཀྱི་འགྱུར་རྣམས་ལ། གྲུབ་པ་དང་སྙིང་པོའི་ཆོས་སྐོར་ཞེས་གྲགས་སོ། ། སློབ་དཔོན་མཻ་ཏྲི་པའི་གཞུང༌། ཨ་མ་ན་སེའི་ཆོས་སྐོར་ལ། ལྟ་བ་ངན་སེལ་མཻ་ཏྲིས་མཛད་པ། ལྟ་བ་ངན་སེལ་གྱི་དྲན་པ།
དེ་ཁོ་ན་ཉིད་ཀྱི་མན་ངག་རིན་པོ་ཆེའི་ཕྲེང་བ། རྨི་ལམ་ངེས་བསྟན། སྒྱུ་མ་ངེས་བསྟན། དབུ་མ་དྲུག་པ། རབ་ཏུ་མི་གནས་པ། གསལ་བར་སྟོན་པ། དེ་ཁོ་ན་ཉིད་བཅུ་པ། དེ་ཁོ་ན་ཉིད་བཅུ་པའི་འགྲེལ་པ། ལྷན་ཅིག་སྐྱེས་པའི་རྡོ་རྗེས་མཛད་པ། ཐེག་ཆེན་ཉི་ཤུ་པ།
རང་བཞིན་ལྔ་པ། ཕྱག་རྒྱ་ལྔའི་རྣམ་པར་བཤད་པ། དབང་དེར་བརྟད། དབང་བསྐུར་ངེས་པར་བསྟན་པ། དེའི་དཀའ་འགྲེལ་དགའ་བ་སྐྱོང་གིས་མཛད་པ། བདེ་ཆེན་གསལ་བ། དེ་ཁོ་ན་ཉིད་ཉི་ཤུ་པ། དེ་ཁོ་ན་ཉིད་རབ་ཏུ་བསྟན་པ། ཟུང་འཇུག་གསལ་བ། ལྷན་ཅིག་སྐྱེས་དྲུག་པ།
མི་ཕྱེད་པ་ལྔ་པ། བརྩེ་བ་ལྔ་པ། དགའ་གཅུགས་ལྔ་པ། དབང་གི་དགོས་པ་མདོར་བསྡུས་པ། ཡིད་ལ་མི་ཕྱེད་པ་སྟོན་པ། ཤེས་རབ་ཡེ་ཤེས་གསལ་བ་དེ་ཝ་ཙནྡྲས་མཛད་པ་རྣམས་སོ། ། རྡོ་རྗེའི་ཚིག་བརྟག་གཉིས་ལས་བཏུས་པ་བཛྲ་པཱ་ཎིས་མཛད་པ། དཔའ་བོ་ཆེན་པོ་རིམ་པ་གསུམ་པ། གསང་དབང་གི་རབ་ཏུ་བྱེད་པ། སྒོམ་རིམ་དྲུག་པ།
བླ་མ་བརྒྱུད་པའི་རིམ་པའི་མན་ངག དེ་ཁོ་ན་ཉིད་ཀྱི་མན་ངག་དྷ་རི་ཀ་པས་མཛད་པ་འགོས་ཀྱི་འགྱུར། ལྷན་ཅིག་སྐྱེས་གྲུབ་ཌོམྦི་པས་མཛད་པ། བྱང་ཆུབ་སེམས་འགྲེལ་ཀླུ་སྒྲུབ་ཀྱིས་མཛད་པ་ཉི་མ་གྲགས་ཀྱིས་འགྱུར། སེམས་ཀྱི་སྒྲིབ་སྦྱོང་འཕགས་པ་ལྷས་མཛད་པ་ཚུལ་ཁྲིམས་རྒྱལ་བའི་འགྱུར། ཕྱག་རྒྱ་བཞི་རྗེས་སུ་བསྟན་པ་ཀླུ་སྒྲུབ་ཀྱིས་མཛད་པ། བསམ་མི་ཁྱབ་པའི་མན་ངག་དཔལ་ཏོག་ཙེ་པས་མཛད་པ་འགོས་ཀྱིས་འགྱུར་རྣམས་བཞུགས། གི་པ་ལ། ཨུ་རྒྱན་སྒྲོལ་མའི་སྒྲུབ་ཐབས། དབང་བསྐུར་གྱི་ཆོ་ག
མཆོད་པའི་ཆོ་ག གཏོར་མའི་ཆོ་ག ། གཏོར་མའི་ཆོ་ག་ཉུང་ངུ༌། ཨུ་རྒྱན་སྒྲོལ་མ་ལ་བསྟོད་པ། བསྟོད་པ་རྒྱས་པ། དེ་ཁོ་ན་ཉིད་ཀྱི་མན་ངག་དེའི་འགྲེལ་པ་རྣམས་ཤེས་རབ་རྒྱལ་མཚན་གྱི་འགྱུར། ཨུ་རྒྱན་སྒྲོལ་མ་དཔའ་མོ་གཅིག་པའི་སྒྲུབ་ཐབས། རིགས་ཀྱི་འཇིག་རྟེན་དབང་ཕྱུག་གི་སྒྲུབ་ཐབས་མ་ཎི་ཀས་མཛད་པ། རིགས་ཀྱི་འཇིག་རྟེན་མགོན་པོའི་བྱིན་རླབས་ཀྱི་ཆོ་ག་བི་མ་ལ་མེ་ཏྲིས་མཛད་པ་གྲགས་པ་རྒྱལ་མཚན་གྱི་འགྱུར། རིགས་ཀྱི་འཇིག་རྟེན་མགོན་པོའི་སྒྲུབ་ཐབས་ཀྱི་སྣང་བ་མ་ཧི་མས་མཛད་པ་གྲགས་པ་རྒྱལ་མཚན་གྱི་འགྱུར།
ཐུགས་རྗེ་ཆེན་པོའི་སྒྲུབ་ཐབས་འཕགས་པ་ཀླུ་སྒྲུབ་ཀྱིས་མཛད་པ་རྒྱལ་བ་མཆོག་དབྱངས་ཀྱིས་འགྱུར། བྱམས་པའི་སྒྲུབ་ཐབས་ཐོགས་མེད་ཀྱིས་མཛད་པ་དགེ་བཤེས་སྟོན་པའི་འགྱུར། ཕྱག་ན་རྡོ་རྗེ་མེ་ལྕེའི་རྒྱུད་ཀྱི་འགྲེལ་པ་བྷ་ཝ་པས་མཛད་པར་གྲགས་པ། ཕྱག་ན་རྡོ་རྗེའི་དཀྱིལ་ཆོག་བྷ་ཝ་པས་མཛད་པ། ཕྱག་རྡོར་གྱི་སྒྲུབ་ཐབས་གོས་སྔོན་ཅན་གྱི་སྒྲུབ་ཐབས། གཏོར་མའི་ཆོ་ག ཚོགས་འཁོར་གྱི་ཆོ་ག སྦྱིན་སྲེག་གི་ཆོ་ག དྲག་པོའི་སྦྱིན་སྲེག མཎྜལ་ཆོ་ག་རྣམས་བྷ་ཝ་པས་མཛད་པར་གྲགས་པ།
རྡོ་རྗེ་སྙིང་པོའི་མན་ངག་ཛྙཱ་ན་ཤྲཱིས་མཛད་པ་རྣམས་དང༌། སྒྲུབ་ཐབས་ཀུན་ལས་བཏུས་སམ་སྒྲུབ་ཐབས་རྒྱ་མཚོ་ཞེས་གྲགས་པ་ཡར་ལུང་པ་གྲགས་པ་རྒྱལ་མཚན་གྱིས་བསྒྱུར་བ་ལ། སྒྲུབ་ཐབས་ཉིས་བརྒྱ་དང་བཞི་བཅུ་ཞེ་དྲུག་ཡོད་པ། བླ་མ་བ་རི་ལོཙྪ་བས་བསྒྱུར་བའི་སྒྲུབ་ཐབས་བརྒྱ་རྩར་གྲགས་པ་ལ་སྒྲུབ་ཐབས་དགུ་བཅུ་གོ་དྲུག་བཞུགས་པ། ཕྱག་རྡོར་གྱི་སྒྲུབ་ཐབས་ཛ་ཝ་རི་པས་མཛད་པ། དོན་ཞགས་ལྷ་ལྔའི་སྒྲུབ་ཐབས་ཨེ་ར་པ་ཏིས་མཛད་པ། བཅུ་གཅིག་ཞལ་གྱི་སྒྲུབ་ཐབས་དགེ་སློང་མ་དཔལ་མོས་མཛད་པ་རིན་ཆེན་བཟང་པོའི་འགྱུར་རྣམས་བཞུགས། ངི་པ་ལ། འཇམ་དཔལ་མཚན་བརྗོད་ཀྱི་འགྲེལ་པ། འཇམ་དཔལ་གྲགས་པས་མཛད་པ་རིན་ཆེན་བཟང་པོའི་འགྱུར།
འགྲེལ་པ་དེའི་དཀྱིལ་ཆོག་གིས་སྐབས་ནག་འཇམ་ཟུར་དུ་ཕྱུང་བ། མཚན་བརྗོད་ཀྱི་འགྲེལ་ཆུང་འཇམ་དཔལ་བཤེས་གཉེན་གྱིས་མཛད་པ། མཚན་བརྗོད་ཀྱི་འགྲེལ་པ་སྔགས་དོན་རྣམ་གཟིགས་སྒེག་པའི་རྡོ་རྗེས་མཛད་པ་ཤེས་རབ་བརྩེགས་ཀྱི་འགྱུར། རྣལ་འབྱོར་གྱི་མཚན་ཉིད་ལྡན་པ་བྱང་ཆུབ་བཟང་པོའི་མཛད་པ། བྱང་ཆུབ་སེམས་ཀྱི་བསྒོམ་དོན་བཅུ་གཉིས་པ་འཇམ་དཔལ་བཤེས་གཉེན་གྱིས་མཛད་པ་རྣམས་བཞུགས། ཅི་པ་ལ། དེ་ཉིད་འདུས་པའི་འགྲེལ་པ་སློབ་དཔོན་ཀུན་དགའ་སྙིང་པོས་མཛད་པ་དེ་ཉིད་སྣང་ཆེན་ལ། དུམ་བུ་དང་པོའི་བསྟོད་འགྲེལ། རིན་ཆེན་བཟང་པོའི་འགྱུར་བ་དང༌། དུམ་བུ་ལྷག་མ་གསུམ་གྱི་འགྲེལ་པ་ཟངས་དཀར་ལོཙྪ་བས་བསྒྱུར་བ་ལས་དུམ་བུ་གཉིས་པའི་འགྲེལ་པའི་སྟོད་ཡན་ཆད་བཞུགས།
ཆི་པ་ལ། དེ་ཉིད་སྣང་ཆེན་གྱི་སྨད་ཡོངས་སུ་རྫོགས་པ་དང༌། དེ་ཉིད་བསྡུས་པའི་འགྲེལ་པ། ཀོ་ས་ལའི་རྒྱན་གྱི་སྟོད་བཞུགས། ཇི་པ་ལ། ཀོ་ས་ལའི་རྒྱན་གྱི་སྨད་ཡོངས་སུ་རྫོགས་པ་སློབ་དཔོན་ཤཱཀྱ་བཤེས་གཉེན་གྱིས་མཛད་པ་རིན་ཆེན་བཟང་པོའི་འགྱུར་བཞུགས། ཉི་པ་ལ། དཔལ་མཆོག་ཤེས་རབ་ཀྱི་ཕ་རོལ་ཏུ་ཕྱིན་པ་འབྱུང་བའི་འགྲེལ་པ་སློབ་དཔོན་ཀུན་དགའ་སྙིང་པོས་མཛད་པ་ལས། དུམ་བུ་དང་པོའི་འགྲེལ་པ་རིན་ཆེན་བཟང་པོའི་འགྱུར་དང༌། དུམ་བུ་གཉིས་པའི་འགྲེལ་པ་བཞུགས།
ཏི་པ་ལ། དུམ་བུ་གསུམ་པ་དང་བཞི་པའི་འགྲེལ་པ་ཡོངས་སུ་རྫོགས་པ་སྟེ། དུམ་བུ་འོག་མ་གསུམ་པོ། མཎྜལ་ཏི་ལ་ཀ་དང་ལྷ་བླ་མའི་འགྱུར་བཞུགས། ཐི་པ་ལ། དཔལ་མཆོག་ཤེར་དུམ་གྱི་འགྲེལ་པ་རིན་ཆེན་བཟང་པོའི་འགྱུར། སྦྱོང་རྒྱུད་ཀྱི་འགྲེལ་པ་གསལ་བའི་སྒྲོན་མེ་ཀུན་དགའ་སྙིང་པོས་མཛད་པར་གྲགས་པ། ཁྱུང་པོ་ཆོས་བརྩོན་གྱིས་འགྱུར། སྦྱོང་རྒྱུད་ཀྱི་འགྲེལ་པ་མཛེས་རྒྱན་རྡོ་རྗེ་གོ་ཆས་མཛད་པར་གྲགས་པ་རྣམས་བཞུགས། དི་པ་ལ།
དེ་ཉིད་བསྡུས་པའི་དོན་འགྲེལ་ཨ་ཝ་ཏ་ར་སངས་རྒྱས་གསང་བས་མཛད་པ། ཁམས་གསུམ་རྣམ་རྒྱལ་གྱི་རྒྱུད་ཀྱི་འགྲེལ་པ་མུར་ཀྟི་ཀ་ཀོ་ཀས་མཛད་པ། རྡོར་དབྱིངས་ཀྱི་དཀྱིལ་ཆོག་རྡོ་རྗེ་འབྱུང་བ་ཀུན་དགའ་སྙིང་པོས་མཛད་པ་རིན་ཆེན་བཟང་པོའི་འགྱུར། རྡོ་རྗེ་འབྱུང་བའི་དཀའ་འགྲེལ་མུ་ཧནྟྲ་བྷ་དྲས་མཛད་པ། ཆོས་ཀྱི་ཤེས་རབ་ཀྱིས་འགྱུར། ཁམས་གསུམ་རྣམ་རྒྱལ་གྱི་དཀྱིལ་ཆོག་ཀུན་དགའ་སྙིང་པོས་མཛད་པ་རིན་ཆེན་བཟང་པོའི་འགྱུར། དཔལ་མཆོག་རྡོ་རྗེ་སེམས་དཔའི་དཀྱིལ་ཆོག་ཀུན་དགའ་སྙིང་པོས་མཛད་པ་རྣམས་བཞུགས། ནི་པ་ལ། གཙུག་དགུའི་དཀྱིལ་ཆོག་སློབ་དཔོན་ཀུན་དགའ་སྙིང་པོས་མཛད་པ། མཆོད་རྟེན་བསྒྲུབ་པའི་ཆོ་ག་ཞི་བ་སྙིང་པོས་མཛད་པ།
སེམས་དཔའ་འབྱུང་བ་ཆུང་བ་སློབ་དཔོན་ཀུན་དགའ་སྙིང་པོས་མཛད་པ་དགེ་བློའི་འགྱུར། གཙུག་དགུའི་ཆོ་ག་ས་ར་ཧི་ཏས་མཛད་པ། རོ་སྦྱོང་བའི་ཆོ་ག་བསྐལ་བཟང་དགའ་བས་མཛད་པ། སྦྱིན་སྲེག་གི་ཆོ་ག་རབ་འབྱོར་སྐྱོང་གིས་མཛད་པ་རིན་ཆེན་བཟང་པོའི་འགྱུར། རྡོ་རྗེ་ཆོས་རྣལ་འབྱོར་གཅིག་པའི་སྒྲུབ་ཐབས། དཔལ་ལྡན་རྒྱ་ཆེའི་དཀྱིལ་འཁོར་གྱི་ཆོ་ག རྡོ་རྗེ་ལྟ་བུའི་སྒྲུབ་ཐབས། ཀུན་ཏུ་བཟང་པོའི་སྦྱིན་སྲེག་གི་ཆོ་ག རབ་གནས་ཀྱི་ཆོ་ག རབ་གནས་ཀྱི་རྒྱལ་པོ།
ཐུགས་རྗེ་འབྱུང་བའི་བསྒོམ་བཟླས་རིན་ཆེན་བཟང་པོའི་འགྱུར། ཤེས་རབ་ཀྱི་ཕ་རོལ་ཏུ་ཕྱིན་པ་ཚུལ་བརྒྱ་ལྔ་བཅུ་པའི་འགྲེལ་པ་ཛྙཱ་ན་མི་ཏྲས་མཛད་པ། འཇམ་དཔལ་ཁྲོ་བོ་གསང་བའི་རྒྱུད་ཀྱི་འགྲེལ་པ་པྲ་ཏི་ཝ་ན་ཙནྡྲས་མཛད་པ། བསམ་གཏན་ཕྱི་མའི་འགྲེལ་པ་སངས་རྒྱས་གསང་བས་མཛད་པ་དཔལ་བརྩེགས་ཀྱི་འགྱུར། གཙུག་ཏོར་གདུགས་དཀར་གྱི་འགྲེལ་པ་ཤུ་རངྒ་ཝརྨས་མཛད་པ་གྲགས་པ་ཤེས་རབ་ཀྱི་འགྱུར་རྣམས་བཞུགས། པི་པ་ལ། རྣམ་སྣང་མངོན་བྱང་གི་བསྡུས་འགྲེལ་སློབ་དཔོན་གསང་བས་མཛད་པ། དཔུང་བཟང་གི་རྒྱུད་ཀྱིས་བསྡུས་དོན་གྱི་འགྲེལ་པ་སངས་རྒྱས་གསང་བས་མཛད་པ། དཔུང་བཟང་གི་ཚིག་དོན་བཤད་པའི་བརྗེད་བྱང་སློབ་དཔོན་ཡེ་ཤེས་རྡོ་རྗེས་མཛད་པ། ཀྲི་ཡ་ས་མུ་ཙྪའི་དཀྱིལ་འཁོར་གྱི་ཆོ་ག
དརྦན་ཨཱ་ཙརྻས་མཛད་པ། ས་བཟང་ལོ་ཙྪ་བའི་འགྱུར་རྣམས་བཞུགས། ཕི་པ་ལ། དཔའ་བོ་གཅིག་གྲུབ་ཀྱི་རྒྱུད་ཀྱི་འགྲེལ་པ་ཤུ་པ་ཀ་རས་མཛད་པ་དཱ་ན་ཤཱི་ལའི་འགྱུར། རྡོ་རྗེ་རྣམ་འཇོམས་ཀྱི་འགྲེལ་པ་བི་མ་ལ་མི་ཏྲས་མཛད་པ། རྣམ་འཇོམས་ཀྱི་འགྲེལ་པ་པདྨ་འབྱུང་གནས་ཀྱིས་མཛད་པ། ལེགས་གྲུབ་ཀྱི་སྒྲུབ་ཐབས་བྱང་ཆུབ་མཆོག་གིས་མཛད་པ། དམ་ཚིག་གསུམ་བཀོད་པའི་སྒྲུབ་ཐབས་ཀུ་མུ་ཏ་ཨཱ་ཀ་རས་མཛད་པ་ཚུལ་ཁྲིམས་རྒྱལ་བའི་འགྱུར། སོ་འབྲང་གི་འཁོར་ལོ་བྲི་ཐབས་ཤཱནྟི་པས་མཛད་པ། སོ་འབྲང༌།
རྨ་བྱ་ཆེན་མོ། སྟོང་ཆེན་རབ་འཇོམས། གསང་སྔགས་རྗེས་འཛིན། བསིལ་བའི་ཚལ་རྣམས་ཀྱི་སྒྲུབ་ཐབས་ཆུང་ངུ་རེ་རེ། སོ་འབྲང་གི་ཆོ་ག་སུ་མ་ཏི་ཀཱིརྟིའི་མཛད་པ་དྷརྨཱ་ཀཱིརྟིས་འགྱུར། སོ་འབྲང་གི་འཁོར་ལོ་བྲི་ཚུལ། པཎྜི་ཏ་པུ་རུ་ཥོཏྟ་མ་ལས་ཉན་ཏེ། ཉི་མ་རྒྱལ་མཚན་གྱིས་བསྒྱུར་བ། སྲུང་བ་ལྔའི་ཆོ་ག་ཤཱནྟི་པས་མཛད་པ་བཀྲ་ཤིས་རྒྱལ་མཚན་གྱི་འགྱུར། སྲུང་བ་ལྔའི་ཆོ་ག་ཤཱནྟི་པས་མཛད་པ་ནམ་མཁའ་རྡོ་རྗེའི་འགྱུར།
འདི་དང་གོང་མ་གཉིས་འགྱུར་ཁྱད་ཙམ་མ་གཏོགས་གཅིག་པར་སྣང་ངོ༌། ། སོ་འབྲང་གི་ཆོ་ག་གཟུངས་ལས་བཏུས་པ་གོང་འོག་གཉིས། སྲུང་བ་ལྔའི་སྒྲུབ་ཐབས་ཛེ་ཏཱ་རིས་མཛད་པ་སེང་གེ་རྒྱལ་མཚན་གྱི་འགྱུར། སྲུང་བ་ལྔའི་ཆོ་ག་ཕྱེད་དང་ཉིས་བརྒྱ་པ་ཛེ་ཏཱ་རིས་མཛད་པ་སེང་གེ་རྒྱལ་མཚན་གྱི་འགྱུར། སོ་འབྲང་གི་འཁོར་ལོ་བྲི་ཚུལ་ཛེ་ཏཱ་རིས་མཛད་པ་བ་རི་བའི་འགྱུར། སོ་འབྲང་གི་འཁོར་ལོ་བྲི་ཚུལ་ཤཱནྟི་པས་མཛད་པ། སོ་འབྲང་གི་འཁོར་ལོ་བྲི་ཚུལ་ཡེ་ཤེས་ཞབས་ཀྱིས་མཛད་པ་ནམ་མཁའ་རྡོ་རྗེའི་འགྱུར། རྡོ་རྗེ་རྣམ་འཇོམས་ཀྱི་གཟུངས་ཀྱི་འགྲེལ་པ་རྡོ་རྗེ་གོ་ཆས་མཛད་པ་རིན་ཆེན་བཟང་པོའི་འགྱུར། རྣམ་འཇོམས་ཀྱི་དཀྱིལ་ཆོག་དྲུག་པ་ཤུ་རངྒ་ཝརྨས་མཛད་པ། རྣམ་འཇོམས་སྔོན་པོའི་ཆོས་སྐོར་ལ།
གཙོ་བོ་རྐྱང་པའི་སྒྲུབ་ཐབས་གཾ་ག་དྷ་རས་མཛད་པ། ལྷ་བཅུ་དགུའི་ཆོ་ག་མ་ཎི་བཛྲས་མཛད་པ། རྣམ་འཇོམས་ལ་བསྟོད་པ། བུམ་པའི་ཆོ་ག སྦྱིན་སྲེག་གི་ཆོ་ག གཏོར་མའི་ཆོ་ག ལས་བཞི་བསྒྲུབ་པའི་ཆོ་ག ལས་བཞིའི་སྦྱིན་སྲེག ལས་བཞིའི་བུམ་ཆོག ལས་བཞིའི་འཁོར་ལོའི་ཆོ་ག
ལས་བསྒྲུབ་པའི་གདམས་ངག ལས་སྣ་ཚོགས་བསྒྲུབ་པའི་ཆོ་ག་རྣམས་མ་ཎི་བཛྲས་མཛད་པ་རབ་ཞིའི་འགྱུར། རྣམ་འཇོམས་ཀྱི་ཁྲུས་ཀྱི་ཆོ་གའི་འགྲེལ་པ་རྡོ་རྗེ་གོ་ཆས་མཛད་པ། ལས་བཅོ་བརྒྱད་ཀྱི་སྒྲུབ་ཐབས་རྡོ་རྗེ་གོ་ཆས་མཛད་པ། སྒྲོལ་མའི་བསྟོད་པ་ཉི་ཤུ་རྩ་གཅིག་གི་སྒྲུབ་ཐབས་ཉི་མ་སྦས་པས་མཛད་པ་མལ་ཇོའི་འགྱུར། ཉི་ཤུ་རྩ་གཅིག་གི་ལས་ཀྱི་ཆོ་ག་ཉི་མ་སྦས་པས་མཛད་པ་མལ་ཇོའི་འགྱུར། སྒྲོལ་མའི་སྒྲུབ་ཐབས་བི་བྷཱུ་ཏི་ཙནྡྲས་མཛད་པ། འཇམ་དབྱངས་ཨ་ར་པ་ཙ་ན་ལྷ་ལྔའི་སྒྲུབ་ཐབས་ཤྲདྡྷཱ་ཀ་རས་མཛད་པ། ཨ་ར་པ་ཙ་ན་མཆོད་པའི་ཆོ་ག་ཉི་མ་རྒྱལ་མཚན་གྱི་འགྱུར། མི་གཡོ་བ་སྔོན་པོའི་སྒྲུབ་ཐབས་ཛེ་ཏཱ་རིའི་མཛོད་པ་གཞོན་ནུ་འབར་གྱི་འགྱུར།
མི་འཁྲུགས་པ་ལྷ་དགུའི་སྒྲུབ་ཐབས་དཱི་པཾ་ཀ་རས་མཛད་པ། གཙོ་བོ་རྐྱང་པའི་སྒྲུབ་ཐབས་དཱི་པཾ་ཀ་རས་མཛད་པ། མི་གཡོ་བ་དཀར་པོའི་སྒྲུབ་ཐབས་དཱ་ན་ཤཱི་ལས་མཛད་པ། མི་གཡོ་བ་དཀར་པོའི་སྒྲུབ་ཐབས་ཚིགས་བཅད་དྲུག་པ། དཱ་ན་ཤཱི་ལས་མཛད་པའི་རྟོག་པ་བདུན་བརྒྱ་པའི་རྟ་མགྲིན་གྱི་སྒྲུབ་ཐབས་ཉི་མ་རྒྱལ་མཚན་གྱི་འགྱུར། རྟ་མགྲིན་ཕྱག་བརྒྱད་པའི་སྒྲུབ་ཐབས་ཙནྡྲ་གོ་མིས་མཛད་པ། རྟ་མགྲིན་ལྷ་ལྔའི་སྒྲུབ་ཐབས་པྲ་བྷ་ཀ་རས་མཛད་པ་ཐར་ལོའི་འགྱུར། རྟ་མགྲིན་ཕྱག་དྲུག་གི་སྒྲུབ་ཐབས་མར་མེ་མཛད་ཀྱིས་མཛད་པ། རྟ་མགྲིན་ཕྱག་བཞིའི་སྒྲུབ་ཐབས་མར་མེ་མཛད་ཀྱིས་མཛད་པ། ཕྱག་ན་རྡོ་རྗེ་གོས་སྔོན་ཅན་གྱི་སྒྲུབ་ཐབས་སྟོང་ཉིད་ཏིང་འཛིན་རྡོ་རྗེས་མཛད་པར་གྲགས་པ།
རྣམ་འཇོམས་ཀྱི་སྒྲུབ་ཐབས་སངས་རྒྱས་གསང་བས་མཛད་པ་འཇམ་དཔལ་གོ་ཆའི་འགྱུར། གོས་སྔོན་ཅན་གཙོ་བོ་རྐྱང་པའི་སྒྲུབ་ཐབས་ཉིན་མཛད་རྡོ་རྗེས་མཛད་པ། ཕྱག་ན་རྡོ་རྗེའི་དཀྱིལ་འཁོར་གྱི་ཆོ་ག ཀླུ་སྒྲུབ་དང་འགྲོ་བཟང་སྙིང་པོའི་ལུགས་དོན་གཅིག་ཏུ་བཀོད་ཟེར་བ། ཕྱག་ན་རྡོ་རྗེའི་སྒྲུབ་ཐབས་འགྲོ་བཟང་གིས་མཛད་པ་ཟངས་དཀར་གྱི་འགྱུར། གཏེར་མའི་ཆོ་ག ཀླུ་གཏོར་གྱི་ཆོ་ག ཚོགས་འཁོར་གྱི་ཆོ་ག་རྣམས་འགྲོ་བཟང་སྙིང་པོས་མཛད་པར་གྲགས་པ། རྣམ་སྲས་ཀྱི་སྒྲུབ་ཐབས་འགྲོ་བཟང་སྙིང་པོས་མཛད་པ་ཟངས་དཀར་གྱི་འགྱུར། རྣམ་སྲས་དྲག་བྱེད་ཀྱི་ཆོ་ག་འགྲོ་བཟང་སྙིང་པོས་མཛད་པ་ཟངས་དཀར་གྱི་འགྱུར།
རྣམ་སྲས་དམར་པོའི་གསང་སྒྲུབ་དགའ་རབ་རྡོ་རྗེས་མཛད་པར་གྲགས་པ། རྣམ་སྲས་ལྗང་གུ་ལུས་ངན་པོའི་སྒྲུབ་ཐབས་དཔའ་བོ་རྡོ་རྗེས་མཛད་པ་ཉི་མ་རྒྱལ་མཚན་གྱི་འགྱུར། རྣམ་སྲས་ཀྱི་སྒྲུབ་ཐབས་ཤུ་རངྒ་ཝརྨས་མཛད་པར་གྲགས་པ་ཟངས་དཀར་གྱིས་འགྱུར། ཛམྦྷ་ལ་སེར་པོའི་སྒྲུབ་ཐབས་སངས་རྒྱས་ཡེ་ཤེས་ཞབས་ཀྱིས་མཛད་པ། ཛམྦྷ་ལ་ལྷ་དགུའི་སྒྲུབ་ཐབས་སངས་རྒྱས་ཡེ་ཤེས་ཞབས་ཀྱིས་མཛད་པ། ནོར་རྒྱུན་མ་ལྷ་དགུའི་སྒྲུབ་ཐབས། ཛམྦྷ་ལ་ནག་པོའི་སྒྲུབ་ཐབས་སྒེག་པའི་རྡོ་རྗེས་མཛད་པ་དཱ་ན་ཤཱི་ལའི་འགྱུར། ཛམྦྷ་ལ་ནག་པོའི་སྒྲུབ་ཐབས་ཨ་བྷ་ཡཱས་མཛད་པ་ཆོས་རྗེ་དཔལ་གྱི་འགྱུར། ཛམྦྷ་ལ་ནག་པོའི་བསྟོད་པ་བཙུན་པ་ཟླ་བས་མཛད་པ་པ་ཚབ་འགྱུར། ཛམྦྷ་ལ་སེར་པོའི་སྒྲུབ་ཐབས་ཨཱརྻ་མ་ཏིས་མཛད་པ་དྷརྨ་གྲགས་ཀྱི་འགྱུར།
དེ་བཞིན་གཤེགས་པ་བདུན་གྱི་ཆོ་ག་མཁན་པོ་བོ་དྷི་ས་ཏྭས་མཛད་པར་གྲགས་པ། དེ་བཞིན་གཤེགས་པ་བདུན་གྱི་ཆོ་ག་མཁན་པོ་བོ་དྷི་ས་ཏྭས་མཛད་པ་ཤིན་ཏུ་དག་པ། འཕགས་པ་ཀླུ་སྒྲུབ་ཀྱིས་མཛད་པ། དགེ་བའི་འདོད་འཇོ་འགོས་ལོཙྪ་བས་བསྒྱུར་བ་རྣམས་བཞུགས་སོ། ། དེ་ལྟར་རྡོ་རྗེ་ཐེག་པའི་དགོངས་འགྲེལ་མཆོག ། འཕགས་ཡུལ་མཁས་པའི་ཚོགས་ཀྱིས་གསལ་མཛད་པ། ། གངས་ཅན་འགྲོ་བའི་དཔལ་དུ་བྱོན་པ་རྣམས། ། གླེགས་བམ་རིན་ཆེན་ཕུང་པོར་བསྒྲུབས་པ་འདི། ། དད་པའི་ཕུལ་གྱི་སྐྱབས་གསུམ་གཙུག་གིས་མཆོད། ། སྙིང་རྗེའི་སྟོབས་ཀྱིས་འཁོར་འབངས་བྱམས་པས་བསྐྱངས། །
སྦྱིན་བདག་ཆེན་པོ་བཟང་པོ་རྒྱལ་མཚན་གྱིས། ། ལྷག་བསམ་རྣམ་པར་དག་པའི་བསམ་པས་བསྒྲུབས། ། འདིར་འབད་དགེ་བས་སྦྱིན་པའི་བདག་པོ་དང༌། ། ནམ་མཁའི་མཐས་གཏུགས་གྱུར་པའི་སེམས་ཅན་རྣམས། ། སྲིད་དང་ཞི་བའི་མཐའ་ལ་མི་གནས་པའི། ། རྡོ་རྗེ་འཆང་ཆེན་གོ་འཕང་ཐོབ་པར་ཤོག ། གནས་སྐབས་ཀུན་དུ་སྦྱིན་བདག་ཡབ་སྲས་རྣམས། ། ཚེ་རིང་ནད་མེད་བསམ་པ་ཆོས་བཞིན་འགྲུབ། ། མི་མཐུན་ཕྱོགས་ཀྱི་གནོད་པ་ཀུན་ཞི་ནས། ། དཔལ་འབྱོར་ཡར་ངོའི་ཟླ་ལྟར་རྒྱས་པར་ཤོག །
སངས་རྒྱས་བཀྲ་ཤིས་སྐུ་བཞིའི་དཔལ་གྱི་རྩེན། ། དམ་ཆོས་བཀྲ་ཤིས་ལུང་རྟོགས་ཡོན་ཏན་བརྙེས། ། དགེ་འདུན་བཀྲ་ཤིས་རིམ་གཉིས་རྟོགས་པས་འབྱོར། ། བཀྲ་ཤིས་དམ་པས་སྦྱིན་བདག་བཀྲ་ཤིས་ཤོག ། ཅེས་པ་གློ་བོ་བྲག་དཀར་གྱི་གཙུག་ལག་ཁང་དུ་བྲིས་པ་འདིས་སྦྱིན་བདག་གིས་ཐོག་དྲངས་སེམས་ཅན་ཐམས་ཅད་བཀྲ་ཤིས་པར་གྱུར་ཅིག། །།
༄། །བསྟན་བཅོས་འགྱུར་རོ་འཚལ་གྱི་དཀར་ཆག་ཐུབ་བསྟན་རྒྱས་པའི་ཉི་འོད་བཞུགས་སོ།། ༈ །ཨོཾ་སྭ་སྟི་སིདྡྷཾ། བསྟན་བཅོས་འགྱུར་རོ་འཚལ་གྱི་དཀར་ཆག་ཐུབ་བསྟན་རྒྱས་པའི་ཉི་འོད་ཅེས་བྱ་བ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། རྨད་བྱུང་ཚོགས་གཉིས་ཆུ་གཏེར་དབུས་སུ་འཁྲུངས། །
རྣམ་དག་བྱང་ཆུབ་སྤྱོད་པའི་ཁམས་ལས་གྲུབ། ། འཕགས་སྲས་གསེར་རིའི་དབུས་ན་ཉེར་མཛེས་པ། ། ཐུབ་དབང་རིན་ཆེན་རྡུལ་བརྩེགས་ལ་ཕྱག་འཚལ། ། རྒྱལ་བས་གདུལ་བྱའི་བསམ་པ་ཇི་བཞིན་དུ། ། སྣ་ཚོགས་ཚུལ་གྱིས་གསུངས་པའི་མདོ་སྡེ་རྣམས། ། དྲང་ངེས་ཇི་བཞིན་གསལ་བར་འགྲེལ་མཛད་པ། ། འཕགས་ཡུལ་ཤིང་རྟའི་སྲོལ་འབྱེད་རྣམས་ལ་འདུད། ། དམ་ཆོས་ལྷ་ཡི་སྐད་ལས་རང་སྐད་དུ། ། ལེགས་པར་བསྒྱུར་ནས་དམ་ཆོས་སྣང་བའི་དཔལ། ། གངས་ཅན་ཁྲོད་དུ་རྒྱས་ཤིང་གསལ་མཛད་པ། །
སྒྲ་བསྒྱུར་འཇིག་རྟེན་མིག་འབྱེད་རྣམས་ལ་འདུད། ། རྒྱ་བོད་མཁས་པའི་གསུང་རབ་ཇི་སྙེད་པ། ། མཁྱེན་བཟང་གང་གིས་ཐུགས་སུ་ལེགས་ཆུད་ནས། ། མཐའ་མེད་འགྲོ་ལ་བསྟན་པ་སྤེལ་མཛད་པ། ། ས་སྐྱ་པཎ་ཆེན་མཁས་པའི་དབང་ཕྱུག་རྒྱལ། ། མཐུ་སྟོབས་ཆོས་ཀྱི་གཎྜིས་བདུད་དཔུང་འཇོམས། ། ནུས་མཐུ་ཡེ་ཤེས་རྡོ་རྗེ་བརྟན་པ་དང༌། ། བསྟན་འཛིན་ལེགས་བསྲུང་ནག་པོ་ཆེན་པོ་ཡིས། ། སྦྱིན་བདག་རྣམས་ལ་ཀུན་དུ་དགེ་ལེགས་མཛོད། ། ཆུ་སྐྱེས་ཚལ་དུ་བུང་བའི་ཚོགས་འདུ་ལྟར། །
གང་གི་གནས་སུ་གཞུང་བཟང་ཀུན་ཚོགས་ནས། ། གླེགས་བམ་པད་མོའི་འདབ་བརྒྱ་གསལ་བ་འདི། ། རྣམ་དཀར་སྔོན་དགེ་ལས་གཞན་བྱེད་པོ་སུ། ། འདིར་རྒྱལ་བའི་བསྟན་པ་ལ་གཅེས་སྤྲས་སུ་མཛད་པའི་རྒྱལ་པོ་དང༌། སྦྱིན་བདག་དག་ནི། ཆོས་སྨྲ་བའི་གང་ཟག་ལ་བསྟི་སྟང་ཕུལ་དུ་ཕྱིན་པ་མཛད་ནས། སངས་རྒྱས་ཀྱི་བསྟན་པ་བཤད་སྒྲུབ་གཉིས་ཀྱི་སྒོ་ནས་རྒྱས་པར་མཛད་པ་ཡིན་ལ། དེ་དག་གི་བཤད་སྒྲུབ་གང་ལ་བྱ་བའི་ཆོས་ཀྱང༌། སྡེ་སྣོད་གསུམ་དང་རྒྱུད་སྡེ་བཞིར་བསྡུས་པའི་གསུང་རབ་དྲི་མ་མེད་པ་རྣམས་ནས་འབྱུང་བ་བཞིན་བྱེད་དགོས་ལ། དེའི་ཆེད་དུ་གསུང་རབ་དགོངས་འགྲེལ་དང་བཅས་པའི་གླེགས་བམ་རྣམས་འབྲི་བ་དང༌།
དག་པར་བྱ་བ་དང༌། མི་ནུབ་པར་བྱ་བ་ནི་ཆོས་ལྡན་གྱི་རྒྱལ་པོའི་བྱ་བའི་ལས་ཡིན་ནོ། ། དོན་གྱི་དབང་འདི་གཟིགས་ནས་དགེ་ལེགས་ཀྱི་གནས། གློ་བོའི་སའི་ཆ་སྨོས་ཐང་བཀྲ་ཤིས་ལྷུན་གྱིས་གྲུབ་པའི་གླིང་དུ། རབ་བྱུང་གི་ལོ་བོད་ཀྱི་མེ་མོ་ཡོས་ཀྱི་ལོར་གྲགས་པ་ལ། བསྟན་བཅོས་འགྱུར་རོ་འཚལ་གྱི་གླེགས་བམ་བརྒྱ་ཕྲག་གཅིག་བཞེངས་པའི་ཐོག་མར། ཀ་པ་ལ། དཀོན་མཆོག་གསུམ་ལ་བསྟོད་པ་སློབ་དཔོན་མ་ཏི་ཙི་ཏྲས་མཛད་པ། དེའི་འགྲེལ་པ་རྒྱལ་བའི་སྲས་ཀྱིས་མཛད་པ་ལོཙྪ་བ་དཔལ་གྱི་ལྷུན་པོའི་འགྱུར། དཀོན་མཆོག་གསུམ་ལ་བསྟོད་པ་སློབ་དཔོན་དབྱིག་གཉེན་གྱིས་མཛད་པ།
སངས་རྒྱས་གྱི་མཚན་ལ་བསྟོད་པ་མ་ཏི་ཙི་ཏྲས་མཛད་པ། བསྔགས་པར་འོས་པ་ལ་བསྔགས་པ་མ་ཏི་ཙི་ཏྲས་མཛད་པ་དཔལ་བརྩེགས་ཀྱི་འགྱུར། དེའི་འཕྲོས་མ་ཏི་ཙི་ཏྲས་མཛད་པ་རིན་ཆེན་བཟང་པོའི་འགྱུར། གཅིག་ལས་འཕྲོས་པའི་བསྟོད་པ་མ་ཏི་ཙི་ཏྲས་མཛད་པ། ཁྱད་པར་དུ་འཕགས་པའི་བསྟོད་པ་མཐོ་བཙུན་གྲུབ་རྗེས་མཛད་པ། དེའི་འགྲེལ་པ་ཤེས་རབ་གོ་ཆས་མཛད་པ། ཆོས་རྗེ་ས་སྐྱ་པཎྜི་ཏས་འགྱུར་བཅོས་པ། ལྷ་ལས་ཕུལ་བྱུང་གི་བསྟོད་པ་བདེ་བྱེད་བདག་པོས་མཛད་པ། དེའི་འགྲེལ་པ་ཤེས་རབ་གོ་ཆས་མཛད་པ་རིན་ཆེན་བཟང་པོའི་འགྱུར། སངས་རྒྱས་ལ་བསྟོད་པ་བརྒྱ་ལྔ་བཅུ་པ་རྟ་དབྱངས་ཀྱིས་མཛད་པ་ཤཱཀྱ་བློ་གྲོས་ཀྱིས་འགྱུར།
བརྒྱ་ལྔ་བཅུ་པའི་བསྟོད་པའི་འགྲེལ་པ་དགའ་བྱེད་སྙེམས་པས་མཛད་པ་ཤཱཀྱ་བློ་གྲོས་ཀྱི་འགྱུར། ཡོན་ཏན་མཐའ་ཡས་པར་བསྟོད་པ་དཀོན་མཆོག་འབངས་ཀྱིས་མཛད་པ། དེའི་འགྲེལ་པ་ཕྱོགས་ཀྱི་གླང་པོས་མཛད་པ། བསྟོད་པའི་དོན་བསྡུ་བ། ཕྱོགས་ཀྱི་གླང་པོས་མཛད་པ་དཔལ་བརྩེགས་ཀྱི་འགྱུར། རྒྱལ་བ་ཤཱཀྱ་ཐུབ་པ་ལ་བསྟོད་པ་དཀོན་མཆོག་འབངས་ཀྱིས་མཛད་པ། དཀོན་མཆོག་གསུམ་ལ་བཀྲ་ཤིས་ཀྱི་བསྟོད་པ་མ་ཏི་ཙི་ཏྲས་མཛད་པ། སངས་རྒྱས་ཀྱི་མཚན་ལ་བསྟོད་པ་མ་ཏི་ཙི་ཏྲས་མཛད་པ། རབ་ཏུ་སྔ་བར་ནམ་ལངས་པའི་བསྟོད་པ། ཤྲཱི་ཧ་རི་ཥེ་དེ་བས་མཛད་པ་ཡོན་ཏན་དཔལ་གྱི་འགྱུར།
སྤེལ་མར་བསྟོད་པ་སློབ་དཔོན་མ་ཏི་ཙི་ཏྲས་མཛད་པ་བསོད་ནམས་བཟང་པོའི་འགྱུར། ཚིག་བརྒྱད་པའི་བསྟོད་པ་མཐའ་ཡས་ལྷས་མཛད་པ། རྒྱལ་བ་བརྒྱད་ཀྱི་བསྟོད་པ་མཐའ་ཡས་ལྷས་མཛད་པ། གཎྜིའི་བསྟོད་པ་རྟ་དབྱངས་ཀྱིས་མཛད་པ་དར་མ་ཡོན་ཏན་གྱི་འགྱུར། སངས་རྒྱས་དབང་བསྐུར་བའི་བསྟོད་པ་རིན་ཆེན་བཟང་པོའི་འགྱུར། མཛད་པ་བཅུ་གཉིས་ཀྱི་ཚུལ་ལ་བསྟོད་པ། ཆོས་ཀྱི་དབྱིངས་སུ་བསྟོད་པ། སེམས་ཀྱི་རྡོ་རྗེ་ལ་བསྟོད་པ། དཔེ་མེད་པར་བསྟོད་པ། འཇིག་རྟེན་ལས་འདས་པ་ལ་བསྟོད་པ།
བསམ་གྱིས་མི་ཁྱབ་པར་བསྟོད་པ། བསྟོད་པ་ལས་འདས་པར་བསྟོད་པ། བླ་ན་མེད་པའི་བསྟོད་པ། དོན་དམ་པར་བསྟོད་པ། ཤེས་རབ་ཀྱི་ཕ་རོལ་ཏུ་ཕྱིན་མ་ལ་བསྟོད་པ། གནས་བརྒྱད་ཀྱི་མཆོད་རྟེན་ལ་བསྟོད་པ། གནས་ཆེན་པོ་བརྒྱད་ཀྱི་མཆོད་རྟེན་ལ་བསྟོད་པ། འཇམ་དཔལ་གྱི་དོན་དམ་པའི་བསྟོད་པ། འཇམ་དཔལ་གྱི་སྙིང་རྗེ་ལ་བསྟོད་པ། སྐུ་གསུམ་ལ་བསྟོད་པ་སྟེ།
མཛད་པ་བཅུ་གཉིས་ནས། འདིའི་བར་རྣམས་འཕགས་པ་ཀླུ་སྒྲུབ་ཀྱིས་མཛད་པ། སྐུ་གསུམ་ལ་བསྟོད་པའི་འགྲེལ་པ་རིན་ཆེན་བཟང་པོའི་འགྱུར། ཤེར་ཕྱིན་སྦྱོར་བཞིའི་ལྷ་ལ་བསྟོད་པ་རཏྣ་ཀཱིརྟིས་མཛད་པ་བལ་པོ་མ་ཧཱ་པཱ་ཎིའི་འགྱུར། སེམས་ཅན་མགུ་པར་བྱ་བའི་བསྟོད་པ་ཀླུ་སྒྲུབ་ཀྱིས་མཛད་པ། ཕྱག་འཚལ་བའི་བསྟོད་པ་ཀླུ་སྒྲུབ་ཀྱིས་མཛད་པ། དམྱལ་བ་ནས་འདོན་པའི་བསྟོད་པ་ཀླུ་སྒྲུབ་ཀྱིས་མཛད་པ། དེ་བཞིན་གཤེགས་པ་ཐམས་ཅད་ལ་བསྟོད་པ། སངས་རྒྱས་སུམ་ཅུ་རྩ་ལྔ་ལ་བསྟོད་པ་མ་ཏི་ཙི་ཏྲས་མཛད་པ། རྒྱལ་བ་རིགས་ལྔ་ལ་བསྟོད་པ་རིན་ཆེན་བཟང་པོའི་འགྱུར།
སངས་རྒྱས་རབས་བདུན་ལ་བསྟོད་པ། བདེ་གཤེགས་བརྒྱད་ལ་བསྟོད་པ་ཞི་བ་འཚོའི་མཛད་པར་གྲགས་པ། བསྐལ་པ་བཟང་པོའི་སངས་རྒྱས་ལ་བསྟོད་པ་ཁ་ཆེ་པཎ་ཆེན་གྱིས་མཛད་པ། སངས་རྒྱས་ལ་བསྟོད་པ་ནོར་རྒྱུན་མས་མཛད་པ། ཉི་མ་རྒྱལ་མཚན་གྱི་འགྱུར། འདུལ་བ་ལ་བསྟོད་པ་སློབ་དཔོན་ཆོས་ཀྱི་ཚོང་དཔོན་གྱིས་མཛད་པ། དེའི་འགྲེལ་པ་དུལ་ལྷས་མཛད་པ་ཀླུའི་རྒྱལ་མཚན་གྱིས་འགྱུར། སངས་རྒྱས་ཡོངས་སུ་མྱ་ངན་ལས་འདས་པ་ལ་བསྟོད་པ་ཆོས་ཀྱི་གྲགས་པས་མཛད་པ། བཤགས་པའི་བསྟོད་པ་ཙནྡྲ་གོ་མིས་མཛད་པ། དེའི་འགྲེལ་པ་སངས་རྒྱས་ཞི་བས་མཛད་པ་རིན་ཆེན་བཟང་པོའི་འགྱུར།
འཇམ་དབྱངས་ལ་བསྟོད་པ་ཙནྡྲ་གོ་མིས་མཛད་པ། འཇམ་དབྱངས་ལ་བསྟོད་པ་ཕྱོགས་ཀྱི་གླང་པོས་མཛད་པ། འཇམ་དབྱངས་ལ་བསྟོད་པ་མི་གཡོ་སེང་གེས་མཛད་པ། འཇམ་དབྱངས་ལ་བསྟོད་པ་རྡོ་རྗེས་མཚོན་ཆས་མཛད་པ། འཇམ་དཔལ་དཔའ་བོ་གཅིག་གྲུབ་ལ་བསྟོད་པ་ངག་གི་དབང་ཕྱུག་གྲགས་པས་མཛད་པ། འཇམ་དབྱངས་དཀར་པོ་ལ་བསྟོད་པ་ཇོ་བོ་མ་ཏིས་མཛད་པ། གསུང་གི་དབང་ཕྱུག་ལ་བསྟོད་པ་ཉི་མ་རྒྱལ་མཚན་གྱིས་འགྱུར། འཇམ་དཔལ་ལ་ཁྱད་པར་གྱིས་བསྟོད་པ། ཨཱ་ནནྟ་ཤྲཱི་མི་ཏྲས་མཛད་པ། སངས་རྒྱས།
འཇམ་དཔལ། སྤྱན་རས་གཟིགས། སྒྲོལ་མ་རྣམས་ཀྱི་བསྟོད་པ་རྒྱལ་བའི་སྙན་བཟང་པོས་མཛད་པ་ཉི་མ་རྒྱལ་མཚན་གྱིས་འགྱུར། འཇམ་དབྱངས་ལ་བསྟོད་པ་ཙནྡྲ་གོ་མིས་མཛད་པ། འཇམ་དབྱངས་ལ་བསྟོད་པ་འཇམ་དཔལ་བཤེས་གཉེན་གྱིས་མཛད་པ། འཇམ་དཔལ་རྣོན་པོ་ལ་བསྟོད་པ་ངག་གི་དབང་ཕྱུག་ལ་བུ་མོ་བརྒྱད་ཀྱིས་བསྟོད་པ། འཇམ་དཔལ་ལ་ཁྱེའུ་བཅུ་དྲུག་གིས་བསྟོད་པ། ངག་གི་དབང་ཕྱུག་ལྷ་ལྔ་ལ་བསྟོད་པ་ཐིག་ལེ་བུམ་པས་མཛད་པ། འཇིག་རྟེན་དབང་ཕྱུག་གི་བསྟོད་པ་བརྒྱད་པ་ཤྲི་བཛྲ་དེ་བས་མཛད་པ་ཤོང་གི་འགྱུར། དོན་ཞགས་ལྷ་བཅུ་བདུན་ལ་བསྟོད་པ།
ཐུགས་རྗེ་ཆེན་པོ་ལ་བསྟོད་ཅིང་བསྐུལ་བ་ཙནྡྲ་གོ་མིས་མཛད་པ། སྤྱན་རས་གཟིགས་དབང་ཕྱུག་ལ་བསྟོད་པ་ཙརྻ་ཀྲི་བས་མཛད་པ། དོན་ཞགས་ལྷ་ལྔ་ལ་བསྟོད་པ་ཨེ་ར་པ་ཏིས་མཛད་པ། སྤྱན་རས་གཟིགས་ལ་བསྟོད་པ་དགེ་སློང་མ་དཔལ་མོས་མཛད་པ། སྤྱན་རས་གཟིགས་དབང་ཕྱུག་འཁོར་བཅས་ལ་བསྟོད་པ་ཙནྡྲ་གོ་མིས་མཛད་པ། འཇིག་རྟེན་དབང་ཕྱུག་ལ་བསྟོད་པ་དགེ་སློང་མ་དཔལ་མོས་མཛད་པའི་འགྱུར་དག་ཤེས། ནོར་བུ་གླིང་གི་ཐུགས་རྗེ་ཆེན་པོ་ལྷ་ལྔ་ལ་བསྟོད་པ་རྟ་དབྱངས་ཀྱིས་མཛད་པ། འཇིག་རྟེན་མགོན་པོ་ལ་བསྟོད་པ། ཡིད་འཕྲོག་སྡིག་འཇོམས་ཙནྡྲ་གོ་མིས་མཛད་པ། བཅུ་གཅིག་ཞལ་ལ་བསྟོད་པ་དགེ་སློང་མ་དཔལ་མོས་མཛད་པ།
སྤྱན་རས་གཟིགས་དབང་ཕྱུག་ལ་བསྟོད་པ་དགེ་སློང་མ་དཔལ་མོས་མཛད་པ། འཇིག་རྟེན་དབང་ཕྱུག་གཙོ་འཁོར་གསུམ་ལ་བསྟོད་པ་དགེ་སློང་མ་དཔལ་མོས་མཛད་པ། སྙིང་རྗེ་ལ་བསྟོད་པ་དགེ་བསྙེན་ཀུན་སྦྱིན་གྱིས་མཛད་པ། དོན་ཞགས་ལྷ་ལྔ་ལ་བསྟོད་པ་ཙནྡྲ་གོ་མིས་མཛད་པ། ཐུགས་རྗེ་ཆེན་པོ་ལ་སྨྲེ་སྔགས་ཀྱིས་བསྟོད་པ་ཟླ་བ་གྲགས་པས་མཛད་པར་གྲགས་པ། ལག་ན་རྡོ་རྗེ་གོས་སྔོན་ཅན་ལ་བསྟོད་པ་ཀླུ་སྒྲུབ་ཀྱིས་མཛད་པ། ཕྱག་ན་རྡོ་རྗེ་ལ་བསྟོད་པ་ངག་དབང་གྲགས་པས་མཛད་པ། ཕྱག་ན་རྡོ་རྗེ་ལ་བསྟོད་པ་དཱི་པཾ་ཀ་རས་མཛད་པ། ཕྱག་ན་རྡོ་རྗེ་ལ་བསྟོད་པ་བིརྻ་ཙནྡྲས་མཛད་པ། ཕྱག་ན་རྡོ་རྗེ་ལ་བསྟོད་པ་སྐུ་མཆོག་འབར་བ།
མི་གཡོ་བ་སྔོན་པོ་ལ་བསྟོད་པ་དཱི་པཾ་ཀ་རས་མཛད་པ། མི་གཡོ་བ་རིགས་ལྔ་ལ་བསྟོད་པ་མར་མེ་མཛད་ཀྱིས་མཛད་པ། སྒྲོལ་མ་ལ་བསྟོད་པ་མེ་ཏོག་ཕྲེང་འཛིན་སློབ་དཔོན་ཙནྡྲ་གོ་མིས་མཛད་པ། སྒྲོལ་མ་དཔལ་ཆེན་མོ་ལ་བསྟོད་པ་ཙནྡྲ་གོ་མིས་མཛད་པ་ཉི་མ་རྒྱལ་མཚན་གྱི་འགྱུར། ཀུ་རུ་ཀུལླེ་ལ་བསྟོད་པ་ཌོམྦི་ཧེ་རུ་ཀས་མཛད་པ། འཕགས་མ་སྒྲོལ་མ་ལ་བསྟོད་པ་ཙནྡྲ་གོ་མིས་མཛད་པ། མེ་ཏོག་ཕྲེང་འཛིན་གྱི་བསྟོད་པ་ཐམས་ཅད་མཁྱེན་པའི་བཤེས་གཉེན་གྱིས་མཛད་པ་ཆོས་རྗེ་དཔལ་གྱི་འགྱུར། སྒྲོལ་མ་འཇིགས་པ་བརྒྱད་སྐྱོབ་ལ་བསྟོད་པ་ཉི་མ་སྦས་པས་མཛད་པ། དམ་ཚིག་སྒྲོལ་མའི་བསྟོད་པ། འཕགས་མ་སྒྲོལ་མའི་བསྟོད་པ་ཀླུ་སྒྲུབ་ཀྱིས་མཛད་པར་གྲགས་པ།
སྒྲོལ་མའི་བསྟོད་པ་མར་མེ་མཛད་ཀྱིས་མཛད་པ། སྒྲོལ་མ་ལ་བསྟོད་པ་ཨཀྵོ་བྷྱ་བཛྲས་མཛད་པ། སྒྲོལ་མ་དཀར་མོ་ལ་བསྟོད་པ་ངག་དབང་གྲགས་པས་མཛད་པ། འཕགས་མ་སྒྲོལ་མ་ལ་བསྟོད་པ་པཎྜི་ཏ་འབུམ་ཕྲག་གསུམ་པས་མཛད་པ། སྒྲོལ་མ་ལ་དོན་ཐམས་ཅད་གྲུབ་པའི་བསྟོད་པ་མ་ཏི་ཙི་ཏྲས་མཛད་པ། སེང་ལྡེང་ནགས་སྒྲོལ་གྱི་བསྟོད་པ་བཅུ་དྲུག་པ། སྒྲོལ་མ་ལ་བསྟོད་པ་མེ་ཏོག་ཕྲེང་བ་ཙནྡྲ་གོ་མིས་མཛད་པ་ཡོན་ཏན་དཔལ་གྱི་འགྱུར། གཙུག་ཏོར་རྣམ་རྒྱལ་ལ་བསྟོད་པ་ཙནྡྲ་གོ་མིས་མཛད་པ། གདུགས་དཀར་ཅན་ལ་བསྟོད་པ་གི་རི་ཝརྟེས་མཛད་པ། ནོར་རྒྱུན་མ་ལ་བསྟོད་པ་ཛ་མ་རིས་མཛད་པ།
དབྱངས་ཅན་མ་ལ་བསྟོད་པ་བྲམ་ཟེ་ཕུར་བུས་བྱས་པ། རྣམ་ཐོས་སྲས་ལ་བསྟོད་པ་ཐུགས་རྗེ་བ་འཇོ་མར་གྲགས་པ་རྣམས་བཞུགས་སོ། ། དེ་ལྟར་བསྟོད་པའི་གཞུང་དྲི་མ་མེད་པ་རྣམས་མཆོད་བརྗོད་ཀྱི་ཚུལ་གྱིས་བཀོད་ནས། ༈ །ད་ནི་བསྟན་བཅོས་རྣམས་ཀྱི་མཚན་གྱི་རྣམ་གྲངས་བཤད་པར་བྱ་སྟེ། དེ་ཡང་ཐེག་པ་ཆེན་པོ་མདོ་སྡེ་རྒྱན་ལས། རིག་པའི་གནས་ལྔ་དག་ལ་མཁས་པར་མ་བྱས་ན། ། འཕགས་མཆོག་གིས་ཀྱང་ཐམས་ཅད་མཁྱེན་ཉིད་མི་འགྱུར་ཏེ། ། དེ་ལྟ་བས་ན་གཞན་དག་ཚར་བཅད་རྗེས་བཟུང་དང༌། ། བདག་ཉིད་ཀུན་ཤེས་བྱ་ཕྱིར་དེ་ལ་དེ་བརྩོན་བྱེད། ། ཅེས་བཤད་པ་ལྟར།
གཞུང་ཐམས་ཅད་རིག་པའི་གནས་ལྔར་འདུ་ལ། དེ་དག་ཀྱང་བསྟན་པ་ལ་རིམ་གྱིས་འཇུག་པའི་དབང་དུ་བྱས་ནས། སྐྱེ་བོ་གསོ་ཐིག་ལ་སོགས་པ་འཇིག་རྟེན་ལུགས་ཀྱི་བསྟན་བཅོས་ལ་མཁས་ཤིང་ལག་ལེན་ལ་འདེབས་པའི་གང་ཟག་གཅིག་གི་ཐོག་མར་བཟོ་རིག་པའི་གཞུང་ལ་བསླབ། དེ་ནས་གསོ་བ་རིག་པ་སྨན་གྱི་གཞུང་དང༌། དེ་ནས་སྒྲ་རིག་པ། ཐ་སྙད་སྡེ་ལྔའི་གཞུང་མཐའ་དག་དང༌། དེ་ནས་གཏན་ཚིགས་རིག་པ་ཚད་མའི་གཞུང་ལུགས་རྣམས་དང༌། དེའི་རྗེས་སུ་ཟབ་མོ་ནང་རིག་པའི་སྡེ་སྣོད་རྣམས་ལ་སློབ་པ་ཡིན་ཀྱང༌། འདིར་བསྟན་བཅོས་རྣམས་གླེགས་བམ་དུ་སྒྲིག་པའི་ཚེ། མཆོག་དམན་གྱི་རིམ་པས་ཐོག་མར་ཟབ་མོ་ནང་རིག་པའི་སྡེ་སྣོད་ཀྱི་སྐོར་དང༌།
གཏན་ཚིགས་རིག་པ། སྒྲ་རིག་པ། གསོ་བ་རིག་པ། བཟོ་རིག་པ་དང་ལྔའི་དང་པོ་ལ། རྡོ་རྗེ་ཐེག་པ་དང༌། ཕ་རོལ་ཏུ་ཕྱིན་པའི་ཐེག་པ་གཉིས་ལས། རྡོ་རྗེ་ཐེག་པའི་གཞུང་ལུགས་དྲི་མ་མེད་པ་རྣམས་ཀྱི་མཚན་གྱི་རྣམ་གྲངས་ལོགས་སུ་བཀོད་ཟིན་ལ། འདིར་སྐབས་སུ་བབ་པ་ཕ་རོལ་ཏུ་ཕྱིན་པའི་ཐེག་པ་དང་འབྲེལ་བའི་བསྟན་བཅོས་དྲི་མ་མེད་པ་རྣམས་ཀྱི་མཚན་གྱི་རྣམ་གྲངས་བཤད་པར་བྱ་བ་ལ་གསུམ། བཀའ་དང་པོ་བདེན་པ་བཞི་དང་འབྲེལ་པའི་གཞུང༌། བར་པ་མཚན་ཉིད་མེད་པ་དང་འགྲེལ་པའི་གཞུང༌།
ཐ་མ་དོན་དམ་རྣམ་པར་ངེས་པ་དང་འགྲེལ་པའི་གཞུང་རྣམས་ལས། སྔོན་གྱི་བསྟན་འགྱུར་མཁན་པོ་རྣམས་ཀྱིས་བཀའ་བར་པ་ནས་མགོ་བརྩམས་པས། དེ་ལྟར་བཤད་ན། ཆོས་འཁོར་བར་བའི་མདོ་ཡི་འགྲེལ་པ་དང༌། དགོངས་འགྲེལ་གྱི་བསྟན་བཅོས་གཉིས་ཀྱི་དང་པོ་ནི། ཁ་པ་ལ། ཤེས་རབ་ཀྱི་ཕ་རོལ་ཏུ་ཕྱིན་པ་འབུམ་པ་དང༌། ཉི་ཁྲི་ལྔ་སྟོང་པ་དང༌། ཁྲི་བརྒྱད་སྟོང་པ་རྣམས་ཀྱི་བཤད་པ། སློབ་དཔོན་ཆེན་པོ་དབྱིག་གཉེན་གྱིས་མཛད་པ་ཡེ་ཤེས་སྡེའི་འགྱུར་བཞུགས་སོ། །
ག་པ་ལ། པཎྜི་ཏ་དཾཥྚ་སེ་ནའི་འབུམ་ཊཱིཀ་ཏུ་གྲགས་པའི་སྟོད་བཞུགས་སོ། ། ང་པ་ལ། དེའི་སྨད་ཡོངས་སུ་རྫོགས་པ་དང༌། འབུམ་གྱི་བཤད་པ་ཁ་ཆེ་དྷརྨཱ་ཤྲཱིས་མཛད་པ། ཡུམ་གྱི་ཊཱི་ཀ་པཎྜི་ཏ་སྨྲྀ་ཏིས་མཛད་པ་རྣམས་བཞུགས་སོ། ། ཅ་པ་ལ། སློབ་དཔོན་སེང་གེ་བཟང་པོས་ཉི་ཁྲི་ལེ་བརྒྱད་མའི་ལེའུ་ལྔ་པ་ཡན་ཆད་བཞུགས་སོ། ། ཆ་པ་ལ། དེའི་ལེའུ་དྲུག་པའི་འགྲེལ་པ་བཞུགས་སོ། །
ཇ་པ་ལ། ལེའུ་བརྒྱད་པ་ཡན་ཆད་ཡོངས་སུ་རྫོགས་པའི་འགྲེལ་པ་ལོཙྪ་བ་ཚུལ་ཁྲིམས་རྒྱལ་མཚན་གྱི་འགྱུར། ཉི་ཁྲིའི་འགྲེལ་པ་འཕགས་པ་རྣམ་གྲོལ་སྡེས་མཛད་པ་བློ་ལྡན་ཤེས་རབ་ཀྱི་འགྱུར་རྣམས་བཞུགས་སོ། ། ཉ་པ་ལ། ཉི་ཁྲིའི་གཞུང་འགྲེལ་སློབ་དཔོན་དབྱིག་གཉེན་གྱིས་མཛད་པ། ཉི་ཁྲིའི་འགྲེལ་པ་དག་ལྡན་སློབ་དཔོན་ཤཱནྟི་པས་མཛད་པ་དགེ་བའི་བློ་གྲོས་ཀྱི་འགྱུར། ཤེས་རབ་ཀྱི་ཕ་རོལ་ཏུ་ཕྱིན་པ་རྡོ་རྗེ་གཅོད་པའི་འགྲེལ་པ། སློབ་དཔོན་ཀ་མ་ལ་ཤཱི་ལས་མཛད་པ་ཡེ་ཤེས་སྡེའི་འགྱུར། ཆོས་ཀྱི་དབྱིངས་ཀྱི་སྙིང་པོའི་འགྲེལ་པ་འཕགས་པ་ཀླུ་སྒྲུབ་ཀྱིས་མཛད་པ་དཔལ་བརྩེགས་ཀྱི་འགྱུར་རྣམས་བཞུགས་སོ། ། ཏ་པ་ལ།
འཕགས་པ་བརྒྱད་སྟོང་པའི་འགྲེལ་ཆེན་སློབ་དཔོན་སེང་གེ་བཟང་པོས་མཛད་པ། བློ་ལྡན་ཤེས་རབ་ཀྱི་འགྱུར་རྣམས་བཞུགས་སོ། ། ཐ་པ་ལ། བརྒྱད་སྟོང་པའི་འགྲེལ་པ། མན་ངག་གི་རྗེས་སུ་འབྲང་བ། རྒྱལ་པོ་ཛ་གདྡྷ་ལ་མར་གྲགས་པ་ཚུལ་ཁྲིམས་འབྱུང་གནས་ཀྱི་འགྱུར། བརྒྱད་སྟོང་པའི་དོན་བསྡུས་ཀྱི་འགྲེལ་པ་ཁ་ཆེ་གཞོན་ནུ་དཔལ་གྱིས་མཛད་པ་བཀྲ་ཤིས་རྒྱལ་མཚན་གྱི་འགྱུར། བརྒྱད་སྟོང་པའི་དོན་བསྡུས་སྒྲོན་མ་མར་མེ་མཛད་ཡེ་ཤེས་ཀྱིས་མཛད་པ་ཚུལ་ཁྲིམས་རྒྱལ་བའི་འགྱུར་རྣམས་བཞུགས་སོ། ། ད་པ་ལ། འཕགས་པ་བརྒྱད་སྟོང་པའི་འགྲེལ་པ་གནད་ཀྱི་ཟླ་འོད་སློབ་དཔོན་ཨ་བྷ་ཡཱས་མཛད་པ་ཤེས་རབ་དཔལ་གྱི་འགྱུར།
བརྒྱད་སྟོང་དོན་བསྡུས་སློབ་དཔོན་ཕྱོགས་གླང་གིས་མཛད་པ། ཤེས་ཕྱིན་དོན་བསྡུས། ཚིགས་བཅད་དགུ་པའི་འགྲེལ་པ་རིན་ཆེན་བཟང་པོའི་འགྱུར། འཕགས་པ་ཤེས་རབ་སྙིང་པོའི་འགྲེལ་པ་བི་མ་ལ་མི་ཏྲས་མཛད་པ་བནྡེ་ནམ་མཁའི་འགྱུར། ཤེར་སྙིང་གི་འགྲེལ་པ་དོན་གྱི་སྒྲོན་མེ། ཤེར་སྙིང་གི་སྒྲུབ་ཐབས་ཀླུ་སྒྲུབ་ཀྱིས་མཛད་པར་གྲགས་པ་སྟག་པ་ལོཙྪ་བའི་འགྱུར། ཤེས་རབ་སྙིང་པོའི་རྒྱ་ཆེར་འགྲེལ་པ། ཤེར་སྙིང་གི་འགྲེལ་པ་པདྨ་འབྱུང་གནས་ཀྱིས་མཛད་པར་གྲགས་པ། ཤེར་སྙིང་གི་འགྲེལ་པ་ཛྙཱ་ན་མི་ཏྲས་མཛད་པ། ཤེར་སྙིང་གི་འགྲེལ་པ་ཀ་མ་ལ་ཤཱི་ལས་མཛད་པ།
འཕགས་པ་ཤེས་རབ་ཀྱི་འགྱུར་རྣམས་བཞུགས་སོ། ། ན་པ་ལ། འཕགས་པ་སྡུད་པའི་དཀའ་འགྲེལ་ཡེ་ཤེས་ཞབས་ཀྱིས་མཛད་པ་དཔལ་བརྩེགས་ཀྱི་འགྱུར། སྡུད་པའི་འགྲེལ་པ་སློབ་དཔོན་སེང་གེ་བཟང་པོས་མཛད་པ་ཤཱཀྱ་འོད་ཀྱི་འགྱུར། སྡུད་པའི་ལྡེ་མིག་ཁ་ཆེ་དྷརྨཱ་ཤྲཱིས་མཛད་པ། ཤེར་ཕྱིན་བདུན་བརྒྱ་པའི་འགྲེལ་པ་དྲི་མེད་བཤེས་གཉེན་གྱིས་མཛད་པ། ཤེས་ཕྱིན་བདུན་བརྒྱ་པའི་འགྲེལ་པ་ཀ་མ་ལ་ཤཱི་ལས་མཛད་པ་ནམ་མཁའ་སྐྱོང་གི་འགྱུར་རྣམས་བཞུགས། པ་པ་ལ། ས་ལུ་ལྗང་པའི་མདོ་འགྲེལ་ཚིག་ལེའུར་བྱས་པ་འཕགས་པ་ཀླུ་སྒྲུབ་ཀྱིས་མཛད་པ་དཔལ་བརྩེགས་ཀྱི་འགྱུར། ས་ལུ་ལྗང་པའི་མདོ་ཡི་འགྲེལ་པ་འཕགས་པ་ཀླུ་སྒྲུབ་ཀྱིས་མཛད་པ་དཔལ་བརྩེགས་ཀྱི་འགྱུར།
འཕགས་པ་ས་ལུ་ལྗང་པའི་རྒྱ་ཆེར་འགྲེལ་པ་ཀ་མ་ལ་ཤཱི་ལས་མཛད་པ། མདོ་ཀུན་ལས་བཏུས་པ་འཕགས་པ་ཀླུ་སྒྲུབ་ཀྱིས་མཛད་པ་ཡེ་ཤེས་སྡེའི་འགྱུར། མདོ་ཀུན་ལས་བཏུས་པའི་འགྲེལ་པ་སློབ་དཔོན་རིན་ཆེན་འབྱུང་གནས་ཞི་བས་མཛད་པ་ཚུལ་ཁྲིམས་རྒྱལ་བའི་འགྱུར་རྣམས་བཞུགས་སོ། ། དེ་ལྟར་ཤར་ཕྱོགས་ཀྱི་མདོའི་འགྲེལ་པ་རྣམས་བཀོད་ནས། དེའི་དགོངས་པ་འགྲེལ་པའི་གཞུང་ལ། སྦས་དོན་ཉམས་ལེན་གྱི་རིམ་པ་སྟོན་པའི་གཞུང་དང༌། དངོས་སྟོང་ཉིད་སྟོན་པའི་གཞུང་གཉིས་ཀྱི་དང་པོ་ནི། ཕ་པ་ལ། མངོན་པར་རྟོགས་པའི་རྒྱན་རྒྱལ་བ་བྱམས་པས་མཛད་པ། དེའི་འགྲེལ་པ་དོན་གསལ་སློབ་དཔོན་སེང་གེ་བཟང་པོས་མཛད་པ་བློ་ལྡན་ཤེས་རབ་ཀྱི་འགྱུར།
འགྲེལ་པ་དོན་གསལ་གྱི་དཀའ་འགྲེལ་གསེར་གླིང་པ་ཆོས་ཀྱི་གྲགས་པས་མཛད་པ་རིན་ཆེན་བཟང་པོའི་འགྱུར། འགྲེལ་པ་དོན་གསལ་གྱི་འགྲེལ་བཤད་དབུ་མ་པ་ཆོས་ཀྱི་བཤེས་གཉེན་གྱིས་མཛད་པ་ཆོས་ཀྱི་ཤེས་རབ་ཀྱི་འགྱུར། མངོན་རྟོགས་རྒྱན་གྱི་འགྲེལ་པ་ཁ་ཆེ་བུདྡྷ་ཤྲཱི་ཛྙཱ་ནས་མཛད་པ་བྱམས་པ་དཔལ་གྱི་འགྱུར་རྣམས་བཞུགས་སོ། ། གཉིས་པ་དངོས་བསྟན་སྟོང་ཉིད་སྟོན་པའི་གཞུང་ལ། གཞུང་ཕྱི་མོའི་བསྟན་བཅོས་དང༌། དགོངས་པ་འགྲེལ་པའི་བསྟན་བཅོས་གཉིས་ཀྱི། དང་པོ་ནི། བ་པ་ལ། བདག་ཉིད་ཆེན་པོ་འཕགས་པ་ཀླུ་སྒྲུབ་ཀྱིས་མཛད་པའི་དབུ་མ་རྩ་བ་ཤེས་རབ་ཉི་མ་གྲགས་ཀྱི་འགྱུར། རིག་པ་དྲུག་ཅུ་པ།
སྟོང་ཉིད་བདུན་བཅུ་པ་ཁུའི་འགྱུར། སྟོང་ཉིད་བདུན་བཅུ་པའི་རང་འགྲེལ་ཡེ་ཤེས་སྡེའི་འགྱུར། ཞིབ་མོ་རྣམ་འཐག་གི་རང་འགྲེལ་གཞོན་ནུ་མཆོག་གི་འགྱུར། རྩོད་པ་བཟློག་པའི་ཚིག་ལེའུར་བྱས་པ། རྩོད་བཟློག་གི་རང་འགྲེལ་རྣམས་བཞུགས་ཤིང༌། འཕགས་པས་མཛད་པའི་དབུ་མའི་གཞུང་གཞན་རྣམས་དང༌། སློབ་དཔོན་འཕགས་པ་ལྷས་མཛད་པའི་དབུ་མའི་གཞུང་གཞན་རྣམས་ཀྱང་འདིར་བསྡུའོ། གཉིས་པ་དགོངས་པ་འགྲེལ་པའི་བསྟན་བཅོས་ལ། ཐལ་རང་གཉིས་ལས། དང་པོ་ཐལ་འགྱུར་བའི་སྐོར་ལ།
རྩ་བ་ཤེས་རབ་ཀྱི་འགྲེལ་པ་བུདྡྷ་པཱ་ལི་ཏས་མཛད་པ་ཅོག་རོའི་འགྱུར། རྩ་ཤེའི་འགྲེལ་པ་ཚིག་གསལ་སློབ་དཔོན་ཟླ་བ་གྲགས་པས་མཛད་པ་པ་ཚབ་ཀྱི་འགྱུར་རྣམས་བཞུགས་སོ། ། མ་པ་ལ། དབུ་མ་བཞི་བརྒྱ་པ་སློབ་དཔོན་ཨཱརྻ་དེ་བས་མཛད་པ་པ་ཚབ་ཀྱི་འགྱུར། དེའི་འགྲེལ་པ་ཟླ་བ་གྲགས་པས་མཛད་པ་པ་ཚབ་འགྱུར། རིག་པ་དྲུག་བཅུ་པའི་འགྲེལ་པ་སློབ་དཔོན་ཟླ་བ་གྲགས་པས་མཛད་པ་པ་ཚབ་འགྱུར། དབུ་མ་ལ་འཇུག་པའི་གཞུང་དང༌། དེའི་རང་འགྲེལ་གཉིས་སློབ་དཔོན་ཟླ་བ་གྲགས་ཀྱིས་མཛད་པ་པ་ཚབ་འགྱུར་རྣམས་བཞུགས་སོ། ། ཙ་པ་ལ། དབུ་མ་འཇུག་པའི་འགྲེལ་བཤད་ཛ་ཡ་ཨཱ་ནནྡས་མཛད་པ་ཀུན་དགའ་གྲགས་ཀྱི་འགྱུར་བཞུགས་སོ། །
གཉིས་པ་རང་རྒྱུད་པའི་ཆོས་སྐོར་ནི། ཚ་པ་ལ། རྟེན་ཅིང་འབྲེལ་པར་འབྱུང་བའི་སྙིང་པོ། དེའི་འགྲེལ་པ་འཕགས་པ་ཀླུ་སྒྲུབ་ཀྱིས་མཛད་པ། དབུ་མ་འཁྲུལ་པ་བཟློག་པ་ཨཱརྻ་དེ་བས་མཛད་པ་དཔལ་བརྩེགས་ཀྱི་འགྱུར། དབུ་མ་ལག་པའི་ཚད་ཨཱརྻ་དེ་བས་མཛད་པ། དེའི་འགྲེལ་པ་ཨཱརྻ་དེ་བས་མཛད་པ་དཔལ་བརྩེགས་ཀྱི་འགྱུར། རྩ་བ་ཤེས་རབ་ཀྱི་འགྲེལ་པ་ག་ལས་འཇིགས་མེད་འཕགས་པ་ཀླུ་སྒྲུབ་ཀྱིས་མཛད་པར་གྲགས་པ། དབུ་མ་རྩ་བའི་འགྲེལ་པ་ཤེས་རབ་སྒྲོན་མེ་སློབ་དཔོན་ལེགས་ལྡན་བྱེད་ཀྱིས་མཛད་པ་ཀླུའི་རྒྱལ་མཚན་གྱི་འགྱུར་རྣམས་བཞུགས་སོ། ། ཛ་ཝ་ཞ།
གསུམ་ལ་འགྲེལ་པ་ཤེས་རབ་སྒྲོན་མེའི་འགྲེལ་བཤད། སློབ་དཔོན་སྤྱན་རས་གཟིགས་བརྟུལ་ཞུགས་ཀྱིས་མཛད་པ་ཀླུའི་རྒྱལ་མཚན་གྱི་འགྱུར་བཞུགས་སོ། ། ཟ་པ་ལ། རྟོག་གེ་འབར་བ། སློབ་དཔོན་བྷ་བྱས་མཛད་པ་ཚུལ་ཁྲིམས་རྒྱལ་བའི་འགྱུར། དབུ་མ་རིན་ཆེན་སྒྲོན་མ་སློབ་དཔོན་བྷ་བྱས་མཛད་པར་གྲགས་པ་ཚུལ་ཁྲིམས་རྒྱལ་བའི་འགྱུར་རྣམས་བཞུགས་སོ། ། འ་པ་ལ། དབུ་མ་བདེན་གཉིས་ཀྱི་འགྲེལ་པ་སློབ་དཔོན་ཡེ་ཤེས་སྙིང་པོས་མཛད་པ། བདེན་གཉིས་ཀྱི་དཀའ་འགྲེལ་སློབ་དཔོན་ཞི་བ་འཚོས་མཛད་པ། དབུ་མ་རྒྱན་གྱི་གཞུང་སློབ་དཔོན་ཞི་བ་འཚོས་མཛད་པ་ཡེ་ཤེས་སྡེའི་འགྱུར།
དབུ་མ་རྒྱན་གྱི་དཀའ་འགྲེལ་སློབ་དཔོན་ཀ་མ་ལ་ཤཱི་ལས་མཛད་པ་ཡེ་ཤེས་སྡེའི་འགྱུར། དབུ་མ་རྒྱན་གྱི་འགྲེལ་པ་སློབ་དཔོན་ཞི་བ་འཚོས་མཛད་པ་ཡེ་ཤེས་སྡེའི་འགྱུར། དབུ་མ་སྣང་བ་སློབ་དཔོན་ཀ་མ་ལ་ཤཱི་ལས་མཛད་པ་དཔལ་བརྩེགས་ཀྱི་འགྱུར། ཆོས་ཐམས་ཅད་རང་བཞིན་མེད་པར་གྲུབ་པ་སློབ་དཔོན་ཀ་མ་ལ་ཤཱི་ལས་མཛད་པ་དཔལ་བརྩེགས་ཀྱི་འགྱུར། དེ་ཁོ་ན་ཉིད་སྣང་བའི་རབ་ཏུ་བྱེད་པ་སློབ་དཔོན་ཀ་མ་ལ་ཤཱི་ལས་མཛད་པ། དབུ་མ་ཤེས་རབ་འཇུག་པ་སློབ་དཔོན་ཟླ་བ་གྲགས་པས་མཛད་པ་འགོས་ཀྱིས་འགྱུར། དབུ་མ་རྣམ་པ་མེད་པའི་ཚིག་དགའ་བའི་དཔལ་གྱིས་མཛད་པ། རྟོག་གེའི་ཐོ་བ་ཛ་ཡ་ཨཱ་ནནྟས་མཛད་པ་མདོ་སྡེ་འབར་གྱི་འགྱུར། དེ་ཁོ་ན་ཉིད་ཀྱི་མན་ངག་ཐུབ་དབང་ཟླ་བས་མཛད་པ་རིན་ཆེན་བཟང་པོའི་འགྱུར། ཡེ་ཤེས་སྙིང་པོ་ཀུན་ལས་བཏུས་འཕགས་པ་ལྷས་མཛད་པ་ཆོས་ཀྱི་ཤེས་རབ་ཀྱི་འགྱུར།
དེའི་འགྲེལ་པ་གནས་བརྟན་བྱང་བཟང་གིས་མཛད་པ་ཆོས་ཀྱི་ཤེས་རབ་ཀྱི་འགྱུར། དབུ་མའི་སྙིང་པོ་མདོར་བསྡུས་པ་བིདྱཱ་ཀ་ར་པྲ་བྷཱས་མཛད་པ་དཔལ་བརྩེགས་ཀྱི་འགྱུར། རིན་པོ་ཆེའི་ཕྲེང་བ་ཙནྡྲ་ཧ་རིས་མཛད་པ་ཏིང་ངེ་འཛིན་བཟང་པོའི་འགྱུར། ལྟ་བ་འཐད་པ་རྣམ་པར་ཕྱེ་བ་དབུ་མ་སེང་གེས་མཛད་པ་ཆོས་ཀྱི་ཤེས་རབ་ཀྱི་འགྱུར། དབུ་མའི་མན་ངག་རིན་པོ་ཆེའི་ཟ་མ་ཏོག་ཁ་ཕྱེ་བ་མར་མེ་མཛད་ཡེ་ཤེས་ཀྱིས་མཛད་པ་ཚུལ་ཁྲིམས་རྒྱལ་བའི་འགྱུར། བསྒོམ་པའི་རིམ་པ་མདོ་ཀུན་ལས་བཏུས་པ། ཤེས་ཕྱིན་བསྒོམ་པའི་མན་ངག་ཛྙཱ་ན་ཀཱིརྟིས་མཛད་པ་རིན་ཆེན་བཟང་པོའི་འགྱུར། བྱང་ཆུབ་ཀྱི་སེམས་བསྒོམ་དོན་བཅུ་གཉིས་པ་འཇམ་དཔལ་བཤེས་གཉེན་གྱིས་མཛད་པ། སྐུ་གསུམ་ལ་འཇུག་པའི་སྒོ་ཀླུའི་བཤེས་གཉེན་གྱིས་མཛད་པ་ཡེ་ཤེས་སྡེའི་འགྱུར། དེའི་འགྲེལ་པ་ཡེ་ཤེས་ཟླ་བས་མཛད་པ་ཡེ་ཤེས་སྡེའི་འགྱུར་རྣམས་བཞུགས་སོ། །
དེ་ལྟར་བཀའ་བར་པའི་དགོངས་འགྲེལ་རྣམས་བཀོད་ནས། ༈ །ད་ནི་བཀའ་ཐ་མ་དོན་དམ་རྣམ་པར་ངེས་པའི་ཆོས་སྐོར་ལ། མདོའི་འགྲེལ་པ་དང༌། དགོངས་འགྲེལ་གྱི་བསྟན་བཅོས་གཉིས་ལས། དང་པོ་ནི། ཡ་པ་ལ། འཕགས་པ་དགོངས་པ་ངེས་པར་འགྲེལ་པའི་རྣམ་བཤད་སློབ་དཔོན་ཐོགས་མེད་ཀྱིས་མཛད་པ་ཡེ་ཤེས་སྡེའི་འགྱུར།

དགོངས་པ་ངེས་འགྲེལ་གྱི་རྒྱ་ཆེར་འགྲེལ་པ་རྒྱའི་མཁན་པོ་ཝན་བརྩེགས་ཀྱིས་མཛད་པའི་སྟོད་རྣམས་བཞུགས་སོ། ། ར་པ་ལ། འགྲེལ་པ་དེ་ཉིད་ཀྱི་སྨད་རྫོགས་པ་ཆོས་གྲུབ་ཀྱི་འགྱུར་བཞུགས། ལ་པ་ལ། དགོངས་པ་ངེས་འགྲེལ་གྱི་འགྲེལ་ཆེན་གུ་ཎ་ཤྲཱིའི་མཛད་པ་བཞུགས་སོ། ། ཤ་པ་ལ། ལང་ཀར་གཤེགས་པའི་མདོའི་འགྲེལ་པ་ཛྙཱ་ན་བཛྲས་མཛད་པ་བཞུགས་སོ། ། ས་པ་ལ། དམ་པའི་ཆོས་པདྨ་དཀར་པོའི་འགྲེལ་པ་སའི་རྩ་ལག་གིས་མཛད་པ། ལང་དཀར་གཤེགས་པའི་འགྲེལ་པ་ཡེ་ཤེས་དཔལ་བཟང་པོས་མཛད་པ་རྣམས་བཞུགས་སོ། ། ཧ་པ་ལ།
འཕགས་པ་བློ་གྲོས་མི་བཟད་པས་བསྟན་པའི་མདོའི་འགྲེལ་པ་སློབ་དཔོན་ཐོགས་མེད་ཀྱིས་མཛད་པ། དཀོན་མཆོག་བརྩེགས་པ་འོད་སྲུང་གི་ལེའུའི་འགྲེལ་པ་སློབ་དཔོན་བློ་བརྟན་གྱིས་མཛད་པ་རྣམས་བཞུགས་སོ། ། ཨ་པ་ལ། འཕགས་པ་ས་བཅུ་པའི་གླེང་གཞིའི་བཤད་པ་ཤཱཀྱ་བློས་མཛད་པ། ས་བཅུའི་རྣམ་པར་བཤད་པ་དབྱིག་གཉེན་གྱིས་མཛད་པ་དཔལ་བརྩེགས་ཀྱི་འགྱུར། ས་བཅུ་པའི་མདོའི་འགྲེལ་བཤད་ཉི་མ་གྲུབ་ཀྱིས་མཛད་པ་དཔལ་བརྩེགས་ཀྱི་འགྱུར་རྣམས་བཞུགས། ཀི་པ་ལ། འཕགས་པ་ཏིང་ངེ་འཛིན་རྒྱལ་པོའི་མདོའི་འགྲེལ་པ་སློབ་དཔོན་འཇམ་དཔལ་གྲགས་པས་མཛད་པ་ཚུལ་ཁྲིམས་རྒྱལ་བའི་འགྱུར། འཕགས་པ་སངས་རྒྱས་སའི་འགྲེལ་པ་སློབ་དཔོན་ངང་ཚུལ་བཟང་པོས་མཛད་པ། རྟེན་ཅིང་འབྲེལ་པ་འབྱུང་བ་དང་པོ་དང༌།
རྣམ་པར་དབྱེ་བ་བཤད་པ་སློབ་དཔོན་དབྱིག་གཉེན་གྱིས་མཛད་པ་དགེ་སློང་ནམ་མཁའི་འགྱུར། རྟེན་ཅིང་འབྲེལ་པར་འབྱུང་བ་དང་པོ་དང༌། རྣམ་པར་འབྱེད་པའི་མདོའི་འགྲེལ་པ་སློབ་དཔོན་ཡོན་ཏན་བློ་གྲོས་ཀྱིས་མཛད་པ། དགེ་སློང་ནམ་མཁའི་འགྱུར་རྣམས་བཞུགས་སོ། ། ཁི་པ་ལ། སངས་རྒྱས་རྗེས་དྲན་གྱི་འགྲེལ་པ་སློབ་དཔོན་དབྱིག་གཉེན་གྱིས་མཛད་པ་དཔལ་བརྩེགས་ཀྱི་འགྱུར། འཕགས་པ་སངས་རྒྱས་རྗེས་དྲན་གྱི་འགྲེལ་པ། ཆོས་རྗེས་དྲན་གྱི་འགྲེལ་པ། དགེ་འདུན་རྗེས་དྲན་གྱི་འགྲེལ་པ་སློབ་དཔོན་ཐོགས་མེད་ཀྱིས་མཛད་པ་ཤཱཀྱ་འོད་ཀྱི་འགྱུར། ག་ཡ་གོ་རིའི་མདོའི་འགྲེལ་པ་སློབ་དཔོན་དབྱིག་གཉེན་གྱིས་མཛད་པ་ཡེ་ཤེས་སྡེའི་འགྱུར།
འཕགས་པ་ག་ཡ་གོ་རིའི་མདོ་དང༌། དབྱིག་གཉེན་གྱི་འགྲེལ་པ་གཉིས་སྤེལ་མར་སྦྱར་བ་ཤཱཀྱ་བློས་མཛད་པ། འཕགས་པ་རྣམ་པར་མི་རྟོག་པའི་གཟུངས་ཀྱི་འགྲེལ་པ་སློབ་དཔོན་ཀ་མ་ལ་ཤཱི་ལས་མཛད་པ་དཔལ་བརྩེགས་ཀྱི་འགྱུར། སྒོ་མཐའ་ཡས་པ་བསྒྲུབ་པའི་གཟུངས་ཀྱི་རྣམ་པར་བཤད་པ་དང༌། དེའི་འགྲེལ་པ་གཉིས་ཀ་སློབ་དཔོན་ཡེ་ཤེས་སྙིང་པོས་མཛད་པ་ཡེ་ཤེས་སྡེའི་འགྱུར། འཕགས་པ་འདའ་ཀ་ཡེ་ཤེས་ཀྱི་འགྲེལ་པ་པྲཛྙཱ་ས་མུ་དྲས་མཛད་པ། འདའ་ཀ་ཡེ་ཤེས་ཀྱི་འགྲེལ་པ་སློབ་དཔོན་ཞི་བ་ལྷས་མཛད་པ་འཕགས་པ་ཤེས་རབ་ཀྱི་འགྱུར། སངས་རྒྱས་ཕལ་པོ་ཆེའི་མདོའི་དུམ་བུ། བཟང་པོ་སྤྱོད་པའི་སྨོན་ལམ་གྱི་འགྲེལ་པ་ཕྱོགས་གླང་གིས་མཛད་པ། བཟང་པོ་སྤྱོད་པའི་སྨོན་ལམ་གྱི་འགྲེལ་པ་རྒྱན་བཟང་པོས་མཛད་པ་དཔལ་བརྩེགས་ཀྱི་འགྱུར།
བཟང་སྤྱོད་ཀྱི་རྒྱ་ཆེར་འགྲེལ་པ་ཤཱཀྱ་བཤེས་གཉེན་གྱིས་མཛད་པ་དཔལ་བརྩེགས་ཀྱི་འགྱུར། བཟང་སྤྱོད་སྨོན་ལམ་གྱི་བཤད་སྦྱར་ཀླུ་སྒྲུབ་ཀྱིས་མཛད་པ་བློ་ལྡན་ཤེས་རབ་ཀྱི་འགྱུར། འཕགས་པ་དཀོན་མཆོག་བརྩེགས་པའི་མདོའི་དུམ་བུ། བྱང་ཆུབ་ལྟུང་བཤགས་ཀྱི་འགྲེལ་པ་སློབ་དཔོན་ཀླུ་སྒྲུབ་ཀྱིས་མཛད་པ། བྱང་ཆུབ་ལྟུང་བཤགས་ཀྱི་འགྲེལ་པ་པྲ་བྷ་ཀ་ར་ཤྲཱི་མི་ཏྲས་མཛད་པ་ཤེས་རབ་ལེགས་ཀྱི་འགྱུར། འཕགས་པ་ཚིགས་སུ་བཅད་པ་གཅིག་པའི་བཤད་པ་སློབ་དཔོན་དབྱིག་གཉེན་གྱིས་མཛད་པ། ཚིགས་སུ་བཅད་པ་གཉིས་པའི་བཤད་པ་སློབ་དཔོན་མཛེས་བཀོད་ཀྱིས་མཛད་པ། འཕགས་པ་སྒོ་དྲུག་པའི་གཟུངས་ཀྱི་བཤད་པ་སློབ་དཔོན་དབྱིག་གཉེན་གྱིས་མཛད་པ། འཕགས་པ་ཆོས་བཞི་པའི་རྣམ་པར་བཤད་པ་དབྱིག་གཉེན་གྱིས་མཛད་པ། ཆོས་བཞི་པའི་རྒྱ་ཆེར་བཤད་པ་སློབ་དཔོན་ཡེ་ཤེས་བྱིན་གྱིས་མཛད་པ་ཡེ་ཤེས་སྡེའི་འགྱུར་རྣམས་བཞུགས།
གཉིས་པ་བཀའ་ཐ་མའི་དགོངས་འགྲེལ་གྱི་བསྟན་བཅོས་ནི། གི་པ་ལ། ཐེག་པ་ཆེན་པོའི་དགོངས་འགྲེལ་མདོ་སྡེའི་རྒྱན་རྒྱལ་བ་བྱམས་པས་མཛད་པ་དཔལ་བརྩེགས་ཀྱི་འགྱུར། མདོ་སྡེ་རྒྱན་གྱི་འགྲེལ་པ་དབྱིག་གཉེན་གྱིས་མཛད་པ་དཔལ་བརྩེགས་ཀྱི་འགྱུར། མདོ་སྡེ་རྒྱན་གྱི་རྒྱ་ཆེར་བཤད་པ་ངོ་བོ་ཉིད་མེད་པས་མཛད་པ་དཔལ་བརྩེགས་ཀྱི་འགྱུར་རྣམས་བཞུགས། ངི་པ་ལ། མདོ་སྡེ་རྒྱན་གྱི་ཚིགས་བཅད་དང་པོ་གཉིས་ཀྱི་བཤད་པ་སློབ་དཔོན་གཞན་ཕན་བཟང་པོས་མཛད་པ་གཞོན་ནུ་མཆོག་གི་འགྱུར། མདོ་སྡེ་རྒྱན་གྱི་དོན་བསྡུས་ཛྙཱ་ན་ཤྲཱིས་མཛད་པ། ཆོས་ཀྱི་བརྩོན་འགྲུས་ཀྱི་འགྱུར་དང༌། མདོ་སྡེ་རྒྱན་གྱི་འགྲེལ་བཤད་ཆེན་པོ་སློབ་དཔོན་བློ་བརྟན་གྱིས་མཛད་པའི་སྟོད་བཞུགས།
ཅི་པ་ལ། དེའི་སྨད་ཡོངས་སུ་རྫོགས་པ་ལྕེ་བཀྲ་ཤིས་ཀྱི་འགྱུར་བཞུགས། ཆི་པ་ལ། དབུས་དང་མཐའ་རྣམ་པར་འབྱེད་པ་རྒྱལ་བ་བྱམས་པས་མཛད་པ་ཡེ་ཤེས་སྡེའི་འགྱུར། དབུས་མཐའ་རྣམ་འབྱེད་ཀྱི་འགྲེལ་པ་སློབ་དཔོན་དབྱིག་གཉེན་གྱིས་མཛད་པ་ཡེ་ཤེས་སྡེའི་འགྱུར། དབུས་མཐའ་རྣམ་འབྱེད་ཀྱི་འགྲེལ་བཤད་སློབ་དཔོན་བློ་བརྟན་གྱིས་མཛད་པ། ཆོས་ཉིད་རྣམ་འབྱེད་ཀྱི་གཞུང་ཚིགས་བཅད་མ་སེང་གེ་རྒྱལ་མཚན་གྱི་འགྱུར། གཞུང་ལྷུག་པ་བློ་ལྡན་ཤེས་རབ་ཀྱི་འགྱུར། ཆོས་དང་ཆོས་ཉིད་རྣམ་པར་འབྱེད་པའི་འགྲེལ་པ་སློབ་དཔོན་དབྱིག་གཉེན་གྱིས་མཛད་པ་ཚུལ་ཁྲིམས་རྒྱལ་བའི་འགྱུར། ཐེག་པ་ཆེན་པོ་རྒྱུད་བླ་མའི་བསྟན་བཅོས་རྒྱལ་བ་བྱམས་པས་མཛད་པ་བློ་ལྡན་ཤེས་རབ་ཀྱི་འགྱུར།
རྒྱུད་བླ་མའི་འགྲེལ་པ་འཕགས་པ་ཐོགས་མེད་ཀྱིས་མཛད་པ་བློ་ལྡན་ཤེས་རབ་ཀྱི་འགྱུར་རྣམས་བཞུགས། ཇི་པ་ལ། རྒྱས་པའི་བསྟན་བཅོས་ས་སྡེ་ལྔ་ལས། སའི་དངོས་གཞི་དང༌། རྣལ་འབྱོར་སྤྱོད་པའི་ས་དང༌། ས་བཅུ་བདུན་པ་དང༌། ས་མང་པོ་པ་སྟེ། མཚན་བཞི་དང་ལྡན་པའི་གཞུང་དང༌། སའི་སྟོད་འགྲེལ་བསྒྱུར་འཕྲོ་རྣམས་བཞུགས། ཉི་པ་ལ།
བྱང་ཆུབ་སེམས་དཔའི་ས་དང༌། ཉན་ཐོས་ཀྱི་ས་གཉིས་ཚང་བར་བཞུགས་སོ། ། ཏི་པ་ལ། རྣམ་པར་གཏན་ལ་དབབ་པ་བསྡུ་བ་ཚང་བར་བཞུགས། ཐི་པ་ལ། གཞི་བསྡུ་བ། འདུལ་བ་བསྡུ་བ། རྣམ་གྲངས་བསྡུ་བ། རྣམ་པར་བཤད་པའི་སྒོ་བསྡུ་བ་སྟེ། ས་སྡེ་ལྔ་ཡོངས་སུ་རྫོགས་པ་འཕགས་པ་ཐོགས་མེད་ཀྱིས་མཛད་པ་ཡེ་ཤེས་སྡེ་དང་ཀླུའི་རྒྱལ་མཚན་གྱི་འགྱུར་རྣམས་དང༌།
བྱང་སའི་འགྲེལ་པ་ཡོན་ཏན་འོད་ཀྱིས་མཛད་པ་ཚུལ་ཁྲིམས་རྒྱལ་བའི་འགྱུར། སྡོམ་པ་ཉི་ཤུ་པ་སློབ་དཔོན་ཙནྡྲ་གོ་མིས་མཛད་པ། སྡོམ་པ་ཉི་ཤུ་པའི་འགྲེལ་པ་སློབ་དཔོན་ཞི་བ་འཚོས་མཛད་པ་མཉྫུ་ཤྲིའི་འགྱུར། སྡོམ་པ་ཉི་ཤུ་པའི་དཀའ་འགྲེལ་བྱང་ཆུབ་བཟང་པོས་མཛད་པ་བྱང་ཆུབ་ཤེས་རབ་ཀྱི་འགྱུར་རྣམས་བཞུགས། དི་པ་ལ། བྱང་སའི་འགྲེལ་པ་སློབ་དཔོན་རྒྱ་མཚོ་སྤྲིན་གྱིས་མཛད་པ་ཚུལ་ཁྲིམས་རྒྱལ་བའི་འགྱུར་བཞུགས། ནི་པ་ལ། ཐེག་པ་ཆེན་པོ་བསྡུས་པ་འཕགས་པ་ཐོགས་མེད་ཀྱིས་མཛད་པ། ཐེག་བསྡུས་ཀྱི་འགྲེལ་པ་སློབ་དཔོན་དབྱིག་གཉེན་གྱིས་མཛད་པ་ཚུལ་ཁྲིམས་རྒྱལ་བའི་འགྱུར། ཐེག་བསྡུས་ཀྱི་བཤད་སྦྱར་ངོ་བོ་ཉིད་མེད་པས་མཛད་པ་ཡེ་ཤེས་སྡེའི་འགྱུར།
ཐེག་བསྡུས་ཀྱི་བཤད་སྦྱར་དོན་གསང་རྣམ་ཕྱེ་བསྒྱུར་འཕྲོ་རྣམས་བཞུགས། པི་པ་ལ། མངོན་པ་ཀུན་ལས་བཏུས་པ་འཕགས་པ་ཐོགས་མེད་ཀྱིས་མཛད་པ་ཡེ་ཤེས་སྡེའི་འགྱུར། ཀུན་ལས་བཏུས་ཀྱི་འགྲེལ་པ་སློབ་དཔོན་རྒྱལ་བའི་སྲས་ཀྱིས་མཛད་པ། འགྲེལ་པ་རྒྱལ་སྲས་མ་འགྱུར་ཆད་བསབས་ཤིང༌། ཉི་མ་རྒྱལ་མཚན་གྱིས་དག་པར་བསྒྱུར་བ་རྣམས་བཞུགས་སོ། ། ཕི་པ་ལ། ཕུང་པོ་ལྔའི་རབ་བྱེད་དབྱིག་གཉེན་གྱིས་མཛད་པ། ཕུང་པོ་ལྔའི་རབ་བྱེད་ཀྱི་འགྲེལ་པ་སློབ་དཔོན་དབྱིག་གཉེན་གྱིས་མཛད་པ་ཡེ་ཤེས་སྡེའི་འགྱུར། ཕུང་པོ་ལྔའི་རབ་བྱེད་ཀྱི་འགྲེལ་པ་བློ་བརྟན་གྱིས་མཛད་པ།
ཕུང་པོ་ལྔའི་རབ་བྱེད་ཀྱི་འགྲེལ་པ་ཡོན་ཏན་འོད་ཀྱིས་མཛད་པ་ཡེ་ཤེས་སྡེའི་འགྱུར། ཉི་ཤུ་པ་སློབ་དཔོན་དབྱིག་གཉེན་གྱིས་མཛད་པ། ཉི་ཤུ་པའི་འགྲེལ་པ་སློབ་དཔོན་དབྱིག་གཉེན་གྱིས་མཛད་པ། ཉི་ཤུ་པའི་འགྲེལ་པ་སློབ་དཔོན་དུལ་ལྷས་མཛད་པ་དཔལ་བརྩེགས་ཀྱི་འགྱུར། སུམ་ཅུ་པ་དབྱིག་གཉེན་གྱིས་མཛད་པ། སུམ་ཅུ་པའི་བཤད་པ་བློ་བརྟན་གྱིས་མཛད་པ་ཡེ་ཤེས་སྡེའི་འགྱུར། སེམས་ཙམ་གྱི་གཞུང་དབུ་མ་རྒྱན་དང༌། དེའི་འགྲེལ་པ་གཉིས་སློབ་དཔོན་ཤཱནྟི་པས་མཛད་པ་ཤཱཀྱ་འོད་ཀྱི་འགྱུར། ཕུང་པོ་ལྔའི་རབ་བྱེད་སློབ་དཔོན་ཟླ་བ་གྲགས་པས་མཛད་པ་ཚུལ་ཁྲིམས་རྒྱལ་བའི་འགྱུར་རྣམས་བཞུགས་སོ། ། བི་པ་ལ།
རྣམ་བཤད་རིག་པའི་མདོ་སྡེའི་དུམ་བུ་བརྒྱ་པ་མཉྫུ་ཤྲཱི་དྷརྨཱའི་འགྱུར། རྣམ་བཤད་རིག་པ་དབྱིག་གཉེན་གྱིས་མཛད་པ་དེ་ཝེནྡྲ་རཀྵི་ཏའི་འགྱུར། རྣམ་བཤད་རིག་པའི་འགྲེལ་པ་དེ་ཝེནྡྲ་རཀྵི་ཏའི་འགྱུར། ལས་གྲུབ་པའི་རབ་ཏུ་བྱེད་པ་དབྱིག་གཉེན་གྱིས་མཛད་པ། ལས་གྲུབ་པའི་འགྲེལ་པ་བློ་བཟང་ངང་ཚུལ་གྱིས་མཛད་པ་དཔལ་བརྩེགས་ཀྱི་འགྱུར་རྣམས་བཞུགས་སོ། ། མི་པ་ལ། ཐུབ་པ་དགོངས་རྒྱན་སློབ་དཔོན་ཨ་བྷ་ཡཱ་ཀ་རས་མཛད་པ་དཔང་ལོཙྪ་བ་བློ་གྲོས་བརྟན་པའི་འགྱུར་བཞུགས་སོ། ། ཙི་པ་ལ། སྤྱོད་པ་ལ་འཇུག་པའི་གཞུང་སློབ་དཔོན་ཞི་བ་ལྷས་མཛད་པ་བློ་ལྡན་ཤེས་རབ་ཀྱི་འགྱུར། སྤྱོད་འཇུག་གི་འགྲེལ་པ་ནག་པོ་པས་མཛད་པ་ཆོས་ཀྱི་ཤེས་རབ་ཀྱི་འགྱུར།
སྤྱོད་འཇུག་གི་འགྲེལ་པ་བཻ་རོ་ཙ་ནས་མཛད་པ། སྤྱོད་འཇུག་གི་འགྲེལ་པ་ཤེར་འབྱུང་བློ་གྲོས་ཀྱིས་མཛད་པ་ཆོས་གྲགས་ཀྱི་འགྱུར་རྣམས་བཞུགས་སོ། ། ཚི་པ་ལ། སྤྱོད་འཇུག་གི་མདོ་སྦྱོར་པྲ་ཛྙཱ་ཛྭ་ལ་ཀཱིརྟིས་མཛད་པ། སྤྱོད་འཇུག་གི་འགྲེལ་པ་བི་བྷཱུ་ཏི་ཙནྡྲས་མཛད་པ་དེ་ཉིད་ཀྱི་རང་འགྱུར། སྤྱོད་འཇུག་གི་དོན་བསྡུས་སློབ་དཔོན་ཆོས་སྐྱོང་གིས་མཛད་པ་ཚུལ་ཁྲིམས་རྒྱལ་བའི་འགྱུར། སྤྱོད་འཇུག་གི་བསྡུས་དོན་དོན་བཅུ་གཅིག་པ་ཚུལ་ཁྲིམས་རྒྱལ་བའི་འགྱུར། ཤེས་རབ་ལེའུའི་དཀའ་འགྲེལ་སྦྱངས་པའི་ཡོན་ཏན་བསྟན་པ་དཔལ་བརྩེགས་ཀྱི་འགྱུར་རྣམས་བཞུགས་སོ། ། ཛི་པ་ལ། བསླབ་པ་ཀུན་ལས་བཏུས་པ་རྩ་བ་སློབ་དཔོན་ཞི་བ་ལྷས་མཛད་པ།
བསླབ་པ་ཀུན་ལས་བཏུས་པ་ཆེན་པོ་ཞི་བ་ལྷས་མཛད་པ་ཡེ་ཤེས་སྡེའི་འགྱུར་ལ། བློ་ལྡན་ཤེས་རབ་ཀྱིས་བཅོས་པ། བསླབ་བཏུས་ཀྱི་དོན་བསྡུས་ཇོ་བོ་རྗེས་མཛད་པ། སྡིག་བཤགས་ཀྱི་ཆོ་ག་སློབ་དཔོན་ཞི་བ་ལྷས་མཛད་པ། ལྟུང་བ་སྤྱི་བཤགས་མར་མེ་མཛད་ཀྱིས་མཛད་པ་ཚུལ་ཁྲིམས་རྒྱལ་བའི་འགྱུར། བསླབ་པ་མེ་ཏོག་སྙེ་མ་བཻ་རོ་ཙ་ནས་མཛད་པ། གཞོན་ནུ་འབར་གྱི་འགྱུར་རྣམས་བཞུགས་སོ། ། ཝི་པ་ལ། བཤེས་པའི་སྤྲིང་ཡིག་སློབ་དཔོན་ཀླུ་སྒྲུབ་ཀྱིས་མཛད་པ་དཔལ་བརྩེགས་ཀྱི་འགྱུར། བཤེས་སྤྲིང་གི་འགྲེལ་པ་བློ་གྲོས་ཆེན་པོས་མཛད་པ་དཔལ་བརྩེགས་ཀྱི་འགྱུར།
གཏམ་བྱ་རིན་ཆེན་ཕྲེང་བ་ཀླུ་སྒྲུབ་ཀྱིས་མཛད་པ་དཔལ་བརྩེགས་ཀྱི་འགྱུར། རིན་ཆེན་ཕྲེང་བའི་འགྲེལ་པ་མི་ཕམ་བཤེས་གཉེན་གྱིས་མཛད་པ་དཔལ་བརྩེགས་ཀྱི་འགྱུར། རྨི་ལམ་ཡིད་བཞིན་ནོར་བུའི་གཏམ་སློབ་དཔོན་ཀླུ་སྒྲུབ་ཀྱིས་མཛད་པ་གྲགས་མཆོག་གི་འགྱུར། སྦྱིན་པའི་གཏམ། སྲིད་པ་ལས་འདས་པའི་གཏམ། ཡོན་ཏན་ཡོངས་སུ་བརྗོད་པའི་གཏམ་རྣམས་སློབ་དཔོན་ཀླུ་སྒྲུབ་ཀྱིས་མཛད་པ། ཚུལ་ཁྲིམས་ཀྱི་གཏམ་དབྱིག་གཉེན་གྱིས་མཛད་པ། ཚུལ་ཁྲིམས་ཀྱི་གཏམ་གྱི་འགྲེལ་པ་རབ་གསལ་གྲགས་ཀྱིས་མཛད་པ། ཚོགས་ཀྱི་གཏམ་སློབ་དཔོན་དབྱིག་གཉེན་གྱིས་མཛད་པ། མི་ཁོམ་པ་བརྒྱད་ཀྱི་གཏམ་རྟ་དབྱངས་ཀྱིས་མཛད་པ།
ཕྱིན་ཅི་ལོག་བཞི་སྤོང་བའི་གཏམ་མ་ཏི་ཙི་ཏྲས་མཛད་པ། རྩོད་པའི་དུས་ཀྱི་གཏམ་མ་ཏི་ཙི་ཏྲས་མཛད་པ། ལེགས་བཤད་རིན་ཆེན་ཟ་མ་ཏོག་ལྟ་བུའི་གཏམ་སློབ་དཔོན་དཔའ་བོས་མཛད་པ། སློབ་མ་ལ་སྤྲིངས་པ་ཙནྡྲ་གོ་མིས་མཛད་པ། སློབ་སྤྲིང་གི་དཀའ་འགྲེལ་བཻ་རོ་ཙ་ནས་མཛད་པ། སློབ་སྤྲིང་གི་འགྲེལ་པ་ཤེར་འབྱུང་བློ་གྲོས་ཀྱིས་མཛད་པ། རྒྱལ་པོ་ཀ་ནི་སྐ་ལ་སྤྲིངས་པ་མ་ཏི་ཙི་ཏྲས་མཛད་པ། དྲི་མ་མེད་པའི་དྲིས་ལན་རིན་ཆེན་ཕྲེང་བ་དོན་ཡོད་འཆར་གྱིས་མཛད་པ། འཕགས་པ་སྤྱན་རས་གཟིགས་དབང་ཕྱུག་གིས་དགེ་སློང་རབ་གསལ་གཞོན་ནུ་ལ་སྤྲིངས་པ། ཤེས་རབ་ཀྱི་སྤྲིང་ཡིག་པདྨ་རྡོ་རྗེས་མཛད་པ།
སེམས་རྣམ་པར་སྦྱངས་པའི་སྤྲིང་ཡིག་དགྲ་ལས་རྒྱལ་བས་མཛད་པ། བླ་མ་ལ་སྤྲིངས་པ་དགེ་སློང་དགོན་པ་བས་མཛད་པ། བུ་ལ་སྤྲིངས་པ་སཛྫ་ནས་མཛད་པ་རྣམས་སོ། ། དེ་ནས་སྤྱོད་ཕྱོགས་སུ་གྲགས་པ་ལ། སྐྱབས་འགྲོ་བདུན་ཅུ་པ་སློབ་དཔོན་ཟླ་བ་གྲགས་པས་མཛད་པ། སྐྱབས་འགྲོ་ཡན་ལག་དྲུག་པ་བི་མ་ལས་མཛད་པ། སྐྱབས་འགྲོ་བསྟན་པ་ཤཱཀྱ་ཤྲཱིས་མཛད་པ། བྱང་ཆུབ་སེམས་དཔའི་སྡོམ་པ་བཟུང་བའི་ཆོ་ག་འཇིགས་མེད་འབྱུང་གནས་སྦས་པས་མཛད་པ། སེམས་བསྐྱེད་དང་ཡི་དམ་བླང་བའི་ཆོ་ག་དགྲ་ལས་རྒྱལ་བས་མཛད་པ། སེམས་བསྐྱེད་དང་སྡོམ་པའི་ཆོ་ག་མར་མེ་མཛད་ཀྱིས་མཛད་པ།
དགེ་བའི་སྡོང་པོ་རཏྣ་ཀཱིརྟིས་མཛད་པ། དྲན་པ་ཉེར་གཞག་གི་ཚིག་ལེའུར་བྱས་པ་རྟ་དབྱངས་ཀྱིས་མཛད་པ། ལེགས་པའི་ལམ་བསྟན་པའི་ལམ་དཔའ་བོས་མཛད་པ། ཆོས་དང་ཆོས་སྨྲ་བ་ལ་གུས་པར་བྱ་བའི་གཏམ་འཚོ་སྦྱིན་གྱིས་མཛད་པ། ཆེད་དུ་བརྗོད་པའི་གཏམ་ཟླ་བ་གྲགས་པས་མཛད་པ། མི་རྟག་པའི་དོན་གྱི་གཏམ་དགའ་བའི་དབང་པོས་མཛད་པ། ཤེས་རབ་བརྩམ་པའི་དུས་ཀྱི་གཏམ་གཉིས་མེད་རྡོ་རྗེས་མཛད་པ། རྣལ་འབྱོར་སྤྱོད་པའི་བསམ་གཏན་ཀ་རོ་པས་མཛད་པ། ཕར་ཕྱིན་གྱི་བསྒོམ་རིམ་ཡེ་ཤེས་འབྱུང་གནས་ཟླ་བས་མཛད་པ། ཤེས་ཕྱིན་བསྡུས་པ་ཨཱརྻ་ཤྭ་རས་མཛད་པ།
ཤེས་ཕྱིན་གྱི་མན་ངག་ཤཱནྟི་པས་མཛད་པ་འགོས་ལྷ་བཙས་ཀྱི་འགྱུར་རྣམས་བཞུགས་སོ། ། ཞི་པ་ལ། ཇོ་བོ་ཆེན་པོ་རྗེས་མཛད་པའི་ཆོས་ཆུང་བརྒྱ་རྩ་གྲགས་པ་ལ། ཐོག་མར་བྱང་ཆུབ་ལམ་གྱི་སྒྲོན་མ། སྤྱོད་པ་བསྡུས་པའི་སྒྲོན་མ། བདེན་པ་གཉིས་ལ་འཇུག་པ། དབུ་མའི་མན་ངག་སྙིང་པོ་བསྡུ་བ། སྙིང་པོ་ངེས་པར་བསྡུ་བ། བྱང་ཆུབ་ཀྱི་སེམས་ནོར་བུའི་ཕྲེང་བ། བྱང་ཆུབ་སེམས་དཔའི་སྤྱོད་པ་མདོ་ཙམ་དུ་བྱ་བ།
སྤྱོད་པའི་གླུ། ཐེག་ཆེན་ལམ་གྱི་སྒྲུབ་ཐབས། ཐེག་ཆེན་ལམ་གྱི་སྒྲུབ་ཐབས་བསྡུས་པ་རང་གི་བྱ་བའི་རིམ་པ། མདོ་སྡེ་ཀུན་ལས་བཏུས་པའི་མན་ངག འཁོར་བ་ལས་ཡིད་འབྱུང་བའི་གླུ། མི་དགེ་བ་བཅུའི་ལམ་བསྟན་པ། ལས་རྣམ་པར་དབྱེ་བ། རྡོ་རྗེ་གདན་གྱི་གླུ། ཏིང་ངེ་འཛིན་ཚོགས་ཀྱི་ལེའུ། འཇིག་རྟེན་ལས་འདས་པའི་ཡན་ལག་བདུན་པ།
ཁ་ཏོན་དང་གླེགས་བམ་བཀླག་པའི་སྔོན་དུ་བྱ་བའི་ཆོ་ག ཕ་རོལ་ཏུ་ཕྱིན་པའི་ལུགས་ཀྱི་ཚ་ཚ་གདབ་པའི་ཆོ་ག བླ་མའི་བྱ་བའི་རིམ་པ། སེམས་བསྐྱེད་སྡོམ་པའི་ཆོ་ག་སྟེ། འདི་ཡན་ཆད་ཇོ་བོ་ཆེན་པོ་རྗེས་མཛད་པའོ། ། དེའི་རྗེས་སུ་བྱང་ཆུབ་སེམས་དཔའི་སྡོམ་པའི་ཆོ་ག་བྱང་བཟང་གིས་མཛད་པ། སེམས་བསྐྱེད་ཀྱི་ཆོ་ག་ཀླུ་སྒྲུབ་ཀྱིས་མཛད་པ། སེམས་བསྐྱེད་དང་ཡི་དམ་བླང་བའི་ཆོ་ག་དགྲ་ལས་རྒྱལ་བས་མཛད་པ། ལས་དང་པོ་བའི་སྤྱད་པ་དགྲ་ལས་རྒྱལ་བས་མཛད་པ། སེམས་སྦྱང་བའི་རིམ་པའི་སྤྲིང་ཡིག
དགྲ་ལས་རྒྱལ་བས་མཛད་པ་བཤེས་པའི་སྤྲིང་ཡིག སློབ་མ་ལ་སྤྲིངས་པ། རྒྱལ་པོ་ཀ་ནི་སྐ་ལ་སྤྲིངས་པ། དྲི་མ་མེད་པའི་དྲིས་ལན། རབ་གསལ་གཞོན་ནུ་ལ་སྤྲིང་ཡིག ཤེས་རབ་བརྒྱ་པ། དྲན་པ་ཉེར་གཞག་གི་ཚིག་ལེའུར་བྱས་པ། མི་དགེ་བ་བཅུའི་ལས་ལམ་བསྟན་པ་དང༌། དགེ་བ་བཅུའི་ལས་ཀྱི་ལམ་བསྟན་པ་གཉིས་རྟ་དབྱངས་ཀྱིས་མཛད་པ། མྱ་ངན་བསལ་བ།
གཞོན་ནུ་མ་བདུན་གྱི་རྟོགས་བརྗོད། ཡོན་ཏན་ཡོངས་སུ་བརྗོད་པའི་གཏམ། ཚུལ་ཁྲིམས་ཀྱི་གཏམ། ཚོགས་ཀྱི་གཏམ། མི་ཁོམ་པ་བརྒྱད་ཀྱི་གཏམ། ལེགས་པར་བཤད་པ་ཟ་མ་ཏོག་ལྟ་བུའི་གཏམ། ཕྱིན་ཅི་ལོག་བཞི་སྤོང་བའི་གཏམ། རྩོད་པའི་དུས་ཀྱི་གཏམ། དབེན་པའི་གཏམ། ཡན་ལག་བདུན་པའི་ཆོ་ག
སེམས་ཅན་མགུ་བར་བྱ་བའི་ཚིགས་བཅད། སྨོན་ལམ་བདུན་ཅུ་པ། དོན་དམ་བྱང་ཆུབ་སེམས་ཀྱི་བསྒོམ་ཚུལ། ཀུན་རྫོབ་བྱང་ཆུབ་སེམས་ཀྱི་བསྒོམ་ཚུལ། དཀོན་མཆོག་གསུམ་རྗེས་སུ་དྲན་པ། འདོད་ཡོན་ལྔའི་ཉེས་དམིགས་བཤད་པ། མདོ་སྡེ་རྟོག་པ་ཆེན་པོའི་ཆོ་ག དེ་བཞིན་གཤེགས་པའི་ཡི་གེ་བརྒྱ་པའི་ཆོ་ག མཎྜལ་གྱི་ཆོ་ག་སངས་རྒྱས་གསང་བས་མཛད་པ། མཎྜལ་གྱི་ཆོ་ག་དགྲ་ལས་རྒྱལ་བས་མཛད་པ།
མཎྜལ་གྱི་ཆོ་ག་རིན་ཆེན་འབྱུང་གནས་སྦས་པས་མཛད་པ། མཎྜལ་གྱི་ཆོ་ག་རྙོག་མེད་རྡོ་རྗེས་མཛད་པ། མཎྜལ་གྱི་ཆོ་ག་ཀཾ་པ་ལས་མཛད་པ། ཏིང་ངེ་འཛིན་ཚོགས་ཀྱི་ལེའུ་བྱང་ཆུབ་བཟང་པོས་མཛད་པ། ཏིང་ངེ་འཛིན་ཚོགས་ཀྱི་ལེའུ་ནག་པོ་པས་མཛད་པ། བསམ་གཏན་གྱི་ཆོས་དྲུག་ཨ་ཝ་དྷཱུ་ཏཱི་པས་མཛད་པ། དེའི་འགྲེལ་པ་དཱ་ན་ཤཱི་ལས་མཛད་པ། ཏིང་ངེ་འཛིན་གྱི་མི་མཐུན་པའི་ཕྱོགས་བསལ་བ། རྣལ་འབྱོར་རྟོག་པའི་གེགས་སེལ་བ་སངས་རྒྱས་གསང་བས་མཛད་པ། རྣལ་འབྱོར་གྱི་མཚན་ཉིད་བདེན་པ་བྱང་ཆུབ་བཟང་པོས་མཛད་པ།
རྣལ་འབྱོར་བསྒོམ་པ་ལ་འཇུག་པ་ཀ་མ་ལ་ཤཱི་ལས་མཛད་པ། རྣལ་འབྱོར་བསྒོམ་པའི་ལམ་ཡེ་ཤེས་སྙིང་པོས་མཛད་པ། རྣལ་འབྱོར་ལ་འཇུག་པ་ཕྱོགས་ཀྱི་གླང་པོས་མཛད་པ། མི་སྡུག་པ་བསྒོམ་པའི་རིམ་པ་ལུས་ཡོངས་སུ་བཅད་པའི་བསྒོམ་རིམ་ནག་པོ་ཞབས་ཀྱིས་མཛད་པ། ཕར་ཕྱིན་ཐེག་པའི་བསྒོམ་རིམ་ཡེ་ཤེས་གྲགས་པས་མཛད་པ། སངས་རྒྱས་རྗེས་སུ་དྲན་པ་བསྒོམ་པ་བློ་གྲོས་ཆེན་པོས་མཛད་པ། རྣལ་འབྱོར་ལ་འཇུག་པའི་མན་ངག་ཆོས་ཀྱི་དབང་པོས་མཛད་པ། ཤེས་ཕྱིན་བསྒོམ་པའི་མན་ངག་ཡེ་ཤེས་ཟླ་བས་མཛད་པ། ཆོས་ཀྱི་དབྱིངས་སུ་བལྟ་བའི་མན་ངག་ཇོ་བོས་མཛད་པ་ཚུལ་ཁྲིམས་རྒྱལ་བའི་འགྱུར་རྣམས་སོ། ། མདོ་ཀུན་ལས་བཏུས་པ་ཆེན་པོ་ཞེས་བྱ་བ་ཇོ་བོ་ཆེན་པོ་རྗེས་མཛད་པ་མདོ་སྡེ་འབར་གྱི་འགྱུར།
མདོ་ཀུན་ལས་བཏུས་པའི་དོན་བསྡུས་ཇོ་བོས་མཛད་པ། མདོ་ཀུན་ལས་བཏུས་པའི་མན་ངག་ཇོ་བོས་མཛད་པ། ལས་ཀྱི་སྒྲུབ་པ་རྣམ་པར་སྦྱོང་བའི་ཆོ་ག་ཇོ་བོས་མཛད་པ་རྣམས་བཞུགས་སོ། ། ཟི་པ་ལ། ཐུབ་པའི་སྐྱེས་རབས་སུམ་ཅུ་སོ་བཞི་པ་སློབ་དཔོན་དཔའ་བོས་མཛད་པ་མཉྫུ་ཤྲི་བརྨཱའི་འགྱུར། སྐྱེས་རབས་ཀྱི་འགྲེལ་པ་དྷརྨཱ་ཀཱིརྟིས་མཛད་པ་ཤཱཀྱ་བློ་གྲོས་ཀྱི་འགྱུར་བཞུགས་སོ། ། འི་པ་ལ། སྐྱེས་རབས་དཔག་བསམ་འཁྲི་ཤིང་ཤོང་སྟོན་གྱི་འགྱུར་བཞུགས་སོ། ། ཡི་པ་ལ། སྐྱེས་རབས་ཀྱི་ཕྲེང་བ་སློབ་དཔོན་སེང་གེ་ཞབས་འབྲིང་པས་མཛད་པ་ཚུལ་ཁྲིམས་འབྱུང་གནས་ཀྱི་འགྱུར།
གཞོན་ནུ་མ་བདུན་གྱི་རྟོགས་བརྗོད་རྒྱས་པ་གསང་བ་བྱིན་གྱིས་མཛད་པ་རིན་ཆེན་བཟང་པོའི་འགྱུར། གསེར་མདོག་གི་རྟོགས་བརྗོད་རིན་ཆེན་བཟང་པོའི་འགྱུར། དགའ་བའི་བཤེས་གཉེན་གྱི་རྟོགས་བརྗོད་ཤཱཀྱ་འོད་ཀྱི་འགྱུར། ཀུ་ན་ལིའི་རྟོགས་བརྗོད་རིན་ཆེན་བཟང་པོའི་འགྱུར། དགྲ་བཅོམ་པ་དགེ་འདུན་འཕེལ་གྱི་ལུང་བསྟན་པ། མྱ་ངན་མེད་པའི་སྒོ་ནས་ཀླུ་བརྟུལ་བ་ཤཱཀྱ་འོད་ཀྱི་འགྱུར། དཔེའི་ཕྲེང་བ་རིན་ཆེན་བཟང་པོའི་འགྱུར། ལིའི་ཡུལ་ལུང་བསྟན་པ། གནས་བརྟན་སྤྱན་དྲངས་ཚུལ་རྣམས་བཞུགས་སོ།། །། ད་ནི་བཀའ་དང་པོ་བདེན་པ་བཞི་བསྟན་པའི་ཆོས་ཀྱི་འཁོར་ལོའི་དགོངས་འགྲེལ་ལ།
ལྟ་བའི་ཆ་གཏན་ལ་འབེབས་པའི་གཞུང་དང༌། སྤྱོད་པའི་ཆ་གཏན་ལ་འབེབས་པའི་གཞུང་གཉིས་ཀྱི་དང་པོ་ནི། རི་པ་ལ། འཇིག་རྟེན་གདགས་པའི་མདོ། རྒྱུ་གདགས་པ་ཡེ་ཤེས་སྡེའི་འགྱུར། ལས་གདགས་པ་ཡེ་ཤེས་སྡེའི་འགྱུར། རྒྱུ་གདགས་པའི་དོན་རིགས་པ་ཡེ་ཤེས་སྡེའི་འགྱུར། ཚིགས་སུ་བཅད་པ་བསྡུས་པ་སློབ་དཔོན་དབྱིག་གཉེན་གྱིས་མཛད་པ། དེའི་འགྲེལ་པ་སློབ་དཔོན་དབྱིག་གཉེན་གྱིས་མཛད་པ། མངོན་པ་ལ་འཇུག་པ།
སྙིང་པོ་ཀུན་ལས་བཏུས་པ་ཡེ་ཤེས་སྡེའི་འགྱུར་རྣམས་བཞུགས་སོ། ། ལི་པ་ལ། ཆོས་མངོན་པ་མཛོད་ཀྱི་གཞུང་དང༌། འགྲེལ་པ་སློབ་དཔོན་དབྱིག་གཉེན་གྱིས་མཛད་པ་གཉིས་བཞུགས། ཤི་སི་གཉིས་ལ། མངོན་པ་མཛོད་ཀྱི་འགྲེལ་བཤད། སློབ་དཔོན་རྒྱལ་པོའི་སྲས་གྲགས་པ་བཤེས་གཉེན་གྱིས་མཛད་པ་དང༌། མཛོད་ཀྱི་དཀའ་འགྲེལ་གང་བ་སྤེལ་གྱིས་མཛད་པ་ཉུང་ངུ་ཉི་མ་གྲགས་ཀྱི་འགྱུར་རྣམས་བཞུགས་སོ། ། ཧི་ཨི་གཉིས་ལ། མངོན་པ་མཛོད་ཀྱི་འགྲེལ་བཤད་གང་བ་སྤེལ་གྱིས་མཛད་པ་ཉི་མ་གྲགས་ཀྱི་འགྱུར་བཞུགས།
ཀུ་པ་ལ། མངོན་པ་མཛོད་ཀྱི་འགྲེལ་པ་སློབ་དཔོན་ཞི་གནས་ལྷས་མཛད་པ་ཤེས་རབ་འོད་ཟེར་གྱི་འགྱུར་བཞུགས། ཁུ་པ་ལ། མཛོད་ཀྱི་འགྲེལ་པ་སློབ་དཔོན་ཕྱོགས་གླང་གིས་མཛད་པ་འཇམ་དཔལ་གཞོན་ནུའི་འགྱུར། མཛོད་ཀྱི་འགྲེལ་པ་མདོ་དང་མཐུན་པ་སློབ་དཔོན་འདུལ་བཟང་གིས་མཛད་པ་བཞུགས། གུ་པ་ལ། ཆེད་དུ་བརྗོད་པའི་ཚོམ་དགྲ་བཅོམ་པ་ཆོས་སྐྱོབ་ཀྱིས་མཛད་པ་དཔལ་བརྩེགས་ཀྱི་འགྱུར། ཆེད་དུ་བརྗོད་པའི་ཚོམ་གྱི་འགྲེལ་པ་པྲཛྙཱ་ཝརྨས་མཛད་པ་ཤཱཀྱ་བློ་གྲོས་ཀྱི་འགྱུར་རྣམས་བཞུགས་སོ། ། ངུ་ཅུ་གཉིས་ལ། ཆོས་འཁོར་གསུམ་དང༌།
གྲུབ་མཐའ་བཞིས་བསྡུས་པའི་གཞུང་རྣམས་རིག་པས་གཏན་ལ་འབེབས་པ་ལ། དེ་ཁོ་ན་ཉིད་བསྡུས་པའི་གཞུང་སློབ་དཔོན་ཞི་བ་འཚོས་མཛད་པ་ལྷ་བླ་མ་ཡེ་ཤེས་འོད་ཀྱིས་བསྒྱུར་བ་དང༌། དེའི་འགྲེལ་པ་སློབ་དཔོན་ཀ་མ་ལ་ཤཱི་ལས་མཛད་པ་གྲགས་མཆོག་ཤེས་རབ་ཀྱིས་བསྒྱུར་བ་བཞུགས་སོ།། །། གཉིས་པ་ཆོས་འཁོར་དང་པོའི་སྤྱོད་པའི་ཆ་གཏན་ལ་འབེབས་པའི་གཞུང་ལ། དཀའ་འགྲེལ་དང༌། དགོངས་འགྲེལ་གྱི་བསྟན་བཅོས་གཉིས་ལས། དང་པོ་ནི། ཆུ་པ་ལ། སོ་སོ་ཐར་པའི་མདོའི་འགྲེལ་པ་ཡོན་ཏན་ཕུན་ཚོགས་མར་གྲགས་པ། དགེ་སློང་མའི་སོ་སོ་ཐར་པའི་མདོའི་འགྲེལ་པ་རྣམས་བཞུགས།
ཇུ་པ་ལ། སོ་སོ་ཐར་པའི་མདོའི་གཞུང་འགྲེལ་བམ་པོ་ཉེར་བདུན་པ་ཀླུའི་རྒྱལ་མཚན་གྱི་འགྱུར་བཞུགས་སོ། ། ཉུ་ཏུ་གཉིས་ལ། སོ་སོ་ཐར་པའི་རྒྱ་ཆེར་འགྲེལ་པ་བམ་པོ་ལྔ་བཅུ་པ་ཀླུའི་རྒྱལ་མཚན་གྱི་འགྱུར་བཞུགས་སོ། ། ཐུ་པ་ལ། འདུལ་བ་བསྡུས་པ་ཁྱད་པར་བཤེས་གཉེན་གྱིས་མཛད་པ་ཤཱཀྱ་བཤེས་གཉེན་གྱི་འགྱུར། སོ་སོ་ཐར་པའི་མདོའི་འགྲེལ་པ་མི་བརྗེད་དྲན་བྱེད་རྣམས་བཞུགས། དེ་ནས་བཤད་ལུང་གི་འགྲེལ་པ་ནི། དུ་པ་ལ། ལུང་བཞིའི་འགྲེལ་པ་འཕྲོ་ཅན།
རྣམ་འབྱེད་ཀྱི་འགྲེལ་པ་སློབ་དཔོན་དུལ་ལྷས་མཛད་པ་ཀླུའི་རྒྱལ་མཚན་གྱི་འགྱུར་རྣམས་བཞུགས་སོ། ། ནུ་པ་ལ། གཞུང་བླ་མའི་འགྲེལ་པ་དུམ་བུ། ལུང་ཕྲན་ཚེགས་ཀྱི་འགྲེལ་པ་སློབ་དཔོན་ཚུལ་ཁྲིམས་སྐྱོང་གིས་མཛད་པ་དགེ་བའི་བློ་གྲོས་ཀྱི་འགྱུར་རྣམས་བཞུགས། གཉིས་པ་ལུང་སྡེ་བཞིའི་དགོངས་འགྲེལ་གྱི་བསྟན་བཅོས་ནི། པུ་པ་ལ། འདུལ་བ་མདོ་རྩ་སློབ་དཔོན་ཡོན་ཏན་འོད་ཀྱིས་མཛད་པ་ཀླུའི་རྒྱལ་མཚན་གྱི་འགྱུར། མདོ་རྩའི་འགྲེལ་པ་ཉིད་ཀྱི་རྣམ་བཤད་དུ་གྲགས་པའི་སྟོད་བཞུགས། ཕུ་པ་ལ། ཉིད་ཀྱི་རྣམ་བཤད་ཀྱི་སྨད་དང༌།
ལས་བརྒྱ་རྩ་གཅིག་པ་སློབ་དཔོན་ཡོན་ཏན་འོད་ཀྱིས་མཛད་པ་ཀླུའི་རྒྱལ་མཚན་གྱི་འགྱུར་རྣམས་བཞུགས་སོ། ། བུ་མུ་གཉིས་ལ། མདོ་རྩ་བའི་རྒྱ་ཆེར་འགྲེལ་པ། སློབ་དཔོན་ཆོས་ཀྱི་བཤེས་གཉེན་གྱིས་མཛད་པ་ཀླུའི་རྒྱལ་མཚན་གྱི་འགྱུར་བཞུགས། ཙུ་པ་ལ། མདོ་རྩའི་འགྲེལ་ཆུང་སློབ་དཔོན་ཡོན་ཏན་འོད་ཀྱིས་མཛད་པ་བཞུགས། ཚུ་པ་ལ། མདོ་རྩའི་འགྲེལ་པ་སློབ་དཔོན་ཤེས་རབ་བྱེད་པས་མཛད་པ། འདུལ་བ་སུམ་བརྒྱ་པའི་གཞུང་སློབ་དཔོན་ཤཱཀྱ་འོད་ཀྱིས་མཛད་པ། སུམ་བརྒྱ་པའི་རང་འགྲེལ་འོད་ལྡན་དེ་ཝེནྡྲ་རཀྵི་ཏའི་འགྱུར་རྣམས་བཞུགས་སོ། །
ཛུ་པ་ལ། འདུལ་བ་མེ་ཏོག་ཕྲེང་རྒྱུད། འཕགས་པ་ས་གའི་ལྷས་མཛད་པ་ཤེས་རབ་གྲགས་ཀྱི་འགྱུར། འདུལ་བ་དྲི་བའི་ཚིག་ལེའུར་བྱས་པ་དང༌། དེའི་འགྲེལ་པ་གཉིས་དགེ་ལེགས་བཤེས་གཉེན་གྱིས་མཛད་པ་དཔལ་བརྩེགས་ཀྱི་འགྱུར། འདུལ་བ་བྱ་བའི་ཕུང་པོ་བསྒྱུར་འཕྲོ། འདུལ་བ་སུམ་བརྒྱ་པའི་འགྲེལ་པ་དུལ་བའི་ལྷས་མཛད་པ་དགེ་བའི་བློ་གྲོས་ཀྱི་འགྱུར། ཀ་རི་ཀ་ལྔ་བཅུ་པ་ཀླུ་སྒྲུབ་ཀྱིས་མཛད་པ་ཡེ་ཤེས་སྡེའི་འགྱུར། ཀ་རི་ཀ་ལྔ་བཅུ་པའི་འགྲེལ་པ་སློབ་དཔོན་ཀ་མ་ལ་ཤཱི་ལས་མཛད་པ། དགེ་ཚུལ་གྱི་བྱ་བ།
གཞུང་ཐ་དད་པ་རིམ་པར་བཀླག་པའི་འཁོར་ལོ་ལས། སྡེ་པ་ཐ་དད་བསྟན་པ་རྣམས་དུལ་ལྷས་མཛད་པ། གཞུང་ལུགས་ཀྱི་བྱེ་བྲག་བཀོད་པ་དབྱིག་བཤེས་ཀྱིས་མཛད་པ་བཟང་སྐྱོང་གི་འགྱུར། སྡེ་པ་ཐ་དད་པ་རྣམ་པར་བཤད་པ་བྷ་བྱས་མཛད་པ་ཚུལ་ཁྲིམས་རྒྱལ་བའི་འགྱུར། དགེ་སློང་གི་དང་པོའི་ལོ་དྲི་བ་པདྨ་འབྱུང་གནས་ཀྱིས་མཛད་པ། དགེ་ཚུལ་གྱི་དང་པོའི་ལོ་དྲི་བ། དགེ་ཚུལ་གྱི་བསླབ་པའི་གཞི་མདོ་དགེ་ལེགས་བཤེས་གཉེན་གྱིས་མཛད་པ་གཞོན་ནུ་མཆོག་གི་འགྱུར། གླེང་གཞི་དང་གང་ཟག་བསྡུས་པའི་གཞུང་བ་ལ་ཤྲིས་མཛད་པ་གཞོན་དུ་མཆོག་གི་འགྱུར། དགེ་བསྙེན་གྱི་སྡོམ་པ་བརྒྱད་པ་རྩ་བ་དང་འགྲེལ་པ་གཉིས་པུཎྱེ་ཤྲཱིས་མཛད་པ། དར་མ་གྲགས་ཀྱིས་བསྒྱུར་བ་རྣམས་བཞུགས་སོ། །
དེ་ལྟར་ཆོས་འཁོར་རིམ་པ་གསུམ་དང་ལྡན་པའི་མདོའི་འགྲེལ་པ་དང༌། དགོངས་འགྲེལ་གྱི་གཞུང་ཇི་སྙེད་པ་རྣམས་བཀོད་ནས། ད་ནི་གཏན་ཚིགས་རིག་པ་ཚད་མའི་སྐོར་ལ། ཝུ་པ་ལ། སློབ་དཔོན་ཕྱོགས་ཀྱི་གླང་པོས་མཛད་པའི་ཚད་མ་ཀུན་ལས་བཏུས་པའི་རྩ་བ། དེའི་རང་འགྲེལ་གཉིས་ཞ་མ་སེང་རྒྱལ་གྱི་འགྱུར། རིག་པ་ལ་འཇུག་པའི་སྒོ་གྲགས་པ་རྒྱལ་མཚན་གྱི་འགྱུར། དུས་གསུམ་བརྟག་པ་ཚུལ་ཁྲིམས་རྒྱལ་མཚན་གྱི་འགྱུར། གཏན་ཚིགས་འཁོར་ལོ་དྷརྨཱ་ཨཱ་ལོ་ཀེའི་འགྱུར། སློབ་དཔོན་ཕྱོགས་ཀྱི་གླང་པོའི་གཞུང་རྣམ་གྲངས་ལྔ་དང༌།
སློབ་དཔོན་ཆོས་ཀྱི་གྲགས་པས་མཛད་པའི་ཚད་མ་རྣམ་པར་འགྲེལ་པ་ཆོས་རྗེ་ས་སྐྱ་པཎྜི་ཏའི་འགྱུར། ཚད་མ་རྣམ་པར་ངེས་པ་ལོཙྪ་བ་བློ་ལྡན་ཤེས་རབ་ཀྱི་འགྱུར། རིགས་པའི་ཐིགས་པ་བློ་ལྡན་ཤེས་རབ་ཀྱི་འགྱུར། གཏན་ཚིགས་ཐིགས་པ་དཔལ་བརྩེགས་ཀྱི་འགྱུར། འབྲེལ་པ་བརྟག་པ་བནྡེ་ནམ་མཁའི་འགྱུར། རྒྱུད་གཞན་གྲུབ་པའི་རབ་ཏུ་བྱེད་པ། རྩོད་པའི་རིག་པ་ཤོང་བློ་བརྟན་གྱི་འགྱུར། རྣམ་འགྲེལ་ལེའུ་དང་པོའི་འགྲེལ་པ་ཡོངས་སུ་རྫོགས་པ་སྟེ། དཔལ་ལྡན་ཆོས་ཀྱི་གྲགས་པའི་གཞུང་བདུན་རྣམས་བཞུགས་སོ། ། ཞུ་པ་ལ།
རྣམ་འགྲེལ་ལེའུ་དང་པོའི་རང་འགྲེལ་གྱི་སྟོད། འགྱུར་རྙིང་འཕྲོ་ཅན། རྣམ་འགྲེལ་ལེའུ་གཉིས་པ་མན་ཆད་ཀྱི་འགྲེལ་པ། སློབ་དཔོན་ལྷ་དབང་བློས་མཛད་པ་དགེ་བའི་བློ་གྲོས་ཀྱི་འགྱུར་རྣམས་བཞུགས་སོ། ། ཟུ་འུ་གཉིས་ལ། རྣམ་འགྲེལ་ལེའུ་དང་པོའི་རང་འགྲེལ། ལེའུ་གཉིས་པ་མན་ཆད་ལྷ་དབང་བློས་མཛད་པ་དང་བཅས་པ་རྣམས་ཀྱི་འགྲེལ་བཤད། སློབ་དཔོན་ཤཱཀྱ་བློས་མཛད་པ་དགེ་བའི་བློ་གྲོས་ཀྱི་འགྱུར་བཞུགས་སོ། ། ཡུ་རུ་གཉིས་ལ། ཚད་མ་རྣམ་འགྲེལ་གྱི་འགྲེལ་བཤད་རྒྱན།
སློབ་དཔོན་ཤེས་རབ་འབྱུང་གནས་སྦས་པས་མཛད་པ་བློ་ལྡན་ཤེས་རབ་ཀྱི་འགྱུར་བཞུགས་སོ། ། ལུ་ཤུ་གཉིས་ལ། རྣམ་འགྲེལ་གྱི་རྒྱན་གྱི་འགྲེལ་བཤད་སློབ་དཔོན་རྒྱལ་བ་ཅན་གྱིས་མཛད་པ་བྱང་ཆུབ་ཤེས་རབ་ཀྱི་འགྱུར་བཞུགས་སོ། ། སུ་པ་ལ། རྣམ་འགྲེལ་རྒྱན་གྱི་ལེའུ་དང་པོའི་འགྲེལ་བཤད། སློབ་དཔོན་ཡ་མ་རིས་མཛད་པ་བློ་ལྡན་ཤེས་རབ་ཀྱི་འགྱུར་བཞུགས་སོ། ། ཧུ་པ་ལ། རྣམ་འགྲེལ་ལེའུ་གཉིས་པ་དང་གསུམ་པའི་འགྲེལ་པ། སློབ་དཔོན་ཉི་མ་སྦས་པས་མཛད་པ་བཞུགས་སོ། ། ཨུ་པ་ལ།
རྣམ་འགྲེལ་ལེའུ་དང་པོའི་སྟོད་ཀྱི་འགྲེལ་བཤད། སློབ་དཔོན་བྲམ་ཟེ་ཆེན་པོས་མཛད་པ་བཞུགས་སོ། ། ཀེ་པ་ལ། རིགས་ཐིགས་ཀྱི་ཕྱོགས་སྔ་མ་བཤད་པ་སློབ་དཔོན་ཀ་མ་ལ་ཤི་ལས་མཛད་པ་དཔལ་བརྩེགས་ཀྱི་འགྱུར། རིགས་ཐིག་ཀྱི་དོན་བསྡུས་ཛི་ན་མི་ཏྲས་མཛད་པ་ཡེ་ཤེས་སྡེའི་འགྱུར། རིགས་ཐིགས་ཀྱི་འགྲེལ་པ་སློབ་དཔོན་ཆོས་མཆོག་གིས་མཛད་པ་དྷརྨཱ་ཨཱ་ལོ་ཀེའི་འགྱུར། རིགས་ཐིགས་ཀྱི་འགྲེལ་པ་སློབ་དཔོན་དུལ་བ་ལྷས་མཛད་པ་ཡེ་ཤེས་སྡེའི་འགྱུར། དམིགས་པ་བརྟག་པ་སློབ་དཔོན་ཕྱོགས་ཀྱི་གླང་པོས་མཛད་པ། དམིགས་པ་བརྟག་པའི་རྒྱ་ཆེར་བཤད་པ་སློབ་དཔོན་དུལ་བའི་ལྷས་མཛད་པ་དཔལ་བརྩེགས་ཀྱི་འགྱུར། ཚད་མ་རྣམ་པར་ངེས་པའི་འགྲེལ་པ་ཡེ་ཤེས་དཔལ་བཟང་པོས་མཛད་པ་ཆོས་ཀྱི་བརྩོན་འགྲུས་ཀྱི་འགྱུར།
ཚད་མ་རྣམ་པར་ངེས་པའི་འགྲེལ་པ། སློབ་དཔོན་ཆོས་མཆོག་གིས་མཛད་པའི་ལེའུ་དང་པོ་རྣམས་བཞུགས། ཁེ་པ་ལ། རྣམ་ངེས་ལེའུ་གཉིས་པ་དང༌། གསུམ་པའི་འགྲེལ་པ་སློབ་དཔོན་ཆོས་མཆོག་གིས་མཛད་པ་བློ་ལྡན་ཤེས་རབ་ཀྱི་འགྱུར་བཞུགས། གེ་པ་ལ། གཏན་ཚིགས་ཐིགས་པའི་འགྲེལ་པ་སློབ་དཔོན་དུལ་ལྷས་མཛད་པ་དཔལ་བརྩེགས་ཀྱི་འགྱུར། གཏན་ཚིགས་ཐིགས་པའི་འགྲེལ་པ་བྲམ་ཟེ་ཨརྫ་ཊས་མཛད་པ། འགྲེལ་པ་བརྟག་པའི་འགྲེལ་པ་ལྷ་དབང་བློས་མཛད་པ། འགྲེལ་པ་བརྟག་པའི་རྒྱ་ཆེར་བཤད་པ་སློབ་དཔོན་དུལ་ལྷས་མཛད་པ་བནྡེ་ནམ་མཁའི་འགྱུར།
འབྲེལ་པ་བརྟག་པའི་འགྲེལ་པ། བྲམ་ཟེ་ཤང་ཀ་ར་ནནྡས་མཛད་པ་དགའ་བའི་རྡོ་རྗེའི་འགྱུར་རྣམས་བཞུགས་སོ། ། ངེ་པ་ལ། རྒྱུད་གཞན་གྲུབ་པའི་འགྲེལ་བཤད་སློབ་དཔོན་དུལ་ལྷས་མཛད་པ་དཔལ་བརྩེགས་ཀྱི་འགྱུར། རྩོད་རིགས་ཀྱི་འགྲེལ་པ་བསྒྱུར་འཕྲོ་གཅིག རྩོད་རིགས་ཀྱི་འགྲེལ་པ་སློབ་དཔོན་ཞི་བ་འཚོས་མཛད་པ་འཕགས་པ་ཤེས་རབ་དང་འབྲོ་སེང་དཀར་གྱི་འགྱུར། རྒྱུ་འབྲས་ངོ་བོ་གྲུབ་པ་ཛྙཱ་ན་ཤྲིས་མཛད་པ་ཤཱཀྱ་འོད་ཀྱི་འགྱུར། བྱིས་པ་འཇུག་པའི་རྟོག་གེ་དགྲ་ལས་རྒྱལ་བས་མཛད་པ་སུཾ་པ་ལོཙྪ་བའི་འགྱུར། ཆོས་དང་ཆོས་ཅན་གཏན་ལ་ཕབ་པ་ཛེ་ཏཱ་རིས་མཛད་པ། གཏན་ཚིགས་ཀྱི་དེ་ཁོ་ན་ཉིད་བསྟན་པ་ཛེ་ཏཱ་རིས་མཛད་པ་ཤཱཀྱ་འོད་ཀྱི་འགྱུར།
ནང་གི་ཁྱབ་པ་རིན་ཆེན་འབྱུང་གནས་ཞི་བས་མཛད་པ་ཤཱཀྱ་འོད་ཀྱི་འགྱུར། རྣམ་རིག་ཙམ་དུ་གྲུབ་པ་རིན་ཆེན་འབྱུང་གནས་ཞི་བས་མཛད་པ་ཤེས་རབ་བརྩེགས་ཀྱི་འགྱུར། ཕྱི་རོལ་དོན་གྲུབ་དགེ་སྲུང་གིས་མཛད་པ་དཔལ་བརྩེགས་ཀྱི་འགྱུར། ཐམས་ཅད་མཁྱེན་པ་གྲུབ་པ། ཐོས་པ་བརྟག་པ། གཞན་སེལ་བརྟག་པ། དབང་ཕྱུག་འཇིགས་པ་རྣམས་དགེ་སྲུང་གིས་མཛད་པ། ཚད་མ་བརྟག་པ་ཆེ་བ་སློབ་དཔོན་ཆོས་མཆོག་གིས་མཛད་པ་བློ་ལྡན་ཤེས་རབ་ཀྱི་འགྱུར། ཚད་མ་བརྟག་པ་ཆུང་བ་ཆོས་མཆོག་གིས་མཛད་པ་བློ་ལྡན་ཤེས་རབ་ཀྱི་འགྱུར། གཞན་སེལ་གྱི་རབ་ཏུ་ཕྱེད་པ།
སྐད་ཅིག་མ་འཇིགས་པ་གྲུབ་པ་རྣམས་སློབ་དཔོན་ཆོས་མཆོག་གིས་མཛད་པ་བློ་ལྡན་ཤེས་རབ་ཀྱི་འགྱུར། སྐད་ཅིག་མ་འཇིགས་པ་གྲུབ་པའི་འགྲེལ་པ་བྲམ་ཟེ་མུ་ཏིག་བུམ་པས་མཛད་པ་གྲགས་མཆོག་ཤེས་རབ་ཀྱི་འགྱུར། སེལ་བ་གྲུབ་པ་ཆུང་བ། སེལ་བ་གྲུབ་པ་ཆེ་བ་གཉིས་ཤང་ཀ་རཱ་ནནྡས་མཛད་པ་བློ་ལྡན་ཤེས་རབ་ཀྱི་འགྱུར་རྣམས་བཞུགས་སོ། ། དེ་ནས་སྒྲ་རིག་པའི་སྐོར་ནི། ཅེ་པ་ལ། སྒྲའི་བསྟན་བཅོས་ཙནྡྲ་པའི་གཞུང༌། ཉེར་བསྒྱུར་ཉི་ཤུ་པའི་འགྲེལ་པ་ཙནྡྲ་གོ་མིས་མཛད་པ་ཉི་མ་རྒྱལ་མཚན་གྱི་འགྱུར། སྒྲ་ཀ་ལ་པའི་གཞུང་གྲགས་པ་རྒྱལ་མཚན་གྱི་འགྱུར། སྒྲ་ཀ་ལ་པའི་འགྲེལ་པ་བགྲོད་དཀའ་སེང་གེས་མཛད་པ་གྲགས་པ་རྒྱལ་མཚན་གྱི་འགྱུར།
སྨྲ་བ་ཀུན་ལ་འཇུག་པ་དང༌། དེའི་འགྲེལ་པ་གཉིས་སུ་བྷ་ཥ་ཀཱིརྟིས་མཛད་པ། རབ་ཏུ་སྦྱོར་བའི་སྒོའི་འགྲེལ་པ། བསྒྱུར་འཕྲོ་གཅིག ལྡོག་པ་བསྡུས་པའི་རྩ་བ་དང༌། འགྲེལ་པ་སློབ་དཔོན་ནི་བི་དྷརྨཱས་མཛད་པ། སྨྲ་སྒོ་མཚོན་ཆ་སྨྲྀ་ཏིས་མཛད་པ། དེའི་རང་འགྲེལ་དུ་གྲགས་པ་གཅིག་སུ་ཝནྟ་དཔྱལ་ལོཙྪ་བས་བསྒྱུར་བ་དང༌། སྔོན་གྱི་སྒྲ་སྦྱོར་བམ་པོ་གཉིས་མར་གྲགས་པ་རྣམས་བཞུགས་སོ། ། ཅེ་པ་གཉིས་པ་ལ།
སྒྲ་ཀ་ལ་པའི་འགྲེལ་པ་ཇོ་བོ་དྲག་འབྱོར་གྱིས་མཛད་པ་དཔང་བློ་གྲོས་བརྟན་པ་དང་ལོཙྪ་བ་བྱང་ཆུབ་རྩེ་མོས་བསྒྱུར། ཨུཎ་རྒྱས་པར་བཤད་པ་ལོཙྪ་བ་རྡོ་རྗེ་རྒྱལ་མཚན་གྱིས་བསྒྱུར་བ་རྣམས་བཞུགས་སོ། ། ཆེ་པ་ལ། སངས་རྒྱས་ཀྱིས་མཛད་པ་བཅུ་གཉིས་སྙན་ངག་ཏུ་སྦྱར་བ་སློབ་དཔོན་རྟ་དབྱངས་ཀྱིས་མཛད་པ། སྙན་ངག་མེ་ལོང་སློབ་དཔོན་དབྱུག་པ་ཅན་གྱིས་མཛད་པ་ཤོང་བློ་བརྟན་གྱི་འགྱུར། གཏམ་རྒྱུད་ལྔ་པའི་སྙན་ངག་ཁྱབ་འཇུག་དཔལ་གྱིས་མཛད་པ། རིན་ཆེན་བཟང་པོའི་འགྱུར་ཏེ་སྙན་ངག་གི་གཞུང་གསུམ་མོ། ། སྡེབ་སྦྱོར་གྱི་བསྟན་བཅོས་རིན་ཆེན་འབྱུང་གནས་སློབ་དཔོན་ཤཱནྟི་པས་མཛད་པ་གྲགས་པ་རྒྱལ་མཚན་གྱི་འགྱུར། འཇིག་རྟེན་གསུམ་ཀུན་དུ་དགའ་བའི་ཟློས་གར་ཙནྡྲ་གོ་མིས་མཛད་པ་གྲགས་པ་རྒྱལ་མཚན་གྱི་འགྱུར། ཀླུ་ཀུན་དུ་དགའ་བའི་ཟློས་གར་དགའ་བའི་ལྷས་མཛད་པ།
ཤོང་གི་འགྱུར་ཏེ་ཟློས་གར་གྱི་གཞུང་གཉིས་སོ། ། དེ་ནས་གསོ་བ་རིག་པའི་སྐོར་ལ། འཚོ་བའི་མདོ་འཕགས་པ་ཀླུ་སྒྲུབ་ཀྱིས་མཛད་པ། སྨན་སྦྱོར་བ་བརྒྱ་པ་འཕགས་པ་ཀླུ་སྒྲུབ་ཀྱིས་མཛད་པ་ཤོང་གི་འགྱུར་ཏེ་གསོ་བ་རིག་པའི་གཞུང་གཉིས་སོ། ། ཡན་ལག་བརྒྱད་པ་རྩ་འགྲེལ་གཉིས་གླེགས་བམ་ཆེས་པས་འོག་ཏུ་བྲིས་སོ། ། དེ་ནས་བཟོ་རིག་པའི་སྐོར་ལ། སངས་རྒྱས་ཀྱི་སྐུ་གཟུགས་ཀྱི་མཚན་ཉིད། དེའི་འགྲེལ་པ་དྲང་སྲོང་ཨེ་དྲའི་བུས་མཛད་པ་གྲགས་པ་རྒྱལ་མཚན་གྱི་འགྱུར་ཏེ་གཉིས་སོ། ། དེ་ནས་འཇིག་རྟེན་ལུགས་ཀྱི་བསྟན་བཅོས་ནི། རྟེན་འབྲེལ་བཅུ་གཉིས་ཀྱི་གཙུག་ལག་འཕགས་པ་ཀླུ་སྒྲུབ་ཀྱིས་མཛད་པ་འགོས་ལྷས་བཙས་ཀྱི་འགྱུར།
དྲང་སྲོང་གར་གྷའི་ལྟས་བཤད་པའི་གཙུག་ལག་ལེའུ་བཅོ་ལྔ་པ། གཟའ་སྐར་གྱི་བཟང་ངན་བརྟག་པ་མདོ་ལས་བཏུས་པ། ལུགས་ཀྱི་བསྟན་བཅོས། སྐྱེ་བོ་གསོ་ཐིག་འཕགས་པ་ཀླུ་སྒྲུབ་ཀྱིས་མཛད་པ་ཡེ་ཤེས་སྡེའི་འགྱུར། ཤེས་རབ་བརྒྱ་པ་འཕགས་པ་ཀླུ་སྒྲུབ་ཀྱིས་མཛད་པ་དཔལ་བརྩེགས་ཀྱི་འགྱུར་ཏེ། ལུགས་ཀྱི་བསྟན་བཅོས་བཅོ་ལྔ་བཞུགས་སོ། ། ཇེ་པ་ལ། སྨན་ཡན་ལག་བརྒྱད་པའི་གཞུང༌། སློབ་དཔོན་ཕ་ཁོལ་གྱིས་མཛད་པ་རིན་ཆེན་བཟང་པོའི་འགྱུར་བཞུགས་སོ། ། ཉེ་ཏེ་གཉིས་ལ།
སྨན་ཡན་ལག་བརྒྱད་པའི་འགྲེལ་པ་ཟླ་ཟེར་སློབ་དཔོན་ཟླ་བ་ལ་དགའ་བས་མཛད་པ་ལོཙྪ་བ་རིན་ཆེན་བཟང་པོའི་འགྱུར་བཞུགས་སོ། ། ཐེ་པ་ལ། བོད་ཀྱི་ལོཙྪ་བ་ཆེན་པོ་རྣམས་ཀྱིས་མཛད་པའི་བསྟན་བཅོས་དཔེ་དཀོན་པ་རྣམས་ཇི་ལྟར་རྙེད་པ་བཞིན་བྲིས་པ་ལ། མདོ་སྡེ་སྣ་ཚོགས་ལས་བཏུས་པའི་གསུང་རབ་རིན་པོ་ཆེའི་གཏམ་ཞེས་བྱ་བ། ལོཙྪ་བ་ཆེན་པོ་དཔལ་བརྩེགས་ཀྱིས་མཛད་པ། ཆོས་ཀྱི་རྣམ་གྲངས་ཀྱི་བརྗེད་བྱང་ཆེན་མོ་དཔལ་བརྩེགས་ཀྱིས་མཛད་པ། ལྟ་བའི་རིམ་པའི་མན་ངག་དཔལ་བརྩེགས་ཀྱིས་མཛད་པ། སེམས་ཀྱི་ཉམས་ལེན་མདོར་བསྡུས་ནས་བརྗོད་པ། ལྷག་མཐོང་བསྐྱེད་པའི་ཐབས། འདི་གཉིས་ལ་མཛད་བྱང་མི་སྣང༌།
ཤེར་སྙིང་གི་འགྲེལ་པ་ལོཙྪ་བ་བཻ་རོ་ཙ་ནས་མཛད་པ། བོད་རྗེ་འབངས་ལ་བརྫངས་པ་ལོཙྪ་བ་དཔལ་དབྱངས་ཀྱིས་མཛད་པ། བཟང་སྤྱོད་ཀྱི་འགྲེལ་པ་གཞི་སྦྱོར་མ་ལོཙྪ་བ་ཆེན་པོ་ཡེ་ཤེས་སྡེས་མཛད་པ་རྣམས་སོ། ། དེ་ནས་སྦྱིན་བདག་གི་དགེ་བའི་རྩ་བ་བྱང་ཆུབ་ཏུ་ཡོངས་སུ་བསྔོ་བ་དང༌། བཀྲ་ཤིས་པའི་ཆེད་དུ་དེ་དག་གི་ཚིགས་སུ་བཅད་པ་རྣམས་བྲིས་པ་ལ། གཏམ་བྱ་རིན་ཆེན་ཕྲེང་བ་ལས་བཏུས་པའི་སྨོན་ལམ་ཉི་ཤུ་པ་བྱང་ཆུབ་འབྱུང་བའི་སྨོན་ལམ་ཀླུ་སྒྲུབ་ཀྱིས་མཛད་པ། སྨོན་ལམ་བདུན་ཅུ་པ་སློབ་དཔོན་གཞན་ལ་ཕན་པའི་དབྱངས་དགོན་པ་བས་མཛད་པ་དཔལ་གྱི་ལྷུན་པོའི་འགྱུར། བཙུན་པ་ཟླ་བའི་སྨོན་ལམ་ཉི་མ་རྒྱལ་མཚན་གྱི་འགྱུར། རྒྱལ་བའི་ལམ་འཇུག་ལས་འབྱུང་བའི་སྨོན་ལམ་བུདྡྷ་ཤྲཱི་ཛྙཱ་ནས་མཛད་པ། རིགས་ཀྱི་སྨོན་ལམ་མར་མེ་མཛད་ཀྱིས་མཛད་པ།
སྤྱོད་འཇུག་བསྔོ་བའི་ལེའུ། བཙུན་པ་རྟ་དབྱངས་ཀྱི་བསྔོ་བ་དཱ་ན་ཤཱི་ལའི་འགྱུར། བོད་ཀྱི་མཁན་པོ་བླ་ཆེན་དགོངས་པ་རབ་གསལ་གྱིས་མཛད་པའི་བསྔོ་བ་ཆེན་མོ་རྣམས་སོ། ། དཀོན་མཆོག་གསུམ་གྱི་བཀྲ་ཤིས་ཀྱི་ཚིགས་སུ་བཅད་པ། འཕགས་པ་ཀླུ་སྒྲུབ་ཀྱིས་མཛད་པའི་བཀྲ་ཤིས་མཚན་མང་དུ་གྲགས་པ་ཡེ་ཤེས་སྡེའི་འགྱུར། སངས་རྒྱས་རབ་བདུན་ཀྱི་བཀྲ་ཤིས། དཀོན་མཆོག་གསུམ་གྱི་བཀྲ་ཤིས་རིགས་མི་འདྲ་བ་གསུམ། རིགས་གསུམ་མགོན་པོའི་བཀྲ་ཤིས་ཀྱི་ཚིགས་སུ་བཅད་པ་རྣམས་བཞུགས་སོ། ། དེ་ལྟར་བདེ་བར་གཤེགས་པའི་གསུང་རབ་མདོའི་ཕྱོགས་ཀྱི་དགོངས་འགྲེལ། འཕགས་པའི་ཡུལ་ནས་གངས་ཅན་གྱི་ཁྲོད་དུ་སྔ་ཕྱི་ཇི་སྙེད་གཅིག་འགྱུར་བ་དེ་སྙེད་ཐམས་ཅད་ཕྱོགས་གཅིག་ཏུ་གླེགས་བམ་ཏུ་བསྡེབས་པ་བསྟན་བཅོས་འགྱུར་རོ་ཅོག་འདི།
དད་པ་དང་ཤེས་རབ་དང་བསོད་ནམས་ཀྱི་དཔལ་གྱིས་མངོན་པར་མཐོ་ཞིང༌། གཅིག་ཏུ་དགེ་བ་ལ་ཐུགས་གཞོལ་བ་རྒྱལ་བའི་སྲས་ཀྱི་རྣམ་ཐར་ལྷུར་ལེན་པ། དྲུང་ཆེན་ཨ་མགོན་བཟང་པོས་སྦྱིན་པ་རྣམ་བཞི་རྫོགས་པར་ཡོངས་སུ་ཚང་བའི་ཚུལ་གྱིས་ལེགས་པར་བསྒྲུབས་ཤིང༌། རབ་ཏུ་གནས་པའི་ཆོ་ག་རྣམ་པར་དག་པས་མཐར་ཕྱིན་པར་གྲུབ་པའོ།། །། རྨད་བྱུང་དགེ་བ་འདི་དང་དགེ་བ་གཞན། ། མ་ལུས་བློ་ཡི་གཅིག་ཏུ་རབ་བསྡུས་ནས། ། མ་གྱུར་འགྲོ་བས་བྱང་ཆུབ་ཐོབ་སླད་དུ། ། བླ་མེད་རྫོགས་པའི་སངས་རྒྱས་ཐོབ་པར་ཤོག ། གནས་སྐབས་ཀུན་དུ་བསྟན་པའི་དཔལ་གྱུར་པ། ། གྲགས་དང་བསོད་ནམས་དགེ་བས་མངོན་མཐོ་བ། །
སྦྱིན་བདག་སྐུ་མཆེད་སྲས་དང་བཙུན་མོར་བཅས། ། སླད་ནས་འབྱོན་འགྱུར་ཞལ་ངོ་ཐམས་ཅད་ཀུན། ། སྐུ་ཚེ་ལྷུན་པོ་ལྟ་བུར་ཆེར་བརྟན་ཞིང༌། ། དཔལ་འབྱོར་རྒྱ་མཚོ་བཞིན་དུ་ངང་གིས་འདུ། ། སྙན་གྲགས་ཉི་ཟླ་ལྟ་བུར་ཆེར་གསལ་བས། ། རྒྱལ་སྲིད་འཛིན་མའི་ཁྱོན་ལྟར་རྒྱས་གྱུར་ཅིག ། མཐུན་པའི་གྲོགས་བྱེད་རྣམས་དང་ཞལ་ཏ་བ། ། ཞུས་དག་མཁན་དང་ཡི་གེ་པ་ལ་སོགས། ། དགེ་བའི་ཕྱོགས་འདིར་ཞུགས་པ་ཇི་སྙེད་པ། ། དེ་སྙེད་ཐམས་ཅད་སངས་རྒྱས་སར་འགྲོ་ཤོག །
སངས་རྒྱས་བཀྲ་ཤིས་སྐུ་གསུམ་དཔལ་གྱིས་མཐོང༌། ། དམ་ཆོས་བཀྲ་ཤིས་བདེན་གཉིས་ཡོན་ཏན་ལྡན། ། དགེ་འདུན་བཀྲ་ཤིས་བསླབ་གསུམ་ཡོན་ཏན་འབྱོར། ། སྐྱབས་གསུམ་དམ་པས་བཀྲ་ཤིས་དེང་འདིར་ཤོག ། ཐེག་པ་ཆེན་པོ་མདོ་ཡི་ཕྱོགས་ཀྱི་བསྟན་བཅོས་འགྱུར་རོ་འཚལ་གྱི་དཀར་ཆག་འདི་ནི། ཤཱཀྱའི་དགེ་སློང་ཀུན་དགའ་བཟང་པོས་རབ་བྱུང་གི་ལོ་སྨལ་པོ་ཟླ་བའི་ཡར་ཚེས་བཅོ་ལྔ་ལ། གློ་བོའི་ས་ཡི་ཆ་དཔལ་བྲག་དཀར་ཐེག་ཆེན་གླིང་གི་གཙུག་ལག་ཁང་ཆེན་པོར་བྲིས་པའོ། ། འདིས་དམ་པའི་ཆོས་ཕྱོགས་ཐམས་ཅད་དུ་དར་ཞིང་རྒྱས་པར་གྱུར་ཅིག། །།
༄། །རྗེ་བཙུན་ས་སྐྱ་པའི་བཀའ་འབུམ་གྱི་དཀར་ཆག་བཞུགས་སོ།། ༈ །ཨོཾ་སྭ་སྟི་སིདྡྷཾ།
རྗེ་བཙུན་ས་སྐྱ་པ་འགྲན་ཟླ་དང་བྲལ་བའི་གྲུབ་ཆེན་གསུམ་གྱི་གསུང་རབ་རིན་པོ་ཆེ་རྣམས་ཀྱི་མཚན་གྱི་རྣམ་གྲངས་གསལ་བར་བཤད་པ་དཀར་ཆག་རིན་པོ་ཆེའི་ལྡེ་མིག་ཞེས་བྱ་བ། བླ་མ་དམ་པའི་ཞབས་ལ་སྤྱི་བོས་གུས་པས་ཕྱག་འཚལ་ལོ། ། བརྩེ་ཆེན་གང་གིས་འགྲོ་ཀུན་དགའ་བའི་དམ་ཆོས་སྙིང་པོ་མཆོག་བརྙེས་པས། ། ཕུན་ཚོགས་བསོད་ནམས་མཁྱེན་པའི་རྩེ་མོར་ལེགས་བཤད་འོད་སྟོང་རབ་རྒྱས་ཤིང༌། ། གྲགས་པའི་འོད་དཀར་ཕྱོགས་བཅུར་གསལ་བས་བསྟན་པའི་རྒྱལ་མཚན་ལེགས་འཛིན་པ། ། སྐྱེ་དགུའི་འདྲེན་པ་ས་སྐྱ་པར་གྲགས་རྒྱལ་བ་གཉིས་པ་རྣམས་ལ་འདུད། ། གང་གི་གསུང་རབ་ཉིན་མོར་བྱེད་པ་ཡིས། ། བསྟན་པ་པདྨོའི་ཚལ་བརྒྱ་ཁ་འབྱེད་ཅིང༌། ། ཉེས་བཤད་མུན་པའི་དྲྭ་བ་མཐར་མཛད་པ། ། ལེགས་བཤད་རིན་ཆེན་ཕུང་པོའི་གླེགས་བམ་རྣམས། །
ལྷག་བསམ་དག་པས་ཇི་ལྟར་འབྲི་ཚུལ་དང༌། ། གྲངས་དང་གོ་རིམ་སྡེ་ཚན་ལ་སོགས་པ། ། ཡིན་ལུགས་ཇི་བཞིན་བསྒྲུབས་པའི་དཀར་ཆག་རྣམས། ། ལེགས་པར་བཤད་ཀྱིས་དོན་གཉེར་དགའ་བས་ཉོན། ། འདིར་གཡེང་བ་མེད་པར་རྩེ་གཅིག་ཏུ་བསྒྲུབས་པའི་བརྟུལ་ཞུགས་ཀྱིས་རྗེ་བཙུན་འཇམ་པའི་དབྱངས་དང༌། དཔལ་སྟོབས་ཀྱི་མགོན་པོས་བྱིན་གྱིས་བརླབས་པས་ཤེས་བྱའི་དཀྱིལ་འཁོར་མཐའ་དག་ལ་བསྙེངས་པ་མི་མངའ་བའི་མཁྱེན་རབ་དང༌། རྣམ་པར་དག་པའི་ཐུགས་རྗེ་ཆེན་པོ་དང་ལྡན་པ་རྗེ་བཙུན་ས་སྐྱ་པ་ཆེན་པོ་ཀུན་དགའ་སྙིང་པོ་དང༌། དེ་ཉིད་ཀྱི་སྲས་ཀྱི་ཐུ་བོ་སྐུ་ཚེ་དཔག་ཏུ་མེད་པར་གནས་ལྔ་རིག་པའི་པཎྜི་ཏ་བར་མ་ཆད་པར་གྱུར་པས། སྐུ་ཚེ་འདིར་རྩོད་པ་དང་བྲལ་བའི་དགེ་བའི་བཤེས་གཉེན་བདེ་བར་གཤེགས་པའི་གསུང་རབ་རབ་འབྱམས་པ་བློ་གྲོས་ཕྱོགས་མེད་དུ་རྒྱས་པ། སློབ་དཔོན་རིན་པོ་ཆེ་བསོད་ནམས་རྩེ་མོ་དང༌།
ཡང་སྲིད་བདུན་དུ་འཕགས་པ་འཇམ་དཔལ་གྱིས་བྱིན་གྱིས་བརླབས་པས་རྒྱལ་བའི་གསུང་རབ་མཐའ་དག་ལ་མི་འཇིགས་པའི་སྤོབས་པ་ཐོབ་ཅིང༌། གཟུངས་དང༌། མངོན་པར་ཤེས་པ་དང༌། མཐུ་སྟོབས་ལ་སོགས་པ་ཡོན་ཏན་རིན་པོ་ཆེ་དུ་མ་ལ་དབང་འབྱོར་པའི་རྣལ་འབྱོར་གྱི་དབང་ཕྱུག་མཁས་པ་ཆེན་པོ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ཏེ། དེ་ལྟར་ཁམས་གསུམ་གྱི་བླ་མ་དུས་གསུམ་གྱི་རྒྱལ་བའི་གདུང་འཚོབ་དཔལ་ལྡན་ས་སྐྱ་པའི་བླ་མ་གོང་མ་གསུམ་ཞེས། སའི་སྟེང་རྒྱ་མཚོའི་མཐའ་ཀླས་ཀྱི་བར་དུ་མཁས་ཤིང་གྲུབ་པ་བརྙེས་པའི་དབང་ཕྱུག་ཏུ་རྣམ་པར་གྲགས་པ་ཞིག་གོ ། གྲུབ་པའི་དབང་ཕྱུག་སློབ་དཔོན་འདི་གསུམ་གྱིས་མཛད་པའི་གསུང་རབ་རིན་པོ་ཆེ་རྣམས་ནི། མ་རྟོགས་པ་དང༌། ལོག་པར་རྟོག་པ་དང༌། ཐེ་ཚོམ་གྱི་དྲི་མ་མཐའ་དག་དང་བྲལ་ཞིང་བདེ་བར་གཤེགས་པའི་གསུང་རབ་མཐའ་དག་གི་དོན་ཇི་ལྟར་ཡིན་པ་བཞིན་གསལ་བར་སྟོན་པ།
སྐལ་ལྡན་གྱི་སྐྱེས་བུ་བྱང་ཆུབ་ཏུ་བགྲོད་པའི་མན་ངག་རིན་པོ་ཆེ་ཁོ་ན་ཡིན་པས་བདག་ལེགས་སུ་འདོད་པའི་སྐྱེས་བུ་བློ་གྲོས་ཅན་རྣམས་ཀྱིས་འདི་དག་འབྲི་བ་དང༌། ཉན་པ་དང༌། འཆད་པ་དང༌། དོན་བསྒོམ་པ་ལ་བརྩོན་པར་བྱ་བར་རིགས་པ་ཡིན་ནོ། ། དེའི་ཕྱིར་བློ་གྲོས་དང་བརྩོན་འགྲུས་དང་དད་པ་ཕུན་སུམ་ཚོགས་པས་རྒྱལ་བའི་གསུང་རབ་སྤྱི་དང༌། བྱེ་བྲག་ཏུ་རྡོ་རྗེ་ཐེག་པའི་རྒྱུད་སྡེ་ཆེན་པོ་བཞི་དགོངས་འགྲེལ་དང་བཅས་པ་ལ་ལེགས་པར་སྦྱངས་ཤིང༌། ཚུལ་ཁྲིམས་དང་བསྒྲུབས་པའི་ནོར་གྱིས་རྒྱུད་ཕྱུག་པ་བླ་མ་ཀུན་དགའ་གཞོན་ནུས་དད་པ་ཆེན་པོས་ཀུན་ནས་བསླངས་ཏེ། བསྟན་པ་རིན་པོ་ཆེ་རྒྱས་པར་བྱ་བའི་ཆེད་དུ། ལ་བ་ལྷ་ཁང་སྟེང་གི་གཙུག་ལག་ཁང་ནས་འབུལ་བ་དང་ཟང་ཟིང་གི་ལོངས་སྤྱོད་གྱ་ནོམ་པ་དང་བཅས་ཏེ། རང་གི་ཚ་བོ་དད་པ་དང་ཚུལ་ཁྲིམས་དང་ལྡན་པའི་བཤེས་གཉེན་གཞོན་ནུ་བཟང་པོ་ཞེས་བྱ་བ་དམ་པའི་ཆོས་ཀྱི་ཆེད་དུ་དཔལ་ལྡན་ས་སྐྱའི་ཆོས་གྲྭ་ཆེན་པོར་བརྫངས་ཏེ།
རྩ་བའི་བླ་མ་དང་སློབ་དཔོན་དུ་གྱུར་པའི་དགེ་བའི་བཤེས་གཉེན་རྣམས་ལ་ལོངས་སྤྱོད་ཀྱི་མཆོད་པ་རབ་ཏུ་མང་པོ་ཕུལ་ཞིང༌། བྱེ་བྲག་ཏུ་གསུང་རབ་རིན་པོ་ཆེ་འདི་རྣམས་མེ་ཕོ་རྟའི་ལོ་འཕགས་པའི་ཡུལ་ན་ཟིལ་གནོན་གྱི་ལོ་ཞེས་གྲགས་པའི་དབྱར་ཟླ་གསུམ་དང༌། སྟོན་ཟླ་གོང་མ་གཉིས་ལ་ལེགས་པར་བསྒྲུབས་ཤིང་ཞུས་དག་བྱས་པ་ཡིན་ནོ། ། དེ་ལ་ཐོག་མར་རེ་ཞིག ཀ་པ་ལ། རྗེ་ས་སྐྱ་པ་ཆེན་པོའི་གསུང་རབ་རྣམས་བཞུགས་པ་ལ། རྒྱུད་སྡེ་སྤྱིའི་རྣམ་གཞག བརྟག་གཉིས་ཀྱི་ས་བཅད། བརྟག་གཉིས་ཀྱི་ཚིག་འགྲེལ། གུར་གྱི་ཐོ་ཡིག
གུར་གྱི་བཤད་པའི་ཆིངས། རྡོ་རྗེའི་གླུའི་བཤད་པ། རྩ་ཡི་མངོན་རྟོགས་ཀྱི་བཤད་པའི་དཀའ་འགྲེལ། རྡོ་རྗེ་སྙིང་འགྲེལ་གྱི་ཡིག་སྣ། སྒྲུབ་ཐབས་མཚོ་སྐྱེས་ཀྱི་ས་བཅད། སློབ་དཔོན་མཚོ་སྐྱེས་ཀྱི་ལོ་རྒྱུས། བདག་མེད་མའི་བྱིན་བརླབ་འདི་རྗེ་བཙུན་རིན་པོ་ཆེས་མཛད་པ་ཡིན་ཀྱང༌། མ་དཔེ་ལ་འདིར་ཤོར་བ་ལྟར་བྲིས་འདུག་གོ ། མཚོ་སྐྱེས་ཀྱི་བཤད་པ་ཚིགས་བཅད་མ། གུར་གྱི་རྒྱུད་ཀྱི་ཟིན་བྲིས།
གུར་གྱི་དབང་གི་བཤད་པ། རྒྱུད་ཀྱི་དཀའ་གནས་བཤད་པ། སམྦུ་ཊའི་རྒྱུད་ཀྱི་དགའ་འགྲེལ། རྫོགས་རིམ་གྱི་མན་ངག རྒྱུད་ཕྱི་མའི་བཤད་པ་གཉིས། སམྦུ་ཊའི་རྡོར་དབྱིངས་ཀྱི་དཀྱིལ་ཆོག ཀྱེ་རྡོ་རྗེའི་གདན་གྱི་རྣམ་དག སྔོན་འབྱུང་གི་རྣམ་འཕྲུལ། ཌོམྦི་ཧེ་རུ་ཀས་མཛད་པའི་དེ་ཉིད་བཅུ་པའི་དཀའ་འགྲེལ། ཀག་ཆོལ་གྱི་སྒྲུབ་ཐབས།
རིན་ཆེན་རྡོ་རྗེས་མཛད་པའི་འགྲེལ་པ། བདེ་མཆོག་རྩ་རྒྱུད་ཀྱི་ལེ་འགྲེལ། ས་བཅད། དཀའ་འགྲེལ། བདེ་མཆོག་ནག་པོ་པའི་དཀྱིལ་ཆོག་གི་ཡིག་སྣ། འདི་ཐེ་ཚོམ་ཅན་ཡིན་གསུང༌། ནག་པོ་གཞུང་དྲུག་གི་ཊཱི་ཀ་དང་མན་ངག་ནག་འབུམ་དུ་གྲགས་པ་ལ། སློབ་དཔོན་སྤྱོད་པའི་རྡོ་རྗེའི་ལོ་རྒྱུས། གཞུང་དྲུག་སྤྱིའི་རྣམ་གཞག དཀྱིལ་ཆོག
སྒྲུབ་ཐབས། སྦྱིན་སྲེག གསང་བའི་དེ་ཁོ་ན་ཉིད་གསལ་བ། ཨོ་ལ་པ་ཏི། དཔྱིད་ཐིག་རྣམས་ཀྱི་ས་བཅད་རེ་རེ། རས་བྲིས་ལ་བརྟེན་པའི་དཀྱིལ་ཆོག མངོན་རྟོགས་ཀྱི་གསལ་བྱེད། སྦྱིན་སྲེག་གི་ཊཱི་ཀ དེའི་ལག་ལེན། གསང་བའི་དེ་ཁོ་ན་ཉིད་གསལ་བའི་ཊཱི་ཀ
ཨོ་ལ་པ་ཏིའི་རྣམ་བཤད། ཨོ་ལ་པ་ཏིའི་མན་ངག དཔྱིད་ཐིག་གི་ཊཱི་ཀ་རྣམས་སོ། ། འཇིགས་བྱེད་རྟོག་བདུན་ཀྱི་ཊཱི་ཀ སྒྲོལ་མ་བཅུ་བདུན་མའམ། བཅུ་གསུམ་མའི་དཀྱིལ་ཆོག མན་ངག་གཅེས་བསྡུས་སུ་གྲགས་པ་ལ། བིརྺ་པའི་སྒྲུབ་ཐབས་སོགས་མན་ངག་གི་རྣམ་གྲངས་བཞི་བཅུ་ཞེ་དྲུག་ཕྱོགས་གཅིག་ཏུ་བྲིས་པ། གུར་གྱི་ཁྲོ་བཅུའི་གདམས་ངག བྷ་ཡ་ནའི་གདམས་ངག
བླ་མ་སྐྱུ་ར་ཨ་སྐྱབས་ལ་ཞུ་ཡིག བུམ་གཏེར་གཞུག་ཚུལ་གྱི་མན་ངག་རྣམས་བཞུགས་སོ། ། ཁ་པ་ལ། སློབ་དཔོན་རིན་པོ་ཆེའི་གསུང་རབ་བཞུགས་པ་ལ། རྗེ་ས་སྐྱ་པ་ཆེན་པོ་ལ་བསྟོད་པ། ལམ་འབྲས་བརྒྱུད་པའི་གསོལ་འདེབས། རྒྱ་སྒོམ་ཚུལ་ཁྲིམས་གྲགས་པ་ལ་སྤྲིང་ཡིག སློབ་དཔོན་ཕྱྭ་པ་ལ་བསྟོད་པ། རྒྱུད་སྡེ་སྤྱིའི་རྣམ་གཞག་ཆོས་རྗེ་པས་ཞུས་དག་མཛད་པ། བརྟག་གཉིས་ཀྱི་ས་བཅད།
རྒྱུད་ཀྱི་རྣམ་བཤད་ཉི་མའི་འོད་ཟེར། སམྦུ་ཊའི་རྒྱུད་ཀྱི་ས་བཅད། སམྦུ་ཊའི་ཊཱི་ཀ་གནད་ཀྱི་གསལ་བྱེད། གཉིས་པའི་རབ་བྱེད། གཉིས་པའི་ཊཱི་ཀ སྒྲུབ་ཐབས་མཚོ་སྐྱེས་ཀྱི་ཊཱི་ཀ ནས་གླིང་མའི་ལུགས་ཀྱི་ཀྱེ་རྡོ་རྗེའི་དབང་ཆོག ཌོམྦི་ཧེ་རུ་ཀའི་ལུགས་ཀྱི་ཀྱེ་རྡོ་རྗེའི་དབང་ཆོག བཟང་པོ་ཡོངས་བཟུང་གི་རབ་གནས་དང༌། སྦྱིན་སྲེག་གི་ཆོ་གའི་ཊཱི་ཀ་རྣམས་བཞུགས་སོ། །
ག་པ་ལ། ཀྱེ་རྡོ་རྗེའི་མན་ངག་ལུགས་ཀྱི་མངོན་རྟོགས་རྒྱས་པ། དབང་གི་ཆུ་བོ། རབ་གནས་བཟང་དྲུག ཞི་བའི་སྦྱིན་སྲེག བདག་མེད་མའི་དབང་གི་ཐོ་ཡིག བདེ་མཆོག་དྲིལ་བུ་པའི་སྒྲུབ་ཐབས། དྲིལ་བུ་པའི་དབང་གི་བྱ་བའི་ཊཱི་ཀ ལོ་ནག་གི་མཆོད་ཕྲེང༌། གཙུག་ཏོར་རྣམ་རྒྱལ་གྱི་རྟོག་པའི་ཊཱི་ཀ་དང་ས་བཅད།
སེང་གེ་སྒྲའི་སྒྲུབ་སྐོར། དོན་ཡོད་ཞགས་པའི་ལོ་རྒྱུས། དོན་ཞགས་རྒྱུད་ཆུང་གི་ས་བཅད། ལྷ་ལྔའི་བསྟོད་པ། དོན་ཡོད་ཞགས་པའི་མདོའི་འགྲེལ་པ། རྡོ་རྗེ་གདན་པའི་མན་ངག་ཆོས་དྲུག མི་གཡོ་བ་སྔོན་པོའི་ཆོས་སྐོར་གདམས་ངག་དང་བཅས་པ། དེ་ལ་ཉེ་བར་མཁོ་བའི་སྲུང་འཁོར་གྱི་རྒྱ་གཞུང་ཡང་ཞོར་ལ་བྲིས་སོ། ། གཏོར་ཆེན་གྱི་ཆོ་ག སྤྱོད་འཇུག་གི་ཊཱི་ཀ
ཆོས་ལ་འཇུག་པའི་སྒོ། བྱིས་པ་བདེ་བླག་ཏུ་འཇུག་པ་རྣམས་བཞུགས་ཤིང༌། པུསྟི་ཁ་ལོང་པའི་ཆེད་དུ་བདེ་མཆོག་རྩ་རྒྱུད་ཀྱི་ཊཱི་ཀ་མུ་ཏིག་ཕྲེང་བ་ཞེས་བྱ་བ། བླ་ཆེན་མལ་དང༌། རྗེ་ས་ཆེན་གཉིས་ཀར་གྱི་སློབ་མ་རྗེ་བཙུན་སྐུ་མཆེད་གཉིས་ཀར་གྱི་སློབ་དཔོན་བླ་མ་གཉན་ཕུལ་ཆུང་བས་མཛད་པ་ཡང་བཞུགས་སོ། ། ང་པ་ལ། རྗེ་བཙུན་རིན་པོ་ཆེའི་གསུང་རབ་བཞུགས་པ་ལ། ལམ་འབྲས་བླ་མ་བརྒྱུད་པའི་གསོལ་འདེབས། རྗེ་ས་ཆེན་གྱི་རྣམ་ཐར། བླ་མ་ལྔ་བཅུ་པའི་ཊཱི་ཀ
ཚར་གསུམ་ཁུགས་པའི་མན་ངག བརྟག་གཉིས་ཀྱི་རྣམ་བཤད་དག་ལྡན། རྒྱུད་གསུམ་གྱི་མངོན་རྟོགས་རིན་པོ་ཆེའི་ལྗོན་ཤིང་སྟོང་ཐུན་ས་བཅད། རྒྱུད་སྡེའི་དུམ་བུ། རྡོ་རྗེ་གུར་གྱི་ས་བཅད། འགྲེལ་པ་གུར་གྱི་རྒྱན། གུར་གྱི་ཐིག་གི་ཆོ་ག ཀྱེ་རྡོ་རྗེའི་མངོན་རྟོགས་ཡན་ལག་དྲུག་པ། བདག་མེད་མའི་མངོན་རྟོགས། བྱིན་རླབས་ཀྱི་བརྒྱུད་པ་མ་ཉམས་པར་བསྐུར་བ།
ཚོགས་འཁོར་གྱི་ཆོ་ག ལས་བཞིའི་སྦྱིན་སྲེག རྡོ་རྗེ་དྲིལ་བུ་དང༌། བགྲང་ཕྲེང་གི་དེ་ཉིད། རྒ་སྟོན་རྡོ་རྗེ་གྲགས་པ་ལ་གདམས་པ། རྒྱུད་འབུམ་གྱི་དཀར་ཆག བླ་མ་གོང་མའི་ཆོས་སྐོར་གྱི་དཀར་ཆག ཀྱེ་རྡོ་རྗེའི་ཆོས་སྐོར་གྱི་དཀར་ཆག དབང་གི་སྔོན་འགྲོའི་སེམས་བསྐྱེད་ཀྱི་ཆོ་ག རིན་ཆེན་འབར་བའི་ས་བཅད།
དུས་ཐ་མའི་ཆོ་ག་གཞན་ཕན་བདུད་རྩི། ཀྱེ་རྡོ་རྗེའི་བསྟོད་པ་དཎྜ་ཀ བདག་མེད་མ་ལྷ་མོ་བཅོ་ལྔའི་བསྟོད་པ། ཀྱེ་རྡོ་རྗེའི་དཀྱིལ་འཁོར་གྱི་བཀྲ་ཤིས་རྣམས་བཞུགས་སོ། ། ཅ་པ་ལ། ཧེ་རུ་ཀའི་བྱུང་ཚུལ། བདེ་མཆོག་ལོ་ཧི་པའི་མངོན་རྟོགས། བདེ་མཆོག་ལོ་ཧི་པའི་དཀྱིལ་ཆོག་གི་ས་བཅད། འཁྲུགས་ཅན་དང་འཁྲུགས་མེད་གཉིས། ནག་པོ་པའི་སྒྲུབ་ཐབས་དང༌།
སྦྱིན་སྲེག་ལ་ས་བཅད་རེ་རེ། ནག་པོ་པའི་དཀྱིལ་ཆོག་གི་འགྲེལ་པ། དཀྱིལ་ཆོག་ལག་ཏུ་བླང་བའི་རིམ་པ། དྲིལ་བུ་པའི་ལོ་རྒྱུས། དྲིལ་བུ་པའི་སྒྲུབ་ཐབས། རིམ་ལྔའི་ཊཱི་ཀ ཚེས་བཅུའི་མཆོད་པ་བྱ་ཚུལ། ཕག་མོ་ཞལ་གཉིས་མའི་སྒྲུབ་ཐབས། སྔགས་ཀྱི་དེ་ཉིད་ཀྱི་བྱིན་རླབས་ཞེས་བྱ་བའི་རྫོགས་རིམ། ལས་བཅུའི་གསལ་བྱེད།
མཻ་ཏྲི་མཁའ་སྤྱོད་ཀྱི་རྒྱུད་ཀྱི་དུམ་བུ། སྒྲུབ་ཐབས་གཉིས་མེད་རྡོ་རྗེས་མཛད་པ། རྗེས་གནང་གི་ཆོ་ག་རྒྱལ་བའི་སྡེས་མཛད་པ། འདི་གསུམ་རྗེ་བཙུན་གྱིས་མཛད་པ་མིན་ཀྱང་ཕྱོགས་གཅིག་བསྒྲིགས་མཁན་དང༌། མཆན་དང་ཟིན་བྲིས་ཕྲེང་རེ་བ་འདི་རྣམས་མཛད་པ་ཡིན་པས་འདིར་བྲིས་སོ། ། ན་རོ་མཁའ་སྤྱོད་ཀྱི་སྒྲུབ་ཐབས། ཕྱི་མཆོད་མདོར་བསྡུས་གསལ་བྱེད། ཚེས་བཅུའི་མཆོད་པ། ཚོགས་འཁོར། སྦྱིན་སྲེག
མར་མེའི་སྦྱིན་སྲེག པྲ་ཕབ་པ། གནོད་སྦྱིན་མོ་སྒྲུབ་པའི་མན་ངག སྨན་ཆེན་པོའི་བཅུད་ལེན། འདི་ས་ཆེན་གྱི་ཡིན་པས་གོང་དུ་འབྲི་རྒྱུ་ཡིན་ནའང༌། ཕག་མོ་སྐོར་གསུམ་གྱི་གདམས་ངག་ཕྱོགས་གཅིག་ཏུ་བྱ་བའི་ཕྱིར་སྔ་མ་རྣམས་ཀྱིས་འདིར་བྲིས་པ་བཞིན་བཞག་གོ ། རྩ་དབུ་མའི་ཁྲིད་ཡིག ངེས་བརྗོད་བླ་མའི་འཁོར་ལོ་བྲི་བའི་གདམས་ངག རྣལ་འབྱོར་མ་ཀུན་སྤྱོད་ཀྱི་རྒྱུད་ཀྱི་དོན་བསྡུས། ཊཱི་ཀ
ཀུ་རུ་ཀུལླེའི་སྒྲུབ་ཐབས། ཚོགས་བདག་གི་སྒྲུབ་ཐབས། དགྲ་ནག་གི་མངོན་རྟོགས། རྡོ་རྗེ་འཇིགས་བྱེད་ཀྱི་བསྟོད་པ། བདུད་རྩི་འཁྱིལ་པའི་གདམས་ངག སྒྲོལ་མ་ཞི་ཁྲོའི་སྒྲུབ་ཐབས། བསྟོད་པ་འདོན་ཐབས་ལས་ཁ་ཚར་བ་དང་བཅས་པ། ནཱ་རོ་པའི་གདམས་ངག སྒྲོལ་མ་སྤྱིའི་སྒྲུབ་ཐབས། སོ་སོའི་སྒྲུབ་ཐབས།
བསྟོད་པ་འདོན་ཐབས་ཀྱི་བརྗེད་བྱང༌། ཕྱག་འཚལ་ཉི་ཤུ་རྩ་གཅིག་གི་སྒྲུབ་ཐབས་ཀྱི་ཊཱི་ཀ དེའི་ས་བཅད། སྒྲོལ་མ་ལུས་དཀྱིལ་གྱི་སྒྲུབ་ཐབས་མཆིམས་ཆོས་སེང་གི་དོན་དུ་མཛད་པ། ཕྱག་འཚལ་ཉེར་གཅིག་གི་ས་བཅད། དེའི་ཊཱི་ཀ་གསལ་བའི་འོད་ཟེར། འདི་རྗེ་བཙུན་གྱིས་སྒྲོལ་མ་ལ་མཆན་མཛད་པ་དེ་གང་ཟག་རྗེས་མ་གཅིག་གིས་མཚན་དཀྱུས་སུ་བཅུག་པར་སྣང་ངོ༌། ། སྒྲོལ་མའི་སྒྲུབ་ཐབས་ཡན་ལག་དྲུག་པ། སྒྲོལ་མ་མཎྜལ་བཞིའི་གསོལ་འདེབས། རྗེ་བཙུན་ཉིད་ཀྱི་རྣལ་ལམ་ཇི་ལྟར་བྱུང་ཚུལ།
འདི་ཁམས་པ་སྦལ་སྟོན་གྱིས་བྲིས་པ་ཡིན་ཀྱང༌། རྗེ་བཙུན་གྱི་གསུང་ཇི་ལྟ་བ་བཞིན་ཡིན་པས་འདིར་བྲིས་འདུག་གོ ། ནང་གི་ལྷུང་བཟེད་བརྟག་པ། འདི་རྗེ་བཙུན་གྱི་གསུང་བཞིན་ནཱ་རོའི་བནྡེ་བཤེས་གཉེན་པས་བྱས་པའི་ཟིན་བྲིས་ཡིན་ཀྱང་འདིར་བྲིས་འདུག་གོ ། ག་རིངས་རྒྱལ་པོ་ལ་རྩིས་བསྡུར་དུ་བསྐུར་བ། ཧེ་རུ་ཀའི་ཆས་དྲུག་གི་བཤད་པ། རྩ་ལྟུང་གི་འགྲེལ་པ་འཁྲུལ་པ་སྤོང་བ། སྒྲུབ་ཐབས་བརྒྱ་རྩ་ལ་གཞུང་དགུ་བཅུ་གོ་དྲུག་ཡོད་པའི་ཊཱིཀ་ཆུང་རེ་རེ། སྤྱིའི་རྣམ་གཞག་གཅིག ས་བཅད་རེ་རེ་དང་བཅས་པ་ལ་སྒྲུབ་ཐབས་བསྡུས་པའི་ཡིག་སྣ་ཞེས་གྲགས་པ་རྣམས་བཞུགས་སོ། །
ཆ་པ་ལ། ངན་སོང་སྦྱོང་རྒྱུད་ཀྱི་སྤྱི་དོན། སྦྱོང་རྒྱུད་ཀྱི་ས་བཅད། རྡོ་རྗེ་འབྱུང་བའི་ཊཱི་ཀ ཀུན་རིག་གི་ཆོ་ག་གཞན་ལ་ཕན་པའི་འོད་ཟེར། ཆོ་ག་བསྡུས་པ་གཞན་ཕན་ཉེར་མཁོ། ཨརྒའི་ཆོ་ག རབ་གནས་དོན་གསལ། རིགས་གསུམ་སྤྱིའི་དཀྱིལ་ཆོག་གོ ། དཔའ་བོ་གཅིག་ཏུ་བསྒྲུབ་པའི་རྒྱུད་ཀྱི་ཊཱི་ཀ
མི་གཡོ་བ་སྔོན་པོའི་བསྟོད་པ་འཐད་ལྡན། འཇམ་དབྱངས་ལ་བསྟོད་པ་རྒྱུད་གསུམ་གྱི་འཁོར་ལོ། མཚན་བརྗོད་འདོན་ཐབས། ཨ་ར་པ་ཙ་ནའི་སྒྲུབ་ཐབས་ཚིགས་བཅད་མ། འདི་སྔོན་གྱི་དཔེ་རྙིང་ཞིག་ལ་རྗེ་བཙུན་བསོད་ནམས་རྩེ་མོས་མཛད་བྱ་བ་སྣང་སྟེ་དེ་དག་པ་ཡིན་ནོ། ། ཨ་ར་པ་ཙ་ན་ལྷ་ལྔའི་སྒྲུབ་ཐབས། འདི་སིདྷ་ཤྲཱི་ཟེར་བ་གཅིག་གིས་བྱས་པར་སྣང་ཀྱང༌། མ་དཔེ་ན་བྲིས་པ་བཞིན་འདིར་ཤོར་བ་ཡིན་ནོ། ། ཨ་ར་པ་ཙ་ན་ལྷ་ལྔའི་དཀྱིལ་ཆོག དོན་ཡོད་ཞགས་པའི་ཆོ་ག
མཎྜལ་གྱི་ཆོ་ག བསྟོད་པ། སྲུང་འཁོར་བྲི་ཚུལ། ལག་ན་རྡོ་རྗེའི་གཟུངས་ཀྱི་མན་ངག རྣམ་འཇོམས་ཀྱི་རྒྱུད་ཀྱི་ཊཱི་ཀ ས་བཅད། དཔུང་བཟང་གི་རྒྱུད་ཀྱི་ཊཱི་ཀ ནམ་མཁའ་ལྡིང་གི་གདམས་ངག མི་གཡོ་བ་གསང་རྒྱུད་ལེའུ་བཞི་པའི་གདམས་ངག གཏོར་ཆེན་དོན་ལྔའི་ཆོ་ག
འདི་རྗེ་བཙུན་རྩེ་མོའི་གཏོར་ཆེན་དང་མི་མཐུན་པས་མིན་པ་འདྲ་ནའང་སྔ་མ་རྣམས་ཀྱི་བྲིས་པ་བཞིན་བཞག་གོ ། གཏོར་མ་བརྒྱ་རྩ་གཏང་ཚུལ། ཤཱཀྱའི་རྒྱལ་རབས། བོད་ཀྱི་རྒྱལ་རབས་རྒྱ་བོད་ཀྱི་དགེ་འདུན་གྱི་གྱེས་མདོ། དུས་ཚོད་བཟུང་བའི་རྩིས་ཡིག གཟའ་སྐར་འཕྲོད་མི་འཕྲོད་བརྟག་པ། ཞེས་དགུ་ཕྲུགས་ཀྱི་ཡི་གེ ཕྱག་རྒྱ་ཆེན་པོ་གཅེས་བསྡུས་ཞེས་བྱ་བ། བླ་མ་སོ་སོའི་གདམས་ངག་ཟབ་མོ་རྣམས་ཕྱོགས་གཅིག་ཏུ་བསྡུས་པ་ལ་ཕྱག་རྒྱ་ཆེན་པོ་གཉིས་མེད། འོད་གསལ་ལ་སོགས་གདམས་ངག་སུམ་ཅུ་ཐམ་པ།
ཆོས་སྤྱོད་རིན་ཆེན་ཕྲེང་བ། སྡོམ་པ་ཉི་ཤུ་པའི་རྣམ་བཤད། སྤྱོད་འཇུག་གི་ས་བཅད། ཡེ་ཤེས་རྡོ་རྗེ་ལ་གདམས་པའི་ཉམས་དབྱངས། ཞེན་པ་བཞི་བྲལ་གྱི་མན་ངག ཁམས་བདེ་འདྲི་བའི་དོན་གྱི་ཉམས་དབྱངས། ས་སྐྱའི་གནས་ལ་བསྟོད་པའི་ཉམས་དབྱངས། རྨི་ལམ་ཉམས་ལེན་བརྒྱད་ཀྱི་ཉམས་དབྱངས། གཉེན་པོ་བསྟེན་ཚུལ་གྱི་ཉམས་དབྱངས། སེམས་འདུལ་ཚུལ་གྱི་ཉམས་དབྱངས།
བསྒྲུབ་པ་ཉམས་སུ་ལེན་ཚུལ། གསང་སྔགས་ནང་གི་ཉམས་ལེན། རང་ལ་རང་གིས་བསྐུལ་བ། ཉམས་དབྱངས་ཆེན་མོ། འདི་གླིང་རས་ཀྱི་ཟུར་ཟ་ཆེན་མོ་ལ་བཅོས་ནས་གཞན་ཞིག་གི་བྱས་པ་ཡིན་ནམ། ཞེས་བདག་གི་བླ་མ་གསུང་ངོ༌། ། སྨན་དཔྱད་རྒྱལ་པོའི་དཀོར་མཛོད་ཅེས་གྲགས་པའི་སྨན་དཔྱད་ཀྱི་གདམས་ངག་ཆེན་མོ་འདི་སྨན་ཡན་ལག་བརྒྱད་པའི་མན་ངག་འཕགས་པ་ཀླུ་སྒྲུབ་ནས་ལོཙྪ་བ་རིན་ཆེན་བཟང་པོའི་བར་རིམ་པར་བརྒྱུད་དེ། བླ་མ་མལ་ལོཙྪ་བ་ཆེན་པོ་ལས་བྱུང་བའི་གདམས་ངག་རྣམས་རྗེ་ས་ཆེན། རྗེ་བཙུན་ཆེན་པོ། བླ་མ་དཔལ་ཆེན་འོད་པོ་རྣམས་ཀྱི་གདམས་ངག་ཐོར་བུར་མཛད་པ་རྣམས།
ཕྱོགས་གཅིག་ཏུ་བསྡེབས་པ་ཡིན་པས། དང་པོ་འདུ་བ་སྤྱིའི་རྣམ་གཞག་ནས། མཐར་མགོ་བཅོས་ཀྱི་མན་ངག་གི་བར་ལ་སྨན་དཔྱད། ཐོར་དཔྱད། རྟེན་འབྲེལ་གྱི་གདམས་ངག རབ་ཏུ་མང་པོ་ཞིག་བཞུགས་སོ། ། ཕུན་ཚོགས་དགེ་བའི་རྩ་བ་རྒྱ་ཆེན་འདི། ། མཁས་ཀུན་དགའ་བའི་བློ་གྲོས་བཟང་པོ་ཅན། ། རྒྱལ་སྲས་གཞོན་ནུའི་སྤྱོད་པ་རྗེས་བསྒྲུབས་པ། ། གསང་སྔགས་འཛིན་པ་དེ་ཡིས་བསྐུལ་བ་ཡིན། །
བསྟན་པ་རྒྱས་དང་གསུང་རབ་སྤེལ་ཕྱིར་དང༌། ། རབ་འབྱམས་ཚོགས་གཉིས་རྣམ་པར་རྒྱས་ཕྱིར་དུ། ། དད་ཅན་བློ་ལྡན་གཞོན་ནུ་བཟང་པོས་ཀྱང༌། ། དགེ་བའི་བསམ་པས་ལེགས་པར་བསྐུལ་བ་ཡིན། ། འདིར་འབད་དགེ་བ་འོད་སྟོང་བདག་པོ་དེས། ། ཐུབ་བསྟན་གླིང་བཞི་ཕྱོགས་ཀུན་གསལ་བ་དང༌། ། སྦྱིན་བདག་སྒྲིབ་པའི་མུན་པ་ཞི་བ་དང༌། ། ཀུན་མཁྱེན་ཆོས་ཀྱི་རྒྱལ་པོ་ཐོབ་ཕྱིར་བསྔོ། ། གནས་སྐབས་ཀུན་དུ་སྦྱིན་བདག་འཁོར་བཅས་རྣམས། ། ཚེ་རིང་ནད་མེད་དམ་ཆོས་འཕེལ་བ་དང༌། །
ཚུལ་ཁྲིམས་དག་ཅིང་འབྱོར་པ་རྒྱས་པ་སོགས། ། ཅི་བསམ་དོན་ཀུན་ཆོས་བཞིན་འགྲུབ་པར་ཤོག ། བླ་མའི་བཀྲ་ཤིས་དངོས་གྲུབ་ཀུན་སྩོལ་ཞིང༌། ། མཆོག་གསུམ་བཀྲ་ཤིས་མཁྱེན་བརྩེ་ཕུན་སུམ་ཚོགས། ། ཆོས་སྐྱོང་བཀྲ་ཤིས་མཐུ་སྟོབས་དཔག་མེད་པ། ། གསུམ་གྱི་བཀྲ་ཤིས་དམ་པས་དགེ་ལེགས་ཤོག། །། དགེའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
