གསུང་འབུམ། ཀུན་དགའ་བཟང་པོ།
པོད ༡༨
སྤྱོད་པའི་རྒྱུད་སྤྱིའི་རྣམ་པར་གཞག་པ་ལེགས་པར་བཤད་པའི་སྒྲོན་མེ།
༼ཨ༽ ༄༅། །སྤྱོད་པའི་རྒྱུད་སྤྱིའི་རྣམ་པར་གཞག་པ་ལེགས་པར་བཤད་པའི་སྒྲོན་མེ་ཞེས་བྱ་བ་བཞུགས་སོ།། སྤྱོད་པའི་རྒྱུད་སྤྱིའི་རྣམ་པར་གཞག་པ་ལེགས་པར་བཤད་པའི་སྒྲོན་མེ་ཞེས་བྱ་བ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། རྨད་བྱུང་མཁྱེན་བརྩེའི་སྤྱན་སྟོང་རབ་གསལ་ཞིང༌། ། རྣམ་དག་རིག་པའི་རྡོ་རྗེ་དང་ལྡན་པའི། ། ཕྱིར་རྒོལ་ལྷ་མིན་དཔུང་ཚོགས་འཇོམས་མཛད་པ། ། ཡོངས་འཛིན་འཆི་མེད་དབང་པོ་ལ་ཕྱག་འཚལ། ། ཚོགས་གཉིས་གྲུ་ཆེན་མཁྱེན་བརྩེའི་རླུང་གིས་བསྐྱོད། ། སྟོབས་སོགས་ཡོན་ཏན་ནོར་བུས་རབ་བཀང་ནས། །
བརྒལ་དཀའ་འཁོར་བའི་མཚོ་ལས་རྒལ་བ་པོ། ། དེད་དཔོན་ཤཱཀྱའི་ཏོག་ལ་གུས་ཕྱག་འཚལ། ། གང་གི་རང་བཞིན་སྤྲོས་ཀུན་ཉེར་ཞི་ཡང༌། ། གདུལ་བྱའི་དོན་དུ་དཀྱིལ་འཁོར་ལྷ་ཡི་ཚོགས། ། རྣམ་མང་སྤྲུལ་པས་འཇིག་རྟེན་གསལ་མཛད་པ། ། ཡེ་ཤེས་སྐུ་ཅན་འཁོར་ལོའི་དབང་ཕྱུག་རྒྱལ། ། རླབས་ཆེན་ཤེས་བྱའི་གནས་ལ་མ་རྨོངས་ཤིང༌། ། ཟབ་ཡངས་སྔགས་ཚུལ་རྒྱ་མཚོའི་ཕ་མཐར་སོན། ། སངས་རྒྱས་གསུང་གི་གསང་བའི་མཛོད་འཛིན་པའི། ། སྤྱོད་རྒྱུད་ཤིང་རྟའི་སྲོལ་འབྱེད་དེ་ལ་འདུད། །
རབ་མང་རྒྱུད་དང་འཕགས་ཡུལ་འགྲེལ་པ་དང༌། ། གངས་ཅན་མཁས་པའི་ལེགས་པར་བཤད་པ་རྣམས། ། མ་ཉམས་ཡུན་དུ་རྒྱས་པར་བྱ་ཕྱིར་དུ། ། སྤྱོད་རྒྱུད་སྤྱི་ཡི་རྣམ་གཞག་བཤད་ཀྱིས་ཉོན། ། འདིར་བདག་ཅག་རྣམས་ཀྱི་སྟོན་པ་རྨད་དུ་བྱུང་བའི་ཐུགས་རྗེ་དང་བརྩོན་འགྲུས་མངའ་བ་དེས་ཉིད་ཀྱི་དོན་ཕུན་སུམ་ཚོགས་པ་ཡོངས་སུ་བརྙེས་པར་མཛད་ནས། གདུལ་བྱ་རྣམས་དེ་ཁོ་ན་ཉིད་ལ་གཟུད་པར་བྱ་བའི་ཕྱིར། ཆོས་ཀྱི་རྣམ་གྲངས་བསམ་གྱིས་མི་ཁྱབ་པ་ཞིག་གསུངས་པ་རྣམས་ཀྱང༌། ཕ་རོལ་ཏུ་ཕྱིན་པའི་ཐེག་པ་དང༌། སྔགས་ཀྱི་ཐེག་པ་གཉིས་སུ་འདུས་པ་ཡིན་ཏེ། རྣམ་སྣང་མངོན་བྱང་གི་བསྡུས་དོན་གྱི་འགྲེལ་པར།
རང་དང་གཞན་གྱི་དོན་ཕུན་སུམ་ཚོགས་པ་དེ་དག་ཉིད། གསང་སྔགས་ཀྱི་སྤྱོད་པ་སྟོན་པར་བྱེད་པ་དང༌། ཕ་རོལ་ཏུ་ཕྱིན་པའི་སྤྱོད་པ་སྟོན་པར་བྱེད་པའི་མདོ་སྡེ་རྣམས་ཀྱིས་བསྟན་ཏོ། ། ཞེས་སོ། ། དེས་ཕ་རོལ་ཏུ་ཕྱིན་པའི་ཐེག་པ་ནི། བདག་ཏུ་ལྟ་བའི་ང་རྒྱལ་ཆེན་པོ་ལ་མངོན་པར་ཞེན་པའི་འགྲོ་བ་རྣམས་ལ་རྣམ་པར་ཤེས་པའི་ཚོགས་བརྒྱད་ལ་སོགས་པ་བསྟན་པའི་སྒོ་ནས་བདག་མེད་པ་རྟོགས་པར་མཛད་ཅིང༌། ས་དང་ཕ་རོལ་ཏུ་ཕྱིན་པའི་སྤྱོད་པ་ཟབ་ཅིང་རྒྱ་ཆེ་བ་བསྟན་ཏོ། ། སྔགས་ཀྱི་ཐེག་པར་ནི། ཟབ་མོ་ལ་ལྷག་པར་མོས་པས་ཆོས་ཀྱི་དེ་ཁོ་ན་ཉིད་ཀྱི་སྣོད་དུ་གྱུར་པ་རྣམས་ལ། རྒྱུད་སྡེ་རིན་པོ་ཆེ་རྣམ་པ་བཞི་གསུངས་ཏེ།
སྨྲྀ་ཏིའི་རྣམ་འཛོམས་འགྲེལ་པར། དེ་ལྟ་བུའི་རྒྱུད་དེ་ཡང་གདུལ་བྱའི་ཁྱད་པར་དང༌། བརྗོད་བྱ་དོན་གྱི་ཁྱད་པར་གྱི་རྣམ་པ་བཞིའོ། ། དེའང་གང་ཞེ་ན། བྱ་བ་དང༌། སྤྱོད་པ་དང༌། རྣལ་འབྱོར་དང༌། རྣལ་འབྱོར་ཆེན་པོ་བླ་ན་མེད་པའི་རྒྱུད་དོ། ། གཞན་དག་རྒྱུད་གོང་མས་ལྟ་བ་སྟོན་ཅིང༌། འོག་མས་སྤྱོད་པ་སྟོན་པས་གཉིས་ཀའི་རྒྱུད་དང་ལྔའོ། །
ཞེས་འདོད་པ་ནི་མི་འཐད་དེ། དེ་ལྟ་ན་ནི། རྒྱུད་ལ་ལ་ནས། རྒྱུད་ཕལ་ཆེར་གྱི་དོན་ཚང་བར་གསུངས་པའང་ཡོད་པས། རྒྱུད་སྡེ་ལྔ་ལས་ཀྱང་ལྷག་པར་འགྱུར་ཏེ། ཉེས་པ་འདི་ཡང་སྤང་བ་དཀའོ། ། དེའི་ཕྱིར་རྒྱུད་སྡེ་ནི་བཞི་ཁོ་ནའོ། ། ཞེས་སོ། ། དེ་ལས་བྱེ་བྲག་ཏུ་སྤྱོད་པའི་རྒྱུད་དམ། གཉིས་ཀའི་རྒྱུད་ཅེས་ཡོངས་སུ་གྲགས་པའི་སྡེ་སྣོད་མཐའ་དག་གི་རྣམ་པར་གཞག་པ་འཆད་པ་ལ།
དོན་ལྔ་སྟེ། ཐེག་པ་གཞན་ལས་སྤྱོད་པའི་རྒྱུད་ཁྱད་པར་དུ་འཕགས་ཚུལ། ཁྱད་པར་དུ་འཕགས་པའི་སྤྱོད་རྒྱུད་ཀྱི་སྒྲ་དོན། སྒྲ་དེ་ལྡན་གྱི་སྤྱོད་རྒྱུད་རྣམས་ངོས་བཟུང་ལ། དེ་དག་སྤྱོད་རྒྱུད་དུ་འཇོག་པའི་རྒྱུ་མཚན། རྒྱུད་དེ་རྣམས་ཀྱི་དོན་གཏན་ལ་དབབ་པའོ། ། དང་པོ་ལ་གཉིས། ཕར་ཕྱིན་ཐེག་པ་ལས་སྤྱོད་རྒྱུད་ཁྱད་པར་དུ་འཕགས་ཚུལ་དང༌། བྱ་བའི་རྒྱུད་ལས་སྤྱོད་རྒྱུད་ཁྱད་པར་དུ་འཕགས་ཚུལ་ལོ། ། དང་པོ་ནི།
ཕར་ཕྱིན་ཐེག་པར། བསྐལ་པ་གྲངས་མེད་པ་གསུམ་ནས་འབྲས་བུ་མངོན་དུ་བྱེད་པ་ལས་གཞན་པའི་ཉེ་ལམ་མ་གསུངས་ལ། སྔགས་ཀྱི་ཐེག་པ་སྤྱི་དང༌། བྱེ་བྲག་ཏུ་སྤྱོད་པའི་རྒྱུད་རྣམས་ལས། ཚེ་འདི་ཉིད་ལ་འབྲས་བུ་མངོན་དུ་བྱེད་པའི་ཐབས་གསུངས་པས། ལམ་ཉེ་བ་འདིས། ཕ་རོལ་ཏུ་ཕྱིན་པའི་ཐེག་པ་ལས། ཁྱད་པར་དུ་འཕགས་པ་གྲུབ་སྟེ། རྣམ་སྣང་མངོན་བྱང་ལས། གང་བསྐལ་པ་དུ་མར་རྩོལ་ཞིང་འབད་དེ།
བྱ་དཀའ་བ་རྣམས་བརྩམས་ཀྱང་ཐོབ་པར་མི་འགྱུར་བ་དེ། བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་ཀྱིས་ཚེ་འདི་ཁོ་ན་ལ་ཐོབ་པར་འགྱུར་རོ་ཞེས་དང༌། དེའི་རྒྱུད་ཕྱི་མར། བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་ཀྱིས་ཚེ་འདི་ཉིད་ལ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ། ། དེ་ཡང་ཅིའི་ཕྱིར་ཞེ་ན། གསང་བ་པའི་བདག་པོ་ཚེ་ཞེས་བྱ་བ་དེ་ནི། དེ་བཞིན་གཤེགས་པ་སྐྱེ་བ་ལ་འདུ་ཤེས་སུ་བྱ་བར་ཟད་དེ། བྱང་ཆུབ་སེམས་དཔའ་དེ་རྣམས་ཀྱིས་འདུ་ཤེས་དེ་ཡང་ཆོས་ཀྱི་ངོ་བོ་ཉིད་ཁོང་དུ་ཆུད་པའི་ཏིང་ངེ་འཛིན་ཐོབ་པའི་སྔོན་རོལ་ཉིད་དུ་འགག་པའི་ཕྱིར་རོ། ། ཞེས་སོ། ། དེ་ལྟར་སྐྱེ་བ་འདི་ཉིད་ལ་འབྲས་བུ་འགྲུབ་པའི་ལམ་ནི།
འཇུག་པའི་སྤྱོད་པ་དང༌། སྦྱོར་བའི་སྤྱོད་པ་དང༌། སྒྲུབ་པའི་སྤྱོད་པ་གསུམ་ཡིན་ལ། འདི་དག་བྱ་རྒྱུད་ནས་ཇི་སྐད་བཤད་པ་ལྟར། སྤྱོད་རྒྱུད་ལས་ཀྱང་ཁྱད་པར་ཅུང་ཟད་མ་གཏོགས་པ་འདྲ་བར་གསུངས་ཏེ། རྒྱུད་སྡེ་གོང་མར། ལས་ཀྱི་བྱ་བ་སྣ་ཚོགས་རྒྱ་ཆེན་པོ་བྱ་བའི་རྒྱུད་ཀྱི་ཕྱག་རྒྱ་དམིགས་པའི་མཚན་ཉིད། རབ་ཏུ་སྤྱད་པས་འགྲུབ་པར་བྱ་བ་དང༌། སྒྲུབ་པར་བྱེད་པ་ནི་སྤྱོད་པའི་རྒྱུད་ལ་བཞུགས་སོ། ། ཞེས་བཤད་དོ། །
ལམ་འདི་གསུམ་གྱི་ཁྱད་པར་འཕགས་ཚུལ་ཡང༌། ཁོ་བོས་བྱ་རྒྱུད་ཀྱི་རྣམ་གཞག་ཏུ་རྒྱས་པར་བཤད་ཟིན་པས་འདིར་མ་བྲིས་སོ། ། གཉིས་པ་ལ་གཉིས། བྱ་རྒྱུད་ལས་ལམ་གང་གི་ཁྱད་པར་དུ་འཕགས་ཚུལ་དང༌། དེ་ལ་རྩོད་པ་སྤོང་བའོ། ། དང་པོ་ནི། བྱ་བའི་རྒྱུད་དུ་འཇུག་པ་དང༌། སྦྱོར་བ་དང༌། སྒྲུབ་པའི་སྤྱོད་པ་གསུམ་གསལ་བར་བཤད་པས་ཕར་ཕྱིན་ཐེག་པ་ལས་ཁྱད་པར་དུ་འཕགས་པར་འགྲུབ་མོད། འོན་ཀྱང་ལམ་དེ་གསུམ་གྱི་སྐབས་སུ།
རང་ཉིད་སངས་རྒྱས་ཀྱི་གཟུགས་ཀྱི་སྐུ་མཚན་དཔེས་སྤྲས་པའི་རྣམ་པ་ཅན་གྱི་ང་རྒྱལ་བསྒོམ་པ་བྱ་བའི་རྒྱུད་གང་དུའང་མ་གསུངས་ལ། འདིར་སྤྱོད་པའི་རྒྱུད་ཐམས་ཅད་དུ། ལམ་དེ་ཉིད་གསལ་བར་གསུངས་པའི་ཕྱིར་ན། ཚུལ་འདིས་ཁྱད་པར་དུ་འཕགས་པ་ཡིན་ནོ། ། དེ་སྐད་དུ་ཡང༌། རྣམ་སྣང་མངོན་བྱང་ལས། བདག་ཉིད་རྡོ་རྗེ་སེམས་དཔར་བྱིན་གྱིས་བརླབས་ལ། བུམ་པ་སྤོས་ཆུས་བཀང་བ་ལ། འཇིག་རྟེན་གསུམ་ལས་རྣམ་པར་རྒྱལ་བས་མངོན་པར་བསྔགས་ཏེ། སྒོ་དང་པོར་བཞག་ལ།
མཁས་པས་སྐྱེ་བོ་ཀུན་ལ་དེས་བསང་གཏོར་བྱའོ། ། ཞེས་འཇུག་པའི་སྤྱོད་པའི་ཚེ་ཡང༌། བདག་ཉིད་སངས་རྒྱས་ཀྱི་སྐུར་བསྒོམ་པ་དང༌། གཞི་ནི་རང་གི་ལྷར་བཞག་པ། རང་གི་ལུས་ཀྱི་གནས་ལ་བྱ། གཞི་གཉིས་པ་ནི་རྫོགས་སངས་རྒྱས། ། རྐང་གཉིས་མཆོག་ཏུ་ཤེས་པར་བྱ། ། ཞེས་སྦྱོར་བའི་སྤྱོད་པའི་སྐབས་སུ་ཡང་རང་ཉིད་ལྷ་སྐུར་བསྒོམ་པ་དང༌། དེ་ནས་སྙིང་པོ་སྙིང་གར་བཞག་ནས་ཡིད་བསྒྲུབ་པར་བྱ་སྟེ། ཤིན་ཏུ་རྣམ་པར་དག་པ།
དྲི་མ་མེད་པ། བརྟན་པ། རབ་ཏུ་མི་གཡོ་བ། རྣམ་པར་མི་རྟོག་པ། མེ་ལོང་ལྟ་བུ། རབ་ཏུ་ཕྲ་བ་ལ་མངོན་དུ་བལྟ་ཞིང༌། རྟག་ཏུ་གོམས་པའི་སྦྱོར་བས། རང་གི་ལུས་རང་གི་ལྷའི་ལུས་སུ་མཐོང་གི་བར་དུ་བྱའོ། ། ཞེས་སྒྲུབ་པའི་སྤྱོད་པའི་ཚེ་ཡང༌། རང་སངས་རྒྱས་ཀྱི་སྐུ་ཞལ་ཕྱག་གི་རྣམ་པ་ཅན་དུ་བསྒོམ་པར་གསུངས་པས།
སྤྱོད་པ་གསུམ་གྱི་སྤྱི་བྱ་རྒྱུད་དང་འདྲ་ཡང༌། དེ་རྣམས་ཀྱི་དུས་སུ་བདག་ཉིད་སངས་རྒྱས་ཀྱི་སྐུའི་ང་རྒྱལ་བསྒོམ་པ་འདི་ཁོ་ནས་ཁྱད་པར་དུ་བྱས་པ་ཡིན་ནོ། ། གཞན་ཡང་ལམ་འདིར་ནི། རྫོགས་སངས་རྒྱས་ཀྱི་བཅས་པ་ཡི། ། བརྟུལ་ཞུགས་དང་ནི་ཚུལ་ཁྲིམས་དང༌། ། སྤྱོད་དང་བསླབ་པའི་གཞི་རྣམས་ལ། ། གང་ཚེ་གནས་ནས་དེ་ཡི་ཚེ། ། སྔགས་པས་འདི་ལྟར་སྔགས་སྒྲུབ་བོ། ། ཞེས་ཕྱག་རྡོར་དབང་བསྐུར་གྱི་རྒྱུད་ལས་གསུངས་པ་ལྟར། བརྟུལ་ཞུགས་དང་ཚུལ་ཁྲིམས་དང༌།
བསླབ་པའི་གཞི་རྣམས་ལ་གནས་ནས། སྔགས་སྒྲུབ་དགོས་པ་ལས། རང་ལྷའི་སྐུར་བསྒོམ་པ་ནི། བརྟུལ་ཞུགས་ལ་སོགས་པའི་མཆོག་ཏུ་གསུངས་ཏེ། ཕྱག་རྡོར་དབང་བསྐུར་ལས། འཇམ་དཔལ་བྱང་ཆུབ་སེམས་དཔའི་སྤྱད་པ་གསང་སྔགས་ཀྱི་སྒོ་སྤྱོད་པའི་བྱང་ཆུབ་སེམས་དཔའ་ཇི་ལྟར་ཚུལ་ཁྲིམས་དང་ལྡན་པ་ཡིན། ཇི་ལྟར་བརྟུལ་ཞུགས་ལ་གནས་པ་ཡིན། ཇི་ལྟར་སྤྱད་པ་སྤྱོད་པ་ཡིན། འཇམ་དཔལ་བྱང་ཆུབ་སེམས་དཔའི་སྤྱད་པ་གསང་སྔགས་ཀྱི་སྒོ་སྤྱོད་པའི་བྱང་ཆུབ་སེམས་དཔའ་གང་དུ་གནས་ན་ཡོངས་སུ་མི་ཉམས་པའི་ཆོས་ཅན་དུ་འགྱུར་བ་དང༌། གསང་སྔགས་རྣམས་ལ་དངོས་གྲུབ་ཐོབ་པ་དང༌།
ཐེག་པ་ཆེན་པོ་ལས་ཡོངས་སུ་མི་ཉམས་པར་འགྱུར། དེ་སྐད་ཅེས་སྨྲས་པ་དང༌། འཇམ་དཔལ་གཞོན་ནུར་གྱུར་པས། བྱང་ཆུབ་སེམས་དཔའ་ཞི་བའི་བློ་གྲོས་ལ་འདི་སྐད་ཅེས་སྨྲས་སོ། ། ཞི་བའི་བློ་གྲོས་ལེགས་སོ་ལེགས་སོ་ཡང་ལེགས་སོ། ། ཞི་བའི་བློ་གྲོས་ཁྱོད་དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུངས་ཤིག་དང༌། ཁོ་བོས་ཁྱོད་ལ་བཤད་དོ། ། ཞི་བའི་བློ་གྲོས་གང་གི་ཚེ་བྱང་ཆུབ་སེམས་དཔའི་སྤྱད་པ་གསང་སྔགས་ཀྱི་སྒོ་སྤྱོད་པའི་བདག་ཉིད། རང་གི་ལྷའི་གཟུགས་སུ་བྱས་ལ། ཐེ་ཚོམ་མེད་པའི་ཡིད་ཀྱིས་མངོན་པའི་ང་རྒྱལ་བསྐྱེད་ཅིང༌།
འགྲོ་ཡང་རུང༌། འགྲེང་ཡང་རུང༌། འདུག་ཀྱང་རུང༌། ཉལ་ཡང་རུང༌། རྟག་ཏུ་དུས་ཐམས་ཅད་དུ་སྤྱོད་ཀྱང་མི་གཡོ་བ་དེའི་ཚེ། ཞི་བའི་བློ་གྲོས་བྱང་ཆུབ་སེམས་དཔའི་སྤྱད་པ་གསང་སྔགས་ཀྱི་སྒོ་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དེའི་ཚེ་ཚུལ་ཁྲིམས་དང་ལྡན་པ་ཡིན་ནོ། ། གང་གི་ཚེ་ལྷས་བསྟན་པ་དེའི་ཚུལ་དང་མཐུན་པར་བྱ་བ་བྱེད་པ་དང༌། དེའི་རྣམ་པ་བསྟན་པ་དང༌། རྣལ་འབྱོར་ལ་བརྩོན་པ་དེའི་ཚེ་བརྟུལ་ཞུགས་ལ་གནས་པ་ཡིན་ནོ། ། གང་གི་ཚེ་བརྟུལ་ཞུགས་དེ་ལ་བཟླས་བརྗོད་དང༌།
སྦྱིན་སྲེག་ལ་སོགས་པའི་ལས་སྤྱོད་པ་དེའི་ཚེ། སྤྱད་པ་སྤྱོད་པ་ཡིན་ནོ། ། ལྷའི་གཟུགས་དེ་དང་ཐ་མི་དད་པའི་རྣལ་འབྱོར་ལ་བརྩོན་ཞིང༌། གང་གི་ཚེ་བསླབས་པའི་གཞི་རྣམས་ཀྱང་ཡོངས་སུ་བཟུང་སྟེ། ཐེག་པ་ཆེན་པོ་སྤྱོད་པ་དེའི་ཚེ། གསང་སྔགས་རྣམས་ལ་དངོས་གྲུབ་ཐོབ་བོ། ། ཞེས་བཤད་པའི་ཕྱིར་རོ། ། དེས་ན་རང་ཉིད་ལྷ་སྐུར་མ་བསྒོམས་ན་ཚུལ་ཁྲིམས་དང་བརྟུལ་ཞུགས་ལ་གནས་པར་མི་འགྱུར་ལ། དེ་དག་མེད་ན་ལམ་གྱི་གཞི་མེད་པར་འགྱུར་བས། དེ་དག་ལ་གནས་པར་བྱ་བའི་ཕྱིར་བདག་ཉིད་སངས་རྒྱས་ཀྱི་སྐུར་བསྒོམ་པ་རིགས་པ་ཡིན་ནོ། །
གཞན་ཡང་ལམ་བསྒོམ་པ་ནི། རང་གི་སེམས་རྣམ་པར་དག་པའི་ཕྱིར་ཡིན་ལ། དེ་ནི་རང་ཉིད་ལྷ་སྐུར་བསྒོམ་པ་ལ་བྱ་སྟེ། དེ་ཉིད་ལས། གང་དང་ལྡན་ན་བྱང་ཆུབ་སེམས་དཔའི་སྤྱད་པའི་གསང་སྔགས་ཀྱི་སྒོ་སྤྱོད་པའི་བྱང་ཆུབ་སེམས་དཔའ་རྣམས། གསང་སྔགས་རྣམས་ལ་སྔགས་ཀྱི་དངོས་གྲུབ་ཐོབ་པར་འགྱུར་བ་ཡིད་རྣམ་པར་དག་པ་ཞེས་བྱ་བའི་ཆོས་ཀྱི་སྒོ་ཁོ་བོས་ཁྱོད་ལ་བཤད་པར་བྱའོ། ། འཇམ་དཔལ་དེ་ལ་རིགས་ཀྱི་བུའམ་རིགས་ཀྱི་བུ་མོ་དཀྱིལ་འཁོར་མཐོང་བ། བྱང་ཆུབ་ཏུ་སེམས་བསྐྱེད་པ། སྙིང་རྗེའི་སེམས་དང་ལྡན་པ། ཐབས་ལ་མཁས་པ།
གསང་སྔགས་ཀྱི་ཡི་གེའི་ཚུལ་བསྟན་པ་ལ་མཁས་པས། འདི་སྙམ་དུ་ངག་མ་གཏོགས་པར་ཡིད་མེད། ཡིད་མ་གཏོགས་པར་ངག་མེད། ཡིད་མ་གཏོགས་པར་ལྷའི་གཟུགས་མེད་དེ། ཡིད་ཉིད་ངག་ཡིན་ལ། ངག་ཉིད་ཡིད་ཡིན་ཞིང༌། ལྷའི་གཟུགས་ཉིད་ཀྱང་ཡིད་ཡིན་ལ། ངག་ཉིད་ཀྱང་ལྷའི་གཟུགས་ཡིན་ནོ། ། སྙམ་དུ་བསམ་པར་བྱའོ། ། དེ་ལྟར་ཐ་དད་དུ་བྱ་བ་མེད་པར་མོས་ན་སྔགས་པས་ཡིད་རྣམ་པར་དག་པ་ཐོབ་བོ། །
ཡིད་རྣམ་པར་དག་པ་དང་ལྡན་པ་དེ་གང་གི་ཚེ། རྣམ་པ་ཐམས་ཅད་དུ་རྟག་པར་བདག་གི་ལུས་དང་ལྷའི་གཟུགས་སུ། བདག་གི་ངག་དང་ལྷའི་ངག་ཏུ། བདག་གི་ཡིད་དང་ལྷའི་ཐུགས་སུ་མཚུངས་པར་མཐོང་བ་དེའི་ཚེ། མཉམ་པར་གཞག་པ་ཡིན་ནོ། ། གང་ཚེ་ཀུན་དུ་ཐམས་ཅད་དུ། ། སྔགས་པས་མཉམ་པར་བཞག་གྱུར་ན། ། དེ་ཚེ་ལུས་ལ་སོགས་པ་ཡི། ། མཉམ་ཉིད་གནས་ལ་ཞུགས་པར་གྱུར། ། མཉམ་ཉིད་གནས་ལ་གནས་པ་ཡི། །
ཡན་ལག་སྤྱོད་པ་ཇི་སྙེད་དང༌། ། ཚིག་ཏུ་བརྗོད་པ་ཇི་སྙེད་པ། ། དེ་ནི་སྔགས་དང་ཕྱག་རྒྱ་ཡིན། ། སྔགས་པ་ཀུན་དུ་སྒྲ་མེད་ཅིང༌། ། རྟག་ཏུ་མི་གཡོ་བདེ་བར་གནས། ། དབང་ཕྱུག་ཀུན་གྱི་གོ་འཕང་ཐོབ། ། ཅེས་བཤད་པས། སེམས་རྣམ་པར་དག་པར་བྱ་བའི་ཕྱིར་ཡང༌། རང་ཉིད་གཟུགས་ཀྱི་སྐུ་ཞལ་ཕྱག་གི་རྣམ་པ་ཅན་དུ་བསྒོམ་པ་ཤིན་ཏུ་རིགས་པ་ཡིན་ནོ། ། གཉིས་པ་ནི།
གལ་ཏེ་རང་ཉིད་སངས་རྒྱས་ཀྱི་སྐུའི་རྣམ་པ་ཅན་དུ་བསྒོམ་པ་དེ། རང་སངས་རྒྱས་ཡིན་ནས་བསྒོམ་པའམ། མ་ཡིན་ནས་བསྒོམ། དང་པོ་ལྟར་ན་གྲུབ་ཟིན་བསྒྲུབ་པར་འགྱུར་ཏེ། རང་སངས་རྒྱས་ཡིན་བཞིན་དུ་དེར་བསྒོམས་ནས་འབྲས་བུ་གཞན་བསྒྲུབ་རྒྱུ་མེད་པའི་ཕྱིར་རོ། ། གཉིས་པ་ལྟར་ན། སྤྲང་པོས་རྒྱལ་པོར་རློམ་པ་ལྟར། བསྒོམས་ཀྱང་འགྲུབ་པར་མི་འགྱུར་རོ་ཞེ་ན། བཤད་པར་བྱ་སྟེ། དེ་ལ་སྤྱིར་ཡིན་ནས་བསྒོམ་པ་ཡིན་པས་ཀླན་ཀ་གཉིས་པའི་གནས་མེད་ལ།
ཡིན་པས་བསྒོམ་པ་ལ་ཡང་ཞིབ་ཏུ་ཕྱེ་ན། འབྲས་བུ་དངོས་ཡིན་པ་དང༌། ཆོས་ཉིད་དམ་རྣམ་པ་ཡིན་པ་གཉིས་ལས་དང་པོ་ལྟར་མི་བསྒོམ་གྱི། ཆ་ཕྱི་མའི་དབང་དུ་བྱས་ནས་བསྒོམ་པ་ཡིན་ནོ། ། དེ་ལ་ཆོས་ཉིད་ཡིན་པ་ནི་བསམ་གཏན་ཕྱི་མའི་འགྲེལ་པར། ཇི་ལྟར་བདག་གི་དེ་ཁོ་ན་ཉིད་གཉིས་པོ་འདི་རྣམ་པར་མི་རྟོག་ཅིང་རྣམ་པ་མེད་པ། ཕྱོགས་ཐམས་ཅད་དུ་ཁྱབ་པ་དེ་བཞིན་དུ་བདག་འདོད་པའི་གསང་སྔགས་ཀྱང་དེ་བཞིན་ཏེ། དེ་བས་ན། འདི་གཉིས་རྣམ་པ་ཐམས་ཅད་དུ་མཚུངས་པས་ལྷའི་རྣམ་པར་མི་རྟོག་པའི་ཡེ་ཤེས་སྣང་བ་སྟེ། བདག་གི་རྣམ་པར་མི་རྟོག་པའི་བདག་གི་དེ་ཁོ་ན་ཉིད་ཀྱི་ཡེ་ཤེས་སྣང་བའི་ནང་དུ་འདུས།
བདག་གི་ཡང་ཆུ་དང་འོ་མ་བཞིན་དུ་འདུས་པས་ན། བདག་ཅག་གཉིས་གཅིག་གོ་ཞེས་ཡོངས་སུ་བརྟགས་ཏེ། ཡང་རྣམ་པར་མི་རྟོག་པའི་སྣང་བའི་སྒོ་དེ་ཉིད་དུ། བདག་དང་ལྷ་གཉིས་གཅིག་པར་ང་རྒྱལ་མངོན་དུ་བྱས་ཏེ། སྣང་བ་མེད་པར་རང་གི་རིག་པ་ཤིན་དུ་མངོན་སུམ་དུ་གྱུར་པར་བསམ་གཏན་བྱའོ། ། ཞེས་གསུངས་པ་ལྟར་བདག་གི་དེ་བཞིན་ཉིད་དང༌། ལྷའི་དེ་བཞིན་ཉིད་གཉིས་རྣམ་པར་མི་རྟོག་པའི་སྣང་བའི་སྒོར་གཅིག་པས་དེའི་ཕྱིར། བདག་དང་སངས་རྒྱས་རང་བཞིན་རྣམ་དག་གི་སྒོ་ནས་ཁྱད་པར་མེད་དོ། ། ཅེས་ང་རྒྱལ་བསྒོམ་པ་སྟེ། འདི་ནི་ཁྱེད་བྱ་རྒྱུད་པ་དག་ཀྱང་འདོད་ལ།
སྤྱོད་པའི་རྒྱུད་དུའང་འདི་ཁོ་ན་ལྟར་ཁས་ལེན་པ་ཡིན་ནོ། ། དེ་བཞིན་དུ་རྣམ་པ་འདྲ་བའི་སྒོ་ནས་ཀྱང་སངས་རྒྱས་སུ་བསྒོམ་པ་འདི་ནི། སྤྱོད་རྒྱུད་ཡན་ཆད་ཀྱི་རྒྱུད་སྡེ་གོང་མ་རྣམས་ཀྱིས་གྲུབ་པའི་མཐའ་སྟེ། འབྲས་བུ་ཐོབ་འགྱུར་གྱི་སངས་རྒྱས་གཟུགས་ཀྱི་སྐུ་མཚན་དཔེས་སྤྲས་པའི་རྣམ་པ་ཅན་དེ་དང༌། རྣལ་འབྱོར་པ་རང་གིས་བསྒོམས་པའི་ལྷ་སྐུ་གཉིས་ཞལ་ཕྱག་གི་རྣམ་པའི་སྒོ་ནས་ཁྱད་པར་ཅུང་ཟད་ཀྱང་མེད་པས་དེའི་ཆ་ནས་འབྲས་བུའི་སངས་རྒྱས་དང༌། བདག་གིས་བསྒོམས་པའི་སངས་རྒྱས་གཉིས་ཁྱད་པར་མེད་དོ་ཞེས་ང་རྒྱལ་དང༌། མོས་པ་ལམ་དུ་བྱ་བའི་ཚུལ་གྱིས་བསྒོམ་པ་ཡིན་ནོ། ། གལ་ཏེ་མོས་པ་ཡིད་བྱེད་ཙམ་གྱིས་འབྲས་བུ་འགྲུབ་པ་ཤིན་ཏུ་དཀའ་སྟེ། རང་གིས་མངོན་སུམ་དུ་མ་ངེས་པའི་ཕྱིར་རོ། ། ཞེ་ན་དེ་ནི་མི་འཐད་དེ།
དཔེར་ན་འཇིག་རྟེན་པ་དག་རྒྱང་རིང་པོའི་རི་ལ། དུ་བ་ཅན་དུ་མཐོང་བའི་ཚེ་དེ་ཉིད་ན། མེ་ཡོད་དོ་ཞེས་ངེས་ཤེས་མ་འཁྲུལ་བ་སྐྱེ་བ་དེ། བདག་ཉིད་ཀྱིས་ལ་དེར་མེ་ཡོད་པ་མངོན་སུམ་དུ་མ་དམིགས་ཀྱང༌། ཁྱིམ་གྱི་ཚང་མང་ན་མེ་ལས་དུ་བ་འབྱུང་བ་མངོན་སུམ་དུ་རྟོགས་པའི་རིགས་པས། དུ་ལྡན་གྱི་ལ་མེ་ཡོད་དུ་མངོན་སུམ་དུ་ཤེས་པ་ལྟར། འདིར་ཡང་རྣལ་འབྱོར་པས་འབྲས་བུ་གཟུགས་ཀྱི་སྐུ་མངོན་སུམ་དུ་མ་ངེས་ཀྱང༌། དྲི་མ་མེད་པའི་རྒྱུད་སྡེ་རྣམས་ལས་གཟུགས་ཀྱི་སྐུའི་ཞལ་དང་ཕྱག་དང་ཞབས་ཀྱི་རྣམ་པ་ནི་འདི་འདྲའོ་ཞེས་གསལ་བར་གསུངས་པ་དེ། བདག་ཉིད་ཀྱིས་མངོན་སུམ་དུ་མཐོང་བས་དེ་ལ་བརྟེན་ནས། བདག་གཟུགས་ཀྱི་སྐུ་ཞལ་ཕྱག་གི་རྣམ་པ་ཅན་དུ་བསྒོམས་པས།
འབྲས་བུ་དེ་ཐོབ་པ་ཆོས་ཉིད་ཡིན་ཏེ། དཔེར་ན། རྒྱང་རིང་པོའི་དུ་བ་ལ། རྗེས་སུ་དཔགས་ནས་སྐྱེས་བུའི་རྩོལ་བས། དེར་ཕྱིན་པ་ན་མེ་དང་ཕྲད་པ་བཞིན་ནོ། ། ཡང་གལ་ཏེ། བདག་ཉིད་སངས་རྒྱས་སུ་བསྒོམ་པ་ལ་ལྷའི་གཟུགས་བྱར་རུང་གི་རྟེན་ཁྱད་པར་ཅན་ཞིག་དགོས་པ་ལས། འདིར་དེ་མེད་དེ་རང་གི་ལུས་ཤ་ཁྲག་ལ་སོགས་པ་མི་གཙང་བའི་རང་བཞིན་ཡིན་པའི་ཕྱིར་རོ། ། ཞེ་ན། དེའང་མི་འཐད་དེ།
ལུས་མི་གཙང་བའི་རང་བཞིན་ཉིད་ཀྱང་ཆོས་ཀྱི་དབྱིངས་ལ་སྦྱོར་བའི་དག་པའི་སྔགས་དང༌། ཕྱག་རྒྱ་སྟོང་པ་ཉིད་དུ་དག་པར་བྱས་ནས། དེ་ལ་སངས་རྒྱས་ཀྱི་སྐུ་བསྐྱེད་པ་འགལ་བ་ཡོད་པ་མ་ཡིན་ཏེ། གང་དག་སྟོང་པ་ཉིད་རུང་བ། ། དེ་ལ་ཐམས་ཅད་རུང་བ་ཉིད། ། ཅེས་དབུ་མའི་གཞུང་ལུགས་ལས་བཤད་པའི་ཕྱིར་རོ། ། སྟོང་ཉིད་ཀྱི་ངང་ལས་ལྷའི་སྐུར་བསྒོམ་ཞིང་དེའི་རྒྱུན་གོམས་པར་བྱས་པ་ལས་མཐར་སངས་རྒྱས་ཀྱི་རྒྱུར་འགྱུར་བ་ཡིན་ཏེ། འཇམ་དཔལ་རྩ་རྒྱུད་ལས། ཀྱེ་རྒྱལ་བའི་སྲས་འདི་ལ་རང་གི་ལུས་ཤ་དང༌། ཁྲག་དང༌།
རུས་པ་དང༌། རྒྱུས་པ་དང༌། ནང་ཁྲོལ་དང༌། བུ་ག་དང༌། མི་གཙང་བ་དང༌། སྤུའི་ཚོགས་ཆེན་པོ་འདུས་པ་ཙམ་ལ་འཇིག་རྟེན་དག བདག་ཏུ་ང་རྒྱལ་བྱེད་པ་འདི་ཙམ་ཁོ་ན་ནི་བདག་གིས་བརྗོད་པར་བྱ་བ་སྟེ། དེ་ཁོ་ན་ནི་མཐུའི་བྱེད་པ་གཞན་གྱིས་བྱིན་གྱིས་བརླབས་པས་ལུས་དེ་ཉིད་ལྷའི་གཟུགས་བྱ་རུང་བའི་རྟེན་ཁྱད་པར་དུ་གནས་པའོ། ། འདི་ལྟ་སྟེ། ཆོས་ཀྱི་དབྱིངས་ལ་སྦྱོར་བའི་དག་པའི་སྔགས་དང༌།
ཕྱག་རྒྱས་དག་པར་བྱེད་ལ། སྤྱན་དང་གཙུག་ཏོར་དང༌། སྙན་དང་ལྗགས་ལ་སོགས་པའི་ཕྱག་རྒྱས་བཏབ་ལ་སྔགས་བརྗོད་པ་དང༌། ལྷའི་རྒྱན་གྱི་ཁྱད་པར་དང་འདུག་སྟངས་མཐུན་པར་མོས་པ་དག་གིས་རིམ་གྱིས་མཐུའི་བྱེད་པ་ཚོགས་པ་སྨིན་པ་ན་མངོན་སུམ་ཁོ་ནར་རྣམ་པ་ཐམས་ཅད་ཀྱི་མཆོག་དང་ལྡན་པའི་ལུས་སུ་འགྱུར་བའོ། ། ཞེས་སོ། ། གལ་ཏེ་དེ་ལྟར་ན། སྟོང་པ་ཉིད་ལྷར་བསྒོམ་པར་སོང་གི རང་ལུས་ལྷར་བསྒོམ་པར་མ་སོང་ངོ་སྙམ་ན། འོ་ན་སྟོང་པ་ཉིད་ལྷར་སུ་ཞིག་གིས་བསྒོམ་སྨྲ་དགོས་ལ། དེའི་ལན་དུ་རྣལ་འབྱོར་པའི་སེམས་ཀྱིས་བསྒོམ་མོ་ཞེས་སྨྲ་ན།
དེའང་མི་འཐད་དེ། བསྒོམ་མཁན་གྱི་སེམས་ཉིད་ཀྱང་སྐྱེ་མེད་དུ་གཏན་ལ་ཕབ་ཚར་བའི་ཕྱིར་རོ། ། གལ་ཏེ་དེ་ནི་རྟེན་ཅིང་འབྲེལ་པར་འབྱུང་བ་ཙམ་ཉིད་ཡིན་ནོ་ཞེ་ན། འདིར་ཡང་མཚུངས་ཏེ། ལུས་སྟོང་པར་བསྒོམ་པའི་ངང་ལས་སངས་རྒྱས་ཀྱི་སྐུར་འབྱུང་བ་རྟེན་ཅིང་འབྲེལ་པར་འབྱུང་བ་ཙམ་དུ་ཟད་དེ། འཇམ་དཔལ་རྩ་རྒྱུད་ལས། ཇི་ལྟར་རང་གི་སྔགས་ཆོས་ཀྱི་དབྱིངས་ཐུགས་སུ་ཆུད་ཅིང་ནམ་མཁའི་ངོ་བོ་ཉིད་རྙེད་པ་དག་སྔོན་གྱི་སྨོན་ལམ་དང་ཚོགས་ཀྱི་མཐུས་འབད་པ་མེད་པར་ལྷའི་སྐུར་ཡུལ་དང༌། དུས་དེ་དང༌། ཇི་ལྟར་སྣང་བ་བཞིན་དུ། སྔགས་རིག་པ་དེ་དང༌།
དེའི་དུས་ཁོ་ནར་ཆོས་ཀྱི་དབྱིངས་ལས་ལྷའི་ལུས་སུ་ཡུད་ཙམ་གྱིས་འཐོན་པ་སྟེ། ཀྱེ་རྒྱལ་བའི་སྲས་དཔེར་ན་ཡོངས་སུ་དག་པའི་སྟོན་ཀའི་ནམ་མཁའ་ལས་རྒྱ་མཚོ་ཆེན་པོའི་ཀླུའི་བསོད་ནམས་ཀྱིས་སྤྲིན་ཁ་དོག་དང་དབྱིབས་སྣ་ཚོགས་པ་འབྱུང་བ་བཞིན་དུ། ཆོས་ཀྱི་དབྱིངས་ཀྱི་རང་བཞིན་དུ་བདག་ཉིད་བྱས་པའི་སྔགས་པ་ཡང་ཆོས་ཀྱི་དབྱིངས་ཉིད་ལས་ལྷའི་ལུས་སུ་སྣང་བ་འབྱུང་བ་འདི་ཉིད་ལ་དཔྱད་དུ་ཅི་ཞིག་ཡོད། ཀྱེ་རྒྱལ་བའི་སྲས་དེ་ལྟར་ན་སེམས་ཅན་གྱི་རིགས་ན་སྣ་ཚོགས་པའི་མོས་པའི་སྒོ་ནས་འཇུག་པར་འདོད་པ་དག་བདག་གི་དེ་ཁོ་ན་དང༌། དེའི་རྗེས་སུ་ལྷའི་ལུས་སུ་བྱ་བ་དག་ལ་རིམ་པའི་ཕྱེ་བ་འདི་དག་ཁོ་ན་ངས་ངེས་པར་བྱས་སོ། ། ཀྱེ་རྒྱལ་བའི་སྲས་དེ་བཞིན་གཤེགས་པ་རྣམས་ཀྱི་ཐུགས་རྗེ་ཆེན་པོ་དང༌། ཐབས་མཁས་པའི་རྣམ་པར་འཕྲུལ་པའི་སེམས་ཅན་ཐམས་ཅད་རྗེས་སུ་འཛིན་པ་ལ་ལྟོས། ཀྱེ་རྒྱལ་བའི་སྲས་དེ་ལྟར་ན་དངོས་པོར་འཛིན་པ་མ་སྤངས་པ་དང༌། སྤངས་པའི་རིམ་གྱིས་རང་ལྷའི་ལུས་སུ་བྱས་པའི་འོག་ཏུ་ལུས་སམ་སེམས་སམ་འབྱིན་པ་པོའམ། ལྷའི་ལུས་སུ་ཤིན་ཏུ་རྣམ་པར་དཔྱད་ན།
ངོ་བོ་ཉིད་འགའ་ཡང་རྙེད་པར་མི་ནུས་ཏེ། དངོས་པོའི་བློ་ལོགས་པར་བྱེད་པ་འདི་ནི་རྣམ་པར་ཐར་པའི་སྒོ་སྟོང་པ་ཉིད་དོ། ། ཀྱེ་རྒྱལ་བའི་སྲས་དེ་བཞིན་དུ། ལུས་སམ། སེམས་སམ། འབྱིན་པ་པོའམ། ལྷའི་ལུས་དེ་དག་གི་རྒྱུ་ཅི་ཞིག་ཅེས་ལེགས་པར་དཔྱད་ན། རྒྱུའི་ངོ་བོ་ཉིད་མི་བསླུ་བ་གཅིག་པུ་པ་ཉམས་དགའ་བར་བྱེད་པ་འགའ་ཡང་མེད་པར་འགྱུར་ཏེ། འདི་ནི་རྣམ་པར་ཐར་པའི་སྒོ་མཚན་མ་མེད་པའོ། ། ཀྱེ་རྒྱལ་བའི་སྲས་དེ་བཞིན་དུ་གཞན་ཡང་ལེགས་པར་རྟོགས་པའི་ངོ་བོ་ཉིད་རྒྱུ་དང་བཅས་པར་རིག་པའི་སྔགས་རིག་པ་དེ་གང་ལ་སྨོན་ཅིང་འདོད་པ་དོན་དུ་གཉེར་བ་དེ་ཉིད་ལ་ལེགས་པར་བརྟགས་པས་མཇལ་བ་ན་གང་གི་ངོ་བོ་ཉིད་ཀྱང་མ་མཐོང་བ་དང༌།
དེའི་བློ་དངོས་པོའི་སྲེད་པ་ལས་ངེས་པར་གྲོལ་ཏེ། སེམས་ཅན་རྣམས་རྗེས་སུ་བཟུང་བའི་ཆེད་མ་ཡིན་པར། ལྷའི་ལས་འདས་པའི་ལུས་དང་གནས་དང་ལོངས་སྤྱོད་ལ་ཡང་འདོད་པ་མེད་པ་དང༌། སྲེད་པ་ཆད་པ་སྟེ་འདི་ནི་རྣམ་པར་ཐར་པའི་སྒོ་སྨོན་པ་མེད་པའོ། ། ཞེས་གསལ་བར་གསུངས་པའི་ཕྱིར་རོ། ། གཉིས་པ་ནི། དེ་ལྟར་བྱ་བའི་རྒྱུད་ལས་བདག་ཉིད་སངས་རྒྱས་ཀྱི་སྐུར་བསྒོམ་པའི་ལམ་ཁྱད་པར་ཅན་ཁོ་ནས་ཁྱད་པར་འཕགས་པའི་རྒྱུད་སྡེ་རྣམས་ལ། ཅིའི་ཕྱིར་སྤྱོད་པའི་རྒྱུད་ཅེས་བྱ་སྙམ་ན། དེ་ནི་ཕྱི་ལུས་ངག་གི་བྱ་བ་དང༌། ནང་སེམས་ཀྱི་ཏིང་ངེ་འཛིན་གཉིས་ཀ་ཆ་མཉམ་པར་སྤྱོད་པས་སྤྱོད་པའི་རྒྱུད་ཅེས་བྱ་སྟེ།
རྣམ་སྣང་མངོན་བྱང་གི་ཚིག་འགྲེལ་ལས། རྒྱུད་འདི་ཡང་ཐབས་དང་ཤེས་རབ་གཙོ་བོར་གྱུར་པའི་སྦྱོར་བའི་རྒྱུད་ཡིན་མོད་ཀྱི། བྱ་བ་ལ་མོས་པའི་གདུལ་བྱའི་འགྲོ་བ་རྣམས་གཟུང་བའི་ཕྱིར། བྱ་བའི་རྗེས་སུ་མཐུན་པའི་སྤྱོད་པ་དག་ཀྱང་སྟོན་པས་བྱ་བའི་རྒྱུད་དམ་གཉིས་ཀའི་རྒྱུད་ལྟ་བུར་སོ་སོར་བརྟགས་ཤིང་གྲགས་སོ། ། ཞེས་གསུངས་པའི་ཕྱིར་རོ། ། རབ་ཏུ་སྒྲོན་གསལ་ལས། བརྟུལ་ཞུགས་དང༌། དངོས་གྲུབ་དང༌། རྫུ་འཕྲུལ་གཙོ་བོར་གྱུར་པ་ལ་སོགས་པ་སྤྱོད་པའི་རྒྱུད་དེ། ཞེས་བརྟུལ་ཞུགས་ཀྱི་སྤྱོད་པ་གཙོ་བོར་སྟོན་པས།
སྤྱོད་པའི་རྒྱུད་དུ་འཆད་ཀྱང༌། བཤད་པ་སྔ་མ་གཙོ་བོར་གཟུང་ངོ༌། ། ཡང་དེ་ཉིད་ལ་གཉིས་ཀའི་རྒྱུད་ཅེས་ཀྱང་བྱ་སྟེ། ཀྱེ་རྡོར་གྱི་དོན་བསྡུས་ཀྱི་འགྲེལ་པར། གང་ཞིག་བྱ་བའི་ཁྱད་པར་ལ་ཡང་མོས་ཤིང༌། ཐབས་དང་ཤེས་རབ་ཀྱི་སྤྱོད་པ་རྒྱ་ཆེན་པོ་ལ་ཡང་སྦྱོར་བའི་ནང་གི་བདག་ཉིད་ཅན་གྱི་ཚུལ་ཡང་མི་འདོར་བར་སྤྲོ་བ་དེ་དག་ལ་ནི་བྱ་བ་དང་རྣལ་འབྱོར་གྱི་ཆ་གཉིས་ལས་མཐུན་པའི་གཉིས་ཀའི་རྒྱུད། ཕྱག་ན་རྡོ་རྗེ་དབང་བསྐུར་བ་ཞེས་བྱ་བ་དང༌། ཞེས་སོ། ། དེའི་ཕྱིར་མཁས་པའི་དབང་པོ་ལོཙྪ་བ་རིན་ཆེན་བཟང་པོས། གང་ཞིག་བྱ་བའི་ཁྱད་པར་ལ་ཡང་མོས་ཤིང༌།
ཐབས་དང་ཤེས་རབ་ཀྱི་སྤྱོད་པ་རྒྱ་ཆེན་པོ་ལ་སྦྱོར་བའི་ནང་གི་བདག་ཉིད་ཅན་གྱི་ཚུལ་ཡང་མི་འདོར་བར་སྤྲོ་བ་དེ་དག་ལ་ནི། བྱ་བ་དང་རྣལ་འབྱོར་གྱི་ཆ་གཉིས་ཀ་དང་ལྡན་པའི་གཉིས་ཀའི་རྒྱུད་རྣམ་པར་སྣང་མཛད་མངོན་པར་བྱང་ཆུབ་པ་ལ་སོགས་པ་གསུངས་པ་ཡིན་ནོ། ། དེ་ཉིད་ནི་གསང་སྔགས་དང་རྗེས་སུ་མཐུན་པའི་སྤྱོད་པ་ཤེས་རབ་དང༌། ཐབས་གཙོ་བོར་གྱུར་པ་རྒྱ་ཆེར་སྟོན་པས་སྔོན་གྱི་མཁས་པ་དག་གིས་སྤྱོད་པའི་རྒྱུད་ཅེས་ཀྱང་བཤད་དོ། ། ཅེས་བཤད་པ་ཡང་དོན་ལ་གནས་པ་ཉིད་དོ། ། གསུམ་པ་ལ་གསུམ། དེ་བཞིན་གཤེགས་པའི་རིགས། པདྨའི་རིགས། རྡོ་རྗེའི་རིགས་ཀྱི་རྒྱུད་དོ། ། དང་པོ་ནི།
རྣམ་པར་སྣང་མཛད་ཆེན་པོ་མངོན་པར་རྫོགས་པར་བྱང་ཆུབ་པ། རྣམ་པར་སྤྲུལ་པ་བྱིན་གྱིས་རློབ་པ་ཞེས་བྱ་བའི་རྩ་བའི་རྒྱུད་དང༌། དེའི་རྒྱུད་ཕྱི་མ་གསང་བ་མཆོག་གི་རིམ་པར་ཕྱེ་བ་སྟེ། འདི་དེང་སང་བོད་ན་བཞུགས་པའི་དཔེ་ལ། དེ་བཞིན་གཤེགས་པ་འབྱུང་བའི་དཀྱིལ་འཁོར་བྱིན་གྱིས་རློབ་པའི་རིམ་པར་ཕྱེ་བ་ཡན་ཆད་སྣང་ཡང༌། འདིའི་འཕྲོ་ད་རུང་མ་རྫོགས་ཏེ་བསྡུས་འགྲེལ་ལས། རྒྱུད་ཕྱི་མའི་ལུང་དྲངས་པ་རྣམས་འདི་ན་མི་སྣང་བའི་ཕྱིར་རོ། ། རྒྱུད་འདི་གཉིས་ནི་སྤྱོད་རྒྱུད་ཀྱི་རྩ་བར་སྣང་ཞིང་དེ་བཞིན་གཤེགས་པའི་རིགས་ཀྱི་གཙོ་བོ་ཡིན་ནོ། ། བྱང་ཆུབ་སེམས་དཔའི་སྡེ་སྣོད་ཕལ་པོ་ཆེ། འཕགས་པ་འཇམ་དཔལ་གྱི་རྩ་བའི་རྟོག་པ་ཞེས་བྱ་བའི་རྒྱུད་ཆེན་པོ་ནི།
འཇམ་དཔལ་རྩ་བའི་རྒྱུད་དུ་གྲགས་པ་ཉིད་དོ། ། དཔའ་བོ་གཅིག་ཏུ་གྲུབ་པ་ཞེས་བྱ་བའི་རྒྱུད་ཀྱི་རྒྱལ་པོ་ཆེན་པོ་ནི། རྒྱུད་རྒྱས་པའི་དུམ་བུ་ཡིན་པར་ཤྲདྡྷཱ་ཀ་རའི་འགྲེལ་པར་བཤད་དོ། ། རྗེ་བཙུན་ས་སྐྱ་པ་རྣམས་ཀྱིས་བྱ་བ་དང་སྤྱོད་པ་དང་རྣལ་འབྱོར་གྱི་རྒྱུད་རྣམས་ལ་མ་བསྙེན་ཀྱང་འགྲུབ་པའི་གསང་སྔགས་རྣམས་ཕྱོགས་གཅིག་ཏུ་བསྡུས་ནས། རྣལ་འབྱོར་གྱི་རྒྱུད་དང་མཐུན་པར་གསུངས་པར་བཞེད་ཅིང༌། འགྲེལ་པ་ལས་ཀྱང༌། རང་རང་རྒྱུད་དང་རྟོག་པ་ལ་གནས་པའི་དཔའ་བོ་གཅིག་ཏུ་གྲུབ་པ་རྣམས་གཅིག་ཏུ་ཡང་དག་པར་བསྡུས་ཏེ་བསྟན་ཏོ། ། ཅེས་བཤད་པས་སྤྱོད་རྒྱུད་རྐྱང་པ་ཡིན་པའི་ངེས་པ་མི་སྣང་ཡང༌། ཡེ་ཤེས་པ་རང་ལ་འཇུག་པ་མ་བསྟན་པས་སྤྱོད་རྒྱུད་དུ་བཞག་གོ ། རྒྱུད་འདི་གཉིས་ནི་དེ་བཞིན་གཤེགས་པའི་རིགས་ཀྱི་བདག་པོ་ཡིན་ནོ། །
ལྷ་མོ་འོད་ཟེར་ཅན་གྱི་རྟོག་པ་ནི། འོད་ཟེར་ཅན་འབྱུང་བའི་རྒྱུད་སྟོང་ཕྲག་བཅུ་གཉིས་པ་ལས་བྱུང་བར་བཤད་ལ། འདིའི་རིག་པའི་རྒྱལ་མོ་ཡིད་བཞིན་གྱི་ནོར་བུའི་འཁོར་ལོའི་སྐབས་སུ། དཀོན་མཆོག་གསུམ་ལ་ཕྱག་འཚལ་ལོ། ། ཡང་དག་རྒྱལ་བ་རྣམས་ལ་ཕྱག་འཚལ་ལོ། ། འོད་ཟེར་ཅན་མ་ཡེ་ཤེས་མཚོ། ། དེ་ཡི་མཉེས་ཐབས་བདག་གིས་བརྗོད། ། ཅེས་པ་ནས། སྟོང་ཕྲག་བརྒྱད་ནི་བཟླས་བྱས་ན། ། ངེས་པར་དངོས་གྲུབ་ཏུ་ནི་འགྱུར། །
ཞེས་པའི་བར་ཤླཽ་ཀ་བརྒྱད་དང༌། རྐང་པ་གསུམ་ནི་སློབ་དཔོན་སྙིང་པོ་ཞབས་ཀྱིས་མཛད་པའི་སྒྲུབ་ཐབས་ཀྱི་ཚིག་ཏུ་སྣང་བས། སྒྲུབ་ཐབས་དེ་དང་རྟོག་པ་འདི་དཔེ་གྲས་མཚུངས་པའི་རྒྱ་དཔེ་ཤོག་ཡར་གཅིག རྟོག་པ་འདིའི་གསེབ་ཏུ་སོང་བས། ལོཙྪ་བས་མ་རིག་པར་བསྒྱུར་བར་སྣང་བས་རྟོག་པ་རང་ལ། སོ་སོར་འདུད་པ་བྱས་ལ། རང་ཉིད་ཀྱི་མདུན་དུ་འགྲོལ་དུ་གཞུག་གོ ། དེ་ནས་དེའི་ཕྱིར་བཅོམ་ལྡན་འདས་མ་འོད་ཟེར་ཅན་མ་ལས་གཞན་གྱི་སྒྲུབ་པ་ཡིན་སྟེ། ཞེས་ཚིག་སྦྲེལ་བས་ཆོག་པ་འདྲ་སྟེ། རྒྱ་དཔེ་མཐོང་ན་དཔྱད་པར་བྱའོ། །
འདི་ནི་དེ་བཞིན་གཤེགས་པའི་རིགས་ཀྱི་ཡུམ་གྱི་རྒྱུད་ཡིན་ནོ། ། དེ་བཞིན་གཤེགས་པ་ཐམས་ཅད་ཀྱི་ཁྲོ་བོ་མི་གཡོ་བ་དེའི་སྟོབས་དཔག་ཏུ་མེད་པ་བརྟུལ་ཕོད་པ་འདུལ་བར་གསུངས་པ་ཞེས་བྱ་བའི་རྟོག་པ་ནི། རྣམ་སྣང་མངོན་བྱང་དུ་མི་གཡོ་བ་དེ་བཞིན་གཤེགས་པའི་རིགས་ཀྱི་ཁྲོ་བོར་གསུངས་པའི་རིགས་པས་འདིར་ཡང་དེ་བཞིན་དུ་བཞག་གོ ། འཕགས་པ་འཇམ་དཔལ་གྱི་རྩ་བའི་རྟོག་པ་ཁྲོ་བོ་རྣམ་པར་རྒྱལ་བའི་རྒྱུད་ཕྱི་མ་དང༌། ཕྱི་མའི་ཕྱི་མ་གསང་བའི་རྟོག་པ་ཞེས་བྱ་བ་ནི། ལེའུ་ཉི་ཤུ་རྩ་གཉིས་ཀྱིས་རྒྱུད་ཐམས་ཅད་ཡོངས་སུ་བསྡུས་པ་སྟེ། འདི་ལ་སློབ་དཔོན་པདྨ་སཾ་བྷ་ཝའི་སློབ་མ་པཎྜི་ཏ་བིདྱཱ་ཨཱ་ཀ་ར་པྲ་བྷ་དང༌། གནུབས་ནམ་མཁའི་སྙིང་པོས་བསྒྱུར་བ་འགྱུར་ངན་པ་ཅིག་ཡོད། སློབ་དབོན་ཤཱནྟི་གརྦྷས། བྲང་ཏི་ཛ་ཡ་རཀྵི་ཏ་ལ་བཤད་ནས་བསྒྱུར་བ་ཁྲོ་བོ་རྣམ་པར་རྒྱལ་བའི་ཆོ་ག་ཞིབ་མོ་ཟེར་བ་འགྱུར་འབྲིང་ཞིག་ཀྱང་ཡོད།
པཎྜི་ཏ་བིདྱཱ་ཨཱ་ཀ་ར་པྲ་བྷ་དང༌། ཨཱ་ཙརྻ་ཤྲི་ལེནྡྲ་བོ་དྷིས་བསྒྱུར་བ་འགྱུར་བཟང་བ། མཚན་ཡང་གཤིན་རྗེའི་གཤེད་བཀྲ་ཁོག་བསླངས་བྱ་བ་གཅིག་ཀྱང་ཡོད། བཀྲ་ཁོག་ནི་མི་རོའི་མིང་ཡིན་ཏེ། བཀྲ་རྒན་གྱི་ཁོག་པ་བྱ་བ་མི་རོའི་གཅེས་མིང་དུ་བོད་ཀྱི་གནའ་མི་རྣམས་ཀྱང་འདོགས། བསླངས་པ་ནི་རོ་ལངས་སྒྲུབ་པ་གཙོ་ཆེར་བཤད་པས་དེ་སྐད་དུ་བསྒྲགས། འགྱུར་རྙིང་འདི་རྣམས་ལ་དུས་ཕྱིས་བོད་ཀྱིས་བཅུག་པའི་ཚིག་ཤླཽ་ཀ་ཁ་ཡར་འདྲེས་ཡོད་ཅེས་གླེང༌། ཕྱིས་སྔགས་ཕྱི་འགྱུར་གྱི་དུས་ན་པཎྜི་ཏ་ཀྲྀཥྞ་པ་བྱ་བ་ཅིག་བོད་དུ་བྱོན་པའི་ཕྱག་ན་རྒྱ་དཔེ་སྣང་བ་དང༌། གུ་རུབ་ལོཙྪ་བ་ཆོས་ཀྱི་ཤེས་རབ་ཀྱི་ལག་ཏུ་རྒྱ་དཔེ་གཉིས་བྱུང༌། དེ་གཉིས་མ་རྙེད་པའི་གོང་དུ་རོང་ཟོམ་ལོཙྪ་བ་ཆོས་ཀྱི་བཟང་པོས།
གུ་རུབ་ལ་བཀྲ་ཁོག་བསླངས་ཀྱི་སྐབས་འགའ་ཞིག་ཏུ་འགྱུར་མ་བདེ་བ་འདི་ལྟ་བུ་ཡོད། དེ་རྣམས་དོན་ལ་འདི་དང་འདི་སྐད་དུ་བསྒྱུར་ན་ལེགས་པ་ཡིན་ཏེ། རང་རེ་ལ་རྒྱ་དཔེ་མེད་པས་འགྱུར་བཅོས་སུ་མི་རུང་གསུང༌། ཕྱིས་རྒྱ་དཔེ་རྙེད་ནས་གུ་རུབ་ཀྱི་གཟིགས་པས་དེ་བཞིན་དུ་འདུག་ནས་ཡིད་ཆེས་ཏེ། རྒྱ་དཔེ་ཅིག་རོང་ཟོམ་ལ་ཕུལ་ནས་རྒྱུད་ཀྱི་བཤད་པ་ཚར་གཅིག་གསན། གུ་རུབ་ཀྱིས་འགྱུར་བཅོས་ཀྱང་མཛད། དེ་ནས་བླ་མ་རོང་ཟོམ་ཆོས་ཀྱི་བཟང་པོས་ཀྱང་རྒྱ་དཔེ་དེ་གཉིས་ལ་གཏུགས་ཏེ། ཤྲི་ལེནྡྲ་བོ་དྷིའི་འགྱུར་ལ་འགྱུར་བཅོས་མཛད་པ་ནི། འཇམ་དཔལ་གྱི་རྩ་བའི་རྟོག་པ་ཁྲོ་བོ་རྣམ་པར་རྒྱལ་བའི་རྒྱུད་ཆེན་པོའི་སྐབས་དང་པོ་ནས་རྟོག་པ་བརྒྱད་པའི་བར་རྩ་བའི་རྒྱུད་རྟོག་པ་དགུ་པ་རྟོག་པ་ཕྱི་མ་རྟོག་པ་བཅུ་རྟོག་པ་ཕྱི་མའི་ཡང་ཕྱི་མ། རྟོག་པ་ཕྱི་མའི་ཡང་ཕྱི་མ་རྟོག་པ་བསྡུ་བ་ལ་རྟོག་པ་དྲུག
རྟོག་པ་ཕྱི་མའི་ཡང་ཕྱི་མ་གསང་བ་དང་བདུན། གསང་བའི་རྟོག་པར་རྟོག་པ་ཁྲོ་བོ་ཀཱི་ལི་ཀཱི་ལ་ལ་སོགས་པའི་རྟོག་པ་ལ་རྟོག་པ་ལྔ་སྟེ། སྤྱིར་ལེའུ་ཉི་ཤུ་རྩ་གཉིས་ཡོད་ཅིང༌། འགྱུར་འདི་བཟང་ཤོས་ཡིན་ནོ་ཞེས་ཟེར་རོ། ། དེ་ནས་ལོཙྪ་བ་འགོས་ལྷས་བཙས་ཀྱིས་གནུབས་སངས་རྒྱས་རིན་པོ་ཆེས་བཀྲ་ཁོག་བསླངས་བྱ་བ་གཤིན་རྗེའི་རྒྱུད་བརྩམས་སོ་ཞེས་བཤད་པའང༌། སྔར་གྱི་འགྱུར་རྙིང་པ་རྣམས་ལ་གནུབས་ཀྱི་ཚིག་མང་པོ་བཅུག་ནས་རྒྱུད་ལྷད་མར་བྱས་ཤིང༌། གཤིན་རྗེ་ཚེ་བདག་དང༌། ཁ་ཐུན་ལ་སོགས་པ་རྫུན་མ་རྣམས་ཀྱིས་རྒྱབ་བརྟེན་དུ་བྱས་པ་འགོག་པའི་ཕྱིར་གསུངས་པ་ཡིན་ལ། རྒྱུད་ལྷད་མེད་འདི་འགོག་པ་མ་ཡིན་ཏེ། འདི་ནས་བཤད་པའི་ཀུན་སྤྱོད་རྣམས་སློབ་དཔོན་ཨ་བྷ་ཡཱ་ཀ་རས་དཀྱིལ་ཆོག་རྡོ་རྗེ་ཕྲེང་བར་དྲངས་པའི་ཕྱིར་རོ། །
འདི་དང་གོང་མ་གཉིས་ནི་དེ་བཞིན་གཤེགས་པའི་རིགས་ཀྱི་ཁྲོ་བོའི་རྒྱུད་ཡིན་ནོ། ། གཉིས་པ་པདྨའི་རིགས་ཀྱི་རྒྱུད་ནི་བོད་དུ་འགྱུར་བ་མི་སྣང་ངོ༌། ། གསུམ་པ་ནི། འཕགས་པ་ལག་ན་རྡོ་རྗེ་དབང་བསྐུར་བའི་རྒྱུད་ཆེན་པོ་ནི་བམ་པོ་བཅུ་གཉིས་ལ། དེ་བཞིན་གཤེགས་པ་ཐམས་ཅད་ཀྱི་ཡུམ་རྣམས་ཀྱི་དངོས་གྲུབ་སྒྲུབ་པའི་ཆོ་ག་ཡན་ཆད་ཡོད་ལ། འདིའི་མཇུག་ཏུ་རྗེས་སུ་ཡི་རང་བ་ལ་སོགས་པ་མ་བཤད་པས་རྒྱུད་ཀྱི་འཕྲོ་མ་འགྱུར་བར་སྣང་ངོ༌། ། ལྷ་མོ་བརྒྱད་ཀྱི་གཟུངས་ནི། ཕྱག་ན་རྡོ་རྗེ་དབང་བསྐུར་གྱི་ནང་ནས་ཕྱུང་བ་ཡིན་པས། རྒྱུད་ལོགས་པར་མི་བགྲང་ངོ༌། ། འབྱུང་པོ་འདུལ་བྱེད་ཅེས་བྱ་བའི་རྒྱུད་ཀྱི་རྒྱལ་པོ་ཆེན་པོ་ནི།
རྒྱུད་རྒྱས་པ་སྟོང་ཕྲག་བཅུ་དྲུག་པ་ལས་ཕྱུང་བར་བཤད་དོ། ། དེ་ལྟར་ན་སྤྱོད་པའི་རྒྱུད་རྣམ་པར་དག་པ་དེང་སང་བོད་ན་བཞུགས་པ་ནི་དགུ་པོ་འདི་ཙམ་དུ་ཟད་ལ། ཕྱག་ན་རྡོ་རྗེ་གོས་སྔོན་ཅན་གྱི་རྒྱུད་རྡོ་རྗེ་ས་འོག་ལེའུ་བཅུ་གསུམ་པ་དང༌། རྡོ་རྗེ་ས་འོག་གི་རྒྱུད་ལེའུ་བདུན་པ་དང༌། ས་གསུམ་རྒྱུ་བའི་རྟོག་པ་ལེའུ་ལྔ་པ་དང༌། གོས་སྔོན་ཅན་འཇིག་རྟེན་གསུམ་འདུལ་བའི་རྒྱུད་ལེའུ་ལྔ་པ་དང་བཞི་ནི། བདག་ཉིད་ལྷར་བསྐྱེད་པ་སོགས་བྱས་པས་སྤྱོད་རྒྱུད་དུ་འདོད་མོད། མཁས་པ་རྣམས་ཀྱིས་རྒྱུད་རྫུན་མར་བཤད་པས་མ་བཀོད་དོ། ། བཞི་པ་ནི། དེ་ལྟར་བཤད་པའི་རྒྱུད་དེ་དག་སྤྱོད་པའི་རྒྱུད་དུ་འཇོག་པའི་རྒྱུ་མཚན་ཅི་ཡིན་སྙམ་ན།
བཤད་པར་བྱ་སྟེ། དེ་ལ་རྒྱུད་འདི་རྣམས་བྱ་བའི་རྒྱུད་མ་ཡིན་ཏེ། བདག་ཉིད་སངས་རྒྱས་སུ་བསྐྱེད་པ་བཤད་པའི་ཕྱིར་རོ། ། རྣལ་འབྱོར་དང་རྣལ་འབྱོར་ཆེན་པོ་ཡང་མ་ཡིན་ཏེ། རང་ལ་ཡེ་ཤེས་པ་བསྲེ་བ་མ་གསུངས་པའི་ཕྱིར་རོ། ། དེས་ན་སྤྱོད་པའི་རྒྱུད་དུ་འགྲུབ་སྟེ། བདག་སངས་རྒྱས་སུ་བསྐྱེད་པ་བཤད་ཅིང༌། དེ་ལ་ཡེ་ཤེས་པ་གཞུག་པ་མ་གསུངས་པའི་ཕྱིར་རོ། ། དེ་སྐད་དུ་ཡང་རྣམ་སྣང་མངོན་བྱང་ལས། བཅོམ་ལྡན་འདས་ལྷའི་གཟུགས་གང་གིས།
བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་ལྷའི་གཟུགས་ལ་དམིགས་ནས། བདག་ཉིད་རང་གི་ལྷའི་གཟུགས་སུ་བསྒྱུར་ནས་ཐེ་ཚོམ་མ་མཆིས་པར། དངོས་གྲུབ་ཐོབ་པར་འགྱུར་བའི་ལྷའི་གཟུགས་བྱིན་གྱིས་རློབ་པར་བཤད་དུ་གསོལ། ཞེས་སོགས་རྒྱས་པར་གསུངས་པ་དང༌། སློབ་དཔོན་ཨཱརྻ་དེ་ཝས། རྣམ་པར་སྣང་མཛད་མངོན་པར་བྱང་ཆུབ་པ་ཞེས་བྱ་བ་སྤྱོད་པའི་རྒྱུད་ལས། ཞེས་སྤྱོད་བསྡུས་སྒྲོན་མེར་བཤད་དོ། ། དེ་བཞིན་དུ་འཇམ་དཔལ་རྩ་རྒྱུད་ལས་ཀྱང༌། ཀྱེ་རྒྱལ་བའི་སྲས་དངོས་པོ་དང་དངོས་པོ་མེད་པར་རྟོག་པ་ལས་འདས་ཏེ། སེམས་དེ་ཉིད་ཟླ་བའི་དཀྱིལ་འཁོར་རང་གི་སྔགས་ཀྱི་ཡི་གེ་དང་བཅས་པ་རྟག་པར་སྔོན་དུ་བྱས་ལ་ཡི་གེ་དེ་ལས་ཀྱང༌།
དེ་དང་མཐུན་པའི་སྒྲའི་རྣམ་པར་གྲགས་པར་སེམས་ཤིང་རྣམ་པ་ཐམས་ཅད་ཀྱི་མཚན་ཉིད་ཅན་གྱི་ལྷའི་མཚན་མར་གྱུར་པ་ལས་ལྷའི་ལུས་སུ་གྱུར་ཅིང༌། དེ་ལ་དམ་ཚིག་གི་སྔགས་དང་ཕྱག་རྒྱ་དང་སྤྱན་དང་ལྗགས་ལ་སོགས་པ་བྱིན་གྱིས་བརླབ་པར་བྱ་བས། རྣམ་པ་ཐམས་ཅད་ཀྱི་མཆོག་དང་ལྡན་པའི་ལྷའི་ལུས་སུ་འགྱུར་རོ། ། ཞེས་སོ། ། དེས་ན་རྒྱུད་འདི་བྱ་རྒྱུད་དུ་བཞེད་པའང་རྣམ་པར་མ་བརྟགས་པ་ཆེན་པོ་ཡིན་ནོ། ། དཔའ་བོ་གཅིག་གྲུབ་ལས། གཞོན་ནུའི་གཟུགས་ཅན་འཇམ་པའི་རྡོ་རྗེ་བདག་ཉིད་བསམས་ལ། ཞེས་དང༌། སྐུ་མདོག་དཀར་པོ་རལ་གྲི་དང་པོསྟི་འཛིན་པ། བདག་ཉིད་ཡུད་ཙམ་གྱིས་ཡོངས་སུ་གྲུབ་པ་རྣམ་པར་བསམས་ལ།
ཞེས་བཤད་དོ། ། འོད་ཟེར་ཅན་གྱི་རྟོག་པར། བདག་ཉིད་རྣམ་པར་སྣང་མཛད་ཀྱི་གཟུགས་པདྨའི་ལྟེ་བར་སེང་གེའི་ཁྲི་ལ་རྡོ་རྗེའི་སྐྱིལ་མོ་ཀྲུང་གིས་བཞུགས་པ། གསེར་གྱི་མདོག་ཅན་བྱང་ཆུབ་མཆོག་གི་ཕྱག་རྒྱ་ཅན། ཏིང་ངེ་འཛིན་ལ་སྙོམས་པར་ཞུགས་པ། རལ་པའི་དབུ་རྒྱན་འཆང་ཞིང་ཞི་བ། ཡི་གེ་མྃ་ཉིད་ཡིད་ལས་བརྗོད་པའི་རྣམ་པས་བསམ་པར་བྱའོ། ། དེ་ནས་མདུན་དུ་ཟླ་བའི་གཟུགས་བརྙན་རྣམ་པར་སྣང་མཛད་ཀྱི་འོད་ཟེར་ལས་བྱུང་བའི་འོད་ཟེར་ཅན་མ། ཞེས་བདག་རྣམ་སྣང་དུ་བསྒོམ་པའི་འོད་ཟེར་གྱིས། མདུན་དུ་འོད་ཟེར་ཅན་སྤྱན་འདྲེན་ཞིང་བསྐྱེད་པ་གནས་སྐབས་མང་པོར་བཤད་པས།
རྒྱུད་འདི་བྱ་རྒྱུད་དུ་འདོད་པའང་ཞིབ་ཏུ་མ་དཔྱད་པར་ཟད་དོ། ། དེ་བཞིན་དུ་མི་གཡོ་བ་བརྟུལ་ཕོད་ཅན་གྱི་རྟོག་པར་ཡང༌། སེམས་ནི་རྩེ་གཅིག་གྱུར་པ་ཡིས། ། བདེ་གཤེགས་བདག་ཉིད་བསྒོམས་ནས་སུ། ། གཟའ་རྣམས་སོ་སོར་མདུན་གནས་ནས། ། གསང་སྔགས་བརྗོད་པར་བྱ་བ་ཡིན། ། ཞེས་གསུངས་ལ། བཀྲ་ཁོག་བསླངས་ཀྱི་རྒྱུད་ལས་ཀྱང༌། ཡིད་ཀྱིས་པདྨའི་སྟེང་ལ་འདུག ། བདག་ཉིད་དེ་ཡི་སྟེང་དུ་ཡང༌། །
ས་བོན་ཧཱུྃ་ལས་གྱུར་པའི་སྐུ། ། བརྟག་པར་བྱས་ཏེ་བརྟགས་ནས་ཀྱང༌། ། བདག་གི་སྤྱི་བོར་ཡི་གེ་ཨོཾ། ། མིག་གཉིས་སུ་ནི་ཡི་གེ་ཨས། ། བསྲུང་བ་བྱས་ཏེ་དེ་ནས་ཡང༌། ། སྔགས་ཀྱི་ཡི་གེ་བཅུ་བདུན་པོ། ། བཟླས་ཤིང་དེ་བཞིན་གཤེགས་དྲན་ནས། ། རང་གི་ལུས་ལ་སླར་བཞག་པ། ། སྙིང་གར་སྙིང་པོ་ཧཱུྃ་གཞག་བྱ། ། དེ་ནས་ཁྲོ་བོའི་མཚོགས་མ་ཡིས། །
བདག་གི་མཚོགས་མར་རེག་པར་བྱ། ། གཙོ་བོ་གཙོ་བོའི་སྤྱི་གཙུག་ཀྱང༌། ། ཕྱིས་ནི་གཙུག་ཏུ་གཞག་པར་བྱ། ། དེ་ནས་ལུས་ལ་གོ་ཆ་ཡང༌། ། ལག་པས་གོ་ཆ་བཞིན་དུ་བྱ། ། དེ་ནས་རང་གི་ལག་གཉིས་ལ། ། བློ་དང་ལྡན་པས་མཚོན་ཆ་དགོད། ། རང་གི་དམ་ཚིག་ལྡན་པའི་རྒྱ། ། མཁས་པས་ཆོ་ག་བཞིན་བཅིངས་ནས། ། ཁྲོ་བོ་གཙོ་བོ་རོ་ལངས་ནི། །
བདག་གི་སྙིང་གར་གཞག་པར་བྱ། ། ཞེས་བདག་ཉིད་ལྷར་བསྐྱེད་པའི་རིམ་པ་རྣམ་སྣང་མངོན་བྱང་ལྟར་གསུངས་སོ། ། དེས་ན་སློབ་དཔོན་ལྷ་སྦས་ཀྱིས་མཛད་ཟེར་བའི་འགྲེལ་པར་བྱ་རྒྱུད་དུ་བྱས་ཤིང༌། རྫོགས་རིམ་སོགས་ཀྱི་ཐ་སྙད་བཤད་པ་ནི། རྒྱུད་ཀྱི་དོན་དང་མ་འབྲེལ་པས་མི་འཐད་ལ། རྗེ་བཙུན་ས་སྐྱ་པ་རྣམས་ཀྱིས་སྤྱོད་རྒྱུད་དུ་བཤད་པ་ཉིད་ལེགས་པ་ཡིན་ནོ། ། ཕྱག་ན་རྡོ་རྗེ་དབང་བསྐུར་བའི་རྒྱུད་ལས། བདག་ཉིད་ལྷ་སྐུར་བསྐྱེད་པར་བཤད་པ་རྣམས་སྔར་མང་དུ་དྲངས་ཟིན་ལ། དེའི་ཕྱིར་སློབ་དཔོན་ཛྙཱ་ན་བོ་དྷིས་མཛད་པའི་ལས་དང་པོ་པའི་དམ་ཚིག་མདོར་བསྡུས་པ་ལས། ཕྱག་ན་རྡོ་རྗེ་དབང་བསྐུར་བ་ཞེས་བྱ་བ་སྤྱོད་པའི་རྒྱུད་ལས་ཀྱང༌།
ཞེས་དང༌། ཇོ་བོ་རྗེས་མཛད་པར་གྲགས་པའི་ལམ་སྒྲོན་རང་འགྲེལ་ལས་ཀྱང༌། སྤྱོད་པའི་རྒྱུད་ནི་རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་དང༌། ལག་ན་རྡོ་རྗེ་དབང་བསྐུར་བའི་རྒྱུད་ལ་སོགས་པ་རྒྱུད་སྡེ་སྟོང་ཕྲག་བརྒྱ་བཞུགས་སོ། ། ཞེས་སྤྱོད་རྒྱུད་དུ་གསལ་བར་བཤད་དོ། ། འབྱུང་པོ་འདུལ་བྱེད་ཀྱི་རྒྱུད་ལས། དེ་ནས་རང་ལྷའི་སྐུར་བསམ་མོ། ། དེ་ནས་ཁྲོ་བོའི་བདག་པོའི་ཕྱག་རྒྱས་ཡན་ལག་དྲུག་ཏུ་དགོད་པར་བྱ་སྟེ། ཞེས་པ་ནས། དེ་ནས་དཀྱིལ་འཁོར་གྱི་ལྷའི་སྙིང་པོས་སྤྱན་དྲངས་ཏེ།
ཞེས་སོགས་ཀྱིས་བདག་ལྷར་བསྐྱེད་པ་དང༌། སློབ་དཔོན་ཏ་ཐཱ་ག་ཏ་རཀྵི་ཏས་ཀྱང༌། སྤྱོད་རྒྱུད་དུ་བཤད་པ་ལྟར་འཐད་ལ། སློབ་དཔོན་ཨ་བྷ་ཡཱས་བྱ་རྒྱུད་དུ་མཛད་པ་ནི་རྒྱུད་དང་མི་མཐུན་ནོ། ། མདོར་ན་རྒྱུད་སྡེ་དེ་རྣམས་ལས་བདག་ཉིད་སངས་རྒྱས་ཀྱི་སྐུ་ཞལ་ཕྱག་གི་རྣམ་པ་ཅན་དུ་བསྒོམ་པ་གསལ་བར་བཤད་པའི་ཕྱིར་སྤྱོད་པའི་རྒྱུད་དུ་གྲུབ་པ་ཡིན་ནོ། ། ལྔ་པ་རྒྱུད་དེ་རྣམས་ཀྱི་དོན་གཏན་ལ་དབབ་པ་ལ་གཉིས། ཚིག་ཇི་ལྟར་འཆད་པའི་ཚུལ་དང༌། དོན་ཉམས་སུ་བླང་བའི་རིམ་པ་བཤད་པའོ། ། དང་པོ་ནི། རྣམ་སྣང་མངོན་བྱང་གི་བསྡུས་འགྲེལ་ལས་བཤད་པ་ལྟར།
གདུལ་བྱ་དབང་རྣོན་མགོ་སྨོས་པས་གོ་བ་ལ་རྒྱུད་ཀྱི་མཚན་ཙམ་དང༌། དབང་འབྲིང་རྣམ་པར་ཕྱེ་བས་གོ་བ་ལ་མིང་དེ་ཉིད་ཀྱི་དོན་རབ་ཏུ་ཕྱེ་བ་ཙམ་བརྗོད་པ་དང༌། དབང་རྟུལ་ཚིག་ལྷུར་ལེན་པ་ལ། ཚིག་དེ་དག་ཉིད་ཀྱི་ཡན་ལག་རྣམ་པར་དབྱེ་བ་བརྟག་པའི་རིམ་གྱིས་རྒྱས་པར་སྤྲོས་ཏེ་འཆད་པའི་སྒོ་གསུམ་དང༌། དེ་གསུམ་ཀ་ལ་ཡང་རྒྱུ་དང༌། ངོ་བོ་དང༌། འབྲས་བུ་ཕུན་སུམ་ཚོགས་པའི་སྒོ་ནས་སྟོན་པ་པོ་རང་གི་དོན་ཕུན་སུམ་ཚོགས་པ་དང༌། དེས་དཀྱིལ་འཁོར་དང༌། སྔགས་དང༌། ཕྱག་རྒྱ་ལ་སོགས་པའི་སྒོ་ནས།
གཞན་དོན་ཕུན་སུམ་ཚོགས་པ་གཉིས། དེ་ལ་ཡང་དཀྱིལ་འཁོར་གྱི་ཆོ་ག་ལ་ཡང་དག་པར་བརྟེན་པའི་སྤྱོད་པ་དང༌། དེ་ལས་གཞན་རིག་སྔགས་དང་གསང་སྔགས་ལ་སོགས་པ་མཉེས་པར་བྱ་བའི་ཕྱིར། སྒྲུབ་པ་པོ་རྣམས་ཀྱི་སྤྱོད་པ་འབྲས་བུ་དང་བཅས་པ་གཉིས། དེ་ལ་ཡང་གསང་སྔགས་མཉེས་པར་བྱ་བ་ལ། འཇུག་པ་དང༌། སྦྱོར་བ་དང༌། སྒྲུབ་པོ་དང༌། དངོས་གྲུབ་ཀྱི་སྤྱོད་པ་དང་བཞི་འོག་ཉམས་ལེན་གྱི་སྐབས་སུ་འཆད་པར་འགྱུར་བ་ལྟ་བུ་སྟེ། དེ་རྣམས་ཀྱིས་བསྡུས་པའི་སྒོ་ནས་རྣམ་སྣང་མངོན་བྱང་བཤད་པ་བཞིན་དུ།
སྤྱོད་རྒྱུད་གཞན་ལ་ཡང་ཅི་རིགས་པར་སྦྱར་ལ། རྒྱུད་སོ་སོའི་ཆོས་སྐད་རྐང་ཚུགས་པར་བྱས་ལ་བཤད་དོ། ། གཉིས་པ་ལ་གསུམ། རྒྱུ་རྟེན་གྱི་གང་ཟག རྐྱེན་ལམ་གྱི་རིམ་པ། འབྲས་བུ་སངས་རྒྱས་ཀྱི་ས་བཤད་པའོ། ། དང་པོ་ནི། དེ་ལ་ལམ་འདི་ཉམས་སུ་ལེན་པའི་རྟེན་གྱི་གང་ཟག་ནི། སྐྱེ་བ་སྔ་མ་རྣམས་སུ་སྲོག་གཅོད་པ་སྤང་བ་ལ་སོགས་པ་དགེ་བ་བཅུ་ལེགས་པར་སྤྱད་པས། དེའི་རྣམ་པར་སྨིན་པའི་དབང་གིས་སྐྱེ་བ་འདིར་ལུས་མཚན་དང་ལྡན་ཞིང་ངག་སྙན་པ་དང༌།
སེམས་དུག་གསུམ་ཤས་ཆུང་བ་སྟེ། འཇམ་དཔལ་རྩ་རྒྱུད་ལས། ཀྱེ་རྒྱལ་བའི་སྲས་འདི་ལ་རྒྱུད་ནི་རིགས་གཙོ་བོ་གསུམ་ཐོབ་བོ། ། སྔོན་ཤིན་ཏུ་ལས་ལེགས་པར་སྤྱད་པ་སྤྱད་དོ། ། འདིར་ལས་ཀྱི་བགོ་སྐལ་གྱི་གང་ཡིན་པ་དངོས་གྲུབ་ཀྱི་བགོ་སྐལ་དུ་འདོད་དོ། ། དེའི་ཕྱིར་ལུས་མཚན་སྣ་ཚོགས་འབར་ཞིང༌། ཚངས་པ་དང༌། བྱ་ཀ་ལ་པིངྐ་དང༌། འབྲུག་གི་སྒྲ་དང་ལྡན་པ། འདོད་ཆགས་བསྲབས་ཤིང་ཞེ་སྡང་གི་ཟུག་རྔུ་དང་བྲལ་བ་གཏི་མུག་གི་མུན་པ་བསལ་བའི་ཡིད་ཅན་ཏེ།
དེ་ལྟར་ཕུན་སུམ་ཚོགས་པའི་ལུས་དང༌། ངག་དང༌། ཡིད་དང་ལྡན་ན། དེ་ནི་སྒྲུབ་པ་པོ་མཆོག་གི་རྟེན་དུ་བརྗོད་དེ་སྔོན་བྱས་པས་འཕངས་པ་ཅན་ནོ། ། ཞེས་སོ། ། དེ་ལྟ་བུའི་གང་ཟག་གིས་ཐོག་མར་ཕ་རོལ་ཏུ་ཕྱིན་པའི་ལམ་གྱིས་རྒྱུད་ལེགས་པར་སྦྱངས་ཏེ། དེ་ནས་རྒྱུད་འདིར་འཇུག་དགོས་ཏེ། ཕྱག་རྡོར་དབང་བསྐུར་ལས། བྱང་ཆུབ་སེམས་དཔའ་སེམས་དཔའ་ཆེན་པོ་གཟུངས་སྔགས་ཆེན་པོའི་དཀྱིལ་འཁོར་ཆེན་པོ་ཤིན་ཏུ་རྒྱ་ཆེ་བ་འདི་དང༌། ཤིན་ཏུ་ཟབ་པ་འདི་དང༌།
གཏིང་དཔག་དཀའ་བ་དང༌། གསང་བ་བས་ཀྱང་ཆེས་གསང་བ་སེམས་ཅན་སྡིག་ཅན་རྣམས་ལ་བསྟན་དུ་མི་རུང་བ་འདི་ནི། ལག་ན་རྡོ་རྗེ་ཁྱོད་ཀྱི་དཀོན་པ་ཞིག་སྨྲས་ཏེ། འདི་སེམས་ཅན་ཅི་ལྟ་བུ་དག་ལ་བཤད་པར་བྱ། ལག་ན་རྡོ་རྗེས་སྨྲས་པ། འཇམ་དཔལ་གང་དག་བྱང་ཆུབ་ཀྱི་སེམས་བསྒོམ་པ་ལ་ཞུགས་པ་དང༌། གང་གི་ཚེ་དེ་དག་གིས་བྱང་ཆུབ་ཀྱི་སེམས་སྒྲུབ་པར་གྱུར་པ་དེའི་ཚེ། འཇམ་དཔལ་བྱང་ཆུབ་སེམས་དཔའི་སྤྱོད་པ་གསང་སྔགས་ཀྱི་སྒོ་སྤྱོད་པའི་བྱང་ཆུབ་སེམས་དཔའ་དེ་དག་ཡེ་ཤེས་ཆེན་པོར་དབང་བསྐུར་བའི་གཟུངས་སྔགས་ཀྱི་དཀྱིལ་འཁོར་འདིར་གཞུག་པར་བྱའི། གང་དག་གིས་བྱང་ཆུབ་ཀྱི་སེམས་རྫོགས་པར་མ་གྱུར་པ་དེ་དག་ནི་མི་གཞུག་གོ ། དེ་དག་ལ་ནི་ཕྱག་རྒྱ་དང་སྔགས་ཀྱང་བསྟན་པར་མི་བྱའོ། །
ཞེས་དང༌། བྱང་ཆུབ་ཀྱི་སེམས་བསྒོམ་པ་གྲུབ་པ་ལ་དཀྱིལ་འཁོར་འདི་དང་ཕྱག་རྒྱ་འདི་བསྟན་པར་བྱའོ། ། དེ་མ་ཡིན་པ་ལ་ནི་གླེགས་བམ་ཡང་བསྟན་པར་མི་བྱའོ། ། འཇམ་དཔལ་གལ་ཏེ་བྱང་ཆུབ་སེམས་དཔའི་སྤྱོད་པ་གསང་སྔགས་ཀྱི་སྤྱོད་པའི་བྱང་ཆུབ་སེམས་དཔའ་དམ་ཚིག་མི་ཤེས་པའི་སེམས་ཅན་ལ་དཀྱིལ་འཁོར་རམ་ཕྱག་རྒྱ་བསྟན་ན། དེས་སངས་རྒྱས་དང་བྱང་ཆུབ་སེམས་དཔའ་རྣམས་བསླུས་པར་འགྱུར་རོ། ། མཚམས་མེད་པ་ལྔ་ཡང་བྱས་པར་བྱའོ། ། འཇམ་དཔལ་བྱང་ཆུབ་སེམས་དཔའ་མཚམས་མེད་པ་ལྔ་བྱས་པ་ནི་སླའི། དམ་ཚིག་མི་ཤེས་པ་དང༌། ལུས་ཡོངས་སུ་མ་སྦྱངས་པ་དང༌། བྱང་ཆུབ་ཀྱི་སེམས་བསྒོམ་པ་མ་གྲུབ་པ་ལ་སྟོན་པ་ནི་དེ་ལྟར་མ་ཡིན་ཏེ།
འཇམ་དཔལ་སེམས་ཅན་དེ་དག་གི་མདུན་དུ་ནི་ནམ་ཡང་ཚིག་དུ་བརྗོད་པར་མི་བྱའོ། ། ཞེས་གསུངས་སོ། ། གཉིས་པ་ལ་རྣམ་སྣང་མངོན་བྱང་གི་བསྡུས་འགྲེལ་ལས། དེ་ལ་སྒྲུབ་པ་པོའི་སྤྱོད་པ་ནི་སྤྱོད་པ་རྣམ་པ་གསུམ་ཏེ། འདི་ལྟ་སྟེ། གསང་སྔགས་མཉེས་པར་བྱ་བ་ལ་འཇུག་པའི་སྤྱོད་པ་དང༌། གསང་སྔགས་མཉེས་པར་བྱ་བའི་ཕྱིར་སྔགས་བསྙེན་པའི་ཆོ་གའི་མཚན་ཉིད་ཅན་གྱི་སྦྱོར་བའི་སྤྱོད་པ་དང༌། དེ་བཞིན་དུ་སྤྱོད་པ་གསུམ་པ་གསང་སྔགས་བསྒྲུབས་པས་གསང་སྔགས་ཀྱི་འབྲས་བུ་འགྲུབ་པ་སྟེ། འབྲས་བུ་ནི་གསང་སྔགས་ཀྱི་འབྲས་བུ་ངོ་བོ་ཉིད་དངོས་གྲུབ་ཀྱི་མཚན་ཉིད་བསྟན་པ་ཡིན་ནོ། ། ཞེས་གསུངས་པ་ལྟར།
དོན་གསུམ་ཏེ། འཇུག་པའི་སྤྱོད་པ། སྦྱོར་བའི་སྤྱོད་པ། སྒྲུབ་པའི་སྤྱོད་པའོ། ། དང་པོ་ལ་གཉིས། ཕྱིའི་འཇུག་པ་དང༌། ནང་གི་འཇུག་པའོ། ། དང་པོ་ལ་གཉིས་ཀྱི། དཀྱིལ་འཁོར་དུ་འཇུག་ཅིང་དབང་བླང་བ་དང༌། དམ་ཚིག་དང་སྡོམ་པ་ལ་གནས་པར་བྱའོ། །
དང་པོ་ནི། གསང་སྔགས་ཀྱི་ཚུལ་ལ་མོས་ཤིང་ཡིད་ཆེས་པའི་སློབ་མས། ཤེས་རབ་དང་སྙིང་རྗེ་ལ་སོགས་པའི་ཡོན་ཏན་དང་ལྡན་པའི་བླ་མ་ལ་ལོ་དང་ཟླ་བ་མང་པོར་ཕྱག་དང་མཎྜལ་འབུལ་བ་དང༌། ཟས་གོས་དང་སོ་ཆིས་ལ་སོགས་པས་མཉེས་པར་བྱས་ནས་དབང་བསྐུར་བར་གསོལ་བ་བཏབ་ལ། དེས་ཀྱང་སྤྱོད་པའི་རྒྱུད་ལས་གསུངས་པའི་སྙིང་རྗེ་ཆེན་པོའི་སྙིང་པོ་ཅན་ལ་སོགས་པའི་དཀྱིལ་འཁོར་དུ་འཇུག་པ་དང༌། དབང་བསྐུར་བ་དང༌། དམ་ཚིག་དང་སྡོམ་པ་ལ་སོགས་པ་བྱིན་པས་ལམ་བསྒོམ་པའི་སྣོད་རུང་དུ་བྱ་ཞིང༌། རང་གི་འདོད་པའི་ལྷའི་བཟླས་ལུང་ཡང་སྦྱིན་པར་བྱ་སྟེ། སློབ་དཔོན་ཛྙཱ་ན་ཨཱ་ཀ་རས། དེ་ལ་འཇུག་པའི་སྤྱོད་པ་ནི། །
སྔགས་ལ་དད་པའི་སློབ་མ་ཡིས། ། བླ་མ་ཡོན་ཏན་ལྡན་པ་ལ། ། དུས་རིང་བསྙེན་པ་སྔོན་འགྲོ་བས། ། མཉེས་ནས་གསོལ་བ་གདབ་བྱས་ལ། ། དཀྱིལ་འཁོར་འཇུག་དང་དབང་བསྐུར་ཞིང༌། ། རང་གི་འདོད་ལྷ་བཟུང་བ་སྟེ། ། དེ་ནི་གཞི་ཡི་རྐྱེན་ཞེས་བྱ། ། ཞེས་དང༌། འཇམ་དཔལ་རྩ་རྒྱུད་ལས། དང་པོ་ཉིད་དུ་ཐེག་པ་ཆེན་པོ་ལ་མངོན་པར་དད་པའི་སློབ་མས།
བླ་མ་སྔར་བཤད་པའི་ཡོན་ཏན་ཅན་ལ། དམ་ཚིག་ལྟ་བའི་གསོལ་བ་གདབ་ཅིང༌། སློབ་དཔོན་གྱིས་དཔྱད་པ་བྱས་པ་དང༌། ཕྱི་ནས་དཀྱིལ་འཁོར་ཆེན་པོར་སློབ་མ་མངོན་པར་དབང་བསྐུར་ཞིང་རྗེས་སུ་གནང་བ་ལས་ལྷ་ཡང་དག་པར་བཟུང་བ་འདི་ནི་འཇུག་པའི་སྤྱོད་པ་སྟེ། གཞིའི་རྐྱེན་ཞེས་བྱའོ། ། ཞེས་སོ། ། དེའི་ཚེ་དབང་ཅི་ཙམ་ཞིག་བསྐུར་སྙམ་ན། རྒྱུད་སྡེ་གོང་མར། ཆུ་ཡི་དབང་བསྐུར་དབུ་རྒྱན་དག ། བྱ་བའི་རྒྱུད་ལས་རབ་ཏུ་གྲགས། །
རྡོ་རྗེ་དྲིལ་བུ་དེ་བཞིན་མིང༌། ། སྤྱོད་པའི་རྒྱུད་ལས་རབ་ཏུ་གསལ། ། ཞེས་དབང་ལྔ་བསྐུར་བར་གསུངས་ལ། ཕྱག་ན་རྡོ་རྗེ་དབང་བསྐུར་བའི་རྒྱུད་ལས་ཀྱང༌། དབང་ལྔ་བསྟན་ཏེ། སྔོན་བྱུང་ལ་དེ་བཞིན་གཤེགས་པའི་འོད་ཟེར་ཕྱག་རྡོར་གྱི་སྤྱི་བོར་འདུག་པ་ཆུའི་དབང༌། རྡོ་རྗེ་ཆེན་པོ་སྙིང་པོ་རྒྱ་ཆེ་བའི་དབང་དུ་གསུངས་པས་སངས་རྒྱས་ཀྱི་འཁོར་ཐམས་ཅད་དུ་ལག་ན་རྡོ་རྗེ་ཅོད་པཎ་ཅན་དུ་ཀུན་ཏུ་སྣང་ངོ༌། ། ཞེས་གསུངས་པས་ཅོད་པཎ་གྱི་དབང༌། རྡོ་རྗེ་ཐོགས་པ་མེད་པའི་སྙིང་པོས་རྡོ་རྗེ་ལག་ཏུ་བྱིན་པས་རྡོར་དྲིལ་གྱི་དབང༌། སངས་རྒྱས་འཁོར་བཅས་ཐམས་ཅད་དེའི་ཚེ་ལག་ན་རྡོ་རྗེ་ལག་ན་རྡོ་རྗེ་ཞེས་བརྗོད་པས་མིང་གི་དབང་ངོ༌། །
རྗེས་འཇུག་དཀྱིལ་འཁོར་གྱི་ཆོ་གའི་སྐབས་སུ། རིན་པོ་ཆེ་སྣ་བཞིའི་བུམ་པ་སོགས་ཀྱི་ཆུ་དབང་དང༌། ལག་པ་གཡས་སུ་རྡོ་རྗེ་དང༌། གཡོན་དུ་འཁོར་ལོ་བཞག་ནས་སུ། ཞེས་སོགས་ཀྱིས་ཕྱག་མཚན་གྱི་དབང་དང༌། སློབ་མ་རྡོ་རྗེ་ཆོས་བརྗོད་ལ། ཞེས་པས་མིང་དབང་བསྟན་པས་རིགས་པའི་དབང་ལྔར་འཆད་ལ། རྣམ་སྣང་མངོན་བྱང་ལས། ཆུ་དབང་དང༌། ཐུར་མ་དང༌།
མེ་ལོང་དང༌། ཆོས་བཤད་པའི་རྗེས་གནང་ཙམ་ཞིག་ལས་མ་གསུང་ཞིང༌། དེའི་འགྲེལ་པར་ཡང༌། དབུ་རྒྱན་ལ་སོགས་པའི་དབང་གསལ་བར་མ་གསུངས་ཀྱང༌། ཕྱག་རྡོར་དབང་བསྐུར་གྱི་དབང་ལྔས་ཁ་བསྐང་དགོས་མི་དགོས་དཔྱད་པར་བྱའོ། ། གལ་ཏེ་སྤྱོད་པའི་རྒྱུད་ལ་དབང་ལྔ་ཡོད་ན། རྣམ་སྣང་མངོན་བྱང་ལས། དབང་བསྐུར་གསུམ་དུ་ཤེས་བྱ་སྟེ། ། དེ་བས་ནན་ཏན་མཉན་པར་གྱིས། ། ཕྱག་རྒྱས་གང་ཞིག་དབང་བསྐུར་བ། །
ལས་དང་བྱ་བ་སྤངས་པ་སྟེ། ། སྐྱོབ་པ་རྣམས་ཀྱི་དབང་བསྐུར་བ། ། དེ་ནི་མཆོག་སྟེ་དང་པོ་ཡིན། ། གཉིས་པ་ལས་དང་བྱ་བ་ཡི། ། ཀུན་ནས་བླང་བར་ཡང་དག་བཤད། ། གསུམ་པ་ཡིད་ཀྱིས་ཤེས་བྱ་སྟེ། ། ཡུལ་དང་དུས་ནི་སྤངས་བའོ། ། ཞེས་བཤད་པ་དང་འགལ་ཞེ་ན། སྐྱོན་མེད་དེ། སྙིང་རྗེ་ཆེན་པོ་འབྱུང་བའི་དཀྱིལ་འཁོར་དང༌།
ཡི་གེ་འཁོར་ལོ་བསྐོར་བའི་དཀྱིལ་འཁོར་དུ་ཡན་ལག་ཐམས་ཅད་འབྱུང་བའི་ཕྱག་རྒྱས་དབང་བསྐུར་བ་བུམ་པ་ལ་སོགས་པའི་ལས་དང་བྱ་བ་སྤངས་པ་ནི་དང་པོ། ། ཡང་དཀྱིལ་འཁོར་དེ་གཉིས་བྲིས་ནས་བུམ་པ་ལ་སོགས་པས་དབང་བསྐུར་བ་གཉིས་པ། གསང་བའི་དཀྱིལ་འཁོར་དུ་ཡིད་ཙམ་གྱིས་དབང་བསྐུར་བ་གསུམ་པ་ཡིན་གྱི། ཅོད་པཎ་ལ་སོགས་པ་ལ་དགག་པ་བཤད་པ་མེད་དོ། ། ཞེས་མཁས་པ་དག་གསུང་ངོ༌། ། གཉིས་པ་ནི་དེ་ལྟར་དབང་བསྐུར་བ་ཐོབ་ནས། དམ་ཚིག་དང་སྡོམ་པ་ཡང་དག་པར་གཟུང་དགོས་པས། དེའི་ཚུལ་ལ་མཁས་པ་དག་སྤྱོད་པའི་རྒྱུད་ཀྱི་རྩ་ལྟུང་ནི་བཅུ་བཞི་སྟེ། རྣམ་སྣང་མངོན་བྱང་ལས། གསང་བའི་བདག་པོ་དེ་ལ་བྱང་ཆུབ་སེམས་དཔའ་སྲོག་གཅོད་པ་དང༌།
ཞེས་པ་ནས། ལོག་པར་ལྟ་བ་ལས་སླར་ལྡོག་པར་བྱའོ། ། ཞེས་པའི་བར་མི་དགེ་བ་བཅུ་སྤངས་པ་གསུངས་པ་ལ། འོ་ན་དེ་མུ་སྟེགས་པ་དང་ཉན་ཐོས་ཀྱིས་ཀྱང་བསྲུང་བས་ཁྱད་ཅི་ཡོད་ཞུས་པས། ཉན་རང་གི་ཐབས་ཤེས་རབ་དང་མི་ལྡན། འཇིག་རྟེན་མུ་སྟེགས་པས་དངོས་པོ་ལ་ཞེན་ཅིང་གཞན་གྱི་རྐྱེན་གྱིས་འགྲོ་ལ། བྱང་སེམས་ཐབས་ཤེས་དང་ལྡན་པས་ཆོས་ཐམས་ཅད་མཉམ་པ་ཉིད་ཀྱི་སྒོ་ནས་གཞན་གྱི་དྲིང་མི་འཇོག་པས་ཁྱད་ཡོད་ལ། འོ་ན་མི་དགེ་བ་བཅུས་སྡོམ་པ་ཉམས་ཤིང་རྩ་བ་ཆད་ན་བྱང་སེམས་ཁྱིམ་པ་རྒྱལ་སྲིད་འཛིན་ཡང་ལྟུང་བར་མི་འགྱུར་བ་ཇི་ལྟར་ཡིན་ཞུས་པས། ཁྱིམ་པས་ཐབས་མཁས་པའི་སྒོ་ནས། རྩ་བ་བཞི་ལོག་ལྟ་དང་ལྔ་སྤང་ཞིང༌།
འདུས་བྱས་ཀྱི་ཚུལ་ཁྲིམས་ལ་ཐབས་ཤེས་རབ་ཀྱིས་ཟིན་པའི་སྒོ་ནས་སྤྱོད་པས། འདུས་མ་བྱས་པའི་ཚུལ་ཁྲིམས་ཀྱི་རྒྱུ་རྩ་བ་བཞི་བསྲུངས་ཏེ། དེ་ཉིད་ལས་ལྟུང་བའི་རྩ་བ་བཞི་ནི། སྲོག་གི་ཕྱིར་ཡོངས་སུ་ཉམས་པར་མི་བྱའོ། ། བཞི་གང་ཞེ་ན་འདི་ལྟ་སྟེ། དམ་པའི་ཆོས་སྤོང་བ་དང༌། བྱང་ཆུབ་ཀྱི་སེམས་གཏོང་བ་དང༌། སེར་སྣ་བྱེད་པ་དང༌། སེམས་ཅན་ལ་གནོད་པ་བྱེད་པའོ། ། དེ་ཅིའི་ཕྱིར་ཞེ་ན།
འདི་དག་ནི་ཐབས་དང་ཤེས་རབ་ཏུ་མི་ལྡན་པ་རང་བཞིན་གྱི་ཉོན་མོངས་པ་ཅན་ཏེ། སླར་གསོར་མི་རུང་བའོ། ། ཞེས་གསུངས་པས། རབ་བྱུང་ལ་མི་དགེ་བ་བཅུས་སྡོམ་པ་ཉམས་ཤིང་རྩ་བ་ནས་ཆད་པར་བཤད་པས། རྩ་ལྟུང་བཅུར་འགྱུར་ལ། ཁྱིམ་པའི་ལྔ་ནི་མཚན་ཉིད་མཐུན་པའི་ཕྱིར། རབ་བྱུང་གི་བཅུའི་ནང་དུ་འདུས་ལ། གཉིས་ཀའི་ཐུན་མོང་གི་བཞི་སྟེ། རྩ་ལྟུང་བཅུ་བཞི་ཡིན་ནོ། ། ཞེས་གསུངས་པ་ནི་མི་འཐད་དེ།
མི་དགེ་བ་བཅུ་ནི་ཐུན་མོང་བར་བཤད་ཀྱི་དབང་བསྐུར་ཀྱིས་ཐོབ་པའི་དམ་ཚིག་ཏུ་མ་གསུངས་ཏེ། བསྡུས་འགྲེལ་ལས། དེ་ལས་གཞན་པ་དག་ནི། འདི་ལས་བྱང་ཆུབ་སེམས་དཔའི་ཐེག་པ་རྣམས་དང༌། གསང་སྔགས་ཀྱི་སྤྱོད་པ་ལ་མངོན་པར་བརྩོན་པ་རྣམས་ཀྱི་སྤྱོད་པ་ཐུན་མོང་དུ་བཤད་པ་དག་ཡིན་ཏེ། དེ་ཡང་འདི་ལས་བསླབ་པ་བཟུང་བར་རིམ་པར་ཕྱེ་བ་ལས། དགེ་བ་བཅུའི་ལས་ཀྱི་ལམ་ཐབས་དང་བཅས་པའི་རྗེས་སུ་བྱེད་པའི་ངོ་བོ་བསྟན་པ་ཡིན་ཏེ། ཞེས་ཐུན་མོང་བར་བཤད་པ་དང་འགལ་བའི་ཕྱིར་རོ། ། ཡང་བླ་མ་དག་སྨོན་འཇུག་སེམས་བསྐྱེད་ཀྱིས་བསྡུས་པའི་སྡོམ་པ་ལས་གཞན་པ་མི་འདོད་པའང་མི་འཐད་དེ། ། དེ་དག་འདིར་ངེས་པར་བསྲུང་དགོས་ཀྱང་སྤྱོད་རྒྱུད་ཀྱི་ལམ་ལ་མ་ཞུགས་པའི་གང་དུ་དེ་དག་དང་ལྡན་པར་བྱས་ཟིན་པའི་ཕྱིར་དང༌།
ཐུན་མོང་མ་ཡིན་པའི་དབང་གིས་ཐོབ་པའི་སྡོམ་པ་མ་ཡིན་པའི་ཕྱིར་རོ། ། དེས་ན་ཐུན་མོང་གི་བསླབ་བྱ་ནི་མི་དགེ་བ་བཅུ་སྤང་བ་དང༌། བྱང་ཆུབ་སེམས་དཔའི་སྡོམ་པ་ཡང་དག་པར་འཛིན་པ་རྣམས་ཡིན་ལ། ཐུན་མོང་མ་ཡིན་པ་ནི། རྣམ་སྣང་མངོན་བྱང་ལས། དེ་ལ་དམ་ཚིག་བསྟན་པར་བྱ། ། དེ་རིང་ཕན་ཆད་བུ་ཁྱོད་ཀྱིས། ། དམ་པའི་ཆོས་དང་བྱང་ཆུབ་སེམས། ། སྲོག་གི་ཕྱིར་ཡང་དེང་ཕྱིན་ཆད། ། ཡོངས་སུ་གཏང་བར་མི་བྱའོ། །
ཁྱོད་ཀྱི་སེར་སྣ་དང་ནི་གང༌། ། སེམས་ཅན་གནོད་པར་མི་བྱའོ། ། དམ་ཚིག་འདི་དག་སངས་རྒྱས་ཀྱིས། ། བརྟུལ་ཞུགས་བཟང་པོ་ཁྱོད་ལ་བཤད། ། ཇི་ལྟར་རང་གི་སྲོག་བསྲུངས་པ། ། དེ་ལྟར་ཁྱོད་ཀྱིས་འདི་དག་བསྲུང༌། ། ཞེས་གསུངས་པ་ལྟར་རྩ་བའི་ལྟུང་བ་བཞི་ཡིན་ནོ། ། དེས་ན་ཐུན་མོང་དང་ཐུན་མོང་མ་ཡིན་པའི་ལྟུང་བ་དེ་དག་གིས་རང་གི་རྒྱུད་ལ་མ་གོས་པར་བྱ། གལ་ཏེ་བག་མེད་པས་ལྟུང་བ་བྱུང་ན། དུས་ཀྱི་དྲུག་ཆ་ལས་ཐལ་དུ་མི་གཞུག་པར་ཕྱིར་བཅོས་པའི་ཐབས་ཀྱིས་སྦྱངས་ལ།
རྒྱུད་ལྟུང་མེད་དུ་གནས་པས་ལམ་བསྒོམ་པ་ནི་གནད་ཀྱི་དོན་དུ་གཟུང་ངོ༌། ། གཉིས་པ་ལ་གཉིས། རྣལ་འབྱོར་གཉིས་ཀྱི་དབྱེ་བ་དང༌། ཕྱེ་བ་སོ་སོའི་དོན་བཤད་པའོ། ། དང་པོ་ནི། བསྡུས་འགྲེལ་ལས། ནང་གི་ནི། སྒྲུབ་པ་པོའི་འཇུག་པའི་སྤྱོད་པ་མཉམ་པར་འཇོག་པ་དང་མཐུན་པ་ཁོ་ན་ཡིན་ཏེ། དེ་ཡང་འདི་ལས་སེམས་ཀྱི་རྒྱུན་མཚན་མ་དང་བཅས་པ་དང༌། མཚན་མ་མེད་པའི་མཉམ་པར་འཇོག་པ་དང༌།
མཐུན་པ་ཉིད་དུ་རྣམ་པ་གཉིས་སུ་བསྟན་པས་ཤེས་པར་བྱའོ། ། ཞེས་མཚན་བཅས་དང་མཚན་མེད་ཀྱི་རྣལ་འབྱོར་གཉིས་སུ་བསྡུས་ཤིང༌། དེ་ལྟར་བསྡུ་བའི་རྒྱུ་མཚན་ཡང༌། རྣམ་སྣང་མངོན་བྱང་ལས། དེ་ལ་ལྷའི་གཟུགས་རྣམ་པ་གཉིས་ཀྱི་དགོས་པ་རྣམ་པ་གཉིས་འགྲུབ་པར་འགྱུར་ཏེ། མཚན་མ་དང་བཅས་པས་ནི་མཚན་མ་དང་བཅས་པའོ། ། མཚན་མ་མེད་པས་ནི། མཚན་མ་དང་བཅས་པའི་དངོས་གྲུབ་ཀྱང་འབྱུང་བར་འགྱུར་རོ། ། མཚན་མར་བཅས་པས་མཚན་བཅས་ཀྱི། ། དངོས་གྲུབ་རྒྱལ་བ་དམ་པ་བཞེད། །
མཚན་མ་མེད་ལ་གནས་པས་ནི། ། མཚན་མ་ཅན་ཡང་སྒྲུབ་ཏུ་རུང༌། ། དེ་བས་རྣམ་པ་ཐམས་ཅད་དུ། ། མཚན་མ་མེད་པ་བརྟེན་པར་བྱ། ། ཞེས་གསལ་བར་གསུངས་པའི་རྗེས་སུ་འབྲང་བར་མངོན་ནོ། ། ཡང་རྣལ་འབྱོར་དེ་གཉིས་ལ་འཇིག་རྟེན་པ་དང་འཇིག་རྟེན་ལས་འདས་པའི་རྣམ་འབྱོར་ཞེས་ཀྱང་བྱ་སྟེ། དེ་ཉིད་ལས་ཕྱི་དང་ནང་གི་སྦྱོར་བ་ཡི། ། ཡན་ལག་བཞི་པ་ངས་བཤད་པ། ། དེ་ཡང་འཇིག་རྟེན་པ་ཡིན་ཏེ། ། དམིགས་པ་ཅན་གྱི་བླ་མེད་པ། །
སླར་སྡུད་པ་ཡི་ཚིག་གི་ནོན། ། ལྷ་ཡི་རྗེས་སུ་སོང་བའི་ཡིད། ། ཤུབ་སྟེ་བཟླས་བརྗོད་བྱེད་པའི་མཆོག ། དམིགས་པ་ཅན་ལ་བརྟེན་པ་ཡིན། ། ཡིད་ཀྱིས་འཇིག་རྟེན་འདས་ཤེས་བྱ། ། སླར་སྡུད་ལ་སོགས་རྣམ་པར་སྤངས། ། ལྷ་དང་གཅིག་ཏུ་བྱེད་པ་དང༌། ། ཐ་དད་མ་ཡིན་འཛིན་པ་ཡི། ། ཡིད་ཀྱི་རང་བཞིན་དབྱེར་མེད་བྱ། ། གཞན་དུ་བྱ་བ་མ་ཡིན་ནོ། །
ཞེས་སོ། ། འདིའི་འཇིག་རྟེན་ལས་འདས་པ་ཡང་བདག་མེད་པའི་རྣམ་པ་ཅན་དང༌། དེས་ཟིན་པའི་རྣལ་འབྱོར་ལ་བྱའི། འཕགས་པའི་རྒྱུད་ཀྱི་ཟག་མེད་ལ་སྐབས་འདིར་མི་བཟུང་ངོ༌། ། གཉིས་པ་ལ་གཉིས། མཚན་མ་མེད་པའི་རྣལ་འབྱོར་དང༌། མཚན་མ་དང་བཅས་པའི་རྣལ་འབྱོར་རོ། ། དང་པོ་ནི། དཀྱིལ་འཁོར་འདི་ནི་མཐོང་བ་ལས། ། དམ་ཚིག་ཤེས་པ་གཅིག་ཅེས་བྱ། །
དེ་ལ་ཕྱག་རྒྱ་མི་བསྟན་ཞིང༌། ། སྔགས་ཀྱང་སྦྱིན་པར་མི་བྱའོ། ། བྱང་ཆུབ་སེམས་ཀྱི་བྱེ་བྲག་ལས། ། སྔགས་དང་ཕྱག་རྒྱ་ཡོངས་སུ་གཟུང༌། ། ཞེས་མཚན་མ་མེད་པའི་རྣལ་འབྱོར་སྤྱི་དང༌། ཁྱད་པར་དུ་དེ་བཞིན་གཤེགས་པའི་སྙིང་པོ་སྒྲུབ་པའི་སྐབས་ནས་སྐྱེད་མོས་ཚལ་ལམ། གཙུག་ལག་ཁང་ངམ། ཕུག་གམ། ཡིད་གང་དུ་དབེན་པ་དེར་བྱང་ཆུབ་ཀྱི་སེམས་བསྒོམ་ཞིང༌། མཚན་མ་མ་བྱུང་གི་བར་དེ་སྲིད་དུ་འདུག་པར་བྱའོ། །
ཞེས་གསུངས་ལ། མཚན་མ་ནི། ཆོས་ཐམས་ཅད་ངོ་བོ་ཉིད་མེད་པར་རྟོགས་པའི་ཏིང་ངེ་འཛིན་ལ་སེམས་ཅི་སྲིད་འདོད་ཀྱི་བར་དུ་བརྟན་པར་གནས་པ་ལ་བྱ་སྟེ། དེ་ཉིད་ལས། སློབ་མས་བསྒྲིམས་ཏེ་བྱང་ཆུབ་ཀྱི། ། སེམས་ནི་ཀུན་ཏུ་དག་པར་བྱ། ། གང་ཚེ་དམིགས་པ་རྣམས་ཀྱིས་ནི། ། སློབ་མ་ནམ་ཡང་མི་གཡོ་བ། ། དེ་ཚེ་ནམ་མཁའ་ལྟ་བུ་ནི། ། དྲི་མེད་ཀུན་ཏུ་དག་པ་ཡིན། །
ཞེས་སོ། ། དེ་ཚུལ་ཇི་ལྟར་བསྒོམ་པའི་ཚུལ་ཡང་རྒྱས་པར་གསུངས་ཏེ། དེ་ཉིད་ལས། བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་མཚན་མ་མེད་པའི་ཏིང་ངེ་འཛིན་བསྒྲུབ་པར་འདོད་པས། འདི་ལྟར་བསམ་པར་བྱའོ། ། མཚན་མ་རྣམས་གང་ནས་བྱུང༌། ཅི་བདག་གི་ལུས་སམ། བདག་གི་སེམས་སམ་བདག་གི་ཡིད་ལས་བྱུང༌། དེ་ལ་ལུས་ནི་ལས་ལས་སྐྱེས་པ་སྟེ། རྩྭ་དང་ཤིང་དང་བོང་བ་ལྟ་བུ་ངོ་བོ་ཉིད་ཀྱི་བྱ་བ་མེད་པ།
བླུན་པོའམ་ཕྱི་རོལ་གྱི་རྣམ་པ་ལྟ་བུ་ལ། བཟོས་བྱས་པའི་གཟུགས་ལྟ་བུར་བརྟག་པར་བྱའོ། ། འདི་ལྟར་བཟོས་བྱས་པའི་གཟུགས་དེ་ལ། མི་ཞིག་གིས་ཁྲོས་ཏེ་མེའམ་དུག་གམ། མཚོན་ནམ་ཆུའམ་རྡོས་བཤིག་གམ། བསྲེགས་སམ་བཅད་ཀྱང་མི་དགའ་བ་ཅུང་ཟད་ཀྱང་མེད་ལ། བཟའ་བ་དང་བཏུང་བའམ་བཀྲུ་བའམ་བྱུག་པའམ། སྤོས་སམ་ཕྲེང་བའམ་གོས་སམ། ཙནྡན་ནམ་ག་པུར་ལ་སོགས་པ་ལྷ་དང་མིའི་ཡོ་བྱད་རྣམ་པ་སྣ་ཚོགས་ཀྱིས་མཆོད་ཀྱང་མི་དེ་ལ་དགའ་བར་འགྱུར་བ་ཡང་མེད་དོ། ། དེ་ཅིའི་ཕྱིར་ཞེ་ན།
ངོ་བོ་ཉིད་ཀྱིས་སྟོང་པའི་གཟུགས་དེ་ལ། རང་གི་ང་རྒྱལ་ཀུན་ནས་བསླང་བའི་ཕྱིན་ཅི་ལོག་གི་ཡང་དག་པར་མ་ཡིན་པའི་རྟོག་པ་ལས་བྱུང་བའི་མཆོད་པའམ། གནོད་པར་བྱེད་པའི་མི་གང་ཡིན་པ་དེ་ནི་བྱིས་པའི་རང་བཞིན་ཅན་ཡིན་ནོ། ། གསང་བ་པའི་བདག་པོ་དེ་ལྟར་ལུས་ལ་ལུས་ཀྱི་རྗེས་སུ་སོང་བའི་དྲན་པ་ངོ་བོ་ཉིད་ཀྱིས་སྟོང་པ་བསྒོམ་པར་བྱའོ། ། གསང་བ་པའི་བདག་པོ་གཞན་ཡང༌། སེམས་ནི་ངོ་བོ་ཉིད་མེད་པ། མཚན་མ་ཐམས་ཅད་དང་བྲལ་བ། ངོ་བོ་ཉིད་ཀྱིས་སྟོང་པར་བསམ་པར་བྱའོ། ། གསང་བའི་བདག་པོ་སེམས་ལ་ནི་དུས་གསུམ་མེད་དོ། ། དུས་གསུམ་དང་བྲལ་བ་གང་ཡིན་པ་དེ་ནི།
ངོ་བོ་ཉིད་ཀྱི་མཚན་མ་དང་བྲལ་བའོ་སྙམ་དུ་བསམ་པར་བྱའོ། ། གསང་བའི་བདག་པོ་གཞན་ཡང་བྱིས་པ་སོ་སོའི་སྐྱེ་བོ་རྣམས། ཡིད་མཚན་མ་དང་བཅས་པར་རྟོགས་ཏེ། འདི་ནི་ཡང་དག་པ་མ་ཡིན་པའི་ཀུན་ཏུ་རྟོག་པའི་ཚིག་བླ་དགས་སོ། ། ཡང་དག་པ་མ་ཡིན་པ་གང་ཡིན་པ་དེ་ནི་མ་སྐྱེས་པའོ། ། ཞེས་བྱ་བར་ནི་རབ་ཏུ་མི་ཤེས་སོ། ། གསང་བ་པའི་བདག་པོ་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས། བྱང་ཆུབ་སེམས་དཔའི་སྤྱད་པ་སྤྱོད་པས་དེ་ལྟར་བསམས་ན་མཚན་མ་མེད་པའི་ཏིང་ངེ་འཛིན་ཐོབ་པར་འགྱུར་རོ། ། གསང་བ་པའི་བདག་པོ་ནམ་མཚན་མ་མེད་པའི་ཏིང་ངེ་འཛིན་ལ་གནས་པར་གྱུར་པ་དེའི་ཚེ། དེ་ལ་དེ་བཞིན་གཤེགས་པས་གསུངས་པའི་གསང་སྔགས་རྣམས་མངོན་དུ་ཕྱོགས་ཤིང་གཞོལ་བར་འགྱུར་རོ། །
ཞེས་གསུངས་པས། ལུས་དང་སེམས་ཚོགས་དྲུག་དང༌། ཡིད་གཟུང་འཛིན་གྱི་རྣམ་པ་ཅན་གྱི་རྣམ་ཤེས་ཏེ། དེ་རྣམས་རང་བཞིན་མེད་པའི་ཚུལ་དུ་གཏན་ལ་དབབ་ཅིང༌། དེ་ལ་བདེན་པར་འཛིན་པའམ། བློས་བརྟགས་པ་ཙམ་དུ་ཤེས་པར་བྱ་སྟེ། དེ་ཉིད་ལས། དེ་བས་རྣམ་པ་ཐམས་ཅད་དུ། ། སྟོང་ཉིད་རྟག་ཏུ་དྲན་པར་བྱ། ། ཞེས་སོ། །
དེ་ལྟར་མཚན་མེད་ཀྱི་ཏིང་ངེ་འཛིན་བསྒོམ་པའི་ཕན་ཡོན་ཡང༌། དེ་ཉིད་ལས། གང་ཚེ་མཚན་མ་མེད་པ་ཡི། ། ཏིང་འཛིན་ཇི་ལྟ་བ་རེག་པ། ། དེ་ཚེ་སྔགས་པས་དངོས་གྲུབ་ནི། ། ཡིད་ལས་བྱུང་བ་ཡང་དག་ཐོབ། ། ཅེས་སོ། ། གཉིས་པ་ནི། རྣམ་སྣང་མངོན་བྱང་ལས། ཡི་གེ་དང་ནི་ཡི་གེ་སྦྱར། །
དེ་བཞིན་གཞི་ལས་གཞིར་གྱུར་པ། ། ཤིན་ཏུ་བསྡམས་པས་ཡིད་ལ་ནི། ། བཟླས་བརྗོད་འབུམ་ཕྲག་གཅིག་བྱའོ། ། ཡི་གེ་བྱང་ཆུབ་སེམས་ཡིན་ཏེ། ། གཉིས་པ་སྒྲ་ཞེས་བྱ་བ་ཡིན། ། གཞི་ནི་རང་གི་ལྷ་བཞག་པ། ། རང་གི་ལུས་ཀྱི་གནས་ལ་བྱ། གཞི་གཉིས་པ་ནི་རྫོགས་སངས་རྒྱས། ། རྐང་གཉིས་མཆོག་ཏུ་ཤེས་པར་བྱ། ། ཟླ་བའི་དཀྱིལ་འཁོར་རྣམ་དག་པ། །
སྔགས་པས་དེ་ལ་གནས་པར་བསམས། ། ཡི་གེ་རྣམས་ནི་གོ་རིམས་བཞིན། ། དེ་ཡི་དབུས་སུ་ལེགས་པར་དགོད། ། སླར་སྡུད་པ་ཡི་ཚིག་གིས་ནོན། ། སྲོག་དང་རྩོལ་བ་རྣམ་པར་སྦྱངས། ། སྲོག་ཅེས་བྱ་བ་རླུང་དུ་བཤད། ། རྩོལ་བ་དྲན་པ་ཞེས་བྱ་སྟེ། ། དེ་གཉིས་བསྡམས་པ་བྱས་ནས་སུ། ། སྔོན་དུ་བསྙེན་པ་ལེགས་པར་བྱ། ། ཞེས་གསུངས་སོ། །
ཐོག་མར་བདག་དང་གནས་བསྲུང་བ་ལ་སོགས་པ་སྔོན་དུ་སོང་བའི་སྒོ་ནས། བདག་གི་དེ་ཁོ་ན་ཉིད་སྟོང་པ་ཉིད་བསྒོམས་ཏེ། དེ་ཡང་འབྱུང་བ་ཆེན་པོ་ལ་བརྟེན་པའི། རང་གི་ཕུང་པོ་འདི་ཐ་སྙད་དུ་གཟུགས་བརྙན་ཙམ་དང༌། དོན་དམ་པར་ནམ་མཁའ་དང་འདྲ་བར་སངས་རྒྱས་རྣམས་ཀྱི་ཐུགས་སུ་ཆུད་ལ། དེ་དག་གི་ཇི་ལྟར་གཟིགས་པ་བཞིན་དུ་རྣལ་འབྱོར་པས་ཀྱང་རྟོགས་པར་བྱ་སྟེ། འདི་ལྟར་བདག་དང་བསྒོམ་པར་བྱ་བའི་ལྷ་གཉིས་ཀ་ལ་བདེན་པར་གྲུབ་པའི་རང་བཞིན་མེད་དེ། བརྟེན་ནས་བྱུང་བའི་ཕྱིར་གཟུགས་བརྙན་བཞིན་ནོ་སྙམ་དུ་བསམས་ལ། རང་བཞིན་མེད་པར་གཏན་ལ་དབབ་བོ། ། དེ་ནས་རང་དང་ལྷ་གཉིས་ཀྱི་རང་བཞིན་མེད་པའི་སྟོང་པ་གཉིས་དབྱེར་མེད་པའོ་སྙམ་དུ་ངེས་པ་བརྟན་པོ་རྙེད་ཀྱི་བར་དུ་བསམས་ནས།
དེའི་རྗེས་ལ་བདག་ལྷར་བསྐྱེད་དགོས་ཏེ། རྣམ་སྣང་མངོན་བྱང་ལས། བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པས་འདི་ལྟར་ལུས་ལ་ལུས་ཀྱི་གཟུགས་བསྐྱེད་པར་བྱའོ། ། ཡང་དག་པར་རྫོགས་པའི་སངས་རྒྱས་ལས་ལྷག་པར་ནི་གང་ཡང་མེད་དེ། ཇི་ལྟར་བདག་གི་མིག་དང༌། རྣ་བ་དང༌། སྣ་དང༌། ལྕེ་དང༌། ལུས་དང༌། ཡིད་ལ་སོགས་པའི་འབྱུང་བ་ཆེན་པོ་བཞིའི་ནང་དུ་གཏོགས་པ་ཡིན་ལ།
དེ་དག་ཀྱང་ངོ་བོ་ཉིད་ཀྱི་སྟོང་པ་མིང་ཙམ་གྱིས་བསྡུས་པ། ནམ་མཁའ་དང་མཚུངས་ཤིང་འདྲ་བར་གཟུང་དུ་མེད་པ་རྒྱུ་དང་ལས་ལས་འབྱུང་བ་སྟེ། གཟུགས་བརྙན་དང་འདྲ་བ་དེ་བཞིན་དུ། དེ་བཞིན་གཤེགས་པ་རྣམས་ཀྱིས་མངོན་དུ་རྫོགས་པར་སངས་རྒྱས་སོ། ། དེ་དག་ཀྱང་ཕན་ཚུན་རྟེན་ཅིང་འབྲེལ་པར་འབྱུང་བའི་རྒྱུན་མ་ཆད་པར་འབྲེལ་པ་སྟེ། གང་བརྟེན་ནས་སྐྱེས་པ་དེ་ནི་གཟུགས་བརྙན་དང་འདྲ་བར་འབྱུང་ངོ༌། ། དེ་ལྟ་བས་ན་ཕན་ཚུན་རྟེན་ཅིང་འབྲེལ་པར་འབྱུང་བའི་ཕྱིར་ལྷ་གང་ཡིན་པ་དེ་བདག་ཡིན། བདག་གང་ཡིན་པ་དེ་ལྷ་ཡིན་ནོ། ། ཞེས་དེ་ལྟར་ལུས་ཀྱིས་ལུས་ཀྱི་གཟུགས་ལྷའི་སྐུར་བསྐྱེད་པར་བྱའོ། ། ཞེས་གསུངས་སོ། །
བསྡུས་འགྲེལ་ལས་ཀྱང༌། ཕུང་པོ་ལ་སོགས་པ་གཅིག་དང་དུ་བྲལ་གྱི་རིགས་པས། རང་བཞིན་མེད་པར་གཏན་ལ་ཕབ་ནས། ལྷའི་རྣལ་འབྱོར་བྱ་བར་གསུངས་པས། སོ་སོར་རྟོག་པའི་ཤེས་རབ་ཀྱིས་རང་བཞིན་མེད་པར་གཏན་ལ་ཕབ་པའི་ངང་ནས། ལྷའི་སྐུར་ལྡང་དགོས་པ་ཡིན་ནོ། ། དེ་ནི་ཡི་གེ་དང་པོ་བྱང་ཆུབ་ཀྱི་སེམས་སྟོང་པ་ཉིད་བསྒོམ་པའོ། ། དེའི་རྗེས་ལ་ཡི་གེ་གཉིས་པ་སྔགས་ཀྱི་སྒྲར་ལྡང༌། དེ་ལས་གཞི་དང་པོ་རང་སངས་རྒྱས་ཀྱི་སྐུར་བསྐྱེད་ལ། སྔགས་དང་ཕྱག་རྒྱ་ལ་སོགས་པས་བྱིན་གྱིས་བརླབ།
དེ་ནས་གཞི་གཉིས་པ་རང་གི་མདུན་དུ་སངས་རྒྱས་ཀྱི་སྐུ་བསྐྱེད་པའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ། བཟླ་བར་བྱ་བའི་སྔགས་ཀྱི་ཕྲེང་བ་བཀོད་ནས་དེ་ལ་ཏིང་ངེ་འཛིན་བརྟན་པར་བྱེད་པའོ། ། དེ་བཞིན་དུ་མཚན་བཅས་མཚན་མེད་ཐུན་མོང་གི་འཇུག་པ་ཡང་གསུངས་སོ། ། དེ་ལྟར་འཇུག་པའི་སྤྱོད་པ་ལ། ཕྱི་ནང་གཉིས་སུ་དབྱེ་བ་ནི། བསྡུས་འགྲེལ་ལས། དེ་ལ་གསང་སྔགས་མཉེས་པར་བྱ་བ་ལ་འཇུག་པའི་སྤྱོད་པ་ནི། ཕྱི་དང་ནང་གི་བྱེ་བྲག་གིས་རྣམ་པ་གཉིས་སོ་ཞེས་གསུངས་སོ།། །། གཉིས་པ་ལ་གཉིས། མཚན་མ་དང་བཅས་པའི་རྣལ་འབྱོར་དང༌།
མཚན་མ་མེད་པའི་རྣལ་འབྱོར་རོ། ། དང་པོ་ལ་གཉིས། ཕྱིའི་བཟླས་བརྗོད་ཡན་ལག་བཞི་དང༌། ནང་གི་བཟླས་བརྗོད་ཡན་ལག་བཞིའོ། ། དང་པོ་ནི་དབེན་པའི་གནས་སུ་ཁྲུས་དང༌། གཙང་སྒྲ་གཉིས་སྔོན་དུ་འགྲོ་བས་སྟན་བདེ་བ་ལ་འདུག་སྟེ། བདག་གནས་པའི་གཞི་དང་དབང་ཆེན་གྱི་དཀྱིལ་འཁོར། རྡོ་རྗེའི་གདན་དུ་བྱིན་གྱིས་བརླབ། བསྲུང་བ་ཆེན་མོའི་སྔགས་རྒྱས་བདག་བསྲུངས་ནས། གོ་བགོ་བ་དང་སྲུང་བའི་འཁོར་ལོ་བསྒོམས་པ་རྣམས་སྔོན་དུ་འགྲོ་བས་སྔར་བཞིན་སྟོང་པ་ཉིད་ཡུན་རིང་དུ་བསྒོམ།
དེ་ནས་ལག་པ་གཉིས་ཀྱི་སོར་མོ་ཐམས་ཅད་བཟློག་སྟེ་བསྣོལ་ལ། མཐེ་བོང་གཉིས་སྤྲད་པ་ཆོས་ཀྱི་འཁོར་ལོའི་ཕྱག་རྒྱ་དང༌། ན་མཿས་མནྟ་བཛྲཱ་ནཱཾ་སཏྭཱ་བཛྲ་ཨཱཏྨ་ཀོཉཧཾ། ཞེས་པས་བདག་ཉིད་རྡོ་རྗེ་སེམས་དཔར་བྱིན་གྱིས་བརླབ། རྡོ་རྗེ་གོ་ཆའི་ཕྱག་རྒྱ་ལོགས་ན་མི་འདུག་པས། ལག་པ་གཉིས་ཁོང་སྟོང་དུ་སྦྱར་ལ། མཛུབ་མོ་གཉིས་ངོས་གནས་ནས་དཀྲིས་པ་དེ་བཞིན་གཤེགས་པའི་གོ་ཆའི་ཕྱག་རྒྱ་དང༌། ན་མ་ཿས་མནྟ་བཛྲཱ་བཛྲ་ཀ་ཝ་ཙ་ཧཱུྃ། ཞེས་པས་བདག་ཉིད་རྡོ་རྗེ་གོ་ཆའི་སྔགས་ཀྱིས་གོ་ཆ་བསྐོན་ལ། དམ་ཚིག་གི་ཕྱག་རྒྱས་མདུན་དུ་དཀྱིལ་འཁོར་གསལ་བཏབ་ལ།
འོག་ནས་འབྱུང་བ་ལྟར་མཆོད་པ་རྣམས་ཀྱི་མཆོད་དོ། ། དེ་ནས་རང་གི་སྙིང་གར་ཟླ་བའི་དཀྱིལ་འཁོར་ལ་ཨ་བསམས་ལ། དེའི་སྒྲས་ཆོས་ཐམས་ཅད་གདོད་མ་ནས་མ་སྐྱེས་པའོ། ། ཞེས་དམིགས་ཏེ་རང་གི་ཕུང་པོ་ལྔ་གདོད་མ་ནས་མ་བྱུང༌། མ་སྐྱེས་པའི་སྦྱོར་བས། སྟོང་པ་ཉིད་དུ་བཤིགས་ཏེ། སྟོང་པའི་ངང་ལས་ཡི་གེ་དང་པོ་བྱང་ཆུབ་སེམས་ཀྱི་རང་བཞིན་ཟླ་བའི་དཀྱིལ་འཁོར་གྱི་རྣམ་པར་རང་གི་སེམས་གསལ་བར་སྣང་གི་བར་དུ་བསྒོམ། དེའི་སྟེང་དུ་ཡི་གེ་གཉིས་པ་ཨཿབསམས་ལ། དེ་ནས་ཡི་གེ་དང་ཟླ་བ་ཉིད་ཀྱང་དམིགས་སུ་མེད་པར་བཤིགས་ཏེ། ཇི་ཙམ་འདོད་ཀྱི་བར་དུ་སྟོང་པ་ཉིད་ཀྱི་ཏིང་ངེ་འཛིན་མངོན་དུ་བྱའོ། །
དེ་ནས་སྙིང་རྗེའི་དབང་གིས། ཏིང་ངེ་འཛིན་དེ་ལས་ལངས་ཏེ། སྒྱུ་མ་ལྟ་བུར་མོས་པའི་ཚུལ་གྱིས་སྙིང་གར་ཨ་བསམས་ནས། དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས། བདག་ཉིད་བཅོམ་ལྡན་འདས་རྣམ་པར་སྣང་མཛད་ཆེན་པོ་པདྨ་དཀར་པོ་དང་ཟླ་བའི་གདན་ལ་བཞུགས་པ། དབུ་ཐོར་ཚུགས་དང་དབུ་རྒྱན་ཅན། དར་རམ་རས་ཀྱི་སྨད་གཡོགས་དང་དར་ལའི་སྟོད་གཡོགས་བསྣམས་པ།
གསེར་གྱི་ཁ་དོག་ཅན་ལྟ་བུར་འབར་བའི་ཕྲེང་བ་འཁྲིགས་པ་ཕྱག་གཉིས་མཉམ་གཞག་གི་ཕྱག་རྒྱ་མཛད་པར་བསྒོམས་ལ། ལག་པ་གཉིས་ཁོང་སྟོང་དུ་སྦྱར་ལ། མཐེའུ་ཆུང་གཉིས་དང་མཛུབ་མོ་གཉིས་འབར་བ་ལྟ་བུར་བསྐྱེད། གུང་མོ་དང་སྲིན་ལག་གཉིས་བརྐྱངས་པས་པདྨའི་སྦུབས་ཀྱི་ཕྱག་རྒྱའི་ནང་དུ། དཀྱིལ་འཁོར་ནི་ཟླ་བའི་དཀྱིལ་འཁོར་འདྲ་བ་པདྨའི་མཚན་མས་མཚན་པ་ཅན་དང་སྔགས་ཀྱི་ཡི་གེ་བསམས་ལ། ན་མཿས་མནྟ་བུདྡྷཱ་ནཱཾ་སཾ་ས་སྭཱ་ཧཱས་འོག་དུ་པདྨའི་གདན་བྱིན་གྱིས་བརླབ། ལག་པ་གཉིས་ཁོང་སྟོང་དུ་སྦྱར་ལ་མཐེ་བོང་གཉིས་ཕྱེ་སྟེ་ལྷག་མ་རྣམས་ཅུང་ཟད་སྙེམས་པ་ལྟ་བུར་བྱས་པ། ཡན་ལག་ཐམས་ཅད་འབྱུང་བའི་ཕྱག་རྒྱའི་ནང་དུ་དཀྱིལ་འཁོར་ནི་བུམ་པ་ཟླ་བ་དང་འདྲ་བ་རྡོ་རྗེས་མཚན་པ་དང༌། སྔགས་ཀྱི་ཡི་གེ་བསམས་ལ། ན་མ་ཿས་མནྟ་བུདྡྷ་ནཱཾ་ཨོཾ་ཨཱཿསྭཱ་ཧཱ།
ལྷའི་སྐུ་ཡན་ལག་དང་ཉིད་ལག་ཐམས་ཅད་དང་ལྡན་པར་བརྟན་པར་བྱིན་གྱིས་བརླབ། ལག་པ་གཉིས་ཁོང་སྟོང་དུ་སྦྱར་ནས་མཐེའུ་ཆུང་གཉིས་དང་མཛུབ་མོ་གཉིས་འབར་བ་ལྟ་བུར་བསྐྱེད་པ་གཟི་བརྗིད་འབྱུང་བའི་ཕྱག་རྒྱའི་ནང་དུ། དཀྱིལ་འཁོར་ནི་གྲུ་གསུམ་ལ་སུམ་མདོ་མེ་རི་འབར་བས་མཚན་པ་སྔགས་དང་བཅས་པ་བསམས་ལ། ན་མཿས་མནྟ་བུདྡྷཱ་ནཱཾ་རཾ་ར་སྭཱ་ཧཱས་སྐུ་འོད་ཀྱི་དཀྱིལ་འཁོར་དང་ལྡན་པར་བྱིན་གྱིས་བརླབ། ལག་པ་གཉིས་ཁོང་སྟོང་དུ་སྦྱར་ལ་མཐེ་བོང་གཉིས་སོ་སོར་ཕྱེ་སྟེ་གུང་མོ་གཉིས་བཀུག ལྷག་མ་རྣམས་ཅུང་ཟད་སྙེམས་པ་ལྟར་བྱས་པ་གཟུངས་ཀྱི་ཕྱག་རྒྱའི་ནང་དུ། དཀྱིལ་འཁོར་ནི་དཀྱིལ་འཁོར་བཞི་ཀའི་ཁ་དོག་དང་ལྡན་པས་འཇའ་ལྟ་བུ་རྡོ་རྗེ་དང་པདྨ་ལ་སོགས་པའི་མཚན་མ་དཀྱིལ་འཁོར་གཞན་ལ་ཡོད་པ་ཐམས་ཅད་དང་ལྡན་ཞིང༌། རླུང་གི་དཀྱིལ་འཁོར་གྱི་མཚན་མ་མི་གཡོ་བར་བྱ་བའི་ཕྱིར། རྡོ་རྗེ་ཅན་གྱི་བ་དན་དང་སྔགས་བསམས་ལ། ན་མཿས་མནྟ་བུདྡྷཱ་ནཱཾ་བུདྡྷ་དྷ་ར་ཎི་སྨྲྀ་ཏི་བ་ལ་དྷཱ་ན་ཀ་རི་དྷ་ར་དྷ་ར་དྷཱ་ར་ཡ་དྷཱ་ར་ཡ།
སརྦ་བྷ་ག་ཝ་ཏཱི་ཨཱ་ཀ་ར་བ་ཏཱི་ཨ་ས་མེ་སྭཱ་ཧཱས་ཆོས་མི་བརྗེད་པའི་དྲན་པ་བརྟན་པར་བྱིན་གྱིས་བརླབ། ལག་པ་གཉིས་ཁོང་སྟོང་དུ་སྦྱར་ལ་མཐེའུ་ཆུང་གཉིས་འོག་ཏུ་གཞུག མཛུབ་མོ་གཉིས་འབར་བ་ལྟ་བུར་བསྐྱེད་ལ། སངས་རྒྱས་ཀྱི་གསུང་དབྱངས་བཀོད་པའི་རྒྱན་གྱི་ཕྱག་རྒྱའི་ནང་དུ། དཀྱིལ་འཁོར་ནི་ཟླ་བ་ཁམ་པ་ལྟ་བུ་བ་དན་དང་བཅས་པ་ཀླད་ཀོར་གཉིས་ཀྱིས་མཚན་མར་བསམས་ལ། ན་མཿས་མནྟ་བུདྡྷ་ནཱཾ་ཧཾ་ཧ་སྭཱ་ཧཱས། ངག་སངས་རྒྱས་གྱི་གསུང་ཡན་ལག་དྲུག་ཅུ་དང་ལྡན་པར་བྱིན་གྱིས་བརླབ། ལག་པ་གཉིས་ཁོང་སྟོང་དུ་སྦྱར་ལ་མཐེ་བོང་གཉིས་སོ་སོར་ཕྱེ་སྟེ། མཐེའུ་ཆུང་གཉིས་གུང་མོ་གཉིས་ཀྱིས་བཀུག་ལ་སྤྱི་བོར་སྦྱར་བ་ཆོས་གནས་པའི་ཕྱག་རྒྱའི་ནང་དུ། དཀྱིལ་འཁོར་ནི་ནམ་མཁའ་ཁ་དོག་ཐམས་ཅད་དང་ལྡན་པ་སྟོང་པའམ་སྟོང་པར་མཚན་པའི་མཚན་མ་ཀླད་ཀོར་གཉིས་ཀྱི་མཚན་པ་སྔགས་དང་བཅས་པ་བསམས་ལ།
ན་མཿས་མནྟ་བུདྡྷཱ་ནཱཾ། ཨེ་བེ་ད་བི་དེ་ཨ་སྭཱ་ཧཱས་དེ་བཞིན་གཤེགས་པའི་ཆོས་ཉིད་བརྟན་པར་བྱིན་གྱིས་བརླབ། ལག་པ་གཉིས་ཁོང་སྟོང་དུ་སྦྱར་སྟེ་མཐེ་བོང་གཉིས་ཕན་ཚུན་དུ་ཕྱེ་ནས། གུང་མོ་གཉིས་བསྣོལ་མར་བཟུང་བ་རྣལ་འབྱོར་འཛིན་པའི་ཕྱག་རྒྱའི་ནང་དུ། དཀྱིལ་འཁོར་ནི་ནམ་མཁའ་ཁྱད་པར་དུ་སྔོ་བ་ཀླད་དཀོར་ཅན་དང་སྔགས་བསམས་ལ། ན་མཿས་མནྟ་བུདྡྷཱ་ནཱཾ་མ་ཧཱ་ཡོ་ག་ཡོ་གི་ནི་ཡོ་གཱི་ཤྭ་རི་ཁ་ཛ་རི་ཀི་སྭཱ་ཧཱ། ཏིང་ངེ་འཛིན་ཡོངས་སུ་རྫོགས་ཤིང་བརྟན་པར་བྱིན་གྱིས་བརླབ། བསྡུ་ན་དེ་ཙམ་གྱིས་ཆོག་ལ། རྒྱས་པ་ལ་སྤྲོ་ན། གཙུག་ཏོར་དང༌།
སྨིན་མཚམས་ཀྱི་མཛོད་སྤུ་དང༌། སྤྱན་དང༌། ལྗགས་དང༌། ཞལ་དང༌། ཞལ་རས་དང༌། མཆེ་བ་དང༌། ལྟེ་བ་དང༌། རྐེད་པ་དང༌། ཐུགས་རྣམས་བྱིན་གྱིས་བརླབས་ལ། སྔར་གྱི་གོ་ཆའི་སྔགས་ཀྱིས་གོ་བསྐོན་ནོ། །
དེ་ལྟར་རང་གི་ལུས་ལྷའི་སྐུར་བསྒྱུར་ནས་ཡན་ལག་ལ་ཡི་གེ་བཀོད་དེ། དེ་ཡང་ཡི་གེ་བཀོད་པ་ཙམ་གྱིས་ཆོག་པ་མ་ཡིན་ཏེ། ཡི་གེ་སོ་སོའི་སྒྲའི་དེ་ཁོ་ན་ཉིད་དུ་རྟོགས་པས་སེམས་ཚིམ་ཞིང་མགུ་བའི་བར་དུ་བསྒོམ་པར་བྱ་ཞིང༌། སྙིང་གར་རྣམ་སྣང་གི་ས་བོན་ཨ་སྟེ། ཆོས་ཐམས་ཅད་གཟོད་མ་ནས་མ་སྐྱེས་པའི་ངོ་བོ་ཉིད་སྟོན་པར་བྱེད་པའོ། ། ལྐོག་མར་ཀ་སྟེ་ཆོས་ཐམས་ཅད་དགོས་པ་དང་བྲལ་བར་སྟོན་པའི་དོན་ནོ། ། རྐན་ལ་ཁ་སྟེ་ནམ་མཁའ་དང་འདྲ་བར་དམིགས་སུ་མེད་པའི་དོན་ཏོ། ། མགྲིན་པར་ག་སྟེ་འགྲོ་བ་མེད་པའོ། ། མགུལ་པར་གྷ་སྟེ་གཅིག་ཏུ་འཕུངས་པ་མེད་པའོ། ། ལྕེ་ལ་ཙ་སྟེ་འཆི་འཕོ་བ་དང་བྲལ་བའོ། །
ལྕེའི་དབུས་སུ་ཚ་སྟེ་གྲིབ་མའམ། སྤྲིན་དང་མཚུངས་པའོ། ། ལྕེའི་རྩེ་མོ་ལ་ཛ་སྟེ་སྐྱེ་བ་མེད་པའོ། ། ལྕེའི་རྩ་བ་ལ་ཛྷ་སྟེ་དྲི་མའམ་རྙོག་པ་མེད་པའོ། ། བྱིན་པར་ཊ་སྟེ་ང་རྒྱལ་དང་བྲལ་བའོ། ། བརླ་ལ་ཋ་སྟེ་བསྐྱོད་པ་དང་བྲལ་བའོ། ། རྐེད་པར་ཌ་སྟེ་འཁྲུགས་པའམ་འཁྲུལ་པ་མེད་པའོ། ། རྐང་པ་གཉིས་ལ་ཌྷ་སྟེ་བསླུ་བ་དང་བྲལ་བའོ། ། ཆུ་སོར་ཏ་སྟེ་དེ་བཞིན་ཉིད་དམིགས་སུ་མེད་པའོ། ། ལྟོ་བར་ཐ་སྟེ་གནས་མེད་པའོ། །
མཆན་ཁུང་གཉིས་སུ་ད་སྟེ་བྱིན་པ་དང་བྲལ་བའམ། འདུལ་བ་དང་དམིགས་སུ་མེད་པའོ། ། རྩིབ་ལོགས་གཉིས་སུ་དྷ་སྟེ་ཁམས་མི་དམིགས་པའོ། ། རྒྱབ་ཏུ་པ་སྟེ་དོན་དམ་པའི་བདེན་པ་མི་དམིགས་པའོ། ། བྲང་དུ་ཕ་སྟེ་ལྦུ་བ་དང་འདྲ་བར་སྙིང་པོ་མེད་པའོ། ། དཔུང་མགོ་གཉིས་སུ་བ་སྟེ་ངག་གི་ལམ་དང་བྲལ་བའོ། ། ལག་པ་གཉིས་ལ་བྷ་སྟེ་སྲིད་པ་དམིགས་སུ་མེད་པའོ། ། ཡིད་ཀྱི་གནས་སུ་སྟྭ་སྙིང་གར་མ་སྟེ་འཆི་བ་དམིགས་སུ་མེད་པའོ། ། མའི་ཁོག་ཏུ་ང་དང་ཉ་དང་ཎ་དང་ན་འདུས་པར་བཤད་དོ། ། ཕོ་མཚན་ལ་ཡ་སྟེ།
ཐེག་པ་ཐམས་ཅད་དམིགས་སུ་མེད་པའོ། ། ནང་མཚམས་སུ་ར་སྟེ་རྡུལ་དང་བྲལ་བའོ། ། དཔྲལ་བར་ལ་སྟེ་མཚན་ཉིད་མི་དམིགས་པའོ། ། མིག་གཉིས་ལ་ཨི་ཨཱི། མཆུ་གཉིས་ལ་ཨུ་ཨཱུ། རྣ་བ་གཉིས་ལ་ཨེ་ཨཻ། འགྲམ་པ་གཉིས་ལ་ཨོ་ཨཽ། ཨོཾ་རྫོགས་པའི་སངས་རྒྱས་ཀྱི་གནས་སུ། ཨཿནི་མྱ་ངན་ལས་འདས་པ་སྟེ། ཡི་གེ་དེ་རྣམས་ལྷའི་ས་བོན་ཡིན་ཞིང༌།
ཡི་གེ་དེ་རྣམས་ཀྱི་སྒྲའི་དེ་ཁོ་ན་ཉིད་སྟོང་པ་ཉིད་མངོན་སུམ་དུ་རྟོགས་པར་བྱས་པས་སངས་རྒྱས་སུ་འགྱུར་ཞིང༌། མཚན་སོ་གཉིས་ཀྱང་ཡི་གེ་སོ་གཉིས་ལས་བྱུང་ལ། མ་ལས་ཕྱེ་བའི་ང་ཉ་ཎ་ན་རྣམས་ནི་ཏིང་ངེ་འཛིན་ཐམས་ཅད་ལ་དབང་བྱེད་པ་ཡིན་པས། དཔེ་བྱད་བཟང་པོ་བརྒྱད་ཅུ་འབྱུང་ངོ༌། །

དེ་ལྟར་རང་ལུས་ལྷ་སྐུར་གསལ་བའི་ཐུགས་ཀར་ཨ་ལས་བྱང་ཆུབ་ཀྱི་སེམས་ཀྱི་ཕྱག་རྒྱ་ཟླ་བའི་དཀྱིལ་འཁོར་མེ་ལོང་ལྟ་བུ་བསམས། དེ་ལ་རིག་པའི་རྒྱལ་པོ་ཚིགས་ཡན་ལག་བཅུ་གཉིས་པ་བཀོད་ལ་གསལ་བར་བལྟ་བ་ནི་གཞི་དང་པོ་ཡིན་ནོ། ། དེ་ལྟར་སྲོག་རྩོལ་བསྡམས་ཏེ་ཏིང་ངེ་འཛིན་གསལ་བའི་སྒོ་ནས་མིག་ཅུང་ཟད་བཙུམས་ཀྱང་ཡིད་སྣང་བ་དང་བཅས་པའི་སྒོ་ནས་མདུན་དུ་བཏང་ལ་རང་གི་མདུན་དུ་ཅུང་ཟད་མ་ཐོབ་པར་གཞི་གཉིས་པ་རང་གིས་བསྒོམ་པ་དང་འདྲ་བའི་ལྷ་བསྐྱེད། དེའི་ཐུགས་ཀར་ཟླ་བའི་དཀྱིལ་འཁོར་མེ་ལོང་ལྟ་བུ་ལ་རིག་པའི་རྒྱལ་པོ་ཚིགས་ཡན་ལག་བཅུ་གཉིས་པ་བསམ་མོ། ། དེ་ནས་རང་དེ་བཞིན་གཤེགས་པར་གསལ་བའི་ཐུགས་ཀའི་ཟླ་བའི་སྟེང་གི་ཡི་གེ་ལ། ལུས་ཐམས་ཅད་རླུང་ལྷར་བསྡུ་བའི་ཚུལ་གྱིས། བདག་གི་སྙིང་གའི་ནང་ན་གནས་པར་དབུགས་ཕྱིར་གཏང་གི་བར་དུ་སྔགས་རེ་རེ་ནས་བརྗོད་པས་བལྟ་ཞིང་སྔགས་བཟླ། རླུང་ཕྱིར་གཏོང་བའི་ཚེ་ལུས་ཐམས་ཅད་ནས་རླུང་འབྱུང་བའི་ཚུལ་དུ། རླུང་དང་བཅས་པའི་ཡིད་ཀྱིས་ཡིག་འབྲུ་རྣམས་དེ་བཞིན་གཤེགས་པའི་ཐུགས་ཀའི་ཕྱོགས་སུ་གཏང༌། དེར་ཟླ་བའི་དཀྱིལ་འཁོར་གྱི་ནང་ན་གནས་པའི་སྔགས་ཀྱི་ཕྲེང་བ་བལྟ་ཞིང་ཤུབ་བུའམ་ཡིད་ཀྱིས་བཟླས་པ་བྱ། ཡང་དབུགས་ནང་དུ་སྡུད་པ་ན་ཡིག་འབྲུ་རྣམས་དེ་བཞིན་གཤེགས་པའི་ཐུགས་ཀ་ནས་རང་གི་ཐུགས་ཀར་ལྷག་པར་བསམ་ཞིང༌།
སྲོག་རྩོལ་བསྡམས་ཏེ་སྔར་བཞིན་དུ་བཟླས་པ་བྱ་སྟེ། ཟླ་བ་གཅིག་གི་བར་ཤིན་ཏུ་བསྡམས་ལ་བཟླས་པ་བྱ་ཞིང༌། ཟླ་བ་གཉིས་པ་ནས་མཆོད་པ་དང་སྤེལ་ལ་བྱ་སྟེ། འདི་ནི་ཕྱིའི་བཟླས་བརྗོད་ཡན་ལག་བཞིའི་བསྙེན་པ་སྟེ། བསྡུས་འགྲེལ་ལས་བྱུང་བའི་དོན་མདོར་བསྡུས་ཏེ་བྲིས་པའོ། ། གཉིས་པ་ནི། སློབ་དཔོན་བྱང་ཆུབ་ཀྱི་སེམས་གོམས་པ་ཤས་ཆེ་ཞིང༌། སྤྲོས་པ་ཤས་ཆུང་བས་ནང་གི་བཟླས་པ་ཡན་ལག་བཞི་བྱེད་ན། སྐྱབས་འགྲོ་སེམས་བསྐྱེད་སྔོན་དུ་སོང་ནས། རང་གི་སྙིང་གར་ཟླ་བའི་དཀྱིལ་འཁོར་གྱི་སྟེང་དུ་ཨ་བསམས་ལ།
དེའི་སྒྲས་ཆོས་ཐམས་ཅད་གདོད་མ་ནས་མ་སྐྱེས་པའོ། ། ཞེས་དམིགས་ཏེ། རང་གི་ཕུང་པོ་ལྔ་གདོད་མ་ནས་མ་བྱུང་མ་སྐྱེས་པའི་སྦྱོར་བས་སྟོང་པ་ཉིད་དུ་བཤིགས་ཏེ། སྟོང་པའི་ངང་ལས་ཡི་གེ་དང་པོ་བྱང་ཆུབ་སེམས་ཀྱི་རང་བཞིན་ཟླ་བའི་དཀྱིལ་འཁོར་གྱི་རྣམ་པར་རང་གི་སེམས་གསལ་བར་སྣང་གི་བར་དུ་བསྒོམ། དེའི་སྟེང་དུ་ཡི་གེ་གཉིས་པ་ཨ་བསམས་ལ། དེ་ནས་ཡི་གེ་དང་ཟླ་བ་ཉིད་ཀྱང་དམིགས་སུ་མེད་པར་བཤིགས་ཏེ། ཅི་ཙམ་འདོད་ཀྱི་བར་དུ་སྟོང་པ་ཉིད་ཀྱི་ཏིང་ངེ་འཛིན་མངོན་དུ་བྱའོ། ། དེ་ནས་སྙིང་རྗེའི་དབང་གིས་ཏིང་ངེ་འཛིན་དེ་ལས་ལངས་ཏེ་སྒྱུ་མ་ལྟ་བུར་མོས་པའི་ཚུལ་གྱིས་སྙིང་གར་ཨ་བསམས་ནས། དེ་ལས་འོད་ཟེར་འཕྲོས་འཕགས་པ་མཆོད། སེམས་ཅན་གྱི་དོན་བྱས་ཚུལ་འདུས་ཡོངས་སུ་གྱུར་པ་ལས།
བདག་ཉིད་བཅོམ་ལྡན་འདས་རྣམ་པར་སྣང་མཛད་ཆེན་པོ་པདྨ་དཀར་པོ་དང་ཟླ་བའི་གདན་ལ་བཞུགས་པ། དབུ་ཐོར་ཚུགས་དང་དབུ་རྒྱན་ཅན། དར་རམ་རས་ཀྱི་སྨད་གཡོགས་དང་དར་ལའི་སྟོད་གཡོགས་བསྣམས་པ། གསེར་གྱི་མདོག་ཅན་ལྟ་བུ་འབར་བའི་ཕྲེང་བ་འཁྲིགས་པ་ཕྱག་གཉིས་མཉམ་གཞག་གི་ཕྱག་རྒྱ་མཛད་པར་བསྒོམས་ལ། སྔར་བཞིན་དུ་ཡི་གེ་སུམ་ཅུ་རྩ་གཉིས་ལུས་ལ་བཀོད་དེ། ཡི་གེ་དེ་རྣམས་ཀྱི་སྒྲའི་དེ་ཁོ་ན་ཉིད་སྟོང་པ་ཉིད་དུ་རྟོགས་པས་སེམས་ཚིམ་ཚིམ་གྱི་བར་དུ་བསྒོམ་མོ། ། དེ་ནས་རང་ཉིད་ལྷ་སྐུར་བསྒྱུར་བའི་སྙིང་གར་ཡི་གེ་ཨ་ལས། བྱང་ཆུབ་སེམས་ཀྱི་ཕྱག་རྒྱ་ཟླ་བའི་དཀྱིལ་འཁོར་མེ་ལོང་འདྲ་བ་ཤིན་ཏུ་གསལ་ཞིང་དྲི་མ་མེད་པ་བརྟན་པར་རབ་ཏུ་མི་གཡོ་བ། རྣམ་པར་མི་རྟོག་པ་རབ་ཏུ་ཕྲ་བ་ལ་མངོན་དུ་བལྟ་ཞིང༌། རྟག་ཏུ་གོམས་པའི་སྦྱོར་བས་རང་གི་ལུས་ལྷའི་སྐུར་མཐོང་གི་བར་དུ་བསྒོམ་པ་ནི་གཞི་དང་པོའོ། །
དེ་ནས་གཞི་གཉིས་པ་ནི་ཐུགས་ཀའི་ཟླ་བ་མེ་ལོང་གི་དཀྱིལ་འཁོར་ལྟ་བུ། དེའི་ནང་དུ་པདྨ་འདབ་མ་བརྒྱད་པ་གེ་སར་དང་བཅས་པའི་དབུས་སུ་ཡི་གེ་ཨ་ཡོངས་སུ་གྱུར་པས་རྣམ་པར་སྣང་མཛད་ཀྱི་སྐུར་བསམས་ཏེ། པདྨའི་རྒྱལ་པོ་ཆེན་པོའི་སྟེང་ན། མེ་ལོང་གི་ནང་གི་བྱད་བཞིན་གྱི་གཟུགས་བརྙན་སྣང་བ་ལྟར། མེ་ལོང་ལྟ་བུའི་ཟླ་བའི་དཀྱིལ་འཁོར་དེའི་ཕུགས་ཀྱི་ནང་ན། ཏིང་ངེ་འཛིན་ལ་སྙོམས་པར་བཞུགས་བཞིན་དུ་འདུག་པ་ཐོར་ཚུགས་དང་དབུ་རྒྱན་ཅན། འོད་ཟེར་མཐའ་ཡས་པས་བསྐོར་བ། སྲོག་དང་བཅས་པ་ལྟ་བུ་ཆུ་ཟླ་ལྟར་སེམས་ཅན་ཐམས་ཅད་ཀྱི་མདུན་ན་གནས་པར་སྟོན་པ་རྟོག་པ་དང་བྲལ་ཞིང༌། གཟོད་མ་ནས་ཞི་བའི་རང་བཞིན་ཅན་དུ་བསམ་མོ། ། དེའི་ཐུགས་ཀར་ཟླ་བའི་དཀྱིལ་འཁོར་བསམས་ལ།
དེ་ལ་ན་མཿས་མནྟ་བུདྡྷ་ནཱཾ། ཨ་ས་མ་བཏ་དྷཱརྨཱ་དྷ་ཏུ་ཀཱརྻ་ག་ཏི་ག་ཏཱ་ནཱཾ། སརྦ་ཐཱ་ཨོཾ་ཁཾ་ཨཾ་ཨཿ སཾ་ས་ཧཾ་ཧ་རཾ་ར་བཾ་སྭཱ་ཧཱ། ཧཾ་ཧ་སྭཱ་ཧཱ། ཞེས་པ་རིག་པའི་རྒྱལ་པོ་ཚིགས་ཡན་ལག་བཅུ་གཉིས་པ་བཀོད་ལ་གསང་བར་བལྟ་སྟེ། འདི་རྣམས་སྔགས་དང་ཕྱག་རྒྱ་ལ་མི་ལྟོས་པར་གོམས་པའི་མཐུས་གསལ་སྣང་འབྱུང་གི་བར་དུ་བསྒོམ་པ་ཡིན་ནོ། ། དེ་ལྟར་གསལ་བར་བསྒོམས་ལ། རུས་སྦལ་གྱི་ཡན་ལག་བསྐུམ་པ་དང༌། ལྕེའི་ཆུ་བཏུང་བ་ལྟར་ལུས་ཐམས་ཅད་ཀྱི་དབུགས་རྒྱུ་བ་དང༌།
དབང་པོའི་གྲོངས་ནང་དུ་བསྡུས་ཀྱང༌། ཕུགས་ཀྱི་ནང་ན་གནས་པའི་ཕྱི་རོལ་དུ་བལྟ་བའི་ཚུལ་དུ་མིག་ཟིམ་བྱས་ནས་གདངས་ཅུང་ཟད་བསྟོད་དེ། སྔགས་ཀྱི་ཡི་གེ་དང༌། ཟླ་བ་དང༌། ལྷ་སྐུ་རྣམས་རི་མོ་བཏིང་བ་ལ་ཅིག་ཅར་དམིགས་པའི་ཚུལ་གྱིས་དམིགས་ལ། ཤུབ་བུའམ་ཡིད་ཀྱིས་བཟླས་བརྗོད་བྱའོ། ། དེའང་ཟླ་བ་གཅིག་ཏུ་མཉམ་པར་གཞག་པས་བཟླས་པ་འབུམ་བྱ་སྟེ། དེའི་ཚེ་སེམས་ཡེངས་སུ་དོགས་པས། ཕྱིའི་མཆོད་པ་མི་བྱ་བར་བར་མེད་དུ་བཟླས་སོ། ། དེ་ནས་གོམས་ཤིང་བརྟན་པར་གྱུར་པས།
སེམས་མི་ཡེངས་པའི་ཕྱིར། ཟླ་བ་གཉིས་པ་ལ་མེ་ཏོག་ལ་སོགས་པའི་མཆོད་པས་མཆོད་ཅིང༌། སྔ་དྲོ་དང་ཕྱི་དྲོ་ཐུན་རེ་ཉིན་ཕྱེད་ལ་ཐུན་ཕྱེད་དུ་དུས་བཅད་ལ་བཟླ་ཞིང༌། རྗེས་ལ་དགེ་བ་སེམས་ཅན་གྱི་དོན་དུ་བསྔོ་བར་བྱ་སྟེ། རྣམ་སྣང་མངོན་བྱང་ལས། དེ་ནས་སྙིང་པོ་དེ་དག་ལས། ། གང་ཡང་རུང་བ་གཅིག་བཟུང་སྟེ། ། ཐེ་ཚོམ་མེད་པར་གྱུར་གྱི་བར་དུ་གཞི་བསྒྲུབ་པར་བྱའོ། ། དེ་ནས་སྙིང་པོ་སྙིང་གར་བཞག་ནས། ཡིད་བསྒྲུབ་པར་བྱ་སྟེ།
ཤིན་ཏུ་རྣམ་པར་དག་པ། དྲི་མ་མེད་པ། བརྟན་པ། རབ་ཏུ་མི་གཡོ་བ་རྣམ་པར་མི་རྟོག་པ་མེ་ལོང་ལྟ་བུ། རབ་ཏུ་ཕྲ་བ་ལ་མངོན་དུ་བལྟ་ཞིང་རྟག་ཏུ་གོམས་པའི་སྦྱོར་བས། རང་གི་ལུས་རང་གི་ལྷའི་ལུས་སུ་མཐོང་གི་བར་དུ་བྱའོ། ། གཞི་གཉིས་པ་ནི། ཡང་དག་པར་རྫོགས་པའི་སངས་རྒྱས་མེ་ལོང་གི་དཀྱིལ་འཁོར་དེ་ཉིད་ཀྱི་ནང་ན་པདྨའི་རྒྱལ་པོ་ལ་བཞུགས་པ། ཕུགས་ན་བཞུགས་པ་ལྟ་བུའི་ཏིང་ངེ་འཛིན་ལ་སྙོམས་པར་ཞུགས་པ། ཐོར་ཚུགས་དང་དབུ་རྒྱན་ཅན།
འོད་ཟེར་མཐའ་ཡས་པས་བསྐོར་བ། རྟོག་པ་དང་རྣམ་པར་རྟོག་པ་ཐམས་ཅད་དང་བྲལ་བ། ནམ་མཁའ་བཞིན་གཟོད་མ་ནས་ཞི་བ་སྟེ། དེ་ལ་སྒྲ་གནས་པར་བསམ་ཞིང༌། མཉམ་པར་གཞག་པས་བཟླས་བརྗོད་བྱ། དེ་ནས་སྔོན་དུ་བསྙེན་པ་ནི། ། འབུམ་ཕྲག་གཅིག་ཏུ་བྱ་བར་བཤད། ། དེ་ལས་ཟླ་བ་གཉིས་པ་ལ། ། མེ་ཏོག་དྲི་ལ་སོགས་པ་དབུལ། ། སེམས་ཅན་རྣམས་ལ་རྣམ་མང་པོའི། །
ཕན་པ་ཉེ་བར་སྒྲུབ་བྱེད་ཅིང༌། ། རྙེད་དང་མ་རྙེད་རྣམ་སྤངས་ཏེ། ། ཟླ་བ་གཞན་ལ་བཟླས་བརྗོད་བྱ། ། དེ་ལ་དེ་རུ་སྦྱོང་བ་འདི། ། མཉམ་པར་གཞག་པས་བསམ་པར་བྱ། ། ཞེས་སོ། ། དེ་ལྟ་བུའི་ཚུལ་གྱིས་མཚན་མ་མ་བྱུང་གི་བར་དུ་བསྙེན་པ་བྱས་ན། འོག་ནས་འབྱུང་བའི་སོ་སོའི་ལས་རྣམས་ཀྱང་འགྲུབ་པར་འགྱུར་རོ། ། སྦྱོར་བའི་སྤྱོད་པ་འདི་ནི་སློབ་དཔོན་ཛྙཱ་ན་ཨཱ་ཀ་རས་ཀྱང༌། དེ་ལ་སྦྱོར་བའི་སྤྱོད་པ་ནི། །
མཐུན་པའི་གནས་སོགས་དེ་དང་དེར། ། དང་པོར་སྟོང་ཉིད་བྱམས་སོགས་དང༌། ། རང་འདོད་ལྷ་ཡི་ཆོ་ག་ཡིས། ། ཐུན་གསུམ་འམ་ནི་ཐུན་བཞི་རུ། ། བསྒོམ་དང་བཟླས་དང་ཁ་ཏོན་དང༌། ། གཏོར་མ་སྦྱིན་པའམ་མཆོད་སོགས་བརྩོན། ། སྡིག་ཆེན་ཀུན་ལས་གྲོལ་ནས་ནི། ། བསྐལ་པ་དུ་མར་སྤྱད་པ་ཡི། ། བྱང་ཆུབ་སེམས་དང་མཚུངས་པར་འགྱུར། ། འདི་ནི་ཡོངས་འགྱུར་རུང་བའི་རྐྱེན། །
གཉིས་པ་ཡིན་པར་བསྟན་པ་ཡིན། ། ཞེས་གསལ་བར་བཤད་དོ། ། གཉིས་པ་ནི། རང་གི་ལྷ་ཆོས་ཀྱི་མཚན་ཉིད་མཚན་མ་མེད་པའི་ཏིང་ངེ་འཛིན་གོམས་པའི་སྒོ་ནས་བཟླས་བརྗོད་སྒྲུབ་སྟེ། དེའང་སྔར་བཤད་པ་རྣམས་མངོན་དུ་བྱས་ལ་ལྷའི་སྐུ་དང་བདག་གཉིས་སུ་མེད་པའི་ཁ་དོག་ལ་སོགས་པའི་ངོ་བོ་ཉིད་ཀུན་བརྟགས་པར་སྣང་བ་ལ་ལེགས་པར་བརྟགས་པས་ཇི་ལྟར་རྟོག་པ་བཞིན་སེམས་རང་རིག་པ་ཙམ་རང་གི་ལྷའི་གཟུགས་ཀྱི་སྐུའི་དངོས་པོ་དང་བྲལ་བ་སྣང་བ་མེད་པར་མངོན་དུ་བྱས་ནས། ཅི་རིགས་པར་ཡིད་བཟླས་བྱེད་པ་སྟེ། རྣམ་སྣང་མངོན་བྱང་ལས། ཡིད་ཀྱི་འཇིག་རྟེན་འདས་ཞེས་བྱ། ། ཞེས་སོགས་སྔར་དྲངས་པ་ལྟར་རོ། ། དོན་འདི་ཉིད་བསྡུས་འགྲེལ་ལས་ཀྱང༌།
རང་དང་ལྷ་སྐུ་གཉིས་སུ་མེད་པ་ཁ་དོག་དང་དབྱིབས་སུ་སྣང་བ་མངོན་དུ་བྱས་ནས། དེ་ལ་ཕྲ་རགས་སུ་རྣམ་པར་གཞིག་པར་བརྟག་པའམ་གཟོད་མ་ནས་མ་སྐྱེས་ཤིང༌། སྐྱེ་བ་མེད་པའི་རིགས་པའམ། དེ་བཞིན་དུ་རང་གི་སེམས་ཁ་ནང་དུ་བལྟས་པར་བྱ་བའི་སྒོ་ནས་སྲོག་སླར་བསྡུས་པའི་རིགས་པའམ། དེར་སྣང་བ་ཡིད་ལ་མི་བྱེད་པའི་སྒོ་ནས་ཀྱང་རུང་སྟེ། ཇི་ལྟར་རྟོག་པ་བཞིན་སེམས་རང་རིག་པ་ཙམ། རང་གི་ལྷའི་གཟུགས་ཀྱི་སྐུ་དང་བྲལ་བ་སྣང་བ་མེད་པ་མངོན་སུམ་དུ་བྱས་ཏེ། ཅི་རིགས་པར་ཡིད་ལ་རང་གི་རིག་སྔགས་བཟླས་བརྗོད་བྱའོ། ། ཞེས་གསུངས་པས་དབུ་མ་ནས་བཤད་པ་ལྟར། གཅིག་དང་དུ་བྲལ་ལམ་རྡོ་རྗེ་གཟེགས་མ་ལ་སོགས་པའི་རིགས་པས་དཔྱད་པའི་རྗེས་སམ།
ཡང་ན་སྲོག་སླར་སྡུད་པའི་རིམ་པས། ཕྱི་རོལ་དུ་འགྲོ་བ་བཀག་ནས་ནང་དུ་འཇུག་པའམ། ཡང་ན་སྤྲོས་པའི་སྣང་བ་རྣམས་ལྟ་བ་དྲན་པས་ཡིད་ལ་མི་བྱེད་པའི་སྒོ་ནས། ལྷའི་ཁ་དོག་དང་དབྱིབས་དང་བྲལ་བ་སྣང་བ་མེད་པའི་དོན་བསྒོམ་པར་བཤད་པ་ལྟར་ལ་སེམས་མཉམ་པར་གཞག་པར་བྱའོ། ། ཚུལ་འདི་ནི་ཕ་རོལ་ཏུ་ཕྱིན་པའི་ཐེག་པའི་རྣལ་འབྱོར་བསྒོམ་པའི་རིམ་པ་རྣམས་དང་ཡང་མཐུན་པ་ཡིན་ཏེ། བསྒོམ་རིམ་ཐ་མ་ལས། དེ་ལྟར་བསྐྱང་བ་ལ་མཁས་པ་དེ་སྤྲོས་པ་ཐམས་ཅད་དང་བྲལ་བར་བྱ་བའི་ཕྱིར། སྟོང་པ་ཉིད་བསྒོམ་པ་ལ་རྣལ་འབྱོར་དུ་བྱའོ། ། དེ་སྟོང་པ་ཉིད་ལ་བསྒོམ་པ་མང་བས་གནས་གང་དང་གང་དུ་སེམས་སྤྲོ་ཞིང་མངོན་པར་དགའ་བའི་གནས་དེ་དག་གི་ངོ་བོ་ཉིད་ཡོངས་སུ་བཙལ་ན་སྟོང་པར་རྟོགས་སོ། ། སེམས་གང་ཡིན་པ་དེ་ཡང་བརྟགས་ན་སྟོང་པར་རྟོགས་སོ། །
སེམས་གང་གིས་རྟོགས་པ་དེ་ཡང་ངོ་བོ་ཉིད་ཀུན་དུ་བཙལ་ན་སྟོང་པར་རྟོགས་ཏེ་དེ་དེ་ལྟར་རྟོགས་པས་མཚན་མ་མེད་པའི་རྣལ་འབྱོར་ལ་འཇུག་གོ་ཞེས་འབྱུང་ངོ༌། ། འདིས་ནི་འདི་སྐད་དུ་གང་ཉེ་བར་མི་རྟོག་པ་དེ་ནི་མཚན་མ་མེད་པ་ལ་འཇུག་པར་མི་འགྱུར་རོ། ། ཞེས་བསྟན་པ་ཡིན་ནོ། ། ཞེས་སོ་སོར་རྟོག་པའི་ཤེས་རབ་ཀྱིས་དཔྱོད་པ་དེ་མཚན་མ་མེད་པའི་རྣལ་འབྱོར་ལ་འཇུག་པར་གསུངས་པའི་ཤུགས་ཀྱིས། སོ་སོར་རྟོག་པའི་ཤེས་རབ་སྤངས་ནས་མཚན་མེད་ཀྱི་རྣལ་འབྱོར་ལ་མི་འཇུག་པར་གསུངས་པ་ལྟར། རྒྱུད་འདིར་ཡང་མཚན་མ་མེད་པའི་ཏིང་ངེ་འཛིན་བསྒྲུབ་པར་འདོད་པས། ལུས་དང་སེམས་དེ་ཁོ་ནར་མ་གྲུབ་པར་སོ་སོར་བརྟག་པར་གསུངས་པས། དངོས་པོའི་དེ་ཁོ་ན་ཉིད་ལ་དཔྱོད་པའི་ཤེས་རབ་ཀྱིས་མ་དཔྱད་ན། མཚན་མེད་ཀྱི་ཏིང་ངེ་འཛིན་མི་སྐྱེ་བར་བསྟན་པ་ཡིན་ནོ། ། དེས་ན་ལྟ་བས་ཆོས་ཐམས་ཅད་རང་བཞིན་མེད་པར་གཏན་ལ་ཕབ་པའི་དོན་ལེགས་པར་ཁོངས་སུ་ཆུད་པའི་ངེས་ཤེས་ཀྱི་རྒྱུན་བསྐྱང་དགོས་ཀྱི།
ལྟ་བ་མ་གོ་བའི་སེམས་མི་རྟོག་པར་བཞག་པ་དང༌། ལྟ་བ་བརྙེས་ཀྱང་བསྒོམ་པའི་དུས་སུ་ལྟ་བ་མ་བསྐྱངས་པར་མི་རྟོག་པ་ཙམ་ཞིག་ལ་སེམས་འཇོག་པ་ནི་སྟོང་པ་ཉིད་བསྒོམ་པ་མ་ཡིན་ནོ། ། འདིར་ཡང་ལྷག་མཐོང་གི་དཔྱད་དྲག་པས་སེམས་གཡེངས་ན་ལྷའི་སྐུ་ལ་སེམས་རྩེ་གཅིག་ཏུ་འཇོག་པ་དང༌། དེ་ལ་སེམས་བརྟན་པས་ཧ་ཅང་གནས་པ་ཤས་ཆེ་ན་དཔྱད་བསྒོམ་བྱ་བ་གཉིས་སྤེལ་བར་བྱའོ། ། འདིར་སྤྱོད་པའི་རྒྱུད་རྣམས་ལ་རྣལ་འབྱོར་ཁྱད་པར་དུ་འཕགས་པ་བཞི་ཡོད་དེ། ལྷ་དང༌། སྟོང་པ་དང༌། རླུང་དང༌། བཟླས་པའི་རྣལ་འབྱོར་རོ། ། དེ་ལ་དོན་དམ་པ་དང་ཀུན་རྫོབ་པའི་རྣལ་འབྱོར་གཉིས་ནི་སྐུ་གཉིས་ཀྱི་སྒྲུབ་བྱེད་གཙོ་བོ་ཡིན་ལ།
བཟླས་པ་ནི་གང་བསྒོམ་པའི་ལྷ་དེའི་ཐུགས་བསྐུལ་བ་ཡིན་པས། ཀུན་རྫོབ་པའི་ལྷའི་རྣལ་འབྱོར་གྱི་ནང་དུ་འདུ་ལ། རླུང་གི་རྣལ་འབྱོར་ནི་རྣལ་འབྱོར་གཉིས་ཀ་ལ་སེམས་བརྟན་པར་བྱེད་པ་ཡིན་པས་གཉིས་ཀའི་ཡན་ལག་ཏུ་འདུས་པས་ན། ལམ་གྱི་ངོ་བོ་མཚན་མ་དང་བཅས་པ་དང༌། མཚན་མ་མེད་པའི་རྣལ་འབྱོར་གཉིས་སུ་མ་འདུས་པ་མེད་དོ། ། ཡང་རླུང་གི་རྣལ་འབྱོར་གྱི་མཐུས་བདེ་གསལ་མི་རྟོག་པའི་ཏིང་ངེ་འཛིན་དང༌། དེ་ལ་བརྟེན་པའི་མཚན་མེད་ཀྱི་རྣལ་འབྱོར་སྐྱེ་ཡང༌། དེ་དག་རྣལ་འབྱོར་ཆེན་པོའི་ལུགས་ཀྱི་རྫོགས་རིམ་མ་ཡིན་ཞིང༌། དེ་དག་ཁྱད་ཆེས་ཆེ་བ་ཡང་ཤེས་དགོས་ཏེ། ཞིབ་ཏུ་སློབ་དཔོན་མཁས་པས་འཆད་པ་ལ་རྟོགས་པར་འགྱུར་རོ། །
གསུམ་པ་ལ་གཉིས། ཕྱིའི་དངོས་གྲུབ་སྒྲུབ་པ་དང༌། ནང་གི་དངོས་གྲུབ་སྒྲུབ་པའོ། ། དང་པོ་ནི། རྣམ་སྣང་མངོན་བྱང་ལས། ཀུན་དུ་གྲུ་བཞི་ལྷམ་པ་སྟེ། ། སྒོ་གཅིག་པ་ལ་མུ་རན་ཅན། ། ཐམས་ཅད་ཁ་དོག་སེར་པོ་ཡི། ། རྡོ་རྗེའི་དཀྱིལ་འཁོར་མཆོག་བྲིས་ནས། ། རྡོ་རྗེ་སྦྲེལ་བའི་ཚུལ་གྱིས་སུ། །
རྡོ་རྗེ་ཕན་ཚུན་འབྲེལ་བར་བྱ། ། ཞེས་གསུངས་པ་ལྟར། ལས་སྒྲུབ་པའི་དཀྱིལ་འཁོར་བྲིས་ནས། ། དེར་ནི་བསྲུང་བྱ་དེར་འདུག་སྟེ། ། སྦྱངས་པའི་རྫས་ནི་བླངས་ནས་སུ། ། ནང་གི་བདག་ཉིད་རྣམ་དག་པས། ། མཚན་གཅིག་ཐལ་བྱུང་བཟླས་བརྗོད་བྱ། ། དེར་ནི་ནམ་གྱི་ཕྱེད་དུས་སམ། ། ཡང་ན་ཉི་མ་ཤར་བའི་ཚེ། ། རྫས་དེ་ཡོངས་སུ་གྱུར་པ་ནི། །
འབར་ཕྲེང་ཅན་གྱི་གཟི་བརྗིད་བཞིན། ། ཞེས་པ་ལྟར་རལ་གྲི་ལ་སོགས་པའི་རྫས་བླངས་ནས་བཟླས་བརྗོད་བྱས་པས། རྫས་དེ་འབར་བ་དང་ལག་ཏུ་བླངས་ན་རིག་འཛིན་ལ་སོགས་པའི་དངོས་གྲུབ་འགྲུབ་པར་འགྱུར་རོ། ། གཉིས་པ་ནི་ནང་གི་རླུང་དང་མེ་དང་ཆུ་དང་སའི་དཀྱིལ་འཁོར་རྣམས་བསྒོམས་པས། ནང་གི་དངོས་གྲུབ་སེམས་ལ་རག་ལས་པས་མངོན་ཤེས་ལྔ་ལ་སོགས་པ་དང༌། ཞར་ལ་མཚན་བཅས་ཀྱི་དངོས་གྲུབ་རྣམས་ཀྱང་འགྲུབ་སྟེ། རྣམ་སྣང་མངོན་བྱང་ལས། བྱང་ཆུབ་སེམས་ཐོབ་གང་ཡིན་ཏེ། ། དངོས་གྲུབ་དེ་ལས་གཞན་ཅི་དགོས། ། དེ་ལས་གཞན་དུའང་དངོས་གྲུབ་ནི། །
རྣམ་པ་དག་ནི་ལྔར་འདོད་དེ། ། སྤྱོད་པའི་རྗེས་སུ་འཇུག་པ་དང༌། ། དེ་བཞིན་ས་ནི་གནོན་པ་དང༌། ། འཇིག་རྟེན་མངོན་ཤེས་ལྔར་འདོད་དང༌། ། སངས་རྒྱས་ཉིད་དང་གང་གཞན་ནོ། ། ཞེས་གསུངས་སོ། ། ལས་གཞན་ཡང་འཕགས་པ་འཇམ་དཔལ་ལ་སོགས་པའི་སྒྲུབ་པ་བྱས་པས། བྱང་སེམས་དེ་དག་གིས་རང་གི་མགོ་ལ་ཉུག་པའམ། ལེགས་སོ། ། ཞེས་བྱ་བའི་སྒྲ་མ་བྱུང་བར་དུ་བཟླས་བརྗོད་བྱས་པའི་མཐར།
དེ་དག་བྱུང་ན་བྱང་ཆུབ་ཀྱི་སེམས་མི་བརྗེད་པའི་ཏིང་ངེ་འཛིན་ཐོབ་པར་གསུངས་པ་ལ་སོགས་པ་ལས་ཀྱི་ཚོགས་དུ་མ་ཞིག་བཤད་པ་རྣམས་ཀྱང་ཚུལ་འདི་ཉིད་ཀྱིས་སྒྲུབ་པར་བྱའོ། ། གསུམ་པ་ལ་གཉིས། གང་གིས་སྒྲུབ་པའི་རྒྱུ་དང༌། དེས་བསྒྲུབས་པའི་འབྲས་བུའོ། ། དང་པོ་ནི། རྣམ་སྣང་མངོན་བྱང་ལས། ཐམས་ཅད་མཁྱེན་པའི་ཡེ་ཤེས་ཀྱང་ལྷ་དང་བཅས་པའི་འཇིག་རྟེན་རབ་ཏུ་སིམ་པར་བགྱིད་པ་ལགས་ན། བཅོམ་ལྡན་འདས་ཡེ་ཤེས་འདིའི་རྒྱུ་གང་ལགས། རྩ་བ་ནི་གང་ལགས། མཐར་ཐུག་པ་ནི་གང་ལགས།
ཞེས་ཞུས་པའི་ལན་དུ། རྒྱུ་ནི་བྱང་ཆུབ་ཀྱི་སེམས་སོ། ། རྩ་བ་ནི་སྙིང་རྗེ་ཆེན་པོའོ། ། མཐར་ཐུག་པ་ནི་ཐབས་སོ། ། ཞེས་གསུམ་དུ་བསྡུས་ནས་གསུངས་ལ། དེ་ལ་བྱང་ཆུབ་ཀྱི་སེམས་བསྐྱེད་པའི་མཚན་ཉིད་དང༌། དེ་དུས་ཇི་ཙམ་འདས་པས་སངས་རྒྱས་ཐོབ་ཚུལ་ལ་སོགས་པ་ཞུས་པས། དེའི་ལན་རྒྱས་པར་གསུངས་པ་ལ། སྤྱིར་སངས་རྒྱས་ཐོབ་པའི་ལམ་ལ་འཇུག་པ་ལ། འཇིག་རྟེན་པའི་ལམ་གྱིས་འཇུག་པ་དང༌།
འཇིག་རྟེན་ལས་འདས་པའི་ལམ་གྱིས་འགྲུབ་པ་གཉིས་ལས། དང་པོ་ནི། འཁོར་བ་པའི་སེམས་ཅན་ངར་འཛིན་པས་བཅིངས་པ་དག་སྡུག་བསྔལ་ལས་ཐར་བར་འདོད་ནས་ས་བོན་ལྟ་བུའི་སེམས་སྨྱུང་བར་གནས་པར་འདོད་པ་ལ་སོགས་པའི་ཆོས་ཀྱི་འདུ་ཤེས་བརྒྱད་འབྱུང་སྟེ། དེ་དག་བདག་འཛིན་ལས་མ་གྲོལ་ཞིང༌། སྟོང་པ་ཉིད་མ་རྟོགས་པས་དངོས་པོར་འཛིན་པ་ཡིན་ཏེ། དེ་ཉིད་ལས་བྱིས་པ་སོ་སོའི་སྐྱེ་བོ་ཕྱུགས་དང་མཚུངས་པ་རྣམས་ལ། བརྒྱ་ལམ་ན་རེས་འགའ་ཞིག་ན་ཆོས་ཀྱི་འདུ་ཤེས་འབྱུང་བ་ནི་འདི་ལྟ་སྟེ། སྨྱུང་བར་གནས་པ་ལ་གནས་པར་བྱའོ་ཞེས་དེས། དེ་ཙམ་ཞིག་སེམས་ལ་བྱས་ཏེ་མགུ་བ་བསྐྱེད་ནས་ཕྱི་ཕྱིར་ཞིང་དེ་ཉིད་ལ་གོམས་པར་བྱེད་དེ། གསང་བ་པའི་བདག་པོ་དེ་ནི་དགེ་བའི་ལས་བསྐྱེད་པའི་ས་བོན་ལྟ་བུ་སྟེ།
སེམས་དང་པོའོ། ། ཞེས་སོགས་སེམས་བརྒྱད་གསུངས་ནས། གསང་བ་པའི་བདག་པོ་གཞན་ཡང་ཁྱད་པར་རྟོག་པ་ཇི་སྐད་དུ་ཡོངས་སུ་བསྒྲགས་པའི་ཁྱད་པར་དེ་དང༌། དེ་དག་ལ་ཁྱད་པར་དུ་གནས་པ་རྣམས་ལ་འབའ་ཞིག་པ་ཉིད་ཀྱི་དོན་དུ་བློ་སྐྱེ་ཞིང༌། དེ་ཡང་ཡོད་དོ་ཞེས་བརྗོད་པ་ཉིད་ཁོ་ན་ལ་དངོས་པོར་སེམས་ཏེ། གསང་བ་པའི་བདག་པོ་དེ་དག་གིས་ནི་སྟོང་པ་ཉིད་རབ་ཏུ་མི་ཤེས་སོ། ། ཞེས་པ་ནས། གང་དག་སྟོང་ཉིད་མི་ཤེས་པ། ། དེ་དག་མྱ་ངན་འདས་མི་ཤེས། ཞེས་པའི་བར་དུ་གསུངས་པས།
དགེ་བའི་བཤེས་གཉེན་ལ་བརྟེན་ནས་ལུང་རིགས་ཡང་དག་གིས། འཇིག་རྟེན་པའི་ལམ་དེ་ཐར་པའི་ལམ་མ་ཡིན་པར་རྟོགས་ནས་འདས་པའི་ལམ་ལ་འཇུག་པའི་དོན་དུ་བརྩོན་པར་བྱེད་དོ། ། དེ་ལ་དབང་རྟུལ་གང་ཟག་གི་བདག་མེད་རྟོགས་པའི་སྒོ་ནས་འཇུག་པ་དང༌། དབང་རྣོན་བདག་མེད་གཉིས་ཀ་རྟོགས་པའི་སྒོ་ནས། ལམ་ལ་འཇུག་པ་གཉིས་ལས། དང་པོ་ནི། འཇིག་རྟེན་པ་འབའ་ཞིག་པས་ལམ་སྤངས་ནས། གང་ཟག་གི་བདག་མེད་རྟོགས་པའི་ལམ་ལ་ཞུགས་ཏེ། འདོད་ཆགས་ཀྱི་སེམས་ནས་སྐྱེ་བར་འགྱུར་བའི་སེམས་ཀྱི་བར་དྲུག་ཅུ་ལ་རེ་རེ་བགྲང་བ་དང༌། གཉིས་གཉིས་བགྲང་བ་དང༌།
གསུམ་གསུམ་བགྲང་བ་དང༌། བཞི་བཞི་བགྲང་བ་དང༌། ལྔ་ལྔ་བགྲང་བ་དང༌། དྲུག་དྲུག་བགྲང་བ་དང༌། བརྒྱད་བརྒྱད་བགྲང་བ་དང༌། ཕྱེད་དང་བརྒྱད་ལ་བདུན་དུ་བརྩིས་པ་དང༌། བཅུ་བཅུ་བགྲང་བ་སྟེ་དེ་རྣམས་བསྡམས་པས་བརྒྱ་དྲུག་ཅུ་པོ་དེ་ལས་བསྐལ་པ་གསུམ་གྱིས་འདས་ནས། འཇིག་རྟེན་ལས་འདས་པའི་སེམས་གང་ཟག་གིས་བདག་མེད་རྟོགས་པའི་ཡེ་ཤེས་སྐྱེ་ལ། དེས་ཞུགས་འབྲས་བརྒྱད་ལ་སོགས་པ་ཅི་རིགས་ཐོབ་ནས། ཕྱིས་ཆོས་ཉིད་རྟོགས་པས་གང་ཟག་གི་བདག་མེད་རྟོགས་པ་ལས་བསྐལ་པ་གཅིག་གིས་འདའ་བར་འགྱུར་ཏེ།
དེ་ཉིད་ལས། གསང་བའི་བདག་པོ་དེ་ལ་སེམས་ནི་འདོད་ཆགས་ཀྱི་སེམས་དང༌། ཞེས་སོགས་ནས་གསང་བ་པའི་བདག་པོ་དེ་ལྟར་ན་གཅིག་གཉིས་གསུམ་བཞི་ལྔ་གཉིས་སུ་བསྒྱུར་བར་བྱ་བས་འཇིག་རྟེན་པའི་སེམས་བརྒྱ་དྲུག་ཅུ་བསྐལ་པ་གསུམ་གྱིས་འདས་ནས། འཇིག་རྟེན་ལས་འདས་པའི་སེམས་སྐྱེ་སྟེ། འདི་ལྟ་སྟེ། འདི་ནི་ཕུང་པོ་ཙམ་ཉིད་དེ། ། བདག་ནི་ནམ་ཡང་ཡོད་མ་ཡིན། ཞེས་སོགས་ནས་གསང་བ་པའི་བདག་པོ། དེ་ལ་འཇིག་རྟེན་ལས་འདས་པའི་སེམས་ལ་གནས་པ་རྣམས་ལ་ཡང་ཕུང་པོ་དག་ལ་ཡོད་དོ། ། སྙམ་པའི་བློ་ཉེ་བར་སྐྱེའོ། །
ནམ་ཕུང་པོ་དག་ལ་འདོད་ཆགས་དང་བྲལ་བ་སྐྱེ་བ་དེའི་ཚེ། ལྦུ་བ་དང༌། ཆུའི་ཆུ་བུར་དང༌། སྒྱུ་མ་དང༌། སྨིག་རྒྱུ་དང་མཚུངས་པར་འཇིག་པས་རྣམ་པར་གྲོལ་བར་འགྱུར་ཏེ། འདི་ལྟ་སྟེ། ཕུང་པོ་དང༌། ཁམས་དང༌། སྐྱེ་མཆེད་དང༌། གཟུང་བ་དང༌།
འཛིན་པ་རྣམ་པར་སྤངས་པས། ཆོས་ཉིད་རང་གི་ངོ་བོ་ཞི་བའི་དབྱིངས་རྟོགས་པར་འགྱུར་རོ། ། གསང་བ་པའི་བདག་པོ་འཇིག་རྟེན་ལས་འདས་པའི་སེམས་ཕྱིན་ཅི་ལོག་དང༌། ཕྱིན་ཅི་མ་ལོག་པའི་སེམས་ཀྱི་ཁྱད་པར་བརྒྱད་དང་འབྲེལ་པ། ལས་དང་ཉོན་མོངས་པའི་དྲྭ་བ་དང་བྲལ་བ་འདི་ནི། རྣལ་འབྱོར་པ་དག་བསྐལ་པ་གཅིག་གིས་འདའ་བར་བྱེད་དོ། ། ཞེས་སོ། ། གཉིས་པ་དབང་རྣོན་ནི། དང་པོ་ཉིད་དུ་བདག་དང་ཕུང་པོ་སོགས་སུ་འཛིན་པ་བསལ་ཏེ་བདག་མེད་གཉིས་རྟོགས་པ་ལ་འཇུག་སྟེ། ཕྱིས་སེམས་ཀྱི་ངོ་བོ་ཉིད་ཤེས་པའི་ལམ་གྱིས་ཆོས་ཀྱི་བདག་མེད་རྟོགས་པ་ལས་བསྐལ་པ་གཉིས་ཀྱིས་འདའ་བར་བྱེད་དེ།
དེ་ཉིད་ལས། གསང་བ་པའི་བདག་པོ་གཞན་ཡང་ཐེག་པ་ཆེན་པོའི་བགྲོད་པ་གཞན་གྱི་དྲིང་མི་འཇོག་པ་རྣམས་ལ་ཆོས་ལ་བདག་མེད་པའི་སེམས་སྐྱེའོ། ། དེ་ཅིའི་ཕྱིར་ཞེ་ན། འདི་ལྟར་དེ་དག་སྔོན་སྤྱད་པ་སྤྱོད་ཅིང་ཕུང་པོའི་གནས་རྣམ་པར་འཇིག་པ་ན་ངོ་བོ་ཉིད་ཡོངས་སུ་ཤེས་པའི་ཕྱིར། སྒྱུ་མ་དང༌། སྨིག་རྒྱུ་དང༌། གཟུགས་བརྙན་དང༌། བྲག་ཅ་དང༌། མགལ་མེའི་འཁོར་ལོ་དང༌། དྲི་ཟའི་གྲོང་ཁྱེར་ལྟ་བུའི་འདུ་ཤེས་སྐྱེས་སོ། །
གསང་བ་པའི་བདག་པོ་དེའི་ཕྱིར་དེ་དག་གིས་སེམས་ཀྱི་དབང་དུ་བྱས་པས་ཆོས་ལ་བདག་མེད་པ་ཉིད་ཀྱང་སྤང་བར་བྱ་སྟེ། རང་གི་སེམས་ནི་གཟོད་མ་ནས་མ་སྐྱེས་པའོ། ། དེ་ཅིའི་ཕྱིར་ཞེ་ན། གསང་བ་པའི་བདག་པོ་ངོ་བོ་ཉིད་ཡོངས་སུ་ཤེས་པའི་ཕྱིར་སེམས་ལ་སྔོན་གྱི་མཐའ་དང༌། ཕྱི་མའི་མཐའ་མི་དམིགས་ཏེ། རྣལ་འབྱོར་པ་དག་འདིའང་བསྐལ་པ་གཉིས་ཀྱིས་འདའ་བར་བྱེད་དོ། ། ཞེས་གསུངས་སོ། ། དེ་ལྟར་དབང་པོ་རྣོ་རྟུལ་གཉིས་ཀའི་ལམ་བཤད་པ་ནི། ལམ་སྤྱིའི་རྣམ་གཞག་ཤེས་པའི་དོན་དུ་ཡིན་གྱི། སྟོན་པ་ནི་སྔོན་དབང་པོ་རྣོན་པོའི་ལམ་གྱིས་བགྲོད་པར་ཤེས་པར་བྱའོ། །
དེ་ལྟར་དབང་པོ་རྣོ་རྟུལ་གཉིས་ཀའང་བདག་མེད་གཉིས་རྟོགས་ནས་དེ་ཉིད་ལ་འཇུག་གནས་ལྡང་བའི་སེམས་མངོན་དུ་བྱས་པས་བསྒོམ་ཞིང༌། བསྡུ་བ་བཞི་དང་ཕར་ཕྱིན་དྲུག་གི་སྤྱོད་པ་བསྒྲུབ་པ་སྔོན་དུ་འགྲོ་བས་སེམས་ཅན་རྗེས་སུ་འཛིན་པར་བྱེད་པ་ན། ས་བཅུ་ལ་འཇུག་པར་བྱེད་པ་དང༌། དེ་དག་གི་རྒྱུ་མཐུན་པ་སྒོ་གསུམ་གྱི་ཡོན་ཏན་རྣམས་དངོས་སུ་མ་ཐོབ་ཀྱང༌། ཐོས་བསམ་གྱི་ཤེས་རབ་ཀྱིས་ཇི་ལྟར་ཐ་སྙད་དུ་བསྟན་པ་དེ་ཁོ་ན་ལྟར་ཡིན་ནོ། ། ཞེས་གསུངས་པ་ནི་མོས་པ་ཡིན་ལ་དེ་སྔོན་དུ་འགྲོ་བའི་རང་གཞན་གྱི་དོན་སྒྲུབ་པའི་སྤྱོད་པ་ནི། མོས་པས་སྤྱོད་པ་ཡིན་ཞིང༌། དེ་ཉིད་གཞིའི་དོན་གྱི་ས་ཡིན་པས་མོས་སྤྱོད་ཀྱི་ས་སྟེ། གནས་ལུགས་རྟོགས་པའི་སེམས་རྣམ་པར་མི་རྟོག་པའི་སེམས་སྙིང་རྗེ་ཆེན་པོའི་སེམས་ཏེ། སེམས་གསུམ་བསྒོམ་པའི་སྒོ་ནས།
ཕར་ཕྱིན་དྲུག་དང་བསྡུ་བ་བཞི་སྤྱོད་ཅིང༌། ཡེ་ཤེས་ཀྱི་ས་བཅུ་རྫོགས་པར་བྱེད་པའི་ཆོས་ལ་མོས་པའི་ཆོས་བཅུ་དང་བཅས་པ་ནི། མོས་སྤྱོད་ཀྱི་ས་ཡིན་ལ། དེ་བསྐལ་པ་གཅིག་གིས་འདའ་བ་ཡིན་ཏེ། དེ་ཉིད་ལས། མོས་པ་ཡིས་ནི་སྤྱོད་པའི་ས། ། སེམས་གསུམ་རྣམ་པར་བསྒོམ་པ་སྟེ། ། ཕ་རོལ་ཕྱིན་རྣམས་སྤྱོད་པ་དང༌། ། བསྡུ་བ་དག་ནི་བཞི་པོ་ཡི། ། མོས་པའི་ས་ནི་མཚུངས་པ་མེད། །
དཔག་ཏུ་མེད་ཅིང་བསམ་མི་ཁྱབ། ། དཔག་མེད་ཡེ་ཤེས་འགྱུར་བ་ནི། ། སེམས་བཅུ་དག་གིས་ཐོབ་པར་འགྱུར། ། ངས་གང་ཅུང་ཟད་བརྗོད་པ་ནི། ། ཐམས་ཅད་འདི་ཡིས་ཐོབ་པར་འགྱུར། ། དེ་ཕྱིར་ཐམས་ཅད་མཁྱེན་པ་ཡི། ། མོས་པ་ཞེས་ནི་བྱ་བར་བཤད། ། བློ་ལྡན་བསྐལ་པ་གཅིག་གིས་ནི། ། ས་ལས་ཡང་དག་འདའ་བར་འགྱུར། ། ཞེས་སོ། །
དེའི་སེམས་གསུམ་དང་སེམས་བཅུ་ནི། དེའི་རྒྱུད་ཕྱི་མ་ལས། དེ་ལ་གསང་བ་པའི་བདག་པོ་མོས་པས་སྤྱོད་པའི་སེམས་གསུམ་ཡོངས་སུ་ཤེས་པ་གང་ཞེ་ན། གསང་བ་པའི་བདག་པོ་སེམས་ཀྱི་སྐད་ཅིག་མ་དང་པོ་རྟོགས་པའི་ཕྱིར། སེམས་སྐྱེ་བ་མེད་པ་དང་འགག་པ་མེད་པར་ཁོང་དུ་ཆུད་པའི་མཚན་ཉིད་ནི་རྟོགས་པ་དང་པོ་ཡིན་ནོ། ། གཉིས་པ་ནི། རྟོག་པའི་དྲྭ་བ་ཐམས་ཅད་ལས་ཡང་དག་པར་འདས་པ་རྣམ་པར་མི་རྟོག་པ་ཡིན་ནོ། ། སྒྲིབ་པ་མེད་པར་རྟོགས་ནས། སེམས་ཅན་རྣམས་ཡང་དག་པའི་ལམ་ལ་དགོད་པར་བྱའོ། ། སྙམ་པའི་སྙིང་རྗེ་ཆེན་པོ་སྐྱེས་ཏེ།
འདི་ནི་འདིའི་སེམས་གསུམ་པ་ཡིན་ནོ། ། གསང་བ་པའི་བདག་པོ་སེམས་གསུམ་བསྒྲུབས་པས་ས་དང་ཕ་རོལ་ཏུ་ཕྱིན་པ་དང༌། བསྡུ་བའི་དངོས་པོ་རྣམས་བསྒྲུབ་པར་འགྱུར་རོ། ། གསང་བ་པའི་བདག་པོ་དེ་ལ་ས་དང་ཕ་རོལ་ཏུ་ཕྱིན་པའི་སྒྲུབ་པའི་སྦྱོར་བ་དག་ནི། བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་ཅིང༌། ཐབས་དང་ཤེས་རབ་དང་ཡེ་ཤེས་དང་ལྡན་པ། གང་གི་ཚེ་སེམས་ཅན་རྣམས་བསྡུ་བའི་དངོས་པོ་བཞི་དག་གིས་ཡང་དག་པར་ལེན་དུ་བཅུག་སྟེ། ཡིད་རབ་ཏུ་དགའ་བས་ཆོས་ཀྱི་སྦྱིན་པ་སྦྱིན་པར་བྱེད་པ་འདི་ནི། འདིའི་ས་དང༌། ཕ་རོལ་ཏུ་ཕྱིན་པའི་ཡན་ལག་གི་སྦྱོར་བ་ཡིན་ནོ། །
གསང་བ་པའི་བདག་པོ་གཞན་ཡང་བྱང་ཆུབ་སེམས་དཔའ་སེམས་རྣམ་པར་དག་པ། འདུས་མ་བྱས་ཀྱི་ཚུལ་ཁྲིམས་ལ་གནས་པ་ནི། ཆོས་དེ་ཉིད་སྦྱིན་ཞིང་སེམས་ཅན་རྣམས་བསམ་པ་ཇི་ལྟ་བ་བཞིན་དུ་ཚུལ་ཁྲིམས་ལ་འགོད་ལ། བདག་ཉིད་ཀྱང་དེ་ལ་གནས་པར་འགྱུར་ཏེ། འདི་ནི་འདིའི་ས་དང་ཕ་རོལ་ཏུ་ཕྱིན་པའི་ཡན་ལག་གི་སྦྱོར་བ་ཡིན་པར་བལྟའོ། ། གསང་བ་པའི་བདག་པོ་བྱང་ཆུབ་སེམས་དཔའ་སེམས་འོད་གསལ་ཞིང༌། སེམས་ཀྱིས་ཕྱོགས་བཅུའི་ཆོས་ལ་ཁྱབ་པ་གང་གི་ཚེ་བདག་ཉིད་ཀྱང་མི་སྐྱེ་བའི་ཆོས་ལ་བཟོད་པ་ཐོབ་ལ། གཞན་དག་ཀྱང་དེ་ལ་དགོད་པར་བྱེད་པ་དེ་ནི། དེའི་ས་དང་ཕ་རོལ་ཏུ་ཕྱིན་པའི་ཡན་ལག་གི་སྦྱོར་བ་ཡིན་པར་བལྟའོ། ། གསང་བ་པའི་བདག་པོ་གཞན་ཡང་ཡེ་ཤེས་ཀྱི་འོད་ཟེར་དང་ལྡན་པ་ནི་སེམས་དེ་ཉིད་ཀྱིས་ཕྱི་ཕྱིར་ཞིང་གང་ནས་གང་དུ་རྟོགས་པ་ལ་མཁས་པའི་བློས་བརྩོན་འགྲུས་རྩོམ་ཞིང༌།
གཞན་དག་ཀྱང་དེ་ལ་འགོད་པར་བྱེད་དེ། གསང་བ་པའི་བདག་པོ་འདི་ནི་འདིའི་ས་དང་ཕ་རོལ་ཏུ་ཕྱིན་པའི་ཡན་ལག་འགྲུབ་པའི་སྦྱོར་བ་ཡིན་པར་བལྟའོ། ། གསང་བ་པའི་བདག་པོ་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་གང་གི་ཚེ་སེམས་དེ་ཉིད་བསམ་གཏན་ཐམས་ཅད་ལ་མི་ལྟ་བར། ཡེ་ཤེས་དང་ལྡན་པའི་བློས་ངེས་པར་སེམས་ཤིང༌། གཞན་དག་ཀྱང་དེ་ལ་ཡང་དག་པར་ལེན་དུ་འཇུག་པ་དེའི་ཚེ་འདིའི་ས་དང་ཕ་རོལ་ཏུ་ཕྱིན་པའི་ཡན་ལག་འགྲུབ་པའི་སྦྱོར་བ་ཡིན་པར་བལྟའོ། ། གསང་བ་པའི་བདག་པོ་གཞན་ཡང་སེམས་དེ་ཉིད་ཀྱིས་ཡེ་ཤེས་དང་ལྡན་པའི་བློས་འཇིག་རྟེན་པ་དང་འཇིག་རྟེན་ལས་འདས་པ་ཉན་ཐོས་ཀྱི་བསམ་གཏན་དང་ཚད་མེད་པ་དག་ལ་མི་ལྟ་བར་བདག་ཉིད་ཀྱང་དེ་ལ་གནས་པར་འགྱུར་ཞིང༌། གཞན་དག་ཀྱང་དེ་ལ་འགོད་པར་བྱེད་པ་དེའི་ཚེ། འདིའི་ས་དང་ཕ་རོལ་ཏུ་ཕྱིན་པའི་ཡན་ལག་འགྲུབ་པ་ཡིན་པར་བལྟའོ། ། གསང་བ་པའི་བདག་པོ་གཞན་ཡང་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་བསམ་གཏན་གྱི་ལྷག་པའི་བསམ་པ་དེ་ལྟ་བུ་དང་ལྡན་པ་ནི་སེམས་དེ་ཉིད་ཀྱི་ཡེ་ཤེས་དང་ལྡན་པའི་བློས་བདག་ཉིད་ཀྱང་འཇིག་རྟེན་པ་དང༌། འཇིག་རྟེན་ལས་འདས་པའི་ཤེས་རབ་རྣམ་པར་དཔྱོད་པར་བྱེད་པ་ལ་གནས་པར་འགྱུར་ཞིང༌།
གཞན་དག་ཀྱང་དེ་ལ་འགོད་པར་བྱེད་དེ། དེ་ལྟ་བུ་འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པ་དང༌། ས་མངོན་དུ་གྱུར་གྱི་ཡན་ལག་འགྲུབ་པ་ཡིན་པར་བལྟའོ། ། གསང་བ་པའི་བདག་པོ་གཞན་ཡང་བྱང་ཆུབ་སེམས་དཔའ་ཐབས་ཀྱིས་ཡང་དག་པར་བསྡུ་བ་ལ་མཁས་པ་དགེ་བའི་བཤེས་གཉེན་གྱིས་ལེགས་པར་བྱིན་གྱིས་བརླབས་པ་ནི། སངས་རྒྱས་ཀྱི་ཆོས་ཐམས་ཅད་ལ་སྨོན་ལམ་བཏབ་ནས། སེམས་དང་པོ་ནས་བཟུང་སྟེ་སེམས་ཅན་རྣམས་བསྡུ་བའི་དངོས་པོ་བཞི་དག་གིས་སྡུད་པར་བྱེད་དེ། འདི་ནི་ཕྱིའི་ཐབས་ཀྱིས་ཕ་རོལ་ཏུ་ཕྱིན་པ་དང༌། ས་རིང་དུ་སོང་བའི་སྦྱོར་བ་འགྲུབ་པ་ཡིན་པར་བལྟའོ། ། གསང་བ་པའི་བདག་པོ་གཞན་ཡང་ཡེ་ཤེས་དང་ལྡན་པའི་བློ་མི་གཡོ་ཞིང༌། རབ་ཏུ་མི་བསྒུལ་བ་ནི།
ཕ་རོལ་གྱི་རྒོལ་བ་ཐམས་ཅད་དང་བདུད་ཀྱི་རིས་ཀྱི་ལྷ་གང་གིས་ཀྱང་ཟིལ་གྱིས་མི་གནོན་ཏེ། འདི་ནི་འདིའི་ས་མི་གཡོ་བ་དང་ཕ་རོལ་ཏུ་ཕྱིན་པའི་སྦྱོར་བ་ཡིན་པར་བལྟའོ། ། གསང་བ་པའི་བདག་པོ་གཞན་ཡང་བྱང་ཆུབ་སེམས་དཔའ་དགེ་བའི་བཤེས་གཉེན་གྱིས་ལེགས་པར་ཟིན་པ། ཆོས་ཐམས་ཅད་ལ་སྒྱུ་མའི་ཆོས་དང་མཉམ་པ་ཉིད་དུ་གྱུར་པ་སྙིང་རྗེ་ཆེན་པོའི་ཕ་རོལ་ཏུ་ཕྱིན་པ་དང་ལྡན་པ་ནི། སྙིང་རྗེ་ཆེན་པོའི་ཕ་རོལ་ཏུ་ཕྱིན་པས་ཕྱོགས་བཅུར་སངས་རྒྱས་ཀྱི་ཞིང་དག་ཁྱབ་པར་བྱེད་ཅིང༌། ལུས་དང་ངག་དང་ཡིད་མཉམ་པ་ཉིད་ཀྱིས་ཡང་དག་པར་མགུ་ནས་ལུས་ཀྱི་སྤུ་ལངས་ཤིང་དགའ་བ་མང་པོས་ཕྱོགས་བཅུ་ན་རྣམ་པར་བཞུགས་པའི་དེ་བཞིན་གཤེགས་པ་རྣམས་མཐོང་བར་འགྱུར་རོ། ། སེམས་ཅན་གྱི་མཐར་ཐུག་པའི་སྙིང་རྗེ་ཆེན་པོ་དང་ལྡན་ཞིང༌། སེམས་ཅན་ཐམས་ཅད་ལ་ནམ་མཁའི་མཐར་ཐུག་པ་དང༌། སེམས་ཅན་གྱི་མཐར་ཐུག་པ་དང༌། ཡེ་ཤེས་ཀྱི་མཐར་ཐུག་པ་དང༌།
རྣམ་པར་ཤེས་པའི་མཐར་ཐུག་པས་ཁྱབ་པར་བྱེད་དེ། དེ་ལྟར་དད་པ་དང༌། བརྩོན་འགྲུས་དང༌། ཤེས་རབ་ཀྱི་སྟོབས་བསྐྱེད་པ་ཐོབ་པ་ན། རྨི་ལམ་མམ་མངོན་སུམ་དུ་སངས་རྒྱས་དང་བྱང་ཆུབ་སེམས་དཔའ་རྣམས་མཐོང་བར་འགྱུར་ཞིང༌། བྱང་ཆུབ་ཀྱི་སེམས་མི་བརྗེད་པའི་ཏིང་ངེ་འཛིན་ཐོབ་པར་འགྱུར་ཏེ། ། འདི་ནི་བྱང་ཆུབ་སེམས་དཔའ་མོས་པའི་དཀྱིལ་འཁོར་ལ་ཞུགས་པ་ཡིན་པར་ཤེས་པར་བྱའོ། ། ཞེས་སོ། ། མོས་སྤྱོད་ཀྱི་ས་འདིའི་མཇུག་ཏུ་ཡང༌། མོས་སྤྱོད་ཀྱི་སའི་འབྲས་བུར་གྱུར་པའི་ཡོན་ཏན་ཡེ་ཤེས་ཀྱི་རབ་ཏུ་དགའ་བ་ལ་འཇུག་པར་འགྱུར་བ་རྣམས་བསྐལ་པ་བཞི་ཆའི་བར་དུ་གོམས་པས།
མོས་སྤྱོད་ཀྱི་ས་ལས་འདས་ནས་ཡེ་ཤེས་ཀྱི་ས་ལ་འཇུག་པར་འགྱུར་ཏེ། རྣམ་སྣང་མངོན་བྱང་ལས། འདི་ཡི་ཡང་ནི་བཞི་ཆ་ཡིས། ། མོས་པ་ལ་ནི་འདའ་བར་འགྱུར། ། ཞེས་སོ། ། དེའི་འོག་ཏུ་བདག་མེད་གཉིས་རྟོགས་པ་དེ་ཉིད་འཇུག་གནས་ལྡང་བའི་སྒོ་ནས་མངོན་དུ་བྱེད་པ་ན། ཕར་ཕྱིན་ལ་གོམས་པའི་ཕྱིར། བསྐལ་པ་དཔག་ཏུ་མེད་པར་ཚོགས་གཉིས་སྒྲུབ་པ་ལྷུར་ལེན་པས་ཆོས་ཐམས་ཅད་ཀྱི་དེ་བཞིན་ཉིད་ལ་དམིགས་པའི་སྒོ་ནས། སྒྱུ་མ་ལྟ་བུར་རྟོགས་པའི་ཡང་གཉེན་པོར་འགྱུར་བའི་ས་དང་པོའི་ཡེ་ཤེས་བྱང་ཆུབ་ཀྱི་སེམས་དང་པོ་སྐྱེས་ཏེ། དེ་ཉིད་ལས།
གསང་བ་པའི་བདག་པོ་གཞན་ཡང་བྱང་ཆུབ་སེམས་དཔའ་གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་བསྐལ་པ་བྱེ་བ་ཁྲག་ཁྲིག་བརྒྱ་སྟོང་དཔག་ཏུ་མེད་པར་བསོད་ནམས་དང་ཡེ་ཤེས་ཀྱི་ཚོགས་དཔག་ཏུ་མེད་པ་བསགས་པ་རྣམས་ལ། ཤེས་རབ་དང་ཐབས་དཔག་ཏུ་མེད་པས་ཡོངས་སུ་བཟུང་བ། ལྷ་དང་ལྷ་མ་ཡིན་དུ་བཅས་པའི་འཇིག་རྟེན་གྱིས་ཕྱག་བྱས་པ། ཉན་ཐོས་དང་རང་སངས་རྒྱས་ཐམས་ཅད་ཀྱི་ས་ལས་ཡང་དག་པར་འདས་པ། བརྒྱ་བྱིན་དང༌། ཚངས་པའི་དབང་པོ་དང༌། ཉེ་དབང་ལ་སོགས་པས་ཕྱག་བྱས་པ་འདི་ལྟ་སྟེ། སྟོང་པ་ཉིད་ཀྱི་ངོ་བོ་ཉིད་དང༌། རྫས་མེད་པ། མཚན་ཉིད་མེད་པ།
མཚན་མ་མེད་པ། སྤྲོས་པ་ཐམས་ཅད་ལས་འདས་པ། ནམ་མཁའ་ལྟར་དཔག་ཏུ་མེད་པ། ཆོས་ཐམས་ཅད་ཀྱི་གོ་སྐབས་སུ་གྱུར་པ། འདུས་བྱས་དང་འདུས་མ་བྱས་ཀྱི་ཁམས་དང་བྲལ་བ། ལས་དང་བྱ་བ་མེད་པ། མིག་དང༌། རྣ་བ་དང༌། སྣ་དང༌། ལྕེ་དང༌།
ལུས་དང༌། ཡིད་དང་བྲལ་བ། ཤིན་ཏུ་ངོ་བོ་ཉིད་མེད་པའི་སེམས་སྐྱེ་སྟེ། གསང་བ་པའི་བདག་པོ་འདི་ནི་བྱང་ཆུབ་ཀྱི་སེམས་དང་པོའོ། ། ཞེས་རྒྱལ་བ་རྣམས་ཀྱིས་གསུངས་སོ། ། ཞེས་སོ། ། དེ་ལྟར་ཡེ་ཤེས་ཀྱི་ས་ལ་ཞུགས་ནས་ཇི་ལྟ་བ་བཞིན་གོམས་པར་བྱེད་ཅིང་སྒྲུབ་པ་ལ་ཞུགས་པའི་གང་ཟག་ནི། བྱང་ཆུབ་སེམས་དཔའ་ཞེས་བྱ་བ་སྟེ། དེ་ཉིད་ལས། བྱང་ཆུབ་ནམ་མཁའི་མཚན་ཉིད་དེ། །
ཀུན་ཏུ་རྟོག་པ་ཐམས་ཅད་སྤངས། ། གང་ཞིག་དེ་རྟོགས་འདོད་པ་དེ། ། བྱང་ཆུབ་སེམས་དཔའ་ཞེས་བྱའོ། ། ཞེས་སོ། ། དེ་ནས་དཔའ་བོ་ཆེན་པོའི་ཏིང་ངེ་འཛིན་གྱིས་བདུད་བཞི་བཅོམ་པ་ཚུན་ཆད་ཀྱིས་ཚོགས་གཉིས་ཡོངས་སུ་རྫོགས་པར་བྱས་པ་ཡིན་ཏེ། བསྡུས་འགྲེལ་ལས། བཅོམ་ལྡན་འདས་བྱང་ཆུབ་སེམས་དཔར་གྱུར་པ་ཁོ་ནས། སྤྲུལ་པའི་སྦྱོར་བ་དག་གིས་སེམས་ཅན་ཡོངས་སུ་སྨིན་པར་བྱ་བའི་ཕྱིར་འདོད་པའི་ཁམས་ཉིད་དུ་སྐྱེ་བ་ལེན་པ་དང༌། མངོན་པར་འབྱུང་བ་དཀའ་བ་སྤྱད་པ་ལ་སོགས་པ་ཀུན་དུ་བསྟན་ཏེ། བྱང་ཆུབ་ཀྱི་སྙིང་པོར་ཉེ་བར་གཤེགས་པ་སྔོན་དུ་འགྲོ་བ་ཅན་དཔའ་བོ་ཆེན་པོའི་ཏིང་ངེ་འཛིན་ཡན་ལག་ལྔ་པོ་རྟོགས་པའི་སྒོ་ནས་བདུད་བཞི་ལས་རྒྱལ་ནས་བརྙེས་སོ། །
ཞེས་འབྱུང་ངོ༌། ། ཞེས་དང་རྒྱུད་ལས་ཀྱང༌། ཕྱག་ན་རྡོ་རྗེར་བཀའ་སྩལ་པ། ། བྱང་ཆུབ་སྙིང་པོར་འདུག་ནས་ནི། ། བདུད་ནི་རྣམ་པ་བཞི་བཅོམ་པས། ། དེ་བས་དཔའ་བོ་ཆེན་པོ་ཞེས། ། ཞེས་སོ། ། ཏིང་ངེ་འཛིན་ཡན་ལག་ལྔར་གྱུར་པའི་སྔགས་ནི། ན་མཿས་མནྟ་བུདྡྷ་ནཱཾ། ཨ་བི་ར་ཧཱུྃ་ཁཾ།
ཞེས་སྟེ་དེ་ཡི་གེ་ལྔ་པོ་འདིའི་ཏིང་ངེ་འཛིན་གྱིས་བདུད་བཅོམ་ཚུལ་རྒྱས་པར་རྒྱུད་འགྲེལ་ལས་ཤེས་པར་བྱའོ། ། དེ་རྣམས་ཚོགས་ཡིན་པ་ལ་དགོངས་ནས། བསྡུས་འགྲེལ་ལས། དེ་ལྟར་ན་སྔར་བཤད་པའི་འཇིག་རྟེན་གྱི་སེམས་རྣམ་པ་བརྒྱད་ནས་བཟུང་སྟེ་རྫོགས་པར་བྱང་ཆུབ་པའི་གནས་སྐབས་དཔའ་བོ་ཆེན་པོ་ལ་སོགས་པའི་བར་འདི་ནི། བཅོམ་ལྡན་འདས་རྣམ་པར་སྣང་མཛད་ཀྱི་གྲུབ་པའི་རྒྱུ་བསོད་ནམས་དང་ཡེ་ཤེས་ཀྱིས་ཚོགས་ཀྱི་བདག་ཉིད་ཡིན་ནོ། ། ཞེས་སོ། ། དེ་ལྟ་བུའི་ས་དང་ལམ་གྱི་རིམ་པས་མངོན་པར་རྫོགས་པར་སངས་རྒྱས་དགོས་ན་ཕ་རོལ་ཏུ་ཕྱིན་པའི་ཐེག་པ་དང་མཐུན་པར་སྣང་བས་འདིར་ཚེ་གཅིག་གིས་འགྲུབ་པར་བཤད་པ་དང་འགལ་ལོ་སྙམ་ན། དེ་ནི་མ་ཡིན་ཏེ། ཕར་ཕྱིན་ཐེག་པ་ལྟར་ས་དང་ལམ་རིམ་པར་བགྲོད་དགོས་པ་ནི་ཤིན་ཏུ་ཡང་ཡིན་མོད། དེས་ཚེ་གཅིག་གིས་སངས་རྒྱས་འགྲུབ་པ་ལ་གནོད་པ་མེད་དེ།
དུས་རིང་པོར་ཚོགས་རྫོགས་དགོས་པའི་ལམ་དེ། ཐབས་ཤེས་ཀྱི་ལམ་ཁྱད་པར་ཅན་ལ་བརྟེན་ནས། ཤིན་ཏུ་མྱུར་བར་མངོན་དུ་བྱེད་དེ། དཔེར་ན། ཕྱུགས་ཀྱི་ཤིང་རྟ་ལ་སོགས་པས་དུས་རིང་པོར་བགྲོད་པའི་ལམ་དེར། ཉི་མ་དང་ཟླ་བས་མྱུར་དུ་བགྲོད་པ་བཞིན་ནོ། ། གཉིས་པ་ནི། དེ་ལྟར་དཔའ་བོ་ཆེན་པོ་རྫོགས་པར་བྱང་ཆུབ་པའི་ཏིང་ངེ་འཛིན་གྱིས་བདུད་བཅོམ་ནས་ཁམས་གསུམ་ལས་འདས་ཏེ། འོག་མིན་སྟུག་པོ་བཀོད་པར་སྐྱེས་ནས། བྱང་ཆུབ་ཆེན་པོ་མངོན་སུམ་དུ་བྱ་བར་དགོངས་པས།
རྣལ་འབྱོར་གྱི་རྒྱུད་ནས་འབྱུང་བ་ལྟར་མངོན་བྱང་ལྔའི་རིམ་པས་སངས་རྒྱ་བར་འགྱུར་ཏེ། བསྡུས་འགྲེལ་ལས། ཇི་སྐད་དུ་བཤད་པའི་འཁོར་བས་སྐྱོ་ཞིང༌། སྨྱུང་བ་དང༌། བརྟུལ་ཞུགས་དང༌། ངེས་པ་ལ་སོགས་པའི་མཚན་ཉིད་ཀྱིས་རྣལ་འབྱོར་པའི་ལམ་ལ་ཞུགས་ཏེ། རིགས་དང་བཤེས་གཉེན་ལ་བརྟེན་པའི་སྒོ་ནས། རིམ་གྱིས་བསོད་ནམས་དང་ཡེ་ཤེས་ཀྱི་ཚོགས་བྱང་ཆུབ་སེམས་དཔའི་ས་བཅུ་རྟོགས་པ་སྔོན་དུ་འགྲོ་བའི་བར་དུ་བསགས་ཤིང༌། རྫོགས་པར་བྱང་ཆུབ་པའི་གནས་སྐབས་འདི་ལྟ་བུའི་བར་རྟོགས་པར་མཛད་ནས། ཁམས་གསུམ་པ་ལས་འདས་ཏེ།
སངས་རྒྱས་ཀྱི་ཞིང་སྟུག་པོ་བཀོད་པ་ན་གནས་པ་རྣམས་དང་བསྐལ་བ་མཉམ་པར་སྐྱེས་པ་དང༌། ཡེ་ཤེས་ཀྱི་སྤྱན་གྱིས་སེམས་ཅན་གྱི་ཁམས་སྡུག་བསྔལ་གསུམ་གྱི་མེ་འབར་བས་དཀྲིས་པ་ལ་གཟིགས་ཏེ། ཐུགས་རྗེ་ཆེན་པོའི་ཡིད་ཀྱིས་ཐུགས་སྤྲོ་བ་བསྐྱེད་ནས་འདི་སྙམ་དུ་སེམས་ཅན་གྱི་ཁམས་འདི་ནི་སྐུ་མི་ཟད་པ་ལ་སོགས་པའི་རྡོ་རྗེའི་བཀོད་པ་ཕུན་སུམ་ཚོགས་པ་མེད་པར་སྡུག་བསྔལ་གསུམ་དང་འབྲེལ་བ་གསལ་བར་མི་ནུས་ལ། སྐུ་མི་ཟད་པ་ལ་སོགས་པ་ཕུན་སུམ་ཚོགས་པ་དེ་ཡང་བྱང་ཆུབ་རྟོགས་པ་མེད་པར་མི་འགྱུར་བས། དེའི་ཕྱིར་བྱང་ཆུབ་ཀྱི་སྙིང་པོ་ལ་འདུག་སྟེ། ཡེ་ཤེས་ཀྱི་སྣང་བ་རྣམ་པར་རྟོག་པའི་དགྲ་ཚོགས་ཐམས་ཅད་དང་བྲལ་བ། སྤྲོས་པའི་བག་ཆགས་ཀྱི་རྟེན་ཐམས་ཅད་མེད་པ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་མཚན་ཉིད་མངོན་དུ་བྱའོ། ། དེ་མངོན་དུ་བྱས་པ་ལས་ཀྱང༌། སྔོན་གྱི་སྨོན་ལམ་གྱི་འཕེན་པ་ལས་སྐུ་དང་གསུང་དང་ཐུགས་རྡོ་རྗེ་བཀོད་པ།
སེམས་ཅན་སྐལ་པ་ཅི་ལྟ་བ་བཞིན་དུ་ཡང་དག་པར་མགུ་བར་མཛད་པ་གཅིག་པུའི་མཐར་ཐུག་པ་འདི་དག་འབྱུང་བར་འགྱུར་རོ། ། སྙམ་དུ་དགོངས་སོ། ། དེ་ལྟར་དགོངས་ནས། ཇི་ལྟར་དགོངས་པ་བསྒྲུབ་པ་ལྷུར་ལེན་པ་གནས་གྱུར་པ་དང༌། སྐུ་བཞིར་ངེས་པར་གྱུར་ཏོ། ། ཞེས་སོ། ། དེ་ལ་སྐུ་བཞི་ནི། དེ་ཉིད་ལས། འདི་ལྟར་རྒྱུད་འདི་ལས་སྤྲུལ་པའི་སྐུ་རྣམ་པ་གཉིས་སུ་བརྟག་པར་མཛད་ནས། སྐུ་བཞིར་བཞེད་དེ།
འདི་ལྟ་སྟེ། རྫོགས་པར་བྱང་ཆུབ་པའི་སྐུ་དང༌། ཆོས་ཀྱི་སྐུ་དང༌། ལོངས་སྤྱོད་རྫོགས་པའི་སྐུ་དང༌། སྤྲུལ་པའི་སྐུ་ཞེས་བྱ་བ་ཡིན་ནོ། ། ཞེས་སོ། ། དེ་ལ་ཆོས་ཀྱི་སྐུ་ནི་ཡེ་ཤེས་རྣམ་པར་མི་རྟོག་པའི་རྟེན་ཐམས་ཅད་གསལ་བ་རྣམ་པ་ཐམས་ཅད་ལས་ངེས་པར་གྲོལ་བས། ཤིན་དུ་འོད་གསལ་བ་རང་རིག་པ་ཙམ་གྱིས་མཐར་ཐུག་པས་འཁོར་བ་ཇི་སྲིད་པར་རྒྱུན་མི་ཆད་པ་སྐད་ཅིག་མའི་རྒྱུན་བརྒྱུད་པའི་ཚོགས་ཅན་གྱི་མི་གནས་པའི་མྱ་ངན་ལས་འདས་པའི་གནས་སྐབས་གང་ཡིན་པ་དེ་ནི་ཆོས་ཀྱི་སྐུ་ཡིན་ཏེ། རྣམ་སྣང་མངོན་བྱང་ལས། འདུ་ཤེས་ཙམ་ཡང་སྤངས་བའི་ཕྱིར། །
རང་གི་ངོ་བོ་བསྟན་དུ་མེད། ། ཤེས་པར་རང་རིག་བྱ་བ་ནི། ། དེ་བཞིན་གཤེགས་པ་ཡིན་ཞེས་བཤད། ། ཅེས་སོ། ། དེ་ལྟར་ཆོས་ཀྱི་སྐུ་འདིའི་ངོ་བོ་ཉིད་བྱང་ཆུབ་རིགས་ཀྱིས་མ་སྐྱེས་ཤིང་སྐྱེ་བ་མེད་པར་བརྟགས་པ་སྔོན་དུ་འགྲོ་བའི་ལམ་དངོས་པོར་ཞེན་པ་ཡོངས་སུ་སྤང་བ་ལ་འཇུག་པར་འགྱུར་ཏེ། འདི་ལྟར་ཡོངས་སུ་དག་པ་དང་མ་དག་པའི་ངོ་བོ་ཉིད་དུ་རྣམ་པར་བརྟགས་པའི་ཆོས་ཐམས་ཅད་དོན་དམ་པར་རང་བཞིན་གྱིས་མ་སྐྱེས་ཤིང༌། སྐྱེ་བ་མེད་པར་ཤེས་པའི་རིགས་པས་བརྟགས་ན་དངོས་པོ་རྣམས་ཡོད་པ་ཡང་མ་ཡིན་ཏེ། ཇི་སྐད་དུ། བློ་ཡིས་རྣམ་པར་གཞིག་རྣམས་ཀྱིས། ། ངོ་བོ་ཉིད་ནི་ངེས་མི་ཟིན། །
དེ་ཕྱིར་འདི་དག་ངོ་བོ་ཉིད། ། མེད་ཅིང་སྐྱེ་བ་མེད་པར་བསྟན། ། ཞེས་སོ། ། དེ་ལྟར་ཆོས་ཐམས་ཅད་སྐྱེ་མེད་དུ་ཤེས་པ་ཡང༌། འཕགས་པ་ཀླུ་སྒྲུབ་ཡབ་སྲས་ཀྱིས་དབུ་མའི་གཞུང་ལུགས་སུ་གཏན་ལ་ཕབ་པ་ལྟར་ཤེས་པར་བྱའོ། ། དེའི་ཕྱིར་ཆོས་ཀྱི་སྐུའི་མཚན་ཉིད་ཡོངས་སུ་དག་པ་འདིའང་རྟེན་ཅིང་འབྲེལ་བར་འབྱུང་བ་ཡིན་པའི་ཕྱིར། དོན་དམ་པར་དངོས་པོ་མེད་དོ་སྙམ་དུ་མངོན་པར་ཞེན་པར་མི་བྱ་སྟེ། ཡེ་ཤེས་སྣང་བ་རྒྱན་གྱི་མདོ་ལས། འཇམ་དཔལ་སྐྱེ་བ་མེད་པ་ཞེས་བྱ་བ་འདི་ནི་དེ་བཞིན་གཤེགས་པའི་ཚིག་བླ་དགས་ཡིན་ནོ། ། ཞེས་དང༌།
སྐྱེ་མེད་ཆོས་ནི་རྟག་ཏུ་དེ་བཞིན་གཤེགས། ། ཆོས་རྣམས་ཐམས་ཅད་དེ་བཞིན་གཤེགས་དང་འདྲ། ། བྱིས་པའི་བློ་ཅན་མཚན་མར་འཛིན་པ་ཡིས། ། འཇིག་རྟེན་དག་ན་མེད་པའི་ཆོས་ལ་སྤྱོད། ། དེ་བཞིན་གཤེགས་པ་དགེ་ཆོས་ཟད་མེད་ཀྱིས། ། གཟུགས་བརྙན་དག་ཏུ་གྱུར་པ་ཡིན་ནོ་འདིར། ། དེ་བཞིན་ཉིད་མེད་དེ་བཞིན་གཤེགས་པ་མེད། ། འཇིག་རྟེན་དག་ན་གཟུགས་བརྙན་ཡང་དག་སྣང༌། ། ཞེས་གསུངས་ཏེ། འདི་ནི་ལོངས་སྐུ་ལ་སོགས་པའི་ཆོས་ཐམས་ཅད་ལ།
དངོས་པོར་ཞེན་པ་ཡོངས་སུ་འདོར་བའི་རིགས་པ་ལ་ཉེ་བར་སྦྱོར་རོ། ། ཞེས་འཆད་དོ། ། མངོན་པར་བྱང་ཆུབ་པའི་སྐུ་ནི། ཆོས་ཀྱི་སྐུ་འདིའི་དབང་གིས་དང་པོ་ཉིད་དུ་འོག་ནས་འབྱུང་བ་ལྟར་ལོངས་སྐུ་དང་སྤྲུལ་པའི་སྐུ་འཇུག་པའི་རིམ་གྱིས་བྱང་ཆུབ་སེམས་དཔའ་རྒྱུད་ཡོངས་སུ་དག་པ་རྣམས་ལ་རྣམ་པར་སྣང་མཛད་ཆེན་པོའི་སྐུར་དུས་རྟག་ཏུ་སྣང་བ་གང་ཡིན་པ་དེ་ནི་མངོན་པར་བྱང་ཆུབ་པའི་སྐུ་སྟེ། དེ་ཉིད་ལས། དེ་ནས་བྱང་ཆུབ་སེམས་དཔའ་ཆེན་པོ་ཀུན་ཏུ་བཟང་པོ་ལ་སོགས་པ་དེ་དག་གིས་བཅོམ་ལྡན་འདས་བྱང་ཆུབ་ཀྱི་སྙིང་པོ་མཆོག་དམ་པ་ལ་བཞུགས་པ་མཐོང་ངོ་ཞེས་སོ། ། ལོངས་སྤྱོད་རྫོགས་པའི་སྐུ་ནི། ཆོས་ཀྱི་སྐུ་བརྙེས་པའི་དུས་ན། ཆོས་ཉིད་ཀྱིས་ཐོབ་པ་སྐུ་གསུམ་དུ་མི་ཟད་པ་བཀོད་པ་སེམས་ཅན་མོས་པ་ཇི་ལྟ་བ་བཞིན་དུ་དོན་མཛད་པ་འགྲོ་བ་གསུམ་ལ་སྣང་བར་གྱུར་པ་གང་ཡིན་པ། དེ་དག་གི་ནང་ནས་བྱང་སེམས་ཁོ་ན་ལ་མཚན་དཔེས་སྤྲས་པའི་སྐུར་སྣང་ཞིང༌།
ཐེག་པ་ཆེན་པོའི་ཆོས་ཟབ་ཅིང་རྒྱ་ཆེ་བ་སྟོན་པར་མཛད་པ་ནི་ལོངས་སྤྱོད་རྫོགས་པའི་སྐུ་སྟེ། དེ་ཉིད་ལས། འདི་ལྟ་སྟེ། སེམས་ཅན་ལས་ཀྱི་ཚེ་རྣམ་པར་བསྐྱེད་པ་རྣམས་སེམས་དང་པོ་བསྐྱེད་པ་ནས་བཟུང་སྟེ། ས་བཅུ་པའི་བར་གནས་པ་འདི་ཉིད་ལ་ཡོངས་སུ་རྫོགས་པར་བྱ་བ་དང༌། ལས་ཀྱི་ཚེ་འདས་པའི་རྣམ་ཤེས་ཡང་སྲིད་པའི་མྱུ་གུ་མངོན་པར་གྲུབ་པར་བྱ་བའི་ཕྱིར། རྡོ་རྗེ་འཛིན་པའི་ལུས་འདྲ་བ་དང༌། བྱང་ཆུབ་སེམས་དཔའ་ཀུན་ཏུ་བཟང་པོ་དང༌། ཕྱག་ན་པདྨའི་ལུས་འདྲ་བ་ཕྱོགས་བཅུ་ན་གསང་སྔགས་ཀྱི་ཚུལ་གྱིས་ཚིག་རྣམ་པར་དག་པའི་ཚིག་དག་གིས་ཆོས་སྟོན་པ་དག་ཀྱང་མཐོང་ངོ༌། ། ཞེས་སོ། །
སྤྲུལ་པའི་སྐུ་ནི། ལྷ་དང་མི་ལ་སོགས་པ་ལ་སྣང་ཞིང་དེ་རྣམས་ལ་སྐལ་བ་ཇི་ལྟ་བ་བཞིན་དུ་ཆོས་སྟོན་པ་ལ་སོགས་པར་སྣང་ཞིང་སོ་སོའི་སྐྱེ་བོ་དག་འཇིག་རྟེན་དང་འཇིག་རྟེན་ལས་འདས་པའི་ལམ་ལ་གཟུད་པར་མཛད་པ་དེ་ནི་སྤྲུལ་པའི་སྐུའོ། ། དེ་ཉིད་ལས། བཅོམ་ལྡན་འདས་ཇི་ལྟར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་ཐམས་ཅད་མཁྱེན་པའི་ཡེ་ཤེས་བརྙེས་ནས། ཐམས་ཅད་མཁྱེན་པའི་ཡེ་ཤེས་དེ་སེམས་ཅན་རྣམས་ལ་རྣམ་པར་ཕྱེ་སྟེ་ཚུལ་སྣ་ཚོགས་དང༌། བསམ་པ་སྣ་ཚོགས་དང༌། ཐབས་སྣ་ཚོགས་དག་གིས་བསྟན་ཅིང༌། ཁ་ཅིག་དག་ལ་ནི་ཉན་ཐོས་ཀྱི་ཐེག་པའི་ཚུལ། ཁ་ཅིག་དག་ལ་ནི་རང་སངས་རྒྱས་ཀྱི་ཐེག་པའི་ཚུལ། ཁ་ཅིག་དག་ལ་ནི་ཐེག་པ་ཆེན་པོའི་ཚུལ།
ཁ་ཅིག་དག་ལ་ནི་མངོན་པར་ཤེས་པ་ལྔའི་ཚུལ། ཁ་ཅིག་དག་ལ་ནི་ལྷར་སྐྱེ་བར་བྱ་བ་དང༌། ཁ་ཅིག་དག་ལ་ནི་མིར་སྐྱེ་བར་བྱ་བ་ནས། ལྟོ་འཕྱེ་ཆེན་པོ་དང༌། ཀླུ་དང༌། གནོད་སྦྱིན་དང༌། དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མིའམ་ཅིར་སྐྱེ་བར་བྱ་བའི་བར་དུ་ཆོས་སྟོན་པ་ལགས།
དེ་ལ་སེམས་ཅན་ལ་ལ་སངས་རྒྱས་ཀྱིས་གདུལ་བར་བྱ་བ་དག་གིས་ནི་སངས་རྒྱས་ཀྱི་གཟུགས་སུ་མཐོང༌། ལ་ལ་དག་གིས་ནི་ཉན་ཐོས་ཀྱི་གཟུགས་སུ་མཐོང༌། ལ་ལ་དག་གིས་ནི་རང་སངས་རྒྱས་ཀྱི་གཟུགས་སུ། ལ་ལས་ནི་བྱང་ཆུབ་སེམས་དཔའི་གཟུགས་སུ། ལ་ལས་ནི་དབང་ཕྱུག་ཆེན་པོའི་གཟུགས་སུ། ལ་ལས་ནི་ཚངས་པའི་གཟུགས་སུ། ལ་ལས་ནི་སྲེད་མེད་ཀྱི་བུའི་གཟུགས་སུ། ལ་ལས་ནི་རྣམ་ཐོས་ཀྱི་བུའི་གཟུགས་སུ། ལ་ལས་ནི་ལྟོ་འཕྱེ་ཆེན་པོ་དང༌། མི་དང་མི་མ་ཡིན་པའི་བར་དུ་མཐོང་སྟེ།
རང་རང་གི་ཚིག་བརྗོད་པའི་ཚུལ་དག་དང༌། སྤྱོད་ལམ་སྣ་ཚོགས་སུ་མཐོང་ལ། ཐམས་ཅད་མཁྱེན་པའི་ཡེ་ཤེས་དེ་ཡང་འདི་ལྟར་དེ་བཞིན་གཤེགས་པའི་རྣམ་པར་གྲོལ་བའི་ངོར་རོ་གཅིག་པ་ལགས། ཞེས་སོ། ། རྣམ་སྣང་མངོན་བྱང་གི་ལུང་འདི་དག་ལ་དངོས་སུ་ཆོས་ཀྱི་སྐུ་ཞེས་སོགས་གསུངས་པ་མི་སྣང་ཡང༌། དོན་སྐུ་བཞིར་སྟོན་པ་བསྡུས་འགྲེལ་ལས་བཤད་དོ། ། དེ་ལྟར་འབྲས་བུ་སྐུ་བཞི་ཡིན་པ་ཉིད་ཀྱིས་རྟེན་དང་བརྟེན་པར་བཅས་པའི་དཀྱིལ་འཁོར་ཡང་སྐུ་བཞིའི་གཟུགས་རྣམ་པ་ཅན་དུ་བསྟན་ཏེ། དེ་ལ་ཆོས་ཀྱི་སྐུ་ནི་ཕྱག་རྒྱ་གྲུ་གསུམ་པའི་རྣམ་པ་ཅན་དང༌། རྫོགས་པར་བྱང་ཆུབ་པའི་སྐུ་ནི་དཀྱིལ་འཁོར་གྱི་གཙོ་བོ་དང༌། ལོངས་སྤྱོད་རྫོགས་པའི་སྐུ་ནི་འཇིག་རྟེན་དབང་ཕྱུག་ལ་སོགས་པ་རིགས་གསུམ་གྱིས་བསྡུས་པའི་ལྷ་རྣམས་དང༌།
སྤྲུལ་པའི་སྐུ་ནི་བཅོམ་ལྡན་འདས་ཤཱཀྱ་ཐུབ་པ་དང༌། དབང་པོ་དང༌། ཚངས་པ་ལ་སོགས་པའི་ལྷ་རྣམས་ཀྱི་གཟུགས་ཀྱིས་བསྟན་པ་ཡིན་ནོ། ། མདོར་ན། གཞི་མཚན་ཉིད་དང་ལྡན་པའི་རྟེན་གྱི་གང་ཟག་གིས། ལམ་འཇུག་པའི་སྤྱོད་པ་ལ་སོགས་པ་གསུམ་ཉམས་སུ་བླངས་པས། འབྲས་བུ་གནས་སྐབས་སུ་ས་བཅུ་དང༌། མཐར་ཐུག་སྐུ་བཞི་པ་རྣམ་པར་སྣང་མཛད་ཡེ་ཤེས་ཀྱི་སྐུ་ཅན་གྱི་གོ་འཕང་ཚེ་འདི་ཉིད་ལ་མངོན་དུ་བྱེད་པ་ནི་ངེས་པའོ། ། སྐལ་བཟང་གང་གི་བརྩོན་པས་བསྒྲུབ་གྱུར་ན། ། སྐུ་བཞིའི་དབང་ཕྱུག་རྣམ་སྣང་ཆེན་པོའི་ས། །
ཚེ་འདི་ཉིད་ལ་མངོན་དུ་བྱེད་པའི་ལམ། ། ཐེག་པ་གཞན་ལས་ཁྱད་པར་འཕགས་གྱུར་པ། ། སྤྱོད་པའི་རྒྱུད་ཀྱི་སྤྱི་ཡི་རྣམ་གཞག་དང༌། ། ལམ་གྱི་རིམ་པ་རྒྱས་པར་བཤད་པ་འདི། ། རང་ཉིད་ཟབ་མོའི་དོན་ལ་གོམས་ཕྱིར་དང༌། ། སྐལ་ལྡན་གཞན་ལའང་ཕན་པར་བྱ་ཕྱིར་དུ། ། བདག་བློ་བརྩོན་པའི་གསེར་སྣོད་རྣམ་པར་དག ། རྒྱུད་མང་ལུང་གི་རྩི་མར་ཀུན་བསྡུས་ཏེ། ། ཡང་དག་རིག་པའི་སྡོང་བུ་རབ་རྒྱས་པའི། ། ལེགས་པར་བཤད་པའི་སྒྲོན་མེ་ཁོ་བོས་བསྒྲུབས། །
འདི་སྦྱར་དགེ་བ་བདག་གི་གང་ཐོབ་དེས། ། རྣམ་མང་འགྲོ་ལ་ཕན་བདེ་འབྱུང་བའི་སྒོ། ། ཐུབ་བསྟན་རིན་ཆེན་ཡུན་དུ་གནས་པ་དང༌། ། མར་གྱུར་འགྲོ་བས་བྱང་ཆུབ་ཐོབ་ཕྱིར་བསྔོ། ། སྤྱོད་པའི་རྒྱུད་སྤྱིའི་རྣམ་པར་གཞག་པ་ལེགས་པར་བཤད་པའི་སྒྲོན་མེ་ཞེས་བྱ་བ་འདི་ནི། སྡེ་སྣོད་གསུམ་དང་རྒྱུད་སྡེ་བཞི་ལ་སོགས་པ་བདེ་བར་གཤེགས་པའི་གསུང་རབ་དགོངས་འགྲེལ་དང་བཅས་པ་ལ་བསྙེངས་པ་མེད་པའི་མཁྱེན་རབ་ཅན། རྗེ་བཙུན་མཁས་པའི་དབང་པོ་ཡེ་ཤེས་རྒྱལ་མཚན་དཔལ་བཟང་པོའི་ཞབས་ཀྱི་རྡུལ་དྲི་མ་མེད་པ་ཡན་ལག་མཆོག་གིས་གུས་པར་བླངས་པ་རྒྱུད་སྡེ་བཞི་དགོངས་འགྲེལ་དང་བཅས་པ་ལ་བློ་ཁ་ཅུང་ཟད་ཕྱོགས་པ། ཤཱཀྱའི་དགེ་སློང་ཀུན་དགའ་བཟང་པོས་བྱ་རྒྱུད་དང་ཐུན་མོང་པའི་ལམ་རྣམས་ལོགས་སུ་གཏན་ལ་ཕབ་ཅིང་སྤྱོད་རྒྱུད་ཀྱི་ཐུན་མོང་མ་ཡིན་པའི་ལམ་རིམ་རྣམས་བོད་ན་བཞུགས་པའི་སྤྱོད་རྒྱུད་ཀྱི་རྒྱུད། འགྲེལ་པ་སྒྲུབ་ཐབས། གཞུང་ཕྲན་ཁུངས་ཐུབ་པ་རྣམས་ལ་འདྲིས་པར་བྱས་ཤིང༌།
བྱེ་བྲག་ཏུ་རྣམ་སྣང་མངོན་བྱང་དང༌། དེའི་བསྡུས་འགྲེལ་དང༌། ཚིག་འགྲེལ་གཉིས་གཞིར་བཞག བོད་ཀྱི་མཁས་པ་རྣམས་ཀྱིས་ལེགས་པར་བཤད་པའི་ཆ་རྣམས་ཀྱིས་ཀྱང་བརྒྱན་ནས་ཀུན་ལྡན་གྱི་ལོ་ཁྲུམས་ཀྱི་ཟླ་བའི་ཚེས་བཅོ་ལྔ་ལ་དཔལ་ས་སྐྱའི་ཆོས་གྲྭ་ཆེན་པོར་སྦྱར་བའི་ཡི་གེ་པ་ནི་དགེ་སློང་བསོད་ནམས་རིན་ཆེན་ཞེས་བྱ་བས་བགྱིས་སོ། ། འདིས་བསྟན་པ་དང་སེམས་ཅན་ལ་ཕན་ཐོག་པར་གྱུར་ཅིག། །། ༄༅། །བྱ་རྒྱུད་སྤྱིའི་རྣམ་པར་བཤད་པ་ལེགས་པར་བཤད་པའི་རྒྱ་མཚོ་ཞེས་བྱ་བ་བཞུགས་སོ།། ༈ །བྱ་བའི་རྒྱུད་སྤྱིའི་རྣམ་པར་བཤད་པ་ལེགས་པར་བཤད་པའི་རྒྱ་མཚོ་ཞེས་བྱ་བ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། འདྲེན་པ་གང་གིས་མཁྱེན་རབ་འོད་སྟོང་གིས། ། བདག་བློའི་མུན་པ་འཐུག་པོ་རབ་བསལ་ནས། །
མ་ནོར་ཆོས་དོན་སྣང་བ་རྒྱས་མཛད་པ། ། ཡོངས་འཛིན་མཁས་པ་ནམ་མཁའི་ནོར་བུ་རྒྱལ། ། དཔག་ཡས་ཚོགས་གཉིས་ཆུ་གཏེར་ཆེ་ལས་འཁྲུངས། ། བྱང་ཆུབ་སྤྱོད་པའི་རིན་ཆེན་ཁམས་ལས་གྲུབ། ། རྨད་བྱུང་སྐུ་གཉིས་འབྲས་བུའི་གཟི་འོད་འཕྲོ། ། ཐུབ་དབང་ལྷུན་པོའི་ཞབས་ལ་གུས་ཕྱག་འཚལ། ། དེ་ཡིས་ལེགས་གསུངས་དེ་བཞིན་གཤེགས་རིགས་དང༌། ། པདྨ་རྡོ་རྗེ་ནོར་བུ་ལྔས་རྩེན་སོགས། ། ཐོག་མཐའ་བར་དུ་དགེ་བ་དམ་པའི་ཆོས། ། རིགས་དྲུག་རྒྱུད་སྡེའི་ཚོགས་ལ་བདག་སྐྱབས་མཆི། །
ཡང་དག་རྒྱུད་སྡེའི་དོན་ཀུན་ཐུགས་སུ་ཆུད། ། ཟབ་གསལ་གཉིས་མེད་རྟོགས་པའི་ཡེ་ཤེས་རྒྱས། ། རླབས་ཆེན་སྔགས་གཞུང་བསྟན་པ་སྤེལ་མཛད་པ། ། རྒྱལ་སྲས་རིག་འཛིན་རྣམས་ལ་གུས་པས་འདུད། ། གསུང་རབ་མ་ལུས་མཁྱེན་པའི་པཎྜི་ཏ། ། བྱང་ཆུབ་མཆོག་གི་གོ་འཕང་རྗེས་བརྙེས་པས། ། འཕགས་ཡུལ་ཤིང་རྟའི་སྲོལ་དུ་གྱུར་པ་པོ། ། གཞུང་བཟང་མཛད་པ་དེ་ལ་ཕྱག་འཚལ་ལོ། ། རྒྱུད་འགྲེལ་ཀཻ་ལ་ཤ་ལས་ལེགས་འོངས་པའི། ། བྱ་རྒྱུད་སྤྱི་ཡི་རྣམ་གཞག་གངྒཱའི་རྒྱུན། །
བདག་བློ་དད་པའི་མ་དྲོས་ནང་ཞུགས་ནས། ། ལེགས་བཤད་རྦ་རླབས་ཕྲེང་བས་མཛེས་བྱ་ཡི། ། རྒྱུད་དོན་བསམ་འཕེལ་ནོར་བུ་ལེན་འདོད་ཅིང༌། ། མི་ཤེས་བློ་ཡི་དྲི་མ་སྦྱང་འདོད་པའི། གཟུར་གནས་བློ་ལྡན་ཆོས་ལ་རྟོན་པ་རྣམས། ། དད་བརྩོན་སྤྲོ་བའི་བློ་དང་ལྡན་པས་ཉོན། ། འདིར་བདག་ཅག་རྣམས་ཀྱི་སྟོན་པ་ཚད་མེད་པའི་ཐུགས་རྗེ་ཆེན་པོ་དང་ལྡན་པ་ཐུབ་པའི་དབང་པོ་དེ་ཉིད་ཀྱིས། གདུལ་བྱ་རྣམས་ཀྱི་ཉོན་མོངས་པའི་གཉེན་པོར། ཆོས་ཀྱི་རྣམ་གྲངས་བསམ་གྱིས་མི་ཁྱབ་པ་ཞིག་གསུངས་པ་རྣམས་ཀྱང༌། ཐེག་པ་ཆུང་ངུ་དང་ཆེན་པོ་གཉིས་སུ་འདུ་ལ།
ཐེག་ཆེན་ལ་དབྱེ་ན། ཕ་རོལ་ཏུ་ཕྱིན་པའི་སྡེ་སྣོད་དང༌། རིག་པ་འཛིན་པའི་སྡེ་སྣོད་གཉིས་སུ་གསུངས་ཤིང༌། དེ་ལ་བྱ་བ་དང༌། སྤྱོད་པ་དང༌། རྣལ་འབྱོར་དང༌། རྣལ་འབྱོར་ཆེན་པོ་སྟེ་རྒྱུད་སྡེ་བཞིར་གསུངས་པ་ལས། རིག་སྔགས་འཆང་གི་སྡེ་སྣོད་ཐམས་ཅད་ཀྱི་རྩ་བའམ། གཞི་མ་ལྟ་བུར་གྱུར་པ། བྱ་བའི་རྒྱུད་ཀྱི་སྡེ་སྣོད་མཐའ་དག་གི་རྣམ་པར་གཞག་པ་བཤད་པ་ལ།
དོན་གསུམ་སྟེ། ཕར་ཕྱིན་ཐེག་པ་ལས་བྱ་རྒྱུད་ཁྱད་པར་དུ་འཕགས་ཚུལ། ཁྱད་པར་འཕགས་པའི་བྱ་རྒྱུད་ཀྱི་དབྱེ་བ། དབྱེ་བ་སོ་སོའི་དོན་གཏན་ལ་ཕབ་པའོ། ། དང་པོ་ལ་གསུམ། ཁྱད་པར་དུ་འཕགས་ཚུལ་མདོར་བསྟན། དེ་ཉིད་རྒྱས་པར་བཤད་པ། དེ་ལ་རྩོད་པ་སྤང་བའོ། ། དང་པོ་ནི། བྱང་ཆུབ་སེམས་དཔའི་སྡེ་སྣོད་ཉིད་སངས་རྒྱས་ཀྱི་གསུང་རབ་ཐམས་ཅད་ཀྱི་སྙིང་པོར་གསུངས་ན།
དེ་ལས་བྱ་རྒྱུད་ཇི་ལྟ་བུས་ཁྱད་པར་དུ་འཕགས་སྙམ་ན། འཇམ་དཔལ་རྩ་རྒྱུད་ལས། ཀྱེ་རྒྱལ་བའི་སྲས་པོ་འདི་ལྟ་སྟེ། དཔེར་ན་སྐྱེས་བུ་སྟོབས་ཆུང་བའམ། ཕྱུགས་ཀྱི་ཤིང་རྟས་ཡུན་རིང་ཞིག་གིས་འགྲོ་བར་བྱ་བའི་བར་དེར་རྐང་མགྱོགས་འགྲུབ་པའམ་ཉི་མ་དང་ཟླ་བས་ནི་མྱུར་དུ་འགྲོ་བར་བྱེད་དོ། ། དེ་བཞིན་དུ་ཕ་རོལ་ཏུ་ཕྱིན་པ་སྤྱོད་པའི་རིགས་ཀྱི་བུ་དག་བགས་ཀྱིས་འགྲོ་བས། བསྐལ་པ་རབ་འབྱམས་དག་གིས་འདའ་བའི་ས་དེ་དག རིག་སྔགས་འཆང་བ་རབ་ཏུ་བརྟུལ་པས་འཇུག་པས་ཚེ་འདི་ཉིད་ལ་ཐོབ་པ་ནི་མཐུ་མི་མཉམ་པ་ལ་བརྟེན་པའི་ཕྱིར་ཞེས་བྱའོ་ཞེས་དང༌། དེའི་དོན་སློབ་དཔོན་ཛྙཱ་ན་ཨཱ་ཀ་རས། དཔེར་ན་སྐྱེས་བུ་སྟོབས་ཆུང་བའམ། །
ཕྱུགས་ཀྱི་ཤིང་རྟས་དུས་རིང་གིས། ། བགྲོད་པར་བྱ་བའི་གནས་དེར་ནི། ། རྐང་མགྱོགས་གྲུབ་པའམ་ཟླ་ཉིས་ནི། ། མྱུར་བ་ཉིད་དུ་འགྲོ་བར་འགྱུར། ། དེ་བཞིན་ཕ་རོལ་ཕྱིན་པའམ། ། ལམ་གཞན་དག་ལ་བརྟེན་ནས་ནི། ། ཡུན་རིང་འཇུག་པར་གྱུར་པ་དེར། ། སྔགས་པས་ཚེ་འདིར་འཇུག་པ་ནི། ། མཉམ་མེད་མཐུ་ལ་བརྟེན་ཕྱིར་རོ། ། ཞེས་བཤད་པས།
ཕར་ཕྱིན་ཐེག་པར་ནི། བསྐལ་པ་གྲངས་མེད་སུམ་ཅུ་རྩ་གསུམ་དང༌། གྲངས་མེད་བཅུ་དང༌། ཉན་རང་སླར་ལོག་ནས། ཐེག་ཆེན་གྱི་ལམ་དུ་ཞུགས་པས་གྲངས་མེད་པ་བཞི་དང༌། གཞན་གྱིས་གྲངས་མེད་གསུམ་ན་འཚང་རྒྱ་བར་གསུངས་ལ། འདིར་རྒྱུ་རྐྱེན་ཐམས་ཅད་འཚོགས་ན། སྐྱེ་བ་གཅིག་དང༌། རྐྱེན་འགའ་ཞིག་མ་ཚང་ན་ཡང༌། ཚེ་གསུམ་གྱིས་འགྲུབ་པར་གསུངས་པས།
དུས་མྱུར་པོས་འགྲུབ་པ་འདི་ནི་ཁྱད་པར་དུ་འཕགས་ཆོས་ཡིན་ནོ། ། དེ་སྐད་དུ་ཡང༌། འཇམ་དཔལ་རྩ་རྒྱུད་ལས། རྒྱུ་དང་རྐྱེན་ཐམས་ཅད་འཚོགས་པ་ཐོབ་པ་དག་ནི། ཚེ་འདི་ཁོ་ན་ལ་འགྲུབ་བོ། ། རྒྱུ་རྐྱེན་ཉིད་ཀྱང་རྐྱེན་འགའ་ཞིག་མ་ཚང་བ་ལ་འཇུག་པ་དང༌། སྦྱོར་བའི་སྤྱོད་པ་བྱས་ན་ངེས་པར་ཚེ་གསུམ་གྱིས་འགྲུབ་པའོ། ། ཞེས་སོ། ། གལ་ཏེ་ཕར་ཕྱིན་ཐེག་པར་ཡང༌། མི་སྐྱེ་བའི་ཆོས་ལ་བཟོད་པ་རབ་ཏུ་ཐོབ་ན།
ཞག་བདུན་གྱིས་ཀྱང་མངོན་པར་རྫོགས་པར་འཚང་རྒྱ་བར་ནུས་སོ། ། ཞེས་གསུང་ཞིང༌། དེ་བཞིན་གཤེགས་པ་སྐར་རྒྱལ་ལ་ཚིགས་སུ་བཅད་པ་གཅིག་པས་ཞག་བདུན་དུ་བསྟོད་པས། བསྐལ་པ་དགུའི་ཚོགས་འདུམ་པ་སོགས་བཤད་པས། བརྩོན་འགྲུས་དང་ལྡན་ན་གྲངས་མེད་གསུམ་ལ་སོགས་པའི་ངེས་པ་མེད་ཅིང༌། བརྩོན་འགྲུས་དང་མི་ལྡན་ན་སྔགས་ཀྱི་ཐེག་པས་ཀྱང་མྱུར་དུ་མི་ཐོབ་པའི་ཕྱིར་ཁྱད་པར་མེད་དོ་ཞེ་ན། སྐྱོན་མེད་དེ། མི་སྐྱེ་བའི་ཆོས་ལ་བཟོད་པ་རབ་ཏུ་ཐོབ་པ་ནི་ས་བརྒྱད་པ་ཡིན་ལ། དེ་ཐོབ་པས་ཞག་བདུན་ནས་འཚང་རྒྱ་བར་ནུས་ཀྱང་དེ་ཐོབ་ཀྱི་བར་ལ་བསྐལ་པ་གྲངས་མེད་གཉིས་དགོས་པར་བཤད་ཀྱི། དེ་བས་མྱུར་བ་མ་བཤད་པའི་ཕྱིར་དང༌།
བསྐལ་པ་དགུ་ལ་སོགས་པའི་ཚོགས་དུས་ཐུང་ངུས་རྫོགས་པར་བཤད་ཀྱང༌། བསྐལ་པ་གྲངས་མེད་ཀྱི་ཚོགས་རྫོགས་པར་མ་བཤད་པའི་ཕྱིར་དང༌། འདིར་སྐྱེ་བ་གཅིག་གམ་ཚེ་གསུམ་ལ་འགྲུབ་པར་བཤད་པའི་ཕྱིར། ལམ་འདི་ནི་ཆེས་ཁྱད་པར་དུ་འཕགས་པ་ཡིན་ནོ། ། གཉིས་པ་ནི། དེ་ལྟར་སྐྱེ་བ་འདི་ཉིད་ལ་འགྲུབ་པ་ལ་ལམ་ཁྱད་པར་ཅན་ཞིག་དགོས་པས། དེ་གང་ཡིན་སྙམ་ན་འཇུག་པའི་སྤྱོད་པ་དང༌། སྦྱོར་བའི་སྤྱོད་པ་དང༌། སྒྲུབ་པའི་སྤྱོད་པ་སྟེ་གསུམ་ཡིན་ལ། ལམ་འདི་གསུམ་ཕ་རོལ་ཏུ་ཕྱིན་པའི་ཐེག་པར་མ་བཤད་ཅིང་སྔགས་ཀྱི་ཐེག་པར་ནི་སེམས་བསྐྱེད་པ་དང༌།
རྟོགས་པའི་ལྟ་བ་དང༌། ཕྱིན་དྲུག་དང༌། བསྡུ་བ་བཞི་ལ་སོགས་པའི་བྱང་ཆུབ་སེམས་དཔའི་སྤྱོད་པ་རྣམས་ཡོངས་སུ་རྫོགས་པར་བཤད་པའི་སྟེང་དུ། སྤྱོད་པ་འདི་གསུམ་བསྣན་ནས་ཉམས་སུ་ལེན་པས་ན། ཚེ་འདི་ཉིད་ལ་འགྲུབ་པ་ཡིན་ཏེ། འཇམ་དཔལ་རྩ་རྒྱུད་ལས། ཀྱེ་རྒྱལ་བའི་སྲས་དེ་ལ་འཇུག་པའི་སྤྱོད་པ་ནི། མདོར་བསྡུས་ན་དངོས་གྲུབ་ཀྱི་ཞིང་ལྟ་བུའོ། ། སྦྱོར་བའི་སྤྱོད་པ་ནི། དངོས་གྲུབ་ཀྱི་མྱུ་གུ་ལྟ་བུའོ། །
སྒྲུབ་པའི་སྤྱོད་པ་ནི། ཞིང་ལ་གནས་པའི་འབྲས་བུའི་ཚོགས་ལྟ་བུ་སྟེ། འོན་ཀྱང་དེ་དག་ཐམས་ཅད་ལ། གཙོ་བོར་གྱུར་པ་ཉེ་བར་ལེན་པའི་རྒྱུ་ནི། ཁྱད་པར་ཅན་གྱི་རིགས་ཀྱི་སེམས་ལས་བཟང་པོ་དུ་མས་སྨིན་པར་བྱས་པའི་ངོ་བོ་ཉིད་དེ། དེ་ནི་ས་བོན་དང་འདྲ་བའི་ཕྱིར། ཤིན་དུ་ཕུལ་དུ་བྱུང་བ་རྒྱུར་ཉེ་བར་བརྟག་པ་སྟེ་དེ་ལ་རག་ལས་པས་སོ། ། ཀྱེ་རྒྱལ་བའི་སྲས་དེ་ལྟ་བུའི་ཚུལ་ལ་གནས་པའི་སྔགས་པ་ནི་རྒྱུ་ཁྱད་པར་ཅན་དང༌། རྐྱེན་ཁྱད་པར་ཅན་ཐོབ་པས་ཚེ་འདི་ཉིད་ལ། ས་དེ་དག་གནོན་ཅིང་མངོན་པར་ཤེས་པ་ལྔས་རྩེ་ལ་འོག་མིན་གྱི་ལྷའི་ཁང་པའམ།
ཤིན་ཏུ་དག་པའི་སངས་རྒྱས་ཀྱི་ཞིང་གཞན་དུ་ཡང་ཐོགས་པ་མེད་པར་འགྲོའོ། ། ཞེས་གསུངས་སོ། ། དེ་ལ་འཇུག་པའི་སྤྱོད་པ་ནི། གསང་བ་སྤྱི་རྒྱུད་ལས་གསུངས་པའི་ཆོ་གས། རིགས་གསུམ་སྤྱིའམ་སོ་སོའི་དཀྱིལ་འཁོར་དུ་དབང་བསྐུར་བས་སྔགས་ཀྱི་སྡོམ་ལྡན་དུ་བྱེད་པ་ལ་བྱ་སྟེ། ཛྙཱ་ན་ཨཱ་ཀ་རས། དེ་ལ་འཇུག་པའི་སྤྱོད་པ་ནི། ། སྔགས་ལ་དད་པའི་སློབ་མ་ཡིས། ། བླ་མ་ཡོན་ཏན་ལྡན་པ་ལ། ། དུས་རིང་བསྙེན་པ་སྔོན་འགྲོ་བས། །
མཉེས་ནས་གསོལ་བ་བཏབ་བྱས་ལ། ། དཀྱིལ་འཁོར་འཇུག་དང་དབང་བསྐུར་ཞིང༌། ། རང་གི་འདོད་ལྷ་བཟུང་བས་ཏེ། ། དེ་ནི་གཞི་ཡི་རྐྱེན་ཞེས་བྱ། ། ཞེས་སོ། ། དེས་ན་དབང་བསྐུར་གྱི་ཆོ་གའི་སྒོ་ནས་སློབ་མ་སྔགས་ཀྱི་སྡོམ་ལྡན་དུ་བྱེད་པ་འདི་ནི་ཕར་ཕྱིན་ཐེག་པར་མ་བཤད་པས་ཁྱད་པར་དུ་འཕགས་ཆོས་དང་པོ་ཡིན་ནོ། ། སྦྱོར་བའི་སྤྱོད་པ་ནི། ལེགས་པར་གྲུབ་པའི་རྒྱུད་ལས་གསུངས་པ་ལྟར་བདག་གི་དེ་ཁོ་ན་ཉིད་སྟོང་པ་ཉིད་སྔོན་དུ་བྱས་ནས་མདུན་དུ་རང་འདོད་པའི་དཀྱིལ་འཁོར་གྱི་ལྷ་ཚོགས་སྤྱན་དྲངས་ཏེ། དེ་རྣམས་ལ་མཆོད་པ་དང་བསྟོད་པ་དང་བཟླས་པས་མཉེས་པར་བྱ་བ་ལ་སོགས་པ་མཚན་བཅས་ཀྱི་རྣལ་འབྱོར་ལ་བྱ་སྟེ། ཛྙཱ་ན་ཨཱ་ཀ་རས།
དེ་ལ་སྦྱོར་བའི་སྤྱོད་པ་ནི། ། མཐུན་པའི་གནས་སོགས་དེ་དང་དེར། ། དང་པོར་སྟོང་ཉིད་བྱམས་སོགས་དང༌། ། རང་འདོད་ལྷ་ཡི་ཆོ་ག་ཡིས། ། ཐུན་གསུམ་འམ་ནི་ཐུན་བཞི་རུ། ། བསྒོམ་དང་བཟླས་དང་ཁ་ཏོན་དང༌། ། གཏོར་མ་སྦྱིན་པའང་མཆོད་སོགས་བརྩོན། ། སྡིག་ཆེན་ཀུན་ལས་གྲོལ་ནས་ནི། ། བསྐལ་པ་དུ་མར་སྤྱད་པ་ཡིས། ། བྱང་ཆུབ་སེམས་དཔའ་དང་མཚུངས་འགྱུར། །
འདི་ནི་ཡོངས་འགྱུར་རུང་བའི་རྐྱེན། ། གཉིས་པ་ཡིན་པར་བསྟན་པ་ཡིན། ། ཞེས་སོ། ། དེས་ན་མདུན་དུ་དེ་བཞིན་གཤེགས་པའི་སྐུ་སྤྱན་དྲངས་ལ། དེ་ལ་དངོས་གྲུབ་ལེན་པ་འདི་ནི་ཕར་ཕྱིན་ཐེག་པར་མ་བཤད་པས་ཁྱད་པར་དུ་འཕགས་ཆོས་གཉིས་པ་ཡིན་ནོ། ། སྒྲུབ་པའི་སྤྱོད་པ་ནི། བསམ་གཏན་ཕྱི་མ་ལས་གསུངས་པ་ལྟར། མཐུན་རྐྱེན་འཛོམ་པའི་གནས་སུ་འགལ་རྐྱེན་མཐའ་དག་སྤངས་ནས། མེ་གནས་དང༌། སྒྲ་གནས་དང༌།
སྒྲ་མཐའི་དེ་ཉིད་ལ་སོགས་པ་མཚན་ཉིད་ཀྱི་ཏིང་ངེ་འཛིན་ལ་རྩེ་གཅིག་ཏུ་མཉམ་པར་འཇོག་པ་ལ་བྱ་སྟེ། ཛྙཱ་ན་ཨཱ་ཀ་རས། དེ་ལ་སྒྲུབ་པའི་སྤྱོད་པ་ནི། ། དཔེར་ན་ལེགས་པར་བཀྲུས་པའི་རས། ། ཁ་དོག་རྣམས་སུ་བསྒྱུར་བ་ན། ། ཚིགས་ནི་ཆུང་སྟེ་གཟབས་འོས་ལྟར། ། སྒྲུབ་པའི་སྤྱོད་པའང་བསྒྲིམ་དགོས་ཀྱི། ། ཧ་ཅང་དཀའ་བ་མ་ཡིན་ནོ། ། སྦྱོར་བའི་སྤྱོད་པས་རྒྱུད་སྨིན་པའི། ། གང་ཟག་སྒྲུབ་ལ་འཇུག་པ་ན། །
གནས་དང་གྲོགས་དང་ལོངས་སྤྱོད་དང༌། ། བསམ་པ་མ་ཡིན་པ་རྣམས་སྤང༌། ། དམིགས་པའི་དོན་ལ་རྩེ་གཅིག་བཞག ། འདིས་ནི་མྱུར་དུ་འཕགས་པའི་རྐྱེན། ། གསུམ་པ་ཡིན་པར་གསུངས་པ་ཡིན། ། ཞེས་སོ། ། དེས་ན་མེ་གནས་ལ་སོགས་པའི་དེ་ཉིད་གསུམ་ལ་བརྟེན་ནས། དེ་ཁོ་ན་ཉིད་ཀྱི་དོན་མངོན་དུ་བྱེད་པ་འདི་ནི་ཕར་ཕྱིན་ཐེག་པར་མ་བཤད་པས་ཁྱད་པར་དུ་འཕགས་ཆོས་གསུམ་པ་ཡིན་ནོ། ། འདི་དག་ཀྱང་རྒྱས་པར་འཇམ་དཔལ་རྩ་རྒྱུད་དུ་ཤེས་པར་བྱའོ། ། གསུམ་པ་ནི།
གལ་ཏེ་ཕར་ཕྱིན་ཐེག་པར་མ་བཤད་པའི་ལམ་གསུམ་པོ་དེ་ཉམས་སུ་བླངས་པའི་མཐུས་ཚེ་འདི་ལ་འབྲས་བུ་འགྲུབ་ན། རྣལ་འབྱོར་བླ་མེད་དང་ཁྱད་པར་མེད་པར་འགྱུར་ལ། དེ་འདོད་ན་རྒྱུད་སྡེ་གོང་འོག་རྣམས་ལ་ལམ་ཟབ་མི་ཟབ་ཀྱི་ཁྱད་པར་མེད་པར་འགྱུར་རོ། ། སྙམ་ན། རྣལ་འབྱོར་བླ་མེད་ཀྱི་ཚེ་གཅིག་ལ་འགྲུབ་པའི་འབྲས་བུ་ནི། སྐུ་གསུམ་དབྱེར་མེད་ཀྱི་རྫོགས་པའི་སངས་རྒྱས་ཁོ་ན་ཡིན་ལ། འདིར་ནི་ལམ་གསུམ་ལ་བརྟེན་ནས་ས་བཅུ་པ་སྐྱེ་བ་འདི་ལ་མངོན་དུ་བྱེད་ཅིང༌། རྟེན་དེས་སངས་རྒྱས་ཉིད་འགྲུབ་པ་ཡིན་ཏེ། འཇམ་དཔལ་རྩ་རྒྱུད་ལས། གལ་ཏེ་ཐམས་ཅད་དུ་ན་ནི་ཕུལ་དུ་བྱུང་བའི་ལམ་འདིས་ས་བཅུའི་བར་དུ་ཡོངས་སུ་སྦྱང་བ་ཁྱད་པར་ཅན་ཁོ་ནས་ཡོངས་སུ་སྦྱངས་ཏེ་རྣམ་པར་གནོན་ཏོ། །
དེའི་ཕྱིར་ཐུབ་པའི་དབང་པོས་ངེས་པར་རིག་པ་དེ་མཐར་སངས་རྒྱས་ཉིད་ལ་གཞོལ་བར་ལུང་བསྟན་པ་མཛད་དོ། ། ཞེས་གསུངས་པའི་ཕྱིར་རོ། ། ས་བཅུ་པ་འདི་ཉིད་ལ་སྔགས་ཀྱི་ཐེག་པར་རིག་འཛིན་གྱི་དངོས་གྲུབ་ཐོབ་པ་ཞེས་ཀྱང་བྱ་ལ། དེའི་ཡོན་ཏན་གྱི་ཁྱད་པར་ཡང་ཛྙཱ་ན་ཨ་ཀ་རས། གྲུབ་པའི་དངོས་གྲུབ་གང་ཞེ་ན། ལུས་དང་གནས་དང་ལོངས་སྤྱོད་དག ། མི་ལས་ཁྱད་པར་འཕགས་པ་སྟེ། ། ཚེ་ལ་དབང་བསྒྱུར་མི་ཁོམ་པར། ། སྐྱེ་ལས་གཏན་དུ་གྲོལ་བ་དང༌། ། སངས་རྒྱས་འབྱུང་དང་ཕྲད་སོགས་དང༌། །
འདོད་ཡོན་ལྔ་པོ་ཤེས་བཞིན་དུ། ། འདིར་ཚིག་གཉིས་ཆད་་་་་་ འཆིང་བར་མི་འགྱུར་དང༌། ། བདག་གཞན་བདེ་བ་བསྐྱེད་ནུས་པའོ། ། ཞེས་སོ། ། དེ་ལྟ་བུའི་རིག་འཛིན་གྱི་དངོས་གྲུབ་ཐོབ་ནས། སྤྱོད་པ་ཇི་ལྟ་བུ་བྱ་སྙམ་ན། ཛྙཱ་ན་ཨཱ་ཀ་རས། གྲུབ་པའི་སྤྱོད་པ་གང་ཞེ་ན། ། ཡུལ་དང་དུས་ནི་དེ་དང་དེར། ། འབྱོར་བའི་བདེ་བ་ལ་སྤྱོད་ཅིང༌། །
དེ་བཞིན་འཕགས་པ་རྣམས་ལ་ཡང༌། ། ཅི་ནུས་པར་ནི་མཆོད་པ་དང༌། ། ཕན་གདགས་ཚར་གཅོད་ཀྱིས་འདུལ་བའི། ། སེམས་ཅན་རྣམས་ལ་རྗེས་མཐུན་པར། ། རྫུ་འཕྲུལ་སྣ་ཚོགས་ཀྱིས་འདུལ་ཞིང༌། ། དམྱལ་ལ་སོགས་པར་ཡུད་ཙམ་ལའང༌། ། བསིལ་དང་དྲོད་སོགས་སྦྱིན་པ་དང༌། ། དེ་བཞིན་སེམས་ཅན་སྣ་ཚོགས་ལའང༌། ། ཆོས་རྣམས་སྣ་ཚོགས་སྟོན་པ་སྟེ། ། མཐོང་དང་ཐོས་དང་རེག་པ་དང༌། །
དྲན་པས་ཀུན་ལ་ཕན་གྱུར་པའོ། ། ཞེས་སོ། ། ཡང་གལ་ཏེ་རྣལ་འབྱོར་གྱི་རྒྱུད་དུའང༌། ཚེ་འདིར་འགྲུབ་པར་གསུངས་ཤིང༌། ཐམས་ཅད་གསང་བའི་འགྲེལ་པར་གང་ཡང་རྒྱུའི་རྣལ་འབྱོར་ཉིད་ཀྱིས་འཚང་རྒྱ་བ་ནི། ཕ་རོལ་ཏུ་ཕྱིན་པའི་ཚུལ་དང༌། བྱ་བའི་རྒྱུད་ལ་སོགས་པ་ལས་བཤད་པ་སྟེ། དེ་ནི་དུས་ཤིན་དུ་རིང་བས་འབྱུང་བ་ཡིན་ནོ། ། རྣལ་འབྱོར་གྱི་རྒྱུད་རྣམས་སུ་ནི། རྒྱུ་དང་འབྲས་བུའི་སྦྱོར་བ་ལ་སོགས་པའི་ཐེག་པ་ཆེན་པོ་མཐའ་དག་བསྡུས་པ་ཡིན་པའི་ཕྱིར།
ཤིན་ཏུ་མྱུར་བ་ཉིད་དུ་བྱང་ཆུབ་ཐོབ་པ་ཡིན་ནོ། ། ཞེས་བྱ་རྒྱུད་ཀྱིས་མྱུར་དུ་མི་ཐོབ་པར་བཤད་པ་དང་འགལ་ཞེ་ན། དེ་ནི་རྣལ་འབྱོར་གྱི་རྒྱུད་ལ་ཞུགས་པའི་གང་ཟག་པས་འབྲས་བུ་ཐོབ་པ་བུལ་བ་ལ་དགོངས་པ་ཡིན་ལ། འདིར་ནི་ཕར་ཕྱིན་ཐེག་པ་ལས་སྔར་གྱི་ཐབས་གསུམ་པོའི་སྒོ་ནས་ལམ་ཆེས་མྱུར་བའི་ཕྱིར་རོ། ། ཡང་སྤྱོད་པའི་རྒྱུད་དུའང་ཚེ་འདི་ཉིད་ལ་འཚང་རྒྱ་བར་གསུངས་ལ། འདིར་ཡང་དེ་ལྟར་དུ་གསུངས་པས་བྱ་སྤྱོད་གཉིས་ལམ་ལ་ཁྱད་མེད་པར་འགྱུར་རོ། ། ཞེ་ན། སྤྱིར་འདི་གཉིས་ཀས་ལམ་གྱི་འབྲས་བུ་ཚེ་འདིར་འབྱིན་ཡང་སྤྱོད་རྒྱུད་ཀྱིས་ནི་ཚེ་འདིར་མྱུར་བར་འབྲས་བུ་འགྲུབ་ལ། བྱ་རྒྱུད་ཀྱིས་ནི་ཚེ་འདིར་ཅུང་ཟད་བུལ་བའི་ཚུལ་གྱི་འབྲས་བུ་མངོན་དུ་བྱེད་དོ། ། དེའི་རྒྱུ་མཚན་ཡང༌།
རྒྱུད་འདི་གཉིས་ལམ་ཕལ་ཆེར་འདྲ་མོད་འོན་ཀྱང༌། སྤྱོད་རྒྱུད་དུ་བདག་ཉིད་སངས་རྒྱས་ཀྱི་སྐུ་ཞལ་ཕྱག་གི་རྣམ་པ་ཅན་དུ་བསྒོམས་ནས། དེའི་མདུན་དུ་ཡེ་ཤེས་པ་སྤྱན་དྲངས་པའམ། སྙིང་གར་བསྒོམ་པ་ལ་སོགས་པ་རང་ཉིད་ལྷར་བསྐྱེད་པའི་སྒོ་ནས་དངོས་གྲུབ་ལེན་པར་བཤད་ལ། བྱ་རྒྱུད་དུ་ནི་མདུན་དུ་ལྷ་སྤྱན་དྲངས་ཤིང་བསྐྱེད་པ་ལ་དངོས་གྲུབ་ལེན་པ་ཙམ་ལས་མ་གསུངས་པའི་ཕྱིར། འབྲས་བུ་འགྲུབ་པ་ལ་མྱུར་བུལ་ཅུང་ཟད་ཡོད་པར་གྲུབ་པ་ཡིན་ནོ། ། ཕར་ཕྱིན་ཐེག་པ་དང་ནི་ཁྱད་པར་ཆེས་ཤིན་ཏུ་ཆེ་སྟེ། དེར་མདུན་དུ་ལྷ་སྤྱན་དྲངས་པ་ལ་དངོས་གྲུབ་ལེན་པ་ཙམ་ཡང་གཏན་མ་གསུངས་ལ། འདིར་ནི་མདུན་དུ་བསྐྱེད་པའི་སངས་རྒྱས་ལ། བཟླས་པ་ལ་སོགས་པ་ཆོ་གའི་ཡན་ལག་མང་པོའི་སྒོ་ནས་དངོས་གྲུབ་ལེན་པར་གསུངས་པས་ཁྱད་ཡོད་དེ།
དགྲ་ནག་གི་འགྲེལ་པར། བྱ་བ་དང་སྤྱོད་པའི་ལུགས་ལ་ཡང་བསྒྲུབ་བྱ་དང༌། སྒྲུབ་པའི་ཐབས་དུས་རིང་པོར་རྗེས་སུ་མི་འཇུག་སྟེ། དེ་དག་ནི་བརྟགས་པ་ལས་བྱུང་བ་ཉིད་ཡིན་ཏེ། དེར་ནི་འདི་ལྟར་རས་བྲིས་ལ་སོགས་པར་གཏོགས་པའི་ལྷའི་སྟོབས་ཀྱིས་དངོས་གྲུབ་རྫོགས་པར་བྱེད་པའི་ཕྱིར་རོ། ། རྣལ་འབྱོར་གྱི་རྒྱུད་དུ་ནི། ཁྱད་པར་འདི་ཡོད་དེ། རང་གི་ལྷའི་རྣལ་འབྱོར་གྱིས་རས་བྲིས་ལ་སོགས་པར་གཏོགས་པའི་ལྷ་ལ་དམིགས་ནས། མཐུན་པའི་དངོས་གྲུབ་སྒྲུབ་པར་བྱེད་དོ། ། ཞེས་སོ། །
མདོར་ན་ཚེ་གཅིག་ལ་འགྲུབ་པའི་ལམ་ཁྱད་པར་ཅན་འདིས་ནི་ཕ་རོལ་ཏུ་ཕྱིན་པའི་ཐེག་པ་ལས་ཁྱད་པར་དུ་འཕགས་ཆོས་ཡིན་ནོ། ། ཞེས་ཤེས་པར་བྱའོ། ། གཉིས་པ་ལ་གསུམ། བྱ་བའི་རྒྱུད་ཀྱི་རྒྱུད་སྡེ་སྒོ་དྲུག་ཏུ་དབྱེ་བ། དེ་རིགས་གསུམ་དུ་བསྡུ་བ། དེ་ཐབས་ཤེས་གཉིས་སུ་བསྡུ་བའོ། ། དང་པོ་ལ་བཞི། རིགས་དྲུག་གི་དབྱེ་བ་དངོས། དེ་དག་གི་ཁྱད་པར། ཁྱད་པར་དེ་ལྡན་གྱི་རྒྱུད་རྣམས་ངོས་གཟུང་བ།
ཞར་ལ་གསང་སྔགས་གཞན་བསྟན་པའོ། ། དང་པོ་ནི། ཆོ་ག་ཞིབ་མོ་ལས། པདྨ་རྒྱ་ཆེན་པོའི་དཀྱིལ་འཁོར་མཐའ་དག་དང༌། རྡོ་རྗེའི་རིགས་དང་དེ་བཞིན་གཤེགས་པའི་རིགས་དང༌། ནོར་བུའི་རིགས་དང༌། གླང་པོ་ཆེའི་རིགས་དང༌། ཞེས་པ་ལྟར། ཆོས་ཐམས་ཅད་ཀྱི་དེ་བཞིན་ཉིད་རྟོགས་པའམ། དེ་བཞིན་ཉིད་དུ་གཤེགས་པས་དེ་བཞིན་གཤེགས་པ་དེས་བྱིན་གྱིས་བརླབས་པའི་གསང་སྔགས་ཀྱི་ལྷ་གཙུག་ཏོར་ལ་སོགས་པ་ནི་དེ་བཞིན་གཤེགས་པའི་རིགས།
ཉོན་མོངས་པས་མ་གོས་པས་ཐུགས་རྗེའི་སྤྱན་གྱིས་སེམས་ཅན་ལ་གཟིགས་པས་སྤྱན་རས་གཟིགས་དབང་ཕྱུག དེས་བྱིན་གྱིས་བརླབས་པའི་རིག་སྔགས་ཀྱི་ལྷ་སྒྲོལ་མ་ལ་སོགས་པ་ནི་པདྨའི་རིགས། བྱང་སེམས་ཀུན་བཟང་ལ་ཕར་ཕྱིན་དྲུག་གི་བསྐྱེད་པའི་ཡེ་ཤེས་རྡོ་རྗེར་བྱིན་གྱིས་བརླབས་ནས། དབང་བསྐུར་བས་ན་ཕྱག་ན་རྡོ་རྗེ། དེས་བྱིན་གྱིས་བརླབས་པའི་གསང་སྔགས་ཀྱི་ལྷ་ཁྲོ་བོ་ལ་སོགས་པ་ནི་རྡོ་རྗེའི་རིགས། ནོར་བུ་བཟང་པོ་ལ་སོགས་པ་ནོར་གྱི་རྒྱུན་ཟད་མི་ཤེས་པར་བྱིན་གྱིས་བརླབས་ནས། དབུལ་བ་སེལ་བའི་ལྷ་ནི་ནོར་བུའི་རིགས་དང༌། བུ་ཚ་འཕེན་པ་དང་ལོངས་སྤྱོད་འཕེལ་བ་ལ་སོགས་པ་རྒྱས་པའི་ལས་འགྲུབ་པར་བྱེད་པ། བུ་ལྔ་བརྒྱ་དང་འགྲོགས་ཤིང་ཆོ་ལང་ལྔས་རྩེ་བ་ལྔས་རྩེན་ལ་སོགས་པ་རྒྱས་པའི་རིགས་ཏེ། འདི་ལ་གླང་པོ་ཆེའི་རིགས་དང༌།
བ་གླང་གི་རིགས་ཞེས་ཀྱང་ཟེར་རོ། ། ལྔ་པོ་དེ་རྣམས་ལ་མ་གཏོགས་པའི་ལྷ་དང་ལྷ་མ་ཡིན་ལ་སོགས་པས་རང་རང་གི་ཆོ་ག་དང་བཅས་ཏེ་སྟོན་པ་ལ་ཕུལ་ཞིང༌། སྟོན་པས་བཀར་བྱིན་གྱིས་བརླབས་པ་ནི་འཇིག་རྟེན་པའི་རིགས་སུ་ཤེས་པར་བྱའོ། ། གཉིས་པ་ནི། དཔུང་བཟང་ལས། ལྷ་དང་ལྷ་མིན་མི་ལ་ཕན་གདགས་ཕྱིར། ། གསང་སྔགས་རིག་སྔགས་རྣམ་པ་སྣ་ཚོགས་དག ། བྱེ་བ་ཕྲག་ གསུམ་དང་ནི་འབུམ་ཕྲག་ལྔ། ། རིག་འཛིན་སྡེ་སྣོད་བཤད་པར་རྒྱལ་བས་གསུང༌། ། ངས་ནི་གསང་བ་པ་རྣམས་གཞོམ་པ་དང༌། །
དབུལ་བའི་སྡུག་བསྔལ་བསལ་བར་བྱ་བའི་ཕྱིར། ། དཀྱིལ་འཁོར་བཅས་ཤིང་ཕྱག་རྒྱར་ལྡན་པ་ཡི། ། གསང་སྔགས་བྱེ་བ་ཕྲག་བདུན་རབ་ཏུ་བཤད། ། ཕོ་ཉ་བཅུ་དང་རིག་པའི་རྒྱལ་པོ་བདུན། ། དེ་བཞིན་ཕྱག་བརྙན་དྲུག་ཅུ་རྩ་བཞི་དང༌། ། ང་ཡི་སྙིང་པོ་དམ་པ་བརྒྱད་རྣམས་དང༌། ། ཁྲོ་བོ་དག་པ་བདུད་རྩི་ཐབ་སྦྱོར་དང༌། ། རིག་པ་མཆོག་ལ་སོགས་པ་མཐུ་བོ་ཆེ། ། རིག་པའི་རྒྱལ་པོ་གསང་སྔགས་རྗེས་འབྲང་བཅས། ། དེ་སྙེད་རྡོ་རྗེའི་རིགས་ནི་གང་ཡིན་པ། །
དེར་ནི་འདི་དག་ང་ཡིས་རྒྱ་ཆེར་བཤད། ། སྤྱན་རས་གཟིགས་ཀྱི་གསང་སྔགས་བྱེ་བ་ཕྲག ། གསུམ་དང་དེ་བཞིན་འབུམ་ཕྲག་ལྔ་རྣམས་བཤད། ། དེ་ཡི་རིག་སྔགས་བདག་པོ་རྟ་མགྲིན་དང༌། ། དེ་ཡི་མིང་ཅན་དཀྱིལ་འཁོར་དམ་པ་གསུམ། ། བཅུ་གཉིས་ཕྱག་དང་བཅུ་དྲུག་པ་དང་ནི། ། ཐོར་ཚུགས་ཅོད་པཎ་འདོད་པ་འབྱོར་བྱེད་དང༌། ། ཞལ་བཞི་དོན་ཡོད་ཞགས་པ་བདུན་བསྟན་དང༌། ། ས་སྟེང་གསང་སྔགས་ཉི་མ་བདུན་ལྟར་འབར། ། དེ་རྣམས་རྟ་མགྲིན་དཀྱིལ་འཁོར་གསང་སྔགས་ཏེ། །
མི་ལ་མཆོག་སྦྱིན་འཇིག་རྟེན་གསུམ་གྱིས་བཏུད། ། སྒྲོལ་མ་དཀར་མོ་གོས་དཀར་ཅན་མ་དང༌། ། རྣམ་གཟིགས་རལ་པ་གཅིག་མ་དཀར་ཤམ་དང༌། ། གྲགས་ལྡན་ཁྲོ་གཉེར་ཅན་དང་འདི་དག་རྣམས། ། པདྨའི་རིགས་ཀྱི་རིག་སྔགས་རྒྱལ་མོ་མཆོག ། དེ་དག་དཀྱིལ་འཁོར་སྣ་ཚོགས་གཟུགས་ཅན་དང༌། ། ཕྱག་རྒྱ་རྣམ་པ་སྣ་ཚོགས་རྣམས་དང་ལྡན། ། རྒྱས་པའི་གསང་སྔགས་རྒྱུད་དུ་འོག་པག་ཅན། ། རིག་པའི་དབང་ཕྱུག་གསང་སྔགས་བདག་པོར་བསྒོམ། ། དེ་ཡི་གསང་སྔགས་མི་ལ་གྲུབ་མཆོག་སྟེར། །
དེ་ལ་ལྔས་རྩེན་ཡང་ནི་མངོན་པར་དགའ། ། གནོད་སྦྱིན་དབང་ཕྱུག་དེ་དང་རྟག་མཐུན་པས། ། དེ་ཡི་བཀའ་ཡི་གསང་སྔགས་མཆོག་རྣམས་བཤད། ། ལྔས་རྩེན་གྱིས་ནི་སྟོང་ཕྲག་ཉི་ཤུ་སྟེ། ། དེ་ཡི་ཆུང་མས་དེ་ཡི་ཕྱེད་བཤད་དོ། ། ནོར་གྱི་བདག་པོས་སྟོང་ཕྲག་སུམ་ཅུ་སྟེ། ། གང་པོའི་ཕ་ཡིས་ཀྱང་ནི་འབུམ་བཤད་དོ། ། ལྷ་དང་ལྷ་མིན་ལ་སོགས་རྒྱལ་བ་ལ། ། དད་པ་རྣམས་ཀྱིས་གསང་སྔགས་མཐའ་ཡས་བཤད། ། ཅེས་གསུངས་སོ། །
འདི་བཤད་པ་ལ་ལྔ། གསུང་བ་པོའི་ཁྱད་པར། དགོས་ཆེད་ཀྱི་ཁྱད་པར། གཞུང་ཚད་ཀྱི་ཁྱད་པར། ལྷའི་ཁྱད་པར། སྔགས་ཀྱི་ཁྱད་པར་རོ། ། དང་པོ་ནི། དེ་བཞིན་གཤེགས་པའི་རིགས་ཀྱི་རྒྱུད་རྣམས་ནི། ཤཱཀྱ་ཐུབ་པ་ལ་སོགས་པ་དེ་བཞིན་གཤེགས་པས་གསུངས། པདྨའི་རིགས་རྣམས་ནི་སྤྱན་རས་གཟིགས་ཀྱིས།
རྡོ་རྗེའི་རིགས་རྣམས་ནི་ཕྱག་ན་རྡོ་རྗེས། ནོར་གྱི་རིགས་རྣམས་ནི་ནོར་གྱི་བདག་པོ་སྟེ། ནོར་བུ་བཟང་པོ་དང༌། གང་པོའི་ཕ་ཞེས་བྱ་བ། ལྷའི་དྲང་སྲོང་རྣམ་ཐོས་རྣམས་ཀྱིས་གསུངས། རྒྱས་པའི་རིགས་རྣམས་ནི་ལྔས་རྩེན་དང་དེའི་ཆུང་མ་འཕྲོག་མ་གཉིས་ཀྱིས། འཇིག་རྟེན་པའི་རིགས་རྣམས་ནི། སངས་རྒྱས་ལ་དད་པའི་ལྷ་དང་ལྷ་མ་ཡིན་ལ་སོགས་པ་རང་རང་སོ་སོ་རྣམས་ཀྱིས་བཤད་ཅིང༌། སྟོན་པས་གནང་ཞིང་རྗེས་སུ་ཡི་རང་བར་མཛད་པའོ། ། གཉིས་པ་ནི།
གཙོ་ཆེ་བ་ཉེ་བར་བཟུང་ནས་དེ་བཞིན་གཤེགས་པའི་རིགས་རྣམས་ལྷ་དང་ལྷ་མ་ཡིན་དང་མི་ལ་མཆོག་གི་དངོས་གྲུབ་ཀྱིས་ཕན་གདགས་པའི་ཆེད་དང༌། པདྨའི་རིགས་ནི་མི་ལ་མཆོག་དམ་པ་བརྒྱད་ལ་སོགས་པ་སྦྱིན་པ་དང༌། ས་འོག་ས་སྟེངས་ས་བླའི་འཇིག་རྟེན་གསུམ་གྱིས་འདུད་ཅིང༌། དེ་དག་དབང་དུ་བྱེད་པའི་ཆེད་དང༌། རྡོ་རྗེའི་རིགས་ནི་གསང་བ་པ་གནོད་སྦྱིན་རྣམས་འདུལ་བ་དང༌། ལྷ་མ་ཡིན་དཔལ་གྱི་སྒོ་འབྱེད་པ་དང༌། གཏེར་དབྱུང་བ་ལ་སོགས་པ་དབུལ་བའི་སྡུག་བསྔལ་བསལ་བའི་ཕྱིར་དང༌། ནོར་གྱི་རིགས་ནི་རྒྱུད་ལས་དངོས་སུ་མ་གསུངས་ཀྱང༌། དཔུང་བཟང་གི་བསྡུས་དོན་འགྲེལ་པའི་རྗེད་བྱང་ལས། དཔལ་ནོར་བུ་བཟང་པོ་ལ་སོགས་པ་ནོར་གྱི་རྒྱུན་ཟད་མི་ཤེས་པར་བྱིན་གྱིས་བརླབས་ནས།
སེམས་ཅན་གྱི་དབུལ་བའི་གནོད་པ་སེལ་ཞེས་བྱ་བའི་དོན་ཏོ། ། ཞེས་བཤད་པ་ལྟར་རོ། ། རྒྱས་པའི་རིགས་ནི་དཔུང་བཟང་དུ་གསལ་བར་མ་བཤད་ཀྱང༌། རིག་མཆོག་ལས། ཡུལ་དུ་རྒྱལ་བར་བྱ་བ་དང༌། ། རྒྱས་པ་ཡི་ནི་ལས་རྣམས་དང༌། ། རྩོད་པ་དང་ནི་འཐབ་པ་དང༌། ། བསྲུང་བའི་ལས་དག་བསྒྲུབ་པ་དང༌། ། བག་མ་དག་ནི་ལེན་པ་ལ། ། ཞེས་འདི་རྣམས་འོག་པག་ཅན་གྱི་བྱེད་ལས་སུ་བཤད་པས་དེ་རྣམས་ཀྱི་ཆེད་དུའོ། །
འཇིག་རྟེན་པའི་རིགས་ནི། འབྱུང་པོའི་གནོད་པ་ཞི་བ་ལ་སོགས་པ་རང་རང་སོ་སོའི་སྐབས་ཀྱི་དགོས་ཆེད་ཀྱི་དོན་དུ་ཤེས་པར་བྱའོ། ། གསུམ་པ་ནི། དེ་བཞིན་གཤེགས་པའི་རིགས་དང༌། པདྨའི་རིགས་གཉིས་ལ་བྱེ་བ་ཕྲག་གསུམ་གསུམ་དང་འབུམ་ཕྲག་ལྔ་ལྔ། རྡོ་རྗེའི་རིགས་ལ་བྱེ་བ་ཕྲག་བདུན། ནོར་གྱི་རིགས་ལ་འབུམ་དང་སུམ་ཁྲི། རྒྱས་པའི་རིགས་ལ་ཁྲི་ཕྲག་ཕྱེད་དང་གསུམ། འཇིག་རྟེན་པའི་རིགས་ལ་མཐའ་ཡས་ཤིང༌། དེ་རྣམས་ཤླཽ་ཀའི་གྲངས་ཡིན་པར་དཔུང་བཟང་གི་འགྲེལ་པར་བཤད་དོ། །
བཞི་པ་ནི། དེ་བཞིན་གཤེགས་པའི་རིགས་ལ་རྒྱུད་ལས། གསང་སྔགས་རིག་སྔགས་རྣམ་པ་སྣ་ཚོགས་དག ། ཅེས་པ་ཙམ་ལས་མ་གསུངས་ཀྱང༌། དེའི་ཚིག་དོན་བཤད་པའི་འགྲེལ་པར། གཙུག་ཏོར་རྣམས་དང༌། ཡུམ་རྣམས་དང༌། ཁྲོ་བོ་རྣམས་དང༌། དེ་བཞིན་ཁྲོ་མོ་དང༌། ཕྱག་བརྙན་ལ་སོགས་པ་དང༌།
གཞན་ཡང་དེ་བཞིན་གཤེགས་པའི་རིགས་སུ་བསྡུས་པའི་བྱང་ཆུབ་སེམས་དཔའ་རྣམས་དང༌། གནས་གཙང་མའི་ལྷ་རྣམས་སུ། རྣམ་གྲངས་དུ་མར་ཕྱེ་བ་དག་གོ ། ཞེས་གསུངས་པས། རིགས་ཀྱི་གཙོ་བོའམ། ཁྱབ་བདག་དེ་བཞིན་གཤེགས་པ་ནི། དངོས་སུ་མ་སྨོས་ཀྱང་དོན་གྱི་གོ་བས་རྣམ་པར་སྣང་མཛད་དང༌། རྣམ་པར་སྣང་མཛད་ཆེན་པོ་དང༌། ཤཱཀྱ་ཐུབ་པ་དང༌། རྣམ་གཟིགས་དང༌།
གཙུག་ཏོར་ཅན་ལ་སོགས་པ་རྣམས་ཏེ། འཇམ་དཔལ་རྩ་རྒྱུད་ལས། སངས་རྒྱས་འོད་ཀྱི་ཟླ་བ་དྲི་སྣང་བའི་དཔལ་ལ་སོགས་པ་གསུངས་པ་ལྟ་བུའོ། ། རིགས་ཀྱི་བདག་པོའམ། རིག་པའི་རྒྱལ་པོ་ནི། འཇམ་དཔལ་གཞོན་ནུར་གྱུར་པ་སྟེ། དེ་བཞིན་གཤེགས་པའི་རིགས་ཀྱི་འཁོར་ལོས་སྒྱུར་བ་ཡིན་ཞེས་བླ་མ་སྣུར་པ་རྣམས་གསུང་ངོ༌། ། གཞན་ཡང་དམ་ཚིག་གསུམ་བཀོད་ལས། རིག་པའི་རྒྱལ་པོ། བདུད་རྩི་རྡོ་རྗེ།
རྡོ་རྗེ་གསུམ་གྱི་སྟོབས། མི་བརྗེད་པ་རྡོ་རྗེ། དམ་ཚིག་མཆོག རྡོ་རྗེ་རིགས་མཛེས། དཔའ་བོ་མཆོག མི་གཡོ་བ་མཆོག བདུད་རྩི་རྩེ་མོ། ཀུན་དུ་འཇུག་པ། དེ་བཞིན་གཤེགས་པའི་སྟོབས། སྤྱོད་ཡུལ་བྱིན་གྱིས་བརླབས་པ།
རབ་མཆོག་རྡོ་རྗེ། ཕྱོགས་བཅུའི་འོད། སྤྱན་གསུམ་པ། ཀུན་ནས་བསྒྲགས་པ། རྡོ་རྗེ་འཆང༌། གསང་བ་མཆོག ཞལ་བཞི་པ། གཟི་བརྗིད་སྟོབས་རྣམས་གསུངས་པ་ལྟ་བུ་སྟེ། དེ་དང་ཕྱོགས་མཐུན་པའི་རིག་པའི་རྒྱལ་པོ་ཐམས་ཅད་དོ། ། རིགས་ཀྱི་ཡུམ་ནི་ཡུམ་གྱི་གཙོ་མོ་སངས་རྒྱས་སྤྱན་ཏེ།
མིང་གཞན་ནམ་མཁའི་སྤྱན་ཞེས་གྲགས་པ་ཉིད་ཡིན་ལ། གཞན་ཡང་དམ་ཚིག་གསུམ་བཀོད་ལས། རིག་པའི་རྒྱལ་མོ་ཆེན་མོའི་རྩེ་མོ། ཕུན་སུམ་ཚོགས་པ་མཐའ་ཡས་མ། ངག་གི་དབང་ཕྱུག་མ། དེ་བཞིན་གཤེགས་པའི་རྩེ་མོ། དོན་ཡོད་མ། གཏུམ་མོ། ། མཉམ་པ་མེད་མ། ཐོགས་པ་མེད་པར་དོན་ཡོད་པར་གྲུབ་མ།
སྟོབས་གསུམ་མ། འཇིགས་པ་མེད་པའི་དོན་ཡོད་པའི་འོད་ཟེར། མཉམ་པ་མེད་པའི་མཆོག་གི་སྟོབས་ཏེ་བཅུ་གསུངས་ཤིང༌། འཇམ་དཔལ་རྩ་རྒྱུད་ལས། རིག་པའི་རྒྱལ་མོ་རྣམས་ཡང་དག་པར་འདུས་པར་བཤད་པ་ནི་འདི་ལྟ་སྟེ།

མཛོད་སྤུ་དང༌། སྨིན་མ་དང༌། ཞེས་སོགས་ཉི་ཤུ་རྩ་བདུན་གསུངས་ལ། དེ་དང་ཕྱོགས་མཐུན་པའི་རིག་པའི་རྒྱལ་མོ་མཐའ་ཡས་པའོ། ། གཙུག་ཏོར་ནི་དམ་ཚིག་གསུམ་བཀོད་ལས། བཞི་ལས་མ་གསུངས་ཀྱང༌། རྣམ་སྣང་མངོན་བྱང་དང༌། འཇམ་དཔལ་རྩ་རྒྱུད་ཀྱི་དཀྱིལ་འཁོར་ལ་དགོད་པའི་སྐབས་ནས་གཙུག་ཏོར་འཁོར་ལོས་སྒྱུར་བ་དང༌། གཙུག་ཏོར་མངོན་པར་འཕགས་པ་དང༌། གཙུག་ཏོར་གདུགས་དཀར་དང༌། རྒྱལ་བའི་གཙུག་ཏོར་དང༌།
པདྨའི་གཙུག་ཏོར་དང༌། རྣམ་པར་རྒྱལ་བའི་གཙུག་ཏོར་དང༌། གཟི་བརྗིད་ཕུང་པོའི་གཙུག་ཏོར་དང༌། གཙུག་ཏོར་མཐོན་པོ་སྟེ་བརྒྱད་གསུངས་ལ། གླེང་གཞིར་འདབ་མ་རྒྱས་པ་ལ་སོགས་པ་ཉི་ཤུ་རྩ་ལྔ་དངོས་སུ་གསུངས་ཤིང༌། དེ་ལ་སོགས་པ་མཐའ་ཡས་པར་གསུངས་ཏེ། འདི་དག་ཀྱང་རིག་པའི་རྒྱལ་པོའི་ཁོངས་སུ་འདུས་པར་བཤད་དོ། ། རིགས་ཀྱི་ཁྲོ་བོའི་གཙོ་བོ་ནི། གཤིན་རྗེའི་གཤེད་དང༌། ཁྲོ་བོ་གཙུག་ཏོར་འཁོར་ལོས་སྒྱུར་བ་ཡིན་ལ།
དེ་དང་འབྲེལ་པའི་ཁྲོ་བོ་མཐའ་ཡས་པ་རྣམས་སོ། ། རིགས་ཀྱི་ཁྲོ་མོ་ནི། རོ་ལངས་མ་དང༌། གཞན་གྱིས་མི་ཐུབ་མ་ལ་སོགས་པའོ། ། རིགས་ཀྱི་ཕོ་ཉ་ནི། དམ་ཚིག་གསུམ་བཀོད་ལས། ཤིན་ཏུ་སྟོབས་ཆེན་མཆོག ཤིན་ཏུ་རྡོ་རྗེ་ལ་སོགས་པ་བཅུ་དང༌། ཕོ་ཉ་མོ། ཁྲོ་མོ་ཆེན་མོ།
རབ་གཏུམ་ཆེན་མོ། མཐའ་ཡས་རྡོ་རྗེ་མ་ལ་སོགས་པ་བཅུ་གཅིག་གསུངས་ལ། འཇམ་དཔལ་རྩ་རྒྱུད་ལས། སྐྲ་ཅན་མ་དང༌། ཉེ་བའི་སྐྲ་ཅན་མ་ལ་སོགས་པ་བཤད་པ་ལྟ་བུའོ། ། བཀའ་ཉན་དང༌། མངག་གཞུག་དང༌། ཕྱག་བརྙན་རྣམས་ནི་དོན་གཅིག་སྟེ། དེའི་གཙོ་བོ་ཁྲོ་བོ་མི་གཡོ་བ་ཡིན་ལ། གཞན་ཡང་དམ་ཚིག་གསུམ་བཀོད་ནས།
སྟོབས་ཆེན་ཤུགས། བཀའ་ཉན་མེ་དཔུང༌། ཁ་དོག་ཅན་གདུག་པ་མི་གཡོ་བ། དམ་ཚིག་ཅན། མི་ཕམ་པའི་སྟོབས། སྟོབས་མཉམ་པ་མེད་པས་མཐོང་བ། མ་ཏཾ་ཀ་མྱོས་འགྲོ། མཐའ་ཡས་རྡོ་རྗེ་མི་གཡོ་བ། མཐར་བྱེད། མཐའ་ཡས་ཏེ་བཅུ་གཉིས་གསུངས་པ་ལྟ་བུའོ། །
བཀའ་ཉན་མ་ནི། དེ་ཉིད་ལས། རྡོ་རྗེ་ཡན་ལག་མ། དར་དཔྱངས་མ། གྲུབ་པ་མོ། ཤུགས་ཤིན་ཏུ་མཐའ་ཡས་མ། དེད་དཔོན་མ། མྱོས་འགྲོ་མ། བསམ་གྱིས་མི་ཁྱབ་པའི་དཔའ་མོ། དཀར་མོ་ཚེས་ཅན་མ།
རལ་པ་གསུམ་མ་སྟེ་དགུ་གསུངས་པ་ལྟ་བུའོ། ། བྱང་ཆུབ་སེམས་དཔའ་ནི། དམ་ཚིག་གསུམ་བཀོད་དུ་ཉེར་དགུ་དང༌། འཇམ་དཔལ་རྩ་རྒྱུད་དུ་དཀྱིལ་འཁོར་ལ་བཅུ་དྲུག་དགོད་པར་གསུངས་པ་ལྟ་བུའོ། ། གནས་གཙང་ལ་སོགས་པ་ནི། དེ་བཞིན་གཤེགས་པའི་རིགས་ཀྱི་དཀྱིལ་འཁོར་དུ་དབང་བསྐུར་ཞིང༌། ཕྱིར་མི་ལྡོག་པའི་ས་ལ་གནས་པ། གནས་གཙང་མའི་ལྷ་ལ་སོགས་པ་ནས། ཀླུ་དང་ནམ་མཁའ་ལྡིང་ལ་སོགས་པའི་བར་གྱི་འགྲོ་བ། དེ་བཞིན་གཤེགས་པའི་རིགས་ཀྱི་དཀྱིལ་འཁོར་རྣམས་སུ་ལྷར་བཀོད་པ་རྣམས་ཏེ།
རྣམ་སྣང་མངོན་བྱང་ལས། གནས་གཙང་རྣམས་ནི་བྲི་བར་བྱ། ། དབང་ཕྱུག་ཀུན་ཏུ་མེ་ཏོག་དང༌། ། འོད་ཀྱི་ཕྲེང་བ་ཉིད་དང་ནི། ། ཡིད་མགྱོགས་དང་ནི་རྣམ་གྲགས་དང༌། ། དེ་དག་ཐམས་ཅད་ལེགས་པར་བྲི། ། ཞེས་གསུངས་པ་ལྟ་བུའོ། ། དེ་ལྟར་ན་ལྷ་དེ་དག་དཀྱིལ་འཁོར་དུ་ཅི་རིགས་པར་འདུས་པའམ། ལྷ་རེ་རེ་བརྗོད་བྱའི་གཙོ་བོར་བྱས་ནས་བསྟན་པའི་རྒྱུད་རྣམས་ནི་དེ་བཞིན་གཤེགས་པའི་རིགས་སོ། ། པདྨའི་རིགས་ལ་རིགས་ཀྱི་གཙོ་བོ་ནི་སྣང་བ་མཐའ་ཡས་ཡིན་པར་བླ་མ་རྣམས་གསུངས་ལ།
སྟོན་པ་པོའམ། རིགས་ཀྱི་བདག་པོ་ནི་སྤྱན་རས་གཟིགས་དབང་ཕྱུག་ཡིན་ནོ། ། རིག་སྔགས་བདག་པོ་སྟེ་རིག་པའི་རྒྱལ་པོ་རྟ་མགྲིན་ཡིན་ལ། དེའི་མིང་ཅན་དཀྱིལ་འཁོར་ཞེས་བྱ་བ་ནི། དཔལ་རྟ་མགྲིན་པདྨའི་རིགས་ཀྱི་རིག་པའི་རྒྱལ་པོ་ཡིན་པས། དཔལ་སྡོམ་འབྱུང་གི་རྒྱུད་ལ་སོགས་པ་ནས། རབ་ཏུ་གནས་པའི་དཀྱིལ་འཁོར་འབྱུང་ངོ་ཅོག་ལ་དེའི་མིང་ཅན་ཞེས་གདགས་ཏེ། འཕགས་པ་རྟ་མགྲིན་ཉིད་ཀྱི་ཁྱད་པར་གྱི་དཀྱིལ་འཁོར་འབའ་ཞིག་ལ་གདམས་པ་ནི་མ་ཡིན་ནོ། ། ཞེས་འགྲེལ་པར་བཤད་དོ། ། རིག་པའི་རྒྱལ་པོ་ཕྱག་བཅུ་གཉིས་པ་དང༌།
ཕྱག་བཅུ་དྲུག་པ་དང༌། ཐོར་ཚུགས་ཅོད་པཎ་དང༌། འདོད་པ་འབྱོར་བྱེད་དང༌། ཞལ་བཞི་པ་དང༌། དོན་ཡོད་ཞགས་པ་སྟེ་དྲུག་དང༌། སྔར་བསྟན་པའི་རྟ་མགྲིན་དང་བདུན་པོ་ནི། ས་སྟེང་དུ་སྒྲུབ་པ་པོའི་ལས་ཉོན་བསྲེག་ཅིང༌། མངོན་པར་མཐོ་བའི་དཔལ་འབར་བར་བྱེད་པས། གསང་སྔགས་ཉི་མ་བདུན་ལྟར་འབར་བའོ། ། འཇམ་དཔལ་རྩ་རྒྱུད་ལས།
རིག་པའི་རྒྱལ་པོ་པདྨའི་རིགས་ཀྱང་འདི་ལྟ་སྟེ། བཅོམ་ལྡན་འདས་ཕྱག་བཅུ་གཉིས་པ་དང༌། ཕྱག་དྲུག་པ་དང༌། ཕྱག་བཞི་པ་དང༌། ཧཱ་ལ་ཧཱ་ལ་དང༌། དོན་ཡོད་ཞགས་པ་དང༌། རྟ་མགྲིན་དཀར་པོ་དང༌། མགྲིན་པ་མཐའ་ཡས་པ་དང༌། མགྲིན་སྔོན་དང༌། མགྲིན་བཟང་དང༌།
མགུལ་བཟང་ལ་སོགས་པ་སུམ་ཅུ་རྩ་གསུམ་ཙམ་དང༌། གཞན་ཡང་མཐའ་ཡས་པར་བཤད་དོ། ། རིགས་ཀྱི་ཡུམ་ནི། གཙོ་མོ་སྒྲོལ་མ་དང༌། གོས་དཀར་མོ་གཉིས་ཡིན་ལ། སྒྲོལ་མ་ལ་རིགས་བདུན་ཡོད་དེ། ཆོ་ག་ཞིབ་མོར། སྒྲོལ་མ་བདུན་ནི་འདུ་བར་འགྱུར། ། ཞེས་སོ། ། གཞན་ཡང་དཀར་མོ་དང༌།
རྣམ་པར་གཟིགས་དང༌། རལ་གཅིག་མ་དང༌། དཀར་ཤམ་མ་དང༌། གྲགས་ལྡན་མ་དང༌། ཁྲོ་གཉེར་ཅན་ཏེ་བརྒྱད། པདྨའི་རིགས་ཀྱི་ལྷ་མོར་གསུངས་ཏེ། འདི་རྣམས་ནི་ཁྲོ་མོ་དང་ཕོ་ཉ་མོ་དང་བཅས་པའི་གཙོ་མོ་བསྡུས་པའོ། ། རིགས་ཀྱི་ཁྲོ་བོ་ནི། ཁྲོ་བོ་དོན་ཡོད་རྒྱལ་པོ་དང༌། ཁྲོ་བོ་རྟ་མགྲིན་དང༌།
མགྲིན་སྔོན་ལ་སོགས་པ་སྟེ། ཆོ་ག་ཞིབ་མོར། རྡོ་རྗེའི་སྐུ་དང་སྟོབས་པོ་ཆེ། ། རྟ་མགྲིན་དང་ནི་མགུལ་སྔོན་དང༌། ། དེ་བཞིན་རྟ་ནི་རྒོད་མའི་ཁ། ། ཞེས་སོགས་གསུངས་པ་རྣམས་སོ། ། རིགས་ཀྱི་ཁྲོ་མོ་ནི། ཁྲོ་གཉེར་ཅན་མ་དང༌། རི་ཁྲོད་ལོ་མ་ཅན་མ་སྟེ། འཇམ་དཔལ་རྩ་རྒྱུད་ལས།
རིག་པའི་རྒྱལ་མོ་དག་ལས། རི་ཁྲོད་མ་ལོ་མ་གྱོན་པ་དང༌། མྱ་ངམ་ལས་སྐྱེས་མ་དང༌། ཡིད་ལས་སྐྱེས་མ་ལ་སོགས་པའོ། ། ཞེས་གསུངས་པ་ལྟར་རོ། ། རིགས་ཀྱི་ཕོ་ཉ་ནི། ཁྲོ་བོ་སྤྱི་གཙུག་འབར་ལ་སོགས་པ་ཡིན་ལ། ཕོ་ཉ་མོ་ནི། ཆོ་ག་ཞིབ་མོར། དཔེ་མེད་ཕོ་ཉ་མོ་ཉ་ནི། །
འཇིགས་མེད་དཔལ་དང་དབྱངས་ཅན་དང༌། ། པདྨ་ཀོནྟི་ཨུཏྤལ། ། པདྨའི་སོ་ཅན་དེ་བཞིན་དུ། ། ཞེས་སོགས་བཤད་ལ། ཕོ་ཉའི་གཙོ་མོ་ནི། སྲིན་མོ་རལ་པ་གཅིག་མ་ཡིན་ལ། དེས་ན་དཔེ་མེད་མ་དང༌། འཇིགས་མེད་མ་དང༌། ལྷ་མོ་དཔལ་དང༌། དབྱངས་ཅན་མ་དང༌།
པདྨའི་རིགས་མཛེས་མ་དང༌། གསང་སྔགས་ཀྱི་རྗེས་སུ་འབྲང་མ་དང༌། བཞིན་བསྒྱུར་མ་དང༌། ཝ་སནྟི་དང༌། དུང་ཅན་མ་དང༌། གཏུམ་མོ་དང༌། མེ་ཏོག་སོ་ཅན་མ་དང༌། མཆེ་གཙིགས་མ་དང༌། གནས་མ་དང༌། ཞི་བ་མ་དང༌།
མཚན་མོའི་ལྷ་མོ་དང༌། སའི་ལྷ་མོ་དང༌། ལོ་ཏོག་གི་ལྷ་མོ་དང༌། འབྲས་བུའི་ལྷ་མོ་རྣམས་ཆོ་ག་ཞིབ་མོར་བཤད་དོ། ། རྡོ་རྗེའི་རིགས་ལ་སློབ་དཔོན་སངས་རྒྱས་གསང་བས། རིགས་གསུམ་ཕྱེ་ལས་རྡོ་རྗེ་སྟེ། ། མི་བསྐྱོད་ཕྱག་རྡོར་བདུད་རྩི་དང༌། ། མཱ་མ་ཀཱི་དང་ལུ་གུ་རྒྱུད། ། ཅེས་གཙོ་བོ་ལྔ་བསྡུས་ནས་གསུངས་པས། རིགས་ཀྱི་གཙོ་བོ་ནི།
མི་བསྐྱོད་པ་སྟེ། བཅོམ་ལྡན་འདས་མི་འཁྲུགས་པ་ལ་སོགས་པའོ། ། རིགས་ཀྱི་བདག་པོ་ནི། རིག་པ་མཆོག་དང༌། སོགས་ཀྱི་སྒྲས་བསྡུས་པ་ཕྱག་རྡོར་དབང་བསྐུར་བའི་རྒྱུད་ལས་བཤད་པའི། གླང་པོའི་རྣ་བ་དང༌། གནོད་མཛེས་དང༌། བསྡིགས་སུ་རུང་དང༌། འཕྲོག་བྱེད་དང༌། རྡོ་རྗེའི་ཞགས་པ་རྣམས་དང༌།
དེ་དག་གི་རྗེས་སུ་འབྲང་བའི་ལྷའི་བྱེ་བྲག་མང་པོ་རྣམས་སོ། ། སྙིང་པོ་དམ་པ་བརྒྱད་ནི། སྟོབས་པོ་ཆེའི་ཆོ་ག་ཞིབ་མོ་དང༌། རྣམ་པར་རྒྱལ་བའི་རྒྱུད་ལས་ཇི་སྐད་དུ་སྙིང་པོ་ཀཱི་ལི་ཀཱི་ལ་དང༌། འགྲོ་ལྡིང་དང༌། ལུས་དམར་དང༌། རྡོ་རྗེ་རྣམ་པར་འཇོམས་པ་དང༌། རྡོ་རྗེ་རྒྱ་ཆེན་དང༌། སྙིང་པོའི་མཆོག་དང༌། སོག་མེད་གཏུམ་པོ་དང༌།
དཔལ་ལྡན་ཞི་བར་གྲགས་པ་ཞེས་བྱ་བ་དེ་དག་སྟེ། ལྷ་དེ་རྣམས་ནི་ཕྱག་ན་རྡོ་རྗེའི་ཐུགས་ཀྱི་ཡོན་ཏན་གྱི་ཁྱད་པར་ལས་བརྒྱད་དུ་ཕྱེ་བར་རིགས་པར་བྱའོ། ། ཞེས་འགྲེལ་པར་བཤད་དོ། ། རིགས་ཀྱི་ཡུམ་ནི་གཙོ་མོ་མཱ་མ་ཀཱི་དང༌། རིག་མཆོག་ལས། དེ་ནས་རྡོ་རྗེའི་རིགས་ཀྱི་ཡུམ། ། རིག་སྔགས་རྡོ་རྗེ་ལྕགས་ཀྱུ་བཟླས། ། དེ་ནས་ཀྱང་ནི་རྩེ་མོ་ཅན། ། ཞེས་པ་ལྟར། རྡོ་རྗེ་ལྕགས་ཀྱུ་དང༌།
རྩེ་མོ་ཅན་རྣམས་ཡིན་ལ། དེའི་རིགས་སུ་གཏོགས་པ་རིག་སྔགས་ཀྱི་རྒྱལ་མོ་རྒྱལ་བ་ཅན་དང༌། ཕྱག་རྡོར་དབང་བསྐུར་ལས་བཤད་པའི། རྡོ་རྗེ་མེ་ལྟར་རབ་ཏུ་རྨོངས་བྱེད་མ་ལ་སོགས་པའོ། ། ཁྲོ་བོ་དྲག་པོ་ནི། རིག་མཆོག་ལས་ཚོགས་བརྒྱད་བཤད་དེ། བདུད་རྩི་ཐབ་སྦྱོར་དང༌། རྨུགས་བྱེད་དང༌། རྫོང་ལྡན་དང༌། མཚན་སྦྱིན་དང༌།
ལྕགས་ཅན་དང༌། སོ་ཅན་དང༌། གསེར་ཅན་དང༌། གཏུམ་བྱེད་དག་གོ ། ཞེས་འགྲེལ་པར་བཤད་པ་ལྟར་རོ། ། གཞན་ཡང་ཕྱག་ན་རྡོ་རྗེའི་སྲས་བཅུ་དང༌། རྡོ་རྗེ་མེ་ལྟར་རབ་ཏུ་རྨོངས་བྱེད་ལས། རྡོ་རྗེའི་དམག་དཔོན་རྣམས་དང༌། དམག་སྐྱོང་རྣམས་དང༌། ས་སྐྱོང་རྣམས་བཤད་པ་ལྟ་བུའོ། །
རིག་པའི་རྒྱལ་པོ་བདུན་ནི། ཕྱག་ན་རྡོ་རྗེ་དབང་བསྐུར་བའི་རྒྱུད་ལས། རབ་ཏུ་གྲུབ་པ་དང༌། དབུ་རྒྱན་རྩེ་གསུམ་དང༌། བ་ལ་ཀཱི་ལི་ཀཱི་ལ་དང༌། རིན་ཆེན་ཀཱི་ལི་ཀཱི་ལ་དང༌། གཟུགས་ལེགས་དང༌། རྡོ་རྗེའི་ཐིགས་པ་དང༌། རྡོ་རྗེ་རོལ་པའོ། ། ཞེས་སོགས། །
འགྲེལ་པར་བཤད་པ་རྣམས་སོ། ། རིགས་ཀྱི་ཁྲོ་མོ་ནི། རིག་པ་མཆོག་ལས། རིག་སྔགས་བློན་མོ་བདུན་དག་དང༌། ། རིག་སྔགས་ཡན་ལག་བདུན་དང་བཅས། ། འདོད་པའི་རྡོ་རྗེ་འཛིན་གྱིས་བཤད། ། དང་པོ་འདོད་པའི་རྡོ་རྗེ་མ། ། རིག་སྔགས་རྡོ་རྗེ་མེ་ཏོག་བཞིན། ། ལས་མཆོག་ལ་ནི་གཉིས་པ་ཡིན། ། རྫུ་འཕྲུལ་དང་ནི་སྟོབས་ལྡན་པ། །
རྡོ་རྗེ་སྒྲོག་ཅེས་བྱ་བ་དང༌། ། འོག་པག་སེར་མོ་གཏུམ་མོ་དང༌། ། དེ་བཞིན་རྡོ་རྗེ་ཚུགས་པར་དཀའ། ། རིག་སྔགས་ཆེན་མོ་བདུན་དེ་དག ། ཉི་མ་བདུན་དང་སྟོབས་མཉམ་ཞིང༌། ། ཞེས་བཤད་པ་ལྟར་ཏེ། གཙོ་མོ་ནི་རྡོ་རྗེ་ལུ་གུ་རྒྱུད་ཡིན་པར་སངས་རྒྱས་གསང་བས་བཤད་དོ། ། རིགས་ཀྱི་ཕོ་ཉ་ནི། ཁྲོ་བོ་འཆོལ་པ་སྟེ་དམེ་བརྩེགས་ཡིན་ལ། དེ་དང་ཕྱོགས་མཐུན་པའི་ཁྲོ་བོ་གཞན་རྣམས་ཀྱང་ངོ༌། །
རིགས་ཀྱི་ཕོ་ཉ་མོ་ནི་བཅུ་སྟེ། རིག་པ་མཆོག་ལས། དང་པོ་བློ་གྲོས་རྡོ་རྗེ་མ། ། གཉིས་པ་རྡོ་རྗེ་དྲིལ་བུ་མ། ། གསུམ་པ་རྡོ་རྗེ་ནག་མོ་དང༌། ། བཞི་པ་གཞན་གྱིས་མི་ཐུབ་མ། ། ལྔ་པ་རྡོ་རྗེ་རོལ་མ་དང༌། ། དྲུག་པ་ཡང་ནི་རྒོད་བག་ཅན། ། བདུན་པ་རྡོ་རྗེ་ཤུགས་ཡིན་ཏེ། ། བརྒྱད་པ་རྡོ་རྗེ་ཉི་མ་ཡིན། །
དགུ་པ་རྡོ་རྗེ་དབྱུག་པ་སྟེ། ། དེ་ནི་སྣ་ཚོགས་གཟུགས་ཞེས་གྲགས། ། བཅུ་པ་རྡོ་རྗེ་བདེན་པ་སྟེ། ། ཞེས་པ་ལྟར་རོ། ། ཕྱག་བརྙན་དྲུག་ཅུ་རྩ་བཞི་ནི། ཕོ་ཉ་མོ་བཅུ་པོ་དེ་རྣམས་ཀྱི་གཡོག་མོ་སྟེ། རིག་པ་མཆོག་ལས། དེ་ནས་ཕོ་ཉ་མོ་ཡི་ཚོགས། ། བཅུ་པོ་རྣམས་ཀྱི་གཡོགས་མོ་ནི། ། ཡིད་ལས་སྐྱེས་པ་དྲུག་ཅུ་བཞི། །
ཞེས་སོ། ། འདི་རྣམས་ཀྱི་སྔགས་རག་པ་མཆོག་ཏུ་བཤད་ཀྱང༌། མིང་གསལ་བར་མ་བྱུང་ལ། འགྲེལ་པར། རྡོ་རྗེའི་ལྟ་བ་ལ་སོགས་པ་འབྱུང་བ་རྣམས་ཏེ། དངོས་སུ་ཕོ་ཉ་མོ་བཅུའི་ཕྱག་བརྙན་ནོ། ། ཞེས་བཤད་དོ། ། ནོར་བུའི་རིགས་ལ་ནོར་བུ་བཟང་པོ་གནོད་སྦྱིན་བརྒྱད་དང་བཅས་པ་དང༌། ཛམྦྷ་ལ་གནོད་སྦྱིན་བརྒྱད་དང་བཅས་པ་དང༌། ་ ནོར་རྒྱུན་མ་གནོད་སྦྱིན་མོ་བརྒྱད་དང་བཅས་པ་དང༌།
རྣམ་ཐོས་སྲས་གནོད་སྦྱིན་བརྒྱད་དང༌། སྡེ་དཔོན་ཉི་ཤུ་རྩ་བརྒྱད་ཚོགས་དང་བཅས་པ་སྟེ། མདོར་ན། ནོར་ལྷ་གནོད་སྦྱིན་གྱི་ཚོགས་རྣམས་སོ། ། རྒྱས་པའི་རིགས་ལ་ལྔས་རྩེན་དང༌། འཕྲོག་མ་བུ་ལྔ་བརྒྱ་དང་བཅས་པ་དང༌། སྲིན་མོ་ཆེན་མོ་བཞི་ལ་སོགས་པ་རྣམས་ཏེ། ལྔས་རྩེན་གྱི་བཙུན་མོ་འཕྲོག་མ་ནི། མེ་ཁལ་ཞེས་པ། བོད་སྐད་དུ་བསྒྱུར་བས་འོག་པག་ཅན།
རིག་པའི་དབང་ཕྱུག་གི་གསང་སྔགས་ཐམས་ཅད་ལ་དབང་བསྒྱུར་བའི་བདག་མོར་བསྐོ་བ་ལ་ལྔས་རྩེན་ཡང་དགའ་ཞིང༌། དེའི་རིགས་སུ་གཏོགས་པའི་གནོད་སྦྱིན་གྱི་སྡེ་དཔོན་རྣམས་ཀྱང་བློ་མཐུན་པས། འོག་པག་ཅན་འདི་ནི་རྒྱས་པའི་རིགས་ཀྱི་གསང་སྔགས་ཀྱི་བདག་མོར་འགྲེལ་པར་བཤད་དོ། ། འཇིག་རྟེན་པའི་རིགས་ནི་ལྷ་དང་ལྷ་མ་ཡིན་ལ་སོགས་པ་རྣམས་སོ། ། འདིར་མཁས་པ་དག ནོར་བུའི་རིགས། རིགས་བཞི་པ་དང༌། རྒྱས་པའི་རིགས། རིགས་ལྔ་པར་བཞེད་པ་ནི་མི་འཐད་དེ། འགྲེལ་པར་རྒྱས་པའི་གསང་སྔགས་རྒྱུད་དུ་ཞེས་པ་ནི་རིགས་བཞི་པར་བསྟན་པའོ། །
ཞེས་དང༌། ནོར་གྱི་བདག་པོ་ཞེས་བྱ་བ་ནི་རིགས་ལྔ་པ་ནོར་བུའི་རིགས་བསྟན་པ་སྟེ། ཞེས་རྒྱས་པའི་རིགས་བཞི་པ་དང༌། ནོར་བུའི་རིགས་ལྔ་པར་གསུངས་པ་དང་འགལ་བའི་ཕྱིར་རོ། ། ལྔ་པ་ནི། དཔུང་བཟང་ལས། སྲིད་གསུམ་ནང་ན་རྒྱལ་བ་དཀོན་མཆོག་སྟེ། ། དེ་ཡི་འོག་ཏུ་དེ་ལས་བྱུང་བའི་ཆོས། ། དེ་ཡི་དགེ་འདུན་སྐྱེས་ཆེན་བརྒྱད་པོ་སྟེ། ། སྲིད་པ་གསུམ་ན་དཀོན་མཆོག་གསུམ་པོ་གཙོ། །
སྲིད་གསུམ་བསོད་ནམས་རྣམ་འཕེལ་རྒྱུ་ཡིན་པས། ། དངོས་གྲུབ་འདོད་པས་གསང་སྔགས་མགོ་ལ་འདོན། ། བསོད་ནམས་ཚེ་དང་ལོག་འདྲེན་རྨོངས་བྱའི་ཕྱིར། ། ཕྱག་ན་རྡོ་རྗེ་གཏུམ་མཆོག་ཕྱག་འཚལ་ཞེས། ། གསང་སྔགས་རྣམས་ཀྱི་མགོ་ལ་སྦྱར་བར་བྱ། ། གནོད་སྦྱིན་མགོན་པོ་ངས་ནི་བཤད་པ་ཡིན། ། ནོར་གྱི་རིགས་དང་པདྨའི་རིགས་ལ་ཡང༌། ། རང་གི་གསང་སྔགས་བདག་པོར་ལྡན་པར་བྱ། ། ཞེས་གསུངས་པས། དེ་བཞིན་གཤེགས་པའི་རིགས་རྣམས་ལ།
གསང་སྔགས་ཀྱི་མགོར། ན་མོ་རཏྣ་ཏྲ་ཡཱ་ཡ། ཞེས་སོ། ། ན་མོ་བུདྡྷ་ཡ། ན་མོ་དྷརྨཱ་ཡ། ན་མཿསཾ་གྷཱ་ཡ། ཞེས་སོགས་དཀོན་མཆོག་གསུམ་ལ་ཕྱག་འཚལ་བའི་ཚིག་ཕལ་ཆེ་བ་ལ་ཡོད་ཅིང༌། མེད་པ་རྣམས་ལ་ཡང་སྦྱར་དགོས་པར་བཤད་དེ། འདི་ནི་རིགས་ལྔ་པོ་ཐམས་ཅད་ཀྱིའང་ཐོག་མར་འོང་ངོ༌། ། པདྨའི་རིགས་ལ་ལྷག་པོར།
ན་མཿཨཱརྻ་ཨ་ཝ་ལོ་ཀི་ཏེ་ཤྭ་རཱ་ཡ། བོ་དྷི་སཏྭ་ཡ། མ་ཧཱ་ས་ཏྭཱ་ཡ། མ་ཧཱ་ཀཱ་རུ་ཎི། ཀཱ་ཡ། ཞེས་སོགས་སྤྱན་རས་གཟིགས་དབང་ཕྱུག་ལ་ཕྱག་འཚལ་བའི་ཚིག་གིས་ཐོག་དྲངས་པའོ། ། རྡོ་རྗེའི་རིགས་ལ། ན་མ་ཤྩཎྜ་བཛྲ་པཱ་ཎ་ཡེ། ཞེས་སོགས་ཕྱག་རྡོར་ལ་ཕྱག་འཚལ་བའི་ཚིག་གིས་ཐོག་དྲངས་པའོ། ། རྒྱས་པའི་རིགས་ལ།
ན་མཿཔཉྩི་ཀཱ་ཡ། ཞེས་པ་ལྔས་རྩེན་དང༌། ན་མོ་མེ་ཁ་ལཱ་ཡ་ཞེས་པས་འོག་པག་ཅན་ལ་ཕྱག་འཚལ་བའི་ཚིག་གིས་ཐོག་དྲངས་པའོ། ། ནོར་གྱི་རིགས་ལ། ན་མོ་མ་ཎི་བྷ་དྲཱ་ཡ། མ་ཧཱ་ཡཀྵ་སེ་ན་པ་ཏ་ཡེ། ཞེས་སོགས་ནོར་བུ་བཟང་པོ་དང༌། ན་མཿཀུ་བེ་རཱ་ཡ། ཞེས་སོགས་རྣམ་ཐོས་ལ་ཕྱག་འཚལ་བའི་ཚིག་གིས་ཐོག་དྲངས་སོ། ། འཇིག་རྟེན་པའི་རིགས་ལ་ནི།
རང་རང་གི་བདག་པོ་ལ་ཕྱག་འཚལ་བ་སྟེ། མཐའ་གཅིག་ཏུ་མ་ངེས་སོ། ། གསུམ་པ་ལ་གཉིས། སོ་སོའི་རྒྱུད་ངོས་གཟུང་བ་དང༌། སྤྱིའི་རྒྱུད་ངོས་གཟུང་བའོ། ། དང་པོ་ལ་དྲུག དེ་བཞིན་གཤེགས་པའི་རིགས་ཀྱི་རྒྱུད་དང༌། པདྨའི་དང༌། རྡོ་རྗེའི་དང༌། ལྔས་རྩེན་དང༌།
ནོར་བུ་དང༌། འཇིག་རྟེན་པའི་རིགས་ཀྱི་རྒྱུད་དོ། ། དང་པོ་ལ་བརྒྱད། རིགས་ཀྱི་གཙོ་བོའི་རྒྱུད་དང༌། རིགས་ཀྱི་བདག་པོའི་དང༌། རིགས་ཀྱི་ཡུམ་གྱི་དང༌། རིགས་ཀྱི་གཙུག་ཏོར་དང༌། རིགས་ཀྱི་ཁྲོ་བོ་ཁྲོ་མོ། རིགས་ཀྱི་ཕོ་ཉ་ཕོ་མོ། དེ་བཞིན་གཤེགས་པའི་རིགས་སུ་བསྡུས་པའི་བྱང་སེམས་ཀྱི།
གནས་གཙང་མའི་ལྷ་ལ་སོགས་པའི་རྒྱུད་དོ། ། དང་པོ་ནི། དམ་ཚིག་གསུམ་བཀོད་པའི་རྒྱལ་པོའི་རྒྱུད། འདི་ཁ་ཅིག་སྤྱོད་རྒྱུད་དུ་འཆད་མོད། བདག་བསྐྱེད་མ་བསྟན་པའི་ཕྱིར་བྱ་རྒྱུད་ཡིན་ཞིང༌། སློབ་དཔོན་ཨ་བྷ་ཡཱ་ལ་སོགས་པས་ཀྱང་བྱ་རྒྱུད་དུ་བཤད་དོ། ། ནོར་བུ་རྒྱས་པའི་གཞལ་མེད་ཁང་ཤིན་དུ་རབ་ཏུ་མི་གནས་པའི་རྟོག་པའི་རྒྱལ་པོ། དེ་བཞིན་གཤེགས་པ་ཐམས་ཅད་ཀྱི་བྱིན་གྱི་རླབས་ཀྱི་སྙིང་པོ་གསང་བ་རིང་བསྲེལ་གྱི་ཟ་མ་ཏོག བྱང་ཆུབ་སྙིང་པོའི་རྒྱན་འབུམ་གྱི་གཟུངས་འདི་རྒྱུད་ཀྱི་དུམ་བུར་སྣང་སྟེ། དཔུང་བཟང་གི་འགྲེལ་པར་དྲངས་པའི་ལུང་རྣམས་འདི་ན་མི་སྣང་བའི་ཕྱིར་རོ། །
འོད་ཟེར་དྲི་མ་མེད་པ་རྣམ་པར་དག་པའི་འོད་ཅེས་བྱ་བའི་གཟུངས། རྟེན་ཅིང་འབྲེལ་པར་འབྱུང་བའི་སྙིང་པོའི་གཟུངས་ཆོ་ག་དང་བཅས་པ། རྟེན་ཅིང་འབྲེལ་པར་འབྱུང་བའི་མདོ། རྟེན་ཅིང་འབྲེལ་པར་འབྱུང་བའི་སྙིང་པོ། འདི་གཟུངས་གཞན་ཞིག་ནས་བཏུས་པར་སྣང་ངོ༌། ། སྒོ་མཐའ་ཡས་པ་སྒྲུབ་པའི་གཟུངས། འདི་ཕྱག་ན་རྡོ་རྗེ་དབང་བསྐུར་བའི་རྒྱུད་དང༌། ལྷ་མོ་བརྒྱད་ཀྱི་གཟུངས་ལས་ཡུམ་དུ་བཤད་པས་དེ་ལྟར་བྱས་ཀྱང་རུང་མོད། འདིའི་འགྲེལ་པར་ཡང༌། ཐུབ་པས་གཙོ་བྱས་པའི་དཀྱིལ་འཁོར་གྱི་ཚུལ་གཉིས་དབང་བསྐུར་དང་བཅས་པ་གསུངས་པས་དེ་བཞིན་གཤེགས་པའི་ཁོངས་སུ་མཁས་པ་དག་བཞེད་དོ། །
སངས་རྒྱས་ཀྱི་མཚན་བརྒྱ་རྩ་བརྒྱད་པ་གཟུངས་སྔགས་དང་བཅས་པ། འདི་གཞན་གྱིས་མི་ཐུབ་པའི་གཟུངས་ཀྱི་ཡན་ལག་གཅིག་ཟུར་དུ་ཕྱུང་བར་སྣང་ངོ༌། ། སངས་རྒྱས་བཅུ་གཉིས་པའི་གཟུངས། སངས་རྒྱས་ཀྱི་སྙིང་པོའི་གཟུངས། སངས་རྒྱས་ཀྱི་སྙིང་པོ། མེ་ཏོག་བརྩེགས་པའི་གཟུངས། འདི་དེ་བཞིན་གཤེགས་པའི་སྒྲུབ་ཐབས་ཡིན་པས། དེའི་རིགས་སུ་བྱས་སོ། ། སའི་དབང་པོའི་གཟུངས། འདི་དང་འཕགས་པ་རིག་སྔགས་ཀྱི་རྒྱལ་མོ་ཀུན་ནས་འོད་ཅེས་བྱ་བའི་སྙིང་པོ་གཉིས་འགྱུར་ཁྱད་མ་གཏོགས་པ་གཅིག་པར་སྣང་ངོ༌། །
ཙནྡན་གྱི་ཡན་ལག་ཅེས་བྱ་བའི་གཟུངས། གདོན་མི་ཟ་བའི་གཟུངས། ཤཱཀྱ་ཐུབ་པའི་སྙིང་པོ། རྣམ་པར་སྣང་མཛད་ཀྱི་སྙིང་པོ། འདི་གཉིས་གཞན་རེ་ནས་ཕྱུང་བར་སྣང་ངོ༌། ། སངས་རྒྱས་བདུན་པའི་གཟུངས། སངས་རྒྱས་ཐམས་ཅད་ཀྱི་ཡན་ལག་དང་ལྡན་པའི་གཟུངས། ཟླ་འོད་ཀྱི་མཚན་རྗེས་སུ་དྲན་པ་དང༌། དེ་བཞིན་གཤེགས་པ་སྤྱིའི་སྙིང་པོ་རྗེས་སུ་དྲན་པ་དང༌། རིན་ཆེན་གཙུག་ཏོར་ཅན་གྱི་མཚན་རྗེས་སུ་དྲན་པ་དང་གསུམ་ནི་གཞན་རེ་ནས་ཕྱུང་བར་སྣང་ངོ༌། །
དྲི་མ་མེད་པའི་གཟུངས། གཟུངས་ཆེན་པོ། སྒྲོན་མ་མཆོག་གི་གཟུངས། ཆོས་ཐམས་ཅད་ཀྱི་ཡོན་ཏན་བཀོད་པའི་རྒྱལ་པོ་ཞེས་བྱ་བའི་གཟུངས། དེ་བཞིན་གཤེགས་པ་བདུན་གྱི་སྔོན་གྱི་སྨོན་ལམ་གྱི་ཁྱད་པར་རྒྱས་པའི་གཟུངས། སྨན་གྱི་བླ་བཻ་ཌཱུརྻའི་འོད་ཀྱི་སྔོན་གྱི་སྨོན་ལམ་གྱི་ཁྱད་པར་རྒྱས་པ། སྨན་ལ་སྔགས་ཀྱིས་གདབ་པ། འདི་སྨན་བླའི་སྙིང་པོ་སོགས་སུ་ཕྱུང་བར་སྣང་བས་རྒྱུད་ཐ་དད་དུ་མི་ལྟའོ། ། འཇིགས་པ་ཆེན་པོ་བརྒྱད་ལས་སྒྲོལ་བའི་གཟུངས། སྒོ་དྲུག་པའི་གཟུངས།
ཤེས་རབ་ཀྱི་ཕ་རོལ་ཏུ་ཕྱིན་པ་ཡི་གེ་ཉུང་ངུ༌། འདི་ཡུམ་སྐོར་དུ་བྱས་ཀྱང་རུང་མོད། ཐུབ་པའི་སྙིང་པོ་ཡོད་པས་དེ་བཞིན་གཤེགས་རིགས་སུ་བྱས་སོ། ། ཤེས་རབ་སྙིང་པོ་འདི་ལ་བརྟེན་ནས། སློབ་དཔོན་ཀླུ་སྒྲུབ་ཀྱིས་ཐུབ་པ་གཙོ་འཁོར་ལྔ་པའི་སྒྲུབ་ཐབས་དང༌། སློབ་དཔོན་དཱ་རི་ཀ་པས་ཡུམ་གཙོ་འཁོར་ལྔ་པའི་སྒྲུབ་ཐབས་མཛད་པས་སྔགས་ཕྱོགས་སུ་གཏོགས་ལ། ཀླུ་སྒྲུབ་ལྟར་ན་དེ་བཞིན་གཤེགས་པའི་རིགས་སུ་འགྱུར་ཞིང༌། སློབ་དཔོན་དེ་གཉིས་ཀས་རྣལ་འབྱོར་ཆེན་པོར་བཀྲལ་ཡང༌། འདིར་བྱ་རྒྱུད་དུ་གཞག་གོ ། ཡེ་ཤེས་ཏ་ལ་ལའི་གཟུངས།
མཆོད་པའི་སྤྲིན་གྱི་གཟུངས། པདྨའི་སྤྱན་གྱི་གཟུངས། ངན་སོང་ཐམས་ཅད་ཡོངས་སུ་སྦྱོང་བའི་གཟུངས། འདི་སྦྱོང་རྒྱུད་ནས་ཕྱུང་བ་འདྲའོ། ། སུ་རཱུ་པའི་གཟུངས། ཁྱད་པར་ཅན་གྱི་གཟུངས། འདི་སྟོན་པས་སྦྲུལ་ལོ་དགུན་ཟླ་རྭ་བའི་ཚེས་ཉི་ཤུ་ལ་གསུང་བྱ་བ་སྣང་བས། རྒྱ་གར་ན་སྦྲུལ་ལོ་ལ་སོགས་པའི་རྣམ་གཞག་མེད་པས་ཐེ་ཚོམ་ཟ་ལ། རཏྣ་ཀཱིརྟིས། འཇམ་དཔལ་གཞོན་ནུས་གསུངས་པ་ཡི། །
ཁྱད་པར་ཅན་གྱི་གཟུངས་ལ་བསྟོད། ། ཅེས་ཡང་དག་ཏུ་བྱས་སྣང་མོད། རཏྣ་ཀཱིརྟིས་བྱས་པའི་གཟུངས་སྤྱིའི་ཆོ་ག་འདི་རྣམས་ཀྱང་བོད་ཀྱི་བརྫུས་མར་སྣང་ངོ༌། ། གསེར་འོད་དམ་པ་མཆོག་ཏུ་རྣམ་པར་རྒྱལ་བའི་མདོ་སྡེ་ལེའུ་སོ་གཅིག་པ། གསེར་འོད་དམ་པ་མདོ་སྡེའི་དབང་པོའི་རྒྱལ་པོ་ལེའུ་ཉེར་དགུ་པ། གསེར་འོད་དམ་པ་མདོ་སྡེའི་དབང་པོའི་རྒྱལ་པོ་ལེའུ་ཉེར་གཅིག་པ། འདི་གསུམ་ཀ་ལ་དཀྱིལ་འཁོར་གྱི་ཆོ་ག བྲིས་སྐུའི་སྒྲུབ་ཐབས། སྦྱིན་སྲེག་གི་ཆོ་ག་དང་བཅས་པ་བསྟན་པས་སྔགས་སུ་བྱས་སོ། ། དེ་ལྟར་ན་དེ་བཞིན་གཤེགས་པའི་རིགས་ཀྱི་གཙོ་བོའི་རྒྱུད་བཞི་བཅུ་ཞེ་གཉིས་ཐེ་ཚོམ་ཅན་གཅིག་དང་བཅས་པ་རྣམས་སོ། །
གཉིས་པ་ནི། འཇམ་དཔལ་གྱི་ཞལ་ནས་གསུངས་པ། འཇམ་དཔལ་གྱི་དམོད་བཙུགས་པ། འཇམ་དཔལ་ཤེས་རབ་བློ་འཕེལ། འཇམ་དཔལ་ཡིག་འབྲུ་གཅིག་པ། འཇམ་དཔལ་གྱིས་དམ་བཅས་པ། འཇམ་དཔལ་རྣོན་པོ་ལ་སངས་རྒྱས་ཀྱིས་བསྟོད་པ་སྟེ། དེ་ལྟར་ན་དེ་བཞིན་གཤེགས་པའི་རིགས་ཀྱི་བདག་པོའི་རྒྱུད་དྲུག་གོ ། གསུམ་པ་ནི། དབང་བསྐུར་བའི་གཟུངས།
འདི་ནི་སངས་རྒྱས་ཀྱི་ཡུམ་ཡིན་པའི་ཕྱིར་རོ། ། ཞེས་གསུངས་པས་ཡུམ་དུ་བྱས་སོ། ། རིག་སྔགས་ཀྱི་རྒྱལ་མོ་སྟོང་ཆེན་མོ་རབ་ཏུ་འཇོམས་མ། རྨ་བྱ་ཆེན་མོ། སོ་སོར་འབྲང་མ་ཆེན་མོ། བསིལ་བའི་ཚལ་ཆེན་མོ། གསང་སྔགས་ཆེན་མོ་རྗེས་སུ་འཛིན་མ་སྟེ། འདི་རྣམས་ལ་གཟུངས་གྲ་ལྔ་ཞེས་གྲགས་སོ། ། རིག་སྔགས་ཀྱི་རྒྱལ་མོ་རྨ་བྱའི་ཡང་སྙིང་ཞེས་བྱ་བ་ནི། ཕལ་ཆེར་རྨ་བྱ་ཆེན་མོའི་ནང་ན།
སྣང་བས་དེ་ནས་ཕྱུང་བ་ཡིན་ནམ། གཞན་ཞིག་ཡིན་བརྟག་གོ ། རིག་སྔགས་ཀྱི་རྒྱལ་མོ་རྒྱལ་བ་ཅན་གྱི་གཟུངས། དུག་སེལ་མའི་གཟུངས། བཀླགས་པས་གྲུབ་པ་སོར་མོ་ཅན་ཞེས་བྱ་བའི་རིག་པའི་རྒྱལ་མོ་འདིའི་དོན་གྱིས་དུག་སེལ་མའི་རིག་སྔགས་སོ། ། དབྱིག་ལྡན་གྱི་གཟུངས། འདིའང་གཟུངས་འདི་ནི་འདས་པ་དང༌། མ་བྱོན་པ་དང༌། ད་ལྟར་གྱི་སངས་རྒྱས་བཅོམ་ལྡན་འདས་རྣམས་ཀྱི་ཡུམ་མོ་ཞེས་གསུངས་པའི་ཕྱིར་ཡུམ་དུ་བྱས་སོ། ། ཆོས་ཐམས་ཅད་ཀྱི་ཡུམ་ཞེས་བྱ་བའི་གཟུངས།
གཙུག་གི་ནོར་བུའི་གཟུངས། རཏྣ་ཀཱིརྟིས་འདི་གཙུག་ཏོར་དུ་བཤད་ཀྱང༌། དངོས་སུ་གཙུག་ཏོར་གྱི་མིང་མ་བྱུང་ངོ༌། ། ཡི་གེ་དྲུག་པའི་རིག་སྔགས་ཀྱི་རྒྱལ་མོ་སྟེ། དེ་ལྟར་ན་རིགས་ཀྱི་ཡུམ་གྱི་རྒྱུད་རྣམ་གྲངས་བཅུ་བཞི་ཡོད་ལ། འདི་རྣམས་གཙོ་ཆེ་བ་ཉེ་བར་བཟུང་ནས་ཕྱོགས་མཐུན་པ་རྣམས་བསྡེབས་པ་སྟེ། ཁྲོ་བོ་དང༌། ཕོ་ཉ་མོའང་ཅི་རིགས་པར་ཡོད་པར་ཤེས་པར་བྱའོ། ། བཞི་པ་ནི། དེ་བཞིན་གཤེགས་པ་ཐམས་ཅད་ཀྱི་གཙུག་ཏོར་ནས་བྱུང་བའི་གདུགས་དཀར་མོ་ཅན་གཞན་གྱིས་མི་ཐུབ་པ་ཕྱིར་བཟློག་པ་ཆེན་མོ་ཞེས་བྱ་བའི་གཟུངས།
འདི་ལ་འགྲེལ་པར་དཀྱིལ་འཁོར་བཞི་བཤད་དོ། ། གཙུག་ཏོར་གདུགས་དཀར་མཆོག་ཏུ་གྲུབ་པའི་གཟུངས་ནི། ཕལ་ཆེར་སྔར་དང་འདྲ་སྟེ། འདི་ལ་མཆོག་གྲུབ་མ་ཞེས་གྲགས་སོ། ། གཙུག་ཏོར་ནས་བྱུང་བའི་གདུགས་དཀར་མོ་ཅན་གཞན་གྱིས་མི་ཐུབ་མ་ཞེས་བྱ་བ། གླེང་གཞི་མེད་པ་གཞན་གོང་མ་དང་འདྲ་བ་སྟེ། འདི་ལ་གཙུག་ཏོར་དཀར་ཆུང་ངམ་མི་ཡུལ་མ་ཞེས་གྲགས་སོ། ། གཙུག་ཏོར་ནས་བྱུང་བའི་གདུགས་དཀར་མོ་ཅན་གཞན་གྱིས་མི་ཐུབ་པ་ཞེས་བྱ་བ་གླེང་གཞི་ཡོད་པ་གཞན་སྔར་དང་འདྲ་བ་ཏེ་འདི་ལ་ལྷ་ཡུལ་མ་ཆུང་བ་ཞེས་གྲགས་སོ། ། དེ་ལྟར་གདུགས་དཀར་གྱི་མདོ་བཞི་སྣང་ཡང༌། ལོཙྪ་བ་སོ་སོས་འགྱུར་མི་འདྲ་བ་དང་རྒྱ་དཔེ་གླེང་གཞི་ཆད་པའི་དཔེ་ལས་བསྒྱུར་བས་སྣ་ཚོགས་སུ་བྱུང་བ་ཡིན་གྱི།
རང་གི་ངོ་བོ་མདོ་གཅིག་ཡིན་ནོ། ། ཞེས་ཁ་ཅིག་ཟེར་རོ། ། དེ་བཞིན་གཤེགས་པ་ཐམས་ཅད་ཀྱི་གཙུག་ཏོར་རྣམ་པར་རྒྱལ་བ་ཞེས་བྱ་བའི་གཟུངས་རྟོག་པ་དང་བཅས་པ་འདི་ལ། སྤྱན་རས་གཟིགས་ཀྱིས་ཞུས་པ་ཞེས་གྲགས་ཤིང་ལྷ་དགུ་གསལ་བར་གསུངས་སོ། ། ངན་འགྲོ་ཐམས་ཅད་ཡོངས་སུ་སྦྱོང་བའི་གཙུག་ཏོར་རྣམ་པར་རྒྱལ་བ་འདི་ལ་བརྒྱ་བྱིན་གྱིས་ཞུས་པ་ཞེས་གྲགས་སོ། ། གཟུངས་འདི་གཉིས་སོ་སོ་ཡིན་ལ་ཁ་ཅིག་གི་སྔགས་མཐུན་པ་ཙམ་ལ་བསམས་ནས་བསྲེས་པ་ནི་ཤིན་ཏུ་མ་དག་ཅིང༌། རྒྱ་དཔེ་ལའང་དེ་ལྟར་མེད་དོ་ཞེས་རྗེ་བཙུན་ས་སྐྱ་པ་རྣམས་གསུང་ངོ༌། ། གཙུག་ཏོར་རྣམ་པར་རྒྱལ་མའི་གཟུངས་རྟོག་པ་དང་བཅས་པ་ཆུང་བ། རྣམ་པར་རྒྱལ་མའི་རྟོག་པ་རབ་བྱེད་དང་པོ། ། འདི་ལ་ལྷ་སོ་གསུམ་གྱི་དཀྱིལ་འཁོར་བཤད་དོ། །
ཀུན་ནས་སྒོར་འཇུག་པའི་འོད་ཟེར་གཙུག་ཏོར་དྲི་མ་མེད་པར་སྣང་བ། དེ་བཞིན་གཤེགས་པ་ཐམས་ཅད་ཀྱི་སྙིང་པོ་དང་དམ་ཚིག་ལ་རྣམ་པར་ལྟ་བ་ཞེས་བྱ་བའི་གཟུངས། འདི་ལས་མཆོད་རྟེན་བརྒྱ་རྩ་བརྒྱད་དང་ལྔ་གདབ་པའི་སྤོས་ཆུའི་དཀྱིལ་འཁོར་གཉིས་གསུངས་ལ། འགྲེལ་པར་རིག་སོ་སོ་བ་གསུམ་རིགས་བསྡུས་ལྔ་སྟེ་དཀྱིལ་འཁོར་བརྒྱད་བཤད་དོ། ། ཤེས་པ་ཐམས་ཅད་མཐར་ཕྱིན་པར་གྲུབ་པའི་མཆོད་རྟེན་ཞེས་བྱ་བའི་གཟུངས་ནི་ཐེ་ཚོམ་ཅན་དུ་མཁས་པ་དག་བཞེད་དོ། ། སྙིང་རྗེ་མཆོག་གི་གཟུངས། འདི་ལ་བཅོམ་ལྡན་འདས་ཀྱི་གཙུག་ཏོར་ནས་བྱུང་བ་འདི་ཞེས་གསུངས་པས་གཙུག་ཏོར་དུ་བྱས་སོ། ། དེ་ལྟར་ན་རིགས་ཀྱི་གཙུག་ཏོར་གྱི་རྒྱུད་བཅུ་གཅིག ཐེ་ཚོམ་ཅན་གཅིག་དང་བཅས་པ་རྣམས་སོ། ། ལྔ་པ་ནི།
རྡོ་རྗེ་འཇིགས་བྱེད་ཀྱི་གཟུངས། བེ་ཅོན་ཆེན་པོའི་གཟུངས། གཞན་གྱིས་མི་ཐུབ་པ་རིན་པོ་ཆེའི་ཕྲེང་བ། བར་དུ་གཅོད་པ་ཐམས་ཅད་རྣམ་པར་སྦྱོང་བའི་གཟུངས། ཐམས་ཅད་ལ་མི་འཇིགས་པ་རབ་ཏུ་སྦྱིན་པའི་གཟུངས། འགྲོ་ལྡིང་བའི་རིག་སྔགས། འདི་འཕགས་པ་དྲ་བི་ཏའི་རིག་སྔགས་དང་གཉིས་འགྱུར་ཁྱད་མ་གཏོགས་པ་གཅིག་གོ ། སྐུལ་བྱེད་མའི་གཟུངས། རྒྱལ་མཚན་རྩེ་མོའི་དཔུང་རྒྱན་གྱི་གཟུངས་ཏེ། དེ་ལྟར་ན་རིགས་ཀྱི་ཁྲོ་བོ་དང་ཁྲོ་མོའི་རྒྱུད་བརྒྱད་དོ། །
དྲུག་པ་ནི། སྒོ་བཟང་པོའི་གཟུངས། བུ་མང་པོ་རྟོན་པའི་གཟུངས། འདི་གཉིས་ཁྲོ་བོའམ་ཕོ་ཉ་ཡིན་པར་སྔགས་དོན་ལས་ཤེས་སོ། ། རོ་ལངས་བདུན་པའི་གཟུངས། མཚན་མོ་བཟང་པོའི་མདོ། མདངས་ཕྱིར་འཕྲོག་པའི་མདོ། འདི་གཉིས་ཕོ་ཉ་མོ་ཡིན་པར་སྔགས་དོན་ལས་ཤེས་སོ། ། མིག་རྣམ་པར་སྦྱོང་བའི་གཟུངས། མིག་ནད་རབ་ཏུ་ཞི་བར་བྱེད་པའི་མདོ།
གཞང་འབྲུམ་རབ་ཏུ་ཞི་བར་བྱེད་པའི་གཟུངས། ནད་ཐམས་ཅད་རབ་ཏུ་ཞི་བར་བྱེད་པའི་གཟུངས། རིམས་ནད་རབ་ཏུ་ཞི་བའི་གཟུངས། ཡངས་པ་ཅན་གྱི་གྲོང་ཁྱེར་དུ་འཇུག་པའི་མདོ། ནད་རབ་ཏུ་ཞི་བར་བྱེད་པ་དང༌། རིམས་ནད་ཞི་བ་དང༌། འབྲུམ་བུའི་ནད་ཞི་བ་དང༌། མདངས་ཕྱིར་འཕྲོག་པའི་གཟུངས་རྣམས་ནི་གཞན་རེ་ནས་ཕྱུང་བར་སྣང་ངོ༌། ། ནད་ཞི་བའི་གཟུངས་འདི་རྣམས། ལྷ་འདི་ཡིན་མི་གསལ་ཡང༌།
བྱེད་ལས་ལ་བརྟགས་ནས་ཕོ་ཉ་ཕོ་མོར་བཞག་གོ ། མི་རྒོད་རྣམ་པར་འཇོམས་པའི་གཟུངས། བར་དུ་གཅོད་པ་ཐམས་ཅད་སེལ་བའི་གཟུངས་ཏེ། དེ་ལྟར་ན་རིགས་ཀྱི་ཕོ་ཉ་ཕོ་མོའི་རྒྱུད་བཅྭོ་ལྔ་ཡོད་ལ། འཕགས་པ་མི་གཡོ་བའི་གཟུངས་ལེའུ་དགུ་པ་དང༌། རྡོ་རྗེ་ཁྲོ་བོ་རྒྱལ་བའི་རྟོག་པ་བསྡུས་པའི་རྒྱུད་ལེའུ་བཅུ་པ་གཉིས་ནི་རྫུན་མ་ཁོ་ནའོ། ། ཞེས་མཁས་པ་དག་བཞེད་དོ། ། བདུན་པ་ནི། བྱམས་པ། སྤྱན་རས་གཟིགས།
ནམ་མཁའི་སྙིང་པོ། ཀུན་དུ་བཟང་པོ། ཕྱག་ན་རྡོ་རྗེ། འཇམ་དཔལ། སྒྲིབ་པ་རྣམ་སེལ། སའི་སྙིང་པོ་རྣམས་ཀྱི་མཚན་བརྒྱ་རྩ་བརྒྱད་པ་གཟུངས་སྔགས་དང་བཅས་པ། ཡང་འཇམ་དཔལ་གྱི་མཚན་བརྒྱ་རྩ་བརྒྱད་པ། འཇམ་དཔལ་གྱི་མཚན་བརྒྱ་རྩ་བརྒྱད་པའི་བསྟོད་པ། བྱམས་པས་དམ་བཅས་པའི་གཟུངས། རྒྱལ་བའི་བླ་མའི་གཟུངས་ཏེ་བཅུ་གཉིས་པོ་འདི་དག་རྒྱུད་གཞན་རེ་རེ་ནས་ཕྱུང་བར་སྣང་ངོ༌། །
ཤེས་རབ་བསྐྱེད་པའི་གཟུངས། དཀྱིལ་འཁོར་བརྒྱད་པའི་མདོ། བདུད་རྩི་འབྱུང་བའི་གཟུངས། འདི་ཆབ་གཏོར་གྱི་མདོར་སྣང་ངོ༌། ། ཡི་དྭགས་ཁ་ནས་མེ་འབར་བ་ལ་སྐྱབས་མཛད་པའི་གཟུངས། ཡི་དྭགས་མོ་ཁ་འབར་མོ་དབུགས་དབྱུང་བའི་གཏོར་མའི་ཆོ་ག ཡེ་ཤེས་སྐར་མདའི་སྙིང་པོ་སྟེ། དེ་ལྟར་ན་དེ་བཞིན་གཤེགས་པའི་རིགས་ཀྱི་བྱང་སེམས་ཀྱི་རྒྱུད་བཅྭོ་བརྒྱད་དོ། ། བརྒྱད་པ་ནི། མདོ་ཆེན་པོ་འདུས་པ་ཆེན་པོའི་མདོ།
ཆོས་ཀྱི་རྒྱ་མཚོའི་མདོ། གེགས་སེལ་བའི་གཟུངས། སྤྲིན་ཆེན་པོའི་མདོ། སྤྲིན་ཆེན་པོའི་རླུང་གི་དཀྱིལ་འཁོར་གྱི་ལེའུ་ཀླུ་ཐམས་ཅད་ཀྱི་སྙིང་པོ་ཞེས་བྱ་བ། ཀླུ་ཡི་རྒྱལ་པོ་གཟི་ཅན་གྱིས་ཞུས་པའི་གཟུངས། རྡོ་རྗེ་མཆུ་ཞེས་བྱ་བའི་ཀླུའི་དམ་ཚིག རྡོ་རྗེ་གནམ་ལྕགས་མཆུའི་གཟུངས། ལྕགས་མཆུའི་གཟུངས། ལྕགས་མཆུ་ནག་པོའི་གཟུངས། ནམ་མཁའ་ལྡིང་ཁྱུང་གཤོག་འབར་བ་ཞེས་བྱ་བའི་གཟུངས།
མགོན་པོ་ནག་པོའི་གཟུངས། རིམས་ནད་ལས་ཐར་བར་བྱེད་པ། ལྷ་མོ་ནག་མོའི་གཟུངས། ལྷ་མོ་ནག་མོའི་མཚན་བརྒྱ་རྩ་བརྒྱད་པ་སྟེ། དེ་ལྟར་ན་གནས་གཙང་གི་ལྷ་ལ་སོགས་པའི་རྒྱུད་ བཅོ་ལྔ་་་་་་ བཅུ་བཞི་ཡོད་ལ། བྱ་ཁྱུང་དྲག་པོའི་མཆུ་དང༌། རྡོ་རྗེ་མཆུ་ཅན་གྱི་མཆུ་དང༌། བྱ་ཁྱུང་གི་གཟུངས་དང༌། ཀླུའི་དབང་པོའི་བྱ་ཁྱུང་གི་གཟུངས་དང༌། ནག་པོ་ཆེན་པོའི་རྒྱུད་རྟ་མགྲིན་གྱིས་གསུངས་པ་དང༌།
ལྷ་མོ་ནག་མོ་ལ་བསྟོད་པའི་རྒྱུད་དེ་དྲུག་ནི་མཁས་པ་དག་བརྫུས་མར་བཞེད་དོ། ། གཉིས་པ་ལ་ལྔ། རིགས་ཀྱི་གཙོ་བོ་དང༌། རིགས་ཀྱི་བདག་པོ་དང༌། རིགས་ཀྱི་ཡུམ་གཉིས། རིགས་ཀྱི་ཁྲོ་བོ་ཁྲོ་མོ་དང༌། རིགས་ཀྱི་བཀའ་ཉན་ཕོ་མོའི་རྒྱུད་དོ། ། དང་པོ་ནི། ཚེ་དང་ཡེ་ཤེས་དཔག་ཏུ་མེད་པའི་མདོ་འདི་ལ། སློབ་དཔོན་ཛེ་ཏཱ་རིའི་ལྷ་དགུའི་དཀྱིལ་འཁོར་དུ་བཀྲལ་ལོ། །
ཡང་ཕལ་ཆེར་དེ་དང་འདྲ་བ་ལ་བར་ན་པུཎྱེ་ཡོད་པའི་ཨོཾ་གསུམ་བྱས་པ་གཅིག་དང༌། པུཎྱེ་མེད་པའི་ཨོཾ་གཉིས་བྱས་པ་གཅིག་སྟེ་གཉིས་ཡོད་དོ། ། འདི་གཉིས་ལ་ཁ་ཅིག་འོག་མིན་དང་བདེ་ཅན་གྱི་ཚེ་དཔག་མེད་ཅེས་ཟེར་བ་ནི་འཁྲུལ་ཏེ། གཉིས་ཀ་སྟེང་ཕྱོགས་ཀྱི་ཚེ་དཔག་མེད་ཏུ་གསུངས་པའི་ཕྱིར་རོ། ། དེ་ལྟར་དཔེ་གཉིས་སྣང་ཡང་རང་གི་ངོ་བོ་གཅིག་ཡིན་ཏེ། པུཎྱེ་མེད་པའི་ཨོཾ་གཉིས་མ་ནི། ལོཙྪ་བ་ཡོན་གྱིས་མ་མགུ་བས་སྔགས་ལ་སེར་སྣ་བྱས་པས་མ་དག་པ་ཡིན་ཏེ། མཚན་བརྒྱ་རྩ་བརྒྱད་མ་ཚང་བའི་ཕྱིར་རོ། ། ཞེས་བདག་གི་བླ་མ་དག་གསུངས་སོ། ། ཚེ་དང་ཡེ་ཤེས་དཔག་ཏུ་མེད་པའི་སྙིང་པོ་ཞེས་བྱ་བ་འཆི་མེད་རྔ་སྒྲའི་གཟུངས།
ཡང་འཆི་མེད་རྔ་སྒྲའི་གཟུངས། སྣང་བ་མཐའ་ཡས་རྗེས་སུ་དྲན་པ། ཡོན་ཏན་བསྔགས་པ་དཔག་ཏུ་མེད་པ། ཐོས་པ་འཛིན་པ། མི་བརྗེད་པ་རྣམས་ཀྱི་གཟུངས། ཤེས་རབ་བསྐྱེད་པ་ཆ་གཉིས། ཤླཽ་ཀ་བརྒྱ་ལོབས་པ་ཆ་གཉིས། སྟོང་ལོབས་པ་ཆ་གསུམ་སྟེ་བཅུ་གསུམ་པོ་འདི་རྒྱུད་གཞན་ནས་ཕྱུང་བར་སྣང་ངོ༌། ། དེ་ལྟར་ན་པདྨའི་རིགས་ཀྱི་གཙོ་བོའི་རྒྱུད་བཅོ་ལྔ་ཡོད་དོ། ། གཉིས་པ་ནི།
དོན་ཡོད་ཞགས་པའི་ཆོ་ག་ཞིབ་མོ་འདིའི་བམ་པོ་ཉི་ཤུ་རྩ་བཞི་པའི་ཁྲོ་བོ་ལྕགས་ཀྱུའི་ལས་རབ་འབྱམས་ཀྱི་འཕྲོ་ཡན་ཆད་སྔོན་རྒྱལ་བློན་གྱི་དུས་སུ་འགྱུར་ཀྱང་ཧོར་ཀོང་མང་དུ་ཡོད་ཅིང་མཇུག་མ་རྫོགས་པ་ལ། དུས་ཕྱིས་ཀུན་མཁྱེན་གཉིས་པ་བུ་སྟོན་ཞབས་ཀྱིས་ཧོར་ཀོང་རྣམས་བསབས་ཤིང་རྫོགས་པར་བསྒྱུར་རོ། ། ཕར་ཕྱིན་དྲུག་གི་གཟུངས་དང༌། ས་བཅུ་པའི་གཟུངས་རྣམས་ནི། ཆོ་ག་ཞིབ་མོ་ལས་ཕྱུང་བར་སྣང་བས་ལོགས་སུ་མི་བགྲང་ངོ༌། ། དོན་ཡོད་ཞགས་པའི་སྙིང་པོ་ཞེས་བྱ་བའི་གཟུངས་ནི། ཆོ་ག་ཞིབ་མོའི་མགོ་ན་ཡོད་པའི་དོན་ཡོད་ཞགས་པའི་སྙིང་པོ་དང༌། འགྱུར་རྙིང་པ་ལ་འདྲ་བར་འདུག་ཅིང༌། འགྱུར་གསར་པ་ལ་སྔགས་ལ་མང་ཉུང་ཁྱད་ཆེ་བར་འདུག་ཀྱང་འགྱུར་ཆད་མ་གཏོགས་པ་དོན་གཅིག་ཏུ་འདུག་པས་རྒྱུད་གཅིག་ཏུ་བགྲང་ངོ༌། ། ཡང་དོན་ཡོད་ཞགས་པའི་སྙིང་པོ་ཞེས་བྱ་བ་ལ་མཇུག་ན་ཁྲུས་ཆོག་བྱེད་ཚུལ་དང་བཅས་པ་ནི།
སྔར་གྱི་དེ་ལས་གཟུངས་དང་སྙིང་པོ་ལོགས་སུ་བཀོད་པ་ནས། ཁྲུས་ཆོག་བྱེད་ཚུལ་སྔོན་གྱི་མཁན་པོ་རྣམས་ཀྱིས་ཟིན་བྲིས་སུ་བཏབ་པར་སྣང་བས་རྒྱུད་ལོགས་སུ་མི་བགྲང་ངོ༌། ། སྤྱན་རས་གཟིགས་ཐོགས་པ་མི་མངའ་བའི་ཐུགས་རྗེ་ཆེན་པོ་རྒྱ་ཆེར་ཡོངས་སུ་རྫོགས་པའི་གཟུངས། སྤྱན་རས་གཟིགས་དབང་ཕྱུག་གི་གསང་བའི་མཛོད་ཐོགས་པ་མེད་པའི་ཡིད་བཞིན་གྱི་འཁོར་ལོའི་སྙིང་པོ་ཞེས་བྱ་བའི་གཟུངས། བྱང་ཆུབ་སེམས་དཔའ་འཕགས་པ་སྤྱན་རས་གཟིགས་དབང་ཕྱུག་ལག་པ་སྟོང་དང་མིག་སྟོང་པ་དང་ལྡན་པའི་ཆོ་ག་ཞིབ་མོ་འདི་ལ། འཕགས་པ་ཀླུ་སྒྲུབ་ཀྱིས་ལྷ་བཅུ་གསུམ་གྱི་དཀྱིལ་འཁོར་བཤད་དོ། ། སྤྱན་རས་གཟིགས་དབང་ཕྱུག་ཞལ་བཅུ་གཅིག་པའི་གཟུངས། སྤྱན་རས་གཟིགས་ཀྱི་གཟུངས། སྤྱན་རས་གཟིགས་ཀྱི་སྙིང་པོ། ནཱི་ལ་ཀཎྛའི་གཟུངས།
སྙིང་རྗེ་མི་བཤོལ་བའི་གཟུངས། སྤྱན་རས་གཟིགས་དབང་ཕྱུག་ཐུགས་རྗེ་ཆེན་པོ་ལ་ཕྱག་འཚལ་ལོ། ། ཞེས་སོགས་ཀྱི་ཚིག་ཡོད་པའི་གཟུངས་མགོ་འཇུག་གཉིས་ཀ་ཅུང་ཟད་མ་ཚང་བ་གཅིག་སྟེ། དྲུག་ནི་རྒྱུད་གཞན་རེ་ནས་ཕྱུང་བར་སྣང་ངོ༌། ། སྤྱན་རས་གཟིགས་ཀྱི་མཚན་བརྒྱ་རྩ་བརྒྱད་པ་རྒྱལ་བ་ཐམས་ཅད་ཀྱི་རིང་བསྲེལ་རིན་པོ་ཆེའི་ཟ་མ་ཏོག་ཅེས་བྱ་བ་དང༌། ཡང་འདི་དང་འདྲ་བ་ལ་མཚན་བརྒྱ་རྩ་བརྒྱད་པ་ལྷུག་པར་ཡོད་པ་སྟེ། འདི་གཉིས་འགྱུར་ཁྱད་ཡིན་པས་དོན་གཅིག་གོ ། སེང་གེ་སྒྲའི་རྒྱུད་ཆུང་ངུ་དང༌། རྒྱུད་རྒྱས་པ་དང༌། སེང་གེ་སྒྲས་དམ་བཅས་པའི་གཟུངས།
ཀུན་ཏུ་བཟང་པོའི་གཟུངས། སྤྱན་རས་གཟིགས་ཀྱིས་གསུངས་པ། ལུས་ཀྱི་དབྱིབས་མཛེས་པའི་གཟུངས། སྟོང་འགྱུར་གྱི་གཟུངས། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་བརླབས་སེམས་ཅན་ལ་གཟིགས་ཤིང་སངས་རྒྱས་ཀྱི་ཞིང་གི་བཀོད་པ་ཀུན་དུ་སྟོན་པ་ཞེས་བྱ་བའི་གཟུངས་ཏེ། དེ་ལྟར་ན་པདྨའི་རིགས་ཀྱི་བདག་པོའི་རྒྱུད་བཅོ་བརྒྱད་ཟེར་བཅུ་བདུན་ཡོད་ལ། པདྨ་དྲྭ་བའི་རྒྱུད་དང༌། པདྨ་ཅོད་པཎ་གྱི་རྒྱུད་དང༌། འཇིག་རྟེན་དབང་ཕྱུག་གི་རྟོག་པ་དང༌། གསུམ་ནི།
མཁས་པ་དག་ཐེ་ཚོམ་ཅན་དུ་འཆད་དོ། ། གསུམ་པ་ནི། སྒྲོལ་མའི་མཚན་བརྒྱ་རྩ་བརྒྱད་པ། འདིའི་མཚན་རེ་རེ་ལ་སློབ་དཔོན་ཙནྡྲ་གོ་མིས་སྒྲུབ་ཐབས་རེ་རེ་མཛད་སྣང་ངོ༌། ། སྒྲོལ་མའི་མཆོག་ཅེས་བྱ་བའི་ལྷ་མོའི་མཚན་རྩ་བརྒྱད་པ། སྒྲོལ་མས་དམ་བཅས་པའི་གཟུངས། འཇིགས་པ་ཆེན་པོ་བརྒྱད་ལས་སྒྲོལ་བའི་སྒྲོལ་མའི་གཟུངས། གྲགས་ལྡན་མའི་གཟུངས་ཏེ་བཞི་པོ་འདི་ནི་རྒྱུད་གཞན་རེ་ནས་ཕྱུང་བར་སྣང་ངོ༌། ། དེ་ལྟར་ན། པདྨའི་རིགས་ཀྱི་ཡུམ་གྱི་རྒྱུད་ལྔ་ཡོད་ལ།
སྒྲོལ་མ་ལས་སྣ་ཚོགས་པ་འབྱུང་བའི་རྒྱུད་ལེའུ་སོ་ལྔ་པ་དང༌། སྒྲོལ་མ་འཇིགས་པ་བརྒྱད་ལས་སྐྱོབ་པའི་མདོ་གཉིས་ནི་བརྫུས་མར་འཆད་དོ། ། བཞི་པ་ནི། རྟ་མགྲིན་གྱི་རྒྱུད་ཆེན་པོ་དཔལ་སྡོམ་པ་ཞེས་བྱ་བ་དང༌། རྟ་མགྲིན་གྱི་རྟོག་པ་བདུན་བརྒྱ་པ་གཉིས་ནི་བོད་ན་མི་བཞུགས་ལ། ཧ་ཡ་གྲཱི་བའི་གཟུངས་གསང་སྔགས་ཕྱིར་བཟློག་པ་རྣམ་པར་རྒྱལ་བ་ཅན། པརྞ་ཤ་བ་རིའི་མདོ། རི་ཁྲོད་མ་ལོ་མ་གྱོན་པ་ཞེས་བྱ་བའི་གཟུངས་ཏེ་བཞི་པོ་འདི་རྒྱུད་གཞན་ནས་ཕྱུང་བར་སྣང་ངོ༌། ། དེ་ལྟར་ན་ཁྲོ་བོ་ཁྲོ་མོའི་རྒྱུད་བཞི་ཡོད་དོ། ། ལྔ་པ་ནི།
ཕྱིར་བཟློག་སྟོབས་ཆེན། ལྷ་མོ་དཔལ་ལུང་བསྟན་པའི་གཟུངས། དཔལ་ཆེན་མོའི་མདོ། དཔལ་ཆེན་མོའི་མཚན་བཅུ་གཉིས་པ་མཆོག་ཐོབ་པའི་རིག་སྔགས་ཏེ། དེ་ལྟར་ན། བཀའ་ཉན་ཕོ་མོའི་རྒྱུད་ལྔ་ཡོད་ལ། ལྷ་མོ་སྒྲ་ལྡན་མ་ལ་བསྟོད་པ་སྔགས་དང་བཅས་པ་འདི་ཐེ་ཚོམ་ཅན་དུ་འཆད་དོ། ། གསུམ་པ་ལ་ལྔ། རིགས་ཀྱི་གཙོ་བོ་དང༌། རིགས་ཀྱི་བདག་པོ་དང༌།
རིགས་ཀྱི་ཡུམ་དང༌། རིགས་ཀྱི་ཁྲོ་བོ་ཁྲོ་མོ་དང༌། རིགས་ཀྱི་ཕོ་ཉ་དང༌། ཕྱག་བརྙན་ཕོ་མོའི་རྒྱུད་དོ། ། དང་པོ་ནི། ལས་ཀྱི་སྒྲིབ་པ་ཐམས་ཅད་སྦྱོང་བ་ཞེས་བྱ་བའི་མི་འཁྲུགས་པའི་གཟུངས། འདི་ལ་སློབ་དཔོན་ཛེ་ཏཱ་རིའི་ལྷ་དགུའི་དཀྱིལ་འཁོར་བཤད་དོ། ། གཉིས་པ་ནི། རིག་པ་མཆོག་གི་རྒྱུད་ཆེན་པོ། རྡོ་རྗེ་ས་འོག་གི་རྒྱུད།
ལག་ན་རྡོ་རྗེའི་གཟུངས་ཆོ་ག་དང་བཅས་པ། འདི་ལ་སློབ་དཔོན་ཀླུ་སྒྲུབ་ཀྱིས་མཛད་པར་གྲགས་པའི་འགྲེལ་པའང་སྣང་ཞིང༌། བླ་མེད་དང་བྱ་སྤྱོད་དུ་འདོད་པའི་ཕྱག་རྡོར་གྱི་སྐོར་བརྫུས་མ་མང་པོ་ཞིག་ཡོད་པ་རྣམས་འདི་ལ་བརྟེན་ཏེ་བརྩམས་པར་སྣང་ངོ༌། ། ལག་ན་རྡོ་རྗེའི་མཚན་བརྒྱ་རྩ་བརྒྱད་པ་འདི་རིག་མཆོག་གམ་གཞན་ཞིག་ནས་ཕྱུང་བར་སྣང་ངོ༌། ། ལག་ན་རྡོ་རྗེ་བཅུའི་སྙིང་པོ། རྡོ་རྗེ་རྣམ་པར་འཇོམས་པའི་གཟུངས། འདི་ལ་ཞི་བ་འཚོ་བི་མ་ལ་མི་ཏྲ། བདེ་བའི་མྱུ་གུ་རྣམས་ཀྱིས་ལྷ་བཅུ་གསུམ་གྱི་དཀྱིལ་འཁོར་དང༌། པདྨ་འབྱུང་གནས། ཀུ་མཱ་ར་སེ་ན།
རྡོ་རྗེ་གོ་ཆ། སངས་རྒྱས་གསང་བ་རྣམས་ཀྱིས་ལྷ་ལྔའི་དཀྱིལ་འཁོར་དང༌། ཤ་བ་རི་པས་དཀར་པོ་ལྷ་བཅོ་ལྔ་མ་དང༌། མ་ཎི་བཛྲས་སྔོན་པོ་ལྷ་བཅུ་དགུ་མ་དང༌། ཤུ་རཾ་ག་ཝ་རྨས་ལྷ་ཉེར་གཅིག་པ་དང༌། བཅུ་གསུམ་པ་དང༌། ལྷ་ལྔ་དང༌། འཁྲུལ་འཁོར་བཅུ་གསུམ་མ་དང༌། ལྷ་བཅུ་གཅིག་མ་དང༌། དྲུག་ཅུ་རྩ་ལྔ་མ་སྟེ་དྲུག་ཏུ་བཀྲལ་ལོ། །
ཡང་སློབ་དཔོན་མར་མེ་མཛད་དང༌། ཡེ་ཤེས་སྡེའི་རྣམ་འཇོམས་ཀྱི་སྒྲུབ་ཐབས་བརྒྱ་རྩ་བརྒྱད་དུ་གྲགས་པ། འཇིག་རྟེན་ལས་འདས་པའི་དཀྱིལ་འཁོར་བརྒྱད། འཇིག་རྟེན་པའི་དཀྱིལ་འཁོར་དྲུག་རྣམས་བཤད་དོ། ། དེའི་བཤད་རྒྱུད་རྡོ་རྗེ་རི་རབ་ཆེན་པོའི་རྩེ་མོའི་ཁང་པ་བརྩེགས་པ་ཆེན་པོའི་གཟུངས། རྡོ་རྗེ་ཕྲ་མོ་ཐོགས་པ་མེད་པའི་གཟུངས། ལག་ན་རྡོ་རྗེ་རྨི་ལམ་མཐོང་བའི་གཟུངས་ཏེ། དེ་ལྟར་ན་རྡོ་རྗེའི་རིགས་ཀྱི་བདག་པོའི་གཙོ་བོའི་རྒྱུད་དགུ་ཟེར་བརྒྱད་དོ། ། གསུམ་པ་ནི། རྡོ་རྗེ་མི་ཕམ་མ་མེ་ལྟར་རབ་ཏུ་རྨོངས་བྱེད་ཅེས་བྱ་བའི་གཟུངས།
འདི་ཕྱག་ན་རྡོ་རྗེ་དབང་བསྐུར་བའི་རྒྱུད་ནས་ཡུམ་དུ་བཤད་དོ། ། བཞི་པ་ནི། བདུད་རྩི་ཐབ་སྦྱོར་གྱི་སྙིང་པོ་བཞི་པ་ཞེས་བྱ་བའི་གཟུངས། རིག་སྔགས་ཀྱི་རྒྱལ་མོ་རྒྱལ་བ་ཅན། འདི་སྔགས་དོན་ཁྲོ་མོར་གསལ་ལོ། ། དེ་ལྟར་ན་རིགས་ཀྱི་ཁྲོ་བོ་ཁྲོ་མོའི་རྒྱུད་གཉིས་སོ། ། ལྔ་པ་ནི། སྟོབས་པོ་ཆེའི་གཟུངས། ཁྲོ་བོ་དམེ་བརྩེགས་ལ་བསྟོད་པ་སྔགས་དང་བཅས་པ། འདི་ལས་དམེ་བརྩེགས་ཞལ་གསུམ་ཕྱག་དྲུག་པ་སྔགས་དང་བཅས་པ་བསྟན་ཀྱང༌།
ཐེ་ཚོམ་ཅན་དུ་མཁས་པ་དག་བཞེད་དོ། ། རྡོ་རྗེ་ལུ་གུ་རྒྱུད་ཀྱི་རྟོག་པ། འདི་རྒྱུད་རྣམ་དག་གཅིག་སྣང་ཡང༌། བླ་མེད་ཀྱི་རྒྱུད་གཅིག་གི་དུམ་བུར་སྣང་ངོ༌། ། དེ་ལྟར་ན་རིགས་ཀྱི་ཕོ་ཉའི་རྒྱུད་གཉིས་སོ། ། བཞི་པ་ལྔས་རྩེན་གྱི་རིགས་ནི། མེ་ཁ་ལའི་གཟུངས་ཁོ་ནའོ། ། ལྔ་པ་ནོར་བུའི་རིགས་ནི། ནོར་བུ་བཟང་པོའི་གཟུངས། ནོར་བུ་བཟང་པོའི་རྟོག་པ།
གར་མཁན་མཆོག་གི་རྟོག་པ། གནོད་འཛིན་དཔལ་གྱི་གཟུངས། གནོད་འཛིན་ཆུ་དབང་སྙིང་རྗེ་ཅན་གྱི་གཟུངས་བདེ་བྱེད། འདི་སྔར་གྱི་ནོར་བུ་བཟང་པོའི་གཟུངས་དང་འདྲ་བར་སྣང་ངོ༌། ། གནོད་གནས་ཀྱི་དབང་པོ་ཇི་ལྟར་འབྱུང་པའི་རྟོག་པ། གནོད་མཛེས་ཀྱི་མཚན་བརྒྱ་རྩ་བརྒྱད་པ་སྟེ། དེ་ལྟར་ན་ནོར་བུའི་རིགས་ཀྱི་རྒྱུད་བདུན་ནོ། ། འདིར་སྔོན་གྱི་གཟུངས་འབུམ་རྣམས་སུ་བྲིས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ། སྟོང་ཕྲག་ཉི་ཤུ་ལྔ་པ། བརྒྱད་སྟོང་པ་རྣམས་ཀྱི་གཟུངས།
ཕར་ཕྱིན་དྲུག་གི་སྙིང་པོ། ཕར་ཕྱིན་དྲུག་གཟུང་བར་འགྱུར་བ། ཕར་ཕྱིན་བཅུ་ཐོབ་པར་འགྱུར་བ། ཚད་མེད་བཞི་ཐོབ་པར་འགྱུར་བ། ཤེར་ཕྱིན་སྟོང་ཕྲག་བརྒྱ་པ་གཟུང་བར་འགྱུར་བ། ཕལ་པོ་ཆེ་གཟུང་བར་འགྱུར་བ། སྡོང་པོ་བཀོད་པའི་སྙིང་པོ། ཏིང་ངེ་འཛིན་རྒྱལ་པོ་གཟུང་བར་འགྱུར་བ། སོ་སོར་འབྲང་མ་ཆེན་མོ་གཟུང་བར་འགྱུར་བ། ལང་ཀར་གཤེགས་པའི་མདོ་ཐམས་ཅད་བཀླགས་པར་འགྱུར་བའི་གཟུངས།
རིན་པོ་ཆེ་བརྡར་བ། བསྐོར་བ་བྱ་བའི་གཟུངས་གཉིས། ཡོན་ཡོངས་སུ་སྦྱོང་བའི་གཟུངས་གཉིས་དང༌། ཕྱག་བྱ་བ་དང༌། གོས་བརྒྱ་ཐོབ་པ་དང༌། སྐྲན་ཞི་བ། མ་ཞུ་བའི་ནད་འབྱང་བ། སྡང་བ་ཐམས་ཅད་ཞི་བར་བྱེད་པ། སྡིག་པ་ཐམས་ཅད་ཞི་བར་བྱེད་པ། སྡིག་པ་ཞི་བར་བྱེད་པ།
ཁྲོས་པ་ཞི་བ། ཚིག་བཙན་པ། བདག་བསྲུང་བ། ཡིད་དུ་འོང་བ། མགྲིན་པ་སྙན་པ། དོན་ཐམས་ཅད་འགྲུབ་པ། ལས་འགྲུབ་པ། དུག་ཐམས་ཅད་ཞི་བར་བྱེད་པ། བཅིངས་པ་ལས་འགྲོལ་པ། བདུད་སྐྲག་པར་བྱེད་པ།
རྨ་འབྱོར་བར་བྱེད་པ། མེའི་ཟུག་རྔུ་ཞི་བར་བྱེད་པ། མཁྲིས་པའི་ནད་སེལ་བ། བད་ཀན་གྱི་ནད་སེལ་བ། ཀྵ་ཡའི་ནད་སེལ་བར་བྱེད་པ། རིམས་དང་སྲོག་ཆགས་ཀྱིས་མི་ཚུགས་པ། འཇུར་གེགས་ཅན་ལ་ཆུ་སྦྱིན་པའི་གཟུངས། མཆིལ་མ་དང༌། སྣབས་དང༌། ལུས་ཀྱི་དྲི་མ་དང༌།
དྲི་ཆེན་དང༌། དྲི་ཆུ་རྣམས་ཡི་དྭགས་ལ་སྦྱིན་པའི་གཟུངས་ཏེ། གཟུངས་ཕྲན་འདི་རྣམས་གཞན་ནས་བཏུས་པར་འདུག་ཅིང༌། གང་གི་རིགས་ཡིན་གསལ་བར་མི་ཤེས་པར་འདུག་པས། སོ་སོའི་བཏུས་མ་ཤེས་པར་བྱས་ལ། ཕྱོགས་གང་དུ་གཏོགས་ངོ་ཤེས་པར་བྱའོ། ། དྲུག་པ་འཇིག་རྟེན་པའི་རིགས་ཀྱི་རྒྱུད་ནི། རིག་སྔགས་ཀྱི་རྒྱལ་མོ། དབུགས་ཆེན་མོ་ཁོ་ན་ཡིན་ནོ། ། དེ་ལྟར་ན་འཕགས་པའི་རིགས་ལྔ་དང༌།
འཇིག་རྟེན་པའི་རིགས་དང་དྲུག་གི་རྒྱུད་བོད་ན་བཞུགས་པ་ནི་སྔར་སྨོས་པ་འདི་རྣམས་ཡིན་ལ། རྒྱུད་སྡེ་གོང་མར་བྱ་བའི་རྒྱུད་སྟོང་ཕྲག་བཞིའོ། ། ཞེས་གསུངས་པའང་གཞུང་གི་གྲངས་ཡིན་གྱི་ཤླཽ་ཀའི་གྲངས་མིན་ཏེ། བྱ་རྒྱུད་པདྨའི་རིགས་དོན་ཞགས་ཀྱི་ཆོ་ག་ཞིབ་མོ་བོད་དུ་འགྱུར་ཚད་ལའང་ཤླཽ་ཀ་སྟོང་ཕྲག་བརྒྱད་ཡོད་པའི་ཕྱིར་རོ། ། གཉིས་པ་ནི། དེ་ལྟར་སོ་སོའི་རྒྱུད་རྣམས་ལས་ཆོ་ག་དང་ལས་ཀྱི་ཡན་ལག་མ་ཚང་པ་རྣམས་ཁ་བསྐང་བ་དང༌། མི་གསལ་བ་རྣམས་གསལ་བར་བྱ་བའི་ཕྱིར། བྱ་རྒྱུད་ཐམས་ཅད་ཀྱི་བཤད་རྒྱུད་ལྟ་བུར་བྱ་བ་སྤྱིའི་རྒྱུད་བཞི་གསུངས་ཏེ། དེ་ལ་དཔུང་བཟང་གིས་ཞུས་པའི་མདོ་ནི། ལྕང་ལོ་ཅན་གྱི་གནས་སུ་རིག་སྔགས་ཀྱི་བདག་པོ་ཕྱག་ན་རྡོ་རྗེ་ལ།
དེའི་སྲས་པོ་སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔའ་དཔུང་བཟང་གིས། མི་རྣམས་ཀྱིས་བཟླས་བརྗོད་དང་དཀའ་ཐུབ་ཡུན་རིང་པོར་བྱས་ཀྱང་སྔགས་མ་གྲུབ་ཅིང༌། ཉོན་མོངས་པ་རྣམས་ལ་སྙིང་རྗེ་སྐྱེས་ཏེ། རིགས་ཐམས་ཅད་དང་དེ་དག་གི་གསང་སྔགས་རིག་སྔགས་དང༌། ལས་ཀྱི་དབྱེ་བ་དང༌། མཉེས་པར་བྱ་བའི་ཐབས་རྣམས་ཁ་ཅིག་ཏུ་རྒྱས་པར་བསྟན་ཡང༌། བསྡུ་མ་ཤེས། ཁ་ཅིག་ཏུ་ཟུར་ཙམ་བསྟན་པ་ནི་མ་གོ། ཁ་ཅིག་ཏུ་མ་གསུངས་པས་མ་ཤེས་པའི་རྒྱུས་མ་གྲུབ་པར་དགོངས་ནས། རིགས་ཐམས་ཅད་མཉེས་པར་བྱ་བའི་ཐབས་སུ་གྱུར་པ་འཇུག་པ་དང༌།
སྦྱོར་བ་དང༌། སྒྲུབ་པ་དང༌། གྲུབ་པའི་སྤྱོད་པ་རྣམས་ཞུས་པས། དེ་རྣམས་ཀྱི་དོན་འདུས་ཤིང་ཚང་ལ་གསལ་ལ་མ་ནོར་བ་ལེའུ་བཅུ་གཅིག་གི་སྒོ་ནས་གསུངས་སོ། ། དེ་ལྟར་དཔུང་བཟང་གི་སྤྱོད་པ་བཞིའི་མཚན་ཉིད་བསྟན་ནས། ཁྱད་པར་དུ་འཇུག་པའི་སྤྱོད་པའི་སྐབས་ཀྱི་བྱ་བའི་རྒྱུད་ཀྱི་དཀྱིལ་འཁོར་སུམ་སྟོང་ལྔ་བརྒྱའི་སྤྱིའི་ཆོ་ག་བསྟན་པ་ནི། གསང་བ་སྤྱིའི་རྒྱུད་དེ། ཇི་སྐད་དུ། དེ་ནས་གཞན་ཡང་གསང་བའི་རྒྱུད། ། དཀྱིལ་འཁོར་དག་ནི་ཐམས་ཅད་ཀྱི། །
སྤྱི་ཡི་ཆོ་ག་རྒྱས་པ་དག ། མདོར་བསྡུས་རབ་ཏུ་བཤད་པར་བྱ། ། ཞེས་སོ། ། འདི་ལ་དབང་བསྐུར་བའི་ཆོ་ག་རྒྱས་པར་གསུངས་སོ། ། དེ་ལྟར་དབང་གིས་རྒྱུད་སྨིན་ནས། ལྷའི་རྣལ་འབྱོར་བསྒོམ་དགོས་པས། དེའི་ཆོ་ག་ཡན་ལག་དང་བཅས་པ་གསལ་བར་སྟོན་པ་ནི། ལེགས་པར་རབ་ཏུ་གྲུབ་པའི་རྒྱུད་དེ། འདི་ལས་ཆོ་གའི་ཡན་ལག་མ་འདུས་པ་དང༌། རྫས་སྒྲུབ་རྣམས་གསུངས་སོ། །
དེ་ལྟར་ལྷའི་རྣལ་འབྱོར་དང་ལྡན་པས། བསམ་གཏན་བསྒོམ་དགོས་པས། དེ་གསལ་བར་སྟོན་པ་ནི། བསམ་གཏན་ཕྱི་མའི་རྒྱུད་དེ། འདི་བྱ་རྒྱུད་རྡོ་རྗེ་གཙུག་ཏོར་གྱི་ཕྱོགས་གཅིག་གམ། རྒྱུད་ཕྱི་མ་ལྟ་བུར་ཡིན་པར་སངས་རྒྱས་གསང་བས་བཤད་དོ། ། འདི་བཞི་པོ་ནི། བྱ་བ་སྤྱིའི་རྒྱུད་ཡིན་པས། སོ་སོའི་རྒྱུད་གང་དུ། སྤྱི་དང་ཡན་ལག་གི་ལམ་མ་ཚང་བ་ཐམས་ཅད་འདི་བཞིས་ཁ་བསྐངས་ཏེ་བཤད་པར་བྱ་བ་ནི།
རྒྱ་བོད་ཀྱི་མཁས་པ་རྣམས་ཀྱི་སྲོལ་དུ་སྣང་ངོ༌། ། བཞི་པ་ཞར་ལ། གསང་སྔགས་གཞན་བསྟན་པ་ནི། འོ་ན་སྔར་གྱི་རིག་མང་པོ་དེར་མ་འདུས་པའི་བྱ་རྒྱུད་ཡོད་དམ་ཞེ་ན། སངས་རྒྱས་ཀྱི་གསུངས་པའི་བྱ་བའི་རྒྱུད་ནི་མེད་མོད། འོན་ཀྱང་འཇིག་རྟེན་པའི་རིགས་ཀྱི་རྒྱུད་མང་པོ་ཡོད་དེ། དཔུང་བཟང་ལས། དེ་ནས་གཞན་ཡང་འཇིག་རྟེན་པས་བསྡུས་ནས། ཞེས་བཤད་པ་འདི་དག་ཁྱོད་ཀྱིས་ཉོན། ། དྲག་པོ་ཡིས་ནི་བྱེ་བ་ཕྲག་བཅུ་བཤད། །
ནོར་ལྷའི་བུས་ནི་སྟོང་ཕྲག་སུམ་ཅུ་སྟེ། ། ཚངས་པ་ཡིས་ནི་སྟོང་ཕྲག་དྲུག་ཅུ་ཉིད། ། ཉི་མས་ཀྱང་ནི་འབུམ་ཕྲག་གསུམ་བཤད་དོ། ། ནམ་མཁའ་ལྡིང་གིས་སྟོང་ཕྲག་བཅོ་བརྒྱད་དོ། ། གཏུམ་བྱེད་མས་ནི་སྟོང་ཕྲག་བརྒྱད་བཤད་དོ། ། མེ་ཡིས་ཀྱང་ནི་བརྒྱ་ཕྲག་བདུན་ཉིད་དང༌། ། ཕུར་བུ་གསུམ་པ་ཡིས་ནི་སྟོང་བཤད་དོ། ། ཀླུ་ཡི་རྒྱལ་པོ་རྣམས་ཀྱིས་ལྔ་སྟོང་སྟེ། ། མཚན་མོ་རྒྱུ་བས་སྟོང་ཕྲག་བཅུ་གཉིས་བཤད། ། འགྲོ་ལ་ཕན་ཕྱིར་འཇིག་རྟེན་བདག་པོ་བཞིས། །
འབུམ་ཕྲག་བཞི་ནི་རབ་ཏུ་བཤད་པ་ཡིན། ། ལྷ་མིན་དབང་པོས་འབུམ་ཕྲག་གཉིས་ཉིད་དེ། ། ལྷ་ཡི་བདག་པོས་ཀྱང་ནི་འབུམ་ཕྲག་གསུམ། ། གསང་སྔགས་ཕྱག་རྒྱ་སྣ་ཚོགས་ཆོ་གར་ལྡན། ། སོ་སོའི་གཞུང་གི་དཀྱིལ་འཁོར་རྣམས་དང་བཅས། ། རང་སྔགས་རྡོ་རྗེའི་རྗེས་འབྲང་དད་བསྐྱེད་ནས། ། མ་བསྒྲིམས་བཞིན་དུ་ཐེ་ཚོམ་མེད་པར་འགྲུབ། ། ཅེས་གསུངས་པས་འཇིག་རྟེན་ལས་འདས་པའི་རྒྱུད་བཤད་པའི་ཞར་ལ་འཇིག་རྟེན་པའི་རྒྱུད་ཀྱི་རྣམ་གྲངས་ཀྱང་གསུངས་ཏེ། དེ་ལ་དྲག་པོ་ནི་ལྷ་ཆེན་པོ། ། ནོར་ལྷའི་བུ་ནི་ཁྱབ་འཇུག
གཏུམ་བྱེད་མ་ནི་འཇིག་རྟེན་པའི་རིག་སྔགས་ཀྱི་ལྷ་མོ་སྐལ་ལྡན་མ། ཕུར་བུ་གསུམ་པ་ནི་གདོལ་པའི་རྒྱལ་པོ། མཚན་མོ་རྒྱུ་བའི་དབང་པོ་ནི་གནོད་སྦྱིན་གྱི་སྡེ་དཔོན་རྣམས་སོ། ། འཇིག་རྟེན་བདག་པོ་བཞི་ནི་རྒྱལ་ཆེན་བཞི། ལྷའི་དབང་པོ་ནི་བརྒྱ་བྱིན་ཏེ། དེ་རྣམས་ཀྱི་བྱེ་བ་ཕྲག་བཅུ་ལ་སོགས་པ་རིམ་པ་བཞིན་བཤད་པར་གསུངས་ལ། དེ་དག་ཀྱང་རང་རང་གི་གཞུང་ནས་འབྱུང་བའི་ཚུལ་ཆོ་ག་གཞན་དང་མ་འདྲེས་པར་རང་རང་གི་ལྷ་ལ་དད་ཅིང་ཐེ་ཚོམ་མེད་པར་བསྒྲུབས་ན་འགྲུབ་ཀྱི། དེ་ལྟར་མ་ཡིན་ན་སྡུག་བསྔལ་གྱི་རྒྱུར་འགྱུར་པར་འགྲེལ་པར་བཤད་དོ།། །། གཉིས་པ་དེ་རིགས་གསུམ་དུ་བསྡུ་བ་ལ་གཉིས། རིགས་དྲུག་རིགས་གསུམ་དུ་བསྡུ་ཚུལ།
རིགས་གསུམ་སོ་སོའི་ཁྱད་པར་བཤད་པའོ། ། དང་པོ་ནི། དེ་ལྟར་རིགས་དྲུག་ཀྱང་བསྡུས་ན་གསུམ་དུ་འདུས་ཏེ། དཔུང་བཟང་གི་བསྡུས་དོན་དགྲོལ་བའི་བརྗེད་བྱང་ལས་ནོར་ཅན་ནི་པདྨའི་རིགས་ཀྱིས་བསྡུས་སོ། ། རྒྱས་པ་ནི་རྡོ་རྗེའི་རིགས་ཀྱིས་བསྡུས་སོ། ། འཇིག་རྟེན་པའི་རིགས་ཀྱང་དེ་དག་གི་འགབ་ཏུ་ཕལ་ཆེར་འདུས་པར་རིགས་པར་བྱའོ། ། དེ་དག་གིས་མ་བསྡུས་པ་རྣམས་ནི་དེ་བཞིན་གཤེགས་པའི་བྱིན་གྱིས་བརླབས་ནས་འབྱུང་བ་ཡང་མ་ཡིན་ཡང༌། བྱང་ཆུབ་སེམས་དཔའ་ས་ལ་གནས་པ་ལྟར་བདེ་བར་གཤེགས་པ་ཉིད་ཀྱི་རིགས་སུ་སྐྱེས་པ་ཡང་མ་ཡིན་པས། དེ་བཞིན་གཤེགས་པའི་རིགས་ལ་བརྟེན་པ་ཞེས་གདགས་ཏེ། ཞེས་བཤད་ལ།
ནོར་བུ་དང་རྒྱས་པའི་རིགས་གཉིས་མཚན་ཉིད་དང་སྔགས་ལ་བལྟས་ན་རྡོ་རྗེའི་རིགས་སུ་འདུ་བ་འདྲའོ། ། ཞེས་མཁས་པ་དག་གསུང་མོད། སྔར་གྱི་ལུང་ཚད་མར་བྱའོ། ། དཔུང་བཟང་ལས། ཁ་ཅིག་ང་ཡི་རིགས་སུ་གཏོགས་པ་སྟེ། ། ཁ་ཅིག་དག་ནི་པདྨའི་རིགས་སུ་གཏོགས། ། ཁ་ཅིག་ནོར་གྱི་རིགས་སུ་གཏོགས་པ་ཡིན། ། གཞན་ཡང་ཁ་ཅིག་གནས་མེད་རྣམ་པར་འཁྱམས། ། ནོར་སྤྱོད་ཅེས་བྱ་ནོར་གྱི་རིགས་སུ་གསུངས། ། ང་ཡིས་རྡོ་རྗེའི་རིགས་ཞེས་རབ་ཏུ་བསྟན། །
སྤྱན་རས་གཟིགས་དབང་པདྨའི་རིགས་ཡིན་ཏེ། ། རིགས་བཞི་པ་ནི་འདིར་ནི་ལྔས་རྩེན་ཡིན། ། གསང་སྔགས་མདོ་སྡེ་ངས་བཤད་གང་ཡིན་ཏེ། ། བཞི་པོ་འདི་ནི་རྣམ་པར་སྦྱར་བར་བྱ། ། ཞེས་གསུངས་ལ། འཇིག་རྟེན་པས་ཕུལ་བའི་གསང་སྔགས་ཁ་ཅིག་རིགས་བཞི་ལ་བརྟེན་པའི་གནས་མེད་པས་རྣམ་པར་འཁྱམས་པ་སྟེ་རིགས་ལ་སོགས་པ་ཡིན་པར་བསྟན་ཏོ། ། འོ་ན་དེ་བཞིན་གཤེགས་པའི་རིགས་ཀྱིས་མ་བསྡུས་སམ་ཞེ་ན། དེའི་རིགས་སུ་གཏོགས་པ་ནི་གཙུག་ཏོར་ལ་སོགས་པའི་ཡེ་ཤེས་ལས་བྱུང་བ་ཡིན་ལ། འདི་དག་རྣམ་སྨིན་གྱིས་བསྐྱེད་པ་ཡིན་པའི་ཕྱིར། རིགས་དངོས་ཀྱི་མ་བསྡུས་ཀྱང་དད་པས་སངས་རྒྱས་ལ་རིག་སྔགས་ཀྱི་ཆོ་ག་ཕུལ་བ་ཡིན་པས།
དེ་བཞིན་གཤེགས་པའི་རིགས་ལ་བརྟེན་པ་ཞེས་བྱ། དངོས་སུ་རིགས་ལྔ་ཆར་གྱིས་མ་བསྡུས་པས་ཡོངས་སུ་འཁྱམས་པ་ཞེས་ཀྱང་བྱ་སྟེ། ཚིག་དོན་དགྲོལ་བར། ཡོངས་སུ་འཁྱམས་པའི་རིགས་སོ་ཞེས་བཤད་དོ། ། འོ་ན་དེ་དག་ལ་སྒྲུབ་པའི་ཆོ་ག་ཇི་ལྟ་བུ་བྱ་སྙམ་ན་དཔུང་བཟང་ལས། གཞན་ཡང་འདི་ན་ཁ་ཅིག་གནས་མེད་པར། ། བདེ་བར་གཤེགས་ལ་བརྟེན་ཅིང་ཡོངས་འཁྱམས་པར། ། མདོ་སྡེ་འདི་ནི་དེ་དག་ཐམས་ཅད་ཀྱང༌། ། འབྱོར་པ་འདོད་པའི་མིས་ནི་རྣམ་པར་སྦྱར། ། ལམ་འདི་ཉིད་དུ་ཞུགས་པའི་སྔགས་པས་ནི། །
ཡིད་དང་མཐུན་པའི་དངོས་གྲུབ་ཐོབ་པར་འགྱུར། ། ཞེས་ཡོངས་སུ་འཁྱམས་པའི་རིགས་ལ་ཡང༌། དཔུང་བཟང་ལས་འབྱུང་བའི་ཆོ་ག་སྦྱོར་བར་བཤད་པས་དེ་བཞིན་གཤེགས་པ་ལ་བརྟེན་པ་ཞེས་གདགས་སོ། ། མདོར་ན་རིགས་དྲུག་པོ་ཐམས་ཅད་ཀྱང་རིགས་གསུམ་ཁོ་ནར་འདུ་བ་ཡིན་ཏེ། སློབ་དཔོན་པདྨ་འབྱུང་གནས་ཀྱིས། འདི་ལྟར་བྱ་བའི་རྒྱུད་འདིར་རིགས་དུ་ཞིག་ཏུ་འགྱུར་ཞེ་ན། རིགས་གསུམ་ཡིན་ཏེ། དེ་བཞིན་གཤེགས་པའི་རིགས་ལ་སོགས་པའོ། ། ཞེས་གསུངས་པའི་ཕྱིར་རོ། ། གཉིས་པ་ལ་གཉིས།
རིགས་གསུམ་སོ་སོའི་ཁྱད་པར་དང༌། ནང་ཚན་སོ་སོའི་ཁྱད་པར་རོ། ། དང་པོ་ལ་གསུམ། སྨིན་བྱེད་དབང་གི་ཁྱད་པར། དབང་ཐོབ་ནས་རིག་སྔགས་སྒྲུབ་པའི་ཁྱད་པར། རྫས་ཀྱི་སྒྲུབ་པའི་ཁྱད་པར་རོ། ། དང་པོ་ལ་བཅུ་ལས། དང་པོ་དཀྱིལ་འཁོར་བྲི་བའི་གནས་ཀྱི་ཁྱད་པར་ནི། གསང་བ་སྤྱི་རྒྱུད་ལས། དེ་བཞིན་གཤེགས་པའི་དཀྱིལ་འཁོར་ནི། །
གནས་ནི་བཟང་པོ་གཞན་དུ་ཡང༌། ། མཁས་པ་ཡིས་ནི་ཁྱད་པར་དུ། ། ཐམས་ཅད་བྲི་བར་བྱ་བ་ཡིན། ། རབ་ཏུ་གནས་སོགས་དཀྱིལ་འཁོར་ཀུན། ། མཁས་པ་ཡིས་ནི་ཁྱད་པར་དུ། ། པདྨའི་མཚོ་ཡི་ཉེ་འཁོར་དུ། ། ཆོ་ག་བཞིན་དུ་བྲི་བར་བྱའོ། ། རི་ཡི་རྩེ་མོར་མཁས་པ་ཡིས། ། མདོ་ལས་བྱུང་བའི་ཆོ་ག་བཞིན། ། རྣམ་པར་གནོན་སོགས་དཀྱིལ་འཁོར་ཀུན། །
ཁྱད་པར་དུ་ནི་བྲི་བར་བྱའོ། ། རྣམ་པར་ངེས་པའི་གནས་འདི་ནི། ། ཁྱད་པར་དུ་ནི་བསྟན་པ་ཡིན། ། ཞེས་གསུངས་པས། གཙུག་ལག་ཁང་ལ་སོགས་པའི་གནས་བཟང་པོར་དེ་བཞིན་གཤེགས་པའི་རིགས། མཚོ་འགྲམ་དུ་པདྨའི་རིགས། རི་རྩེར་རྡོ་རྗེའི་རིགས་ཀྱི་དཀྱིལ་འཁོར་བྲི་བར་བྱའོ། ། གཉིས་པ་དུས་ཀྱི་ཁྱད་པར་ནི། སྤྱི་རྒྱུད་དུ། ཚེས་ལྔའམ་ཡང་ན་ཚེས་བདུན་ནམ། །
ཟླ་བ་ཉ་ལ་ཁྱད་པར་དུ། ། ཕྱག་ན་པདྨའི་དཀྱིལ་འཁོར་གྱི། ། ཆོ་ག་རྣམས་ནི་བྱ་བར་ཤིས། ། ས་འོག་གི་ནི་དཀྱིལ་འཁོར་དང༌། ། དྲག་ཤུལ་གྱི་ནི་ལས་རྣམས་དང༌། ། ཁྲོ་བོ་རྣམས་ཀྱི་དཀྱིལ་འཁོར་གང༌། ། དེ་དག་མར་ངོ་ལ་ཡང་བྲི། ། ཟླ་བ་ཉ་ལ་ཁྱད་པར་དུ། ། རྒྱལ་བའི་དཀྱིལ་འཁོར་བྲི་བར་ཤིས། ། ཞེས་པ་ལྟར་རོ། །
གསུམ་པ་ས་ཆོག་གི་ཁྱད་པར་ནི། སྤྱི་རྒྱུད་ལས། གཞན་གྱིས་མི་ཐུབ་ལ་སོགས་པ། ། རྒྱལ་བའི་གཙུག་ཏོར་ཉིད་ཀྱིས་སྦྱོང༌། ། ཕྱག་ན་པདྨའི་དཀྱིལ་འཁོར་ཀུན། ། ས་གཞི་སྦྱང་བའི་བྱ་བ་ནི། ། ཞི་བ་འདྲེན་པ་ཞེས་བྱ་ཡིས། ། དཔལ་མོས་ཆོ་ག་བཞིན་དུ་སྦྱངས། ། ཕྱག་ན་རྡོ་རྗེའི་དཀྱིལ་འཁོར་རྣམས། ། ཁྱད་པར་དུ་ནི་ཁྲོ་བོས་སྦྱང༌། །
ཞེས་གསུངས་པས། ས་ཆོག་གི་ས་སྦྱང་བའི་སྐབས་སུ། དེ་བཞིན་གཤེགས་རིགས་ལ་རྒྱལ་བའི་གཙུག་ཏོར་དང༌། པདྨའི་རིགས་ལ་དཔལ་མོ་དང༌། རྡོ་རྗེའི་རིགས་ལ་ཁྲོ་བོ་གནོད་མཛེས་རྣམས་ཀྱིས་བྱའོ། ། བཞི་པ་སྟ་གོན་གྱི་ཁྱད་པར་ནི། སྤྱི་རྒྱུད་དུ། རྒྱལ་བའི་རིགས་ལ་རིག་སྔགས་རྒྱལ། ། འཁོར་ལོས་སྒྱུར་བའི་ཡི་གེ་གཅིག ། པདྨའི་རིགས་ལ་རིག་སྔགས་རྒྱལ། །
རྟ་མགྲིན་ཡི་གེ་བཅུ་པའོ། ། རྡོ་རྗེའི་རིགས་ལ་རིག་སྔགས་རྒྱལ། ། དེ་བཞིན་གནོད་མཛེས་མཐུ་བོ་ཆེ། ། ཡི་གེ་ཧཱུྃ་ནི་བཞི་དང་ལྡན། ། ལས་རྣམས་ཀུན་ལ་རབ་ཏུ་དྲག ། ཁྲོ་བོ་བདུད་རྩི་ཐབ་སྦྱོར་ནི། ། རིགས་གསུམ་དག་ནི་སྤྱི་ལ་ཡང༌། ། ཞེས་གསུངས་པས། སློབ་མ་ལྷག་གནས་ཀྱི་སྐབས་སུ། རིགས་ཀྱི་ཁྲོ་བོས་བསྲུང་བ་ལ།
དེ་བཞིན་གཤེགས་རིགས་ལ་གཙུག་ཏོར་འཁོར་ལོས་སྒྱུར་བ། པདྨའི་རིགས་ལ་རྟ་མགྲིན། རྡོ་རྗེའི་རིགས་ལ་གནོད་མཛེས། རིགས་བསྡུས་གྱི་དཀྱིལ་འཁོར་ལ་བདུད་རྩི་འཁྱིལ་པས་བསྲུང་ངོ༌། ། ལྔ་པ་དཀྱིལ་འཁོར་བྲི་བའི་ཁྱད་པར་ནི། སྤྱི་རྒྱུད་དུ། མཛོད་སྤུ་དང་ནི་མདུང་ཐུང་དང༌། ། འཁོར་ལོས་སྒྱུར་བ་ཆེར་འབྱུང་བཅས། ། རིག་སྔགས་ཆེན་མོ་སྤྱན་དང་ནི། ། ཡིད་བཞིན་ནོར་བུ་རྒྱལ་མཚན་དང༌། །
མངག་གཞུག་བརྩོན་འགྲུས་ཆེན་པོ་དང༌། ། དེ་བཞིན་གཞན་གྱིས་མི་ཐུབ་པ། ། དེ་བཞིན་གཤེགས་པའི་རིགས་དག་ནི། ། དཀྱིལ་འཁོར་ཀུན་ལ་དགོད་པར་བྱ། ། གྲགས་ལྡན་མ་དང་དཀར་ཆེན་མོ། ། དེ་བཞིན་གོས་དཀར་ཅན་དང་ནི། ། རྟ་མགྲིན་དང་ནི་རལ་པ་གཅིག ། སྒྲོལ་མ་དཀར་ཤམ་དཔལ་མོ་ཆེ། ། འདོད་པ་འབྱོར་བྱེད་གསང་སྔགས་དག ། འཕགས་པ་སྤྱན་རས་གཟིགས་དབང་གི །
དཀྱིལ་འཁོར་མ་ལུས་པ་རྣམས་སུ། ། སྔགས་རྣམས་ཆོ་ག་བཞིན་དུ་དགོད། ། རྡོ་རྗེ་ལྕགས་ཀྱུ་ཁུ་ཚུར་དང༌། ། རིག་པའི་རྒྱལ་པོ་ཕྱག་རྒྱ་བཅས། ། ཁྲོ་བོ་ཆེན་པོ་ཐབ་སྦྱོར་དང༌། ། གོམ་པ་འདོར་བ་ཉིད་དང་ནི། ། རྡོ་རྗེ་ལུག་རྒྱུད་བེ་ཅོན་དང༌། ། ཁྲོ་བོ་འཆོལ་པ་ཞེས་བྱ་དག ། ཕྱག་ན་རྡོ་རྗེའི་དཀྱིལ་འཁོར་དུ། ། མ་སྨོས་ཀྱང་ནི་དེ་དག་དགོད། །
ཅེས་རིགས་བསྡུས་དང༌། སོ་སོའི་དཀྱིལ་འཁོར་དུ་ལྷ་བྲི་བའི་ཚུལ་དང༌། ཡང༌། དེ་ལས་སངས་རྒྱས་བཅོམ་ལྡན་ནི། ། ཕྱག་རྒྱ་གཙུག་ཏོར་གོ་རིམ་བཞིན། ། ཡིད་ལ་དེ་ཡི་སྔགས་ཟློས་ཤིང༌། ། ཕྱེ་མ་དཀར་པོས་བྲི་བར་བྱ། ། འཕགས་པ་སྤྱན་རས་གཟིགས་དབང་གི ། ཕྱག་རྒྱ་པདྨཽར་རབ་ཏུ་གྲགས། ། ཕྱག་ན་རྡོ་རྗེའི་ཕྱག་རྒྱ་ནི། །
རྡོ་རྗེ་རྣོན་པོ་རྩེ་གསུམ་འབར། ། ཞེས་གཙོ་བོ་གསུམ་གྱི་དཀྱིལ་འཁོར་དུ་ཕྱག་མཚན་མི་འདྲ་བ་དགོད་པར་གསུངས་སོ། ། དྲུག་པ་བགེགས་བཟློག་པའི་ཆོ་གའི་ཁྱད་པར་ནི། དེ་ལྟར་དཀྱིལ་འཁོར་བྲི་བའི་ཚེ། བགེགས་ཀྱི་འཚེ་བས་ཆུ་རྡོལ་བ་ལ་སོགས་པའི་ལྟས་ངན་བྱུང་ན་དེ་ཞི་བའི་ཕྱིར། སྦྱིན་སྲེག་བྱ་བ་ཡང་མི་འདྲ་སྟེ། སྤྱི་རྒྱུད་ལས། ཞི་བ་ཡི་ནི་སྦྱིན་སྲེག་བྱ། ། དེ་བཞིན་གཤེགས་པའི་རིགས་ལ་ནི། ། སངས་རྒྱས་སྤྱན་གྱིས་ཞི་བར་བྱ། །
པདྨའི་རིགས་ལ་གྲགས་ལྡན་མ། ། རྡོ་རྗེའི་རིགས་ལ་མཱ་མ་ཀཱི། ། རིགས་གསུམ་དག་ནི་སྤྱི་ལ་ཡང༌། ། རིག་སྔགས་ཆེན་མོ་མཱ་མ་ཀཱི། ། བློ་དང་ལྡན་པས་གནས་ཀུན་ལ། ། དེ་བས་དེས་ན་ཞི་བར་བྱ། ། ཞེས་པ་ལྟར་རོ། ། བདུན་པ་དཀྱིལ་འཁོར་དུ་ལྷ་སྤྱན་དྲངས་པའི་ཁྱད་པར་ནི། རྡུལ་ཚོན་དུ་ལྷ་སྤྱན་དྲངས་པ་ལ་རིགས་ཀྱི་ཁྲོ་བོའམ་ཡུམ་གྱིས་སྤྱན་དྲངས་དགོས་པས་དེ་རྣམས་ཀྱང་མི་འདྲ་སྟེ། སྤྱི་རྒྱུད་དུ།
མཁས་པས་དེ་བཞིན་གཤེགས་རིགས་ལ། ། འཁོར་ལོ་བསྒྱུར་བས་སྤྱན་དྲང་ངོ༌། ། ཡང་ན་སྤྱན་དྲང་ཆོ་ག་ནི། ། སངས་རྒྱས་སྤྱན་གྱིས་བྱར་ཡང་རུང༌། ། ཕྱག་ན་པདྨའི་རིགས་ཀུན་ལ། ། རིག་པའི་རྒྱལ་པོས་སྤྱན་དྲང་བྱ། ། ཡང་ན་སྤྱན་དྲང་ཆོ་ག་ནི། ། དཔལ་མོ་ལས་ཀུན་བྱེད་པས་བྱ། ། མཁས་པས་རྡོ་རྗེ་འཛིན་རིགས་ལ། ། གནོད་མཛེས་ཞེས་བྱའི་གསང་སྔགས་ཀྱིས། །
མ་ཡེངས་པ་ནི་མཱ་མ་ཀཱི། ། སྤྱན་དྲང་པ་ཡི་ཆོ་ག་བྱ། ། ཞེས་སོ། ། བརྒྱད་པ་དེ་ལ་མཆོད་པའི་ཁྱད་པར་ནི། སྤྱི་རྒྱུད་དུ། སངས་རྒྱས་ལ་ནི་ཁྱད་པར་དུ། ། བྱུག་སྤོས་གུར་གུམ་ལས་བྱས་པའམ། ། ཨ་གར་ནག་པོ་དྲི་ཞིམ་པ། ། ག་པུར་གྱིས་བསྒོས་དབུལ་བར་བྱ། ། འཕགས་པ་སྤྱན་རས་གཟིགས་དབང་ལ། །
ཙནྡན་དཀར་པོ་རབ་ཏུ་དབུལ། ། ཕྱག་ན་རྡོ་རྗེ་འཁོར་བཅས་ལ། ། ཙནྡན་དམར་པོ་དབུལ་བར་བྱ། ། ཞེས་སོགས་བདུག་པ་དང༌། མེ་ཏོག་དང་ཞལ་ཟས་རྣམས་སོ་སོར་བཤད་ཅིང་ལེགས་གྲུབ་ཏུ་མར་མེ་དང་དྲི་ཆབ་ཀྱང་མི་འདྲ་བར་བཤད་པར་ལྟར་རོ། ། དེ་ལྟ་བུའི་མཆོད་པ་དེ་རྣམས་གང་ནས་དབུལ་བའི་གནས་ཀྱང་མི་འདྲ་སྟེ། སྤྱི་རྒྱུད་དུ། སངས་རྒྱས་པ་ལ་ཤར་ཕྱོགས་སུ། ། པདྨ་འཛིན་ལ་བྱང་ཕྱོགས་སུ། ། གསང་བའི་བདག་པོས་བཤད་པ་ཡི། །
གསང་སྔགས་རྣམས་ལ་ལྷོ་ཕྱོགས་སུ། ། དེ་ལྟར་བྱས་ན་རིགས་གསུམ་གྱི། ། གསང་སྔགས་འཁོར་དང་བཅས་པ་ཀུན། ། མཆོད་པ་བྱས་པ་འདི་རུ་ནི། ། དགྱེས་པར་གྱུར་པ་གདོན་མི་ཟ། ། ཞེས་སོ། ། དགུ་པ་མེ་ཏོག་ལྟུང་བའི་ཁྱད་པར་ནི། དཀྱིལ་འཁོར་དུ་འཇུག་པའི་སྐབས་སུ་མེ་ཏོག་དོར་བ་དེ་གང་དུ་ལྟུང་བའི་མཚན་མའི་ཁྱད་པར་གྱི་དངོས་གྲུབ་ཐོབ་ཚུལ་ཡང་མི་འདྲ་སྟེ། སྤྱི་རྒྱུད་དུ། སངས་རྒྱས་བཅོམ་ལྡན་འདས་ལ་ནི། །
གང་གིས་མེ་ཏོག་བབ་གྱུར་པ། ། དེ་ལ་རིགས་གསུམ་གསང་སྔགས་ཀུན། ། གདོན་མི་ཟ་བར་འགྲུབ་པར་འགྱུར། ། པདྨོ་འཛིན་ལ་རིགས་གཉིས་འགྲུབ། ། རྡོ་རྗེ་འཛིན་ལ་རང་རིགས་འགྲུབ། ། ཡང་ན་ལྷ་ནི་བསྙེན་པ་བཞིན། ། གསང་སྔགས་འགྲུབ་པར་ཤེས་པར་བྱའོ། ། ཞེས་སོ། ། བཅུ་པ་དབང་བསྐུར་ཐོབ་པའི་ཁྱད་པར་ནི། སྤྱི་རྒྱུད་དུ།
དེ་བཞིན་གཤེགས་པའི་དཀྱིལ་འཁོར་དུ། ། གང་ཞིག་ལེགས་པར་དབང་བསྐུར་བ། ། དེ་ནི་རིགས་རྣམས་སུམ་ཆར་གྱིས། ། དཀྱིལ་འཁོར་ལ་སོགས་སློབ་དཔོན་འགྱུར། ། འཕགས་པ་སྤྱན་རས་གཟིགས་དབང་གི ། དཀྱིལ་འཁོར་དུ་ནི་དབང་བསྐུར་བ། ། དེ་ནི་རིགས་གཉིས་དཀྱིལ་འཁོར་གྱི། ། སློབ་དཔོན་དུ་ནི་དབང་བསྐུར་འགྱུར། ། ཕྱག་ན་རྡོ་རྗེ་གཟི་ཆེན་གྱི། ། དཀྱིལ་འཁོར་དུ་ནི་དབང་བསྐུར་བ། །
ཕྱག་ན་རྡོ་རྗེའི་རིགས་གཅིག་གིས། ། དཀྱིལ་འཁོར་དུ་ནི་སློབ་དཔོན་འགྱུར། ། ཞེས་གསུངས་པ་ལྟར་རོ། ། གཉིས་པ་ལ་ལྔ། རིག་སྔགས་སྒྲུབ་པའི་གནས་ཀྱི་ཁྱད་པར། དུས་ཀྱི་དངོས་གྲུབ་སྒྲུབ་པའི། བགྲང་ཕྲེང་གི གྲུབ་པའི་འབྲས་བུའི་ཁྱད་པར་རོ། ། དང་པོ་ནི། འཇམ་དཔལ་རྩ་རྒྱུད་ལས།
རྒྱལ་བའི་རིགས་ཀྱི་སྔགས་དག་ནི། ། བྱང་གི་ཕྱོགས་སུ་འགྲུབ་པ་ཡིན། ། པདྨའི་རིགས་ལས་བྱུང་བའི་སྔགས། ། དེ་བཞིན་ཤར་གྱི་ཕྱོགས་སུ་འགྲུབ། ། ལྷོ་ཡི་ཕྱོགས་སུ་གནས་པ་ལ། ། རྡོ་རྗེའི་རིགས་ནི་འགྲུབ་པར་འགྱུར། ། ཞེས་པ་ལྟར་རོ། ། གཉིས་པ་ནི། འཇམ་དཔལ་རྩ་རྒྱུད་ལས། རྒྱལ་བའི་རིགས་ཀྱིས་སྔགས་གྲུབ་པ། །
སངས་རྒྱས་རྣམས་ལ་སྔོན་བྱུང་བའོ། ། པདྨ་རྡོ་རྗེའི་རིགས་དག་ནི། ། སངས་རྒྱས་རྣམས་ཀྱི་བར་མའི་དུས། ། གཞན་གྱི་དུས་སུ་སྔགས་དག་ནི། ། དེ་ལས་གཞན་པའི་རིགས་འགྲུབ་ཡིན། ། ཞེས་སོ། ། གསུམ་པ་ནི། ལེགས་གྲུབ་ལས། བདེ་བར་གཤེགས་པས་ཞི་བ་བྱ། ། རྒྱས་པ་པདྨའི་རིགས་སྐྱེས་ཀྱི། །
རྡོ་རྗེའི་རིགས་སྐྱེས་གསང་སྔགས་ཀྱིས། ། དྲག་སྤྱད་པ་ཡི་ལས་རྣམས་བྱ། ། ཞེས་པ་ལྟར་རོ། ། བཞི་པ་ནི། ལེགས་གྲུབ་ལས། རྒྱལ་བའི་རིགས་ལ་བོ་དྷི་ཙེ། ། སྔགས་ཀྱི་ནོར་བུ་རབ་ཏུ་བསྒྲགས། ། པདྨའི་རིགས་ལ་པདྨའི་སྙིང༌། ། རྡོ་རྗེའི་རིགས་ལ་རུ་རཀྵ། ། ཞེས་དང༌།
ཕྲེང་བ་བྱིན་གྱིས་རློབ་པའི་སྔགས་ཀྱང་སོ་སོར་བཤད་དོ། ། ལྔ་པ་ནི། དེ་བཞིན་གཤེགས་པའི་རིགས་བསྒྲུབས་ན་རིགས་གསུམ་ཀའི་དངོས་གྲུབ་དང༌། པདྨའི་རིགས་བསྒྲུབས་ན་པདྨ་དང༌། རྡོ་རྗེའི་རིགས་གཉིས་ཀྱི་དངོས་གྲུབ་དང༌། རྡོ་རྗེའི་རིགས་བསྒྲུབས་ན་དེ་ཉིད་ཀྱི་དངོས་གྲུབ་འགྲུབ་པར་མེ་ཏོག་ཕོག་པའི་ལུང་གིས་ཤེས་སོ། ། གསུམ་པ་རྫས་སྒྲུབ་པའི་ཆོ་གའི་ཁྱད་པར་ནི། ལེགས་གྲུབ་ལས། དབུས་སུ་ཆོས་ཀྱི་འཁོར་ལོ་དང༌། ཐོག་མར་རྒྱལ་པོ་རྣམས་ལ་དགོད། །
ཅེས་པ་ནས། དཀྱིལ་འཁོར་ཆོ་ག་བསྟན་པ་འདི། ། དེ་བཞིན་གཤེགས་པའི་རིགས་ཀྱིས་གསུངས། ། ཞེས་སོགས་དེ་བཞིན་གཤེགས་རིགས་ཀྱི་རྫས་གྲུབ་དང༌། ། དབུས་སུ་པདྨ་བྲིས་ནས་ཀྱང༌། ། དང་པོར་ཤར་གྱི་ལོགས་སུ་ནི། ། འདོད་པ་འབྱོར་བྱེད་དགོད་པར་བྱ། ། ཞེས་སོགས་ཀྱིས་པདྨའི་རིགས་ཀྱི་རྫས་གྲུབ་དང༌། དང་པོ་དཀྱིལ་འཁོར་བྲི་བར་བྱ། ། དབུས་སུ་རྡོ་རྗེ་བྲིས་ནས་ཀྱང༌། །
ཤར་དུ་རིག་སྔགས་རྒྱལ་པོ་ནི། ། ལེགས་པར་གྲུབ་བྱེད་ཐོག་མར་དགོད། ། ཅེས་སོགས་ཀྱིས་རྡོ་རྗེའི་རིགས་ཀྱི་རྫས་གྲུབ་གསུངས་ཏེ། དེའང་དཀྱིལ་འཁོར་སོ་སོར་བཀོད་པའི་དབུས་སུ་རྫས་བཞག་སྒྲུབ་པའི་ཚུལ་ཡང་མི་འདྲ་བར་གསུངས་སོ། ། གཉིས་པ་ལ་གསུམ། ལྷའི་ཁྱད་པར། སྔགས་ཀྱི་ཁྱད་པར། དེ་གཉིས་སྒྲུབ་པའི་འབྲས་བུའི་ཁྱད་པར་རོ། ། དང་པོ་ནི། དེ་ལྟར་རིགས་གསུམ་པོ་གང་ཡིན་ཀྱང་སངས་རྒྱས་ཀྱི་སྐུ་སྟོད་ཀྱི་ཆ་ལས་བྱུང་བའི་ལྷས་དངོས་གྲུབ་རབ་དང༌།
རྐེད་པའི་ཆ་ལས་བྱུང་བའི་ལྷས་འབྲིང་དང༌། སྐུ་སྨད་ཀྱི་ཆ་ལས་བྱུང་བའི་ལྷས་དངོས་གྲུབ་ཐ་མ་གྲུབ་ཅིང༌། དེ་རེ་རེ་ལ་ཡང་རབ་འབྲིང་གསུམ་གསུམ་དུ་ཡོད་དེ། ལེགས་གྲུབ་ལས། རོ་སྟོད་ལས་བྱུང་མཆོག་ཡིན་ཏེ། ། ལྟེ་བ་མན་ཆད་ཐ་མ་ཡིན། ། བར་གྱི་ལུས་ལས་བྱུང་བ་ཡི། ། སྔགས་ཀྱིས་དངོས་གྲུབ་འབྲིང་བསྟན་ཏོ། ། རབ་ཏུ་འབྲིང་དང་ཐ་མ་ཡང༌། ། རྣམ་པར་རྟོག་པའི་མཐུ་དག་ལ། །
དངོས་གྲུབ་རྣམ་པ་གསུམ་རྣམས་སུ། ། གསང་སྔགས་ཆོ་ག་མཁས་པས་བཤད། ། ཅེས་སོ། ། ཡང་རིགས་གང་ཡིན་ཡང༌། རིགས་ཀྱི་བདག་པོ་དང་ཡུམ་གྱི་དངོས་གྲུབ་རབ། ཁྲོ་བོ་ཁྲོ་མོ་སོགས་ཀྱི་འབྲིང༌། ཕོ་ཉ་དང་མངག་གཞུག་ཕོ་མོ་སོགས་ཀྱི་ཐ་མ་སྟེ། ལེགས་གྲུབ་ཏུ། དེ་ལ་དངོས་གྲུབ་རབ་ལ་ནི། ། རིག་སྔགས་བདག་པོ་ཡིན་པར་ཤེས། །
མཁས་པས་ཤིན་ཏུ་ཐ་མ་ལ། ། མངག་གཞུག་ལ་སོགས་ཤེས་པར་བྱ། ། ཞེས་སོགས་སོ། ། ཡང་རིགས་གང་ཡིན་ཡང་ཡུམ་གྱིས་ཞི་བ། རིགས་ཀྱི་བདག་པོས་རྒྱས་པ། ཁྲོ་བོ་ཁྲོ་མོས་མངོན་སྤྱོད། ཕོ་ཉ་ཕོ་མོས་གདོན་དབབ་པ་ལ་སོགས་པའི་ལས་ཕྲན་ཚེགས་འགྲུབ་སྟེ། ལེགས་གྲུབ་ཏུ། རིག་པའི་རྒྱལ་པོས་རྒྱས་པ་བྱ། ། ཁྲོ་བོ་རྣམས་ཀྱིས་དྲག་ཤུལ་སྤྱད། །
སྤྱན་ལ་སོགས་པས་ཞི་བར་བྱ། ཞེས་དང༌། གདོན་ལ་སོགས་དབབ་ལས་ལ་ནི། མཁས་པས་ཕོ་ཉ་སོགས་པས་བྱ། ། ཞེས་སོ། ། གཉིས་པ་ལ་གཉིས་ལས། གང་ལ་སྔགས་གང་ཤིས་པ་དང༌། ལྷ་གང་གི་སྔགས་གང་ཡིན་པའོ། ། དང་པོ་ནི། ལེགས་གྲུབ་ཏུ།
གསང་སྔགས་མང་པོ་ཕལ་ཆེར་ནི། ། སྐུལ་བའི་ཚིག་དང་ལྡན་པས་ན། ། དེ་དང་དེ་ཡི་ལས་རྣམས་ནི། ། དེ་དག་ཉིད་ཀྱིས་རབ་ཏུ་བྱ། ། ཞེས་གསུངས་པས། སྔགས་དོན་ལ་བསྐུལ་ཚིག་གང་ཡོད་པ་དང༌། མཐུན་པའི་ལས་སྒྲུབ། དེ་མེད་ན་མགོར་ཨོཾ་དང་མཇུག་ཏུ་སྭཱ་ཧཱ་ཡོད་པས་ཞི་བ། སྔགས་ཀྱི་གསེབ་ན་ར་དང་རྐན་གྱི་ཡི་གེ་ཤས་ཆེ་ཞིང་མཐར་ཧཱུྃ་ཕཊ་དང་བཅས་པས་དྲག་ཤུལ། དེ་ལས་གཞན་པ་དོན་དང་ཚིག་ཞི་བ་དང་ལྡན་ཞིང༌།
མཐུ་དང་ལྡན་པས་རྒྱས་པ་བྱ་སྟེ། དེ་ཉིད་ལས། གསང་སྔགས་ཡི་གེ་ཉུང་ངུ་ལ། ། གང་དག་སྭཱ་ཧཱ་ཨོཾ་ལྡན་པའང༌། ། ཞི་བའི་ལས་རྣམས་ཐམས་ཅད་ནི། ། དེ་ཡིས་དེ་དག་མྱུར་དུ་ཕྱེད། ། ཧཱུྃ་དང་བཅས་ཤིང་ཕཊ་དང་བཅས། ། གང་དག་ར་དང་རྐན་ཆགས་མང༌། ། གསང་སྔགས་དེ་དག་དྲག་སྤྱོད་ལ། ། མཁས་པས་ཀུན་དུ་སྦྱར་བར་བྱ། །
མཁས་པས་དེ་ལས་གཞན་པའི་སྔགས། ། དོན་དང་ཚིག་ནི་ཞི་ལྡན་པས། ། རྒྱས་པའི་ལས་ནི་ཐམས་ཅད་ལ། ། ལེགས་པར་རབ་ཏུ་སྦྱར་བར་བྱ། ། ཞེས་སོ། ། ལས་ཐམས་ཅད་པའི་སྔགས་ཡིན་ན། རྟོགས་པའི་ཆོ་གར་ཐོག་མ་སྨོས་པ་དེ་གཙོ་བོ་ཡིན་ལ། སྤྱི་རྒྱུད་ནས་གསུངས་པའི་སྔགས་ནི་གླེང་གཞིའི་དབང་དུ་མཛད་པ་དེ་གཙོ་བོ་ཡིན་ལ། གཞན་ཕལ་པ་ཡིན་ཏེ། དེ་ཉིད་ལས།
ལས་ཀུན་བྱེད་པའི་གསང་སྔགས་ཀྱི། ། ཆོ་ག་ཞིབ་མོར་རྒྱས་གསུངས་པར། ། ཐོག་མར་ལས་ནི་གང་སྨོས་པ། ། དེ་ནི་གཙོ་བོ་ཡིན་པར་བསྟན། ། གླེང་གཞིའི་དབང་དུ་མཛད་ནས་ནི། ། གསང་སྔགས་གང་དག་གསུང་གྱུར་པས། ། དེ་ཉིད་དེ་ལ་གཙོ་བོར་བསྟན། ། ལྷག་མ་གཞན་དུ་ཤེས་པར་བྱ། ། ཞེས་སོ། ། གཉིས་པ་ནི།
སྔགས་ཀྱི་ཚིག་ལ་ལྷ་སོ་སོའི་མིང་དང༌། སྐུ་མདོག་ཕྱག་མཚན་དང༌། ལྷའི་མཐུ་དང་ཡོན་ཏན་སྨོས་པ་རྣམས་ནི། དེས་ལྷ་སོ་སོའི་སྔགས་སུ་ཤེས་པར་བྱ་ཞིང༌། མིང་མེད་ཅིང་སྐུལ་ཚིག་དང་ལྡན་པ་ལ། སྐུལ་ཚིག་གི་སྒོ་ནས་ཤེས་པར་བྱའོ། ། མགོ་བོར་ཨོཾ་མཇུག་ཏུ་ན་མཿདང་སྭཱ་ཧཱ་དང་ལྡན་པ། བར་དུ་བྱང་སེམས་ཀྱི་ཏིང་ངེ་འཛིན་གྱི་རང་བཞིན་གྱི་ཚིག་སྨོས་ཤིང་དྲག་ཤུལ་གྱི་ཚིག་མེད་པ་ནི་སངས་རྒྱས་བྱང་སེམས་ཀྱི། ཧཱུྃ་ཕཊ་ཀྱི་མཐའ་བརྟེན་པ་ནི། གཙུག་ཏོར་གྱི།
ཟོ་ཤིག ཆོམས་ཤིག སྣུན་ཅིག སོད་ཅིག རོལ་ཅིག ཅེས་སོགས་དྲག་ཤུལ་གྱི་ཚིག་དང་ལྡན་པ་ནི་ཁྲོ་བོ་དང་ཕྱག་བརྙན་གྱི། སྤྱི་བོ་དང་སྤྱི་གཙུག་ལ་སོགས་པའི་ཡན་ལག་གི་སྔགས་མེད་པའི་གཅིག་པུ་ནི་ཉན་ཐོས་ཀྱི་སྔགས་ཏེ། དེ་དག་བྱང་སེམས་ལྟར་གཟུགས་སྣ་ཚོགས་སུ་མི་འགྱུར་གྱི་དགེ་སློང་གི་ཚུལ་གཅིག་པུར་གནས་ཤིང་གང་ཟག་གི་བདག་མེད་གཅིག་པུ་ཁོང་དུ་ཆུད་པའི་མཚོན་དོན་ནོ། ། རང་སངས་རྒྱས་ཀྱི་ནི་གཞན་དེ་དང་འདྲ་བ་ལ། ཁྱད་པར་རྟེན་འབྲེལ་ཟབ་མོ་ཁོང་དུ་ཆུད་པའི་ཏིང་ངེ་འཛིན་གྱི་ཚིག་དང་ལྡན་པ་སྟེ།
རྣམ་སྣང་མངོན་བྱང་ལས། རྫོགས་སངས་རྒྱས་ཀྱི་གསང་སྔགས་ནི། ། ཚིག་དང་མིང་དང་བརྡ་ཡི་མཚན། ། ཚིག་གི་དབང་དུ་གྱུར་པས་ན། ། གསང་སྔགས་དོན་རྣམས་གྲུབ་པར་བྱེད། ། ཁ་ཅིག་སྐུལ་བའི་ཚིག་དང་ལྡན། ། ཁ་ཅིག་རང་མིང་ཐོག་མར་སྨོས། ། ཧཱུྃ་དང་ཕཊ་དང་ལྡན་པ་ནི། ། གཙུག་ཏོར་རྣམས་ཀྱི་ཡིན་པར་བསྒྲགས། ། ཟུངས་ཟོ་ཆོམས་ཤིག་ཅེས་པ་དང༌། །
སྣུན་སོད་རོལ་ཅིག་ཅེས་པ་ནི། ། ཕྱག་བརྙན་རྣམས་དང་ཁྲོ་བོ་ཡི། ། གསང་སྔགས་ཡིན་པར་འདྲེན་པས་གསུངས། ། ན་མཿསྭཱ་ཧཱ་ལ་སོགས་ལྡན། ། ཏིང་ངེ་འཛིན་ནི་རྟོག་པས་མཚན། ། ཞི་བའི་ཡི་གེ་རྣམ་པར་དག ། རེ་བ་ཐམས་ཅད་རྫོགས་བྱེད་པའི། ། གསང་སྔགས་སངས་རྒྱས་ཐམས་ཅད་དང༌། ། བྱང་ཆུབ་སེམས་དཔས་སྐྱོབ་པ་ཡིན། ། ཉན་ཐོས་རྣམས་ཀྱི་གསང་སྔགས་ནི། །
གཅིག་པུ་གཞི་ནི་གཅིག་ལ་གནས། ། རང་སངས་རྒྱས་ཀྱིའང་དེ་བཞིན་ཏེ། ། ཁྱད་པར་དག་ནི་བཤད་བྱ་ན། ། ཏིང་ངེ་འཛིན་གྱི་ཁྱད་པར་ལས། ། ལས་ཚེ་རྣམ་པར་སྦྱང་ཞེས་བྱ། ། ཞེས་གསུངས་ལ། འོན་ཀྱང་གཙུག་ཏོར་ནི་མཐའ་གཅིག་ཏུ་མ་ངེས་ཏེ། དེའི་འགྲེལ་པར་གཙུག་ཏོར་མ་ཡིན་པའི་ལྷ་རྣམས་ཀྱི་སྔགས་ཧཱུྃ་ཕཊ་དང་བཅས་པ་ཡང་འབྱུང་བས་ན་ཧཱུྃ་དང་ཕཊ་དང་བཅས་པའི་གཙུག་ཏོར་གྱི་སྔགས་འདི་རྣམས་ནི་རྒྱུད་འདི་ཉིད་དུ་སྨོས་པས་ཤེས་པར་བྱའོ། ། ཞེས་སོ། ། གསུམ་པ་ནི།
དཀྱིལ་འཁོར་རབ་འབྲིང་ཐ་གསུམ་དང༌། སྒྲུབ་པ་པོ་རབ་འབྲིང་ཐ་གསུམ་དང༌། བསམ་པ་རབ་འབྲིང་ཐ་གསུམ་གྱིས་དངོས་གྲུབ་རབ་འབྲིང་ཐ་གསུམ་འགྲུབ་ཅིང༌། སངས་རྒྱས་བྱང་སེམས་ཀྱི་སྔགས་ཀྱི་སངས་རྒྱས། ཉན་རང་གི་སྔགས་ཀྱི་ཉན་རང༌། ཞི་བས་སངས་རྒྱས། རྒྱས་པས་རང་རྒྱལ། ལས་ཕྲན་ཚེགས་ཀྱིས་ཉན་ཐོས་འགྲུབ། ཅེས་འཇམ་དཔལ་རྩ་རྒྱུད་དུ་བཤད་དེ། མཆོག་ལ་མཆོག་དག་འགྲུབ་པ་དང༌། །
འབྲིང་ལ་འབྲིང་དུ་ཉེ་བར་བསྟན། ། ཐ་མས་ཕྲན་ཚེགས་འགྲུབ་པ་ནི། ། རྒྱལ་བ་མཆོག་གིས་སྔོན་གསུངས་སོ། ། སེམས་ཅན་ཡིད་ནི་རྣམ་གསུམ་གྱིས། ། རྒྱལ་བ་མཆོག་གིས་འགྲུབ་པར་གསུང༌། ། སེམས་ཅན་ཆེན་པོས་ཆེན་པོ་འགྲུབ། ། སེམས་ཅན་འབྲིང་གིས་འབྲིང་དང་ནི། ། གསུམ་པ་སྐྱེ་བོ་ཕྲ་མོ་ཡིས། ། ལས་ཀྱི་ཕྲ་མོ་ཉེ་བར་བསྟན། ། སངས་རྒྱས་ཉིད་དུ་སེམས་དྭང་ལ། །
ཕུན་སུམ་ཚོགས་པ་ཐམས་ཅད་ནི། ། ངེས་པར་ཐོབ་པར་འགྱུར་བ་སྟེ། ། སེམས་ཅན་དཀྱིལ་འཁོར་མཐོང་བས་སོ། ། དེ་དུས་སེམས་ནི་བར་མ་ཡིས། ། རང་རྒྱལ་བྱང་ཆུབ་ཐོབ་པར་བྱེད། ། གུས་པ་མེད་པའི་ཉན་ཐོས་ཉིད། ། ཐ་མས་ངེས་པར་ཐོབ་པར་བྱེད། ། ཅེས་དང༌། གང་ཞིག་རྒྱལ་དང་རྒྱལ་སྲས་སྔགས། ། སེམས་ཅན་ཕྱིར་ནི་གསུངས་པ་རྣམས། །
གང་ཞིག་དེ་ཟློས་མངོན་བརྩོན་པའང༌། ། དེ་ནི་ངེས་པར་སངས་རྒྱས་འགྱུར། ། གང་ཡང་སྔགས་ནི་བར་མ་དག ། གང་ཞིག་བཟླས་པ་དེ་ཟློ་བྱེད། ། རང་སངས་རྒྱས་སུ་ཡང་དག་བསྟན། ། ངེས་པ་དེ་ཡི་རིགས་ཀྱང་ཡིན། ། སྔགས་ནི་ཐ་མར་རབ་ཞུགས་པ། ། ཉན་ཐོས་དགྲ་བཅོམ་གྱིས་བཤད་དང༌། ། འཇིག་རྟེན་མ་ལུས་ཀུན་ལ་ཡང༌། ། སྔགས་ཟློས་པ་ལ་མངོན་བརྩོན་པ། །
ཉན་ཐོས་རྫུ་འཕྲུལ་ཆེན་པོ་ཡི། ། ངེས་པར་རིགས་སུ་དེ་གནས་ཡིན། ། མཆོག་དང་ཐ་མ་བར་མ་ཡི། ། དེར་ཡང་ལས་ནི་རབ་སྦྱར་བྱ། ། ཞི་བས་སངས་རྒྱས་བྱང་ཆུབ་འགྱུར། ། རྒྱས་པ་ཡིས་ནི་རང་རྒྱལ་ཏེ། ། གཞན་པ་ཕྲན་ཚེགས་ལས་ཀྱིས་ནི། ། ཉན་ཐོས་ཀྱི་ནི་བྱང་ཆུབ་བརྗོད། ། ཅེས་སོ། ། གསུམ་པ་ནི།
དེ་ལྟར་རིགས་གསུམ་པོ་ཉིད་ཀྱང་བསྡུས་ན་གསང་སྔགས་དང་རིག་སྔགས་གཉིས་སུ་འདུ་ལ། དེ་ལ་གསང་སྔགས་ནི། ཐབས་ཕོ་གཙོ་ཆེ་བའི་རྒྱུད། རིག་སྔགས་ནི་ཤེས་རབ་ལྷ་མོ་གཙོ་ཆེ་བའི་རྒྱུད། གཟུངས་ནི་དེ་གཉིས་ཀྱི་དོན་དྲན་པ་དང༌། ཤེས་རབ་ཀྱིས་རྟོགས་ནས་མི་བརྗེད་པར་འཛིན་པ་ཡིན་པས་གཉི་གར་དུ་འདུས་པའམ། ཡང་ན་སྔགས་གཅིག་ལ་ལྷ་ཕོ་མོ་གཉིས་ཀའི་སྔགས་སུ་འགྱུར་བ་ནི་གཟུངས་སྔགས་སོ། ། དེ་དག་ཀྱང་དོན་དམ་པར་ཐབས་ཤེས་གཉིས་སུ་མེད་པ་ཡིན་པའི་ཕྱིར། དེ་ཁོ་ན་ཉིད་ཤེས་པ་དང༌། འགྲོ་བ་སྐྱོང་བར་བྱེད་པས་སམ།
ཡིད་སྐྱོབ་པར་བྱེད་པས་གསང་སྔགས། མ་རིག་པ་སྤང་ཞིང་རིག་པ་བསྐྱེད་པར་བྱེད་པས་རིག་སྔགས་ཡིན་པའི་ཕྱིར། ལྷ་ཕོ་མོ་ཐམས་ཅད་ལ་གསང་སྔགས་དང་རིག་སྔགས་ཀྱི་སྒྲར་གསུངས་པས་ཐམས་ཅད་ཀྱང་ཐབས་ཤེས་གཉིས་མེད་ཀྱི་རྒྱུད་དུ་མཚོན་པར་བྱེད་དེ། ཛྙཱ་ན་ཤྲཱིའི་མཐའ་གཉིས་སེལ་བར། དེའང་ལྷ་ཕོ་ནི་གསང་སྔགས། མོ་ནི་རིག་སྔགས། སྔགས་གཅིག་ཉིད་ལྷ་ཕོ་མོ་གཉིས་ཀའི་སྔགས་སུ་འགྱུར་བ་ནི་གཟུངས་སྔགས་སོ། ། ཡང་སྔགས་གཅིག་ཉིད་ལ་དེ་གསུམ་ཆར་ཚང་བ་དང༌། ལྷ་གཅིག་ཉིད་ལ་སྔགས་དེ་གསུམ་ཆར་ཚང་བ་ཡང་ཡོད་ལ། རིག་སྔགས་དང༌།
གཟུངས་སྔགས་གཉིས་ཀ་ལྷ་མོར་བཞག་པ་ཡང་ཡོད་པས་ཐམས་ཅད་དུ་ནི་གཅིག་ཏུ་མ་ངེས་སོ། ། ཞེས་དང༌། བསམ་གཏན་ཕྱི་མའི་འགྲེལ་པར། དེ་ལ་རིག་སྔགས་ནི་བུད་མེད་ཀྱི་གཟུགས་དང་དབྱིབས་ཀྱི་ལྷ་དང༌། དེ་སྟོན་པའི་སྒྲ་དང༌། ཕྱག་རྒྱ་ལ་སོགས་པའོ། ། དེ་ལས་བཟློག་པ་ནི་གསང་སྔགས་ཀྱི་མཚན་ཉིད་དོ། ། རིག་སྔགས་ལ་སོགས་པ་དེ་དག་ཐམས་ཅད་ཀྱང་ཀུན་རྫོབ་དང༌། དོན་དམ་པའི་བདེན་པ་ལ་གནས་པའི་བྱེ་བྲག་གིས་གཉིས་སུ་མེད་པའི་ཏིང་ངེ་འཛིན་དང༌། གཟུགས་དང༌།
ཕྱག་རྒྱ་དང༌། དམ་ཚིག་དང༌། ཡི་གེ་དང༌། སྒྲ་དང་རྣམ་པ་དང་བཅས་པ་དང༌། རྣམ་པ་མེད་པའི་ཡེ་ཤེས་དང༌། ཆོས་ཀྱི་དབྱིངས་ཀྱི་རང་བཞིན་ཏེ། དེ་ལ་དེ་དག་གི་ཆོས་དབྱིངས་ཀྱི་ཡེ་ཤེས་ཀྱི་རང་བཞིན་གང་ཡིན་པ་དེ་ནི། སོ་སོ་རང་གིས་རིག་པ་སྟེ། བྱིན་གྱི་བརླབས་ཀྱིས་ཀྱང་འདུལ་བའི་སྤྱོད་ཡུལ་དུ་ཉེ་བར་བསྟན་དུ་མི་རུང་ངོ༌། ། ཞེས་གསུངས་པས།
རྒྱུད་ཐམས་ཅད་གསང་སྔགས་དང་རིག་སྔགས་གཉིས་སུ་འདུ་ཞིང་དེ་གཉིས་ཀ་ཡང་ཐབས་ཤེས་དབྱེར་མེད་དུ་ཤེས་པར་བྱའོ། ། གསུམ་པ་དེ་དག་གི་དོན་གཏན་ལ་དབབ་པ་ནི། སློབ་དཔོན་སངས་རྒྱས་གསང་བའི་རྣམ་འཇོམས་འགྲེལ་པར། འདི་ནི་དོན་རྣམས་མདོར་བསྡུས་ན། ། སྔོན་བྱུང་སངས་རྒྱས་རྣམ་འཕྲུལ་དང༌། ། རྗེས་འཇུག་མངོན་རྟོགས་མན་ངག་གོ ། ཞེས་བཤད་པ་ལྟར། དོན་གཉིས་ཏེ། སྔོན་བྱུང་སངས་རྒྱས་ཀྱི་རྣམ་འཕྲུལ་ལྟར། རྒྱུད་ཀྱི་ཚིག་བཤད་པ་དང༌།
རྗེས་འཇུག་གང་ཟག་གི་ལམ་མངོན་པར་རྟོགས་པའི་རིམ་པ་ཉམས་སུ་བླང་བའོ། ། དང་པོ་ནི། སྔོན་སྟོན་པས་ཕུན་སུམ་ཚོགས་པ་ལྔའི་སྒོ་ནས་རྒྱུད་ལེགས་པར་གསུངས་པ་ལྟར། འདིར་ཡང་དེ་དང་མཚུངས་པར་བཤད་པར་བྱ་ལ། གཞུང་ཚིག་རེ་རེ་ནས་འཆད་པའི་མན་ངག་ཀྱང་སངས་རྒྱས་གསང་བས། དགོས་པ་རྣམ་པ་གཉིས་སུ་བསྟན། ། ཚིག་དོན་བརྒལ་ལན་མཚམས་སྦྱར་བ། ། རྣམ་པ་ལྔས་ནི་འདིར་ཤེས་བྱ། ། ཞེས་མདོ་སྡེ་འཆད་ལུགས་དང་ཚུལ་མཚུངས་པར་བཤད་པ་ལྟ་བུའམ། སློབ་དཔོན་སྨྲྀ་ཏིས།
དྲང་དོན་དང་ངེས་དོན་གྱི་བཤད་པའང་གསུངས་པས་དེ་ལྟ་བུའི་ཚུལ་གྱིས་བཤད་པ་ལ་སོགས་པ་རྒྱུད་སོ་སོའི་བརྒྱུད་པའི་མན་ངག་ལས་འབྱུང་བ་ལྟར་བཤད་དོ། ། རྒྱུད་སྤྱི་ལ་ཐུན་མོང་དུ་ཉེ་བར་མཁོ་བ་ནི་ལྔ་སྟེ། བརྗོད་པར་བྱ་བ་ནི་སྟོང་པ་ཉིད་ཀྱི་དོན། སོ་སོའི་རྒྱུད་ཀྱི་ཐབས་དང་བཅས་པའོ། ། རྗོད་པར་བྱེད་པ་ནི་གཞུང་གི་ཚོགས་སོ། ། དགོས་པ་ནི་ངན་འགྲོ་སྦྱོང་བ་ལ་སོགས་པ། རྒྱུད་སོ་སོའི་བྱེད་ལས་གང་ཡིན་པ་དང༌། མ་འོངས་པའི་སྐྱེ་བོ་བྱང་ཆུབ་ལ་གནས་པར་བྱ་བའོ། ། དགོས་པའི་ཡང་དགོས་པ་ནི། རྒྱུད་དོན་ཉམས་སུ་བླངས་བས་དངོས་གྲུབ་རྣམ་པ་གཉིས་ཐོབ་པར་བྱེད་པའོ། །
འགྲེལ་པར་ནི།

བརྗོད་བྱ་དང་རྗོད་བྱེད་དེ་དག་ཐབས་དང་ཐབས་ལས་བྱུང་བ་སྟེ། སངས་རྒྱས་གསང་བས། ཐབས་དང་ཐབས་བྱུང་ཇི་ལྟ་བུ། ། ཞེས་སོ། ། གཉིས་པ་ལ། དཔུང་བཟང་བསྡུས་དོན་ལས། རིགས་ཐམས་ཅད་ཀྱི་མཉེས་པར་བྱ་བའི་ཐབས་སུ་གྱུར་པ། འཇུག་པ་དང༌། སྦྱོར་བ་དང༌། སྒྲུབ་པ་དང༌། གྲུབ་པའི་སྤྱོད་པ་བསྟན་པ་རྣམས་ཞེས་བྱ་རྒྱུད་ཐམས་ཅད་ཀྱི་དོན་འདི་གསུམ་དུ་འདུ་བར་བཤད་པས།
དེ་ལྟར་དུ་བཤད་པ་ལ། དོན་གསུམ་སྟེ། འཇུག་པའི་སྤྱོད་པ་དང༌། སྦྱོར་བའི་སྤྱོད་པ་དང༌། སྒྲུབ་པའི་སྤྱོད་པའོ། ། དང་པོ་ལ་གསུམ། འཇུག་བྱ་གང་ཟག་གི་རྒྱུད་སྦྱང་བ། སྦྱངས་པ་ལ་སྨིན་བྱེད་ཀྱི་དབང་བསྐུར་བ། དབང་ཐོབ་ནས་དམ་ཚིག་གི་ཚོགས་བསྐྱང་བའོ། ། དང་པོ་ནི།
བྱ་བའི་རྒྱུད་ཀྱི་སྒོར་འཇུག་པ་ལ་ཐོག་མར་དབང་བསྐུར་བ་ཐོབ་དགོས་ལ་དེའི་སྔོན་དུ་ཡང་དག་པའི་ལྟ་བ་དང་ལྡན་པར་བྱ་དགོས་ཏེ། དཔུང་བཟང་ལས། གསང་སྔགས་བཟླས་བརྗོད་གང་དག་ངས་གསུངས་པ། དེ་ཡི་བརྟུལ་ཞུགས་དད་པས་ངས་བཤད་དོ། ། དེ་ཡི་བདེ་བར་གཤེགས་ལ་དད་བསྐྱེད་ནས། དེ་བཞིན་དུ་ནི་བྱང་ཆུབ་སེམས་ཀྱང་བསྐྱེད། ། སེར་སྣ་དྲེགས་དང་རྒྱགས་པ་རྣམ་སྤངས་ཏེ། ། དཀོན་མཆོག་གསུམ་ལ་དད་པས་བསྟན་པར་བྱ། ། རྡོ་རྗེའི་རིགས་ཞེས་བརྗོད་པས་རྒྱ་ཆེ་དང༌། ། ང་ལ་ཡང་ནི་དད་ཅིང་དགའ་བར་བྱ། །
ཚིག་རྩུབ་ཕྲ་མ་འཁྱལ་པ་སྨྲ་བ་དང༌། གཞན་གྱི་བུད་མེད་སྤྱོད་དང་རྫུན་སྨྲ་དང༌། རྐུ་དང་གཞན་གྱི་སྲོག་གཅོད་གནོད་བྱེད་དང༌། ཆང་དད་བྱེད་པ་རྟག་ཏུ་སྤང་བར་བྱ། ། རྨོངས་པ་གང་གི་ལུས་དང་ངག་དང་ནི། ། དེ་བཞིན་ཡིད་ཀྱིས་བསོད་ནམས་བསག་བྱས་ཀྱང༌། ། ཐམས་ཅད་ལོག་པར་ལྟ་བས་བཅོམ་པས་ན། ། དེ་ཡི་རྣམ་སྨིན་མི་འདོད་འབྲས་བུར་འགྱུར། ། དཔེར་ན་ས་དང་ཆུ་དང་དུས་ལྡན་ཡང༌། ། ས་བོན་ཚིག་པ་མྱུ་གུ་མི་སྐྱེ་ལྟར། །
དེ་བཞིན་མི་ཤེས་ལོག་ལྟས་བཅོམ་པ་ཡིས། ། སེམས་ལ་དགེ་བའི་ཆོས་རྣམས་མི་སྐྱེའོ། ། དེ་ཕྱིར་ལོག་པར་ལྟ་བ་རྣམས་སྤངས་ཏེ། ཡང་དག་ལྟ་བ་ལ་ནི་བརྟེན་པར་གྱིས། ། རྟག་ཏུ་སེམས་ནི་དགེ་བ་བཅུ་དག་གི ། ཆོས་ཀྱི་ལམ་ལ་གནས་པར་བྱས་ན་ལེགས། ། ཞེས་པ་ལྟར། ལས་འབྲས་ལ་གཟོབ་པ་ལྷུར་ལེན་པ་ལ་ཐོག་མར་བསླབ་དགོས་ཀྱི། འདི་མེད་ན་ལམ་ཇི་ཙམ་ཞིག་བསྒོམས་ཀྱང་བདེ་འགྲོ་ཙམ་ཡང་ཐོབ་མི་སྲིད་དོ། ། དེའི་འོག་ཏུ་སོ་སོར་ཐར་པའི་སྡོམ་པ་ལ་ཚུལ་བཞིན་དུ་བསླབ་དགོས་ཏེ།
དཔུང་བཟང་ལས། ལུས་ནི་ཆུ་ཤིང་བཞིན་དུ་རིག་བྱ་སྟེ། ། སེམས་ནི་བཟའ་བཏུང་སོགས་ལ་ཆགས་མི་བྱ། ། དབང་པོ་དྲུག་པོ་ཡུལ་ལ་འཕྲོ་བ་དང༌། ། བདེ་གཤེགས་གསུངས་པའི་ཤེས་པས་བསྲུང་བར་བྱ། ། ལྷུང་བཟེད་དེ་དག་ལས་ནི་གཅིག་ཐོགས་ནས། ། གཉའ་ཤིང་གང་དུ་བལྟ་ཞིང་བསོད་སྙོམས་སྤྱད། ། འཛུམ་ཞིང་འགྲོ་ལ་སྨྲ་ཞིང་མིག་ཟུར་ཅན། ། ཡན་ལག་ཐམས་ཅད་ཡིད་འཕྲོག་བྱེད་པའི་གཟུགས། ། བུད་མེད་གཟུགས་ནི་མཚོན་ཆ་འདེབས་འདྲ་བས། །
སྐྱེས་པའི་སེམས་དག་སྔོན་དུ་ཕྲོག་པར་བྱེད། ། ལྕགས་ཀྱི་ཐོང་ལྕགས་རབ་ཏུ་འབར་བ་ཡིས། ། མིག་ནི་རྣམ་པར་བཀབ་པ་ཆེས་སླ་ཡིས། ། ཉེས་ན་དྲན་པ་ཉམས་བྱེད་བུད་མེད་ཀྱི། ། དཀྱུས་རིང་མིག་ཅན་བཞིན་ནི་མ་མཐོང་སླ། ། གང་དུ་དགའ་བར་འགྲོ་ཞིང་འཛིན་བྱེད་ལ། ། སེམས་ཀྱིས་སེམས་ནི་རྣམ་པར་འདུལ་བཞིན་དུ། ། རབ་འབྲིང་ལ་སོགས་རྣམ་པར་སྤངས་ནས་སུ། ། མི་སྨྲ་བར་ནི་གཞན་གྱི་ཁྱིམ་དུ་འགྲོ། ། གང་ན་བ་གཞོན་བེའུ་ཕྲུག་ཆུང་བ། །
གང་ན་སྐྱེས་བུ་ཆང་ནི་འཐུང་བ་དང༌། ། གང་ན་བུ་མོ་གཞོན་བསྟེན་རྩེ་བ་དང༌། དེ་བཞིན་གང་ན་གཞོན་ནུ་རྩེ་བ་དང༌། ། དང་པོར་ཇི་ལྟར་བདེ་བར་བགོ་བར་བྱ། ། རྐང་བཀྲུས་གློ་བུར་བ་ལ་བྱིན་ནས་སུ། ། ལུས་བསྲུང་ཕྱིར་ནི་ཁ་ཟས་ཟ་བར་བྱ། ། ཞེས་གསུངས་སོ། ། གལ་ཏེ་བྱ་རྒྱུད་ཀྱི་སྒོར་ཞུགས་པ་རྣམས་ཀྱིས་སོ་ཐར་གྱི་སྡོམ་པ་ལ་ངེས་པར་བསླབ་དགོས་ན། སྔགས་པ་ཁྱིམ་པ་རྣམས་ཀྱིས་ཇི་ལྟར་བྱ་སྙམ་ན། དཔུང་བཟང་ལས།
དཔེར་ན་ལོ་ཏོག་ཐམས་ཅད་ས་དག་ལ། ། བརྟེན་ནས་སྐྱོན་མེད་པར་ནི་སྐྱེ་བ་ལྟར། ། དེ་བཞིན་ཚུལ་ཁྲིམས་བརྟེན་ནས་ཆོས་དཀར་མཆོག ། སྙིང་རྗེས་ཆུས་བརླན་པས་ནི་རྣམ་པར་སྐྱེ། ། རྒྱལ་བ་ངས་གསུང་སོ་སོར་ཐར་པ་ཡང༌། ། ཚུལ་ཁྲིམས་རྣམ་དག་འདུལ་བ་མ་ལུས་ལས། ། སྔགས་པ་ཁྱིམ་པས་རྟགས་དང་ཆ་ལུགས་སྤང༌། ། ལྷག་མ་རྣམས་ནི་ཉམས་སུ་བླང་བར་བྱ། ། ཞེས་པ་ལྟར་རབ་བྱུང་གི་རྟགས་དང༌། ཆ་ལུགས་མ་གཏོགས་གཞན་བསླབ་བྱ་མཐའ་དག་ལ་བསླབ་པར་བྱའོ། །
དེའི་འོག་ཏུ་བྱང་ཆུབ་སེམས་དཔའི་སྡོམ་པ་བླངས་ཏེ། དེའི་སྤྱོད་པ་རླབས་པོ་ཆེ་རྣམས་ལ་འབད་པས་བསླབ་དགོས་ཏེ། དཔུང་བཟང་ལས། སངས་རྒྱས་ཀྱིས་གསུང་ཡན་ལག་བརྒྱད་ལམ་ནི། ། ཡང་དག་འཚོ་དང་ལས་མཐའ་ཏིང་འཛིན་ངག ། རྩོལ་དང་རྟོག་དང་དྲན་དང་ལྟ་བ་རྣམས། ། སོ་སོ་སོ་སོར་ཡང་དག་བརྟེན་པར་བྱ། ། ལམ་འདི་རྣམས་ཀྱིས་གསང་སྔགས་དངོས་གྲུབ་ཅིང༌། ། དེ་བཞིན་འདིས་ནི་མཐོ་རིས་ཐར་པ་ཐོབ། ། རྒྱལ་སྲས་སྔོན་གྱི་རྒྱལ་བ་འདས་པ་དག །
འདི་ནས་གཤེགས་ཤིང་དེ་བཞིན་གཤེགས་པར་འགྱུར། ། ཞེས་དང༌། ཡོངས་སུ་འཛིན་པ་རྣམ་པར་སྤངས་ནས་སུ། ། ཆོས་གོས་དང་ནི་བསོད་སྙོམས་ངན་དོན་དང༌། ། སྨན་དང་མལ་སྟན་ངན་ངོན་ཙམ་གྱིས་ཀྱང༌། ། ཆོག་པའི་སེམས་དང་ལྡན་པས་བསོད་སྙོམས་ཐོབ། ། བདག་ལ་བསྟོད་པ་ནམ་ཡང་མི་བྱ་ཞིང༌། ། སེམས་ཅན་གཞན་ལ་སྨད་པར་མི་བྱའོ། ། སྟག་དང་སྦྲུལ་དང་མེ་འདྲར་འཇིག་རྟེན་དག ། བསམས་ནས་སྤངས་ཏེ་དབེན་ལ་དགའ་བར་བྱ། །
བུད་མེད་མཚན་ཉིད་སྐྱེས་པའི་མཚན་ཉིད་དང༌། ། སྨན་དང་གླང་ཆེན་བརྟག་པའང་སྐར་མའི་དཔྱད། ། མཚོན་བྱ་བརྟག་པའང་ལྟ་དཔྱད་རང་བཟོའམ། ། བསྟན་བཅོས་ངན་པ་སློབ་ཅིང་ཀློག་པ་སྤང༌། ། གླང་ཆེན་རྟ་དང་བ་གླང་བྱ་ནག་ཁྱི། ། གོང་མོ་སྲེག་པ་འུག་པ་སྐྱེས་པ་དང༌། ། བུད་མེད་བུ་མོ་བྱིས་པ་ར་ལུག་སོགས། ། འཐབ་མོ་འགྱེད་པ་མི་བལྟ་མི་བྱའོ། ། ཡུལ་པའི་གཏམ་དང་མི་དབང་བསྟེན་པ་དང༌། ། དམག་དང་གྱད་དང་ན་ཆུང་གཏམ་དག་དང༌། །
བསྲུང་ལྡེབས་དང་ནི་སྔོན་གྱི་ལོ་རྒྱུས་དང༌། ། འདོད་ཆགས་དང་ནི་སྨད་འཚོང་གཏམ་མི་བྱ། ། ཞེས་སོ། ། དེ་ལྟར་ཕར་ཕྱིན་ཐེག་པའི་ལམ་གྱི་རྒྱུད་སྦྱང་ཞིང་བྱང་ཆུབ་ཀྱི་སེམས་གཟུང་བ་ལ་དབང་བསྐུར་བ་བྱ་ཡི་རྒྱུད་མ་སྦྱངས་པའི་གང་ཟག་ལ་གྱ་ཚོམ་དུ་འཇུག་པའི་སྤྱོད་པ་བསྟན་ན། རང་གཞན་གཉིས་ཀ་ཕུང་བར་འགྱུར་ཏེ། དཔུང་བཟང་ལས། རིགས་དང་དམ་ཚིག་མ་མཐོང་སྙིང་རྗེ་མེད། ། དེ་བཞིན་བྱང་ཆུབ་སེམས་ནི་མ་བསྐྱེད་ཅིང༌། ། སངས་རྒྱས་མ་དད་ལྷ་གཞན་ལ་བརྟེན་པས། ། ང་ཡི་གསང་སྔགས་བཟླས་ན་ཕུང་བར་འགྱུར། །
ཞེས་སོ། ། དེ་ལྟར་ན་སློབ་དཔོན་སྙིང་རྗེ་ཆེན་པོས་སློབ་མའི་ཁམས་ལེགས་པར་བརྟགས་ལ་སྔོན་འགྲོ་འདི་དག་གི་རྒྱུད་སྦྱངས་ཟིན་པའི་གང་ཟག་ལ་ནི་དབང་བསྐུར་ལ། རྒྱུད་མ་སྦྱངས་པའི་གང་ཟག་ལ་ནི་ཐོག་མར་ལམ་འདི་རྣམས་བསྟན་ནས། དེའི་རྗེས་སུ་དབང་བསྐུར་བར་བྱའོ། ། གཉིས་པ་ལ་ལྔ། གང་གིས་དབང་བསྐུར་བ་སློབ་དཔོན་གྱི་མཚན་ཉིད། གང་ལ་དབང་བསྐུར་བ་སློབ་མའི་མཚན་ཉིད། ཇི་ཙམ་ཞིག་ལ་དབང་བསྐུར་བའི་གྲངས། ཇི་ལྟར་བསྐུར་བའི་ཆོ་ག དེ་ལྟར་དབང་བསྐུར་བའི་ཕན་ཡོན་ནོ། །
དང་པོ་ནི། སྤྱི་རྒྱུད་ལས། སློབ་དཔོན་བསྟན་བཅོས་ཀུན་མཁྱེན་དང༌། ། ཚུལ་ཁྲིམས་ལྡན་ཞིང་སྙིང་རྗེའི་བདག ། དྲང་ཞིང་གཟོ་ལ་གཙང་སྦྲ་ཅན། ། དད་དང་དྲང་ལྡན་སྙིང་སྟོབས་ཅན། ། སྨྲ་མཁས་མི་འཇིགས་བསྲན་ཐུབ་པ། ། སྒྱུ་རྩལ་དག་ལ་མཁས་ཤིང་གསལ། ། མཛེས་ཤིང་དད་ལྡན་དེ་བཞིན་དུ། ། གུས་ལྡན་དུལ་ལ་ཁོང་གཟོ་བ། །
རྟག་ཏུ་དམ་པའི་ཆོས་ལ་དགའ། ། ཐེག་པ་ཆེ་ལ་མོས་པ་ཅན། ། གསང་སྔགས་སྤྱོད་པ་ལ་བསླབས་ཤིང༌། ། དཀྱིལ་འཁོར་དག་གི་བྱེ་བྲག་ཤེས། ། ཞེས་གསུངས་ལ། དེའི་ཐེག་ཆེན་ལ་མོས་པ་ཡན་ཆད་ནི་ཐུན་མོང་གི་མཚན་ཉིད་དང༌། གསང་སྔགས་སྤྱོད་ལ་བསླབས་པ་ནི། སྔགས་ཀྱི་ཚུལ་ལ་བསླབས་ཤིང་བསྙེན་པ་ལས་རུང་དུ་བྱས་པ་དང༌། རིགས་གསུམ་སྤྱི་དང་སོ་སོའི་དཀྱིལ་འཁོར་གྱི་ཆོ་ག་ལ་མཁས་པ་སྟེ་གཉིས་དང༌། ལེགས་གྲུབ་ལས།
དཀྱིལ་འཁོར་ཆེན་པོ་དག་ཏུ་ནི། ། བླ་མས་ཚུལ་བཞིན་དབང་བསྐུར་ཞིང༌། ། བླ་མ་ལས་ནི་ལུང་ཐོབ་པས། ། དེ་ནི་སློབ་དཔོན་ཡིན་པར་བཤད། ། དེ་ཉིད་ཀྱིས་ནི་ཆོ་ག་བཞིན། ། དམ་ཚིག་ལ་སོགས་དཀྱིལ་འཁོར་བྲི། ། ཞེས་པ་ལྟར་དཀྱིལ་འཁོར་དུ་དབང་ཐོབ་ཅིང༌། སྔགས་གང་སྒྲུབ་པའི་བཟླས་ལུང་ཐོབ་པ་སྟེ། ཐུན་མོང་མ་ཡིན་པའི་མཚན་ཉིད་གསུམ་དང་ལྡན་པའོ། ། གཉིས་པ་ནི།
ཆོ་ག་ཞིབ་མོར་དེ་བས་ན་རིག་སྔགས་འཆང་གིས་ལེགས་པར་བརྟག་ཅིང་སོ་སོར་བརྟགས་ཏེ་སེམས་ཅན་དཀྱིལ་འཁོར་དུ་གཞུག་པར་བྱའོ། ། སྒྲུབ་པ་པོ་བདེན་པར་སྨྲ་བ་དང༌། དབང་པོ་ཡང་དག་པར་སྡོམ་པ་དང་སེམས་ཅན་ཐམས་ཅད་ལ་བྱམས་པ། སེམས་ཅན་ཐམས་ཅད་ལ་བརྩེ་བ་ཅན། གཞན་ལ་ཡང་དག་པར་སྨྲ་བ་ཚིག་རྟག་པ་དད་པ་ཅན། གུས་པ་དང་ལྡན་པ་ཉིད། མར་འཛིན་པ། ཕར་འཛིན་པ། དཀོན་མཆོག་གསུམ་ལ་མཆོག་ཏུ་གུས་པ། རྟག་ཏུ་བླ་མ་ལ་གུས་པ་ཉིད་སེམས་ཅན་འདི་དག་གཞུག་པར་བྱའོ། །
ཞེས་དང༌། སྤྱི་རྒྱུད་ལས། གཅིག་ལ་གཅིག་ནི་སེམས་བཟང་ཞིང༌། ། ཞི་དུལ་བླ་མ་ལ་ཕན་པར། ། འཕགས་པའི་ཡུལ་དང་རིགས་སྐྱེས་པ། ། སློབ་མ་མདོར་ན་གཟུང་བར་བྱ། ། ཞེས་པའི་མཚན་ཉིད་དང་ལྡན་པའོ། ། གསུམ་པ་ནི། སྤྱི་རྒྱུད་དུ། མཁས་པས་སློབ་མ་གཅིག་གམ་གསུམ། །
ལྔའམ་ཡང་ན་བདུན་དག་གམ། ། ཉི་ཤུ་དག་ནི་ལྔ་ཡི་བར། ། ཟུང་དུ་མ་གྱུར་ཡོངས་སུ་བཟུང༌། ། དེ་བས་ལྷག་པའི་སློབ་མ་དག ། ཡོངས་སུ་བཟུང་བར་མི་ཤིས་སོ། ། མདོར་ན་སློབ་མ་ཕན་ཚུན་དུ། ། ནང་མི་གཤིན་པ་མི་བཟུང་ངོ༌། ། ཞེས་པ་ལྟར། ཉི་ཤུ་རྩ་ལྔ་མན་ཆད་ལས་ལྷག་པ་དཀྱིལ་འཁོར་གཅིག་ཏུ་མི་འཛིན་པ་རྗེ་བཙུན་ས་སྐྱ་པ་རྣམས་ཀྱི་སྲོལ་དུ་སྣང་སྟེ་ལུགས་ཤིན་ཏུ་ལེགས་པ་ཡིན་ནོ། ། བཞི་པ་ལ་གཉིས།
སྔོན་དུ་བསྙེན་པ་དང༌། དཀྱིལ་འཁོར་གྱི་ཆོ་གའོ། ། དང་པོ་ནི། ཇི་སྐད་བཤད་པའི་མཚན་ཉིད་ཅན་གྱི་རྡོ་རྗེ་སློབ་དཔོན་ལ། སློབ་མ་ལམ་ཐུན་མོང་བས་རྒྱུད་སྦྱངས་པ་རྣམས་ཀྱིས། དབང་བསྐུར་བར་ལན་མང་དུ་གསོལ་བ་འདེབས་པ་ན། དེ་དག་རྗེས་སུ་གཟུང་བའི་ཕྱིར་སྔོན་དུ་བསྙེན་པ་བྱ་སྟེ། རྣམ་སྣང་མངོན་བྱང་ལས། ། ཡེ་ཤེས་རླབས་པོ་ཆེའམ་ནི། ། ཡང་ན་མངོན་ཤེས་ལྔ་པོ་དང༌། །
རིག་སྔགས་འཆང་གྱུར་དངོས་གྲུབ་དང༌། ། ཚེ་རིང་གཞོན་ནུར་གྱུར་པ་གང༌། ། གལ་ཏེ་ཐོབ་པར་འདོད་ན་ནི། ། ཇི་སྲིད་འདི་ནི་མ་བསྙེན་པར། ། དེ་སྲིད་ཐོབ་པར་མི་འགྱུར་རོ། ། ཞེས་པ་ལྟར། རིག་སྔགས་འཆང་གི་དངོས་གྲུབ་ཐོབ་པར་བྱ་བའི་ཕྱིར་དུ་གནས་དབེན་པར་འོག་སྦྱོར་བའི་སྐབས་སུ་བཤད་པ་ལྟར། ལྷའི་རྣལ་འབྱོར་ཡན་ལག་དང་བཅས་པ་རྫོགས་པར་བསྒོམས་ནས། བཟླས་པ་འབུམ་ཕྲག་གཅིག་བྱ་སྟེ། དཔུང་བཟང་ལས།
ཆོ་ག་བཞིན་དུ་དང་པོར་འབུམ་བཟླས་ནས། ། ཞེས་དང༌། དེའི་ཚིག་འགྲེལ་དུ། དང་པོར་འབུམ་བཟླས་ནས་ཞེས་བྱ་བ་ནི་ཆོ་ག་ཞིབ་མོ་དག་ལ། བསྙེན་པའི་གྲངས་ངེས་པར་གསུངས་པ་ལ་མ་གཏོགས་པར་འཇུག་པའི་སྤྱོད་པ་སྔར་སྤྱད་པས་འབུམ་བཟླས་བརྗོད་བྱ་དགོས་པའི་དོན་ཏོ། ། ཞེས་གསུངས་པས། རྫས་བསྒྲུབ་པ་ལ་སོགས་པའི་ཆོ་ག་ཞིབ་མོ་ལ་བསྙེན་པའི་གྲངས་ངེས་རང་རང་ནས་བཤད་པ་བཞིན་བཟླ་དགོས་ལ། འཇུག་པའི་སྤྱོད་པའི་སྔོན་འདིར་འབུམ་ཕྲག་གཅིག་གིས་ཆོག་པའི་དོན་ཏོ། ། འོ་ན་འཇུག་པའི་སྤྱོད་པ་སྔར་སྤྱད་པས་ཤེས་པའི་དོན་ཅི་སྙམ་ན། སྔར་དབང་བསྐུར་མང་དུ་བྱས་པའི་སློབ་དཔོན་གྱིས་ཀྱང་བསྙེན་པ་འབུམ་ཕྲག་རེ་དཀྱིལ་འཁོར་ནམ་འདྲི་རེས་ཀྱིས་བཟླ་དགོས་པ་ཡིན་ནོ། །
གཉིས་པ་ལ་གཉིས། སློབ་དཔོན་གཞན་གྱི་དཀྱིལ་ཆོག་གི་ལུགས་བཤད་པ་དང༌། རང་ལུགས་གསང་བ་སྤྱི་རྒྱུད་ལྟར་བཤད་པའོ། ། དང་པོ་ནི། སློབ་དཔོན་ཨ་བྷ་ཡཱས་རྡོར་ཕྲེང་དུ་བཤད་པའི་བྱ་སྤྱོད་ཀྱི་དཀྱིལ་འཁོར་རྣམས་ལ། བླ་མེད་ཀྱི་ཆོ་ག་ལས། གཞན་ཟུར་པ་མ་བཀོད་པ་ལ། དེའི་རྗེས་འབྲང་གི་བོད་ཁ་ཅིག་བྱ་རྒྱུད་ལ་མི་བསྐྱོད་པ་ཆུ་དབང་དང༌། རིན་ཆེན་འབྱུང་ལྡན་ཅོད་པཎ་གྱི་དབང་ཙམ་ཞིག་མཛད་ཅིང༌། རྡོ་རྗེ་གསང་བས་ཀྱང༌།
དེ་ལྟར་བྱས་པ་ནི་ཤིན་ཏུ་མི་འཐད་དེ། བྱ་རྒྱུད་ཀྱི་ལུགས་ཡིན་ན་དབང་རྫས་དང༌། སློབ་མ་མི་བསྐྱོད་པ་སོགས་སུ་བསྐྱེད་པར་འགལ་ལ། བླ་མེད་ཡིན་ན་རིགས་འོག་མ་གསུམ་གྱི་དབང་མེད་པའི་གོང་མ་གཉིས་ཀྱི་དབང་གང་ཡང་མ་བཤད་པས་ཤིན་ཏུ་མི་ལེགས་པ་ཡིན་ནོ། ། ཡང་ཕྲེང་བ་མཁན་པོ་ཁ་ཅིག་དང༌། པདྨ་ལྕགས་ཀྱུས་བྱས་ཟེར་བའི་གདུགས་དཀར་གྱི་དཀྱིལ་ཆོག་ཏུ་རང་ལུགས་བཞག་པ་རྣམས་ལས། རིག་པའི་དབང་ལྔ་ཡན་ཆད་ཙམ་ཞིག་བཤད་དེ། འདི་ཨ་བྷ་ཡཱས་རིག་པའི་དབང་ལྔ་ཐོབ་པས་བྱ་སྤྱོད་ཀྱི་རྒྱུད་འཆད་པ་ལ་དབང་བར་བཤད་པ་དང་མཐུན་པས་སྔར་གྱི་འདོད་པ་བས་ཅུང་ཟད་ལེགས་མོད། བླ་མེད་ཀྱི་ཆོ་ག་བྱ་རྒྱུད་ལ་སྦྱར་བ་ཡིན་གྱི། བྱ་རྒྱུད་རང་གི་ཆོས་སྐད་མིན་པས་འཐད་པར་མི་སེམས་སོ། །
ཡང་ཕྲེང་བ་མཁན་པོ་ཁ་ཅིག་དང༌། སློབ་དཔོན་ཀླུ་སྒྲུབ་དང་འགྲོ་བཟང་གིས་མཛད་ཟེར་བའི་ཕྱག་རྡོར་གྱི་དཀྱིལ་ཆོག་དང༌། པདྨ་ལྕགས་ཀྱུས་བྱས་ཟེར་བའི་གདུགས་དཀར་གྱི་དཀྱིལ་ཆོག་གི་གཞན་ལུགས་བཀོད་པ་རྣམས་ལས། རིག་པའི་དབང་ལྔ་རྡོ་རྗེ་སློབ་དཔོན་དང་བཅས་པས་བསྐུར་བར་འདོད་པ་ནི། སློབ་དཔོན་སྒྲ་གཅན་འཛིན་དཔལ་བཤེས་གཉེན་གྱིས། འདིར་ཕྲེང་བ་ནས་རྡོ་རྗེ་སློབ་དཔོན་གྱི་དབང་གི་བར་བྱ་བའི་རྒྱུད་རྣམས་སུ་ཡང་མི་འགལ་ཏེ། འཇམ་དཔལ་རྩ་རྒྱུད་ལ་སོགས་པ་རྣམས་སུ་ཡང་དག་པར་རྫོགས་པའི་སངས་རྒྱས་ཀྱིས་གསུངས་པའི་ཕྱིར་རོ། ། ཞེས་གསུངས་པ་དང་མཐུན་མོད། འོན་ཀྱང༌། དེའི་དོན་ནི་འཕགས་པ་ཡབ་སྲས་རྣམས་རྒྱུད་སྡེ་བཞིའི་ལམ་ལ་མཆོག་དམན་གྱི་ཁྱད་མི་བཞེད་པར་ཐམས་ཅད་བླ་མེད་དུ་བཞེད་པས།
དེའི་དབང་དུ་བྱས་པ་ཡིན་ལ། འདིར་རྒྱུད་སྡེ་བཞིའི་ལམ་ལ་མཆོག་དམན་གྱི་ཁྱད་པར་འདོད་ཅིང༌། འཇུག་སྒོ་མི་འདྲ་བར་འདོད་བཞིན་དུ་དབང་བསྐུར་ལ་ཁྱད་མི་འབྱེད་པ་ཤིན་ཏུ་མི་འཐད་དོ། ། ཡང་སྤྱན་རས་གཟིགས་དང་ཕྱག་རྡོར་སོགས་ཀྱི་བོད་ཀྱི་དཀྱིལ་ཆོག་ཁ་ཅིག་ལ་དབང་བཞི་ཆར་བྱས་པ་ནི་ཤིན་ཏུ་མི་འཐད་དེ། དེ་དག་བླ་མེད་ཡིན་ན་ཁྱེད་རང་རྣམས་ཀྱིས་བྱ་རྒྱུད་དུ་ཁས་བླངས་པ་དང་འགལ་ཞིང༌། བྱ་རྒྱུད་དུ་འདོད་ན་རྒྱུད་སྡེ་གོང་མར་ཡང༌། ཆུ་ཡི་དབང་བསྐུར་དབུ་རྒྱན་དག ། བྱ་བའི་རྒྱུད་ལས་རབ་ཏུ་གྲགས། ཞེས་པ་དང་འགལ་ལོ། ། དེས་ན་བོད་ཀྱི་བྱ་རྒྱུད་ཀྱི་དཀྱིལ་ཆོག་རྣམས་ལས་རྒྱུད་སྡེ་གོང་འོག་གི་དབང་གི་ཁྱད་མ་འབྱེད་པ་དང༌།
དབང་བསྐུར་ཁྲུས་ཆོག་རིག་གཏད་རྣམས་ཀྱི་ཁྱད་མ་ཕྱེད་པ་མང་དུ་སྣང་བས་དེ་དག་ཚད་མར་མི་བཟུང་ངོ༌། ། གཉིས་པ་ལ་གསུམ། སའི་ཆོ་ག སྟ་གོན་གྱི་ཆོ་ག འཇུག་པའི་ཆོ་གའོ། ། དང་པོ་ནི། སྔགས་ཀྱི་བསྙེན་པ་མཐར་ཕྱིན་པའི་སློབ་དཔོན་དེས། གཙུག་ལག་གང་ངམ་གྲོང་ཁྱེར་གྱི་བྱང་ཤར་གྱི་ཕྱོགས་ཀྱི་ཆར། མཐོ་དམན་ལ་སོགས་པའི་སྐྱོན་དང་བྲལ་ཞིང༌། གཙང་ལ་སྣུམ་པའི་ས་བཙལ་ཏེ།
སྤྱི་རྒྱུད་ལས། མཐོ་དམན་ཅན་དང་ཚེར་མ་ཅན། ། གྱོ་མོ་དུམ་བུ་ཅན་དག་དང༌། ། ངོམ་གྲོག་རུས་པ་སྡོང་དུམ་ཁུང༌། ། གྲོག་མཁར་ཐལ་བ་ཚ་སྒོ་ཅན། ། གསག་མ་རྡོ་དང་རྡུལ་དང་སྐྲ། ། སྲིན་བུ་གྲོག་སྦུར་ལ་སོགས་མང༌། ། དེ་ལྟ་བུ་ཡི་ས་གཞི་ནི། ། མཁས་པས་ལས་རྣམས་ཀུན་ལ་སྤངས། ། མཐོ་དམན་སྙོམས་ཤིང་གཙང་ལ་སྣུམ། །
ཟུག་རྔུ་ཉེས་པ་རྣམ་པར་སྤངས། ། ཤར་དང་བྱང་དུ་གཞོལ་བ་ཡི། ། ས་གཞི་ལས་རྣམས་ཀུན་ལ་ཤིས། ། ཞེས་སོ། ། དེ་ལྟ་བུའི་ས་དེར་པུས་ནུབ་ཙམ་དུ་བརྐོས་ལ་ས་དེ་ཉིད་ཀྱིས་བཀང་བས་ས་ལྷག་པོར་གྱུར་ན། དངོས་གྲུབ་ཐོབ་ཅིང༌། སས་མ་ཁེངས་ན་གནས་དེར་ལས་མི་བྱ་བར་བཤད་དོ། ། དེ་ལྟ་བུའི་ས་བརྟག་པའི་ཆོ་ག་མ་གྲུབ་ན་གནས་མཚན་ཉིད་དང་ལྡན་པ་ལ་བྱ་སྟེ། སྤྱི་རྒྱུད་ལས། ཕུན་སུམ་ཚོགས་པ་ཀུན་བཟང་བའི། །
ཚོགས་པ་དག་ནི་རྙེད་པར་དཀའ། ། མདོར་ན་ས་གཞི་མཉམ་པ་དང༌། ། མདངས་སྣུམ་ཤར་དུ་གཞོལ་བར་བཞེད། ། ཆུ་མང་ལྡན་པའི་གནས་དང་ནི། ། ལྗོན་ཤིང་བཟང་པོས་བརྒྱན་པ་དང༌། ། བདག་གི་མིག་ཡིད་མགུ་བ་དང༌། ། འཚེ་མེད་ཟུག་རྔུ་སྤངས་པ་ནི། ། དཀྱིལ་འཁོར་གནས་སུ་ཤིས་པ་སྟེ། ། མེ་ཡིས་དངོས་གྲུབ་ཐོབ་པར་བྱེད། ། ཅེས་གསུངས་ཏེ་ས་བརྟག་པའོ། །
དེ་ལྟར་བརྟགས་པས་རུང་བར་ཤེས་པ་དང༌། ས་དེའི་བདག་པོ་ལ་ཚིག་གམ་རིན་གྱིས་སྒོ་ནས་སླང༌། དེས་བྱིན་པ་དང༌། ས་དེའི་གཞི་བདག་དང༌། གནོད་སྦྱིན་སོགས་ལ་གཏོར་མ་ཕུལ་ནས་ས་སླང་བ་རྣམས་སྤྱི་རྒྱུད་དུ་མ་བཤད་ཀྱང༌། བླ་མ་དག་མཛད་པས་དེ་ལྟར་ཡང་མི་འགལ་ལོ། ། དེ་ནས་སའི་ལྷ་མོ་ལ་བསླང་བ་སྤྱི་རྒྱུད་དུ་མ་བྱུང་ཡང༌། རྣམ་སྣང་མངོན་བྱང་ནས་ཁ་བསྐང་བ་མཛད་ཅིང༌། ཤུ་རཾ་ག་ཝརྨའི་རྣམ་འཇོམས་དཀྱིལ་ཆོག་ཏུའང་བཤད་དེ། ས་བསླང་བའི་ཆོ་ག་གཞན་ནས་ཁ་བསྐང་བའོ། །
དེ་ནས་གཟའ་སྐར་བཟང་པོ་ལ་དཀྱིལ་འཁོར་བྲི་བའི་སར་དྲག་པོའི་སྦྱིན་སྲེག་གིས་བགེགས་བཟློག ཞི་བའི་སྦྱིན་སྲེག་གིས་བདག་གཞན་གྱི་སྡིག་སྒྲིབ་ཞི་བར་བྱ་སྟེ། ཕྱག་རྡོར་དབང་བསྐུར་ལས། ས་ནི་ཤིན་ཏུ་ཡོངས་སྦྱང་ཕྱིར། ། སྦྱིན་སྲེག་བྱ་བ་འདི་ལྟ་སྟེ། ། ཞེས་སོ། ། དེ་ནས་ས་སྦྱོང་བའི་སྔགས་བཟླ་ཞིང༌། ཡུངས་ཀར་ཆུ་ཐལ་བ་རྣམས་ཀྱིས་གཏོར་ཏེ། ཆོ་ག་ཞིབ་མོར། ཆུ་དང་ཡུངས་ཀར་ལ་བཟླས་ཏེ།
ཀུན་ཏུ་གཏོར་རོ། ། ས་གཞི་དེ་ལྟ་བུ་སྦྱང་བ་ནི་མཆོག་ཡིན་ནོ། ། ཞེས་སོ། ། དེ་ནས་དཔངས་འདོམ་གང་ངམ། ལྐོག་མའམ། ལྟེ་བའམ། པུས་ནུབ་ཙམ་དུ་བརྐོས་ལ། རུས་པ་དང༌། གྱོ་མོ་ལ་སོགས་པའི་ཟུག་རྔུ་རྣམས་བསལ། དྲི་བཟངས་ཀྱི་ཆུ་དང༌།
རིན་པོ་ཆེ་དང་བཅས་པས་བཀང་ལ་ས་སྟེགས་ལེགས་པར་བྱའོ། ། དེ་ལྟར་བྱ་མ་ནུས་ན། སྤྱི་རྒྱུད་ལས། ཟུག་རྔུ་ཉེས་པ་ཐམས་ཅད་ནི། ། གང་གིས་དབྱུང་བར་མི་ནུས་ན། ། དེར་ནི་གསང་སྔགས་ཁོ་ན་ཡིས། ། སྦྱང་བ་ལེགས་པར་བྱས་པར་འགྱུར། ། ཞེས་སྔགས་ཁོ་ནས་ཆོག་པར་གསུངས་ལ། དེའི་ཚུལ་ཡང༌། དེར་རང་བཞིན་གནས་པའི་ས་གཞི་ལ། །
བྱི་དོར་ལེགས་པར་བྱས་ནས་ནི། ། ལག་པས་བྲབ་ཅིང་གསང་སྔགས་བཟླས། ། དེ་ཡི་སྦྱང་བ་དེ་ཡིན་ནོ། ། ཞེས་སོ། ། དེ་ནས་ས་གཞི་སྟོང་པ་ཉིད་དང༌། སྙིང་རྗེ་དབྱེར་མེད་པའི་བྱང་ཆུབ་ཀྱི་སེམས་ཀྱི་རང་བཞིན་དུ་བསྒོམས་ཏེ། ཕྱག་རྡོར་དབང་བསྐུར་ལས། ས་དེ་བྱང་ཆུབ་ཀྱི་སེམས་ཀྱིས་སྦྱང་བར་བྱའོ། ། ཞེས་བཤད་དེ་ས་སྦྱང་བའི་ཆོ་གའོ། ། དེ་ནས་སྤྱི་རྒྱུད་ལས།
བློ་དང་ལྡན་པས་ཅི་རིགས་པར། ། ས་གཞི་ཡོངས་སུ་གཟུང་བར་བྱ། ། ཡང་དག་བསྡམས་པས་ཞག་གསུམ་ན། ། ལས་ཀུན་བྱེད་པའི་གསང་སྔགས་དང༌། ། ནང་གི་དཀྱིལ་འཁོར་གང་ཡིན་པ། ། དེ་དག་གིས་ནི་ཡོངས་གཟུང་བྱ། ། གཅིག་གི་དྲི་ཡི་ཆུ་ཡིས་ནི། ། དངོས་སུ་བསང་གཏོར་བྱ་བ་སྟེ། ། ཅིག་ཤོས་ཀྱི་ནི་ལག་པ་ཡིས། ། ས་ལ་བྲབ་སྟེ་མངོན་པར་སྔགས། །
བློ་ཡིས་ཡོངས་སུ་གཟུང་བྱས་ན། ། གནས་ནི་ཡོངས་སུ་བཟུང་བ་ཡིན། ། ཞེས་གསུངས་པ་ལྟར། ས་སྟེགས་ཀྱི་སྟེང་དྲིའི་དཀྱིལ་འཁོར་ལ་ལྷ་རྣམས་སྤྱན་དྲངས་མཆོད་བསྟོད་བཟླས་པ་དང་བཅས་པ་བྱ་བ་ནི། རང་གི་ལྷས་ས་གཟུང་བའོ། ། ལག་པ་གཉིས་ས་ལ་བཞག་ཅིང༌། སོ་སོའི་སྔགས་བརྗོད་པ་ནི། སྔགས་ཀྱིས་གཟུང་བའོ། ། ས་ཕྱོགས་འདིར་དཀྱིལ་འཁོར་བྲིས་ལ། སློབ་མ་སྨིན་པར་བྱའོ་སྙམ་དུ་བསམ་པ་ནི།
བློས་གཟུང་བ་སྟེ་ས་གཟུང་བའོ། ། གཉིས་པ་ལ་བཞི། ལྷ་སྟ་གོན། སྦྱིན་སྲེག་སྟ་གོན། བུམ་པ་སྟ་གོན། སློབ་མ་སྟ་གོན་ནོ། ། དང་པོ་ནི། སྤྱི་རྒྱུད་ལས། ས་གཞིའི་སྟེང་དུ་བྱུག་སྤོས་ཀྱིས། ། དཀྱིལ་འཁོར་སོར་གྲངས་བཅུ་གཉིས་བྱ། །
དཀྱིལ་འཁོར་གྱི་ནི་རིག་སྔགས་ཀྱི། ། ལག་པས་བྲབ་ཅིང་ལན་བདུན་བཟླ། ། དེ་ནས་གཙོ་བོས་སོ་སོ་ཡི། ། ཕྱག་རྒྱ་ཡིད་ལ་བསམས་ནས་སུ། ། བྱུག་སྤོས་མེ་ཏོག་ལ་སོགས་པ། ། སྙིང་པོས་ཅི་རིགས་མཆོད་པར་བྱ། ། ཞེས་གསུངས་པས། ས་གཞིའི་དབུས་སུ་དྲིའི་དཀྱིལ་འཁོར་བྱ་ཞིང༌། དེར་དྲིའི་ཐིག་ལེ་དང་མེ་ཏོག་གི་ཚོམ་བུ་བཀོད་ལ། དེར་ལྷ་རྣམས་སྤྱན་དྲངས་ནས།
མིང་གིས་ཡིད་ལ་བསམ་ཞེས་པ། མིང་ནི་སོ་སོའི་སྔགས་ལན་བདུན་བདུན་བརྗོད་པ་ཡིན་ལ། དེའི་ཚེ་སོ་སོའི་ཕྱག་རྒྱ་བསྟན་ཅིང་ལྷའི་སྐུ་ལ་སེམས་གཏོད་པའོ། ། དེ་ལ་མཆོད་པ་རྒྱས་པར་བྱ་ཞིང༌། སྙན་གསན་དབབ་པ་ནི་འདི་པའི་ལུགས་ཀྱི་སྐབས་འདིར་མི་བྱེད་དོ། ། གཉིས་པ་ནི། སྤྱི་རྒྱུད་ལས། དང་པོར་བགེགས་ནི་ཞི་བྱའི་ཕྱིར། ། མར་ལས་བཏགས་པའི་ཡམ་ཤིང་ལ། ། མར་དང་སྦྱར་བའི་ཏིལ་དག་དང༌། །
མར་གྱི་སྲེག་བླུགས་སྦྱིན་སྲེག་བྱ། ། འབྲས་ཆན་ཞོ་སྦྱར་སྦྱིན་སྲེག་བྱ། ། དེ་ཡི་འོག་ཏུ་སྙིང་པོ་སྟེ། ། དེ་ནས་ཞི་བའི་སྦྱིན་སྲེག་ནི། ། ཞི་བའི་རིག་སྔགས་ཉིད་ཀྱིས་བྱ། ། ཞེས་གསུངས་པས། ཞི་བའི་ཐབ་ཁུང་དུ་མེ་ལྷའི་སྦྱིན་སྲེག་ཡན་ཆད་ཚར་བ་དང༌། བགེགས་ཞི་བའི་ཕྱིར་རིགས་ཀྱི་ཁྲོ་བོ་གང་ཡིན་ལ་ཏིལ་དང་མར་སྦྱར་བ་དང་མར་གྱི་སྲེག་བླུགས་དང༌། ཞོ་དང་འབྲས་ཆན་སྦྱར་བའི་སྦྱིན་སྲེག་དབུལ། དེ་ནས་བསོད་ནམས་རྒྱས་པའི་ཕྱིར་གཙོ་བོ་གང་ཡིན་གྱི་སྙིང་པོའི་སྔགས་ཀྱི་སྦྱིན་སྲེག་བྱ།
དེ་ནས་སྡིག་པ་ཞི་བའི་ཕྱིར། རྒྱལ་བའི་གཙུག་ཏོར་སོགས་ལ་སྦྱིན་སྲེག་དབུལ་ལོ། ། གསུམ་པ་ནི། སྤྱི་རྒྱུད་དུ། དབང་བསྐུར་བ་ཡི་བུམ་པ་ནི། ། འབྲུ་ལ་སོགས་པ་ཀུན་ལྡན་པ། ། ཆུ་ནི་ཅུང་ཟད་བླུགས་ནས་སུ། ། རིག་པའི་རྒྱལ་པོས་མངོན་བསྔགས་པའི། ། སྤོས་ཆུས་མཆོད་ཡོན་ཕུལ་ནས་ནི། ། ཆོ་ག་བཞིན་དུ་སྟ་གོན་བྱ། །
མེ་ཏོག་དག་ཀྱང་བླུགས་ནས་སུ། ། བདུག་སྤོས་ཀྱིས་ནི་བདུག་པར་བྱ། ། ཕྱི་དེ་ཉིན་པར་དུས་གསུམ་དུ། ། མཁས་པས་བཟླས་བརྗོད་ལེགས་པར་བྱའོ། ། དཀྱིལ་འཁོར་དུ་ཡང་བཟླས་ནས་ནི། ། དེ་ཡིས་མངོན་པར་དབང་བསྐུར་བྱ། ། ཞེས་གསུངས་ཏེ། དེ་ལ་དབང་བསྐུར་བའི་དོན་དུ། བུམ་པའི་གྲངས་ནི་ལྷ་གྲངས་དང་མཉམ་པ་དང༌། དེ་ཙམ་མ་གྲུབ་ན།
དར། བུམ་པ་འདི་ཀུན་མ་འབྱོར་ན། ། དབང་བསྐུར་ཕྱིར་ནི་འབྲིང་པོ་གཅིག ། ནན་ཏན་བསྐྱེད་དེ་ལེགས་པར་བཞག ། ཅེས་པས་རྣམ་རྒྱལ་དང༌། བུམ་པ་གཅིག་ནི་ཕྱི་སྒོ་ཡི། ། དྲུང་དུ་མངོན་པར་གཞག་པར་བྱ། ། ཞེས་པས་ལས་བུམ་དང༌། སྒོའི་དྲུང་དུ་གཅིག་གཞག་པ། ། དེ་ནི་ངེས་པར་བྱ་དགོས་སོ། །
ཞེས་པས་འཇུག་སྒོའི་བུམ་པ་བསྟན་པས་བུམ་པ་གསུམ་བྱའོ། ། འབྲུ་ལ་སོགས་པ་ལྡན་པའི་དོན་ནི། དེར། འབྲས་ཀྱི་སོ་བ་མོན་སྲན་དྲེའུ། ། ནས་དང་གྲོ་དང་ཏིལ་དང་ལྔ། ། འབྲུ་རྣམས་ཀུན་ཤེས་བྱ་བ་ནི། ། ལས་རྣམས་ཀུན་ལ་འདི་དག་བཟུང༌། ། ཧ་ས་ཧ་ས་དེརྦ་ཏེ། ། སྨན་རྣམས་ཀུན་ཤེས་བྱ་བ་ལ། ། ལྔ་པོ་འདི་དག་ཤེས་པར་བྱ། །
བྱི་རུ་གསེར་ནི་ས་ལེ་སྦྲམ། ། དུང་དང་ནོར་བུ་མུ་ཏིག་སྟེ། ། རིན་ཆེན་ཀུན་ཤེས་བྱ་བ་ལ། ། ལྔ་པོ་འདི་དག་ཤེས་པར་བྱ། ། ཞེས་སོ། ། ཆུ་ཅུང་ཟད་བླུགས་པའི་དོན་ནི་དཔུང་བཟང་ཚིག་འབྲེལ་དུ་སྤོས་ཆུས་བཀང་བ་ཞེས་བྱ་བ་ནི། འཕགས་པ་འཇམ་དཔལ་སྤྱི་རྒྱུད་ཆེན་པོ་ལས། ཙནྡན་དང་ག་པུར་དང་གུར་གུམ་གྱིས་བསྲེ་བ་གསུངས་སོ། ། ཞེས་བཤད་དོ། ། ཡང་དེར།
ལྡུམ་བུས་ཁ་བཀང་ཞེས་བྱ་བ་ནི། རིག་པ་མཆོག་གི་རྒྱུད་ཆེན་པོ་ལས། ལོ་མ་ཡོད་པའི་ཤིང་ཡལ་གས་ཁ་བརྒྱན་པར་གསུངས་སོ། ། རས་ཀྱིས་མགུལ་བ་དཀྲིས་ཞེས་བྱ་བ་ནི། རས་ཕྲན་དཀར་པོས་ཁ་ཚར་མ་གོད་པས་ཁྱེའུ་གཙང་མས་མགྲིན་པ་དཀྲིས་པའི་དོན་ཏོ། ། ཞེས་ཀྱང་བཤད་དོ། ། དེའི་ཁར་རང་རང་གི་རིག་པའི་རྒྱལ་པོས་བསྔགས་པའི་མཆོད་ཡོན་དུང་ཆོས་སུ་བླུགས་ལ་བཞག དེར་ལྷ་སོ་སོའི་ཕྱག་མཚན་གསེར་དང་ཟངས་ལ་སོགས་པ་ལ་བཟོས་པས་མེ་ཏོག་ཕྲེང་བ་དང་བཅས་པ་བཞག་སྟེ། ཆོ་ག་ཞིབ་མོར། ཟངས་ལས་བྱས་པའི་མེ་ཏོག་ཅེས་འབྱུང་བ་སྤྱན་རས་གཟིགས་ཀྱི་ཕྱག་མཚན་པདྨ་བསྟན་ལ།
དེས་མཚོན་ནས་དེ་བཞིན་གཤེགས་རིགས་ལ་གསེར་ལས་གྲུབ་པའི་འཁོར་ལོ་དང༌། རྡོ་རྗེའི་རིགས་ལ་ལྕགས་ལས་བྱས་པའི་རྡོ་རྗེ་བཞག་གོ ། ཆོ་ག་བཞིན་ཞེས་པས་ལྷ་སྤྱན་དྲང་པ་སོགས་བུམ་བཟླས་རྣམས་བསྟན་ཏེ། དཔུང་བཟང་ཚིག་འགྲེལ་ལས། དེའི་ནང་དུ་སྤྱན་དྲང་བར་ཅི་མངོན་ཞེ་ན། ལས་ཀྱི་ཕྲེང་བ་ལས། འཇིག་རྟེན་དབང་ཕྱུག་ཆུ་དབུས་སྤྱན་དྲངས་ཏེ། ཞེས་གསུངས་པ་དང་མཐུན་པའི་ཕྱིར་རོ། ། དེ་ལྟ་བས་ན་བུམ་པ་དེ་དག་ཀྱང་ཡིད་བཞིན་གྱི་མཚོ་བུམ་པའི་ཆུས་གང་བར་བསམས་ལ། དེ་ལ་གནས་རྣམས་བཀོད་དེ་འཕགས་པ་རྣམས་མཆོད་ཡོན་ནམ་གསང་སྔགས་ཀྱིས་སྤྱན་དྲང་ངོ༌། །
ཞེས་སོ། ། སང་ནས་ཀྱང་ཉིན་རེ་བཞིན་ཐུན་གསུམ་དུ་བུམ་བཟླས་བྱའོ། ། བུམ་པའི་རྒྱུ་དང་ཚད་ཀྱང༌། དཔུང་བཟང་ལས། བུམ་པ་པདྨ་དམར་པོའི་མདོག་འདྲ་བ། ། ནག་པོ་ར་རི་མེད་ཅིང་རིན་ཆེན་བཅས། ། སྨན་དང་འབྲུ་དང་སྤོས་ཆུས་བཀང་བ་བཞི། ། ལྡུམ་བུས་ཁ་བསྐང་རས་ཀྱིས་མགུལ་པ་དཀྲི། ། ཞེས་པ་ཙམ་ལས་མི་འབྱུང་ལ། འཕགས་པ་དྲ་བི་ཏའི་གཟུངས་ཆོག་ལས།
གསེར་དང་དངུལ་དང་ཟངས་ལས་བྱས་པའམ། དབུལ་པོས་དེ་རྣམས་མ་འབྱོར་ན། རྫ་ལས་བྱས་པའི་བུམ་པ་ལི་ཁྲི་དང་མཚལ་ལྟར་དམར་བ། དབུས་ཀྱི་དབྱིབས་ལྷུང་བཟེད་ལྟ་བུ་ལ་མགྲིན་པའི་དཔངས་སུ་སོར་བཞི་པ། མགྲིན་པའི་སྟེང་ཁ་ཁྱེར་གྱི་འདབ་མ་ལ་སོར་གཉིས་པ། ཁའི་བུ་ག་སོར་བཞི་པ། ཞབས་སྟེགས་སོར་གཅིག་པ་ལ་སོགས་སུ་བྱ་བར་བཤད་དོ། ། བཞི་པ་ནི། དེ་ནས་ལེགས་པར་བརྟགས་པའི་སློབ་མ་འོས་སུ་གྱུར་པ་རྣམས་སྤྱི་རྒྱུད་ལས། གཙང་མའི་གོས་དཀར་བགོས་པ་ཡི། །
སློབ་མ་དེ་ལྟ་བུ་དག་ནི། ། ཤར་ཕྱོགས་ཁ་བལྟས་འཁོད་པ་ལ། ། སྟ་གོན་གནས་པ་ཚུལ་བཞིན་བྱ། ། ཞེས་པ་ལྟར་བྱས་ལ། སློབ་དཔོན་ལ་ཡོན་ཕུལ་ནས། ། ཁ་ཅིག་གསང་སྔགས་སྒྲུབ་པའི་ཕྱིར། ། དེ་ལས་གཞན་པའི་བསོད་ནམས་འདོད། ། ཅེས་སོགས་ཀྱིས་དོན་བཤད་ལ། སངས་རྒྱས་ཐོབ་འདོད་ཀྱི་བློ་བསྐྱེད་དུ་གཞུག དེ་ནས་སྤྱི་རྒྱུད་དུ།
དེ་ནས་བླ་མས་བྱང་ཆུབ་སེམས། ། མ་བསྐྱེད་པ་ནི་བསྐྱེད་པར་བྱ། ། བསྐྱེད་པ་དག་ནི་དྲན་པར་བྱ། ། ཞེས་པས། ལེགས་གྲུབ་ནས་བཤད་པ་ལྟར་རྒྱུན་བཤགས་དང༌། སེམས་བསྐྱེད་བྱ། དེ་ནས་ཁྲོ་བོ་བཟླས་པ་ཡི། ། སྤོས་ཆུས་མགོ་ལ་གཏོར་བར་བྱ། ། མགོ་ལ་བྲབས་ཏེ་མཉམ་བཞག་ནས། ། ལན་བདུན་དུའང་བཟླས་བརྗོད་བྱའོ། །
བྱུག་སྤོས་དག་ནི་བསྐུས་པ་ཡི། ། ལག་པ་མགོ་ལ་བཞག་བཞིན་དུ། ། མཁས་པས་རིག་པའི་རྒྱལ་པོ་ཡི། ། སྙིང་པོ་ཡང་ནི་ལན་བདུན་བཟླ། ། ཞེས་པས་རང་རང་གི་རིགས་ཀྱི་ཁྲོ་བོའི་སྔགས་བཟླས་པའི་སྤོས་ཆུས་མགོ་ལ་གཏོར་ཞིང་ལག་པ་བཤལ་ལ་སྔགས་ལན་བདུན་བཟླ། དེ་ནས་དྲི་བཟངས་ཀྱིས་བསྐུས་པའི་ལག་པ་མགོ་ལ་བཞག་སྟེ། སྔགས་ལན་བདུན་བཟླ། དེ་ཉིད་ཀྱིས་ནི་བསང་གཏོར་བྱ། ། བདུག་སྤོས་དག་ནི་རབ་ཏུ་བདུག ། ཅེས་པས་དྲི་ཡི་བསང་གཏོར་བྱ། །
སྤོས་ཀྱིས་བདུག་གོ ། དེ་ནས་བྱང་གི་ཕྱོགས་སུ་ཁ་བལྟ་ཞིང༌། ཐལ་མོ་སྦྱར་ཏེ་འཁོད་པ་ལ། ། སོ་ཤིང་གོ་རིམས་བཞིན་དུ་སྦྱིན། ། སློབ་མ་ཤར་དུ་ཁ་བལྟས་ཏེ། ། མི་སྨྲ་བར་ནི་སོ་ཤིང་འཆའ། ། འཆའ་བ་ཟིན་ནས་མིང་གདགས་ཤིང༌། ། ཕན་ཚུན་དུ་ཡང་མི་འདོར་རོ། ། སོ་ཤིང་མདུན་དུ་དྲང་པོར་དོར། ། དེ་ཚེ་བདག་ལ་ལྟ་བ་དང༌། །
རྩེ་མོ་གྱེན་དུ་བསྒྲེང་གྱུར་ན། ། དེ་ནི་དངོས་གྲུབ་མཆོག་ཅེས་བྱ། ། དེ་བཞིན་ཤར་དུ་ཁ་བལྟས་ན། ། དེ་ནི་དངོས་གྲུབ་འབྲིང་དུ་བཤད། ། མཚམས་དང་བྱང་དུ་ཁ་བལྟས་ན། ། འཇིག་རྟེན་པ་ཡི་དངོས་གྲུབ་འགྲུབ། ། སོ་ཤིང་དོར་བ་རྒྱ་ཞིག་ན། ། གལ་ཏེ་ཐུར་དུ་ཁ་བལྟས་ན། ། དེ་ནི་ངེས་པར་ས་འོག་གི ། དངོས་གྲུབ་དེ་ལ་ཐེ་ཚོམ་མེད། །
ཅེས་པས། བ་གླང་གི་ལྕི་བས་དཀྱིལ་འཁོར་གྲུ་བཞི་པ་བྱས་ལ་དེར་སོ་ཤིང་དོར། དེ་ནས། སློབ་མ་ཉེ་རེག་བྱས་ནས་ནི། ། སྔ་མ་བཞིན་དུ་འཁོད་པ་དང༌། ། རེ་རེ་ལ་ཡང་བཏུང་བའི་ཕྱིར། ། བླ་མས་ལས་ཀུན་བྱེད་པ་ཡི། ། གསང་སྔགས་དག་གི་སྤོས་ཀྱི་ཆུ། ། སྐྱོར་བར་བླུགས་ལ་ལན་བདུན་བླུད། ། དེ་ནི་འཐུངས་ཏེ་ལངས་ནས་ཀྱང༌། །
ཕྱི་རོལ་དུ་ནི་ཁ་བཀྲུ་བྱས། ། ཞེས་པས་སློབ་མ་རྣམས་ཉེ་རེག་བྱེད་དུ་བཅུག་ལ། ལས་ཐམས་ཅད་པ་བཟླས་པའི་དྲིའི་ཆུ་ཁྱོར་བར་ལན་བདུན་སྦྱིན། དེ་ནས་སློབ་མ་ཕྱི་རོལ་དུ་སོང་ཁ་དག་པར་བཀྲུའོ། ། དེ་ནས་སྲུང་སྐུད་བཅིང་བ་ནི། སྐབས་འདིར་མ་གསུངས་ཀྱང༌། གོང་སློབ་མ་བཟུང་བའི་སྐབས་སུ་བཤད་པ་ལྟར་འདིར་ཡང་མཛད་དོ། ། དེ་ནས་སྟ་གོན་གྱི་ལྷ་ལ་མཆོད་པས་མཆོད་ནས། སྙན་གསན་དབབ་པར་གསུངས་ཏེ། དེ་ནས་མཆོད་པ་ཡང་བྱས་ནས།
བདུག་སྤོས་ལག་ཏུ་ཐོགས་ནས་སུ། ཞེས་སོགས་སྤྱོད་ལམ་དང༌། ། འདི་ཞེས་བྱ་བའི་བཅོམ་ལྡན་འདས། ། རིག་སྔགས་རྒྱལ་ལ་ཕྱག་འཚལ་ལོ། ། ཞེས་སོགས་ཀྱིས་གསོལ་བ་འདེབས་པ་དངོས་སུ་གསུངས་ལ། དེ་ལྟར་ལན་གསུམ་བཟླས་ནས་སུ། ། བསམ་པ་དག་པས་ཕྱག་བྱས་ཏེ། ། བསྟོད་པའི་ཚིག་ཀྱང་བརྗོད་ནས་སུ། ། དེ་ནས་སླར་ནི་གཤེགས་པར་གསོལ། ། ཞེས་པས་གསོལ་གདབ་ལན་གསུམ་གྱི་རྗེས་ལ།
ཕྱག་དང་བསྟོད་པ་བྱས་ནས་སྟ་གོན་གྱི་ལྷ་གཤེགས་སུ་གསོལ་བར་བསྟན་ཏོ། ། རྒྱུད་སྡེ་གཞན་ལས་སྟ་གོན་གྱི་ལྷ་ནམ་མཁར་འདེགས་པ་དང་ལུས་ལ་བསྡུ་བ་སོགས་ཡོད་ཀྱང་འདིར་ལྷ་གཤེགས་གསོལ་བྱ་བ་ནི་བྱ་རྒྱུད་པའི་གྲུབ་པའི་མཐའ་འོ། ། དེ་ནས། འདོད་ཆགས་བྲལ་དང་ལྡན་པའི་ཆོས། ། སློབ་མ་རྣམས་ལ་བཤད་ནས་ནི། ། ཞེས་ཆོས་འཆད་པ་གསུངས་ཀྱང་ཚིག་མ་གསུངས་པ། རྣམ་སྣང་མངོན་བྱང་ལས། འཇིག་རྟེན་དུ་ནི་ཀུན་མཁྱེན་དག ། ཅེས་སོགས་ཀྱིས་ཁ་བསྐང་བར་བླ་མ་རྣམས་བཞེད་དོ། ། དེ་ནས་ཀུ་ཤ་བཏིང་བའི་ས་གཞི་ལ།
ཤར་ཕྱོགས་ཁ་བལྟས་ཉལ་དུ་གཞུག ། ཅེས་པས་ཀུ་ཤ་སྦྱིན་ཞིང་ཉལ་དུ་བཅུག་ལ། ནངས་པར་སྔ་བར་ལངས་ནས་རྨི་ལམ་དྲི་ལ། སངས་རྒྱས་མཐོང་བ་ལ་སོགས་པའི་རྨི་ལམ་རབ་འབྲིང་ཐ་གསུམ་རྨི་ན། དངོས་གྲུབ་རབ་འབྲིང་ཐ་གསུམ་འགྲུབ་པར་ལུང་བསྟན། ངན་ན་ཞི་བའི་སྦྱིན་སྲེག་གི་ཆོ་གས་བའི་མར་གྱི་སྲེག་བླུགས་བརྒྱ་རྩ་བརྒྱད་བྱིན་ལ་ཞི་བར་བྱ་སྟེ། དེ་ནས་ནང་པར་ནམ་ལངས་ནས། རྨི་ལམ་ཅི་མཐོང་དྲི་བར་བྱ། ། ཞེས་པ་ནས། ཆོ་ག་བཞིན་དུ་ཞི་བར་བྱ། །
ཞེས་པའི་བར་གྱིས་རྒྱས་པར་བསྟན་ཏེ་སྟ་གོན་གྱི་ཆོ་གའོ། ། གསུམ་པ་ལ་གསུམ། དཀྱིལ་འཁོར་བྲི་བ། སྒྲུབ་ཅིང་མཆོད་པ། འཇུག་ཅིང་དབང་བསྐུར་བའོ། ། དང་པོ་ལ་གསུམ་གྱི། དང་པོ་ཐིག་གིས་བྲི་བ་ནི། སྤྱི་རྒྱུད་ལས། དཀྱིལ་འཁོར་གྱི་ནི་གསང་སྔགས་ཀུན། ། ནངས་པར་རྗེས་སུ་དྲན་བྱས་ནས། །
ཞེས་པས། ནངས་པར་སྔ་བར་ལངས་ཏེ་ཁྲུས་བྱ་བ་ནས་ལྷའི་རྣལ་འབྱོར་རྫོགས་པའི་བར་བྱ། ལས་ཀུན་བྱེད་པའི་གསང་སྔགས་ཀྱིས། ། ཐོག་མ་ཉིད་དུ་བསང་གཏོར་བྱ། ། ཞེས་པས། དཀྱིལ་འཁོར་བྲི་བའི་གནས་སུ་སྤོས་ཆུས་གཏོར། དེ་ནས་ལས་ཐིག་གིས་ཆ་དབྱེ་བའི་ཕྱིར། ། དཀྱིལ་འཁོར་ཐིག་གདབ་ཐིག་སྐུད་ནི། ། ཁ་བསྒྱུར་གཙང་མ་སྲ་ཞིང་ཕྲ། ། དེ་བཞིན་བུ་མོ་གཞོན་ནུས་བཀལ། །
གསར་པ་ཤིན་ཏུ་གཙང་བ་དང༌། ། མཛེས་ཤིང་ཤིན་དུ་རན་པ་དག ། དྲི་ཞིམ་རེག་ན་བདེ་བ་དང༌། ། ལེགས་པར་བཀལ་དང་སྲ་བ་དང༌། ། སྦོམ་ཕྲ་ལ་སོགས་བཀལ་ཉེས་དང༌། ། འཇུར་མདུད་མེད་པར་གྱུར་པ་ཡི། ། ཐིག་སྐུད་མེ་ཏོག་སྤོས་མཆོད་པས། ། ཤེས་རབ་ཅན་གྱིས་ཐིག་གདབ་བོ། ། ཞེས་པས་ལས་ཐིག་བཏབ་ལ། ཁ་བསྒྱུར་ཞེས་པའི་དོན།
རྣམ་སྣང་མངོན་བྱང་གི་འགྲེལ་པར། ཤར་ཐིག་གི་མཚན་ཉིད་མ་བསྟན་ཀྱང༌། ཁ་དོག་འཆོལ་བ་ཡོངས་སུ་སྤང་བའི་ཕྱིར། དཀར་པོ་ཁོ་ནས་བྱའོ་ཞེས་པ་ལྟར་ཐིག་ཆལ་གྱིས་ཁ་བསྒྱུར་བ་ཡིན་ནོ། ། དེས་ཐིག་ཇི་ལྟར་དུ་གདབ་ན། ། ཕྱོགས་རྣམས་ཀུན་དུ་མཁས་པ་ཡིས། ། དབུས་སུ་སྒོ་ནི་དོད་པར་བྱ། ། ངོས་གཉིས་སུ་ནི་ཆ་དག་ཀྱང༌། ། བཞི་བཞི་དག་ནི་དོར་བར་བྱ། ། ཞེས་པའི་དོན།
དབུས་སུ་སྒོ་ཆ་ཆེན་གཅིག་པའི་ངོས་གཉིས་སུ་ཆ་ཆེན་བཞི་བཞི་སྟེ། དཀྱིལ་འཁོར་གྱི་ནང་ཆ་ཆེན་དགུ་ལ་སྒོ་འཁོར་ལོའི་དགུ་ཆ་ཅན་དུ་བྱེད་པ་ནི་མ་ཡིན་ཏེ། ངོས་གཉིས་སུ་ཞེས་ཚངས་ཐིག་གི་ངོས་ཡིན་པའི་ཕྱིར་དང༌། ནང་ཆ་ཆེན་དགུར་བགོ་བ་མ་གསུངས་པའི་ཕྱིར་རོ། ། དེས་ན་ནང་ཆ་ཆེན་བརྒྱད་པ་ཕྱི་བརྒྱད་པ་སྟེ་བཅུ་དྲུག་ཏུ་གྲུབ་བོ། ། འདིར་རིགས་གསུམ་སྤྱི་དང་སོ་སོའི་དཀྱིལ་འཁོར་གང་བྱེད་ཀྱི་ཐིག་གདབ་སྟེ་སོ་སོའི་གཞུང་དུ་ཤེས་སོ། ། དེ་ནས་ཡེ་ཤེས་ཀྱི་ཐིག་བྱིན་གྱིས་བརླབ་པའི་ཕྱིར། ཚོན་སྣ་ལྔ་ཡི་སྐུད་པ་ལས། ། དེ་ཉིད་ཀྱི་ནི་བརྒྱར་བཟླས་ཏེ། ། བཟང་པོའི་ལྟས་དང་སྦྱར་ནས་སུ། །
མཁས་པས་དཀྱིལ་འཁོར་ཐིག་གདབ་བོ། ། ཐིག་སྐུད་ཀྱི་ནི་ཚོན་སྣ་ལྔ། ། དཀར་དང་དམར་དང་དེ་བཞིན་སེར། ། སྔོ་དང་ལྔ་པ་ནག་པོ་དང༌། ། ཚོན་ཅི་རྣམས་ཀྱང་དེ་དང་འདྲ། ། ཞེས་པ་དཔའ་བོའི་རིན་གྱིས་ཉོས་པའི་རས་བལ་དཀྱིལ་འཁོར་གཞན་དུ་ལོངས་མ་སྤྱད་པའི་གསར་པ་ཚོན་སྣ་ལྔས་ཁ་བསྒྱུར་བ་རྣམས་ལག་མཐིལ་དུ་བཞག་ལ། མཛུབ་མོའི་རྩ་བ་ནས་རྩེ་མོའི་བར་རིམ་པ་བཞིན་དགོད་ཅིང༌། ལས་ཐམས་ཅད་པ་བརྒྱ་རྩ་བརྒྱད་བཟླ། འོག་ཚོན་བྱིན་གྱིས་རློབ་པའི་སྐབས་ལྟར་ལྷ་སྤྱན་དྲངས་ལ་བསྟིམས་ནས། དང་པོར་སོ་སོ་དང་དེ་ནས་ལྔ་པོ་གཅིག་ཏུ་བསྒྲིལ་ལ།
ལས་ཐམས་ཅད་པའི་སྔགས་བརྒྱ་རྩ་བརྒྱད་བཟླས་པས་བྱིན་གྱིས་བརླབ་བོ། ། དེ་ནས་ཡེ་ཤེས་ཀྱི་ཐིག་གདབ་པའི་ཕྱིར། དཀོན་མཆོག་གསུམ་ལ་མཆོད་བྱ་ཞིང༌། ། ལྷ་རྣམས་ལ་ཡང་ཕྱག་བྱས་ནས། ། མཁས་པས་སྲད་བུ་དྲི་བར་བྱ། ། ཞེས་སོགས་ཀྱི་དོན་ནམ་མཁར་དཀྱིལ་འཁོར་གྱི་ལྷ་ཚོགས་བསམས་ལ། དེ་རྣམས་ལ་མཆོད་བསྟོད་བྱས་ནས། སློབ་དཔོན་ཤར་དུ་སོང་ལ། ནུབ་དུ་ཁ་བལྟས་ཏེ། ཚངས་ཐིག་དང་པོ་དང༌།
ལྷོ་ནས་བྱང་དུ་བལྟས་པས་གཉིས་པ། མེ་ནས་དབང་ལྡན་དུ་བལྟས་པས་ཤར་གྱི་རྩ་ཐིག དེ་ཉིད་ནས་བདེན་བྲལ་དུ་བལྟས་པས་ལྷོའི་རྩ་ཐིག རླུང་ནས་བདེན་བྲལ་དུ་བལྟས་པས་ནུབ་ཀྱི་རྩ་ཐིག དེ་ནས་དབང་ལྡན་དུ་བལྟས་པས་བྱང་གི་རྩ་ཐིག་བཏབ་ལ། ཐིག་གི་སྒྲས་སངས་རྒྱས་རྣམས་སྤྱན་དྲངས་ལ། ཐིག་སྐུད་ལ་ཐིམ་པར་བསམས་ལ། དང་པོར་བར་སྣང་དང༌། རྗེས་ལ་ས་གཞི་ལ་ཐིག་བཏབ་ནས། ཐིག་སྐུད་ཀྱི་ལྷ་ལ་མཆོད་དེ་གཤེགས་སུ་གསོལ་ལོ། །
གཉིས་པ་ཚོན་གྱིས་བྲི་བ་ནི། ། མཁས་པས་ལྕགས་ནི་རྣམ་ལྔའམ། ། ཕྱེ་མ་དཀར་པོ་ལ་སོགས་པ། ། དད་ཅིང་ཡོན་ཏན་ལྡན་པ་ཡིས། ། སློབ་མས་རིན་ཆེན་ཕྱེ་མས་བྲི། ། རིན་ཆེན་ལྕགས་རྣམས་མ་འབྱོར་ན། ། སཱ་ལུ་བཏགས་པའི་ཕྱེ་མས་བྱ། ། ཚོན་རྩི་ལྔར་བཤད་ཞིབ་མོ་དང༌། ། འབྱུང་ཁུངས་ནས་བྱུང་ཕྱེ་མ་དང༌། ། རྡོ་ཡི་ཁམས་ནི་སྣ་ཚོགས་ཀྱང༌། །
ཕྱེ་མའི་ལས་ལ་སྦྱར་བར་བྱ། ། དེ་ལྟར་རྣམ་པ་ལྔ་པོ་དག ། ཕྱེ་མའི་རྒྱུར་ནི་བསྒྲགས་པ་ཡིན། ། ཞེས་པའི་ཚོན་སྣ་ལྔ་ལ་བྱིན་གྱིས་བརླབས་པའི་ཆོ་ག་མ་བཤད་ཀྱང༌། དེ་ནི་ཕྱི་མའི་ཆོ་གའི་རིམ། ། ཁྱད་པར་དང་བཅས་བསྟན་པ་ཡིན། ། ཞེས་པས་ཟུར་ཙམ་ཟིན་པས། རྣམ་སྣང་མངོན་བྱང་ནས་ཁ་བསྐངས་ཏེ་ཚོན་དཀར་པོ་ལ་ར། དམར་པོ་ལ་ཨཾ། སེར་པོ་ལ་ཀ
ལྗང་གུའམ་སྔོ་སྐྱ་ལ་བ། ནག་པོ་ལ་ཧ་བྲིས་ལ་ཕྱོགས་སོ་སོར་བཀོད། ཡིག་འབྲུ་ལྔ་ལས་འོད་ཟེར་འཕྲོས་པས། སངས་རྒྱས་ལྔ་སྤྱན་དྲངས་ནས་ཚོན་སོ་སོ་ལ་ཐིམ་པས། ཚོན་དཀར་པོ་ར་ལས་ཆོས་དབྱིངས་ཡེ་ཤེས་དཀར་པོ། དམར་པོ་ཨྃ་ལས་རྒྱལ་བ་ཐུབ་པ་དམར་པོ། སེར་པོ་ཀ་ལས་ཐུབ་པ་གསེར་མདོག་སེར་པོ། སྔོ་སྐྱའམ་ལྗང་གུ་བ་ལས་ཐུབ་པ་ཆེན་པོ། བྱང་ཆུབ་སྙིང་པོ་སྔོ་སྐྱ། ནག་པོ་ཧ་ལས་ཕྱག་ན་རྡོ་རྗེ་ནག་པོ་རྣམས་སུ་བསམས་ཏེ།
རྣམ་སྣང་མངོན་བྱང་ལས། ཐོག་མར་ཚོན་རྩི་དཀར་པོ་བླངས་ལ། འདི་ལྟར་བྱིན་གྱིས་བརླབ་པར་བྱའོ། ། འདི་ནི་ཆོས་དབྱིངས་དག་པ་སྟེ། ། སེམས་ཅན་ཁམས་ནི་རྣམ་སྦྱང་བ། ། འདི་ནི་བདག་ཉིད་དེ་བཞིན་གཤེགས། ། ཉེས་པ་ཐམས་ཅད་རྣམ་པར་སྤངས། ། དེ་ལྟར་བློ་ཅན་གྱིས་བསམས་ནས། ། དེར་ནི་ར་ཞེས་བྱ་བ་ཡང༌། ། ཞི་བ་འབར་བའི་ཕྲེང་ཅན་མདོག །
དུང་ཟླ་ཀུནྡ་འདྲ་བར་བསམས། ། དེ་ནས་ཚོན་རྩི་གཉིས་པ་ནི། ། དམར་པོ་བླངས་ནས་ནན་ཏན་དུ། ། ཡི་གེ་ཨ་ཞེས་བྱ་བ་ནི། ། འབར་བ་ཀླད་ཀོར་བཅས་པར་བསམས། ། རྒྱལ་བ་ཐུབ་དཀའ་དམ་པ་སྟེ། ། ཉི་མ་དང་པོར་འཆར་བ་བཞིན། ། དེ་ནས་སྔགས་པས་ཚོན་གསུམ་པ། ། ཁ་དོག་སེར་པོ་བླང་བར་བྱ། ། མཁས་པས་དེ་ནས་ཀ་ཞེས་པ། །
དེ་ཚེ་ཆོ་ག་བཞིན་དུ་བསམ། ། དེ་བཞིན་གསེར་མདོག་ཐུབ་པ་ནི། ། གསེར་གྱི་ཁ་དོག་འབར་དང་བཅས། ། ཏིང་འཛིན་གནས་ཤིང་སྡིག་བཅོམ་པ། ། ཀུན་དུ་རྣམ་པར་སྣང་བ་ཡིན། ། དེ་ནས་མརྒད་འདྲ་བ་ཡི། ། ཚོན་རྩི་འཁོར་བ་ལས་སྒྲོལ་བ། ། བ་ཞེས་བྱ་བ་དེ་རུ་བཞག ། བྱང་ཆུབ་སྙིང་པོ་ཐུབ་ཆེན་དེ། ། དཔའ་བོ་ཁ་དོག་འཇའ་འདྲ་བ། །
ཀུན་དུ་འཇིགས་པ་མེད་པར་བྱེད། ། དེ་ནས་ཚོན་རྩི་ནག་པོ་དེ། ། མཁས་པ་ཡིས་ནི་བླངས་ནས་སུ། ། དེར་ནི་ཧ་ཞེས་བྱ་བར་བསམས། ། འབར་བའི་ཕྲེང་བ་རྣམ་པར་འཕྲོ། ། དུས་མཐའི་མེ་ལྟར་མི་བཟད་པ། ། ལག་ན་རྡོ་རྗེ་རྩེ་བྲན་བརྒྱན། ། བདུད་སྡེ་སྡང་བ་ཐམས་ཅད་ལ། ། རྣམ་པར་ཀུན་དུ་སྡིགས་པར་བྱེད། ། ཅེས་སོ། །
དེ་ལྟར་ལྷར་བསྐྱེད་ནས་བྱིན་གྱིས་རློབ་པའི་སྔགས་ཆོ་ག་ཞིབ་མོར་བཤད་པ་དང༌། གཟི་བྱིན་བསྐྱེད་པའི་སྔགས་ལེགས་གྲུབ་ཏུ་བཤད་པས་ཀྱང་ཁ་བསྐང་ངོ༌། ། དེ་ནས་རང་དཀྱིལ་འཁོར་གྱི་དབུས་སུ་འདུག་ལ། རྡོ་རྗེ་ཁུ་ཚུར་སྦྱོར་བའམ། ། ཡང་ན་ལྕགས་ཀྱུའི་ཕྱག་རྒྱ་ཡི། ། ལྷུང་བཟེད་ཕྱག་རྒྱའི་སྦྱོར་བའམ། ། ཡང་ན་རིག་བྱེད་ལག་པས་བྲི། ། དཀར་པོ་དང་པོར་དགྱེ་བར་བྱ། ། དེ་ཡི་འོག་ཏུ་དམར་པོ་དགྱེ། ། དེ་ནས་སེར་པོ་དགྱེ་བར་བྱ། །
དེ་ཡི་འོག་ཏུ་ལྗང་གུ་དགྱེ། ། སྔགས་པས་ཀུན་གྱི་ཕྱི་རོལ་དུ། ། ཚོན་རྩི་ནག་པོ་དགྱེ་བར་བྱ། ། གཡས་སུ་བསྐོར་ཞིང་རྒྱུན་མི་བཅད། ། ཐམས་ཅད་མཉམ་ཞིང་བར་ཆད་མེད། ། ཅེས་པ་ལྟར་སློབ་དཔོན་གྱིས་བྲི། ལྷག་མ་རྣམས་རང་གིས་མ་གྲུབ་ན་ཆོ་ག་ཞིབ་མོར། ཁྲུས་བྱས་འདྲི་མཁན་གཙང་མ་ཡིས། ། གཙང་མའི་སྣོད་དུ་ཚོན་རྣམས་ནི། ། ལྷག་མ་མིན་པས་ཀུན་དུ་བྲི། །
ཟས་ནི་དཀར་གསུམ་གྲུབ་པར་བྱ། ། ཁྱད་པར་འདོད་པས་ཟས་ངན་པ། ། སྤང་བར་བྱ་བ་ཉ་དང་ཤ ། བཙོང་དང་སྒོག་སྐྱ་ཀེའུ་རྣམས་དང༌། ། འདྲེས་པ་སྤང་བར་བྱ་བ་ནི། ། ལོག་འདྲེན་གླགས་ཚོལ་སྤང་ཕྱིར་རོ། ། ཁྲུས་བྱས་གོས་ནི་གསར་པ་བགོས། ། གཙང་མས་དཀྱིལ་འཁོར་དྲི་བར་བྱ། ། ཞེས་པའི་མཚན་ཉིད་ཅན་གྱིས་བྲིའོ། ། དེ་ལ་ཕྱོགས་མདོག་གི་གསལ་ཀ་དངོས་སུ་གསུངས་པ་མི་སྣང་བས།
རྣམ་སྣང་མངོན་བྱང་གི་ཚིག་འགྲེལ་དུ། ཤར་མེ་ལོང་ཡེ་ཤེས། ལྷོ་མཉམ་ཉིད་ཡེ་ཤེས། ནུབ་སོར་རྟོག་ཡེ་ཤེས། བྱང་བྱ་གྲུབ་ཡེ་ཤེས། དབུས་སུ་ཆོས་དབྱིངས་ཡེ་ཤེས་སུ་བཤད་ཅིང༌། ཁ་དོག་དང་ཡེ་ཤེས་སྦྱོར་བའི་སྐབས་སུ། དཀར་པོ་ཆོས་དབྱིངས་ཡེ་ཤེས། དམར་པོ་མེ་ལོང་ཡེ་ཤེས། སེར་པོ་མཉམ་ཉིད་ཡེ་ཤེས།
ལྗང་གུ་སོར་རྟོག་ཡེ་ཤེས། ནག་པོ་བྱ་གྲུབ་ཡེ་ཤེས་སུ་གསུངས་པ་ལྟར་ན། དབུས་དཀར། ཤར་དམར། ལྷོ་སེར། ནུབ་ལྗང་གུའམ་སྔོ་སྐྱ། བྱང་ནག་པོར་ཐོབ་པར་སྣང་ལ། དཀྱིལ་འཁོར་འབྲི་ཚུལ་རྒྱས་པར་ནི་སོ་སོའི་གཞུང་དུ་ཤེས་སོ། ། དེ་ནས། ལྷ་རྣམས་ཐམས་ཅད་དགོད་པ་ནི། །
རྣམ་པ་ཀུན་དུ་རབ་ཏུ་བཤད། ། དང་པོ་གཟུགས་སུ་བྲི་བར་བྱ། ། གཉིས་པ་དག་ནི་ཕྱག་རྒྱ་བྲི། ། གསུམ་པ་སྟན་དང་གནས་དག་ཏུ། ། བྲི་བའི་ཆོ་གར་ཡོངས་སུ་བསྒྲགས། ། ཞེས་དང༌། བློ་དང་ལྡན་པས་མ་བསླབས་པར། ། ཕྱག་རྒྱ་རྣམས་སུ་དགོད་པར་བྱ། ། བསླབས་པས་ཀྱང་ནི་ཕྱེ་མ་ཡིས། ། ཡན་ལག་རྫོགས་པར་རབ་ཏུ་དཀའ། །
ཡན་ལག་རྫོགས་ཤིང་རྒྱས་བྱས་ན། ། ཆོ་གའི་ལས་ལ་རིང་ཏུ་ཐོགས། ། གཟུགས་རྣམས་ལེགས་པར་གྲུབ་ན་ནི། ། མང་པོ་རྣམས་ནི་ཟིན་མི་འགྱུར། ། ཡན་ལག་ཉམས་ན་བྱིན་མི་རློབ། ། དངོས་མི་འགྲུབ་པར་རབ་ཏུ་བཤད། ། དེ་ལྟ་བས་ན་མཁས་པ་ཡིས། ། ཕྱག་རྒྱའི་གཟུགས་སུ་ལྷ་རྣམས་དགོད། ། ཅེས་པ་ལྟར་མཚན་མ་རྣམས་དགོད། དེ་ནས་ཚོན་གྱི་ལྷ་གཤེགས་སུ་གསོལ་ལ།
ལྷག་མ་མི་འགོམས་པར་བསྡུའོ། ། གསུམ་པ་མཆོད་རྫས་དགོད་པ་ནི། དེ་ལྟར་དཀྱིལ་འཁོར་བྲིས་པའི་མཐར་དྲི་བཟངས་པོའི་ཆུས་བྱུགས་ལ། མཆོད་པ་རྣམས་ལྷ་རེ་རེ་ཞིང་བརྒྱ་བརྒྱའམ། མ་འབྱོར་ན་བཅུ་བཅུ་ལས་མི་ཉུང་བར་བཤམ། ཕྱོགས་མཚམས་བརྒྱད་དུ་རྒྱལ་མཚན་བརྒྱད་དགོད་དེ། སྤྱི་རྒྱུད་ལས། རྒྱལ་མཚན་གསར་པ་སྣ་ཚོགས་དང༌། ། བརྒྱད་ནི་ཁོ་ར་ཁོར་ཡུག་ཏུ། ། ཡུ་བ་རིང་པོ་དྲང་པོ་ལ། །
རྒྱང་ནས་ཉེ་བར་གཟུགས་བྱ་སྟེ། ། དཀར་པོ་ཤར་གྱི་ཕྱོགས་སུ་གཟུགས། ། ཤར་ལྷོའི་མཚམས་སུ་ལེ་བརྒན་གཟུགས། ། ལྷོ་ཡི་ཕྱོགས་སུ་ནག་པོ་གཟུགས། ། ལྷོ་ནུབ་མཚམས་སུ་དུད་ཁ་གཟུགས། ། ནུབ་ཀྱི་ཕྱོགས་སུ་དམར་པོ་གཟུགས། ། ནུབ་བྱང་མཚམས་སུ་ཁྲ་བོ་གཟུགས། ། བྱང་གི་ཕྱོགས་སུ་སེར་པོ་གཟུགས། ། བྱང་ཤར་མཚམས་སུ་ལྗང་སེར་གཟུགས། ། དེ་ལྟར་རྒྱལ་མཚན་བརྒྱད་པོ་རྣམས། །
གོ་རིམ་བཞིན་དུ་གཟུགས་པར་བྱ། ། རྒྱལ་མཚན་རྣམས་ཀྱི་རྩེ་མོ་ལ། ། ཏོག་ནི་རྨ་བྱའི་མདངས་ཀྱིས་སོ། ། རྒྱལ་མཚན་རྣམས་ནི་མ་རྙེད་ན། ། ཐམས་ཅད་ཐལ་ཀར་གཅིག་པུའམ། ། ཡང་ན་དེ་བས་མང་ཡང་རུང༌། ། ཤར་གྱི་ཕྱོགས་སུ་གཟུགས་པར་བྱ། ། ཞེས་སོ། ། གཞན་ཡང་ཕྱོགས་མཚམས་བརྒྱད་དུ། སོ་མ་བཏང་བའི་ཁམ་ཕོར་དཀར་པོ་བཅུར་ཨ་ག་རུ་ལ་སོགས་པ་བདུག་སྤོས་བཏུལ་བ་དང༌།
རྟ་བབས་དང༌། དྲིལ་བུ་དང༌། གདུགས་དང༌། རྔ་ཡབ་དང༌། བུམ་པ་ལ་སོགས་པ་ཇི་ལྟར་འབྱོར་པ་དགོད་དེ། རྒྱས་པར་སྤྱི་རྒྱུད་དུ་ཤེས་སོ། ། གཉིས་པ་ལ་གསུམ། དཀྱིལ་འཁོར་སྒྲུབ་པ། དེ་ལ་མཆོད་པ། དེའི་སྤྱན་སྔར་བདག་འཇུག་བྱ་བའོ། །
དང་པོ་ནི། རང་ཁྲུས་དང་གཙང་སྦྲ་སྔོན་དུ་འགྲོ་བས། བདག་གྱི་བྱ་བ་རྫོགས་པར་བསྒོམ། སྟ་གོན་ལྟར་བུམ་བཟླས་ཀྱང་བྱ། དེ་ནས་མདུན་གྱི་རྡུལ་ཚོན་གྱི་དཀྱིལ་འཁོར་སྒྲུབ་ཐབས་ནས་བཤད་པའི་ཚུལ་གྱིས་གཞལ་ཡས་ཁང་གདན་དང་བཅས་པ་བསྐྱེད། དེ་ནས་སྤྱི་རྒྱུད་ལས། ཆོ་ག་བཞིན་དུ་བྱས་ནས་སུ། ། དེ་ནས་སྤྱན་དྲང་བརྩམ་པར་བྱ། ། མཆོད་ཡོན་ཆོ་ག་སྔ་མ་བཞིན། ། མ་ཡེངས་པར་ནི་སྦྱར་ནས་སུ། །
སོ་སོའི་སྔགས་ཀྱིས་ཅི་ནུས་པར། ། མཁས་པས་སྤྱན་ནི་དྲང་བར་བྱ། ། ཞེས་གསུངས་པས་ཐོག་མར་མཆོད་ཡོན་བསྒྲུབས་ལ། དེ་ནས་ལྷ་རྣམས་སྤྱན་དྲངས་པར་བསམས་ཞིང་སོ་སོའི་སྔགས་ཀྱི་མཇུག་ཏུ་ཨེ་ཧྱེ་ཧི་བཏགས་པས་བཀུག་ལ་རྡུལ་ཚོན་གྱི་དཀྱིལ་འཁོར་དུ་བཞུགས་སུ་གསོལ་ནས། སོ་སོའི་སྐུ་མདོག་དང་ཕྱག་མཚན་གསལ་བཏབ་ལ་ཡུན་རིང་དུ་བསྒོམ་མོ། ། དེ་ནས་སོ་སོའི་དམ་ཚིག་གི་ཕྱག་རྒྱའམ། དེ་ལྟར་དམིགས་གསལ་མེད་པ་རྣམས་ལ་སྤྱིའི་དམ་ཚིག་གི་ཕྱག་རྒྱ་བསྟན་པས་བརྟན་པར་བྱས་པར་བསྒོམས་ལ་བྱོན་ལེགས་དང་གདན་དབུལ་ཡང་བྱའོ། ། གཉིས་པ་ལ་གདན་གྱི་ནང་དུ་དཀྱིལ་འཁོར་གྱི་ལྷ་མཆོད་པས་མཆོད་པ་དང༌། ཕྱི་རོལ་དུ་འབྱུང་པོ་གཏོར་མས་མཆོད་པའོ། ། དང་པོ་ནི།
དེ་ལྟར་སྤྱན་དྲང་བྱས་ནས་ནི། ། མཆོད་ཡོན་ཉིད་ཀྱིས་ལན་རེ་བཞིན། ། དེ་ནས་ཞབས་བཀྲུའི་ཆོ་ག་བྱ། ། བདེ་བར་གཤེགས་ཞེས་བྱ་ལ་སོགས། ། ཕྱག་ཀྱང་གུས་པར་འཚལ་བ་དག ། གོ་རིམ་བཞིན་དུ་བྱས་ནས་ནི། ། མཁས་པས་དེ་དག་མཆོད་པ་བརྩམ། ། དང་པོར་བྱུག་སྤོས་དབུལ་བྱ་སྟེ། ། དེ་ཡི་འོག་ཏུ་མེ་ཏོག་དབུལ། ། དེ་ནས་ལེགས་པར་མཉམ་གཞག་ནས། །
བདུག་སྤོས་ལྷ་བཤོས་དག་ཀྱང་དབུལ། ། ཞེས་སོགས་རྒྱས་པར་བཤད་པ་ལྟར་ཅི་ནུས་ཀྱིས་མཆོད་དོ། ། གཉིས་པ་ནི། ། དེ་ནས་མེ་ཏོག་དཀར་པོ་དང༌། ། ཏིལ་དང་འབྲས་སྤོས་དཀྱིལ་འཁོར་དགྲམ། ། མཐའ་ཕྱོགས་རྣམས་ཀྱི་གཏོར་མ་ཡིས། ། རྒྱ་ཆེན་ཕྱོགས་རྣམས་ཀུན་དུ་སྦྱིན། ། འབྲས་ཡོས་དང་ནི་ཏིལ་དུ་བཅས། ། འབྲས་དང་མེ་ཏོག་ཆུ་དང་བཅས། ། སྲན་ཆེན་བཅས་ཤིང་མང་དུ་བྱ། །
མར་དང་ཙེགས་ཙགས་བཅས་པ་ཡིས། ། གཏོར་མ་འདི་འདྲ་སློབ་དཔོན་གྱིས། ། ལག་ཏུ་བླངས་ཏེ་བཀའ་བཞིན་དུ། ། ཕྱོགས་མཚམས་ཀུན་དུ་གསུམ་གསུམ་དབུལ། ། མཆོད་ཡོན་དང་ནི་བདུག་པའང་སྦྱིན། ། སྲིན་པོ་རྣམས་དང་ཤ་ཟ་དང༌། ། འབྱུང་པོ་རྣམས་དང་ཤ་རྗེན་ཟ། ། སེམས་ཅན་རྣམ་པ་སྣ་ཚོགས་ལ། ། མཁས་པས་གཏོར་མ་ཕྱོགས་སུ་གཏོར། ། སེམས་ལ་གང་དང་གང་དྲན་པ། །
དེ་དག་ཀུན་ལ་གཏོར་མ་སྦྱིན། ། ས་ཕྱོགས་དེ་ཡི་སེམས་ཅན་ནི། ། ལྗོན་ཤིང་གེལ་པར་གནས་རྣམས་ལ། ། སྦྱིན་བྱ་གལ་ཏེ་འཐོར་བའི་ཚེ། ། གློ་བུར་ཅེ་སྤྱང་སྒྲ་གྲགས་ན། ། དེར་ནི་མཉམ་གཞག་མ་འཁྲུལ་བར། ། གཏོར་མ་ཡང་དང་ཡང་དུ་སྦྱིན། ། ཞེས་སོ། ། དེ་ལ་ཕྱོགས་མཚམས་ཀུན་དུ་ཞེས་པས་ནི། ། ཕྱོགས་སྐྱོང་བཅུ་ལ་གཏོར་མ་དབུལ་བ་དང༌།
སྲིན་པོ་རྣམས་དང་ཞེས་པས་ནི་བགེགས་གཏོར་བསྟན་ལ། དཔུང་བཟང་ལས། ལྷ་དང་ལྷ་མིན་གནོད་སྦྱིན་ལྟོ་འཕྱེ་གྲུལ། ། ཞེས་སོགས་ཀྱིས་འབྱུང་པོའི་གཏོར་མ་བསྟན་པས་ཁ་བསྐང་ངོ༌། ། འབུལ་བའི་གོ་རིམ་ནི། དཔུང་བཟང་ལས། དེ་ལྟར་གདོན་ལ་མཆོད་པ་བྱས་ནས་སུ། དེ་ནས་ཕྱོགས་སྐྱོང་རྣམས་ལ་མཆོད་པ་བྱ། ཞེས་པས་ཐོག་མར་འབྱུང་པོ། ། དེ་ནས་ཕྱོགས་སྐྱོང༌།
དེ་ནས་བགེགས་ལ་སྦྱིན་ནོ། ། དེའི་ཚེ་གློ་བུར་དུ་ཅེ་སྤྱང་གི་སྒྲ་གྲགས་པ་ལ་སོགས་ལྟས་ངན་བྱུང་ན་གཏོར་མས་སྐྱར་ལ་གཏང་ཞིང་བསྲུང་བ་བྱའོ། ། དེ་ནས། དེ་ལྟར་ཕྱོགས་ཀྱི་གཏོར་མ་དག ། བྱིན་ནས་ལེགས་པར་ལག་བཀྲུས་ཏེ། ། ཉེ་རེག་བྱས་ནས་ཕྱི་རོལ་དུ། ། མཁས་པ་ཡིས་ནི་བདུག་སྤོས་སྦྱིན། ། ཞེས་པས། གཏོར་མའི་རྗེས་སུ་ཁྲུས་དང༌། ཉེ་རེག་དང་བདུག་སྤོས་ཀྱིས་བདུག་པ་རྣམས་བྱ།
དེ་ནས་ནང་དུ་ཞུགས་ནས་ནི། ། མཆོད་ཡོན་སྔ་མ་བཞིན་ཕུལ་ནས། ། བདུགས་སྤོས་དག་གིས་བདུགས་ནས་སུ། ། ཡིད་ཀྱིས་མཆོད་པའི་བཤོས་རྣམས་དབུལ། ། དཀྱིལ་འཁོར་དབུས་མའི་ལྷ་རྣམས་ལ། ། ཐམས་ཅད་ལ་ཡང་ནན་ཏན་དུ། ། རས་ནི་དཀར་ལ་ཕྲ་བ་དག ། རེ་རེ་ལ་ཡང་ཟུང་རེ་དབུལ། ། ཞེས་པས། ནང་དུ་ཞུགས་ལ་དཀྱིལ་འཁོར་གྱི་ལྷ་རྣམས་ལ་མཆོད་ཡོན་དང་བདུག་སྤོས་དང་ལྷ་བཤོས་དང་གོས་ཟུང་རྣམས་དབུལ་ལོ། །
དེ་ནས་སོ་སོའི་གསང་སྔགས་ནི། རེ་རེའང་བདུན་བདུན་བཟླས་བརྗོད་བྱ། ། དཀྱིལ་འཁོར་བདག་པོའི་གསང་སྔགས་ཀྱང༌། ། བརྒྱ་རྩ་བརྒྱད་དུ་བཟླས་པ་བྱ། ། ཞེས་པས་གཙོ་བོའི་སྔགས་བརྒྱ་རྩ་བརྒྱད། ལྷ་གཞན་རྣམས་ཀྱི་བདུན་བདུན་བཟླ། ། ཡང་ན་རིགས་ཀྱི་སྙིང་པོའི་སྔགས། ། རེ་རེ་ཞིང་ཡང་བརྒྱ་བརྒྱ་བཟླས། ། དེ་ནས་སོ་སོའི་ཕྱག་རྒྱ་རྣམས། ། བཟླས་བརྗོད་གསུམ་བྱས་རིམ་བཞིན་བཟླ། །
ཡང་ན་སྤྱི་ཡི་ཕྱག་རྒྱ་ནི། ། རེ་རེ་ལ་ཡང་སོ་སོར་བསྟན། ། ཞེས་པས། ཡང་ན་ལྷ་རེ་རེ་ལ་བརྒྱ་བརྒྱད་བཟླ། གཙོ་འཁོར་སོ་སོའི་ཕྱག་རྒྱ་བཅིངས་ལ་སོ་སོའི་སྔགས་གསུམ་གསུམ་བཟླས། དེ་ཙམ་མ་གྲུབ་ན་རིགས་གང་ཡིན་པ་དེའི་སྤྱིའི་ཕྱག་རྒྱ་བསྟན་ཅིང་སོ་སོའི་སྙིང་པོ་བརྗོད་པས་ལྷ་རྣམས་མཉེས་པ་དང་བྱིན་གྱིས་རློབ་པར་འགྱུར་ཏེ། དེ་ལྟར་བྱས་ནས་མཉེས་པ་དང༌། ། བྱིན་གྱིས་རློབ་ཅིང་དངོས་གྲུབ་སྩོལ། ། ཞེས་སོ། ། དེ་ནས་ཆོ་ག་བཞིན་སྦྱིན་སྲེག་བྱས་ལ།
ཞི་བ་ཡི་ནི་གསང་སྔགས་ཀྱིས། ། སྲེག་བླུགས་བརྒྱ་རྩ་བརྒྱད་ཕུལ་ནས། ། ལྷ་རྣམས་ཀུན་ལ་བཟོད་པར་གསོལ། ། སེམས་ནི་རབ་ཏུ་དྭང་བཅས་ལ། ། དཀྱིལ་འཁོར་དུ་ནི་བདུག་སྤོས་དབུལ། ། དེ་ནས་རིགས་ཀྱི་བདག་པོ་ལ། ། བསྟོད་པ་དག་ནི་ལེགས་པར་བྱ། ། སྡིག་པ་རྣམས་ཀྱང་གུས་པས་བཤགས། ། བསོད་ནམས་རྗེས་སུ་ཡི་རང་བྱ། ། ཇི་ལྟར་བསླབས་ཤིང་ཅི་འདོད་པ། །
སྨོན་ལམ་དག་ནི་བཏབ་ནས་སུ། ། དཀོན་མཆོག་གསུམ་ལ་སྐྱབས་འགྲོ་བ། ། ཡང་དང་ཡང་དུ་གུས་པར་བྱའོ། ། ཕྱིར་མི་ལྡོག་པའི་དགེ་འདུན་དང༌། ། རིག་སྔགས་གསང་སྔགས་ཚོགས་ལ་ཡང༌། ། ཡིད་ལ་བསམས་ཏེ་ཡང་དང་ཡང༌། ། བྱང་ཆུབ་ཏུ་ནི་སེམས་ཀྱང་བསྐྱེད། ། དེ་ལྟར་བྱས་ནས་དེ་འོག་ཏུ། ། གླེགས་བམ་ཅུང་ཟད་བཀླག་པར་བྱ། ། ཞེས་པས།
སྦྱིན་སྲེག་ཚར་བའི་མཇུག་ཏུ་ནོངས་པ་བཟོད་པར་གསོལ། བདུག་སྤོས་དབུལ། དཀྱིལ་འཁོར་གྱི་ལྷ་རྣམས་ལ་བསྟོད་པས་བསྟོད་ཅིང༌། སྡིག་བཤགས་ཡིད་རང་སྨོན་ལམ་སྐྱབས་འགྲོ་སེམས་བསྐྱེད་རྣམས་བྱས་ལ། ཤེར་ཕྱིན་གྱི་གླེགས་བམ་གདོན་པར་བྱའོ། ། གསུམ་པ་ནི། དེ་ནས་སློབ་དཔོན་བདག་འཇུག་བྱ་བ་སྤྱི་རྒྱུད་ན་མི་གསལ་ཡང༌། ཆོ་ག་ཞིབ་མོར། རིག་སྔགས་འཆང་དཀྱིལ་འཁོར་གྱི་སློབ་དཔོན་དེས་ཀྱང་དཀྱིལ་འཁོར་དུ་འཇུག་པར་བྱས་ནས། ཞེས་གསུངས་པས།
བླ་མའི་བྱ་བ་རྣམས་དཀྱིལ་འཁོར་གྱི་གཙོ་བོ་དང༌། ལས་ཀྱི་རྡོ་རྗེའི་བྱ་བ་རྣམས་རང་རང་གི་ལས་ཐམས་ཅད་པའི་ཁྲོ་བོ་དང༌། སློབ་མའི་བྱ་བ་རྣམས་རང་གིས་བྱས་པར་བསྒོམས་ལ། སློབ་མ་ལ་ཇི་ལྟར་བསྐུར་བ་བཞིན་རང་གིས་ཀྱང་བླང་བར་བྱའོ། ། གསུམ་པ་ལ་གཉིས། དཀྱིལ་འཁོར་དུ་འཇུག་པ་དང༌། དབང་བསྐུར་བའོ། ། དང་པོ་ནི། སྤྱི་རྒྱུད་ནས། བློ་དང་ལྡན་པས་ཆོ་ག་འདིས། །
སློབ་མ་རྣམས་ལ་ལེགས་པར་བཤད། ། ཅེས་པས། སྔར་སྟ་གོན་བྱས་པའི་སློབ་མ་རྣམས་ཁྲུས་བྱས་ནང་དུ་བཅུག་པས་ཡོན་ཕུལ་ལ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་གསང་སྔགས་ཀྱི་སྤྱོད་པ་བསྒྲུབ་པ་ལ་ཡང་དག་པར་ཞུགས་པ་དང༌། འཇིག་རྟེན་པ་ཐམས་ཅད་ལས་ཤིན་ཏུ་འདས་པ། རྣམ་པར་ཐར་པའི་དཀྱིལ་འཁོར་གསང་ཆེན་དུ་ཡང་དག་པར་ཞུགས་པ་དང༌། ཆོས་ཀྱི་རྒྱལ་སྲིད་དང་བཅས་པའི་སངས་རྒྱས་ཉིད་དུ་ལྷག་པར་འགྱུར་བར་སློབ་དཔོན་གྱིས་སྤྲོ་བར་མཛོད་ཅིག ཅེས་འཇམ་དཔལ་རྩ་རྒྱུད་ནས་འབྱུང་བའི་ཚིག་གིས་གསོལ་གདབ་དེ་ནས་སྲུང་འཁོར་ལྟར་ཕྱོགས་དང་མཚམས་དང་དཀྱིལ་འཁོར་བཅིང་བ་བྱ། རྡོ་རྗེ་གོ་ཆའི་སྔགས་རྒྱས་གོ་བཀོན་ཅིང་བསྲུང་བ་རྣམས་སྤྱི་རྒྱུད་ན་མི་གསལ་ཡང༌། ཆོ་ག་ཞིབ་མོར་འབྱུང་བས་ཁ་བསྐང༌།
དེ་ནས་སྤྱི་རྒྱུད་ལས། སློབ་མ་རེ་རེ་ནས་དགུག་སྟེ། ། བསང་གཏོར་སྔ་མ་བཞིན་བྱས་ནས། ། བྱུག་སྤོས་ལ་སོགས་བྱིན་ནས་སུ། ། སྙིང་པོ་མངོན་པར་བསྔགས་ནས་ནི། ། ལས་ཀུན་བྱེད་པའི་གསང་སྔགས་ཀྱིས། ། བཏགས་པའི་གོས་ཀྱིས་གདོང་གཡོགས་ཏེ། ། སྔར་བསྟན་པ་ཡི་ཕྱག་རྒྱ་ལ། ། མེ་ཏོག་དག་ནི་བཞག་ནས་སུ། ། ཞེས་པས།
སློབ་མ་རྣམས་ལས་བུམ་གྱིས་བསང་གཏོར་བྱ། ལས་ཐམས་ཅད་པ་བསྔགས་པས་གདོང་གཡོགས་བཅིང༌། རིགས་སོ་སོའི་གཙོ་བོའི་ཕྱག་རྒྱ་འཆིང་དུ་བཅུག་ལ། དེར་མེ་ཏོག་གི་ཕྲེང་བ་སྦྱིན། དེ་ནས་རྒྱུན་བཤགས་བྱ་བ་བླ་མ་རྣམས་བཞེད་པས། དེ་ལྟར་བྱ་ཞིང༌། ཆོ་ག་ཞིབ་མོར་དཀྱིལ་འཁོར་དུ་འཇུག་པ་ནི། ཇི་ལྟ་བ་བཞིན་དུ་དཀྱིལ་འཁོར་གྱི་བྱ་བ་དང༌། ཕྱག་རྒྱ་དང༌། གསང་སྔགས་དང༌།
དམ་ཚིག་ལ་རབ་ཏུ་འདུག་པ་ལ་ཤར་གྱི་སྒོ་རུ་ཕྱག་བྱས་ནས། ། དཀྱིལ་འཁོར་མཆོག་ལ་བསྐོར་བ་བྱས་ཏེ། ། སྒོ་དང་སྒོ་རུ་ཕྱག་བྱ་ཞིང༌། ། ཤར་གྱི་སྒོ་རུ་འཇུག་པར་བྱའོ། ། ཞེས་གསུངས་པ་བཞིན་དུ། ཕྱག་དང་བསྐོར་བ་དང༌། སླར་ཡང་ཤར་སྒོ་ནས་ཕྱག་བྱ་བ་རྣམས་ཁ་བསྐང༌། དེ་ནས་འཇུག་སྒོའི་བུམ་ཆུའི་གཙོ་བོའི་སྔགས་ཀྱིས་ཆུ་དབང་བསྐུར་ལ། འཐུང་དུ་གཞུག འདི་ཡང་ཆོ་ག་ཞིབ་མོ་ལས།
དེ་ནས་འཇུག་པའི་སྒོར། ཙནྡན་དང༌། གུར་གུམ་དང༌། གླ་རྩི་དང༌། ག་པུར་གྱིས་བསྒོས་པའི་ཆུས་བུམ་པ་བཀང་ལ། རས་དཀར་པོས་དཀྲིས་ཤིང་རྒྱན་གྱིས་བརྒྱན་པ་རིན་པོ་ཆེ་སྣ་བདུན་ཅན་རྟག་ཏུ་གཞག་པར་བྱའོ། ། ཞེས་དང༌། ཇི་སྲིད་འཇུག་གི་བར་དུ་སློབ་མ་བསྲུང་བ་བྱས་ལ་དེ་ནས་དོན་ཡོད་པའི་སྙིང་པོ་བཟླས་བརྗོད་བྱ་ཞིང༌། དོན་ཡོད་པའི་ཁྲོ་བོས་དབང་བསྐུར་བར་བྱའོ། ། དབང་བསྐུར་བ་ཙམ་གྱིས་ཀྱང་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱིས་ཡོངས་སུ་གཟུང་བར་འགྱུར་རོ། །
ཞེས་གསུངས་པས། ཁྲོ་བོའི་དཀྱིལ་འཁོར་གྱི་སྐབས་སུ་ཁྲོ་བོའི་འཇུག་སྒོའི་དབང་བསྐུར་བར་གསུངས་པས་འདིར་ཡང་གཙོ་བོའི་བུམ་པས་དབང་བསྐུར་བར་གྲུབ་བོ། ། ཞེས་མཁས་པ་དག་གསུངས་ཏེ། ཕྱིའི་འཇུག་པའོ། ། དེ་ནས་དཀྱིལ་འཁོར་བདག་པོའི་སྔགས། ། ཕྱག་རྒྱར་བཅས་པ་སྤྱི་བོར་བཞག ། གསང་སྔགས་ལན་གསུམ་བཟླས་བྱས་ནས། ། ཉིད་ཀྱིས་བདེན་པའི་བྱིན་རླབས་གསོལ། ། འདི་ལྟར་བདག་གི་སློབ་མ་འདི། ། ཞེས་སོགས་གསུངས་པས་སློབ་མའི་སྤྱི་བོར་གཙོ་བོའི་ཕྱག་རྒྱ་བཅིངས་པ་བཞག་ལ།
དེའི་སྔགས་ལན་གསུམ་དང་བདེན་པའི་སྟོབས་བརྗོད་དོ། ། དེ་ནས་དཔུང་བཟང་ལས། ཇི་ལྟ་ཇི་ལྟར་དཀྱིལ་འཁོར་མཐོང་བ་དང༌། ། དེ་ལྟ་དེ་ལྟར་རྡོ་རྗེའི་རིགས་བསྟན་དང༌། ། རིག་པའི་ཚོགས་ལ་བརྟེན་པའི་བསོད་ནམས་ཀྱིས། ། དེ་ཡི་ལུས་ལ་བྱིན་རླབས་མ་ལུས་འཇུག ། ཅེས་དང༌། དེའི་ཚིག་འགྲེལ་ལས། དེ་ཡི་ལུས་ལ་བྱིན་རླབས་མ་ལུས་འཇུག ། ཅེས་པ་ནི།
དཀྱིལ་འཁོར་དུ་ཞུགས་པའི་དུས་ན་མིག་གི་སྤྱོད་ཡུལ་དུ་མ་གྱུར་གྱིས་ཀྱང༌། ཡེ་ཤེས་ཀྱི་རང་བཞིན་རྡོ་རྗེ་ལ་སོགས་པའི་ཕྱག་རྒྱ་རྣམས་ལས་གསང་སྔགས་ཀྱི་བྱིན་རླབས་ཀྱིས་འོད་ཟེར་འབྱུང་སྟེ། དེ་དག་སྒྲུབ་པ་པོའི་ལུས་ལ་འཇུག་ཅེས་པའི་ཐ་ཚིག་གོ ། ཞེས་གསུངས་པས། དཀྱིལ་འཁོར་གྱི་ལྷ་རྣམས་ཀྱི་ཐུགས་ཀའམ་རྡུལ་ཚོན་གྱི་དཀྱིལ་འཁོར་གྱི་ཕྱག་མཚན་རྣམས་ལས་འོད་ཟེར་དཔག་ཏུ་མེད་པ་བྱུང་སྟེ་སློབ་མའི་སྙིང་གར་ཐིམ་པས། བྱིན་གྱིས་བརླབས་པར་བསམས་ཏེ། འདི་ནི་རྒྱུད་སྡེ་གཞན་ལས་ཡེ་ཤེས་དབབ་པར་གསུངས་པ་དང་དོན་གཅིག་གོ ། དེ་ནས་སྒོ་ཡི་ཕྱོགས་སུ་དེ། ། བཞག་སྟེ་མེ་ཏོག་དོར་དུ་གཞུག ། གང་དུ་མེ་ཏོག་བབ་གྱུར་པ། །
དེ་ནི་དེ་ཡི་རིགས་སུ་གསུང༌། ། དེ་ནས་གདོང་གཡོགས་བཀྲོལ་ནས་ནི། ། དཀྱིལ་འཁོར་བཟང་པོ་བསྟན་པར་བྱ། ། ཞེས་པས་ལག་པ་ཐལ་མོ་སྦྱར་བའི་བར་དུ་མེ་ཏོག་གི་ཕྲེང་བ་བཟུང་ལ་དཀྱིལ་འཁོར་དུ་གཏོར། དེ་ནས་གདོང་གཡོགས་བཀྲོལ་ཏེ། དཀྱིལ་འཁོར་བཟང་པོ་འདི་ལ་ལྟོས། ། ཞེས་པ་ནས། གསང་སྔགས་དག་ལ་བརྩོན་པར་གྱིས། ། ཞེས་པའི་བར་བསྒོ་ཞིང་དཀྱིལ་འཁོར་བལྟར་བཅུག་གོ ། དེ་ནས་སློབ་མ་བདག་ཉིད་ཀྱིས། །
མེ་ཏོག་སྙིམ་པ་བཀང་ནས་ནི། ། རིགས་གསུམ་དག་ལ་བསྔོས་ནས་སུ། ། ཕྱག་འཚལ་ལན་གསུམ་དོར་བར་བྱ། ། དེ་ནས་དེ་ཚེ་སློབ་དཔོན་གྱིས། ། དཀྱིལ་འཁོར་དེ་ནི་རང་སྔགས་སམ། ། སྙིང་པོ་བཞིན་བྱས་དེས་ཀྱང་དེ། ། མནོས་ནས་དཀྱིལ་འཁོར་གཉིས་པ་བཟླས། ། དངོས་གྲུབ་རབ་འབྲིང་རྣམ་གསུམ་ནི། ། མེ་ཏོག་བབ་པ་ལས་བརྟགས་ཏེ། ། ཅེས་པས།
སླར་ཡང་སློབ་མས་མེ་ཏོག་སྙིམ་པ་བཀང་ལ་ཕྱག་འཚལ་ལ་དོར་རོ། ། ལན་གསུམ་ཞེས་པའི་དོན་རིགས་གསུམ་སྤྱིའི་དཀྱིལ་འཁོར་གྱི་དབང་དུ་
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
