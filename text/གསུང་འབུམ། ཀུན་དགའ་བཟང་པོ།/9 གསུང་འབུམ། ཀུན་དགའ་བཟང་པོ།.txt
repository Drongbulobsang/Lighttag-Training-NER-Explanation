གསུང་འབུམ། ཀུན་དགའ་བཟང་པོ།
པོད ༩
The Text
རྗེའི་ཕྲེང་བ་ཆ་ཕྲན་གཅིག་འཇོག་པ་གང་རུང་བྱའོ། ། འདིར་ལེ་ཚེ་དགུ་འདོད་པ་དང༌། མི་འདོད་པའི་ལུགས་གཉིས། དང་པོ་ནི། སློབ་དཔོན་ཉིན་འབྱུང་གི་དཀྱིལ་ཆོག་ལས། ཤར་ཕྱོགས་ཀྱི་ཆའི་འཁོར་ལོའི་ཀ་བ་གདབ་པ་ལ་ནི། ལྷོ་ཕྱོགས་ཀྱི་ཆ་རུ་འདུག་ཅིང་བྱང་དུ་ཁ་ཕྱོགས་པས་གདབ་པར་བྱའོ། ། ནུབ་ཕྱོགས་ཀྱི་ཆའི་པདྨའི་ཀ་བའི་ཐིག་ནི་བྱང་ཕྱོགས་ཀྱི་ཆ་རུ་འདུག་ལ་ཁ་ལྷོར་ཕྱོགས་ཏེའོ། ། བྱང་ཕྱོགས་ཀྱི་ཆའི་རལ་གྲིའི་ཀ་བའི་ཐིག་ནི་ནུབ་ཀྱི་ཕྱོགས་ཀྱི་ཆར་འདུག་ཅིང་ཁ་ཤར་དུ་ཕྱོགས་པས་སོ། ། ལྷོ་ཕྱོགས་ཀྱི་ཆའི་རིན་པོ་ཆེའི་ཀ་བའི་ཐིག་ནི་ཤར་ཕྱོགས་ཀྱི་ཆར་འདུག་ཅིང་ཁ་ནུབ་ཏུ་ཕྱོགས་པས་གདབ་པར་བྱའོ། །
ཞེས་བྲི་བྱ་ལ་ཀ་བ་བརྒྱད་བཤད་པས་དབུས་ནས་རྩ་ཐིག་ལ་ཐུག་གི་བར་དུ། རྡོ་རྗེ་ཕྲེང་བས་ཟླུམ་པོར་བསྐོར་བ་ལ་བརྟེན་པའི་ཀ་བ་བརྒྱད་ཀྱིས་ལེ་ཚེ་དགུར་བྱས་པའི་དབུས་དང༌། ཕྱོགས་མཚམས་བརྒྱད་ཀྱི་ལེ་ཚེ་ལ་པདྨ་འདབ་བརྒྱད་རེ་རེ་བྱས་ནས། དེ་དག་གི་ལྟེ་བ་ལ་ལྷ་དགུ་པོ་རེ་རེ་དགོད་པ་ཡིན་ལ། སློབ་དཔོན་ཤཱནྟི་པ་ཡང་འདི་བཞིན་བཞེད་དེ། སྒྲུབ་ཐབས་འཁྲུལ་སྤོང་ལས། དེ་ཡི་དབུས་སུ་པདྨ་ནི། ། འདབ་མ་བརྒྱད་པ་ལྟེ་བ་དང༌། ། སྒོ་བཞི་དང་ནི་ཟུར་བཞིའོ། ། ཞེས་དང༌།
ཉིན་འབྱུང་གིས། ཤར་དང༌། ལྷོ་དང༌། ནུབ་དང༌། བྱང་གི་སྒོ་དང༌། དབང་ལྡན་དང༌། མེ་དང༌། བདེན་བྲལ་དང༌། རླུང་གི་མཚམས་སུ་ནི། པདྨའི་ཟེའུ་འབྲུ་ལ་གདན་ཚངས་པ་ལ་སོགས་པ་རིམ་པ་བཞིན་དུ་བརྟག་པར་བྱ་སྟེ།
ཞེས་སོ། ། གཉིས་པ་ལ་དགུ་མི་འདོད་པ་ལ་ཡང༌། ལྷ་སྣམ་ཡོད་པ་དང༌། མེད་པ་གཉིས་ལས། དང་པོ་ལྟར་ན། རིན་ཆེན་འབར་བར། གསུམ་པའི་ཕྱེད་རྒྱབ་དེ་ཕྱེད་ནང༌། ། རྡོར་ཕྲེང་བཞི་པ་ལྷ་སྣམ་ཡིན། ། ཞེས་ཆ་ཆེན་གསུམ་པའི་མཐའ་ཐིག་ཡན་ཆད་ཟླུམ་པོར་བསྐོར་བ། གཙོ་བོའི་པདྨ་རྡོར་ཕྲེང་དང་བཅས་པ་དང༌།
ཆ་ཆེན་བཞི་པ་ལྷ་སྣམ་དུ་བཤད་ལ། ནག་པོ་པའི་དཀྱིལ་ཆོག་ལས། ལྷ་ཡི་གནས་ཀྱི་སྐུད་པ་ནི། ། མཚམས་སུ་སྒོ་དང་མཚུངས་པར་གདབ། ། ཅེས་ལྷ་སྣམ་ཆ་ཆེན་གཅིག་བཤད་ཅིང༌། ཡང་དེར། རྡོ་རྗེ་ཕྲེང་བས་བསྐོར་བའི་སྙིང་པོའི་དཀྱིལ་འཁོར་གྱི་ས་གཞི་ནི། སྔོན་པོར་བྱས་ལ་ཞེས་དང༌། དབང་ལྡན་གྱི་མཚམས་ཀྱི་ལྷ་སྣམ་ལ་སྣ་ཚོགས་པདྨའི་སྟེང་དུ་སེངྒེ་ནག་པོ་བྲིའོ། ། ཞེས་སོགས་བཤད་པས་སློབ་དཔོན་དེ་རྣམས་ཀྱི་ལུགས་ནི་དབུས་ཀྱི་པདྨ་རྡོར་ཕྲེང་གིས་བསྐོར་བ་གཙོ་བོའི་གནས་དང༌།
ལྷ་སྣམ་གྱི་ཕྱོགས་མཚམས་བརྒྱད་དུ་པདྨ་ཆུང་ངུ་རེ་ལ་ལྷ་མོ་བརྒྱད་དགོད་པར་བཞེད་དོ། ། གཉིས་པ་ལྷ་སྣམ་མེད་པའི་ལུགས་ལ་གཉིས། རྡོར་ཕྲེང་ཡོད་པ་དང༌། མེད་པའོ། ། དང་པོ་ནི། མར་མེ་མཛད་ཀྱིས། གཞལ་ཡས་དབུས་ནི་མཐིང་ག་འབར། ། རྡོ་རྗེ་རྭ་བ་པདྨར་ལྡན། ། ཞེས་དང༌། ཀཾ་པ་ལས།
གཞལ་ཡས་ནང་དུ་པད་འདབ་བརྒྱད། ། རྡོ་རྗེ་ཕྲེང་བ་ནག་པོས་བསྐོར། ། ཞེས་གསུངས་པས་སློབ་དཔོན་དེ་རྣམས་ཀྱིས་གཞལ་ཡས་ཁང་གི་དབུས་སུ། རྡོར་ཕྲེང་ཆ་ཕྲན་གཅིག་པས་བསྐོར་བའི་དབུས་སུ་པདྨ་འདབ་བརྒྱད་ལ། ལྷ་དགུ་དགོད་པར་བཞེད་ཅིང༌། ཨ་བྷ་ཡས་དགུའི་བདག་ཉིད་ཅན་དགྱེས་པ་རྡོ་རྗེ་བཞིའི་ཚངས་ཐིག་ལས་ཕྱི་ངོས་སུ་ལྟེ་བའི་དོན་དུ་ཆ་ཆུང་ལྔ་དོར་ནས་གེ་སར་གྱི་ཐིག་ཟླུམ་པོ་གཅིག་གོ ། དེའི་ཕྱི་ངོས་སུ་འདབ་མའི་དོན་དུ་ཆ་ཆུང་བཅུ་སྤངས་པར་གཅིག་གོ ། ཞེས་པ་ཁྱད་པར་རོ། ། དེའི་ཕྱི་ངོས་སུ་ཆ་ཆུང་གཅིག་ལ་བུམ་པ་རྣམས་སམ། དེ་ལ་རྡོ་རྗེའི་ཕྲེང་བའམ་ཞེས་པ་ནི་ཁ་ཅིག་གོ །
ཞེས་བཤད་དོ། ། གཉིས་པ་ནི། དཔལ་མཆོག་ཌོམྦྷི་པས། དེ་ཡི་དབུས་སུ་འདབ་བརྒྱད་པའི། ། པདྨ་དམར་པོ་རྣམ་པར་བསམ། ། ཞེས་པདྨ་རྐྱང་པ་བསྒོམ་པར་བཤད་ལ། གཉིས་མེད་རྡོ་རྗེ། ཛ་ལནྡྷ་རི་པ་རྣམས་ཀྱང་དེ་བཞིན་དུ་འདོད་དོ། ། རྗེ་བཙུན་སྐུ་མཆེད་ཀྱིས་སྒྲུབ་ཐབས་གཉིས་ལས། པདྨ་རྐྱང་པ་ལས་རྡོར་ཕྲེང་སོགས་བྱ་བར་མ་གསུངས་ཤིང༌།
དབང་གི་ཆུ་བོར་པདྨའི་མཐར་རྡོ་རྭ་མེ་རིས་བསྐོར་ཞིང༌། དེ་དང་རྩིག་པ་གཉིས་ཀྱི་བར་ན་ལྷ་སྣམ་ཆ་ཆེན་གཅིག་ཡོད་པ་འཕར་མ་གཉིས་པའི་ལུགས་དང༌། དེ་བར་ན་མེད་པ་འཕར་མ་གཅིག་པའི་ལུགས་ཏེ་གཉིས་གསུངས་ལ། དང་པོ་ནི། བདག་མེད་མ་དང་ཐུན་མོང་གི་དབང་དུ་བྱས་ལ། ཕྱི་མ་ནི་ཡབ་ཀྱི་དཀྱིལ་འཁོར་ཁོ་ནའི་དབང་དུ་བྱས་པ་འདྲའོ། ། གསུམ་པ་ནི། དབུས་ཀྱི་པདྨའི་སྟེང་དུ་ཉི་མའི་དཀྱིལ་འཁོར་ལ་གནས་པའི་བདུད་བཞིའི་གདན་བསམ་སྟེ། མི་གཡོ་བའི་རྒྱུད་ལས། ཕུང་པོའི་བདུད་ཚངས་པ།
ཉོན་མོངས་པའི་བདུད་དབང་ཕྱུག འཆི་བདག་གི་བདུད་ཁྱབ་འཇུག ལྷའི་བུའི་བདུད་ལྷའི་དབང་པོ་ཞེས་སོ། ། བདུད་དེ་དག་གི་ངོ་བོ་ནི། དག་པ་རྡོ་རྗེའི་སྒྲོན་མེར། ཕུང་པོ་ལ་བརྟེན་པའི་ནད་ནི་ཕུང་པོའི་བདུད་དང༌། ཕུང་པོ་རྣམས་ཀྱི་ཕུང་པོར་གྱུར་པ་ནི་འཆི་བའི་བདུད་དང༌། སེམས་ཅན་ལ་གནོད་པ་བྱེད་པ་ནི་ཉོན་མོངས་པའི་བདུད་དང༌། དེ་བཞིན་དུ་བུད་མེད་ལ་གཡོ་བ་ནི་ལྷའི་བུའི་བདུད་དུ་བརྗོད་དོ། ། ཞེས་པ་ལྟར་རོ། །
བདུད་བཞི་པོ་དེ་དག་གཅིག་སྟེང་དུ་གཅིག་བརྩེགས་མར་གནས་པ་ཡིན་ཏེ། རྗེ་བཙུན་སྐུ་མཆེད་ཀྱིས། བདུད་བཞི་བརྩེགས་པའི་གདན་གྱི་སྟེང་དུ། ཅེས་དང༌། སློབ་དཔོན་ཤཱནྟི་པས། དབུས་སུ་བདུད་ནི་བཞི་པ་སྟེ། ། གོང་ནས་གོང་དུ་བཀན་པའོ། ། ཞེས་དང༌། ཉིན་འབྱུང་གིས། ཚངས་པ་དང༌།
ཁྱབ་འཇུག་དང༌། དབང་ཕྱུག་དང༌། དབང་པོའི་གཟུགས་གོང་ནས་གོང་དུ་བཀན་པ་འཇིགས་པ་དང་ལྡན་པ་ཞེས་བཤད་པའི་ཕྱིར་རོ། ། དེ་ལྟ་བུའི་བདུད་བཞི་པོ་ཡིས་ནི་པདྨའི་ལྟེ་བར་རྣམ་པར་སྤྲས་པ་བསྒོམ་ཞིང༌། འདབ་མ་བརྒྱད་ལ། རྗེ་བཙུན་རྩེ་མོས། ཤར་དུ་ཚངས་པ་སེར་པོ། ལྷོར་དབང་པོ་དཀར་པོ། ནུབ་ཏུ་ཉེ་དབང་སྔོན་པོའམ་དམར་པོ། བྱང་དུ་དྲག་པོ་ནག་པོ།
བྱང་ཤར་དུ་གཤིན་རྗེ་སྔོན་པོ། ཤར་ལྷོར་ནོར་ལྷ་སེར་པོ། ལྷོ་ནུབ་ཏུ་སྲིན་པོ་ནག་པོ། ནུབ་བྱང་དུ་ཐག་ཟངས་རིས་ལྗང་གུའམ་དུད་ཁའོ། ། ཞེས་དང༌། མངོན་རྟོགས་དོན་གསལ་ལས། ཕྱོགས་བཞིར་ཚངས་པ་དང༌། དབང་པོ་དང༌། ཉེ་དབང་དང༌། དྲག་པོ་བཞི་དགོད་པར་བྱའོ། །
མཚམས་བཞིར་གཤིན་རྗེ་དང༌། ནོར་སྦྱིན་དང༌། བདེན་བྲལ་དང༌། ཐག་ཟངས་རིས་རྣམས་བཀོད་ལ། ཞེས་པ་ལྟར་འཁོར་གྱི་ལྷ་མོ་རྣམས་ཀྱི་གདན་སྒོམ་མོ། ། དེ་ལ་དབུས་ཀྱི་གདན་གྱི་ཁ་དོག་ནི། གཞུང་གཞན་རྣམས་ན་མི་གསལ་ཡང༌། སློབ་དཔོན་ཨ་བྷ་ཡས། དེ་ལ་ཕུང་པོའི་བདུད་ཀྱི་རང་བཞིན་ཚངས་པ་སེར་པོ། ཉོན་མོངས་པའི་བདུད་ཁྱབ་འཇུག་ནག་པོ།
འཆི་བདག་གི་བདུད་དབང་ཕྱུག་ཆེན་པོ་དཀར་པོ། ལྷའི་བུའི་བདུད་ནི་བརྒྱ་བྱིན་ཁམ་སེར་རོ་ཞེས་བཤད་ལ། འདིར་བླ་མ་དག ཕྱོགས་མ་བཞིའི་གདན་དང་ཁ་དོག་མཐུན་པར་བཞེད་དོ། ། ཕྱག་མཚན་ནི། གཞུང་གཞན་རྣམས་སུ་མི་གསལ་ཡང༌། རྗེ་བཙུན་གྱིས། གདོང་བཞི་དང་ནི་དབང་པོ་དང་བཅས་འཇུག་སེལ་དག་དང་དྲག་པོ་རྣམས་ནི་རྟབས་ཤིང་འགྱེལ་ལ་ལག་ཆ་ཤོར་ནས་ཐལ་མོ་སྦྱར་ཞིང་གདོང་གིས་གྱེན་དུ་བལྟ། ། ཞེས་ལག་པ་གཉིས་ཐལ་མོ་སྦྱར་བར་བཤད་པ་ལྟར་བྱའོ། ། ལྷ་མོ་བརྒྱད་ཀྱི་གདན་ལ་ཉིན་འབྱུང་ཟླ་བས།
དེ་ལ་ཚངས་པ་ནི་གཏི་མུག་སྟེ། ཁ་དོག་སེར་ལ་གདོང་བཞི་པ། གཡས་ཀྱི་ཕྱག་གཉིས་ན་ནི། བགྲང་ཕྲེང་དང་རིལ་བ་སྤྱི་བླུགས་འཛིན་པའོ། ། གཡོན་གྱི་ཕྱག་གཉིས་ན་ནི་པདྨ་དང་ཤིང་གི་དབྱུག་པ་འཛིན་པའོ། ། དབང་པོ་ནི་ང་རྒྱལ་ཏེ་ཁ་དོག་སེར་པོ་ཕྱག་གཉིས་པ་རྡོ་རྗེ་འཛིན་པའོ། ། ཁྱབ་འཇུག་ནི་ཞེ་སྡང་སྟེ་ཁ་དོག་ནག་པོ་ཕྱག་བཞི་པ། འཁོར་ལོ་དང༌། བེ་ཅོན་དང༌། དུང་དང༌།
ཞགས་པ་འཛིན་པའོ། ། དབང་ཕྱུག་ཆེན་པོ་ནི་འདོད་ཆགས་ཏེ་ཁ་དོག་དཀར་པོ་སྐྲའི་ཐོར་ཚུགས་ལ་ཟླ་བས་བརྒྱན་པ་རྩེ་གསུམ་དང་ཐོད་པ་འཛིན་པའོ། ། གཤིན་རྗེ་ནི་འཆི་བདག་སྟེ་ཁ་དོག་ནག་པོ་དབྱུག་པ་དང་མདུང་འཛིན་པའོ། ། གནོད་སྦྱིན་གྱི་རྒྱལ་པོ་ནི་ཞེན་པ་སྟེ་གསེར་གྱི་མདོག་ཅན་ལྕགས་ཀྱུ་དང་བེ་ཅོན་འཛིན་པའོ། ། བདེན་བྲལ་ནི་ཁྲོ་བོ་སྟེ་ཁ་དོག་སྔོན་པོ་རལ་གྲི་དང་ཕུབ་འཛིན་པའོ། ། ཐག་ཟངས་རིས་ནི་དྲེགས་པ་སྟེ་ཁ་དོག་ནག་པོ་ཡ་ལད་བགོས་པ་བྲེལ་བས་རལ་གྲི་དང་ཕུབ་འཛིན་པའོ། ། ཞེས་གསུངས་ལ། འདིར་སྐུ་མདོག་ནི་རྗེ་བཙུན་རྩེ་མོས་བཤད་པ་བཞིན་དང༌། ཕྱག་མཚན་ནི་བདུད་བཞིའི་རིགས་པས་ཐལ་སྦྱར་དུ་བྱའོ། ། འདིར་རྗེ་བཙུན་རྩེ་མོས།
དབུས་སུ་ཉི་མའི་དཀྱིལ་འཁོར་གྱི་སྟེང་དུ་བདུད་བཞི་དང༌། འདབ་མ་བརྒྱད་ལ་ཟླ་བའི་དཀྱིལ་འཁོར་གྱི་སྟེང་དུ་ཚངས་པ་སོགས་ཀྱི་གདན་འགོད་པར་བཞེད་ལ། སྒྲུབ་ཐབས་འདི་དང་མངོན་རྟོགས་དོན་གསལ་གྱི་དགོངས་པའང་དེ་བཞིན་དུ་ཤེས་པར་བྱའོ། ། ཤཱནྟི་པས། འཇིགས་ལྡན་བདུད་ནི་བཞི་པོ་ཡི། ། སྙིང་ག་དག་ཏུ་ཉི་མས་མནན། ། འདབ་མའི་ལྷ་བརྒྱད་ཟླ་བས་མནན། ། འཇིགས་བྱེད་གཞན་ཡང་ཟླ་བས་སོ། ། ཞེས་དང༌། ཉིན་འབྱུང་ཟླ་བ།
ནག་པོ་པ། གཉིས་མེད་རྡོ་རྗེ། མར་མེ་མཛད་རྣམས་ཀྱང་དེ་བཞིན་བཞེད་ལ། ཀཾ་པ་ལས་ཀྱང༌། དབུས་སུ་བདུད་བཞི་ཉི་མས་མནན། ། འདབ་མའི་ལྷ་བརྒྱད་ཟླ་བས་མནན། ། ཞེས་སོ། ། གལ་ཏེ་རྗེ་བཙུན་སྐུ་མཆེད་ཀྱི་ལུགས་ལ། ལྷ་མོ་རྣམས་ལ་ཟླ་གདན་དུ་བྱེད་པ་མི་འཐད་དེ། སློབ་དཔོན་ཤཱནྟི་པ་སོགས་ཀྱིས།
བདག་མེད་མ་ལ་ཟླ་གདན་བྱས་པ་ལ། རྗེ་བཙུན་གྱིས། ཟླ་བའི་གདན་ཡང་མི་རིགས་ཏེ། འདི་དག་ནི་ཁྲོ་མོ་ཡིན་ལ། ཁྲོ་བོ་ཁྲོ་མོ་རྣམས་ནི་འབར་བའི་ཕྲེང་བ་འཁྲིགས་པའི་འོད། ཅེས་བྱ་བ་ཉི་མར་བཤད་པ་དང་འགལ་བའི་ཕྱིར་རོ། ། ཞེས་དགག་པ་མཛད་པའི་ཕྱིར་རོ་སྙམ་ན། དེ་ནི་བདག་མེད་ལྷ་མོ་བཅོ་ལྔ་ལ་ཟླ་གདན་བྱེད་པ་བཀག་པ་ཡིན་གྱི། ཡབ་ཀྱི་འཁོར་རྣམས་ལ་ཟླ་གདན་བྱེད་པ་བཀག་པ་མ་ཡིན་ནོ། ། འོ་ན་དེ་གཉིས་ལ་ཁྱད་པར་ཅི་ཡོད་སྙམ་ན།
བདག་མེད་མ་གཙོ་འཁོར་རྣམས་ནི། རྩ་རྒྱུད་ལས། ལྷ་མོ་ཐམས་ཅད་ཁ་དོག་ནག ། དྲག་ཆེན་ཕྱག་རྒྱ་ལྔ་ཡིས་བརྒྱན། ། ཞེས་ཐམས་ཅད་དྲག་མོར་བཤད་ལ། གུར་ལས་ཀྱང༌། ཐམས་ཅད་ཁ་དོག་ནག་པོ་མཚུངས་པ། རབ་ཏུ་སོན་པའི་སྟེང་དུ་གར་དང་བཅས་པ། ཁྲོ་མོ་ཆེན་མོ། དཔའ་མོ།
གཡོན་ན་ཁ་ཊྭཱཾ་ག་འཛིན་པ་མའོ། ། ཞེས་ཁྲོ་མོར་བཤད་པས། དེ་དག་ཁྲོ་མོར་འདོད་དགོས་ལ། འདི་ནི་ཁྲོ་མོ་ཡིན་པའི་དམིགས་བསལ་མ་གསུངས་པའི་ཕྱིར་རོ། ། དེས་ན་ཁྲོ་མོ་དང་ཅུང་ཟད་ཞི་བའི་ཁྱད་པར་ཡོད་པས། གདན་གཉིས་ཀྱང་དེ་བཞིན་དུ་བྱ་བ་ཡིན་ཏེ། དཔེར་ན་དགྲ་ནག་གི་དཀྱིལ་འཁོར་དུ། ཁྲོ་བོ་གཞན་རྣམས་ལ་ཉི་གདན་དང༌། གཏི་མུག་གཤིན་རྗེའི་གཤེད་ལ་ཟླ་གདན་དུ་བཤད་པ་ལྟར་རོ། ། གདན་དེ་དག་བསྒོམ་པའི་དགོས་པ་ནི།
རྗེ་བཙུན་རྩེ་མོས། གདན་བརྒྱད་བསྒོམ་པ་བདུད་བཞི་དང༌། ། འབྱུང་བཞིའི་རྣམ་རྟོག་སྤངས་རྟགས་ཡིན། ། ཞེས་བཤད་པ་ལྟར་རོ། ། གདན་འདི་དག་ཀྱང་གཞལ་ཡས་ཁང་པ་གྲུབ་པ་དང་དུས་གཅིག་ཏུ་གྲུབ་པར་གཉིས་མེད་རྡོ་རྗེས་བཤད་པ་ལྟར་བྱའོ། ། གཉིས་པ་ནི། དེ་ལྟར་རྟེན་གཞལ་ཡས་ཁང་པ་བསྐྱེད་པའི་དམིགས་པ་རྣམས་གསལ་པོར་བསྒོམས་པའི་རྗེས་ལ། རང་ཉིད་ངོ་བོ་རྣམ་པར་སྣང་མཛད། གཟུགས་རྣམས་གཞལ་ཡས་ཁང་པའི་རྣམ་པར་ཤར་བའི་ང་རྒྱལ་ལ་སེམས་བཞག་ནས་གུར་ནས་གསུངས་པའི་སྔགས་བརྗོད་པར་བྱ་སྟེ། ཨོཾ་སརྦ་ཏ་ཐཱ་ག་ཏ་དེ་བཞིན་གཤེགས་པ་ཐམས་ཅད།
ནཱི་ལ་ཡ་ཕོ་བྲང༌། བཛྲ་རྡོ་རྗེ། སྭ་བྷཱ་ཝ་རང་བཞིན། ཨཱཏྨ་ཀ་བདག ཨ་ཧྃ་ངའོ་ཞེས་པ་སྟེ། མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཐམས་ཅད་ཀྱི་བཞུགས་གནས་གཞལ་ཡས་ཁང་པ་འདི་ནི་བདག་རྣམ་པར་སྣང་མཛད་ཀྱི་རང་བཞིན་ནོ། ། ཞེས་དེའི་སྟེང་དུ་ང་རྒྱལ་འཛིན་པ་སྟེ། དེ་དག་གིས་ནི་སངས་རྒྱས་ཏེ་རྣམ་སྣང་གི་བྱེ་བྲག་གོ ། དེའི་ཡན་ལག་ཕོ་བྲང་བསྒོམ་པའི་ཆོ་ག་རྣམས་རྫོགས་པར་བསྟན་ཟིན་ཏོ། ། གཉིས་པ་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་ལ་གསུམ།
དམ་ཚིག་པ་བསྐྱེད་པ། ཡེ་ཤེས་པ་གཞུག་པ། མིག་སོགས་བྱིན་གྱིས་བརླབ་པའོ། ། དང་པོ་ལ་གཉིས། མངོན་བྱང་ལྔ་ལས་རྒྱུ་རྡོ་རྗེ་འཛིན་པ་བསྐྱེད་པ། ཞུ་བ་གླུས་བསྐུལ་བ་ལས་འབྲས་བུ་རྡོ་རྗེ་འཛིན་པ་བསྐྱེད་པའོ། ། དང་པོ་ལ་གསུམ། རྒྱུ་རྡོ་རྗེ་འཆང་བསྐྱེད་པ། བསྐྱེད་ནས་འཁོར་སྤྲོ་བ། སྤྲོས་ནས་ཐིག་ལེར་ཞུ་བའོ། །
དང་པོ་ལ་གཉིས། སྤྱིའི་དོན་དང༌། གཞུང་གི་དོན་ནོ། ། དང་པོ་ལ་གསུམ། མི་མཉམ་སྦྱོར་གྱི་དོན་བཤད། མཉམ་སྦྱོར་གྱི་དོན་བཤད། དེ་གཉིས་མི་འདྲ་བའི་རྒྱུ་མཚན་བཤད་པའོ། ། དང་པོ་ལ་གསུམ། གང་བསྒོམ་པའི་དོན་དང༌། ཇི་ལྟར་བསྒོམ་པའི་ཚུལ་དང༌།
དེ་ལྟར་བསྒོམ་པའི་འཐད་པའོ། ། དང་པོ་ནི། མངོན་པར་བྱང་ཆུབ་པ་ལྔ་སྟེ། དེ་ཡང་གདན་གྱི་སྟེང་དུ་ཨཱ་ལི་ཕྲག་གཉིས་སྐར་མ་ལྟ་བུ་བསམ་སྟེ། སུམ་ཅུ་རྩ་གཉིས་པོ་དེ་ནི་མཚན་སུམ་ཅུ་རྩ་གཉིས་སུ་མོས་པ་བྱའོ། ། དེ་གྱུར་པ་ལས་ཟླ་བའི་དཀྱིལ་འཁོར་བསྐྱེད་དེ་མེ་ལོང་ལྟ་བུའི་ཡེ་ཤེས་སོ། ། ཡང་ཟླ་བའི་སྟེང་དུ་ཀཱ་ལི་སོ་བཞི། ཡ་ར་ལ་ཝ་ཌ་ཌྷ་ཞེས་པ་དྲུག་བསྣན་པ་ནི་བཞི་བཅུ། དེ་ཕྲག་གཉིས་མར་མེའི་རྣམ་པ་དང་འདྲ་བ་བརྒྱད་ཅུ་དཔེ་བྱད་བཟང་པོ་བརྒྱད་ཅུའོ། ། དེ་ལས་ཉི་མ་སྟེ་མཉམ་པ་ཉིད་ཀྱི་ཡེ་ཤེས་སོ། །
དེ་དག་གི་བར་རྣམས་སུ་ཧཱུྃ་ལ་སོགས་པའི་ས་བོན་ལས་ཕྱག་མཚན་ས་བོན་གྱིས་མཚན་པ་སྟེ་སོ་སོར་རྟོག་པའི་ཡེ་ཤེས་སོ། ། སོ་སོར་ས་བོན་ཕྱག་མཚན་དང༌། ཟླ་བ་ཉི་མ་འདྲེས་པ་ནི་བྱ་བ་ནན་ཏན་གྱི་ཡེ་ཤེས་སོ། ། དེ་ལས་ལྷའི་སྐུ་བསྐྱེད་པར་བྱ་སྟེ། ཆོས་དབྱིངས་རྣམ་པར་དག་པའི་ཡེ་ཤེས་སུ་མོས་པ་བྱའོ། ། གཉིས་པ་ཇི་ལྟར་སྒོམ་པའི་ཚུལ་ནི། ཁ་ཅིག་འདི་སྐད་དུ། གལ་ཏེ་ཟླ་བ་ལ་སོགས་པ་འདི་དག་མེ་ལོང་ལྟ་བུ་ལ་སོགས་པ་ཡིན་ནས་སྒོམ་མམ། མིན་ཡང་སྒོམ། དང་པོ་ལྟར་ན་གྲུབ་ཟིན་པ་བསྒྲུབ་པར་འགྱུར་ལ།
གཉིས་པ་ལྟར་ན་སྤྲང་པོ་རྒྱལ་པོར་རློམ་པ་ལྟར་བསྒོམས་ཀྱང་མི་འགྲུབ་བོ་སྙམ་ན། ཡིན་ནས་བསྒོམ་པ་འདི་ལ་ཡང༌། འབྲས་བུ་དངོས་ཡིན་པ་དང༌། ཆོས་ཉིད་དམ་རྣམ་པ་ཡིན་པ་གཉིས་ལས། འདི་ནི་ཆོས་ཉིད་དམ་རྣམ་པ་ཡིན་ལ། དེའང་ཚུལ་འདི་ལྟར་བསྒོམ་སྟེ། རྣམ་པ་ཟླ་བར་བསྒོམས་པས་བསྒོམ་སླ་བས་རྣམ་པ་ལམ་དུ་བྱེད་པ་ཞེས་བྱ། རྣམ་པ་དེ་ཉིད་ལ་དོན་མེ་ལོང་ལྟ་བུའི་ཡེ་ཤེས་ལ་སོགས་པར་མོས་པ་བྱས་པས་ལན་གཅིག་དེ་ཐོབ་པར་འགྱུར་བས་མོས་པ་ལམ་དུ་བྱེད་པ་སྟེ། ཟླ་བ་མེ་ལོང་ཡེ་ཤེས་ལྡན། ། ཞེས་འབྱུང་ངོ༌། །
དེ་ཡང་སངས་རྒྱས་ལ་མངའ་བའི་མེ་ལོང་ལྟ་བུའི་ཡེ་ཤེས་ནི་འདི་ཉིད་ཡིན་སྙམ་དུ་འབྲས་བུ་ད་ལྟ་ཉིད་ནས་བསྒོམས་པས་འབྲས་བུ་ལམ་དུ་བྱེད་པའོ། ། དེས་བདག་གི་རྒྱུད་ལ་ཚོགས་གསོག་ཅིང༌། སྒྲིབ་པ་དག་པའི་རྟེན་འབྲེལ་དུ་འགྱུར་བས་ན་བྱིན་རླབས་ལམ་དུ་བྱེད་པའོ། ། དེ་བས་ན་རྣམ་པ་དེ་ལ་ངོ་བོར་ཞེན་པས་ན་ཞེན་པས་འཇུག་པའི་ལམ། ཐབས་དེས་དེ་བཞིན་གཤེགས་པའི་ཐུགས་རྗེས་མི་བསླུ་བས་འབྲེལ་པས་མི་བསླུ་བའི་ལམ་ཞེས་བྱའོ། ། གསུམ་པ་དེ་ལྟར་བསྒོམ་པའི་འཐད་པ་ནི། མངོན་པར་བྱང་ཆུབ་པ་ལྔ་ལས་མངོན་བྱང་དང་པོའི་དབང་དུ་བྱས་ན། ཅིའི་ཕྱིར་མེ་ལོང་ལྟ་བུ་ཞེས་བྱ། ཅིའི་ཕྱིར་རྣམ་པ་ཟླ་བར་བསྒོམ། ཅིའི་ཕྱིར་རྒྱུ་ཨཱ་ལི་ལས་བསྐྱེད་ཅེ་ན།
དང་པོ་ནི། ཆོས་ཐམས་ཅད་གཟུགས་བརྙན་གྱི་ཚུལ་དུ་སྣང་བས་མེ་ལོང་དང་འདྲ་བས་མེ་ལོང་ལྟ་བུ་སྟེ། ཡེ་ཤེས་གྲུབ་པ་ལས། ཅི་ལྟར་གཟུགས་བརྙན་མེ་ལོང་ལ། ། རང་ཉིད་ངེས་པར་སྣང་བ་བཞིན། ། དེ་བཞིན་ཆོས་སྐུའི་ཡེ་ཤེས་ནི། ། སྣང་བས་མེ་ལོང་ཞེས་བྱའོ། ། དེ་ཉིད་གཟུགས་ཀྱི་ཕུང་པོ་དང༌། ། ཀུན་གཞི་དག་པའི་བདག་ཉིད་དོ། ། ཞེས་སོ། །
གཉིས་པ་དེ་ཟླ་བ་ལྟ་བུར་བསྒོམ་པ་ནི། ཟླ་བ་དང་འདྲ་བའི་ཕྱིར་ཏེ། རྡོ་རྗེ་རྩེ་མོ་དང་ཁ་སྦྱོར་ལས། ཡིད་གཉིས་ཀུན་ལས་རྣམ་གྲོལ་བ། ། རྣམ་པར་རྟོག་པའི་རབ་རིབ་འཕྲོག ། ཉོན་མོངས་དྲི་མ་ཀུན་ལས་འདས། ། ཟླ་མཚུངས་སེམས་ནི་ཟླ་བ་ཉིད། ། ཅེས་དྲི་མ་དང་བྲལ་བར་འདྲ་བས་སོ། ། གསུམ་པ་དེ་ཨཱ་ལི་ལས་བསྐྱེད་པ་ནི། དེ་ཉིད་སྐུའི་རྣམ་པར་འབྱུང་བ་ན་མཚན་གྱི་རྣམ་པར་འབྱུང་བ་ཡིན་ཏེ།
སངས་རྒྱས་ཀུན་གྱི་ཡོན་ཏན་འདིར། ། ཨ་སོགས་གཟུགས་ཀྱིས་འཇུག་པར་འགྱུར། ། ཞེས་སོ། ། ཡང༌། མངོན་བྱང་གཉིས་པ་འདི་ལ་བཞི་ལས། དང་པོ་ཅིའི་ཕྱིར་མཉམ་པ་ཉིད་ཡིན་ཞེ་ན། ཡེ་ཤེས་གང་གིས་ཐམས་ཅད་མཉམ་པ་ཉིད་དུ་རྟོགས་པ་སྟེ། དེ་བཞིན་གཤེགས་ཀུན་ཡེ་ཤེས་ཏེ། ། རང་གི་དང་ནི་འགྲོ་བ་ཡི། ། དངོས་ཉིད་གཅིག་པར་ཐུགས་ཆུད་པས། །
མཉམ་ཉིད་ཡེ་ཤེས་ཞེས་བྱའོ། ། ཞེས་སོ། ། ཡེ་ཤེས་དེ་ནི་ཚོར་བའི་ཕུང་པོ་དང༌། ཉོན་མོངས་པ་ཅན་གྱི་ཡིད་དག་པའི་བདག་ཉིད་ཀྱི་ཕྱིར་རོ། ། གཉིས་པ་དེ་ཉི་མར་བསྒོམ་པ་ནི། ཉི་མ་དང་འདྲ་བའི་ཕྱིར་ཏེ། ཉི་མས་མུན་པ་ཐམས་ཅད་མཉམ་པར་འཇོམས་པས་སམ། ཡང་ན་ཡེ་ཤེས་དེ་སེམས་ཅན་ལ་ཆགས་པས་སེམས་ཅན་འཛིན་པ་སྟེ། སྙིང་རྗེས་སྡུག་བསྔལ་ཡང་དག་འབྱུང༌། ། སེམས་ཅན་རྗེས་སུ་འཛིན་པའོ། །
དགེ་བའི་ཆོས་ཀྱི་ཡང་དག་གང༌། ། ཉོན་མོངས་ཐམས་ཅད་ངེས་པར་གནོན། ། ཞེས་སོ། ། གསུམ་པ་ཉི་མ་འོད་དམར་པོར་བསྒོམ་པ་ནི། ཡེ་ཤེས་དེ་སེམས་ཅན་ལ་རྗེས་སུ་ཆགས་པའོ། ། བཞི་པ་ཀཱ་ལིས་མཚན་པ་ནི། ཡེ་ཤེས་དེ་སྐུའི་རྣམ་པར་འབྱུང་བ་ན་དཔེ་བྱད་བརྒྱད་ཅུར་འགྱུར་བས་ཀཱ་ལི་ལས་བསྐྱེད་དེ། སངས་རྒྱས་ཡོན་ཏན་ཀཱ་སོགས་ཀྱི། ། རྣལ་འབྱོར་གྱིས་ནི་འཇུག་པར་འགྱུར། ། ཞེས་སོ། །
འོག་མ་གསུམ་ལ་གཉིས་གཉིས་ལས། དང་པོ་མངོན་བྱང་གསུམ་པ་སོ་སོར་རྟོག་པའི་ཡེ་ཤེས་ནི། རང་བཞིན་གྱིས་འོད་གསལ་བས་ཤེས་བྱ་ཐམས་ཅད་མ་འདྲེས་པར་མཁྱེན་པ་སྟེ། གདོད་ནས་དག་ཅིང་སྐྱེ་བ་མེད། ། རང་བཞིན་གྱིས་ནི་འོད་གསལ་བ། ། ཕན་ཚུན་ཁྱབ་པའི་ཡེ་ཤེས་པས། ། སོ་སོར་རྟོག་པ་ཅན་ཞེས་བཤད། ། ཅེས་སོ། ། དེ་ཉིད་འདུ་ཤེས་ཀྱི་ཕུང་པོ་དང༌། ཡིད་ཀྱི་རྣམ་པར་ཤེས་པའི་བདག་ཉིད་ཅན་ནོ། །
གཉིས་པ་དེ་ཕྱག་མཚན་དུ་བསྒོམ་པའང་འདྲ་བའི་ཕྱིར་ཏེ། བྱང་ཆུབ་སྤྱོད་དང་དེ་བཞིན་པ། ། ཡེ་ཤེས་དག་པ་ཟག་པ་མེད། ། དེ་ཕྱིར་དཀྱིལ་འཁོར་ནང་གནས་པ། ། དེ་ཡི་ནང་གི་ཕྱག་མཚན་བརྟག ། ཅེས་སོ། ། མངོན་བྱང་བཞི་པ་བྱ་བ་ནན་ཏན་ནི། སངས་རྒྱས་ཀྱི་མཛད་པ་རོ་གཅིག་པ་སྟེ། ཀུན་ཏུ་ཀུན་ནས་སངས་རྒྱས་ཀྱི། ། སངས་རྒྱས་མཛད་པ་ལ་འཇུག་པ། །
སངས་རྒྱས་ཐམས་ཅད་མཛད་གཅིག་པས། ། བྱ་བ་གྲུབ་པ་ཞེས་བཤད་དོ། ། ཞེས་སོ། ། དེ་ཉིད་འདུ་བྱེད་ཀྱི་ཕུང་པོ་དང༌། སྒོ་ལྔའི་རྣམ་ཤེས་ཀྱི་བདག་ཉིད་དོ། ། གཉིས་པ་འདྲེས་པར་བསྒོམ་པ་ཡང་འདིར་གཅིག་ཏུ་གྱུར་པ་དང་འདྲ་བས་སོ། ། མངོན་བྱང་ལྔ་པ་ཆོས་ཀྱི་དབྱིངས་ལ་ཆོས་ནི་ཕུང་པོ་ལྔའི་བདག་ཉིད་དམ། སྒྲིབ་པ་ཐམས་ཅད་ཀྱི་བདག་ཉིད་དོ། ། དེ་དག་གི་དབྱིངས་ནི་རྒྱུའོ། ། དེ་གང་ཞེ་ན།
རྣམ་པར་དག་པ་སྟེ་སྤྲོས་པ་དང་བྲལ་བའོ། ། ཡང་ན། ཆོས་ནི་སངས་རྒྱས་ཆོས་སོ། ། དབྱིངས་ནི་རྒྱུའོ། ། དེས་སྒྲིབ་པ་ཐམས་ཅད་ལས་གྲོལ་ཏེ། གང་ཚེ་ཉོན་མོངས་ཤེས་བྱའི་སྒྲིབ། ། ཐམས་ཅད་ལས་གྲོལ་དེ་ཡི་ཚེ། ། རྣལ་འབྱོར་པ་མཆོག་རྡོ་རྗེ་ཅན། ། ཤིན་ཏུ་རྣམ་དག་ཅེས་བཤད་དོ། ། དེ་ཉིད་རྣམ་ཤེས་ཀྱི་ཕུང་པོ་དང༌།
བྱང་ཆུབ་སེམས་ཀྱི་བདག་ཉིད་དོ། ། གཉིས་པ་དེ་སྐུ་རྫོགས་པ་དང་མཐུན་ཏེ། སངས་རྒྱས་ཀྱི་ཡེ་ཤེས་ཐམས་ཅད་ཡོངས་སུ་རྫོགས་པ་དང་འདྲ་བས་སོ། ། དེ་ལྟར་མངོན་པར་བྱང་ཆུབ་པ་ལྔ་པོ་འདིས། སྦྱང་གཞི་དང༌། ལམ་དང༌། འབྲས་བུ་དང་བཅས་པ་གོ་བར་བྱའོ། ། ཡེ་ཤེས་ཀྱི་ངེས་ཚིག་འཕགས་པ་བྱམས་པས་བཤད་པ་ལ་སོགས་པའང་འདི་དང་དོན་འདྲའོ། ། འདིར་བྲིས་པ་ནི་སངས་རྒྱས་ཀྱི་སའི་དགོངས་པ་དང༌། ཡེ་ཤེས་གྲུབ་པ་ལས་གསུངས་པ་དང༌།
རྡོ་རྗེ་རྩེ་མོ་དང་ཁ་སྦྱོར་ལས་གསུངས་པ་ཡིན་ནོ། ། ཞེས་རྗེ་བཙུན་སྐུ་མཆེད་ཀྱི་རྣམ་བཤད་གཉིས་ལས་འབྱུང་ངོ༌། ། གཉིས་པ་ལ་གསུམ། མངོན་བྱང་རང་གི་ངོ་བོ། དེ་ཤེས་བྱེད་དང་སྦྱར་བ། གཞན་གྱིས་བཏགས་པའི་མཐའ་དགག་པའོ། ། དང་པོ་ནི། དེ་ལྟར་མི་མཉམ་སྦྱོར་གྱི་མངོན་བྱང་ལས་གཙོ་བོ་བསྐྱེད་པ་ལྟར། མཉམ་སྦྱོར་གྱི་མངོན་བྱང་ལས་ཀྱང་གཙོ་བོ་བསྐྱེད་པར་བྱ་སྟེ། སྔར་གྱི་མི་མཉམ་སྦྱོར་དང་མངོན་བྱང་དང་པོ་མི་འདྲ་བ་ནི།
ཨཱ་ལི་ལས་ཟླ་བའི་དཀྱིལ་འཁོར་ཟུར་གསུམ་པ་ཨཱ་ལིས་མཚན་པ་ཡིན་པས། དང་པོ་མི་འདྲ་སྟེ། དཔལ་ཁ་སྦྱོར་ལས། གྲུ་གསུམ་རྒྱ་ཆེན་རང་བཞིན་ཅན། ། སངས་རྒྱས་ཀུན་གྱི་ཡོན་ཏན་གནས། ། འདི་ཡང་ཨ་སོགས་གཟུགས་ཀྱིས་ནི། ། སངས་རྒྱས་ཡོན་ཏན་འཇུག་པར་འགྱུར། ། ཤེལ་དང་ཟླ་བ་ལྟ་བུར་ནི། ། དེ་ཡི་སྟེང་དུ་འཇུག་པར་འགྱུར། ། ཞེས་བྱ་བ་དང༌།
གྲུ་གསུམ་དུ་བསྒོམ་པའང༌། དེ་ལས་ཟླ་བའི་དཀྱིལ་འཁོར་ནི། ། གྲུ་གསུམ་ཉིད་དུ་བསྒོམ་པར་བྱ། ། ཞེས་སོ། ། གཉིས་པའང་མི་འདྲ་སྟེ། ཀཱ་ལི་བརྒྱད་ཅུ་ལས་མཉམ་པར་སྦྱོར་བ་སྟེ། ཡང་ཟླ་བ་གྲུ་གསུམ་ཀཱ་ལིས་བརྒྱན་པའོ། ། ཡང་གསུངས་པ། ཟླ་བའི་སྟེང་དུ་ཡང་ཟླ་བ། ། བྱང་ཆུབ་ཟླ་བ་གཉིས་པ་ཅན། །
སངས་རྒྱས་ཡོན་ཏན་ཀ་སོགས་ཀྱིས། ། སྐར་མདའ་འདིར་ཡང་འཇུག་པར་འགྱུར། ། ཞེས་སོ། ། གསུམ་པའང་མི་འདྲ་སྟེ། དེ་ལྟ་བུའི་ཟླ་བ་གཉིས་ནི་རྡོ་རྗེ་སེམས་དཔའ་ཉིད་ཀྱི་གདན་ཏེ་བསྐྱེད་པའི་གཞིའོ། ། དེའི་སྟེང་དུ། ཡེ་གེ་ལས་བྱུང་གོང་བུ་ལ། ། ཧཱུྃ་ཕཊ་རྣམ་པའང་འདོད་མི་བྱ། ། ཧཱུྃ་ལས་བྱུང་བའི་རྡོ་རྗེ་རྩེ་ལྔ་པ་དཀར་པོ་ཧཱུྃ་གིས་མཚན་པའོ། ། དེ་ལྟར་ཡང༌།
བྱང་ཆུབ་སྤྱོད་པ་བླ་ན་མེད། ། དེ་ཡི་ས་ནི་རྟོགས་པ་སྟེ། ། ཟླ་བའི་དཀྱིལ་འཁོར་དབུས་སུ་ནི། ། རྡོ་རྗེ་ངེས་པར་བརྟག་པར་བྱ། ། ཞེས་སོ། ། བཞི་པའང་མི་འདྲ་སྟེ། དེ་ལས་འོད་སྤྲོ་བ་དང་བསྡུ་བ་བྱས་པ་ལས་གཅིག་ཏུ་གྱུར་པའོ། ། ཡང་གསུངས་པ། རྡོ་རྗེ་སེམས་དཔའི་རྡོ་རྗེ་ནི། ། རྩེ་མོ་ལྔ་པ་འོད་ཟེར་ཅན། །
ཞེས་བྱ་བ་དང༌། འདིས་ནི་སྔགས་ཀྱི་རྣལ་འབྱོར་གྱིས། ། སྤྲོ་བ་དང་ནི་བསྡུ་བ་བྱ། ། ཞེས་སོ། ། ལྔ་པ་འདི་ལ་ཡན་ལག་དྲུག་པའི་སྐབས་འདིར་མི་འདྲ་བ་མེད་དེ། སེམས་དཔའི་གཟུགས་བརྙན་ལས་བྱུང་བའི། ། དཀྱིལ་འཁོར་བདག་པོ་རྣམ་པར་བསྒོམ། ། ཕྱག་མཚན་ཞལ་སོགས་གོང་མ་བཞིན། ། ཟླ་བ་ཆུ་ཤེལ་ནོར་བུའི་འོད། ། ཅེས་བྱ་སྟེ།
སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ་སྟེ། ཡང་གསུངས་པ། རྡོ་རྗེ་ཡོངས་གྱུར་དེ་མ་ཐག ། རྣམ་པ་ཀུན་གྱི་མཆོག་ལྡན་པའི། ། ཟླ་བའི་ཁ་དོག་མཉམ་འོད་ཀྱིས། ། རྡོ་རྗེ་སེམས་དཔའ་བསམ་པར་བྱ། ། ཞེས་གསུངས་པ་ལྟ་བུའོ། ། དེ་ལྟ་བུའི་མངོན་པར་བྱང་ཆུབ་པ་ལྔ་པོ་དེ་ནི་འདི་ཡིན་ཏེ། སེམས་སོ་སོར་རྟོག་པ་དང༌། དེ་གསལ་བར་བྱེད་པ་དང༌།
དེ་བརྟན་པར་བྱེད་པ་དང༌། དེ་ཤིན་ཏུ་བརྟན་པར་བྱེད་པ་དང༌། རྡོ་རྗེའི་སྐུར་གྱུར་པའོ། ། དེ་ནི་ཡེ་ཤེས་ལྔར་འགྱུར་རོ། ། ཞེས་བྱ་བར་དགོངས་པའོ། ། ཞེས་བརྗེ་བཙུན་རིན་པོ་ཆེས་གསུངས་སོ། ། གཉིས་པ་ནི། དེ་ལྟ་བུའི་མངོན་བྱང་དེ་ཉིད། རྒྱུད་གང་ལས་གསུངས་སྙམ་ན། རྩ་བའི་རྒྱུད་ལས་གསུངས་ཏེ།
ཇི་སྐད་དུ། ཨཱ་ལི་ཀཱ་ལི་མཉམ་སྦྱོར་བ། ། རྡོ་རྗེ་སེམས་དཔའ་ཉིད་ཀྱི་གདན། ། ཡི་གེ་ལས་བྱུང་གོང་བུ་ལ། ། ཧཱུྃ་ཕཊ་རྣམ་པའང་འདོད་མི་བྱ། ། སེམས་དཔའི་གཟུགས་བརྙན་ལས་བྱུང་བའི། ། དཀྱིལ་འཁོར་བདག་པོ་རྣམ་པར་བསྒོམ། ། ཕྱག་མཚན་ཞལ་སོགས་གོང་མ་བཞིན། ། ཟླ་བ་ཆུ་ཤེལ་ནོར་བུའི་འོད། ། ཅེས་གསལ་བར་གསུངས་ཤིང༌།
དེའི་དོན་རྒྱ་གར་བའི་འགྲེལ་པ་རྣམས་ལས་བཤད་པ་སྲོལ་མི་འདྲ་བ་དྲུག་ཙམ་སྣང་ཡང༌། འདིར་རྗེ་བཙུན་བིརྺ་པ་ཡབ་སྲས་ཀྱི་སྲོལ་འཛིན། སློབ་དཔོན་མི་ཐུབ་ཟླ་བས་སྔར་བཤད་པ་ལྟར་དུ་གསལ་བར་གསུངས་ཏེ། དཀའ་འགྲེལ་ཀུ་མུ་ཏི་ལས། ཅི་ལྟར་ལྷ་མོ་རྣམས་ཀྱི་རྣམ་པ་ལྔ་པོ་ངེས་པར་སྦྱོར་བ་འདི་ཉིད་ལྷན་ཅིག་སྐྱེས་པ་བཅོམ་ལྡན་འདས་ཀྱིའང་ཇི་ལྟ་བ་དེ་ལྟ་བུ་ཡིན་ནམ་ཞེ་ན། མི་འདྲ་བ་བསྟན་པའི་ཕྱིར། ཨཱ་ལི་ཀཱ་ལི་ཞེས་བྱ་བ་ལ་སོགས་པ་གསུངས་ཏེ། ཨཱ་ལི་དང་ཀཱ་ལི་དག་ནི་མཉམ་པས་ཟླ་བའི་རྣམ་པ་ལས་མི་མཉམ་པ་མེད་པའི་ངོ་བོས་ཡིད་ལ་རང་གི་ས་བོན་ཡོངས་སུ་གྱུར་པའི་ཟླ་བ་ཀུན་ཏུ་སྦྱོར་བ་ནི། ཨཱ་ལི་ཀཱ་ལི་མཉམ་སྦྱོར་བའོ། ། དེ་གཅིག་ཏུ་གྱུར་པ་ལྷ་མོའི་ཡན་ལག་དང༌།
ཉིང་ལག་གི་གཟུགས་གྲུ་གསུམ་གྱི་ཟླ་བ་གཉིས་ནི་གདན་ནོ། ། རྡོ་རྗེ་སེམས་དཔའ་ཉིད་ཀྱི་ཞེས་བྱ་བ་ནི། རྡོ་རྗེ་ནི་མ་སྐྱེས་པའི་རང་གི་ངོ་བོའི་ཕྱིར་མི་ཕྱེད་པའོ། ། སེམས་དཔའ་ནི་སེམས་ཅན་གྱི་རྒྱུའི་ཕྱིར་རོ། ། འོད་ཟེར་དཀར་པོའི་ཕྲེང་བ་ཅན། རྡོ་རྗེ་རྩེ་ལྔ་པ་ནི། རྡོ་རྗེ་སེམས་དཔའ་ཞེས་གསུངས་ཏེ། དེའི་གདན་འདི་ནི་རྡོ་རྗེ་སེམས་དཔའི་གདན་ནོ། ། ཡང་གསུངས་པ། ལྷ་མོའི་ཡན་ལག་ཉིང་ལག་གཟུགས། །
པདྨ་གྲུ་གསུམ་ཟླ་དཀྱིལ་འཁོར། ། རྡོ་རྗེ་སེམས་དཔའི་རྡོ་རྗེ་ནི། ། རྩེ་མོ་ལྔ་པ་འོད་ཟེར་ཅན། ། ཞེས་སོ། ། ཡི་གེ་ལས་བྱུང་གོང་བུ་ལ། ། ཞེས་བྱ་བ་ནི། ཐོག་མ་དང་ཐ་མ་མེད་པའི་རང་བཞིན་གྱིས་འོད་གསལ་བའི་སེམས་ནི་ཡི་གེའོ། ། དེ་ལས་བྱུང་བའི་ཕྱིར། ཡི་གེ་ལས་བྱུང་གོང་བུ་སྟེ་ལུས་སོ། ། གོང་གི་ཡི་གེ་ལས་བྱུང་བའི་གོང་བུ་གསུངས་པ་དེའི་མཚན་ཉིད་ནི་རྡོ་རྗེའོ། །
དེའི་ཡི་གེ་ལས་བྱུང་བའི་གོང་བུའི་རྡོ་རྗེ་སེམས་དཔའ་ལ་རྒྱུ་དང༌། གཞན་ལས་གསུངས་པའི་ལུགས་ཀྱིས་འགྱུར་བའི་རྣམ་པར་གཟུང་བའི་ཕྱིར་ཅི་ཧཱུྃ་དང་ཕཊ་འདི་དག་དགོད་དམ་མ་ཡིན་ཞེ་ན་ལན་གདབ་པའི་ཕྱིར། ཧཱུྃ་ཕཊ་རྣམ་པའང་འདོད་མི་བྱ། ། ཞེས་བྱ་བ་ལ་སོགས་པ་གསུངས་ཏེ། འདི་ནི་ངེས་པར་གཟུང་བ་སྟེ། ། ཧཱུྃ་དང་ཕཊ་ཉིད་མི་འདོད་དོ། ། འདི་ནི་དགོངས་པ་སྟེ། གཉིས་པོ་འདི་དག་གི་ཡན་ལག་དང་ཉིང་ལག་ཅན་སྟོང་པས་ཡན་ལག་དང་ཉིང་ལག་འགྱུར་བའི་རྒྱུའི་བྱ་བའི་སྦྱོར་བ་མེད་པའི་ཕྱིར། ཇི་ལྟར་འགྱུར་བ་ཡིན་ཏེ། དགག་པའི་དོན་དུ་འདི་དག་དགོད་པར་བྱའོ། །
ཞེས་དགོངས་པའོ། ། སེམས་དཔའི་གཟུགས་བརྙན་ལས་བྱུང་བའི། ། ཞེས་བྱ་བ་ནི། སོ་སོར་རྟོག་པའི་མཐར་ནམ་མཁའི་ཁམས་ཐམས་ཅད་དུ་ཡང་དག་པར་སྤྲོས་པ་ཚད་མེད་པའི་བདག་ཉིད་ནི་རྡོ་རྗེ་སྟེ་བསྒོམ་པའོ། ། རྡོ་རྗེ་དེས་ཅི་ཞིག་བྱ་ཞེ་ན། དྲིས་པའི་ལན་གདབ་པར་གནས་ཀྱི། རྡོ་རྗེ་སེམས་དཔའི་གཟུགས་བརྙན་བསམས་ནས་དེ་ལས་བྱུང་བའི་སེམས་དཔའི་གཟུགས་བརྙན་ལས་ཡང་དག་པར་འབྱུང་བའོ། ། དཀྱིལ་འཁོར་བདག་པོ་ལྷ་མོའི་འཁོར་ལོའི་གཙོ་མོ་སྟེ། གཙོ་མོ་ཉིད་ཀྱི་བདག་པོ་བསྒོམ་པར་བྱའོ། ། གོང་མ་བཞིན་ཞེས་བྱ་བ་ནི་སྔོན་གྱི་ལྟ་བུ་ནི་གོང་བཞིན་ཏེ།
ཆར་དབབ་པའི་ཆོ་གར་བཞེངས་པའི་དཔལ་ཧེ་རུ་ཀ་ལྟ་བུའི་ཕྱག་དང་ཞལ་ལ་མཚན་མ་ལ་སོགས་པ་རྣམས་ཀྱིས་མཚན་པར་གྱུར་པའོ། ། ཡང་ཁྱད་པར་ནི་འདི་ཡོད་དེ། དེ་ནི་ནག་པོའོ། ། འདི་ནི་ཟླ་བ་ཆུ་ཤེལ་ནོར་བུའི་འོད་དེ་དཀར་པོ་ཞེས་བྱ་བའི་དོན་ཏོ། ། ཡང་རྨ་བྱའི་མཇུག་སྒྲོའི་མཐའི་འོད་དང་མཚུངས་པའི་ནོར་བུ་ཞེས་མི་ཤེས་པ་དག་གིས་འཆད་པར་འགྱུར་བ་ནི་མ་ཡིན་ཏེ། དེའི་ཚེ་ཟླ་བ་ཆུ་ཤེལ་ནོར་བུའི་འོད། ། ཅེས་བྱ་བའི་ཁྱད་པར་ནི་དོན་མེད་དེ། ཕྱག་མཚན་ཞལ་སོགས་གོང་མ་བཞིན། ། ཞེས་བྱ་བས་ནི་ནག་པོ་ཉིད་དུ་ཡང་རབ་ཏུ་སྒྲུབ་པར་ནུས་པའི་ཕྱིར་རོ། ། འདི་ལས་དཀར་མོ་ལ་སོགས་པ། །
ཁ་དོག་དབྱེ་བས་སོ་སོ་ཡིན། ། ཞེས་བྱ་བ་དེ་ཡང༌། དེའི་ཚེ་མི་རིགས་སོ། ། དེའི་ཕྱིར་བཅོམ་ལྡན་འདས་ནི་དཀར་པོ་ཉིད་དེ་ནག་པོ་མ་ཡིན་ནོ། ། ཡང་གསུངས་པ། རྡོ་རྗེ་ཡོངས་གྱུར་དེ་མ་ཐག ། རྣམ་པ་ཀུན་གྱི་མཆོག་ལྡན་པའི། ། ཟླ་བའི་ཁ་དོག་མཉམ་འོད་ཀྱིས། ། རྡོ་རྗེ་སེམས་དཔའ་བསམ་པར་བྱ། ། ཞེས་སོ། །
ཞེས་མཉམ་སྦྱོར་གྱི་མངོན་བྱང་དུ་བསྙོན་མེད་པར་བཀྲལ་ལ། སློབ་དཔོན་འདིས་གུར་རིགས་བསྡུས་ཀྱི་སྒྲུབ་ཐབས་སུ་ཡང་གསལ་བར་བཤད་པས་གཞུང་འདི་རྣམས་ལ་བརྟེན་ནས། རྗེ་བཙུན་ས་སྐྱ་པ་ཡབ་སྲས་ཀྱིས་མཉམ་སྦྱོར་དུ་བཞེད་པ་ཡིན་ནོ། ། གསུམ་པ་ནི། དེ་ལྟར་རྗེ་བཙུན་ས་སྐྱ་པས་སྔར་གྱི། ཨཱ་ལི་ཀཱ་ལི་མཉམ་སྦྱོར་བ། ། ཞེས་སོགས་ཀྱི་གཞུང་གི་དོན་སློབ་དཔོན་ཤཱནྟི་པ་སོགས་ཀྱིས་བདག་མེད་མའི་མངོན་བྱང་གི་མཇུག་སྡུད་དུ་འཆད་པ་ལ་དགག་པ་མཛད་ཅིང༌། རང་ལུགས་ཀྱི་སྔར་བཤད་པ་ལྟར་བཞེད་པ་ལ་མཁས་པ་ཁ་ཅིག འདི་ལ་གཟུ་བོའི་བློས་དཔྱད་ན་ནི་ཉི་ཟླའང་ཕྱོགས་རེས་འདྲ་བ་ཡོད་ལ། ཟླ་བ་གྲུ་གསུམ་ཉིས་བརྩེགས་སུ་འདོད་པ་ལའང་ཐམས་ཅད་དུ་འདྲ་བ་མེད་ཅིང༌།
ཀུ་མུ་ཏིར་དྲངས་པའི་ལུང༌། གྲུ་གསུམ་རྒྱ་ཆེན་རང་བཞིན་ཅན། ། ཞེས་སོགས་དང༌། ཟླ་བའི་སྟེང་དུ་ཡང་ཟླ་བ། ། ཞེས་སོགས་དང༌། རྡོ་རྗེ་ཡོངས་གྱུར་དེ་མ་ཐག ། རྣམ་པ་ཀུན་གྱི་མཆོག་ལྡན་པ། ། ཟླ་བའི་ཁ་དོག་མཉམ་འོད་ཀྱི། ། རྡོ་རྗེ་སེམས་དཔའ་བསམ་པར་བྱ། ། ཞེས་པ་ནི།
རྡོ་རྗེ་དབྱིངས་ལྷ་སོ་བདུན་པའི་གཙོ་བོ་རྡོ་རྗེ་སེམས་དཔའི་དབང་དུ་མཛད་ནས་གསུངས་པས། སྒྲུབ་བྱེད་དུ་མ་འབྲེལ་ཞིང༌། མི་ཐུབ་ཟླ་བས། ལྷ་མོའི་འཁོར་ལོའི་གཙོ་མོ་སྟེ། ། ཞེས་བཤད་པའི་ཕྱིར་དང༌། རང་གི་ཆོ་གའི་རྣམ་གཞག་ཏུ། ཀྱེ་རྡོ་རྗེའི་རྒྱུ་རྡོ་རྗེ་འཛིན་པ། ཕྱག་མཚན་རྡོ་རྗེ་དཀར་པོ་རྩེ་ལྔ་པ་ལས་བསྐྱེད་པ་མི་སྣང་བའི་ཕྱིར་དང༌། བདག་པོ་མོར་བསྒྱུར་བ་ནི་སམྦུ་ཊའི་འགྱུར་འགའ་ཞིག་ཏུ་སྣང་ཞིང༌། ཕོ་དང་མོ་ཞེས་པའི་ཚིག་ཙམ་ལ་མངོན་པར་ཞེན་པའང་མི་རིགས་ཏེ།
སྒྲ་དོན་ལ་འབྲེལ་པ་མེད་པ་དང༌། བཅོམ་ལྡན་འདས་ཀྱིས་ཀྱང་རྟགས་དང་རྣམ་དབྱེ་རྣམ་འཆོལ་བ་དང༌། གཅིག་ལ་མང་པོའི་ཚིག་དང༌། མང་པོ་ལ་གཅིག་གི་ཚིག་ཏུ་སྒྲ་ཉམས་ཀྱིས་གསུངས་པའི་ཕྱིར་དང༌། གོང་མ་ལ་སྙོགས་ཀྱང་སྤྱིར་བཏང་དམིགས་བསལ་གྱི་ཟླ་བ་ཞེས་སོགས་སྨོས་པས་དོན་མེད་དུ་མི་འགྱུར་རོ། ། ཁྲོ་བོ་དང་ཁྲོ་མོ་ལ་ཡང་ཟླ་གདན་མི་འགལ་ཏེ། དགྲ་ནག་གི་གཏི་མུག་གཤིན་རྗེའི་གཤེད་དང༌། རྩ་རྩི་ཀ་ལ་ཟླ་གདན་གསུངས་པ་དང༌། དུས་འཁོར་དུ་ཉི་ཟླ་སྒྲ་གཅན་དུས་མེའི་གདན་ཡང་གསུངས་པའི་ཕྱིར། རྒྱུད་རེ་རེ་ནས་གསུངས་པ་འདི་ཁོ་ན་བདེན་གྱི་གཞན་ནི་གཏི་མུག་གོ་ཞེས་རང་གི་འདོད་པ་ལ་མཆོག་ཏུ་བཟུང་བར་མི་བྱ་སྟེ།
བཅོམ་ལྡན་འདས་ཀྱིས་ཀྱང༌། རྟོག་གེའི་སྤྱོད་ཡུལ་མ་ཡིན་པའི། ། ཤིན་ཏུ་ཟབ་མོའི་ཆོས་རྣམས་ལ། ། སྔོན་གྱི་ལུང་རྙིང་ཡོངས་བཏང་ནས། ། རང་ལྟ་མཆོག་ནི་བཟུང་མི་བྱ། ། ཞེས་སོ། ། སྔོན་གྱི་མཁས་གྲུབ་དེ་རྣམས་ཀྱི་འགྲེལ་པ་ནི་ལུང་རྙིང་དེ་དོར་བར་མི་བྱའོ། ། ཞེས་ཟེར་རོ། ། འདི་ནི་ཞིབ་ཏུ་མ་དཔྱད་པར་སྨྲ་བ་ཡིན་ཏེ། སམྦུ་ཊའི་ལུང་དྲངས་པ་རྣམས།
རྡོར་སེམས་ཀྱི་དབང་དུ་བྱས་ནས་གསུངས་པས་སྒྲུབ་བྱེད་དུ་མ་འབྲེལ་ན། འོ་ན་ཁྱེད་རང་གི་ཊཱི་ཀར། ཡན་ལག་དྲུག་སྒོམ་རྣལ་འབྱོར་པས། ། ཞེས་པའི་དོན། དུས་འཁོར་ལས། སོ་སོར་སྡུད་པས་རྣལ་འབྱོར་པ་ནི་ཡུལ་དང་རྣམ་བྲལ་སྔགས་རྣམས་ཀུན་གྱི་བྱིན་གྱིས་རློབ། ། ཞེས་སོགས་ལུང་དུ་དྲངས་པ་ཡང་སྒྲུབ་བྱེད་དུ་མ་འབྲེལ་བར་ཐལ་ཏེ། ལུང་དེ་དུས་འཁོར་གྱི་སྦྱོར་དྲུག་གི་དབང་དུ་མཛད་ནས་གསུངས་པའི་ཕྱིར་རོ། ། གལ་ཏེ་ལུང་འདི་དུས་འཁོར་གྱི་སྦྱོར་དྲུག་གི་སྐབས་ཡིན་ཡང༌། དེ་བརྟག་གཉིས་ཀྱི་ཡན་ལག་དྲུག་དང་དོན་འདྲ་བས་ལུང་དུ་དྲངས་པ་ཡིན་ནོ་ཞེ་ན།
འོ་ན་སམྦུ་ཊའི་སྔར་གྱི་ལུང་རྣམས་རྡོར་དབྱིངས་ཀྱི་སྐབས་ཡིན་ཀྱང༌། དེ་བརྟག་གཉིས་སུ་གསུངས་པའི། ཨཱ་ལི་ཀཱ་ལི་མཉམ་སྦྱོར་བ། ། ཞེས་སོགས་དང་དོན་འདྲ་བས་ལུང་དུ་དྲངས་པ་ཡིན་ཏེ། རྣམ་པ་ཐམས་ཅད་དུ་མཚུངས་སོ། ། མི་ཐུབ་ཟླ་བས། ལྷ་མོའི་འཁོར་ལོའི་གཙོ་མོ་སྟེ། ། ཞེས་གསུངས་པས། རྗེ་བཙུན་ཡབ་སྲས་ལ་གནོད་པ་མེད་དེ། ཀུ་མུ་ཏིར་ལྷ་མོའི་འཁོར་ལོའི་གཙོ་མོ་སྟེ།
གཙོ་མོ་ཉིད་ཀྱི་བདག་པོ་བསྒོམ་པར་བྱའོ། ། ཞེས་གཙོ་བོ་བསྒོམ་པར་གསུངས་པའི་ཕྱིར་དང༌། རང་གི་རྣམ་གཞག་ཏུ། རྒྱུ་རྡོར་འཛིན་རྡོ་རྗེ་ལས་བསྐྱེད་པ་མེད་པ་མ་ཡིན་ཏེ། གུར་རིགས་བསྡུས་ཀྱི་སྒྲུབ་ཐབས་ལས། ཨཱ་ལི་ཀཱ་ལི་མཉམ་སྦྱོར་བ། ། རྡོ་རྗེ་སེམས་དཔའ་ཡི་ནི་གདན། ། རང་གི་ས་བོན་ལེགས་བལྟས་ལ། ། འཁོར་ལོའི་རྣམ་པར་གསལ་བར་བྱ། ། སངས་རྒྱས་ཀུན་གྱི་ཡོན་ཏན་ནི། །
ཨཱ་ལིའི་གཟུགས་ཏེ་དེར་གཞུག་གོ ། ལྷ་མོའི་གཟུགས་ཀྱི་ཡན་ལག་ནི། ། གྲུ་གསུམ་དུ་ནི་ཟླ་བ་བལྟ། ། སྐར་མའི་རྣམ་པའི་གཟུགས་ཀྱིས་ནི། ། ཀ་ལ་སོགས་པ་རབ་ཏུ་གཞུག ། ཟླ་བའི་དཀྱིལ་འཁོར་དབུས་སུ་ཡང༌། ། བྱང་ཆུབ་ཟླ་བ་གཉིས་པའོ། ། ཧཱུྃ་བྱུང་རྡོ་རྗེ་བསྒོམ་པར་བྱ། ། འོད་ཟེར་དཀར་པོའི་ཕྲེང་བའོ། ། དེ་ལྟར་སོ་སོར་ངེས་པ་ནི། །
ཕྱག་མཚན་ལྔ་ལ་ལྔ་རབ་དབྱེ། ། རྣམ་སྣང་ལ་ནི་ཆོས་འཁོར་ལོ། ། རིན་ཆེན་རྒྱལ་པོ་རིན་ཆེན་ཏེ། ། པདྨ་བཟང་པོ་པདྨ་དམར། ། དོན་གྲུབ་ཤེས་རབ་རལ་གྲི་ནི། ། ཤེས་རབ་རྣོན་པོའི་རང་བཞིན་ནོ། ། སེམས་དཔའི་གཟུགས་སུ་ཡང་དག་འབྱུང༌། ། དཀྱིལ་འཁོར་བདག་པོ་རྣམ་བསྒོམ་བྱ། ། མཁའ་འགྲོ་ཅན་གྱི་ཞལ་ཕྱག་སོགས། ། ཟླ་བ་ཆུ་ཤེལ་ནོར་བུའི་འོད། །
མཱ་མ་ཀཱི་སོགས་ཡང་དག་འཁྱུད། ། ཅེས་ཀྱེ་རྡོར་རིགས་ལྔ་ཆར་ཕྱག་མཚན་ལས་བསྐྱེད་པ་བཤད་པའི་ཕྱིར་དང༌། བདག་ཕོ་མོར་བསྒྱུར་བ་ནི། སམྦུ་ཊའི་འགྲེལ་པ་མན་ངག་གི་སྙེ་མ་དང༌། སློབ་དཔོན་ཤཱནྟི་པ་སོགས་ཀྱིས་བཤད་པ་རྣམས་འདིར་གནོད་བྱེད་དུ་མི་རུང་སྟེ། དེ་དག་རྗེ་བཙུན་གྱི་ཕྱོགས་སྔ་ཡིན་པའི་ཕྱིར་དང༌། རྒྱ་དཔེར་ཕོ་རྟགས་མོ་རྟགས་ཀྱི་ཡི་གེ་རྣམ་དབྱེ་ཐ་དད་དུ་ཡོད་པའི་ཕྱིར་རོ། ། ཡང་ཕོ་དང་མོ་ཞེས་པའི་ཚིག་ཙམ་ལ་མངོན་པར་ཞེན་པའང་མི་རིགས་ཏེ། སྒྲ་དོན་ལ་འབྲེལ་པ་མེད་པའི་ཕྱིར་རོ། ། ཞེས་སྨྲ་བའང་ཤིན་ཏུ་མི་འཐད་དེ།
དེ་ལྟར་ན་དཀྱིལ་འཁོར་གྱི་གཙོ་བོ་ཡབ་ཡུམ་ཞེས་པའི་ཚིག་ཙམ་ལ་རྟེན་ནས་ལྷ་ཕོ་མོར་མངོན་པར་ཞེན་པའང་མི་རིགས་པར་ཐལ་ཏེ། སྒྲ་དོན་ལ་འབྲེལ་བ་མེད་པར་མཚུངས་པའི་ཕྱིར་རོ། ། གཞན་ཡང་ཐ་སྙད་དུ་ཚིག་ལ་བརྟེན་ནས་དོན་ཚོལ་མི་དགོས་པར་ཐལ་བ་སོགས་ཀྱི་སྐྱོན་མཐའ་ཡས་སོ། ། ཡང་ཁྲོ་བོ་དང་ཁྲོ་མོ་ལ་ཟླ་གདན་ཡོད་པ་དགྲ་ནག་ཏུ་བཤད་དོ། ། ཞེས་པའང་སྒྲུབ་བྱེད་དུ་མི་རུང་སྟེ། དགྲ་ནག་གི་ཁྲོ་བོ་གཞན་རྣམས་ལ་ཉི་གདན་དང༌། གཏི་མུག་གཤིན་རྗེའི་གཤེད་ཡབ་ཡུམ་ལ་ཟླ་གདན་དུ་བྱས་པ་ནི། དེ་ཡབ་ཡུམ་ཅུང་ཟད་ཞི་ལ། གཞན་རྣམས་ནི་ཤིན་ཏུ་ཁྲོས་པའི་དབང་དུ་བྱས་པས་གདན་སོ་སོར་གསུངས་པའི་ཕྱིར་དང༌། འདིར་གུར་བརྟག་གཉིས་ཀ་ལས་བདག་མེད་མ་ཁྲོ་མོ་ཆེན་མོར་བཤད་པའི་ཕྱིར་རོ། །
དུས་འཁོར་དུ་ཉི་ཟླ་སོགས་ཀྱི་གདན་བཤད་པའང་རྒྱུད་དེ་ཉིད་ཀྱི་སྒོས་ཀྱི་ཆོས་སྐད་ཡིན་པས་འདིར་གནོད་བྱེད་དུ་མི་རུང་ལ། གལ་ཏེ་རུང་ན། ཨཱ་ལི་ཀཱ་ལི་མཉམ་སྦྱོར་བ། ། ཅེས་སོགས་ཀྱི་གཞུང་ཁྱེད་ཀྱིས་ཉི་ཟླ་ཁ་སྦྱོར་དུ་བཀྲལ་བ་དེ་ཡང་མི་འཐད་པར་ཐལ་ཏེ། དུས་འཁོར་གྱི་མཆོག་མི་འགྱུར་དུ་གཞུང་དེ་རྣམས་རྫོགས་རིམ་དུ་གསལ་བར་བཤད་པའི་ཕྱིར་རོ། ། དེས་ན་འགྲེལ་པ་ཀུ་མུ་ཏི་ལ་སོགས་པའི་ལུང་རྙིང་པ་དོར་ནས་རྟོག་གེས་བརྟགས་པའི་རང་བཟོས་རྒྱུད་ཀྱི་དོན་བསླད་པར་མི་བྱའོ། ། ཡང་རྔོག་ཐོགས་མེད་གྲགས་ཀྱིས། གཞུང་འདི་མཉམ་སྦྱོར་དུ་འཆད་ཀྱང༌། ནོར་བའི་རྣམ་གཞག་འདི་ལྟར་བྱེད་དེ། ཟླ་བ་གྲུ་གསུམ་པ་ནི་འཇིག་རྟེན་མངོན་སུམ་དང་འགལ་བས་དབུས་ཀྱི་གདན་གྱི་སྟེང་དུ།
ཆོས་འབྱུང་གྲུ་གསུམ་པའི་ནང་དུ། ཟླ་བའི་དཀྱིལ་འཁོར་ཟླུམ་པོ་ཉིས་བརྩེགས་སུ་འདོད་དེ། མི་ཐུབ་ཟླ་བས། ལྷ་མོའི་གཟུགས་ཀྱི་ཡན་ལག་ནི། ། གྲུ་གསུམ་དུ་ནི་ཟླ་བ་ལྟ། ། ཞེས་གསུངས་པའི་ཕྱིར་རོ། ། ཞེས་འདོད་པའང་མི་འཐད་དེ། ལུང་དེའི་དོན་ནི། ཟླ་བའི་དབྱིབས་གྲུ་གསུམ་དུ་སྟོན་པ་ཡིན་ཏེ། ཀུ་མུ་ཏིར།
ལྷ་མོའི་ཡན་ལག་དང་ཉིང་ལག་གི་གཟུགས་གྲུ་གསུམ་ཟླ་བ་ཉིད་ནི་གདན་ནོ། ། ཞེས་གསུངས་པའི་ཕྱིར་དང༌། གདན་དབུས་མར་ཆོས་འབྱུང་བསྐྱེད་པ་གཞུང་གང་ནས་ཀྱང་མ་བཤད་པའི་ཕྱིར་རོ། ། དེས་ན་རྗེ་བཙུན་རྩེ་མོས། ཟླ་བ་གྲུ་གསུམ་ཞེས་བྱ་བ་འདི་ལ་འགལ་བ་མེད་དེ། ཟླ་བ་ནི་ཆུ་ཤེལ་ཡོངས་སུ་དག་པ་ལས་བྱུང་བ་ཡིན་ན། དེས་ནི་རྣམ་པར་དག་པ་ཙམ་མཚོན་པ་ཡིན་གྱི། ནམ་མཁའི་ཟླ་བ་ཉ་གང་བ་ཟླུམ་པོ་ཞེས་བྱ་བ་ལ་མངོན་པར་ཞེན་པ་འདི་དོར་ཅིག དེས་ན་སློབ་དཔོན་ཤཱཀྱ་བཤེས་གཉེན་གྱིས་ཀྱང༌། ཚེས་གཅིག་གི་ཟླ་བའི་རི་མོ་ལྟ་བུ་ཞེས་གསུངས་སོ། །
ཞེས་བྲིས་པས་དོན་འདི་དག་འགོག་པ་ཡིན་ནོ། ། ཡང་ཟླ་བ་གཉིས་ཀྱི་བར་དུ་ཕྱག་མཚན་བསྒོམ་པར་འདོད་པ་ཡང་ཤིན་ཏུ་མི་རིགས་ཏེ། སམྦུ་ཊའི་རྒྱུད་ཕྱི་མར། དེ་ཉིད་ཀྱི་ཟླ་བའི་དཀྱིལ་འཁོར་གྱི་རྣམ་པར་ཡང་ཟླ་བའི་དཀྱིལ་འཁོར་ཉིད་དོ། ། དེའི་སྟེང་དུ་ཧཱུྃ་ལས་རྡོ་རྗེ་རྩེ་ལྔ་པ་བསྒོམ་མོ། ། ཞེས་པ་དང་འགལ་བའི་ཕྱིར་རོ། ། དེས་ན་རང་ལུགས་པ་ཁ་ཅིག་གིས་ཀྱང༌། རྡོ་རྗེ་བར་དུ་འདོད་པ་མི་འཐད་དེ། རྗེ་བཙུན་སྐུ་མཆེད་དང༌། བླ་ཆེན་འཕགས་པས་སྟེང་དུ་བསྒོམ་པར་བཤད་པ་དང་འགལ་བའི་ཕྱིར་རོ། །
གལ་ཏེ་འཕགས་པས་ཡན་ལག་བཞི་དྲུག་གི་ཁྱད་པར་དུ་བྱས་སོ་སྙམ་ན་དེ་ནི་དཔེ་མ་དག་པ་ཞིག་སྟེ། དེ་ལྟ་མ་ཡིན་ན། ཡི་གེ་ལས་བྱུང་གོང་བུ་ལ། ། ཞེས་པའི་འཕགས་མཆན་དང༌། མངོན་རྟོགས་ལྗོན་ཤིང་ཆུང་བ་ལས། ཟླ་བའི་སྟེང་དུ་རྡོ་རྗེ་བཤད་པ་དང་ནང་འགལ་བར་འགྱུར་རོ། ། ཡང་རྡོ་རྗེ་ལ་ཧཱུྃ་གིས་མཚན་པར་འདོད་པ་ཡང་མི་འཐད་དེ། ཡི་གེ་ལས་བྱུང་གོང་བུ་ལ། ། ཧཱུྃ་ཕཊ་རྣམ་པའང་འདོད་མི་བྱ། ། ཞེས་པ་དང་དངོས་སུ་འགལ་བའི་ཕྱིར་རོ། །
གསུམ་པ་ནི། དེ་ལ་མཉམ་སྦྱོར་དང་མི་མཉམ་སྦྱོར་གཉིས་གང་རུང་ཅིག་བསྟན་པས་ཆོག་མོད། གཉིས་ཀ་བསྟན་དགོས་པའི་རྒྱུ་མཚན་ཅི་ཞེ་ན། དབྱིངས་དང་ཡེ་ཤེས་རྒྱས་གདབ་ཕྱིར། ། རང་བཞིན་གྱིས་དག་རྒྱུ་འབྲས་ཕྱིར། ། ཐིག་ལེའི་རིམ་ཕྱིར་ལུས་སེམས་ཕྱིར། ། དབང་ཕྱིར་དགོས་པ་བསམ་ཡས་ཕྱིར། ། ཞེས་གསུངས་ཏེ། འདི་ལ་གཉིས། མདོར་བསྟན་པ་དང༌།
རྒྱས་པར་བཤད་པའོ། ། དང་པོ་ནི། སྤྱིར་ཆོས་ཐམས་ཅད་རྒྱུ་ལམ་འབྲས་བུ་གསུམ་དུ་འདུ་བའི་ཕྱིར། འདིར་ཡང་དེ་གསུམ་དུ་འདུ་བར་བསྟན་ཏོ། ། དེའང་གཞུང་ལས། ཐོག་མར་འབྲས་བུ་ནས་བསྟན་ཀྱང༌། ། འདིར་བཤད་བདེ་བས་རྒྱུ་འབྲས་གོ་རིམ་བཞིན་དུ་བརྗོད་ན། ལུས་སེམས་ཕྱིར་ཞེས་པས་རྒྱུ་རྒྱུད་བསྟན། རང་བཞིན་གྱིས་དག་རྒྱུ་འབྲས་ཕྱིར་དང༌། ཐིག་ལེའི་རིམ་ཕྱིར་དང༌།
དབང་ཕྱིར་རྣམས་ཀྱིས་ལམ་བསྟན། དབྱིངས་དང་ཡེ་ཤེས་རྒྱས་གདབ་ཕྱིར་གྱིས་འབྲས་བུ་བསྟན། དགོས་པ་བསམ་ཡས་ཕྱིར་གྱིས་མཇུག་བསྡུ་བའི་ཚུལ་གྱིས་རྒྱུ་ལམ་འབྲས་བུ་གསུམ་ཀ་བསྟན་ནོ། ། གཉིས་པ་ལ་གསུམ། སྦྱང་གཞི་རྒྱུའི་རྒྱུད་དང༌། སྦྱོང་བྱེད་ཐབས་ཀྱི་རྒྱུད་དང༌། གྲུབ་པ་འབྲས་བུའི་རྒྱུད་ལ་སྦྱར་ནས་བཤད་པའོ། ། དང་པོ་ནི། ལུས་སེམས་ཕྱིར་ཞེས་ཏེ། ལུས་ནི་ལས་ཀྱི་དབང་གིས་བགོས་པའི་བག་ཆགས་ཀྱིས་རྐྱེན་བྱས་ནས་འབྱུང་བ་ལྔ་དང་ཉོན་མོངས་པ་ལྔ་ལ་སོགས་པ་ལས་སྐྱེ་བ་དང༌།
འགའ་ཞིག་སྨོན་ལམ་གྱི་དབང་གིས་སྐྱེ་བའང་ཡོད་ལ། སྦྱང་གཞི་དེའི་གཉེན་པོར་མི་མཉམ་སྦྱོར་གྱི་མངོན་བྱང་གསུངས་ཏེ། དེའང་རྒྱུ་དུས་སུ་ལུས་གྲུབ་པ་ན། ཕ་མའི་བྱང་སེམས་དཀར་དམར་གཉིས་ཚོགས་པས་ན་མངོན་བྱང་ལ་ཡང༌། ཟླ་བ་དང་ཉི་མ་བར་དོའི་རྣམ་ཤེས་འོང་སྟེ། ཁམས་གཉིས་ཀྱི་བར་དུ་གནས་པ་ནི་ཉི་ཟླའི་བར་དུ་ས་བོན་དང་ཕྱག་མཚན་དེ་ལས་མངལ་གྱི་གནས་སྐབས་བཅུས་ལུས་གྲུབ་པ་ནི། མངོན་བྱང་དང་པོ་གསུམ་པོ་གཅིག་ཏུ་འདྲེས་པ། དེ་ལས་མིའི་ལུས་གྲུབ་པ་ནི་ལྷའི་སྐུ་བསྐྱེད་པ་སྟེ། མདོར་ན་མི་མཉམ་སྦྱོར་ལས་བསྐྱེད་པ་ནི་ལུས་གྲུབ་པ་དང་ཆོས་མཚུངས་སོ། ། སེམས་ནི་རང་བཞིན་གྱིས་འོད་གསལ་བ་སྟེ།
ཆོས་ཀྱི་སྐུའི་རང་བཞིན་ཡིན་ལ། སྦྱང་གཞི་དེའི་གཉེན་པོར་མཉམ་སྦྱོར་གྱི་མངོན་བྱང་གསུངས་ཏེ། དེ་ཡང་སེམས་ཉིད་རང་རིག་པ་ཙམ་དུ་གནས་པ་ནི། ཟླ་བ་དང་པོ། དེ་གསལ་བར་རྟོགས་པ་ནི་ཟླ་བ་གཉིས་པ། དེ་གཉིས་ཀྱི་ངོ་བོ་སྟོང་པ་ཉིད་དུ་གནས་པ་ནི། ཟླ་བ་གཉིས་ཀྱི་སྟེང་དུ་རྡོ་རྗེ་གསལ་སྟོང་ཟུང་འཇུག་དེ་འཁོར་འདས་གཉིས་ཀྱི་རྒྱུ་བྱེད་པ་ནི། འོད་ཟེར་གྱི་སྤྲོ་བསྡུ་དང་བཅས་པ། ལམ་གྱིས་སྦྱངས་པས་སྤྲོས་བྲལ་དེ་ཁོ་ན་ཉིད་ཀྱི་དོན་མཐོང་བ་ནི་ལྷའི་སྐུ་བསྐྱེད་པའོ། ། དེ་ཡང་ཇི་སྐད་དུ།
ལུས་ནི་འབྱུང་བ་བཞི་ལ་སོགས། ། ལས་དང་རྨོངས་རྣམས་སོགས་ལས་གྲུབ། ། སེམས་ནི་རང་བཞིན་ཆོས་ཉིད་དེ། ། འོད་གསལ་བར་ནི་གྲུབ་པའོ། ། མི་མཉམ་མཉམ་པས་མཚོན་པར་གསལ། ། ཞེས་གསུངས་སོ། ། གཉིས་པ་ལ་གཉིས། ། སྨིན་བྱེད་དབང་དང་གྲོལ་བྱེད་ལམ་ལ་སྦྱར་བའོ། ། དང་པོ་ནི། མཉམ་སྦྱོར་གྱི་གསང་དབང་མཚོན་ལ།
མི་མཉམ་སྦྱོར་གྱིས་ཤེས་རབ་ཡེ་ཤེས་ཀྱི་དབང་མཚོན་ཏེ། རྗེ་བཙུན་གྱིས། དེ་ལ་གསང་དབང་གི་དུས་སུ་སློབ་མ་ལ་རྣམ་པར་རྟོག་པའི་གྲྭ་དང་བཅས་པས་ཟུར་གསུམ་མོ། ། ཤེས་རབ་ཡེ་ཤེས་ཀྱི་དུས་སུ་མི་རྟོག་པས་ཟླུམ་པོའོ། ། གསང་དབང་ལ་གཉིས་ཀའི་བྱང་ཆུབ་ཀྱི་སེམས་དཀར་བ་དང་ལྡན་པས་ན་གཉིས་ཀའང་ཟླ་བའོ། ། ཤེས་རབ་ཡེ་ཤེས་ཀྱི་ཤེས་རབ་ལ་ཉི་མ་ལྟར་དམར་ཞིང༌། ཐབས་ལ་ཟླ་བ་ལྟར་དཀར་བས་ན་ཟླ་བ་དང་ཉི་མའོ། ། གསང་དབང་གི་བྱང་ཆུབ་ཀྱི་སེམས་ནི། མཐེ་བོང་སྲིན་ལག་དག་གིས་ནི། ། སློབ་མའི་ཁར་ནི་ལྟུང་བར་བྱ། །
ཞེས་འབྱུང་བས་ན། མི་འགེགས་པས་ཧཱུྃ་ཕཊ་མེད་པའོ། ། ཤེས་རབ་ཡེ་ཤེས་ལ་འགེགས་པས་ན་ས་བོན་ཡོད་པའོ། ། གསང་དབང་གི་ཐིག་ལེ་སྤྲོ་པས་ན་འོད་སྤྲོ་བའོ། ། ཤེས་རབ་ཡེ་ཤེས་ལ་འཛིན་པས་ན་འོད་མི་སྤྲོ་བའོ། ། གསང་དབང་གི་བྱང་ཆུབ་ཀྱི་སེམས་ཐིག་ལེ་ལ་བརྟེན་པས་སམ། རང་བཞིན་བརྒྱད་ཅུའི་རྟོག་པའི་དྲི་མ་དང་བྲལ་བས་དཀར་བའོ། ། ཤེས་རབ་ཡེ་ཤེས་ཀྱི་བདེ་བ་ནི། བདེ་བ་ནག་ཅིང་ཞེས་པ་ལ་སོགས་པས་དཀར་བ་མ་ཡིན་པའོ། ། ཞེས་བྱ་བ་ལ་དགོངས་པའོ། །
ཞེས་ ་་་་་དག་ལྡན་ལས ་གསུངས་ཤིང༌། རྗེ་བཙུན་རྩེ་མོས་ཀྱང་དེ་བཞིན་དུ་ ་་་་་རྣམ་བཤད་ཉི་མའི་འོད་ཟེར་ལས ་བཤད་དོ། ། འདིར་གཉིས་ཀའི་བྱང་སེམས་དཀར་བ་ཞེས་པའི་དོན་ལ། ཁ་ཅིག་ ་་་་་ལོ་ཙྪ་བ་སྐྱབས། ཡུམ་ལ་དཀར་ཆ་ཡོད་པས་དེ་ཡང་ཕྱུང་བས་ན་གཉིས་ཀའི་དཀར་པོའོ། ། ཞེས་དང༌། ལ་ ་་་་་གསང་ལ་དབང་ཕྱུག་གྲགས། ལ་དག་ཡབ་ཀྱི་བྱང་སེམས། ལས་ཡུམ་གྱི་དམར་ཆ་མངོན་དུ་མི་བྱེད་པས་གཉིས་ཀ་དཀར་པོ་ཞེས་དང༌། གཞན་ ་་་་་ཀུན་དགའ་ཟླ་བ།
དག་ཡུམ་ལ་དམར་ཆ་ཡོད་ཀྱང་རང་བཞིན་བརྒྱད་ཅུའི་རྟོག་པ་དང་བྲལ་བའི་ཆ་ནས་དཀར་པོར་བཞག་པས་གཉིས་ཀ་དཀར་པོ་ཞེས་དང༌། འགའ་ཞིག་སློབ་མའི་གཞིར་གནས་ཀྱི་བྱང་སེམས་ཀྱི་སྟེང་དུ། སློབ་དཔོན་གྱིས་ཕྱུང་བའི་བྱང་སེམས་བླུགས་པས་གཉིས་ཀ་དཀར་པོའོ་ཞེས་འདོད་དོ། ། དེ་ལ་ཕྱོགས་དང་པོ་མི་འཐད་དེ། སྙོམས་འཇུག་གི་ཚེ་ན་ཡུམ་གྱི་དཀར་ཆ་བབས་ན་དེ་འཆི་ལྟས་སུ་བདེ་མཆོག་སྡོམ་འབྱུང་དང༌། དུས་འཁོར་དུ་བཤད་པ་དང༌། གསང་དབང་གི་ཚེ་ཡུམ་ལ་དཀར་ཆ་འབབ་པའང་ད་དུང་བསྒྲུབ་བྱར་འདུག་པའི་ཕྱིར་རོ། ། གཉིས་པའང་མི་འཐད་དེ། དེའི་ཚེ་དམར་ཆ་མངོན་དུ་མི་བྱེད་ན། དགའ་བོ་མངལ་འཇུག་གི་མདོ་ལས།
མ་ནད་མར་གྱུར་པ་དང༌། ཆགས་པའི་སེམས་མེད་ན་དམར་ཆ་མི་འབབ་ལ། གཞན་སྙོམས་པར་འཇུག་རེས་ཀྱི་འབབ་པར་བཤད་པ་ལས། འདིར་གསང་དབང་གི་རྟེན་དུ་རིག་མ་ནད་ཀྱིས་བཏབ་པ་མི་དགོས་ཏེ། ཤིན་ཏུ་བཞིན་བཟང་མིག་ཡངས་མ། ། གཟུགས་དང་ལང་ཚོས་རྣམ་པར་བརྒྱན། ། ཞེས་བཤད་པའི་ཕྱིར་རོ། ། དེ་བཞིན་དུ་ཆགས་པའི་སེམས་མེད་པའང་མི་དགོས་ཏེ། ལམ་འབྲས་ལས་གཉིས་ཀ་འདོད་པ་མཉམ་དགོས་པར་བཤད་པའི་ཕྱིར་རོ། ། གསུམ་པའང་མི་འཐད་དེ།
གསང་དབང་ཐོབ་ནས་རང་བཞིན་བརྒྱད་ཅུའི་ཀུན་རྟོག་དང་བྲལ་བ་ཡིན་ཀྱང༌། འདིར་དེའི་བྲལ་ཆ་ནས་དཀར་པོར་འཇོག་པ་མི་འཐད་དེ། གསང་དབང་མ་ཐོབ་པའི་ཕྱིར་དང༌། རྟོག་པའི་གྲྭ་ཟུར་ཅན་དུ་གསུངས་པའི་ཕྱིར་རོ། ། བཞི་པའང་མི་འཐད་དེ། རྗེ་བཙུན་རྩེ་མོས། གསང་དབང་གི་ཐབས་ཤེས་རབ་གཉིས་ཀའི་བྱང་སེམས་ཟླ་བ་ལྟར་དཀར་བས་ཟླ་བ་གཉིས་སོ། ། ཞེས་གཉིས་ཀའི་དོན་ཡབ་ཡུམ་ལ་ངོས་བཟུང་གི དཔོན་སློབ་ལ་མ་བཤད་པའི་ཕྱིར་རོ། ། དེས་ན་ལུགས་དེ་རྣམས་ནི་མི་འཐད་པ་ཁོ་ན་ཡིན་ནོ། །
འདི་ལ་བདག་གི་བླ་མ་མཁས་ ་་་་་ཛྙཱ་ན་དྷཱ་ཛ། པ་དག་འདི་ལྟར་བཞེད་དེ། གསང་དབང་བསྐུར་བའི་ཕྱིར། སློབ་དཔོན་ཡབ་ཡུམ་སྙོམས་པར་ཞུགས་ནས། ཡབ་ཀྱི་བྱང་སེམས་བབས་པའི་དྲོད་མ་ཉམས་པར་བྱས་པ་དེ་ཉིད་ཡུམ་གྱི་བྷ་གར་བཞག་པ་དེས་སློབ་མ་ལ་དབང་བསྐུར་བ་ཡིན་ཏེ། རྩ་རྒྱུད་ལས། ཇི་སྲིད་ཁུ་བ་ལྡན་གྱུར་པ། ། དེ་སྲིད་ཕྱག་རྒྱ་བསྟེན་པར་བྱ། ། ཞེས་སོ། ། དེས་ན་ཡབ་ཀྱི་བྱང་སེམས་དེ་ཉིད་ཡུམ་གྱི་བྷ་ག་ནས་ལེན་པའི་ཕྱིར།
གཉིས་ཀའི་བྱང་སེམས་དཀར་བའོ། ། ཞེས་པའི་ཐ་སྙད་མཛད་པ་སྟེ། དཔེར་ན་མཎྜལ་གྱི་སྟེང་གི་ནས་ལ། མཎྜལ་གྱི་ནས་ཞེས་བརྟེན་པ་ལ་རྟེན་གྱི་མིང་གིས་བཏགས་པ་ལྟ་བུའོ་གསུང་ངོ༌། ། འོ་ན་སྙོམས་འཇུག་གི་ཚེ་ཕ་མའི་ཁམས་གཉིས་དུས་གཅིག་ལ་ལྟུང་བར་བཤད་པ་དང་འགལ་ལོ་ཞེ་ན། གསང་དབང་གི་སྐབས་འདིར་སྙོམས་འཇུག་བྱ་ཚུལ་ནི། པདྨའི་ཁ་སྒོར་རྡོ་རྗེ་གཞིབས་ནས་བྱང་སེམས་ཕབ་པ་པདྨའི་ནང་དུ་འཇོག་པ་ཡིན་གྱི། ཤེས་རབ་ཡེ་ཤེས་ལྟར་པདྨའི་ནང་དུ་རྡོ་རྗེ་བཅུག་ནས་བསྐྱོད་པ་ལས་ཁམས་འབེབས་པ་མ་ཡིན་ཏེ། རྒྱུད་ཡེ་ཤེས་སྙིང་པོར། གསང་བའི་དབང་ནི།
སྐྱེ་མཆེད་ཀྱི་ལོ་དང་ལྡན་པའི་གཞོན་ནུ་མ་ལ་ནང་གི་རྐན་ཡོངས་སུ་གཞིབས་པ་ལས་སོ། ། ཤེས་རབ་ཡེ་ཤེས་ནི། ཁམས་ཀྱི་ལོ་དང་ལྡན་པའི་གཞོན་ནུ་མ་ལ་ལྷན་ཅིག་བསྲུབ་པ་དང་བསྲུབ་པའི་ཐབས་ཆེན་པོ་ལས་ཞུ་བ་འཕོ་བའི་དུས་སུ་ཡེ་ཤེས་ཉམས་སུ་མྱོང་བས་སོ། ། ཞེས་གསུངས་པའི་ཕྱིར་རོ། ། གཉིས་པ་ལ་གཉིས། བསྐྱེད་པའི་རིམ་པ་དང༌། དེ་ཉིད་རྫོགས་རིམ་ལ་སྦྱར་བའོ། ། དང་པོ་ནི། ཐིག་ལེའི་རིམ་ཕྱིར་ཞེས་ཏེ། དེ་ལྟར་དབང་དང༌།
སྦྱང་གཞིའི་དབང་གིས་བསྐྱེད་རིམ་ལ་ཡང་མི་མཉམ་སྦྱོར་དང་མཉམ་སྦྱོར་གཉིས་སུ་གྲུབ་པ་ཡིན་ཏེ། དེ་ཡང་མངལ་དུ་མ་ཞུགས་པར། ཕའི་བྱང་སེམས་ལས་བུ་ཚའི་ལུས་གྲུབ་པའང་ཡོད་ལ། དེ་དང་སྒོ་བསྟུན་ནས་མཉམ་སྦྱོར་བསྟན་ནོ། ། འོན་ཀྱང་བུ་མོ་བསྐྱེད་པ་མི་སྲིད་པའི་ཕྱིར། ཡུམ་གྱི་དཀྱིལ་འཁོར་མཉམ་སྦྱོར་ལས་བསྐྱེད་པ་མ་གསུངས་པ་ཡིན་ཏེ། ཐིག་ལེ་རིམ་པ་ཐབས་ཕྱོགས་ལ། ། ཟག་བཅས་བདེ་བ་བསྐྱེད་པ་ལ། ། གཞན་ལ་རག་ལས་མེད་པའང་སྲིད། ། ཕ་ཡི་བྱང་སེམས་རྐྱང་པ་ལས། །
བུ་ཚའི་ཕུང་ཁམས་བསྐྱེད་པའང་སྲིད། ། འོན་ཀྱང་བུ་མོ་བསྐྱེད་མི་སྲིད། ། ཡབ་ཀྱི་ཕྱོགས་ལས་གཉིས་བྱུང་བས། ། དེས་ན་མཉམ་སྦྱོར་བསྐྱེད་ཆོག་བསྟན། ། ཤེས་རབ་འཛག་བདེ་བསྐྱེད་པ་ལའང༌། ། ཟུང་འཇུག་མེད་ན་མི་འབྱུང་བས། ། མ་ཡི་ཁམས་ནི་རྐྱང་པ་ལས། ། བུ་ཚ་བསྐྱེད་པ་མི་སྲིད་དོ། ། དེས་ན་ཡུམ་གྱི་ཕྱོགས་ལ་ནི། ། མཉམ་སྦྱོར་ཆོ་ག་མ་བསྟན་ཏོ། །
ཞེས་གསུངས་སོ། ། དེས་ན་སྐྱེས་པ་ལ་བུད་མེད་ལ་ལྟོས་པ་དང༌། མ་ལྟོས་ཀྱང་འཛག་བདེ་ཉམས་སུ་མྱོང་རྒྱུ་ཡོད་པའི་ཕྱིར། ཡབ་ཀྱི་དཀྱིལ་འཁོར་ལ་མཉམ་སྦྱོར་དང༌། མི་མཉམ་སྦྱོར་གཉིས་ཀ་བསྟན་ལ། བུད་མེད་ལ་སྐྱེས་པ་ལ་མ་ལྟོས་པའི་འཛག་བདེ་ཉམས་སུ་མྱོང་རྒྱུ་མེད་པའི་ཕྱིར། ཡུམ་གྱི་དཀྱིལ་འཁོར་ལ་མཉམ་སྦྱོར་མ་གསུངས་པ་ཡིན་ནོ། ། གཉིས་པ་ལ་གཉིས། རང་བྱིན་རླབས་དང་དཀྱིལ་འཁོར་འཁོར་ལོ་ལ་སྦྱར་བའོ། ། དང་པོ་ནི།
རང་བཞིན་གྱིས་དག་རྒྱུ། ཞེས་ཏེ། བསྐྱེད་རིམ་སྔོན་དུ་སོང་ནས། རྫོགས་རིམ་རང་བྱིན་རླབས་བསྒོམ་པ་ན། ཆོས་ཐམས་ཅད་རང་བཞིན་གྱིས་རྣམ་པར་དག་པ་ལ་དག་པར་ཤེས་པས་གཉིས་ཀ་ཟླ་བ། བསྒོམ་པའི་དུས་སུ་འཁོར་ལོ་བཞི་གསལ་བཏབ་ནས་གཏུམ་མོའི་མེ་སྦར་བས། ལྟེ་བ་དང་སྤྱི་བོའི་འཁོར་ལོ་བཞུ་བཏུལ་མེད་པས་ཟླ་བ་གཉིས་ལ་ཨཱ་ལི་ཀཱ་ལིས་མཚན་པ། སྙིང་ག་དང་མགྲིན་པའི་འཁོར་ལོའི་ཡི་གེ་རྣམས་བསྲེགས་པས་ས་བོན་གྱིས་མ་མཚན་པ། མེ་དེས་དེ་བཞིན་གཤེགས་པའི་རྒྱུད་ལ་འགྲོ་འོང་བྱེད་པས་འོད་ཟེར་གྱི་སྤྲོ་བསྡུ་བྱེད་པ། སྤྱི་བོའི་ཧཾ་ལས་བྱང་སེམས་ཟླ་བ་ལྟར་དཀར་བ་བབས་པས་ཁ་དོག་དཀར་པོ།
རང་བྱུང་གི་ཡེ་ཤེས་དེས་མཚན་རྟོག་གི་མི་ཕྱེད་པས་མངོན་བྱང་གསུམ་པ་རྡོ་རྗེར་བསྒོམ་པ་སྟེ། རང་བཞིན་གྱིས་དག་ཐབས་རྒྱུད་དེ། ། ཆོས་རྣམས་རང་བཞིན་སྤྲོས་བྲལ་ལ། ། ལམ་དུ་བསྒོམས་པའི་ཉམས་མྱོང་གིས། ། དག་ལ་དག་པར་ཤེས་པ་དང༌། ། འཁོར་ལོ་བཞི་རྫོགས་འབར་འཛག་གི ། དུས་སུ་ལྟེ་བ་བདེ་ཆེན་ལ། ། ཡི་གེ་རྫོགས་པར་དགོད་པ་དང༌། ། བཞུ་བཏུལ་མེད་པར་གསལ་བས་ན། ། ཟླ་བ་ཨཱ་ལི་ཀཱ་ལིས་མཚན། །
མེ་སྦར་སྙིང་མགྲིན་ཡི་གེ་རྣམས། ། བསྲེགས་པས་ཕྱག་མཚན་ས་བོན་མེད། ། ཕྱོགས་བཅུའི་དེ་བཞིན་གཤེགས་སྐུ་ལ། ། འགྲོ་འོང་བྱེད་པས་འོད་ཟེར་སྤྲོ། ། བྱང་སེམས་ཟླ་བའི་རྣམ་པར་འབབ། ། དེ་ཕྱིར་སྐུ་མདོག་དཀར་པོར་ངེས། ། དེ་ལས་སྐྱེས་པའི་ཡེ་ཤེས་ནི། ། མཚན་རྟོག་གིས་ནི་མི་ཕྱེད་པས། ། མངོན་བྱང་གསུམ་པ་རྡོ་རྗེར་ངེས། ། རང་བཞིན་གྱིས་དག་མཉམ་སྦྱོར་རྒྱུའོ། །
ཞེས་སོ། ། གཉིས་པ་ནི། འབྲས་ཕྱིར་ཞེས་ཏེ། རང་བྱིན་བརླབ་སྔོན་དུ་སོང་བས། ཐིག་ལེ་ལ་དབང་ཐོབ་པར་བྱས་ནས་འབྲས་བུ་ཕོ་ཉའི་ལམ་བསྒོམ་པ་ན། སྒྲུབ་པ་པོའི་ཐིག་ལེ་དཀར་པོ་དང༌། ཕྱག་རྒྱའི་རཀྟ་དམར་པོར་འབབ་པས། ཟླ་བ་དང་ཉི་མ་དེ་རྡོ་རྗེ་དང་པདྨའི་རྩ་སྒོར་འབབ་པས་ཨཱ་ལི་དང་ཀཱ་ལིས་མ་མཚན་པ། ཕྱིར་འཕོ་བ་བཀག་ནས་གྱེན་དུ་འདྲེན་པས་ཕྱག་མཚན་ལ་ས་བོན་གྱིས་མཚན་པ། ཁམས་གཉིས་པོ་ཡབ་ཡུམ་གྱི་རང་གནས་སུ་འཇོག་པས་འོད་ཟེར་གྱི་སྤྲོ་བསྡུ་མེད་པ་དེ་ལས་སྐྱེས་པའི་ཡེ་ཤེས་ཀྱང་སྣ་ཚོགས་སུ་སྐྱེ་བས་སྐུ་མདོག་ཀྱང་སྣ་ཚོགས་སུ་བསྒོམ་པ་སྟེ།
འབྲས་བུ་ཞེས་བྱ་ཕོ་ཉ་ཡི། ། ལམ་ལ་གནས་སྐབས་གསུམ་ཀ་རུ། ། ཐིག་ལེ་དཀར་དམར་གཉིས་ལ་བརྟེན། ། དགོས་པའི་ཕྱིར་ན་ཉི་ཟླར་ངེས། ། དེའང་རྩ་སྒོར་འབབ་མཚོན་པས། ། ཨཱ་ལི་ཀཱ་ལིས་མ་མཚན་ནོ། ། འགྱུར་བ་བཀག་ནས་ཡར་འདྲེན་པས། ། ཕྱག་མཚན་ས་བོན་གྱིས་མཚན་ཏོ། ། ཁམས་གཉིས་རང་སར་འཇོག་པའི་ཕྱིར། ། འོད་ཟེར་གྱིས་ནི་སྤྲོ་བསྡུ་མེད། །
དེ་ལས་སྐྱེས་པའི་ཡེ་ཤེས་ཀྱང༌། ། བདེ་བ་གནག་ཅིང་བདེ་བ་སེར། ། ཞེས་སོགས་སྣ་ཚོགས་སུ་སྐྱེ་བས། ། སྐུ་མདོག་རྣམས་ལ་མ་ངེས་སོ། ། ཉེ་རྒྱུའི་བསྒོམ་ཚུལ་དེ་ལྟ་བུས། ། འབྲས་བུ་ལ་ནི་ཉེ་བའི་ཕྱིར། ། འབྲས་བུ་ཞེས་ནི་བསྟན་པ་ཡིན། ། ཞེས་སོ། ། གསུམ་པ་ལ་གསུམ། མཉམ་སྦྱོར་དབྱིངས་ཀྱི་བཤད་པ།
མི་མཉམ་སྦྱོར་ཡེ་ཤེས་ཀྱི་བཤད་པ། རྒྱས་གདབ་ཀྱིས་དེ་གཉིས་ཀ་བཤད་པའོ། ། དང་པོ་ནི། དབྱིངས་དང་ཡེ་ཤེས་ཏེ། དབྱིངས་རང་བཞིན་གྱིས་དག་པ་དང༌། སྤང་བྱ་གློ་བུར་གྱི་དྲི་མས་དག་པས་ན་གཉིས་ཀ་ཟླ་བ། དེས་རྣམ་ཐར་སྒོ་གསུམ་མཚོན་པས་ཟུར་གསུམ། དོན་ཐབས་ཤེས་ཟུང་དུ་འཇུག་པས་ཨཱ་ལི་ཀཱ་ལིས་མཚན་པ། དེ་ལྟ་བུའི་དག་པ་གཉིས་ལྡན་གྱི་ཆོས་སྐུ་དེ། ས་བཅུ་པས་ཀྱང་རྟོགས་པར་དཀའ་བས།
མངོན་བྱང་གསུམ་པ་རྡོ་རྗེ། དེ་རིགས་ལྔ་དང་ཡེ་ཤེས་ལྔའི་ཚུལ་དུ་སྣང་བས་རྩེ་ལྔ་པ། ངོ་བོ་སྤྲོས་པ་དང་བྲལ་ཞིང་སྐྱེད་བྱེད་གཞན་མེད་པས་རྡོ་རྗེ་ལ་ས་བོན་གྱིས་མ་མཚན་པ། ཆོས་ཀྱི་སྐུ་དེ་ལས་གཟུགས་ཀྱི་སྐུ་གཉིས་འཕྲོ་ཞིང་རྟེན་བྱེད་པས་རྡོ་རྗེ་ལས་འོད་ཟེར་གྱི་སྤྲོ་བསྡུ་ཡོད་པ། ཆོས་ཀྱི་སྐུ་རང་བཞིན་གྱིས་འོད་གསལ་བས་སྐུ་མདོག་དཀར་པོ་སྟེ། ཇི་སྐད་དུ། དབྱིངས་ནི་རང་བཞིན་རྣམ་དག་པ། ། སྤང་བྱ་གློ་བུར་རྣམ་དག་ལ། ། དག་པ་གཉིས་ལྡན་ཆོས་སྐུ་དེ། ། ཤིན་ཏུ་རྣམ་དག་ཟབ་པའི་ཕྱིར། །
ས་བཅུ་པས་ཀྱང་རྟོགས་དཀའི་ཕྱིར། ། མཚོན་བྱེད་རྡོ་རྗེ་རྩེ་ལྔ་པ། ། རིགས་ལྔ་ཡེ་ཤེས་ལྔ་སྣང་ཡང༌། ། ངོ་བོ་ཆོས་སྐུ་སྤྲོས་དང་བྲལ། ། ཐོག་མ་ཐ་མ་མེད་པའི་མཆོག ། དེ་ལ་སྐྱེད་བྱེད་གཞན་མེད་པས། ། ཕྱག་མཚན་ས་བོན་མ་མཚན་ལ། ། དེ་ཡང་སྐུ་གཉིས་རྟེན་བྱེད་པས། ། འོད་ཟེར་སྤྲོ་དང་བསྡུ་བའོ། ། རང་བཞིན་འོད་གསལ་གཞིར་གྱུར་པས། །
སྐུ་མདོག་དཀར་པོར་ངེས་པ་ཡིན། ། ཐབས་ཤེས་ཟུང་དུ་འཇུག་པའི་ཕྱིར། ། ཨ་དང་ཀ་སོགས་མཚན་པ་དང༌། ། ཡབ་ཀྱི་རྣམ་པར་ངེས་པའོ། ། གཉིས་པ་ནི། ཡེ་ཤེས་ཞེས་ཏེ། རྒྱུ་དུས་ཀྱི་ཕུང་པོ་ལྔ་གནས་གྱུར་པ་ལོངས་སྤྱོད་རྫོགས་པའི་སྐུ་ཡེ་ཤེས་ལྔའི་རང་བཞིན་དེ་ཉིད་ཡབ་ཡུམ་ཞལ་སྦྱོར་དུ་བཞུགས་པས། མངོན་བྱང་དང་པོ་གཉིས་ཟླ་བ་དང་ཉི་མ་ཁ་སྦྱར་བ། དེའི་སྤྲུལ་སྐུས་སེམས་ཅན་ཐམས་ཅད་ཀྱི་དོན་མཛད་པས་མངོན་བྱང་གསུམ་པ་རྡོ་རྗེར་མ་ངེས་ཤིང༌། ཐོད་པ་དང༌།
སྣ་ཚོགས་རྡོ་རྗེ་དང༌། གྲི་གུག་སོགས་ཀྱི་ཕྱག་མཚན་ཡོད་པ། ལོངས་སྐུ་ས་བདུན་མན་ཆད་ལ་སྦས་པས། ཕྱག་མཚན་ལ་ས་བོན་གྱིས་མཚན་པ། སྤྲུལ་སྐུ་མཆོག་འབྲིང་ཐ་མ་གསུམ་ལས་གཞན་སྤྲོ་མི་དགོས་པས། འོད་ཟེར་གྱི་སྤྲོ་བསྡུ་མེད་པ། ལོངས་སྐུ་ཡེ་ཤེས་ལྔའི་རང་བཞིན་ཡིན་པས། སྐུ་མདོག་དཀར་པོ་ཁོ་ནར་མ་ངེས་ཀྱི་ནག་པོ་དང་སེར་པོ་ལ་སོགས་པ་སྣ་ཚོགས་པའོ། ། དེའང་ཇི་སྐད་དུ། ཡེ་ཤེས་རྒྱུ་དུས་ཕུང་པོ་ལྔ། །
གནས་གྱུར་ལོངས་སྤྱོད་རྫོགས་པའི་སྐུ། ། ཡེ་ཤེས་ལྔ་ཡི་ངོ་བོ་དེ། ། ཡབ་ཡུམ་ཞལ་སྦྱོར་དུ་སྣང་བས། ། ཉི་ཟླ་གཉིས་སུ་ངེས་པ་ཡིན། ། སྤྲུལ་སྐུ་སེམས་ཅན་སྣ་ཚོགས་ཀྱི། ། དོན་མཛད་རྡོ་རྗེར་མ་ངེས་སོ། ། ལོངས་སྐུ་ས་བདུན་མན་ཆད་ལ། ། སྦས་པ་མཚོན་པས་ཕྱག་མཚན་ལ། ། ས་བོན་གྱིས་ནི་མཚན་པའོ། ། སྤྲུལ་སྐུ་རིགས་གསུམ་ལས་གཞན་མེད། །
དེས་ན་འོད་ཟེར་སྤྲོ་བསྡུ་མེད། ། ཉི་ཟླ་ཟུང་འཇུག་ཐབས་ཤེས་ཡིན། ། དེས་ན་སྐུ་མདོག་རྣམ་པ་སོགས། ། གཅིག་པ་ཁོ་ནར་མ་ངེས་སོ། ། ཞེས་སོ། ། གསུམ་པ་ནི། འབྲས་བུ་ཆོས་ཀྱི་སྐུ་དང༌། གཟུགས་སྐུ་གཉིས་དབྱེར་མེད་དུ་གནས་པ་ནི། རྒྱས་གདབ་པའི་དོན་ཏེ། ཇི་སྐད་དུ།
རྒྱས་གདབ་སྐུ་གསུམ་དབྱེར་མེད་དོ། ། ཞེས་སོ། ། འདི་དག་གི་དོན་གཞན་ཡང་མང་དུ་ཡོད་མོད། འདིར་དེ་ཙམ་ཞིག་གིས་ཆོག་པས་མ་བཤད་ལ། འདིར་བྲིས་པའི་མན་ངག་གི་བཤད་པ་འདི་ནི། དཔལ་ལྡན་ས་སྐྱ་པཎྜི་ཏའི་སྲས་ཀྱི་ཐུ་བོ་གྲུབ་ཐོབ་ཡོན་ཏན་དཔལ་གྱི་དངོས་སློབ་བླ་མ་བློ་གྲོས་དཔལ་གྱིས་བཤད་པ་བཞིན་བྲིས་པ་ཡིན་ནོ། ། མདོར་ན་རྒྱུ་དུས་ཀྱི་ལུས་སེམས་གཉིས་མངོན་བྱང་ལྔའི་ཚུལ་དུ་རང་གྲུབ་ཏུ་ཡོད་པ་ནི་སྦྱང་གཞི་ཡིན་ལ། དེ་ལ་གསང་དབང་དང་ཤེས་རབ་ཡེ་ཤེས་གཉིས་མངོན་བྱང་ལྔའི་ཚུལ་དུ་བསྐུར་བས་བསྐྱེད་རིམ་གྱི་མངོན་བྱང་ལྔ་འགྲུབ་པའི་རྒྱུ་བྱེད་ལ། ལམ་དུ་བསྐྱེད་རིམ་གྱི་ལྷ་རྣམས་མངོན་བྱང་ལྔའི་ཚུལ་གྱིས་བསྒོམས་པས། རྫོགས་རིམ་གཉིས་ཀྱི་དགེ་རྩ་སྨིན་བྱེད་དུ་འགྲོ་ལ།
དེས་རྫོགས་རིམ་བསྒོམས་པས་འབྲས་བུ་ཡེ་ཤེས་ལྔ་མངོན་དུ་གྱུར་ནས་འཚང་རྒྱ་བ་ཡིན་པས་འདི་རྣམས་རྒྱུ་འབྲས་སུ་འགྲོ་བའི་བཤད་པ་ཤེས་དགོས་ཀྱི། མཚོན་དོན་བསྒྲིགས་པ་ཙམ་གྱི་བཤད་པ་ལ་སྙིང་པོ་མེད་དོ། ། ཡང་མཉམ་སྦྱོར་དང་མི་མཉམ་སྦྱོར་གཉིས་ཀྱིས་ལུས་སེམས་གཉིས་སྦྱང་ཞིང་འབྲས་བུ་སྐུ་གཉིས་སོགས་འགྲུབ་པར་བཤད་པ་ནི། གཙོ་ཆེ་བའི་དབང་དུ་བྱས་པ་ཡིན་གྱི། རེ་རེས་སྦྱང་གཞི་ཐམས་ཅད་སྦྱང་བ་དང་འབྲས་བུ་གཉིས་ཀ་འགྲུབ་མི་ནུས་པ་མ་ཡིན་ནོ། ། གཉིས་པ་གཞུང་དོན་ལ་གསུམ། ས་བོན་མེད་པའི་དབང་དུ་བྱས་ནས་མདོར་བསྟན། ས་བོན་དང་བཅས་ཏེ་རྒྱས་པར་བཤད། ཞར་ལ་རྩོད་པ་སྤང་བའོ། ། དང་པོ་ནི།
དབུས་ཀྱི་གདན་གྱི་སྟེང་དུ་མངོན་པར་བྱང་ཆུབ་པ་རྣམ་པ་ལྔ་པོའི་ཚུལ་གྱིས། རྒྱུ་རྡོ་རྗེ་འཆང་སྒོམ་པ་ནི་དོན་སངས་རྒྱས་ཀྱི་ཡེ་ཤེས་ལྔ་ལམ་དུ་བྱེད་པ་སྟེ། དེ་ལ་མངོན་བྱང་དང་པོ་ཟླ་བ་བསྒོམ་པ་ནི། མེ་ལོང་ལྟ་བུའི་ཡེ་ཤེས་སོ། ། གཉིས་པ་རྟ་བདུན་པ་ཉི་མ་བསྒོམ་པ་ནི་མཉམ་པ་ཉིད་ཀྱི་ཡེ་ཤེས་སོ། ། གསུམ་པ་ཉི་ཟླའི་བར་དུ་ལྷའི་ས་བོན་དང་ཕྱག་མཚན་བསྒོམ་པ་ནི། སོ་སོར་རྟོག་པའི་ཡེ་ཤེས་ཡིན་ནོ་ཞེས་ཟེར་རོ། ། བཞི་པ་དེ་ཐམས་ཅད་གཅིག་ཏུ་འདྲེས་པར་གྱུར་པ་ནི་བྱ་བ་ནན་ཏན་གྱི་ཡེ་ཤེས་སོ། ། ལྔ་པ་གཟུགས་བརྙན་དེ་སྐུ་ཡོངས་སུ་རྫོགས་པ་ནི་ཆོས་ཀྱི་དབྱིངས་ཀྱི་ཡེ་ཤེས་སུ་མོས་པར་བྱ་སྟེ། དཔལ་མཆོག་ཌོམྦྷི་པས།
མེ་ལོང་མཉམ་ཉིད་ཡེ་ཤེས་ནི། ། ཟླ་བ་ཉི་མར་རབ་ཏུ་གྲགས། ། ལྷ་ཡི་ས་བོན་གྱིས་མཚན་པ། ། སོ་སོར་རྟོག་པ་ཡིན་པར་བརྗོད། ། ཐམས་ཅད་གཅིག་གྱུར་ནན་ཏན་གྲུབ། ། རྫོགས་པ་དག་པའི་ཆོས་ཉིད་དོ། ། ཞེས་གསུངས་ལ། མངོན་བྱང་ལྔ་པོ་དེའི་བྱེད་ལས་ནི། དག་པ་རྡོ་རྗེའི་སྒྲོན་མེར། མེ་ལོང་ལྟ་བུའི་ཡེ་ཤེས་ཀྱིས་ཇི་ལྟར་གཟུགས་མཐོང་བ།
མཉམ་པ་ཉིད་ཀྱི་ཡེ་ཤེས་ཀྱིས་དེ་ལྟར་རོ་གཅིག་ཏུ་འགྱུར་ཞིང༌། སོ་སོར་རྟོག་པའི་ཡེ་ཤེས་ཀྱིས་སོ་སོར་རྟོག་པ་སྟེ། དེ་ལྟར་ཡང་བྱ་བ་གྲུབ་པའི་ཡེ་ཤེས་ཀྱིས་བྱ་བ་གང་ཡིན་པ་དེ་གཅིག་ཉིད་དུ་བྱེད་ལ། ཤིན་ཏུ་རྣམ་པར་དག་པ་ཆོས་ཀྱི་དབྱིངས་ཀྱི་ཡེ་ཤེས་ནི་རྣམ་པ་ཐམས་ཅད་དང་ལྷན་ཅིག་པའི་གཟུགས་ཏེ། འདི་ནི་རྣམ་པ་ལྔ་མངོན་པར་བྱང་ཆུབ་པའོ། ། ཞེས་གསུངས་པ་ལྟར་རོ། ། སློབ་དཔོན་མཚོ་སྐྱེས་དང༌། མར་མེ་མཛད་ཀྱིས་མངོན་བྱང་ལྔ་དང་ཡེ་ཤེས་ལྔ་སྦྱར་བ་མི་སྣང་ཡང་དོན་ཐོབ་ཀྱི་དབང་དུ་བྱས་པ་ཡིན་ལ། རྒྱ་གར་བའི་ཀྱེ་རྡོ་རྗེའི་སྒྲུབ་ཐབས་ཀྱི་གཞུང་གཞན་ཐམས་ཅད་ནས་མངོན་བྱང་དང་ཡེ་ཤེས་སྦྱར་བ་ཁོ་ན་འབྱུང་ངོ༌། ། གཉིས་པ་ལ་གསུམ།
མངོན་བྱང་དང་པོ་གཉིས་བཤད་པ། བར་པ་བཤད་པ། ཐ་མ་གཉིས་བཤད་པའོ། ། དང་པོ་ནི། དབུས་ཀྱི་བདུད་བཞི་བརྩེགས་པའི་གདན་གྱི་སྟེང་དུ། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ།
ཨེ་ཨཻ། ཨོ་ཨཽ། ཨཾ་ཨཿ ཞེས་པའི་ཨཱ་ལི་དཀར་པོར་བསྒོམས་པ་དེ་ལས་ཟླ་བའི་དཀྱིལ་འཁོར་དུ་གྱུར་པ་ནི། མངོན་བྱང་དང་པོ་སྟེ་ཟླ་བའི་སྟེང་དུ། ཀ་ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ།
ཡ་ར་ལ་ཝ། ཤ་ཥ་ས་ཧ་ཀྵ། ཡ་ར་ལ་ཝ་ཌ་ཌྷ། ཞེས་པའི་ཀཱ་ལི་བསྒོམས་ནས་དེ་རྟ་བདུན་པ་ཉི་མའི་དཀྱིལ་འཁོར་དུ་གྱུར་པར་བསམ་པ་ཡིན་ནོ། ། འདིའི་མཐའ་དཔྱད་པ་ལ་གཉིས། རྒྱུའི་ས་བོན་ཇི་ལྟར་བསྒོམ་པ་དང༌། འབྲས་བུ་ཉི་ཟླའི་ངོ་བོ་དཔྱད་པའོ། ། དང་པོ་ལ་གཉིས། ས་བོན་ཉིས་འགྱུར་དགོས་མི་དགོས་དཔྱད་པ། དགོས་པའི་རྒྱུ་མཚན་བཤད་པའོ། །
དང་པོ་ནི། སློབ་དཔོན་འདིས་ཀུ་མུ་ཏི། བདག་མེད་མ། གུར་གྱི་སྒྲུབ་ཐབས་རྣམས་དང༌། རིན་ཆེན་འབར་བ། དཔལ་མཆོག་ཌོམྦྷི་པ། བྱང་ཆུབ་སྙིང་པོ་རྣམས་ཀྱིས། ཨཱ་ལི་ཟླ་བ་མེ་ལོང་དང༌། ། ཀཱ་ལི་ཉི་མ་མཉམ་ཉིད་ལྡན། ། ཞེས་པ་ཙམ་ལས།
དབྱངས་གསལ་ཉིས་འགྱུར་དུ་བྱེད་མི་བྱེད་མི་གསལ་ལ། ཤཱནྟི་པས། དེ་ནས་གདན་དབུས་མའི་སྟེང་དུ་དབྱངས་ཀྱི་ཡི་གེ་བཅོ་ལྔ་ལས་ཟླ་བའི་དཀྱིལ་འཁོར་མེ་ལོང་ལྟ་བུའི་ཡེ་ཤེས་ཀྱི་རང་བཞིན་ནོ། ། དེའི་སྟེང་དུ་གསལ་བྱེད་སུམ་ཅུ་རྩ་བཞི་ལས་ཉི་མའི་དཀྱིལ་འཁོར་མཉམ་པ་ཉིད་ཀྱི་ཡེ་ཤེས་ཀྱི་རང་བཞིན་ནོ། ། ཞེས་གསུངས་ཤིང༌། དེ་བཞིན་དུ། ཉིན་འབྱུང་ཟླ་བ། ནག་པོ་པ། དོན་གསལ་མཁན་པོ་རྣམས་ཀྱིས་དབྱངས་གསལ་རྐྱང་པ་ལས་ཉིས་འགྱུར་མི་བཞེད་དོ། ། སློབ་དཔོན་མར་མེ་མཛད་ཀྱིས།
ཨཱ་ལི་ཉིས་འགྱུར་ཟླ་དཀྱིལ་འཁོར། ། ཀཱ་ལི་ཉིས་འགྱུར་ཉི་དཀྱིལ་འཁོར། ། ཞེས་དང༌། གཉིས་མེད་རྡོ་རྗེ། ཀཾ་པ་ལ། ཛ་ལནྡྷ་རི་པ། ལྷའི་རིགས་ཀྱི་བློ་གྲོས་རྣམས་ཀྱིས་ཉིས་འགྱུར་དུ་བཤད་དོ། ། དེ་ལ་དབྱངས་ཉིས་འགྱུར་ནི། དབྱངས་ཡིག་བཅོ་ལྔའི་སྟེང་དུ་ཨཿཚེག་དྲག་ཅན་བསྣན་པས་བཅུ་དྲུག དེ་ཉིས་འགྱུར་དུ་བྱས་པས་སོ་གཉིས་ཡིན་ལ།
གསལ་བྱེད་ནི་སོ་བཞིའི་སྟེང་དུ། ཌ་ཌྷ་ད་དྷ་ཡ་ལ་ཞེས་པ་དྲུག་སྣོན་པར། ཛ་ལནྡྷ་རི་པ། གཉིས་མེད་རྡོ་རྗེ་རྣམས་ཀྱིས་བཤད་ལ། ཀཾ་པ་ལས་ཀྱང༌། སྟེང་དུ་ཀཱ་ལི་ཉིས་འགྱུར་ལས། ། ཌ་ཌྷ་ད་དྷ་ཡ་ལ་གཉིས། ། ཞེས་བཤད་ལ། སློབ་དཔོན་གཞན་རྣམས་ཀྱིས་ཡི་གེ་གང་བསྣན་མི་གསལ་ལོ། ། དེ་ལ་འདིར།
རྗེ་བཙུན་སྐུ་མཆེད་ཀྱིས། དབྱངས་གསལ་ཕྲག་གཉིས་སུ་བཤད་པ་ནི། ཀུ་མུ་ཏིར། ཨཱ་ལི་ཀཱ་ལི་ཚར་གཉིས་ཡོངས་སུ་གྱུར་པ་དང༌། ཟླ་བ་དང་ཉི་མ་དག་སྟེ། ཞེས་པ་དང་མཐུན་ལ། གསལ་བྱེད་ལ་ཡི་གེ་གང་བསྣན་པ་ནི། རྗེ་བཙུན་རྩེ་མོས། ཀཱ་ལི་ཡོངས་རྫོགས་ཡང་མཐར་གནས། ། ཌ་ཌྷ་དྲུག་བཅས་བཞི་བཅུ་པོ། །
ཞེས་དྲུག་སྣོན་པར་བཞེད། འདི་ཀྱེ་རྡོར་གྱི་གཞུང་རྣམས་ལས་མི་བྱུང་ཡང༌། སློབ་དཔོན་ཛ་ཡ་སེ་ནས། མཁའ་འགྲོ་རྒྱ་མཚོའི་སྒྲུབ་ཐབས་སུ་བཤད་དོ། ། ཡིག་འབྲུ་དེ་དག་ཇི་ལྟར་གནས་ཚུལ་ནི། རྗེ་བཙུན་རྩེ་མོས། གཡས་སྐོར་རམ། གཡོན་སྐོར་རམ། སྟེང་འོག་མགོ་སྤྲོད་བསྒོམ་པ་སྟེ། ཞེས་གསུངས་པའི་དོན།
དབྱངས་ཡིག་ཕྲག་གཉིས་གཡས་སྐོར་དང༌། གསལ་བྱེད་ཀྱང་དེ་བཞིན་དུ་གཡས་སྐོར་དུ་བྱ་བའམ། གཉིས་ཀ་གཡོན་སྐོར་དུ་བྱ་བའམ། དང་པོ་འོག་དང༌། ཕྱི་མ་སྟེང་དུ་འགོད་པ་ཡིན་ལ། ཀུ་མུ་ཏིར། དེ་གཉིས་ཀ་རྗེས་སུ་མཐུན་པ་དང༌། རྗེས་སུ་མི་མཐུན་པར་དགོད་ཅིང༌། ཞེས་དང༌། ཛ་ལནྡྷ་རི་པས།
དེའི་སྟེང་དུ་ཨའི་ཡི་གེ་ལ་སོགས་པ་དབྱངས་རྣམས་ཀྱིས་ཉིས་འགྱུར་དུ་བྱས་ཏེ། ལུགས་འབྱུང་དང༌། ལུགས་བཟློག་གིས་བལྟས་ནས། དེ་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་བསྒོམ་པར་བྱ་སྟེ། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་གསལ་བར་བྱེད་པ་མེ་ལོང་ལྟ་བུའི་ཡེ་ཤེས་སོ། ། ཌ་ཌྷ་ད་དྷ་ཡ་ལ་ཞེས་པའི་ཡི་གེ་དྲུག་བྱིན་ནས། ཀ་ལ་སོགས་པའི་ཡི་གེ་རྣམས་ཀྱིས་ཉིས་འགྱུར་དུ་བྱས་ཏེ། ལུགས་འབྱུང་དང༌། ལུགས་བཟློག་གིས་བལྟས་ནས། དེ་ཡོངས་སུ་གྱུར་པ་ལས་ཉི་མའི་དཀྱིལ་འཁོར་བལྟ་སྟེ།
དཔེ་བྱད་བརྒྱད་ཅུ་གསལ་བར་བྱེད་པ་མཉམ་པ་ཉིད་ཀྱི་ཡེ་ཤེས་ཀྱི་རང་བཞིན་ནོ། ། ཞེས་བཤད་པས། སློབ་དཔོན་འདི་རྣམས་ཀྱི་དགོངས་པ་ནི། དབྱངས་གསལ་ཕྲག་དང་པོ་གཡས་སྐོར་དང༌། གཉིས་པ་དེའི་ནང་དུ་གཡོན་སྐོར་དུ་དགོད་པ་ཡིན་ལ། དེ་དག་གི་རྒྱུ་ནི་ཁམས་དཀར་པོ་དང་དམར་པོ་ཡིན་པར་བླ་མ་ ་་་་་བྲག་ཕུག་པ་བློ་བརྟན། དག་གསུངས་ཏེ་ཤིན་ཏུ་ལེགས་སོ། ། ཁ་དོག་ནི། དབྱངས་ཡིག་རྣམས་དཀར་པོ་དང༌། གསལ་བྱེད་རྣམས་དམར་པོར།
རྗེ་བཙུན་རྩེ་མོ་དང༌། ཉིན་འབྱུང་ཟླ་བས་བཤད་དོ། ། གཉིས་པ་ལ་གསུམ། གཞི་དང༌། ལམ་དང༌། འབྲས་བུའི་དབང་དུ་བྱས་པའོ། ། དང་པོ་ནི། དབྱངས་ཡིག་སོ་གཉིས་སུ་བྱེད་པའི་རྒྱུ་མཚན་ནི། མན་ངག་སྙེ་མར། ཨཱ་ལི་མཚོན་དོན་བྱང་ཆུབ་ཀྱི་སེམས་ཡིན་ལ།
དེ་ལ་ལུས་ཀྱི་གནས་སོ་སོའི་དབྱེ་བས་བཅུ་དྲུག་ཡོད་ལ། དེ་རེ་རེ་ལ་ཐབས་དང་ཤེས་རབ་གཉིས་གཉིས་ཡོད་དེ། ཀྱེ་རྡོ་རྗེ་ལས། ཁུ་བའི་རྣམ་པ་བཅོམ་ལྡན་འགྱུར། ། དེ་ཡི་བདེ་བ་འདོད་མར་བཤད། ། ཅེས་གསུངས་པའི་ཕྱིར་རོ། ། ཞེས་འཆད་དོ། ། ལུས་ཀྱི་གནས་ཀྱི་དབྱེ་བས་འབྱེད་ཚུལ་ནི། སྡོམ་འབྱུང་ལས། དེ་ལས་གཞན་ཡང་ཐིག་ལེའི་གཟུགས། །
འཕོ་བ་ཡང་དག་བཤད་པར་བྱ། ། དཀར་པོའི་ཚེས་གཅིག་ནས་བརྩམས་ཏེ། ། ཇི་སྲིད་ཟླ་བ་རྫོགས་པའི་བར། ། དཀར་པོའི་ཚེས་གཅིག་ལ་ཨ་ཡིག ། རྐང་པའི་སོར་མོར་ཡི་གེ་ཨ། ། གཉིས་པར་བྱིན་པར་ཨཱ་ཡིག་སྟེ། ། གསུམ་པར་བརླ་ལ་ཨི་ཡིག་གོ ། སྐྱེ་གནས་བཞི་པར་ཨཱི་ཡིག་ཡིན། ། ལྟེ་བར་ལྔ་པར་ཨུ་ཡིག་སྟེ། ། སྙིང་གར་དྲུག་པར་ཨཱུ་ཡིག་གོ །
ནུ་མར་བདུན་པར་རྀ་ཡིག་ཡིན། ། མགྲིན་པར་བརྒྱད་པར་རཱྀ་ཡིག་སྟེ། ། ལག་མཐིལ་དགུ་པར་ལྀ་ཡིག་གོ ། མཁུར་ཚོས་བཅུ་པར་ལཱྀ་ཡིག་ཡིན། ། མིག་དང་བཅུ་གཅིག་པར་ཨེ་ཡིག ། རྣ་བར་བཅུ་གཉིས་པར་ཨཻ་ཡིག ། དཔྲལ་བར་བཅུ་གསུམ་པར་ཨོ་ཡིག ། སྤྱི་བོར་བཅུ་བཞི་པར་ཨཽ་ཡིག ། ཚངས་ཀྱི་གཡོན་དང་གཡས་སུ་ཉ། ། ཨྃ་ཨཿཡི་གེའི་རང་བཞིན་ནོ། །
ནག་པོའི་ཚེས་གཅིག་ནས་བརྩམས་ཏེ། ། ཇི་སྲིད་གནམ་སྟོང་དེ་སྲིད་ལ། ། འཕོ་བ་དེ་ཉིད་བཞིན་དུ་འགྱུར། ། ཞེས་གསུངས་ལ། སྡོམ་འབྱུང་གི་འགྲེལ་པ་ལས། གཡོན་པ་ཞེས་པ་དཀར་པོའི་ཕྱོགས་ལ་མཐེ་བོང་ནས་སྤྱི་བོར་ལུས་ཀྱི་གཡོན་ལ་བརྟེན་ནས་འཛེག་པར་བྱེད་ཅིང༌། ནག་པོའི་ཕྱོགས་ལ་སྤྱི་བོ་ནས་མཐེ་བོང་དུ་ལུས་ཀྱི་གཡས་ལ་བརྟེན་ནས་འབབ་པར་བྱེད་དོ། ། ཞེས་བཤད་དེ། ཡར་ངོ་ལ་རྐང་པ་གཡོན་པའི་མཐེ་བོང་ནས་བརྩམས་ཏེ། སྤྱི་གཙུག་གི་བར་དུ་སྟེང་དུ་འཛེག་པ་དང༌།
མར་ངོ་ལ་སྤྱི་གཙུག་ནས་བརྩམས་ཏེ་རྐང་པ་གཡས་པའི་མཐེ་བོང་གི་བར་དུ་འོག་ཏུ་བྱང་སེམས་འབབ་པའོ། ། འགྱུར་རྙིང་ལས། ཅི་སྲིད་ཉ་ཡི་བར་དུ་སྟེ། ། ཡར་ངོ་ཡི་ནི་ཚེས་གཅིག་ལ། ། རྐང་པའི་སོར་མོར་ཡི་གེ་ཨ། ། ཞེས་དང༌། ཉ་ལ་སྤྱི་གཙུག་གཡས་གཡོན་དུ། ། ཞེས་འབྱུང་ངོ༌། ། མར་ངོའི་གནམ་སྟོང་གི་གནས་གཉིས་ནི་མཐེ་བོང་གི་ངོས་གཉིས་སུ་བྱ་དགོས་སམ་བརྟག་གོ ། ཞེས་མཁས་པ་དག་གསུང་ཡང༌།
རྗེ་བཙུན་རིན་པོ་ཆེས། ཡར་ངོའི་ཚེས་གཅིག་ལ་སྐྱེས་པའི་རྐང་པ་གཡས་པའི་མཐེ་བོའི་གཏུམ་མོ་ནས་འགོ་འཛིན་ལ། བུད་མེད་ལ་གཡོན་པའི་མཐེ་བོ་མི་ཕྱེད་མ་ནས་འགོ་འཛིན་ནོ། ། མར་ངོ་ལ་བུད་མེད་ཀྱི་གཡས་པའི་མཐེ་བོ་གཏུམ་མོ་ནས་འགོ་འཛིན་ལ། སྐྱེས་པའི་གཡོན་མི་ཕྱེད་མ་ནས་འགོ་འཛིན་ཏོ། ། གང་ལྟར་ཡང་ཚེས་གཅིག་ནས་བཅུ་བཞིའི་བར་རིམ་པ་བཞིན་དུ་འཕོས་ནས། བཅོ་ལྔ་པ་ལ་ཉིན་མཚན་གཉིས་སུ་ཕྱེ་བའི་ཉིན་མོར་སྐྱེས་པའི་གཡས་རོ་མའི་སྟེང་དུ་གནས་སོ། ། བུད་མེད་ཀྱི་གཡོན་རྐྱང་མའི་སྟེང་ན་གནས་སོ། ། མཚན་མོར་སྐྱེས་པ་དང་བུད་མེད་གཉིས་ཀའི་སྤྱི་གཙུག་ཀུན་འདར་གྱི་སྟེང་ན་གནས་སོ། ། དེ་ནས་དེ་ཉིད་དུ་ཧཱུྃ་གི་རྣམ་པར་བྱས་ཏེ་ཐིམ་པར་འགྱུར་རོ། །
དེ་ནས་ཡང་མར་ངོའི་ཚེས་གཅིག་ནས་སྔར་བརྗོད་པ་ལྟར། སྐྱེས་པ་དང་བུད་མེད་ཀྱི་དབྱེ་བས་ཉི་ཤུ་དགུའི་བར་དུ་འཕོས་ནས་གནམ་སྟོང་ལ་ཉིན་མཚན་གཉིས་སུ་ཕྱེ་བའི་ཉིན་མོར་སྐྱེས་པའི་གཡོན་རྐྱང་མའི་སྟེང་ན་གནས་སོ། ། བུད་མེད་ཀྱི་གཡས་རོ་མ་ནའོ། ། མཚན་མོར་སྐྱེས་པ་དང་བུད་མེད་གཉིས་ཀའི་སྤྱི་གཙུག་ཀུན་འདར་གྱི་སྟེང་ན་གནས་ཏེ། དེ་ནས་ཡང་དེ་ཉིད་དུ་སྔར་བཞིན་དུ་ཧཱུྃ་གི་རྣམ་པར་བྱས་ཏེ་ཐིམ་པར་འགྱུར་རོ། ། དེ་ནས་ཡང་ཡར་ངོའི་ཚེས་གཅིག་ནས་སྔར་བཞིན་དུ་འཕོ་བར་འགྱུར་རོ། ། ཞེས་བཤད་པ་ཉིད་དོན་ལ་གནས་ཏེ་རྒྱས་པར་གཞན་དུ་འཆད་དོ། ། གསལ་བྱེད་བརྒྱད་ཅུར་བྱེད་པའི་རྒྱུ་མཚན་ཡང་གསུངས་ཏེ། ཀཱ་ལི་རྣམས་ས་ཆུ་མེ་རླུང་ནམ་མཁའི་ཁམས་ལྔར་བསྡུས་ནས། དེ་རེ་རེ་ལ་བཞི་བཞིར་དབྱེ་སྟེ།
སྡོམ་འབྱུང་ལས། གང་དུ་གཅིག་ནི་གནས་པ་དེར། ། བཞི་པོ་དེ་ཀུན་ཉེ་བར་གནས། ། ཞེས་གསུངས་པའི་ཕྱིར་དང༌། ཀྱེ་རྡོར་ལས། བདེ་བ་ནམ་མཁའ་ཉིད་ཀྱི་ཁམས། ། ཞེས་བཤད་ལ། བདེ་བ་དེ་ལ་དགའ་བ་བཞི་ཡོད་པས་བཞི་ལྔ་ཉི་ཤུའོ། ། ཁམས་ཉི་ཤུ་པོ་རེ་རེ་ཡང་རཀྟའི་རྡུལ་རེ་རེ་དང་ལྡན་པས་དེ་དང་བཅས་པས་བཞི་བཅུའོ། ། དེ་ལ་ཤེས་རབ་སྟོང་པ་དང༌།
ཐབས་བདེ་བ་གཉིས་གཉིས་སུ་ཕྱེ་བས་བརྒྱད་ཅུ་སྟེ། ཀཱ་ལིས་མཚོན་པའི་དོན་རྡུལ་ཡིན་ལ། དེའི་ཁམས་ལྔ་དང༌། རྡུལ་གྱི་ཆ་སོ་སོར་བརྩིས་ཤིང༌། འབྱུང་བ་དང་རྡུལ་ཡིན་པའི་ཚུལ་གྱིས་དགའ་བ་བཞི་ལ་སོགས་པར་མི་འབྱེད་ཀྱང་དེ་དག་དང་བཅས་པའི་དབང་དུ་བྱས་པའོ། ། གསལ་བྱེད་རྣམས་ཁམས་ལྔར་སྡུད་ལུགས་ནི། མན་ངག་སྙེ་མར། ཀ་ང་ཉ་ཎ་ན་མ་ཧ་ཀྵ་རྣམས་ནམ་མཁའི་གསལ་བྱེད་དོ། ། གྷ་ཛྷ་ཌྷ་དྷ་བྷ་ཡ་ཤ་རྣམས་རླུང་གིའོ། ། ག་ཛ་ཌ་ད་བ་ར་ཥ་རྣམས་མེའི་འོ། །
ཁ་ཚ་ཋ་྅་ཕ་ཝ་རྣམས་ཆུའི་འོ། ། ཙ་ཊ་ཏ་པ་ལ་ས་རྣམས་སའི་གསལ་བྱེད་ཀྱི་ཡི་གེར་བཤད་དོ། ། ཚུལ་འདི་ཟླ་ཉི་ཁ་སྦྱོར་དང༌། ཟླ་བ་ཉིས་བརྩེགས་གཉིས་ཀ་ལ་ཤེས་པར་བྱ་ཞིང༌། མ་རྒྱུད་གཞན་དུ་ཟླ་བ་དཀར་ལ་དམར་པའི་མདངས་ཆགས་པ་གཅིག་ཏུ་བྱེད་པའང་དེས་མཚོན་པའི་ཁུ་རྡུལ་གཉིས་ཡོད་པས་ཡི་གེའང་སོ་གཉིས་དང་བརྒྱད་ཅུར་ཤེས་པར་བྱའོ། ། གཉིས་པ་ནི། རྩ་རྒྱུད་ལས། ཨཱ་ལི་ཤེས་རབ་ཀཱ་ལི་ཐབས། ། ཞེས་པ་ལྟར། ཨཱ་ལི་ཤེས་རབ་ཀྱི་རང་བཞིན་དང༌།
ཀཱ་ལི་ཐབས་ཀྱི་རང་བཞིན་དུ་བཤད་ལ། དེ་ལ་ཤེས་རབ་རྐྱང་པས་ཡེ་ཤེས་ཀྱི་ཚོགས་མི་རྫོགས་པས། ཀཱ་ལི་ལན་གཉིས་ཀྱིས་ཐབས་དང་ཟུང་དུ་ཆུད་ནས། ཡེ་ཤེས་ཀྱི་ཚོགས་རྫོགས་པར་འགྱུར་ལ། ཐབས་རྐྱང་པས་བསོད་ནམས་ཀྱི་ཚོགས་མི་རྫོགས་པས་ཨཱ་ལི་ཕྲག་གཉིས་ཀྱིས་ཤེས་རབ་དང་ཟུང་དུ་ཆུད་ནས་བསོད་ནམས་ཀྱི་ཚོགས་རྫོགས་པར་འགྱུར་ལ། ལམ་དུ་ཐབས་ཤེས་གཉིས་སམ། ཚོགས་གཉིས་པོ་ཟུང་འཇུག་ཏུ་དགོས་པ་ལྟར་དབྱངས་གསལ་ཡང་ཕྲག་གཉིས་སུ་བྱའོ། ། ཞེས་བླ་མ་དག་གི་གསུང་སྒྲོས་ལས་འབྱུང་ཞིང༌། གཉིས་མེད་རྡོ་རྗེ་དང༌། ཉིན་འབྱུང་ཟླ་བས་ཀྱང༌།
དབྱངས་གསལ་གཉིས་ཐབས་ཤེས་ཀྱི་དོན་དུ་བཤད་དོ། ། གསུམ་པ་ནི། རྒྱུ་ཡི་གེ་འདི་རྣམས་བསྒོམས་པས། འབྲས་བུ་སངས་རྒྱས་ཀྱི་མཚན་དཔེ་རྣམས་ཐོབ་པར་བྱེད་པ་ཡིན་ལ། ཐོབ་བྱའི་མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུ་ཡོད་པས། སྒྲུབ་བྱེད་ཀྱི་ཐབས་ལ་ཡང་དེ་རྣམས་ཚང་དགོས་ཏེ། ཀཾ་པ་ལས། མེ་ལོང་ཟླ་བ་ཤེས་རབ་གཟུགས། ། སུམ་ཅུ་རྩ་གཉིས་སངས་རྒྱས་མཚན། །
ཞེས་དང༌། མཉམ་ཉིད་ཉི་མ་ཐབས་ཀྱི་གཟུགས། ། དཔེ་བྱད་བརྒྱད་ཅུ་འགྲུབ་པར་བྱེད། ། ཅེས་དང༌། དག་པ་རྡོ་རྗེའི་སྒྲོན་མེར་ཡང༌། དབྱངས་གསལ་གཉིས་མཚན་དཔེའི་རྒྱུར་གསུངས་སོ། ། གཉིས་པ་ནི། ཀུ་མུ་ཏིར། ཅི་ཟླ་བ་དང་ཉི་མ་འདི་དག་ནམ་མཁའ་ལས་ལྷུང་བར་གྱུར་པའམ་ཞེས་སྙམ་པ་དང༌། ཨཱ་ལི་ཟླ་བའི་གཟུགས་སུ་གནས། །
ཞེས་བྱ་བ་ལ་སོགས་པས་གསུངས་ཏེ། ཞེས་བཤད་པ་ལྟར། འདིར་ཉི་ཟླ་བསྒོམ་པ་འདི། ནམ་མཁའི་ཉི་ཟླ་མར་ལྷུང་བར་མོས་པའོ། ། ཡང་ན་མེ་ཤེལ་ལམ་ཆུ་ཤེལ་ལས་གྲུབ་པའི་ཉི་ཟླའི་གཟུགས་སུ་བསྒོམ་སྙམ་དུ་དོགས་པ་ལ། དེ་དགག་པའི་ཕྱིར་དུ། རྩ་རྒྱུད་ལས། ཟླ་བའི་སྟེང་དུ་ས་བོན་ཉིད། ། ཕྱི་ནས་བདུད་ལས་རྒྱལ་བས་མནན། ། གཉིས་འདུས་པ་ལས་བདེ་ཆེན་པོ། །
ཞེས་དང༌། དེའི་འགྲེལ་པ་ཀུ་མུ་ཏིར། གཉིས་འདུས་པ་ལས་ཞེས་བྱ་བ་ནི། ཟླ་བ་དང་ཉི་མ་འདུས་པའོ། ། བདེ་ཆེན་པོ་ཞེས་བྱ་བ་ནི་བདེ་བ་ཆེན་པོའི་རྒྱུའི་ཕྱིར་བདེ་བ་ཆེན་པོ་སྟེ། རབ་ཏུ་སྐྱེ་བ་སྐྱེད་པར་ནུས་པའོ། ། ཞེས་མངོན་བྱང་གི་སྐབས་ཀྱི་ཉི་ཟླ་འདུས་པ་ལས་བདེ་ཆེན་གྱི་ཡེ་ཤེས་སྐྱེ་བར་གསུངས་ལ། དེ་གཉིས་འདུས་པ་ལས་སྐྱེས་པའི་ཡེ་ཤེས་ཀྱང༌། དེ་དག་གི་དབུས་ཀྱི་ས་བོན་གྱིས་མཚོན་པ་ཡིན་ཏེ། རྩ་རྒྱུད་ལས།
ཨཱ་ལི་ཟླ་བ་ཀཱ་ལི་ཉི། ། ས་བོན་ནང་དུ་སོན་གྱུར་པ། ། དེ་ཉིད་སེམས་དཔའ་ཞེས་བྱར་བརྗོད། ། མཆོག་ཏུ་དགའ་བའི་རང་བཞིན་ཅན། ། ཞེས་སོ། ། དེས་ན་འདི་དག་གི་མཚོན་དོན་ནི། སྦྱང་གཞི་ལ་ཕ་མའི་ཁམས་དཀར་དམར་གཉིས་ཀྱི་དབུས་སུ་བར་དོ་འཇུག་པ་དང་སྒོ་བསྟུན་པ་ཡིན་ལ། དེ་ལྟར་བསྒོམ་པའི་དགོས་པ་ཡང༌། རྫོགས་རིམ་གྱི་སྐབས་ཀྱི་བྱང་སེམས་དཀར་དམར་གྱི་འདུ་འཕྲོ་ལས་ངེས་དོན་གྱི། ཧེ་རུ་ཀ་ལྷན་སྐྱེས་ཀྱི་བདེ་ཆེན་འདྲེན་པ་ཡིན་པས།
རྟེན་འབྲེལ་ཁྱད་པར་ཅན་དེ་ད་ལྟ་བསྐྱེད་རིམ་གྱི་སྐབས་ནས་བསྒྲིག་པ་ནི་དགོས་པའི་གཙོ་བོ་ཡིན་ནོ། ། འོ་ན་མཉམ་སྦྱོར་ལ། ཁམས་དམར་པོ་སོགས་ཀྱི་མཚོན་བྱེད་མི་སྣང་བས། རྫོགས་རིམ་གྱི་དགེ་རྩ་སྨིན་མི་ནུས་པར་འགྱུར་ལ། གལ་ཏེ་འདིས་སྨིན་ནུས་ན། དེ་ཉིད་བསྡུས་པར་ཡང་ཟླ་བ་གཉིས་ཀྱི་སྟེང་དུ་རྡོ་རྗེ་བསྒོམ་པ་སོགས་ཀྱི་མངོན་བྱང་བཤད་པས། རྣལ་འབྱོར་གྱི་རྒྱུད་ཀྱིས་ཀྱང༌། རྫོགས་རིམ་གྱི་དགེ་རྩ་སྨིན་ནུས་པར་འགྱུར་རོ། ། སྙམ་ན་བཤད་པར་བྱ་སྟེ། དེ་ལ་ཉི་ཟླ་གཉིས་ནི་མཚོན་པ་ཙམ་ཡིན་ཏེ།
ཟླ་བ་དཀར་དམར་གཉིས་དང༌། ཟླ་བ་གཅིག་ལ་འོད་ཟེར་དམར་པོས་བརྒྱན་པ་དང༌། ཟླ་བ་དཀར་ལ་དམར་བའི་མདངས་ཆགས་པ་ཞིག་ཏུ་བཤད་པ་སོགས་གང་ཡིན་ཀྱང་རུང་སྟེ། དམར་ཆ་རྣམས་ཀྱིས་རཀྟ་མཚོན་པ་ཡིན་པས། དོན་དེ་རྣམས་ཚང་བར་ཡོད་ལ། འདིར་ནི་རྗེ་བཙུན་རྩེ་མོས། ཟླ་བ་སྟེང་མ་ལ་འོད་ཟེར་དམར་པོ་ཡོད་པར་གསུངས་ལ། རྣལ་འབྱོར་རྒྱུད་ཀྱི་མངོན་བྱང་དང་གཉིས་ཁྱད་པར་ཤིན་ཏུ་ཆེ་སྟེ། དེར་ཟླ་བ་གཉིས་ལ་སོགས་པའི་མངོན་བྱང་ལྔས་བསྐྱེད་པ་ཡོད་ཀྱང༌། ལྷ་ཡབ་ཡུམ་མཉམ་པར་སྦྱར་བ་མེད་ཅིང༌།
སྔར་བཤད་པ་ལྟར། ཉི་ཟླ་དང་ཟླ་བ་དཀར་དམར་ལས་བདེ་བ་ཆེན་པོ་མཚོན་པའང་མེད་ལ། སྦྱང་གཞི་སྐྱེ་འཆི་བར་དོ་གསུམ།

གཞི་ལ་ཇི་ལྟར་ཡོད་པ་བཞིན་བསྒོམ་པའི་བསྐྱེད་རིམ་མེད་པའི་ཕྱིར་དང༌། ལམ་འདིར་དེ་དག་ཡོད་པའི་ཕྱིར་ན། བདེ་ཆེན་མཚོན་པའི་མངོན་བྱང་ནི། རྣལ་འབྱོར་བླ་མེད་ཀྱི་ལམ་ཁོ་ནའི་ཁྱད་ཆོས་ཡིན་ཏེ། མན་ངག་སྙེ་མར། ཤེས་རབ་དང་ཐབས་ཡང་དག་པར་སྦྱོར་བ་ཉིད་ན་ནི་དེ་ཡོངས་སུ་གསལ་ལོ། ། ཞེས་བདེ་བ་ཆེན་པོ་འདི་ཉེ་བར་བསྟན་ཏོ། ། དེ་ཉིད་ཀྱི་ཕྱིར་ན་རྒྱུད་གཞན་རྣམས་སུ་ཟླ་བ་ལ་སོགས་པའི་རིམ་པས་རྣམ་པ་ལྔ་མངོན་པར་བྱང་ཆུབ་པ་གསུངས་ན་ཡང༌། བདེ་བ་ཆེན་པོའི་ཚུལ་ཉིད་དུ་ཉེ་བར་སྟོན་པ་ནི་མ་ཡིན་ནོ། ། རྣམ་པ་འདི་ལྟ་བུའི་རྣལ་འབྱོར་དང༌། རྣལ་འབྱོར་མའི་རྒྱུད་རྣམས་ཁོ་ནར་ནི།
བདེ་བ་ཆེན་པོའི་རང་བཞིན་རྡོ་རྗེ་འཛིན་པའི་ས་ཡོངས་སུ་གསལ་ཞིང༌། དེའི་རྗེས་སུ་འབྲང་བ་ལས་གཞན་དུ་ཡང་རྟོགས་པར་བྱའི། ལྷན་ཅིག་སྐྱེས་པའི་དབང་མེད་པར་ཉེ་བར་བསྟན་པ་ནི་མ་ཡིན་ཏེ། བཅོམ་ལྡན་འདས་ཀྱིས་བཀའ་ཁོ་ནས་སོ། ། ལྷན་ཅིག་སྐྱེས་པའི་དབང་ནི་རྣམ་པ་འདི་ལྟ་བུའི་རྒྱུད་རྣམས་ཁོ་ནར་རོ་ཞེས་གསུངས་པ་ལྟར་ཏེ། ལྷན་ཅིག་སྐྱེས་ཀྱི་སྣོད་རུང་དུ་སྒྲུབ་པའི་དབང་བསྐུར་མ་ཐོབ་པར་བདེ་ཆེན་དེ་བསྟན་དུ་མི་རུང་ལ། དེ་འདྲ་བའི་དབང་ཡང་རྒྱུད་གཞན་ལ་མེད་པའི་ཕྱིར། ཞེས་སོ། ། མདོར་ན་ཉི་ཟླ་གཉིས་ཀྱི་མཚོན་དོན་གྱི་བཤད་པ་འདི་ལྟ་བུ་མ་ཤེས་ན། བསྐྱེད་རིམ་གྱིས་རྫོགས་རིམ་གྱི་དགེ་རྩ་སྨིན་ནུས་པར་དཀའ་འོ། །
གཉིས་པ་ནི། སྔར་གྱི་ཉི་ཟླ་གཉིས་ཀྱི་བར་ན་ཡུམ་གྱི་ས་བོན་ཨྃ་དང༌། ཡབ་ཀྱི་ས་བོན་ཧཱུྃ་བསམས་ནས། དེ་གཉིས་ཡོངས་སུ་གྱུར་པ་ལས་རྡོ་རྗེ་སྔོན་པོ་དང་གྲི་གུག་སྔོ་ནག་ཏུ་གྱུར་པར་བསམ་སྟེ། རིན་ཆེན་འབར་བར། ཨྃ་ཧཱུྃ་རྡོ་རྗེ་གྲི་གུག་གང༌། ། སོ་སོར་རྟོག་པའི་ཡེ་ཤེས་ཏེ། ། ཞེས་དང༌། དེ་བཞིན་དུ་དོན་གསལ་མཁན་པོས་ཀྱང་བཤད་དེ། སློབ་དཔོན་འདི་གསུམ་གྱི་ཕྱག་མཚན་ལ་ས་བོན་གྱིས་མཚན་པ་ནི་མ་བཤད་དོ། །
དཔལ་མཆོག་ཌོམྦྷི་པས། དབུས་སུ་ཨྃ་ཧཱུྃ་རྣམ་པར་བསམ། ། དེ་དག་གཉིས་ལས་གྲི་ཐོད་དག ། རང་ཉིད་ས་བོན་བྱིན་བརླབས་སྤྲོ། ། ཞེས་དང༌། དེ་བཞིན་དུ་ཤཱནྟི་པ། ཉིན་འབྱུང༌། ནག་པོ་པ། གཉིས་མེད་རྡོ་རྗེ། མར་མེ་མཛད།
ཀཾ་པ་ལ། གྲུབ་ཆེན་མཚོ་སྐྱེས་རྣམས་ཀྱིས། ཨྃ་དང་ཧཱུྃ་ལས་བྱུང་བའི་གྲི་གུག་དང་ཐོད་པ་ཨྃ་དང་ཧཱུྃ་གིས་མཚན་པར་གསུངས་ལ། དག་པ་རྡོ་རྗེའི་སྒྲོན་མེར་ཡང༌། འདི་དག་གི་སྟེང་དུ་ཧཱུྃ་དང་ཨྃ་གི་ས་བོན་གཉིས་བལྟས་ནས་དེ་ལས་བྱུང་བའི་ཐོད་པ་དང༌། གྲི་གུག་བལྟ་སྟེ། ས་བོན་གཉིས་ཀྱིས་མཚན་པ་སོ་སོར་རྟོག་པའི་ཡེ་ཤེས་སོ། ། ཞེས་བཤད་ལ། སློབ་དཔོན་བྱང་ཆུབ་སྙིང་པོས། ཉི་ཟླ་གཉིས་ཀྱི་བར་དུ་ཧཱུྃ་ལས་རྡོ་རྗེ་རྐྱང་པ་བསྐྱེད་པར་འདོད།
རྗེ་བཙུན་སྐུ་མཆེད་ཀྱིས། ཧཱུྃ་ལས་ཐོད་པ་དུམ་བུ་གསུམ་པ་སྣ་ཚོགས་རྡོ་རྗེས་མཚན་པ་དེའི་ལྟེ་བ་ལ་ཧཱུྃ། ཨྃ་ལས་གྲི་གུག་སྔོ་ནག་ཡུ་བ་ལ་ཨྃ་གིས་མཚན་པ་སྟེ་རྣམ་པར་བཞེད་ལ། ལྷའི་རིགས་ཀྱི་བློ་གྲོས་ཀྱིས། དེར་ས་བོན་ཧཱུྃ་དང་ཨྃ་ལས་སྐྱེས་པའི་སྣ་ཚོགས་རྡོ་རྗེ་དམ་པས་མཚོན་པའི་མཚོ་ནས་སྐྱེས་པའི་སྣོད་དག་ལ་དེས་མཚན་པ་ནི་དོན་གྱི་དངོས་པོ་ཐམས་ཅད་ལ་སོ་སོར་རྟོག་པའི་རང་བཞིན་ནོ། ། ཞེས་གསུངས་པ་དང་ཤིན་ཏུ་མཐུན་ནོ། ། གསུམ་པ་ནི། འོག་གི་ཟླ་བ་དང༌། སྟེང་གི་ཉི་མ་དང༌། བར་གྱི་ས་བོན་དང༌།
ཕྱག་མཚན་ནི་འདི་དག་ཐམས་ཅད་རོ་གཅིག་ཏུ་གྱུར་པ་སྟེ། དཔེར་ན་ཆུ་དང་འོ་མ་འདྲེས་པ་ལྟར་ཐ་དད་མེད་པར་གྱུར་པ་ནི། མངོན་བྱང་བཞི་པ་ཡིན་ལ། འདི་ཉིད་ལྟར། རིན་ཆེན་འབར་བ། དཔལ་མཆོག་ཌོམྦྷི་པ། གྲུབ་ཆེན་མཚོ་སྐྱེས་རྣམས་བཞེད་ཅིང༌། དོན་གསལ་མཁན་པོས་ཀྱང༌། དེ་དག་ཆུ་དང་འོ་མ་ལྟ་བུ་འདྲེས་པ་ནི་བྱ་བ་ནན་ཏན་གྱི་ཡེ་ཤེས་སོ། ། ཞེས་བཤད་དོ། །
སློབ་དཔོན་ཤཱནྟི་པ་ལྟར་ན། དེ་ནས་ས་བོན་གཉིས་ལས་དེ་བཞིན་གཤེགས་པ་ཐམས་ཅད་རྣལ་འབྱོར་མའི་འཁོར་ལོའི་རྣམ་པར་སྤྲོ་ཞིང༌། བསྡུས་ནས་དེ་དག་དང་བཅས་པར་གཅིག་ཏུ་བྱས་པའི་ས་བོན་དུ་གྱུར་པ་ནི། བྱ་བ་ནན་ཏན་སྒྲུབ་པའི་ཡེ་ཤེས་སོ། ། ཞེས་ས་བོན་ལས། དེ་བཞིན་གཤེགས་པ་དང་རྣལ་འབྱོར་མའི་འཁོར་ལོར་སྤྲོས། སླར་བསྡུས་ནས་ས་བོན་དང་གཅིག་ཏུ་འདྲེས་པར་བཞེད་ལ། ཉིན་འབྱུང༌། ནག་པོ་པ་རྣམས་ཀྱང་དེ་ལྟར་དུ་འདོད་དོ། ། གཉིས་མེད་རྡོ་རྗེས།
ས་བོན་ལས་འོད་ཟེར་འཕྲོས་པས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་བཀུག་ནས་སླར་ས་བོན་ལ་ཐིམ་སྟེ། ཐམས་ཅད་གཅིག་ཏུ་གྱུར་པར་བཞེད་ལ། མར་མེ་མཛད་དང༌། ཀཾ་པ་ལ་གཉིས་ཀྱིས། ས་བོན་གནས་པ་སྤྲོས་བསྡུས་པས། ། ཐམས་ཅད་གཅིག་ཏུ་གྱུར་པ་ལས། ། ཞེས་པའི་དོན་ཡང་འདི་དང་འདྲ་བར་སེམས་སོ། ། ཛ་ལནྡྷ་རི་པས། ས་བོན་ལས་འོད་ཟེར་སྤྲོས་ཏེ་འཇིག་རྟེན་གྱི་ཁམས་རྣམས་སྣང་བར་བྱས་ནས་དེ་ཉིད་དུ་ཞུགས་ནས་ཐམས་ཅད་ཀྱང་གཅིག་ཏུ་གྱུར་པར་བསྒོམ་པར་བྱ་སྟེ།
ཞེས་འོད་ཟེར་ཙམ་སྤྲོས་ཏེ། དེ་ཉིད་སླར་འཇུག་པ་ལས་མ་བཤད་དོ། ། ལྷ་དང་འོད་ཟེར་སྤྲོ་བའི་ལུགས་འདི་རྣམས་ལས་འོད་ཟེར་རམ། ལྷའི་སྐུ་དེས་སེམས་ཅན་གྱི་དོན་བྱེད་པ་ནི་ངེས་པར་དགོས་ཏེ། དེ་དག་སྤྲོས་པའི་སྐབས་དོན་ཡིན་པའི་ཕྱིར་དང༌། ལྷའི་རིགས་ཀྱི་བློ་གྲོས་ཀྱིས། དེའི་འོད་ཟེར་གྱིས་ཐུབ་པའི་ཚོགས་རྣམས་སུ་ཐོན་ནས་འགྲོ་བ་ཀུན་ཤིན་ཏུ་སྡུག་བསྔལ་རྣམས་ཞི་བར་མཛད་དེ་བྱོན་པས་རབ་ཏུ་ཞུགས་པ་ནི་བྱ་བ་ནན་ཏན་གྱི་ཡེ་ཤེས་སོ། ། ཞེས་བཤད་པའི་ཕྱིར་རོ། ། དེའི་རྗེས་སུ་ཉི་ཟླ་ས་བོན་ཕྱག་མཚན་རྣམས་རོ་གཅིག་ཏུ་འདྲེས་པ་དེ་འདྲ་བའི་གོང་བུ་ཡོངས་སུ་གྱུར་པ་ལས། རྒྱུ་རྡོ་རྗེ་འཆང་བསྐྱེད་པའི་བསམ་གཏན་རྒྱས་པར་བྱ་བ་ནི།
རང་ཉིད་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་རྣམ་པ་རྒྱུ་རྡོ་རྗེ་འཆང་གི་སྐུར་བསྒོམ་མོ། ། འདིར་རྗེ་བཙུན་སྐུ་མཆེད་དང༌། རྒྱ་གར་བ་གཞན་ཐམས་ཅད་ཀྱིས། མངོན་བྱང་བཞི་པ་ཡོངས་སུ་གྱུར་པ་ལས་ལྷར་བསྒོམ་པ་ལས་གཞན་མ་བཤད་ལ། དོན་གསལ་མཁན་པོས། དེ་ལས་ཨྃ་དང་ཧཱུྃ་ངོ༌། ། དེ་གཉིས་ལས་རྡོ་རྗེ་དང་གྲི་གུག་གོ ། དེ་ལས་བཞེངས་པའི་བཅོམ་ལྡན་འདས་ཞེས་ཆོ་ག་གསུམ་བསྐྱེད་བྱེད་པར་གསུངས་སོ། ། རྣམ་པ་ཇི་ལྟ་བུར་བསྒོམས་ན། རྣམ་ཐར་བརྒྱད་དག་པས་ཞལ་བརྒྱད་དང༌།
སྟོང་ཉིད་བཅུ་དྲུག་དག་པས་ཕྱག་ནི་བཅུ་དྲུག་དང་ལྡན་པ་སྟེ། འཇིགས་བྱེད་བདུད་བཞི་འཇོམས་པ་དག་པས་ཞབས་ནི་བཞི་པའོ། ། ཉོན་མོངས་པའི་གཡུལ་ངོ་བཟློག་པས་དཔའ་བོ། ཡེ་ཤེས་ལྔ་དག་པས་ཐོད་པ་ལྔའི་ཕྲེང་བ་ཅན། ཡུམ་བདག་མེད་མའི་ཕྲག་པ་སྟེ། མགུལ་པ་ནས་འཁྱུད་དེ། སྤྱི་བོར་རུས་པའི་འཁོར་ལོ། རྣ་བ་ལ་རྣ་ཆ། མགྲིན་པ་ལ་མགུལ་རྒྱན། ལག་པ་དང་རྐང་པ་ལ་གདུང་བུ་དྲུག
རྐེད་པ་ལ་སྐ་རགས་ཏེ། སངས་རྒྱས་ལྔ་དག་པའི་ཕྱག་རྒྱ་ལྔ་ནི་ལུས་ལ་འཛིན་ཅིང༌། བདེ་བ་ལ་རོལ་བའི་ལྷ། ཀྱེ་རྡོ་རྗེ་སྐུ་མདོག་རང་བཞིན་གྱིས་འོད་གསལ་བས་ཟླ་བ་ལྟར་དཀར་ཞིང༌། ནོར་བུའི་ཁ་དོག་ལྟར་འོད་ཟེར་འཕྲོ་བ། རྩ་བའི་ཞལ་ལུས་ཀྱི་ཁ་དོག་ལྟར་དཀར་བ། གཡོན་གྱི་ཞལ་ནི་དམར་ཞིང་ཞལ་གཞན་གཡས་པ་ནི་གནག་པའོ། ། འདིར་དཔེ་ཁ་ཅིག་ལས། དམར་ཞིང་དཀར་དང་གཞན་དག་གནག ། ཅེས་འབྱུང༌།
ཁ་ཅིག་ཏུ། ཞལ་ནི་དམར་དང་དཀར་དང་གཞན། ། ཞེས་འབྱུང་བ་རྣམས་ནི་དང་པོའི་དུས་སུ་འགྱུར་ཅུང་ཟད་མ་ཐོན་པ་ཡིན་པས། ཀུ་མུ་ཏིའི་འགྱུར་ལས། ཟླ་བ་ཆུ་ཤེལ་ནོར་བུའི་འོད། ། རྩ་བའི་ལུས་མཚུངས་གཡོན་པ་ནི། ། དམར་ཞིང་ཞལ་གཞན་གནག་པ་ནི། ། ཞེས་འབྱུང་བ་ལེགས་ཏེ། དཀར་པོ་སྐབས་འདིར་འོང་དོན་མེད་པའི་ཕྱིར་རོ། ། དེ་ལྟར་རྒྱུ་རྡོ་རྗེ་འཆང་དཀར་པོ་ཞལ་བརྒྱད་ཕྱག་བཅུ་དྲུག་པར་སློབ་དཔོན་འདིའི་གཞུང་རྣམས་སུ་གསུངས་པའི་རྗེས་སུ་འབྲངས་ནས།
རྗེ་བཙུན་རིན་པོ་ཆེའི་ཡན་ལག་དྲུག་པར་དཀར་པོར་གསུངས་ལ། རིན་ཆེན་འབར་བར། དེ་ལས་བྱུང་བའི་ཀུན་ཏུ་བཟང༌། ། ཞལ་བརྒྱད་ཞབས་བཞི་བཅུ་དྲུག་ཕྱག ། རྩ་ཞལ་ཟླ་འདྲ་གཡས་དང་གཡོན། ། སྔོན་པོ་དམར་པོ་ལྷག་མ་གནག ། ཅེས་དང༌། དེ་བཞིན་དུ་བྱང་ཆུབ་སྙིང་པོ། དཔལ་མཆོག་ཌོམྦྷི་པ། ལྷའི་རིགས་ཀྱི་བློ་གྲོས།
དོན་གསལ་མཁན་པོ་རྣམས་ཀྱིས་ཀྱང༌། དཀར་པོར་བཤད་ལ། སློབ་དཔོན་དཔལ་འཛིན་གྱིས། དགྲ་ནག་གི་འགྲེལ་པར། དགྲ་ནག་གི་རྒྱུ་རྡོ་རྗེ་འཆང་ནག་པོར་འདོད་པ་ལ་དགག་པ་མཛད་པའི་སྐབས་སུ་ཡང་གསལ་པོར་གསུངས་ཏེ། ཤིན་ཏུ་གདུག་པ་ཅན་རྗེས་སུ་འཛིན་པས་ཁྲོ་བོའི་གཟུགས་ཅན་ནག་པོར་ལ་ལ་འདོད་དོ། ། དེ་མི་འཐད་དེ། གང་གི་ཕྱིར་ཐམས་ཅད་རྗེས་སུ་བཟུང་བའི་ཕྱིར་རྣམ་པར་གནས་པ་ཡིན་ལ། ནག་པོ་ཉིད་ནི་ཞེ་སྡང་ལ་སྤྱོད་པ་རྗེས་སུ་བཟུང་བའི་དོན་ཡིན་པའི་ཕྱིར་རོ། ། གཞན་ཡང་རྒྱུད་གཞན་ནས་བསྟན་པ་དང་ཡང་འགལ་བ་ཡིན་ཏེ།
དེ་ཡང་དགྱེས་པའི་རྡོ་རྗེ་ལས། ནོར་བུ་ཆུ་ཤེལ་འོད་འདྲ་ཞིང༌། ། ཞེས་གསུངས་པ་དང༌། ཞེས་འདིར་དཀར་པོར་གསུངས་པ་འདི་རྒྱུད་འགྲེལ་གཞན་གྱི་ཤེས་བྱེད་ཡང་དག་ཏུ་དྲངས་སོ། ། ཕྱག་བཅུ་དྲུག་གིས་གླང་པོ་ཆེ་དང༌། རྟ་དང༌། བོང་བུ་དང༌། གླང་དང༌། རྔ་མོ་དང༌། མི་དང༌།
སེངྒེ་ཤ་ར་བྷ་དང༌། བྱི་ལ་རྣམས་གཡས་པའི་ཐོད་པ་བརྒྱད་པོའི་ནང་ན་གནས་ཤིང༌། དང་པོ་གླང་པོ་ཆེ་ནས་གོ་རིམ་བཞིན་དུ་དགོད་པར་ཤེས་པར་བྱའོ། ། དེ་བཞིན་དུ་གཞི་སྟེ་སའི་ལྷ་དང༌། ཆུར་གནས་ཏེ་ཆུ་ལྷ་དང༌། རླུང་ལྷ་དང་ནི་མེའི་ལྷ་དང༌། ཟླ་བ་དང༌། དེ་ནས་སྣང་བྱེད་དེ་ཉི་མའི་ལྷ་དང༌། འཇིག་རྟེན་ཕྱི་མར་མཚམས་སྦྱོར་ཞིང་ཚེ་འདིའི་སྲོག་མཐར་བྱེད་པས་གཤིན་རྗེ་དང༌། ནོར་སྦྱིན་ཏེ་ནོར་བདག་རྣམས་ནི་གཡོན་པའི་ཐོད་པ་བརྒྱད་ཀྱི་ནང་ན་གནས་པའོ། །
དེའི་པང་ན་ལྷ་མོ་བདག་མེད་མ་ཞལ་གཅིག་ཕྱག་གཉིས་མ་སྐུ་མདོག་ནག་ཅིང་གྱེན་དུ་འགྲེང་བ་སྟེ། དབུ་སྐྲ་སེར་པོ་གྱེན་དུ་བརྫེས་པ། གཡས་གྲི་གུག་དང་གཡོན་ཐོད་པ། གཡོན་གྱི་གྲུ་མོར་ཁ་ཊྭཱྃ་ཀ་འཛིན་ཅིང་སྟག་གི་པགས་པའི་ཤམ་ཐབས་ཅན་དུ་བསམ་སྟེ། འདི་དག་འོག་ནས་རྒྱས་པར་འཆད་དོ། ། འདིར་སློབ་དཔོན་ཤཱནྟི་པ། ཉིན་འབྱུང་ཟླ་བ། ནག་པོ་པ། གྲུབ་ཆེན་མཚོ་སྐྱེས། ཛ་ལནྡྷ་རི་པ།
གཉིས་མེད་རྡོ་རྗེ། མར་མེ་མཛད་རྣམས་ཀྱིས། རྒྱུ་འབྲས་ཀྱི་རྡོ་རྗེ་འཆང་གཉིས་ཁ་དོག་ཐ་དད་དུ་མི་བཞེད་པས། འདིར་ཡང་ནག་པོར་བཤད་ལ། རྗེ་བཙུན་རྩེ་མོས། མན་ངག་གི་ལུགས་ཀྱི་ཡན་ལག་བཞི་པར་ཡང་ནག་པོར་བཤད་དོ། ། དེ་ལ་རྒྱུ་འབྲས་ཁ་དོག་མི་འདྲ་བའི་རྒྱུ་མཚན་ནི་ལུས་ཀྱི་རྒྱུའི་གཙོ་བོ་ཁམས་དཀར་པོ་ཡིན་ལ། དེས་བསྐྱེད་པའི་ལུས་ཁ་དོག་མི་འདྲ་བ་སྣ་ཚོགས་སུ་འབྱུང་བས། དེའི་དབང་གིས་དང་པོ་དཀར་པོ་དང༌། ཕྱི་མ་ནག་པོར་འབྱུང་ལ།
རྒྱུ་འབྲས་ཁ་དོག་གཅིག་པ་ནི་གཙོ་བོ་ཆོས་དབྱིངས་ཡེ་ཤེས་རྣམ་པར་དག་པ་ཡིན་ལ། དེ་སྔ་ཕྱི་ཐམས་ཅད་དུ་འགྱུར་བ་མེད་པ་མཚོན་པ་ཡིན་ནོ། ། གསུམ་པ་ནི། དེ་ལྟར་མངོན་བྱང་ལྔས་རྒྱུ་རྡོ་རྗེ་འཆང་བསྐྱེད་དགོས་ན། ཉི་མ་འོག་དང༌། ཟླ་བ་སྟེང་དུ་བསྒོམ་པ་དང་ཉི་ཟླ་གཉིས་ཀྱི་སྟེང་དུ་ཕྱག་མཚན་བསྒོམ་པ་དང༌། མངོན་བྱང་བཞིའམ་དྲུག་ཏུ་བྱས་ན་ཅི་འགལ་ཞེས་རྒོལ་ན། ལན་བརྗོད་པར་བྱ་སྟེ། རྒོལ་བ་དང་པོ་མི་འཐད་དེ། ལུས་གྲུབ་པའི་དུས་སུ་ཕའི་ཁུ་བ་ཐོག་མར་མས་ཡར་འཕེན་ལ།
མའི་རཀྟ་རྗེས་ལ་ཡས་མར་འབབ་པ་དང༌། འབྲས་བུའི་སྐབས་སུ་ཟླ་བ་ནི་ཆོས་སྐུའི་མཚོན་བྱེད་ཡིན་ལ། དེ་ལོངས་སྤྲུལ་གཉིས་ཀྱི་རྟེན་ཡིན་པས་འོག་ཏུ་བསྒོམ་སྟེ། མདོ་སྡེ་རྒྱན་ལས། མེ་ལོང་ཡེ་ཤེས་མི་གཡོ་སྟེ། ། ཡེ་ཤེས་གསུམ་ནི་དེ་ལ་བརྟེན། ། མཉམ་པ་ཉིད་དང་སོ་སོར་རྟོག ། བྱ་བ་གྲུབ་པ་ཁོ་ནའོ། ། ཞེས་གསུངས་པའི་ཕྱིར་རོ། ། གཉིས་པའང་མི་འཐད་དེ།
ཁམས་གཉིས་ཀྱི་ཁོངས་སུ་བར་དོའི་རྣམ་ཤེས་བརྟེན་པ་ལས་ལུས་བསྐྱེད་དགོས་པའི་ཕྱིར་རོ། ། གསུམ་པའང་མི་འཐད་དེ། སྦྱང་གཞི་ཕུང་པོ་ལྔ། ཉོན་མོངས་པ་ལྔ། བདུད་རྩི་ལྔ། འབྱུང་བ་ལྔ་རྣམས་དང༌། འབྲས་བུ་རིགས་ལྔ་དང༌། ཡེ་ཤེས་ལྔ་དང༌། སྐུ་ལྔ་ཡོད་པ་བཞིན་མངོན་བྱང་ཡང་ལྔར་གྲངས་ངེས་པ་ཡིན་ནོ། ། གཉིས་པ་བསྐྱེད་ནས་འཁོར་སྤྲོ་བ་ལ།
སྦྱོར་བ་འདུ་ཤེས་གསུམ་ལྡན་བསམ་པ། དངོས་གཞི་འཁོར་སྤྲོ་བ། སྤྲོས་པའི་འཁོར་རྣམས་ཀྱི་སྐུ་མདོག་སོགས་བཤད་པའོ། ། དང་པོ་ནི། རང་ཉིད་རྒྱུ་རྡོ་རྗེ་འཛིན་པ་དང༌། རིག་མ་བདག་མེད་མར་བསམ། ཡུམ་གྱི་མཁའ་མི་དམིགས་ཏེ། སྟོང་པའི་ངང་ལས། ཨ་ལས་པདྨ་དམར་པོ་འདབ་མ་བརྒྱད་པ། ཟེའུ་འབྲུ་ལ་ཨས་མཚན་པ་བསམ།
སྔགས་ཀྱིས་བྱིན་གྱིས་བརླབས་ཏེ། ཨོཾ་པདྨ་སུ་ཁ། བདེ་བ། དྷ་ར། འཛིན་པ། མ་ཧཱ་རཱ་ག འདོད་ཆགས་ཆེན་པོ། སུ་ཁཾ་ད་ད། བདེ་བ་སྟེར་བ། ཙ་ཏུར་ཨཱ་ནནྡ།
དགའ་བ་བཞི། བྷ་ག པདྨ། བི་ཤྭ། སྣ་ཚོགས། ཧཱུྃ། གསུམ། ཀཱརྻཾ། བྱ་བ། ཀུ་རུ།
མཛོད། ཥྭ་མེ། བདག་གི་ཞེས་པའོ། ། ཡང་ཡབ་ཀྱི་གསང་གནས་མི་དམིགས་ཏེ། སྟོང་པ་ལས་ཧཱུྃ་ལས་རྡོ་རྗེ་རྩེ་ལྔ་པ་ཧཱུྃ་གིས་མཚན་པར་བསམས་ལ། ཨོཾ་བཛྲ། རྡོ་རྗེ། མ་ཧཱ་དྭེ་ཥ། ཞེ་སྡང་ཆེན་པོ། ཙ་ཏུར།
བཞི། ཨཱ་ནནྡ། དགའ་བ། དཱ་ཡ་ཀ སྟེར་བ། ཁ་ག མཁའ་འགྲོ། མུ་ཁ་ཨེ་ཀ་ར་སོ། གདོང་གཅིག་པ། ནཱ་ཐ།
མགོན་པོ། ཧཱུྃ་གསུམ། ཀཱརྻཾ་ཀུ་རུ་ཥྭ་མེ་གོང་དང་འདྲ། དེ་ལྟ་བུའི་སྔགས་ཀྱིས་བྱིན་གྱིས་བརླབས་ནས། ཐབས་ཤེས་སྙོམས་པར་ཞུགས་པས་འཁོར་གྱི་ལྷ་མོ་དབྱུང་སྙམ་དུ་དྲན་པར་བྱ་སྟེ། རྗེ་བཙུན་རྩེ་མོས། དེ་ཡང་འདུ་ཤེས་གསུམ་ཚུལ་ཏེ། ། ཡབ་ཡུམ་བསྐྱེད་པ་ལྷ་འདུ་ཤེས། ། ཡུམ་གྱི་ཐ་མལ་པདྨ་ནི། ། སྐད་ཅིག་ཙམ་གྱིས་མི་དམིགས་པས། །
ཨཱཿདང་པདྨ་འདབ་བརྒྱད་པར། ། བསམས་ལ་སྔགས་ཀྱིས་བྱིན་གྱིས་བརླབ། ། ཡབ་ཀྱི་ཐ་མལ་རྡོ་རྗེ་ནི། ། སྟོང་པར་བསམས་ཏེ་ཧཱུྃ་རྡོ་རྗེ། ། རྩེ་ལྔ་པར་བསྐྱེད་གསང་སྔགས་ཀྱིས། ། བྱིན་གྱིས་བརླབས་པ་སྔགས་འདུ་ཤེས། ། ཐ་མལ་རྗེས་ཆགས་མ་ཡིན་ཏེ། ། ཡབ་ཡུམ་སྙོམས་པར་ཞུགས་པ་ལས། ། འཁོར་གྱི་ལྷ་མོ་དབྱུང་ངོ་བར། ། བསམ་པ་ཆོས་ཀྱི་འདུ་ཤེས་སོ། །
དེ་ལྟར་འདུ་ཤེས་གསུམ་བསྒོམ་པའང༌། ། ཐ་མལ་རྟོག་པ་ཞི་བྱེད་དེ། ། ལུས་དང་བྷ་ག་བསམ་པ་ཀུན། ། མཆོག་ཏུ་གྱུར་པར་བྱས་པ་ཡིན། ། ཞེས་དགོས་པ་དང་བཅས་པ་གསུངས་སོ། ། འདིར་དོན་གསལ་མཁན་པོས། ཡུམ་གྱི་དཔྲལ་བར་ཨོཾ། སྙིང་གར་ཧྃ། གསང་གནས་སུ་ཨཱཿརྣམས་བསྒོམས་ནས་པདྨ་བྱིན་རླབས་ཀྱི་སྔགས་བརྗོད་པར་བཤད་པ་ནི། སྒྲུབ་ཐབས་ཀྱི་གཞུང་རྣམས་ན་མི་སྣང་ཡང༌།
རྩ་རྒྱུད་དང་ཤིན་ཏུ་མཐུན་ནོ། ། གཉིས་པ་ནི། ། གུར་གྱི་སྒྲུབ་ཐབས་ལས། འདོད་ཆགས་ཆེན་པོའི་ཚུལ་ཆེན་གྱིས། ། ཏིང་ངེ་འཛིན་ལ་སྙོམས་པར་ཞུགས། ། ཞེས་པ་ལྟར། ཡབ་ཡུམ་སྙོམས་པར་ཞུགས་པས་བདེ་བ་ཆེན་པོ་སྟོང་པ་དང་རོ་གཅིག་པའི་དགའ་བ་ཉམས་སུ་མྱོང་བར་མོས་ལ། དེའི་སྟེང་དུ་སེམས་བཟུང་ཞིང་ང་རྒྱལ་བསྐྱེད་པའི་སྔགས་བརྗོད་པར་བྱ་སྟེ། ཨོཾ་སརྦ་ཏ་ཐཱ་ག་ཏ། དེ་བཞིན་གཤེགས་པ་ཐམས་ཅད།
ཨ་ནུ་རཱ་ག་ཎ། རྗེས་སུ་ཆགས་པ། བཛྲ། རྡོ་རྗེ། སྭ་བྷཱ་ཝ། རང་བཞིན། ཨཱཏྨ་ཀ བདག ཨ་ཧཾ། ངའོ། །
ཞེས་པའོ། ། དེ་ལྟར་དང་པོར་སྐྱེས་བུ་རྒྱུ་རྡོ་རྗེ་འཆང་བསམ་པའི་རྗེས་དེ་ནས་མཁའ་འགྲོ་མ་བདག་མེད་མ་དང་ལྷན་ཅིག་བདེ་བའི་རོལ་པ་ལས་འཁོར་ལོའི་ལྷ་ཚོགས་ཕྱིར་སྤྲོ་བར་བྱའོ། ། ཇི་ལྟར་སྤྲོ་ན་རྒྱུ་རྡོ་རྗེ་འཆང་ཡུམ་ལ་རྗེས་སུ་ཆགས་པར་བྱེད་པའི་སྒྱུ་མ་བདེ་བའི་སྒྲ་ཧ་དང་སིའི་རྣམ་པ་གསང་གནས་ན་གྲགས་པའི་སྒྲ་དེས་ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས་ཏེ། དེ་ལ་དེ་བཞིན་གཤེགས་པ་ཐམས་ཅད་ཀྱི་དོན་ནི། རིགས་ལྔ་ཡབ་ཡུམ་ལ་བྱ་སྟེ། གུར་གྱི་སྒྲུབ་ཐབས་ལས། རང་གི་ལུས་ལ་ཞུགས་པ་ནི། ། དེ་བཞིན་གཤེགས་ཀུན་གཙོ་བོ་ཡི། ། སྲོག་དང་རྩོལ་དང་མཉམ་ཞེས་དང༌། ། འབྱུང་དང་འཇུག་པའི་མིང་ཅན་དང༌། །
ཀླུ་དང་རུས་སྦལ་ཀྲི་ལག་ཅན། ། ལྷ་སྦྱིན་དང་ནི་ནོར་ལས་རྒྱལ། ། ཞེས་རླུང་བཅུ་འཇུག་པ་ལྟ་བུར་གསུངས་ཀྱང༌། རིགས་ལྔ་ཡབ་ཡུམ་ལ་ཇི་བཞིན་མ་ཡིན་པའི་སྒྲས་གསུངས་པ་ཡིན་ལ། དོན་གསལ་མཁན་པོས། དེ་བཞིན་གཤེགས་པ་ཐམས་ཅད་ཀྱི་ཡི་གེ་ལྔ་པོ་བྷྲཱུྃ་ཨྃ་ཛྲཱིཾ་ཁྃ་ཧཱུྃ་རྣམས་ཞེས་གསུངས་པའང་དོན་རིགས་ལྔའོ། ། དེ་རྣམས་རྗེ་བཙུན་རྩེ་མོས། སྣ་བུག་གཡོན་ནས་ཁོང་པར་ཞུགས། ། རྗེས་སུ་ཆགས་པའི་མེས་ཁོང་པར་ཞུ། ། ཞེས་གསུངས་པ་ལྟར་ཞུགས་ཤིང༌།
རྗེས་ཆགས་ཀྱིས་མེས་ཞུ་ནས། སྐུའི་དབྱིབས་བརྒྱུད། རྡོ་རྗེའི་ལམ་ནས་བྱུང༌། ཡུམ་གྱི་མཁར་རྒྱལ་བ་རིགས་ལྔ་ཞུ་བའི་ཁུ་བ་རྣམས་ས་བོན་བརྒྱད་དུ་གྱུར་ནས། དེའི་རྗེས་སུ་ལྷ་མོར་གྱུར་ཏེ་དབྱུང་བར་བྱའོ། ། དེའང་ས་བོན་བརྒྱད་དུ་གྱུར་པའི་གྱུར་རྒྱུ་ནི། དེ་བཞིན་གཤེགས་པ་ཞུ་བའི་ཐིག་ལེ་དེ་རྣམས་སོ། ། གྃ་ཙྃ་བྃ་གྷྃ་པྃ་ཤྃ་ལྃ་ཌྃ། ཞེས་བྱ་བ་རང་རང་གི་མིང་གི་ཡི་གེ་དང་པོ་ལ་ཐིག་ལེ་བྱིན་པ་ནི་ལྷ་མོ་སོ་སོའི་ས་བོན་ཏེ། དེ་རྣམས་ལྷ་མོ་སོ་སོའི་སྐུར་གྱུར་པར་བསྒོམས་ནས་ཕྱི་རོལ་དུ་དབྱུང་བའོ། །
དེའང་ཀུ་མུ་ཏིར། དེ་བཞིན་གཤེགས་པའི་ཐིག་ལེ་དེ། ། ས་བོན་བརྒྱད་དུ་གྱུར་པའོ། ། ཞེས་དང༌། ས་བོན་གྱིས་ནི་ལྷ་མོ་དབྱུང༌། ། ཞེས་བཤད་ལ། གུར་གྱི་སྒྲུབ་ཐབས་ལས། སངས་རྒྱས་འཁོར་ལོ་སོ་སོར་ཞུ། ། ས་བོན་བརྒྱད་ནི་བསམ་པར་བྱ། ། མིང་གི་དང་པོ་གྃ་ཙྃ་སོགས། །
ཡི་གེ་ལས་ནི་ལྷ་མོ་དབྱུང༌། ། ཞེས་དང༌། བྱང་ཆུབ་སྙིང་པོས། ས་བོན་ལས་སྐུ་རྫོགས་ནས་དབྱུང་བར་བྱ། ། ཞེས་དང༌། རིན་ཆེན་འབར་བར་ཡང༌། ས་བོན་ལས་ལྷ་མོར་གྱུར་ནས་སྤྲོ་བར་གསུངས་ལ། རྗེ་བཙུན་གྱིས་ཡན་ལག་དྲུག་པར་དེ་བཞིན་དུ་བཤད་དོ། ། གསུམ་པ་ལ་ལྔ། གནས་གང་དུ་དགོད་པ།
བཀོད་པའི་ལྷ་མོ་རྣམས་ཀྱི་སྐུ་མདོག་བཤད་པ། ཕྱག་མཚན་བཤད་པ། རྣམ་པ་དང་རྒྱན་བཤད་པ། གདན་བཤད་པའོ། ། དང་པོ་ནི། འཁོར་གྱི་ལྷ་མོ་རྣམས་དཀྱིལ་འཁོར་གྱི་ཕྱོགས་གང་དུ་འགོད་སྙམ་ན། གཽ་རཱི་ནི་དབང་པོ་གནས་པའི་ཕྱོགས་ཤར་དུའོ། ། གཤིན་རྗེ་གནས་པའི་ཕྱོགས་ལྷོར་ནི་ཆོམ་རྐུན་མའོ། ། རོ་ལངས་མ་ནི་ཆུ་བདག་གནས་པའི་ཕྱོགས་ནུབ་ཏུའོ། ། གྷསྨ་རཱི་ནི་གསུས་པོ་ཆེ་སྟེ་ལུས་ངན་གནས་པའི་ཕྱོགས་བྱང་དུའོ། །
ཕྱོགས་བཞིར་ལྷ་མོ་བཀོད་པ་དེ་བཞིན་དུ། མཚམས་བཞིར་ཡང་ལྷ་མོ་འགོད། པུཀྐ་སཱི་ནི་དབང་ལྡན་ཏེ་བྱང་ཤར་དུའོ། ། རི་ཁྲོད་མ་ནི་བྱིན་ཟའི་གྲྭར་ཏེ་ཤར་ལྷོར་རོ། ། གཏུམ་མོ་ནི་བདེན་བྲལ་ལྷོ་ནུབ་ཀྱི་ཕྱོགས་ལ་གནས་པ་སྟེ། གཡུང་མོ་འདི་ནི་རླུང་ལྷ་གནས་པའི་ཕྱོགས་ནུབ་བྱང་དུ་གནས་སོ། ། དང་ཞེས་པ་ནི་འོག་གི་གཞུང་ཡར་སྦྱར་ནས་སྐུ་མདོག་ནས་གདན་གྱི་བར་དྲན་པར་བྱས་པས། ལྷ་མོའི་འཁོར་ལོའི་སྒོམ་པ་ཡོངས་སུ་རྫོགས་པར་གྱུར་པའོ། ། གཉིས་པ་ནི། ལྷ་མོ་གཽ་རཱི་ནི་ཆོས་ཉིད་ལས་མི་འགྱུར་བས་ཁ་དོག་ནག་མོ་ཡིན།
ཆོམ་རྐུན་མ་ནི་སེམས་ཅན་གྱི་དོན་ལ་རྗེས་སུ་ཆགས་པས་བཙོད་ཀྱི་ཁ་དོག་དང་མཚུངས་པའི་དམར་མོ། རོ་ལངས་མ་ནི་སངས་རྒྱས་ཀྱི་ཡོན་ཏན་རྒྱས་པས་གསེར་བསྲེགས་ཏེ་གསེར་བཙོ་མའི་མདོག་ལྟར་སེར་བ། གྷསྨ་རཱི་ནི་ཕྲིན་ལས་སྣ་ཚོགས་ཀྱིས་སེམས་ཅན་གྱི་དོན་བྱེད་པས་ནོར་བུ་མརྒད་དང་མཚུངས་ཏེ་ལྗང་གུ། པུཀྐ་སཱི་ནི་ཆོས་ཉིད་ལས་མི་འགྱུར་བས་དབང་པོ་སྔོན་པོ་ཨིནྡྲ་ནཱི་ལ་དང་མཚུངས་པའི་སྔོན་པོའོ། ། རི་ཁྲོད་མ་ནི་རང་བཞིན་གྱི་རྟོག་པ་དང་བྲལ་བས་ཟླ་བ་ལྟར་དཀར་ཞིང་ནོར་བུ་ལྟར་འོད་འཕྲོ་བའོ། ། གཏུམ་མོ་ནི་སེམས་ཅན་གྱི་དོན་ལ་ཆགས་པས་ནམ་མཁའི་ཁ་དོག་ལྟར་སྔོ་སངས་མ་སྟེ་སྔོན་མོའོ། ། གཡུང་མོ་ནི་ཕྲིན་ལས་སྣ་ཚོགས་ཀྱིས་སེམས་ཅན་གྱི་དོན་བྱེད་པས་ཁ་དོག་སྣ་ཚོགས་པ་རུ་འདོད་དོ། ། འདིར་དེ་བཞིན་གཤེགས་པ་དང༌། ཕྱོགས་ཀྱི་དབང་དུ་བྱས་ནས། གཽ་རཱི་དཀར་མོ།
ཙཽ་རཱི་སེར་མོ། བེ་ཏ་ལཱི་དམར་མོ་འབྱུང་རྒྱུ་ཡིན་ཞིང༌། བཤད་རྒྱུད་གུར་ལས་ཀྱང་དེ་བཞིན་གསུངས་མོད། འདིར་རྩ་བའི་རྒྱུད་དུ་སྔར་བཞིན་གསུངས་པ་ནི། དེ་བཞིན་གཤེགས་པ་རེ་རེ་ཡང་ཡེ་ཤེས་ལྔ་ལྔའི་རང་བཞིན་ཡིན་ལ། ཡེ་ཤེས་དེའི་གཟུགས་ཀྱི་རྣམ་པ་ལྷར་ལངས་པའི་ཚེ། ཡེ་ཤེས་སོ་སོ་དང་མཐུན་པའི་ཁ་དོག་ཏུ་འགྱུར་བ་ཡིན་ཏེ། གཽ་རཱི་རྣམ་སྣང་གི་རིགས་ཡིན་ཀྱང༌། དེའི་ནང་ཚན་ཆོས་དབྱིངས་ཡེ་ཤེས་ཀྱི་གཟུགས་རྣམ་ཡིན་པས་ནག་མོ་དང༌། ཙཱཽ་རི་རིན་ཆེན་འབྱུང་ལྡན་གྱི་ཡེ་ཤེས་ལྔ་ལས།
སོར་རྟོག་ཡེ་ཤེས་ཀྱི་གཟུགས་རྣམ་ཡིན་པས་དམར་མོ་དང༌། བཻ་ཏ་ལཱི་འོད་དཔག་མེད་ཀྱི་ནང་ཚན་ཡེ་ཤེས་ལྔ་ལས་མཉམ་ཉིད་ཡེ་ཤེས་ཀྱི་གཟུགས་རྣམ་ཡིན་པས་སེར་མོར་འབྱུང་བ་ཡིན་ལ། དེ་བཞིན་དུ་དཀྱིལ་འཁོར་གཞན་རྣམས་ལ་ཡང་གོ་བར་བྱའོ། ། གཡུང་མོའི་ཁ་དོག་ལ། མར་མེ་མཛད་ཀྱིས། ཌོམྦི་ལྗང་གུ་ལྷ་མིན་སྟེང༌། ། ཞེས་བཤད་ཀྱང༌། རྩ་རྒྱུད་དང༌། སློབ་དཔོན་གཞན་ཐམས་ཅད་ཀྱིས་སྣ་ཚོགས་མདོག་ཏུ་གསུངས་ཤིང༌། ལྗང་གུ་སྣ་ཚོགས་མདོག་ཡིན་པའང་བསྒྲུབ་བྱར་སྣང་ངོ༌། །
སྔ་ ་་་་་རྔོག་པ་ རབས་པ་ཁ་ཅིག་ཕུག་རོན་གྱི་མགྲིན་པ་ལྟར་བཞེད་ལ། ཁ་ ་་་་་གཟུངས་ ཅིག་ཚོན་སྣ་ལྔ་ཆར་བསྲེས་ནས་བྱུག་པའི་མདོག་དང༌། ཁ་ ་་་་་དགེ་བཟང་ ཅིག་ཚོན་སྣ་ལྔའི་ཐིག་ལེ་གོ་མཚམས་མེད་པར་བཀོད་པ་ལྟར་འདོད་པ་རྣམས་ལ་ནི་ཤེས་བྱེད་ཅི་ཡང་མི་སྣང་ལ། བླ་མ་ཁ་ ་་་་་དམ་པ་ ཅིག་ཡོ་ག་ནས་བཤད་པའི་རྡོ་རྗེ་ལས་ཀྱི་ཁ་དོག་ལྟར། ཞལ་དང་བྱིན་པ་གཉིས་ནས་ཞབས་ཀྱི་བར་དུ་དཀར་པོ། རྐེད་པའི་བར་དང་ཕྱག་གཉིས་སྔོ་སྐྱ། ཞལ་གྱི་འོག་ལོགས་ནས་རྐེད་པའི་བར་དུ་དམར་སྐྱ། བརླ་གཉིས་སེར་སྐྱ། ལྷག་མ་སྔོན་པོར་བཞེད་ཀྱང༌། འདིར་ཤེས་བྱེད་དུ་རུང་བར་དཀའ་ཞིང༌།
བདག་གི་བླ་མ་ལོཙྪ་ ་་་་་སྐྱབས་ བ་ནི། ཀྱེ་རྡོར་དོན་བསྡུས་ཀྱི་འགྲེལ་པར། དབུ་དཀར་པོ། དེ་འོག་སེར་བ་ལ་སོགས་ཁ་དོག་ལྔར་བཤད་གསུངས་ཀྱང༌། འགྲེལ་པ་དེ་ན་མི་སྣང་ངོ༌། ། དཔྱལ་སེ་བ་དག དབུ་དཀར། མགྲིན་པ་དམར། སྙིང་ག་སྔོ། ལྟེ་བ་སེར།
གསང་གནས་ལྗང་གུར་འདོད་ལ། ཁ་ ་་་་་གུ་རུ་རིན་འབྱུང་ ཅིག་བརླ་མན་ཆད་སྔོན་པོ། གསང་གནས་ནས་ལྟེ་བའི་སྨད་དམར་པོ། ལྟེ་བ་དཀར་པོ། དེ་ནས་མགྲིན་པ་མན་ཆད་སེར་པོ། དབུ་ལྗང་གུར་འདོད་དོ། ། དེ་རྣམས་ཀྱི་ནང་ནས་ལུགས་འདི་ཤིན་ཏུ་ལེགས་ཏེ། ནང་གི་ཁམས་ཀྱི་སྒོ་ནས་ཀྱང་ཕྱི་རོལ་གྱི་སྐུ་མདོག་བཤད་དགོས་པ་ལས། འདི་ནི་སམྦུ་ཊིར། རྐང་མཐིལ་རླུང༌།
སུམ་མདོ་མེ། ལྟོ་བ་ཆུ། སྙིང་ག་སར་བཤད་པ་དང་མཐུན་ཅིང༌། དབུ་ལྗང་གུ་ནི་གུར་ལས་གཡུང་མོ་ལྗང་གུར་བཤད་པ་དང༌། རྩ་རྒྱུད་དུ་སྤྱི་བོ་རླུང་དུ་གསུངས་པ་དང་མཐུན་པ་ཡིན་ནོ། ། གསུམ་པ་ནི། གཽ་རིའི་ཕྱག་གཡས་ན་རྩ་བའི་ཉོན་མོངས་པ་དྲུག་འཇོམས་པས་གྲི་གུག་སྟེ་གཡོན་ན་འཁོར་བའི་རྒྱ་མཚོ་ལས་ཉ་དང་འདྲ་བའི་འགྲོ་བ་འདོན་པས་ཉ་ནི་དེ་བཞིན་དུ་འཛིན་ནོ། ། གཞུང་འདི་དང༌། བྱང་ཆུབ་སྙིང་པོ་སོགས་ཀྱིས་ཉ་ཞེས་དང༌། རིན་ཆེན་འབར་བ་དང༌།
ཤཱནྟི་པ་དང༌། རྩ་བའི་རྒྱུད་ལས། རོ་ཧི་ཏ་ཞེས་བཤད་པས། དོན་གཅིག་པ་ལྟ་བུར་སྣང་ཡང༌། དག་པ་རྡོ་རྗེའི་སྒྲོན་མེར། ཉ་རོ་ཧི་ཏའོ། ། ཞེས་གཉིས་ཀ་འབྱུང་བ་ལྟར་ཉའི་བྱེ་བྲག་ཁ་དོག་དམར་པོའོ། ། ཞེས་བླ་མ་དག་གསུང་ངོ༌། ། ཆོམ་རྐུན་མའི་ཕྱག་གཡས་ན་གཏི་མུག་ལས་བསླངས་པའི་རྔེའུ་ཆུང་ཌཱ་མ་རུ་སྟེ། གཡོན་ན་གཏི་མུག་གིས་རྨོངས་པའི་སེམས་ཅན་ཕག་པ་དེ་བཞིན་ནོ། །
རོ་ལངས་མའི་ཕྱག་གཡས་ན་འདོད་ཆགས་ཀྱིས་གདུངས་པའི་འགྲོ་བ་མཚོན་བྱེད་རུས་སྦལ་ཏེ། གཡོན་པའི་ལག་ན་འདོད་ཆགས་དེ་བདུད་རྩིས་ཞི་བའི་ཕྱིར་ཐོད་པ་འཛིན་པའོ། ། ཟ་ཕོད་མ་གྷསྨ་རཱི་ཡི་ཕྱག་གཡས་ན་ཞེ་སྡང་གི་རང་བཞིན་སྦྲུལ། གཡོན་པའི་ལག་ན་ཞེ་སྡང་དེ་ཞི་བའི་ཕྱིར་ཐོད་པ་བདུད་རྩིས་གང་བའོ། ། པུཀྐ་སཱིའི་ཕྱག་གཡས་ན་ང་རྒྱལ་གྱི་རང་བཞིན་སེངྒེ་སྟེ། གཡོན་པའི་ཕྱག་ན་དེ་གཞོམ་པའི་ཕྱིར་དགྲ་སྟྭ་འཛིན་པའོ། ། རི་ཁྲོད་མའི་ཕྱག་གཡས་ན་བདག་ཏུ་ལྟ་བ་འཇོམས་པས་དགེ་སློང་སྟེ། གཡོན་པ་ན་ནི་བདག་ལྟ་དང་སེར་སྣའི་མདུད་པ་འགྲོལ་བ་མཚོན་བྱེད་ཀྱི་གསིལ་བྱེད་འཛིན་པར་ཤེས་པར་བྱའོ། ། གཏུམ་མོའི་གཡས་ན་གཉེན་པོ་ཆོས་འཁོར་བསྐོར་བའི་འཁོར་ལོ་སྟེ། གཡོན་ན་སྤང་བྱ་ཉོན་མོངས་རློག་པའི་ཐོད་པ་དེ་བཞིན་ནོ། །
གཡུང་མོའི་ཕྱག་གཡས་ན་རྣམ་རྟོག་གི་རི་བོ་བདག་མེད་ཀྱི་རྡོ་རྗེས་བསྙིལ་པས་རྡོ་རྗེ་སྟེ། གཡོན་པ་གདུག་པ་ཅན་ལ་བསྡིགས་པའི་སྡིགས་མཛུབ་དེ་བཞིན་ནོ། ། དེ་དག་ཀྱང་ཕྱག་མཚན་གྱི་དག་པར། འཁོར་བའི་རྒྱ་མཚོའི་དུག་ཆུ་ལས། ། ཉ་འདྲའི་འགྲོ་བ་འདོན་ཕྱིར་རམ། ། བཀྲ་ཤིས་འཛིན་པ་རོ་ཧི་ཏ། ། ཉོན་མོངས་རྒྱ་འདྲལ་གྲི་གུག་གཡས། ། གཏི་མུག་གིས་ནི་རབ་རྨོངས་པ། ། ཕག་དང་འདྲ་བའི་སེམས་ཅན་རྣམས། ། གཏི་མུག་ཉིད་ལས་བསླང་བའི་ཕྱིར། །
གཡས་ན་ཅང་ཏེའུ་སྒྲ་སྒྲོགས་པ། ། འདོད་ཆགས་ཀྱིས་གདུངས་རུས་སྦལ་ནི། ། འགྲོ་བའི་ནད་རྣམས་བསལ་ཕྱིར་དང༌། ། ཆགས་ཆེན་བདུད་རྩིས་ཚིམ་བྱའི་ཕྱིར། ། རུས་སྦལ་དང་ནི་པད་སྣོད་བསྣམས། ། ཞེ་སྡང་དགྲ་ཡིས་ཕམ་བྱས་པ། ། སྦྲུལ་དང་འདྲ་བའི་སེམས་ཅན་རྣམས། ། ཞེས་སྡང་ཆེན་པོས་ཚིམ་བྱའི་ཕྱིར། ། ཕྱག་ན་སྦྲུལ་དང་ཐོད་པའོ། ། ངན་རྟོག་པ་ཡི་རི་དྭགས་རྣམས། །
སྐྲག་པར་བྱ་ཕྱིར་སེངྒེའམ། ། སེང་འདྲ་ང་རྒྱལ་གཞོམ་ཕྱིར་དུ། ། སེངྒེ་དང་ནི་དགྲ་སྟྭ་བསྣམས། ། བདག་ཏུ་ལྟ་བ་ལ་སོགས་པའི། ། ལྟ་བ་སོ་གཉིས་འཇོམས་པའོ། ། བདག་ཏུ་ལྟ་བའི་མདུད་པ་དང༌། ། སེར་སྣ་དགྲོལ་བར་བྱ་བའི་ཕྱིར། ། དགེ་སློང་དང་ནི་ཁར་གསིལ་ལོ། ། དཔེར་ན་ཐོང་པ་ལྟ་བུ་ཡི། ། ཆོས་ཀྱི་འཁོར་ལོ་བསྐོར་བ་ཡིས། །
ཉོན་མོངས་ཐ་བ་རློག་པའི་ཕྱིར། ། འཁོར་ལོ་དང་ནི་ཐོང་པ་བསྣམས། ། རྣམ་པར་རྟོག་པའི་རི་བསྙིལ་ཅིང༌། ། གདུག་པ་ཚར་གཅད་བྱ་བའི་ཕྱིར། ། རྡོ་རྗེ་དང་ནི་སྡིགས་མཛུབ་བསྟན། ། ཞེས་གསུངས་པ་ལྟར་རོ། ། བཞི་པ་ནི། ལྷ་མོ་ཐམས་ཅད་གཡོན་བརྐྱངས་པའི་བརླ་ལ་གཡས་པའི་སོར་མོ་རེག་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་གནས་པ་ནི། མི་གནས་པའི་མྱ་ངན་ལས་འདས་པ་བརྙེས་པ་ཡིན་ལ། གཽ་རཱི་ལ་སོགས་པའི་ལྷ་མོ་འདི་རྣམས་ཆོས་ཐམས་ཅད་དེ་བཞིན་ཉིད་དུ་རོ་གཅིག་པར་རྟོགས་པས་ཞལ་གཅིག་མ།
བདེན་གཉིས་ཐུགས་སུ་ཆུད་པས་ཕྱག་གཉིས་མར་ཤེས་པར་བྱའོ། ། སྐུ་གསུམ་བརྙེས་པས་སྤྱན་གསུམ། སངས་རྒྱས་ཀྱི་ཡོན་ཏན་གོང་དུ་རྒྱས་པས་དབུ་སྐྲ་དམར་སེར་ནི་གྱེན་དུ་འཁྱིལ་པ་ཡིན། རྒྱལ་བ་ལྔ་དག་པའི་ཕྱག་རྒྱ་ལྔས་ནི་ལུས་ཤིན་ཏུ་མཛེས་པར་བྱས་པ་སྟེ། དཔལ་མཆོག་ཌོམྦི་པས། སྤྱན་གསུམ་སྐྲ་ནི་གྱེན་དུ་བརྫེས། ། མགོ་བོའི་ཆུན་འཕྱང་གིས་བརྒྱན་པ། ། ལྷ་མོ་ཕྱག་རྒྱ་ལྔ་དང་ལྡན། ། ཐོད་པ་རྣམས་ཀྱིས་ཅོད་པཎ་བྱས། ། སྟག་གི་པགས་པའི་ཤམ་ཐབས་ཅན། །
མིག་དམར་སྨིན་མ་ཁམ་པར་ལྡན། ། ཞེས་དང༌། གཉིས་མེད་རྡོ་རྗེས། སྤྱན་གསུམ་དམར་ཞིང་ཟླུམ་པ་དང༌། གར་གྱི་རོ་དགུ་དང་ལྡན་པ་དང༌། ཞལ་མཆེ་བ་གཙིགས་པ་དང༌། གཅེར་བུ་རྣམས་སུ་བཤད་ལ། མར་མེ་མཛད་ཀྱིས། མགོ་བོ་སྐམ་པོ་བཅོ་ལྔའི་ཕྲེང༌། ། གཅེར་བུ་གཡོན་བརྐྱང་གར་སྟབས་བཞུགས། །
གཙོ་ལ་འདུད་པའི་སྟངས་དང་ལྡན། ། ཞེས་སོ། ། དེ་ལ་བཅོ་ལྔ་ནི། དོན་ལྔ་བཅུ་ཡིན་ཏེ། པཉྩ་ད་ཤ་ཞེས་པའི་སྒྲ་གོང་འོག་བསྣོལ་ནས་བསྒྱུར་བས་འགྱུར་ནོར་བ་ཡིན་གྱིས། ཐད་སོར་བསྒྱུར་ན། པཉྩ་ལྔ། ད་ཤ་བཅུ་ཡིན་པའི་ཕྱིར་རོ། ། ལྔ་པ་ནི། གཽ་རཱི་ཚངས་པའི་གདན་ལ་བཞུགས་ཤིང༌།
དེ་བཞིན་དུ་ཙཽ་རཱི་དབང་པོ་དང༌། བེ་ཏཱ་ལཱི་ཉེ་དབང་དང༌། གྷསྨ་རཱི་དྲག་པོ་དང༌། པུཀྐ་སཱི་གཤིན་རྗེ་དང༌། ཤ་ཝ་རཱི་ནོར་གྱི་བདག་པོ་དང༌། ཙཎྜ་ལཱི་བདེན་བྲལ་སྲིན་པོ་དང་ནི། ཌོམྦི་ནི་ཐག་ཟངས་རིས་ཀྱི་གདན་ལ་བཞུགས་པས་ན། འཇིག་རྟེན་པའི་ལྷ་དེ་རྣམས་ནི་གཽ་རཱི་ལ་སོགས་པའི་ལྷ་མོ་བརྒྱད་ཀྱི་གདན་དུ་མཛད་པའོ། ། དེ་རྣམས་ཀྱི་ངོ་བོ་ནི། རྗེ་བཙུན་རིན་པོ་ཆེས།
ཚངས་པ་ནི་འདོད་ཁམས་ཀྱི། དབང་པོ་ནི་ཤར་ཕྱོགས་ཀྱི། ཉེ་དབང་ནི་ཁྱབ་འཇུག དྲག་པོ་ནི་དབང་ལྡན། གཤིན་རྗེ་ནི་ལྷོ་ཕྱོགས་ཀྱི། ནོར་སྦྱིན་ནི་རྣམ་ཐོས་སྲས། སྲིན་པོ་ནི་ལྷོ་ནུབ་ཀྱིའོ། ། ཐག་ཟངས་རིས་ནི་ལྷ་མ་ཡིན་གྱི་དབང་པོ་ཡིན་ནོ། ། ཞེས་སོ། ། དེ་ལ་འདོད་ཁམས་ཀྱི་ཚངས་པ་ཞེས་པ་ལ།
ཁ་ ་་་་་བོད། ཅིག་ ་་་་་རིགས་རལ་གྱི་ཕྱོགས་སྔར། གཟུགས་ཁམས་ཀྱི་ཚངས་པ་ལས་གཞན་པའི་ཚངས་པ་མེད་དེ། ཚངས་པའི་དོན་འདོད་པ་ལ་འདོད་ཆགས་དང་བྲལ་བ་ཡིན་ལ། འདོད་ཁམས་ན་ཡོད་ན་ཆགས་བྲལ་དུ་མི་རུང་བའི་ཕྱིར་རོ། ། ཞེས་ཟེར་རོ། ། འདི་ནི་མི་འཐད་དེ། ཁྱད་པར་འཕགས་པའི་བསྟོད་པར། ལྷ་ཆེན་ཐིག་ལེ་མཆོག་མ་ལ། ། ཆགས་པ་སྐྱེས་ནས་གདོང་བཞི་བྱུང༌། །
ཞེས་པའི་འགྲེལ་པར། ཚངས་པས་ཐིག་ལེ་མཆོག་མ་ལ་བསྐོར་བ་བྱས་པས་ཆགས་པའི་དབང་གིས་ཕྱོགས་ཐམས་ཅད་ལ་ལྟ་འདོད་ནས་གདོང་པ་བཞི་སྤྲུལ་པར་བཤད་པས་འདོད་པ་ལ་ཆགས་པ་དང་མ་བྲལ་བའི་ཚངས་པ་མུ་སྟེགས་བྱེད་རྣམས་ཀྱི་སྟོན་པར་བྱེད་པ་ཞིག་ཡོད་པར་གྲུབ་ལ། ལྷ་ལས་ཕུལ་བྱུང་གི་བསྟོད་པའི་འགྲེལ་པར་ཡང་དེ་བཞིན་དུ་བཤད་དོ། ། འདིར་རྗེ་བཙུན་རྩེ་མོས། ཡན་ལག་བཞི་པར་གཙོ་འཁོར་ཐམས་ཅད་མངོན་བྱང་ལས་བསྐྱེད་པར་གསུངས་པས། འཁོར་གྱི་མངོན་བྱང་གི་ཉི་ཟླ་གཉིས་གཙོ་བོའི་མངོན་བྱང་གི་དང་པོ་གཉིས་དང་སྟབས་གཅིག་ཏུ་བསྐྱེད། དེ་ནས་མངོན་བྱང་ལྷག་མ་གསུམ་གྱིས་གཙོ་བོ་བསྐྱེད་པ་ནས་ཡུམ་གྱི་མཁར་ཐིག་ལེར་གྱུར་པའི་བར་སྔར་དང་འདྲ་ལ། དེ་ལས་ཐིག་ལེ་རྣམས་ཕྱོགས་དང་མཚམས་ཀྱི་ཉི་ཟླ་བརྒྱད་ཀྱི་བར་དུ་སྤྲོས་པ་ལས། གྃ་ཙྃ་བྃ་གྷྃ་པྃ་ཤྃ་ལྃ་ཌྃ། ཞེས་པའི་ས་བོན་བརྒྱད་དུ་གྱུར།
དེ་ལས་གྲི་གུག་ལ་སོགས་པའི་ཕྱག་མཚན་བརྒྱད་དུ་གྱུར། དེ་ལས་གྃ་ཙྃ་ལ་སོགས་པའི་ས་བོན་བརྒྱད་ཀྱིས་མཚན་པ་རྣམས་རང་གི་ངོ་བོ་སོ་སོར་ཀུན་དུ་རྟོག་པའི་ཡེ་ཤེས་སུ་མོས་པ་བྱ། དེ་ནས་ཉི་མ་དང༌། ཟླ་བ་དང༌། ས་བོན་དང༌། ཕྱག་མཚན་གཅིག་ཏུ་གྱུར་པ་བརྒྱད་ནི་བྱ་བ་ནན་ཏན་དུ་མོས་པ་བྱ། དེ་ནས་རྣལ་འབྱོར་མ་བརྒྱད་ཀྱི་སྐུ་ཡོངས་སུ་རྫོགས་པ་རྣམ་པ་རང་གི་ངོ་བོ་ཆོས་ཀྱི་དབྱིངས་ཀྱི་ཡེ་ཤེས་སུ་མོས་པ་བྱའོ། ། ཞེས་བཤད་ལ། དེ་བཞིན་དུ་གྲུབ་ཆེན་མཚོ་སྐྱེས། གཉིས་མེད་རྡོ་རྗེ།
མར་མེ་མཛད། ཀཾ་པ་ལ་རྣམས་ཀྱིས་ཀྱང༌། གཙོ་འཁོར་ཐམས་ཅད་མངོན་བྱང་ལྔ་ལས་བསྐྱེད་པ་བཤད་དེ། ལུགས་ཐ་དད་དུ་འཆད་ཤེས་དགོས་ཏེ། སློབ་དཔོན་ཤཱནྟི་པ་དཔོན་སློབ་ནི། འབྲས་བུ་རྡོ་རྗེ་འཆང་གིས་འཁོར་གྱི་ལྷ་སྤྲོ་བས། འདི་རྣམས་དང་མི་མཐུན་པ་ཤིན་ཏུ་ཆེ་སྟེ། སྔར་སྤྱི་དོན་དུ་བཤད་ཟིན་ཏོ། ། གསུམ་པ་ནི། རྡོ་རྗེ་གུར་ལས།
དྲི་ཟ་མཉམ་པར་ཞུགས་ནས་ནི། ། ཁུ་བ་རྗེས་སུ་དྲན་པར་བྱ། ། ཞེས་གསུངས་པའི་དོན། གཙོ་བོ་ཡབ་ཡུམ་སྙོམས་པར་ཞུགས་པས། ཧོ་གཉིས་ཀྱི་དབུས་སུ་གནས་པའི་ཡི་གེ་གསུམ་ནི་སྐུ་གསུང་ཐུགས་ཀྱི་ཡི་གེ་སྟེ་ཡི་གེ་འདི་རྣམས་ནི་སྲིད་པ་བར་མའི་སེམས་ཅན་ཞེས་མིང་དུ་གྲགས་པའོ། ། དེ་ཉིད་ཡབ་ཀྱི་ཞལ་དུ་ཞུགས་ནས་ལྷ་མོའི་པདྨར་བབས་པས་ཡབ་ཡུམ་གཉིས་ཞུ་བའི་བསམ་གཏན་བྱ་སྟེ། དོན་གསལ་མཁན་པོས། དེ་ནས་ཡབ་ཡུམ་གྱི་རོལ་པའི་སྒྲས་བསྐུལ་བས་སྲིད་པ་བར་མའི་བག་ཆགས་ཀྱི་ཡི་གེ་ལྔ་པོ་ཧོ་ཨོཾ་ཨཱཿཧཱུྃ་ཧོ་རྣམས་ཞལ་ནས་ཞུགས་ཏེ། པདྨར་ཕྱིན་པ་ཙམ་གྱིས་ཡབ་ཡུམ་གཉིས་འོད་ཀྱི་གོང་བུར་གྱུར་པ་ལ་ཞེས་སོ། ། དེ་ལྟར་དྲི་ཟ་སྟེ།
བར་སྲིད་དེ་ཡབ་ཡུམ་སྙོམས་པར་འཇུག་པའི་ཚེ་ན་ཁར་ཞུགས་ནས་ཁུ་བའི་ངོ་བོ་གྱུར་པར་རྗེས་སུ་དྲན་པར་བྱའོ། ། འདིའི་མཐའ་དཔྱད་པ་ལ་བཞི། རྒྱུ་གང་ཞུ་བ། རྐྱེན་གང་གིས་ཞུ་བ། རྣམ་པ་ཅི་ལྟར་དུ་ཞུ་བ། དེ་ལྟར་ཞུ་བའི་དགོས་པའོ། ། དང་པོ་ནི། མར་མེ་མཛད་ཀྱིས། ཡུམ་ཡང་ཞུ་ནས་ཨྃ་ཧཱུྃ་གཉིས། ། ས་བོན་དཀྱིལ་འཁོར་དབུས་གནས་པ། །
རྟོག་མེད་བདེ་བ་ཆེན་པོར་བཞུགས། ། ཞེས་ས་བོན་ཙམ་ཞིག་མི་ཞུ་བར་བཤད་ཀྱང༌། འདིར་ན་གཞལ་ཡས་ཁང་གི་དབུས་ན་གནས་པའི་རྒྱུ་རྡོ་རྗེ་འཆང་ཡབ་ཡུམ་གྱི་ཕུང་པོ་དང༌། ཁམས་དང༌། སྐྱེ་མཆེད་ཐམས་ཅད་དོ། ། གཉིས་པ་ལ་གཉིས་ཏེ། སྙོམས་པར་ཞུགས་པའི་རྐྱེན་དང༌། དྲི་ཟ་ཞུགས་པའི་རྐྱེན་གཉིས་སོ། ། དང་པོ་ནི། ཡབ་ཡུམ་ཐབས་ཤེས་རབ་སྙོམས་པར་ཞུགས་པས་ལུས་ཐམས་ཅད་དྭངས་མས་གང་ཞིང༌།
དེའི་རྐྱེན་གྱིས་བདེ་བ་ཆེན་པོ་སྐྱེས་པར་བསྒོམས་ཏེ། རྗེ་བཙུན་རྩེ་མོས། དེ་ནས་ཡབ་ཡུམ་གྱི་རྩ་ཕྲན་སྟོང་ཕྲག་བདུན་ཅུ་རྩ་གཉིས་བ་སྤུའི་བུ་ག་བྱེ་བ་ཕྲག་ཕྱེད་དང་བཞིའི་རྩ་དང་བ་སྤུའི་བུ་ག་ཐམས་ཅད་ཁམས་དྭངས་མ་བྱང་ཆུབ་ཀྱི་སེམས་ཀྱི་ཐིག་ལེས་གང་བར་མོས། དེ་ནས་ཡབ་ཡུམ་ཐབས་དང་ཤེས་རབ་སྙོམས་པར་ཞུགས་པ་ལས་རྗེས་སུ་ཆགས་པའི་མེས་ཁམས་དྭངས་མའི་ཐིག་ལེ་རྣམས་ཞུ་སྟེ། སླར་ཡང་ཟག་པ་མེད་པའི་བདེ་བ་ཆེན་པོ་སྐྱེས་པར་མོས་ཞེས་གསུངས་པས་བདེ་བ་དང༌། དེས་དྲངས་པའི་སྟོང་ཉིད་ལ་ཡུན་རིང་དུ་སེམས་གཞག་པར་བྱའོ། ། རྐྱེན་གཉིས་པ་ནི། གུར་གྱི་སྒྲུབ་ཐབས་ལས། ཧོ་ཡིག་དམར་པོ་འོད་ཟེར་བཅས། ། གཉིས་ཀྱི་དབུས་སུ་ཡི་གེ་གསུམ། །
དྲི་ཟ་དང་ནི་མཉམ་པར་ཞུགས། ། ཞུ་བར་གྱུར་པ་རྗེས་སུ་དྲན། ། ཞེས་སྔར་གྱི་བར་སྲིད་རང་ལ་ཞུགས་པའི་རྐྱེན་གྱིས་ཞུ་བའོ། ། འདི་ཞལ་དུ་འཇུག་པར་རྗེ་བཙུན་གྱི་ཡན་ལག་དྲུག་པ་དང༌། གཉིས་མེད་རྡོ་རྗེ་སོགས་ཀྱིས་བཤད་ལ། མར་མེ་མཛད་ཀྱིས། བར་དོར་གནས་པའི་ལུས་ངག་ཡིད། ། ཨོཾ་ཨཱཿཧཱུྃ་གི་དཀར་དམར་གནག ། ཧོ་གཉིས་ཐབས་དང་ཤེས་རབ་བརྟན། ། འཁོར་ལོ་སྒྱུ་མ་ལྟར་མཐོང་ནས། །
གཙོ་བོའི་སྤྱིར་ཞུགས་གཙོ་གཉིས་ཞུ། ། ཞེས་སྤྱི་བོ་ནས་འཇུག་པར་བཤད་དེ། གཉིས་ཀ་སྦྱང་གཞི་དང་མི་མཐུན་པ་མེད་དོ། ། གསུམ་པ་ནི། ལྷའི་རིགས་ཀྱི་བློ་གྲོས་ཀྱིས། འདོད་ཆགས་ཆེན་པོས་ཡི་གེ་རྣམས་འོད་དུ་ཞུ་བས་དངུལ་ཆུ་ལྟ་བུར་སོང་བར་བལྟས་ལ། ཞེས་གསུངས་པས། བྱང་ཆུབ་ཀྱི་སེམས་ཀྱི་རང་བཞིན་གྱི་ཐིག་ལེའི་གཟུགས་སུ་གནས་པར་བསྒོམས་ཏེ། ཀཾ་པ་ལས། བདེ་བ་ཐིག་ལེའི་དབྱིབས་སུ་གནས། །
ཞེས་གསུངས་པས། ངོ་བོ་བདེ་བ་ལ་རྣམ་པ་ཐིག་ལེའི་དབྱིབས་སུ་གནས་པ་ཡིན་ལ། དེས་སྟོང་པ་ཆོས་ཀྱི་སྐུའི་ཡེ་ཤེས་འདྲེན་ནུས་པར་བསྒོམས་ཏེ། རྗེ་བཙུན་རྩེ་མོས། ཡབ་ཞུ་ཡེ་ཤེས་ཡུམ་ཞུ་དབྱིངས། ། དབྱེར་མེད་ཐིག་ལེའི་གདན་སྟེང་དུའོ། ། དེ་ནི་ལོངས་སྐུ་ལ་བརྟེན་པའི། ། དབྱིངས་དང་ཡེ་ཤེས་དབྱེར་མེད་པའི། ། ཆོས་སྐུའི་ངོ་བོ་ཞེས་བྱ་སྟེ། ། ཞེས་གསུངས་པའི་ཕྱིར་རོ། །
བཞི་པ་ནི། དེ་ལྟར་གཉིས་སྣང་གི་རྟོག་པ་ཐམས་ཅད་བསྡུས་ནས་ལྷན་སྐྱེས་ཀྱི་ངང་དུ་ཡིད་མཉམ་པར་བཞག་པས་ཆོས་ཀྱི་སྐུའི་དོན་རྟོགས་པར་བྱེད་པ་ཡིན་ནོ། ། གལ་ཏེ་གཉིས་སྣང་ཐམས་ཅད་བསྡུས་ན། ཐིག་ལེ་ཙམ་ཞིག་ཏུ་གནས་པ་མི་འཐད་དོ་སྙམ་ན་མི་འགལ་ཏེ། སེམས་ཀྱི་ཆོས་ཉིད་རང་བཞིན་གྱིས་འོད་གསལ་བའི་སྟོང་ཉིད་ནི་དུས་ཐམས་ཅད་དུ་འགྱུར་བ་མེད་པ་སྟེ། རྒྱུད་བླ་མར། ཇི་ལྟར་སྔར་བཞིན་ཕྱིས་དེ་བཞིན། ། འགྱུར་བ་མེད་པའི་ཆོས་ཉིད་དོ། ། ཞེས་གསུངས་ཏེ། དེ་ལ་དགོངས་པའོ། །
གཉིས་པ་ཞུ་བ་གླུས་བསྐུལ་བ་ལས་འབྲས་བུ་རྡོ་རྗེ་འཆང་བསྐྱེད་པ་ལ་གསུམ། ཞུ་བ་ལས་གླུས་བསྐུལ་བ། བསྐུལ་ནས་འབྲས་བུ་རྡོར་འཛིན་བཞེངས་པ། བཞེངས་ནས་སེམས་དཔའ་སུམ་བརྩེགས་བསྒོམ་པའོ། ། དང་པོ་ལ་གཉིས། མདོར་བསྟན་པ། རྒྱས་པར་བཤད་པའོ། ། དང་པོ་ནི། རྩ་རྒྱུད་ལས། སྣ་ཚོགས་གླུ་ཡིས་མཆོད་པ་ལས། །
དེ་ནས་ལྷ་མོ་རྣམས་ཀྱིས་བསྐུལ། ། ཞེས་པ་ལྟར། པུཀྐ་སཱི་ལ་སོགས་པའི་མཚམས་ཀྱི་ལྷ་མོ་བཞིས་བསྐུལ་བ་སྟེ། གུར་ལས། མཚམས་ཀྱི་ལྷ་མོས་བསྐུལ་བར་བྱ། ། ཞེས་སོ། ། ཅི་ལྟར་བསྐུལ་ན། ཀཾ་པ་ལས། དེ་ནས་འཁོར་གྱི་ལྷ་མོ་རྣམས། ། རང་རང་གཙོ་བོ་མ་མཐོང་ནས། །
ཡིད་ཆེར་གདུངས་ནས་རྡོ་རྗེའི་གླུས། ། བཞེངས་པར་འདོད་ནས་གཙོ་བོ་བསྐུལ། ། ཞེས་པ་ལྟར། ཐིག་ལེར་གྱུར་པའི་རྗེས་དེ་ནས་སྙན་པའི་དབྱངས་ཀྱི་གླུས་བསྐུལ་བར་བྱའོ། ། གཉིས་པ་ལ་བཞི། པུཀྐ་སཱིས་བྱམས་པ་ཚད་མེད་པའི་སྒོ་ནས་བསྐུལ་བ། ཤ་ཝ་རཱིས་སྙིང་རྗེ་ཚད་མེད་པའི། གདོལ་པ་མོས་དགའ་བ་ཚད་མེད་པའི། གཡུང་མོས་བཏང་སྙོམས་ཚད་མེད་པའི་སྒོ་ནས་བསྐུལ་བའི་གླུའོ། ། དང་པོ་ནི།
སེམས་ཅན་སྡུག་བསྔལ་རྒྱུ་དང་བཅས་པ་ལས་བསྒྲལ་འདོད་ཀྱི་སྙིང་རྗེའི་ཡིད་ཀྱིས་སྟོན་པ་ཐིག་ལེ་ལས་གཟུགས་ཀྱི་སྐུ་བླ་ན་མེད་པའམ་བླ་མེད་དང་རྗེ་བཙུན་སྐད་དོད་གཅིག་པས་རྗེ་བཙུན་ཀྱེ་རྡོ་རྗེའི་སྐུར་བཞེངས་ཤིག བཞེངས་ནས་ཅི་བྱ་སྙམ་ན། པུཀྐ་སཱི་ནི་བདག་དང་སེམས་ཅན་ཐམས་ཅད་ལ་སྐྱོབས་ཤིག་ཅི་ལྟར་སྐྱོབས་ན་ཞལ་ཕྱག་གི་སྟོང་པའི་རང་བཞིན་ཐིག་ལེ་འདི་ཉིད་སྤངས་ནས་ནི། པུཀྐ་སཱི་བདག་ལ་འདོད་པ་ལ་ལོངས་སྤྱོད་པའི་བདེ་ཆེན་ཏེ། ཀུ་མུ་ཏིར། བདེ་བ་ཆེན་པོའི་རྣལ་འབྱོར་ནི། ། བདེ་བ་ཆེན་པོའི་སྦྱོར་བ་སྟེ། ། དེས་བདག་ལ་འདོད་པར་མཛོད་ཅིག ། ཅེས་གསུངས་པ་ལྟར། བདེ་བའི་སྦྱོར་བ་མཛོད་ཅིག་པའོ། །
གཉིས་པ་ནི། གཙོ་བོ་ཁྱོད་མི་བཞུགས་པ་སྟེ། ཁྱོད་མེད་པའམ་ཁྱོད་དང་བྲལ་ན་བདག་འགུམ་པ་སྟེ། འཆི་བར་འགྱུར་བས་ཚུལ་སྟོང་པའི་རང་བཞིན་ནི་ཐིག་ལེའི་ངོ་བོ་ཉིད་སྤངས་ཏེ། དགོས་པ་རི་ཁྲོད་མ་བདག་གིས་ཡིད་ལ་རེ་བའི་འབྲས་བུ་བདེ་ཆེན་པོ་ལ་སྦྱོར་བའི་འདོད་པ་འགྲུབ་པའི་ཕྱིར་དུ་ནི། འབྲས་བུ་ཀྱེ་རྡོ་རྗེ་ཁྱོད་ཟུང་འཇུག་གཟུགས་ཀྱི་སྐུར་བཞེངས་ཤིག་པའོ། ། གསུམ་པ་ནི། ལམ་དུས་སུ་སྨོན་པ་བྱང་སེམས་ཀྱིས་བདག་ཧེ་རུ་ཀར་གྱུར་ནས་སེམས་ཅན་ཐམས་ཅད་དེའི་གོ་འཕང་ལ་དགོད་པར་བྱའོ། ། ཞེས་འཇིག་རྟེན་ཐམས་ཅད་སངས་རྒྱས་ལ་དགོད་པར་སྙན་བརྣན་པའམ་མགྲོན་དུ་གཉེར་བ་སྟེ་དམ་བཅས་ནས་འདོད་པའི་གཙོ་བོ་སེམས་ཅན་སངས་རྒྱས་ལ་སྦྱོར་བའི་ནུས་པ་འགྲུབ་པའི་ཚེ་རྒྱུ་མཚན་ཅིའི་ཕྱིར་སྟོང་པ་ཉིད་ལ་བཞུགས་ཏེ། བཞུགས་པར་མི་རིགས་ཞེས་པའོ། །
ཁྱོད་མི་བཞུགས་པ་སྟེ་མེད་ན། བདག་གིས་སེམས་ཅན་གྱི་དོན་ཕྱོགས་ཙམ་ཡང་མི་ཁུམས་ཏེ། བྱེད་མི་ནུས་པས་གཏུམ་མོ་བདག་ནི་གཙོ་བོ་ཐིག་ལེ་ལས་བཞེངས་པར་གསོལ་བ་འདེབས་ཤིང་ཞུ་བ་བགྱིད་པའོ། ། བཞི་པ་ནི། གཡུང་མོ་བདག་ནི་ཡིད་རྨོངས་པ་སྟེ། དྲན་པ་ཉམས་པར་གྱུར་པ་འདི་ལ་སྙིང་རྗེ་ཆེན་པོའི་རྒྱུན་བར་ཆད་པར་མ་མཛད་པར་གཡུང་མོ་བདག་གིས་ཁྱོད་ཀྱི་ཐུགས་སྣ་ཚོགས་སུ་སྣང་བས་གཡོ་སྒྱུ་དང་བཅས་པར་འཚལ་བ་སྟེ་ཤེས་ཀྱི། དེ་བས་ན་གཙོ་བོ་ཁྱོད་ནི་ངོ་བོ་གཅིག་ལ་སྣ་ཚོགས་སུ་སྤྲུལ་པའི་མིག་འཕྲུལ་ལྟ་བུར་བཞེངས་ཤིག ཅེས་བརྗོད་པ་ནི། ཞུ་བ་ལས་བསྐུལ་བའི་གླུའོ། ། འདི་ལ་སྒྲུབ་ཐབས་ཀྱི་གཞུང་རྣམས་ནས་ཚིག་ཟུར་མི་འདྲ་བ་དུ་མ་འབྱུང་ཡང༌།
འགྱུར་གྱི་ཁྱད་པར་ཙམ་མ་གཏོགས་པ་དོན་རྩ་རྒྱུད་དང་སམྦུ་ཊ་ལས་གསུངས་པ་དེ་ཁོ་ན་ཡིན་ནོ། ། འདི་ཡི་མཐའ་དཔྱད་པ་ལ་ལྔ། གང་ལ་བསྐུལ་བ། གང་གིས་བསྐུལ་བ། ཇི་ལྟར་བསྐུལ་བ། དེ་ལྟར་བསྐུལ་བའི་དགོས་པ། བསྐུལ་ནས་བཞེངས་པ་ལ་རྩོད་པ་སྤང་བའོ། ། དང་པོ་ནི། གྲུབ་ཆེན་མཚོ་སྐྱེས་ཀྱིས། དེ་མ་ཐག་ཏུ་བཅོམ་ལྡན་འདས་ཤིན་ཏུ་གང་བ་བདེ་བ་ཆེན་པོ་རོ་གཅིག་པས།
རང་གི་རིག་མ་དང་ལྷན་ཅིག་ཏུ་ཞུ་བར་གྱུར་པའི་ས་བོན་གྱི་གཟུགས་ཀྱི་རྣམ་པར་གནས་པར་གྱུར་ཏོ། ། ཞེས་གསུངས་པ་ལྟར། བདེ་སྟོང་གཉིས་སུ་མེད་པའི་ཡེ་ཤེས་རྣམ་པ་ཐིག་ལེའི་གཟུགས་ཅན་དེ་ཉིད་ལའོ། ། གཉིས་པ་ནི་མཚོ་སྐྱེས་ཀྱིས། དེ་ནས་པུཀྐ་སཱི་ལ་སོགས་པའི་ལྷ་མོ་བཞི་པོ་རྣམས་རང་ཅག་རྣམས་མགོན་མེད་པར་ཞེས་བྱ་བར་ཤེས་ནས། ཡིད་གཉིས་ཆེན་པོར་གྱུར་ནས། ཤིན་ཏུ་འདོད་པའི་སེམས་དང་རབ་ཏུ་སད་པར་མཛད་མ་རྣམས་ཀྱིས། ཞེས་གསུངས་པས་མཚམས་མ་བཞིས་བསྐུལ་བའོ། ། འདི་བཞིས་བསྐུལ་དགོས་པའི་རྒྱུ་མཚན་ནི། འབྲས་བུའི་གནས་སྐབས་སུ་འོད་གསལ་ཆོས་ཀྱི་སྐུའི་ངང་ལས་མ་གཡོས་བཞིན་དུ།
ཀུན་རྫོབ་གཟུགས་ཀྱི་སྐུ་གཉིས་ཀྱིས་སེམས་ཅན་གྱི་དོན་འབད་མེད་དུ་འགྲུབ་པར་མཛད་པ་ནི་ལམ་གྱི་གནས་སྐབས་སུ་ཚད་མེད་བཞི་བསྒོམས་པའི་འབྲས་བུ་ཡིན་ལ། དེ་བཞི་དག་པ་ནི་མཚམས་མ་བཞི་ཡིན་པས་དེའི་ཕྱིར་བསྐུལ་བ་ཡིན་ཏེ། རྗེ་བཙུན་རྩེ་མོས། དེ་དག་ནི་ཚད་མེད་པ་བཞིའི་ངོ་བོ་ཡིན་པས། དེ་ལ་གཙོ་བོ་གཟུགས་ཀྱི་སྐུ་མེད་ན་སེམས་ཅན་གྱི་དོན་བྱ་བར་མི་ནུས་པས་དེའི་ཕྱིར་གླུས་བསྐུལ་བ་ཡིན་ནོ། ། ཞེས་སོ། ། གསུམ་པ་ནི། པུཀྐ་སཱིས་ཐུགས་རྗེ་ཆེན་པོའི་ཚུལ་གྱིས་དང༌། ཤ་ཝ་རཱིས་གནད་ལ་བོར་བའི་ཚུལ་གྱིས་དང༌། ཙཎྜ་ལཱིས་སྔོན་གྱི་ཐུགས་དམ་རྗེས་སུ་དྲན་པའི་སྒོ་ནས་བསྐུལ་ཞིང༌།
དེ་ལྟར་ལྷ་མོ་གསུམ་གྱིས་བསྐུལ་བས་བཞེངས་སུ་མ་བཏུབ་པས། གསུམ་པོ་ཡི་ཆད་པའི་ཚུལ་དུ་གནས་པ་ལ། གཡུང་མོས་ཐུགས་ཡོངས་སུ་མཁྱེན་པའི་ཚུལ་གྱིས་གླུས་བསྐུལ་བ་ཡིན་པ། རྡོ་རྗེའི་གླུ་རྣམས་ཀྱི་དོན་ནི་སྤྱིར་དུ་མ་ཞིག་ཡོད་ཀྱང༌། འདིར་གཉིས་སུ་མེད་པའི་ཡེ་ཤེས་ཀྱི་སྣང་བར་གྱུར་པ་ལ་རྗེ་བཙུན་རྩེ་མོས་བཤད་དོ། ། བསྐུལ་བའི་ཚེ་རྣལ་འབྱོར་པ་རང་གི་ཤེས་པའི་རྒྱུན་མཚམས་ཀྱི་ལྷ་མོ་བཞི་ལ་འཕོས་ནས། ལྷ་མོ་གཅིག་གིས་གླུ་ལེན་པའི་ཚེ་གཞན་རྣམས་ཀྱིས་རམ་བུ་འདེགས་པའི་ཚུལ་གྱིས་བསྐུལ་བར་བླ་མ་དག་ ་་་་་བློ་བརྟན་དཀོན་མཆོག་རྒྱལ། གསུངས་སོ། ། བཞི་པ་ནི། རྗེ་བཙུན་རྩེ་མོས།
དེའང་འདི་ལྟར་རྒྱལ་བ་ལ་ནི་བཞེངས་སུ་གསོལ་བར་བསྐུལ་དགོས་པ་མ་ཡིན་ཏེ། ཉིན་མཚན་ལན་དྲུག་ཏུ་ཀུན་ལ་གཟིགས་པ་ཡིན་ལ། གླུས་བསྐུལ་བ་ལའང་བཞེངས་སུ་མི་བཏུབ་པ་ལ། དེ་ལ་ཡི་ཆད་པ་ཡོད་པ་མ་ཡིན་ཀྱང༌། སངས་རྒྱས་ཀྱི་མཛད་པ་ནི་གདུལ་བྱའི་སྣང་བ་ཡིན་ལ། དེ་ཡང་འཇིག་རྟེན་ན་ཆེ་བར་གྲགས་པའི་སྤྱོད་པ་ལ་འཇིག་རྟེན་པ་དག་མཆོག་ཏུ་འཛིན་པས་གདུལ་བྱ་ལའང་སངས་རྒྱས་ཀྱི་མཛད་པ་དེ་ལྟར་སྣང་བ་ཡིན་ནོ། ། ཞེས་གསུངས་ལ། མན་ངག་སྙེ་མར་ནི། གནས་སྐབས་ཀྱི་གདུལ་བྱ་རུང་བ་མེད་པའི་ཚེ་ན་བདེ་བ་ཆེན་པོའི་སྐུ་ཁོ་ནར་གནས་ལ། ཡོད་པའི་ཚེ་གཟུགས་ཀྱི་སྐུར་སྣང་ནས་དོན་མཛད་པ་དང་བསྟུན་ནས་ཞུ་བ་གླུས་བསྐུལ་བར་འཆད་དོ། །
ལྔ་པ་ནི། དག་པ་རྡོ་རྗེའི་སྒྲོན་མེར། དེ་ལྟ་ན་ཡང་གཞན་དག་ན་རེ། བཅོམ་ལྡན་འདས་ཤིན་ཏུ་བདག་མེད་མ་དང་ལྷན་ཅིག་པའི་སེམས་ཀྱིས་བདག་མེད་པ་ཅན་ཡིན་ན། དེའི་ཕྱིར་ནམ་མཁའ་རྨི་ལམ་མཐོང་བ་ཅི་ཞིག་ཡིན། གཉིས་སད་པ་བཞིན་དུ་བཅོམ་ལྡན་འདས་ཅི་ལྟར་བཞེངས་ཞེ་ན། འདིར་སྨྲས་པ། སེམས་ཅན་རྣམས་ཀྱི་གཉིད་ཀྱི་གནས་སྐབས་ན་ཅུང་ཟད་ཀྱང་མི་ཤེས་ཤིང༌། དེ་ནས་ལྡང་བ་མཐོང་བ་ཇི་ལྟར་ཡིན། དེའི་ཕྱིར་བྱ་བའི་དབང་ལས་སྐད་ཅིག་གིས་སྐྲག་པ་བཞིན་དུ་ལངས་པ་སྟེ།
དེ་ལྟར་སྟོང་པ་ཉིད་ཀྱི་ཏིང་ངེ་འཛིན་ལ་སྙོམས་པར་ཞུགས་པའི་བཅོམ་ལྡན་འདས་ཀྱིས་རང་དང་གཞན་རིག་པ་མི་མཁྱེན་ཏེ། དེ་ནས་དེ་ཁོ་ན་ཉིད་ཀྱི་གླུས་བསྐུལ་བས་སྨོན་ལམ་གྱི་དབང་ལས་བཞེངས་པའོ། ། དེ་ལྟར་ན་ཡང་དྲི་བ་གཉིས་ཏེ། ཇི་ལྟར་སྲོག་ཆགས་རྣམས་ཀྱི་ལུས་ཀྱི་བདེ་བ་དམིགས་ནས་དེ་རྣམས་ཀྱིས་གཉིད་ཀྱི་གནས་སྐབས་ན་མི་ཤེས་ཏེ་འོན་ཀྱང་ལུས་ཡོད་པ་སྟེ། བཅོམ་ལྡན་འདས་ཅི་དེ་དང་མཚུངས་སམ། ཇི་ལྟར་བཞེངས། ཅི་སྟེ་སྔགས་པས་ཐོག་མར་མི་གཙང་བའི་ལུས་གཙང་མར་བྱས་ཏེ། སྟོང་པ་ཉིད་ལ་སོགས་པ་རྣམ་པར་དག་པས་སྤྲུལ་པའི་སྐུ་ལ་མངོན་པར་ཞེན་པ་ལས། སླར་ཡང་ཇི་སྟེ་གང་གི་ཞུ་བ་འཐོབ་སྟེ། དེ་ནི་སྤྲུལ་པ་མ་ཡིན་ཏེ།
ཇི་ལྟར་རུས་པ་དང་རྐང་ལ་སོགས་པ་དང་བྲལ་བ་ཉིད་ཀྱི་ཕྱིར་རོ། ། ཞེས་དྲི་བ་གཉིས་སོ། ། དེ་ནས་སྨྲས་པ། དང་པོར་ཞུ་བ་ཐོབ་པ་ནི་རྒྱུ་ཡིན་ཞིང༌། འབྲས་བུའི་ནི་མ་ཡིན་ནོ། ། དེ་ལྟར་ཞུ་བ་ཐོབ་པ་ལ་སོགས་པ་དག་པ་ལས་འབྲས་བུ་རྡོ་རྗེ་འཛིན་པ་ཡང་བཟུང་བ་སྟེ། དྲི་བ་གཅིག་ཐལ་ལོ། ། དེ་ལྟར་གཉིས་པ་ཡང་དང་པོར་ལྷའི་རྣམ་པས་མི་གཙང་བའི་ལུས་མེད། མི་གཙང་བའི་ལུས་མེད་ན་དག་པའི་སྤྲུལ་པའི་ལུས་སུ་མངོན་པར་ཞེན་པ་ཞེས་ཏེ། དེ་མེད་པས་བདུད་རྩིའི་ཁུ་བ་དང༌།
ཟླ་བ་བཞིན་དུ་རྨི་ལམ་སྒྱུ་མ་དང་མཚུངས་པར་རྣམ་པར་ཤེས་པའི་གཟུགས་ཀྱིས་གནས་པ་སྟེ། དེས་ན་སྒྱུ་མའི་རྣམ་པར་ཤེས་པ་སྨོན་ལམ་གྱི་རྟེན་ཡིན་ཏེ། ཇི་ལྟར་སྒྱུ་མས་རང་དང་གཞན་རིག་པ་མི་ཤེས་ལ། དེ་ལྟར་ནའང་བྱ་བ་བྱེད་པ་སྟེ། དེ་ལྟར་སྒྱུ་མའི་རྣམ་པར་ཤེས་པས་རང་དང་གཞན་ཤེས་པ་ལས་གཞན་དུ་ཡུན་རིང་པོའི་སྨོན་ལམ་གྱི་དབང་ལས་སྡང་བ་ཡིན་ནོ། ། ཞེས་བཤད་ལ་དེའི་དོན། དེ་ལྟར་ཞུ་བའི་ཚེ་སེམས་བདག་མེད་པ་ཅན་ཡིན་ན་གླུས་བསྐུལ་བས་སད་པར་མི་རིགས་ཏེ། ནམ་མཁས་རྨི་ལམ་མི་མཐོང་བ་བཞིན་ནོ། ། ཞེས་རྒོལ་བའི་ལན་དུ་འོ་ན་སེམས་ཅན་རྣམས་གཉིད་ཀྱིས་ལོག་པའི་རྗེས་ལ་རྐྱེན་གྱིས་སད་མི་སྲིད་པར་ཐལ་ཏེ། གཉིད་ཀྱི་གནས་སྐབས་ན་ཅུང་ཟད་ཀྱང་མི་ཤེས་པའི་ཕྱིར་རོ། །
དེས་ན་གཉིད་ཀྱི་དུས་སུ་བྱ་བའི་དབང་གིས་ལྡང་བ་དང༌། འདིར་སྟོང་ཉིད་ལ་བཞུགས་པའི་བཅོམ་ལྡན་འདས་དེ་ཁོ་ན་ཉིད་ཀྱི་གླུས་བསྐུལ་བས་སྨོན་ལམ་གྱི་དབང་གིས་བཞེངས་པ་གཉིས་རྣམ་པ་ཐམས་ཅད་དུ་མཚུངས་པ་ཡིན་ནོ། ། གལ་ཏེ་གཉིད་ཀྱིས་ལོག་པའི་སེམས་ཅན་རྣམས་ལ་ནི་ལུས་ཡོད་ལ། བཅོམ་ལྡན་འདས་ལ་ནི་ལུས་མེད་པ་ཡིན་ཏེ། སྔགས་པས་ཐོག་མར་མི་གཙང་བའི་ལུས་སྟོང་པ་ཉིད་དུ་བྱས་ཟིན་པའི་ཕྱིར་དང༌། སངས་རྒྱས་ཀྱི་སྐུ་ནི་རུས་པ་དང་རྐང་ལ་སོགས་པ་དང་བྲལ་བའི་ཕྱིར་རོ། ། ཞེ་ན། མི་གཙང་བའི་ལུས་སུ་ཞེན་པ་མེད་ཀྱང་ལུས་མེད་པ་ནི་མ་ཡིན་ཏེ། སྤྲུལ་པའི་སྐུ་གཟུགས་སུ་མངོན་པར་ཞེན་པ་ཙམ་ཡོད་པའི་ཕྱིར་རོ། ། དེའང་མེད་པ་མ་ཡིན་ཏེ།
བདུད་རྩི་ཟླ་བ་བཞིན་དུ་ཞུ་བའི་ཞུ་རྒྱུ་ཡིན་པའི་ཕྱིར་རོ། ། སངས་རྒྱས་ཀྱི་སྐུ་རུས་པ་སོགས་དང་བྲལ་ཡང་གཟུགས་གཏན་མེད་པ་མིན་ཏེ། རྨི་ལམ་དང་སྒྱུ་མ་ལྟར་རྣམ་པར་ཤེས་པའི་གཟུགས་ཀྱིས་གནས་པའི་ཕྱིར་རོ། ། སྒྱུ་མའི་རྣམ་པར་ཤེས་པ་ནི་སྨོན་ལམ་གྱི་རྟེན་ཡིན་ཏེ། སྒྱུ་མས་རང་གཞན་རིག་པ་མི་ཤེས་ཀྱང༌། བྱ་བ་བྱེད་པ་ལྟར་སྒྱུ་མའི་རྣམ་པར་ཤེས་པས་ཀྱང་རང་དང་གཞན་དུ་ཤེས་པ་མེད་ཀྱང་སྨོན་ལམ་གྱི་དབང་ལས་ལྡང་བ་མི་འགལ་བ་ཡིན་ནོ། ། ཞུ་བ་གླུས་བསྐུལ་བ་འདིའི་རྒྱུ་མཚན་རྣམས་ལེགས་པར་ཤེས་ན། སངས་རྒྱས་ཀྱི་ས་ན་གཟུགས་སྐུ་མེད་པའི་ཆོས་སྐུ་ཙམ་ལས་གདུལ་བྱའི་དོན་འབྱུང་བར་འདོད་པ་མི་འཐད་པ་དང༌། སེམས་ཅན་གྱི་དོན་དངོས་སུ་བསྒྲུབ་པ་ལ་གཟུགས་སྐུ་མེད་མི་རུང་བ་ཡིན་པས་ཐེག་ཆེན་སྤྱི་དང༌། བྱེ་བྲག་སྔགས་ཀྱི་ཐེག་པས་དེའི་རྒྱུ་ཐབས་ཀྱི་ཆ་རྣམས་ལ་གཙོ་བོར་བྱ་དགོས་པ་རྣམས་ཤེས་པར་འགྱུར་རོ། །
གཉིས་པ་ནི། དེ་ལྟར་གླུས་བསྐུལ་བས་སྔོན་སློབ་ལམ་གྱི་གནས་སྐབས་རྣམས་སུ་བདག་ཧེ་རུ་ཀར་གྱུར་ནས་སེམས་ཅན་ཐམས་ཅད་ཀྱི་དོན་བྱེད་པར་གྱུར་ཅིག་ཅེས་སོགས་བྱང་ཆུབ་ཀྱི་སྨོན་ལམ་བཏབ་པ་རྣམས་རྗེས་སུ་དྲན་ནས་བཞེངས་པའོ། ། ཚུལ་ཇི་ལྟར་ན་ཁུ་བ་ཐིག་ལེའི་གཟུགས་ལས་བཞེངས་པ་ནི། ས་བོན་ཨྃ་དང་ཧཱུྃ་གཉིས་སུ་གྱུར་པ་ལས་འབྲས་བུའི་རྡོ་རྗེ་འཆང་ཆེན་པོ་དཀྱིལ་འཁོར་གྱི་གཙོ་བོར་བསྒོམ་སྟེ། རིན་ཆེན་འབར་བར། བསྐུལ་བས་སྨོན་ལམ་རྗེས་དྲན་ནས། ། ཧཱུྃ་དང་ཨྃ་ལས་རབ་བཞེངས་པ། ། ཞེས་དང༌། གུར་གྱི་སྒྲུབ་ཐབས་ལས་ཀྱང༌། སྨོན་ལམ་དྲན་པའི་སྟོབས་ཀྱིས་ནི། །
ཧཱུྃ་ཨྃ་དག་ལས་ལངས་པར་བསམ། ། ཐུགས་ཀྱི་མཁའ་འགྲོ་སྟོབས་ཆེན་པོ། ། ཞེས་དང༌། ཀུ་མུ་ཏིར། ཨྃ་དང་ཧཱུྃ་ལས་རྡོ་རྗེ་ཆེ། ། ཞུ་བའི་གཟུགས་ལས་བཞེངས་པ་ནི། ། ཞེས་བཤད་པའི་ཕྱིར་རོ། ། གཞུང་དེ་རྣམས་ལ་བརྟེན་ནས་རྗེ་བཙུན་ཆེན་པོས། ཐིག་ལེ་གཉིས་ལས་ཨྃ་དང་ཧཱུྃ་གཉིས་སུ་གྱུར། དེ་ལས་ཡབ་ཡུམ་གྱི་སྐུ་རྫོགས་པར་བསྐྱེད་དོ། །
ཞེས་བྱ་བ་ནི་རྒྱུད་ཀྱི་དངོས་བསྟན་ཇི་ལྟ་བ་བཞིན་དུ་སྣང་སྟེ། ས་བོན་ལས་བསྐྱེད་པའི་ལུགས་སོ། ། དཔལ་མཆོག་ཌོམྦྷི་པས། ཨྃ་ཧཱུྃ་དག་ལས་གྲི་གུག་དང༌། ། པདྨའི་སྣོད་ནི་བསམ་པར་བྱ། ། སྤྲོས་ནས་རང་ལྷའི་རྣམ་པ་རུ། ། ཞུ་བའི་གཟུགས་ལས་རབ་ཏུ་བཞེངས། ། ཞེས་དང༌། དེ་བཞིན་དུ་ལྷའི་རིགས་ཀྱི་བློ་གྲོས་ཀྱིས་ཀྱང༌། ཆོ་ག་གསུམ་བསྐྱེད་དུ་བཤད་ལ།
དོན་གསལ་མཁན་པོ་ལ་དགོངས་པའང་དེ་བཞིན་དུ་སྣང་ཞིང༌། རྗེ་བཙུན་རྩེ་མོས། ཁ་ཅིག་ན་རེ། ཆོ་ག་གསུམ་ལས་བསྐྱེད་པར་ཁ་བསྐང་ངོ་ཞེས་ཀྱང་གསུང་ངོ༌། ། ཞེས་གཞན་ལུགས་བརྗོད་པའི་སྐབས་ནས་བཤད་དེ། ཆོ་ག་གསུམ་ལས་བསྐྱེད་པའི་ལུགས་སོ། ། མར་མེ་མཛད་ཀྱིས། རྨི་ལམ་ལྟ་བུར་གཙོ་བོ་བཞེངས། ། མངོན་བྱང་ལྔ་ཡི་ཡེ་ཤེས་ལས། ། བཅོམ་ལྡན་དགྱེས་པའི་རྡོ་རྗེ་ཉིད། །
དཀྱིལ་འཁོར་དབུས་སུ་གར་དགུར་བཞུགས། ། ཞེས་དང༌། གཉིས་མེད་རྡོ་རྗེ། ཀཾ་པ་ལ། ཛ་ལནྡྷ་རི་པ། གྲུབ་ཆེན་མཚོ་སྐྱེས། རྗེ་བཙུན་རྩེ་མོའི་ཡན་ལག་བཞི་པ་རྣམས་སུ་དོན་དེ་དང་མཐུན་པར་གསུངས་པས། གླུས་བསྐུལ་བའི་རྐྱེན་གྱིས་ཐིག་ལེ་དུམ་བུ་གསུམ་དུ་གྱུར་ཏེ། འོག་གི་ཐིག་ལེ་ཨཱ་ལི་ལས་ཟླ་བ་མེ་ལོང་ལྟ་བུ། སྟེང་གི་ཐིག་ལེ་ཀཱ་ལི་ལས་ཉི་མ་མཉམ་པ་ཉིད།
བར་གྱི་ཐིག་ལེ་ས་བོན་དང་ཕྱག་མཚན་དུ་གྱུར་པ་སོར་རྟོག དེ་རྣམས་གཅིག་ཏུ་འདྲེས་པ་བྱ་གྲུབ། དེ་ལས་སྐུ་རྫོགས་པ་ཆོས་དབྱིངས་ཡེ་ཤེས་སུ་གྱུར་པར་བསྒོམ་སྟེ། མངོན་བྱང་ལྔ་ལས་བསྐྱེད་པའི་ལུགས་སོ། ། དེ་ལྟར་བསྐྱེད་པའི་ལྷའི་ཞལ་ཕྱག་དང་རྣམ་པ་ཇི་ལྟ་བུ་ཞེ་ན། སྐུ་མདོག་ནག་པོ། ཞལ་བརྒྱད་ནི། མགྲིན་པའི་སྟེང་དུ་རྩ་བའི་ཞལ་མདུན་དུ་བསྟན་པ་དང༌། དེའི་གཡས་སུ་ཞལ་གསུམ་འདབ་ཆགས་སུ་བསྒྲིགས་ནས། གཡས་སུ་བལྟ་བ་དང༌།
གཡོན་དུའང་དེ་བཞིན་དུ་ཞལ་གསུམ་འདབ་ཆགས་སུ་བསྒྲིགས་ནས་གཡོན་དུ་བལྟ་བ་དང༌། དེའི་སྟེང་དུ་མགྲིན་པ་དང་བཅས་པའི་སྟེང་ཞལ་མདུན་དུ་གཟིགས་པ་སྟེ། ཞལ་བརྒྱད་དེ་ལྟར་ཡིན་ལ། ཁ་ ་་་་་བླ་མ་གཉེན་སོགས ་ཅིག་རྒྱབ་ཞལ་བཞི་ཞེས་ཞལ་ནག་པོ་བཞི་རྒྱབ་ཏུ་བལྟ་བར་འདོད་པ་ནི་ཤིན་ཏུ་མི་འཐད་དེ། རྩ་རྒྱུད། གུར། ནག་པོ་པ། ཤཱནྟི་པ། ཉིན་འབྱུང༌། མི་ཐུབ་ཟླ་བའི་གུར་གྱི་སྒྲུབ་ཐབས།
རིན་ཆེན་འབར་བ་རྣམས་ལས། ལྷག་མའི་ཞལ་ནི་བུང་བ་བཞིན། ། ཞེས་པ་ལས། རྒྱབ་ཞལ་དུ་མ་གསུངས་པའི་ཕྱིར་དང༌། གྲུབ་ཆེན་མཚོ་སྐྱེས་ཀྱིས་ཞལ་དང་པོ་གནག་པ། གཡས་པ་ནི་དཀར་བ། གཡོན་པ་ནི་དམར་བ། ཡང་གཡོན་པ་ནི་ཞལ་གཉིས་གནག་པ། དེ་བཞིན་དུ་གཡས་པ་ཡང་ཞལ་གཉིས་གནག་པ། སྟེང་གི་ཞལ་ནི་དུ་བའི་ཁ་དོག་དང༌།
ཞེས་དང༌། མར་མེ་མཛད་ཀྱིས། དང་པོ་སྐུ་དང་མཐུན་པའི་ཞལ། ། གཡས་དཀར་གཡས་གཉིས་སྐུ་དང་མཐུན། ། གཡོན་དམར་གཡོན་གཉིས་ཇི་བཞིན་སྐུ། ། ཞེས་དང༌། ནཱ་རོ་འགྲེལ་པར། གཡས་པ་དཀར་བ། གཡོན་པ་དམར་བ། སླར་ཡང་གཡོན་གྱི་ཞལ་གཉིས་གནག་པ།
དེ་བཞིན་དུ་གཡས་ཀྱི་ཞལ་གཉིས་གནག་པ། ཞེས་དང༌། གཉིས་མེད་རྡོ་རྗེས། གཡས་དཀར་བ། ཡང་གཡས་གཉིས་གནག་པ། གཡོན་པ་ནི་དམར་བ། ཡང་གཡོན་པའི་ཞལ་གཉིས་གནག་པའོ། ། ཞེས་བཤད་ལ། དེ་རྣམས་དང་མཐུན་པར་རྗེ་བཙུན་གྱིས་ལྷག་མའི་ཞལ་གཉིས་གཉིས་ནག་པོ། ཞེས་གསལ་བར་གསུངས་པས།
ནག་པོ་གཉིས་གཡས་དང༌། གཉིས་གཡོན་དུ་ལྟ་བ་ཡིན་གྱི། ནག་པོ་བཞི་ནུབ་ཏུ་ལྟ་བ་གཏན་མ་ཡིན་ནོ། ། འོ་ན་ལྷག་མའི་ཞལ་ཞེས་པའི་དོན་ཅི་ཡིན་སྙམ་ན། གཡས་ཞལ་དཀར་བའི་ལྷག་མ་གཉིས་དང༌། གཡོན་ཞལ་དམར་བའི་ལྷག་མ་གཉིས་ཡིན་པས་དེ་སྐད་ཅེས་བྱ་སྟེ། ཨ་བྷ་ཡས། གཡས་པ་རྣམས་ནི་དཀར་པོ་དང་ནག་པོ་དང་ནག་པོའོ། ། གཡོན་པ་རྣམས་ནི་དམར་པོ་དང་ནག་པོ་དང་ནག་པོའོ། ། ཞེས་གསུངས་པའི་ཕྱིར་རོ། །
དེ་བཞིན་དུ་དོན་གསལ་མཁན་པོས། ལྷག་མའི་ཞལ་གནག་པའོ། ། ཞེས་དང༌། བྱང་ཆུབ་སྙིང་པོ་དང༌། རྗེ་བཙུན་རྩེ་མོས། གཞན་རྣམས་གནག་པར་གསུངས་པའི་དོན་ཡང༌། གཡས་གཡོན་གྱི་ཞལ་གཉིས་ཀྱི་ལྷག་མ་ཡོད་པ་དང༌། དེ་གཉིས་ལས་གཞན་པའི་དོན་དུ་ཤེས་པར་བྱའོ། ། དེ་ལྟ་བུའི་ཞལ་བརྒྱད་ལ། ཨ་བྷ་ཡཱས།
དཔྲལ་བའི་སྟེང་དུ། པགས་པ་དང་བྲལ་བའི་མི་མགོ་སྐམ་པོ་ལྔས་བརྒྱན་པ། སངས་རྒྱས་ལྔ་ཡི་ཅོད་པཎ་ཅན། ། ཞེས་བཤད་པ་ལྟར་གྱིས་བརྒྱན་པའོ། ། ཞབས་ནི། བརླ་མན་ཆད་སོ་སོར་ཡོད་པའི་མདུན་རྒྱབ་ཏུ་བསྒྲིགས་པ་གཡས་སུ་གཉིས་དང༌། གཡོན་དུ་གཉིས་ཡོད་པ་ནི་ཞབས་བཞི་པ་སྟེ། དེས་བདུད་བཞི་མནན་པའོ། ། གཡས་གཡོན་གཉིས་ཀྱི་ཕྱག་ནི་བརྒྱད་བརྒྱད་དེ་བཅུ་དྲུག་དག་གིས་སྐུ་ལུས་རྣམ་པར་བརྒྱན་པ་སྟེ། འདིའི་ཕྱག་གི་གྱེས་ཚུལ་ལ།
ཁ་ཅིག་ ་་་་་མ་ཏི། དུས་འཁོར་དུ་ཕྲག་པ་དྲུག དེ་རེ་རེ་ལ་དཔུང་པ་གཉིས་གཉིས་ཏེ་བཅུ་གཉིས། དེ་རེ་རེ་ལ་མཁྲིག་མ་གཉིས་གཉིས་ཏེ་ཕྱག་ཉེར་བཞིར་བཤད་པ་ལྷ་ཕྱག་མངས་ཐམས་ཅད་ལ་དེ་བཞིན་འདོད་མོད་ཀྱི། དུས་ཀྱི་འཁོར་ལོའི་ཆོས་སྐད་རྣམས་དང་རྒྱུད་སྡེ་གཞན་རྣམས་མི་མཐུན་པ་མང་བས། ལུགས་ཕན་ཚུན་མི་བསྲེ་བར་ཆོས་སྐད་རང་རྐང་ཚུགས་པར་འདོན་དགོས་སོ། ། ཁ་ཅིག་ཕྱག་ངར་རེ་རེ་ལ་ཕྱག་མགོ་གཉིས་གཉིས་གྱེས་པར་འདོད་ལ། དེ་བཞིན་དུ་སྔོན་གྱི་རྒྱལ་བློན་གྱི་དུས་ཀྱི་ལྡེར་བཟོ་འགའ་ཞིག་ལའང་སྣང་མོད། ཤེས་བྱེད་ཀྱི་གཞུང་མེད་ཅིང༌། དཔུང་པ་ནས་སོར་མོའི་བར་ཐམས་ཅད་ཚོགས་པ་ལ་ཕྱག་ཅེས་བྱ་ཡི།
ཉི་ཚེ་བ་ཕྱག་མ་ཡིན་ལ། གལ་ཏེ་ཡིན་ན་ཞབས་ལའང་དེ་ལྟར་དུ་འདོད་དགོས་པའི་སྐྱོན་ཡོད་དོ། ། ཁ་ཅིག་བྲིས་སྐུ་ལ་ཡོད་པ་ལྟར་ཕྱག་རྣམས་པུ་སྟི་བརྩེགས་པ་ལྟར་འདོད་མོད། དེ་ལྟར་ན་རྩིབ་ལོགས་ལ་དཔུང་པ་སྐྱེ་བར་འགྱུར་ཞིང༌། འདོད་ན་དཔུང་པ་སོག་པ་ལ་བརྟེན་པ་དང༌། སོག་པ་མགྲིན་པ་དང་འབྲེལ་བ་མ་ཡིན་པར་ཐལ་བའི་སྐྱོན་ཡོད་དེ། རྩིབ་ལོགས་ན་མགྲིན་པ་མི་གནས་པའི་ཕྱིར་རོ། ། དེས་ན་རང་ལུགས་ལ་ཕྱོགས་གཅིག་གི་དབང་དུ་བྱས་ན། མགྲིན་པ་དང་འབྲེལ་བར་སོག་པ་བརྒྱད། དེ་དང་འབྲེལ་བར་དཔུང་པ་བརྒྱད།
དེ་ལས་སྐྱེས་པའི་ཕྱག་ཡོངས་སུ་རྫོགས་པ་བརྒྱད་བསྒྲིགས་པ་ཡིན་ཏེ། ཁ་ཆེ་རིན་ཆེན་རྡོ་རྗེས། ཞལ་བཞི་པ་ལ་དཔུང་པ་བཞི། ། ཕྱག་བཞི་པ་ལ་ཞབས་བཞི་པ། ། རྟ་མགྲིན་རྒྱལ་པོ་ཆེན་པོ་སྟེ། ། ཞེས་ཕྱག་བཞི་པ་ལ་དཔུང་པ་བཞི་ཡོད་པར་བཤད་པའི་རིགས་པས། འདིར་ཕྱག་བཅུ་དྲུག་པ་ལ་དཔུང་པའང་བཅུ་དྲུག་ཡོད་པར་འདོད་དགོས་ལ། ཕྱག་མཚན་འཛིན་པའི་ཚེ་ནི། ཁ་ཅིག་སྟེང་དུ་འཕྱར་བ་དང༌། གཡས་གཡོན་དུ་གདེངས་པ་དང༌།
འོག་ཏུ་བརྐྱང་བ་ལ་སོགས་པ་སྣ་ཚོགས་པར་བྱ་དགོས་སོ། ། གོ་རིམ་མདུན་མ་གཉིས་ནི་རྩ་ཕྱག་ཡིན་པས་ཁྱབ་ལ། རྩ་ཕྱག་ཡིན་ན་ཕྱག་དང་པོ་གཉིས་ཡིན་པའི་ངེས་པ་མི་སྣང་སྟེ། སློབ་དཔོན་ཨ་མོ་གྷའི་འཇིགས་བྱེད་ཀྱི་སྒྲུབ་ཐབས་ལས། རྒྱབ་མ་གཉིས་ཀྱིས་གླང་ལྤགས་འཛིན་པ་ལ་ཕྱག་ཐམས་ཅད་ཀྱི་དང་པོར་བཤད་ཅིང༌། གདོང་དྲུག་དང་ཆོས་དབྱིངས་གསུང་དབང་གི་སྒྲུབ་ཐབས་ལས་ཀྱང་རྒྱབ་མ་གཉིས་ལ་དང་པོ་དང༌། རྩ་ཕྱག་གཉིས་ལ་ཐ་མར་བཤད་པ་སོགས་ཡོད་ཀྱང༌། འདིར་རྩ་ཕྱག་དང་ཕྱག་དང་པོ་གཞི་མཐུན་པའི་ལུགས་ཡིན་པས་གླང་པོ་ཆེ་འཛིན་པ་དང་པོ་དང༌། བྱི་ལ་འཛིན་པ་ཐ་མ་གཅིག་ཡིན་ནོ། ། ཚངས་སོགས་བདུད་བཞི་པོ་གོང་ནས་གོང་དུ་བརྩེགས་ནས་ཞབས་ཀྱིས་མཉམ་པར་མནན་པ་སྟེ།
ཞབས་གཡས་གཉིས་མདུན་རྒྱབ་ཏུ་བརྐྱང་བའི་བརླ་ལ་གཡོན་གཉིས་ཀྱི་སོར་མོ་གཏད་པས་ཕྱེད་ཀྲུང་བཅས་པའི་ཚུལ་གྱིས་གནས་པའི་གར་མཁན་གྱི་རྣམ་པར་བཞུགས་པ་ནི། ཞབས་ཀྱི་སྟབས་སོ། ། འདིར་ཁ་ཅིག་ ་་་་་ལོ་ཙཱ་བ་གྲགས་རྒྱལ། ཞབས་བཞིའི་མདུན་མ་གཡས་བརྐྱང་བས་ཚངས་པའི་སྙིང་ག་ནས་མནན་པ། གཡོན་བསྐུམ་པས་གཡས་པའི་བརླ་ལ་རེག་པ། རྒྱབ་མ་གཉིས་གཡོན་བརྐྱང་བས་ཚངས་པའི་སྟེང༌། གཡས་པ་བསྐུམ་པས་གཡོན་པའི་བརླ་ལ་རེག་པའི་གར་སྟབས་ཀྱིས་བཞུགས་པ་ཡིན་ཏེ། པདྨ་བཛྲས། ཞབས་བཞི་པོས་ནི་བདུད་བཞི་པོ། ། མཉམ་པར་མནན་ཅིང་གཅེར་བུ་ཉིད། །
ཉི་མར་ཞབས་གཡས་བརྐྱང་དང་བསྐུམ། ། གར་མཛད་དེ་ལ་ཕྱག་འཚལ་ལོ། ། ཞེས་དང༌། སློབ་དཔོན་རིན་པོ་ཆེས་མཚོ་སྐྱེས་ཊཱི་ཀར། ཞབས་གཡས་བརྐྱང་བས་བཞུགས་པ། གཡོན་བསྐུམ་ནས་གཡས་བརྐྱང་བའི་བརླའི་སྟེང་དུ་བཞག་པའོ། ། ཞེས་གསུངས་སོ་ཞེས་ཟེར་བ་ནི་མི་འཐད་དེ། བསྟོད་པ་ཉི་ཤུ་པར། ཉི་མར་ཞབས་གཡས་བརྐྱང་དང་སྔོ། ། ཞེས་བོད་དཔེ་རྙིང་པ་ཐམས་ཅད་དང་རྒྱ་དཔེ་ལས་འབྱུང་གི
བསྐུམ་ཞེས་པ་མི་འབྱུང་ལ་གལ་ཏེ་འབྱུང་ན་བསྟོད་པ་དེར། སྐུ་མདོག་གི་སྒོ་ནས་བསྟོད་པ་ཅིག་ཀྱང་མ་བསྟན་པར་ཐལ་བའི་སྐྱོན་ཡོད་དོ། ། མཚོ་སྐྱེས་ཀྱི་འགྲེལ་པར་ཡང༌། ལུང་དེ་ལྟ་བུའི་བཤད་པ་མི་སྣང་ཞིང༌། ལུང་དེའི་དོན་ལ་གཡོན་བརྐྱང་གཡས་བསྐུམ་གཏན་ནས་མི་སྣང་བས་མུན་སྤྲུལ་ཁོ་ནར་ཟད་དོ། ། འདིར་རྗེ་བཙུན་ས་སྐྱ་པ་ཡབ་སྲས་ཀྱི་བཞེད་པ་ལྟར་ན། སྔར་བཤད་པ་བཞིན་གཡས་གཉིས་བརྐྱང་བའི་བརླ་ལ་གཡོན་གཉིས་ཀྱི་སོར་མོ་རྣམས་རེག་པ་ཡིན་ཏེ། མཚོ་སྐྱེས་འགྲེལ་པར། དེ་དག་ཀྱང་མཉམ་པར་བརྩེགས་པའི་སྙིང་གར་ཞབས་གཡས་པ་གཉིས་ཀྱིས་མནན་པའོ། ། རོལ་མོའི་ཚུལ་ནི་སྐྱིལ་ཀྲུང་ཕྱེད་པའོ། །
དེའི་གཡས་བརྐྱང་བ་ནི་ཐུགས་རྗེས་སེམས་ཅན་ལ་ཁྱབ་པའོ། ། གཡོན་བསྐུམ་པ་ནི་ཤེས་རབ་ཀྱིས་ཆོས་གང་ཡང་མི་འཛིན་པར་བཏང་བའོ། ། ཞེས་དང་རྗེ་བཙུན་རྩེ་མོ་ཉིད་ཀྱིས། པདྨ་དང་ཉི་མའི་དཀྱིལ་འཁོར་གྱི་སྟེང་ན་བདུད་བཞི་བརྩེགས་པའི་གདན་ལ་གཡས་གཉིས་བརྐྱང༌། གཡོན་གཉིས་བསྐུམ་པའི་གར་སྟབས་ཀྱིས་བཞུགས་པ། ཞེས་གསལ་བར་གསུངས་པའི་ཕྱིར་རོ། ། འདི་ཉིད་རྒྱུད་འགྲེལ་གྱི་དགོངས་པ་སྙོན་མེད་པ་ཡིན་ཏེ། ནཱ་རོ་པའི་བརྟག་གཉིས་འགྲེལ་པ་དང༌། སྒྲུབ་ཐབས་མཚོ་སྐྱེས་ལས། གཅེར་བུ་ཞབས་གཡས་བརྐྱང་བས་བཞུགས་པ་ཕུང་པོ་དང༌།
ཉོན་མོངས་པ་དང༌། འཆི་བདག ལྷའི་བུའི་བདུད་བཞི་མཉམ་པར་མནན་པ། ཉི་མའི་དཀྱིལ་འཁོར་དུ་རོལ་མོའི་ཚུལ་གྱིས་བཞུགས་པར་བསམ་མོ། ། ཞེས་དང༌། མར་མེ་མཛད་ཀྱིས། ཚངས་པ་བརྒྱ་བྱིན་ཉེ་དབང་དྲག ། སྟེང་ན་ཞབས་བཞི་གཡས་བརྐྱང་བཞུགས། ། ཞེས་དང༌། ཀཾ་པ་ལས།
གཙོ་བོའི་ཞབས་བཞི་གཡས་བརྐྱང་གནས། ། ཞེས་བཤད་པས། གཡས་གཉིས་བརྐྱང་ཞིང་གཡོན་གཉིས་བསྐུམ་པ་ཡིན་ལ། དཔལ་མཆོག་ཌོམྦྷི་པ། ཤཱནྟི་པ། ཉིན་འབྱུང༌། ནག་པོ་པ། གཉིས་མེད་རྡོ་རྗེ། ཛ་ལནྡྷ་རི་པ། གུར་གྱི་སྒྲུབ་ཐབས་གཉིས་རྣམས་ལས་སྐྱིལ་ཀྲུང་ཕྱེད་པའི་གར་གྱིས་གནས། །
ཞེས་བཤད་པས། སྔར་གྱི་བཞིན་ཡིན་ལ། རིགས་པས་ཀྱང་གྲུབ་སྟེ། བདག་མེད་མ་ལ་སོགས་པའི་ལྷ་མོ་རྣམས་ཀྱི་སྐབས་སུ་སྐྱིལ་ཀྲུང་ཕྱེད་པའི་གར་གྱིས་བཞུགས། ཞེས་བཤད་པ་ཐམས་ཅད་དེ་ལྟར་དུ་ཁས་ལེན་བཞིན་དུ། འདིར་དེ་ལྟར་བཤད་ཀྱང་དེ་ལྟར་དུ་ཁས་མི་ལེན་པ་ལ། དམིགས་བསལ་ཅི་ཡང་མེད་པའི་ཕྱིར་རོ། ། ནག་པོ་པས། ཕྱག་བཅུ་དྲུག་པའི་སྒྲུབ་ཐབས་ལས། ཞབས་བཞི་བདུད་ཀྱི་སྟེང་ན་ཕྱེད་ཀྲུང་བཅས་པའི་གར་གྱིས་བཞུགས་པ།
ཞེས་དང༌། དཀའ་འགྲེལ་རིན་ཆེན་སྦྱོར་ཕྲེང་ལས། གར་དང་ལྡན་ཞེས་བྱ་བ་ནི་ཕྱེད་ཀྲུང་བཅས་པའི་གར་མཛད་པས་བཞུགས་པའོ། ། ཞེས་དང༌། རྒྱུ་རྡོ་རྗེ་འཆང་གི་སྒྲུབ་ཐབས་སུའང་ཕྱེད་ཀྲུང་དུ་བཞུགས་པར་བཤད་པས་ཀྱང་སྔར་བཞིན་ཡིན་པར་གྲུབ་བོ། ། ཀུ་མུ་ཏིར། ཁྲོ་བོའི་ཕྱག་རྒྱས་གདན་གྱི་སྟེང་དུ་གནས་པའི་བདུད་རྣམས་མནན་པས། ཞེས་བཤད་ལ། ཁྲོ་བོའི་ཕྱག་རྒྱ་དེ་གང་ཡིན་སྙམ་ན། དེ་ཉིད་ལས།
ཕྱག་རྒྱ་ཡང་བཤད་པར་བྱ་སྟེ། གཡས་པའི་ཞབས་ཀྱི་བརླ་སླེབ་ཅིང༌། གཡོན་པའི་ཞབས་ཀྱི་རྩེས་མནན་པའམ། ཟློག་ནས་མནན་པ་ནི། ཁྲོ་བོའི་ཕྱག་རྒྱ་གདན་དུ་བརྗོད། ། ཞེས་སོ། ། ཞེས་བཤད་པ་ལྟར་གཡས་རོལ་དང་གཡོན་རོལ་གཉིས་ལས། འདིར་ནི་སྔར་བཞིན་གཡས་རོལ་ཁོ་ན་ཡིན་ལ། དེའི་ཚུལ་ཡང་ཞབས་གཡས་པའི་མཐེ་བོང་གདན་ལ་བཞག་ཅིང༌། ཞབས་མཐིལ་གཞན་རྣམས་མ་རེག་པ་སྟེ།
གཉིས་མེད་རྡོ་རྗེས། ཁམས་གསུམ་མ་ལུས་པ་དག་པས་སྐྱིལ་ཀྲུང་ཕྱེད་པའོ། ། ཐམས་ཅད་དུ་དོགས་པ་མེད་པས་ཞབས་གཅིག་གི་མཐེ་བོ་ཉི་མའི་གདན་ལ་རེག་པའོ། ། ཞེས་དང༌། དག་པ་རྡོ་རྗེའི་སྒྲོན་མེར། བྱང་ཆུབ་ཀྱི་སེམས་ཀྱི་རྐང་པ་ཐོབ་པའི་ཕྱིར་སྐྱིལ་ཀྲུང་ཕྱེད་པའི་གར་གྱི་སྟབས་སོ། ། འཇིག་རྟེན་གསུམ་པོ་མཐའ་དག་རབ་ཏུ་གསལ་བའི་ཕྱིར། ཞབས་ཀྱི་མཐེ་བོ་གཅིག་བསྟན་པའོ། ། ཞེས་གསུངས་པའི་ཕྱིར་རོ། ། སློབ་དཔོན་དེ་རྣམས་དེ་ལྟར་དུ་བཞེད་པ་ཡང༌།
རྩ་རྒྱུད་ལས། ཉི་མར་བཞུགས་ཤིང་རོལ་པར་བཅས། ། ཞེས་པའི་དོན་དུ་བཞེད་དེ། དེའི་སྐད་དོད་ལ། རྒྱ་དཔེར་སུརྻ་སྭ་ན་ཏཱ་ལ་ཊ་བཱ་ནི་དྷ་ཏཾ། ཞེས་པ་ཡོད་ལ། ཏ་ལ་ཌ་བཱ་ནི་སྔར་བཤད་པ་ལྟ་བུའི་གར་སྟབས་ཡིན་པར་གར་གཞུང་ཁུངས་ཐུབ་ཐམས་ཅད་ལས་བཤད་ལ། དཔང་ལོཙྪ་བས། ཉི་མར་བཞུགས་ཤིང་གར་སྟབས་ལྡན། ། ཞེས་འགྱུར་བཅོས་པའང་ལེགས་པ་ཡིན་ནོ། །
ཡང་སློབ་དཔོན་ཨ་བྷ་ཡས། ཞབས་གཉིས་སྐྱིལ་ཀྲུང་ཕྱེད་པ་དང༌། ཞབས་གཉིས་ཀྱི་གཡོན་བསྐུམ་པ་དང༌། གཡས་བརྐྱང་བའི་གར་གྱི་ཚུལ་གྱིས་གནས་པ་དང༌། ཞེས་དང༌། རིན་ཆེན་འབར་བར། ཉི་མར་ཞབས་གཡས་བརྐྱང་གཡོན་བསྐུམ། ། ལྷག་མ་གར་གྱི་ཚུལ་གྱིས་བཞེངས། ། ཞེས་བཤད་པའི་དོན་ཡང༌། ཞབས་མདུན་མ་གཉིས་གཡས་བརྐྱང་བའི་བརླ་ལ།
གཡོན་བསྐུམ་ནས་སོར་མོར་སྦྱར་བ་དང༌། ལྷག་མ་རྒྱབ་མ་གཉིས་མདུན་མ་ལྟ་བུའི་གར་སྟབས་ཀྱི་ཚུལ་གྱིས་བཞེངས་པའོ། ། ཞེས་པ་ལྟར་འབྲུ་བསྣན་དུ་རུང་ན། སློབ་དཔོན་ཐམས་ཅད་དགོངས་པ་གཅིག་པར་འགྱུར་བས་ཤིན་ཏུ་ལེགས་ཀྱི། གཞན་དུ་ན་སློབ་དཔོན་འདི་གཉིས་ཀྱང་མི་མཁས་པར་ཐལ་བའི་སྐྱོན་ཡོད་དེ། རྒྱུད་དང་མི་མཐུན་པའི་ཕྱིར་རོ། ། མིའི་མགོ་བོ་རློན་པ་ཁྲག་འཛག་པ་ལྔ་བཅུའི་ཕྲེང་བས་དོ་ཤལ་བྱས་པ། དབུ་སྐྲ་སེར་པོ་གྱེན་དུ་བརྫེས་པའི་སྤྱི་བོར་སྣ་ཚོགས་རྡོ་རྗེས་མཚན་པ་ནི་ཕྲིན་ལས་སྣ་ཚོགས་ཀྱིས་སེམས་ཅན་གྱི་དོན་མཛད་པ་མཚོན་པའོ། ། སྐུ་དང་རྩ་བའི་ཞལ་ནི་བུང་བ་ལྟར་ནག་པོ་སྟེ། གཡས་པའི་ཞལ་དང་པོ་ཀུནྡ་དང་མཚུངས་པར་ཤིན་ཏུ་དཀར་བ།
གཡོན་པའི་ཞལ་དང་པོ་པདྨ་རཱ་ག་ལྟར་དམར་པོ་ཆེན་པོ་འཇིགས་སུ་རུང་བའོ། ། ཕྱི་མའི་ཞལ་ཏེ་གཡས་ཞལ་ལྷག་མ་གཉིས་དང༌། གཡོན་ཞལ་ལྷག་མ་གཉིས་ནི་བུང་བ་དང་མཚུངས་པའི་ནག་པོ་སྟེ། སྟེང་གི་ཞལ་ནི་རྩ་རྒྱུད་ལས། སྤྱི་བོའི་ཞལ་ནི་གཙིགས་པ་ཅན། ། ཞེས་དང༌། དེ་བཞིན་དུ་དཔལ་མཆོག་ཌོམྦྷི་པ་སོགས་ཀྱིས་ཀྱང་གཙིགས་པའི་ཞལ་དུ་གསུངས་ཤིང༌། ཁ་དོག་ནི་སློབ་དཔོན་གཞན་རྣམས་ཀྱིས་ལྷག་མ་བུང་བ་དང་མཚུངས་ཞེས་པ་ཙམ་ལས་གཞན་དམིགས་བསལ་མ་བྱུང་ཡང༌། མཚོ་སྐྱེས། གཉིས་མེད་རྡོ་རྗེ།
ཨ་བྷ་ཡ་རྣམས་ཀྱིས་དུ་བའི་མདོག་ཅན་དུ་བཤད་ལ། མར་མེ་མཛད་ཀྱིས། སྟེང་ཞལ་གཡུ་མདོག་མཆེ་བ་གཙིགས། ། ཞེས་བཤད་དོ། ། ཞལ་བརྒྱད་པོ་རེ་རེ་ལ་ཡང༌། སྤྱན་གསུམ་གསུམ་སྟེ་ཉི་ཤུ་རྩ་བཞིས་ཕྱུག་པ། ཡུམ་བདག་མེད་མ་ལ་སྙོམས་པར་ཞུགས་པས། དམ་པའི་བདེ་བ་སྟེར་བ་སྟེ། ཡུམ་གྱི་རྣམ་པ་ནི། སློབ་དཔོན་ཨ་བྷ་ཡས།
འདིའི་ཡུམ་བདག་མེད་མ་ནག་མོ། གཅེར་བུ་གྲི་གུག་དང་ཐོད་པར་ལྡན་པའི་ཕྱག་གཉིས་ཀྱིས་བཅོམ་ལྡན་འདས་ལ་ཡང་དག་པར་འཁྱུད་པ། གཡས་བསྐུམ་པ་གཡོན་བརྐྱང་བའི་གར་གྱིས་གནས་པ། ཕྱག་རྒྱ་ལྔ་དང་ལྡན་པ། ཞལ་གཅིག་པ་སྤྱན་གསུམ་པ་དམར་ལ་ཟླུམ་པ། མཆེ་བ་གཙིགས་པ་དབུ་སྐྲ་དམར་སེར་འབར་བ་གྱེན་དུ་བརྫེས་པ། དཔྲལ་བའི་མཚམས་སུ་ཐོད་པ་ལྔ་ཡིས་བརྒྱན་པ། མགྲིན་པར་མི་མགོའི་ཕྲེང་བ་འཕྱང་བ་དང༌། རྐང་གདུབ་ལ་སོགས་པས་བརྒྱན་པའོ། ། ཞེས་བཤད་པའི་མཚན་ཉིད་དང་ལྡན་པའི་ཡུམ་ལ་འཁྱུད་པའོ།
ཕྱག་མཚན་བཅུ་དྲུག་གི་ཚིག་གི་དོན་ནི་སྔར་བྲིས་པ་ལྟར་འདིར་ཡང་བཤད་ལ། ཁ་དོག་ནི་རྗེ་བཙུན་རྩེ་མོས། གླང་པོ་དཀར་པོ། རྟ་སྔོན་པོ། བོང་བུ་གྭ་པ། གླང་སེར་པོ། རྔ་མོ་ཐལ་དཀར། མི་དམར་པོ། ཤ་ར་བྷ་སྔོན་པོ། བྱི་ལ་གྭ་པའོ། །
དེ་བཞིན་དུ་གཡོན་པའི་ཐོད་པ་བརྒྱད་དུ། སའི་ལྷ་སེར་པོ། ཆུའི་ལྷ་དཀར་པོ། མེའི་ལྷ་དམར་པོ། རླུང་གི་ལྷ་སྔོན་པོ། ཟླ་བའི་ལྷ་དཀར་པོ། ཉི་མའི་ལྷ་དམར་པོ། གཤིན་རྗེ་སྔོན་པོ། ནོར་སྦྱིན་སེར་པོ་ཞེས་གསུངས་ལ། ཉིན་འབྱུང་ཟླ་བས།
གླང་པོ་དམར་སྐྱ། རྟ་ལྗང་གུ། བོང་བུ་དཀར་པོ། གླང་དུད་ཁ། རྔ་མོ་ཁམ་པ། མི་དམར་སེར། རི་དྭགས་ཤ་ར་བྷ་དཀར་པོ་རྣམས་སུ་བཤད་ཅིང༌། བྱི་ལའི་ཁ་དོག་ནི་བཤད་པ་མི་སྣང་ངོ༌། ། ཕྱག་མཚན་ནི་ཉིན་འབྱུང་ཟླ་བས། དེ་ལས་ལྷ་ནི་གསེར་གྱི་མདོག་ཅན།
ཕྱག་ནི་རིན་པོ་ཆེའི་བུམ་པས་འབྲེལ་བའོ། ། ཆུ་ལྷ་ནི་མདོག་དཀར་པོ་ཀླུའི་གདེངས་ཀ་བདུན་དང་ཞགས་པ་དང་དུང་འཛིན་པའོ། ། རླུང་ལྷ་ནི་ནམ་མཁའི་མདོག་ཅན་ལག་པ་གཉིས་ཀྱིས་རླུང་དར་འཛིན་པའོ། ། མེ་ལྷ་ནི་མདོག་དམར་པོ་ཕྱག་བཞི་པ་དགང་གཟར་དང་ཤིང་གི་དབྱུག་པ་དང༌། བགྲང་ཕྲེང་དང༌། སྤྱི་བླུགས་འཛིན་པའོ། ། ཟླ་བ་ནི་མདོག་དཀར་པོ་ཕྱག་གཉིས་ཀྱིས་པདྨ་ལ་གནས་པའི་ཟླ་བའི་དཀྱིལ་འཁོར་འཛིན་པའོ། ། ཉི་མ་མདོག་དམར་པོ་ཕྱག་གཉིས་ཀྱིས་པདྨ་ལ་གནས་པའི་ཉི་མའི་དཀྱིལ་འཁོར་འཛིན་པའོ། ། མཐར་བྱེད་མདོག་ནག་པོ་དབྱུག་པ་དང་མདུང་འཛིན་པའོ། ། ནོར་སྦྱིན་ནི་གསེར་གྱི་མདོག་ཅན་བེ་ཅོན་དང་ལྕགས་ཀྱུ་འཛིན་པའོ། །
ཞེས་བཤད་ལ། འདི་ཙམ་གྱི་སྤྲོས་པ་བསྒོམ་མི་ནུས་ན། འདི་རྣམས་དབང་ཕྱུག་བརྒྱད་དུ་བཤད་པས། གཡས་མཆོག་སྦྱིན་དང༌། གཡོན་མི་འཇིགས་པ་སྦྱིན་པར་བསྒོམས་ན་འོང་ངམ་བརྟག་ལ། བྲིས་སྐུ་ཁ་ཅིག་ལ་ཐལ་མོ་སྦྱར་བ་དང༌། ཁ་ཅིག་ལ་ཆོས་འཆད་དུ་བྲིས་པ་སྣང་སྟེ། དོན་སྟོན་རྒྱུ་ཅི་ཡང་མི་སྣང་ངོ༌། ། གོ་རིམ་ནི་གཡས་བརྒྱད་ལ་མི་མཐུན་པ་མེད་ལ། གཡོན་བརྒྱད་ལ་རྩ་རྒྱུད་དང༌།
མི་ཐུབ་ཟླ་བའི་གཞུང་རྣམས་དང༌། ཤཱནྟི་པ། ཉིན་འབྱུང༌། ནག་པོ་པ་སོགས་ཀྱིས། གསུམ་པར་རླུང་ལྷ་དང༌། བཞི་པར་མེ་ལྷ་བཤད་ལ། རྗེ་བཙུན་སྐུ་མཆེད་ཀྱིས། དེ་གཉིས་གོ་བཟློག་ཏུ་གསུངས་ཤིང༌། གྲུབ་ཆེན་མཚོ་སྐྱེས། གཉིས་མེད་རྡོ་རྗེ།
མར་མེ་མཛད་རྣམས་ཀྱིས་ཀྱང་དེ་བཞིན་དུ་བཤད་དོ། ། དེ་གཉིས་གོ་རིམ་ཅུང་ཟད་མི་འདྲ་བའི་རྒྱུ་མཚན་ལ། བླ་ཆེན་འཕགས་པས། གཡོན་གྱི་ཕྱག་མཚན་བརྒྱད་ཀྱིས་དབང་ཕྱུག་བརྒྱད་སྟེར་ཞིང་དག་ལ། དབང་ཕྱུག་བརྒྱད་ནི། སྒྲོན་གསལ་དུ་རྒྱུད་ཀྱི་ལུང་དྲངས་པར། སྐུ་ཡི་དབང་ཕྱུག་གསུང་གི་དབང་ཕྱུག་དང༌། ། དེ་བཞིན་དུ་ནི་ཐུགས་ཀྱི་དབང་ཕྱུག་དང༌། ། རྫུ་འཕྲུལ་ཀུན་ཏུ་འགྲོ་བའི་དབང་ཕྱུག་དང༌། ། ཅི་འདོད་ཕྲིན་ལས་ཡོན་ཏན་བརྒྱད་པའོ། །
ཞེས་གསུངས་པ་ལ། སྐུ་དང་ས་གཞན་གྱི་རྟེན་བྱེད་པར་མཚུངས། གསུང་དང་ཆུ་གཞན་འཛིན་པར་མཚུངས། ཐུགས་དང་མེ་གསལ་བར་མཚུངས། རྫུ་འཕྲུལ་དང་རླུང་གཡོ་བར་མཚུངས། ཀུན་འགྲོ་དང་ཟླ་བའི་འོད་ཟེར་ཐམས་ཅད་ལ་འཇུག་པར་མཚུངས། ཅི་འདོད་བྱེད་པ་དང་ཉི་མ་གཞན་སྨིན་པར་བྱེད་པར་མཚུངས། ཕྲིན་ལས་དང་གཤིན་རྗེ་མཐུ་དང་ལྡན་པར་མཚུངས། ཡོན་ཏན་དང་ནོར་སྦྱིན་པ། གཞན་གྱི་དབུལ་བ་སེལ་བར་མཚུངས་པས།
རྒྱུད་ནས་བཤད་པའི་དབང་ཕྱུག་གི་རིམ་པ་དང་མཐུན་པར་གོ ། བླ་མ་ཀུན་གྱིས། ས་དང༌། ཆུ་དང༌། མེ་དང༌། རླུང་གི་རིམ་པ་མཛད་པ་དེ། འབྱུང་བ་ལུགས་འབྱུང་གི་རིམ་པ་ལ་དགོངས་པར་གོ ། ཞེས་གསུངས་པ་ལྟར་རོ། ། རྣམ་དག་ནི། རྗེ་བཙུན་ཆེན་པོས།
གཡས་པའི་ཐོད་པ་བརྒྱད་ན་གནས་པའི་གླང་པོ་ལ་སོགས་པས་ནད་བརྒྱད་སེལ་བ་ནི། རྡོ་རྗེ་གུར་ལས། གློ་དང་དབུགས་དང་དེ་བཞིན་སྨྱོ། ། ཁོང་སྐམ་མཛེ་དང་བིརྫི་ཀ ། མཆིན་པ་མཆེར་པའི་ནད་རྣམས་ལ། ། གླང་པོ་ལ་སོགས་རིམ་ཤེས་བྱ། ། ཞེས་གསུངས་སོ། ། ནད་བརྒྱད་ཀྱིས་མཚོན་ནས་མི་ཁོམ་པ་བརྒྱད་སྤངས་པ་ཡིན་ནོ། ། གཡོན་པའི་ཕྱག་མཚན་བརྒྱད་ཀྱིས་དབང་ཕྱུག་བརྒྱད་སྩོལ་བ་ནི། འབྱུང་བ་བཞི་དང་ཉི་ཟླ་ལ་དབང་འབྱོར་པས་ལེགས་པའི་ཡོན་ཏན་ཐམས་ཅད་འཕེལ་བ་དང༌།
མི་མཐུན་པའི་ཕྱོགས་ཐམས་ཅད་འགྲིབ་པར་བྱེད་པ་དང༌། གཉིས་ཀའི་གཞིར་གྱུར་པ་ཡིན་ལ། གཤིན་རྗེ་ནི་མི་མཐུན་པའི་ཕྱོགས་འགྲིབ་པ་འབའ་ཞིག་གི་བྱ་བ་བྱེད་ལ། ནོར་སྦྱིན་གྱིས་ནི་མཐུན་པའི་ཕྱོགས་འཕེལ་བ་འབའ་ཞིག་གི་བྱ་བ་བྱེད་པ་ཡིན་ནོ། ། ཡང་དག་པར་ན་རྫོགས་པའི་སངས་རྒྱས་ཀྱི་དབང་ཕྱུག་བརྒྱད་མཚོན་ནོ། ། ཞེས་གསུངས་པ་ལྟར་རོ། ། དེ་ལ་འབྲས་བུའི་དབང་ཕྱུག་བརྒྱད་ནི། དག་པ་རྡོ་རྗེའི་སྒྲོན་མེར། སྐུ་མཐའ་ཡས་པ་ནི་སྐུའི་དབང་ཕྱུག་དང་སེམས་ཅན་གྱི་སྐད་སྨྲ་བས་གསུང་གི་དབང་ཕྱུག་དང་སེམས་ཅན་གྱི་སེམས་ཤེས་པས་ཐུགས་ཀྱི་དབང་ཕྱུག་དང༌། རྫུ་འཕྲུལ་གྱིས་འཇིག་རྟེན་གྱི་ཁམས་མཐའ་ཡས་པ་མཐོང་བས་རྫུ་འཕྲུལ་གྱི་དབང་ཕྱུག་དང༌།
འཇིག་རྟེན་གསུམ་གཅིག་པའི་སྐུ་ནི་ཀུན་ཏུ་འགྲོ་བའི་དབང་ཕྱུག་དང༌། འདོད་པས་བདེ་བ་ཆེན་པོའི་རང་བཞིན་སེམས་ཅན་རྣམས་མངོན་པར་འདོད་པས་འདོད་པའི་དབང་ཕྱུག་སྟེ། འདོད་པའི་སྒྲས་འདོད་པ་བརྗོད་ནའོ། ། བྱེད་པོ་ཞེས་པས་ནི་བྱེད་པ་པོ་རྡོ་རྗེ་འཛིན་པ་ཉིད་ཀྱིས་བྱེད་པའི་དབང་ཕྱུག་གོ ། ཟབ་མོའི་ལྷ་ཉིད་ཀྱི་རྣམ་པ་ལས་མྱ་ངན་ལས་འདས་པར་གཤེགས་ཤིང༌། མྱ་ངན་ལས་འདས་ནས་ལྷ་ཉིད་ཀྱི་རྣམ་པར་རྒྱུ་བས་ཡོན་ཏན་གྱི་དབང་ཕྱུག་སྟེ། འདིས་ནི་མཚན་མ་རྣམས་ཀྱི་རྣམ་པར་དག་པའོ། ། ཞེས་གསུངས་པ་ལྟར་རོ། ། དེ་དག་གི་སྣོད་ཐོད་པ་བཅུ་དྲུག་ནི། སྙིང་རྗེའི་ཆ་བཅུ་དྲུག་སྟེ།
དེ་སྟོང་པ་ཉིད་ཀྱི་རང་བཞིན་ཕྱག་བཅུ་དྲུག་གིས་བཟུང་བས་སྟོང་པ་དང་སྙིང་རྗེ་དབྱེར་མེད་པའི་དོན་ཡིན་ནོ། ། སྐབས་འདིར་རྩ་རྒྱུད་ལས། སྒེག་པ་དཔའ་བ་མི་སྡུག་པ། ། རྒོད་དང་དྲག་ཤུལ་འཇིགས་སུ་རུང༌། ། སྙིང་རྗེ་རྔམ་དང་ཞི་བ་སྟེ། ། གར་དགུའི་རོ་དང་ལྡན་པ་ཉིད། ། ཅེས་གསུངས་ཤིང༌། དེ་བཞིན་དུ་དཔལ་མཆོག་ཌོམྦྷི་པ། བྱང་ཆུབ་སྙིང་པོ། ཤཱནྟི་པ་སོགས་ཀྱིས་གར་གྱི་ཉམས་དགུ་དང་ལྡན་པར་གསུངས་ལ།
དེའི་དོན་ནི་རྗེ་བཙུན་རིན་པོ་ཆེས། ་་་་་ དག་ལྡན་དུ། ཉམས་དགུ་ལ་བཤད་པ་བསམ་གྱིས་མི་ཁྱབ་པ་གཞི་འབྱུང་ཡང་སྐབས་འདིར་བདག་གི་བླ་མ་འདི་ཙམ་ཞིག་གསུང་སྟེ། སྒེག་ཅིང་དཔའ་བ་མི་སྡུག་པ་ནི། སྐུའི་ཉམས་གསུམ་སྟེ། དེའང་སྒེག་པ་ནི་རྒྱན་སྣ་ཚོགས་དང་བཞུགས་ཚུལ་དུ་མ་སྟེ། དེ་ཡང་སྐུ་བལྟ་བས་ཆོག་མི་ཤེས་པ་དང་ལྡན་པས་གདུལ་བྱ་འདོད་ཆགས་ཅན་འདུལ་བར་བྱེད་པ་ཡིན་ནོ། ། དཔའ་བ་ནི་བདུད་བཞི་མཉམ་པར་མནན་ནས་སྐུ་ཆེ་ཞིང་བརྗིད་པ་སྟེ། ཞེ་སྡང་ཅན་འདུལ་བ་ཡིན་ནོ། ། མི་སྡུག་པ་ནི་གཏི་མུག་ཅན་ལ་བྱེ་བྲག་ཏུ་སྣང་བ་སྟེ།
ཞལ་སྨིན་མ་དང་དཔྲལ་བ་བསྡུས་ཤིང་རྣམ་འགྱུར་དུ་མ་དང་ལྡན་པ་སྟེ། གཏི་མུག་ཅན་འདུལ་བར་བྱེད་པ་ཡིན་ནོ། ། རྒོད་ཅིང་དྲག་ཤུལ་འཇིགས་སུ་རུང་བ་ནི། གསུང་གི་ཉམས་གསུམ་སྟེ། དེ་ལ་རྒོད་པ་ནི་རབ་ཏུ་དགའ་ཞིང་ཆགས་པའི་བཞད་སྒྲས་འདོད་ཆགས་ཅན་འདུལ་ལ། ཧཱུྃ་དང་ཕཊ་ལ་སོགས་པ་དྲག་ཤུལ་གྱི་ང་རོས་ཞེ་སྡང་ཅན་འདུལ་ཞིང༌། རྟག་པ་དང་ཆད་པར་འཛིན་པ་རྣམས་འཇིགས་པར་བྱེད་པའི་སྒྲ་སྟེ། སྟོང་པ་དང་ཟུང་དུ་འཇུག་པའི་གསུང་ཡིན་ནོ། ། སྙིང་རྗེ་རྔམ་དང་ཞི་བ་ནི། ཐུགས་ཀྱི་ཉམས་གསུམ་སྟེ།
སྙིང་རྗེ་ནི་སེམས་ཅན་ཐམས་ཅད་རྗེས་སུ་འཛིན་པས་བཞེད་པ་སྟེ། འདོད་ཆགས་ཅན་འདུལ་ལ། རྔམ་པ་ནི་བྱམས་པ་ཆེན་པོས་རབ་ཏུ་ཁྲོ་བར་མཛད་པ་སྟེ། ཞེ་སྡང་ཅན་འདུལ་ཞིང་ཟུང་དུ་འཇུག་པ་ཞི་བ་ཆེན་པོའི་ཐུགས་ཀྱིས་ལོག་པར་ལྟ་བ་དང་ལྡན་པའི་གཏི་མུག་ཅན་འདུལ་བར་བྱེད་པ་ཡིན་ནོ། ། མར་མེ་མཛད་ཀྱིས། ཁམ་སེར་སྐྲ་བརྫེས་འཁོར་ལོར་རུས། ། སྣ་ཚོགས་རྡོ་རྗེས་དབུ་སྐྲ་བརྒྱན། ། ཞེས་དང༌། སྙན་རྒྱན་མགུལ་རྒྱན་དཔུང་པའི་རྒྱན། ། ཕྱག་ཞབས་གདུ་བུ་འོག་པག་རྒྱན། །
སྟག་གི་ཤམ་ཐབས་སྟེང་ན་བཅིངས། ། ཐོད་རློན་ཕྲེང་བ་ཐལ་བས་བསྐུས། ། ཞེས་བཤད་ལ། དེའི་དོན་འོག་པག་ནི། སྐེ་རགས་ལ་བདེ་མཆོག་ཏུ་བཤད་པས། དོན་རྐེད་རྒྱན་ཡིན་ལ། དེ་ལྟར་ན་ཕྱག་རྒྱ་ལྔ་དང་ལུས་ལ་ཐལ་ཆེན་གྱི་རྒྱ་སྟེ། འདི་ནི་ཕྱག་རྒྱ་དྲུག་པ་ཡིན་ནོ། ། གསུམ་པ་ལ་གཉིས། མདོར་བསྟན་པ་དང༌།
རྒྱས་པར་བཤད་པའོ། ། དང་པོ་ནི། དེ་ལྟར་བསྒོམས་པའི་དཀྱིལ་འཁོར་གྱི་ལྷ་ཐམས་ཅད་ཀྱི་ཐུགས་ཀར་རྡོ་རྗེ་ལ་སོགས་པའི་ཕྱག་མཚན་འདི་ཡིན་ཏེ།

ཕྱག་མཚན་རྣམས་བསྐྱེད་པའི་ས་བོན་ནི། རང་རང་གི་སྔགས་ཀྱིས་ཡི་གེ་རྫོགས་པ་དང༌། དེ་ལས་ཕྱག་རྒྱ་སྟེ། ཕྱག་མཚན་ཡོངས་སུ་གྱུར་པ་ལས་སྙིང་གར་ཡེ་ཤེས་སེམས་དཔའི་བསམ་གཏན་བསྒོམ་པར་བྱའོ། ། གཉིས་པ་ནི་རང་གི་སྙིང་གར་པདྨ་དང་ཉི་མའི་གདན་གྱི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་དེ་ལས་རང་འདྲའི་ཡེ་ཤེས་སེམས་དཔའ་བསྒོམས་ནས། དེ་རང་གི་སྙིང་གར་བཞུགས་པར་བསམས་པའི་སྙིང་གར་ཡང་པདྨ་དང་ཉི་མ་ལ་གནས་པའི་ཧཱུྃ་ལས་བྱུང་བའི་རྡོ་རྗེ་རྩེ་ལྔ་པ་དེའི་ལྟེ་བར་ཏིང་ངེ་འཛིན་སེམས་དཔའ་ཡི་གེ་ཧཱུྃ་ཡེ་ཤེས་ལྔའི་རང་བཞིན་ཅན། སེམས་དཔའ་གོང་མ་གཉིས་བསྒོམས་པའི་རྗེས་སུ་བསམ་པའོ། ། དེ་སྐད་དུ་ཡང་དོན་གསལ་མཁན་པོས། དེ་ནས་སྙིང་གར་པཾ་ལས་པདྨ། དེའི་སྟེང་དུ་རཾ་ལས་ཉི་མའི་དཀྱིལ་འཁོར། དེའི་སྟེང་དུ་ཧཱུྃ་ལས་རྡོ་རྗེ།
དེ་ལས་རང་དང་འདྲ་བའི་ཡེ་ཤེས་སེམས་དཔའ་འམ། དེའི་ཐུགས་ཀར་ཡང་པདྨ་དང་ཉི་མ་དང་ཧཱུྃ་ལས་རྡོ་རྗེ་དེའི་ལྟེ་བ་ལ་ཧཱུྃ་བསམ་པར་བྱའོ། ། ཞེས་བཤད་དོ། ། དེ་ལྟ་བུའི་སེམས་དཔའ་གསུམ་ནི། གཞུང་འདི་དང་ཀུ་མུ་ཏི། གུར་གྱི་སྒྲུབ་ཐབས་རྣམས་སུ། རྡོ་རྗེ་ཉིད་ནི་ཐམས་ཅད་ཀྱི། ། ཞེས་གཙོ་འཁོར་ཐམས་ཅད་སེམས་དཔའ་སུམ་བརྩེགས་སུ་བསྒོམ་པ་གསུངས་ཤིང༌། རིན་ཆེན་འབར་བར། ཡབ་ཡུམ་འཁོར་བཅས་ཐུགས་ཀར་ནི། །
པད་ཉིར་ས་བོན་ཕྱག་མཚན་ལས། ། ཡེ་ཤེས་སེམས་དཔའ་བསྐྱེད་པར་བྱ། ། ཞེས་གསལ་བར་གསུངས་སོ། ། འདི་ནི་སེམས་དཔའ་གསུམ་དངོས་སུ་བསྒོམ་པ་སྟེ་རྒྱས་པའི་དབང་དུ་བྱས་པའོ། ། སློབ་དཔོན་གཉིས་མེད་རྡོ་རྗེས། དེ་ནས་བཅོམ་ལྡན་འདས་ཀྱི་ཐུགས་ཀར་པདྨ། དེའི་སྟེང་དུ་ཉི་མ། དེའི་སྟེང་དུ་ཧཱུྃ་ལས་བྱུང་བའི་ཐོད་པ། དེའི་སྟེང་དུ་ཧཱུྃ་སྔོན་པོའོ། ། བདག་མེད་མའི་ཐུགས་ཀར་པདྨ།
དེའི་སྟེང་དུ་ཟླ་བ། དེའི་སྟེང་དུ་ཨྃ་ལས་བྱུང་བའི་གྲི་གུག དེའི་སྟེང་དུ་ཡང་ཨྃ་བསམ་པར་བྱའོ། ། རྣལ་འབྱོར་མ་བརྒྱད་ཀྱི་ཐུགས་ཀ་ན་ཡང༌། པདྨ་དང་ཟླ་བའི་སྟེང་དུ་རང་རང་གི་ས་བོན་རེ་རེ་གྱུར་པ་ལས་ཕྱག་མཚན། དེ་ལས་ཡང་ཟླ་བའི་སྟེང་དུ་ས་བོན་བསམ་པར་བྱའོ། ། ཞེས་གསུངས་ཤིང༌། མར་མེ་མཛད་དང༌། ཀཾ་པ་ལས་ཀྱང༌། དེ་བཞིན་དུ་བཤད་ལ།
དེའི་དོན་ཀྱང༌། ཡེ་ཤེས་སེམས་དཔའ་ནི་ཕྱག་མཚན་གྱི་ཚུལ་དང༌། ཏིང་ངེ་འཛིན་སེམས་དཔའ་ནི་ས་བོན་དངོས་སུ་ཡོད་པས་སེམས་དཔའ་སུམ་བརྩེགས་སུ་དཔྱལ་ལོ་ཙཱ་བས་བཞེད་དེ། ཤིན་ཏུ་ལེགས་པ་ཡིན་ལ། འདི་ནི་བར་མའི་དབང་དུ་བྱས་པའི། ཡང་སྒྲུབ་ཐབས་མཚོ་སྐྱེས་ལས་རང་གི་སྙིང་གར་གནས་པའི་ས་བོན་ལས་འོད་ཟེར་བྱུང་སྟེ། འོད་ཟེར་དེ་རྣམས་ཀྱིས་ཀྱང་ཁམས་གསུམ་ཐམས་ཅད་མངོན་པར་ཁྱབ་པར་བྱས་ནས་ཡི་གེ་དེ་ཉིད་ལ་ཞུགས་སོ། ། ཞེས་བཤད་ལ། ས་བོན་གྱི་ཡི་གེ་ངོ་བོ་ནི་ཡེ་ཤེས་སེམས་དཔའ་དང༌། དེའི་ཐིག་ལེ་ནི་ཏིང་ངེ་འཛིན་སེམས་དཔར་བཤད་པས།
འདི་ཡང་སེམས་དཔའ་སུམ་བརྩེགས་བསྒོམ་པ་སྟེ། བསྡུས་པའི་དབང་དུ་བྱས་པའོ། ། འདི་རྣམས་ཀྱི་དོན་མ་གོ་བར། མི་ཐུབ་ཟླ་བ་སོགས་ཀྱི་རྒྱ་གཞུང་རྣམས་ནས་སེམས་དཔའ་སུམ་བརྩེགས་བཤད་བཞིན་དུ་རྗེ་བཙུན་ས་སྐྱ་པ་རྣམས་ཀྱིས་ས་བོན་འགོད་པ་ཙམ་ལས་མ་མཛད་པས་ནོར་བའི་རྣམ་གཞག་ཤིན་ཏུ་ཆེའོ་ཞེས་འཆད་པ་ནི། མ་བརྟགས་པ་ཁོ་ན་ཡིན་ཏེ། རྗེ་བཙུན་གྱིས། ཐུགས་ཀར་པདྨ་དང་ཉི་མའི་སྟེང་དུ་ཨྃ་ལས་གྲི་གུག་ཨྃ་གིས་མཚན་པ་ཙམ་མམ། ཡང་ན་རྗེ་བཙུན་མའི་སྐུ་ཚོན་གང་བ་གཅིག་གི་ཐུགས་ཀར་ཕྱག་མཚན་ས་བོན་གྱིས་མཚན་པ་བསྒོམས་ལ། སེམས་དཔའ་སུམ་བརྩེགས་སུ་བསྒོམ་པ་སྟེ། དེ་གཉིས་གང་རུང་ཞིག་བྱའོ། །
ཞེས་སེམས་དཔའ་སུམ་བརྩེགས་རྒྱས་པ་དང༌། བར་མ་བསྒོམ་པའི་ཚུལ་བཤད་ཅིང༌། རྗེ་བཙུན་རྩེ་མོས། ལྷ་དགུའི་ཐུགས་ཀར་ཉི་ཟླ་ཁ་སྦྱོར་གྱི་བར་དུ་རང་རང་གི་ས་བོན་བསམས་ལ། ཡབ་ཀྱི་ཐུགས་ཀར་ཉི་མའི་སྟེང་དུ་ཧཱུྃ། འཁོར་རྣམས་ཀྱི་ཐུགས་ཀར་ཟླ་བའི་སྟེང་དུ་རང་རང་གི་ས་བོན་ནོ། ། ཞེས་བསྡུས་པའི་ཚུལ་གསལ་བར་གསུངས་པའི་ཕྱིར་རོ། ། གལ་ཏེ་སེམས་དཔའ་སུམ་བརྩེགས་དངོས་སུ་བཤད་པ་རྣམས་དེ་ལྟར་ཡིན་མོད། ས་བོན་ཐིག་ལེས་བརྒྱན་པ་ལ་སེམས་དཔའ་ཐ་མ་གཉིས་ཀྱི་དོན་ཚང་བ་གཞུང་གང་ནས་ཀྱང་བཤད་པ་མེད་དོ། ། ཞེ་ན་འདི་ནི་ཤིན་ཏུ་མི་འཐད་དེ།
དཔལ་གསང་བ་འདུས་པའི་འགྲེལ་པ་སྒྲོན་མ་གསལ་བར། དེ་ནས་ཁམས་གསུམ་པའི་དམ་ཚིག་སེམས་དཔའི་སྙིང་གར་ཡི་གེ་ཧཱུྃ་ཡེ་ཤེས་སེམས་དཔའ་བསྒོམས་ནས་སེམས་ནི་ཐིག་ལེར་གྱུར་པར་བཞག ཅེས་བྱ་བ་དམ་ཚིག་སེམས་དཔའ་སྙིང་གར་གནས་པའི་ཡེ་ཤེས་སེམས་དཔའ་ཞེས་གྲགས་པ་ལ། རང་གི་སེམས་ཐིག་ལེར་གྱུར་པའི་ཏིང་ངེ་འཛིན་གྱི་སེམས་དཔའི་གཟུགས་ཅན་བཞག་གོ ། ཞེས་གསུངས་པ་དང་འགལ་བའི་ཕྱིར་རོ། ། དེ་ནས་སྣོད་བཅུད་སྦྱོང་བ་གཞུང་ཕལ་ཆེ་བ་ན་མི་གསལ་ཡང་རྗེ་བཙུན་སྐུ་མཆེད་གཉིས་ཆར་གྱིས་གསལ་བར་གསུངས་ཤིང༌། མར་མེ་མཛད་ཀྱིས། དེ་ཡི་ས་བོན་ཕྱོགས་བཅུར་སྤྲོས། ། བསྐུལ་སྦྱངས་ས་བོན་སོ་སོར་ཐིམ། ། ཞེས་གསུངས་ལ།
མཚོ་སྐྱེས་ཀྱི་ལུང་སྔར་དྲངས་པའི་དོན་ཀྱང༌། སྣོད་བཅུད་སྦྱོང་བར་བྱེད་པར་གསལ་ལ། ཇི་ལྟར་བྱ་བའི་ཚུལ་ཡང༌། རྗེ་བཙུན་རྩེ་མོས། དེ་ནས་དབུགས་ཕྱིར་རྒྱུ་བའི་དུས་སུ་འོད་ཟེར་གྱི་ཚོགས་དཔག་ཏུ་མེད་པ་སྤྲོས་པས། སྣོད་ཀྱི་འཇིག་རྟེན་ལ་ཕོག་པས། དེ་མ་ཐག་ཏུ་གཞལ་ཡས་ཁང་དཔག་ཏུ་མེད་པར་གྱུར། ཡང་འོད་ཟེར་དེ་སླར་འདུས་ནས་རང་གི་ས་བོན་ལ་ཐིམ། ཡང་སྔར་བཞིན་འོད་ཟེར་གྱི་ཚོགས་དཔག་ཏུ་མེད་པ་སྤྲོས་པས་བཅུད་ཀྱི་སེམས་ཅན་ལ་ཕོག་པས་དེ་མ་ཐག་ཏུ་ལྷ་དགུའི་དཀྱིལ་འཁོར་དུ་གྱུར། འོད་ཟེར་སླར་འདུས་ནས་རང་རང་གི་ས་བོན་ལ་ཐིམ།
དེ་ཙམ་གྱིས་ནི་གཞན་དམ་ཚིག་སེམས་དཔའ་ལ་འགོད་པ་ཞེས་ཀྱང་བྱའོ། ། ཞེས་གསུངས་པ་ལྟར་ཡིན་ནོ། ། འོད་ཟེར་དེ་གང་ལས་སྤྲོ་ན། རྗེ་བཙུན་རྩེ་མོས། དེ་ཡང་ལྷ་དགུའི་ཐུགས་ཀ་ཡི། ། རང་རང་ས་བོན་ལས་འོད་སྤྲོ། ། ཞེས་པ་དང༌། རྗེ་བཙུན་གྱིས། བཅོམ་ལྡན་འདས་དང་ལྷ་མོ་རྣམས་ཀྱི་ས་བོན་ལས་འོད་འཕྲོས་པས། ཞེས་གསུངས་པས།
གཙོ་འཁོར་ཐམས་ཅད་ཀྱི་ཐུགས་ཀ་ནས་སྤྲོ་བ་ཡིན་གྱི། གཙོ་བོ་ཡབ་ཡུམ་རྐྱང་པའི་ཐུགས་ཀ་ནས་སྤྲོ་བར་འདོད་པ་ཤིན་ཏུ་མི་འཐད་དེ། འདིར་སློབ་དཔོན་བྱང་ཆུབ་སྙིང་པོས། དང་པོར་སྟོང་པའི་བྱང་ཆུབ་སེམས། ། གཉིས་པ་ལ་ནི་ས་བོན་འབྱུང༌། ། གསུམ་པ་ལ་ནི་གཟུགས་རྫོགས་ཏེ། ། བཞི་པ་ལ་ནི་ཡིག་འབྲུ་དགོད། ། ཅེས་རྩ་རྒྱུད་ལས་གསུངས་པའི་དོན་འདི་ལྟར་འཆད་དེ། དང་པོར་སེམས་སྟོང་པའི་རང་བཞིན་ཐིག་ལེར་ཞུ་བ་ནི། བྱང་ཆུབ་ཀྱི་སེམས་སོ། །
གཉིས་པར་དེ་ལ་གླུས་བསྐུལ་བས་ཐིག་ལེ་ས་བོན་དུ་གྱུར་པ་ནི་ས་བོན་དབྱུང་བའོ། ། གསུམ་པར་ས་བོན་དེ་འབྲས་བུ་རྡོ་རྗེ་འཆང་དུ་གྱུར་པ་ནི་གཟུགས་རྫོགས་པའོ། ། བཞི་པར་ལྷ་རྣམས་ཀྱི་ཐུགས་ཀར་རང་རང་གི་ས་བོན་བཀོད་ནས། སྣོད་བཅུད་སྦྱངས་ཏེ་སླར་ཐིམ་པར་བསྒོམ་པ་ནི། ཡིག་འབྲུ་དགོད་པའི་དོན་དུ་བཞེད་དོ། ། གཉིས་པ་ཡེ་ཤེས་པ་གཞུག་པ་ལ་གསུམ། མདོར་བསྟན་པ། རྒྱས་པར་བཤད་པ། ཞར་བྱུང་དགོས་པ་བཤད་པའོ། ། དང་པོ་ནི།
དེ་ལྟར་དམ་ཚིག་གི་འཁོར་ལོ་རྫོགས་པར་བསྒོམས་ནས། དེ་ལ་རོ་མཉམ་པར་ཐིམ་པར་བསྒོམ་མོ། ། གང་ཐིམ་ན། ཡེ་ཤེས་ཀྱི་འཁོར་ལོ་ཆེན་པོ་འོད་འབར་བ་ལ། སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་སྤྱན་དྲངས་པ་ཉིད་ནི་བསྟིམ་མོ། ། དེ་ལྟར་བསྟིམ་པའི་དགོས་པ་ནི། ཡེ་ཤེས་པ་དང་དམ་ཚིག་པ་དབྱེར་མེད་དུ་ཤེས་པས་བསྒྲུབས་ན་དངོས་གྲུབ་ཐོབ་སྟེ། གཞན་དུ་ན་དངོས་གྲུབ་མྱུར་དུ་ཐོབ་པ་ཡང་མ་ཡིན་ནོ། ། གཉིས་པ་ནི། རང་གི་སྙིང་གའི་ཧཱུྃ་ལས་འོད་འཕྲོས་པས།
ཡེ་ཤེས་ཀྱི་དཀྱིལ་འཁོར་ལྷ་དགུའི་རྣམ་པར་སྤྱན་དྲངས། ལྷ་མོ་བརྒྱད་ཀྱིས་མཆོད། འོག་ནས་འབྱུང་བའི་བསྟོད་པས་བསྟོད་ནས། ཨོཾ་བཛྲ་གཽ་རཱི་ཨཱ་ཀརྵ་ཡ་ཛཿ ཞེས་བརྗོད་པས་ལྷ་མོ་གཽ་རཱི་ནག་མོ་ལྕགས་ཀྱུ་ཐོགས་པས་སྲུང་བའི་འཁོར་ལོའི་ནང་དུ་སྤྱན་དྲངས། ཨོཾ་བཛྲ་ཙཽ་རཱི་པྲ་བེ་ཤ་ཡ་ཧཱུྃ། ཞེས་བརྗོད་པས་ཙཽ་རཱི་དམར་མོ་ཞགས་པ་ཐོགས་པས་མགྲིན་པ་ལ་རེག་པས་ཡེ་ཤེས་སེམས་དཔའ་རྣམས་སྨིན་མཚམས་ནས་ཐིམ། ཨོཾ་བཛྲ་བཻ་ཏཱ་ལཱི་བནྡྷ་བཾ། ཞེས་བརྗོད་པས། བཻ་ཏཱ་ལཱི་སེར་མོ་ལྕགས་སྒྲོག་ཐོགས་པས་ཞབས་ལ་རེག་པས་ཆུ་ལ་ཆུ་འདྲེས་པ་བཞིན་བསམ།
ཨོཾ་བཛྲ་གྷསྨ་རཱི་ཝ་ཤཾ་ཀུ་རུ་ཧོ། ཞེས་བརྗོད་པས་གྷསྨ་རཱི་ལྗང་གུ་དྲིལ་བུ་ཐོགས་པས་ཕྱི་ནང་ཀུན་ཏུ་དྲིལ་བུའི་སྒྲ་ཕྱུང་བས་དམ་ཚིག་པ་རྣམས་ཡེ་ཤེས་པའི་ངོ་བོར་གྱུར་པར་བསམ་མོ། ། དེ་ལྟར་སྔགས་བཞིའི་བཀའ་ལུང་བྱིན་པ་འདིས་སྔར་ལྟར་གཽ་རཱི་ལ་སོགས་པའི་ལྷ་མོ་བཞི་པོས་ནི་ཡེ་ཤེས་ཀྱི་དཀྱིལ་འཁོར་དགུག་པ་དང༌། ཡེ་ཤེས་པ་དམ་ཚིག་པ་ལ་གཞུག་པ་དང༌། དབྱེར་མེད་དུ་བཅིང་བ་དང༌། དེའི་རྗེས་སུ་དམ་ཚིག་པ་རྣམས་ཡེ་ཤེས་པའི་ངོ་བོར་གྱུར་པས་དགྱེས་པ་བསྐྱེད་པར་བྱ་སྟེ། རིན་ཆེན་འབར་བར། སངས་རྒྱས་བྱང་ཆུབ་འགྲུབ་འགྱུར་བས། ། ཡེ་ཤེས་དཀྱིལ་འཁོར་སྤྱན་དྲངས་བྱ། ། གཽ་རཱི་ལ་སོགས་ལྷ་མོ་བཞིས། །
དགུག་གཞུག་བཅིང་དང་དགྱེས་པ་བསྐྱེད། ། ཅེས་དང༌། གྲུབ་ཆེན་མཚོ་སྐྱེས་ཀྱིས། ཡང་ནམ་མཁའི་ཁམས་སུ་སྤྲོས་ནས། མདུན་དུ་ཡེ་ཤེས་པ་སྤྱན་དྲངས་ཏེ་གསལ་བར་བྱས་ནས། ཡང་དག་པར་མཆོད་པ་དང༌། ཡང་དག་པར་བསྟོད་ནས་ཡང་བཀུག་སྟེ། རང་གི་དམ་ཚིག་གི་འཁོར་ལོ་ལ་གཞུག་ཅིང་བཅུག་ནས་གཅིག་ཏུ་བྱས་ལ་ལྷའི་ང་རྒྱལ་བྱའོ། ། ཞེས་གསུངས་སོ། ། འདིར་གཉིས་མེད་རྡོ་རྗེས།
སྙིང་གའི་ས་བོན་གྱི་འོད་ཟེར་གྱིས་ཡེ་ཤེས་ཀྱི་དཀྱིལ་འཁོར་བཀུག་སྟེ་ཤར་ཕྱོགས་ཀྱི་ནམ་མཁར་གནས་པ་ལ། ཞལ་བརྒྱད་ནས་ཧཱུྃ་གི་སྒྲ་བསྒྲགས་པས་བགེགས་བསྐྲད་ནས། མཆོད་ཡོན་ལ་སོགས་པས་མཆོད་ཅིང་བསྟོད་དེ། གཽ་རཱི་ལ་སོགས་པ་བཞིས་དགུག་གཞུག་བྱ་བར་བཤད་ལ། མར་མེ་མཛད་དང༌། ཀཾ་པ་ལས་ཀྱང་དོན་དེ་དང་འདྲ་བར་གསུངས་སོ། ། དོན་གསལ་མཁན་པོས། ཨོཾ་བཛྲ་གཽ་རཱི་ཨཱ་ཀརྵ་ཡ་ཛཿ ཞེས་བརྗོད་པས། ཡེ་ཤེས་ཀྱི་དཀྱིལ་འཁོར་མདུན་དུ་སྤྱན་དྲངས་པ་ལ་མཆོད་པས་མཆོད་ནས།
སྔགས་ལྷག་མ་གསུམ་གྱིས་གཞུག་པ་དང༌། བཅིང་བ་སོགས་བྱེད་པར་འདོད་དོ། ། གསུམ་པ་དགོས་པ་ནི། རྗེ་བཙུན་རྩེ་མོས། དེ་ལྟར་དམ་ཚིག་འཁོར་ལོ་ལ། ། ཡེ་ཤེས་བསྟིམ་པའི་དགོས་པ་ཡང༌། ། འདི་ལྟར་ཁ་ཅིག་དམ་ཚིག་པ། ། དམན་འཛིན་ཡེ་ཤེས་མཆོག་ཏུ་འཛིན། ། དེ་ལྟར་འཛིན་པའི་གང་ཟག་གིས། ། ཡེ་ཤེས་དགུག་གཞུག་མ་བྱས་ན། །
དམ་ཚིག་འབའ་ཞིག་གཟུགས་བརྙན་ཙམ། ། ལམ་དུ་བྱས་ཡིན་ངེས་མི་འགྲུབ། ། དེ་བས་དམ་ཚིག་འཁོར་ལོ་ལ། ། ཡེ་ཤེས་བཅུག་པས་དེར་རྟོགས་པས། ། འབྲས་བུ་འབྱིན་ཡིན་ཡང་དག་པར། ། དེ་ལྟར་མོད་ཀྱང་དེར་དགོངས་གསུངས། ། ཞེས་གསུངས་པ་ལྟར་ཡིན་ནོ། ། གསུམ་པ་མིག་སོགས་བྱིན་གྱིས་བརླབ་པ་ལ་གསུམ། སྐྱེ་མཆེད་དྲུག་བྱིན་གྱིས་བརླབ་པ། ལུས་ངག་ཡིད་གསུམ་བྱིན་གྱིས་བརླབ་པ།
ཞར་བྱུང་དེ་དག་གི་མཐའ་དཔྱད་པའོ། ། དང་པོ་ནི། མིག་ལ་སོགས་པའི་སྐྱེ་མཆེད་དྲུག་ལ། གཏི་མུག་རྡོ་རྗེ་མ་ལ་སོགས་པ་ལྷ་མོ་དྲུག་དགོད་ཅིང༌། སྐུ་རྡོ་རྗེ་མ་ལ་སོགས་པ་གསུམ་ནི་རང་གི་གནས་གསུམ་དུ་བསམ་པར་བྱའོ། ། སྐྱེ་མཆེད་དྲུག་ལ་ལྷ་མོ་གང་འགོད་སྙམ་ན། རིན་ཆེན་འབར་བར། མིག་དང་རྣ་བ་སྣ་ལྕེ་ལུས། ། ཡིད་ཀྱི་སྐྱེ་མཆེད་རྣམ་དག་པ། ། གཏི་མུག་ཞེ་སྡང་སེར་སྣ་དང༌། །
འདོད་ཆགས་ཕྲག་དོག་རྡོ་རྗེ་མ། ། བདག་མེད་མ་རྣམས་རང་གནས་དགོད། ། ཅེས་གསུངས་པས། མིག་གཉིས་སུ་མྃ་ལས་གཏི་མུག་རྡོ་རྗེ་མ་དཀར་མོ། རྣ་བ་གཉིས་སུ་དཾ་ལས་ཞེ་སྡང་རྡོ་རྗེ་མ་སྔོན་མོ། སྣར་ནི་པྃ་ལས་སེར་སྣ་རྡོ་རྗེ་མ་སེར་མོ་ཞེས་བརྗོད། ཁ་ལ་སྟེ། རྗེ་བཙུན་སྐུ་མཆེད་ཀྱིས་ལྕེར་བཤད་པ་ལ། ལྕེར་རཾ་ལས་འདོད་ཆགས་རྡོ་རྗེ་མ་དམར་མོ། ལུས་ནི་ལུས་ཀྱི་རྒྱུའི་གཙོ་བོ་བྱང་ཆུབ་ཀྱི་སེམས་དཔྲལ་བར་ཡོད་པ་ལ་དགོངས་ནས།
རྗེ་བཙུན་སྐུ་མཆེད་གཉིས་ཀྱིས་དཔྲལ་བར་བཤད་པས་དེར་ཨཾ་ལས་ཕྲག་དོག་རྡོ་རྗེ་མ་ལྗང་གུ། ཡིད་ལ་སྟེ་སྙིང་གར་ནཾ་ལས་བདག་མེད་རྣལ་འབྱོར་མ་ནག་མོ། དེ་ཐམས་ཅད་ཀྱང་རང་རང་གི་མིང་གི་ཡི་གེ་དང་པོ་ལ་རྗེས་སུ་ང་རོས་བརྒྱན་པ་ལས་བསྐྱེད་ཅིང༌། ཕྱག་གཉིས་མ་ཞལ་གཅིག་མ་ཁ་དོག་བཟང་པོའོ། ། གཡས་གྲི་གུག་དང་གཡོན་ཐོད་པ་ལག་གཉིས་ན་བཅས་པ་སྟེ་འཛིན་པའོ། ། སྣ་ཚོགས་མདོག་ཅན་གྱི་དོན་སྔར་བཤད་པ་ལྟར་དུ། རྗེ་བཙུན་སྐུ་མཆེད་དང༌། གཉིས་མེད་རྡོ་རྗེ་རྣམས་ཀྱིས་བཤད་ལ། མར་མེ་མཛད་ཀྱིས། གཙོ་བོ་འཁོར་ལོ་ཐམས་ཅད་ཀྱི། །
མིག་ལ་གཏི་མུག་རྡོ་རྗེ་དཀར། ། རྣ་བར་ཞེ་སྡང་རྡོ་རྗེ་ནག ། སྣ་ལ་སེར་སྣ་ཚོགས་རྡོ་རྗེ་སེར། ། ལྕེ་ལ་འདོད་ཆགས་རྡོ་རྗེ་དམར། ། ལུས་ལ་ཕྲག་དོག་རྡོ་རྗེ་ལྗང༌། ། ཡིད་ལ་བདག་མེད་རྣལ་འབྱོར་ནག ། ཅེས་གསུངས་པ་ལྟར་ཡིན་ལ། ཐམས་ཅད་ཀྱང་རོ་ཡི་གདན་ལ་བཞུགས་པའོ། ། གཉིས་པ་ནི། སྔར་གནས་གསུམ་དུ་ལྷ་མོ་འགོད་པར་གསུངས་ན།
དེ་ཉིད་གང་ཞེ་ན། རིན་ཆེན་འབར་བར། ལུས་ངག་ཡིད་གསུམ་རྣམ་དག་པ། ། མཁའ་སྤྱོད་ས་སྤྱོད་ས་འོག་མ། ། སྐུ་གསུང་ཐུགས་ཀྱི་གནས་སུའོ། ། ཞེས་བཤད་པ་ལྟར། སྐུའི་གནས་དཔྲལ་བ་དང༌། གསུང་གི་གནས་མགྲིན་པ་དང༌། ཐུགས་ཀྱི་གནས་སྙིང་ག་རྣམས་སུ་ནི། དང་པོར་ཨོཾ་དཀར་པོ་དང༌།
བར་པར་ཨཱཿདམར་པོ་དང༌། ཐ་མར་ཧཱུྃ་སྔོན་པོ་ནི། ལྷ་མོ་འདི་དག་བསྐྱེད་པའི་སྔགས་ཡིན་པས། འདི་རྣམས་ཡོངས་སུ་གྱུར་པ་ལས་དཔྲལ་བར་མཁའ་སྤྱོད་མ། མགྲིན་པར་ས་སྤྱོད་མ། སྙིང་གར་ཞབས་འོག་གནས་མ་རྣམས་བསྒོམ་པའི་བསམ་གཏན་བྱ་སྟེ། དོན་གསལ་མཁན་པོས། ཨོཾ་ཨཱཿཧཱུྃ་གསུམ་ལས། མཁའ་སྤྱོད་མ་དང༌། ས་སྤྱོད་མ་དང༌།
ས་འོག་སྤྱོད་མ་དང་གསུམ་དཀར་བ་དང༌། དམར་བ་དང༌། གནག་པའོ། ། ཞེས་སོ། ། ལྷ་མོ་འདི་གསུམ་གྱི་མིང་གི་རྣམ་གྲངས། སྐུ་རྡོ་རྗེ་མ་དང༌། གསུང་རྡོ་རྗེ་མ་དང༌། ཐུགས་ཀྱི་རྡོ་རྗེ་མ་ཞེས་ཀྱང་བྱ་བ་ནི། རྣལ་འབྱོར་མ་འདི་གསུམ་ནི་རིགས་གསུམ་གྱི་དངོས་ཏེ་ངོ་བོ་ཡིན་པའི་ཕྱིར་རོ། ། འདི་ལ་དགོངས་ནས་རྗེ་བཙུན་སྐུ་མཆེད་ཀྱིས།
སྐུ་རྡོ་རྗེ་མ་སོགས་ཀྱི་ཐ་སྙད་མཛད་པའོ། ། གསུམ་པ་ལ་བཞི། གང་ལ་དགོད་པའི་གཞི། དེ་ལ་དགོད་པའི་ལྷ། ཇི་ཙམ་ཞིག་བཀོད་པའི་གྲངས། དེ་ལྟར་བཀོད་པའི་དགོས་པའོ། ། དང་པོ་ནི། སློབ་དཔོན་མི་ཐུབ་ཟླ་བས། སྒྲུབ་ཐབས་འདི་དང༌། ཀུ་མུ་ཏི།
བདག་མེད་མ་དང༌། གུར་གྱི་སྒྲུབ་ཐབས། རིན་ཆེན་འབར་བ། ལྷའི་རིགས་ཀྱི་བློ་གྲོས་རྣམས་ཀྱིས། དམ་ཚིག་གི་དཀྱིལ་འཁོར་ལ་ཡེ་ཤེས་ཀྱི་དཀྱིལ་འཁོར་བཅུག་པའི་རྗེས་ལ། སྐྱེ་མཆེད་ཀྱི་ལྷ་དགོད་པར་བཞེད་ལ། དོན་གསལ་མཁན་པོས་ཀྱང༌། ད་ལྟར་ཡེ་ཤེས་པ་བསྟིམ་པ་ལ། སྐྱེ་མཆེད་བྱིན་གྱིས་བརླབ་པར་བྱ་སྟེ། ཞེས་བཤད་ལ་དེ་བཞིན་དུ་གྲུབ་ཆེན་མཚོ་སྐྱེས།
གཉིས་མེད་རྡོ་རྗེ། ཀཾ་པ་ལ། དཔལ་མཆོག་ཌོམྦྷི་པ་རྣམས་ཀྱིས་ཀྱང་བཤད་པས། སློབ་དཔོན་འདི་རྣམས་ཀྱི་ལུགས་ཀྱིས། ཡེ་ཤེས་པ་དང་དམ་ཚིག་པ་དབྱེར་མེད་དུ་བྱས་པའི་དཀྱིལ་འཁོར་ལ་དགོད་དོ། ། སློབ་དཔོན་ཤཱནྟི་པ། ཉིན་འབྱུང༌། ནག་པོ་པ་ལྟར་ན། གཙོ་བོ་ཡབ་ཡུམ་བསྐྱེད་ཚར་བའི་རྗེས་ལ་སྐྱེ་མཆེད་ཀྱི་ལྷ་རྣམས་བཀོད་ནས། འཁོར་གྱི་ལྷ་མོ་ཕྱུང་ཚར་བའི་རྗེས་ལ་མ་བཤད་པའི་ཕྱིར།
གཙོ་བོ་ཡབ་ཡུམ་ཙམ་ཞིག་ལ་དགོད་པར་གསལ་ལོ། ། རྗེ་བཙུན་རྩེ་མོས་མཚོ་སྐྱེས་འགྲེལ་པར། ཡེ་ཤེས་པ་བཀུག་པའི་རྗེས་ལ་སྐྱེ་མཆེད་བྱིན་གྱིས་བརླབ་པར་འདོད་པ་བཀག་ནས། རང་ལུགས་ཀྱི་རྫོགས་རིམ་བསྒོམས་ཚར་བའི་རྗེས་ལ་སྐྱེ་མཆེད་བྱིན་གྱིས་བརླབ་པར་བཤད་དེ། དེ་ལྟར་ན་ཡན་ལག་བཞི་རྫོགས་སུ་བྱས་པའི་ལྷ་ལ་དགོད་པའོ། ། རྗེ་བཙུན་གྱིས་ཡན་ལག་དྲུག་པར། སྐྱེ་མཆེད་བྱིན་གྱིས་བརླབས་ནས། ཡེ་ཤེས་པ་སྤྱན་འདྲེན་པར་གསུངས་པས། དེ་ལྟར་ན་དམ་ཚིག་གི་དཀྱིལ་འཁོར་ཁོ་ན་ལ་དགོད་པ་ཡིན་ནོ། ། གཉིས་པ་ནི།
དཔལ་མཆོག་ཌོམྦྷི་པས། མིག་ཏུ་གཏི་མུག་རྡོ་རྗེ་མ་སོགས་དྲུག་བཀོད་པའི་རྗེས་ལ། གཟུགས་ལ་གཽ་རཱི། སྒྲ་ལ་ཙཽ་རཱི། དྲི་ལ་བཻ་ཏཱ་ལཱི། རོ་ལ་གྷསྨ་རཱི། རེག་ལ་ས་སྤྱོད་མ། ཆོས་ཁམས་ལ་མཁའ་སྤྱོད་མ། གཟུགས་ཕུང་ལ་རྡོ་རྗེ་མ། ཚོར་ཕུང་ལ་གསང་བའི་དཀར་མོ།
འདུ་ཤེས་ལ་ཆུའི་རྣལ་འབྱོར་མ། འདུ་བྱེད་ལ་རྡོ་རྗེ་མཁའ་འགྲོ་མ། རྣམ་པར་ཤེས་པའི་ཕུང་པོ་ལ་བདག་མེད་མ། ས་ཁམས་ལ་པུཀྐ་སཱི། ཆུ་ཁམས་ལ་རི་ཁྲོད་མ། མེ་ཁམས་ལ་གཏུམ་མོ། རླུང་ཁམས་ལ་གཡུང་མོ་སྟེ། ལྷ་ཉི་ཤུ་རྩ་གཅིག་དགོད་པར་འདོད། ཤཱནྟི་པ་དང༌། ཉིན་འབྱུང་གིས་དེའི་སྟེང་དུ་ལུས་ལ་མཁའ་སྤྱོད་མ།
ངག་ལ་ས་སྤྱོད་མ། སེམས་ལ་བདག་མེད་མ་རྣམས་བསྣན་ནས་ལྷ་ཉེར་བཞི་དགོད་པར་བཞེད་ཀྱང༌། རྗེ་བཙུན་སྐུ་མཆེད་གཉིས་དང༌། རྒྱ་གར་བའི་སྒྲུབ་ཐབས་གཞན་ཐམས་ཅད་ལས་སྐྱེ་མཆེད་དྲུག་དང༌། སྐུ་གསུང་ཐུགས་ཀྱི་ལྷ་མོ་གསུམ་སྟེ་དགུ་ལས་དགོད་པ་མ་གསུངས་པས། འདི་གཙོ་བོར་བྱའོ། ། དེ་རྣམས་ཀྱི་རྣམ་པ་ཞལ་གཅིག་ཕྱག་གཉིས་པ་ཡིན་པ་ལ་མི་མཐུན་པ་མེད་ཀྱང༌། ཁ་དོག་ལ་ཉིན་འབྱུང་ཟླ་བས། བདག་མེད་མ་མཚུངས་དེ་རྣམས་ནི། ། ཞེས་ཐམས་ཅད་ནག་མོར་བཤད་ལ།
སློབ་དཔོན་མི་ཐུབ་ཟླ་བའི་གཞུང་རྣམས་དང༌། དོན་གསལ་མཁན་པོས། སྣ་ཚོགས་མདོག་ཏུ་གསུངས་པའི་དོན། རྗེ་བཙུན་སྐུ་མཆེད་ཀྱིས་སྔར་བཤད་པ་ལྟར་གསུངས་ལ། མར་མེ་མཛད། གཉིས་མེད་རྡོ་རྗེ། ནག་པོ་པ། ཀཾ་པ་ལ་རྣམས་ཀྱིས་ཀྱང་དེ་བཞིན་དུ་བཤད་དོ། ། ཕྱག་མཚན་ནི་མར་མེ་མཛད་ཀྱིས། གྲི་གུག་ཐོད་པ་ཕྱག་རྒྱ་ལྔ། །
ཞེས་པ་ལྟར་མི་མཐུན་པ་མེད་ཅིང༌། གཡོན་པའི་གྲུ་མོར་ཁ་ཊྭཱྃ་ག་འཛིན་པར་ནག་པོ་པས་བྱས་སོ། ། གདན་པད་ཉི་དང་རོ་གདན་དུ་རྗེ་བཙུན་རྩེ་མོས་གསུངས་ལ། ཉིན་འབྱུང་གིས། རོའི་སྙིང་གར་ཟླ་བར་གནས། ། ཞེས་དང༌། གཉིས་མེད་རྡོ་རྗེ། མར་མེ་མཛད། ཀཾ་པ་ལ་རྣམས་ཀྱིས། པད་ཟླ་དང་རོ་གདན་དུ་བཤད་ལ།
ནག་པོ་པས་སྔར་གྱི་སྤྱི་དོན་དུ་བཤད་པ་ལྟར་ཕྱག་མཚན་གྱི་གདན་ཡང་བྱས་སོ། ། སྒོམ་ཚུལ་ནི་རྗེ་བཙུན་རྩེ་མོས་མིག་ལ་སོགས་པ་སྐྱེ་མཆེད་ཐ་མལ་པ་རྣམས་སྟོང་པར་བསམ་སྟེ། དེར་པཾ་ལས་པདྨ་དང་རཾ་ལས་ཉི་མའི་སྟེང་དུ་རོ་རེ་བསམ་སྟེ། ཞེས་བཤད་པ་ནི། གདོང་དྲུག་གི་རྒྱུད་ལས། མིག་སོགས་བྱིན་གྱིས་བརླབ་པ་ལ། ། གཏི་མུག་རྡོ་རྗེ་སོགས་ཀྱིས་བསྲུང༌། ། དབང་སྦུབས་སྟོང་པ་ཉིད་བྱས་ཏེ། ། སྙིང་པོའམ་མིང་གི་ཡི་གེ་ཡིས། ། རིགས་ཀྱི་ཕྱག་མཚན་ལྡན་པ་ཡི། །
སྐུ་རྣམས་ངེས་པར་བསྐྱེད་པས་སོ། ། ཞེས་གསུངས་པ་དང་མཐུན་པས། མིག་སོགས་ཐ་མལ་གྱི་སྐྱེ་མཆེད་རྣམས་སྟོང་པར་བསྒོམས་ནས། དེར་ས་བོན་སོགས་ལས་ལྷར་བསྐྱེད་པ་ཡིན་གྱི། དབང་རྟེན་ཉིད་ལྷར་སྒོམ་པ་མ་ཡིན་པས། ལུས་དཀྱིལ་དང་སྐྱེ་མཆེད་ཀྱི་ལྷའི་བསྒོམ་ཚུལ་གྱི་ཁྱད་པར་རྒྱུ་མཚན་དང་བཅས་པའང་ཤེས་དགོས་སོ། ། བསྐྱེད་ཆོག་ནི་ཀཾ་པ་ལས། པད་ཟླར་ས་བོན་གྲི་གུག་ལས། ། ཞེས་སོ་སོའི་མིང་ཡིག་དང་པོ་ས་བོན་དུ་བྱས་པའི་ཆོ་ག་གསུམ་ལས་བསྐྱེད་པར་འདོད་པ་དང༌། ཉིན་འབྱུང་ཟླ་བས།
ཅི་རིགས་པ་རུ་དབྱངས་ལས་སྐྱེས། ། ཞེས་དབྱངས་ཡིག་བཅོ་ལྔ་ལས་བསྐྱེད་པར་འདོད་ཅིང༌། ནག་པོ་པས་ཀྱང་དེ་བཞིན་དུ་བཤད་པ་དང༌། དོན་གསལ་མཁན་པོས་མིང་གི་ཡི་གེ་དང་པོ་མཾ་དཾ་པཾ་རཾ་ཨཾ་ནཾ། རྣམས་ལས་བསྐྱེད་པར་བྱ་སྟེ། ཞེས་དང་གཉིས་མེད་རྡོ་རྗེས་ཀྱང༌། རང་རང་གི་ས་བོན་ལས་བྱུང་བའི་གོ་ཆས་དབང་པོ་དག་པའོ། ། ཞེས་ས་བོན་ཙམ་ལས་བསྐྱེད་པར་བཤད་པའོ། ། དེ་ལྟར་ལུགས་གསུམ་ལས། རྗེ་བཙུན་ས་སྐྱ་པ་ཡབ་སྲས་རྣམས་ཕྱི་མ་དང་མཐུན་པར་བཞེད་དོ། །
གསུམ་པ་ནི། མི་ཐུབ་ཟླ་བས། བདག་མེད་མའི་སྒྲུབ་ཐབས་ལས། གཏི་མུག་རྡོ་རྗེ་མིག་གཉིས་སུ། ། ཞེས་དང༌། སྒྲུབ་ཐབས་འདིར་ཡང༌། མིག་གཉིས་ཞེས་དང༌། རྣ་བ་གཉིས་ཞེས་བཤད་ལ། ཉིན་འབྱུང་ཟླ་བས། མིག་གཉིས་རྡོ་རྗེར་བསྒོམ་བྱ་ཞིང༌། །
རྣ་བ་གཉིས་ལ་བདག་མེད་མ། ། ཞེས་དང༌། བདུད་རྩི་འོད་ལས་མིག་དག་གཏི་མུག་རྡོ་རྗེ་ཡིན། ། ཞེས་གསུངས་པས། གཙོ་བོའི་རྩ་ཞལ་གྱི་སྤྱན་གཉིས་དང༌། རྩ་བའི་རྣ་བ་གཉིས། འཁོར་རྣམས་ཀྱིའང་སྤྱན་གཉིས་དང༌། རྣ་བ་གཉིས་ལ་ལྷ་དགོད་པ་ཡིན་གྱི། སྤྱན་དབུས་མ་རྣམས་དང༌། གཙོ་བོའི་ཞལ་ལྷག་མ་བདུན་ལ་ལྷ་མི་དགོད་དེ།
སྔར་གྱི་ལུང་དེ་རྣམས་ལས་མིག་གཉིས་ཞེས་དམིགས་བསལ་དུ་འབྱུང་བའི་ཕྱིར་རོ། ། གང་དག་གཞུང་དེ་རྣམས་ཀྱི་དོན་མ་གོ་བར་སྐྱེ་མཆེད་ཀྱི་ལྷ་རྩིས་ཟེར་བའི་མན་ངག་ཟབ་མོ་ཡིན་ཟེར་ནས། བླ་མ་སྔ་རབས་པ་ཁ་ཅིག ་་་་་ ཤར་པ་ཡེ་སོགས། མིག་ལ་གཏི་མུག་རྡོ་རྗེ་ལྔ་བཅུ་རྩ་གཅིག རྣ་བ་ལ་ཞེ་སྡང་རྡོ་རྗེ་སུམ་ཅུ་རྩ་བཞི། སྣ་ལ་སེར་སྣ་རྡོ་རྗེ་ཉི་ཤུ་རྩ་བཞི། ཁ་ལ་འདོད་ཆགས་རྡོ་རྗེ་བཅུ་བདུན། ལུས་ལ་ཕྲག་དོག་རྡོ་རྗེ་བཅུ། ཡིད་ལ་བདག་མེད་རྣལ་འབྱོར་མ་བཅུ།
དཔྲལ་བར་སྐུ་རྡོ་རྗེ་བཅུ་བདུན། སྙིང་གར་ཐུགས་རྡོ་རྗེ་བཅུ་སྟེ། བརྒྱ་བདུན་ཅུ་རྩ་གསུམ་ཡོད་དོ། ། ཞེས་འཆད་པ་ནི། རང་ལུགས་ཀྱི་གྲངས་ཙམ་ལས་ངེས་པ་གཏན་ནས་མི་སྣང་ཞིང༌། སྔར་གྱི་ལུང་རྣམས་དང་འགལ་བ་དང༌། གཞུང་གཞན་ནས་བཤད་པ་མེད་པས་རང་བཟོ་འབའ་ཞིག་ཏུ་ཟད་དོ། ། བཞི་པ་ནི། རྗེ་བཙུན་རྩེ་མོས། དེ་ལྟར་གོ་ཆ་བགོས་པ་ལ།
དགོས་པ་རྣམ་པ་གསུམ་གསུངས་ཏེ། ཐ་མལ་རྣམ་རྟོག་བློ་བཟློག་དང༌། ། མངོན་པར་ཤེས་པ་ལྔ་འཆར་དང༌། ། བར་ཆད་བགེགས་ལས་བསྲུང་བ་སྟེ། ། དེ་ལས་དང་པོ་རྣམ་པ་གཉིས། ། གུར་གྱི་ལུང་ཡིན་ཐ་མ་ནི། ། བླ་མ་དམ་པའི་གདམས་ངག་ཡིན། ། ཞེས་གསུངས་ལ། དེའི་དོན། དང་པོ་ནི།
རྡོ་རྗེ་གུར་ལས། བསྐྱེད་རིམ་གྱིས་ཐ་མལ་གྱི་རྣམ་རྟོག་བཟློག་པར་གསུངས་པ་ལྟར། འདིར་མིག་སོགས་ལ་ལྷ་བཀོད་པས། མིག་སོགས་ཐ་མལ་གྱི་དབང་པོར་ཞེན་པ་བཟློག་པ་ཡིན་ནོ། ། གཉིས་པ་ནི་གུར་ལས། སྐྱེས་པ་དང་ནི་སྐྱེ་བ་དང༌། ། སྐྱེ་བོ་གང་ཞིག་སྐྱེ་འགྱུར་བ། ། གཏི་མུག་རྡོ་རྗེའི་སྦྱོར་བ་ལས། ། རྡོ་རྗེའི་མིག་གིས་མཐོང་བར་འགྱུར། ། ཁམས་གསུམ་ལས་ནི་ཉམས་དགའ་བར། །
སྒྲ་ནི་གང་ཞིག་རབ་གྲགས་པ། ། རྣ་བའི་དྲུང་དུ་གནས་པ་བཞིན། ། ཞེ་སྡང་རྡོ་རྗེའི་སྦྱོར་བ་ལས། ། དྲང་སྲོང་མངོན་པར་ཤེས་པས་ཐོས། ། སེམས་ཅན་ཀུན་གྱི་སེམས་ཆེན་པོ། ། མཚོན་དགའ་ལྟ་བུའི་མཚན་ཉིད་ནི། ། ལག་མཐིལ་སྐྱུ་རུ་ར་ལྔ་བཞིན། ། རྡོ་རྗེའི་སེམས་ཀྱིས་ཤེས་པར་འགྱུར། ། སྐྱེ་བ་བྱེ་བ་སྟོང་ཕྲག་ཏུ། ། རང་གི་རིགས་ནི་སྟོང་ཕྲག་གཅིག །
རྡོ་རྗེའི་སྦྱོར་བས་དྲན་འགྱུར་ཏེ། ། ཉི་མ་གསུམ་བཞིན་དྲན་པར་འགྱུར། ། སྒྱུ་འཕྲུལ་དྲྭ་བ་དུ་མ་ཡིས། ། འདིས་ནི་སྣང་བར་བྱེད་པར་འགྱུར། ། མངོན་ཤེས་ལྔ་ཡི་སྦྱོར་བ་ཡིས། ། སངས་རྒྱས་མངོན་ཤེས་ཐོབ་བར་འགྱུར། ། ཞེས་གསུངས་པས། གཏི་མུག་རྡོ་རྗེ་མ་དང༌། ཞེ་སྡང་རྡོ་རྗེ་མ་གཉིས་བསྒོམས་པས། ལྷའི་མིག་དང་རྣ་བའི་མངོན་པར་ཤེས་པ་ཐོབ།
བར་པ་གསུམ་གྱིས་རྫུ་འཕྲུལ་གྱི་མངོན་པར་ཤེས་པ་ཐོབ། བདག་མེད་རྣལ་འབྱོར་མས་གཞན་གྱི་སེམས་ཤེས་པ་དང༌། སྔོན་གྱི་གནས་རྗེས་སུ་དྲན་པ་དང༌། འཆི་འཕོ་བ་དང་སྐྱེ་བ་ཤེས་པའི་མངོན་ཤེས་ཐོབ། ལྷའི་མིག་དང་རྣ་བ་གཉིས་མངོན་ཤེས་གཅིག་ཏུ་བྱས་པའི་མངོན་ཤེས་ལྔ་ལ་བརྟེན་ནས་དྲུག་པ་ཟག་ཟད་ཀྱི་མངོན་ཤེས་ཐོབ་པར་འགྱུར་ཏེ། ཀཾ་པ་ལས། མིག་ལ་སོགས་པའི་དབང་པོ་དྲུག ། མངོན་ཤེས་བསྐྱེད་ཕྱིར་སྦྱང་བར་བྱ། ། ཞེས་སོ། ། གསུམ་པ་ནི།
རྩ་རྒྱུད་དུ། འདིས་ནི་གོ་ཆ་སེམས་དཔའ་ཆེ། ། ཞེས་འདི་རྣམས་གོ་ཆར་གསུངས་ལ། གོ་ཆས་བར་ཆད་བསྲུང་བ་ཆོས་ཉིད་ཡིན་ཏེ། གསང་འདུས་སྒྲོན་གསལ་དུ། མིག་བྱང་ཆུབ་སེམས་དཔའ་སའི་སྙིང་པོ་སོགས་སུ་བསྒོམས་པས་བརྒྱ་བྱིན་ལ་སོགས་པ་བགེགས་ཀྱིས་མི་ཚུགས་པར་བཤད་པ་ལྟ་བུའོ། ། གསུམ་པ་དབང་བསྐུར་བ་མི་བསྐྱོད་པའི་ཡན་ལག་ལ་ལྔ། དབང་བསྐུར་གྱི་ལྷ་སྤྱན་འདྲེན་པ། མཆོད་ཅིང་གསོལ་བ་གདབ་པ། དབང་བསྐུར་བ་དངོས།
རིགས་བདག་གིས་རྒྱས་གདབ་པ། དབང་དོན་ལ་ང་རྒྱལ་བཟུང་བའོ། ། དང་པོ་ནི། རྩ་རྒྱུད་ལས། རང་གི་སྙིང་གར་ས་བོན་བསམ་མོ། ། ས་བོན་ལས་འོད་ཟེར་ནག་པོ་ལྕགས་ཀྱུའི་རྣམ་པའི་གཟུགས་ཀྱིས་ཕྱུང་ནས། དེས་ཁམས་གསུམ་དུ་བཞུགས་པའི་སངས་རྒྱས་ཐམས་ཅད་སྤྱན་དྲངས་ལ། ཞེས་གསུངས་པའི་དོན། རང་གི་སྙིང་གའི་ས་བོན་ལས་འོད་ཟེར་གྱི་ཁྱད་པར་སྤྲོ། རྣམ་པ་ཇི་ལྟ་བུར་སྤྲོ་ན།
ལྕགས་ཀྱུའི་གཟུགས་ལྟ་བུའི་འོད་ཟེར་གྱི་ཚོགས་སོ། ། དེས་གང་སྤྱན་འདྲེན་ན། སངས་རྒྱས་ཐམས་ཅད་དེ་འདི་ལ་དཔལ་མཆོག་ཌོམྦྷི་པས། སངས་རྒྱས་དབང་བསྐུར་དོན་དུ་བསྐུལ། ། ཞེས་དང༌། གཞུང་གཞན་རྣམས་སུ་ཡང༌། སངས་རྒྱས་ཐམས་ཅད་ཅེས་དང༌། དེ་བཞིན་གཤེགས་པ་ཐམས་ཅད་ཅེས་པ་ཙམ་ལས་མི་འབྱུང་ཞིང༌། ནག་པོ་པས། ཡེ་ཤེས་ཀྱི་དཀྱིལ་འཁོར་སྤྱན་འདྲེན་པར་བཤད་ཀྱང༌།
མར་མེ་མཛད་ཀྱིས། ཡང་ནི་རང་སྙིང་ས་བོན་གྱིས། ། ཕྱོགས་བཅུའི་བླ་མ་རྒྱལ་བ་དང༌། ། འཁོར་ལོ་ཁྲོ་བོ་ལྷ་མོ་རྣམས། ། སྤྱན་དྲངས་མཆོད་པ་གསོལ་བ་འདེབས། ། ཞེས་བླ་མ་དང་རྒྱལ་བ་ནི་རིགས་ལྔ། འཁོར་ལོ་ནི་ཀྱེ་རྡོ་རྗེའི་དཀྱིལ་འཁོར། ཁྲོ་བོ་བཅུ་དང༌། ལྷ་མོ་དྲུག་རྣམས་སྤྱན་འདྲེན་པར་གསུངས་ལ། དེ་བཞིན་དུ་ཀཾ་པ་ལས་ཀྱང༌།
བླ་མ་དཀྱིལ་འཁོར་རྒྱལ་བ་རྣམས། ། ཁྲོ་བོ་རིག་མ་ལྷ་མོར་བཅས། ། ཞེས་པའང་དོན་དེ་དང་འདྲ་ལ། གྲུབ་ཆེན་མཚོ་སྐྱེས་ཀྱིས། རང་གི་སྐུ་ལས་ཕྱུང་བའི་འོད་ཟེར་གྱི་ཚོགས་ཀྱིས། དེ་བཞིན་གཤེགས་པ་དང༌། བྱང་ཆུབ་སེམས་དཔའ་དང༌། རིག་མ་དང༌། ལྷ་མོ་དང༌། ཁྲོ་བོ་ལ་སོགས་པ་རྣམས་ཀྱིས།
བདུད་རྩི་ལྔས་གང་བའི་དབང་བསྐུར་བ་དང་ལྡན་པ་དང༌། ཞེས་གསུངས་སོ། ། གཞུང་དེ་རྣམས་དང་མཐུན་པར་རྗེ་བཙུན་སྐུ་མཆེད་གཉིས་ཀྱིས་ཀྱང༌། རིགས་ལྔ། ཡུམ་བཞི། བྱང་ཆུབ་སེམས་དཔའ་བརྒྱད། ཁྲོ་བོ་བཅུ། ལྷ་མོ་དྲུག་སྟེ། གདན་གསུམ་དངོས་སུ་ཚང་བའི་དཀྱིལ་འཁོར་སྤྱན་འདྲེན་པར་མཛད་དོ། ། གཉིས་པ་ནི།
རྩ་རྒྱུད་ལས། མ་མོ་བརྒྱད་ཀྱིས་ཡང་དག་པར་མཆོད་ནས། གསོལ་བ་གདབ་པར་བྱའོ། ། ཨོཾ་ཨ་བྷི་ཥིཉྩ་ཏུ་མཱཾ་སརྦ་ཏ་ཐཱ་ག་ཏ། ཞེས་པའི་དོན། སྤྱན་དྲངས་པའི་དཀྱིལ་འཁོར་ལྷ་མོ་བརྒྱད་ཀྱིས་ཡང་དག་པར་མཆོད་ནས། དབང་བསྐུར་བ་ནི་བླང་བ་སྟེ། ཞུ་བའི་ཕྱིར་དུ་གསོལ་བ་གདབ་པར་བྱའོ། ། ཚིག་གང་གིས་ན་འགྲོ་བ་སྡུག་བསྔལ་ལས་སྐྱོབ་པའི་མགོན་པོ་ཆོས་ཀྱི་སྐུ་དེ་བཞིན་ཉིད་དུ་གཤེགས་ཤིང་གཟུགས་ཀྱི་སྐུ་དེ་བཞིན་ཉིད་ལ་གཤེགས་པའི་སངས་རྒྱས་ཐམས་ཅད་ཅེས་བོས་ནས། རྒྱལ་བ་ཁྱེད་རྣམས་ཀྱིས་བདག་ལ་མངོན་པར་དབང་བསྐུར་བ་སྩོལ་ཅིག་ཅེས་པས་སོ། །
གསུམ་པ་ནི། རྩ་རྒྱུད་ལས། སངས་རྒྱས་དེ་རྣམས་ཧེ་རུ་ཀའི་རྣམ་པའི་གཟུགས་ཀྱིས། དེ་བཞིན་གཤེགས་པ་ལྔའི་བདག་ཉིད་ཀྱི་བདུད་རྩི་ལྔས་གང་བའི་བུམ་པས་དབང་བསྐུར་བར་བྱའོ། ། དབང་བསྐུར་བ་ན་མེ་ཏོག་གི་ཆར་འབབ་པར་འགྱུར་རོ། ། རྔ་ཡི་སྒྲ་འབྱུང་བར་འགྱུར་རོ། ། གུར་གུམ་གྱི་ཆར་འབབ་བར་འགྱུར་རོ། ། གཟུགས་རྡོ་རྗེ་མ་ལ་སོགས་པ་རྣམས་ཀྱིས་མཆོད་པར་བྱའོ། ། རྡོ་རྗེའི་གླུ་སྤྱན་མ་ལ་སོགས་པ་རྣམས་ཀྱིས་བླང་བར་བྱའོ། ། ཞེས་པའི་དོན།
གསོལ་བ་བཏབ་པའི་རྗེས་དེ་ནས་དེ་བཞིན་གཤེགས་པ་རིགས་ལྔ་པོ་འདི་དག་ཧེ་རུ་ཀའི་གཟུགས་སུ་བྱས་པ་ན། ཀུ་མུ་ཏིར། ཧེ་རུ་ཀའི་གཟུགས་བྱས་པས། ། ཞེས་བྱ་བ་ནི། ཞལ་བརྒྱད་ཞབས་བཞི་པ་ཕྱག་བཅུ་དྲུག་གིས་བརྒྱན་པ་རྣམས་སོ། ། ཞེས་པ་ལྟར། ཁྲོ་ཆགས་ཀྱི་རྣམ་པར་བྱས་ནས་ནི། ཛ་ལནྡྷ་རི་པས། དེ་བཞིན་གཤེགས་པ་དེ་རྣམས་ཀྱིས་རྣམ་པར་རྒྱལ་བའི་བུམ་པ་ལྔ་དང་ལྡན་པའི་ཕྱག་རྣམས་ཀྱིས། ཞེས་པ་ལྟར།
ནང་གི་བདུད་རྩི་ལྔའི་ཆུས་ཡོངས་སུ་གང་བའི་རྣམ་རྒྱལ་བུམ་པ་སྟེ། བདུད་རྩི་ལྔ་ནི། གུར་ལས། མི་བསྐྱོད་པ་ནི་རྡོ་རྗེའི་ཆུ། ། རྣམ་པར་སྣང་མཛད་དྲི་རུ་བརྗོད། ། སྣང་བ་མཐའ་ཡས་ཁུ་བ་སྟེ། ། རིན་ཆེན་འབྱུང་ལྡན་ཁྲག་ཅེས་བྱ། ། ཤ་ཆེན་དོན་ཡོད་གྲུབ་པའོ། ། ཞེས་སོ། ། བདུད་རྩིའི་ཆུ་དེ་ཉིད་ཀྱིས་གང་བའི་བུམ་པ་ཕྱག་བཅུ་དྲུག་གིས་བསྣམས་ནས་སྤྱི་བོ་ནས་བླུགས་ཅིང༌།
སངས་རྒྱས་རྣམས་ནི་ཐམས་ཅད་ཀྱིས། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱིས་ཕྱག་བྱས་པའི། ། རྡོ་རྗེའི་དབང་བསྐུར་ཆེན་པོ་སྦྱིན། ། ཞེས་གསུང་ཞིང་དབང་བསྐུར། དེའི་ཚེ་ཡུམ་བཞིས་རྡོ་རྗེའི་གླུ་ལེན། བྱང་སེམས་རྣམས་ཀྱིས་བཀྲ་ཤིས་བརྗོད། ལྷ་མོ་རྣམས་ཀྱིས་མཆོད། ཁྲོ་བོ་རྣམས་ཀྱིས་བགེགས་བསྐྲད་པར་བསམ་མོ། ། འདིར་འགྲེལ་པ་ལུགས་ཀྱི་གཞུང་རྣམས་སུ་དེ་ལྟར་དབང་བསྐུར་བས་ལུས་ཐམས་ཅད་གང༌།
དྲི་མ་དག་རིགས་བདག་གིས་རྒྱས་འདེབས་པ་ཙམ་ལས་མ་གསུངས་ལ། མན་ངག་ལུགས་ལ། བྱང་ཆུབ་ཀྱི་སེམས་ཀྱི་ཆུ་རྒྱུན་གཅིག་ལས་དབང་བཞི་ལེན་པའི་ཚུལ་གསུངས་ཏེ། རྗེ་བཙུན་རིན་པོ་ཆེས། བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་སྨིན་མཚམས་ཡན་ཆད་གང་བས། རྡོ་རྗེ་སློབ་དཔོན་གྱི་དབང་ཐོབ་ལུས་ཀྱི་དྲི་མ་དག བསྐྱེད་པའི་རིམ་པ་དབྱིབས་བསྒོམ་པ་ལ་དབང༌། དེའི་མཐར་ཐུག་རྒྱན་དྲུག་གི་དག་པ་དྲན་པ་ཡིན་པས། སྤྱི་བོའི་འཁོར་ལོ་མི་བསྐྱོད་པ། ། རྣ་ཆའི་བདག་ཉིད་འོད་དཔག་མེད། །
མགུལ་གྱི་ཕྲེང་བ་རིན་ཆེན་བདག ། གདུ་བུ་རྣམ་པར་སྣང་མཛད་དེ། ། སྐ་རགས་ལ་ནི་དོན་ཡོད་གནས། ། ཡན་ལག་ཀུན་ལ་རྡོར་འཛིན་མགོན། ། ཞེས་བྱ་བ་ཐལ་བ་དང་མཆོད་ཕྱིར་ཐོགས་རྡོ་རྗེ་འཆང་ཆེན་པོ་ཡིན་སྙམ་དུ་བསམ་མོ། ། ཡང་དབང་གི་ཆུ་རྒྱུན་གྱིས་མགྲིན་པ་ཡན་ཆད་གང་བས། གསང་བའི་དབང་ཐོབ་ངག་གི་དྲི་མ་དག་བདག་བྱིན་གྱིས་བརླབ་པའི་རིམ་པ་བསྒོམ་པ་ལ་དབང༌། དེའི་མཐར་ཐུག་འཁོར་ལོ་བཞིའི་རྒྱས་གདབ་པ་ཡིན་པས། ལྟེ་བ་སྤྲུལ་པའི་འཁོར་ལོའི་འདབ་མ་དྲུག་ཅུ་རྩ་བཞི་ཁ་དོག་དམར་པོ་ཁ་གྱེན་ལ་བལྟས་པའི་དབུས་ན་ཨཾ་ལས་ཀྱི་ཕྱག་རྒྱ། སྙིང་ག་ཆོས་ཀྱི་འཁོར་ལོ་འདབ་མ་བརྒྱད་པ་ཁ་དོག་སྔོན་པོ་ཁ་ཐུར་ལ་བལྟས་པའི་དབུས་ན་ཧཱུྃ་ཆོས་ཀྱི་ཕྱག་རྒྱ།
མགྲིན་པ་ལོངས་སྤྱོད་ཀྱི་འཁོར་ལོ་འདབ་མ་བཅུ་དྲུག་པ་ཁ་དོག་དམར་པོ་ཁ་གྱེན་ལ་བལྟས་པའི་དབུས་ན། ཨོཾ་དམར་པོ་ཡོད་པ་ནི་ཕྱག་རྒྱ་ཆེན་པོ། སྤྱི་བོ་བདེ་བ་ཆེན་པོའི་འཁོར་ལོ་འདབ་མ་སུམ་ཅུ་རྩ་གཉིས་པ་ཁ་དོག་དཀར་པོ་ཁ་ཐུར་ལ་བལྟས་པའི་དབུས་ན། ཧཾ་ཡོད་པ་ནི་དམ་ཚིག་གི་ཕྱག་རྒྱར་མོས་པ་བྱ། ཡང་དབང་གི་ཆུ་རྒྱུན་གྱིས་སྙིང་ག་ཡན་ཆད་གང་བས། ཤེས་རབ་ཡེ་ཤེས་ཀྱི་དབང་ཐོབ་སེམས་ཀྱི་དྲི་མ་དག ལམ་དཀྱིལ་འཁོར་འཁོར་ལོ་བསྒོམ་པ་ལ་དབང༌། དེ་ལ་མངོན་པར་ཤེས་པ་བསྐྱེད་པ་སྔར་གྱི་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པ་དྲན་པ་ཙམ་བྱ། དེ་ནས་དབང་གི་ཆུ་རྒྱུན་དེས། གསང་གནས་ནས་རྐང་པའི་མཐིལ་ཡན་ཆད་གང༌།
ལུས་ཐམས་ཅད་མ་ལུས་པར་གང་བས། མཆོག་ཏུ་བདེ་བ་ཆེན་པོ་བཞི་པའི་དབང་ཐོབ། ལུས་ངག་ཡིད་གསུམ་གྱི་དྲི་མ་དག་པ་དྲན་པར་བྱ། དེ་ནས་དབང་རྫོགས་པ་དང་ལམ་རྫོགས་པས་ན། རིགས་ཀྱི་བདག་པོས་རྒྱས་གདབ་པར་བྱ་སྟེ། ཞེས་སོ། ། འདི་ལ་ཕྱིས་ཀྱི་མཁས་པ་དག་དབང་བཞི་ཆུ་རྒྱུན་གཅིག་ལས་ལེན་པ་རྒྱ་གར་བའི་གཞུང་གང་དུའང་བཤད་པ་མེད་པས་མི་དག་གོ ། ཞེས་འཆད་པ་ནི་ཤིན་ཏུ་མི་རིགས་ཏེ། གྲུབ་ཆེན་མཚོ་སྐྱེས་ཀྱིས་འདི་སྐད་དུ་རིམ་པ་ཇི་ལྟ་བར་རྣམ་པ་སྣ་ཚོགས་པ་དང༌། རྣམ་པར་སྨིན་པ་དང༌།
རྣམ་པར་ཉེད་པ་དང༌། མཚན་ཉིད་དང་བྲལ་བའི་སྐད་ཅིག་མ་བཞི་པོ་རྣམས་ཐོབ་པ་དང༌། དགའ་བ་དང་མཆོག་ཏུ་དགའ་བ་དང༌། དགའ་བྲལ་གྱི་དགའ་བ་དང༌། ལྷན་ཅིག་སྐྱེས་པའི་དགའ་བ་རྣམ་པ་བཞི་པོ་རྣམས་མངོན་པར་མཚོན་པ་དང༌། རྒོད་པ་དང༌། བལྟ་བ་དང༌། འཁྱུད་པ་དང༌། གཉིས་གཉིས་ཏེ་བཞི་པོ་རྣམ་པར་དག་པ་ནི། སློབ་དཔོན་དང༌།
གསང་བ་དང༌། ཤེས་རབ་དང༌། མཆོག་ཏུ་བདེ་བ་ཆེན་པོའི་མཐར་ཐུག་པ་དབང་བཞི་པོ་རྣམས་བླང་ངོ༌། ། དབང་བསྐུར་ནས་རང་གི་རིགས་ཀྱི་བདག་པོས་སྤྱི་བོར་མཚན་ཏོ། ། ཞེས་སྐབས་འདིར་དབང་ལེན་པ་གསལ་བར་གསུངས་པའི་ཕྱིར་རོ། ། གཞུང་འདིའི་དོན། དབང་རང་གི་ངོ་བོ་གང་བླང་ན། སློབ་དཔོན་སོགས་སོ། ། དེས་དྲི་མ་གང་དག་ན། རྒོད་པ་དང་སོགས་སོ། །
དེས་ཉམས་མྱོང་ཅི་སྐྱེ་ན་དགའ་བ་དང་སོགས་སོ། ། དེ་ཇི་ཙམ་གྱི་དུས་སུ་སྐྱེ་ན་རྣམ་པ་སྣ་ཚོགས་པ་སོགས་ཏེ། གཞུང་མས་རིམ་གྱིས་བཤད་ལ། སློབ་དཔོན་བདེ་བའི་རྡོ་རྗེས། སྐུ་རྡོ་རྗེ་ལྷ་དགུའི་སྒྲུབ་ཐབས་སུའང་དོན་འདི་དང་འདྲ་བར་བཤད་དོ། ། བཞི་པ་ནི། རྩ་རྒྱུད་ལས། དབང་བསྐུར་ནས་སྤྱི་བོར་རང་གི་རིགས་ཀྱི་བདག་པོར་འགྱུར་རོ། ། ཞེས་པའི་དོན་ལ་གཉིས། སྤྱིའི་དོན་དང༌།
གཞུང་གི་དོན་ཏོ། ། དང་པོ་ནི། རྗེ་བཙུན་རིན་པོ་ཆེས། སྤྱིར་རྡོ་རྗེ་ཐེག་པའི་ལམ་དང་འབྲས་བུ་ཐམས་ཅད་ཕྱག་རྒྱས་མཚོན་ནུས་ལ། དེའང་བསྐྱེད་པའི་རིམ་པའི་སྟེང་དུ་མཚོན་པས་ལམ་ཐམས་ཅད་མཚོན་ནུས་པ་ཡིན་ནོ། ། དེ་ལ་ལྔ་སྟེ། ངོ་བོ་ཉིད་ལ་ངོ་བོ་ཉིད་ཀྱི་རྒྱ། ལུས་ལ་སེམས་ཀྱི་རྒྱ། སེམས་ལ་ལུས་ཀྱི་རྒྱ། རྒྱུ་ལ་འབྲས་བུའི་རྒྱ།
འབྲས་བུ་ལ་རྒྱུའི་རྒྱའོ། ། དང་པོ་ནི། ཆོས་ཐམས་ཅད་རང་བཞིན་གྱིས་རྣམ་པར་དག་པ་ལ། རང་བཞིན་གྱིས་རྣམ་པར་དག་པར་ཤེས་པ་ནི། ངོ་བོ་ཉིད་ལ་ངོ་བོ་ཉིད་ཀྱི་རྒྱ་སྟེ། སམྦུ་ཊ་ལས། འདོད་ཆགས་དག་པས་འདོད་ཆགས་ཉིད། ། ཞེ་སྡང་དག་པས་ཞེ་སྡང་ཉིད། ། གཏི་མུག་དག་པས་གཏི་མུག་སྟེ། ། ཐམས་ཅད་རྣམ་དག་རྡོར་འཛིན་མགོན། །
ཞེས་བྱ་བ་དང་དཔལ་མཆོག་ལས་ཀྱང༌། འདོད་ཆགས་རྣམ་པར་དག་པའི་གནས་དེ་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་གནས་སོ། ། ཞེས་བྱ་བ་ལ་སོགས་པ་གསུངས་ལ། འདི་ཉིད་ལས་ཀྱང༌། ངོ་བོ་གཟུགས་མེད་མཐོང་བ་པོ། ། ཞེས་བྱ་བ་ལ་སོགས་པའང་དེའི་དོན་ཡིན་ཏེ། དེ་མཚོན་པ་ནི་གཙོ་བོ་དང་ནང་གི་རྣལ་འབྱོར་མ་རྣམས་དང༌། སྟེང་འོག་ལ་རང་གི་རིགས་ཀྱིས་དབུ་རྒྱན་བྱས་པས་ངོ་བོ་ཉིད་ལ་ངོ་བོ་ཉིད་མཚོན་པ་ཡིན་ནོ། ། ལུས་ལ་སེམས་ཀྱི་རྒྱ་ནི་ཕྱི་དང་ནང་གིས་བསྡུས་པའི་ཆོས་ཐམས་ཅད་རང་གི་སེམས་ལས་མ་གཏོགས་པ་གུད་ན་མེད་དོ། ། ཞེས་རྟོགས་པར་བྱ་བ་དེ་མཚོན་པ་ནི།
པུཀྐ་སཱི་ས་རྣམ་པར་དག་པ་དང༌། གཽ་རཱི་གཟུགས་དང་གཟུགས་ཀྱི་ཕུང་པོ་རྣམ་པར་དག་པ། རྣམ་པར་སྣང་མཛད་ཀྱི་ངོ་བོ་ལ། སེམས་ཀྱི་ངོ་བོ་མི་བསྐྱོད་པའི་རྒྱས་གདབ་པ་འདིས་མཚོན་པ་ཡིན་ནོ། ། དེའང་རྡོ་རྗེ་གུར་ལས། རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་གང་ཟག་མེད། ། རྣམ་པར་ཤེས་པའི་གནས་དོན་ནི། ། ཕྱི་རོལ་གྱུར་པ་ཅུང་ཟད་མེད། ། ཅེས་བྱ་བ་དང༌།
འཕགས་པ་ས་བཅུ་པ་ལས་ཀྱང༌། ཀྱེ་རྒྱལ་བའི་སྲས་དག་ཁམས་གསུམ་པོ་འདི་ནི་སེམས་ཙམ་མོ། ། ཞེས་གསུངས་པ་ཡིན་ནོ། ། སེམས་ལ་ལུས་ཀྱི་རྒྱ་ནི། སྲུང་བའི་འཁོར་ལོ་དང་གཞལ་ཡས་ཁང་ལ་སོགས་པ་ལུས་དང་ཕྱི་རོལ་བེམ་པོའི་རྣམ་འཕྲུལ་ཐམས་ཅད་སེམས་ཀྱིས་བྱེད་པ་ནི། སེམས་ལུས་སུ་སྒྲུབ་པ་སྟེ། དེ་མཚོན་པ་ནི་ཆུ་རྣམ་པར་དག་པ་ཤ་བ་རཱི་དང༌། སྒྲ་དང་ཚོར་བ་རྣམ་པར་དག་པ་ཙཽ་རཱི་གཉིས་མི་བསྐྱོད་པའི་ངོ་བོ་སེམས་ལ་རྣམ་པར་སྣང་མཛད་ལུས་ཀྱི་དབུར་བརྒྱན་པ་ནི་སེམས་ལ་ལུས་ཀྱི་རྒྱ་སྟེ། དེ་གཉིས་ཀའང་དཔལ་གསང་བ་འདུས་པ་ལས། རིགས་ཀྱི་བུ་ཁྱོད་ཀྱིས་ལུས་སེམས་ལྟ་བུ་དང༌།
སེམས་ལུས་ལྟ་བུ་དང༌། སེམས་ཚིག་ཏུ་བརྗོད་པ་ལྟ་བུར་ཀུན་ཏུ་སྒོམས་ཤིག ཅེས་གསུངས་པའི་དོན་ཡང་དེ་ཡིན་ནོ། ། རྒྱུ་ལ་འབྲས་བུའི་རྒྱ་ཞེས་བྱ་བ་ནི། མ་དག་པའི་ཕུང་ཁམས་སྐྱེ་མཆེད་རྣམས། དག་པ་དེ་བཞིན་གཤེགས་པ་རིགས་ལྔ་དང༌། བྱང་ཆུབ་སེམས་དཔའ་ལ་སོགས་པར་བྱིན་གྱིས་རློབ་པ་ནི་རྒྱུ་ལ་འབྲས་བུ་གནས་པ་འབྲེལ་པ་ཅན་དུ་བསྒོམ་པ་སྟེ། དེ་ནི་ཙཎྜ་ལཱི་མེ་རྣམ་པར་དག་པ་དང༌། བེ་ཏཱ་ལཱི་དྲི་དང་འདུ་ཤེས་རྣམ་པར་དག་པ་འོད་དཔག་ཏུ་མེད་པའི་ངོ་བོ་རྒྱུ་འདོད་ཆགས་རྣམ་པར་དག་པ་ལ། འདོད་ཆགས་ཀྱི་འབྲས་བུ་སེར་སྣ་རྣམ་པར་དག་པ་རིན་ཆེན་འབྱུང་ལྡན་གྱིས་རྒྱས་བཏབ་པས་དེ་མཚོན་པ་ཡིན་ཏེ།
གཟུགས་ཕུང་རྡོ་རྗེ་མ་ཞེས་བྱ་བ་ལ་སོགས་པའི་དོན་ཡང༌། རྒྱུ་འབྲས་བུར་བྱིན་གྱིས་རློབ་པའི་དོན་ཡིན་ནོ། ། འབྲས་བུ་ལ་རྒྱུའི་རྒྱ་ཞེས་བྱ་བ་ནི། དག་པ་རིགས་ལྔ་དང་ཡེ་ཤེས་ལྔ་ཡང༌། རྒྱུ་ཕུང་པོ་དང་ཉོན་མོངས་པ་གནས་གྱུར་པ་ལས་འབྱུང་ངོ༌། ། ཞེས་སྟོན་པ་ནི། རླུང་རྣམ་པར་དག་པ་གཡུང་མོ་དང༌། རོ་དང་འདུ་བྱེད་རྣམ་པར་དག་པ་གྷསྨ་རཱི་གཉིས་དོན་ཡོད་གྲུབ་པ། འབྲས་བུ་ཕྲག་དོག་གི་ངོ་བོ་ལ་རྒྱུ་འདོད་ཆགས་རྣམ་པར་དག་པ་འོད་དཔག་ཏུ་མེད་པས་རྒྱས་བཏབ་པས་དེ་མཚོན་པ་ཡིན་ཏེ། འབྲས་བུ་དེ་ཡང་རྒྱུའི་རིགས་ལས་བྱུང་བ་མཚོན་པར་བྱ་བའི་ཕྱིར་རོ། །
དེ་ཡང་རྡོ་རྗེ་གུར་ལས། ཐུབ་པ་རྣམ་པར་སྣང་མཛད་རྨོངས། ། ཞེ་སྡང་འདྲེན་པ་མི་བསྐྱོད་པ། ། འདོད་ཆགས་དཔག་མེད་རྡོ་རྗེ་སྟེ། ། སེར་སྣ་རྡོ་རྗེ་སྣང་བྱེད་ཉིད། ། དོན་ཡོད་སྐྱོན་ནི་ཐམས་ཅད་བྱེད། ། འདྲེན་པ་ལྔ་ནི་སྐྱོན་ལྡན་ནོ། ། ཞེས་གསུངས་པ་ཡིན་ནོ། ། དེ་ལྟར་རྒྱུ་འབྲས་ཀྱི་རྒྱ་ཚན་པ་དེ་གཉིས་ཀའི་ལུང་ཡང༌། ཐམས་ཅད་གསང་བ་ལས།
རྒྱུ་ལ་འབྲས་བུའི་རྒྱས་གདབ་ཅིང༌། ། འབྲས་བུ་ལ་ཡང་རྒྱུ་རྒྱས་གདབ། ། གཞན་དུ་བསྐལ་པ་བྱེ་བར་ནི། ། གྲངས་མེད་པར་ཡང་འགྲུབ་མི་འགྱུར། ། ཞེས་གསུངས་ལ། སམྦུ་ཊ་ལས་ཀྱང༌། བུད་ཤིང་བསྲེགས་པའི་རིགས་པ་ཡིས། ། དགྱེས་པའི་རྒྱལ་བ་གར་མཁན་མཆོག ། ཅེས་གསུངས་ཏེ། བུད་ཤིང་ལ་མེའི་རིགས་དང༌།
མེ་ལ་བུད་ཤིང་གི་རིགས་ཞེས་བརྗོད་པ་དང་འདྲ་བ་ཡིན་ནོ། ། དེའང་རྒྱུ་འདོད་ཆགས་ལས་འབྲས་བུ་སེར་སྣ་དང་ཕྲག་དོག་འབྱུང་བས། རྒྱུ་འབྲས་དེ་གཉིས་ནི་ཕན་ཚུན་མི་བསླུ་བའི་ཕྱིར་རོ། ། དེ་ཙམ་དཔེར་བཞག་ནས་འཁོར་བའི་རྒྱུ་འབྲས་དག་བྱ་དང་དག་བྱེད་ངོ་སྤྲད་པའི་ལམ་འདིས། འབྲས་བུ་སངས་རྒྱས་འགྲུབ་པ་མི་བསླུ་བ་ཡིན་ནོ། ། ཡང་ཁ་ཅིག་འདི་སྐད་དུ། ཕྱོགས་ཀྱི་ལྷ་མོ་ནི་ཕུང་པོར་གང་ནས་བཤད། དྲི་དག་པ་ནི་རིན་ཆེན་འབྱུང་ལྡན་ཡིན་ལ། རོ་དག་པ་འོད་དཔག་ཏུ་མེད་པ་ཡིན་པས། དེ་གཉིས་ཀྱི་ངོ་བོ་བེ་ཏཱ་ལཱི་དང༌།
གྷསྨ་རཱི་གཉིས་ལ་རང་གི་རིགས་ཀྱི་དབུ་རྒྱན་བྱུང་བས་ན། ངོ་བོ་ཉིད་ལ་ངོ་བོ་ཉིད་ཀྱི་རྒྱར་མི་འགྱུར་རམ། ཞེ་ན། ཕྱོགས་ཀྱི་ལྷ་མོ་ཕུང་པོར་བཤད་པ་ནི། རྒྱུད་འབུམ་པའི་ལུང་སློབ་དཔོན་མཚོ་སྐྱེས་ཀྱིས་གསུངས་པ་ལ། དྲི་དང་རོའི་དག་པའང་སྦྱང་གཞི་དྲི་སེར་སྣའི་ངོ་བོ་འབྲས་བུ་ལ་སྦྱོང་བྱེད་བེ་ཏཱ་ལཱི་རྒྱུ་འདོད་ཆགས་ཀྱིས་སྦྱངས་ལ་དེ་ལ་ཡང་འབྲས་བུ་སེར་སྣའི་རྒྱས་བཏབ་པས་ན་སུམ་སྦྲག་ཡིན་ལ། རོ་འདོད་ཆགས་རྒྱུ་ལ་གྷསྨ་རཱི་འབྲས་བུ་ཕྲག་དོག་གིས་སྦྱངས་ལ། དེ་ལ་འདོད་ཆགས་འོད་དཔག་ཏུ་མེད་པས་རྒྱས་བཏབ་པས་རྒྱ་སུམ་སྦྲག་ཡིན་ནོ། ། དེ་ལྟར་ན་ལུས་སེམས་ལ་ཉིས་སྦྲག་ལས་མི་ཡོང་ལ། རྒྱུ་འབྲས་ལ་སུམ་སྦྲག་ཡོད་པ་ཅིའི་ཕྱིར་ཞེ་ན།
རྒྱུ་འབྲས་འདི་ལམ་གྱི་གཙོ་བོ་ཡིན་པའི་ཕྱིར། སྦྱང་གཞི་ནས་མཚོན་དགོས་ལ། ལུས་སེམས་ཀྱི་དག་བྱ་དག་བྱེད་ནི། དེ་ཉིད་ཀྱི་རྫོགས་ཏེ། དེ་ཐམས་ཅད་ལ་ཡང་ངོ་བོ་ཉིད་ལ་ངོ་བོ་ཉིད་ཀྱི་རྒྱ་ཞེས་བྱ་བས་ཁྱབ་དགོས་པས་དབུ་རྒྱན་རྣམས་ཀྱི་སྤྱི་བོར་ཡང་རང་གི་རིགས་ཀྱི་ཕྱག་མཚན་སྒོམ་དགོས་ཏེ། རྡོ་རྗེ་གུར་ལས། སྤྱི་བོར་རྡོ་རྗེ་འཛིན་པ་མཆོག ། དེར་ཡང་རྡོ་རྗེ་མདོག་ནག་གོ ། ཞེས་བྱ་བ་དང༌། ཆོས་ཀྱི་འཁོར་ལོ་སྤྱི་བོར་འཛིན། །
ཞེས་བྱ་བ་ལ་སོགས་པ་གསུངས་སོ། ། དེ་ལ་ཁ་ཅིག་ལོག་པར་རྟོག་པ་འདི་སྐད་དུ། པུཀྐ་སཱི་ལ་རྣམ་པར་སྣང་མཛད་ཀྱིས་དབུར་བརྒྱན་ན་ལུས་བརྩེགས་ན་དོན་མེད་ཅིང༌། ཤ་བ་རཱི་ལ་མི་བསྐྱོད་པས་དབུར་བརྒྱན་པ་ནི། ལུས་མེད་པའི་སེམས་རྟེན་མེད་པས་མི་མཛེས་སོ། ། ཞེས་བྱ་བ་ལྷའི་དབུ་རྒྱན་རྐྱང་པ་ཙམ་མཐོང་བས། གཞུང་འདི་ཉིད་ཀྱི་གོང་དུ་བསྟན་པ་ཙམ་ཡང་མ་དྲན་པས། ལོག་པར་སྨྲ་བ་ཡིན་ཏེ། དེ་ལྟར་ན་བདག་མེད་མ་ལ་མི་བསྐྱོད་པ་དང༌། རྡོ་རྗེ་མ་ལ་རྣམ་སྣང་གི་དབུ་རྒྱན་ཡང་མི་མཛེས་པར་འགྱུར་རོ། །
དེ་ལྟ་ན་ལུས་སྤངས་ནས་ནི་སེམས་ཀྱིས་ནི། ། ཞེས་པ་དང༌། སེམས་སྤངས་ནས་ནི་ལུས་ཀྱིས་ནི། ། ཞེས་བྱ་བའི་གཞུང་ཇི་ལྟར་དྲང༌། ཞེ་ན། དེ་ཉིད་སྔར་སྨོས་པ་བཞིན་དུ་ཆོས་ཐམས་ཅད་སེམས་སུ་བསྒྲུབ་པ་དང༌། སེམས་ཉིད་ཀྱང་རྟེན་དུ་བསྒྲུབ་པ་ལ་སོགས་པའི་དགོས་པ་ཡིན་ཏེ། མདོར་ན་རྡོ་རྗེ་ཐེག་པའི་ལམ་ཐམས་ཅད་ཕྱག་རྒྱའི་གདབ་ཚུལ་ལྔ་པོ་འདིས་མཚོན་པ་ཡིན་ནོ། ། ཞེས་རྣམ་བཤད་དག་ལྡན་ལས་འབྱུང་ལ། དེ་ལ་རྒྱས་འདེབས་ཀྱི་ལྷའི་སྤྱི་བོར་ཕྱག་མཚན་གྱི་རྒྱས་འདེབས་བཤད་པའི་དོན་རྗེ་བཙུན་ཉིད་ཀྱིས།
དབུ་རྒྱན་རྣམས་ནི་རང་རང་གི་རིགས་དང་རྗེས་སུ་མཐུན་པའི་དབུ་རྒྱན་ཡིན་ཞིང༌། དེ་དག་གི་སྤྱི་བོར་ཡང་རང་གི་རིགས་ཀྱིས་མཚན་པ་ཡིན་ཏེ། དེ་ཡང་མ་དག་པ་ལྷར་བྱིན་གྱིས་རློབ་པ་ནི། སྣང་བ་ཀུན་བརྟགས་ལ་གཞན་དབང་གི་ཕྱག་རྒྱ་ཡིན་ལ། སྤྱིར་ངོ་བོ་ཉིད་ལ་ངོ་བོ་ཉིད། ལུས་ལ་སེམས་ཀྱི་རྒྱ་ལ་སོགས་པ་འབྱུང་བ་ནི། གཞན་དབང་ལ་གཞན་དབང་གི་རྒྱ་ཡིན་ཞིང༌། དེའི་སྤྱི་བོར་རང་གི་རིགས་ཀྱི་མཚན་མ་འབྱུང་བ་ནི། ལྷ་ཐམས་ཅད་ཀྱང་རང་བཞིན་མེད་པར་སྒྲུབ་པ་གཞན་དབང་ལ་ཡོངས་སུ་གྲུབ་པའི་རྒྱ་ཞེས་བྱ་བ་ཡིན་ནོ། ། ཞེས་གསུངས་སོ། །
ངོ་བོ་ཉིད་གསུམ་གྱི་ངོས་འཛིན་མི་འདྲ་ཡང༌། དབུ་མ་པའི་སློབ་དཔོན་རྣམས་ལ་ཡང་ཐ་སྙད་མེད་པ་མ་ཡིན་ཏེ། རྣལ་འབྱོར་སྤྱོད་པའི་དབུ་མ་པ་ཐམས་ཅད་ཞལ་གྱིས་བཞེས་པ་ཡིན་ནོ། ། རྒྱས་འདེབས་ཀྱི་དེ་བཞིན་གཤེགས་པ་རྣམས་སྤྲུལ་སྐུའི་རྣམ་པ་ཅན་དུ་དུས་འཁོར་དུ་བཤད་ཀྱང༌། དེ་ནི་གཞུང་དེ་ཁོ་ནའི་དགོངས་པ་ཡིན་ལ། བླ་མེད་གཞན་རྣམས་ལ་ཨ་བྷ་ཡས། རྒྱས་འདེབས་ཀྱི་དེ་བཞིན་གཤེགས་པ་ཐམས་ཅད་ནི་རང་འོད་ཀྱི་ཡུམ་དང་བཅས་པའོ། ། ཞེས་གསུངས་པ་ལྟར་བྱའོ། ། གཉིས་པ་ནི། སྔར་བཞིན་དབང་བསྐུར་བའི་མཐའ་རུ་ཉིན་འབྱུང་གིས།
དབང་བསྐུར་བའི་ཆུ་ལས་འཁྲུངས་པའི་མི་བསྐྱོད་པ། ཞེས་གསུངས་པ་ལྟར། ཆུ་ལྷག་མ་ཡར་ལུད་པ་ལས་ནི་མི་བསྐྱོད་པའི་སྐུ་ཕྱག་རྒྱ་ཆེན་པོས་གཙོ་བོའི་སྤྱི་བོར་ཅོད་པཎ་གྱི་ཚུལ་དུ་བཞུགས་པའོ། ། མི་བསྐྱོད་པ་དེ་ནི་གཙོ་བོ་ཡབ་ཡུམ་ལ་རྒྱས་འདེབས་པར་མ་ཟད་ཡང་ནི་གཽ་རཱི་དང༌། པུཀྐ་སཱི་ལ་འདིའི་ཕྱག་རྒྱས་གདབ་པའོ། ། སངས་རྒྱས་ཏེ་རྣམ་སྣང་དང༌། རིན་ཆེན་འབྱུང་ལྡན་དང༌། འོད་དཔག་མེད་དེ། དེ་བཞིན་གཤེགས་པ་འདི་གསུམ་པོ་ཡང༌། ཙཽ་རཱི་ལ་སོགས་པའི་ཕྱོགས་མ་གསུམ་དང༌།
རི་ཁྲོད་མ་ལ་སོགས་པའི་མཚམས་མ་གསུམ་སྟེ། ཕྱི་མ་དྲུག་ལ། ལྷ་མོ་ཕྱོགས་མ་རེ་དང༌། མཚམས་མ་རེ་སྟེ་གཉིས་གཉིས་ལ་རྣམ་སྣང་ལ་སོགས་པ་གསུམ་གྱིས་གོ་རིམ་བཞིན་དུ་རྒྱས་བཏབ་སྟེ། མར་མེ་མཛད་ཀྱིས། བདག་ལ་མི་བསྐྱོད་རྡོ་རྗེ་ཡིས། ། ཕྱོགས་ཀྱི་ལྷ་མོ་བཞི་པོ་ལ། ། མི་བསྐྱོད་རྣམ་སྣང་རིན་ཆེན་འབྱུང༌། ། འོད་དཔག་མེད་དང་བཞི་ཡང་བསྒོམ། ། དེ་བཞིན་ཞེ་སྡང་གཏི་མུག་དང༌། །
སེར་སྣ་འདོད་ཆགས་བཞི་ཡིས་ཀྱང༌། ། པུཀྐ་སཱི་སོགས་མཚམས་བཞི་ལ། ། རིམ་པར་སྤྱི་བོར་མཚན་པར་བསྒོམ། ། ཞེས་སོ། ། དེ་ལྟར་རྒྱས་འདེབས་ཀྱི་ཚུལ་འདི་ལ་རྒྱ་གར་བའི་གཞུང་རྣམས་ལ་མི་འདྲ་བ་མི་སྣང་ངོ༌། ། ལྔ་པ་ནི་དེ་ལྟར་དབང་བསྐུར་བ་ནི། ཁམས་གསུམ་གྱི་ཆོས་ཀྱི་རྒྱལ་པོའི་གོ་འཕང་ལ་བཞག་པའི་དོན་ཡིན་པས། དེ་ལྟ་བུའི་ང་རྒྱལ་བྱ་ཞིང༌། ཨོཾ་སརྦ་ཏ་ཐཱ་ག་ཏ་ནི་སྔར་བཞིན། ཨ་བྷི་མངོན་པར།
ཥེ་ཀ་ཏ། དབང་བསྐུར་བ། བཛྲ་སྭ་བྷཱ་ཝ་ཨཱཏྨ་ཀོ྅ཧཾ་ནི་སྔར་བཞིན་ཏེ། དེའི་དོན་ལ་སེམས་བཞག་གོ ། བཞི་པ་ནི། དེ་ནས་བདག་བསྐྱེད་ཀྱི་དཀྱིལ་འཁོར་ལ་མཆོད་པའི་ཕྱིར། བདུད་རྩིས་གང་བའི་ཐོད་པ་མདུན་དུ་བཞག་པའམ། མེད་ན་བསམས་པས་ཀྱང་རུང་སྟེ། དེ་ཉིད་བྱིན་གྱིས་བརླབ་པའི་ཕྱིར་འོག་ཏུ་འབུད་པ་སྟེ་རླུང་དང༌། འབར་བ་སྟེ་མེ་དང༌།
དེའི་སྟེང་དུ་ཐོད་པ་ཡངས་ཤིང་རྒྱ་ཆེ་བ་དང༌། དེའི་ནང་དུ་ལྕགས་ཀྱུ་ལྔ་སྟེ་ཤ་ལྔ་དང༌། ཡེ་ཤེས་ལྔ་ས་བོན་ལྔར་གྱུར་པར་བསྒོམ་པའི་ཚུལ་གྱིས་ཆང་བདུད་རྩིར་བྱིན་གྱིས་བརླབས་ནས་རོ་མྱོང་བར་བྱེད་པ་པོ་ལྗགས་ལ་རྡོ་རྗེ་ནས་ཀྱི་འབྲུ་ཙམ་བསམས་ཏེ། དཔལ་ཀྱེ་རྡོ་རྗེའི་ང་རྒྱལ་གྱིས་བླང་ངོ་སྟེ་མྱང་བར་བྱ་སྟེ། དོན་གསལ་མཁན་པོས། དེ་ནས་ཡཾ་ལས་རླུང་དང་རཾ་ལས་མེའི་སྟེང་དུ་ཨ་ལས་ཐོད་པའོ། ། དེའི་ནང་དུ་ཟླ་བ་དང་ཉི་མའི་དཀྱིལ་དུ་ཧཱུྃ་ལས་རྡོ་རྗེ་དེའི་ལྟེ་བ་ལ་ཧཱུྃ། ཟླ་བའི་བར་དུ་བྷྲཱུྃ་ཨཱཾ་ཛྲཱིཾ་ཁཾ་ཧཱུྃ། རྣམས་ལས་སངས་རྒྱས་ལྔ་བསྐྱེད། གོ་ཀུ་ད་ཧ་ན་རྣམས་ལས་སེམས་ཅན་ལྔ་བསྐྱེད་དེ།
མེ་སྦར་བས་དེ་དག་འོད་དུ་ཞུ་བ་ལ། རྡོ་རྗེའི་ལྟེ་བའི་ཧཱུྃ་ལས་འོད་འཕྲོས་པས། ཕྱོགས་བཅུའི་བདུད་རྩི་བཀུག་ནས་ཐིམ་པར་གྱུར་པ་ལ་ཨོཾ་ཨཱཿཧཱུྃ་གསུམ་གྱིས་བྱིན་གྱིས་བརླབས་ཏེ། ལྷ་རྣམས་ཀྱི་ལྕེ་ལ་རྡོ་རྗེ་ནས་ཀྱི་འབྲུ་ཙམ་བསམས་ལ་བདུད་རྩི་མྱང་བར་བྱའོ། ། ཞེས་གསུངས་ཏེ། འདི་ནི་མི་ཐུབ་ཟླ་བའི་དགོངས་པ་ཇི་ལྟ་བ་བཞིན་དུ་སྣང་ངོ༌། ། དེ་ནས་ཨོཾ་སརྦ་ཏ་ཐཱ་ག་ཏ་སྔར་བཞིན། ཨ་མྲྀ་ཏ་བདུད་རྩི། སྭ་ད་ན་བཟང་པོ། བཛྲ་སྭ་བྷཱ་ཝ་ཨཱཏྨ་ཀོ྅ཧཾ།
སྔར་བཞིན་ཏེ། བདུད་རྩི་མྱོང་བ་པོ་འོད་དཔག་མེད་ཀྱི་ངོ་བོ་ང་ཡིན་སྙམ་པའི་ང་རྒྱལ་བཟུང་ངོ༌། ། འདི་དག་རྒྱས་པར་གཏོར་ཆོག་གི་རྣམ་བཤད་དུ་བྲིས་ཟིན་པས་དེར་ཤེས་པར་བྱའོ། ། ལྔ་པ་ནི། དེ་ནས་ཡེ་ཤེས་ཀྱི་སྣང་བ་ལས་བྱུང་བའི་མཆོད་པ་སྣ་ཚོགས་ཀྱིས་མཆོད་པའི་ཕྱིར། གཽ་རཱི་ལ་སོགས་པའི་ལྷ་མོ་འདི་བརྒྱད་བདག་བསྐྱེད་ཀྱི་དཀྱིལ་འཁོར་ལ་མཆོད་པའི་ཕྱིར་ནི། སྙིང་ག་ནས་སྤྲོས་ཤིང་ཕྱོགས་མཚམས་བརྒྱད་དུ་རང་རང་གི་མཆོད་རྫས་ཐོགས་པས་འཁོད་ནས། འཁོར་ལོའི་བདག་པོ་གཙོ་བོ་ཡབ་ཡུམ་དང་ནི་འཁོར་ལོའི་བདག་ཉིད། འཁོར་རྣམས་ལ་རང་གི་སེམས་ཀྱིས་སྤྲུལ་པའི་ལྷ་མོས་སྔོན་ཚོགས་རྟེན་གྱི་སྐབས་ལྟར་མཆོད་དེ། རིན་ཆེན་འབར་བར།
དེ་ནས་མཁའ་འགྲོའི་ཚོགས་སྤྲོས་པས། ། ཟླ་ཉི་ཆུ་སྨན་རྡོ་རྗེ་རོ། ། ཅང་ཏེའུ་སྒྲ་དང་འཁྱུད་པ་སྟེ། ། གཙོ་བོ་ནས་བརྩམས་རིམ་བཞིན་མཆོད། ། ཅེས་སོ། ། དེ་ནས་ཨོཾ་སརྦ་ཏ་ཐཱ་ག་ཏ་སྔར་བཞིན། པཱུ་ཛ་མཆོད་པ། བཛྲ་སྭ་བྷཱ་ཝ་ཨཱཏྨ་ཀོ྅ཧཾ། སྔར་བཞིན། དེ་ལྟར་བརྗོད་ཅིང་དེ་བཞིན་གཤེགས་པ་རྣམས་མཆོད་པ་པོ་དོན་ཡོད་གྲུབ་པའི་ངོ་བོ་ང་ཡིན་སྙམ་དུ་ང་རྒྱལ་བཟུང་ངོ༌། །
དྲུག་པ་ནི་དེ་ནས་མཆོད་པ་བྱེད་མཁན་གྱི་རྣལ་འབྱོར་མ་ནི་བརྒྱད་པོ་དེ་དག་གིས་འཁོར་ལོའི་གཙོ་བོ་ལ། ཡོན་ཏན་བརྗོད་པའི་སྒོ་ནས་བསྟོད་པར་བྱ་སྟེ། གུར་ལས་འབྱུང་བའི་བསྟོད་པ་གཞུང་འདིར་བཤད་པ་ནི་འགྱུར་ཅུང་ཟད་མི་བདེ་ཞིང༌། རྒྱུད་ཉིད་ལས། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ། ཁྱོད་ནི་ཉིད་ཀྱི་ཐུགས་ཀྱིས་མཆོག་བརྙེས་པ། ། ཁྱོད་ཀྱིས་རྒྱུ་དང་མི་རྒྱུའི་འགྲོ་བ་ཀུན་བསྒྲུབས་ཤིང༌། ། སྙིང་རྗེའི་ཐུགས་ཀྱིས་སེམས་ཅན་སད་མཛད་པ། ། སྒྱུ་མའི་སྤྲོས་པ་རྡོ་རྗེ་འཕེན་མཛད་པ། ། ཧེ་རུ་ཀ་དཔལ་རྡོ་རྗེ་ཡིད་ཀྱིས་དགྱེས། །
ཞེས་འགྱུར་བཅོས་པ་ལྟར་བཤད་ན། དཀྱིལ་འཁོར་གྱི་གཙོ་བོ་ཁྱོད་ནི་བདག་མེད་མ་ལ་སོགས་པའི་ལྷན་ཅིག་སྤྱོད་མ་དང་གཽ་རཱི་ལ་སོགས་པའི་རྗེས་སུ་འབྲང་མའི་རྣལ་འབྱོར་མའི་ཚོགས་ཀྱིས་ཡོངས་སུ་བསྐོར་ནས། ཟག་མེད་ཀྱི་བདེ་བ་ལ་ལོངས་སྤྱོད་པ་སྟེ། ལོངས་སྤྱོད་རྫོགས་དང་ཁ་སྦྱོར་དང༌། བདེ་ཆེན་ཞེས་བྱ་བ་ཡན་ལག་གསུམ་དང་ལྡན་པ་ལོངས་སྐུའི་མཚན་ཉིད་དོ། ། གཙོ་བོ་ཁྱོད་ནི་དེ་ཁོ་ན་ཉིད་ཀྱི་དོན་ཐུགས་སུ་ཆུད་པས་ཐུགས་རྣམ་པར་མི་རྟོག་པ་ཆོས་ཀྱི་སྐུའི་དངོས་གྲུབ་ཀྱི་མཆོག་བརྙེས་པ་སྟེ། རང་བཞིན་མེད་པའི་ཡན་ལག་ཆོས་སྐུའི་མཚན་ཉིད་དོ། ། སྤྲུལ་པའི་སྐུ་ཁྱོད་ཀྱིས་ཕྲིན་ལས་ཀྱི་སྒོ་ནས་རྒྱུ་བ་བཅུད་ཀྱི་སེམས་ཅན་དང༌། མི་རྒྱུ་བ་སྣོད་ཀྱི་འཇིག་རྟེན་ན་གནས་པའི་འགྲོ་བ་ཀུན་གྱི་དོན་འབད་མེད་དུ་བསྒྲུབས་ཤིང༌། དེའི་རྒྱུ་ཡང་དམིགས་པ་མེད་པའི་ཐུགས་རྗེ་ཆེན་པོའི་ཐུགས་ཀྱིས་སེམས་ཅན་རྣམས་འཁོར་བའི་སྡུག་བསྔལ་ལས་སད་པ་སྟེ།
སྒྲོལ་བར་མཛད་པའོ། ། ཚུལ་ཇི་ལྟར་ན་གདུལ་བྱ་གང་ལ་གང་འདུལ་གྱི་རྣམ་པར་སྟོན་པས་རྡོ་རྗེ་སྟེ། སྟོང་ཉིད་ཆོས་སྐུའི་ངང་དུ་འཕེན་པ་སྟེ་སྒྲུབ་པའམ། དེའི་གོ་འཕང་ལ་འགོད་པར་མཛད་པ་སྟེ། སྙིང་རྗེས་ཡོངས་སུ་གང་བ་དེས། རྒྱུན་མི་འཆད་པ་དང༌། འགོག་པ་མེད་པའི་ཡན་ལག་གསུམ་དང་ལྡན་པ་སྤྲུལ་སྐུའི་མཚན་ཉིད་དོ། ། ཧེ་རུ་ཀ་དཔལ་ནི་རྩ་རྒྱུད་ལས། ཤྲཱི་ནི་གཉིས་མེད་ཡེ་ཤེས་ཏེ། ། ཧེ་ནི་རྒྱུ་སོགས་སྟོང་པ་ཉིད། །
རུ་ནི་ཚོགས་དང་བྲལ་བ་སྟེ། ། ཀ་ནི་གང་དུའང་མི་གནས་པའོ། ། ཞེས་པ་ལྟར་གྱི་ཡི་གེ་བཞིའི་དོན་བསྟན་གྱི་ཧེ་རུ་ཀ་དཔལ་ཁྱོད་ཀྱི་རང་བཞིན་ནི། རྡོ་རྗེ་སྟེ་སྟོང་ཉིད་ཆོས་ཀྱི་སྐུ་དང་ཡིད་ཀྱི་དགྱེས་པ་ཆེན་པོ་འགྱུར་མེད་ཀྱི་བདེ་བ་བརྙེས་པ་ནི་བདེ་བ་ཆེན་པོའི་སྐུ་སྟེ། བདེ་སྟོང་ཟུང་དུ་འཇུག་པའི་ལྷ་ཀྱེ་རྡོ་རྗེ་ལ་ཕྱག་འཚལ་ལོ། ། ཞེས་པའི་དོན་ཏོ། ། སྒྲུབ་ཐབས་ཀྱི་གཞུང་ཕལ་ཆེ་བར། བསྟོད་པ་འདི་ཁོ་ན་འབྱུང་ལ། རིན་ཆེན་འབར་བར། འགྲོ་བ་དུག་ཆེན་མི་བཟད་པས། །
ཁྱབ་པར་བཞུགས་ནས་ཧེ་རུ་ཀ ། སྣ་ཚོགས་ཚུལ་གྱིས་བདུད་རྩིར་བསྒྱུར། ། སྨན་མཆོག་དཔའ་བོ་ཁྱེད་ལ་འདུད། ། ཅེས་པའང་བཤད་དོ། ། དེ་ལྟར་བསྟོད་པ་བྱས་པའི་རྗེས་སུ། མཆོད་བསྟོད་བྱེད་མཁན་གྱི་ལྷ་མོ་རྣམས་རང་གི་སྙིང་གར་ཐིམ་པར་བསམས་ལ་ང་རྒྱལ་བཟུང་སྟེ། ཨོཾ་སརྦ་ཏ་ཐཱ་ག་ཏ་སྔར་བཞིན། སྟུ་ཏི་ནི་བསྟོད་པ། བཛྲ་སྭ་བྷཱ་ཨཱཏྨ་ཀོ྅ཧཾ། སྔར་བཞིན་ཏེ།
དེ་བཞིན་གཤེགས་པ་ཐམས་ཅད་ཀྱི་ཡོན་ཏན་བརྗོད་པ་པོ་རིན་ཆེན་འབྱུང་ལྡན་ང་ཡིན་སྙམ་དུ་སེམས་མཉམ་པར་བཞག་གོ ། འདིར་མི་ཐུབ་ཟླ་བས། ཀུ་མུ་ཏི། གུར་གྱི་སྒྲུབ་ཐབས་རྣམས་དང༌། རིན་ཆེན་འབར་བ། དོན་གསལ་མཁན་པོ། གཉིས་མེད་རྡོ་རྗེ། མར་མེ་མཛད། ཀཾ་པ་ལ་རྣམས་ཀྱིས། བདུད་རྩི་མྱང་བ།
མཆོད་པ། བསྟོད་པ་གསུམ་གྱི་གོ་རིམ་སྒྲུབ་ཐབས་འདི་དང་འདྲ་བར་བཤད་ལ། འོན་ཀྱང་མཆོད་པའི་སྐབས་སུ་གཉིས་མེད་རྡོ་རྗེས། གཟུགས་རྡོ་རྗེ་མ་དཀར་མོ་མེ་ལོང་འཛིན་པ། དེ་བཞིན་དུ་སྒྲ་རྡོ་རྗེ་མ་སྔོན་མོ་པི་ཝང༌། དྲི་རྡོ་རྗེ་མ་སེར་མོ་དུང་ཆོས། རོ་རྡོ་རྗེ་མ་དམར་མོ་རོའི་སྣོད། རེག་རྡོ་རྗེ་མ་ལྗང་གུ་གོས། ཆོས་དབྱིངས་རྡོ་རྗེ་མ་དཀར་མོ་ཆོས་འབྱུང་འཛིན་པ་རྣམས་ཀྱིས་མཆོད་པར་འདོད། མར་མེ་མཛད་ཀྱིས།
ཧཱུྃ་གི་ས་བོན་གྱིས་བཀུག་ནས། ། སངས་རྒྱས་ཐམས་ཅད་ཞལ་དུ་ཞུགས། ། ཕྱིར་འཕྲོས་མཆོད་པའི་ལྷ་མོ་ཡིས། ། རིམ་པར་མཆོད་ནས་རང་གནས་ཐིམ། ། ཞེས་གསུངས་པ་ལྟར། སྙིང་གའི་ས་བོན་གྱིས་སངས་རྒྱས་ཐམས་ཅད་སྤྱན་དྲངས། ཐུགས་ཀར་ཞུ་ནས་ཐིག་ལེར་བྱས་ཏེ་ཡུམ་གྱི་མཁར་བབས་པ་རྣམས། གཽ་རཱི་ལ་སོགས་པའི་ལྷ་མོ་བརྒྱད་དུ་གྱུར། ཕྱིར་འཕྲོས་ནས་མཆོད་པར་བསམ་པ་སྟེ། ལྷའི་རིགས་ཀྱི་བློ་གྲོས་ཀྱིས་ཀྱང་འདི་བཞིན་དུ་བཤད་དོ། །
ཡང་དཔལ་མཆོག་ཌོམྦྷི་པ། ཤཱནྟི་པ། ཉིན་འབྱུང༌། ནག་པོ་པ། ཛ་ལནྡྷ་རི་པ་རྣམས་ཀྱིས་ཐོག་མར་མཆོད་པ། བསྟོད་པ། བདུད་རྩི་མྱང་བ་གསུམ་གོ་རིམ་བཞིན་དུ་བཤད་ལ། མཚོ་སྐྱེས་དང་བྱང་ཆུབ་སྙིང་པོས། འདི་གསུམ་བྱེད་པའི་གསལ་ཁ་མེད་པ་ནི། རྒྱས་བསྡུས་ཀྱི་དབང་དུ་བྱས་པ་ཡིན་ལ།
རྗེ་བཙུན་རྩེ་མོའི་ཡན་ལག་བཞི་པར་ཡང་དེ་བཞིན་དུ་བཤད་དོ། ། གཉིས་པ་ནི། དེ་ལྟར་བསྒོམས་པའི་ཡན་ལག་དྲུག་པོ་དེ་ཉིད་ཀྱང༌། དེ་བཞིན་གཤེགས་པ་རིགས་དྲུག་གི་རང་བཞིན་དུ་ཤེས་པར་བྱ་སྟེ། དེ་ལ་རྡོ་རྗེ་སེམས་དཔའི་ཡན་ལག་ནི་རྗེས་སུ་ཆགས་པར་བྱེད་པ་དང༌། སངས་རྒྱས་རྣམ་སྣང་གི་ཡན་ལག་ནི། གཞལ་ཡས་ཁང་གི་བྱེ་བྲག་ཏུ་བསྒོམ་པའོ། ། དབང་བསྐུར་བ་ནི་མི་བསྐྱོད་པའི་ཡན་ལག་དང༌། བདུད་རྩི་མྱང་བ་འོད་དཔག་མེད་ཀྱི་དང༌། མཆོད་པ་དོན་ཡོད་གྲུབ་པའི་དང༌།
བསྟོད་པ་རིན་འབྱུང་གི་ཡན་ལག་སྟེ། རྒྱལ་བ་དྲུག་གི་ངོ་བོ་ཡན་ལག་དྲུག་གི་བསྐྱེད་རིམ་འདི་བསྒོམ་པའི་རྣལ་འབྱོར་པ་དེ་ནི་མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་འཐོབ་པར་འགྱུར་རོ། ། གསུམ་པ་ནི་དེ་ལྟར་ཡན་ལག་དྲུག་པོ་དེ། དེ་བཞིན་གཤེགས་པ་དྲུག་གི་ཡན་ལག་ཡིན་པའི་རྒྱུ་མཚན་ཅི་ཡིན་སྙམ་ན། ཕོ་བྲང་གཞལ་ཡས་ཁང་ཡང་སྐུ་ཡིན་ལ་སངས་རྒྱས་རྣམ་པར་སྣང་མཛད་ཀྱང་སྐུ་ཡིན་པས་ན། གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་དང༌། དབང་བསྐུར་བའི་གཙོ་བོ་ནི་ཆུ་ཡིན་ལ། མི་བསྐྱོད་པ་དེ་བཞིན་གཤེགས་པ་ཡང་ཆུ་རྣམ་པར་དག་པ་ཡིན་པའི་ཕྱིར། དབང་བསྐུར་བ་མི་བསྐྱོད་པའི་ཡན་ལག་དང༌། བདུད་རྩི་མྱང་བའང་མགྲིན་པར་ཉམས་སུ་མྱོང་ལ་འོད་དཔག་ཏུ་མེད་པ་ཡང་གསུང་རྣམ་པར་དག་པའི་ཕྱིར།
བདུད་རྩི་མྱང་བ་འོད་དཔག་ཏུ་མེད་པའི་ཡན་ལག་དང༌། བསྟོད་པ་ཡང་ཡོན་ཏན་ཡིན་ཞིང༌། རིན་ཆེན་འབྱུང་ལྡན་དཔལ་ཡང་ཡོན་ཏན་ཡིན་པའི་ཕྱིར། བསྟོད་པ་རིན་ཆེན་འབྱུང་ལྡན་གྱི་ཡན་ལག་དང༌། མཆོད་པའང་ཕྲིན་ལས་ཡིན་ལ་དོན་ཡོད་གྲུབ་པ་ཡང་ཕྲིན་ལས་དག་པ་ཡིན་པའི་ཕྱིར། མཆོད་པ་དོན་ཡོད་གྲུབ་པའི་ཡན་ལག་ཏུ་ཡང་དག་པར་བརྗོད་དོ། ། རྗེས་སུ་ཆགས་པ་ནི་བདེ་བ་ཆེན་པོ་ཡིན་ལ། ལམ་བྱང་ཆུབ་ཀྱི་སེམས་ཀྱང་རྗེས་སུ་ཆགས་པ་དང་ཆོས་མཐུན་ཞིང༌། སངས་རྒྱས་ཀྱི་རྩ་བ་ཡང་བྱང་ཆུབ་ཀྱི་སེམས་ཡིན་པ་དང་རྡོ་རྗེ་སེམས་དཔའ་ཡང་སངས་རྒྱས་ཀྱི་རྩ་བ་ཡིན་པའི་ཕྱིར། རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་ཏུ་གསུངས་ཏེ།
མངོན་པར་རྟོགས་པའི་རྩ་བ་ཡང༌། དམ་ཚིག་པ་བསྐྱེད་པ། སྐྱེ་མཆེད་དང་སྒོ་གསུམ་བྱིན་གྱིས་བརླབ་པ། ཡེ་ཤེས་པ་གཞུག་པ་རྣམས་ཡིན་པས་སོ། ། ཞེས་རྗེ་བཙུན་རིན་པོ་ཆེས་གསུངས་ལ། ཐོགས་མེད་གྲགས་ལ་སོགས་པའི་བོད་ཀྱི་ཀྱེ་རྡོ་རྗེ་བ་གཞན་རྣམས་ཀྱང་དེ་བཞིན་དུ་འཆད་དོ། ། བཞི་པ་ནི། ཕྱག་ཆེན་མཆོག་གི་དངོས་གྲུབ་འདི་ཉིད་ཐོབ་པ་ལ་ནི་དུས་ཤིན་ཏུ་ཉེ་བར་གྱུར་བའི་རྟགས་རྣམས་མཐོང་བར་འགྱུར་རོ། ། རྒྱུ་གང་གིས་ན། རྒྱུ་འབྲས་ཐམས་ཅད་ཡན་ལག་དྲུག་གི་རྣམ་རོལ་དུ་ཤར་བའི་བསྐྱེད་པའི་རིམ་པ་འདི་ནི་བསྒོམས་པས་སོ། །
དེའང༌། ཁམས་དྲུག་ཡུལ་དྲུག་དབང་པོ་དྲུག ། རྣམ་ཤེས་དྲུག་དང་ཉོན་མོངས་དྲུག ། ཁ་དོག་དྲུག་དང་རིགས་དྲུག་དང༌། ། ཕུང་པོ་དབྱིངས་དང་བཅས་པ་དྲུག ། སྦྱངས་ནས་རྒྱལ་བ་རིགས་དྲུག་པོ། ། ཐོབ་བྱེད་ཡན་ལག་དྲུག་པ་ཡི། ། མངོན་པར་རྟོགས་པའི་ཚུལ་འདི་ནི། ། ཞེས་པ་ལྟར་རོ། ། ངོ་བོ་གང་མཐོང་ན།
དུས་དང་པོར་དཀྱིལ་འཁོར་གྱི་འཁོར་ལོ་རྣམས་མི་གསལ་བའི་ཚུལ་གྱིས་མཐོང་བས་ཟླ་བ་སྤྲིན་གྱིས་བསྒྲིབས་པ་དང་འདྲ་བར་མཐོང་ངོ༌། ། དུས་གཉིས་པ་དུ་བ་འདྲ་བ་སྟེ། དཀྱིལ་འཁོར་ཐམས་ཅད་སྣང་ཡང་རང་བཞིན་མེད་པ་བུན་ལོང་དུ་གྱུར་པ་སྟེ། དུས་གསུམ་པ་ལ་ནི་དཀྱིལ་འཁོར་དེ་ཉིད་སྒོམ་པའི་ཚེ་རང་གི་ཤེས་པ་ལ་མེ་སྟག་གམ་དམར་འོད་ཀྱི་ཚུལ་དུ་མཐོང་བ་ནི། གློག་གི་རྣམ་པའོ། ། དུས་བཞི་པར་དཀྱིལ་འཁོར་གྱི་འཁོར་ལོ་གསལ་བར་སྣང་བ་ནི་མར་མེ་འབར་བ་ལྟ་བུ་དང༌། དུས་ལྔ་པར་ཤིན་ཏུ་གསལ་པའི་སྣང་བ་ཅན་དུ་མཐོང་བ་ནི། ཐམས་ཅད་སྣང་བའི་རྟགས་ཏེ། སྤྲིན་མེད་པའི་ནམ་མཁའ་དང་འདྲ་བར་གྱུར་པའོ། ། མཉམ་གཞག་ཏུ་དེ་ལྟར་མཐོང་བའི་ཕྱིས་ནི།
དཀྱིལ་འཁོར་རྣམས་སྒྱུ་མའི་རྣམ་པ་དང་མཚུངས་ཤིང༌། རྨི་ལམ་ལྟ་བུའི་རྣམ་པའི་སྐད་ཅིག་མ་མཐོང་བ་ནི་དག་པ་འཇིག་རྟེན་པའི་ཡེ་ཤེས་ཏེ། རྗེས་ཐོབ་སྒྱུ་མ་ལྟ་བུའི་ཚུལ་དུ་མོས་པའོ། ། དེ་སྐད་དུ་ཡང་རྡོ་རྗེ་གུར་ལས། མཚན་མ་ཡང་དག་མཚོན་པར་བྱ། ། དང་པོ་སྤྲིན་གྱི་རྣམ་པ་སྟེ། ། གཉིས་པ་དུ་བ་འདྲ་བ་ཉིད། ། གསུམ་པ་མེ་ཁྱེར་རྣམ་པ་སྟེ། ། བཞི་པ་མར་མེ་ཉེར་འབར་བ། ། ལྔ་པ་རྟག་ཏུ་སྣང་བ་སྟེ། །
སྤྲིན་མེད་ནམ་མཁའ་འདྲ་བ་ཉིད། ། དེ་ནི་ཐམས་ཅད་མཁྱེན་པའི་རྒྱུ། ། དངོས་གྲུབ་ཉེ་བར་འགྱུར་བ་ཡིན། ། ཕྱི་ནས་སྒྱུ་མའི་རྣམ་པ་ལྟར། ། རྨི་ལམ་རྣམ་པར་སྐད་ཅིག་འགྱུར། ། ཁམས་གསུམ་རྒྱུ་དང་མི་རྒྱུ་བའི། ། མ་ལུས་ལུས་པ་མེད་པར་འགྲུབ། ། འཇིག་རྟེན་ཁམས་ནི་ཐམས་ཅད་དུ། ། ཇི་སྲིད་རྡོ་རྗེ་ལུས་ཅན་རྣམས། ། ཡེ་ཤེས་ཕུང་པོའི་བློ་ལྡན་པ། །
དེ་ཡི་རྗེས་སུ་ཐམས་ཅད་འབྲང༌། ། ཇི་སྲིད་སྐྱེ་གནས་ལས་བྱུང་བ། ། ཁམས་གསུམ་ལམ་ནི་ཉམས་དགའ་བར། ། ཕྱག་རྒྱ་ཆེན་པོ་རབ་སྦྱོར་བས། ། དེ་རྣམས་ཐམས་ཅད་བཟའ་བར་བྱ། ། ཞེས་གསུངས་སོ། ། འདིའི་དོན་གུར་རྒྱན་དུ། དུ་སོགས་རྟགས་ལྔ་ལ། དྲོད། རྩེ་མོ།
བཟོད་པ། ཆོས་མཆོག མཐོང་ལམ་དང་སྦྱར་ནས། ཕྱིས་ནས་སྒྱུ་མའི་རྣམ་པ་ལྟར། ། ཞེས་སོགས་ཀྱིས་བསྒོམ་ལམ་དང༌། འཇིག་རྟེན་ཁམས་ནི་ཐམས་ཅད་དུ། ། ཞེས་སོགས་ཀྱིས་མཐར་ཕྱིན་པའི་ལམ་དང༌། ཇི་སྲིད་སྐྱེ་གནས་ལས་བྱུང་བ། ། ཞེས་སོགས་སངས་རྒྱས་ཀྱིས་དངོས་ལ་འཆད་དོ། ། མཁས་པ་ཁ་ཅིག
སྤྲིན་ལ་སོགས་པའི་རྟགས་ལྔ་ནི། རྫོགས་རིམ་བསྒོམས་པ་ལས་བྱུང་བ་ཡིན་གྱི། བསྐྱེད་རིམ་གྱི་རྟགས་མ་ཡིན་ནོ་ཞེས་འཆད་པ་ནི་ཤིན་ཏུ་མི་འཐད་དེ། སྒྲུབ་ཐབས་འདི་དང་གུར་གྱི་སྒྲུབ་ཐབས་ལས། བསྐྱེད་རིམ་གྱི་རྟགས་སུ་བཤད་པའི་ཕྱིར་དང༌། དོན་གསལ་མཁན་པོས། དེ་ལྟར་བསྒོམས་པ་ལས། དང་པོ་སྤྲིན་ལྟ་བུ་དང༌། གཉིས་པ་དུ་བ་ལྟ་བུ་དང༌། གསུམ་པ་གློག་གི་རྣམ་པ་ལྟ་བུ་དང༌།
བཞི་པ་མར་མེ་ལྟ་བུ་དང༌། ལྔ་པ་ཐམས་ཅད་གསལ་བའི་སྤྲིན་མེད་པའི་ནམ་མཁའ་ལྟ་བུ་སྟེ། ཕྱིས་སྒྱུ་མ་དང་རྨི་ལམ་དང་མཚུངས་པར་འགྱུར་རོ། ། ཞེས་བསྐྱེད་རིམ་རྫོགས་པའི་རྗེས་ཁོ་ན་ལ་གསུངས་ཤིང༌། དེའི་རྗེས་སུ་རྫོགས་རིམ་འཁོར་ལོ་བཞིའི་རྣལ་འབྱོར་བཤད་པའི་ཕྱིར་རོ། ། སྤྱི་དོན་གཉིས་པ། གཞུང་དུ་མ་བཤད་པའི་གནད་ཀྱི་དོན་ཁ་བསྐང་ཏེ་བཤད་པ་ལ་གསུམ། སྔར་བཤད་པའི་བསྐྱེད་རིམ་དེ་ལྷའི་རྣལ་འབྱོར་གཞན་ལས་ཁྱད་དུ་འཕགས་ཚུལ། དེའི་ཁྱད་པར་གྱི་འཕགས་ཆོས་དངོས་བཤད་པ། དེ་རྒྱུད་འགྲེལ་གྱི་དགོངས་པ་ཡིན་ཚུལ་ལོ། །
དང་པོ་ནི། རྣལ་འབྱོར་བླ་མེད་ཀྱི་རྒྱུད་དུ་བཤད་པའི་བསྐྱེད་རིམ་ཤིན་ཏུ་ཟབ་པར་གསུངས་པའི་ངོ་བོ་ཡང༌། མདུན་དུ་དེ་བཞིན་གཤེགས་པའི་དཀྱིལ་འཁོར་ཆོ་གའི་ཡན་ལག་མང་པོས་བསྐྱེད་ནས། དངོས་གྲུབ་ལེན་པ་ཙམ་ལ་མི་འདོད་དེ། དེ་ནི་བྱ་བའི་རྒྱུད་ཀྱི་ལྷ་བསྒྲུབ་པའི་རིམ་པ་དང་ཁྱད་པར་མེད་པར་འགྱུར་བའི་ཕྱིར་རོ། ། རང་ཉིད་ལྷའི་ང་རྒྱལ་འཛིན་པ་ཙམ་ལའང་མི་འདོད་དེ། སྤྱོད་རྒྱུད་ཀྱི་ལྷའི་རྣལ་འབྱོར་དང་ཁྱད་པར་མེད་པར་འགྱུར་བའི་ཕྱིར་རོ། ། རང་ཡེ་ཤེས་པ་དང་དམ་ཚིག་པ་དབྱེར་མེད་ཀྱི་ང་རྒྱལ་འཛིན་པ་ཙམ་ལའང་མི་འདོད་དེ། རྣལ་འབྱོར་གྱི་རྒྱུད་དང་ཁྱད་པར་མེད་པར་འགྱུར་བའི་ཕྱིར་དང༌། དེ་གཉིས་ཀ་ཡང་ཕྱག་རྒྱ་ཆེན་པོ་རྟོགས་པའི་ཐབས་མ་ཡིན་པའི་ཕྱིར།
ལྷ་སྐུ་ཡབ་ཡུམ་ཞལ་སྦྱོར་གྱི་རྣམ་པ་ཅན་ལའང་མི་འདོད་དེ། དེ་ནི་བསྒོམ་བྱའི་ལྷའི་རྣམ་པའི་ཟབ་ཁྱད་ཡིན་གྱི། སྒོམ་ཚུལ་གྱི་ཁྱད་ཆོས་མ་ཡིན་པའི་ཕྱིར་རོ། ། དེ་བས་ན་སྦྱང་གཞི་དང་མཐུན་པར་བསྒོམ་པའི་བསྐྱེད་རིམ་ཁྱད་པར་ཅན་ཡིན་ཏེ། སློབ་དཔོན་སྨན་ཞབས་ཀྱིས་ཕྱག་རྒྱ་ཆེན་པོ་ལྷན་ཅིག་བྱེད་པ་ནི་འདི་ལྟ་སྟེ། གང་དག་སེམས་ཇི་ལྟ་བ་བཞིན་དུ་བརྟག་པའི་ཐབས་ལ། བརྩོན་འགྲུས་འབར་བ་དང་ལྡན་པ་རྣམས་ཀྱིས་བསྐྱེད་པ་དང་རྫོགས་པའི་རིམ་པས་སྐད་ཅིག་རེ་རེ་ལ་ཡང་སྣོད་དང་བཅུད་ལམ་དང་འབྲས་བུ་བཅས་པར་སྦྱོང་བར་བྱེད་ཅིང༌། རྣལ་འབྱོར་དང་ཕྱག་རྒྱ་ལ་བརྟེན་ནས་ཚེ་འདི་ཉིད་ལ་རབ་དང་རབ་ཀྱི་མཐར་ཕྱིན་པར་འགྱུར་བ་སོམ་ཉི་མེད་པས་ན་བླ་ན་མེད་པའོ། ། ཞེས་གསུངས་པའི་ཕྱིར་རོ། ། སྦྱང་གཞི་ཡང་འདྲ་ཆོས་བསྒྲིག་པ་དང་ཆོས་མཐུན་སྦྱོར་བ་དང༌།
ཆ་རེ་བ་ཙམ་གྱིས་མི་ཆོག་གི སྐུ་གསུམ་མམ་བཞི་ལམ་དུ་བྱེད་པའི་ཕྱིར། གཞི་དུས་ཀྱི་སྐྱེ་འཆི་བར་དོ་གསུམ་ཇི་ལྟར་ཡོད་པ་བཞིན་དུ་ལྟའི་རྣལ་འབྱོར་བསྒོམས་པས་དངོས་གྲུབ་ཐོབ་པར་བཤད་དེ། མི་གཡོ་བ་རྣལ་འབྱོར་ཆེན་པོའི་རྒྱུད་ལས། ལུས་ནི་དྲང་པོར་མཉམ་གནས་ནས། ། རྩེ་གཅིག་ཡིད་ཀྱིས་བསམ་གཏན་བྱ། ། སྐུ་བཞི་ཡི་ནི་རང་བཞིན་ཕྱིར། ། ཐ་དད་མེད་པའི་ཡིད་ཀྱིས་སོ། ། སླར་ཡང་བྱང་ཆུབ་དབྱེར་མེད་པས། ། ཐབས་དང་ཤེས་རབ་ཉིད་དུ་འདོད། །
འཆི་བ་ཉིད་ནི་ཆོས་སུ་བརྗོད། ། ལོངས་སྤྱོད་རྫོགས་པ་བར་སྲིད་དང༌། ། འགྲོ་བ་དྲུག་གཟུགས་སྤྲུལ་པ་དང༌། ། འདོད་པའི་ལོངས་སྤྱོད་བདེ་ཆེན་པོ། ། སྐུ་བཞི་ཡི་ནི་རང་བཞིན་འདི། ། སྐྱེས་བུ་ལ་ནི་ཁམས་གསུམ་པ། ། སྐུ་བཞི་ཡི་ནི་རང་བཞིན་ཕྱིར། ། བུད་མེད་གཟུགས་ལ་ཁམས་གསུམ་མོ། ། སྐུ་བཞི་ཡི་ནི་རང་བཞིན་ལས། ། སྐྱེས་བུ་འདིར་ནི་སངས་རྒྱས་ཡིན། །
བུད་མེད་ཤེས་རབ་ཕར་ཕྱིན་མར། ། ཕྱོགས་རྣམས་ཀུན་ཏུ་རྣམ་པར་གནས། ། དེ་ཉིད་ང་རྒྱལ་བྱས་པ་ཡིས། ། སླར་ཡང་བདག་ལ་དངོས་གྲུབ་བོ། ། ཞེས་འབྱུང་ངོ༌། ། གཉིས་པ་ནི། སྦྱང་གཞི་ལ་སྐྱེ་བ་སྔ་མར་བདེ་འགྲོ་དང༌། ངན་འགྲོའི་ལུས་གང་ཡང་རུང་བ་ཞིག་ཐོབ་ནས། རྟེན་དེས་ཡུལ་ཁྱད་པར་ཅན་ལ་ཚོགས་བསགས་པ་དང༌། སེམས་ཅན་གཞན་དག་ལ་སྦྱིན་པ་བཏང་བ་ལ་སོགས་པའི་སྒོ་ནས་སྐྱེ་བ་ཕྱི་མ་ལ་འདོད་ཁམས་ཀྱི་མིར་སྐྱེ་བའི་ལས་མཆོག་ཏུ་གྱུར་པ་སོགས་པར་བྱེད་དོ། །
དེ་བཞིན་དུ་སྦྱོང་བྱེད་ཀྱི་རྣལ་འབྱོར་ལ། དག་པ་ལྷ་དང་མ་དག་པ་སེམས་ཅན་ལ་བརྟེན་པའི་ཚོགས་བསགས་པ། འཕེན་པའི་རྒྱུ་ལན་གྲངས་གཞན་ལ་མྱོང་འགྱུར་གྱི་ལས་ལྟ་བུ་ཡིན་ནོ། ། ཡང་སྔར་གྱི་རྟེན་དེ་སེམས་དགེ་བའི་བཤེས་གཉེན་དང་བྲལ་བས། རང་གི་རང་བཞིན་ཡོངས་སུ་མ་ཤེས་པས། སེམས་ཅན་གྱི་རིས་ནས་ཐ་མལ་པའི་ཕུང་པོ་རྣམས་རིམ་གྱིས་འོད་གསལ་དུ་ཞུགས་ནས་འཆི་བར་འགྱུར་རོ། ། དེ་བཞིན་དུ་ཡེ་ཤེས་ཀྱི་ཚོགས་སྟོང་པ་ཉིད་བསྒོམས་པས། འཆི་བ་དོན་དམ་པའི་བདེན་པ་མངོན་དུ་བྱེད་དོ། ། མདོར་ན་སྒྱུ་མ་ལྟ་བུའི་ཏིང་ངེ་འཛིན་མི་ཤེས་ཤིང༌། མ་ཤེས་པས་ཐོག་མ་མེད་པའི་དུས་ནས།
མི་ཤེས་པའི་བག་ཆགས་ཀྱི་རྒྱུན་གྱི་སྟོབས་ལས་རིམ་གྱིས་རང་གི་སེམས་ལས་བྱུང་བའི་ལས་དང་ཉོན་མོངས་པ་རྣམས་ཀྱིས་ཟིལ་གྱིས་མནན་པས་ཡིད་ཀྱི་རང་བཞིན་གྱི་ལུས་སྤངས་ཏེ། ཉོན་མོངས་པའི་རྒྱུན་གྱིས་རིམ་གྱིས་ཐ་མལ་པའི་མིའི་བདག་ཉིད་ཀྱི་ཕུང་པོ་ཁམས་དང་སྐྱེ་མཆེད་ཡོངས་སུ་འཛིན་ཏོ། ། རྒྱུད་སྡོམ་འབྱུང་ལས། སྒྱུ་མ་ལྟ་བུའི་ཏིང་འཛིན་ནི། ། རབ་ཏུ་མི་ཤེས་མི་རྣམས་ནི། ། ཐོག་མེད་དུས་ཅན་ཉོན་མོངས་ཀྱི། ། བག་ཆགས་རབ་ཏུ་བསགས་བྱས་ལ། ། དེས་ན་སྔོན་བྱས་ལས་ཀྱིས་ནི། ། སྐྱེ་དང་འཆི་བ་ཡང་དག་འབྱུང༌། ། ཞེས་སོ། །
ཡང་འདི་ལྟར་སྔར་བཤད་པའི་སེམས་ཅན་དེ་འབྱུང་བ་རིམ་གྱིས་ཐིམ་པའི་ཚུལ་གྱིས་ཤི་ནས། འོད་གསལ་དུ་ཐིམ་པའི་ངང་ལས་ལུགས་བཟློག་གི་སྣང་བ་གསུམ་རླུང་གི་བཞོན་པ་ཅན་ལས་བར་དོའི་ལུས་གྲུབ་བོ། ། ཇི་ལྟར་ན་འཆི་བ་འོད་གསལ་ལས་ལྡང་བ་དང༌། བར་དོར་སྐྱེ་བ་སྲང་མདའི་མཐོ་དམན་གྱིས་འབྱུང་བས་འོད་གསལ་ལས་ལྡང་བར་བརྩམ་པའི་རྣམ་ཤེས་མི་གསལ་བ་ནི་སྣང་བ་ཉེར་ཐོབ། དེ་ལས་ལྡང་སེམས་རྣམ་པ་གསལ་བར་སྐྱེས་པ་ནི་སྣང་བ་མཆེད་པ། དེ་ལས་འོད་གསལ་ལས་ལངས་པ་དང༌། བར་དོར་སྐྱེས་པ་མགོ་མཉམ་པའི་སེམས་གསལ་བ་ནི་སྣང་བ་དེ་གསུམ་ཀ་ཡང་རླུང་གི་བཞོན་པ་དང་ལྡན་པ་རླུང་ལ་ཞོན་པའི་རྣམ་ཤེས་ཀྱི་འབྱུང་བ་ལྔ་བླངས་ནས། ཕུང་པོ་ལྔ་དང་ལྡན་པར་འགྲུབ་སྟེ། བཤད་རྒྱུད་རྡོ་རྗེ་ཕྲེང་བ་ལས། འདི་ནི་རླུང་ཁམས་ཆེན་པོ་སྟེ། །
རྣམ་ཤེས་གསུམ་གྱི་བཞོན་པ་ཡིན། ། དེ་ཡི་རང་བཞིན་རྟག་ཏུ་ནི། ། ཇི་ལྟ་ཇི་ལྟར་འགྲོ་བར་འགྱུར། ། སྲ་བའི་ཁམས་དང་ཆུ་ཉིད་དང༌། ། དེ་བཞིན་མེ་དང་རླུང་དག་ནི། ། རྣམ་པར་ཤེས་པས་བླངས་ནས་སུ། ། སྲིད་གསུམ་གནས་སུ་སྐྱེ་བར་འགྱུར། ། ཞེས་སོ། ། དེ་ལྟར་ན་བར་དོར་སྐྱེས་མ་ཐག་གི་སེམས་གསལ་བར་སྣང་བ་དེ་ནི། ལུགས་བཟློག་ཏུ་སྐྱེས་པའི་སྣང་བ་ཡིན་ལ།
དེ་སྣང་བ་མཆེད་པར་གྱུར་པ་ནི། བར་དོའི་སྣང་བ་ཆེས་ཆེར་གསལ་བ་ཡིན་ཏེ། ལུས་ངག་གི་བྱ་བ་རྣམས་ལ་འཇུག་ཅིང༌། སྐྱེ་བ་ལེན་པའི་དོན་དུ་རྫུ་འཕྲུལ་གྱིས་འགྲོ་བ་ལ་སོགས་པའི་སྐབས་སོ། ། དེ་ལྟར་ཉེར་ཐོབ་ཏུ་ཐིམ་པ་ནི། སྐྱེ་སྲིད་ལ་གཞོལ་བའི་སེམས་བར་དོ་འགག་པ་ལ་ཕྱོགས་པའི་སེམས་མི་གསལ་བའོ། ། དེ་འོད་གསལ་དུ་ཐིམ་པའི་ཚུལ་གྱིས་ཤི་ནས་སྐྱེ་བ་ལེན་པའོ། ། དེ་ལྟ་བུའི་བར་དོ་དེ་ཡང་གང་དུ་སྐྱེ་བ་དེའི་ལས་ཀྱིས་འཕངས་པའི་ཕྱིར། ད་གདོད་འབྱུང་འགྱུར་གྱི་སྔོན་དུས་ཀྱི་ཤ་ཚུགས་ཏེ་གཟུགས་སུ་ཡོད་ལ། མིག་ལ་སོགས་པའི་དབང་པོ་ཐམས་ཅད་ཚང་བ།
རང་གང་དུ་སྐྱེ་བའི་སྐྱེ་གནས་མ་གཏོགས་པ་རྡོ་རྗེ་ལ་ཡང་ཐོགས་པ་མེད་པ། སངས་རྒྱས་ཀྱིས་ཀྱང་མི་བཟློག་པའི་ལས་ཀྱི་རྫུ་འཕྲུལ་གྱི་ཤུགས་དང་ལྡན་པ། བར་དོ་རང་དང་རིགས་མཐུན་ནང་དང་ལྷའི་མིག་སྐྱོན་བཅུ་གཅིག་དང་བྲལ་བས་མཐོང་གི་གཞན་གྱིས་མི་མཐོང་བ། དྲིའི་ཕྱིར་འགྲོ་ཞིང་དྲིས་བརྟས་པར་བྱེད་པ་སྟེ། སྐྱེ་བའི་རྐྱེན་རྙེད་མ་ཐག་སྐྱེ་བ་ལེན་པ། མ་རྙེད་ན་ཚེ་ཞག་བདུན་དུ་གནས་ནས་དེ་ནས་འཆི་འཕོ་ཞིང༌། ཞག་བདུན་པས་ལྷག་པར་མི་གནས་སོ། ། གལ་ཏེ་སྐྱེ་བའི་རྐྱེན་མ་རྙེད་ན། བར་དོར་སྐྱེ་ཐེངས་བདུན་བྱས་ནས། ཞག་ཞེ་དགུར་གནས་སོ། །
རྒྱུད་སྡོམ་འབྱུང་ལས། ཚོགས་པ་མ་རྙེད་དེ་སྲིད་དུ། ། ཞག་བདུན་བར་དོའི་སྲིད་པར་གནས། ། སྲིད་པ་བར་དོའི་སེམས་ཅན་ནི། ། འགྲོན་པོ་རྣམས་ཀྱིས་བགྲོད་པ་བཞིན། ། འདི་ལྟར་ལས་ཀྱི་སྲད་བུ་ཡིས། ། འགྲོ་བ་དྲུག་ཏུ་རབ་ཏུ་རྒྱུ། ། ཞེས་སོ། ། མདོར་ན་འོད་གསལ་ལས་ལྡང་བར་བརྩམ་འདོད་ཀྱི་རྣམ་ཤེས་མི་གསལ་བ་ནི་སྣང་བ་ཉེར་ཐོབ། དེ་ལས་ལྡང་སེམས་གསལ་བར་སྐྱེས་པ་ནི་སྣང་བ་མཆེད་པ།
དེ་ལས་འོད་གསལ་ལས་ལངས་པ་དང༌། བར་དོར་སྐྱེས་པ་དུས་མཉམ་པའི་སེམས་གསལ་བ་ནི་སྣང་བ། དེ་གསུམ་ཀའང་རླུང་གི་བཞོན་པ་ཅན་ལས་བར་དོའི་ལུས་ངག་ཡིད་གསུམ་ཅིག་ཅར་དུ་འགྲུབ་བོ། ། དེ་བཞིན་དུ་གཞིའི་ཡན་ལག་ཆོས་འབྱུང་དང༌། རྒྱུའི་ཡན་ལག་འབྱུང་བཞི་འཁོར་ལོ་དང་བཅས་པ་དང༌། རྐྱེན་གྱི་ཡན་ལག་འཁོར་ལོའི་སྟེང་དུ། ཨོཾ་ཨཱཿཧཱུྃ་ཧོ་དམར་པོ་གཉིས་ཀྱི་མཐའ་རྟེན་པ་དང་བཅས་པ་བསྒོམས་ནས། དེ་ཉིད་རྒྱུ་རྡོ་རྗེ་འཛིན་པ་ཡབ་ཡུམ་སྙོམས་པར་མ་ཞུགས་ཀྱི་བར་ལ། བར་སྣང་ལ་གནས་ཤིང༌། གཞལ་ཡས་ཁང་བསྐྱེད་པའི་སྐབས་སུ་དེ་ལས་ཤེས་པ་ཆ་གཅིག་ཆད་ནས།
འབྱུང་བཞི་ལ་ཐིམ་པར་བསྒོམས་ལ་འབྲས་བུ་རྡོ་རྗེ་འཆང་བཞེངས་པའི་སྔོན་དུ་ཐམས་ཅད་བསྟིམ་པ་ཡིན་ནོ། ། འདིར་ཁ་ཅིག ནམ་མཁའ་ལ་ནཱ་ད་ཁ་དོག་དཀར་ལ་དམར་བའི་མདངས་ཆགས་པར་བཞེད་དོ། ། དེའང་འཆི་བའི་སྲིད་པ་འོད་གསལ་ལས་བར་དོ་ཡིད་ཀྱི་ལུས་ཅན་དུ་སྐྱེས་པ་སྦྱོང་བྱེད་དེ། བར་དོ་སྐྱེ་གནས་ལ་ཆགས་པའི་སེམས་དང་ལྡན་པས་དཀར་ལ་དམར་བའི་མདངས་ཆགས་པའོ། ། དེ་ཉིད་གཞུང་ཁ་ཅིག་ཏུ་ལྷ་གང་ཡིན་དེའི་ས་བོན་གྱི་ཡི་གེ་ཙམ་མམ། ཁ་ཅིག་ཏུ་བར་དོའི་ལུས་ངག་ཡིད་གསུམ་མཚོན་བྱེད། ཨོཾ་ཨཱཿཧཱུྃ་གསུམ་ཕ་མ་ལ་ཆགས་པ་མཚོན་པའི། ཧོ་དམར་པོ་གཉིས་ཀྱི་དབུས་སུ་ཆུད་པར་ལྡང་བར་བཞེད་དེ། རྒྱས་བསྡུས་ཡིན་པས་དོན་ལ་ཁྱད་མེད་དོ། །
ཨ་བྷ་ཡས་འདིར་ཧོ་ཡིག་དམར་པོ་གཉིས་ནི། དྲི་ཟའི་ཆགས་པས་བསྒྲིབ་པ་མཆོག་ཏུ་གྱུར་བ་ཉིད་གསལ་བར་བྱེད་པའི་དོན་དུའོ། ། ཞེས་བླ་མ་རྣམས་འདོམས་པར་མཛད་དོ། ། ཁ་ཅིག་ནི། མ་དང་ཕ་ལས་འབྱུང་བའི་ཤེས་རབ་དང་ཐབས་ཀྱི་རང་བཞིན་བདེ་བ་ཆེན་པོའི་འདོད་ཆགས་ཧོ་ཡིག་དམར་པོ་གཉིས་དང་སྤེལ་བའི་ཡི་གེ་གསུམ་དུ་འདིར་ཉེ་བར་སྟོན་ཏོ། ། འདིར་ནི་དྲི་ཟ་དང་འདྲ་བའི་ནཱ་ད་ཁོ་ན་ཡི་གེ་གསུམ་ལ་སོགས་པའི་རང་བཞིན་ཞེས་འདོམས་པར་བཞེད་དོ། ། ཞེས་སོ། ། དེ་ལ་ཁྲོ་བོ་བཅུའི་སྲུང་འཁོར་མེད་པ་ལྟར་ན། བསོད་ནམས་ཀྱི་ཚོགས་ནི་སྐྱེ་བ་སྔ་མའི་ལུས། ཡེ་ཤེས་ཀྱི་ཚོགས་ནི།
དེ་ཤི་བ། རྡོ་རྗེའི་རྭ་གུར་སོགས་ནི། རྡོ་རྗེའི་དོན་སྟོང་ཉིད་དུ་བཤད་པས། འཆི་སྲིད་ལས་ད་དུང་མ་ལངས་ཤིང༌། ཆོས་འབྱུང་བསྐྱེད་པ་ནི་འོད་གསལ་ལས་ལྡང་འདོད་ཀྱི་བློ་མི་གསལ་བ་ཡིན་ནོ། ། ཁྲོ་བོ་བཅུའི་སྲུང་འཁོར་ཡོད་པ་ལྟར་ན། ཚོགས་གཉིས་བསག་པ་ནི། སྐྱེ་བ་ཡང་སྔ་མའི་སྐྱེ་འཆི་གཉིས། རྭ་གུར་དང་འཁོར་ལོ་རྩིབས་བཅུ་པ་ནི་སྐྱེ་བ་གང་དུ་ལེན་པའི་གནས། དབུས་ཀྱི་ཁྲོ་བོ་ནི།
དེར་སྐྱེ་བ་སྔ་མའི་ལུས་བླངས་པ་དངོས། བཟླས་པ་སོགས་ནི། ལུས་དེས་ལས་ཁྱད་པར་ཅན་སོག་པ། དབུས་ཀྱི་ཁྲོ་བོ་ཞུ་བ་ནི་འཆི་བ་མངོན་དུ་བྱས་པ། ཆོས་འབྱུང་དང་བྱུང་བཞི་འཁོར་ལོ་དང་བཅས་པ་ནི། བར་དོའི་ལུགས་བཟློག་གི་སྣང་བ་གསུམ། དེ་རྣམས་བསྐྱེད་པའི་ས་བོན་ཨེ་ཡིག་སོགས་དྲུག་ནི། སྣང་བ་གསུམ་གྱི་བཞོན་པར་གྱུར་པའི་རླུང༌། བར་སྣང་གི་ཡི་གེ་གསུམ་ནི། བར་དོའི་ལུས་ངག་ཡིད་གསུམ་གྲུབ་པ་སྟེ།
རྣམ་ཤེས་རླུང་གི་བཞོན་པ་ཅན་ལ་བརྟེན་ནས་བར་དོའི་ཕུང་པོ་ཡོངས་སུ་རྫོགས་པའོ། ། ཧོ་ཡིག་གཉིས་ནི་ཕ་དང་མ་ལ་ཆགས་པའི་ཐབས་ཤེས། དེ་ལས་དེ་འདྲ་བ་ཅིག་ཆད་དེ། འབྱུང་བཞི་སོགས་ལ་ཐིམ་པས་རོ་གཅིག་ཏུ་གྱུར་པ་ནི། ལུགས་བཟློག་གི་སྣང་བ་གསུམ་པོ་དེ་རྣམས་རང་གི་བར་དོའི་སེམས་ཙམ་དུ་ཤེས་པ་སྟེ། ཇོ་བོ་ཆེན་པོས། སེམས་ཀྱི་སྣང་བ་དེ་རྣམས་ཞུ། ། ཞེས་སོ། ། དེ་ལ་བར་དོའི་ལུགས་བཟློག་གི་སྣང་བ་དེ་ལུགས་འབྱུང་གི་སྣང་བ་མཆེད་པར་འགྱུར་ཏེ། གང་དུ་སྐྱེ་བ་ལེན་པའི་གནས་དང༌།
ཕ་མ་ལ་སོགས་པ་མཐོང་བར་བྱེད་དོ། ། དེ་བཞིན་དུ་གཞལ་ཡས་ཁང་གདན་དང་བཅས་པ་བསྒོམ་པ་སྟེ། ཇོ་བོ་ཆེན་པོས། སྣང་བ་མཆེད་པས་གཞལ་ཡས་གྲུབ། ། ཅེས་སོ། ། དེ་ལྟར་གང་དུ་སྐྱེ་བའི་གནས་ངེས་ནས། ཕ་མ་དང་འདྲ་བའི་རྒྱུ་རྡོ་རྗེ་འཛིན་པ་ཡབ་ཡུམ་བསྒོམ་པ་འབྱུང་ངོ༌། ། དེ་ནས་སྔར་གྱི་བར་དོ་དེ་སྐྱེ་བའི་གནས་ལ་འདོད་ཆགས་བསྐྱེད་ནས་སྐྱེ་བ་ཚོལ་ཞིང༌། གང་དུ་སྐྱེ་བའི་གནས་དེ་ལ་དགའ་བའི་བསམ་པས་དེར་འགྲོ་སྟེ། བརྫུས་ཏེ་སྐྱེ་ན།
གནས་ལ་ཆགས་པའི་དབང་གིས། གནས་དེར་སྐད་ཅིག་གིས་སྐྱེ། དྲོད་གཤེར་ལས་སྐྱེ་ན་དྲི་ལ་ཆགས་པས་སྐྱེ། མངལ་ནས་སྐྱེ་ན་ཕ་མ་འཁྲིག་པ་བྱེད་པ་མཐོང་སྟེ། ཕོར་སྐྱེ་ན་མ་ལ་ཆགས་ཤིང་ཕ་ལ་སྡང༌། མོར་སྐྱེ་ན་དེ་ལས་བཟློག་པའི་འདོད་ཆགས་ཀྱིས་དེར་སྐྱེས་ནས་སྐྱེ་བ་ལ། རྒྱུད་ཁ་ཅིག་ནས་ཐོག་མར་ཆགས་སེམས་ཀྱིས་སྐྲ་ལ་རེག་པར་འདོད་པའི་བསམ་པས། སྤྱི་གཙུག་ནས་འཇུག་པར་བཤད། ཁ་ཅིག་ནས་གང་ལ་ཆགས་པ་དེ་ལ་འོ་བྱ་བར་འདོད་པས་ཁའི་ནང་ནས་འཇུག་པར་བཤད། ཁ་ཅིག་ནས་ཕ་ཁོ་ནའི་ཁ་ནས་འཇུག་པར་བཤད་དེ།
དེ་དག་ཀྱང༌། མཐར་ནི་སྐྱེ་གནས་ནས་འཇུག་ལ། ཁ་ཅིག་ནི་དང་པོ་ཉིད་ནས་སྐྱེ་གནས་ནས་འཇུག་སྟེ། དེའི་ཕྱིར་བསྐྱེད་རིམ་ལ་ཡང༌། བར་དོའི་ངོ་བོར་བྱས་པའི་ནཱ་དའམ། སོ་སོའི་ས་བོན་ནམ། དེ་བཞིན་གཤེགས་པ་སྤྱན་དྲངས་ནས་ཞུ་བ་རྣམས་སྤྱི་གཙུག་དང་ཁ་ལ་སོགས་པ་ནས་འཇུག་ཚུལ་སྣ་ཚོགས་སུ་གསུངས་སོ། ། བར་དོའི་རྣམ་ཤེས་རླུང་གི་བཞོན་པ་ཅན་དེ་སྐྱེས་བུ་རྟ་ཞོན་པ་བཞིན་མྱུར་བར་སོང་ནས། ཡེ་ཤེས་སེམས་དཔའ་འཇུག་པ་ལྟར་ཞུགས་ཏེ། དེའང་ཐོག་མར་ཁུ་བ་ཟླ་བའི་ངོ་བོ་བསིལ་བའི་ཕྱིར་དེ་ལ་འཛིན་གྱི།
རྡུལ་ཉི་མར་རེག་མི་བཟོད་པའི་ཕྱིར་དེ་ལ་མི་འཛིན་ཏེ། དཔེར་ན་གནམ་སྟོང་ལ་ཟླ་བ་བཟུང་ནས་ཉི་མ་འཛིན་པ་བཞིན་ནོ། ། དེ་ལྟར་ཁུ་བ་དང་འདྲེས་པས་ཡེ་ཤེས་ཀྱི་ས་ཐོབ་ནས། ཐབས་ཀྱི་ཡེ་ཤེས་དང་ལྷན་ཅིག་གཉིས་སུ་མེད་པར་གྱུར་ཏོ། ། ཕ་མ་གཉིས་བདེ་བས་ཚིམ་པས། རྩ་སྟོང་ཕྲག་བདུན་ཅུ་རྩ་གཉིས་བསྐུལ་ཏེ། ཨཱ་ལི་ཀཱ་ལི་རྣམས་གཅིག་ཏུ་གྱུར་ནས་རླུང་ལ་ཞུགས་པས། གཏུམ་མོའི་མེས་བཞུས་པས། གཉིས་ཀ་ཞུ་ནས་ཁུ་ཁྲག་འདྲེས་པར་གྱུར་ཏེ།

སྐྱེ་གནས་ཀྱི་དབུས་སུ་ཐིག་ལེའི་གཟུགས་སུ་གནས་སོ། ། དེ་ནས་རིམ་གྱིས་འཕེལ་ཏེ། ནུར་ནུར་པོ་དང་མེར་མེར་པོ་དང་ལྟར་ལྟར་པོ་དང༌། གོར་གོར་པོ་དང༌། དེ་རླུང་གིས་བསྐུལ་བས་རྐང་ལག་འགྱུས་པ་སྟེ། གནས་སྐབས་ལྔར་འགྱུར་ཞིང༌། དེ་ནས་སྐྲ་དང་བ་སྤུ་དང་སེན་མོ་རྣམས་ཟླ་བ་བདུན་གྱིས་རྫོགས་ལ། དབང་པོ་དང་མཚན་མ་དང༌། གཟུགས་རྣམས་ཟླ་བ་བརྒྱད་ལ་རྫོགས། དགུ་ལ་ཐམས་ཅད་རྫོགས་ཤིང༌། བཅུ་པ་ནས་སྐྱེ་བའི་སེམས་འབྱུང་ངོ༌། །
ཁུ་བ་ལ་གནས་སྐབས་ལྔར་འགྱུར་བ་བཞིན་དུ། ཁྲག་ལའང་གནས་སྐབས་ལྔ་སྟེ། ཞུ་བ་ཡང་དྲི་ཆུ་དང་ཁྲག་དང༌། དེ་ཤར་གྱུར་པའི་གོང་བུ་དང༌། མཁྲང་འགྱུར་དང༌། དེ་རྣམས་འདྲེས་པ་དང༌། དེ་ལྟར་ན་སྐྱེ་གནས་ཀྱི་དབུས་སུ་རྩ་གཡས་པ་ནས་ཁྲག གཡོན་པ་ནས་ཁུ་བ་དེ་གཉིས་གཅིག་ཏུ་འདྲེས་པ་རྣམ་ཤེས་ཀྱིས་བཟུང་བས། ས་བོན་དང་མྱུ་གུ་བཞིན་རིམ་གྱིས་སྨིན་ཏེ། དེའང་ཕོ་ཡིན་ན་མའི་དཀུ་གཡས་ལ་བརྟེན་ཅིང་རྒྱབ་ཏུ་ཕྱོགས་ནས་ཙོག་པོར་གནས་སོ། །
མོ་ཡིན་ན་གཡོན་ལ་བརྟེན་ཅིང་མདུན་དུ་ཕྱོགས་ནས་གནས་སོ། ། དེ་ནས་ལས་ཀྱི་རླུང་གིས་བསྒྱུར་ནས་མའི་ཆོས་འབྱུང་གི་སྒོ་ལ་ཕྱོགས་ཏེ་གནས་པ་ལས་སྐྱེ་བའི་དུས་སུ་མགོ་བོར་ཐལ་མོ་སྦྱར། ཤ་མའི་ཆོས་གོས་གྱོན་ནས་སྐྱེ་སྟེ། སྔར་བར་དོའི་དུས་སུ་ཤའི་མིག་གིས་མི་མཐོང་ཡང་དེ་ནས་མཐོང་བར་འགྱུར་རོ། ། སྡོམ་འབྱུང་ལས། དང་པོ་ཕ་མའི་ཀུན་སྦྱོར་ལས། ། སྲིད་པའི་སྐྱེ་བོ་ཅན་དུ་མཐོང༌། ། ཤིན་ཏུ་ངེས་པར་ཀུན་དགའི་སྟོབས། ། ཁ་ཡི་ལམ་ནས་རབ་ཏུ་འཇུག ། རྟ་ཞོན་པ་ཡི་རྣམ་ཤེས་ནི། །
རླུང་གི་བཞོན་པ་ཞོན་པ་བཞིན། ། ཤིན་ཏུ་མྱུར་བར་འོངས་གྱུར་ཏེ། ། སྐད་ཅིག་ཐང་ཅིག་ཙམ་ལ་ནི། ། སྟོང་ཕྲག་བདུན་ཅུ་གཉིས་ཀྱི་རྩ། ། རབ་བསྐུལ་དེ་ཡི་སྐད་ཅིག་ལ། ། མཆོག་ཏུ་དགའ་བ་ཡང་དག་ཐོབ། ། ཨཱ་ལི་ཀཱ་ལི་ཞུ་བྱས་པའི། ། ཁུ་ཁྲག་དེ་དག་གི་དབུས་སུ། ། ཐིག་ལེའི་གཟུགས་ཀྱིས་གནས་པར་འགྱུར། ། དང་པོ་ནུར་ནུར་པོའི་རྣམ་པ། །
མེར་མེར་པོ་ནི་གཉིས་པ་ཡིན། ། ལྟར་ལྟར་པོ་སྐྱེས་གསུམ་པ་སྟེ། ། བཞི་པ་གོར་གོར་པོ་ཉིད་དོ། ། རླུང་རྣམས་ཀྱིས་ནི་བསྐུལ་བས་ན། ། ཉ་ཡི་རྣམ་པ་ལྟ་བུར་འགྱུར། ། ཟླ་བ་ལྔར་གྱུར་ས་བོན་ལས། ། ཡན་ལག་ལྔ་ནི་རབ་ཏུ་སྐྱེ། ། སྐྲ་སྤུ་སེན་མོ་རྣམས་དང་རྟགས། ། ཟླ་བ་བདུན་གྱིས་སྐྱེ་བར་འགྱུར། ། ཁ་སོ་རྣམས་དང་གཟུགས་རྣམས་ནི། །
ཟླ་བ་བརྒྱད་ལས་སྐྱེ་བར་འགྱུར། ། ཟླ་བ་དགུ་ཡིས་ཡང་དག་རྫོགས། ། ཟླ་བ་བཅུ་ལ་སེམས་དང་ལྡན། ། མི་བསྐྱོད་གཟུགས་ཀྱིས་ནུར་ནུར་པོ། ། མེར་མེར་པོ་ནི་རིན་ཆེན་འབྱུང༌། ། དཔག་མེད་མགོན་ཡང་ལྟར་ལྟར་པོ། ། དོན་ཡོད་གྲུབ་པ་གོར་གོར་པོ། ། མཁྲང་འགྱུར་རྣམ་པར་སྣང་མཛད་དེ། ། རྣམ་པ་ལྔར་ནི་བསྟན་པ་ཡིན། ། དྲི་ཆུ་ཁྲག་ནི་མི་བསྐྱོད་པ། །
ཁུ་བའི་གཟུགས་ཅན་འོད་དཔག་མེད། ། གོང་བུ་ཙམ་ནི་རིན་ཆེན་འབྱུང༌། ། འདྲེས་པ་རྣམ་པར་སྣང་མཛད་གནས། ། རྩ་གཉིས་སྐྱེ་གནས་དབུས་སུ་ནི། ། གཡོན་དང་དེ་བཞིན་གཡས་སུའོ། ། གཡོན་ལ་ཁུ་བ་ཤེས་བྱ་སྟེ། ། གཡས་པ་ལ་ནི་ཁྲག་ཉིད་དོ། ། དེ་དག་འདུས་པ་གཅིག་ཉིད་ནི། ། ཆོས་ཀྱི་དབྱིངས་ཀྱི་རང་བཞིན་ཉིད། ། ལས་ཀྱི་ས་བོན་དབང་ལས་ཐོབ། །
རླུང་གིས་ཡོངས་སུ་བསྒྱུར་བས་ན། ། ཆོས་ཀྱི་འབྱུང་གནས་སྒོ་ཡི་ནི། ། ངེས་པར་མངོན་དུ་ཕྱོགས་པར་འགྱུར། ། གཡས་པའི་དཀུ་ལ་བརྟེན་པ་ནི། ། ཙོག་པུར་མངོན་པར་ཕྱོགས་ཏེ་གནས། ། ལྟོ་བ་གཡོན་ལ་ཡང་དག་བརྟེན། ། ཤེས་རབ་ལྟོ་བ་མངོན་ཕྱོགས་འགྱུར། ། ཞེས་དང༌། བཤད་རྒྱུད་རྡོ་རྗེ་ཕྲེང་བར། སྔོན་ལས་རླུང་གི་རྣམ་ཤེས་ནི། །
བརྒྱ་ལ་གང་ཚེ་འགྲོ་འགྱུར་ན། ། ཕ་ཡི་ཁ་ལ་མཚུངས་པར་ལྡན། ། དེ་ཚེ་ཆགས་པའི་དབང་དུ་འགྱུར། ། གསང་གནས་ཟླ་མཚན་ལྡན་པའི་རྩ། ། མེ་དང་ཉི་མ་འཆར་བ་ན། ། དེ་ཚེ་ལྷག་པར་ཆགས་པས་ནོན། ། ཆགས་པ་མཆོག་ཏུ་འདོད་པར་འགྱུར། ། རྡོ་རྗེ་པདྨ་འདྲེས་པའི་གདོང༌། ། འཇུག་པ་རྩ་ཡི་ཁ་ཡི་རླུང༌། ། དེ་ཚེ་ས་བོན་དུ་ནི་འགྱུར། །
ས་བོན་ལས་ནི་སེམས་ཅན་འབྱུང༌། ། ཞེས་སོ། ། དེ་བཞིན་དུ་སྦྱོང་བྱེད་ཀྱི་རྣལ་འབྱོར་ལ། རྒྱུ་རྡོ་རྗེ་འཆང་བསྐྱེད་པ་ཕ་མའི་ཏིང་ངེ་འཛིན། འཁོར་གྱི་ལྷ་མོ་དབྱུང་བ་སྤུན་ཟླའི་ཏིང་ངེ་འཛིན། འབྲས་བུ་རྡོ་རྗེ་འཆང་བསྐྱེད་པ་རང་ཉིད་ཀྱི་ཏིང་ངེ་འཛིན་གསུམ་འབྱུང་བ་ལས་དང་པོ་ལྟར་ན། སློབ་དཔོན་དཔལ་འཛིན་གྱིས་ཕ་དང་མར་གྱུར་པའི་རྡོ་རྗེ་འཆང་གི་སྐུ་ཞེས་གསུངས། རྣལ་འབྱོར་པ་རང་གི་ཕ་མ་ནི་རྒྱུ་རྡོ་རྗེ་འཆང་ཡིན་ལ། དེའི་ལུས་ཇི་ལྟར་འགྲུབ་ན། ཕའི་ཁུ་བ་མའི་ཁྲག་དྲི་ཟའི་རྣམ་ཤེས་དང་གསུམ་འདུས་པ་ལས་སེམས་ཅན་གྱི་ལུས་བསྐྱེད་པ་ལྟར།
ཕའི་ཁུ་བའི་དོད་ཨཱ་ལི་ལས་ཟླ་བ། མའི་ཁུ་བའི་དོད་ཀཱ་ལི་ལས་ཉི་མ། བར་དུ་རྣམ་ཤེས་ཞུགས་པའི་དོད། ས་བོན་དང་ཕྱག་མཚན་ནོ། ། འདིར་མི་མཉམ་སྦྱོར་ལ། ཀཱ་ལི་ལས་ཉི་མ་བསྐྱེད་པ་ནི་བུད་མེད་ཟླ་མཚན་མང་བའི་དབང་དུ་བྱས་ལ། མཉམ་སྦྱོར་ལ་ཟླ་བ་གཉིས་པ་དམར་པོ་དང༌། ཁ་ཅིག་གིས་དཀར་པོ་ལ་འོད་དམར་པོས་བརྒྱན་པར་བཞེད་པ་རྣམས་ནི་ཁྲག་དང་འདྲེས་པའི་ཁུ་བའི་དབང་དུ་བྱས་པ་སྟེ། མན་སྙེར་ཟླ་བ་གཉིས་པ་ནི་བུད་མེད་རྣམས་ཀྱི་ཟླ་མཚན་མང་བ་ལས་བྱུང་བ་ཉི་མའི་དཀྱིལ་འཁོར་བཞིན་ནོ། ། དེ་ཉིད་ཀྱི་ཕྱིར་སྔོན་དུ་ཉི་མར་གསུངས་སོ། །
ཞེས་སོ། ། ཨཱ་ལི་ཀཱ་ལི་ནི་ཕ་མའི་ཁུ་ཁྲག་ཡིན་ལ། ཕ་མ་སུ་ཡིན་སྙམ་ན་སངས་རྒྱས་རྣམས་ཏེ། མན་སྙེར། སངས་རྒྱས་རྣམས་ཁོ་ན་འདིའི་མ་དང་ཕའི་དངོས་པོར་ཉེ་བར་གནས་སོ། ། ཞེས་སོ། ། ཉི་ཟླ་གཉིས་ཀྱི་དབུས་སུ་ས་བོན་སོགས་གནས་པ་ནི། སྐྱེ་བ་གཞན་ནས་ཤི་འཕོས་པའི་རྣམ་ཤེས་ཀྱི་ངོ་བོ་སྟེ། སྔར་སྟོང་པའི་ངང་ལས་རང་གི་སེམས་ཡི་གེ་འབྲུ་གསུམ་གྱི་རྣམ་པར་ལངས་ཏེ་འདིར་འཇུག་པ་ནི་མ་ཡིན་གྱི། ཕ་མ་གཉིས་ཀྱི་ཁུ་ཁྲག་འདུས་པ་དང༌།
སྐྱེ་བ་གཞན་ནས་ཤི་འཕོས་མ་ཁད་དེར་སྐྱེ་བ་བར་དོར་སྐྱེ་བའི་སྲིད་པ་ཚོལ་ཞིང་ཡུན་རིང་སྡོད་པ་མེད་པའི་དབང་དུ་བྱས་ནས་བར་དོ་འཇུག་པ་མེད་པ་ཡིན་ཏེ། མན་སྙེར། ཁ་ཅིག་ཏུ་སྟོང་པ་ཉིད་ཀྱི་རྗེས་སུ་ཡི་གེའི་གཟུགས་ལ་སོགས་པའི་དྲི་ཟ་བཤད་པ་མེད་དེ། ལས་ཀྱི་ཁྱད་པར་གྱི་དབང་གིས་ཤི་བའི་རྗེས་ཐོགས་སུ་བར་དོའི་སྲིད་པའི་གནས་སྐབས་མེད་པར་ཡང༌། སྲིན་བུ་པད་པ་འཕོ་བ་བཞིན་དུ་སྐྱེ་བོ་རྣམས་འགྲོ་བ་གཞན་དུ་སྐྱེ་བའི་ཕྱིར། དེའི་རྗེས་སུ་འབྲང་བས་བསྒོམས་པ་ལ་ཡང་རྣམ་པར་བཞག་པའོ། ། ཞེས་དགོངས་པའི་ཕྱིར་རོ། ། ཞེས་སོ། ། དེ་ལ་མི་མཉམ་སྦྱོར་ལྟར་ན། ཐིག་ལེ་སྟེ་ནུར་ནུར་པོ་ལས་མི་བསྐྱོད་པ།
ཐིག་ལེ་ལས་ཟླ་ཚེས་ཏེ། མེར་མེར་པོ་རིན་འབྱུང༌། ཟླ་ཚེས་ལས་ཧའི་མགོ་བོ་སྟེ། ལྟར་ལྟར་པོ་འོད་དཔག་མེད། མགོ་བོ་ལས་ཧའི་ཁོག་པ་གོར་གོར་པོ་དོན་གྲུབ། ཁོག་པ་ལས་ཞབས་ཀྱུ་ཨུ་སྟེ། མཁྲང་གྱུར་རྣམ་པར་སྣང་མཛད་དེ། ཧཱུྃ་ཡིག་ནི་མངལ་གྱི་གནས་སྐབས་ལྔའོ། ། དེ་ལས་ཕྱག་མཚན་དུ་གྱུར་པ་ནི། སྐྲ་དང་བ་སྤུ་དང༌།
སེན་མོ་རྣམས་རྫོགས་པ་དེ་རྣམས་རོ་གཅིག་ཏུ་གྱུར་པ་ནི། དབང་པོ་དང་མཚན་མ་རགས་པ་རྫོགས་པ་དེ་ལས་ལྷར་གྱུར་པ་ནི་མཚན་མ་ཐམས་ཅད་ཡོངས་སུ་རྫོགས་པའོ། ། མཉམ་སྦྱོར་ལྟར་ན། ཟླ་བ་གཉིས་ཀྱི་སྟེང་གི་རྡོ་རྗེ་ཧཱུྃ་ལས་བསྐྱེད་པ་ནི་མངལ་གྱི་གནས་སྐབས་ལྔ། དེ་ལས་རྡོ་རྗེ་རྩེ་ལྔ་པར་གྱུར་པའི་སྟེང་གི་རྩེ་ལྔ་ནི། རྐང་ལག་བཞི་མགོ་བོ་དང་ལྔ་ཡིན་ལ་འོག་གི་རྩེ་ལྔ་ནི། དེ་རེ་རེ་ལ་ལྔ་ལྔར་མཚོན་པས། རྐང་ལག་བཞི་ལ་སོར་མོ་ལྔ་དང༌། མགོ་བོ་ལ་དབང་པོ་ལྔ་སྟེ། མན་སྙེར།
རྩེ་ལྔ་པ་ནི་ལག་པ་དང་རྐང་པ་དང༌། མགྲིན་པའི་མཚམས་ཀྱི་ཡན་ལག་མཆོག་སྟེ། འབུར་པོ་ལྔ་རྣམས་ཀྱིས་སོ། ། ངོས་གཉིས་པར་གནས་པའི་རྩེ་མོ་ལྔ་ཉིད་ནི་འབུར་པོ་སོ་སོ་ལ་སླར་ཡང་འབུར་པོ་ལྔ་རྣམས་ཀྱི་རྒྱུ་ཉིད་ཀྱི་ཕྱིར་རོ། ། དེ་རྣམས་ནི་བཞི་རྣམས་ལ་སོར་མོ་རྣམས་དང༌། མགོ་པོ་ལ་ནི་མིག་དང༌། རྣ་བ་དང༌། སྣ་དང༌། ལྕེ་དང༌། ལུས་ཀྱི་དབང་པོ།
གཙོ་བོ་ནི་བདེ་བ་ཆེན་པོའི་གནས་དཔྲལ་བ་ནས་བཟུང་བའི་སྟེང་ལ་རྣམ་པར་བཞག་གོ ། ཞེས་སོ། ། དེ་ལས་འོད་ཟེར་སྤྲོ་བ་དང་བསྡུ་བ་ནི། མངལ་གྱི་གནས་སྐབས་སུ་སེམས་སེམས་བྱུང་གི་རྟོག་པ་སྣ་ཚོགས་པ་རྒྱུ་བ། དེ་རྣམས་རོ་གཅིག་ཏུ་འདྲེས་པ་ནི་མངལ་གྱི་གནས་སྐབས་བཅུ་རྫོགས་པ། དེ་ལས་རྒྱུ་རྡོ་རྗེ་འཆང་དུ་བསྐྱེད་པ་ནི། མིའི་ལུས་ཡོངས་སུ་རྫོགས་པ་སྟེ། ཡན་ལག་དྲུག་པའི་ལུགས་ལ། ཕ་མའི་སྦྱང་གཞིར་འདོད་དོ། ། དེ་ནས་འཁོར་གྱི་ལྷ་མོ་དབྱུང་བ་སྤུན་ཟླའི་ཏིང་ངེ་འཛིན་ནི།
ཕ་མ་སྙོམས་འཇུག་བྱས་པས། དྲི་ཟའི་སེམས་ཞུགས་ནས་ཕའི་ཁུ་བ་དང་ལྷན་ཅིག་མའི་མངལ་དུ་སོན་པས་མངལ་གྱི་གནས་སྐབས་བཅུ་རྫོགས་པའི་མཐར་བུ་དང་བུ་མོ་བཙའ་བར་བྱེད་དོ། ། དེ་བཞིན་དུ་སྦྱོང་བྱེད་ཀྱི་རྣལ་འབྱོར་ལ་ཡང་འཁོར་གྱི་ལྷ་མོ་དབྱུང་བའི་ཕྱིར། རྒྱུ་རྡོ་རྗེ་འཆང་ཡབ་ཡུམ་སྙོམས་པར་ཞུགས་པ་ནི། ཕ་མ་ཉལ་པོ་བྱེད་པ་དེའི་བདེ་བའི་སྒྲས་སངས་རྒྱས་སོགས་སྤྱན་དྲངས་ནས་ཞལ་དུ་ཞུགས་པ་ནི། བུ་ཚའི་རྒྱུའི་བར་སྲིད་ཁར་ཞུགས་པ། སྐུའི་དབྱིབས་བརྒྱུད་དེ་རྡོ་རྗེའི་ལམ་ནས་ཡུམ་གྱི་མཁར་བབས་པས་ཐིག་ལེའི་རྣམ་པར་གྱུར་པ་ནི། ནུར་ནུར་པོའི་གནས་སྐབས། དེ་ས་བོན་དུ་གྱུར་པར་མཁྲང་འགྱུར་གྱི་གནས་སྐབས། དེ་ལས་ལྷ་མོ་བརྒྱད་དུ་གྱུར་བ་ནི།
ལུས་ཡོངས་སུ་རྫོགས་པའི་གནས་སྐབས། དེ་ཕྱིར་སྤྲོ་བ་ནི་མངལ་གྱི་གནས་སྐབས་རྫོགས་ནས། ཕྱིར་བཙས་པ་དང་ཆོས་མཐུན་ལ། མངལ་སྒོ་གཅིག་ནས་ལྷ་མོ་བརྒྱད་ཀ་སྤྲོ་བ་ནི། མ་གཅིག་ལས་བུ་མོ་བརྒྱད་བཙས་པ་ལྟ་བུའོ། ། དེ་ནས་འབྲས་བུ་རྡོ་རྗེ་འཆང་བསྐྱེད་པ་རང་ཉིད་ཀྱི་ཏིང་ངེ་འཛིན་ནི། འདི་ལྟར་སྦྱང་གཞི་ལ་སྔར་གྱི་བུ་མོ་བརྒྱད་བསྐྱེད་ཟིན་པའི་ཕ་མ་གཉིས་ཉལ་པོ་བྱས་པའི་ཚེ། བུ་འགྲུབ་པའི་བར་དོའི་རྣམ་པར་ཤེས་པ་ཁར་ཞུགས་ཡབ་ཀྱི་ཐིག་ལེ་དང་ལྷན་ཅིག་ཡུམ་གྱི་མཁར་བབས་པས། ཕ་མ་གཉིས་བདེ་བའི་ངང་དུ་སེམས་བརྒྱལ་བ་ལྟ་བུར་གནས་པ་ཡོད་དོ། ། དེ་བཞིན་དུ་སྦྱོང་བྱེད་ཀྱི་རྣལ་འབྱོར་ལ་ཡང༌།
དེ་དང་ཆོས་མཐུན་པ་ཡོད་དེ། དེ་ལ་ཐིག་ལེར་གྱུར་པ་ནི་མེར་མེར་པོ། དེ་ལས་ལྷ་མོ་བཞིས་གླུས་བསྐུལ་བ་ནི། མེར་མེར་པོའི་གནས་སྐབས་སུ་སས་འཛིན། ཆུས་སྡུད། མེས་མ་རུལ་བར་སྨིན་པར་བྱེད། རླུང་གི་རྒྱས་པར་བྱེད་པར། རྟེན་འབྲེལ་གྱི་མདོ་ལས་བཤད་ལ། ལྷ་མོ་བཞི་ནི་འབྱུང་བ་བཞིའི་ངོ་བོ་ཡིན་པའི་ཕྱིར་དེ་དང་ཆོས་མཐུན་ནོ། ། དེ་ལྟར་གླུས་བསྐུལ་བས།
ཨཾ་ཧཱུྃ་གི་ཡི་གེར་གྱུར་པ་ནི། ནུར་ནུར་པོ། མེར་མེར་པོ། ལྟར་ལྟར་པོ། གོར་གོར་པོ། མཁྲང་འགྱུར་ཏེ་ལྔ་ཡིན་ཏེ། དེ་དག་རིགས་ལྔར་བཤད་པ་དང༌། ཧཱུྃ་གི་ཞབས་ཀྱུ་སོགས་ཚན་པ་ལྔ་ཡེ་ཤེས་ལྔར་བཤད་པ་རྣམས་ཆོས་མཐུན་པའི་ཕྱིར་རོ། ། དོན་གསལ་མཁན་པོས། ས་བོན་ལས་ཕྱག་མཚན་དུ་གྱུར་པར་འདོད་པ་ནི།
མངལ་གྱི་གནས་སྐབས་དྲུག་པ་མན་ཆད་དང་ཆོས་མཐུན་པས་སྦྱང་གཞི་དང་འགྲིག་མོད། སྦྱོང་བྱེད་ཀྱི་ཆོ་གའི་སྐབས་སུ། སློབ་དཔོན་མི་ཐུབ་ཟླ་བས་ཕྱག་མཚན་མ་བཤད་དོ། ། དེ་ལས་འབྲས་བུའི་རྡོ་རྗེ་འཆང་དུ་གྱུར་པ་ནི། མངལ་གྱི་གནས་སྐབས་ཡོངས་སུ་རྫོགས་པའི་མཐར་བུའི་ལུས་བཙས་པ་དང་ཆོས་མཚུངས་ཏེ། འདི་ཡན་ཆད་སྡོམ་འབྱུང་རྩ་འགྲེལ་དང༌། མན་ངག་སྙེ་མའི་དགོངས་པ་ཡིན་ནོ། ། དེ་ལ་ཞལ་དཀར་པོ་ཕ་ལས་ཐོབ་པའི་ཆུའི་ཁམས། དམར་པོ་མ་ལས་བྱུང་བའི་མེའི་ཁམས། སྔོན་པོ་སེམས་རྣམ་ཤེས་ཆུའི་ཁམས་ཀྱིས་བསྐྱེད་པའི་རྒྱུས་པ་དང༌།
རྐང་དང་ཁུ་བ་རྣམས་གཡས་ཀྱི་ཕྱག མེའི་ཁམས་ཀྱིས་བསྐྱེད་པའི་པགས་པ་དང་ཤ་དང༌། ཁྲག་རྣམས་གཡོན་གྱི་ཕྱག་གམ་ཕྱག་མཚན་ཏེ། ལྷ་མོ་བཞིས་ཞུས་ལས། ཆུ་ཁམས་ཕ་ལས་སྐྱེས་ཞེས་བྱ། ། མེ་ཡི་ཁམས་ནི་མ་ལས་སྐྱེས། ། ཤ་དང་ཁྲག་དང་པགས་པ་དང༌། ། མ་ལས་སྐྱེས་པ་ཞེས་བཤད་དེ། ། ཚིལ་དང་རྐང་དང་ཁུ་བ་ནི། ། ཕ་ལས་སྐྱེས་ཞེས་བཤད་པ་ཡིན། །
གོང་བུར་ཡང་དག་འདུས་པ་ནི། ། དེ་དག་ཙམ་དུ་བཤད་པ་ཡིན། ། ཞེས་སོ། ། སེམས་དཔའ་སུམ་བརྩེགས་བསྒོམ་པ་ནི། མངལ་གྱི་གནས་སྐབས་ཀྱི་ལུས་ངག་ཡིད་གསུམ་པོ་དེ་སྟོབས་སུ་གྱུར་པ་དང་འདྲའོ། ། ཞེས་བླ་མ་དག་གསུངས་སོ། ། འདིར་གླུས་བསྐུལ་གྱི་རྣམ་གཞག་ཐ་དད་པ་དུ་མ་ཡོད་དེ། ཡན་ལག་བཞི་པ་ལྟར་ན། གླུས་བསྐུལ་བའི་སྔོན་ལ། བར་དོ་འཇུག་པ་མེད་ཅིང༌།
འཁོར་རྣམས་སྔོན་ལ་སྤྲུལ་ཟིན་ལ། རྒྱུ་དང་འབྲས་བུའི་རྡོ་རྗེ་འཆང་གཉིས་སྐུ་མདོག་ཕྱག་མཚན་ཐ་དད་དུ་འཕོ་བ་མེད་པ་དེ་ནི་ཕ་མ་གཉིད་ལོག་པའམ། བརྒྱལ་བར་གྱུར་བ་ལ་བུ་ཚས་གླུའམ། ངུ་བའི་སྒྲས་སད་པར་བྱེད་པ་དང་འདྲ་སྟེ། རྒྱུ་འབྲས་གཉིས་རྒྱུད་ཐ་དད་དུ་འཕོ་བ་མེད་དེ། མངོན་བརྗོད་བླ་མར། གཉིད་ལས་སད་པར་བྱེད་པས་ན། ། མཁས་པས་རྨོངས་པའི་གླུ་མི་སྨད། ། མ་རྟོགས་པ་དག་རྟོགས་བྱའི་ཕྱིར། ། སེམས་ཅན་དོན་དུ་སངས་རྒྱས་སོ། །
ཞེས་སོ། ། དེ་ནི་སངས་རྒྱས་རྣམས་གདུལ་བྱ་མེད་པ་ན། བདེ་བ་ཆེན་པོའི་རང་བཞིན་གྱི་སྐུ་ཡིས་གནས་ལ། གདུལ་བྱ་བྱུང་བ་ན་སྔོན་གྱི་སྨོན་ལམ་དང༌། ཐུགས་རྗེས་བསྐུལ་བ་ལྟ་བུའོ། ། འདིར་ཡན་ལག་དྲུག་པ་ལ་རྒྱུ་རྡོ་རྗེ་འཆང་གིས་འཁོར་རྣམས་རྫོགས་པར་སྤྲུལ་ནས། དྲི་ཟ་ཞུགས་ཏེ་ཞུ་བ་ལས། འཁོར་རྣམས་ཀྱི་གླུས་བསྐུལ་བས། འབྲས་བུ་རྡོ་རྗེ་འཛིན་པར་བཞེངས་པ་རྒྱུ་འབྲས་ཁ་དོག་མི་འདྲ་བ་ནི། རྒྱུ་རྡོ་རྗེ་འཆང་ཕ་མ་དང༌།
འཁོར་རྣམས་བུ་ཚ་ལྟ་བུ་དང༌། འབྲས་བུ་རྡོ་རྗེ་འཛིན་པ་སྤུན་ཆུང་ཤོས་དཔོན་པོར་བསྐོས་པ་ལྟ་བུ་སྟེ། ཀུན་རྫོབ་ཏུ་རྒྱུ་འབྲས་གཉིས་རྒྱུད་ཐ་དད་པའོ། ། དེ་བཞིན་དུ་ཐིག་ལེ་ཙམ་ལ་གླུས་བསྐུལ་བ་སོགས་ཀྱི་སྦྱང་གཞི་དང༌། རྣམ་དག་ཐ་དད་དུ་ཤེས་པར་བྱ་སྟེ། མན་སྙེར་དེ་ཉིད་ཀྱི་ཕྱིར་འབྲས་བུ་རྡོ་རྗེ་འཛིན་པ་བཅོམ་ལྡན་འདས་ཀྱང་དྲི་ཟ་འཇུག་པ་མེད་པར་ཡང་ཞུ་བར་གྱུར་པ་བསྡུས་པའི་རིམ་པར་གསུངས་ཏེ། དེའི་གནས་སྐབས་ཀྱིའང་གདུལ་བྱར་རུང་བ་རྣམས་མ་བྱུང་བ་ན། བདེ་བ་ཆེན་པོའི་རང་བཞིན་གྱི་སྐུ་ཁོ་ནས་གནས་པའོ། ། ཞེས་དགོངས་པས་སོ། ། བྱུང་ན་ནི་སྙིང་རྗེ་དང༌།
བྱམས་པ་དང༌། དགའ་བ་དང༌། བཏང་སྙོམས་ཆེན་པོའི་རང་བཞིན། ས་དང༌། ཆུ་དང༌། མེ་དང་རླུང་རྣམ་པར་དག་པའི་ངོ་བོ་སྤྱན་མ་དང༌། མཱ་མ་ཀཱི་དང༌། གོས་དཀར་མོ་དང༌། སྒྲོལ་མ་རྣམས་ཀྱིས་སླར་ཡང་སློང་བར་བྱེད་དོ། ། གང་གི་ཚེ་གཞན་གྱི་དོན་བྱ་བ་ལ་སྐད་ཅིག་ཀྱང་ངལ་བསོ་བ་མེད་པ་དེའི་ཚེ།
ནམ་ཡང་ཞུ་བར་འགྱུར་བ་མ་ཡིན་ཏེ། རྡོ་རྗེ་སེམས་དཔའ་འདི་ཇི་ལྟ་བ་བཞིན་ནོ། ། ཁ་ཅིག་ཏུ་སྟོང་པ་ཉིད་ཀྱི་རྗེས་སུ་ཡི་གེའི་གཟུགས་ལ་སོགས་པའི་དྲི་ཟ་བཤད་པ་མེད་དེ། ལས་ཀྱི་ཁྱད་པར་གྱི་དབང་གིས་ཤི་བའི་རྗེས་ཐོགས་སུ་བར་དོའི་སྲིད་པའི་གནས་སྐབས་མེད་པར་ཡང༌། སྲིན་བུ་པད་པ་འཕོ་བ་བཞིན་དུ་སྐྱེ་བོ་རྣམས་འགྲོ་བ་གཞན་དུ་སྐྱེ་བའི་ཕྱིར་དེའི་རྗེས་སུ་འབྲང་བ་ལ་བསྒོམ་པ་ལ་ཡང་རྣམ་པར་བཞག་པའོ། ། ཞེས་དགོངས་པའི་ཕྱིར་རོ། ། དེའི་ཚེ་ནི་ཡི་གེའི་གཟུགས་ལ་སོགས་པའི་དྲི་ཟའི་རྗེས་སུ་འབྲང་བར་རྣམ་པར་བཞག་པ་མིན་ནོ། ། དེ་ལྟར་འདི་ལྟ་བུའི་རྣམ་པར་བཞག་པ་ཐ་དད་པར་ཤེས་རབ་ཅན་མང་དུ་ཐོས་པ་རྣམས་ཀྱིས་བརྟག་པར་བྱ་སྟེ། ཅི་གང་ཇི་སྲིད་པ་བདག་གིས་བརྗོད་པར་བྱའོ། ། ཞེས་པ་རེ་ཞིག་གཞག་གོ །
ཞེས་གསུངས་སོ། ། གསུམ་པ་ནི། དེ་ལྟར་སྦྱང་གཞི་ལ་སྐྱེ་འཆི་བར་དོ་གསུམ་ཇི་ལྟར་ཡོད་པ་བཞིན། སྦྱོང་བྱེད་བསྐྱེད་རིམ་ཡང་དེ་དང་འདྲ་བར་བསྒོམས་པས། འབྲས་བུ་སྐུ་གསུམ་མངོན་དུ་བྱེད་པའི་ཚུལ་འདི་ནི་རྣལ་འབྱོར་བླ་མེད་ཀྱི་ལམ་གྱི་སྙིང་པོ་ཡིན་ལ། དེ་ཉིད་ཇི་ལྟར་བཤད་པའི་ཚུལ་ཡང་ཁུངས་ཐུབ་ཀྱི་གཞུང་ལ་བརྟེན་ནས་བཤད་དགོས་པས། འདིར་བདེ་མཆོག་སྡོམ་འབྱུང་གི་རྒྱུད་ཀྱི་ལེའུ་གཉིས་པ་རྩ་འགྲེལ་དང༌། མན་ངག་སྙེ་མའི་རྗེས་སུ་འབྲངས་ནས་བཤད་པ་སྟེ། དོན་འདི་ཉིད་རྗེ་བཙུན་རིན་པོ་ཆེའི་ཞལ་སྔ་ནས་ཀྱང༌། གསུམ་པོ་རེ་རེས་ཀྱང་སྐྱེ་འཆི་ལ་སོགས་པ་སྦྱོང་བ་ནི།
སྦྱང་གཞི་དང་སྦྱོང་བྱེད་ཐམས་ཅད་ངོ་སྤྲད་པ་ལམ་ཐམས་ཅད་གཅིག་ཏུ་བསྲེས་ནས་སྟོན་པ་འདི་ནི། རྣལ་འབྱོར་དབང་ཕྱུག་ཆེན་པོ་བིརྺ་པའི་བཞེད་པ་ཡིན་ནོ། ། ཞེས་གསུངས་པའི་དོན་ཡང་འདི་ཁོ་ནར་བཟུང་ངོ༌། ། འདིར་སྨྲས་པ། གཞི་ཡི་གནས་ལུགས་སྐྱེ་འཆི་བར་དོ་གསུམ། ། ཇི་ལྟར་ཡོད་བཞིན་བསྐྱེད་རིམ་བསྒོམས་པའི་མཐུས། ། འབྲས་བུ་སྐུ་གསུམ་མངོན་དུ་བྱེད་པ་ཡི། ། ཤིང་རྟ་ཆེན་པོའི་ལམ་འདི་ཁོ་བོས་རྟོགས། ། ཞེས་སོ། ། གཉིས་པ་རྫོགས་པའི་རིམ་པ་ནི།
འཁོར་ལོ་བཞི་ལ་བརྟེན་པའི་གཏུམ་མོའི་རྣལ་འབྱོར་བསྟན་པའི་ཕྱིར། ལྟེ་བར་ཞེས་སོགས་སྨྲོས་ཏེ། རང་དཀྱིལ་འཁོར་གྱི་གཙོ་བོར་བསྒོམས་པའི་ལུས་ཀྱི་དབུས་སུ། སྤྱི་གཙུག་ནས་ལྟེ་བའི་བར་རྩ་ཨ་བ་དྷཱུ་ཏཱི་ཤིན་ཏུ་ཕྲ་ཞིང་གསལ་བ་ཐིག་ལེའི་དངས་མས་གང་བ། དེའི་གཡས་སུ་རོ་མ་མེའི་རང་བཞིན་རཀྟས་གང་བ་དམར་མོ། གཡོན་དུ་རྐྱང་མ་ཆུའི་རང་བཞིན་བྱང་ཆུབ་ཀྱི་སེམས་ཀྱིས་གང་བ་དཀར་པོ་སྟེ། རྩ་གསུམ་གསལ་བཏབ། དེ་ནས་ཨ་བ་དྷཱུ་ཏཱི་ལ་བརྟེན་པའི་ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞིའི་ལྟེ་བར་ཨཾ་དམར་པོ་མེའི་རང་བཞིན་མགོ་གྱེན་ལ་བལྟ་བ། ནང་སྐོར་གྱི་འདབ་མ་བརྒྱད་ལ། ཨ་ཀ་ཙ་ཊ་ཏ་པ་ཡ་ཤ
ཕྱིའི་འདབ་མ་ལ་ཨཱ་ལི་ཕྲག་གཉིས། ཀཱ་ལི་ཕྲག་གཅིག་ལ་ཧ་དང་ཀྵ་སྤངས་པ། སྙིང་ག་ཆོས་ཀྱི་འཁོར་ལོ་རྩ་འདབ་བརྒྱད་པའི་ལྟེ་བ་ཧཱུྃ་ནག་པོ་མགོ་ཐུར་དུ་བལྟ་བ། ཕྱོགས་བཞིར་བྷྲཱུྃ་ཨཾ་ཛྲཱིཾ་ཁཾ། མཚམས་བཞིར། ལཱཾ་མཱཾ་པཱཾ་ཏཱཾ། མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་བཅུ་དྲུག་པའི་ལྟེ་བར་ཨོཾ་དམར་པོ། མགོ་གྱེན་དུ་བལྟ་བ། འདབ་མ་ལ་ཨཱ་ལི་ཕྲག་གཅིག སྤྱི་བོ་བདེ་བ་ཆེན་པོའི་འཁོར་ལོ་རྩ་འདབ་སུམ་ཅུ་རྩ་གཉིས་པའི་ལྟེ་བར།
ཧཾ་དཀར་པོ་མགོ་ཐུར་དུ་བལྟ་བ། འདབ་མ་ལ་ཨཱ་ལི་ཕྲག་གཉིས་བསམ། བཤང་སྒོར་རླུང་གི་དཀྱིལ་འཁོར་དང༌། སུམ་མདོར་མེའི་དཀྱིལ་འཁོར་ཡང་བསྒོམས་ནས། འོག་སྒོ་འབྱེད་འཛུམས་ཀྱི་སྦྱོར་བ་བྱས་པས་འོག་གི་རླུང་ལྟེ་བར་གཏུམ་མོའི་ངོ་བོ་ཨཾ་ཡིག་ལ་ཕོག་པས། དེ་མེར་འབར་བའི་སྦྱོར་བ་ཡིས་གཡས་རོ་མའི་མེ་དང་འགྲོགས་ཏེ་གྱེན་དུ་འབར་བས་སྙིང་གར་དེ་བཞིན་གཤེགས་པ་ལྔའི་ངོ་བོ་ཡིག་འབྲུ་ལྔ་བསྲེགས་ཏེ་ཡང་ཡར་འབར་བས། མགྲིན་པའི་འཁོར་ལོ་སྤྱན་མ་ལ་སོགས་པ་ལྷ་མོ་བཞིའི་ངོ་བོ་ཡིག་འབྲུ་བཞི་ཡང་བསྲེགས་པའི་རྗེས་སུ་མེ་དེས་སྤྱི་བོའི་འཁོར་ལོ་བསྲེགས་པས། དེའི་དབུས་ཀྱི་ཧཾ་དེ་ལས་རི་བོང་ཅན་བྱང་སེམས་བདུད་རྩིའི་རྒྱུན་གཡོན་རྐྱང་མའི་བྱང་སེམས་དང་བསྡོངས་ནས་རིམ་གྱིས་འཛག་པ་སྟེ་འབབ་པས་མགྲིན་པ་དང་སྙིང་གའི་འཁོར་ལོ་རྣམས་སྔར་བས་ཀྱང་གསལ་བར་གསོས་བཏབ་ནས། ཐིགས་པ་གཅིག་ལྟེ་བའི་ཨཾ་ལ་ཕོག་པས། ཨཾ་ལས་མེའི་ཟེར་ཤིན་ཏུ་ཕྲ་བ་ཨ་བ་དྷཱུ་ཏཱིའི་ནང་ནས་མྱུར་དུ་སོང་བས།
སྙིང་གའི་ཧཱུྃ་དང་མགྲིན་པའི་ཨོཾ་བཅོམ་སྤྱི་བོའི་ཧཾ་ལ་ཕོག་པས་ཧཾ་ལས་བྱང་སེམས་དྭངས་མ་ཤིན་ཏུ་ཕྲ་བའི་རྒྱུན་དབུ་མའི་ལམ་ནས་འཛག སྙིང་གའི་ཧཱུྃ་དང་མགྲིན་པའི་ཨོཾ་གསལ་བཏབ་ནས། དེའི་ནུས་པས་ལྟེ་བའི་མེ་ཆེར་འབར། འབར་བ་དང་འཛག་པ་དབུ་མར་ཐིམ་པས་འབར་བའི་ནུས་པས་ལུས་དྲོད་ཀྱིས་གང་ཞིང་ནད་དང་རྟོག་པ་བསྲེགས། འཛག་པའི་སྟོབས་ཀྱིས་རྩ་སྦུབས་ཐམས་ཅད་ཐིག་ལེས་ཁེངས་ནས་བདེ་བས་ལུས་རྒྱས། སེམས་ལ་ཡེ་ཤེས་སྐྱེས་པར་བསམ་ཞིང༌། རླུང་ཁ་སྦྱོར་བསྒོམ་པར་བྱའོ། ། རྒྱུན་དུ་བསྒོམས་ན་དྲོད་འབར་ཞིང་གསལ་སྟོང་གི་ཏིང་ངེ་འཛིན་སྐྱེ་ལ། གོམས་ན་རང་བྱུང་གི་ཡེ་ཤེས་སྐྱེ་བར་འགྱུར་རོ། ། ཡེ་ཤེས་དེས་ལྷ་དང་ཕྱི་རོལ་གྱི་དངོས་པོ་རྣམས་ལ་རྒྱས་བཏབ་ནས་བསྒོམས་པས།
བསྐྱེད་རིམ་གྱི་མཚན་མར་འཛིན་པའི་དུག་སྦྱངས་ནས་ཟུང་འཇུག་གི་ཏིང་ངེ་འཛིན་སྐྱེ་བར་འགྱུར་རོ། ། འདིར་ནི་བསྒོམ་བྱའི་ངོ་བོ་ཙམ་ཞིག་དང༌། གཞུང་གི་འབྲུ་འཇོམས་པ་ཙམ་སྟེ། རྒྱས་པར་ནི་གྲུབ་ཆེན་ཌོམྦྷི་པས་མཛད་པའི་རྫོགས་རིམ་གྱི་གཞུང་ལྷན་ཅིག་སྐྱེས་གྲུབ་ཀྱི་བཤད་པ། བླ་མ་མཁས་པ་ལས་ཉན་ཅིང༌། དོན་བསྒོམས་པ་ལས་རྟོགས་པར་འགྱུར་རོ། ། དེ་ལྟར་ན་རིམ་པ་གཉིས་ཀྱི་མཉམ་པར་གཞག་པའི་རྣལ་འབྱོར་རྒྱས་པར་བསྟན་ཟིན་ཏོ།། །། གཉིས་པ་མཉམ་པར་མ་གཞག་པའི་རྣལ་འབྱོར་ལ་གཉིས། གཞུང་ནས་བཤད་པའི་རྣལ་འབྱོར་གསུམ་བྱ་བ། མ་བཤད་པའི་རྣལ་འབྱོར་ལྷག་མ་རྣམས་ཁ་བསྐང་སྟེ་བཤད་པའོ། །
དང་པོ་ལ་གསུམ། དག་པ་རྗེས་སུ་དྲན་པ། བཟླས་པའི་རྣལ་འབྱོར། གཏོར་མའི་རྣལ་འབྱོར་རོ། ། དང་པོ་ནི། དེ་ལྟར་རིམ་པ་གཉིས་ཀྱི་བསམ་གཏན་ལ་མཉམ་པར་འཇོག་མི་ནུས་པའི་རྣལ་འབྱོར་པ་གང་ཡིན་པ་དེས་ནི། བསྒོམ་བྱའི་ལྷ་རྣམས་ཀྱི་རྣམ་པར་དག་པ་རྗེས་སུ་དྲན་པར་བྱ་སྟེ། དེ་ལ་ཆོས་ཀྱི་སྐུ་དམིགས་པ་མེད་པའི་སྙིང་རྗེ་ཆེན་པོ་རྣམ་པར་དག་པ་ནི། སྤྱན་རྣམས་ནི་དམར་པོ་སྟེ། སྐུ་དང་ཡན་ལག་ཁ་དོག་ནག་པོ་ནི།
བྱམས་པའི་ཐུགས་ལས་གཞན་དུ་མི་འགྱུར་བ་མཚོན་ཏེ། སྙིང་རྗེ་དང་ཤེས་རབ་གཉིས་སུ་མེད་པ་ཡིན་ནོ། ། ཞབས་དང་ཕྱག་རྣམས་སྤྲུལ་སྐུས་ཁམས་གསུམ་གྱི་སེམས་ཅན་འདུལ་བར་མཛད་པ་ཡིན་ཏེ། དེ་ལ་བསྡུ་བའི་དངོས་པོ་བཞི་ནི། ཟང་ཟིང་ལ་སོགས་པ་སྦྱིན་པ་བཞི་དང༌། ཕ་རོལ་ཏུ་ཕྱིན་པ་སྟོན་པ་ངག་སྙན་པར་སྨྲ་བ་དང༌། གཞན་ལེན་དུ་འཇུག་པ་དོན་སྤྱོད་པ་དང༌། རང་ལེན་པ་དོན་མཐུན་པ་ཞེས་བྱ་བ་བཞིའོ། ། དེ་བཞི་པོ་རྣམ་པར་དག་པ་ནི། ཞབས་ནི་རྣམ་པ་བཞི་ཞེས་བརྗོད་དོ། །
ཞལ་བརྒྱད་ནི། རྣམ་པར་ཐར་པ་བརྒྱད་དག་པ་ཡིན་ཏེ། གཟུགས་ཅན་གཟུགས་ལ་བལྟ་བ་དང༌། ནང་གཟུགས་མེད་པར་ཤེས་ནས་ཕྱིའི་དོན་ལ་བལྟ་བ་དང༌། སྡུག་པའི་རྣམ་པར་ཐར་པ་ལུས་ཀྱིས་མངོན་སུམ་རྫོགས་པར་བྱས་ནས་གནས་པ་དང༌། དེ་ལྟར་གཟུགས་ལས་འདས་ནས་ནམ་མཁའ་མཐའ་ཡས་སྐྱེ་མཆེད་ལ་གནས་པ་དང༌། རྣམ་ཤེས་མཐའ་ཡས་སྐྱེ་མཆེད་དང༌། ཅི་ཡང་མེད་པའི་སྐྱེ་མཆེད་དང༌། འདུ་ཤེས་མེད་འདུ་ཤེས་མེད་མིན་སྐྱེ་མཆེད་དང༌། འདུ་ཤེས་དང་ཚོར་བ་འགོག་པ་མངོན་སུམ་དུ་བྱས་པའི་རྣམ་པར་ཐར་པའོ། །
དེ་དག་ནི་འཇིག་རྟེན་པའི་རྣམ་པར་ཐར་པ་ཡིན་ནོ། ། འཇིག་རྟེན་ལས་འདས་པའི་རྣམ་པར་ཐར་པ་ནི། འཕགས་པའི་ལམ་ཡན་ལག་བརྒྱད་ཡིན་ཞིང༌། མཐར་ཐུག་སངས་རྒྱས་ཉིད་ཀྱི་རྣམ་པར་ཐར་པ་ནི་དབང་ཕྱུག་བརྒྱད་ཡིན་ཏེ། སྐུའི་དབང་ཕྱུག་གསུང་གི་དབང་ཕྱུག་དང༌། ། དེ་བཞིན་དུ་ནི་ཐུགས་ཀྱི་དབང་ཕྱུག་དང༌། ། རྫུ་འཕྲུལ་ཀུན་ཏུ་འགྲོ་བའི་དབང་ཕྱུག་དང༌། ། ཅི་འདོད་བསྐྱེད་དང་ཡོན་ཏན་བརྒྱད་པའོ། ། ཞེས་རྒྱུད་ཀྱི་ལུང་སློབ་དཔོན་ཟླ་གྲགས་ཀྱིས་སྒྲོན་གསལ་ལས་གསུངས་སོ། ། དེ་ལྟར་དབང་ཕྱུག་བརྒྱད་པོ་འདི་དག
གཡོན་གྱི་ཕྱག་མཚན་བརྒྱད་ཀྱི་ཤིན་ཏུ་མཐར་ཐུག་པ་ཡིན་ནོ། ། བཅུ་དྲུག་ཕྱག་ནི་སྟོང་པ་ཉིད་བཅུ་དྲུག་རྣམ་པར་དག་པ་ཡིན་ཏེ། དེ་ལ་ནང་སྟོང་པ་ཉིད་དང༌། ཕྱི་སྟོང་པ་ཉིད་དང༌། ཕྱི་ནང་སྟོང་པ་ཉིད་དང༌། སྟོང་པ་ཉིད་སྟོང་ཉིད་དང༌། ཆེན་པོ་སྟོང་པ་ཉིད་དང༌། དོན་དམ་པ་སྟོང་པ་ཉིད་དང༌། འདུས་བྱས་སྟོང་པ་ཉིད་དང༌། འདུས་མ་བྱས་སྟོང་པ་ཉིད་དང༌།
མཐའ་ལས་འདས་པ་སྟོང་པ་ཉིད་དང༌། ཐོག་མ་དང་ཐ་མ་མེད་པ་སྟོང་ཉིད་དང༌། དོར་བ་མེད་པ་སྟོང་པ་ཉིད་དང༌། རང་བཞིན་སྟོང་པ་ཉིད་དང༌། ཆོས་ཐམས་ཅད་སྟོང་པ་ཉིད་དང༌། རང་གི་མཚན་ཉིད་སྟོང་པ་ཉིད་དང༌། མི་དམིགས་པ་སྟོང་པ་ཉིད་དང༌། དངོས་པོ་མེད་པ་སྟོང་པ་ཉིད་དོ། ། སྤྱི་བོའི་འཁོར་ལོ་ལ་སོགས་པའི་ཕྱག་རྒྱ་ལྔ་ནི། མི་བསྐྱོད་པ་ལ་སོགས་པའི་སངས་རྒྱས་ལྔ་རྣམ་པར་དག་པ་ཡིན་ནོ། །
རྩ་རྒྱུད་ཀྱི་འགྱུར་དུ། གུག་སྐྱེད་ཀྱིས་ནི་སངས་རྒྱས་ལྔ། ། ཞེས་འབྱུང་བ་ལྟར་ན། གུག་སྐྱེད་ནི་མན་ཏྲ་སྟེ། དེ་ཉིད་ལ་ཨུ་ཡི་རྐྱེན་བྱིན་པས་མུ་ཏྲ་སྟེ་ཕྱག་རྒྱར་འགྱུར་ལ། དེ་ནི་རྒྱན་ལྔ་དང་དྲུག་པ་ཐལ་བ་དང༌། མཆོད་ཕྱིར་ཐོགས་ཏེ། དེ་ནི་སྤྱི་བོའི་འཁོར་ལོ་མི་བསྐྱོད་པ། ། ཞེས་བྱ་བ་ནས། ཡན་ལག་ཀུན་ལ་རྡོར་འཛིན་མགོན། །
ཞེས་བྱ་བའི་བར་ཡིན་ནོ། ། ཞེས་རྗེ་བཙུན་གསུངས་སོ། ། ཁྲོ་བོའི་ཆ་ལུགས་སུ་བཞུགས་པ་ནི། གདུག་པ་ཅན་འདུལ་བ་རྣམ་པར་དག་པའོ། ། དེ་ཡང་གུར་ལས། གདུག་ཅིང་གཏུམ་པའི་སེམས་ཅན་ལ། ། ཞི་བ་ཉེ་བར་མི་སྦྱར་ཏེ། ། འདི་མཁྱེན་རྡོ་རྗེ་འཆང་ཆེན་གྱིས། ། རང་ཉིད་ཀྱེ་ཡི་རྡོ་རྗེར་གྱུར། ། ཞེས་གསུངས་པ་བཞིན་ནོ། །
སྤྱན་གསུམ་པོ་ནི་སྐུ་གསུང་ཐུགས་ཀྱི་རྡོ་རྗེ་གསུམ་རྣམ་པར་དག་པ་སྟེ། རྩ་རྒྱུད་ལས། རྡོ་རྗེ་གསུམ་གྱི་དག་པའི་སྤྱན། ། ཞེས་སོ། ། པགས་པ་རིམ་པ་བདུན་ནི། བྱང་ཆུབ་ཀྱི་ཡན་ལག་བདུན་ཏེ། དྲན་པ་ཡང་དག་བྱང་ཆུབ་ཀྱི་ཡན་ལག་དང༌། དེ་བཞིན་དུ་ཆོས་རབ་ཏུ་རྣམ་པར་འབྱེད་པ་དང༌། བརྩོན་འགྲུས་དང༌། དགའ་བ་དང༌།
ཤིན་ཏུ་སྦྱངས་པ་དང༌། ཏིང་ངེ་འཛིན་དང༌། བཏང་སྙོམས་ཡང་དག་བྱང་ཆུབ་ཀྱི་ཡན་ལག་རྣམས་སོ། ། རུས་པ་ནི་རིགས་བཞི་སྟེ། མགོ་དང༌། རྐང་དང༌། ཚིགས་དང༌། རྩིབ་མའོ། ། དེ་དག་ནི་བདེན་པ་བཞི་རྣམ་པར་དག་པ་སྟེ། སྡུག་བསྔལ་དང༌།
ཀུན་འབྱུང་བ་དང༌། འགོག་པ་དང༌། ལམ་གྱི་བདེན་པའོ། ། རང་བཅོམ་ལྡན་འདས་སུ་བསྒོམས་པའི་གཟུགས་སུ་རུང་བ་དུ་མ་སྤུངས་པའི་གཟུགས་ཀྱི་ཕུང་པོ་ནི་ལྷ་མོ་རྡོ་རྗེ་མ་ཡིན་ཏེ། དེ་བཞིན་དུ་ཉམས་སུ་མྱོང་བས་ན་ཚོར་བའི་ཕུང་པོ་ནི། གསང་བའི་དཀར་མོ་ཉིད་དོ། ། དེ་བཞིན་དུ་ལྷ་མོ་ཆུ་མ་ནི་མཚན་མར་འཛིན་པའི་མཚན་ཉིད་ཅན། འདུ་ཤེས་ཀྱི་ཕུང་པོ་དག་པའོ། ། ཡུལ་ལ་མངོན་པར་འདུ་བྱེད་པའི་མཚན་ཉིད་ཅན་འདུ་བྱེད་ཀྱི་ཕུང་པོ་ནི་རྡོ་རྗེ་མཁའ་འགྲོ་མ། ཡུལ་རྣམ་པར་རིག་པའི་མཚན་ཉིད་ཅན།
རྣམ་པར་ཤེས་པའི་ཕུང་པོ་འདི་དག་པ་ནི་བདག་མེད་མ་སྟེ། ཕུང་པོ་ལྔ་པོ་འདི་དག་ཀུན་རྫོབ་སྒྱུ་མ་ཙམ་དུ་རྡོ་རྗེ་མ་ལྔར་རྣམ་པར་དག་པ་ཡིན་ལ། དོན་དམ་པ་ཆོས་ཉིད་ཀྱི་དབང་དུ་བྱས་པ་ལ་ནི་ཕུང་པོ་ལྔ་ལྷར་དག་པ་མེད་དེ། ཕུང་པོ་སོགས་རང་བཞིན་གྱིས་མ་གྲུབ་པའི་ཕྱིར་རོ། ། ཕུང་པོ་ལྔ་པོ་དེ་རྣམས་དང་འདི་དག་གི་ཆོས་ཉིད་རྣམས་ནི་ཡན་ལག་དྲུག་ཏུ་འགྱུར་ལ། དེ་སྐྱེ་མཆེད་དྲུག་ནི་རྣམ་པར་དག་པའོ། ། སེམས་འཁྲུགས་པའི་རྣམ་པ་ཅན་གྱི་ཞེ་སྡང་དག་པ་ནི། རྡོ་རྗེ་མ་སྟེ་བདག་མེད་མའོ། ། ཡུལ་ལ་ཞེན་པའི་རྣམ་པ་ཅན་གྱི་འདོད་ཆགས་ནི། རྡོ་རྗེ་རོ་མ་བ་རཱི་སྟེ།
ཆུའི་རྣལ་འབྱོར་མ་ཡིན་ནོ། ། གཞན་གྱི་ཕུན་སུམ་ཚོགས་པ་ལ་ཕྲ་དོག་པའི་རྣམ་པ་ཅན་གྱི་ཕྲག་དོག་ནི། རྡོ་རྗེ་མཁའ་འགྲོ་མར་དེ་བཞིན་དུ་ཤེས་པར་བྱའོ། ། མི་ཤེས་པའི་རྣམ་པ་ཅན་གྱི་གཏི་མུག་ནི། ལྷ་མོ་རྡོ་རྗེ་མར་དག་པ་ཡང་ནི་བརྗོད་པར་བྱའོ། ། རྙེད་བཀུར་ལ་ཆགས་པས་ཡོ་བྱད་གཏོང་བར་མི་འདོད་པའི་སེར་སྣ་ནི་གསང་བའི་གཽ་རཱི་མའོ། ། བདེ་སྡུག་གི་མཚན་ཉིད་རིག་པའི་ཡིད་ནི་བདག་མེད་རྣལ་འབྱོར་མའོ། ། སྲ་བ་སའི་ཁམས་ནི་ལྷ་མོ་པུཀྐ་སཱི་རུ་བཤད། གཤེར་བ་ཆུའི་ཁམས་ནི་རི་ཁྲོད་མ་ཞེས་ཟེར། དྲོད་དེ་དྲོ་བ་མེའི་ཁམས་ནི་གཏུམ་མོར་ཤེས་པར་བྱ།
གཡོ་བ་རླུང་གི་ཁམས་ནི་གཡུང་མོར་རབ་ཏུ་བརྗོད་དོ། ། དེ་བཞིན་དུ་མིག་གི་ཡུལ་དུ་གྱུར་པའི་གཟུགས་ནི་གཽ་རཱིར་ཡང་དག་བཤད། རྣ་བའི་ཡུལ་དུ་གྱུར་པའི་སྒྲ་ནི་ཆོམ་རྐུན་མ་རུ་བརྗོད། སྣའི་ཡུལ་དུ་གྱུར་པ་བཟང་ངན་སོ་སོ་བའི་ཆ་དང་ལྡན་པའི་དྲི་ནི་རོ་ལངས་མ། ལྕེའི་ཡུལ་དུ་གྱུར་པའི་རོའི་ཚུལ་ནི་ཟ་ཕོད་མ་སྟེ་གྷསྨ་རཱི། ལུས་ཀྱི་ཡུལ་དུ་གྱུར་པའི་རེག་བྱ་ནི་ས་སྤྱོད་མ་ཞེས་བརྗོད། ཡིད་ཀྱི་ཡུལ་དུ་གྱུར་པའི་ཆོས་ཀྱི་ཁམས་ནི་མཁའ་སྤྱོད་མ་སྟེ། འདི་དག་ཀྱང༌། ཕྱིའི་དཀྱིལ་འཁོར་ལ་ལྷ་བཀོད་པའི་དག་པ་ནི་མ་ཡིན་གྱི། རང་གི་ལུས་ཀྱི་ཕུང་ཁམས་སྐྱེ་མཆེད་རྣམས་ལྷ་དེ་དང་དེ་དག་ཏུ་དག་པར་བྱ་བ་ཡིན་ནོ། །
གཡོན་པའི་ཕྱག་བརྒྱད་ཀྱི་སའི་ལྷ་ནི་དང་པོར་བྱས་པ་ནས་ནོར་སྦྱིན་འཛིན་པའི་ཕྱག་མཐའ་མར་བྱས་པའི་ཕྱག་བརྒྱད་ནི་ཕྱུག་པོ་སྟེ། དབང་ཕྱུག་བརྒྱད་པོ་ཐམས་ཅད་རབ་ཏུ་འགྲུབ་པ་དག་པའོ། ། གཡས་པའི་ཕྱག་བརྒྱད་ཀྱིས་གླང་པོ་ཆེ་ལ་སོགས་པ་བརྒྱད་འཛིན་པ་ནི། ནད་བརྒྱད་ནི་ཉེ་བར་ཞི་བ་དག་པའོ། ། དེ་དག་ཀྱང་གང་ཞེ་ན། གློ་ནད་དང་དབུགས་མི་བདེ་བ་དང༌། དེ་བཞིན་དུ་སྨྱོ་བ་སེམས་འཁྲུལ་བ་དང༌། ལུས་ཀྱི་ཁོང་སྣད་པས་ཁ་ནས་ཁྲག་སྐྱུག་པ་དང༌། མཛེ་ནད་དང༌། བིརྫི་ཀ་སྟེ་འབྲུམ་བུའི་ནད་དང༌།
མཆེར་པ་ན་བ་དང༌། མཆིན་པ་ན་བ་དང༌། ནད་དེ་རྣམས་ཀྱི་གཟུགས་ནི་གླང་པོ་ཆེ་ལ་སོགས་པ་བརྒྱད་དུ་སྤྲུལ་ནས་བཟུང་བས་ནད་དེ་དག་འཇོམས་པར་རབ་ཏུ་བརྗོད་དོ། ། དེ་ལྟར་དག་པ་དྲན་པར་བྱས་ནས་དཀྱིལ་འཁོར་གྱི་འཁོར་ལོ་བསྡུ་བ་ནི། སྔར་གྱི་བསྟོད་པའི་རྗེས་ལ་བསྡུས་ཀྱང་བཏུབ། རྫོགས་རིམ་བསྒོམས་པའི་རྗེས་ལ་བསྡུས་ཀྱང་བཏུབ། དག་པ་རྗེས་སུ་དྲན་པའི་རྗེས་སུ་བསྡུས་ཀྱང་བཏུབ་སྟེ། གང་ལྟར་ཡང་བསྡུ་པའི་རིམ་པ་ནི། གཙོ་བོའི་ཐུགས་ཀའི་ཧཱུྃ་ལས་འོད་ཟེར་འཕྲོས་ནས་ཁམས་གསུམ་སྣོད་བཅུད་སྲུང་བའི་འཁོར་ལོ་ལ་བསྡུ། དེ་དུར་ཁྲོད་བརྒྱད་ལ་བསྡུ།
དེ་གཞལ་ཡས་ཁང་ལ་བསྡུ། དེ་ལྷ་མོ་བརྒྱད་ལ། དེ་ཞལ་བརྒྱད་ལ། གཙོ་བོ་ཡབ་ཡུམ་གྱི་ང་རྒྱལ་གྱིས་རྫོགས་རིམ་བསྒོམ་པའམ། དེ་ཟིན་ནས་དག་པ་རྗེས་སུ་དྲན་པའམ། དེའང་ཟིན་ནས་བསྡུས་ནས་བཟླས་པའི་རྣལ་འབྱོར་ལ་འཇུག་པར་བྱའོ། ། གང་ལྟར་ཡང་གཙོ་བོ་ཡབ་ཡུམ་ནི་ཉལ་བའི་རྣལ་འབྱོར་གྱི་བར་དུ་བསྡུ་བ་མེད་དོ། ། སྟན་ལས་ལྡང་བའམ་བཟླས་བརྗོད་ཟིན་པའི་རྗེས་ལ། རྡོ་རྗེའི་གླུ་དང་སྨོན་ལམ་རྣམ་པར་དག་པ་བཏབ་ལ། ཁ་ཟས་སམ་སྤྱོད་ལམ་གྱི་རྣལ་འབྱོར་ལ་འཇུག་པར་བྱའོ། །
ཞེས་རྗེ་བཙུན་གསུང་ངོ༌། ། གཉིས་པ་ལ་གསུམ། བཟླས་པའི་ཡུལ། ཇི་ལྟར་བཟླས་པའི་བསམ་གཏན། བཟླ་བྱའི་སྔགས་སོ། ། དང་པོ་ནི། ནི་རཱཾ་སུ་ཏ། མིའི་རུས་པ་ལས་བྱས་པའི་ཕྲེང་བའམ། བོ་དེ་ཙེ་ལ་སོགས་པའི་ཕྲེང་བ་གཞན་ལ་ནི་སྔགས་བཟླ་བར་བྱ་སྟེ། འདི་རྒྱས་པར་བཤད་པ་ལ་བདུན།
ཕྲེང་བའི་རྒྱུ། ཕྲེང་བའི་གྲངས། ཕྲེང་ཐག མདོ་འཛིན། བརྒྱུ་བའི་ཚུལ། བྱིན་གྱིས་བརླབ་པ། བགྲང་བའི་ཚུལ་ལོ། ། དང་པོ་ནི། ལས་སོ་སོའི་ཕྲེང་བ། རྩ་རྒྱུད་ལས།
ཤེལ་གྱིས་རེངས་པའི་བཟླས་པ་ཉིད། ། ཅེས་སོགས་རྒྱས་པར་གསུངས་ཤིང༌། སམྦུ་ཊའི་བརྒྱད་པའི་གཉིས་པ་ལས། ཤེལ་དང་ཉ་ཕྱིས་མུ་ཏིག་དང༌། ། ཁམས་ནི་དཀར་པོ་ལ་སོགས་གཞན། ། ཞི་བའི་ལས་ལ་ཁྱད་པར་དུ། ། ཕྲེང་བ་ཡི་ནི་མཚན་ཉིད་དོ། ། གསེར་དང་དངུལ་དང་ཟངས་མ་དང༌། ། པདྨའི་ས་བོན་ཁྱད་པར་དུ། ། རྒྱས་པ་ལ་ནི་ཕྲེང་བ་ཉིད། །
རྣམ་པར་མཁས་པས་བགྲང་བར་བྱ། ། གུར་གུམ་ལ་སོགས་དྲི་སོགས་ཀྱིས། ། དྲི་ནི་ཐམས་ཅད་ཁྱད་པར་དུ། ། བསྒྲུབས་ཤིང་རིལ་བུར་བྱས་ནས་ནི། ། དབང་ལ་ཡོངས་སུ་རབ་ཏུ་གྲགས། ། རུ་རཀྵ་དང་ལུང་ཐང་དང༌། ། དེ་བཞིན་སྐྱེས་པའི་རུས་པ་ཉིད། ། དྲག་པོའི་ལས་ལ་སྦྱར་བར་བྱ། ། མངོན་སྤྱོད་ལ་ནི་རབ་ཏུ་གྲགས། ། ཞེས་གསུངས་ལ།
ལས་གང་བསྒྲུབ་ཀྱང་ཐུན་མོང་གི་ཕྲེང་བ་ནི། དེ་ཉིད་ལས། ཞི་རྒྱས་དབང་དང་མངོན་སྤྱོད་ལ། ། བོ་དེ་ཙིས་ནི་ལས་ཀུན་བྱེད། ། ཅེས་གསུངས་སོ། ། འདིར་ཁམས་ནི་དཀར་པོ་ཞེས་པ་ལ། རུས་པ་དང་རྡོ་དཀར་ཞེས་གསུངས་མོད་ཀྱང༌། འགྱུར་ཁ་ཅིག་ལས་གཞན་ཡང་ནོར་བུ་སོགས་ཟེར་བ་ཡོད་པས་དེ་བདེའོ། ། དབང་གི་ཕྲེང་བ་གུར་གུམ་སོགས་ཀྱི་དོན། གུར་གུམ་ལ་སོགས་པའི་དྲི་བཟང་པོ་སྣ་ཚོགས་ཀྱིས་ལྡེ་གུའི་རིལ་བུ་ཕྲེང་བའི་གཟུགས་སུ་བྱས་ཏེ།
མིག་ཕུག་པ་ཡིན་ནམ་སྙམ། གཉིས་པ་ནི། དེ་ཉིད་ལས། སྔགས་ཀྱི་སྒྲུབ་པ་ལྔ་བཅུ་སྟེ། ། དབང་ལ་དེ་ཡི་ཕྱེད་ཉིད་དོ། ། བརྒྱ་ཕྲག་གཅིག་ནི་ཞི་བ་ལ། ། དེ་བཞིན་རྒྱས་ལ་ལྷག་པར་བརྒྱད། ། མངོན་སྤྱོད་ལ་ནི་དྲུག་ཅུ་ཉིད། ། ཁྱད་པར་དུ་ནི་ལས་ལ་སྦྱར། ། ཇི་ལྟར་ལས་ཀྱི་བྱེ་བྲག་གིས། །
ཕྲེང་བ་ལ་སོགས་བྱ་བའོ། ། ཞེས་སོ། ། གསུམ་པ་ནི། ལས་ཐུན་མོང་གི་རྒྱུད་རྡོ་རྗེ་མཁའ་འགྲོ་ལས། ཡང་ན་རས་བལ་སྐུད་པ་ནི། ། ཞེས་བཤད་ལ། ལས་སོ་སོ་ལ། དེ་ལ་འདི་དག་བསྲེ་བར་བྱ་སྟེ། སྡོམ་འབྱུང་ལས། བོང་བུ་རྔ་མོའི་སྤུ་དང་ནི། །
ཁྭ་ཡི་སྒྲོ་ནི་བསྲེ་བྱས་ལ། ། མནན་དང་བསྐྲད་པའི་ལས་ལ་ནི། ། དེ་ཡི་སྲད་བུར་བརྒྱུ་བར་བྱ། ། རྟ་དང་མ་ཧེའི་སྤུ་ཡིས་ནི། ། རྣམ་པར་སྡང་ལ་སྲད་བུ་བྱ། ། དུར་ཁྲོད་སྐྲ་ཡི་སྲད་བུ་དང༌། ། ཁྱི་ཡི་སྤུ་ནི་བསྲེ་བྱ་སྟེ། ། དེ་ཡི་སྲད་བུ་དྲག་པོ་ཡི། ། ལས་ལ་བསྔགས་ཕྱིར་སྦྱར་བར་བྱ། ། ཞེས་སོ། །
ཉག་མའི་གྲངས་ནི། སམྦུ་ཊའི་བརྒྱད་པའི་གཉིས་པ་ལས། ཕྱོགས་དང་མཚམས་ནི་བརྒྱད་རྣམས་ཀྱི། ། དབུས་སུ་དགུ་པ་སངས་རྒྱས་ཉིད། ། ལྷ་ནི་དགུ་སོགས་སྲད་བུ་ལ། ། ལྷ་དགུས་བྱིན་གྱིས་བརླབ་པར་བྱ། ། ཞེས་པའི་དོན། སྲད་བུ་དགུ་སྒྲིལ་དུ་བྱས་ལ། དགུ་པོ་དེ་ཡང༌། ལྷ་བརྒྱད་དང་དབུས་སུ་དགུ་པས་རྡོ་རྗེ་འཆང་མཚོན་ཅིང༌།
དེར་བྱིན་གྱིས་བརླབ་བོ། ། ལྷ་བརྒྱད་པོ། ཁ་ཅིག་རིགས་བཞི་དང་ཡུམ་བཞི་ཞེས་ཟེར་མོད། རྗེ་བཙུན་རྩེ་མོས། སམྦུ་ཊའི་རྡོ་རྗེའི་དེ་ཁོ་ན་ཉིད་དུ་བསྟན་པ་བཞིན། པདྨའི་ཕྱག་དང་བྱམས་པ་དང༌། ། ནམ་མཁའི་མཛོད་དང་ཀུན་ཏུ་བཟང༌། ། གནོད་སྦྱིན་བདག་པོ་འཇམ་པའི་དཔལ། ། སྒྲིབ་པ་སེལ་དང་ས་སྙིང་ཉིད། ། ཅེས་པ་རྣམས་ལ་བཤད་དོ། །
སྐུད་པ་འཁལ་མཁན་ཀྱང༌། ལས་འཇམ་པོ་ལ་ནི། རྡོ་རྗེ་མཁའ་འགྲོར། གཞོན་ནུ་མ་ཡིས་བཀལ་བའོ། ། དེ་ཡང་གཟུགས་མཛེས་ལུས་རྫོགས་ཤིང༌། ། གཙང་ཞིང་དྲན་ལྡན་སྙན་པར་སྨྲ། ། དེ་ཡིས་བཀལ་བའི་ཕྲེང་ཐག་གིས། ། གྲོལ་བའི་དངོས་གྲུབ་སྐྱེ་བར་འགྱུར། ། ཞེས་གསུངས་པ་ལྟར་བྱ་ལ། ལས་དྲག་པོ་རྣམས་ལའང་རིགས་པས་དཔྱད་དོ། །
བཞི་པ་ནི། སམྦུ་ཊར། ཕྲེང་བ་ཀུན་ནི་དགྲ་བཅོམ་པ། ། མཆོད་རྟེན་སྟེང་དུ་རབ་ཏུ་བརྟག ། མཆོད་རྟེན་ཆོས་ཀྱི་དབང་པོའི་ཕྱིར། ། སྟེང་དུ་ཡང་ནི་ཆོས་ཀྱི་དབྱིངས། ། ཞེས་པའི་དོན། མདོ་འཛིན་ཉིས་བརྩེགས་བྱས་པ་ཡི། ། འོག་མ་ཡེ་ཤེས་སྟོབས་སོགས་དང༌། ། གོང་མ་ཆོས་དབྱིངས་མཚོན་པའོ། །
ལྔ་པ་ནི། ཕྲེང་ཐག་སངས་རྒྱས་དང་བྱང་ཆུབ་སེམས་དཔར་ཤེས་ནས། ཕྲེང་བའི་རྡོག་མ་རྣམས་དེ་བཞིན་གཤེགས་པ་དགྲ་བཅོམ་པར་མོས་ཏེ། ངག་ཏུ་ཧཱུྃ་གི་གླུ་ལེན་ཅིང་བརྒྱུ་བར་བྱ་སྟེ། སམྦུ་ཊར། ཨཱ་ལི་ཀཱ་ལིའི་ས་བོན་ནི། ། ཧཱུྃ་གི་སྲད་བུས་བརྒྱུ་བ་ཉིད། ། ཅེས་སོ། ། དྲུག་པ་ནི། ལྷའི་རྣལ་འབྱོར་ལ་གནས་པས་བྱ་སྟེ།
དེའང་སམྦུ་ཊར་འདིའི་སྐབས་སུ། འཕགས་པ་རྣམ་པར་སྣང་མཛད་གཙོ། ། ཞེས་གསུངས་པ་ནི། རྣལ་འབྱོར་ནམ་མཁའ་ལ་དགོངས་ལ། སྤྱིར་ཡི་དམ་གྱི་ལྷ་གང་ཡིན་གྱི་རྣལ་འབྱོར་གྱིས་བྱ་ཞིང༌། ལས་སོ་སོ་ལ་རིགས་དང་མཐུན་པའི་རྣལ་འབྱོར་དགོས་སམ་བསམ། གང་ལྟར་ཀྱང་ལྷར་གསལ་བའི་རང་གི་ལག་པ་གཡོན་པའི་སོར་མོ་རྣམས་པདྨ་འདབ་མ་ལྔ་པ། ལག་པའི་མཐིལ་དུ་ཟླ་བའི་དཀྱིལ་འཁོར་ལ་ཨ་སོགས་དབྱངས་ཡིག་གིས་གཡོན་དུ་བསྐོར་བའི་ལྟེ་བ་ལ་ཨ། ལག་པ་གཡས་པའི་སོར་མོ་ལྔ། རྡོ་རྗེ་རྩེ་ལྔ་པ།
ལག་པའི་མཐིལ་དུ་ཉི་མའི་དཀྱིལ་འཁོར་ལ། ཀ་སོགས་གསལ་བྱེད་ཀྱིས་གཡས་སུ་བསྐོར་བའི་ལྟེ་བ་ལ་ཡི་གེ་ཧཱུྃ་བསམས་ལ་པད་སྐོར་སྔོན་དུ་འགྲོ་བས། བསང་སྦྱང་ལེགས་པར་བྱས་པའི་ཕྲེང་བ་བླངས་ཏེ། ལག་པ་གཉིས་ཀྱི་དབུས་སུ་བཞག བདུད་རྩིའི་ཡི་གེ་སུཾ་དཀར་པོ་འོད་ཟེར་འཕྲོ་བར་བསམ། རྡོ་རྗེ་དང་པདྨ་སྙོམས་པར་ཞུགས་པའི་བྱང་ཆུབ་ཀྱི་སེམས་སུཾ་ལ་ཁྱབ། དེས་ཨཱ་ལི་དང་ཀཱ་ལི་ལ་ཁྱབ། དེ་ཕྲེང་བ་དང་གཉིས་སུ་མེད་པར་གྱུར་པར་བསམས་ལ། ཨོཾ་པ་དེ་པ་དེ་མ་ཧཱ་ཛྙཱ་ནཾ། སརྦ་བུདྡྷ་མ་ཡཾ་བྷ་བེ་ཏ།
ཧཱུྃ་ཧཱུྃ་ཧཱུྃ། ཧོ་ཧོ་ཧོ་ཨ་ཁཾ་སྭཱ་ཧཱ། ཞེས་པའི་སྔགས་འདི་དང་པོར་བྱིན་གྱིས་རློབ་དུས་ཕྲེང་སྐོར་གཅིག་བཟླས་ཤིང༌། བཟླས་པ་ནམ་བྱེད་དུས་ཀྱང་གསུམ་ལ་སོགས་པ་བཟླས་ན། མཐུ་དང་ལྡན་པར་འགྱུར་རོ། ། ཞེས་བླ་མ་དམ་པ་གསུང་ཞེས་རྗེ་བཙུན་རྩེ་མོས་བཤད་དོ། ། འགའ་ཞིག་ཏུ་གཞན་རྣམས་འདྲ་བ་ལ། ཁ་སྦྱོར་གྱི་བར་དུ་ཡི་གེ་ཨོཾ་ཨཱཿཧཱུྃ། གསུམ་ཡང་བསམས་ལ། ཡིག་འབྲུ་རྣམས་ལས་འོད་ཟེར་དཀར་པོ་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཨཱ་ལི་ཀཱ་ལི་དཔག་ཏུ་མེད་པ་འཐོན་ནས་ཕྲེང་བ་ལ་ཐིམ་པར་བསམ་མོ། །
དེ་ནས་རྡོ་རྗེ་པདྨ་ཟླ་ཉི་ཨཱ་ལི་ཀཱ་ལི་ཨ་ཧཱུྃ་གཉིས་ཏེ། དེ་རྣམས་སྙོམས་འཇུག་བྱས་པས། ཡིག་འབྲུ་གསུམ་ལ་ཐིམ་སྟེ་གྱུར་པ་ལས་ཕྲེང་བར་གྱུར་པར་བསམ་སྟེ། ཨོཾ་ལས་མདོ་འཛིན་བྱུང་སྟེ་ཆོས་སྐུ་ལ་ཨཱཿལས་ཕྲེང་བ་དགྲ་བཅོམ་པས་བསྐོར་བར་བསམ། ཧཱུྃ་ལས་ཕྲེང་ཐག་ལྷ་དགུའི་རང་བཞིན་བྱིན་གྱིས་བརླབ་པར་བསམས་ལ་སྔགས་བརྗོད་ཟེར་ཏེ། འགྲིག་པོ་འདྲ་བར་སྣང་ཡང་དཔྱད་པར་བྱའོ། ། དེ་ལྟར་བྱིན་གྱིས་བརླབ་པའི་ཚུལ། སམྦུ་ཊར། ལག་མཐིལ་ཉི་མ་བསམས་ནས་ནི། ། དབྱངས་ཡིག་དང་པོ་ལ་སོགས་པ། །
ལག་པའི་དབུས་སུ་རྣལ་འབྱོར་པས། ། བསྒོམས་ཤིང་བདུད་རྩིའི་ཡི་གེ་ནི། ། འོད་ཟེར་འཕྲོ་བ་དུ་མ་ནི། ། ཁ་དོག་དཀར་པོ་བསམས་ནས་ནི། ། གཡོན་པ་པདྨར་འཛིན་པ་ཉིད། ། པདྨ་རྡོ་རྗེ་འཇུག་པ་ཡིས། ། ཡང་དག་སྦྱོར་བ་ཉི་མའི་ནང༌། ། ཀུན་གྱི་དེ་ཉིད་བསྒོམ་བྱ་ཞིང༌། ། ཕྲེང་བ་བྱིན་གྱིས་བརླབ་པར་བྱ། ། ཞེས་དང༌།
སྔགས་ཀྱི་ཕྲེང་བ་སྦྱངས་ནས་ན། ། གང་འདོད་དེ་ཉིད་བསྒྲུབ་པར་བྱ། ། དེ་ཉིད་ལས་ནི་འགྲུབ་པར་འགྱུར། ། ཀུན་ཏུ་གསལ་བ་མེད་ན་རིང༌། ། ཞེས་སོ། ། བདུན་པ་ནི། སམྦུ་ཊར། སོར་མོ་ལ་སོགས་བྱེ་བྲག་ལ། ། ཕྱིས་ནི་སྔགས་པས་བཟླས་པར་བྱ། ། ཞེས་མདོར་བསྟན་ནས།
ཞི་ལ་ཁྲོ་བོ་དགོད་པར་བྱ། ། རྒྱས་ལ་དབུ་མའི་དེ་ཉིད་ལ། ། སྲིན་ལག་ལ་ནི་དབང་དུ་གསུངས། ། ཀུན་གྱི་མཐར་ནི་མངོན་སྤྱོད་ལ། ། ཞེས་གསུངས་པས། ཞི་བ་ལ་ཁྲོ་བོ་སྟེ་མཛུབ་མོའི་སྟེང་ནས། རྒྱས་པ་ལ་གུང་མོའི། དབང་ལ་སྲིན་ལག མངོན་སྤྱོད་ལ་མཐེའུ་ཆུང་གི་སྟེང་ནས་ཕྲེང་བ་བོར་བར་བྱ་སྟེ། མཐེ་བོང་རྡོ་རྗེ་ལྕགས་ཀྱུ་ལས། །
དངོས་པོ་ལ་ནི་དགུག་པར་བྱ། ། ཞེས་གསུངས་པས། མཐེ་བོང་རྡོ་རྗེ་ལྕགས་ཀྱུར་བསམས་ནས། དངོས་གྲུབ་གང་ཡིན་འགུགས་པར་འདོད་པའི་བསམ་པས། མདོ་འཛིན་གྱི་བར་དུ་བགྲང༌། དེ་ནས་མདོ་འཛིན་མི་འགོམ་པར་བསྐོར་བ་བྱེད་པའི་ཚུལ་གྱིས་བགྲང་ངོ༌། ། ལག་པ་གཡས་གཡོན་གང་གིས་བགྲང་ན། འདིར་གཡོན་པ་རྡོ་རྗེ་ཅན་གྱིས་དངོས་ཞེས་གསུངས་པ། ལག་པ་གཡོན་པ་རྡོ་རྗེར་བསམས་ནས་བགྲང་བ་ནི། མ་རྒྱུད་པས་གཡོན་གྱི་ཀུན་སྤྱོད་གཙོ་ཆེ་བ་ལ་དགོངས་སམ་བསམ།
འགའ་ཞིག་ཏུ་ལྷ་མོ་བསྒྲུབ་ན་གཡོན་པས་བགྲང༌། ཕོ་བསྒྲུབ་ན་གཡས་པས་བགྲང་ཟེར་ཏེ་དཔྱད་པར་བྱའོ། ། དེ་ལྟར་ཕྲེང་བའི་ཀུན་རྫོབ་དང་དོན་དམ་པའི་དེ་ཁོ་ན་ཉིད་ཤེས་པས་སྔགས་བཟླས་ན་དངོས་གྲུབ་འགྲུབ་ཅིང་གཞན་དུ་ན་འབྲས་བུ་མི་འབྱུང་སྟེ། སམྦུ་ཊར། མཉམ་བཞག་བཟླས་དང་བསྒོམ་པ་ཡིས། ། འགྲུབ་འགྱུར་འདི་ལ་ཐེ་ཚོམ་མེད། ། དེ་ཉིད་མེད་པའི་རྣལ་འབྱོར་པས། ། དེ་ཉིད་མེད་པའི་སྔགས་ཟློས་དང༌། ། རྡོ་རྗེ་དྲིལ་བུའི་དེ་ཉིད་མེད། ། ཕྱག་རྒྱའི་དེ་ཉིད་སྐྱེ་མི་འགྱུར། །
རྣལ་འབྱོར་པ་ཡི་དེ་ཉིད་དམིགས། ། དེ་ཉིད་ཐམས་ཅད་བྱེད་པ་ཉིད། ། ཅེས་གསུངས་སོ། ། གཉིས་པ་ནི། བཟླས་པའི་མན་ངག་གི་བསམ་གཏན་དང་ལྡན་པས་འོག་ནས་འབྱུང་བའི་སྔགས་རྣམས་རྩེ་གཅིག་ཏུ་བཟླས་པར་བྱའོ། ། འདི་བཤད་པ་ལ་གསུམ། འཁོར་བའི་བཟླས་པ། སྤྲོ་བསྡུའི་བཟླས་པ། བཀོད་པའི་བཟླས་པའོ། ། དང་པོ་ནི།
རང་གཙོ་བོ་ཡབ་ཡུམ་དུ་བསྒོམས་པའི་ཡུམ་གྱི་ཐུགས་ཀའི་ཨཾ་ལས་སྔགས་ཀྱི་ཕྲེང་བ་བྱུང༌། ཡུམ་གྱི་ཞལ་ནས་འཐོན། ཡབ་ཀྱི་ཞལ་དུ་ཞུགས། སྐུའི་དབྱིབས་བརྒྱུད། རྡོ་རྗེའི་ལམ་ནས་བྱུང་སྟེ་པདྨར་ཞུགས་ནས་ཡུམ་གྱི་སྐུའི་དབྱིབས་བརྒྱུད་དེ་ཡུམ་གྱི་ཞལ་ནས་འཐོན་པར་བསྒོམ་ཞིང༌། རྒྱུན་མི་འཆད་པར་འཁོར་བ་ལ་དམིགས་ལ་བཟླས་པ་བྱའོ། ། སྔགས་ཀྱི་ཁ་དོག་ནི། ཞི་བ་ལ་དཀར་པོ། རྒྱས་པ་ལ་སེར་པོ། དབང་ལ་དམར་པོ།
དྲག་པོ་ལ་ནག་པོ། རྒྱུན་གྱི་བཟླས་པ་ཐམས་ཅད་ལ་སྡིག་པ་ཞི་བའི་ཕྱིར་དཀར་པོར་བྱ། དབང་བསྐུར་གྱི་བསྙེན་པ་བྱེད་ན། ལྷ་དབང་དུ་སྡུད་པས་དམར་པོར་བསམ། རབ་གནས་ཀྱི་བསྙེན་པ་བྱེད་ན་བསོད་ནམས་རྒྱས་པས་སེར་པོར་བསྒོམ་གཞན་ལས་གང་བྱེད་པ་དེ་དང་དེའི་ཁ་དོག་ཏུ་བྱ་བར་རྗེ་བཙུན་རྩེ་མོས་གསུངས་ལ། གཉིས་མེད་རྡོ་རྗེས་སྔགས་བཟླས་པ་འདིའི་ཚུལ་གྱིས་ངེས་པར་སྔགས་ཀྱི་ཡི་གེ་བཟླས་ཏེ། ལྷ་མོའི་ཞལ་ནས་འོད་ཟེར་དང་ལྡན་པ་འཕྲོས་པས། གཙོ་བོའི་ཞལ་དུ་ཞུགས་རྡོ་རྗེའི་ལམ་ནས་ཕྱུང་ནས་པདྨར་ཞུགས། ཡང་ལྷ་མོའི་ཞལ་ནས་གཙོ་བོའི་ཞལ་དུ་ཞུགས་དེའི་རིམ་པས་རྒྱུན་མི་འཆད་པར་བཟླས་སོ། ། ཞི་བ་ལ་སོགས་པ་ལས་ཀྱི་དབྱེ་བས་དཀར་པོ་ལ་སོགས་པ་བྱའོ། །
ཞེས་བཤད་དོ། ། འཁོར་རྣམས་ཀྱི་སྔགས་ཟློ་ན། རྗེ་བཙུན་རྩེ་མོས། འཁོར་བའི་དམིགས་པ་སྔ་མ་བཞིན་བྱས་ལ། སྔགས་ཀྱི་འོད་ཟེར་དེ་ལྷ་མོ་གང་གི་བཟླས་པ་བྱེད་པའི་ལྷ་མོ་དེ་ལ་ཕོག་པས། དེ་དབང་དུ་འདུ་ཞིང་ཕྲིན་ལས་ལ་བསྐུལ་བར་བསྒོམས་ལ་བཟླས་པ་བྱའོ། ། ཞེས་གསུངས་པ་ལྟར། རང་གཙོ་བོ་ཡབ་ཡུམ་དུ་བསྒོམས་པའི་ཞལ་ནས་ཞལ་དུ་འཁོར་གྱི་ལྷ་རྣམས་ཀྱི་སྔགས་ཕྲེང་ཞུགས། རྡོ་རྗེ་དང་པདྨའི་ལམ་ནས་འཁོར་བའི་འོད་ཟེར་འཁོར་གྱི་ལྷ་མོ་རྣམས་ལ་ཕོག་པར་བསམ་ཞིང་བཟླས་པ་ཡིན་ནོ། ། འདིར་བླ་ཆེན་འཕགས་པས།
རང་གི་ཐུགས་ཀ་ནས་སྔགས་ཕྲེང་འཐོན། ཡུམ་གྱི་ཁར་ཞུགས། ཐུགས་ཀར་ཐིམ་མཁའ་ནས་འཐོན། ཡབ་ཀྱི་རྡོ་རྗེར་ཞུགས་ཐུགས་ཀར་ཐིམ་པར་བསྒོམས་ལ་བཟླས་ཤིང༌། འཁོར་རྣམས་ཀྱི་ནི། རང་རང་གི་ཐུགས་ཀའི་ས་བོན་ལ་འཁོར་བར་བསམ་ཞིང་བཟླའོ། ། ཞེས་གསུངས་མོད། རྗེ་བཙུན་དང་མི་མཐུན་པར་མངོན་ནོ། ། གཉིས་པ་ནི། སྔགས་ཀྱི་ཡིག་འབྲུ་ལས་འོད་ཟེར་འཕྲོས་པས།
ལྷའི་རྣམ་པ་གསལ་གདབ་ཅིང་མཆོད་པ་དང༌། སངས་རྒྱས་ཀྱི་ཐུགས་རྒྱུད་བསྐུལ་ཞིང་སེམས་ཅན་གྱི་དོན་བྱས། ཚུར་འདུས་ནས་རང་གི་སྙིང་གར་ཐིམ་ཞིང་བཟླ་བ་སྟེ། འདི་ནི་རྗེ་བཙུན་རྩེ་མོས། ཚོགས་འཁོར་ལ་སོགས་པའི་དུས་སུ་བཟླས་པའི་མན་ངག་ཏུ་བཤད་དོ། ། གསུམ་པ་ནི། སྙིང་གར་སྔགས་ཀྱི་ཡིག་འབྲུ་བཀོད་ནས་དེ་ལ་དམིགས་ནས་བཟླ་བ་སྟེ། སློབ་དཔོན་ཤཱནྟི་པས། བདག་ཉིད་དཀྱིལ་འཁོར་དང་བཅས་པའི་ལྷའི་སྐུར་གསལ་བར་དམིགས་ལ། ཨོཾ་དེ་ཝ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ།
ཞེས་བྱ་བའི་སྔགས་ཀྱི་ཡི་གེ་བཅུ་གསུམ་པོ་དེ་དག་སྙིང་གའི་ཉི་མའི་སྟེང་དུ་མགོ་གྱེན་དུ་བསྟན་ནས་ལངས་པ། མར་མེ་ལྟར་འབར་བ། དཀྱིལ་འཁོར་ལྟ་བུར་ཡིད་ཀྱིས་བྲིས་ལ། དེ་ཉིད་བརྗོད་པ་ན། རྡོ་རྗེའི་བཟླས་པ་དང༌། ཁྲོ་བོའི་བཟླས་པས་བཟླ་བར་བྱ་སྟེ། ཞལ་ཐམས་ཅད་དང་ལྷ་མོའི་ཞལ་ཐམས་ཅད་ནས་ཀྱང་སྔགས་བཟླ་བར་མོས་པ་བྱའོ། ། འདི་ལྟར་དེ་བས་ན་རང་གི་ལྷའི་བཟླས་པ་ནི་བརྒྱད་འགྱུར་ཡིན་ལ། ལྷ་མོ་ཐམས་ཅད་ཀྱི་སྔགས་བཟླས་པ་བྱས་པར་འགྱུར་རོ། ། ཞེས་གསུངས་ལ།
དྲིལ་བུ་པ་དང༌། ལ་བ་པས་ཀྱང་དེ་བཞིན་དུ་གསུངས་སོ། ། མན་ངག་སྙེ་མར། འདིར་དེ་ཉིད་ཁོ་ན་ཕྱུང་ནས་བཟླས་པ་གཞན་རྣམ་པར་གཞག་པར་བྱ་སྟེ། སྔགས་ཀྱི་བརྗོད་པ་ཙམ་ནི་སྔགས་ཀྱི་བཟླས་པའོ། ། ལྷའི་རྣལ་འབྱོར་ཙམ་རྗེས་སུ་དྲན་པ་ནི་གཟུགས་ཀྱི་བཟླས་པའོ། ། དེ་ཁོ་ན་ཉིད་ཙམ་དུ་སེམས་པ་ནི་རྣལ་འབྱོར་གྱི་བཟླས་པའོ། ། སྔགས་ཀྱི་བཟླས་པ་ཡང་དུ་མ་སྟེ། དེ་ལ་སྙིང་གའི་ས་བོན་ལས་སྙིང་པོའི་སྔགས་སམ་ཉེ་བའི་སྙིང་པོའི་སྔགས་བརྗོད་པར་བྱེད་ཅིང་དཀྱིལ་འཁོར་གྱི་ལྷའི་ཚོགས་སྤྲོས་པས། སེམས་ཅན་གྱི་དོན་བྱས་ནས་སྔགས་དང་ལྷན་ཅིག་ཏུ་ཕྲེང་བའི་སྐུད་པས་འདྲེན་པའི་རིགས་པས་འཇུག་པའི་རླུང་གིས་དེའི་སྙིང་གའི་ས་བོན་ལ་གཞུག་པར་བྱའོ། །
ལྷ་རེ་རེ་ཞིང་སྔགས་བརྗོད་པ་ཡོངས་སུ་རྫོགས་ནས་རེ་རེའི་སྤྲོ་བ་དང་བསྡུ་བ་ཞེས་པ་ནི་དམ་ཚིག་གི་བཟླས་པའོ། ། ཆོས་ཐམས་ཅད་མཉམ་པ་ཉིད་ཀྱི་ང་རྒྱལ་བྱས་ནས་སྔགས་ཀྱི་ཕྲེང་བས་ནི་རང་གི་སྙིང་ག་ཉིད་དུ་གསུངས། རྡོ་རྗེའི་ལམ་ནས་པདྨར་སོང་ནས། ཨ་བ་དྷཱུ་ཏཱིའི་ལམ་ནས་གྱེན་དུ་བཅོམ་ལྡན་འདས་མའི་ཞལ་ནས་རང་གི་ཞལ་གྱི་སྒོར་ཞུགས་ནས་དེ་བཞིན་དུ་འཁོར་བར་བསྒོམས་ནས། ཕྲེང་བའི་སྔགས་ཀྱི་བཟླས་པར་བྱ། ཞེས་པ་ནི། དལ་ཞིང་ཞི་བ་སྟེ། ཁྱོགས་ཀྱི་བཟླས་པའོ། ། འདིར་དེ་ཉིད་རང་གི་ཁ་ནས་བྱུང་ནས་བཅོམ་ལྡན་འདས་མའི་ཞལ་དུ་ཞུགས་པའི་ཁྱད་པར་གྱི་ཡི་གེའི་ཚོགས་སྟུག་ཅིང༌། བར་མ་ཆད་པ་ནི་དྲག་པོའི་བཟླས་པའོ། །
སྙིང་པོ་ལ་སོགས་གང་དུ་དྲག་པོར་བརྗོད་པ་ནི་ཁྲོ་བོའི་བཟླས་པའོ། ། ཞེས་བཟླས་པའི་མན་ངག་བཟླ་ཚུལ་དང་བཅས་པ་གསལ་བར་བཤད་དོ། ། གསུམ་པ་ལ་ལྔ། བཟླ་བྱའི་སྔགས་དངོས། བཟླ་བའི་གོ་རིམ། ཇི་ལྟར་བཟླ་བའི་ཚུལ། ཇི་ཙམ་བཟླ་བའི་གྲངས། དེ་ལྟར་བཟླས་པའི་དགོས་པའོ། ། དང་པོ་ནི། གཙོ་བོ་དང་འཁོར་རྣམས་ཀྱི་སྔགས་ཏེ།
ཨོཾ་ནི་མཆོག་སྟེར་བའི་དོན་ནོ། ། ཨཥྚཱ་ན་ནཱ་ཡ། བརྒྱད་པའི་ཞལ་ཅན། པིཾ་ག་ལོརྡྷཱ་ཀེ་ཤ་ཝར་ཏྨ་ནེ། དབུ་སྐྲ་སེར་པོ་གྱེན་དུ་བརྫེས་པ། ཙ་ཏུརྦིཾ་ཤ་ཏི་ནེ་ཏྲཱ་ཡ། ཉི་ཤུ་རྩ་བཞིའི་སྤྱན་ཅན། ཥོ་ཌ་ཤ་བྷུ་ཛཱ་ཡ། བཅུ་དྲུག་གི་ཕྱག་ཅན། ཀྲྀཥྞ་ཛཱི་མཱུ་ཏ་ཝ་པུ་ཥེ།
སྐུ་མདོག་ཆར་སྤྲིན་ལྟར་གནག་པ། ཀ་པཱ་ལ་མཱ་ལཱ་ནེ་ཀཱ་དྷ་རི་ནི། ཐོད་པའི་ཕྲེང་བ་དུ་མ་འཛིན་པ། ཨཱཏྨ་ཏ་ཀྲཱུ་ར་ཙིཏྟཱ་ཡ། བདག་ཉིད་ཀྱི་སེམས་ཁོང་ནས་འཁྲུག་པ། ཨརྡྷེནྡུ་དཾཥྚཱི་ཎི། མཆེ་བ་ཟླ་བ་ཕྱེད་པ་ལྟ་བུ་ཅན། འདིར་ཨོཾ་ཞེས་པ། ཀུ་མུ་ཏི་དང༌། སྒྲུབ་ཐབས་འདི་གཉིས་ཀ་རུ་མེད་ཅིང༌།
རྩ་རྒྱུད་ཀྱི་རྒྱ་དཔེ་ཁ་ཅིག་དང༌། སྒྲུབ་ཐབས་མཚོ་སྐྱེས། རིན་ཆེན་འབར་བ། བླ་མ་གོང་མ་རྣམས་ཀྱིས་བཤད་པས། དེ་ལྟར་ན། ཨོཾ་ནི་དམ་བཅའ་བའོ། ། མཱ་ར་ཡ་མཱ་ར་ཡ། སོད་སོད། ཀཱ་ར་ཡ་ཀཱ་ར་ཡ། གྱིས་གྱིས།
གརྫ་ཡ་གརྫ་ཡ། སྒྲོགས་སྒྲོགས། ཏརྫ་ཡ་ཏརྫ་ཡ། རྟོགས་རྟོགས། ཤོ་ཥ་ཡ་ཤོ་ཥ་ཡ། སྐོམས་སྐོམས། གང་སྐོམས་ན། སཔྟ་སཱ་ག་རཱ་ན། རྒྱ་མཚོ་བདུན། བནྡྷ་བནྡྷ།
ཆིངས་ཆིངས། གང་འཆིངས་ན། ནཱ་ག་ཨཥྚ་ཀཱན། ཀླུ་བརྒྱད། གྲྀཧྞ་གྲྀཧྞ། ཟུང་ཟུང༌། གང་གཟུང་ན། ཤ་ཏྲཱུན། དགྲ་བོ། ཧ་ཧཱ་ཧི་ཧཱི་ཧུ་ཧཱུ་ཧེ་ཧཻ་ཧོ་ཧཽ་ཧཾ་ཧཿ
ཞེས་པ་རྣམས་ནི་ཡུམ་གྱི་ཨཱ་ལིའི་དོད་དེ། ཕོ་སྐད་ཀྱི་ཡི་གེ་ཧ་ལ་དབྱངས་བཅུ་གཉིས་སྦྱར་བས་བཞད་པའི་ཉམས་བཅུ་གཉིས་སུ་འགྱུར་བ་ཡིན་ཏེ། གསང་སྔགས་ཀྱི་དངོས་གཞི་ལྟ་བུ་ཡིན་ནོ། ། ཞེས་རྗེ་བཙུན་གསུང་ངོ༌། ། ཕཊ་དགས་པ། སྭཱ་ཧཱ་གཞི་ཚུགས་པ་སྟེ། རྩ་བའི་སྔགས་སོ། ། སྔགས་དོན་གྱི་བཤད་པ་རྒྱས་པ་ནི། དཔལ་ལྡན་ས་སྐྱ་པཎྜི་ཏའི་ཞལ་སྔ་ནས་ཀྱི་གཞི་བཤད་དུ་བལྟ་བར་བྱའོ། ། ཨོཾ་ནི་སྔགས་ཀྱི་མགོ་འདྲེན།
དེ་ཝ་ཞེས་བྱ་བ་ནི་རོལ་པ་སྟེ། བདེ་བ་ལ་རོལ་པས་ལྷའམ། སེམས་ཅན་གྱི་དོན་ལ་རོལ་པར་བྱེད་པའོ། ། པི་ཙུ་ནི་འཇམ་པོ་སྟེ། ཇི་ལྟར་བལ་འཇམ་པོས་སྦར་སྦུར་སྡུད་པ་ལྟར། འདིའི་ཐུགས་རྡོ་རྗེ་འཇམ་པོས་སེམས་ཅན་ཐམས་ཅད་སྡུད་པའོ། ། བཛྲ་ཞེས་བྱ་བ་ནི། རྡོ་རྗེ་མི་ཕྱེད་པ་ལྟར་ཤེས་རབ་སྟོང་པ་ཉིད་ཀྱི་དོན་ཏེ། ཇི་ལྟར་རྡོ་རྗེས་ཕ་རོལ་འཇོམས་པ་ལྟར་ཐུགས་རྡོ་རྗེས་མ་རུངས་པ་རྣམས་འཇོམས་པའི་དོན་ཏེ། དེ་བས་ན་ཧེ་བཛྲ་འདི་ནི་ཆོས་གསུམ་དང་ལྡན་པ་ཞེས་བྱ་བའི་དོན་ཏོ།
ཧཱུྃ་གསུམ་ནི་སྐུ་གསུང་ཐུགས་མི་ཕྱེད་པ་སྟེ། གསང་བ་འདུས་པ་ལས། ཧཱུྃ་ནི་སྐུ་དང་གསུང་དང་ཐུགས། ། རྡོ་རྗེ་མི་ཕྱེད་གསུམ་འབྱུང་བ། ། ཞེས་སོ། ། ཕཊ་སྭཱ་ཧཱ་ནི་སྔར་བཞིན་ཏེ། སྙིང་པོའོ། ། ཨོཾ་སྔར་བཞིན། བཛྲ་ཀཱརྟཱ་རི་རྡོ་རྗེ་གྲི་གུག ཧེ་བཛྲཱ་ཡ་ཀྱེ་རྡོ་རྗེས་བཀས་ཞེས་ཏེ།
གྲི་གུག་གིས་གཞན་གཅོད་པ་ལྟར་སྟོང་ཉིད་རྟོགས་པའི་ཡེ་ཤེས་ཀྱིས། མཚན་མ་དང་རྣམ་པར་རྟོག་པ་ཐམས་ཅད་ཆོད་ཅིག་པའོ། ། ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ་ནི་སྔར་བཞིན་ཏེ། ཉེ་བའི་སྙིང་པོའོ། ། ཁ་ཅིག་འདི་རྡོ་རྗེ་གྲི་གུག་གི་ལས་སྦྱོར་གྱི་སྔགས་ཡིན་པས། རྗེ་བཙུན་ས་སྐྱ་པ་རྣམས་ཀྱིས་ཉེ་སྙིང་དུ་བྱས་པ་ནི་ནོར་བ་ཡིན་ནོ་ཟེར་བ་ནི། མ་ངེས་བཞིན་དུ་སྨྲ་བ་ཤིན་ཏུ་མི་འཐད་དེ། གྲུབ་ཆེན་མཚོ་སྐྱེས། གཉིས་མེད་རྡོ་རྗེ། མར་མེ་མཛད་རྣམས་ཀྱི་སྒྲུབ་ཐབས་ལས་ཉེ་སྙིང་དུ་གསལ་བར་བཤད་པ་དང་འགལ་བའི་ཕྱིར་དང་བརྟག་གཉིས་ཤཱཀྱ་བརྩོན་འགྲུས་ཀྱི་འགྱུར་དུའང་ཉེ་སྙིང་དུ་བཤད་པའི་ཕྱིར་རོ། །
ལས་སྒྲུབ་པའི་སྔགས་ཡིན་པ་དང༌། ལྷའི་སྔགས་ཡིན་པ་མི་འགལ་ཏེ། གལ་ཏེ་འགལ་ན། ཨཥྚའི་ཕན་ཡོན་འཆད་པའི་སྐབས་སུ་རྩ་རྒྱུད་ལས། ཀྱེ་ཡི་རྡོ་རྗེ་སྦྱོར་ལྡན་པས། ། བཙུན་མོ་ཐམས་ཅད་དགུག་པར་བྱ། ། ཞེས་དང༌། འདི་ཡིས་ལས་རྣམས་ཐམས་ཅད་བྱེད། ། ཅེས་ལས་སྒྲུབ་པའི་སྔགས་སུ་གསུངས་པའི་ཕྱིར་ན། རྩ་སྔགས་སུ་བྱས་པའང་མི་འཐད་པར་ཐལ་བའི་སྐྱོན་ཡོད་དོ། །
སྔགས་འདི་གསུམ་གྱི་དོན་ཡང༌། རྩ་སྔགས་ཀྱིས་སངས་རྒྱས་ཀྱི་སྐུ་བསྐུལ་བ་དང༌། སྙིང་པོས་གསུང་དང༌། ཉེ་སྙིང་གིས་ཐུགས་བསྐུལ་བར་རྡོ་རྗེ་སྙིང་འགྲེལ་དུ་བཤད་པས། བཟླས་པའི་ཚེ་ཡང་དེ་ལྟར་དུ་བསམ་མོ། ། དེ་ནས་འཁོར་གྱི་སྔགས་བཟླས་པར། སྒྲུབ་ཐབས་ཀྱི་གཞུང་གཞན་རྣམས་ནས་མ་བཤད་ཅིང༌། ཨ་བྷ་ཡས་རྡོ་རྗེ་ཕྲེང་བར་གཙོ་བོ་དང་ལས་ཐམས་ཅད་པའི་སྔགས་གཉིས་བཤད་པའི་རྗེས་ལ། སྔགས་གཞན་རྣམས་ནི་ཁ་སྦྱར་གྱི་རྒྱུད་དུ་བསྡུས་སོ། ། ཞེས་སམྦུ་ཊ་ལས་བཤད་པའི་ལྷ་མོ་བརྒྱད་ཀྱི་སྔགས་རིང་རྣམས་ཟློས་པར་གསུངས་ཀྱང༌།
འདིར་རྩ་རྒྱུད་ལས། དབྱངས་བཅོ་ལྔ་རྣལ་འབྱོར་མ་རྣམས་ཀྱི་ས་བོན་དུ་བཤད་པ་དང༌། ཕྱི་མའི་ལྔ་པར། ཨཾ་ཡུམ་གྱི་ས་བོན་དང་གཾ་ཙཾ་སོགས་ལྷ་མོ་བརྒྱད་ཀྱི་ས་བོན་དུ་བཤད་པ་ལ། དང་པོའི་གཉིས་པར། སྔགས་ཐམས་ཅད་ཀྱི་རྐང་པར་དང་པོར་ཨོཾ་གྱི་རྣམ་པ་དང༌། མཐར་ནི་སྭཱ་ཧཱ་དང་ཧཱུྃ་ཕཊ་ཀྱི་རྣམ་པ་ནི་ནང་དུ་གཞུག་གོ ། ཞེས་མགོ་བོར་ཨོཾ་དང་འཇུག་ཏུ་ཧཱུྃ་ཕཊ་སྭཱ་ཧཱ། ཞེས་པ་སྦྱོར་བར་གསུངས་པ་ལ་བརྟེན་ནས་རྗེ་བཙུན་རྩེ་མོས། འཁོར་རྣམས་ཀྱི་སྔགས་མཛད་པ་ནི་རྒྱུད་དང་ཤིན་ཏུ་མཐུན་ནོ། །
དེ་ལ་ཨོཾ་ཨཱཿཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཧཱུྃ་ཕཊ་སྭཱ་ཧཱ། རྣལ་འབྱོར་མ་རྣམས་ཀྱི་ཕྲེང་བའི་སྔགས་སོ། ། ཨོཾ་ཨཱཿཨཾ་ཧཱུྃ་ཕཊ་སྭཱ་ཧཱ།
བདག་མེད་མའི་འོ། ། ཨོཾ་ཨཱཿགཾ་ཧཱུྃ་ཕཊ་སྭཱ་ཧཱ། གཽ་རཱིའི་འོ། ། ཨོཾ་ཨཱཿཙཾ་ཧཱུྃ་ཕཊ་སྭཱ་ཧཱ། ཙཽ་རཱིའི་འོ། ། ཨོཾ་ཨཱཿབཾ་ཧཱུྃ་ཕཊ་སྭཱ་ཧཱ། བེ་ཏཱ་ལཱིའི་འོ། ། ཨོཾ་ཨཱཿགྷཾ་ཧཱུྃ་ཕཊ་སྭཱ་ཧཱ། གྷསྨ་རཱིའི་འོ། ། ཨོཾ་ཨཱཿཔཾ་ཧཱུྃ་ཕཊ་སྭཱ་ཧཱ།
པུཀྐ་སཱིའི་འོ། ། ཨོཾ་ཨཱཿཤཾ་ཧཱུྃ་ཕཊ་སྭཱ་ཧཱ། ཤ་བ་རཱིའི་འོ། ། ཨོཾ་ཨཱཿལཾ་ཧཱུྃ་ཕཊ་སྭཱ་ཧཱ། ཙཎྜ་ལཱིའི་འོ། ། ཨོཾ་ཨཱཿཌཾ་ཧཱུྃ་ཕཊ་སྭཱ་ཧཱ། ཌོཾ་བཱི་ནཱིའི་འོ། ། འདིར་ཁ་ཅིག་ཙཎྜ་ལཱིའི་མིང་ཡིག་དང་པོ་ས་བོན་དུ་བྱས་པ་ཡིན་པས་ཙཾ་དགོས་ཀྱི། ལཾ་དུ་བྱས་པ་མི་འཐད་དེ། དེ་མིང་གི་དང་པོ་མ་ཡིན་པའི་ཕྱིར་དང༌།
རྒྱ་དཔེ་ལ་ཙཾ་དུ་ཡོད་པའི་ཕྱིར་རོ། ། ཞེས་འཆད་པ་ན། མཐའ་གཅིག་ཏུ་མ་ངེས་ཏེ། ས་བོན་ལ་མིང་ཡིག་དང་པོ་ཁོ་ན་དགོས་ན་རྩ་རྒྱུད་ལས། བདག་མེད་མའི་ས་བོན་དུ་ཨཾ་དུ་བཤད་པ་དེ་ཡང་མི་འཐད་པར་འགྱུར་ཏེ། དེ་མིང་ཡིག་བར་པ་ཡིན་གྱི་དང་པོ་མ་ཡིན་པའི་ཕྱིར་དང༌། ནཱ་རོ་འགྲེལ་ཆེན་གྱི་རྒྱ་དཔེ་ལ་ཙཾ་དུ་ཡོད་ཀྱང༌། རྒྱུད་དང་མཚོ་སྐྱེས་སོགས་ཀྱི་རྒྱ་དཔེ་ལ་ལཾ་དུ་སྣང་བའི་ཕྱིར་རོ། ། དེས་ན་བདག་གི་བླ་མ་ལོ་ཙཱ་བའི་ཞལ་ནས། སྦྱང་གཞི་ལ་ཕ་མ་སྙོམས་འཇུག་བྱེད་པའི་ཐོག་མཐའ་དབུས་གསུམ་གང་རུང་དུ་བར་སྲིད་འཇུག་པ་ལྟར།
ལྷའི་ས་བོན་ཡང་སོ་སོའི་མིང་གི་ཐོག་མཐའ་དབུས་གསུམ་གང་རུང་ལ་བྱ་གསུངས་པ་ནི་ཤིན་ཏུ་ལེགས་ཤིང༌། འདིར་ཡང་བདག་མེད་མ་ལ་མིང་ཡིག་བར་པ་དང༌། ལྷ་མོ་གཞན་བདུན་ལ། དང་པོ་དང༌། ཙཎྜ་ལི་ལ་མིང་ཡིག་ཐ་མ་ས་བོན་དུ་བྱས་པ་ཡིན་པས་སྐྱོན་མེད་དོ། ། དེ་ལྟར་ན་ས་བོན་ལ་དེ་ཉིད་ལྔས་སྤེལ་བའོ། ། རྒྱས་པར་སྤྲོ་ན། ཨོཾ་ཨཱཿགཾ་བཛྲ་གཽ་རཱི་ཧཱུྃ་ཕཊ། ཞེས་བྱ་བ་ལ་སོགས་པ་བཞིན་ས་བོན་གྱི་རྩ་བར་མིང་གཞུག་པར་བྱས་ལ་བཟླས་སོ། ། ཞེས་རྗེ་བཙུན་རྩེ་མོ་གསུངས་སོ། །
གཉིས་པ་ནི། སྔགས་གསུམ་གྱིས་སྐུ་གསུང་ཐུགས་བསྐུལ་བར་བཤད་པ་ལྟར། ཐོག་མར་རྩ་སྔགས་བཟླས་ཏེ། དེ་ནི་སྐུ་སྐུལ་བྱེད་གསུངས་ལ། སྐུ་དེ་ནི་རགས་པ་ཡིན་པས་བསྐུལ་སླ་བའི་ཕྱིར་རོ། ། གསུང་ཕྲ་བས་དེའི་རྗེས་དང༌། ཐུགས་ཤིན་ཏུ་ཕྲ་བས་བསྐུལ་དཀའ་བས་ཐམས་ཅད་ཀྱི་རྗེས་སུ་བསྐུལ་བ་ཡིན་ཞེས་བླ་མ་དག་གསུང་ངོ༌། ། གཞན་དག་ན་རེ། དེ་ལྟར་བཤད་པ་དེ་ནི་ཕ་རྒྱུད་ཀྱི་དབང་དུ་བྱས་པ་ཡིན་ལ། འདིར་མ་རྒྱུད་ལ་འདོད་ཆགས་ཀྱི་ཀུན་སྤྱོད་དང་སྒོ་བསྟུན་པ་གཙོ་ཆེ་བས།
བདེ་མཆོག་གི་འགྲེལ་པ་ཁ་ཅིག་ཏུ། འཇིག་རྟེན་ན་གཞོན་ནུ་མ་བསྒྲོད་པའི་རིམ་པ་ལྟར། ཉེ་བའི་སྙིང་པོ་དང༌། སྙིང་པོ་དང༌། རྩ་སྔགས་རྣམས་བཟླས་སོ། ། ཞེས་བཤད་པས་འཇིག་རྟེན་ན་བུད་མེད་བསྒྲོད་པའི་ཚེ་ཐོག་མར་རང་གི་ཡིད་དུ་འོང་དགོས་པ་ལྟར། ཐུགས་སྐུལ་བྱེད་ཉེ་སྙིང་དང༌། དེ་ནས་ཕྲིན་ལ་སོགས་པ་ངག་གི་སྒོ་ནས་བརྡ་སྤྲོད་དགོས་པས་གསུང་སྐུལ་བྱེད་སྙིང་པོ་དང༌། དེ་ནས་ལུས་ཀྱི་བདེ་བ་དངོས་སུ་མྱོང་བ་ལྟར། སྐུ་སྐུལ་བྱེད་རྩ་སྔགས་བཟླས་ཏེ།
སྦྱང་གཞིའི་དབང་གིས་སོ་ཞེས་ཟེར་མོད། བདེ་མཆོག་གི་རྒྱ་འགྲེལ་རྣམས་ན་འདུག་པ་ཁོ་བོས་མ་མཐོང་ངོ༌། ། གསུམ་པ་ནི། སྔགས་ཀྱི་ཚིག་ངག་ཏུ་མི་བརྗོད་པར་ཡིད་ཀྱིས་བཟླ་བ་ཡིད་ཀྱི་བཟླས་པ། རླུང་བསྡམས་ནས་ཡིད་ཀྱིས་ཟློ་བ་འགོག་པའི་བཟླས་པ། རླུང་འགྲོ་འོང་དང་སྦྱར་ནས་ཟློ་བ་རྡོ་རྗེའི་བཟླས་པ། ལྕེ་རྩེ་དང་མཆུ་གཡོ་བ་ཙམ་གྱིས་ཟློ་བ་ཤུབ་བུའི་བཟླས་པ། ཡི་གེ་རིང་ཐུང་ཕྱེད་ཅིང་སྐད་གསངས་ཆེན་པོས་ཟློ་བ་རིག་བྱེད་འདོན་པ་ལྟ་བུའི་བཟླས་པ་སྟེ་ལྔ་ཡིན་ནོ། ། ཞེས་བླ་མ་དག་གསུངས་སོ། ། བཞི་པ་ནི།
བླ་ཆེན་འཕགས་པས། གཙོ་བོའི་རྩ་བའི་སྔགས་ཀྱི་བསྙེན་པ་ནི་འབུམ་ཕྲག་བརྒྱད། སྙིང་པོ་འབུམ་ཕྲག་བཅུ་གསུམ། ཉེ་སྙིང་འབུམ་ཕྲག་བཅུ་དྲུག་གོ ། ལྷ་མོ་རྣམས་ཀྱི་ནི་ཁྲི་ཕྲག་བརྒྱད་བརྒྱད་དོ། ། འདི་ཙམ་གྱིས་ནི་དཀྱིལ་འཁོར་གྱི་བྱ་བ་ལ་སོགས་པ་ལ་འཇུག་པར་དབང་ངོ༌། ། ཞེས་གསུངས་ལ། རྗེ་བཙུན་རིན་པོ་ཆེས་ནི། བསྙེན་པ་རབ་འབྲིང་དགུར་གསུངས་ཏེ། དེ་ཡང་མཚན་མའི་བསྙེན་པ་རབ་འབྲིང་གསུམ་ནི།
རབ་ཡི་དམ་གྱི་ལྷ་ལ་དངོས་སུ་གནང་བ་ཐོབ་པ། འབྲིང་རྡོ་རྗེ་དྲིལ་བུ་ནམ་མཁའ་ལ་འཇོག་ནུས་པ། ཐ་མ་རྨི་ལམ་དུ་གནང་བ་ཐོབ་པ། འབྲིང་དུས་ཀྱི་བསྙེན་པ་རབ་འབྲིང་གསུམ་ནི། རབ་ལོ་དྲུག འབྲིང་ཟླ་བ་དྲུག ཐ་མ་ཞག་བདུན་ནོ། ། ཐ་མ་གྲངས་ཀྱི་བསྙེན་པ་རབ་འབྲིང་གསུམ་ནི། རབ་གཙོ་བོ་ལ་བཞི་འབུམ། འཁོར་ལ་བཞི་ཁྲི།
འབྲིང་གཙོ་བོ་ལ་བཞི་ཁྲི། འཁོར་ལ་བཞི་སྟོང༌། ཐ་མ་གཙོ་བོ་ལ་བཞི་སྟོང༌། འཁོར་ལ་བཞི་བརྒྱ་ཡིན་ནོ། ། དུས་དང་གྲངས་ཀྱི་འབྲིང་དང་ཐ་མ་གཉིས་ནི་བསྙེན་པ་གསོ་བ་ཡིན་གྱི་དང་པོ་གཞིའི་བསྙེན་པ་ནི་མ་ཡིན་ནོ། ། ཞེས་གསུངས་ལ། དུས་ཀྱི་བསྙེན་པ་རབ་དང༌། གྲངས་ཀྱི་བསྙེན་པ་རབ་གཉིས་ནི། དངོས་གཞིའི་བསྙེན་པ་ཡིན་པས། སྐབས་འདིར་དེ་གཙོ་བོར་གཟུང་ངོ༌། །
འོ་ན་རྩ་རྒྱུད་ལས། འཁོར་ལོའི་བདག་པོ་བཟླས་པ་འབུམ། ། དཀྱིལ་འཁོར་ཅན་གྱི་དེ་བཞིན་ཁྲི། ། ཞེས་གཙོ་བོ་ལ་འབུམ་དང༌། འཁོར་རྣམས་ལ་ཁྲི་ཕྲག་རེ་བཟླ་བར་བཤད་པ་དང་མི་འགལ་ལམ་སྙམ་ན། བོད་ཀྱི་བླ་མ་རྣམས་ལུང་དེ་ནི་རྫོགས་ལྡན་གྱི་དུས་ཀྱི་དབང་དུ་བྱས་ལ། ད་ལྟ་རྩོད་དུས་ཡིན་པས། དེ་བཞི་འགྱུར་དུ་བྱ་དགོས་ཏེ། སྡོམ་འབྱུང་ལས། རྫོགས་ལྡན་ལ་ནི་བཟླ་བྱ་གཅིག །
ཉིས་འགྱུར་གསུམ་ལྡན་ལ་བཟླས་བྱ། ། སུམ་འགྱུར་གཉིས་ལྡན་ལ་རབ་བརྗོད། ། རྩོད་ལྡན་བཟླས་པ་བཞི་འགྱུར་རོ། ། ཞེས་གསུངས་པས་མི་འགལ་བར་བཞེད་དོ། ། དེ་ལ་བླ་མ་མཁས་པ་ཁ་ཅིག་དེ་ལྟར་སྨྲ་བ་ཡང་རྒྱུད་ཀྱི་དོན་མ་ཡིན་ཏེ། སྡོམ་འབྱུང་གི་བཅུ་གཅིག་པར། གཙོ་བོ་ཡབ་ཡུམ་དང་མཁའ་འགྲོ་མ་ལ་སོགས་པ་བཞི་སྟེ། ལྷ་དྲུག་གི་སྒོ་ནས་གཏེར་དང་བཅུད་ལེན་སོགས་སྒྲུབ་པའི་སྐབས་སུ་སྙིང་པོ་འབུམ་དང༌། ཉེ་སྙིང་འབུམ་ཕྲག་གསུམ་ལ་སོགས་པ་བཟླ་བ་དང༌། བཟླས་པ་གང་བྱས་ཀྱི་བཅུ་ཆའི་སྦྱིན་སྲེག་བྱེད་པར་གསུངས་ལ།
དེ་རྫོགས་ལྡན་གྱི་དབང་དུ་བྱས་པར་འགྲེལ་པས་བཤད་ཅིང༌། ལུང་དྲངས་པ་དེའི་འགྲེལ་པ་ལས་ཀྱང་འབུམ་ཕྲག་གཅིག་དང་གཉིས་ལ་སོགས་པ་བཟླ་བར་གསུངས་པ་རྣམས་རྫོགས་ལྡན་གྱི་དུས་ཡིན་པས་དེ་ཉིས་འགྱུར་ལ་སོགས་པ་བྱ་བར་བཤད་པས། དངོས་གྲུབ་སྒྲུབ་པའི་སྐབས་ལ་གསལ་བར་བཤད་ཀྱི་དཀྱིལ་འཁོར་གྱི་ཆོ་ག་བྱེད་པའི་སྔོན་ཏུ་བཟླས་པ་བྱེད་པ་ལ་མ་བཤད་པའི་ཕྱིར་དང༌། དཀྱིལ་ཆོག་ཁུངས་ཐུབ་གཞན་ནས་ཀྱང་དེ་ལྟར་བྱེད་པའི་རྣམ་གཞག་མ་གསུངས་པའི་ཕྱིར་རོ། ། ཞེས་གསུངས་པ་ནི་ཤིན་ཏུ་མི་འཐད་དེ། གཞུང་དེ་གཏེར་དང་བཅུད་ལེན་སོགས་སྒྲུབ་པའི་སྐབས་ཡིན་ཀྱང༌། དངོས་གྲུབ་ཕྲན་ཚེགས་དེ་ལྟ་བུ་སྒྲུབ་པ་ལ་ཡང་རྫོགས་ལྡན་གྱི་དུས་ཀྱི་བཟླས་པའི་གྲངས་གང་ཡིན་པ་དེ། རྩོད་དུས་བཞི་འགྱུར་དུ་བཟླ་དགོས་ན། ཕྱག་ཆེན་མཆོག་གི་དངོས་གྲུབ་སྒྲུབ་པའི་བསྙེན་པ་ལ་བཞི་འགྱུར་དུ་བཟླས་མི་དགོས་པའི་ངེས་པ་མེད་པའི་ཕྱིར་དང༌། ལས་དེ་དག་རྫོགས་ལྡན་གྱི་དུས་ཀྱི་སེམས་ཅན་རྣམས་བསོད་ནམས་ཆེ་བས་བཟླས་པ་ཉུང་ངུས་འགྲུབ་ལ།
རྩོད་དུས་ཀྱི་སེམས་ཅན་རྣམས་བསོད་ནམས་ཆུང་བས་བཟླས་པ་མང་པོས་སྒྲུབ་དགོས་པར་བཤད་པ་བཞིན་འདིར་ཡང་རྒྱུ་མཚན་མཚུངས་པའི་ཕྱིར་དང༌། གཞུང་ཁུངས་ཐུབ་གཞན་ནས་མ་བཤད་པའང་མ་ཡིན་ཏེ། སངས་རྒྱས་ཐོད་པའི་དཀའ་འགྲེལ་ཡེ་ཤེས་ལྡན་ལས། དེ་ནི་རྣལ་འབྱོར་པ་ཐ་མ་དང་འབྲིང་དང་མཆོག་རྣམས་ཀྱི་བཟླས་པ་བསྟན་པར་བྱ་སྟེ། རྒྱུད་ལ་ལར་ཞེས་པ་ནི་རྒྱུད་ཁ་ཅིག་ཏུའོ། ། ཅི་ནས་ཞེས་པ་ནི་རྣམ་པ་ཀུན་ནས་སོ། ། སྔགས་བྱེ་བ་བཟླས་ཞེས་པ་ནི། རྣལ་འབྱོར་པ་ཐ་མས་ནི་སྔགས་བྱེ་བ་བཟླས་པར་གསུངས་ཞེས་པའི་ཐ་ཚིག་གོ ། བསོད་ནམས་འབྲིང་པོ་རྣམས་ཀྱིས་སྔགས་འབུམ་བཟླས་ཞེས་པ་ནི། བསོད་ནམས་འབྲིང་པོའི་རྣལ་འབྱོར་པ་བར་མས་འབུམ་བཟླས་པར་གསུངས་ཏེ།
མྱུར་བར་ཞེས་བྱ་བ་ནི་མགྱོགས་པར་ཞེས་བྱ་བའི་དོན་ཏོ། ། གང་གསུངས་ཞེས་པ་ནི། གང་བཤད་པའོ། ། བསོད་ནམས་ཆེ་བས་ཞེས་པ་ནི། བསོད་ནམས་ཆེ་བའི་རྣལ་འབྱོར་པ་མཆོག་གིས་ནི་ཁྲི་བཟླས་པར་བཤད་དོ། ། དེ་ལྟར་ཡང་གསུངས་པ་རྫོགས་ལྡན་དུས་སུ་ཡི་གེ་འབུམ་བཟླས་ཏེ། གསུམ་ལྡན་དུས་ཀྱི་སྔགས་པས་འབུམ་ཕྲག་གཉིས། ། གཉིས་ལྡན་དུས་སུ་འབུམ་ཕྲག་གསུམ་དུ་འགྱུར། ། བྱེ་བ་ཕྲག་གསུམ་འབུམ་བཞི་རྩོད་དུས་སྦྱར། ། ཞེས་སོ། །
རྡོ་རྗེ་འཆང་ཆེན་པོ་ཞེས་པ་ནི། རྡོ་རྗེ་འཆང་ཆེན་པོའོ། ། རྣམ་པ་དེ་ལྟ་བུར་བཅོམ་ལྡན་འདས་ཀྱིས་སྔགས་ཀྱི་བཟླས་པ་གསུངས་སོ། ། ཞེས་བཤད་པའི་ཕྱིར་དང༌། གཞུང་འདི་ལས་ཚོགས་སྒྲུབ་པའི་སྐབས་མ་ཡིན་པའི་ཕྱིར་དང༌། སྐབས་འདིར་སྔར་གྱི་སྡོམ་འབྱུང་གི་ལུང་དེ་ཤེས་བྱེད་དུ་དྲངས་པའི་ཕྱིར་རོ། ། དེས་ན་གཞིའི་བསྙེན་པ་ནི། མཚན་མའི་བསྙེན་པ་རབ་འབྲིང་གསུམ་དང༌། དུས་དང་གྲངས་ཀྱི་བསྙེན་པ་རབ་རྣམས་ཡིན་ལ། དེ་སྔོན་དུ་སོང་བའི་རྣལ་འབྱོར་པས།
དབང་བསྐུར་དང་རབ་གནས་དང༌། སྦྱིན་སྲེག་ལ་སོགས་པ་བྱེད་པའི་ཚེ་དུས་དང་གྲངས་ཀྱི་བསྙེན་པ་འབྲིང་དང་ཐ་མ་གང་རུང་སྔོན་དུ་སོང་ནས་ལས་དེ་དག་བྱ་ཡི། གཞན་དུ་ན། བསྙེན་སོགས་དག་པར་མ་བྱས་པར། ། དཀྱིལ་འཁོར་ལས་ལ་འཇུག་པ་དང༌། ། ཞེས་པ་ལྟར་ཡན་ལག་གི་ལྟུང་བར་འགྱུར་རོ། ། ལྔ་པ་ནི། བཟླས་པས་སངས་རྒྱས་ཀྱི་ཐུགས་བསྐུལ་བས། རང་གི་མཆོག་དང་ཐུན་མོང་གི་དངོས་གྲུབ་འགྲུབ་པ་ཡིན་ཏེ། རྡོ་རྗེ་གུར་ལས།
མཁའ་འགྲོ་མ་དང་རང་བཙུན་མོ། ། མངོན་སུམ་དུ་ནི་བྱ་བའི་ཕྱིར། ། སྔགས་ནི་སྙན་གསན་འབེབས་པར་བརྗོད། ། དཔེར་ན་སྐྱེས་བུ་ལ་ལ་ཞིག ། སྐད་ཀྱི་ང་རོས་བོས་པ་ན། ། མངོན་སུམ་དུ་ནི་འོང་བར་འགྱུར། ། དེ་བཞིན་དེ་བཞིན་གཤེགས་ཀུན་གཤེགས། ། ཞེས་གསུངས་པ་ལྟར་རོ། ། བཟླས་པ་ཟིན་པའི་རྗེས་འདིར། ཤཱནྟི་པས།
སངས་རྒྱས་ཀུན་གྱི་དངོས་ཀུན་གྱི། ། རྡོ་རྗེ་འཛིན་པ་ཆེན་པོའི་གནས། ། དགེ་བ་འདི་ཡིས་ཐོབ་གྱུར་ནས། ། འགྲོ་བས་ཀྱང་ནི་དེ་ཐོབ་ཤོག ། རྫོགས་པའི་སངས་རྒྱས་གང་ཡིན་དང༌། ། བྱང་ཆུབ་སེམས་དཔའི་སྤྱོད་གང་ཡིན། ། བྱང་ཆུབ་རྡོ་རྗེས་གསུངས་པ་ཡི། ། སྤྱོད་དེ་གཉིས་ཀའང་བདག་སྤྱོད་ཤོག ། ཅེས་སོགས་ཀྱི་སྨོན་ལམ་བཏབ་ལ། རང་དཀྱིལ་འཁོར་གྱི་བདག་པོའི་ང་རྒྱལ་གྱི་སྔར་བཞིན་མཆོད་ནས་འཁོར་གྱི་ལྷ་མོ་རྣམས་རང་གི་ཐུགས་ཀར་བསྡུས་ལ།
རྟེན་གཞལ་ཡས་ཁང་ཤིན་ཏུ་རྒྱ་ཆེ་བར་མོས་ནས། བདག་དང་སེམས་ཅན་ཐམས་ཅད་ཀྱེ་རྡོ་རྗེར་མོས་པ་བྱའོ། ། དེ་བཞིན་དུ་གུང་ཐུན་དང༌། ཕྱི་དྲོའི་ཐུན་ལ་ཡང་སྟན་བདེ་བ་ལ་འདུག་སྟེ། སྔར་གྱི་གཞལ་ཡས་ཁང་གི་དབུས་ཀྱི་གདན་ལ། རང་ཉིད་ཡུད་ཙམ་གྱིས་གཙོ་བོ་ཡབ་ཡུམ་དུ་བསྒོམས་པའི་ཐུགས་ཀ་ནས་ལྷ་མོ་བརྒྱད་ཕྱུང་སྟེ། རང་གནས་སུ་བཀོད་ལ་ཡེ་ཤེས་པ་གཞུག་པ་དང༌། དབང་བསྐུར་བ། མཆོད་བསྟོད། བདུད་རྩི་མྱང་བ།
བཟླས་པ་རྣམས་སྔར་བཞིན་བྱའོ། ། སྲོད་ཀྱི་ཐུན་ལ་ཡང་དེ་བཞིན་དུ་བྱས་པའི་རྗེས་ལ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པར་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང༌། ། སླར་ཡང་འབྱོན་པར་མཛད་དུ་གསོལ། ། ཨོཾ་བཛྲ་མུཿཞེས་བརྗོད་ལ་མཆོད་ཡོན་ཕུལ་ཏེ། ཡེ་ཤེས་ཀྱི་དཀྱིལ་འཁོར་གཤེགས་སུ་གསོལ་ལོ། ། དམ་ཚིག་གི་དཀྱིལ་འཁོར་སྔོན་བཞིན་དུ་བསྒོམས་པའི་ནང་དུ་རང་ཉིད་གནས་པར་བསྒོམས་ལ། ཉལ་བའི་རྣལ་འབྱོར་སོགས་བྱ་བར་བཞེད་ཅིང༌།
ཉིན་འབྱུང་དང༌། ནག་པོ་པ་སོགས་ཀྱིས་ཀྱང་དེ་བཞིན་དུ་བཤད་དོ། ། གཞུང་གཞན་རྣམས་ནས་ཐུན་བཞིའི་རྣལ་འབྱོར་ཇི་ལྟར་བྱ་མི་གསལ་ཡང༌། ཤཱནྟི་པའི་ལུགས་བཞིན་བྱ་བའམ། ཡང་ན་མན་ངག་སྙེ་མའི་ལུགས་སྔར་བཤད་པ་ལྟར། ཐུན་བཞི་ཀ་ལ་མངོན་རྟོགས་ཚད་མར་བསྒོམ་སྟེ། དེའང་ཐུན་མོང་མ་ཡིན་པའི་སྲུང་འཁོར་དང༌། དུར་ཁྲོད་རྣམས་ནི་མ་བསྒོམས་ཀྱང་ཆོག་ལ། གལ་ཏེ་སྒོམ་པར་སྤྲོ་ན། སྲོད་ཐུན་ལྟ་བུ་གཅིག་ལ་བྱ་ཡི།
ཐུན་གཞན་གསུམ་ལ་བསྒོམ་མི་ནུས་སོ། ། གསུམ་པ་ནི། དེ་ལྟར་ཐུན་གྱི་རྣལ་འབྱོར་ཡོངས་སུ་རྫོགས་པའི་མཐར། ཐུན་མཚམས་ཀྱི་བར་ཆད་ཐམས་ཅད་ཉེ་བར་ཞི་བའི་ཕྱིར་དུ་འབྱུང་པོ་བརྒྱད་གསུམ་ཉི་ཤུ་རྩ་བཞི་ལ་གཏོར་མ་ཆོ་ག་རྒྱས་བསྡུས་གཉིས་གང་ཡང་རུང་བས་དུས་རྒྱུན་དུ་སྦྱིན་པར་བྱ་སྟེ། དེ་ལ་ཆོ་ག་རྒྱས་པ་ནི། གཏོར་ཆོག་གི་རྣམ་བཤད་ཁོ་བོས་བྱས་པར་རྒྱས་པར་བཤད་ཟིན་པས་དེར་བལྟའོ། ། འདིར་བསྡུས་པའི་དབང་དུ་བྱས་ན། དེ་ཉིད་བཅུ་པ་ལས། ད་ནི་གཏོར་མ་མདོར་བསྡུས་ནས་བསྟན་པར་བྱ་སྟེ། ལྷའི་རྣལ་འབྱོར་དང་ལྡན་པའི་རྣལ་འབྱོར་པ་དྲིལ་བུ་བརྡུང་བ་ལ་གཞོལ་བས།
ཆོས་འབྱུང་གསུམ་གྱི་དབུས་ཀྱི་པདྨ་དམར་པོ་ལ་གོང་དུ་སྨོས་པའི་ལྷའི་དེ་ཁོ་ན་ཉིད་གོ་རིམ་བཞིན་གཽ་རཱི་ལ་སོགས་པས་བཀུག་ལ། ཡུད་ཙམ་གྱིས་སྔར་བསྒྲུབས་པའི་གཏོར་མ་དང༌། དབང་པོ་ལ་སོགས་པའི་སྔགས་ཀྱིས་ཚིམ་པར་བྱས་པ་ཡིན་ཏེ། ལྷག་མ་སྔ་མ་བཞིན་ནོ། ། ཞེས་གསུངས་པའི་དོན་མདུན་དུ་འདུས་བྱས་པའི་གཏོར་མ། ནང་མཆོད་དང་ཆུ་ལ་སོགས་པས་སྦྱངས་པ་ལ། སྔར་ལྟར་བྱིན་གྱིས་བརླབས་ནས། གཏོར་མའི་མདུན་དུ་ནམ་མཁར་ཆོས་འབྱུང་སུམ་བརྩེགས་ཀྱི་དབུས་སུ། པདྨ་དམར་པོ་འདབ་མ་བརྒྱད་པ་རེ་རེ་བསམས་ལ་རང་གི་སྙིང་ག་ནས་གཽ་རཱི་ལ་སོགས་པའི་ལྷ་མོ་བཞི་སྤྲོས། དེ་རྣམས་ཀྱིས་འབྱུང་པོ་བརྒྱད་གསུམ་ཉི་ཤུ་རྩ་བཞི་འཁོར་དང་བཅས་པ་སྤྱན་དྲངས་ནས།
པདྨ་སྟེང་མར་སྐུ་རྡོ་རྗེ་ལྷ་ཆེན་བརྒྱད་དང་བཅས་པ་དང༌། བར་མར་ཐུགས་རྡོ་རྗེ་ཕྱོགས་སྐྱོང་བརྒྱད་དང་བཅས་པ། འོག་མར་གསུང་རྡོ་རྗེ་ཀླུ་ཆེན་བརྒྱད་དང་བཅས་པ་རྣམས་སྐད་ཅིག་གིས་འཁོད་པར་བསྒོམས་ལ། དེ་རྣམས་ཀྱིས་གཏོར་མ་གསོལ་བར་བསམ་ཞིང༌། ཨོཾ་ཨིནྡ། ཛ་མ་ཛ་ལ། ཛཀྑ། བྷཱུ་ཏ། བ་ཧི་ན། བཱ་ཨུ།
རཀྑ། ཙནྡ། སུཛྫ། མཱ་ད། པཔྤ། ཏ་ལ་པ་ཏ་ལ། ཨཊཋ། སཔྤ། སྭཱ་ཧཱ། ཨི་དཾ་བ་ལིཾ།
བྷུཉྫ། ཛིགྷ། ཕུལླ། དྷུཔྤ། མཾ་ས། པིཾ་གྷ། ཨམྦྷ། སཔྤ། ཀཛྫ། སཱ་དཱ།
ཁཎྚི། ཁུ་ཎི། ཕེ་ཊ་ག་ད། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཱཾ་ཨཱ་དྱ་ནུཏྤནྣ་ཏྭད་ཨོཾ་ཨཱཿཧཱུྃ་ཕཊ་སྭཱ་ཧཱ། ཞེས་ལན་གསུམ་ལ་སོགས་པ་བརྗོད་པས་མཉེས་པར་བསམ། དེ་ནས་གཽ་རཱི་ལ་སོགས་པ་བརྒྱད་ཀྱིས་མཆོད་པ་དང༌། མི་བསྐྱོད་རྡོ་རྗེ་ཡེ་ཤེས་ཆེ་ལ་སོགས་པས་བསྟོད་པ་བྱས་པའི་རྗེས་སུ། ཡི་གེ་བརྒྱ་པ་དང༌། མུཿཞེས་བརྗོད་པས་གཤེགས་སུ་གསོལ་ལ། གཏོར་མ་ས་གཙང་སར་དོར་རོ། །
འདི་ནི་ཐུན་གཞན་གསུམ་གྱི་མཇུག་ཏུ་བྱ་བའི་ཆོ་ག་སྟེ། སྲོད་ཐུན་ལ་ནི་གཏོར་ཆོག་རྒྱས་པ་ལྟར་ཉམས་སུ་བླང་ངོ༌། ། གཉིས་པ་ཐུན་མཚམས་ཀྱི་རྣལ་འབྱོར་ལྷག་མ་རྣམས་ཁ་བསྐང་སྟེ་བཤད་པ་ལ་དྲུག ཁ་ཟས་ཀྱི་རྣལ་འབྱོར། རྗེས་ཆགས་ཀྱི་རྣལ་འབྱོར། ཉལ་བའི་རྣལ་འབྱོར། ལྡང་བའི་རྣལ་འབྱོར། ཁྲུས་ཀྱི་རྣལ་འབྱོར། སྤྱོད་ལམ་གྱི་རྣལ་འབྱོར་རོ། ། དང་པོ་ནི།
ཁ་ཟས་དང་པོར་བདུད་རྩི་འཁྱིལ་བའི་སྔགས་ཀྱིས་བགེགས་བསལ་བ་ལ་སོགས་པ། གཏོར་མ་བཞིན་བྱིན་གྱིས་བརླབས་ཏེ། རང་དཔལ་ཀྱེ་རྡོ་རྗེའི་རྣམ་པར་གསལ་བའི་ཐུགས་ཀར་པདྨ་དང་ཉི་མའི་སྟེང་དུ་ཧཱུྃ་ཙམ་ལས་ལྷ་དགུའི་དཀྱིལ་འཁོར་དང༌། ལྟེ་བར་འབྱུང་པོ་བརྒྱད་གསུམ་ཉི་ཤུ་རྩ་བཞི་བསྐྱེད་ལ་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ། ཐུགས་ཀའི་ཧཱུྃ་གི་འོད་ཀྱིས་ཡེ་ཤེས་པ་སྤྱན་དྲངས་ལ། རང་གི་ཁ་ནས་ཞུགས་ཏེ། དམ་ཚིག་པ་ལ་བསྟིམ། དབར་བསྐུར་ཡང་དྲན་པར་བྱས་ལ། རང་གི་ལྕེ་ཧཱུྃ་ལས་རྡོ་རྗེར་བསྐྱེད་ལ་དེ་ལས་འོད་བྱུང་སྟེ་གསོལ་བས་ཕུད་ཀྱིས་སྙིང་གའི་ལྷ་དགུ་མཆོད། དེའི་ལྷག་མས་ལྟེ་བའི་འབྱུང་པོ་བརྒྱད་གསུམ་ཉི་ཤུ་རྩ་བཞི་མཆོད་པར་བསམ་ཞིང༌།
ཁ་ཧོམ་ཁུང༌། ལག་པ་གཟར་བུ། ཁ་ཟས་བསྲེག་རྫས་སུ་བསམས་ལ་བཟའོ། ། འབྲིང་ནི་ཁ་ཟས་མཁའ་འགྲོ་སྤྱི་གཏོར་བཞིན་བྱིན་གྱིས་བརླབས་ལ། སྙིང་གར་ལྷ་དགུའི་དཀྱིལ་འཁོར་བསམས་ལ། ལྟེ་བ་ནས་མེ་སྦར་ཏེ་ལྷ་མཆོད་པའི་བསམ་པས་བཟའ་འོ། ། འདི་ནི་ནང་གི་གཏོར་མ་ཞེས་པ་ཡིན་ལ། དམིགས་པ་དང་ང་རྒྱལ་བརྟན་པ་རྣམས་ལ་གཏོར་མ་ལ་སོགས་པ་གཞན་མི་དགོས་ཀྱང༌། དེ་བཞིན་གཤེགས་པའི་བཀའ་བཞིན་བསྲུང་བ་དང༌། རང་གི་སྔར་གྱི་སྤྱོད་པ་དང༌།
དམ་བཅའ་བརྟན་པའི་ཕྱིར་དང༌། སེམས་ཅན་མ་དད་པ་བསྲུང་བའི་ཕྱིར་དང༌། ལས་དང་པོ་པའི་སེམས་ཅན་གཞན་རྗེས་སུ་དྲངས་པའི་ཕྱིར་ལྷ་བཤོས་དང༌། ཆང་བུ་དང༌། གཏོར་མ་ལ་སོགས་པ་ཐམས་ཅད་ཐུན་མོང་གི་ལུགས་བཞིན་བྱའོ། ། བསྡུས་པ་ནི། ཁ་ཟས་ལ་ལག་པ་གཡོན་གྱི་སྲིན་ལག་དང་མཐེ་བོང་གིས་རེག་སྟེ། ཨོཾ་ཨཱཿཧཱུྃ་ཞེས་བརྗོད་ལ། ཁ་ཟས་དེ་ཤ་ལྔ་བདུད་རྩི་ལྔ་དང༌། ཡེ་ཤེས་ལྔའི་ངོ་བོར་མོས་ལ།
སྙིང་གའི་ཡི་གེ་ཧཱུྃ་ལྷ་ཐམས་ཅད་ཀྱི་ངོ་བོར་མོས་ལ། དེ་ལ་མཆོད་པའི་བསམ་པས་བཟའ་སྟེ། སྙིང་གའི་ས་བོན་མེ་འབར་བ་ལ། ། དེ་ཡི་ག་བུར་བཏུང་བར་བྱ། ། བཏུང་བ་དེ་ཡིས་རྣལ་འབྱོར་པ། ། མྱུར་དུ་དངོས་གྲུབ་ཐོབ་པར་འགྱུར། ། ཞེས་གསུངས་ཏེ། འདིས་བཅུད་ལེན་དུ་འགྱུར་བའི་དགོས་པའང་བསྟན་ཏོ། ། གཞན་ཡང་ཡོན་དག་པའི་དགོས་པའང་ཡོད་དེ། ཟས་ཀྱི་རྣལ་འབྱོར་འདི་ཡིས་ནི། །
བུ་ལོན་དུ་ཡང་མི་འགྱུར་རོ། ། ཞེས་གསུངས་སོ། ། གཞན་ཡང་འདིས་རྩ་བའི་ལྟུང་བ་བཅུ་གསུམ་པ་མི་འབྱུང་བའི་དགོས་པ་ཡང་ཡོད་དོ། ། གཉིས་པ་ནི། ཁྱིམ་པ་རྡོ་རྗེ་འཛིན་པས་ལས་ཀྱི་ཕྱག་རྒྱ་བསྟེན་པར་འདོད་ན་ལྷའི་འདུ་ཤེས། སྔགས་ཀྱི་འདུ་ཤེས། ཆོས་ཀྱི་འདུ་ཤེས་ཏེ། བྱ་བ་དེ་གསུམ་དང་ལྡན་པས་བསྟེན་ན། འདོད་ཆགས་ཉིད་བྱང་ཆུབ་ཀྱི་ལམ་དུ་འགྱུར་རོ། ། དེ་ལ་ལྷའི་འདུ་ཤེས་ནི།
རང་ཀྱེ་རྡོ་རྗེ་དང་ཡུམ་བདག་མེད་མར་བསྐྱེད་པའོ། ། སྔགས་ཀྱི་འདུ་ཤེས་ནི། ཡུམ་གྱི་མཁའ་སྟོང་པར་བསམས་པའི་ངང་ལས་པདྨ་དམར་པོ་འདབ་མ་བརྒྱད་པ་ཟེ་འབྲུ་ལ་ཨས་མཚན་པར་བསྐྱེད་ལ། པདྨ་སུ་ཁ་སོགས་ཀྱིས་བྱིན་གྱིས་བརླབ། ཡབ་ཀྱི་གསང་གནས་སྟོང་པར་བསམས་པའི་ངང་ལས། རྡོ་རྗེ་སྔོན་པོ་རྩེ་ལྔ་པ་ལྟེ་བར་ཧཱུྃ་གིས་མཚན་པར་བསྐྱེད་ལ། ཨོཾ་བཛྲ་མ་ཧཱ་སོགས་ཀྱིས་བྱིན་གྱིས་བརླབ་བོ། ། དེ་ནས་གཉིས་ཀའི་མགོ་བོར་ཨོཾ། མགྲིན་པར་ཨཱཿ སྙིང་གར་ཧཱུྃ་བསམ་མོ། །
ཆོས་ཀྱི་འདུ་ཤེས་ལ་བསྐྱེད་རིམ་པ་ལྟར་ན། བདེ་བ་ཆེན་པོའི་ཡེ་ཤེས་ཀྱིས་དཔལ་ཀྱེ་རྡོ་རྗེ་ལ་མཆོད་པར་བྱའོ་སྙམ་དུ་བསམ་མོ། ། རྫོགས་རིམ་པ་ལྟར་ན་ལྷན་ཅིག་སྐྱེས་པའི་ཡེ་ཤེས་མངོན་དུ་བྱའོ། ། ཞེས་བསམ་མོ། ། རྒྱས་པར་ནི་དབང་གསུམ་པའི་མན་ངག་ཏུ་རྟོགས་པར་བྱའོ། ། འདིའི་དགོས་པ་ནི་གསུམ་སྟེ། འདོད་པས་ལོག་པར་གཡེམ་པར་མི་འགྱུར་བ་དང༌། ལྷ་མཆོད་པར་འགྱུར་བ་དང༌། ལྷན་སྐྱེས་ཀྱི་ཡེ་ཤེས་རྟོགས་པར་འགྱུར་བའོ། ། དང་པོ་ནི་དེ་ཉིད་འདུས་པར།
འདོད་ཆགས་ལྟ་བུའི་བདེ་བ་མེད། ། དེ་བས་རྒྱལ་བ་རྣམས་ལ་འབུལ། ། སེམས་ཅན་དོན་ཕྱིར་གཞན་བུད་མེད། ། བསྟེན་པས་བསོད་ནམས་འཐོབ་པར་འགྱུར། ། ཞེས་གསུངས་ཏེ། ཆོས་ཀྱི་འདུ་ཤེས་ཀྱི་དགོས་པའོ། ། གཉིས་པ་ནི་རྡོ་རྗེ་གུར་ལས། རང་ཉིད་ཧེ་རུ་ཀར་བྱས་ཤིང༌། ། རང་གི་བཙུན་མོ་ངར་བྱས་ནས། ། ཆགས་ཆེན་གྱིས་ནི་འདོད་སྤྱད་པ། །
དེ་ལ་ང་ནི་རྟག་ཏུ་མཉེས། ། ཞེས་ཏེ། ལྷའི་འདུ་ཤེས་ཀྱི་དགོས་པའོ། ། གསུམ་པ་ནི་སློབ་དཔོན་ཨིནྡྲ་བྷཱུ་ཏིས། བདེ་བས་བདེ་བ་ཆེན་པོ་ཀུན། ། སྲིད་པའི་སྡུག་བསྔལ་གཅོད་བྱེད་ཅིང༌། ། མྱ་ངན་འདས་པའི་གནས་ཐོབ་ཅེས། ། བཅོམ་ལྡན་འདས་ཀྱིས་དེ་སྐད་གསུངས། ། ཞེས་གསུངས་པ་ལྟར་རོ། ། འདི་ནི་རྣལ་འབྱོར་པ་ཁྱིམ་པ་ཁོ་ནའི་དབང་དུ་མཛད་ནས་གསུངས་ཀྱི།
དགེ་སློང་རྡོ་རྗེ་འཛིན་པ་ལྟ་བུ་ལ་ནི། ལམ་འདི་ཉམས་སུ་བླང་མི་དགོས་སོ། ། གསུམ་པ་ལ་གཉིས། རང་བཞིན་ལྷན་སྐྱེས་སྟོང་པའི་ངང་ལ་ཉལ་བ་དང༌། ཞུ་བདེ་ལྷན་སྐྱེས་བདེ་བའི་ངང་ལ་ཉལ་བའོ། ། དང་པོ་ནི། རང་གི་སྙིང་གའི་ཧཱུྃ་ལས་འོད་འཕྲོས་ཏེ། སྣོད་བཅུད་ཐམས་ཅད་ལ་ཕོག་སྟེ། སྲུང་བའི་འཁོར་ལོ་ལ་བསྡུ། དེ་དུར་ཁྲོད་བརྒྱད་ལ།
དེ་གཞལ་ཡས་ཁང་ལ། དེ་ལྷ་མོ་བརྒྱད་ལ། དེ་ཞལ་བརྒྱད་ལ། ཡུམ་ཡང་ཡབ་ལ། ཡབ་སྙིང་གའི་ཧཱུྃ་ལ། ཧཱུྃ་ཡང་ཞབས་ཀྱུ་ལ། དེ་ནཱ་དའི་བར་དུ་ཐིམ་ཞིང༌། དེ་ཡང་མི་དམིགས་པར་བསམས་ལ། དེ་ལ་བློ་གཏད་དེ་ཉལ་ལོ། ། གཉིས་པ་ནི།
ཁམས་གསུམ་སྣོད་བཅུད་སྲུང་བའི་འཁོར་ལོ་ལ་བསྡུ། སྲུང་འཁོར་མི་བསྡུ། གཞལ་ཡས་ཁང་བསྡུ་བའམ། མ་བསྡུས་ཀྱང་རུང་སྟེ། ལྷ་མོ་བརྒྱད་ཞལ་བརྒྱད་ལ་བསྡུ་བ་ཡན་ཆད་འདྲ་བར་བྱས་ལ། ཡབ་ཡུམ་ཙམ་དུ་གནས་པའི་དུས་དེར་ཐབས་ཤེས་རབ་སྙོམས་པར་ཞུགས། རྗེས་སུ་ཆགས་པའི་མེས་ཕུང་པོ་དང་ཁམས་དང་སྐྱེ་མཆེད་ཐམས་ཅད་འོད་དུ་ཞུ་སྟེ། བྱང་ཆུབ་ཀྱི་སེམས་ཀྱི་ཐིག་ལེའི་ངོ་བོར་གྱུར་པར་བསྒོམས་ཏེ། དེ་ལ་བློ་གཏད་ལ་ཉལ་ལོ། ། དེའང་ལས་དང་པོ་པས།
རང་བཞིན་ལྷན་ཅིག་སྐྱེས་པའི་ངང་ལ་ཉལ་ལ། སེམས་ཅུང་ཟད་བརྟན་པས་སྟོང་ཤས་ཆེ་ན་བདེ་བའི་ངང་ལ་ཉལ། བདེ་ཤས་ཆེ་ན་སྟོང་པའི་ངང་ལ་ཉལ་ལོ། ། སློབ་དཔོན་ཤཱནྟི་པས་ཀྱང༌། ཉལ་ཁར་ཡན་ལག་བདུན་དང་ལྡན་པའི་རྣལ་འབྱོར་རམ། ལྷན་ཅིག་སྐྱེས་པའི་དགའ་བའི་རྣལ་འབྱོར་མངོན་དུ་བྱས་ནས་ཉལ་བར་བྱའོ། ། ཞེས་བཤད་དོ། ། དེའི་དགོས་པ་ནི་གཉིས་ཏེ། ཐ་མལ་གྱི་གཉིད་ཀྱིས་ཟིལ་གྱིས་མི་ནོན་པ་དང་ཆོས་ཀྱི་སྐུའི་ངོ་བོ་ལྷན་སྐྱེས་རྟོགས་པར་འགྱུར་བའི་དགོས་པའོ། །

བཞི་པ་ནི། དེ་ལྟར་ཉལ་བའི་རྣལ་འབྱོར་ལུགས་གཉིས་ཡོད་པས། ལྡང་བའི་རྣལ་འབྱོར་ཀྱང་ལུགས་གཉིས་ཡོད་དེ་ནུབ་མོ་རང་བཞིན་ལྷན་སྐྱེས་ཀྱི་ངང་སྟོང་པ་ཉིད་ལ་ཉལ་ན། ནང་པར་ཐོ་རངས་སྐད་ཅིག་ཙམ་གྱིས་དཔལ་ཀྱེ་རྡོ་རྗེ་ཡབ་ཡུམ་དུ་ལྡང་ངོ༌། ། ནུབ་མོ་ཞུ་བདེ་ལྷན་སྐྱེས་བདེ་བའི་ངང་ལ་ཉལ་ན། ནང་པར་གཉིད་སད་པའི་དུས་སུ། རང་བཞིན་གྱི་གནས་ནས་པུཀྐ་སཱི་ལ་སོགས་པའི་ལྷ་མོ་བཞི་བྱོན་ཏེ། རྗེ་བཙུན་སྙིང་རྗེས་ལ་སོགས་པ་གླུ་བཞིས་བསྐུལ་བས། ཐིག་ལེ་ལས་ཐིག་ལེ་གཉིས་སུ་གྱུར། དེ་གཉིས་ཨཾ་ཧཱུྃ་དུ་གྱུར་ཏེ་ཧཱུྃ་ལས་ཡབ་དང༌། ཨཾ་ལས་ཡུམ་དུ་བཞེངས་པར་བྱའོ། །
སློབ་དཔོན་ཤཱནྟི་པས་ཀྱང༌། ལྷ་མོ་བཞིའི་གླུས་བསྐུལ་ནས། ཡང་གཉིད་ལོག་པ་ལས་ལྡང་བར་བྱ་སྟེ། ལངས་ནས་ཐམས་ཅད་སྔ་མ་བཞིན་དུ་བྱའོ། ། ཞེས་གསུངས་སོ། ། འདིའི་དགོས་པ་ཡང་གསུམ་སྟེ། ཐ་མལ་གྱི་རྣམ་རྟོག་ལ་བློ་བཟློག་པ་དང༌། བར་ཆད་ཀྱི་བགེགས་ལས་བསྲུང་བ་དང༌། ལྷས་ལྷ་ལ་ཚོགས་བསགས་ན་ཚོགས་མྱུར་དུ་རྫོགས་པར་འགྱུར་བའོ། ། དེ་ནས་དག་པ་རྗེས་སུ་དྲན་པ་དང༌།
ཐུན་བྱིན་གྱིས་བརླབ་པར་བྱ་བའི་ཕྱིར། རྡོ་རྗེའི་གླུ་བླང་བ་དང༌། སྨོན་ལམ་གདབ་པའི་བར་དུ་བྱ་སྟེ། དེ་རྣམས་ནི་སྲོད་ཐུན་གྱི་འཕྲོ་ཡིན་པས་དེས་སྲོད་ཐུན་རྫོགས་པ་ཡིན་ནོ། ། ཞེས་རྗེ་བཙུན་རྩེ་མོས་གསུངས་སོ། ། ལྔ་པ་ནི། ཐོ་རངས་ཀྱི་དུས་སུ་བསམ་གཏན་གྱི་གྲོགས་སུ་འགྲོ་ན་ཁྲུས་བྱ། མི་འགྲོ་ན་བྱ་མི་དགོས་ལ། གནས་སྐབས་གཞན་དུ་བྱེད་ནའང་ཆོ་ག་འདིས་བྱ་སྟེ། རང་གི་སྙིང་གའི་ཧཱུྃ་གི་འོད་ཀྱིས་དབང་བསྐུར་གྱི་ལྷ་སྤྱན་དྲངས་པ་དང༌།
དེ་ལ་མཆོད་པ་དང་བསྟོད་པ་གསོལ་བ་གདབ་པ་རྣམས་བྱས་ནས། དབང་བསྐུར་གྱི་ལྷ་རྣམས་ཧེ་རུ་ཀའི་གཟུགས་སུ་གྱུར་པས་ཡེ་ཤེས་ཀྱི་ཆུས་སྤྱི་བོ་ནས་དབང་བསྐུར་བར་བསམ་ཞིང༌། དངོས་སུ་ཆུས་ཁྲུས་བྱས་ལ་དབང་བཞི་ཐོབ་པར་བསམ་སྟེ། རྒྱས་པར་དབང་གི་སྐབས་སུ་བསྟན་ཟིན་ཏོ། ། འོན་ཀྱང་སྒྲུབ་པའི་ཆོ་ག་རྣམས་བསྲེ་བ་དང༌། དབུ་རྒྱན་བསམ་མི་དགོས། ཞེས་རྗེ་བཙུན་རྩེ་མོས་གསུངས་སོ། ། རྗེ་བཙུན་གྱིས། སྐད་ཅིག་གིས་བདག་མེད་མར་བསྐྱེད་པ་ལ་ཡི་གེ་གསུམ་གྱིས་གནས་གསུམ་བསྲུངས་ནས་ཁྲུས་ཀྱི་རྣལ་འབྱོར་བྱས་པའི་མཐར་རྒྱས་གདབ་པར་བཤད་དེ། ལུགས་ཐ་དད་དུ་བལྟའོ། །
ཁྲུས་བྱ་བའི་ཚེ་ཡི་གེ་བརྒྱ་པ་བཟླའོ། ། ཞེས་བླ་ཆེན་འཕགས་པས་བཤད་དོ། ། འདིའི་དགོས་པ་ཡང་གཉིས་ཏེ། ཉིན་ཞག་གཅིག་གི་རྩ་བ་དང་ཡན་ལག་གི་དམ་ཚིག་གི་ཉེས་པ་དང་སྒྲིབ་པ་འདག་པ་དང༌། བསམ་གཏན་གྱི་ཡན་ལག་ཏུ་འགྱུར་བའོ། ། དྲུག་པ་ལ་གཉིས། གང་གིས་བྱེད་པའི་རྣལ་འབྱོར། དེས་བྱ་བའི་རྣལ་འབྱོར་རོ། ། དང་པོ་ནི། རྩ་རྒྱུད་ལས།
ལངས་ཏེ་ལྷའི་གཟུགས་སུ་གཞག་གོ ། ཞེས་གསུངས་ལ། དེའི་དོན་མཉམ་གཞག་ལས་ལངས་ནས། སྤྱོད་ལམ་སྣ་ཚོགས་ལ་འཇུག་པའི་ཚེ་ལྷའི་ང་རྒྱལ་དང་མ་བྲལ་བར་གནས་དགོས་པ་ཡིན་ཏེ། བྷ་བ་བྷ་དྲྭས་ཐུན་བཞི་བསྒོམས་པའི་ཕྱི་རོལ་གྱི་བྱ་བ་གསུངས་པ། ལྷའི་ཞེས་པ་ལ་སོགས་པ་ལ་ལྷའི་གཟུགས་ནི་འདུག་པ་དང༌། ཟ་བ་དང་ཉལ་བ་ལ་སོགས་པ་རྣམས་སུ་ལྷའི་ང་རྒྱལ་གྱིས་ཡུལ་རྣམས་ལ་ལྷའི་གཟུགས་སུ་ཉེ་བར་ལོངས་སྤྱོད་པའི་རྣལ་འབྱོར་གྱི་ངེས་པ་ཉིད་དོ། ། ཞེས་དགོངས་སོ། ། ཞེས་བཤད་པའི་ཕྱིར་རོ། ། འོ་ན་ལྷའི་ང་རྒྱལ་ཇི་ལྟ་བུར་བསྒོམ་སྙམ་ན།
ཕྱི་ནང་གི་ཆོས་ཐམས་ཅད་རང་བཞིན་གྱིས་མ་གྲུབ་པར་ཤེས་པའི་སྟོང་པ་ཉིད་དང༌། དེ་ཉིད་གཟུགས་ཀྱི་རྣམ་པ་ལྷའི་སྐུ་སྒྱུ་མ་ལྟ་བུར་ཤར་བ་གཉིས། དབྱེར་མེད་པའི་རང་བཞིན་ཅན་དུ་བསྒོམ་པ་ཡིན་ཏེ། གྲུབ་ཆེན་མཚོ་སྐྱེས་ཀྱིས། ལྷའི་ལུས་ཀྱིས་གནས་པར་བྱའོ། ། ཞེས་པ་ནི་སྒྱུ་མ་ལྟ་བུ་གཉིས་སུ་མེད་པ་བདེ་བ་ཆེན་པོའི་རང་བཞིན་ཅན་གྱི་བདག་ཉིད་ཀྱིས་ཆོས་ཐམས་ཅད་ལྷག་པར་མོས་ཏེ། ཐམས་ཅད་དུ་གནས་པར་བྱའོ། ། ཞེས་གསུངས་སོ། ། གཉིས་པ་ལ་གཉིས། རང་གི་ལྷག་པའི་ལྷའི་རྣལ་འབྱོར་དང༌།
ལྷ་སོ་སོའི་རྣལ་འབྱོར་རོ། ། དང་པོ་ནི། ཅི་དང་ཅིར་སྣང་བའི་དངོས་པོ་ཐམས་ཅད་ཀྱེ་རྡོ་རྗེར་ཤེས་པར་བྱས་ནས་ལོངས་སྤྱད་པ་སྟེ། གསང་འདུས་ལས། འདོད་པའི་ལོངས་སྤྱོད་ཐམས་ཅད་ནི། ། ཇི་ལྟར་འདོད་པས་བསྟེན་བྱ་སྟེ། ། རང་གི་ལྷ་ཡི་སྦྱོར་བ་ཡིས། ། བདག་དང་གཞན་ལ་མཆོད་པར་བྱ། ། ཞེས་སོ། ། འདི་ནི་ཉུང་ངུ་ལ་མོས་པ་རྣམས་ཀྱི་ཐ་མལ་གྱི་རྣམ་རྟོག་བཟློག་པར་བྱེད་པའོ། །
གཉིས་པ་ནི། ཡུལ་དང་ཡུལ་ཅན་གྱི་དབྱེ་བ་མཐའ་ཡས་པར་བྱས་ལ། དེ་དག་རེ་རེ་ཡང་ལྷ་སོ་སོར་ཤེས་པར་བྱེད་པ་སྟེ། དེའང་གཟུགས་གཽ་རཱི། སྒྲ་ཙཽ་རཱི། དྲི་བེ་ཏཱ་ལཱི། རོ་གྷསྨ་རཱི། རེག་ས་སྤྱོད་མ། ཆོས་ཁམས་མཁའ་སྤྱོད་མ་སྟེ། ཕྱིའི་ཡུལ་དྲུག་ལྷ་མོ་དྲུག་དང༌།
མིག་སོགས་ནང་གི་དབང་པོ་དྲུག་དང༌། རྣམ་ཤེས་དྲུག་པོ་གཏི་མུག་རྡོ་རྗེ་མ་ལ་སོགས་པའི་ལྷ་མོ་དྲུག་ཏུ་བྱས་ཏེ། ལྷ་ལ་ལྷ་ཐིམ་པའི་ཚུལ་གྱིས་ལོངས་སྤྱད་དོ། ། འདི་ནི་རྒྱ་ཆེན་པོ་ལ་དགའ་བ་རྣམས་ལ་ཐ་མལ་པར་འཛིན་པ་དང༌། རིལ་པོ་གཅིག་ཏུ་འཛིན་པའི་རྣམ་རྟོག་ཐམས་ཅད་བཤིག་པ་ཡིན་ནོ། ། དེ་ལྟར་འཆིང་བའི་རྒྱུ་ནི། ཐ་མལ་པའི་རྣམ་པར་རྟོག་པ་ཡིན་ལ་དེ་ལྷའི་རྣམ་པར་ཤེས་པ་ན། ཐ་མལ་པ་དགག་པས་ཐམས་ཅད་རིལ་གྱིས་སྤོང་བར་འགྱུར་རོ། ། གཞན་ཡང་སྐབས་འགའ་ཞིག་ཏུ་དཀྱིལ་འཁོར་དང༌། ལྷའི་རྣམ་དག་དང༌།
དེ་ཁོ་ན་ཉིད་རྣམས་ཀྱང་རྒྱས་པར་དྲན་པར་བྱ་ཞིང༌། དཀྱིལ་འཁོར་དང༌། རབ་གནས་དང༌། སྦྱིན་སྲེག་དང༌། ཆོས་འཆད་པ་དང་ཉན་པ་ལ་སོགས་པའི་སྤྱོད་ལམ་ཐམས་ཅད་ཀྱང་ལྷའི་རྣལ་འབྱོར་གྱིས་བྱའོ། ། མཉམ་པར་མ་གཞག་པའི་རྣལ་འབྱོར་རྣམས་བསྟན་ཟིན་ཏེ། རྣལ་འབྱོར་བཅུ་པོ་ཐམས་ཅད་ཀྱང་རྫོགས་པར་བཤད་ཟིན་ཏོ།། །། དེ་ལྟར་རྣལ་འབྱོར་བཅུས་ཉིན་མཚན་ཁོར་ཡུག་ཏུ་དུས་འདའ་བར་ཉམས་སུ་བླངས་པས་ས་དང་ལམ་གྱི་ཡོན་ཏན་ཐམས་ཅད་ཡོངས་སུ་རྫོགས་ནས། རྡོ་རྗེ་འཆང་ཆེན་པོ་དཔལ་ཀྱེ་རྡོ་རྗེའི་གོ་འཕང་ཐོབ་པར་འགྱུར་བ་ནི་ལམ་འདིས་བསྒྲུབས་པའི་འབྲས་བུ་སྟེ། རྒྱས་པར་རྒྱུད་ཀྱི་བཤད་པ་ལས་ཤེས་པར་བྱའོ། །
གསུམ་པ་སྒྲུབ་ཐབས་མཐར་ཕྱིན་པའི་བྱ་བ་ལ་གསུམ། སྒྲུབ་ཐབས་ཇི་ལྟར་བརྩམས་པའི་ཚུལ། བརྩམས་པའི་དགེ་བ་བསྔོ་བ། རྩོམ་པ་དང་བསྒྱུར་བའི་གང་ཟག་སྨོས་པའོ། ། དང་པོ་ནི། ལྷ་མོའི་སྟེ་མ་རྒྱུད་རྣམས་ཀྱི་ནང་ནས་ཆེས་མཆོག་ཏུ་གྱུར་པ། དཔལ་ཀྱེ་རྡོ་རྗེའི་རྒྱུད་ཀྱི་པདྨའི་ཚལ་ཆེན་པོ་དྲང་ངེས་ཀྱི་དོན་མང་པོ་དང་ལྡན་པའི་རྒྱུད་སྡེའི་པད་ཚལ་ཆེན་པོ་རང་སྟོབས་ཀྱིས་ཁ་དབྱེ་བར་མི་ནུས་པ་དེ་ནི་བླ་མ་དམ་པ་ཞི་བ་དཔལ་གྱི་ཡེ་ཤེས་ཏེ། ཛ་ཡ་ཤྲཱི་ཤཱནྟིའི་ལེགས་བཤད་ཉི་མའི་འོད་ཀྱིས་རྒྱུད་སྡེའི་པད་ཚལ་དེའི་ཁ་ཕྱེ་ནས་དོན་གྱི་ཟེའུ་འབྲུ་མངོན་དུ་གྱུར་པ་ལ་བུང་བ་དང་འདྲ་བའི་སློབ་དཔོན་མི་ཐུབ་ཟླ་བ་བདག་གིས་སྦྲང་རྩི་དང་འདྲ་བའི་རྒྱུད་ཀྱི་དོན་ལ་ཡུན་རིང་དུ་གཞིབ་ཅིང་འབད་པས་འཐུངས་པ་ལས་བྱུང་བའི་སྒྲུབ་པའི་ཐབས་ཀྱི་སྦྲང་རྩི་འདི་སྐྱུགས་པའོ། ། ཞེས་པའི་དོན་ཏོ། ། གཉིས་པ་ནི།
དེ་ལྟ་བུའི་སྒྲུབ་ཐབས་འདི་ཡང་བདག་གིས་རང་དགར་བརྩམས་པ་མ་ཡིན་ཏེ། དཔལ་ནི་བླ་མ་ཛ་ཡ་ཤྲཱི་སྟེ། དེའི་མན་ངག་གི་ཐུགས་རྗེའི་སྟོབས་ཀྱིས། དཔལ་ཀྱེ་རྡོ་རྗེའི་སྒྲུབ་ཐབས་ཡན་ལག་དྲུག་པ་འདི་བྱས་པ་འདི་ལས་མི་ཐུབ་ཟླ་བ་བདག་ངལ་བར་གྱུར་བའི་བསོད་ནམས་གང་ཐོབ་པ་དེས་ནི། བདེ་བ་མ་ཐོབ་པའི་སེམས་ཅན་སྐྱེ་བ་དང༌། རྒ་བ་ལ་སོགས་པའི་སྡུག་བསྔལ་གྱི་རྒྱ་མཚོ་ཆེན་པོར་སྡུག་བསྔལ་སྣ་ཚོགས་ཀྱིས་གཟིར་བ་རྣམས། སྡུག་བསྔལ་རྒྱུ་དང་བཅས་པ་ལས་སྒྲོལ་བར་བྱེད་པའི་ཐེག་པའམ། ལམ་པོ་ཆེའམ་གྲུ་ཆེན་ལྟ་བུར་གྱུར་ནས་འགྲོ་བ་ཐམས་ཅད་འཁོར་བ་ལས་སྒྲོལ་བའི་གྲུར་གྱུར་ཅིག ། ཅེས་སེམས་ཅན་ཐམས་ཅད་ཀྱི་དོན་དུ་བསྔོ་བ་སྟེ། ཁྱད་པར་འཕགས་བསྟོད་ལས།
བསོད་ནམས་བྱས་པའི་ཚོགས་དག་ནི། ། སེམས་ཅན་རྣམས་ལ་ཡོངས་བསྔོ་བར། ། བཅོམ་ལྡན་ཁྱོད་ཀྱིས་གང་གསུངས་པ། ། དེ་གཞན་བསྟན་བཅོས་ལས་མ་བཤད། ། ཅེས་སངས་རྒྱས་པ་ཁོ་ནའི་ཁྱད་ཆོས་སུ་བཤད་པའི་ཕྱིར་རོ། ། གསུམ་པ་ནི། བཅོམ་ལྡན་འདས་དཔལ་ཀྱེ་རྡོ་རྗེའི་མངོན་པར་རྟོགས་པ། ཡན་ལག་དྲུག་པ་ཞེས་བྱ་བའི་སྒྲུབ་ཐབས་རྩ་བའི་རྒྱུད་དཔལ་བརྟག་པ་གཉིས་པ་དང༌། བཤད་པའི་རྒྱུད་རྡོ་རྗེ་གུར་གཉིས་ཀྱི་དགོངས་པ་ཕྱོགས་གཅིག་ཏུ་བྱས་པའི་བླ་མའི་མན་ངག་ལ་བརྟེན་ནས། གནས་ལྔ་རིག་པའི་པཎྜི་ཏ་ཆེན་པོ།
སྐྱེ་བ་བདུན་པའི་ཤ་ལ་བརྟེན་ནས། སྐུ་ལུས་མ་སྤངས་པར་ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས་པའི་རྡོ་རྗེ་སློབ་དཔོན་ཆེན་པོ་རྩོད་པ་གཞན་གྱིས་ཐུབ་པར་དཀའ་བས་ཐུབ་དཀའ་ཟླ་བའམ། མི་ཐུབ་ཟླ་བ། ཞེས་རྣམ་པར་གྲགས་པའི་མཁས་པ་དེས་མཛད་པ་རྫོགས་སོ་ནི། ས་མ་པཱ་ཐ། ཞེས་པའི་དོན་ཏེ། དེ་ཡང་ཡི་གེ་ཕྱིས་བསྣན་གྱི་ངེས་ཚིག་གིས། སམྱག་པྲ་ཏི་ཡང་དག་པར་རྟོགས་སོ། ། ཞེས་པར་འགྱུར་བ་ཡིན་ནོ། ། སྒྲུབ་ཐབས་ཀྱི་གཞུང་འདི་ནི་དང་པོར་བླ་ཆེན་འབྲོག་གིས་ཀུ་བ་ཚལ་གྱི་ནགས་སུ་པཎྜི་ཏ་པྲཛྙཱ་ཨིནྡྲ་རུ་ཙི་ར་ལས།
ལུང་དང་མན་ངག་དང༌། རྒྱ་དཔེ་རྣམས་ཞུས་ནས་རེ་ཞིག་བསྒྱུར་བ་མ་གྲུབ་པ་ལ། དུས་ཕྱིས་རྒྱ་གར་གྱི་མཁན་པོ་ག་ཡ་དྷ་ར་ཞེས་རིགས་ལས་མཚན་དུ་གྲགས་ཤིང༌། མཚན་དངོས་རཏྣ་ཤྲཱི་ཛྙཱ་ན་སྟེ། རིན་ཆེན་དཔལ་ཡེ་ཤེས། ཞེས་བྱ་བ་དེ་ཉིད་བོད་དུ་བྱོན་པའི་དུས་སུ་པཎྜི་ཏ་ཆེན་པོ་དེའི་ཞལ་སྔ་ནས་དང༌། གསོལ་བ་དང་བཞིའི་ལས་ཀྱིས་བསྙེན་པར་རྫོགས་པའི་དགེ་སློང་རྩོད་པའི་དུས་ཀྱི་རྡོ་རྗེ་འཆང་གཉིས་པ་འབྲོག་མི་ལོ་ཙཱ་བ་ཤཱཀྱ་ཡེ་ཤེས་ཀྱིས་རྒྱ་དཔེ་ལས་བོད་སྐད་དུ་བསྒྱུར་ཞིང༌། ལོ་ཙཱ་བ་ཆེན་པོ་དེ་དང་དེའི་སྲོལ་འཛིན་ཆོས་ཀྱི་རྒྱལ་པོ་རྗེ་བཙུན་ས་སྐྱ་པ་ཡབ་སྲས་ཀྱིས་ཐོས་བསམ་སྒོམ་གསུམ་གྱི་སྒོ་ནས་གཏན་ལ་ཕབ་པའོ།། །། རབ་གསལ་གཞུང་མང་ཆུ་གཏེར་ལས་བྱུང་ཞིང༌། ། མཁས་པའི་ཡིད་འཕྲོག་ལེགས་བཤད་འདབ་སྟོང་རྒྱས། །
མ་ནོར་ཉམས་ལེན་གེ་སར་སྙིང་པོ་ཅན། ། བདག་བློ་འོད་སྟོང་ལྡན་པས་གསལ་བར་བྱས། ། དངོས་གྲུབ་རྣམ་གཉིས་སྦྲང་རྩིའི་བཅུད་བླངས་ནས། ། རིམ་གཉིས་ཟབ་མོའི་དགའ་སྟོན་འགྱེད་འདོད་པའི། ། དོན་གཉེར་རྐང་དྲུག་ལྡན་པའི་བློ་གསལ་རྣམས། ། ལེགས་བཤད་སྙན་པའི་སྒྲ་དབྱངས་སྒྲོགས་ཤིག་ཀྱེ། ། ཟབ་ཡངས་རྒྱུད་སྡེའི་རིན་ཆེན་འབྱུང་གནས་ལས། ། འཕགས་ཡུལ་མཁས་པའི་དེད་དཔོན་གྱིས་བླངས་པའི། ། རྨད་བྱུང་བསྐྱེད་རིམ་སྒྲུབ་ཐབས་ཡིད་བཞིན་ནོར། ། དགེ་ལེགས་ཀུན་འབྱུང་རིན་ཐང་མེད་པ་རྣམས། །
ཐོས་བསམ་བརྩོན་པས་བྱི་དོར་ལེགས་བསྒྲུབས་ཏེ། ། རྣམ་མང་ལེགས་བཤད་རྒྱན་གྱིས་མཛེས་བྱས་ནས། ། དྲི་མེད་ཚིག་གི་སྲད་བུ་ལ་བརྒྱུས་ཏེ། ། རྣམ་བཤད་ནོར་བུའི་ཕྲེང་བ་ཁོ་བོས་སྤེལ། ། འདིར་ནི་སྒྲོས་ངན་མཆིང་བུ་རྒྱང་བསྲིངས་ནས། ། ཤིང་རྟ་ཆེན་པོའི་སྲོལ་འབྱེད་བིརྺ་པ། ། ཡབ་སྲས་གསུམ་གྱི་གཞུང་དང་མན་ངག་རྣམས། ། རྒྱ་བོད་མཁས་པའི་བླ་མ་ལ་བརྒྱུད་ནས། ། གངས་ཅན་བསྟན་པའི་སྒྲོན་མེ་སྐྱེ་དགུའི་གཉེན། ། འཛམ་གླིང་མཁས་པའི་གཙུག་རྒྱན་ས་སྐྱ་པ། །
རྗེ་བཙུན་མཆོག་ལ་ཇི་ལྟར་བབས་པ་ཡི། ། མཁས་པའི་ལེགས་བཤད་རིན་ཆེན་ལྷུར་བླངས་ཤིང༌། ། མཚོ་སྐྱེས་གཉིས་མེད་རྡོ་རྗེ་མར་མེ་མཛད། ། ཤཱནྟི་ཉིན་འབྱུང་ནག་པོ་པ་ལ་སོགས། ། གང་ཞིག་འཕགས་པའི་ཡུལ་དུ་བྱོན་པ་ཡི། ། འགྲེལ་བྱེད་མཁས་པའི་གསུང་གིས་གསལ་བར་བྱས། ། རྣམ་དཔྱོད་བརྩོན་པའི་གྲུ་གཟིངས་སྟོབས་ཆེ་ཞིང༌། ། དེད་དཔོན་མཁས་པའི་བཤེས་གཉེན་བསྟེན་པ་དང༌། ། རིག་འཛིན་གཞུང་ལུགས་རྒྱ་མཚོ་མཐོང་བའི་མཐུས། ། ལེགས་སྦྱར་འདི་ལ་ཉེས་པ་མེད་པར་སེམས། །
འོན་ཀྱང་བདག་བློས་དེ་ཉིད་མ་མཐོང་ཞིང༌། ། ཤེས་རབ་སྦྱངས་པ་དྲན་པའི་མཐུ་ཆུང་བས། ། ནོངས་པ་མཆིས་གང་བླ་མ་ལྷར་བཅས་ལ། ། བཟོད་པར་གསོལ་བྱས་ཉེས་ཀུན་སྦྱང་དུ་གསོལ། ། འདིར་འབད་དགེ་བ་བདུད་རྩིའི་འོད་ཅན་ལས། ། ལེགས་བཤད་བསིལ་ཟེར་དྲི་མེད་འཕྲོས་པ་ཡིས། ། བློ་གསལ་བློ་ཡི་ཀུ་མུད་ཁ་ཕྱེ་ནས། ། ཡོན་ཏན་ཟེའུ་འབྲུ་ཀུན་ལ་གསལ་བར་ཤོག ། བདག་ཀྱང་ལམ་ཟབ་འདི་དོན་ལེགས་བསྒོམས་པས། ། མར་གྱུར་འགྲོ་བས་བྱང་ཆུབ་ཐོབ་སླད་དུ། །
ཟག་མེད་ཡན་ལག་བདུན་ལྡན་རྫོགས་སངས་རྒྱས། ། ཀུན་མཁྱེན་རྡོ་རྗེ་འཆང་གི་ས་ཐོབ་ཤོག ། རྣམ་དག་རྒྱུད་འགྲེལ་མེ་ཤེལ་ཁམས་ལས་གྲུབ། ། མཁས་གྲུབ་བླ་མའི་མན་ངག་དཀྱིལ་འཁོར་རྒྱས། ། ལེགས་བཤད་འོད་སྟོང་ཕྱོགས་བཅུར་འཕྲོ་བ་ཡི། ། ཁོ་བོའི་གཞུང་བཟང་ཉིན་མོར་བྱེད་པ་འདི། ། གཟུར་གནས་མཁའ་ལ་བརྩོན་པའི་ཤིང་རྟས་དྲངས། ། དོན་གཉེར་མཐུན་པའི་རླུང་གིས་བསྐུལ་བ་ཡིས། ། བློ་གསལ་གླིང་བཞིའི་ཚོགས་ལ་ཁྱབ་པ་དང༌། ། མི་ཤེས་མུན་པ་མཐའ་དག་སེལ་བར་འགྱུར། །
དཔལ་ཀྱེ་རྡོ་རྗེའི་སྒྲུབ་པའི་ཐབས་ཀྱི་རྒྱ་ཆེར་བཤད་པ་བསྐྱེད་རིམ་གནད་ཀྱི་ཟླ་ཟེར་ཞེས་བྱ་བ་འདི་ནི། བློ་གྲོས་དང་དོན་གཉེར་ཕུལ་དུ་བྱུང་བའི་སྡེ་སྣོད་འཛིན་པ་མང་པོས་ཡང་ཡང་བསྐུལ་བ་ལ་བརྟེན་ནས། རང་དང་གཞན་གྱི་གྲུབ་པའི་མཐའ་རྒྱ་མཚོའི་ཕ་རོལ་ཏུ་སོན་པས། བདེ་བར་གཤེགས་པའི་རིང་ལུགས་པ་མཐའ་དག་གི་གཙུག་གི་ནོར་བུར་གྱུར་པ་རྗེ་བཙུན་མཁས་པའི་དབང་པོ་ཡེ་ཤེས་རྒྱལ་མཚན་དཔལ་བཟང་པོའི་ཞབས་རྡུལ་སྤྱི་བོས་གུས་པར་བླངས་པ། ཤཱཀྱའི་དགེ་སློང་ཀུན་དགའ་བཟང་པོས་སྒྱུར་བྱེད་ཀྱི་ལོ། གྲོ་ཞུན་གྱི་ཟླ་བའི་ཚེས་བརྒྱད་ལ་མཁས་པའི་ཆོས་གྲྭ་དཔལ་ལྡན་ས་སྐྱ་ཡོན་ཏན་རིན་པོ་ཆེ་དུ་མའི་འབྱུང་གནས་སུ་ལེགས་པར་སྦྱར་བའི་ཡི་གེ་པ་ནི་ལུང་རིགས་སྨྲ་བ་ཡོན་ཏན་སེངྒེ་ཞེས་བྱ་བས་བགྱིས་ཏེ། མཐར་ཕྱིན་པར་གྲུབ་པ་འདི་ཡོངས་སུ་རྫོགས་སོ། ། ཨི་དཾ་ཤཱ་ས་ན་ཤྩ་སརྦ་སཏྭ་ཧི་ཏོ་བྷ་ཝནྟུ།། །། མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས།
སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
