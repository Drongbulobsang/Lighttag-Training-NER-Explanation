གསུང་འབུམ། ཀུན་དགའ་བཟང་པོ།
པོད ༣
ཆོས་རྗེ་ས་སྐྱ་པཎྜི་ཏ་ཆེན་པོའི་རྣམ་ཐར་གསུང་སྒྲོས་མ།
༼ཀ༽ ༄༅། །ཆོས་རྗེ་ས་སྐྱ་པཎྜི་ཏ་ཆེན་པོའི་རྣམ་ཐར་གསུང་སྒྲོས་མ་བཞུགས།། ༈ །བླ་མ་དང་འཇམ་པའི་དབྱངས་ལ་ཕྱག་འཚལ་ལོ། ། གང་གི་རང་བཞིན་ཀུན་ནས་རྣམ་དག་བརྗོད་པའི་ཡུལ་ལས་རབ་འདས་ཀྱང༌། ། སྨོན་ལམ་མཐར་ཕྱིན་གཞན་གྱིས་དབང་གིས་རྣམ་པ་སྣ་ཚོགས་ཀུན་སྤྲུལ་ཞིང༌། ། སྲིད་ཞིའི་དབང་ཕྱུག་མགོན་པོ་དེ་ཉིད་གསུམ་པོ་རང་བཞིན་འགྱུར་མེད་སྐུ། ། བླ་མ་མཆོག་ལ་གུས་པས་བཏུད་ནས་རྣམ་ཐར་ཆ་ཙམ་བདག་གིས་བརྗོད། ། བདག་ཅག་གི་བླ་མ་ཆོས་ཀྱི་རྗེ་འདི་ནི་ངེས་པར་རྡོ་རྗེ་འཆང་ཡིན་མོད། དེ་ལྟ་ནའང་སོ་སོ་སྐྱེ་བོར་མཐོང་ཞིང་བཏགས་སོ། ། འོན་ཀྱང་ངོ་མཚར་བའི་རྣམ་པ་ཐར་པ་འགའ་ཞིག་མཐོང་སྟེ།
འདི་ལྟར་ཆོས་ཀྱི་རྗེ་པ་འདི་དང་པོ་ཡུམ་གྱི་ལྷུམས་སུ་ཞུགས་པའི་དུས་སུ། བྱང་ཆུབ་སེམས་དཔའ་ཡུམ་གྱི་ལྷུམས་སུ་ཞུགས་པའི་རྨི་ལྟས་ཡུམ་ལ་བྱུང་སྟེ། ཀླུའི་རྒྱལ་པོ་རིན་པོ་ཆེའི་མགོ་རྒྱན་ལ་སོགས་པས་མིག་གིས་ཀྱང་བལྟར་མི་བཟོད་པ་ལྟ་བུས་བརྒྱན་པ་ཅིག་ཁྱོད་ལ་གནས་ཁང་གཡར་བ་ཡིན་ཟེར་ནས་བྱོན་པ་རྨིས། ལྷུམས་ན་བཞུགས་པའི་དུས་ན་ཡང༌། ཡུམ་ལ་ལུས་ལྡང་བ་ཡང་བ་དང༌། ཟོ་མདོག་བདེ་བ་དང༌། རྒྱུད་ལ་ཏིང་ངེ་འཛིན་བཟང་པོ་བྱུང༌། བལྟམས་པའི་ཚེ་ཡང༌། བྱང་ཆུབ་སེམས་དཔའ་བལྟམས་པའི་ལྟས་ཚོ་བྱུང༌། དེ་ནས་སྐྱེད་ཅུང་ཟད་བསྲིངས་ཏེ།
གོག་ཐལ་ཐུབ་པའི་དུས་སུ། སྐྱེ་བ་སྔ་མའི་བག་ཆགས་སད་པའི་སྟོབས་ཀྱིས་སཾ་སྐྲྀ་ཏའི་སྐད་དུ་སྨྲ་བ་བྱུང་བས། ཡུམ་ན་རེ། འདི་ལ་རང་གུ་བ་ཅིག་འོང་བ་ལགས་སམ། གཏམ་གོ་རྒྱུ་མེད་པའི་ངག་ངོག་མང་པོ་ཟེར་བ་གཅིག་གདའ་ཞུས་པས། རྗེ་པས་སཾ་སྐྲྀ་ཏའི་སྐད་མཁྱེན་པས། ཁྱོད་ཀྱི་བུ་ལ་གུ་བ་བྱུང་དོགས་མེད་གསུངས། ཡང་ས་ལ་ཕྱག་མཛུབ་གྱིས་ན་ག་ར་དང༌། ལཱཉྩ་ལ་སོགས་པའི་རྒྱ་གར་གྱི་ཨཱ་ལི་ཀཱ་ལི་ཚང་བར་བྲིས་ནས། དེ་ལ་ཀློག་པའི་ཚུལ་མཛད་ནས།
ཡང་མི་འགོམ་པར་ཕྱག་གིས་ཟུལ་གྱིས་ཕྱིས་ཀྱིན་བཏང་བ་བྱུང༌། ཡང་རྒྱ་ཀློག་དང༌། བོད་ཀློག་གཉིས་ཀ་མ་བསླབས་པར་སྔ་མོར་ཤེས་འདུག་སྟེ། སྔོན་ལ་འདི་ཤེས་དྲན་པ་ཙམ་མི་འདུག་གསུངས། དེ་ནས་ཅུང་ཟད་ཆེར་སྐྱེས་པ་དང༌། ཡི་གེའི་བྱེ་བྲག་རྒྱ་ཡིག་བོད་ཡིག་ལ་སོགས་པ་དང༌། རྩིས་དང༌། གསོ་དཔྱད་དང༌། རི་མོ་ལ་སོགས་པ་བཟོའི་བྱེ་བྲག་ཐམས་ཅད་ཀྱང་བསླབས་ཙམ་ཉིད་ནས་ཚེགས་མེད་དུ་མཁྱེན་ཅིང༌། གཞོན་ནུ་ནས་ཡོན་ཏན་གྱི་གཏེར་ཆེན་པོར་གྱུར་པས།
མཁས་པ་གཞན་དུ་མ་དང༌། ཉིད་ཀྱི་སློབ་དཔོན་དུ་གྱུར་པ་དེ་དག་ཀྱང་སྤྲུལ་པ་དང་བྱིན་གྱིས་བརླབས་པ་ཡིན་གྱི། རང་རྒྱུད་པ་མ་ཡིན་ནོ། ། ཞེས་གསུངས་ཤིང༌། ཀུན་གྱིས་ངོ་མཚར་དུ་འཛིན་ཏོ། ། གཞན་ཡང་གཞོན་ནུ་ཉིད་ནས་རང་གི་ཡབ་དགེ་བའི་བཤེས་གཉེན་གསང་སྔགས་རིག་པ་ཉིད་ལ་དབང་བསྐུར་བ་ནོད་དེ། དགེས་པ་རྡོ་རྗེ་སྒྲུབ་ཐབས་མཚོ་སྐྱེས་དང༌། ཡན་ལག་དྲུག་པ་དང༌། དབང་ཆུ་དང༌། རབ་གནས།
སྦྱིན་སྲེག་གི་ཆོ་ག འཁོར་ལོ་བདེ་མཆོག་ལོ་ཧི་པ། རྡོ་རྗེ་དྲིལ་བུ་སྐོར་གསུམ། མཆོད་པའི་ལག་ལེན་དང༌། མི་གཡོ་བ། སྒྲོལ་མ། འཇམ་དཔལ་སྤྱན་རས་གཟིགས། རྣམ་རྒྱལ། འོད་ཟེར་ཅན། རྡོ་རྗེ་རྣམ་འཇོམས་ལ་སོགས་པའི་སྒྲུབ་ཐབས་ཐུགས་དམ་དུ་མཛད་པ་རྣམས་དང༌།
རྩ་ལྟུང༌། བླ་མ་ལྔ་བཅུ་པ། སྡོམ་པ་ཉི་ཤུ་པ། ཕྱག་ན་རྡོ་རྗེ་མདོ་ལུགས་བརྟག་པའི་སྐོར་བཅས་པ། སྨན་དཔྱད་ཀྱི་གཞུང་མན་ངག་རྣམས་གསན་ཅིང་ཐུགས་སུ་ཆུད་པར་མཛད་དོ། ། ཡང་རྗེ་བཙུན་རིན་པོ་ཆེ་ལ་དབང་བྱིན་རླབས་ཀྱི་རྒྱུད་འགྲེལ་མན་ངག་ལ་སོགས་པ་ཡབ་མེས་ཀྱི་ཆོས་རྣམས་རིམ་གྱིས་གསན་ཅིང་སྦྱངས་པར་མཛད་ནས། དགུང་ལོ་བརྒྱད་པའི་དུས་སུ། མཚོ་སྐྱེས་ལ་བཤད་པ་མཛད། བཅུ་གཉིས་པ་ལ་བརྟག་གཉིས་ལ་བཤད་པ་མཛད། བཅུ་བཞི་པ་ལ་སམྦུ་ཊ་གསུང༌།
བཅོ་ལྔ་ལོན་པ་དང་ཡབ་མེས་ཀྱི་ཆོས་ལུགས་མ་ལུས་པ་ཐུགས་སུ་ཆུད་པར་མཛད་དོ། ། དེ་ནས་དགུང་ལོ་བཅོ་བརྒྱད་པའི་དུས་སུ། མནལ་ལམ་དུ། ས་སྐྱའི་ལྟག་གི་ཨ་ཕྱིའི་མཆོད་རྟེན་དེའི་དྲུང་དུ་སློབ་དཔོན་དབྱིག་གཉེན་ལས་མཛོད་གསན་ཏེ། དེ་ཡང་ནུབ་གཅིག་ལ་ཟླ་བ་གཅིག་གི་སྣང་བ་བྱུང༌། སློབ་དཔོན་མཆོད་རྟེན་དྲུང་ནས་ཞལ་ཤར་དུ་གཟིགས་ནས་གསུང༌། སློབ་དཔོན་དེ་ཡང་སྐུ་མདོག་བག་གིས་སྔོ་བ་ཆ་ལུགས་སྐུ་ཉམས་ལ་སོགས་པ་སྒེག་དྲག་ཀྱང་མ་ཡིན་པ། དར་ཡོལ་བ་ལྟར་དུ་སྣང༌། དུས་སྔ་དྲོའི་ཚེ་ན། ཆོས་ཐུན་སུམ་ཅུ་ལ་རྫོགས་པར་གསུངས།
ཆོས་རྗེ་སློབ་དཔོན་གྱི་གཡས་ནས་ཞལ་བྱང་དུ་གཟིགས་ཏེ། དཔེ་བཀྲམ་ནས་གསན་པར་རྨིས་ཏེ། མནལ་སད་པ་དང༌། ཚིག་དོན་ཀུན་ཐུགས་ལ་བྱུང་འདུག་གསུངས། ཕྱིས་བླ་མ་པཎ་ཆེན་ལས་དངོས་སུ་གསན་པ་དང་མཐུན་པར་བྱུང་གསུངས་སོ། ། ཡང་ནུབ་གཅིག་གི་མནལ་ལམ་ན། མི་གཅིག་ན་རེ། ཕྱོགས་ཀྱི་གླང་པོའི་གདན་ས་གཏོད་པས་འབྱོན་པར་ཞུ་ཟེར་ནས། རྒྱ་གར་ཤར་ཕྱོགས་སུ་ཕྱོགས་གླང་གི་ཕུག་པ་ཡིན་ཟེར་བའི་སྒོ་ཤར་དུ་བལྟས་པ་ཞིག་ཏུ་བྱོན། སྒོ་ཕྱེས་ཏེ་ནང་དུ་བྱོན་པ་དང༌།
ཕྱོགས་གཅིག་ན་ཀ་པོད་མང་པོ་འདུག་པ་གཟིགས་ནས། དེ་དག་ཞལ་དབྱེ་བར་བྱས་པའི་ཚེ། མི་ཅིག་གིས་ན་བཟའི་སྣ་ནས་ཕྱིར་འཐེན་པ་སྙམ་བྱེད་པ་ཅིག་བྱུང་བས། མནལ་སད་ནས་དཔེ་གཟིགས་ལོང་མ་བྱུང༌། དེ་ནི་ད་ལྟའི་གཡེང་བ་མང་པོ་དང༌། མཐའ་མི་ལ་སོགས་པས་ཉན་བཤད་ཀྱི་བར་ཆད་ཅུང་ཟད་བྱེད་པ་འདི་ལ་ལྟ་བ་འདྲ་གསུངས་སོ། ། དེའི་རྗེས་ལ་ཚད་མ་ལ་རྟོགས་པ་ཁྱད་པར་ཅན་སྐྱེས་གསུངས། དེ་ནས་དགུང་ལོ་བཅུ་དགུ་ལོན་པའི་དུས་སུ། འཕྲང་དུ་དགེ་བཤེས་ཞུ་ཧྲུལ་ལ་བྱམས་ཆོས་དང་ཚད་མའང་བག་ཙམ་གསན། དགུང་ལོ་ཉི་ཤུ་པའི་དུས་སུ་ཉང་སྟོད་རྐྱང་འདུར་དུ་དགེ་བཤེས་མཚུར་གཞོན་ནུ་སེང་གེའི་དྲུང་དུ་ཚད་མ་གསན་དུ་བྱོན་པས།
ཉམས་ཁྲིད་ཚར་གཅིག་ལ་ཚིག་དོན་མ་ལུས་པ་ཐུགས་ལ་བྱོན་ནས་བཤད་པར་ཞུས་པས། ཁོང་རང་གི་བློ་ཡི་རྒྱས་བཀབ་སྟེ། མགོ་མ་ཐོན་གྱིས་དོགས་ནས། ད་རུང་ཉོན་གསུངས། རྣམ་ངེས་སྟོད་ཚར་བཞི་སྨད་ཚར་གཉིས་གསན། དེའི་དུས་ན་མཚུར་ན་རེ། ལྡོག་པ་ཤྭ་མང་གི་སུལ་བཞིན་དུ་ཡོད་ཟེར་བས། རྒྱ་གར་གྱི་བཤད་ལུགས་རང་འདི་འདྲ་ཅིག་མིན་སྙམ་པ་དེ་དུས་རང་ནས་བྱུང་གསུངས། དེ་ནས་ཆོས་རྗེ་པ་རང་གི་ཡབ་སློབ་དཔོན་ཅུང་ཟད་བསྙུང་ཟེར་ནས་ཡར་བྱོན་པས། ཁོང་སྐུ་གཤེགས།
དེར་རྗེས་ཀྱི་བྱ་བ་མཛད་དགོངས་པས། མཚུར་ལ། བདག་ད་ལོ་བཤད་གསར་བྱེད་པ་ལགས་པས། ཆོས་ཞག་བར་འཐེན་མཛད་པར་ཞུ། ཞེས་ཕྲིན་བསྐུར་བས་སློབ་དཔོན་ཞག་འགའ་མི་བཤད་པར་བཞེད་པས། གྲྭ་པ་ཚོས་མ་ཉན་ཏེ། ཆོས་རྗེ་པ་ལ། སློབ་དཔོན་ཐུགས་ལ་འདོགས་པས། དེ་གྲྭ་པ་ཚོས་མི་ཐེག ཁྱད་པར་དུ་ཡ་མ་སྟག་ཐེངས་འཇུག
ཁྱོད་ལ་ཇོ་སྲས་ས་སྐྱ་པ་ཀས་ཆོག་ན། ངེད་ཚོ་འགྱེས་སོ། ། ངེད་ཀྱང་དགོས་ན་ཆོས་ཤོད་ཟེར། དེར་བཤད། དེ་ནས་ཆོས་རྗེ་པས་རྣམ་གཞག་གི་ཡོ་བྱད་མང་པོ་བསྣམས་ནས་མར་བྱོན་པས། དབྱར་ཆོས་གང་འཁོར་དུ་བྱུང་སྟེ། དེར་རྣམ་གཞག་རྒྱ་ཆེན་པོ་མཛད། བཀའ་རྒྱས་འབྲིང་བསྡུས་གསུམ་ཕུལ་ནས། སློབ་དཔོན་ན་རེ། ཆོས་དབུ་ནས་བསྐྱར་ནས་བཤད་ཀྱི་གསུངས་པས།
མི་འཚལ་བྱ་སྟེ། སློབ་དཔོན་གྱི་གསུང་ལ་ཡང་མ་བརྟེན་པར། རྣམ་ངེས་དབུ་ནས་གཅིག་བཙུགས། གཞུང་དོན་ནས་གཅིག་བཙུགས་ཏེ། ཉིན་རེ་ཆོས་ཐུན་གཉིས་གཉིས་བཤད་དེ། ཟླ་བ་གཅིག་ལ་གཞུང་རྣམ་པར་ངེས་པར་ཚར་གཅིག་ཐུགས་ལ་ཡང་གསུངས་པས། གྲྭ་ས་ན་ཡོད་པ་ཐམས་ཅད་ངོ་མཚར་དུ་འཛིན་པ་བྱུང༌། དེ་ནས་སློབ་དཔོན་དེ་ཉིད་ལས་ཕྱིས་དབུ་མ་རིགས་ཚོགས་ཀྱང་གསན། དེ་ནས་ས་སྐྱར་བྱོན་ནས་ཡབ་ཀྱི་གཤེགས་བརྫངས་ལ་སོགས་པ་རྗེས་ཀྱི་བྱ་བ་རྣམས་ཚར་ནས། རྐྱང་འདུར་དུ་གསེར་མང་བ་ཅིག་གིས་སྣ་དྲངས་པའི་འབུལ་བ་ཅིག་སྐྱེལ་དུ་བྱོན་པའི་ལམ་དུ།
ཆུ་མིག་རིང་མོར་བླ་མ་ཁ་ཆེ་བ་དང་མཇལ་ཏེ། ཚད་མ་ཆོས་མཆོག་ཅིག་གསུང་གིན་འདུག་པའི་འཕྲོ་ལ་སླེབས་ནས། དེར་འབུལ་བ་རྣམས་གཡོག་པོ་ཚོ་བསྐྱེལ་དུ་བཏང་སྟེ། ཆོས་རྗེ་པ་ཆོས་གསན་གྱིན་བཞུགས། དེར་བླ་མ་ཁ་ཆེ་བ་རྒྱ་དཔེ་ལ་གསུངས་པ་ལ། ཆོས་རྗེ་པས་བོད་དཔེ་ཅིག་བཀྲམ་པས། པཎ་ཆུང་ཚོ་དགོད་ཅིང་ཁོང་ལ་ཁྲེལ་འདུག་པས། བླ་མ་ན་རེ། ཁྱེད་ཚོ་ཅི་ལ་དགོད་གསུངས། དེར་ཆོས་རྗེ་པས་བོད་དཔེ་བཀྲམ་པ་ལ་དགོད་པར་འདུག་སྟེ།
བླ་མའི་ཞལ་ནས། ཆོས་རྗེ་པ་ལ། ཁྱོད་དཔེ་དེས་ཅི་ལ་ཕན་པ། ཅི་ལའང་མི་ཕན་གསུངས་པས། དེར་ཆོས་རྗེ་པ་ན་རེ། གཞན་ལ་མི་ཕན་ཀྱང་བདག་རང་ལ་ཕན་པར་གདའི་བྱས་ཏེ། བོད་དཔེ་ལ་རྒྱ་སྐད་དུ་བསྒྱུར་ཏེ། བཀླགས་པས་ཇི་ལྟ་བ་བཞིན་དུ་མཁྱེན་པས། པཎ་ཆུང་ཚོ་དངོས་ལ་བཀའ་བཀྱོན་བྱུང་སྟེ། ཁྱེད་ཚོ་ཅི་ལ་དགོད་པ།
ས་སྐྱ་པ་ཁོ་རང་གི་ཤེས་ཤིང་འདུག་པ་གསུངས། དེར་བླ་མ་ལ་བདག་ཅག་བོད་ལ། སྔོ་མ་ཡིན་ལས་ལོགས་པའི་སྔོ་ཙམ་བྱ་བ་ཅིག་འདོད་ལགས་ན། དེ་ཅི་ལྟར་ལགས་ཞུས་པས། སྔོན་པོ་དོན་ལ་ཡོད། ཙམ་ཙམ་མམ་དེ་ང་ལ་ཆ་མེད་གསུངས་པས། ཚད་མའི་གནད་ཐམས་ཅད་དེར་གོ་གསུངས། དེར་བླ་མའི་པཎ་ཆུང༌། དཱ་ན་ཤཱི་ལ་ལའང་ཚད་མའི་ཆོས་སྐོར་མང་པོ་དང༌། ཀུ་རུ་ཀུལླེ་དང༌།
རྣལ་འབྱོར་པའི་དབྱངས་གཤིན་རྗེའི་གཤེད་དམར་པོ་དང༌། མི་གཡོ་བ་དཀར་པོ་ལ་སོགས་པ་གསན། བལ་པོ་སཾ་གྷ་ཤྲཱི་ལས་སྒྲའི་བསྟན་བཅོས་དང༌། ཚད་མ་རྣམ་འགྲེལ་ལ་སོགས་པ་གསན། དེས་ན་ཆོས་རྗེའི་ཞལ་ནས། ང་བསོད་ནམས་རང་ཆེ་བར་བྱུང༌། རྒྱ་གར་ཤར་ནུབ་གཉིས་ན། བལ་པོ་སཾ་གྷ་ཤྲཱི་བས་སྒྲ་མཁས་པ་མེད་པར་འདུག་སྟེ། དེ་ངའི་གམ་དུ་གཙང་བྱུང་བ་ཡིན་གསུངས། དེ་ནས་བླ་མ་ཁ་ཆེ་བ་དབུས་སུ་གཤེགས་ཏེ།
ཆོས་རྗེ་པས་པཎྜི་ཏ་སུ་ག་ཏ་ཤྲཱི་ས་སྐྱར་གདན་དྲངས་ནས། ལོ་གཉིས་སུ་སྒྲ་དང༌། ཚད་མ་དང༌། སྙན་དངགས་དང༌། སྡེབ་སྦྱོར་ལ་སོགས་གསན་ནས་ཐམས་ཅད་ཐུགས་སུ་ཆུད་པར་མཛད། དེ་ནས་དུས་ཕྱིས་བླ་མ་ཁ་ཆེ་བ་གཙང་དུ་བྱོན་ནས། ཉུང་ཆུང་ན་བཞུགས་པའི་དུས་ན། ཆོས་རྗེ་པས་མཇལ་དུ་བྱོན་ནས། དེར་རབ་ཏུ་བྱུང་བར་བཞེད་དེ། རྗེ་པ་ལ་ཞུ་ཡིག་བསྐུར་བ་གནང་ནས།
དགུང་ལོ་ཉི་ཤུ་རྩ་ལྔ་པ་ལ། ཉང་སྨད་རྒྱན་གང་གི་གཙུག་ལག་ཁང་དུ་ཟེར་ཡང་ལོ་སྟོན་གྱི་བཞུགས་ས་ཡིན་པས་དབུ་སྐྲ་དེར་བཞར་བ་མ་གཏོགས་པ་སྡོམ་པ་ཉུང་ཆུང་དུ་བླངས་གསུང༌། བླ་མ་ཁ་ཆེ་བས་མཁན་པོ་མཛད། བྱང་ཆུབ་སེམས་དཔའ་སྤྱི་བོ་ལྷས་པས་ལས་སློབ། དགེ་བཤེས་ཞུ་ཧྲུལ་གྱིས་གསང་སྟོན་མཛད་ནས། དགེ་འདུན་རྒྱ་མཚོ་ལྟ་བུའི་དབུས་སུ་བསྙེན་པར་རྫོགས་པ་མཛད་ནས། ཁ་ཆེ་བའི་ཞལ་ནས་ད་རབ་ཏུ་བྱུང་ནས་དེའི་བྱ་ཆ་དང་བསྲུང་སྡོམ་ལ་བརྩོན་པར་གྱིས་གསུངས་ནས། ཆོས་རྗེ་པའི་དྲུང་དུ། ཇོ་གདན་ཤིན་ཏུ་ཐུ་མོ་ཅིག་བཞག་ནས། འཕྲལ་གྱི་སྤྱོད་ལམ་ཐམས་ཅད་ལ་སྐྱོན་བཏང་གིན་པ་ཅིག་བྱུང༌།
དེ་ནས་བླ་མ་ཁ་ཆེ་པ་ལ་ཚད་མ་སྡེ་བདུན་ལན་གསུམ་དང༌། རྒྱན་དང༌། ཆོས་མཆོག་ལ་སོགས་པ་འགྲེལ་པ་ཆེན་པོ་ཡན་ལག་དང་བཅས་པ་གསན། ཡང་དེ་ཉིད་ལ། མངོན་པ་མཛོད། འདུལ་བ་མདོ་རྩ། སོ་སོ་ཐར་པ། དགེ་སློང་གི་ཀཱ་རི་ཀཱ་ལ་སོགས་པ་འདུལ་བའི་ཕྲིན་ཐམས་ཅད་དང༌། གཞན་ཡང་དུས་འཁོར་གྱི་འགྲེལ་པ་དྲི་མ་མེད་པའི་འོད་ལ་སོགས་པ་དེའི་ཆ་ལག་ཐམས་ཅད་དང༌། གཞན་ཡང་བདེ་མཆོག
གསང་འདུས་འཕགས་སྐོར། ཡེ་ཤེས་ཞབས་ལུགས་ལ་སོགས་པའི་ཆ་ལག་ཐམས་ཅད་གསན་ཅིང༌། དེ་དག་གི་དབང་བསྐུར་བ་ཞུས་ཤིང་ཐམས་ཅད་ཐུགས་སུ་ཆུད་པར་མཛད་དོ། ། དེ་ནས་སློབ་དཔོན་སྤྱི་བོ་ལྷས་པ་ལ་ཕ་རོལ་ཏུ་ཕྱིན་པ་བརྒྱད་སྟོང་འགྲེལ་པ། ཉི་ཁྲིའི་འགྲེལ་པ། མངོན་པ་ཀུན་ལས་བཏུས། སྤྱོད་ཕྱོགས་ཚོ། བཀའ་གདམས་ཀྱི་ཆོས་ཚོ་གསན། གསང་སྔགས་ཀྱི་མན་ངག་ཕྲ་མོ་འགའ་ཞིག་ཀྱང་གསན། གཞན་ཡང་ཐུགས་དམ་མཛད་པས།
ཏིང་ངེ་འཛིན་བསམ་གྱིས་མི་ཁྱབ་པ་མངའ་བས། ཕྱི་ནང་གི་རྟེན་འབྲེལ་ཟབ་མོའི་འགྲོས་ཐུགས་སུ་ཆུད་པས། མ་འོངས་པའི་དོན་འགའ་ཞིག་འདི་ལྟར་འབྱུང་ཞེས་ལུང་སྟོན་པའང་མཛད། མི་མང་པོའི་གསེབ་ཏུ་བཞུགས་ཀྱང༌། ཐུགས་དམ་མམ། གཟིགས་རྟོག་གང་མཛད་ཀྱང་གཞན་རྐྱེན་གྱིས་གཡེང་བར་མི་ནུས་སོ་གསུང༌། ཡང་བླ་མའི་བྱིན་རླབས་ཞུགས་པ་ལ་བརྟེན་ནས་ཀྱང༌། ལུང་རྟོག་གི་ཡོན་ཏན་བསམ་གྱིས་མི་ཁྱབ་པ་རྒྱུད་ལ་འཁྲུངས་པ་ཡིན་ཏེ། ཆོས་རྗེ་ཉིད་ཀྱི་གསུང་ལས། ཁོ་བོ་ཡང་གཞོན་པའི་དུས་སུ།
བླ་མའི་རྣལ་འབྱོར་གྱི་བྱིན་རླབས་ཞུས་པས་ཁྱོད་ཀྱིས་སངས་རྒྱས་ཀྱི་འདུ་ཤེས་མི་སྐྱེ། ཁུ་བོའི་འདུ་ཤེས་སྐྱེ། ལུས་ལོངས་སྤྱོད་ཀྱིས་བླ་མའི་ཕྱོགས་སུ་དཀའ་ཐུབ་མི་ནུས་གསུངས་ནས་མ་གནང༌། ཕྱིས་འཆི་ལྟས་འཇིགས་པ་ཅིག་བྱུང༌། ཁམས་ཀྱང་མ་བདེ། དེའི་སྐབས་སུ། ཆོས་རྗེ་རིན་པོ་ཆེ་ལ་སྐུ་ཁམས་མ་བདེ་བ་ཞག་འགའ་བྱུང༌། དེར་ཉིན་མཚན་རྒྱུན་མི་ཆད་པར། གཉིད་དང་ཁ་ཟས་ཀྱི་འདུ་ཤེས་མ་བྱས་པར་ཞབས་ཏོག་བྱས། དེས་སྡིག་པ་ཅུང་ཟད་དག་པ་འདྲ།
དེ་ནས་བླ་མའི་རྣལ་འབྱོར་འདི་གནང་བས། བླ་མ་ལ་སངས་རྒྱས་ཀྱི་འདུ་ཤེས་སྐྱེས། སངས་རྒྱས་ཐམས་ཅད་ཀྱི་ངོ་བོ་འཕགས་པ་འཇམ་དཔལ་དུ་མཐོང༌། མོས་གུས་ཐུན་མོང་མ་ཡིན་པ་སྐྱེས། དེ་ཉིད་ཀྱིས་འཆི་ལྟས་ལས་གྲོལ། ཁམས་ཤིན་ཏུ་བདེ། དེ་ནས་སྒྲ་ཚད་མ། སྙན་དངགས། སྡེབ་སྦྱོར། ཚིག་གི་རྒྱན།
གསང་སྔགས་ཕ་རོལ་ཏུ་ཕྱིན་པ། མངོན་པ། འདུལ་བ་ལ་སོགས་པའི་ལུང་དང་རིགས་པའི་གནད་རྣམས་ཕྱིན་ཅི་མ་ལོག་པར་གཟོད་གོ ། སྡེ་སྣོད་ཐམས་ཅད་ལ་མི་འཇིགས་པའི་སྤོབས་པ་ཐོབ། ལྷ་འདྲེ་མི་གསུམ་ཡང་ཐམས་ཅད་བྱམས་པར་བྱུང༌། རྒྱ་གར་གྱི་རྒྱལ་པོ་ལ་སོགས་པ་ང་རྒྱལ་ཅན་ཐམས་ཅད་ཀྱང་ངེད་ལ་ཆོས་ཞུ་ཟེར་ནས་རྩིས་བྱེད་པ་གཟོད་བྱུང༌། ནང་དུ་ཡང་དག་པའི་རྟོག་པ་ཅུང་ཟད་ཀྱང་སྐྱེས། དེའི་ཚེ་ཁོ་བོ་ལ་ཕན་པར་བྱ་བའི་དོན་དུ་རྟེན་འབྲེལ་འགྲིག་པར་བྱ་བའི་ཕྱིར་བསྙུང་བའི་ཚུལ་བསྟན་པ་ཡིན་གྱི། དངོས་མ་ཡིན་པར་སྣང༌། གཞན་གྱིས་ཀྱང་དེ་ལྟར་བྱས་ན་རྟེན་འབྲེལ་ཕྱིན་ཅི་མ་ལོག་པར་འགྲིག་པར་འགྱུར་བར་ཐེ་ཚོམ་མི་ཟའོ། །
ཞེས་འབྱུང་བ་དང༌། གཞན་ཡང་དངོས་སུ་འཇམ་པའི་དབྱངས། མི་གཡོ་མགོན་པོ་དང༌། སྒྲོལ་མ་ལ་སོགས་པ་རྣམས་གཟིགས་ཤིང༌། དབུགས་ཕྱུང་ནས་ཆོས་ཀྱི་སྒོ་དུ་མ་ཡང་བསྟན་ལ། དེ་ལ་བརྟེན་ནས། ཏིང་ངེ་འཛིན་དང༌། ཡོན་ཏན་གྱི་ཆོས་དུ་མ་ཡང་རྒྱུད་ལ་སྐྱེས་པར་གྱུར་ཏོ། ། ཡང་ནུབ་ཅིག་གིས་མནལ་ལམ་དུ། རྡོའི་ཁྲ་ཚན་པ་ཅིག་གི་སྟེང་དུ་བཞུགས་ནས་ཚོགས་པ་བསམ་གྱིས་མི་ཁྱབ་པ་ལ་ཆོས་གསུངས་ཏེ།
རྟོག་པའི་དྲྭ་བ་རྣམ་བསལ་ཞིང༌། ། ཟབ་ཅིང་རྒྱ་ཆེའི་སྐུ་མངའ་བ། ། ཀུན་ཏུ་བཟང་པོའི་འོད་ཟེར་དག ། ཀུན་ནས་འཕྲོ་ལ་ཕྱག་འཚལ་ལོ། ། ཞེས་རྣམ་འགྲེལ་གྱི་མཆོད་བརྗོད་དེ། སཾ་སྐྲྀ་ཏའི་སྐད་ཀྱི་གསུངས་པའི་ཚེ། བླ་མའི་སྐུའི་ཕྲག་པ་གཡས་གཡོན་ནས། ཉི་ཟླ་གཉིས་དུས་གཅིག་ལ་ཤར་བའི་སྣང་བ་བྱུང༌། ནངས་པར་རྗེ་བཙུན་པའི་སྤྱན་སྔར་ཞུས་པས། རྗེ་བཙུན་པའི་ཞལ་ནས།
དེ་ནི་འབྱུང་བར་དཀའ་བའི་རྨི་ལམ་ཡིན་པས་མཆོད་པ་དང་དགའ་སྟོན་རྒྱ་ཆེན་པོ་བྱ་བར་རིགས། དེ་ལྟར་བྱོས་ཤིག་གསུངས་ནས། མང་སྐོལ་ཅིག་བྱས་གསུངས། ཡང་ནུབ་ཀྱི་གྲོག་པོ་དེ་ན་མར་ཆུ་ཆེན་པོ་ཅིག་འབབ་ཅིང་འདུག དེའི་གད་པའི་སྟེང་ན་ཆོས་རྗེ་རིན་པོ་ཆེ་བཞུགས་ནས། སློབ་དཔོན་བསོད་ནམས་ཀྱིས་བཏེག་ནས། སྔགས་ཀྱི་ཆོས་མང་པོ་དབྱངས་ཀྱིས་གསུངས། ཆོས་རྗེ་གད་པ་ལ་འཛེག་ཅིང་གསན། ཁ་ཆེར་བླ་མ་པཎ་ཆེན་ལ་ཡང་དེ་ལྟ་བུའི་མཚན་མ་བྱུང༌། ཕྱིས་གླེང་བསླངས་པས་ནུབ་གཅིག་པར་འདུག
དེ་ནས་རྨི་ལམ་མ་ཡིན་པར་དངོས་སུ་བྱོན་པ་ནི། ས་སྐྱ་ན་ཆོས་གསུངས་པའི་ཚེ་བར་སྣང་དུ་བྱུང་བ་ལ་སྒྲ་སྙིང་གའི་གཏིང་ཤེད་ན་གྲགས་པ་སྙམ་བྱེད་པའི་སྒྲ་ལྷངས་ཀྱིས་བྱུང་སྟེ། ཁྱོད་ཀྱིས་ཚད་མ་རྣམ་འགྲེལ་གྱི་པཎྜི་ཏ་བར་མ་ཆད་པར་སྐྱེ་བ་ཉི་ཤུ་རྩ་བདུན་དུ་བྱས་པ་ཡིན་ཟེར། ཕྱིས་ལན་ཅིག་གི་ཚེ་སུམ་ཅུ་སོ་བདུན་ཟེར་བ་བྱུང་གསུངས། གཞན་གྱི་སྐབས་སུ་སྒྲ་ཚད་སློབ་པ་ལ་རྩོལ་བ་ཙམ་མ་དགོས་ཏེ། སྔར་གྱི་བག་ཆགས་ཡོད་པ་འདྲ། ཞེས་ཡང་ཡང་གསུངས། ཡང་ཆོས་གསུངས་པའི་ཚེ། བར་སྣང་ངམ་ཐུགས་ཀ་ནས་ཁྱོད་ནི་རྗེ་བཙུན་གྲགས་པ་རྒྱལ་མཚན་གྱི་སྤྲུལ་པ་ཡིན། སངས་རྒྱས་གངྒཱའི་ཀླུང་གི་བྱེ་མ་སྙེད་ཀྱིས་ཀྱང་གདུལ་བར་མ་ནུས་པའི་སེམས་ཅན་མང་པོ་འདུལ་བར་ནུས་ཟེར་བའི་སྒྲ་ཅིག་བྱུང༌།
ཕྱིས་གཡས་རུ་སྐྱ་བོ་ཁ་གདངས་ཀྱི་གཙུག་ལག་ཁང་ན་ཆོས་གསུངས་པའི་ཚེ་ན། དེ་ནི་ཁྱོད་ཀྱི་སྐྱེ་བ་མང་པོའི་དགེ་བའི་བཤེས་གཉེན་ཡིན་ནོ་ཟེར་བའི་སྒྲ་ཅིག་བྱུང་བའི་ཚེ། སྔར་གྱི་སྒྲ་དེ་ཏུར་གྱིས་དྲན་པ་བྱུང་གསུངས་སོ། ། ཡང་དུས་གཅིག་ཅུང་ཟད་བསྙུང་བ་ན། འཇམ་དབྱངས་དང༌། ཀླུ་སྒྲུབ་དང༌། ཞི་བ་ལྷ་ལ་སོགས་པ་རྣམས་ཀྱིས་བསྙུང་གསོལ་མཛད་པའི་སྣང་བ་བྱུང་བ་དང༌། བོ་དོང་རིན་པོ་ཆེ་ལ་སོགས་པ་དག་པའི་གདུལ་བྱ་འགའ་ཞིག་གིས་འཇམ་དབྱངས་དང་དབྱེར་མེད་པར་མཐོང་ཞིང་ངེས་པ་རྙེད་པར་གྱུར་ཏོ། ། མངོན་ཤེས་ཀྱང་མངའ་སྟེ་བྱང་ངོས་སུ་བྱོན་པའི་དུས་སུ། ཤིང་མོ་སྦྲུལ་ལོ་སྟོན་ཟླ་འབྲིང་པོ་ཤར་བ་དང་ཕྱག་ཕེབས་ནས་འགྲོངས་པའི་ལོ་གཅིག་གི་གོང་ལྕགས་ཕོ་ཁྱིའི་ལོ་སྟོན་ཟླ་ཐ་ཆུང་ཤར་བ་ན།
དྲུང་ན་འདུག་པ་འགའ་ཞིག་ལ། ལྕགས་ཕག་ལ་ཞིང་གཞན་དུ། གཤེགས་གསུངས་པ་ཐོག་ཏུ་ཕེབས་སོ། ། མཛད་པའི་ཕྲིན་ལས་ལ་ཡང་འཆད་པའི་ཚེ་རྣམ་བཤད་རིགས་པ་ལས་འབྱུང་བ་ལྟར། དགོས་བསྡུས་ཚིག་དོན་མཚམས་སྦྱོར་བརྒལ་ལན་གྱི་སྒོ་ནས་གཞུང་མཐའ་དག་ལེགས་པར་གཏན་ལ་ཕབ་ཅིང༌། དྲིས་པའི་སྤོབས་པ་ཐོགས་པ་མེད་པར་སྐབས་སུ་བབ་པའི་ལན་ཆོས་དང་མཐུན་པར་འདེབས་ལ། རིག་པའི་གནས་ལྔ་གང་འཆད་ཀྱང་མཁས་པ་རྣམས་ཀྱི་ཡིད་འཕྲོག་པར་མཛད་པ་དང༌། མི་མ་ཡིན་དག་གི་ཐེ་ཚོམ་གྱི་དྲྭ་བའང་གཅོད་པར་མཛད་པ་ཡིན་ནོ། ། དེ་ཡང་ཆོས་རྗེ་པ་བསམ་ཡས་སུ་བྱོན་པ་དང་བཙད་པོས་ཆོས་འཁོར་ལ་སྤྱན་དྲངས་ནས། ལམ་འབྲས་ཨ་དོར་ཐོན།
རྒྱུད་ཀྱིའང་བརྟག་པ་ཕྱི་མའི་ལྔ་པ་ཐོན་ཙམ་ན། སྲིན་པོ་རི་པ་དང་ཡོན་མཆོད་ཀྱི་འབྲེལ་ཟབ་པར་ཡོད་པས། བཙུན་སྟོན་གྱི་གྲལ་མགོ་ལ་གདན་འདྲེན་དུ་བྱུང༌། སྤྱིར་ཡང་དབུས་ན་དགེ་བཤེས་ཆེ་བ་རེ་སྤྱན་འདྲེན་འབུལ་བ་ཚོ་ཡང་དེ་ལ་བྱེད། དེས་ཐབ་ཁ་རེ་བྱེད་དགོས་ཟེར། དེར་གཞུང་ལྷག་མཚོ་བཀླག དེ་ནས་ཆོས་དང་གྲོས་དང༌། བྱིན་རླབས་ཞུ་བ་མཚན་གང་བྱུང༌། དེར་གོ་ཆ་ཆེ་ཤོས་ཅིག་ན་རེ། འོ་ཅག་གི་ཞུ་དོན་ལ་ཚར་བ་མིན་ཡང་ད་ལྟར་བཞུད་པ་ཡིན།
སྐུ་ཁམས་ལྡོག་འོང་ཟེར་སོང༌། དེར་ཉེ་གནས་ཀྱིས་ཕྱི་ནས་སྒོ་ལྕགས་བཅུག་སྟེ། ཙོག་གེ་པ་ཅིག་ལ་མནལ་ཅིག་ལོག་པས་མནལ་ལམ་དུ་མི་སྐྱ་ཤར་ཚན་ཅིག་བྱུང་ནས་ཕྱག་འཚལ་ཕྱག་རྟེན་ཕུལ་ནས། གྲལ་མགོ་མ་ན་རེ། ཆོས་རྗེ་པ། སྐྱེ་རྒ་ན་འཆིའི་ཆུ་བོ་བཞི་པོ་འདིས་སེམས་ཅན་ཐམས་ཅད་སྡུག་བསྔལ་བར་མི་གདའ་ཡེ་ཟེར། དེ་དེ་བཞིན་དུ་འདུག་གསུངས་པས། འོ་ན་འདི་ལ་ཕན་པའི་གསོལ་འདེབས་འདྲ་བདོག་གམ་ཟེར་བས། འོ་ན་འདི་བཞིན་དུ་གསོལ་བ་ཐོབ་གསུངས་ཏེ། སྐྱེ་བ་སྐྱེ་བ་མེད་པའི་ཚུལ་རྟོགས་ཀྱང༌། །
ད་དུང་སྐྱེ་བའི་གཟེབ་ལས་བདག་མ་གྲོལ། ། སྐྱེ་བ་ཀུན་ཏུ་སྐྱེ་བར་སྐྱེ་འགྱུར་བའི། ། སྐྱེ་ངན་བདག་གི་སྐྱེ་བའི་སྐྱབས་མཛོད་ཅིག ། གྱིས་ལ་གསོལ་བ་ཐོབ་གསུངས་པས། འོ་ན་རྒ་བ་ལ་སོགས་པའང་དེ་བཞིན་དུ་སྦྱར་བས་མཆི་བར་མི་གདའ་ཡེ་ཟེར། འོ་ན་གོ་འདུག་སྙམ་སྟེ། ཕྱག་རེ་འཚལ་ནས། ཐུགས་ལ་བཏགས་ཟེར་སོང་བ་རྨིས་ཏེ། མནལ་སད་དེ་བསམ་པས་དེ་བཞིན་དུ་འོང་བར་འདུག་གསུང་སྐད་དོ། ། བསྟན་བཅོས་བརྩམས་པའི་ཚུལ་ལ་ཕན་པ་དང༌།
སྡེབ་སྦྱོར་གཙོ་བོར་མཛད་པ་གཉིས་ལས། ཕན་པ་གཙོར་མཛད་པ་ཡང་ཚིག་དང་དོན་ལ་སྐྱོན་མེད་ཅིང་འབྲེལ་ཆགས་པའི་ངག་གིས་མདོ་རྒྱུད་དང་མཐུན་པར་བརྗོད་བྱ་གསལ་བར་སྟོན་ཅིང༌། དེ་ལ་ཡང་མཁས་པ་རྣམས་ཀྱིས་སྐྱོན་གདགས་པར་ཡང་མི་ནུས་ལ། ངོ་མཚར་དུ་འཛིན་པ་ཁོ་ན་ཡིན་ནོ། ། སྡེབ་སྦྱོར་གཙོར་མཛད་པ་ཡང༌། བདེ་བར་གཤེགས་པའི་བསྟོད་པ་དང༌། ཐུགས་རྗེ་ལ་བསྐུལ་བ་དང༌། ལེགས་པར་བཤད་པ་ལ་སོགས་པ་ཚིག་དོན་སྡེབ་ལེགས་ཤིང༌། དཔེ་དང་དོན་མི་འགལ་བ། ལྕི་ཡང་དང་རིང་ཐུང་ལ་སོགས་པ་ལེགས་པར་ཕྱེད་ཅིང༌།
ཚིག་གི་རྒྱན་དང༌། ངལ་བསོ་བའི་གནས་ལ་སོགས་པས་མཛེས་པར་བྱས་ལ། རྩོམ་པའི་ཕྲེང་བ་མཆོག་ཏུ་གྱུར་པ་མཛད་པ་རྣམས་ནི་བརྗོད་པ་བདེ་ཞིང་རྣ་བར་སྙན་ལ་ཡིད་དུ་འོང་བ་ཡིན་ཏེ། གསེར་གྱི་རྒྱན་རིན་པོ་ཆེ་པདྨ་རཱ་ག་དང༌། ཨིནྡྲ་ནཱི་ལ་ལ་སོགས་པས་སྤྲས་པ་མུ་ཏིག་གི་ཕྲེང་བས་བསྐོར་ཞིང༌། བལྟ་ན་སྡུག་པ་བས་ཀྱང་མཆོག་ཏུ་མཛེས་པའི་རྩོམ་པའི་ཕྲེང་བ་རྣམས་ནི་མཐོང་ཞིང་ཐོས་པ་ན། མཁས་པ་རྣམས་ཀྱིས་ཡིད་དགའ་བ་སྐྱེ་ཞིང་བློ་གསལ་རྣམས་ཀྱི་ཁ་རྒྱན་དུ་གྱུར་ལ། ཤེས་ལྡན་རྣམས་ཡིད་སྨོན་གྱི་གནས་སུ་བྱེད་པ་ཤ་སྟག་མཛད་པ་ཡིན་ནོ། ། འདིའི་རྩོད་པའི་ཚུལ་ནི། མཚུངས་པ་མེད་པའི་བློ་གྲོས་དང་ལྡན་ཞིང་འཇིགས་པ་མེད་པའི་སྤོབས་པ་བརྙེས་ནས་ཕྱིན་ཅི་མ་ལོག་པའི་གཞུང་ལུགས་མཁྱེན་པས།
རྣམ་པར་དག་པའི་ངག་གིས་སྨྲས་ཏེ། སྐྱོན་མེད་པའི་དམ་བཅའ་བརྗོད་ཅིང་བཟློག་པར་མི་ནུས་པའི་ཐལ་བ་འཕེན་པས་ཕས་རྒོལ་གྱི་སྤོབས་བ་མྱུར་དུ་འཇོམས་པ་ཡིན་ཏེ། རང་གི་སྡེ་པ་ལ་བོད་ཀྱི་བློ་གསལ་མཁས་པ་ཆེན་པོར་རློམ་ཞིང་སྨྲ་བ་པོར་གྲགས་པ་དུ་མ་ཡང་ཕམ་པར་མཛད་ཅིང་རྒྱ་གར་གྱི་པཎྜི་ཏ་འགའ་ཞིག་ཀྱང་ཟིལ་གྱིས་མནན་ལ། གཞན་གྱི་སྡེ་པ་འཕྲོག་བྱེད་དགའ་བོ་ལ་སོགས་པ་ཕྱི་རོལ་པའི་མཁས་པ་ཆེན་པོ་དྲུག་ཀྱང་སྤོབས་པ་མེད་པར་བྱས་ནས། ལྟ་བ་མཆོག་ལ་བཙུད་པ་ཡིན་ནོ། ། དེ་ལྟར་དགུང་ལོ་དྲུག་ཅུ་རེ་གསུམ་པའི་བར་དུ་བོད་དུ་བཞུགས་ནས་རིམ་གཉིས་ཟབ་མོའི་ཐུགས་དམ་ལ་རྟག་ཏུ་མཉམ་གཞག་གི་ངང་ནས་ཆོས་འཆད་པ་དང༌། རྩོད་པ་དང་རྩོམ་པས་དུས་འདའ་བར་བྱེད་ཅིང་སངས་རྒྱས་ཀྱི་བསྟན་པ་ནམ་ལངས་པ་ལ་ཉི་མ་ཤར་བ་ལྟ་བུར་མཛད་པའི་དབང་གིས་འཛམ་བུའི་གླིང་ཐམས་ཅད་དུ་མཁས་པའི་གྲགས་པས་ཁྱབ་པ་དང༌། བླ་མ་རྗེ་བཙུན་ཆེན་པོས། དུས་ཕྱིས་བྱང་ཕྱོགས་ཀྱི་རྒྱལ་ཁམས་ནས་མི་སྐད་རིགས་མི་གཅིག་པ། ཞྭ་ཁྲ་འཕུར་བ་འདྲ་བ་གོན་པ།
ལྷྭམ་ཕག་གི་སྣ་འདྲ་བ་གོན་པས་ཁྱོད་གདན་འདྲེན་དུ་འོང་བ་ཡིན། དེའི་དུས་སུ་ཐེ་ཚོམ་མ་བྱེད་པར་སོང་དང་སངས་རྒྱས་ཀྱི་བསྟན་པ་ལ་ཕན་པ་རྒྱ་ཆེན་པོ་འབྱུང༌། ཞེས་ལུང་བསྟན་པ་དང༌། རྒྱལ་བུ་གོ་དན་གྱིས། ཆོས་རྗེ་པའི་སྐུའི་སྙན་པའི་གྲགས་པ་གསན་པ་ལ་བརྟེན་ནས། དཔོན་པོ་དོར་ཏ་ཞེས་བྱ་བ་གསེར་ཡིག་པ་ལ་བཏང་ནས། བོད་ཀྱི་ཡུལ་ན་ས་སྐྱ་པ་ཞེས་བྱ་བའི་བནྡེ་བཟང་པོ་ཅིག་ཡོད་པར་འདུག་པས། དེ་ཁྱོད་ཀྱི་གདན་དྲངས་ལ་ངེད་ཀྱི་རྩར་སླེབས་སུ་ཆུག་གསུང་བའི་དོན་ལ། དཔོན་པོ་དོར་ཏ་ཁོ་རང༌། བླ་མ་ཆོས་རྗེ་པ་ལ་མཇལ་ནས།
རྒྱལ་བུ་གོ་དན་གྱི་ལུང་བསྒྲགས་པས། རྗེ་བཙུན་ཆེན་པོའི་གསུང་དྲན་པའི་སྟོབས་ཀྱིས་དགྱེས་ཤིང་སྤྲོ་བ་དང་བཅས་པས་ཞལ་གྱིས་བཞེས་ནས་ཤིང་ཕོ་འབྲུག་གི་ལོ་དགུང་ལོ་དྲུག་ཅུ་རྩ་གསུམ་བཞེས་པ་ལ། ས་སྐྱ་ནས་ཁུ་དབོན་གསུམ་གདན་བཏེག་ནས་བྱོན་པ་ལ། ལམ་སོ་ན་ཡོད་པའི་དགེ་བའི་བཤེས་གཉེན་རྣམས་དང༌། སྐལ་བ་དང་ལྡན་པའི་གདུལ་བྱ་མང་པོས་དབང་བྱིན་རླབས་དང༌། རྒྱུད་འགྲེལ་མན་ངག་དང་བཅས་པ་ལ་སོགས་པ་དད་པ་ཆེན་པོའི་སྒོ་ནས་ཞུ་བ་རྣམས་ལ་ཆོས་ཀྱི་འཁོར་ལོ་བསྐོར་ཞིང་བྱོན་པའི་དབང་གིས་ལམ་དུ་ལོ་གསུམ་འགོར་རོ། ། དེའི་ཚེ་དགེ་བའི་བཤེས་གཉེན་བཀའ་གདམས་པ་ནམ་མཁའ་འབུམ་གྱིས། ཧར་འདི་ལ་ཁྱེད་ཀྱི་བྱོན་པས་ཕན་པའི་རྒྱུ་མཚན་བདོག་གམ་ཟེར་བ་ལ། ཧོར་འདིས་ངེད་ལ་ཅིས་ཀྱང་མཆོད་གནས་ལ་ཤོག མི་འོང་ན་དམག་འོང་ཟེར་བས་དམག་བྱུང་ན་བོད་ལ་གནོད་ཀྱིས་དོགས་ནས་འགྲོ་བ་ལགས།
སེམས་ཅན་ལ་ཕན་དུ་རེ་ནས་འགྲོ་བ་མ་གཏོགས་པ་ཕན་ངེས་པའི་རྒྱུ་མཚན་མ་མཆིས། ལར་སེམས་ཅན་ལ་ཕན་ན་རང་གི་ལུས་སྲོག་གཏོང་བ་ལ་མི་ཕོད་རྒྱུ་མི་བདོག་པ་ཙམ་ཤེས་པ་ལ་གདའ་གསུངས། མདོ་སྲང་དུ་ཕེབས་པའི་ཚེ་མིག་ཅིག་གིས། དར་ནག་པོ་གཅིག་ལ་གསེར་གྱི་ཐིག་ལེ་མང་དུ་བྱས་པ་ཅིག་ཕྱག་རྟེན་ལ་བྱུང༌། དེ་ལྷ་རྗེ་བི་ཇི་ལ་གནང་ནས། དེ་ཁྱོད་རང་ཚགས་གྱིས་གསུངས། ནམ་མཁའ་དྭངས་པ་ལ་སྐར་མ་བཀྲ་བ་ལྟ་བུའི་བསྟན་པ་གཅིག་འོ་ཅག་ལ་འོང་བ་ཡིན་གསུངས། ས་སྐྱ་པས་རིང་བསྲེལ་བཀག་ཟེར་བ་ཡོད་པ་ལ། དེ་ཡང༌། རིང་བསྲེལ་ཕལ་ཆེར་གདོན་ལས་བྱུང༌། །
དཀར་པོའི་ཕྱོགས་ཀྱིས་བྱས་པའང་སྲིད། ། འབྱུང་བཞི་དག་གིས་བསྐྱེད་པའང་ཡོད། ། འཕགས་པ་གསུམ་གྱི་རིང་བསྲེལ་ནི། ། ཡོན་ཏན་སྟོབས་ཀྱིས་འབྱུང་བ་སྟེ། ། འབྱུང་ཁུངས་ནས་བྱུང་རིང་བསྲེལ་ཡིན། ། དེ་ལ་གྲངས་ནི་བརྩི་རུ་མེད། ། མི་འགྲིབ་འཕེལ་བའི་རིང་བསྲེལ་ཡིན། ། ཞེས་བྱ་བ་ཡིན་པས། ང་ལ་རྟེན་བྱོན་ན་གྲངས་བརྩི་རུ་མེད་པ་ཅིག་འབྱོན་པ་ཡིན་པས། ཁྱེད་རང་ཚགས་གྱིས་ལ་དར་འདིས་དེའི་ན་བཟའ་གྱིས་གསུངས།
ངས་ཀུ་རེ་བྱས་པ་ཡིན། མི་ལ་མ་ཟློ། སྡིག་པ་སོག་པའི་རྒྱུ་ཡིན་གསུངས། དེ་ནས་དགུང་ལོ་དྲུག་ཅུ་རྩ་ལྔ་བཞེས་པའི་དུས་སུ། མེ་ཕོ་རྟའི་ལོ་ཟླ་བ་བརྒྱད་པ་ལ། བྱང་ངོས་ལིང་ཆུར་གདན་ཕེབས། དེའི་དུས་སུ་རྒྱལ་བུ་གོ་དན། གུ་ཡུག་གན་རྒྱལ་སར་བཏོན་པ་ལ་ཧོར་ཡུལ་དུ་བཞུད་ནས། ཚུར་བྱོན་པ་དང་ལུག་ལོ་ཟླ་བ་གཅིག་པ་ལ་མཇལ། རྒྱལ་བུ་ཡང་ཤིན་ཏུ་མཉེས་ནས།
ཆོས་དང་འཇིག་རྟེན་གྱི་ལུགས་ཀྱི་གསུང་གླེང་མང་པོ་ཡང་མཛད་པར་གདའ། དེའི་གོང་དུ་རྒྱལ་བུའི་དྲུང་དུ་བོད་ཀྱི་བནྡེ་ཡང་འགའ་རེ་འདུག་པ་ལ། སངས་རྒྱས་ཀྱི་ཆོས་ཀྱི་ཡོན་ཏན་གྱི་ཁྱད་པར་གང་ཡང་བསྐྱེད་པར་མ་ནུས་ནས། སྨོན་ལམ་འདེབས་པ་ལ་དབང་བར་ཁས་ལེན་པ་འཚོགས་པའི་དུས་སུ། ཨེརྐ་འུན་དང༌། ཧོར་གྱི་ལྷ་པ་ཚོ་གྲལ་མགོར་འཇོག་པ་ཡོད་པར་འདུག དེ་ནས་རྒྱལ་བུ་དང་བླ་མ་ཆོས་རྗེ་པ་ཆོས་ཀྱི་གསུང་གླེང་མང་པོ་མཛད་པ་ལ། མགོ་བའི་སྐབས་སུ་ཡུ་གུར་གྱི་དགེ་བའི་བཤེས་གཉེན་མཁས་པ་མང་པོས་ཀྱང་མཚམས་སྦྱོར་བྱས་ནས། ཆོས་ཀྱི་དོན་ཐམས་ཅད་ལེགས་པར་གོར་བཅུག་པས། རྒྱལ་བུ་ཡང་ཤིན་ཏུ་མཉེས་པར་བྱུང་ནས།
དེ་རིང་ཕྱིན་ཆད་ཨེརྐེ་འུན་དང་ལྷ་པ་ཚོ་བནྡེའི་གྲལ་མགོར་མ་སྡོད། ཐམས་ཅད་ཀྱི་གྲལ་མགོར་བླ་མ་ཆོས་རྗེ་པ་བཞུགས་ལ། སྨོན་ལམ་འདེབས་པའི་དུས་སུ་སྔོན་ལ་བནྡེའི་སྨོན་ལམ་ཐོབ་གསུངས་པའི་ལུང་བྱོན་ནས། ཧོར་གྱི་རྒྱལ་ཁམས་སུ་རབ་ཏུ་བྱུང་བའི་དབུ་འཕང་བསྟོད། དེ་ནས་རྒྱལ་བུ་གོ་དན་ལ་ཤ་བཀྲའི་ནད་ཅུང་ཟད་བྱུང་བའི་རིམ་གྲོར། ཆབ་གཏོར་འཇམ་དཔལ་མ་མང་དུ་མཛད་པས། ལུག་ལོ་ཟླ་བ་གསུམ་པའི་ཚེས་བཅུ་གཅིག་གི་ཐོ་རངས་མནལ་ལམ་དུ། མི་འཐེང་པོ་ལུས་ལ་རྨ་དང་ཤུ་བས་གང་བ་ཅིག་བྱུང་བ་ལ། ཁྱོད་སུ་ཡིན་ཅེས་དྲིས་པས། ང་ལ་དཔོན་གཅིག་ཡོད་པ་ན་རེ།
ས་སྐྱ་པས་འབོད་ཅིང་འདུག་པས། ཁྱོད་སོང་ལ་ཅི་ཟེར་ཉོན། ང་ནི་ལུས་པོ་ན་བས་འགྲོ་མི་ནུས་པར་འདུག་ཟེར་ནས་ཡོང་བ་ཡིན་ཟེར། དེ་ནས་ཆོས་རྗེ་པས་གོ་དན་གྱིས་གསེར་ཡིག་པ་བཏང་ནས། ངེད་ཐག་རིང་པོ་ནས་བོས། ད་འདི་ལ་ཕན་པ་ཅིག་དགོས་པར་འདུག་པས། ནད་འདིའི་རྒྱུ་ཅི་ཡིན། ད་ཐབས་ཅི་བྱས་པས་ཕན་ཞེས་དྲིས་པས། མི་དེ་ན་རེ། ཡུལ་ཕྱོགས་འདི་རྣམས་སུས་ཀྱང་མ་བཟུང་བའི་དུས་སུ།
ངའི་དཔོན་དེས་བདག་པོ་བྱས་པ་ཡིན། དེའི་ཚེ་གོ་དན་འདི་ཤཱཀྱ་མུ་ནི་ལ་བསོད་ནམས་བསགས་པའི་རྒྱལ་བུ་ཅིག་ཏུ་སྐྱེས། དེ་ནས་ཚེ་འཕོས་ནས་མི་ཉག་གི་རྒྱལ་པོ་ཅིག་ཏུ་སྐྱེས། རྒྱལ་པོ་དེས་ངའི་ཁང་པའི་སྟེང་དུ་མཁར་ལས་བྱས། མི་ཉག་རྒྱལ་པོ་དེས་ཀྱང་བནྡེ་རྣམས་ལ། ངས་མཁར་ལས་བྱེད་པའི་ས་གཞི་སློང་ཟེར། བནྡེ་རྣམས་དབྱངས་འདྲ་བྱེད་པ་དང༌། རོལ་མོ་འདྲ་དཀྲོལ་བ་དང༌། གཏོར་མ་འདྲ་བཏང་གིན་འདུག་སྟེ། ས་ཆོག་མི་ཤེས་པར་འདུག་པས་ས་གཞི་མ་བྱིན།
དེར་རྒྱལ་པོས་མཁར་ལས་བྱས་པས། ངེད་དཔོན་གཡོག་རིས་ནོན་པ་བཞིན་སོང༌། དེ་ནས་མི་ཡི་བསོད་ནམས་མ་ཐུབ་པས། བྱང་ངོས་འདིར་འོངས་ནས་ཡུལ་ལེགས་པར་བཟུང༌། དེར་ཡང་རྒྱལ་བུ་དེ་འོངས་ནས་ངེད་ཀྱི་སྟེང་དུ་མེ་བཏང༌། ས་བརྐོས། གཞན་ཡང་གནོད་པ་མང་དུ་བྱས། དེར་ཡང་སྡོད་ས་མ་བྱུང༌། དེ་ནས་ངའི་དཔོན་པོ་དེ་ཁྲོས་ནས་ཡུལ་ཕྱོགས་ཀྱི་ལྷ་འདྲེ་རྣམས་བསྡུས་ནས། རྒྱལ་པོ་འདིས་ང་ཡུལ་ལན་གཉིས་ཕྱུང་བས།
ད་འདི་ལ་གནོད་པ་ཅིག་བྱེད་པས་ཁྱེད་རྣམས་ཀྱིས་གྲོགས་གྱིས་བྱས་པས། ལྷ་འདྲེ་རྣམས་ན་རེ། རྒྱལ་པོ་འདི་ཤཱཀྱ་མུ་ནི་ལ་བསོད་ནམས་བསགས་པ་ཡིན་པས། འདིའི་སྟོབས་མི་ཐུབ་ཀྱིས། ཁྱོད་སྐམ་སར་མ་སྡོད་པར་ཆུ་མིག་དང་འདམ་རྫབ་ཡོད་སར་ཡུལ་ཟུང་ཟེར་ནས་དེར་བསྡད་པའི་དུས་སུ། རྒྱལ་པོ་དེས་རྒྱལ་པོ་སྔ་མ་ཀུན་གྱི་བནྡེ་རྣམས་ལ་རྒྱུགས་བྱིན་པའི་ཡི་གེ་བལྟས་པས། སྔར་གྱི་རྒྱུགས་ཆེས་ཟེར་ནས་ཕྲིས། དེའི་ཚེ་རྒྱ་པོ་དེས་གསེར་གྱི་ཤཱཀྱ་མུ་ནི་འདི་ངེས་པར་གསེར་ཡིན་ནམ། ཤིང་ངམ། རྡོ་ཡིན་ནམ་བལྟ་ཞེས་ཟེར་ཏེ།
ཞབས་ལ་གཟོང་གིས་བརྐོས་པ་དང༌། དེ་ནས་ལྷ་འདྲེ་རྣམས་ན་རེ། ད་འདིའི་བསོད་ནམས་ཀྱི་ཆ་ཉམས་པས་བར་ཆད་བྱ་བའི་དུས་ལ་བབ་ཟེར་ནས་ལྷ་འདྲེ་རྣམས་འཚོགས་པ་དང༌། འདི་བསོད་ནམས་ཅན་ཡིན་པས། གཞན་སུས་ཀྱང་བརླག་པར་མི་ནུས་པས་ནང་གི་བློན་པོ་དང་རྒྱལ་པོ་ལ་ཕྲ་མ་གཞུག་ཟེར་ནས་ཕྲ་མ་བཅུག་པས། དེར་བློན་པོས་བསད། དེར་རྒྱལ་པོ་དེས་འཆི་ཁར་སྨོན་ལམ་བཏབ་སྟེ། ང་ཚེ་ཕྱི་མ་ལ་རྒྱལ་པོ་ཅིག་གི་བུར་སྐྱེས་ནས་ཁྱེད་རྣམས་ལ་གནོད་པ་སྐྱེལ་ཞིང་ཁྱེད་རྣམས་བྲན་བཞིན་དུ་འཁོར་བར་ཤོག་ཅིག ཅེས་སྨོན་ལམ་བཏབ་པས། ཇིམ་གྱི་རྒྱལ་པོའི་ཚ་བོར་སྐྱེས་ཏེ་གོ་དན་ཡིན།
དེས་བྱང་ངོས་འདིར་ཡོངས་ནས་ངེད་ཀྱི་སྡོད་ས་ཆུ་དང་འདམ་རྫབ་ཀྱི་སྟེང་དུ་རྟ་རྒྱུག དེར་རྟ་བསད། རྟ་ཁྲག་གང་སོང་སར། ངད་ལ་ལ་ན། ལ་ལ་ཤི ངའི་ལུས་ལ་ཡོད་པའི་སྦལ་ལྕོང་འདི་རྣམས་ཀྱང་འཆི་ལ་ཁད་པ་ལ། ངའི་ལུས་ཀྱི་དྲོད་ཀྱིས་མ་འཆི་བ་ཡིན་ཟེར་ནས་ལུས་ལ་སྦལ་པ་དང༌། ལྕོང་མོ་ཕྱེད་སྐམ་པ་དང༌། འཆི་ལ་ཁད་ཡོད་པ་ལ། དེ་གོང་གི་བནྡེ་རྣམས་ཀྱིས་གོ་དན་ལ་སྨོན་ལམ་འདྲ་འདེབས་པ་ལས།
ངེད་ཀླུ་ལ་ཕན་པ་ཅིའང་མ་བྱུང༌། ད་ཁྱོད་ས་སྐྱ་པས་སྨན་དང་བཟའ་རྒྱུ་བྱིན་པས་ངེད་ཀླུ་ལ་ཕན་པར་བྱུང༌། ང་གར་ཡང་འགྲོ་མི་ནུས་པ་ལ་ད་རེས་ཅུང་ཟད་ཕན་པ་ཡིན། ད་ང་ཡི་དཔོན་དེ་འཆི་ལ་ཁད་ཡོད་དེ། དེ་འཆི་ན་གོ་དན་ཡང་འཆི། ང་ཡི་དཔོན་དེ་གསོས་ན། གོ་དན་ཡང་གསོས་པས། རིམ་གྲོ་ཡང་ཆུང་ཆུང་གིས་མི་ཕན་མི་སོས་པས། ཁྱོད་ཀྱིས་ང་ཡི་དཔོན་པོ་དང༌། གོ་དན་གསོ་བའི་འབད་པ་ཆེན་པོ་གྱིས།
ང་ཡི་དཔོན་པོ་གསོས་ན་གོ་དན་ཡང་གསོས། དེ་གསོས་ན་ཁྱོད་ཀྱང་བཟང་པོར་འགྲོ་ཟེར། དེ་ནས་ཆོས་རྗེ་པའི་ཐུགས་དགོངས་ལ། ད་འདི་ལ་ཐབས་ཅི་བྱས་ན་ཕན་འདྲི་སྙམ་པ་ལ། བར་ཆད་ཅུང་ཟད་ཅིག་གི་དེ་ཡལ་སོང་གསུངས་སོ། ། དེ་ནས་རྒྱལ་བུའི་དོན་དུ། འཕགས་པ་སེང་གེ་སྒྲའི་ཆོ་ག་མཛད་པས། རྒྱལ་པོ་ནད་ལས་ཐར་བས་ཤིན་ཏུ་དད་དེ། ཐེག་པ་ཆེན་པོའི་སེམས་བསྐྱེད་ལ་སོགས་པ་ཟབ་པ་དང་རྒྱ་ཆེ་བའི་ཆོས་དུ་མ་ཞུས། མཆོད་གནས་རྣམས་ཀྱི་ཕུད་དུ་བཀུར།
དེ་ནས་བཟུང་སྟེ་སྐད་རིགས་མི་གཅིག་པའི་གདུལ་བྱ་ཆོས་ལ་མི་དད་པ་རྣམས་ཆོས་ལ་དད་པར་བྱས། དད་པ་རྣམས་ཐེག་ཆེན་ལ་བཙུད། མདོར་ན་གདུལ་བྱ་དཔག་ཏུ་མེད་པ་སྨིན་ཅིང་གྲོལ་བར་མཛད་པས་བསྟན་པའི་དར་རྒྱས་ཕུལ་དུ་ཕྱིན་པར་མཛད་དོ། ། དེ་ནས་བོད་དུ་བྱོན་པ་བས་ཀྱང་བྱང་ངོས་སུ་བཞུགས་ན་སངས་རྒྱས་ཀྱི་བསྟན་པ་ལ་ཕན་ཆེ་བར་གཟིགས་ནས་གནས་དེ་ཉིད་དུ་ཐུགས་ཕབ། བོད་ཀྱི་གྲྭ་སློབ་རྣམས་ལ་གནང་སྦྱིན་དང་འབུལ་བ་མང་པོ་བསྐུར། ཆོས་ཀྱི་སྐྱེས་སུ་བྱང་ཆུབ་སེམས་དཔའི་ལམ་ལ་འཇུག་པའི་རིམ་པ་ཐུབ་པའི་དགོངས་པ་གསལ་བ་ཞེས་བྱ་བ་བསྐུར་ནས། ཚོགས་ཆོས་འདི་དབུས་གཙང་ཁམས་གསུམ་དུ་ངས་བཤད་པ་ཡིན་པས། ངའི་སློབ་མ་ཐམས་ཅད་ཀྱིས་ལུང་ཐོབ་པ་ཡིན་པས་ཡི་གེ་འདི་ལ་ལྟོས་ལ་ཤོད། འདི་བཞིན་དུ་ཉམས་སུ་ལོངས་གསུང་ངོ༌། ། དེ་ལྟ་བུའི་བླ་མ་རྩོད་པའི་དུས་ཀྱི་ཐམས་ཅད་མཁྱེན་པ་གཉིས་པ་དེ་དགུང་ལོ་བདུན་ཅུའི་བར་དུ་རྒྱལ་བའི་བསྟན་པ་དང༌།
སེམས་ཅན་དཔག་ཏུ་མེད་པ་སྨིན་ཅིང་གྲོལ་བར་མཛད་ནས། མཐར་གཟུགས་ཀྱི་སྐུའི་བཀོད་པ་ཇི་ལྟར་བསྡུ་བའི་ཚུལ་སློབ་དཔོན་བི་ཇིའི་གསུང་ལྟར་བརྗོད་ན། ལྕགས་མོ་ཕག་གི་ལོ་ལ་གཞན་དོན་ལ་བཞུད་པའི་དུས་སུ། ཐ་སྐར་གྱི་ཟླ་བ་ལ་ལྟས་ཆེན་པོ་བཅོ་བརྒྱད་བྱུང༌། ཐ་སྐར་གྱི་ཚེས་བརྒྱད་ཀྱི་ཉིན་པར་ས་གཡོས་ཆེན་པོ་བྱུང༌། བདག་བི་ཇི་ལྷ་རྗེས་རྒྱུ་མཚན་ཞུས་པས། རྒྱལ་བའི་སྲས་སུ་གྱུར་པ་ཆེན་པོ་རྣམས་གཞན་དོན་ལ་འགྲོ་བའི་ལྟས་ཡིན། འོ་ཅག་ཀྱང་དེའི་རྗེས་སུ་འཇུག་པ་འདྲ་གསུང༌། ཉི་ཤུ་དགུའི་ནམ་ཕྱེད་ན་ལོངས་སྐུའི་ཆ་ལུགས་སྒྲ་དབྱངས་མི་ཟད་པ་སྒྲོགས་པའི་རྒྱལ་པོ་མངོན་སུམ་དུ་བྱོན། སྐུ་མདོག་དཀར་པོ་ཞལ་གཅིག་ཕྱག་གཉིས་པ་བྱོན་ནས།
ཁྱོད་ཀྱིས་སྤོས་ཕུལ་གསུངས་ནས་བདག་གིས་སྤོས་ཕུལ་ཐོ་རངས་ཀྱི་དུས་སུ་སྤྱན་རས་གཟིགས་དབང་ཞལ་བཅུ་གཅིག་པའི་བྱིན་རླབས་མཛད་པའི་སྣང་བ་བྱུང༌། སྤོས་ཕུལ་གསུང་བས་བདག་གིས་སྤོས་ཕུལ། སྨིན་དྲུག་ཟླ་བའི་ཡར་ཚེས་དྲུག་གི་ཉིན་པར་སྒྲ་སྣ་ཚོགས་གྲག བདག་དྲུང་ན་ཡོད་པས། ལྷ་ཁང་གི་ནང་ན་རྣམ་རྒྱལ་མཆོད་པ་བྱེད་མི་རྣམས་ཡིན་ནམ་ཞུས་པས། ལྷ་ཁང་ན་རྣམ་རྒྱལ་བྱེད་པ་ལ་བལྟར་སོང་གསུང༌། དེ་བལྟར་ཕྱིན་པས་ཁོང་རྣམས་ཀྱིས་ཀྱང་སྒྲ་ཐོས་ནས་ཅི་ཡིན་ནམ། ཁྱེད་ཞུར་སོང་ཟེར་བདག་གིས་ཞུས་པས་ལྷའི་སུན་མ་མང་པོ་བྱུང༌། མཆོད་པ་གྱིས། ད་རང་གཞན་དོན་ལ་འགྲོ་དགོས་པ་ཡིན་གསུང༌།
མེ་ཏོག་གི་ཆར་པ་ས་ལ་འབབ་རྒྱུ་མེད་པ་ནམ་མཁའ་ལ་མང་པོ་བྱུང༌། ཚེས་བཅུ་གསུམ་གྱི་ཉིན་པར་གདུགས་ལ་བཞུགས་པའི་དུས་སུ། ཉི་མ་ཡོད་འཕྲོ་ལ། སྤྲིན་དཀར་པོ་ལེགས་པ་ཅིག་ནར་གྱིས་བྱུང༌། ནམ་མཁའ་ལ་ཕྱག་མཛུབ་གཏད་ནས་བཞད་ཅིག་མཛད་ནས། ཁྱོད་ཀྱིས་ཨེ་མཐོང་གསུང༌། བདག་གིས་མཐོང༌། ཤིན་ཏུ་སེམས་དགའ་བ་ཅིག་བྱུང་ཞུས་པས། སྡིག་ཤས་ཆུང་བར་འདུག་སྟེ། འོན་ཀྱང་སྡིག་པའི་དྲི་མ་ཡོད་འདྲ་བས་སྡིག་སྦྱོང་གྱིས་གསུངས།
སངས་རྒྱས་བཅོམ་ལྡན་འདས་སེང་གེའི་ཁྲི་ལ་འཁོར་ཉན་ཐོས་དང་བཅས་པ་བཞུགས་པའི་སྣང་བ་བྱུང་བས་སྤོས་ཕུལ་གསུང༌། དེ་ནས་སྤོས་ཕུལ། བཅུ་བཞིའི་ཉིན་པར་ཕྱི་དྲོ་གདུགས་ལ་བཞུགས་པའི་དུས་སུ། སྤྲིན་སྔར་གྱི་འདྲ་བ་ཅིག་བྱུང༌། དཔལ་ཀྱཻ་རྡོ་རྗེའི་དཀྱིལ་འཁོར་གསལ་པོར་གཟིགས་པས་སྤོས་ཕུལ་གསུངས་ནས་སྤོས་ཕུལ། བཅོ་ལྔའི་སྔ་དྲོ་ཡང་ཕྱི་ན་བཞུགས་པའི་དུས་སུ་སྤྲིན་སྔར་གྱི་འདྲ་བ་ཅིག་བྱུང༌། འཇམ་དབྱངས་ལན་གསུམ་གཟིགས། ཡང་སྤོས་ཕུལ། སྤོས་ལན་གསུམ་ཕུལ་བའི་རྟིང་ལ། ང་ལ་གཟིགས་ནས་བཞད་ཅིག་མཛད།
ཅི་ལགས་ཞུས་པས། འཇམ་དབྱངས་དང་བྱམས་པ་གཉིས་བགྲོ་གླིང་མཛད་ཀྱིན་འདུག་གསུང༌། དེའི་ཚིག་ཀྱང་གསུངས་པས་བརྗེད། དེའི་ཕྱི་ཉིན་བསྐོར་བ་མཛད་དུས་སུ། མཆོག་སྦྱིན་དཔལ་གྱིས་བཞུགས་ཁྲི་ཅོག་ཙེ་ཆུང་ཆུང་ཅིག་དང༌། བཞུགས་འབོལ་ཅིག་བཟུང་ནས་སྔོན་ལ་འགྲོ། བདག་གི་དཔུང་པ་གཡས་ལ་ཕྱག་གིས་བརྟེན་ནས་བཞུད། མཆོད་ཁང་ཐད་སོར་བྱོན་པ་དང༌། བཞུགས་ཁྲི་དེ་ལ་བཞུགས་ནས། མཆོག་སྦྱིན་དཔལ།
ད་ཁྱོད་ཇ་སྐོལ་དུ་སོང་གསུང༌། བདག་ལ་ཁྱོད་སོང་ལ་སྤོས་ཅིག་སྦྱོར་ལ་ཤོག་གསུང༌། སྤོས་ཡོང་བ་དང་ཨཱ་ཡུ་སྟ་ར་གསུང༌། སྒྲོལ་མས་ཞལ་གཟིགས་པར་འདུག ཚེས་བཅུ་བདུན་གྱི་ནམ་གུང་ཙམ་ལ། བདག་དྲུང་ན་ཅོག་གེ་ཡོད་པས། གཟིམས་པ་དེ་ཙོག་གིས་བཞེངས་ནས། ཁྱོད་ཀྱིས་ཅི་ཡང་མ་མཐོང་ངམ། ཀླུ་དབྱངས་རོལ་མོའི་སྒྲ་ཐོས་སམ་གསུང༌། སློབ་དཔོན་ཇོ་ལྡན་དང་ངེད་མང་རབ་ཡོད་པས་རོལ་མོའི་སྒྲ་ཐོས་གཞན་ཅི་ཡང་མ་མཐོང་ཞུས་པས།
བདག་ལ་གཟིགས་ཏེ། བདེ་མཆོག་གིས་གཙོ་བྱས་པའི་དཀྱིལ་འཁོར་བཅུ་གསུམ་གྱི་སྣང་བ་བྱུང་གསུང༌། དཔའ་བོ་དང་དཔའ་མོ་ཐམས་ཅད་ཀྱི་གླུ་དང་གར་མཛད་ཀྱིན་འདུག་གསུང༌། ཚིགས་བཅད་མང་པོ་ཅིག་གསུང་བ་བདག་གིས་མ་ཟིན། སློབ་དཔོན་ཇོ་ལྡན་གྱིས་མང་རབ་ཟིན་སྣང་བ་འདིར་མ་བྲིས། གཞན་ལ་མ་བཤད་སྡིག་པ་བསོག་པའི་རྒྱུར་འགྲོ་གསུང༌། ཇུ་གུར་མེ་མར་ན། དགེ་བཤེས་རྡོ་རང་ཟེར་བ་ཅིག་ན་ཞིང་ཡོད་པས། བདག་གིས་སློབ་མ་རིན་ཆེན་རྒྱལ་མཚན་བལྟར་བཏང་བས། བཤང་ལྕི་ཐམས་ཅད་མལ་དུ་བཏང༌།
གཡོག་པོ་མེད། སྡུག་པར་སྣང་བའི་ལོ་རྒྱུས་དྲུང་ན་ཟློ་ཞིང་སྣང་བ་དང༌། ཆོས་རྗེའི་ཞལ་ནས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱང་མཁྱེན་བཞིན་དུ་ཐུགས་རྗེས་མི་གཟིགས་པ་གསུང༌། དེའི་ནུབ་མོ་ཐོ་རངས་བླ་མ་རྗེ་བཙུན་པ་དང༌། སློབ་དཔོན་བིརྺ་པ་དང༌། ནག་པོ་པ་གསུམ་བྱོན་ནས། ཁྱོད་དེ་ལ་ཡི་མ་ཆད། ཟག་བཅས་ཀྱི་ལུས་འདི་ལ་སྐྱེ་རྒ་ན་འཆིའི་ཆུ་བོ་བཞི་ཡོད་པ་ཡིན་གསུང༌། བིརྺ་པས་འཛུམ་པ་མཛད།
ནག་པོ་པས་དེ་ཡིན་གསུང༌། བིརྺ་པས་ཐོད་པའི་བདུད་རྩི་ལ་སྲིན་ལག་གིས་རེག་ནས། ཁྱོད་ཀྱི་ལྗགས་རྐྱོངས་གསུངས་ནས། ལྗགས་ལ་ཐིག་ལེ་བྱས་པའི་སྣང་བ་བྱུང་གསུང༌། དེའི་དུས་སུ་རྟོག་པ་དང་རྟོག་མེད་མཐའ་ལས་འདས་པ། བདེ་གསལ་མི་རྟོག་པ་རྒྱལ་བ་རྣམས་ཀྱི་ཐུགས་ལའང་འདི་ལས་ལྷག་པ་མེད་སྙམ་པའི་སྣང་བ་བྱུང༌། དེ་ནས་བླ་མ་རྗེ་བཙུན་པས་འདི་ནས་གཞན་དོན་ལ་འགྲོ་བའི་དུས་སུ། ཤར་ཕྱོགས་ཀྱི་འཇིག་རྟེན་གྱི་ཁམས་དུ་མ་བརྒལ་བའི་ཕ་རོལ་ཏུ་མཁའ་ལ་གནས་པའི་རིག་པ་འཛིན་པར་གྱུར་ནས། དེ་བཞིན་གཤེགས་པ་དུ་མ་མཉེས་པར་བྱས་ཤིང༌། སངས་རྒྱས་ཀྱི་ཞིང་ཡོངས་སུ་དག་པ་དང༌།
སེམས་ཅན་དུ་མ་ཡོངས་སུ་སྨིན་པར་བྱས་ནས། ས་དང་ལམ་ཕལ་ཆེར་བགྲོད་དེ། སྐྱེ་བ་གསུམ་པ་ལ་འཛམ་བུའི་གླིང་འདི་ཉིད་ཀྱི་རྒྱ་གར་ཤར་ལྷོ་མུ་མུ་ནིར་ཞེས་བྱ་བར། རྒྱལ་པོ་ཉི་མའི་སྟོབས་འཕེལ་ཞེས་བྱ་བའི་བུར་འཁྲུངས་ནས་གཞོན་ནུ་ལ་རྩོམ་པ་དང༌། འཆད་པ་མང་པོ་མཛད། མངོན་པར་ཤེས་པས་འཇིག་རྟེན་ཐམས་ཅད་གཟིགས་ནས། འཁོར་དད་ལྡན་འབུམ་ཕྲག་དུ་མ་གྲོལ་བར་བྱས་ནས་དེའི་དུས་སུ་ངས་དབང་བསྐུར་བ་དང༌། ཆོས་འབྲེལ་བྱས་པ་ཙམ་ཐམས་ཅད་ང་ཡི་འཁོར་དུ་འོང་བར་འདུག་གསུངས་པའི་ཚིག་ཀྱང་ཡོད། སྐུ་ཚེའི་ཚད་ཀྱང་ཡོད་པ་བརྗེད་ཟིན། དེ་ནས་སྐུ་ཚེ་འཕོས་ནས།
སངས་རྒྱས་དྲི་མ་མེད་པའི་དཔལ་ཞེས་བྱ་བ་སྐུ་སྐྱེ་བ་བཞེས་ནས། སེམས་ཅན་གྱི་དོན་མཛད་པར་འདུག་གསུང༌། རྗེ་བཙུན་པས་བིརྺ་པ་ལ་དེ་ལྟར་ལགས་སམ་གསུང༌། སློབ་དཔོན་གྱིས་དེ་ཡིན་གསུང༌། ནག་པོ་པས་ཀྱང་དེ་ཡིན་གསུངས་ནས་མཐུན་འགྱུར་མཛད། དེ་ནས་བདག་ལ་ཚོགས་ཀྱི་མཆོད་པ་ཤོམས་ཤིག་གསུངས་ཏེ་བཤམས་སོ། ། དེ་ནས་ཟབ་མོའི་ལམ་ལ་ནན་ཏན་དུ་མཛད་པའི་སྟོབས་ཀྱིས་གསང་བའི་གནས་ལྟར་མི་མངོན་པ་དང༌། དབུའི་གཙུག་ཏོར་གསལ་པོར་འཕགས་པ་དང༌། སྨིན་མཚམས་ཀྱི་མཛོད་སྤུ་དུང་ལྟར་འཁྱིལ་བ་ལ་སོགས་པའི་སྐུ་ཡོན་ཏན་དང་ལྡན་པར་གྱུར་ཏོ། ། ཟླ་བ་བཅུ་གཅིག་པའི་ཡར་ཚེས་བདུན་ལ།
སྤྲུལ་པའི་ལྷ་ཁང་ན་ཚོགས་ཚད་ཀྱིས་ཐོས་པའི་སྒྲ་སྣ་ཚོགས་པའི་རོལ་མོ་གྲགས། ཁོ་བོས་རྒྱུ་མཚན་ཅི་ལགས་ཞུས་པས་ཁྱེད་ཐམས་ཅད་གསོལ་བ་འདེབས་པ་ལ་བརྩོན་པར་གྱིས་གསུང༌། ལམ་ཕ་རོལ་ཏུ་ཕྱིན་པའི་ལུགས་ལ། མགོ་དང་རྐང་ལག་བདོག་པ་ཐམས་ཅད་གཏོང་བ་བས་ཀྱང༌། དབང་བསྐུར་བ་མཆོག་ཐོབ་པའི་བླ་མ་ལ། མོས་གུས་དང་ཞབས་ཏོག་སྐད་ཅིག་ཙམ་བྱས་པ་བསོད་ནམས་ཆེ་གསུང༌། ཡོད་ཚད་བླ་མ་རང་ལ་ཕུལ་བས་དེའི་དུས་སུ་བདག་ལ་འབུལ་རྒྱུ་མེད་པས། སྔོན་གནས་བརྟན་རྐང་པ་བཅོས་པའི་ཡོན་དུ་བྱིན་པའི་ཞྭ་ཕྲུག་གི་ཕྱམ་ཚེ་དམར་པོ་སོ་མ་ལེགས་པ་ཅིག་ཡོད་པ་དེ་ཕུལ་ནས། ཆོས་རྗེ་རང་གིས་བསྣམས་ནས་ཡོད་པས་དེ་འབུལ་དགོས་སྙམ་པ་ཅིག་བྱུང་བས། ཞལ་འཛུམ་པ་ཅིག་མཛད་ནས།
དེ་ང་ལ་འབུལ་མི་དགོས། དེ་སྔར་ངས་གོན་པ་དེ་ཕུལ་བ་ཡིན། ཁོ་བོ་བྱང་ཆུབ་དམ་པ་བརྙེས་པའི་དུས་སུ་ཨ་རུ་ར་ལག་མཐིལ་དུ་བཞག་པ་བཞིན་དུ། ཁྱེད་སློབ་མ་རྣམས་ཀྱིས་ཞབས་ཏོག་ཅི་བྱས་ཐམས་ཅད་གཟིགས་པ་ཡིན། དེའི་དབང་བསྐུར་སེམས་བསྐྱེད་ཞབས་ཏོག་ཅི་བྱས་པ་ཐམས་ཅད་དང་ཁོ་བོ་མཐོང་ཞིང་རྗེས་སུ་དྲན་པ་ཐམས་ཅད་དང་རེག་པ་དང༌། གཏམ་བྱས་པ་དང༌། འབྲེལ་པ་བྱས་པ་ཐམས་ཅད་དོན་མེད་པར་མི་འགྱུར་བར། ངན་འགྲོའི་སྡུག་བསྔལ་ལས་གྲོལ་བ་ཡིན། དེས་ན་ཁྱོད་ཀྱང་ངའི་ཞབས་ཏོག་མང་པོ་བྱས་པས་དགའ་བ་སྒོམས་ཤིག་གསུང༌། བདག་གིས་ནུབ་ཅིག་སྲོད་ནས་ཐོ་རངས་ཀྱི་ཆ་ཚུན་ཆད་ལ་རེས་སྐུའི་རྒྱབ་ནས་བརྟེན།
རེས་སྐུའི་སྟ་ཟུར་ནས་བརྟེན་པས། འདུལ་བ་རྒྱལ་མཚན་ལ་ཤོག་གསུངས་ནས། དཔོན་མོ་ཟོ་རོག་ཏས་ཕུལ་བའི་ཕྱམ་ཚེ་དེ་ཁྱེར་ལ་ཤོག་གསུངས་ནས། བདག་ལ་འདི་ཁྱོད་གོན། འོ་ཅག་གཉིས་ཚེ་སྔ་མ་ནས་འབྲེལ་པ་མང་པོ་ཡོད་པ་ཡིན་གསུང༌། ཁྱོད་དང་པོ་ངའི་ཇ་འདྲེན་པར་བྱས། དེ་ནས་མི་ཉག་འགའ་རུ་ཇོ་འབུམ་གུག་ཤྲཱིའི་རྩར་བརྫངས། དེར་ཧོར་གྱིས་དེད་པ་ལ་མ་ཤི་བས། ད་ལྟར་ངའི་ཞབས་ཏོག་མང་དུ་བྱས། ཕྱི་མ་ལ་ངའི་དྲུང་དུ་མི་སྐྱེ་ཁ་མེད་ཡིན་གསུང༌།
སྨལ་པོའི་ཟླ་བའི་ཡར་ཚེས་བཅུ་བཞིའི་ཐོ་རངས་ཀྱི་ཆ་ལ་སྣ་ཚོགས་རྒྱལ་མཚན་དང༌། རོལ་མོའི་སྒྲ་དང༌། གླུའི་མཆོད་པ་སྣ་ཚོགས་པ་དང་ས་གཡོ་བ་དང་བཅས་པས་ཞི་བར་གཤེགས་པར་གྱུར་ཏོ། ། ཉི་ཤུ་ལྔའི་ཉིན་པར་གདུང་བཞུས་པའི་དུད་པ་ཐམས་ཅད་ཀྱང་འཇའི་རྣམ་པར་གྱུར། རོལ་མོའི་སྒྲ་མང་པོ་ཡང་སྐྱེ་བོའི་ཚོགས་པ་ཐམས་ཅད་ཀྱིས་ཐོས་སོ། ། གདུང་ཡང་ཕལ་ཆེ་བ་ཞིག་རིང་བསྲེལ་དུ་གྱུར་ཏོ། ། རྡོ་རྗེ་འཆང་དབང་ཆེན་པོ་ལ། ། སོ་སོ་སྐྱེ་བོར་རྟོག་པ་འཁྲུལ། ། དུང་ལ་སེར་པོར་མཐོང་དང་མཚུངས། ། མཛད་པ་མཛད་ཀྱིན་བྱིན་གྱིས་རློབས། །
བླ་མ་ཆོས་ཀྱི་རྗེ་ས་སྐྱ་པུཎྜི་ཏ་ཆེན་པོའི་རྣམ་པར་ཐར་པ་དང༌། བདེ་བ་ནས་བདེ་བར་གཤེགས་པའི་དུས་སུ་ལུང་བསྟན་པའི་རྟོགས་བརྗོད་ཆ་འགའ་ཙམ་ཞིག་བརྗོད་པ། དེ་ཉིད་ཀྱི་ཞབས་རྡུལ་སྤྱི་བོས་ལེན་པའི་རྡོ་རྗེ་འཛིན་པ་བློ་གྲོས་རྒྱལ་མཚན་དཔལ་བཟང་པོས་སྦྱར་བ་ལས། སླར་ཡང་བླ་མ་དམར་སྟོན་ཆོས་ཀྱི་རྒྱལ་པོ། མཁས་པ་རྒྱལ་བ་དཔལ། བི་ཇི་རིན་ཆེན་གྲགས། དམ་པ་ཀུན་དགའ་གྲགས། བར་སྟོན་རྡོ་རྗེ་རྒྱལ་མཚན་རྣམས་ཀྱིས་མཛད་པའི་རྣམ་ཐར་ལས་དོན་ཚང་བར་བསྡུས་ཏེ། སྒྲོ་སྐུར་དང་བྲལ་བའི་རྣམ་ཐར་གསུང་སྒྲོས་མ་ཡོངས་སུ་རྫོགས་སོ།། །། གསན་ཡིག་སོགས་རྒྱས་པར་དངོས་གྲུབ་བརྙེས་པ་སློབ་དཔོན་རིན་ཆེན་དཔལ་གྱིས་མཛད་པའི་རྣམ་ཐར་དུ་བལྟའོ།། །།
༄༅། །བླ་མ་དམ་པ་གྲུབ་ཆེན་བུདྡྷ་ཤྲཱིའི་རྣམ་པར་ཐར་པ་བཞུགས།། ༄༅། །ཨོཾ་སྭ་སྟི་སིདྡྷཾ། བླ་མ་དམ་པའི་ཞབས་ལ་སྤྱི་བོས་གུས་པས་ཕྱག་འཚལ་ལོ། ། སངས་རྒྱས་གསུང་རབ་ཆུ་གཏེར་ལས་འོངས་པའི། ། དཔལ་གྱི་འབྱུང་གནས་མན་ངག་ཡིད་བཞིན་ནོར། ། ཚུལ་བཞིན་སྒྲུབ་པའི་རྒྱལ་མཚན་རྩེར་མཆོད་པ། ། སྒྲུབ་པའི་དབང་ཕྱུག་དཔལ་ལྡན་བླ་མར་འདུད། ། གང་ལ་ལུང་དང་མངོན་རྟོགས་ཀྱི། ། རྨད་བྱུང་ཡོན་ཏན་རིན་པོ་ཆེ། ། ཇི་ལྟར་མངའ་བའི་རྟོགས་བརྗོད་རྣམས། །
མཐའ་གཉིས་སྤངས་ཏེ་བཤད་ཀྱིས་ཉོན། ། བདག་གི་བླ་མ་ལུང་དང་རྟོགས་པའི་ཡོན་ཏན་གྱི་ཆོས་མཐའ་ཡས་པ་ལ་དབང་འབྱོར་པའི་བདག་ཉིད་གྲུབ་ཆེན་བུདྡྷ་ཤྲཱི་ཞེས་རྣམ་པར་གྲགས་པ་འདིའི་ཡབ་ཏི་ཤྲཱི་ཀུན་དགའ་རྒྱལ་མཚན་གྱི་ཞབས་འབྲིང་པ་ཆེན་པོ་གུ་ཤྲཱི་དཔལ་འབྱོར་ལེགས་པ་ཞེས་བྱ་བ། ཧོར་ཡུལ་དུ་དཔལ་དུས་ཀྱི་འཁོར་ལོའི་རྒྱུད་འགྲེལ་གྱི་པར་མཛད་པ་པོ་དེ་དང༌། ཡུམ་སྒྲོལ་མ་འབུམ་ཞེས་པ་གཉིས་ཀྱི་སྲས་སུ་ས་མོ་ཡོས་ཀྱི་ལོ་ལ། ལ་སྟོད་བྱང་གི་ཕྱོགས་འབྲོག་གི་དགོན་པ་སྒོ་ཕུ་ཞེས་པར་འཁྲུངས། ཆུང་ངུ་ནས་བླ་མ་ཤཱཀྱ་བཟང་པོ་ལ་དགེ་བསྙེན་ཞུས། ཚེ་དཔག་མེད་ཀྱི་དབང་ནོད་དེ་མཚན་ཡང་སངས་རྒྱས་དཔལ་དུ་བཏགས། སྤྱོད་འཇུག་ཁ་དོན་བྱེད་པའི་མ་མ་ཅིག་དང་ལྷན་ཅིག་ཏུ་བཞུགས་པས་གཞུང་ཐུགས་སུ་ཆུད། ཀློག་དང་ཡི་གེ་སོགས་ལ་སྦྱངས་ནས་དགེ་བསྙེན་གྱི་རྟེན་དེ་ཉིད་ལ་སྒོ་ཕུར་བཤད་གསར་མཛད། རང་གི་ཞང་པོ་སློབ་དཔོན་དྷྭ་ཛ་ཤྲཱི་ལ་བརྟག་པ་གཉིས་པའི་རྒྱུད་དང༌།
ཀྱེ་རྡོ་རྗེའི་ལག་ལེན་སོགས་སློབ་གཉེར་མང་དུ་མཛད། དགུང་ལོ་ཉི་ཤུ་རྩ་གསུམ་པ་ལ་གནས་ལྔ་རིག་པའི་པཎྜི་ཏ་ཆེན་པོ་ཆོས་རྗེ་ས་བཟང་པས་མཁན་པོ་དང༌། མཁས་ཤིང་གྲུབ་པ་བརྙེས་པའི་ལོ་ཙཱ་བ་ཆེན་པོ་བྱང་ཆུབ་རྩེ་མོས་ལས་ཀྱི་སློབ་དཔོན་དང༌། སྡེ་སྣོད་འཛིན་པ་མཁན་ཆེན་སངས་རྒྱས་བཟང་པོ་པས་གསང་སྟེ་སྟོན་པའི་སློབ་དཔོན་མཛད་ནས་དཔལ་བཟང་ལྡན་གྱི་གཙུག་ལག་ཁང་དུ་རབ་ཏུ་བྱུང་བ་དང་བསྙེན་པར་རྫོགས་པ་དུས་གཅིག་མཛད་དེ། སྔར་གྱི་མཚན་སཾ་སྐྲྀ་ཏར་བསྒྱུར་ནས་བུདྡྷ་ཤྲཱི་ཞེས་པར་བཏགས་སོ། ། རབ་ཏུ་བྱུང་བའི་དགའ་སྟོན་དང་ཡབ་རྒྱ་ཡུལ་དུ་གཤེགས་པའི་ཚོགས་གསོག་རྒྱ་ཆེན་པོ་མཛད་དོ། ། དེ་ནས་མཁན་ཆེན་ཤེས་རབ་རྒྱ་མཚོ་བ་ལས་ཕར་ཕྱིན་དང་མངོན་པ་ཀུན་ལས་བཏུས་ལ་སློབ་གཉེར་མཛད་ཅིང་སྔ་ཕྱིར་ཆོས་མང་པོ་གསན། མཁན་ཆེན་མགོན་རྒྱལ་བ་ལས་རྣམ་འགྲེལ་གྱི་སློབ་གཉེར་ཅུང་ཟད་མཛད་ཅིང་སྔ་ཕྱིར་ཆོས་དུ་མ་གསན། དཔལ་ལྡན་ས་སྐྱར་རྟོག་གེ་པ་དཔལ་ལྡན་བཟང་པོ་ཤངས་པ་བློ་མཆོག་ཏུ་གྲགས་པ་ལས་རྣམ་འགྲེལ་གྱི་སློབ་གཉེར་མཛད་པ་ཉི་ཐོག་གི་ལས་ཚབ་དང་འཆད་ཉན་སོགས་དགུང་ལོ་སུམ་ཅུ་སོ་གཅིག་གི་བར་ལ་མཛད་དོ། ། དེ་དག་གི་བར་ལ་ཆོས་རྗེ་ཀུན་མཁྱེན་ཆེན་པོ་ལས་མ་ཎིའི་ལུང༌།
ཆོས་རྗེ་ས་བཟང་པཎྜི་ཏ་ལས་དུས་ཀྱི་འཁོར་ལོའི་དབང༌། ཡུམ་རྒྱས་པའི་ལུང་ལ་སོགས་པ་དང༌། འཇིག་རྟེན་དབང་ཕྱུག་གི་སྤྲུལ་པའི་སྐུ་རྒྱལ་སྲས་ཐོགས་མེད་ལས་དེ་ཉིད་ཀྱིས་མཛད་པའི་བློ་སྦྱོང་དོན་བདུན་མ། རྟེན་འབྲེལ་སྙིང་པོ། སྐྱིད་སྡུག་ལམ་ཁྱེར་རྣམས་ཀྱི་ཁྲིད། སེམས་བསྐྱེད་ལུགས་གཉིས་ཀའི་ཆོ་ག སྨྱུང་གནས་ཀྱི་ཆོ་ག་རྣམས་ཞུས། ལོ་ཙཱ་བ་ཆེན་པོ་བྱང་ཆུབ་རྩེ་མོ་ལས་གསང་འདུས་རིམ་ལྔའི་དམར་ཁྲིད་དེ་ཉིད་ཀྱིས་མཛད་པ། རྒྱལ་སྲས་རིན་པོ་ཆེའི་བཀའ་འབུམ་འཐོར་བུ་བ། བསྙུང་གཞི་ལ་ཕན་པའི་ཕྱིར་དུ་རྡོ་ཟ་བའི་མན་ངག་རྣམས་ཞུས་ཤིང་ནད་ཞི་བར་བྱིན་གྱིས་བརླབ་པ་མཛད་དོ། །
དུས་ཀྱི་འཁོར་ལོ་པ་ཆེན་པོ་ཕྱོགས་ལས་རྣམ་རྒྱལ་ལས་དུས་ཀྱི་འཁོར་ལོའི་རྒྱུད་འགྲེལ་གྱི་བཤད་པ་ནོད། རྡོ་རྗེ་འཆང་ཆེན་པོའི་སྤྲུལ་པའི་སྐུ་རྒྱལ་བ་བྲག་ཕུག་པ་ཆེན་པོའི་སློབ་མ་ཆོས་རྗེ་དཀོན་མཆོག་རྒྱལ་མཚན་པ་ལས་ས་ལུགས་ཀྱི་རྡོ་རྗེ་འཇིགས་བྱེད། གཤེད་དམར་ལྷ་བཅུ་གསུམ་མ། སྒྲོལ་མ་ལྷ་བཅུ་བདུན་མ། འཁོར་ལོ་བདེ་མཆོག་ལུས་ཀྱི་དཀྱིལ་འཁོར་རྣམས་སུ་དབང་བསྐུར་བ་རྣམས་ཞུས་ཤིང༌། མོས་གུས་དང་བྱིན་རླབས་ཚད་མེད་པ་ཐུགས་རྒྱུད་ལ་འཁྲུངས་སོ། ། གཞན་ཡང་སྐྱེས་བུ་དམ་པ་མང་པོ་ལས་དམ་པའི་ཆོས་མང་དུ་གསན་ཅིང༌། གཙོ་ཆེར་རྣམ་འགྲེལ་གྱི་སློབ་གཉེར་ལ་རྩོལ་བ་དྲག་པོ་མཛད་དོ། ། སྔོན་ཡབ་མཁན་པོར་སོང་བས་དེ་ལ་སྲས་བྱུང་ན་ཞབས་འདྲེན་ཆེ་བསམ་ནས། ཡུམ་གྱིས་རྗེ་ཉིད་མངལ་དུ་ཞུགས་པའི་ཚེ།
སྦྱོར་སྨན་མང་དུ་བཏང་བའི་མཐུས་སྐུ་ལུས་ཤིན་ཏུ་ངན། ཕོ་བ་ལ་ནད་དྲག་པོ་སྐབས་འགའ་རེར་ཟུག་རྔུ་བཟོད་བརླག་མེད་པ་འབྱུང་བ་ཅིག་ཡོད། དེ་ལ་ལྷ་རྗེ་སོགས་ཀྱིས་ཀྱང་ཆེར་མ་ཕན་པ་ལ། རྒྱུས་ཡོད་འགའ་ཞིག་ན་རེ། མུས་ཀྱི་མཁར་སྟེང་ན་མ་གཅིག་ཆོས་སྒྲོན་ཟེར་བའི་སྒྲུབ་པ་མོ་མངོན་ཤེས་ཅན་ཁྱད་པར་འཕགས་པ་ཅིག་ཡོད། དེས་ནད་པ་མང་པོ་ལ་ཕན་གྱིན་འདུག་ཟེར་ནས་དེར་བྱོན་པས། ཁྱེད་ཀྱི་འདི་སྔོན་ལས་སུ་གདའ་བས་ཕུག་སངས་རང་མི་འགྲོ། འཕྲལ་སློབ་གཉེར་ལ་མི་གནོད་པ་ཙམ་ཅིག་འོང་ལགས་ཀྱི་གསུངས་ནས། གཅོད་ནམ་མཁའ་སྒོ་འབྱེད་ཅིག་བསྟན། དེ་ཀ་རྒྱུན་དུ་མ་ཆགས་པར་མཛོད།
ད་སློབ་གཉེར་ལ་གནོད་པས་འདིར་མ་བཞུགས་པར་བྱོན། སྤྱིར་སློབ་དཔོན་ཉིད་ཐུགས་དམ་ཅིག་མཛད་ན་ལེགས་པར་གདའ་གསུངས། དམིགས་པ་དེ་རྣམས་མཛད་པས་སྔར་བས་ཅུང་དྲག་པར་གྱུར་ནས་སློབ་གཉེར་ལ་འབད་པ་ཆེན་པོ་མཛད་དེ། སྐུ་ལུས་སྡུག་བསྔལ་བའི་ངང་ནས་རྣམ་འགྲེལ་གྱི་སློབ་གཉེར་མཐར་ཕྱིན་ཏེ། དཔལ་ལྡན་ས་སྐྱར་གྲྭ་སྐོར་མཛད་ནས་ཉི་ཐོག་གི་ལས་པ་དང་ཆུད་ཁའི་འཆད་ཉན་རྣམས་མཛད་དོ། ། དེ་ནས་བྱི་བའི་ལོ་ལ་བླ་མ་ཆོས་སྒྲོན་ཅན་ན་བྱོན་ནས་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་ཅིག་ཞུས། ཐོག་མེད་པའི་རྩིག་སྐྱོར་ཅིག་ཏུ་བསྒོམ་པས་ཉམས་མྱོང་བཟང་པོ་སྐྱེས། སྦྱོར་དྲུག་གི་རྟགས་སྣང་ཕལ་ཆེར་དེ་དུས་ཤར་འདུག་ཟེར། འཇིག་རྟེན་གྱི་སྣང་བ་ལ་ཞེན་ལོག་དང་ཉམས་ལེན་ཁོ་ན་བྱས་དགོས་སྙམ་པའི་བློ་དྲག་པོ་འཁྲུངས། མཁར་སྟེང་དུ་ཚེ་དང་སྒྲུབ་པ་མཉམ་པར་བྱ་སྙམ་ཡང་མ་གཅིག་ན་རེ།
ད་ལེན་ས་སྐྱར་བྱོན་མཛོད། དེར་འཇམ་དབྱངས་ཀྱི་སྤྲུལ་པ་ཅིག་ལ་མན་ངག་ཆེན་པོ་བཞིའི་མྱོང་བརྒྱུད་ལ་སྐྱེ་བའི་རྟེན་འབྲེལ་འགྲིག མན་ངག་དེ་རྣམས་དངོས་སུ་སྟོན་མཁན་གྱི་བླ་མ་ཅིག་དང་ལས་བཟང་པོའི་འབྲེལ་པ་ཚུད་པར་གདའ་བས་ཅིས་ཀྱང་བྱོན་གསུངས་ནས་ས་སྐྱར་བྱོན་པས། རྒྱལ་བའི་རྒྱལ་ཚབ་ཆོས་ཀྱི་རྗེ་དཔལ་ལྡན་བླ་མ་དམ་པ་ཉིད་བོ་དོང་གི་ཆོས་འཁོར་ཚར་ནས་ས་སྐྱར་ཕེབས་པ་དང་འཛོམ། མཇལ་ཏུ་ཕྱིན་པས་འགྲོ་མགོན་ཆོས་རྗེ་ཞྭ་ལུ་ཁང་གསར་ནས་ཤིང་ཁང་བླ་བྲང་དུ་ཆོས་གསུང་དུ་འབྱོན་གྱིན་འདུག་པ་ལ་བྱིན་རླབས་ཞུས་པས། དཔོན་ཆེན་དབང་ཕྱུག་དཔལ་ཞལ་ཏ་ཅིག་ཞུ་བ་དང་ཐུག་ནས་ཁོང་ཞལ་ཏ་དེ་ཞུ་མ་ཚར་བར་ལ་སྒྲོལ་མ་ཚར་གཅིག་འདོན་རིང་ཙམ་ཅིག་བྱུང་བ་དེ་བར་རྗེ་ཉིད་ཀྱི་ཕྱག་གིས་བླ་མའི་དབུ་སྐྲར་བཟུང་ནས་བཞུགས་པས་དགའ་སྤྲོ་ཁྱད་པར་ཅན་སྐྱེས། ཕྱི་ནང་གི་རྟེན་འབྲེལ་གྱི་གནད་ཅིག་དེ་ནས་འགྲིག ཆོས་རྗེ་ཉིད་འཇམ་དབྱངས་དངོས་ཡིན་ཐག་ཆོད་སྙམ་པའི་དད་པ་ཤུགས་ཅན་འཁྲུངས། དེ་ནས་ཤིང་ཁང་དུ་ཆོས་འབྲེལ་ཞུས་པས་གསུང་ངག་རིན་པོ་ཆེའི་བླ་མའི་རྣལ་འབྱོར་ལ་འཕོ་བ་དང་བར་དོའི་མན་ངག་ཞིབ་མོ་ཅིག་ནན་ཏན་མཛད་ནས་གནང༌། དེ་དུས་སྦྱོར་དྲུག་གི་དམིགས་པ་ཞུ་ཚར་བའི་དགེ་བཤེས་འགའ་ཞིག་ལ་ཆོས་རྗེ་ཉིད་ཀྱིས་མཛད་པའི་ངོ་སྤྲོད་ཆེན་མོ་གསུང་གིན་འདུག་པ་ལ་དེ་ཐོབ་པར་འདོད་ནས།
ཁྲིད་གཉེར་ལ་བླ་མ་དམ་པ་དཔལ་ལྡན་ཚུལ་ཁྲིམས་པ་འདུག་པ་ལ་ཞུ་བ་བསྐུར་བས། ཁྱོད་ཀྱིས་ཁྲིད་ཨེ་ཐོབ་གསུངས་པས། མ་ཐོབ་བྱས་པས་འོ་ན་མི་འོང༌། ཞུ་དགོས་ཟེར་ནས་ཞུ་བ་བྱ་གསུང༌། རྒྱུ་མཚན་ཞུས་པས་ཁར་སང་ཡུན་རིང་བྱིན་རླབས་ཞུ་མཁན་དེ་ཡིན་ན་བྱ་གསུངས་ནས། བླ་མ་བརྒྱུད་པའི་རྣམ་ཐར་ཡན་ཆད་སོང་འདུག དེ་མན་ཆད་རྫོགས་པར་གནང༌། དེ་དུས་ཁྲིད་མ་ཐོབ་ཀྱང་སྣང་བ་དེ་ད་ལྟ་སྦྱོར་དྲུག་གི་མྱོང་བ་ཅུང་ཟད་ཙམ་འོང་བ་དེ་མཁྱེན་པར་འདུག་གསུངས། གཞན་མང་པོས་ཆོས་འབྲེལ་དུ་ཞུ་ཡིན་འདུག་ནས་སུམ་པ་ལོ་ཙཱ་བའི་བློ་སྦྱོང་ཐོབ། ཡང་ལན་ཅིག་ཉང་སྟོད་མག་པའི་དགེ་སློང་གཉིས་ཀྱིས་ཞུས་པའི་ཞར་ལ་གསང་འདུས་རིམ་ལྔའི་ཉམས་ལེན་རྒྱས་པ་ཅིག་ཐོབ།
དེ་རྣམས་ཀྱི་རྟེན་འབྲེལ་གྱིས་ཕྱིས་ཆོས་རྗེ་དཔལ་ལྡན་ཚུལ་ཁྲིམས་ལས་གསུང་ངག་རིན་པོ་ཆེ། རིམ་ལྔ། སྦྱོར་དྲུག་གསུམ་གྱི་མན་ངག་རྒྱས་པར་ཐོབ་པ་དང་དེ་གསུམ་ལ་གོ་མྱོང་ཆེ་སེ་བ་ཡོད་པ་འདི་དང༌། གཞན་རེ་རེ་ཙམ་ལ་ཕན་པ་ཅུང་ཟད་བྱུང་བ་ཡིན་གསུངས། གཞན་ཡང་འགྲོ་མགོན་ཆོས་ཀྱི་རྗེ་དེ་ཉིད་ལས་སྔ་སོར་དབུ་མ་ལུགས་ཀྱི་སེམས་བསྐྱེད་ཀྱི་ཆོ་ག་ལན་གསུམ། རྣམ་འགྲེལ། དུས་འཁོར། རྒྱལ་སྲས་ལམ་བཟང་རྣམས་ཀྱི་ཆོས་ཐུན་འགའ་རེ་གསན། དུས་ཕྱིས་སྦྲུལ་གྱི་ལོ་ལ་དཔལ་ས་སྐྱར་ཆོས་རྗེ་དཔལ་ལྡན་ཚུལ་ཁྲིམས་པ་ལ་ཤར་སྟོད་ཀྱི་གཟིམས་ཁང་དུ་དཔལ་ཀྱེའི་རྡོ་རྗེའི་རྡུལ་ཚོན་གྱི་དཀྱིལ་འཁོར་དུ་རྒྱུ་དུས་ཀྱི་དབང་བསྐུར་བ་ཞུས་ནས་གསུང་ངག་རིན་པོ་ཆེའི་ཁྲིད་གཞུང་བཤད་སོགས་མན་ངག་ཕལ་ཆེར་རྫོགས་པ་ཅིག་ཞུས། བླ་མ་ལ་དད་པ་དང་མན་ངག་ལ་ཡིད་ཆེས་བསམ་གྱིས་མི་ཁྱབ་པ་སྐྱེས་གསུངས།
ཕྱིས་རྗེ་དཔལ་ལྡན་ཚུལ་ཁྲིམས་པ་ལ་སྟོད་བྱང་པས་གདན་དྲངས་ནས་དགོན་པ་མཁའ་སྤྱོད་ན་བཞུགས་དུས་ཕྱིན་ནས་ཡང་གསུང་ངག་རིན་པོ་ཆེའི་བཀའ་ལུང་ཕལ་ཆེར་ཚར་གཅིག་ཞུས། ཉམས་མྱོང་བཟང་པོ་ཁ་ཅིག་སྐྱེས་པས་ཡིད་སྤྲོ་ནས་སྒོམ་འཇུར་པོ་བྱས་པས་ཉམས་ཀྱི་སྣ་ཟིན་ཙམ་བྱུང༌། ཡང་ཕྱིས་ཞི་དགོན་རི་ཁྲོད་དུ་སྤྱན་དྲངས། ལོ་གཅིག་དང་ཟླ་བ་ལྔ་བཞུགས། ལོངས་སྤྱོད་ཀྱི་ཞབས་ཏོག་ཀྱང་བསམ་གྱིས་མི་ཁྱབ་པ་ཕུལ་ནས་ཞུས་པས། གསུང་ངག་རིན་པོ་ཆེའི་སྨིན་གྲོལ་གྱི་ལམ་ཡོངས་སུ་རྫོགས་པ། གཞུང་ཇི་ལྟ་བ་བཞིན་གྱི་ཁྲིད་ཐད་ཀའི་ཉམས་རྫོགས་པ་ཐོན་ཐོན་གྱི་བར་དུ་བསྒོམས་ཤིང༌། བརྡར་ཤ་བཅད་ནས་ཞུས་པས་མན་ངག་མཐའ་དག་རྫོགས་པར་གནང༌། དེ་དུས་ཀྱེ་རྡོ་རྗེ་ལུས་དཀྱིལ་གྱི་དབང་ཞུས་པའི་ཚེ། ལུས་ལ་བདེ་དྲོད་དང་སེམས་ལ་གསལ་སྟོང་གི་ཡེ་ཤེས་ཅུང་ཟད་སྐྱེས།
དབང་དེ་ཟིན་པའི་ཚོགས་འཁོར་གྱི་གྲལ་དུ་སྐྱུག་འདོད་པ་ཅིག་བྱུང༌། བསྲན་པས་མ་ཐུབ་ནས་ཁྲག་ཤ་དུད་མདོག་ཅན་ཆེན་པོ་གསུམ་བྱུང༌། དེ་རྗེས་གནས་གཞན་དུ་ཕྱིན་ནས་སྐྱུགས་པས་དྲི་ང་ལ་སྐྱུག་བྲོ་བའི་ཁྲག་མང་པོ་འཐོན། དེ་ཕྱིན་ཆད་སྔར་གྱི་བསྙུང་གཞི་དེ་རྣམས་ལས་གྲོལ་ཏེ་སྐུ་གཟུགས་བཟང་བའི་མཆོག་ཅིག་བྱུང་ངོ༌། ། མདོར་ན་བླ་མ་དཔལ་ལྡན་ཚུལ་ཁྲིམས་ཉིད་ཀྱིས། བླ་མ་དམ་པ་བློ་གྲོས་བརྟན་པ་དང༌། འགྲོ་མགོན་ཆོས་ཀྱི་རྗེ་ཉིད་དང༌། གྲུབ་ཆེན་དཀར་པོ་བྲག་པ་རིན་ཆེན་སེང་གེ་གསུམ་ལས་ཇི་ལྟར་གསན་པའི་གསུང་ངག་རིན་པོ་ཆེ་དང་འབྲེལ་པའི་དབང༌། བཤད་པ། ཁྲིད།
གེགས་སེལ། མན་ངག་ཕྲ་མོ་ཚུན་ཆད་ཀྱི་བར་ཡོངས་སུ་རྫོགས་པར་ཞུས་པས་དབང་གི་ཆུ་བོ་མ་ནུབ། བྱིན་རླབས་ཀྱི་བརྒྱུད་པ་མ་ཉམས། གདམས་ངག་གི་སརྒ་མ་ལོག མོས་གུས་ཀྱི་བསམ་པ་ཚིམ་པ་སྟེ་སྙན་བརྒྱུད་བཞིའི་བྱིན་གྱིས་བརླབས་ཤིང་གདམས་པས། བརྗོད་བྲལ་ལྷན་ཅིག་སྐྱེས་པའི་ཡེ་ཤེས་མཚོན་བྱེད་དཔེའི་ཚུལ་དུ་ཐུགས་རྒྱུད་ལ་འཁྲུངས་སོ། ། རྗེ་དཔལ་ལྡན་ཚུལ་ཁྲིམས་པས་གསུང་ངག་རིན་པོ་ཆེའི་མན་ངག་ཕལ་ཆེར་རྫོགས་པར་གནང་བའི་སློབ་མ་མང་དུ་ཡོད་ཀྱང༌། ཉིད་ལ་ཇི་ལྟར་མངའ་བ་བཞིན་གྱི་གདམས་ངག་ཕྲན་ཚེགས་དང་བཅས་པ་མ་ལུས་པར་གནང་བ་ནི། བླ་མ་དམ་པ་འདི་ཉིད་དང༌། བླ་མ་དམ་པ་མཁས་པའི་དབང་ཕྱུག་ཡེ་ཤེས་རྒྱལ་མཚན་དཔལ་བཟང་པོ་དང༌།
མི་ཉག་གི་སྟོན་པ་རིན་ཆེན་རྡོ་རྗེ་དང་གསུམ་ཁོ་ན་ཡིན་གསུངས། མདོར་ན་གནས་དེ་ཉིད་དུ་གསུང་ངག་གི་ཆོས་སྐོར་རྫོགས་པར་མཛད་ནས། སྒྲུབ་པ་ལུང་སྦྱིན་པའི་ཚེ། ཁྱོད་ལ་ཚེ་རིང་པོ་དང་རྟོགས་པ་བཟང་པོ་འོང་བས་ཉམས་ལེན་ལ་འབད་པ་ཐོན། ཕྱི་དུས་སློབ་མ་འགའ་ཞིག་ལའང་ཕན་པ་འབྱུང་གསུངས། ཡང་གསང་བ་འདུས་པ་མི་བསྐྱོད་རྡོ་རྗེ་ས་ལུགས་ཀྱི་དཀྱིལ་འཁོར་དུ་དབང་བསྐུར་བ་ཞུས་ནས་བསྐྱེད་རིམ་མདོར་བྱས་ཀྱི་ལུང་བཤད་ཙམ་ཅིག་དང༌། རྫོགས་རིམ་ལམ་རིམ་པ་ལྔའི་གདམས་ངག་བླ་མ་ཉིད་ཀྱིས་འགྲོ་མགོན་ཆོས་རྗེ་དང༌། ཐམས་ཅད་མཁྱེན་པ་བུ་སྟོན་ལས་ནོས་པའི་དམར་ཁྲིད་ཀྱི་གདམས་ངག་ངོ་སྤྲོད་དང་བཅས་པ་དང་གསེར་སྡིངས་པ་ལས་བརྒྱུད་པའི་ནག་ཁྲིད་དུ་གྲགས་པའི་མན་ངག་རབ་ཏུ་མང་པོ་རྣམས་དང༌། རྒྱ་ཕོ་བ་ལུང་པའི་མན་ངག བླ་མ་མར་པའི་རིམ་ལྔ་བསྡུས་གསལ་ཕོ་བ་ལུང་པའི་འགྲེལ་པ་དང་བཅས་པ་དང༌།
རྔོག་ལུགས་ཀྱི་མཆོག་དབང་གོང་མ་གསུམ་གྱི་ཆོ་ག་དང༌། བླ་མ་བོ་དོང་པ་ནམ་མཁའ་དཔལ་ལས་ནོས་པའི་རྡོ་རྗེ་གདན་གྱི་ནག་པོ་པ། བཙུན་མོ་ཅན། མངོན་ཤེས་ཅན་གསུམ་གྱི་གདམས་ངག འགོས་ཀྱི་ཤོག་དྲིལ་གསུམ་མར་གྲགས་པ་དང༌། བླ་མ་ཚུལ་ཁྲིམས་རྒྱལ་མཚན་ལས་ནོས་པའི་གསང་འདུས་ལུས་དཀྱིལ་གྱི་དབང་བསྐུར་དུ་གྲགས་པ་རྣམས་གསན་ཞིང་བསྒོམ་པས། རྨི་ལམ་སྦྱང་བ་དང༌། སྤེལ་བསྒྱུར་མང་པོ་ནུས་པ་དང༌། འོད་གསལ་དང༌། ཟུང་འཇུག་གི་རྟོགས་པ་ཁྱད་པར་ཅན་རྒྱུད་ལ་འཁྲུངས་སོ། །
ཡང་དཔལ་དུས་ཀྱི་འཁོར་ལོའི་ངེས་དོན་གྱི་དཀྱིལ་འཁོར་དུ་མཆོག་དབང་གོང་མ་བཞི་ཞུས་ནས་ཟབ་ལམ་རྡོ་རྗེ་རྣལ་འབྱོར་སྦྱོར་བ་ཡན་ལག་དྲུག་པའི་ཉམས་ལེན་གྱི་ཁྲིད་བླ་མ་ཉིད་ཀྱིས་འགྲོ་མགོན་ཆོས་རྗེ་ལས་ནོས་པའི་བརྒྱུད་པ་སོ་སོའི་གདམས་ངག་རབ་ཏུ་མང་པོ་དང༌། རྒྱ་གར་གྱི་སྦྱོར་དྲུག་གི་གཞུང་དུ་མ་དང༌། དབང་མདོར་བསྟན། དཔལ་ནཱ་རོ་པའི་འགྲེལ་པའི་བཤད་པ་དང་བཅས་པ་དང༌། གྲུབ་ཆེན་སྲོན་ལུང་པའི་མན་ངག་རབ་ཏུ་མང་པོ་དང༌། ཡང་བླ་མ་རིན་ཆེན་དབང་ཕྱུག་ལས་ནོས་པའི་སྦྱོར་དྲུག་དབང་རྒྱལ་ལུགས་སུ་གྲགས་པའི་གདམས་ངག ཞལ་ཤེས་དང༌། ལག་ལེན་རབ་ཏུ་མང་པོ་དང་བཅས་པ་དང༌། བུ་སྟོན་ཆོས་རྗེ་ལས་ནོས་པའི་སྦྱོར་དྲུག་གི་ཁྲིད་ཡིག་ངོ་སྤྲོད་རྣམས་ཏེ་མདོར་ན་བླ་མ་འདི་ཉིད་ལ་མངའ་བའི་སྦྱོར་བ་ཡན་ལག་དྲུག་པའི་གདམས་ངག་བོད་ན་བཞུགས་པ་ཕལ་ཆེ་བ་མངའ་བ་རྣམས་གསན་ཅིང་བསྒོམས་པས་མཚན་མོའི་རྣལ་འབྱོར་གྱི་སྐབས་སུ་ཕྱི་རོལ་གྱི་ཁང་པ་ལ་སོགས་པའི་དངོས་པོ་འགའ་ཞིག་མུན་ཁང་གི་ནང་ནས་གསལ་པོར་མཐོང་བ་སོགས་པ་གསལ་སྣང་གི་ཡོན་ཏན་གྱི་ཁྱད་པར་འགའ་ཞིག་སྐྱེས་གསུང་ངོ༌། ། གཞན་ཡང་འཁོར་ལོ་བདེ་མཆོག་ལུས་ཀྱི་དཀྱིལ་འཁོར་དུ་དབང་བསྐུར་བ།
སྒྲོལ་མ་ལུས་ཀྱི་དཀྱིལ་འཁོར་དུ་དབང་བསྐུར་བ། ཀུན་རིག ཚེ་དཔག་ཏུ་མེད་པ། གཟུངས་གྲྭ་ལྔ་རྣམས་ཀྱི་དབང་བསྐུར་བ་ཞུས། རྗེ་བཙུན་ནཱ་རོ་ཏ་པའི་ཐུགས་དམ་མཁའ་སྤྱོད་མའི་བྱིན་རླབས་ཞུས་ནས་དེ་དག་གི་བསྐྱེད་རིམ་གྱི་གདམས་ངག་ཡན་ལག་དང་བཅས་པ་དང༌། རྫོགས་པའི་རིམ་པ་རྩ་དབུ་མའི་མན་ངག་རྣམས་གསན་ནས་ཐུགས་ཉམས་སུ་བཞེས་སོ། ། གཞན་ཡང་དཔལ་རྡོ་རྗེ་ནག་པོ་ཆེན་པོ་ལྕམ་དྲལ་དང༌། ཐུན་མོང་མ་ཡིན་པ་ལྷ་བརྒྱད་དང༌། ལས་མགོན་པུ་ཊ་རྣམས་ཀྱི་རྗེས་གནང་བཀའ་བསྒོ་དང་བཅས་པ་དང༌། མགོན་པོ་གདོང་བཞི་པའི་རྗེས་སུ་གནང་བ་རྣམས་ཞུས་ཤིང༌།
མན་ངག་རྣམས་རྫོགས་པར་མཛད་དོ། ། ཡང་གཙུག་ཏོར་རྣམ་རྒྱལ། ས་ལུགས་ཀྱི་དོན་ཞགས་གཙོ་རྐྱང་གི་རྗེས་གནང་ཆོས་སྐོར་དང་བཅས་པ་དང༌། རྩ་རྒྱུད་བརྟག་པ་གཉིས་པ། བཤད་རྒྱུད་རྡོ་རྗེ་གུར། དཔལ་སམྦུ་ཊ་རྣམས་ཀྱི་ལུང་ཙམ་ཞིག་གསན་ཏོ། ། གཞན་ཡང་བླ་མ་ཡང་དགོན་པའི་རི་ཆོས་ཆ་ལག་འགའ་ཞིག་དང་བཅས་པ་དང༌། བླ་མ་ཤངས་པའི་ནི་གུ་ཆོས་དྲུག་ཡན་ལག་དང་བཅས་པ་རྣམས་ཀྱང་གསན་ཅིང་ཐུགས་སུ་ཆུད་པར་མཛད་དོ། ། དེ་ལྟར་དགེ་བའི་བཤེས་གཉེན་དམ་པ་རྣམས་བསྟེན་ནས་ཐོས་བསམ་སྒོམ་གསུམ་གྱི་ཤེས་རབ་རྒྱས་པར་མཛད་པ། མཁྱེན་པའི་ཡེ་ཤེས་ཚད་མེད་པ་མངའ་བ་ཡིན་ནོ། །
གཞན་ཡང་བདག་ཅག་གི་བླ་མ་ཐུགས་རྗེ་ཆེན་པོ་འདི་ནི་མཉམ་གཞག་ཏུ་སེམས་ཅན་ཐམས་ཅད་དྲིན་ཅན་ཕ་མར་གཟིགས་ནས། དེ་རྣམས་ལ་བྱམས་པ་དང༌། སྙིང་རྗེ་དང༌། བདག་གཞན་བརྗེ་བའི་བྱང་ཆུབ་ཀྱི་སེམས་རྒྱུན་ལྡན་དུ་བསྒོམས་པས་རྗེས་ཐོབ་ཏུ་གཞན་དབུལ་པོ་དང༌། ནད་དང༌། སྡུག་བསྔལ་གྱིས་གཟིར་བ་རྣམས་ལ་ཕན་པ་ཁོ་ན་སྒྲུབ་པར་མཛད་དོ། ། ཡུལ་གཞན་ཐག་རིང་པོར་ནད་དང་སྡུག་བསྔལ་གྱིས་ཉེན་པ་གསན་ན། དེ་ལ་དམིགས་ཏེ་བདག་གཞན་བརྗེ་བའི་བྱང་སེམས་མང་པོར་མཛད་ལ་དེ་ཙམ་ཐུགས་ལོང་མ་བྱུང་ན་བརྒྱ་རྩ་རེ་མཛད་པ་སྲོལ་དུ་སྣང་ངོ༌། ། དེ་ལྟར་བྱང་ཆུབ་ཀྱི་སེམས་རྒྱུན་དུ་སྦྱངས་པས་བརྩེ་བའི་ཐུགས་རྗེ་བསམ་གྱིས་མི་ཁྱབ་པའི་ཡོན་ཏན་མངའ་བ་ཡིན་ནོ། ། གཞན་འགྲོ་བ་མང་པོ་ལ་ཟང་ཟིང་གི་སྦྱིན་པའི་སྒོ་ནས་ཀྱང་ཕན་པར་མཛད་དེ།
རྗེ་ཉིད་ཀྱི་ཡབ་ཧོར་ཡུལ་དུ་བྱོན་པས་དངོས་པོ་བསམ་གྱིས་མི་ཁྱབ་པ་ཡོད་ཀྱང་དེ་དག་ལ་འཛིན་པ་ཅུང་ཟད་ཀྱང་མི་མངའ་ཕལ་ཆེར་ཡབ་ཡུམ་གཉིས་ཀྱི་དོན་དུ་རྫོགས་པར་མཛད་ཅིང༌། བར་སྐབས་སུ་ཆུད་ཁའི་ཆབ་འོག་ཏུ་མུ་གེ་བྱུང་བའི་ཚེ། དངུལ་བྲེ་ཆེན་ཅིག་གིས་ཐོག་དྲངས་བའི་ནང་ནོར་ཡོངས་སུ་རྫོགས་པ་ཆུད་ཁ་སྡེ་པ་ལ་བཙོངས་ནས་རིན་གྱི་ནས་རྣམས་ཀྱིས་སེམས་ཅན་བཀྲེན་པས་གཟིར་བ་རྣམས་ཚིམ་པར་བྱས་པ་དང༌། བདེ་བར་གཤེགས་པའི་ལོ་གསུམ་གྱི་གོང་དུ་ཞིང་གཞིས་གང་ཡོད་རྣམས་བཙོངས་ནས་དེ་དག་གི་ཆ་རྐྱེན་རྣམས་དགེ་འདུན་སྐྱེ་བོའི་ཚོགས་དང་བཅས་པ་རྣམས་ལ་ཕུལ་ནས་མཐར་ཆོས་ཀྱི་སྐུ་མངོན་དུ་མཛད་པ་ན། རྡོ་རྗེ་དྲིལ་བུ་དང་ནང་མཆོད་དང་བཅས་པའི་མཆོད་ཆ་ཅུང་ཟད་ཅིག་དང༌། རྣམ་སྦྱར། ལྷུང་བཟེད། ན་བཟའ་ཉུང་ཟད་ཅིག བཞུགས་གདན་དབུ་རྟེན་དང་བཅས་པ་ཅིག་མ་གཏོགས་གསེར་སེ་བ་གཅིག་གམ། ནས་ཁལ་གཅིག་ཏུ་ལོངས་པ་མེད་པར་སྦྱིན་པ་གཏང་བ་ཡིན།
བྱེ་བྲག་ཏུ་ཏིང་ངེ་འཛིན་དོན་དུ་གཉེར་བའི་གང་ཟག་བྱུང་ན་ཟས་གོས་ཀྱི་ཕན་པ་ལྷུར་མཛད་དོ། ། དེ་བཞིན་དུ་བསམ་གཏན་ལ་བློ་ཁ་མ་ཕྱོགས་པའི་གང་ཟག་རྣམས་ལ་ཏིང་ངེ་འཛིན་གྱི་ཕན་ཡོན་དང་བསྟན་པ་ལ་བྱ་བ་ཚུལ་བཞིན་བསྒྲུབ་པ་དེ་ཆོས་ཤེས་ནས་ཉམས་སུ་ལེན་པ་འདི་ཁོ་ན་ཡིན་ནོ་ཞེས་སྙན་པར་སྨྲ་བའི་ཚིག་ཡང་དང་ཡང་དུ་གསུངས་པས། གདུལ་བྱ་དེ་དག་ཏིང་ངེ་འཛིན་ཉམས་སུ་ལེན་པ་ལ་འཇུག་པར་མཛད་དོ། ། གདུལ་བྱ་ཏིང་ངེ་འཛིན་ལ་དད་པར་བྱས་ཟིན་པའི་གང་ཟག་ཐུན་མོང་པ་རྣམས་ལ་ཐེག་པ་ཆེན་པོའི་བློ་སྦྱོང་དོན་བདུན་མ། ལམ་རྣམ་པར་ངེས་པ། ཀ་མ་ལ་ཤཱི་ལའི་དབུ་མ་སྒོམ་རིམ་རྣམས་ཇི་ལྟར་འཚམ་པར་གསུངས་ལ། ཐུན་མོང་གི་ལམ་གྱིས་རྒྱུད་སྦྱངས་པའི་གང་ཟག་རྣམས་ལ། གསུངས་ངག སྦྱོར་དྲུག གསང་འདུས་རིམ་ལྔ་རྣམས་ཇི་ལྟར་འོས་པར་གསུངས་པས།
གདུལ་བྱའི་རྒྱུད་ཏིང་ངེ་འཛིན་ལ་ལོངས་སྤྱོད་དུ་འཇུག་པར་མཛད་དོ། ། གདུལ་བྱ་གཞན་ལ་མན་ངག་བསྟན་པ་ལྟར་རང་ཉིད་ཀྱང་ཉམས་སུ་ལེན་ཏེ། གསུང་ངག་སྔོན་མ་ཞུས་ནས་ད་ཉམས་ལེན་ལ་དྲིལ་དགོས་འདྲ་སྙམ་པའི་འདུན་པ་སྐྱེས་པ་ན། མཚན་ཅིག་མནལ་ལམ་ན་ཞི་དགོན་གྱི་རི་ལ་འཛེགས་ནས་ཁང་ཆུང་ཅིག་ཏུ་ཕྱིན་པས། དེ་ན་རྗེ་བཙུན་ག་ཡ་དྷ་ར་ཡིན་སྙམ་པའི་པཎྜི་ཏ་དཀར་པོ་ཅིག་ན་རེ། ལམ་གྱི་ཐུན་བཞི་ལ་དབང་བཞི་བསྒོམས་པས་ལུས་ལ་བརྟེན་ནས་བདེ་ཆེན་གྱི་སྒྲིབ་པ་འགག་ཅིང་འཚང་རྒྱ་བར་གསལ་བས། བཤད་རྒྱུད་ཅེས་པའི་གཞུང་དེ་འདོན་ཅིང་འདུག་པ་གསལ་བ་ཅིག་རྨིས། སད་པ་དང་དེ་ལྟར་བསྡད་པ་འཐད་པ་ཡིན་དགོངས་ཏེ། ཞི་དགོན་རི་ཁྲོད་ལ་མཁར་ལས་མཛད་ནས་བདེ་བར་མ་གཤེགས་བར་ལ་གནས་དེ་ཉིད་དུ་བཞུགས་ནས་འདུ་འཛི་དང་རྣམ་གཡེང་ཐམས་ཅད་སྤངས་ཏེ། ཉམས་ལེན་ཁོ་ན་ལ་དྲིལ་ནས་བཞུགས་པས་ཉམས་རྟོགས་ཁྱད་པར་ཅན་རྒྱུད་ལ་འཁྲུངས་ཤིང༌།
དེའི་རྒྱུད་ཐུགས་དམ་ལ་བརྩོན་པར་མཛད་དེ། དེ་ཡང་ཐོ་རངས་ལྡང་བའི་རྣལ་འབྱོར་གྱིས་བཞེངས་ནས་སྐྱབས་འགྲོ་མང་དུ་མཛད། དེ་ནས་སྤྱོད་འཇུག་ནས་འབྱུང་བའི་སེམས་བསྐྱེད་རྒྱས་པ་རེ་ལེན། དེ་ནས་ལམ་ཟབ་བླ་མའི་རྣལ་འབྱོར་དང༌། དེ་ཁོ་ན་ཉིད་ལ་སེམས་འཇོག་པའི་སྐབས་སུ་ཡུན་རིང་དུ་མཉམ་པར་བཞག འདིར་སྦྱོར་དྲུག་པའི་སོར་སྡུད་ཀྱི་ཏིང་ངེ་འཛིན་ཇི་ལྟ་བ་བཞིན་སྐྱེ་ཡིན་འདུག་པས་ལུས་གནད་སྦྱོར་དྲུག་བཞིན་བྱས་གསུངས། དེ་ནས་ཚེ་དཔག་མེད་ཀྱི་རྣལ་འབྱོར་རེ་མཛད་པས། མདུན་དུ་ཚེ་དཔག་མེད་བསྒོམས་ནས་གཟུངས་བརྒྱ་རྩ་རེ། སྔགས་ཐུང་བ་ལྔ་བརྒྱ་རེ་བཟླས་པར་མཛད་དོ། ། དེ་ནས་དཔལ་ཀྱེ་རྡོ་རྗེའི་བསྐྱེད་རིམ་ཡན་ལག་དྲུག་པ་ལུས་ཀྱི་དཀྱིལ་འཁོར་དང་བཅས་པ་བསྒོམས་ནས་ལམ་དུས་ཀྱི་དབང་རྒྱས་པ་རེ་ལེན།
དེ་ནས་དབང་བཞི་བསྡུས་པའི་ལམ་ཁྱད་པར་ཅན་བཞིའི་ཉམས་ལེན་རྫོགས་པ་མཛད། དེ་ཡང་ལོ་ཁ་ཅིག་ལྟ་བ་བསྐྱང་པ་གཙོ་བོར་བྱས། རྗེས་ལ་རླུང་གཏུམ་མོ་བསྐྱེད་རིམ་གསུམ་ལ་གཙོ་བོར་བྱས་གསུངས། རྗེས་ལ་བཟླས་པ་ཨཥྚ་བརྒྱ་ལྔ་བཅུ་རེ་བཟླས་ནས་དཀྱིལ་འཁོར་བསྡུས་ནས་བསྔོ་བ་སོགས་རྫོགས་པར་མཛད་དེ། དེ་ནས་སྒོམ་ཁང་ནས་ཐོན་ནས་ལམ་འབྲས་བརྒྱུད་པའི་ཕྱག་འཚལ། དཀར་གཏོར་ཆ་བཞི། ཛམྦྷ་ལའི་ཆུ་སྦྱིན། དབྱུ་གུ་མ་དང་མི་གཡོ་བ་དྲུག་ཅུ་རྩ་བཞི། སྒྲོལ་མ་ཉེར་གཅིག་གཏོར་མ་བརྒྱ་རྩ། ཐུགས་རྗེ་ཆེན་པོའི་བྲུལ་གཏོར་ཆ་གསུམ་དང་ཁ་དོན་མང་དུ་མཛད་དེ།
ཁ་ཟས་ཀྱི་རྣལ་འབྱོར་དང་ལྡན་པས་ཟས་ལ་ལོངས་སྤྱོད། མཐར་མདོ་དང་བསྔོ་བ་མང་དུ་མཛད་ནས་མན་ངག་བསྒོམ་པ་རྣམས་བསྐོར་བ། དམིགས་པ་སྤོང་བ་ཆོས་གསུངས་པ་སོགས་མཛད་དོ། ། དེ་ནས་བདེ་མཆོག་དྲིལ་བུ་པའི་བསྐྱེད་རིམ། འཇམ་དབྱངས་ཨ་ར་པ་ཙ་ན། སྒྲོལ་མ་ཚར་ཉེར་གཅིག་རེ། ཁྲོ་ཕུ་ལོ་ཙཱ་བའི་སྨོན་ལམ་རིན་པོ་ཆེའི་ལྗོན་ཤིང་རྣམས་མཛད་དོ། ། དགུང་ཐུན་ལ་བབ་པ་ན། དཔལ་ཀྱེ་རྡོ་རྗེའི་མངོན་རྟོགས་བསྡུས་པ་ལུས་དཀྱིལ་ལམ་དུས་ཀྱི་དབང་བསྡུས་པ་དང་བཅས་པ་རྩ་སྔགས་ཕྱེད་དང་ཉིས་བརྒྱ་རེ་དང་བཅས་པ་དང༌། ཀུ་རུ་ཀུལླེ།
སེང་གེ་སྒྲ། ཁྱུང་ཁྲ། ནཱ་རོ་མཁའ་སྤྱོད་རྣམས་ཀྱི་སྒོམ་བཟླས་རེ་མཛད། སྤྱོད་འཇུག་གི་བསྔོ་བའི་ལེའུ་ཚར་རེ་མཛད། དགོངས་ཐུན་ལ་བབ་པ་ན་དཔལ་ཀྱེ་རྡོ་རྗེའི་བསྐྱེད་རིམ་རྫོགས་པ། ལམ་དུས་ཀྱི་དབང་རྒྱས་པ་རྩ་སྔགས་བརྒྱ་རྩ་རེ་དང་བཅས་པ་སྔོན་དུ་བཏང་ནས་མདུན་བསྐྱེད་སྒྲུབ་ཅིང་མཆོད་པ། གཏོར་མ་དང་པོ་ཀྱེ་རྡོར། གཉིས་པ་བདེ་མཆོག གསུམ་པ་ནཱ་རོ་མཁའ་སྤྱོད་རྣམས་ལ་ཕུལ་ནས། ཆོས་སྐྱོང་ཆེ་ཆུང༌།
པུ་ཏྲ་རྣམས་ཀྱི་གཏོར་མ་རྒྱས་པ་དང༌། དཔའ་བོའི་སྟོན་མོ་ཚུལ་བཞིན་རྫོགས་པར་མཛད་དོ། ། དེ་ནས་ཁྲོ་ཕུ་ལོ་ཙཱ་བའི་སྨོན་ལམ་ལེགས་བཞི་མ་འདོན་ནོ། ། དེ་ནས་དཀོན་མཆོག་གི་སྤྱན་སྔར་ཕྱག་མཆོད་རྒྱས་པ་མཛད་ནས་སྒོམ་ཁང་དུ་ཞུགས་ཏེ། ཀྱེ་རྡོ་རྗེའི་ཕྱི་ནང་གི་བསྐྱེད་རིམ་བསྡུས་པ། ལམ་དུས་སུ་དབང་བླང་བའི་ཆོ་ག་རྣམས་སྔོན་དུ་བཏང་ནས། རླུང་སྦྱོར་དང་གཏུམ་མོའི་དམིགས་པ་ཁ་སྤོས་ནས་གང་རུང་རེ་རྣམས་བསྒོམས་པས་བདེ་དྲོད་དང༌། དེ་ལ་བརྟེན་ནས་ལྟ་བ་རྣམ་པར་དག་པ་ཐུགས་རྒྱུད་ལ་འཁྲུངས་ཤིང༌། དེ་ལ་ཡུན་རིང་དུ་འཇོག་པ་སོགས་ཀྱི་སྒོ་ནས་ནམ་ཕྱེད་ཀྱི་བར་དུས་འདས་ནས་མཐར་འཁྲུལ་འཁོར་དང་ལུས་སྦྱོང་མང་དུ་མཛད་དེ་ཉལ་བའི་རྣལ་འབྱོར་ལ་གནས་པར་མཛད་དོ། ། དེ་ལྟར་སྐུ་ཚེ་ཁོར་ཡུག་ཏུ་ཐུགས་དམ་འབའ་ཞིག་གིས་དུས་འདའ་ཞིང༌།
ཐུན་བར་ལ་གདུལ་བྱ་སྐལ་ལྡན་འགའ་ལ་མན་ངག་ཟབ་མོ་རྣམས་ཏིང་ངེ་འཛིན་སྐྱེས་ཁྲིད་ཀྱི་ཚུལ་གྱིས་གཏན་ལ་འབེབས་པ་སོགས་སྐུ་ཚེ་རང་པོ་བཤད་སྒྲུབ་ཀྱིས་དུས་འདའ་བ་ཞིག་གོ ། དེ་དག་གི་བར་སྐབས་སུ་མན་ངག་ཟབ་མོ་ཡི་གེར་བཀོད་པ་ཡང་འགའ་ཞིག་ཡོད་དེ། འགྲོ་མགོན་ཆོས་ཀྱི་རྗེ་ལ་གསོལ་བ་གདབ་པ། བླ་མ་དམ་པ་དཔལ་ལྡན་ཚུལ་ཁྲིམས་ལ་གསོལ་བ་གདབ་པ། མཁན་ཆེན་ཤེས་རབ་རྒྱ་མཚོའི་གདུང་མཆོད་དུས་ཀྱི་གསོལ་བ་འདེབས་པ། བླ་མ་དམ་པ་དཔལ་ལྡན་ཚུལ་ཁྲིམས་ཀྱི་རྣམ་ཐར། གསུང་ངག་རིན་པོ་ཆེའི་ཁྲིད་ཡིག་ལམ་འབྲས་གཞུང་བཤད་དང་གེགས་སེལ་གྱི་ཟིན་བྲིས། འཆི་ལྟས་བརྟག་པའི་གདམས་ངག་ཚིགས་བཅད་མ། གྲུབ་ཆེན་བཅུ་དང་ཕྲ་མོ་བརྒྱད་ཀྱི་ཞལ་ཤེས། ཕྲིན་ལས་སོ་གཉིས་ཀྱི་སྡོམ་ཚིག
སྦྱོར་དྲུག་གི་ཁྲིད་ཡིག་སྲོན་ལུགས་ཀྱི་རླུང་སྦྱོར་སོགས་ཀྱི་ཟིན་བྲིས། དབང་རྒྱལ་བའི་སྦྱོར་དྲུག་གི་ཞལ་ཤེས་ཡི་གེར་བཀོད་པ། ཁྲིད་ཞུ་སྤྱི་ལ་གདམས་པ། ཚེ་སྒྲུབ་ཀྱི་གདམས་ངག དབུ་མའི་གཞི་ལམ་འབྲས་གསུམ་རྣམས་མཛད་དོ། ། དགུང་ལོ་བདུན་ཅུ་དོན་གཅིག་པ་བྱི་བ་ལོ་ནག་པའི་ཟླ་བ་ལ་བདག་རྗེ་ཉིད་ཀྱི་དྲུང་དུ་སླེབ་སྟེ། དེ་དུས་སྒོམ་ཆེན་ཅིག་གིས་བློ་སྦྱོང་ཞུས། དོན་དམ་བྱང་ཆུབ་སེམས་ཀྱི་སྐབས་སུ་ཞི་གནས་བསྒོམ་དུ་བཅུག་པས་རྣམ་རྟོག་ཁེགས་མ་ནུས་པ་ཞིག་བྱུང་བ་ལ་བསམ་གཏན་གྱི་བག་ཆགས་མེད་པ་སྙིང་རྗེ་གསུངས་ནས་མདུན་དུ་བཞག ལུས་གནད་བྱེད་དུ་བཅུག་ནས་ཁྱོད་རང་ངའི་སྣ་རྩེ་འདི་ལ་མིག་མ་ཡེངས་པར་ལྟོས་ཤིག་གསུངས། རྗེ་ཉིད་ལུས་གནད་མཛད་དེ།
སྤྱན་འབྲུ་ཚུགས་སུ་མཛད་དེ་ཁོའི་སྙིང་གའི་ཐད་དུ་གཟིགས་ནས། ཚ་བ་ཚར་བ་ནས་གྲོ་མ་རན་ཙམ་གྱི་བར་དུ་བཞུགས་པས་ཁོ་ལ་ལུས་ཉམས་དང་ངག་ཉམས་མང་པོ་ཞིག་བྱུང༌། དེའི་རྗེས་སེམས་ཟིན་ནས་ཏིང་ངེ་འཛིན་མང་པོ་སྐྱེས་ཏེ་སྒོམ་ཆེན་བཟང་པོ་ཅིག་བྱུང་འདུག་གོ ། ཡང་སྒོམ་ཆེན་ཅིག་སྨྱོ་ནས་བླ་མ་གཞན་གཉིས་ཙམ་ལ་གཏུགས་ན་ཡང་ཡེ་མ་ཕན་ཟེར་བ་ཞིག་རྗེ་ཉིད་ཀྱི་དྲུང་དུ་ཁྲིད་བྱུང་བས། སྔར་ཀོ་བྲག་པས་སྨྱོ་པ་ཅིག་ལ་འདི་འདྲ་བྱས་པས་ཕན་བྱ་བ་འདུག རང་རེ་ཀྱང་ཨེ་ཕན་བལྟ་གསུངས་ནས། མི་དེ་ལ་ཁྱོད་རང་རླུང་ཉི་ཤུ་རྩ་གཅིག་བུས། དགེ་སློང་རིན་བློས་གྲངས་འཛིན་དང་བསྐུལ་མཁན་གྱིས་གསུངས། ཁོས་རླུང་རེ་བུས་པ་དང༌། བླ་མས་རླུང་རྔུབ་ཐེངས་རེ་མཛད་ཀྱི་སྣང༌།
ཉེར་གཅིག་སོང་བ་དང་བསྐད་སའི་སྒོར་བྱོན་ནས་རླུང་བཏང་སྟེ་གཟིམས་ཁང་དུ་བྱོན་སོང༌། ཁོའི་སྨྱོ་བ་དེ་འཕྲལ་ལ་སངས་ནས། དྲིལ་བུ་པའི་དབང་བསྐུར་ཞིག་དང༌། གུར་མགོན་གྱི་རྗེས་གནང་ཞིག་ཞུས་ནས་སོང་ངོ༌། ། ཡང་ཁམ་པ་དགེ་བཤེས་ཅིག་ལ་ཁམས་འཛག་པའི་གེགས་ཐུ་མོ་ཅིག་འདུག་པ་རྒྱུ་མཚན་ཞུས་པས་ཅི་ཡང་མ་གསུང༌། ནང་པར་ཁ་སང་གི་དགེ་བཤེས་དེ་ཁྲིད་ཤོག་གདོན་གྱིས་འཛག་པར་འདུག་གསུངས་ནས་མི་དེ་ལ་བྱིན་རླབས་དང་དམིགས་པ་འདྲ་མཛད་ཀྱིན་འདུག་པས་བར་ཆད་དེ་ལས་གྲོལ་ལོ། ། དེ་ལ་སོགས་པ་དགེ་སྦྱོར་མ་སྐྱེས་པ་བསྐྱེད་པ་དང༌། གེགས་སེལ་ལ་དབང་ཐོབ་པ་ཅིག་སྣང་ངོ༌། ། ཡང་སྦྱོར་དྲུག་གསུང་དུས་ཞིག སྟོང་གཟུགས་འདི་བསྐྱེད་རིམ་རྟོག་བསྒོམ་ལ་མི་འཆར་བར་གསུངས་འདུག་ཀྱང་ངེས་པ་ཆེར་མེད་པ་འདྲ།
ངས་ཐོ་རངས་ཚེ་སྒྲུབ་བྱེད་ཀྱིན་ཡོད་པ་དེ་དུས་མདུན་དུ་ཚེ་དཔག་མེད་བསྒོམས་པས། སྤྲུལ་སྐུའི་རྣམ་པ་ཁྲི་དང་བཅས་པ་ཇི་ལྟར་བསྒོམས་པ་བཞིན་འཆར། དེ་ལ་མཆོད་པ་འབུལ་བའི་དམིགས་པ་བྱས་པས་མེ་ཏོག་མར་མེ་ལྷ་བཤོས་སོགས་ཀྱིས་ཉལ་ཁང་གི་ནང་ཁྲིག་གེ་གང་བར་སོང་དེ་དང་པོ་ཐེང་རེ་ཐེང་གཉིས་འཆར་བ་བྱུང༌། ད་དུས་ཕྱིས་རྟག་ཏུ་འོང་གིན་འདུག་སྟོང་གཟུགས་སུ་ནི་གདའ་གསུངས། གླང་ལོར་ལམ་འབྲས་གསུངས་དུས་ཤིག མན་ངག་འདི་པའི་ལུགས་ཀྱི་རྗེས་ཐོབ་ཏུ་ངོ་བོ་ཉིད་གསུམ་སྐྱོང་ཚུལ་འདི་ཟབ་པོ་རང་ཅིག་འདུག འདི་ཀ་ལ་དྲན་འཛིན་མ་ཆད་པར་བྱས་ཙ་ན་དགེ་སྦྱོར་དགའ་མོ་འོང་གིན་འདུག་གསུངས། ཆོས་དེ་གྲོལ་རྗེས་བདག་གིས་རྗེས་ཐོབ་ལམ་ཁྱེར་ཇི་ལྟར་མཛད་ཞུས་པས། ངས་སྤྲོས་པ་ཙམ་མ་བྱས་པར་བསྒོམས་པས། དེ་རྗེས་ཐོབ་ཏུ་གྲོགས་མེད་གཅིག་པུར་བསྡད་ཙ་ན།
སྣང་བ་ཐམས་ཅད་ཉམས་སྣང་འབའ་ཞིག་ཏུ་འཆར། དེ་ལས་གཞན་དུ་སེམས་མི་གཡོ་བ་ཞིག་འོང༌། མི་ཅིག་རྩར་འབྱུང་བའམ། ཐུགས་སྒྲ་སོགས་བྱུང་ཙ་ན་ཁང་ཁྱིམ་སོགས་སྣང་བ་རང་དགའ་མ་འདི་འཆར། ཡང་ཅུང་ཟད་ནས་ཉམས་སྣང་དུ་འགྲོ་བ་ཞིག་བྱུང༌། དེ་ལམ་འབྲས་པའི་ངོ་བོ་ཉིད་གསུམ་སྐྱོང་ཚུལ་དེ་ཀ་ལ་ཉམས་ལེན་བྱས་པའི་འབྲས་བུར་འདུག་གསུངས། དེ་ལ་སོགས་པ་རྟོགས་པའི་ཡོན་ཏན་བསམ་གྱིས་མི་ཁྱབ་པ་མངའ་བ་ཞིག་གོ ། ཡང་དུས་ཅིག་བདེ་མཆོག་འདི་ལམ་ཁྱད་འཕགས་ཅིག་ཡིན་པར་འདུག ངས་ཆོས་རྗེ་དཔལ་ལྡན་པ་ལ་དྲིལ་བུ་པའི་དབང་ཐོབ་ནས་ཡེ་མ་ཡེངས་པར་བསྒོམས། ནཱ་རོ་མཁའ་སྤྱོད་ཀྱི་བྱིན་རླབས་ཞུས་ནས་བསྒོམ་བཟླས་བྱས་པས་རྫོགས་རིམ་གྱི་རྟོགས་པ་སྐྱེ་བར་ཕན་པར་བྱུང་གསུངས།
དམ་པ་ཆོས་སྐྱོང་བའི་སྲུང་མ་རྣམས་ཀྱང་ཇི་ལྟར་བསྒོས་པའི་ཕྲིན་ལས་སྒྲུབ་བར་སྣང་སྟེ། དུས་ཅིག་ཞི་དགོན་པའི་གཡག་བདུན་རྐུན་མས་ཁྱེར་འདུག་པ། དེ་ནུབ་གཏོར་མ་བསྔོ་བའི་སྐབས་སུ་མོན་བུ་པུ་ཏྲ་གཡག་དེད་པ་མ་ཤི་བ་ཞིག་གྱིས། རྐུན་མ་རྣམས་ཀྱི་སྲོག་ལ་གནོད་པ་མ་སྐྱེལ། ཚམ་རྔམ་གྱིས་ལ་འཇིགས་སུ་ཆུག་ཅེས་གསུང་སྐད་ཆེན་པོས་ལན་གསུམ་གསུང་གིན་སྣང༌། ཕྱིས་ཞག་གསུམ་སོང་དུས་འཇིགས་མེད་ཟེར་བའི་སྤྱི་པ་ཅིག་འདུག་པ་དེ་ལ། ཆུ་འོག་པའི་མི་ཅིག་ན་རེ་ཁྱེད་ཀྱི་གཡག་བོར་བ་ངེད་ཁ་ཅིག་གིས་རྙེད་ཡོད་པས་འབུལ་ཟེར། གཏམ་མང་དུ་བྱས་པས་བླ་མའི་བྱིན་རླབས་དང་ཆོས་སྐྱོང་གི་གཏོར་དབང་དགོས། ཕྱིས་ཆོས་སྐྱོང་གི་གནོད་པ་མི་ཡོང་བའི་སྲུང་འཁོར་དགོས་ཟེར་ནས་གཡག་བདུན་ཀ་བསྐྱལ་སོང༌། ཆོ་འཕྲུལ་འགའ་ཞིག་བྱུང་བར་སྣང་ངོ༌། །
དབོན་པོ་ཤེས་རབ་སེང་གེ་ལ་ཁོང་ནད་ཐུ་མོ་ཅིག་ཡོད་པ་ལ་གཅོད་ཀྱི་དམིགས་པ་བྱེད་དུ་བཅུག་པས་ཆེར་མ་ཕན་པ།

འབྱུང་པོ་ཅིག་གི་བར་ཆད་ཅིག་ཡིན་པ་འདྲ། གུར་མགོན་གྱི་རྗེས་གནང་ཞིག་ཞུས་གསུངས། ཉི་ཤུ་དགུ་ཞིག་ལ་ཞུས་པས་བཀའ་བསྒོ་བྱེད་པའི་འདིའི་དུས་སུ་བར་ཆད་ཞི་བར་གྱིས་གསུངས་པའི་ཚེ་ལུས་ཉམས་བྱུང་སྟེ་རྡོ་རྗེ་སྐྱིལ་ཀྲུང་དུ་བཞུགས་བཞིན་པ་ལ། གཏོར་མ་ཕྱག་ཏུ་བཟུང་ནས་འཕར་ཏེ་ཁོང་གི་ལུས་སྟེང་དུ་འཕགས་པ་བྱུང༌། དེ་ཀས་ནད་གཞི་དེ་ལས་གྲོལ། དེ་ལ་སོགས་པ་ཇི་ལྟར་བཀའ་བསྒོས་པ་བཞིན་དུ་སྒྲུབ་པའི་ལོ་རྒྱུས་མང་དུ་སྣང་ངོ༌། ། སྟག་གི་ལོ་ལ་ད་ལོ་ས་སྐྱར་འགྲོ། ད་ལན་མི་སླེབ་གསུངས་ནས་བྱོན། ས་སྐྱ་ས་བཟང་གཉིས་སུ་ཟླ་བ་དགུ་བཞུགས། དེའི་ཚེ་སྒོ་རུམ་དུ་དཔལ་རྡོ་རྗེ་ནག་པོ་ཆེན་པོའི་སྐུ་ལ་ཤེལ་རྒྱན་དང་ན་བཟའ་དང་གཏོར་མ་ཅོད་པཎ་མང་པོ་ཕུལ་ནས་གསོལ་བ་བཏབ་པས། ས་སྐྱ་པ་ཅུང་དྲག་ཏུ་འགྲོ་བའི་རྟེན་འབྲེལ་ཅིག་འདུག་གསུངས།
དེའི་ཚེ་སྡེ་སྣོད་མཐའ་དག་གི་དབང་ཕྱུག་མཁས་པའི་དབང་པོ་ཆོས་རྗེ་སངས་རྒྱས་དཔལ་བ་ལ་སོགས་པ་དགེ་བའི་བཤེས་གཉེན་མང་པོས་དབང་བཀའ་དང་ཁྲིད་དང་མན་ངག་མང་དུ་ཞུས། བདག་གིས་འང་ཆོས་ཞུ་འཕྲོ་ཐམས་ཅད་རྫོགས་པར་མཛད་ནས། ད་སེམས་བདེ་གསུངས་ནས་རི་ཁྲོད་དུ་བྱོན་ནོ། ། ཡོས་ལོ་ནས་ལོ་གསུམ་དུ་སྐུ་མཚམས་དམ་པར་མཛད། དགེ་བཤེས་གལ་ཆེན་རེ་རེ་ཙམ་ལ་འདོད་ཆོས་སྣ་རེ་ཙམ་གནང་བ་མ་གཏོགས་ཉིན་མཚན་ཁོར་ཡུག་ཏུ་ཏིང་ངེ་འཛིན་བསྒོམ་པས་རྟོགས་པ་བཟང་པོ་འཁྲུངས་སོ། ། རྟ་ལོ་ལ་བདག་གིས་ལོ་གཅིག་ཙམ་ནས་དབུས་ན་ཕྱིན་ན་འཆིའམ་ཞུས་པས། ཁྱེད་ན་ནིང་ནས་ཀྱང་ཡང་ཡང་འགྲོ་ཟེར་གྱིན་འདུག་ནའང༌། ངེད་ལ་ཆོས་རྗེ་དཔལ་ལྡན་ཚུལ་ཁྲིམས་ཀྱི་གནང་བའི་གདམས་ངག་འདི་རྣམས་ཐམས་ཅད་ཁྱོད་ལ་རྫོགས་པ་ཅིག་འཕྲོད་ན་སྙམ་པ་དེ་སྔ་མ་ཚར་བ་དང༌། ཆོས་རྗེ་འཕགས་པའི་སྐུ་ཚེ་ཅི་འདྲ་ཡོང་མི་ཤེས་འདུག་པས་སྡོད་བྱས་པ་ཡིན། ད་ལན་སོང་དབུས་སུ་ལོ་བཞི་འགོར་བར་འདུག
རྟེན་འབྲེལ་དགའ་མོ་ཅིག་བྱུང་བས་བར་ཆད་མི་འོང༌། ང་ཡང་མ་འཆི་ཙམ་དང་འཕྲད་པར་འདུག་གསུངས་ནས་སྐུ་མཚམས་སྔར་བས་དམ་དུ་བཏང༌། ཐུགས་དམ་ལ་དྲིལ་བས་རྫོགས་རིམ་གྱི་རྟོགས་པས་བསམ་གྱིས་མི་ཁྱབ་པ་ཐུགས་རྒྱུད་ལ་འཁྲུངས་སོ། ། བྱ་ལོ་ཟླ་བ་ལྔ་པ་ལ་བདག་གིས་དབུས་ནས་ས་སྐྱར་སླེབ་དུས། རྗེ་ཉིད་སྐུ་ཁམས་བསྙེལ་པོ་ཡོད་ཟེར་བ་ཐོས། དེ་འཕྲལ་མཇལ་དུ་ཕྱིན་པས་དགོན་པའི་རྩར་སླེབས་པ་དང༌། ཉེ་གནས་ནམ་མཁའ་མགོན་བསུ་བ་ལ་བྱུང༌། བདག་གིས་ང་ཡོང་བ་སུ་ལས་ཚོར་བྱས་པས། གཞན་སུ་ལ་ཡང་མ་ཚོར། ཁར་སང་ཟླ་བ་སྔ་མ་ནས་བླ་མས་ས་སྐྱར་སླེབ་ཡོད།
གྲབས་གྱིས་ཡང་ཡང་གསུངས། ཁྱད་པར་ཁར་སང་དེ་རིང་གཉིས་བྱར་གྱིས་གསུངས་ནས་བྱས་པ་ལགས་ཟེར། སླེབས་འཕྲལ་སྐུ་མདུན་དུ་མཇལ་བས་སྐུ་བསྙེལ་པོ་རང་ལས་མི་འདུག་ན་ཡང་ཤིན་ཏུ་མཉེས། ཇ་མང་དུ་གསོལ། གསུང་གླེང་མང་དུ་མཛད། སང་ཚ་བའི་དུས་སུ། ཁར་སང་ཟླ་བ་སྔ་མའི་ཚེས་ལྔའི་ནུབ་རྨི་ལམ་བཞིན་ཟ་ཟི་ཅིག་ལ་འགྲོ་མགོན་ཆོས་རྗེ་བྱོན་ནས་ཁྱོད་རང་གི་སློབ་མ་དེ་ཚེས་བརྒྱད་ལ་སླེབ་ཡོང་བ་ཡོད། ཁོས་གསོལ་བ་བཏབ་ན་ད་དུང་ལོ་བཞི་མི་འཆི་གསུང་བ་ཅིག་བྱུང༌། དེ་དོན་གྱིས་ཁྱོད་སླེབ་བམ་སྙམ་པ་ད་སླེབས་པ་ལེགས། དོ་ནུབ་ཚེས་བརྒྱད་ཡིན་པ་འདྲ་བས་ཁྱོད་ཀྱིས་མགོན་པོ་གདོང་བཞི་པའི་བསྐང་གསོ་ཞིག་གྱིས།
ཞིང་སྐྱོང་འདིས་ན་ནིང་ནས་ལམ་སྒྲུབ་པའི་གྲོགས་ཁྱད་འཕགས་ཞིག་བྱས་གསུངས། སྤྱིར་ཕྱི་ནང་གི་རྟེན་འབྲེལ་འདི་ངོ་མཚར་ཆེ་བ་ཅིག་འདུག ཁར་སང་ཇ་འཐུངས་པ་དང༌། ལབ་མང་བས་ཁམས་ཟློག་གམ་སྙམ་པ་བྱུང༌། ནམ་མགོན་ཡང་དེ་སྐད་ཟེར་གྱིན་འདུག་ནའང༌། ད་ཕན་འདུག་གསུང༌། དེ་ཉིན་ཇ་དང་གསུང་གླིང་མང་དུ་ཞུས། ཉིན་ཕྱེད་ཙམ་དུས་བདག་གི་དྲུང་ནས་ན་ནིང་ནས་ཐུགས་དམ་འཕེལ་པོ་བྱུང་གདའ། བསྐྱེད་རྫོགས་ཀྱི་རྟོགས་པ་རྣམས་སྔར་དང་ཁྱད་ཅི་ཙམ་འཕེལ། སྟོང་གཟུགས་རྣམས་བརྟན་པོ་བདོག་གམ་ཞུས་པས།
སྟོང་གཟུགས་ཕྲ་ཆིལ་ཆིལ་དེ་ད་སྒོམ་ཁང་དུ་བསྡད་མ་བསྡད་འདྲ་བར་འདུག བསྐྱེད་རྫོགས་གཉིས་ཀྱི་རྟོགས་པ་གཞན་དེ་ཀ་ལ་ཡོད་གསུངས། ཅུང་ཟད་ཅིག་ནས་ཞལ་འཛུམ་པ་མཛད་ནས། བདག་གི་རྣ་བ་གཡོན་པ་ནས་ཕྱག་གཡས་པས་འཐེན་ཏེ་གསང་གྲོས་ཀྱི་ཚུལ་དུ་གསུང་ཆུང་ངུ་མཛད་ནས། ཨང་ཀེ། ཨང་ཀེ། ན་ནིང་ནས་དགེ་སྦྱོར་འཕེལ་པོ་བྱུང༌། བཤང་གཅིའི་གསེབ་ན་སེམས་ཅན་སོགས་ཡེ་མེད། ལུས་ལ་ཤིག་མེད། དམྱལ་བར་སོང་ནའང་དགའ་སྟེ།
སྙམ་པ་ཡོད་གསུངས། དེ་དུས་བདག་གི་རྟོག་པ་ལ་ཅི་གསུང་བ་ཡིན་ནམ། བཤང་གཅིའི་ནང་དུ་སུ་ཡིས་གཡེང་བ་ནི་མེད་སྙམ་པ་བྱུང༌། སང་ཐོ་རངས་བསམ་པས། ཤེར་ཕྱིན་གྱི་འགྲེལ་པར། དགེ་བའི་རྩ་བ་འཇིག་རྟེན་ལས་མངོན་པར་འཕགས་པ་ཉིད་ཀྱི་ལུས་ལ་སྲིན་བུའི་རིགས་བརྒྱད་ཁྲི་མི་འབྱུང་བ་དང༌། དགེ་བའི་རྩ་བ་རྣམ་པར་དག་པས་སེམས་གྱ་གྱུ་མེད་པ་དང༌། རྙེད་པ་དང་བཀུར་སྟི་ལ་སོགས་པ་ལ་མི་ལྟ་བ་ཉིད་ཀྱིས་ཕྱག་དར་ཁྲོད་པ་ཉིད་ལ་སོགས་པ་སྦྱོང་བའི་ཡོན་ཏན་ཡང་དག་པར་ལེན་པ་དང༌། སྦྱིན་པ་ལ་སོགས་པའི་ཁྱད་པར་བསྒྲུབས་པས། དེ་དག་དང་འགལ་བ་སེར་སྣ་དང༌།
འཆལ་བའི་ཚུལ་ཁྲིམས་ལ་སོགས་པ་མེད་པ་དང༌། ཆོས་ཐམས་ཅད་ཡང་དག་པར་སྡུད་པ་ཉིད་ཀྱིས་ཆོས་ཉིད་དང་མི་འགལ་བར་ཤེས་རབ་ཀྱི་ཕ་རོལ་ཏུ་ཕྱིན་པ་དང་ལྡན་པར་འགྲོ་བ་དང༌། འགྲོ་བ་བདག་ཉིད་ཀྱི་བྱས་པ་ཉིད་ཀྱིས་གཞན་གྱི་དོན་དུ་དམྱལ་བར་འདོད་པ་ཞེས་བྱ་བ་རྣམ་པ་དྲུག་དང་ཞེས་པའི་གཞུང་དེ་དྲན་པས་དད་པ་བསམ་གྱིས་མི་ཁྱབ་པ་སྐྱེས། སྦྱོར་ལམ་རྩེ་མོའི་ཡེ་ཤེས་སྐྱེས་པར་ཞལ་གྱིས་བཞེས་པར་གོ་ཞིང་ཐག་ཆོད་དོ། ། ཚེས་བཅུའི་ཉིན་གདན་བཞུགས་ཀྱི་གསོལ་འདེབས་དང༌། སྐུ་རིམ་མང་རབ་ཅིག་བྱས། ཆོས་རྗེ་ཉིད་ཀྱི་ཆག་ཕྱི་བདག་ཅག་བདུན་གྱིས་བགྱིས་ནས། བདེ་མཆོག་དྲིལ་བུ་པའི་སྒྲུབ་མཆོད་བྱས། མཁའ་འགྲོ་ཆོས་སྐྱོང་རྣམས་ལ་གཏོར་མ་རྒྱ་ཆེན་པོ་ཕུལ་ཞིང་གསོལ་བ་བཏབ་སྟེ། དབོན་པོ་ཤེས་རབ་སེང་གེ་ན་རེ་ལོ་བརྒྱའི་བར་དུ་བཞུགས་དགོས་ཞུ་ཡིན་འདུག་པས།
ལོ་བརྒྱ་ཙམ་སྡོད་མཁན་སུ་ཡོད། ཚེ་རིང་པོ་ཡིན། ད་ལན་བླ་མས་མ་སླེབས་ན་ཤི་ཉེན་འདུག་ནའང་རྟེན་འབྲེལ་གྱིས་ཁོང་སླེབས། ད་ཤི་རུང་འགྱོད་པ་དང༌། སེམས་ཀྱི་འཁྲི་བ་ཅིག་ཀྱང་མེད། ང་ཁར་སང་འགྲོ་མགོན་ཆོས་རྗེས་ལོ་བཞི་མི་འཆི་གསུང་བ་ཡང་བྱུང༌། ཁྱེད་རྣམ་པའི་དེ་རིང་ཕུལ་བའི་གདན་འདི་ལའང་བཞི་འདུག་པས་ལོ་བཞི་སྡོད། དེ་ནས་ཕྱིན་པ་དྲག་གསུངས། དེ་ནས་བདག་སྐུ་མདུན་དུ་ཟླ་བ་གཅིག་བསྡད། ཕྱག་རྫས་ཕལ་ཆེར་ཆོས་ཕྱོགས་སུ་བཏང་ཚར་ནས་མི་འདུག
ལྷག་མ་འདུག་པ་རྣམས་ཉེ་གནས་སོགས་ལ་གནང་སྦྱིན་དགོས་པ། དགེ་བཤེས་ཐ་དད་ལ་ཕྱག་དཔེ། མཆོད་ཆ་སོགས་གང་འོས་རྣམས་མོས་གུས་ཀྱི་རྟེན་དུ་གནང༌། དགོན་པའི་སྟོད་ཟུར་ན་ཡོད་པ་མ་གཏོགས། གཞན་རྫས་སྣེ་གཅིག་ཀྱང་མ་བཟུང་བར་སྦྱིན་པ་གཏང༌། བདེ་བར་མ་གཤེགས་ཀྱི་བར་ཞབས་ཏོག་ཆུད་ཁ་ནས་སྦྱར་ཏེ། ཉེ་གནས་གཅིག་མ་གཏོགས་གཞན་སུ་དང་ཡང་མི་མཇལ་བར་མཛད་ནས་ཐུགས་དམ་འབའ་ཞིག་ལ་བཞུགས་སོ། ། ཁྱི་ལོའི་དཔྱིད་བདག་མཇལ་དུ་ཕྱིན་པས། ཁམས་བདེ་དགེ་སྦྱོར་ནན་ལྟར་འཕེལ། ཁྱེད་རང་ཡང་དགེ་སྦྱོར་ལ་དྲིལ་བ་འཐད།
མི་ཉུང་བ་འདི་བས་དགེ་སྦྱོར་ལ་དྲག་པ་མི་འདུག་གསུངས། ས་མོ་ཕག་གི་ལོ་ཤར་བའི་ཚེ། ད་སྤྲོས་པ་མང་པོ་ཁམས་ཀྱིས་མི་ནུས་པ་འདུག་པས། ཆོས་སྐྱོང་རྣམས་ལ་གཏོར་མ་དུས་གཅིག་ལ་འབུལ་བ་ཡིན་གསུངས་ནས། གཏོར་མ་མང་པོ་ཞིག་ཞག་གསུམ་གྱི་བར་དུ་ཕུལ་ནས། གཏོར་མ་བསྔོ་བའི་རྗེས་མ་དེ་ལ་གྱིས་གསུངས། སློབ་དཔོན་དབོན་པོ་སོགས་མན་ངག་གི་ཞུ་འཕྲོ་ཡོད་པ་རྣམས་ད་ལན་ཤོག་གསུངས་ནས་ཆོས་ཁ་ཅིག་གསུངས་ནས། ཁོང་ཚོས་དོན་གཉེར་བ་རྣམས་ཀྱི་འཕྲོ་ཡང་རྫོགས་ཡོད། ད་ཁྲིད་གསར་པ་སྐྱོང་བ་སོགས་ཆོས་འཆད་པའི་སྤྲོས་པ་འཇོག་པ་ཡིན་གསུངས་ནས། སྐུ་མཚམས་དམ་དུ་བཏང་ནས་ཐུགས་དམ་གྱིས་དུས་འདའ་བར་མཛད་དོ། །
ཆུ་ཕོ་བྱི་བའི་ལོ་ཟླ་བ་དགུ་པ་ལ་ཞབས་ཅུང་ཟད་བསྙུང་དུ་བྱུང་བས། ཉེ་གནས་ཀྱིས་སྐུ་མཚམས་གསེངས་ནས་ཆུ་ཚན་ལ་འབྱོན་པ་དྲག་ཞུས་པས། མི་ཕན་མི་འགྲོ་གསུངས། སློབ་དཔོན་དབོན་པོ་སོགས་ཐམས་ཅད་ཀྱིས་ཞུས་པས། སློབ་དཔོན་ཆུ་ཚན་ལ་ཚེས་བརྒྱད་ལ་བྱོན། དེར་མི་མང་པོས་ཆོས་འབྲེལ་དང༌། བྱིན་རླབས་སྲུང་སྐུད་སོགས་ཞུས་པས་གྲིབ་ཅིག་བྱུང་ནས་སྐུ་ཁམས་དྲག་ཏུ་མ་སོང་བར་ཚེས་བཅུ་ལ་དགོན་པར་ཕེབས། སྐུ་ཁམས་ཉོག་གེ་བ་ཞིག་བྱུང༌། དེའི་ཚེ་སྣང་བ་ཐམས་ཅད་སྟོང་གཟུགས་ཀྱི་ཚེ་དཔག་མེད་ཀྱི་སྐུ་འབའ་ཞིག་ཏུ་འཆར་གྱིན་འདུག་པས། ཕྱི་མ་ལ་ཡང་ཚེ་རིང་པོ་ཅིག་ཡོང་བར་འདུག་གསུངས།
ད་འགྲོ་བར་གདའ། སེམས་ཀྱི་འཁྲི་བ་ཅིག་ཀྱང་མེད། བློ་སྦྱོང་ན་འདུག་པའི་ཁ་རག་པའི་གཏམ་རྒྱུད་དང་འདྲ་གསུངས། ཚེས་བཅོ་ལྔའི་ཉིན་ཕྱེད་ཡོལ་བ་ན་ལུས་ཉམས་མང་པོ་ཅིག་མཛད། གཽ་རཱི་ཙཽ་རཱི་ཞེས་སོགས་ཀྱེ་རྡོ་རྗེའི་འཁོར་གྱི་ལྷ་མོ་རྣམས་ཀྱི་སྔགས་མང་པོ་གསུང་གིན་འདུག ཅུང་ཟད་ཅིག་ནས་ད་ལྟ་ལུས་ཉམས་མང་པོ་འབབ་ཀྱིན་གདའ་བས་སྐུ་ཁམས་མི་ལྕིའམ་ཞུས་པས། ཁམས་བདེ། ད་ལྟ་བདག་མེད་མ་ལྷ་མོ་བཅོ་ལྔའི་དཀྱིལ་འཁོར་ལ་ལྷ་ཐམས་ཅད་གར་བྱེད་པའི་སྣང་བ་བྱུང་ཤེས་པ་གསལ་པོ་ཡོད་གསུངས། དེ་ལྟར་ཐུགས་དམ་དང་དག་པའི་སྣང་བ་ཁོ་ནས་དུས་འདའ་བའི་ངང་ནས། ཚེས་བཅོ་ལྔའི་སྲོད་ལ་བབ་པ་ན་འདའ་ཀ་མའི་ཉམས་ལེན་ཁྱད་པར་ཅན་དང་བཅས་ཏེ་ཆོས་ཀྱི་སྐུའི་དབྱིངས་སུ།
གཟུགས་ཀྱི་སྐུའི་བཀོད་པ་རེ་ཞིག་ཏུ་བསྡུ་བར་མཛད་དོ། ། སྐུ་གདུང་ཞུགས་ལ་བ་ཞེན་པའི་ཚེ་ཡང་རིང་བསྲེལ་ཁྱད་པར་ཅན་འགའ་ཞིག་བྱུང་ཞིང༌། གང་ཟག་ཐ་དད་ཀྱི་གདུང་སྐལ་རྣམ་ལ་ཡང་རིང་བསྲེལ་མང་པོ་བྱོན་ནོ། ། དམ་པ་དེ་ཉིད་ཀྱི་བྱིན་རླབས་འཇུག་ཅིང་ཐུགས་ཀྱི་དགོངས་པ་རྫོགས་པའི་ཆེད་དུ་བདག་གིས་རྒྱལ་བ་རྡོ་རྗེ་འཆང་ནས་རྗེ་ཉིད་ཀྱི་བར་གྱི་གསུང་ངག་རིན་པོ་ཆེའི་བླ་མ་བརྒྱུད་པ་རྣམས་གཙོ་བོར་གྱུར་པ་ལ། བླ་མ་བརྒྱུད་པ་དང་ཡི་དམ་མང་པོས་བསྐོར་བའི་བྲིས་སྐུ་བཅུ་གཅིག་བཞེངས་ཏེ། དེའི་རས་འདུལ་ལ་རྗེ་ཉིད་ཀྱི་གདུང་དྲི་བཟང་པོ་དང་ལྷན་ཅིག་ཕྱེ་མར་བྱས་ཏེ་བགོ་བའི་ཆེད་དུ་གདུང་བཏགས་པའི་གསེབ་ནས་རིང་བསྲེལ་ཁྱད་འཕགས་གཉིས་བྱོན་ནོ། ། དམ་པ་གང་གི་ངང་ཚུལ་སངས་རྒྱས་དང༌། ། ཐ་དད་མེད་ཕྱིར་བདག་ལྟས་རྟོགས་པར་དཀའ། ། འོན་ཀྱང་དད་པས་མདོ་ཙམ་བྲིས་འདི་ལ། ། གྲུབ་ཆེན་བླ་མའི་བྱིན་རླབས་འཇུག་གྱུར་ཅིག །
དྲིན་ཆེན་རྩ་བའི་བླ་མ་དམ་པ་མཁས་པ་དང་གྲུབ་པའི་དབང་ཕྱུག་རྡོ་རྗེ་འཆང་གཉིས་པ་བུདྡྷ་ཤྲཱིའི་རྣམ་ཐར་མདོར་བསྡུས་པ་འདི་ནི་རྗེ་ཉིད་ཀྱི་ཞབས་རྡུལ་སྤྱི་བོས་བླངས་པ་ཤཱཀྱའི་དགེ་སློང་ཀུན་དགའ་བཟང་པོས་དཔལ་ས་སྐྱའི་ཆོས་གྲྭ་ཆེན་པོར་སྦྱར་བའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
