གསུང་འབུམ། ཀུན་དགའ་བཟང་པོ།
པོད ༡༢
རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་སྒྲུབ་པའི་ཐབས་དངོས་གྲུབ་སྙེ་མ།
༼ཁ༽ ༄༅། །དཔལ་ཡང་དག་པར་སྦྱོར་བ་ལས་བྱུང་བའི་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་སྒྲུབ་པའི་ཐབས་དངོས་གྲུབ་སྙེ་མ་ཞེས་བྱ་བ་བཞུགས་སོ།། དཔལ་ཡང་དག་པར་སྦྱོར་བ་ལས་བྱུང་བའི་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་སྒྲུབ་པའི་ཐབས་དངོས་གྲུབ་སྙེ་མ་ཞེས་བྱ་བ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། ཀུ་མུད་མདངས་འཕྲོག་བདེ་བ་ཆེན་པོའི་སྐུ། ། སྐུ་གསུམ་ཞལ་ལྡན་གཟུང་འཛིན་སྤྲོས་པས་སྟོང༌། ། སྟོང་ཉིད་སྙིང་རྗེ་སྙེ་མ་རྣམ་པར་རོལ། ། རོལ་པའི་ཞབས་ཀྱིས་མཐའ་གཉིས་འཇོམས་ལ་འདུད། ། རྒྱུད་ཀུན་གླེང་གཞི་དཔལ་ལྡན་སམྦུ་ཊའི། ། དཀྱིལ་འཁོར་གཙོ་བོ་རྡོར་སེམས་རིགས་བསྡུས་ཀྱི། །
སྒྲུབ་ཐབས་རྒྱུད་འགྲེལ་བླ་མའི་ཞལ་ལུང་བཞིན། ། འཕགས་ཡུལ་མཁས་པའི་སྲོལ་ལ་བརྟེན་ནས་བཤད། ། འདིར་ཐེག་པ་ཆེན་པོའི་གྲོང་ཁྱེར་དུ་བགྲོད་པར་བྱ་བའི་ཕྱིར། རིམ་པ་གཉིས་ཀྱི་རྣལ་འབྱོར་བསྒོམ་པར་བྱ་བ་ལ། གང་ཟག གནས། དུས། བསམ་པ། བསྒོམ་བྱའི་རྣལ་འབྱོར་དང་ལྔའི་དང་པོ་ནི། སྤྱིར་ཐེག་པ་ཆེན་པོ་ལ་ཞུགས་ཤིང་ཁྱད་པར་དཀྱིལ་འཁོར་འདིར་དབང་བསྐུར་བ་ཐོབ་ཅིང་དམ་ཚིག་དང་སྡོམ་པར་ལྡན་པ་ཕྱག་རྒྱ་ཆེན་པོ་མཆོག་གི་དངོས་གྲུབ་དོན་དུ་གཉེར་ཞིང་འཇིག་རྟེན་ལ་ཆགས་པ་མེད་པའོ། །
གཉིས་པ་ནི། དུར་ཁྲོད་དམ་ཆུ་འགྲམ་ལ་སོགས་པའམ། ཆུ་དང་འབྲས་བུ་ལ་སོགས་པ་རྙེད་པར་སླ་ཞིང་འཚེ་བ་མེད་ལ་ཡིད་དགའ་བའི་གནས་སུའོ། ། གསུམ་པ་ནི། རྣམ་རྟོག་ཉུང་ཞིང་ལྷས་བྱིན་གྱིས་རློབ་པས་མཚན་མོའམ་ཐུན་བཞིའི་རིམ་པའོ། ། བཞི་པ་ནི། མཐའ་ཡས་པའི་སེམས་ཅན་རྣམས་སྡུག་བསྔལ་ལས་བསྒྲལ་འདོད་ཀྱི་སེམས་ཀྱིས་སོ། ། ལྔ་པ་ལ་སྔོན་དུ་འགྲོ་བའི་རིམ་པ། དངོས་གཞིའི་རྣལ་འབྱོར། རྗེས་ཀྱི་བྱ་བ་དང་གསུམ་གྱི་དང་པོ་ལ།
བསོད་ནམས་ཀྱི་ཚོགས་བསགས་པ། ཡེ་ཤེས་ཀྱི་ཚོགས་བསགས་པ་གཉིས་ཀྱི་དང་པོ་ནི། མདང་ནུབ་མོ་བསམ་གྱིས་མི་ཁྱབ་པའི་ངང་ལ་ཉལ་ནས། ཐོ་རངས་ཆུ་ལ་ཉ་འཕར་གྱི་ཚུལ་གྱིས་ལྷའི་སྐུར་ལངས་ཏེ་བསམ་གཏན་གྱི་གྲོགས་སུ་འགྲོ་ན་ཕྱིའི་ཁྲུས་བྱ། མ་གྲུབ་ན་ནང་གི་ཁྲུས་བྱས་ནས། སྟན་བདེ་བ་ལ་སྐྱིལ་མོ་ཀྲུང་གིས་འདུག་སྟེ། སྐྱབས་འགྲོ་སེམས་བསྐྱེད་དང་རྡོ་རྗེ་སེམས་དཔའི་བསྒོམ་བཟླས་སྔོན་དུ་འགྲོ་བས། རང་སྐད་ཅིག་གིས་དཔལ་རྡོ་རྗེ་སེམས་དཔར་གསལ་བའི་ཐུགས་ཀར་པྃ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་དྲི་མ་མེད་པའི་འོད་ཟེར་ལྔ་འཕྲོ་བ། དེ་ལས་འོད་ཟེར་གྱི་རྣམ་པར་སྣ་བུག་གཡས་ནས་རླུང་ཕྱིར་རྒྱུ་བའི་དུས་སུ་ནམ་མཁར་འཕྲོས་པས། རང་བཞིན་གྱི་གནས་ནས་རྡོ་རྗེ་སེམས་དཔའི་དཀྱིལ་འཁོར་རང་གི་རྩ་བའི་བླ་མ་དང་ཐ་མི་དད་པའི་རྣམ་པ་ཅན་ལ།
ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའི་ཚོགས་བསམ་གྱིས་མི་ཁྱབ་པས་བསྐོར་བ་སྤྱན་དྲངས་པར་བསམས་ལ། ཨོཾ་བཛྲ་ས་མཱ་ཛཿ ཞེས་བརྗོད་ཅིང་རྡོ་རྗེ་བསྡུ་བའི་ཕྱག་རྒྱ་བྱའོ། ། དེ་ནས་རྡོ་རྗེ་ཐལ་མོ་སྙིང་གར་སྦྱར་ནས། ན་མོ་གུ་ར་ཝེ་བྷྱཿ ན་མཿཤྲཱི་བཛྲ་སཏྭ་མཎྜ་ལ་ས་པ་རི་ཝཱ་རེ་བྷྱཿ ཞེས་དང༌། གང་གི་དྲིན་གྱིས་བདེ་ཆེན་ཉིད། ། ཅེས་སོགས་ཤླཽ་ཀ་གཅིག་དང༌། འཁོར་བ་འཇིག་པའི་མེ་བྱུང་ནད་དང་མྱ་ངན་ཚོགས་ཀྱི་ཟེར་འཕྲོས་པས། །
ལྟུང་པ་ཆུ་བུར་ནད་འགྱུར་བཟློག་དཀར་འགྲོ་བའི་ཉོན་མོངས་ཞི་བྱའི་ཕྱིར། ། སྙིང་རྗེའི་བདུད་རྩིའི་ཆར་གྱི་ཆུས་གང་བྱམས་པའི་ཆུ་བོ་ནི། ། གང་འདི་ཀུན་ཏུ་རབ་འབབ་སངས་རྒྱས་དེ་ལ་ཕྱག་འཚལ་ལོ། ། ཞེས་པས་བླ་མ་དང་དཀྱིལ་འཁོར་ལ་ཕྱག་བྱས་ལ། རང་གི་སྙིང་ག་ནས་མེ་ཏོག་མ་ལ་སོགས་པའི་ལྷ་མོ་དཔག་ཏུ་མེད་པ་བྱུང་ནས་དཀྱིལ་འཁོར་པ་རྣམས་ལ་མཆོད་པར་བསམས་ལ། ཨོཾ་བྷ་ག་ཝཱན་མ་ཧཱ་ཀ་རུ་ཎི་ཀ་བཛྲ་སཏྭ་ས་པ་རི་ཝཱ་ར། ཞེས་པ་ཀུན་གྱི་སྔོན་དུ་འགྲོ་ཞིང་རང་རང་གི་ཕྱག་རྒྱ་བཅས་ལ། ཨརྒྷཾ་པྲ་ཏཱིཙྪས་མཆོད་ཡོན། དེ་བཞིན་དུ་པུཥྤེས་མེ་ཏོག དྷུ་པེས་བདུག་སྤོས།
ཨཱ་ལོ་ཀེས་མར་མེ། གནྡྷེས་དྲི། ནཻ་ཝི་དྱེས་ཞལ་ཟས། ཤཔྡས་རོལ་མོ་དང༌། ཐམས་ཅད་ཀྱི་མཇུག་ཏུ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། ཞེས་པ་སྦྱར་ལ་མཆོད་ཅིང༌། སླར་ཡང་སྙིང་ག་ནས་གླིང་བུ་མ་ལ་སོགས་པའི་ལྷ་མོ་བརྒྱད་སྤྲོས་ཏེ་དེ་རྣམས་ཀྱིས་ཀྱང་མཆོད་པར་བསམས་ལ། ཨོཾ་བྷ་ག་ཝཱན་སོགས་དང༌། ཝཾ་སེ། ཝཱི་ཎི།
མུརྫ། མྲྀ་ཏངྒེ། པུཥྤེ། དྷཱུ་པེ། ཨཱ་ལོ་ཀེ གནྡྷེ། ཞེས་པ་སོ་སོའི་མཐར། བཛྲི་ཎཱི་བཛྲ་པཱུ་ཛི་ཏེ་ཨཱཿཧཱུྃ། ཞེས་པ་ཕྱག་རྒྱ་དང་བཅས་པས་མཆོད་ནས་རྡོ་རྗེ་ཐལ་མོ་སྦྱར་ནས། བདག་གིས་ཐོག་མ་མེད་དུས་ནས། །
ལོག་རྟོག་དབང་གིས་སྡིག་བགྱིས་གང༌། ། ཐུགས་རྗེའི་མངའ་བདག་ཁྱེད་རྣམས་ཀྱི། ། སྤྱན་སྔར་བཤགས་བགྱི་སླན་ཆད་སྡོམ། ། རྒྱལ་དང་དེ་ཡི་སྲས་རྣམས་དང༌། ། རང་སངས་རྒྱས་དང་དགྲ་བཅོམ་དང༌། ། འགྲོ་བའི་བསོད་ནམས་མ་ལུས་པ། ། དེ་དག་ཀུན་ལ་ཡི་རང་ངོ༌། ། ཀུན་འདོད་དབུགས་འབྱིན་གསོལ་མཛད་པའི། ། སངས་རྒྱས་ཀུན་ལ་བདག་བསྐུལ་བས། ། བསྟན་པ་ནམ་མཁའི་མཐའ་མཉམ་པར། །
འཇིག་རྟེན་ཀུན་སྡིག་མེད་སྣང་མཛོད། ། འགྲོ་ཀུན་སངས་རྒྱས་གྱུར་གྱི་བར། ། དེ་སྲིད་མགོན་པོ་བཞུགས་ནས་ནི། ། ནམ་ཡང་མྱ་ངན་མི་འདའ་བར། ། ཐལ་མོ་སྦྱར་ནས་གསོལ་བར་འཚལ། ། ལུས་ངག་ཡིད་ཀྱི་བསོད་ནམས་ནི། ། བགྱིས་སམ་བགྱིད་དུ་སྩལ་བ་དང༌། ། རྗེས་སུ་ཡི་རང་གང་ཅིའང་རུང༌། ། དེས་ནི་འཇིག་རྟེན་ཀུན་མཁྱེན་ཤོག ། གང་དང་གང་གིས་འདུལ་འགྱུར་བ། །
དེ་དང་དེ་ཡི་སྐུར་སྟོན་ཞིང༌། ། སྣ་ཚོགས་གཟུགས་ནོར་ལྟ་བུ་ཡི། ། རྫོགས་སངས་རྒྱས་ལ་སྐྱབས་སུ་མཆི། ། ཀུན་རྟོག་མ་ལུས་དག་གྱུར་པ། ། རང་རིག་ཡང་དག་ཡེ་ཤེས་བསྐྱེད། ། ལྷན་ཅིག་སྐྱེས་དགའི་ངོ་བོ་ཉིད། ། དམ་པའི་ཆོས་ལ་སྐྱབས་སུ་མཆི། ། གོ་རིམ་ཇི་བཞིན་དབང་བསྐུར་ཐོབ། ། མ་ལོག་ལམ་ལ་ངེས་གནས་པའི། ། སྲས་མཆོག་འཁོར་འདུས་དགེ་འདུན་ལ། །
རྟག་པར་བདག་ནི་སྐྱབས་སུ་མཆི། ། ཡང་དག་ཡེ་ཤེས་མེ་བོ་ཆེས། ། སྒྲིབ་པ་མ་ལུས་སྤང་བའི་ཕྱིར། ། གཏི་མུག་མུན་པ་བསལ་བ་དང༌། ། བྱང་ཆུབ་མཆོག་ཏུ་སེམས་བསྐྱེད་དོ། ། རྒྱལ་སྲས་དཔའ་བོ་རྣམས་ཀྱི་ལམ། ། སྤྱོད་པ་དཔག་ཡས་གང་ཡིན་དང༌། ། མ་བཅོས་ཇི་བཞིན་ལམ་གནས་ལ། ། ད་ནི་ཡང་དག་གནས་པར་བགྱི། ། ཞེས་པས་རྒྱུན་བཤགས་བྱ་ཞིང༌།
ཨོཾ་སརྦ་ཏ་ཐཱ་ག་ཏ་ཨཱཏྨ་ནཾ་ནིརྻཱ་ཏ་ཡ་མི་ཞེས་པས་བདག་ཕུལ་ནས། ། སངས་རྒྱས་བྱང་ཆུབ་སེམས་དཔའ་ཀུན། ། བདག་ལ་དགོངས་པར་མཛད་དུ་གསོལ། ། བདག་མིང་འདི་ཞེས་བྱ་བ་ཡིས། ། དུས་འདི་ནས་ནི་བཟུང་ནས་ནི། ། ཇི་སྲིད་བྱང་ཆུབ་སྙིང་པོའི་བར། ། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། །
དགེ་བའི་ཆོས་ནི་སྡུད་པ་དང༌། ། སེམས་ཅན་དོན་བྱེད་ཚུལ་ཁྲིམས་དང༌། ། ཚུལ་ཁྲིམས་བསླབ་པ་རྣམ་པ་གསུམ། ། སོ་སོར་བདག་གིས་བརྟན་པོར་བཟུང༌། ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་ལས་སྐྱེས་པའི། ། སྡོམ་པ་དེང་ནས་བརྟན་པོར་བཟུང༌། ། རྡོ་རྗེའི་རིགས་མཆོག་ཆེན་པོ་ལ། ། རྡོ་རྗེ་དྲིལ་བུ་ཕྱག་རྒྱ་ཡང༌། །
དེ་ཉིད་ལས་ནི་སོ་སོར་བཟུང༌། ། སློབ་དཔོན་དག་ཀྱང་གཟུང་བར་བགྱི། ། རིན་ཆེན་རིགས་མཆོག་རྣལ་འབྱོར་གྱི། ། དམ་ཚིག་ཡིད་དུ་འོང་བ་ལ། ། ཉི་མ་རེ་རེ་དྲུག་བྱས་ནས། ། སྦྱིན་པ་རྣམ་བཞི་རྟག་ཏུ་སྦྱིན། ། བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་ཆེན་དག་པ་ལ། ། ཕྱི་ནང་གསང་བ་ཐེག་པ་གསུམ། ། དམ་པའི་ཆོས་ཀྱང་སོ་སོར་བཟུང༌། །
ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། ། ཐམས་ཅད་སོ་སོར་གཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། ། བྱང་ཆུབ་སེམས་ནི་བླ་མེད་པ། ། དམ་པ་བདག་གིས་བསྐྱེད་པར་བགྱི། ། སེམས་ཅན་ཀུན་གྱི་དོན་གྱི་ཕྱིར། ། སྡོམ་པ་མ་ལུས་གཟུང་བར་བགྱི། ། མ་བསྒྲལ་བ་རྣམས་བསྒྲལ་བར་བགྱི། ། མ་གྲོལ་བ་རྣམས་དགྲོལ་བར་བགྱི། །
དབུགས་མ་ཕྱིན་པ་དབུགས་འབྱུང་ཞིང༌། ། སེམས་ཅན་མྱ་ངན་འདས་ལ་འགོད། ། ཞེས་པས་སྡོམ་པ་བཟུང་ནས། སེམས་ཅན་ལ་དམིགས་པས། ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག སྡུག་བསྔལ་མེད་པའི་བདེ་བ་དང་དུས་རྟག་ཏུ་མི་འབྲལ་བར་གྱུར་ཅིག དགྲ་གཉེན་ཆགས་སྡང་ཉེ་རིང་རྣམས་དང་བྲལ་བའི་བཏང་སྙོམས་ལ་གནས་པར་གྱུར་ཅིག ཅེས་པས་ཚད་མེད་པ་བཞི་བསྒོམས་ཏེ། བསོད་ནམས་ཀྱི་ཚོགས་བསགས་པའོ། །
གཉིས་པ་ནི། དེ་ནས་ཕྱི་ནང་གི་ཆོས་ཐམས་ཅད་རང་བཞིན་གྱིས་འོད་གསལ་བའི་ངོ་བོར་གྱུར་པར་བསམས་ལ། ཨཱ་དྱ་ནུཏྤནྟ་ཏྭཱ་ཏ་སརྦ་དྷརྨཱ་ཎཱཾ་པྲ་ཀྲྀ་ཏི་པ་རི་ཤུདྡྷ་པྲ་བྷ་ཝ་སརྦ་དྷརྨཿཞེས་བརྗོད་པས་སེམས་དེའང་རང་བཞིན་མེད་པ་སྒྱུ་མ་ལྟ་བུར་བསམས་པ་ནི་ཡེ་ཤེས་ཀྱི་ཚོགས་ཏེ་ཚོགས་གཉིས་བསགས་པའོ། ། གཉིས་པ་ལ་བསྐྱེད་པའི་རིམ་པ་དང༌། རྫོགས་པའི་རིམ་པ་གཉིས་ཀྱི་དང་པོ་ལ། རྟེན་གཞལ་ཡས་ཁང་བསྐྱེད་པ་དང༌། བརྟེན་པ་ལྷ་བསྐྱེད་པ་གཉིས་ཀྱི་དང་པོ་ལ་འབྱུང་བཞི་ལྷུན་པོ་དང་བཅས་པ་བསམ་པ་དང༌། སྲུང་འཁོར་བསྒོམ་པ་གཞལ་ཡས་ཁང་གདན་བཅས་བསྐྱེད་པ་གསུམ་གྱི་དང་པོ་ནི། སྟོང་པའི་ངང་ལས་སྐད་ཅིག་གིས་ནམ་མཁའི་དབྱིངས་སུ་རང་གི་སེམས་ཀྱི་སྣང་བ་ལས་བྱུང་བའི་ཧཱུྃ་ཡྃ་ཧཱུྃ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་མཆོག་མ་གཉིས་ཀྱི་ངོས་སུ་གཡོ་བའི་བ་དན་གྱིས་མཚན་པ། དེའི་སྟེང་དུ་ཧཱུྃ་རྃ་ཧཱུྃ་ལས་མེའི་དཀྱིལ་འཁོར་དམར་པོ་གྲུ་གསུམ་རྩེ་མོ་ཐུར་དུ་བསྟན་པ་འབར་བས་མཚན་པ།
དེའི་སྟེང་དུ་ཧཱུྃ་བྃ་ཧཱུྃ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པ་ཆུས་གང་བས་མཚན་པ། དེའི་སྟེང་དུ་ཧཱུྃ་ལྃ་ཧཱུྃ་ལས་སའི་དཀྱིལ་འཁོར་སེར་པོ་གྲུ་བཞི་པ་ཟུར་བཞིར་རྡོ་རྗེ་རྩེ་གསུམ་པས་མཚན་པ། དེའི་སྟེང་དུ་ཧཱུྃ་སུྃ་ཧཱུྃ་ལས་རིན་པོ་ཆེ་སྣ་བཞིའི་རང་བཞིན་གྱི་རིའི་རྒྱལ་པོ་ལྕོག་བརྒྱད་དང་ལྡན་པར་བསྒོམ་མོ། ། གཉིས་པ་ལ་ཐུན་མོང་གི་སྲུང་འཁོར་དང་ཐུན་མོང་མ་ཡིན་པའི་སྲུང་འཁོར་གཉིས་ཀྱི་དང་པོ་ནི། དེའི་སྟེང་དུ་པཾ་ལས་པདྨ་དང་རྃ་ལས་ཉི་མའི་དཀྱིལ་འཁོར་གྱི་དབུས་སུ་ཧཱུྃ་མཐིང་ནག་ལས་བྱུང་བའི་སྣ་ཚོགས་རྡོ་རྗེ་རྩེ་མོ་ཉི་ཤུ་པ་རྭ་རྣམས་ཤར་དཀར། ལྷོ་སེར། ནུབ་དམར། བྱང་ལྗང༌། ལྟེ་བ་མཐིང་ནག་ལ་ཧཱུྃ་གིས་མཚན་པ། དེ་ལས་འོད་ཟེར་ཕྱོགས་བཅུར་འཕྲོས་པས་རྡོ་རྗེ་ནག་པོ་གདེངས་པ་འགྲེང་བུར་གྱུར་པ་བར་མཚམས་མེད་པའི་རྭ་བ་དང༌།
ཡང་ཧཱུྃ་ལས་འོད་འཕྲོས་པས་སྟེང་ཕྱོགས་སུ་རྡོ་རྗེའི་གུར། རྭ་བ་དང་གུར་ལས་འོད་འཕྲོས་པས་འོག་རྡོ་རྗེའི་ས་གཞི། རྭ་བའི་ཕྱི་རོལ་དུ་བསྐལ་པ་འཇིག་པའི་དུས་ཀྱི་མེ་དང་མཚུངས་པའི་ཡེ་ཤེས་ཀྱི་མེ་ཁ་དོག་ལྔ་འབར་བས་བསྐོར་བར་བསམས་ལ། ཨོཾ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ། ཅེས་པས་བྱིན་གྱིས་བརླབ་པོ། ། གཉིས་པ་ནི། དེ་ལྟ་བུའི་ཐུན་མོང་གི་སྲུང་འཁོར་གྱི་དབུས་སུ་པཾ་ལས་སྣ་ཚོགས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་སེར་པོ་ལས་འཁོར་ལོ་སེར་པོ་རྩིབས་བཅུ་པ། རྩེ་མོ་རྣོ་བ་ཁོག་པ་སྟོང་པ་གཡས་སུ་འགྲོ་བ་མི་མངོན་པར་མགྱོགས་པར་འཁོར་བ། དེའི་དབུས་དང་ཕྱོགས་བཅུར་པདྨ་དང་ཉི་མའི་དཀྱིལ་འཁོར་བཅུ་གཅིག
དེ་རྣམས་ཀྱི་སྟེང་དུ་ཧཱུྃ་རེ་རེ། དེའང་ལྷོའི་དཀར་པོ། ནུབ་ཀྱི་དམར་པོ། སྟེང་དུ་སེར་པོ། གཞན་རྣམས་སྔོན་པོ། དེ་རྣམས་ཡོངས་སུ་གྱུར་པ་ལས་དབུས་སུ་རྡོ་རྗེ་ཧཱུྃ་མཛད་སྐུ་མདོག་སྔོན་པོ་ཕྱག་གཡས་པས་རྡོ་རྗེ་འཛིན་པ། ཤར་དུ་གཤིན་རྗེའི་གཤེད་སྔོན་པོ་ཐོ་བ་འཛིན་པ། ལྷོར་ཤེས་རབ་མཐའ་བྱེད་དཀར་པོ་བེ་ཅོན་འཛིན་པ། ནུབ་ཏུ་པདྨ་མཐར་བྱེད་དམར་པོ་པདྨ་འཛིན་པ། བྱང་དུ་བགེགས་མཐར་བྱེད་ནག་པོ་རྡོ་རྗེ།
བྱང་ཤར་དུ་འདོད་པའི་རྒྱལ་པོ་ནག་པོ་ལྕགས་ཀྱུ། མེར་དབྱུག་སྔོན་ཅན་ནག་པོ་དབྱུག་པ། བདེན་བྲལ་དུ་སྟོབས་པོ་ཆེ་ནག་པོ་རྩེ་གསུམ། རླུང་དུ་མི་གཡོ་བ་ནག་པོ་རལ་གྲི། སྟེང་དུ་གཙུག་ཏོར་འཁོར་ལོས་སྒྱུར་བ་སེར་པོ་འཁོར་ལོ། འོག་ཏུ་གནོད་མཛེས་ནག་པོ་གཡས་གཏུན་ཤིང་འཛིན་པ། ཐམས་ཅད་ཀྱང་གཡས་རང་རང་གི་ཕྱག་མཚན་འཕྱར་བའི་ཚུལ་དུ་འཛིན་ཅིང༌། གཡོན་པས་ཐུགས་ཀར་སྡིགས་མཛུབ་མཛད་པ། དབུས་དང་ཕྱོགས་བཞིའི་ཁྲོ་བོ་རྣམས་ཞལ་མཆེ་བ་གཙིགས་ཤིང་དམར་ལ་ཟླུམ་པའི་སྤྱན་གསུམ་དང་ལྡན་པ། སྐུ་སྦོམ་ཞིང་ཐུང་ལ་གསུས་ཁྱིམ་ཆེ་བ།
སྟག་གི་པགས་པའི་ཤམ་ཐབས་ཅན། ཀླུ་ཆེན་པོ་བརྒྱད་ཀྱིས་བརྒྱན་པ། དབུ་སྐྲ་དང་སྨིན་མ་དང་སྨ་ར་དམར་སེར་གྱེན་དུ་བརྫེས་པ། མཚམས་ཀྱི་ཁྲོ་བོ་རྣམས་ནི་རོལ་པའི་སྐུ་ཅན། ཅུང་ཟད་སྒེག་ཅིང་ཡིད་ཙམ་ཁྲོས་པ། སྐུ་སྐེམ་ཞིང་གྲིམས་པ། དར་སྣ་ཚོགས་ཀྱི་ཤམ་ཐབས་ཅན། རིན་པོ་ཆེའི་རྒྱན་གྱིས་སྤྲས་པ། ཐམས་ཅད་ཀྱི་སྐུ་ལས་རང་དང་འདྲ་བའི་ཁྲོ་བོ་དཔག་ཏུ་མེད་པ་འཕྲོ་བས་བགེགས་ཀྱི་ཚོགས་ཚར་གཅོད་པར་མཛད་པ། གཡོན་བརྐྱང་གི་སྟབས་ཀྱིས་ཡེ་ཤེས་ཀྱི་མེ་རབ་ཏུ་འབར་བའི་དབུས་ན་བཞུགས་པར་བསམས་ཏེ་དམ་ཚིག་པ་བསྐྱེད་པའོ། །
དེ་ནས་རང་གི་སྙིང་གའི་ཧཱུྃ་ལས་འོད་འཕྲོས་པས་ཁྲོ་བོ་བཅུ་གཅིག་སྲུང་བའི་འཁོར་ལོ་དང་བཅས་པ་ལ་ཡེ་ཤེས་ཀྱི་ཁྲོ་བོ་བསམ་གྱིས་མི་ཁྱབ་པས་བསྐོར་བ་སྤྱན་དྲངས་མཆོད་ནས། འོག་ནས་འབྱུང་བ་ལྟར་སྒོ་མ་བཞིའི་སྔགས་རྒྱས་དགུག་གཞུག་བཅིང་དབང་དུ་བྱས་ཏེ་ཡེ་ཤེས་པ་དགུག་པའོ། ། ལྷ་ཐམས་ཅད་ཀྱི་མིག་ལ་སོགས་པའི་གནས་དྲུག་ཏུ་གཏི་མུག་རྡོ་རྗེ་མ་ལ་སོགས་པ་དྲུག་དང་གནས་གསུམ་དུ་ཡི་གེ་གསུམ་དགོད་དེ་སྐྱེ་མཆེད་དང་གནས་གསུམ་བྱིན་གྱིས་བརླབ་པའོ། ། སླར་ཡང་སྙིང་གའི་ས་བོན་ལས་འོད་འཕྲོས་པས། དབང་གི་ལྷ་རིགས་ལྔ་འཁོར་དང་བཅས་པ་སྤྱན་དྲངས་ལ། ཆུ་བཞི་སྔོན་འགྲོས་མཆོད་ཅིང༌། བཅོམ་ལྡན་དེ་བཞིན་གཤེགས་པ་ཀུན། ། ཞེས་སོགས་ཀྱིས་གསོལ་བ་བཏབ་པས། སངས་རྒྱས་རྣམས་ནི་ཐམས་ཅད་ཀྱི། ། ཞེས་སོགས་ཀྱི་ཚིགས་བཅད་དང་སྔགས་ཀྱིས་དབང་བསྐུར།
ལུས་ངག་ཡིད་གསུམ་གྱི་དྲི་མ་དག་ཆུའི་ལྷག་མ་ཡར་ལུད་པ་ལས་ཧཱུྃ་མཛད། ཤེས་རབ་མཐར་བྱེད་འདོད་པའི་རྒྱལ་པོ་གནོད་མཛེས་རྣམས་ལ་མི་བསྐྱོད་པ། གཤིན་རྗེའི་གཤེད་དབྱུག་སྔོན་ཅན་གཙུག་ཏོར་འཁོར་ལོས་སྒྱུར་བ་རྣམས་ལ་རྣམ་པར་སྣང་མཛད། པདྨ་མཐར་བྱེད་དང་སྟོབས་པོ་ཆེ་ལ་འོད་དཔག་མེད། བགེགས་མཐར་བྱེད་དང་མི་གཡོ་བ་ལ་དོན་ཡོད་གྲུབ་པས་དབུར་བརྒྱན་པ་ནི་དབང་བསྐུར་ཞིང་རིགས་ཀྱི་བདག་པོས་རྒྱས་གདབ་པའོ། ། དེ་ནས་ཁྲོ་བོའི་དབང་པོ་རྣམས་ཀྱི་སྐུ་ལས་འོད་ཟེར་དཔག་ཏུ་མེད་པ་འཕྲོས་པས་བདུད་དང་ལོག་པར་འདྲེན་པ་རྣམས་དཔག་ཚད་བརྒྱའི་ཕ་རོལ་དུ་བསྐྲད་ཅིང་བར་དུ་གཅོད་པ་རྣམས་ལས་བསྲུང་བར་བསམས་ཏེ་ཨོཾ་རཀྵ་རཀྵ་སོགས་བརྗོད་པ་ནི་སྲུང་བའི་འཁོར་ལོའོ། ། གསུམ་པ་ནི། སྲུང་འཁོར་གྱི་རྡོ་རྗེ་ཧཱུྃ་མཛད་ཞུ་བ་ལས། ཨེ་ལས་ཆོས་ཀྱི་འབྱུང་གནས་ཕྱོགས་ཀུན་ནས་གྲུ་གསུམ་པ་གདེངས་ཀ་ཆེ་བ་གྱེན་དུ་ཕྱོགས་པ། ཕྱི་དཀར་ལ་ནང་དམར་བ་རྩ་བ་ཕྲ་བ་ཐུར་ལ་ཟུག་པ་ཡངས་ཤིང་རྒྱ་ཆེ་བ་དེའི་ནང་དུ།
བྷྲཱུྃ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་གཡས་ཁང་པ། སུམ་རིམ་གྱི་ཕྱི་མ་ལ་རིན་པོ་ཆེ་དཀར་སེར་དམར་ལྗང་སྔོ་བའི་རྩིག་པ་རིམ་པ་ལྔ་དང་ལྡན་པ། བར་མ་ལ་ནི་རིན་པོ་ཆེ་སྔོ་དཀར་དམར་བའི་རྩིག་པ་རིམ་པ་གསུམ་དང་ལྡན་པ། ནང་མ་ལ་རིན་པོ་ཆེ་དཀར་པོའི་རྩིག་པ་རིམ་པ་གཅིག་དང་ལྡན་པའོ། ། གསུམ་ཀའང་གྲུ་བཞི་པ་སྒོ་བཞི་པ་རྩིག་པ་རྣམས་ཀྱི་སྟེང་ན་རིན་པོ་ཆེའི་ཕ་གུ་སེར་པོ་ལ་དྲྭབ་དང་དྲྭ་བ་ཕྱེད་པ་འཕྱང་བ། ཕ་གུའི་སྟེང་ན་མདའ་ཡབ་དང་པུ་ཤུས་མཛེས་པར་བྱས་པ། གཞལ་ཡས་ཁང་ནང་མ་ལ་ཀ་བ་བརྒྱད་དང་ལྡན་ཞིང༌། སྟེང་རྡོ་རྗེའི་གདུང་བཞིས་མིག་མངས་རིས་སུ་བྲེས་པ་དབུས་ཕྱུར་བུར་གྱུར་པའི་རྩེ་མོར་རྡོ་རྗེ་དང་ནོར་བུ་རིན་པོ་ཆེའི་ཏོག་གིས་མཛེས་པར་བྱས་པ། ཆེས་མཐོ་ཞིང་ཡངས་པའི་སྒོ་བཞིའི་ཐད་སོར་ཀ་བ་བཞི་བཞིས་བཏེག་པའི་རྟ་བབས་བང་རིམ་བཞི་དང་ལྡན་པའི་རྩེ་མོར་དབུས་སུ་ཆོས་ཀྱི་འཁོར་ལོ། སྟེང་དུ་གདུགས།
གཡས་གཡོན་དུ་རི་དྭགས་ཕོ་མོ་མིག་གྱེན་དུ་ལྟ་བ་དང་བཅས་པ། གཞན་ཡང་གོས་དང་འཕན་དང་མེ་ཏོག་གི་ཕྲེང་བ་དང༌། ཟླ་བ་རླུང་གིས་བསྐྱོད་པ་དང༌། རྔ་ཡབ་ནོར་བུའི་ཡུ་བ་ཅན་ལ་སོགས་པ་རྒྱན་དུ་མས་བརྒྱན་པ། རྩིག་པའི་རྩ་བའི་ཕྱི་རོལ་ནས་འདོད་ཡོན་གྱི་སྣམ་བུ་དམར་པོ་ལ་པི་ཝང་མ་ལ་སོགས་པ་མཆོད་པའི་ལྷ་མོ་ཕྱོགས་རེར་བཞི་བཞི་སྟེ་བཅུ་དྲུག་འཛུམ་པའི་བཞིན་ལ་མཛེས་པའི་རྒྱན་གྱིས་སྤྲས་ཤིང༌། ལག་ན་རང་རང་གི་མཆོད་རྫས་ཐོགས་པས་དཀྱིལ་འཁོར་ལ་མཆོད་པར་བྱེད་པ། སྒོ་དང་སྒོ་ཁྱུད་དང་གྲྭ་རྣམས་སུ་ཟླ་བ་ཕྱེད་པ་ལ་གནས་པའི་རྡོ་རྗེ་རིན་པོ་ཆེས་སྤྲས་པ། རྒྱ་དང་ཚད་ཡོངས་སུ་མ་ཆད་པའི་ཡེ་ཤེས་ཀྱི་སྣང་བ་ལས་གྲུབ་ཅིང༌། རང་བཞིན་གྱིས་འོད་གསལ་བའི་གཞལ་ཡས་ཁང་པར་བསམས་ལ། དེའི་ཕྱི་རོལ་རྡོ་རྗེ་རྭ་བའི་ནང་དུ་དུར་ཁྲོད་ཆེན་པོ་བརྒྱད་ནི།
ཤར་དུ་གཏུམ་ཞིང་དྲག་པ། བྱང་དུ་མཐུག་པོ། ནུབ་ཏུ་འབར་བའི་ཕྲེང་བ། ལྷོར་འཇིགས་བྱེད་ཐོད་པ་ཅན། དབང་ལྡན་དུ་དྲག་ཏུ་དགོད་པ། མེར་དབང་ཕྱུག་ནགས་ཚལ། བདེན་བྲལ་དུ་འཇིགས་བྱེད་མུན་པ། རླུང་དུ་ཀཱི་ལི་ཀཱི་ལའི་སྒྲ་སྒྲོགས་པའི་དུར་ཁྲོད་དོ། ། དེ་དག་ན་ཡོད་པའི་ཤིང་ཆེན་པོ་བརྒྱད་ནི། ཤར་དུ་ཤི་རི་ཤ།
བྱང་དུ་ཨ་ཤྭཏྠ། ནུབ་ཏུ་ཀངྐ་ལི། ལྷོར་ཙུ་ཏ། དབང་ལྡན་དུ་ཤིང་ཆེན་པོ། མེར་ཀ་རཉྫ། བདེན་བྲལ་དུ་འཁྲིལ་ཤིང་ཅན། རླུང་དུ་ཨརྫུནའོ། ། ཤིང་དེ་དག་གི་རྩ་བ་ལ་གནས་པའི་ཕྱོགས་སྐྱོང་བ་ཆེན་པོ་བརྒྱད་ནི། ཤར་དུ་བརྒྱ་བྱིན་སེར་པོ་གླང་པོ་ཆེ་ལ་ཞོན་པ་ཤིན་ཏུ་བརྗིད་པ་ཕྱག་གཡོན་ན་རྡོ་རྗེས་མཚན་པའི་ཐོད་པ་འཛིན་པ། བྱང་དུ་གནོད་སྦྱིན་གྱི་སྡེ་དཔོན་སེར་པོ་རྟ་ལ་ཞོན་པ་མིའུ་ཐུང་ལྟ་བུ་གསུས་པ་འཕྱང་བ་གཡོན་ན་ཐོད་པ་དང་རིན་པོ་ཆེས་མཚན་པའི་དབྱུག་པ་འཛིན་པ།
ནུབ་ཏུ་ཆུ་ལྷ་དཀར་པོ་ཆུ་སྲིན་ལ་ཞོན་པ་སྦྲུལ་གྱིས་བརྒྱན་པ་གཡོན་ན་ཐོད་པ་དང་ཞགས་པ་འཛིན་པ། ལྷོར་གཤིན་རྗེ་སྔོན་པོ་མ་ཧེ་ལ་ཞོན་པ་མིའུ་ཐུང་ལྟ་བུ་ལྟོ་བ་འཕྱང་བ་སྐྲ་སེར་པོ་གྱེན་དུ་བརྫེས་པ་གཡོན་ན་ཐོད་པ་དང་དབྱུག་པ་འཛིན་པ། དབང་ལྡན་དུ་དབང་ལྡན་དཀར་པོ་གླང་ལ་ཞོན་པ་མིག་གསུམ་པ་ཅན་གཡོན་ན་ཐོད་པ་དང་མདུང་འཛིན་པ། མེར་མེ་ལྷ་དམར་སེར་ར་སྐྱེས་ལ་ཞོན་པ་ཕྱག་བཞི་པ་དབྱུག་གུ་གསུམ་པ་དང་ཐོད་པ་དང་སྤྱི་བླུགས་དང་ཕྲེང་བ་འཛིན་པ། བདེན་བྲལ་དུ་སྲིན་པོ་སྔོན་པོ་རོ་ལངས་ལ་ཞོན་པ་མིའུ་ཐུང་གི་གཟུགས་ཅན་གསུས་པ་འཕྱང་བ་སྐྲ་སེར་པོ་གྱེན་དུ་བརྫེས་པ་གཡོན་ན་ཐོད་པ་དང་རལ་གྲི། རླུང་དུ་རླུང་ལྷ་སྔོན་པོ་རི་དྭགས་ལ་ཞོན་པ་ཞི་བའི་གདོང་ཅན་གཡོན་ན་ཐོད་པ་དང་བ་དན་འཛིན་པ། རང་རང་གི་རྒྱན་གྱིས་བརྒྱན་ཅིང་ཐམས་ཅད་ཀྱི་ཕྱག་གཡས་པས་བཅོམ་ལྡན་འདས་ལ་ཕྱག་འཚལ་བའི་ཚུལ་བྱེད་པའོ། ། དེ་དག་གི་ནམ་མཁའ་ལ་གནས་པའི་སྤྲིན་ཆེན་པོ་བརྒྱད་ནི། ཤར་དུ་སྒྲོགས་བྱེད་སེར་པོ། བྱང་དུ་འཁོར་བྱེད་སེར་པོ།
ནུབ་ཏུ་འཇིགས་བྱེད་དཀར་པོ། ལྷོར་ལྡོག་བྱེད་སྔོན་པོ། དབང་ལྡན་དུ་མཐུག་པོ་དཀར་པོ། མེར་འགེངས་བྱེད་དམར་སེར། བདེན་བྲལ་དུ་ཆར་འབེབས་སྔོན་པོ། རླུང་དུ་གཏུམ་པོ་སྔོན་པོའོ། ། སྤྲིན་དེ་དག་ལ་གནས་པའི་ཀླུ་ཆེན་པོ་བརྒྱད་ནི། ཤར་དུ་ནོར་རྒྱས་སེར་པོ། བྱང་དུ་འཇོག་པོ་དམར་པོ། ནུབ་ཏུ་ཀརྐོ་ཊ་ནག་པོ།
ལྷོར་པདྨ་དམར་པོ། དབང་ལྡན་དུ་པདྨ་ཆེན་པོ་དཀར་པོ། མེར་ཧུ་ལུནྟ་སྔོན་པོ། བདེན་བྲལ་དུ་རིགས་ལྡན་ལྗང་གུ། རླུང་དུ་དུང་སྐྱོང་སེར་པོ་ཐམས་ཅད་ཀྱང་སྦྲུལ་མགོའི་གདེངས་ཀ་བདུན་དང་ལྡན་ཞིང༌། སྟོད་ལྷའི་ལུས་ཅན་ཐལ་མོ་སྦྱར་བའི་བར་ན་ཡིད་བཞིན་གྱི་ནོར་བུ་རིན་པོ་ཆེ་བསྣམས་པ་སྨད་སྦྲུལ་འཇུག་འཁྱིལ་པའོ། ། ཤིང་གི་རྒྱལ་པོའི་ཡལ་ག་ལ་གནས་པའི་ཞིང་སྐྱོང་བ་ཆེན་པོ་བརྒྱད་ནི། ཤར་དུ་ལྷའི་དགེ་འདུན་དཀར་པོ་གླང་པོ་ཆེའི་གདོང་པ་ཅན། བྱང་དུ་གནོད་སྦྱིན་གྱི་སྡེ་དཔོན་སེར་པོ་རྟའི་གདོང་པ་ཅན། ནུབ་ཏུ་ཆུ་སྲིན་གྱི་རྒྱལ་པོ་དམར་པོ་ཆུ་སྲིན་གྱི་གདོང་པ་ཅན།
ལྷོར་གཤིན་རྗེ་སྔོན་པོ་མ་ཧེའི་གདོང་པ་ཅན། དབང་ལྡན་དུ་ཡི་དྭགས་འདུས་པ་དུད་ཁ་གླང་གི་གདོང་པ་ཅན། མེར་དྲང་སྲོང་འདུས་པ་དམར་པོ་ར་སྐྱེས་ཀྱི་གདོང་པ་ཅན། བདེན་བྲལ་དུ་སྲིན་པོའི་ཚོགས་ཅན་སྔོན་པོ་རོ་ལངས་ཀྱི་གདོང་པ་ཅན། རླུང་དུ་རླུང་ལྷ་སྔོན་པོ་རི་དྭགས་ཀྱི་གདོང་པ་ཅན་ཐམས་ཅད་ཀྱང་ཤིང་ལོའི་གསེབ་ནས་ལུས་ཕྱེད་ཙམ་འཐོན་པ་གྲི་གུག་དང་ཐོད་པ་འཛིན་པ། བཞིན་འགྱུར་བ་སྐྲ་དམར་སེར་གྱེན་དུ་བརྫེས་པའོ། ། གཞན་ཡང་དེ་བཞིན་གཤེགས་པའི་མཆོད་རྟེན་བརྒྱད། ཐུགས་རྗེའི་ཆུ་བརྒྱད། ཡེ་ཤེས་ཀྱི་མེ་བརྒྱད། གྲུབ་པ་ཐོབ་པའི་དཔའ་བོ་དང་རྣལ་འབྱོར་མ་དང༌།
རོ་མགོ་བོ་བཅད་པ་དང༌། དཔྱངས་པ་དང༌། བསྙལ་བ་དང༌། གསལ་ཤིང་གིས་ཕུག་པ་དང༌། མགོ་བོ་དང༌། ཀེང་རུས་དང༌། ཅེ་སྤྱང་དང་ཁྭ་དང་འུག་པ་དང་བྱ་རྒོད་དང་རོ་ལངས་རྣམས་ཕཻཾ་ཞེས་བྱ་བའི་སྒྲ་སྒྲོགས་པར་བྱེད་པ། གནོད་སྦྱིན་དང༌། སྲིན་པོ་དང༌། ཡི་དྭགས་དང༌།
ཤ་ཟ་དང༌། སྨྱོ་བྱེད་དང༌། བརྗེད་བྱེད་དང༌། གདོན་དང༌། མཁའ་འགྲོ་དང༌། མཁའ་འགྲོ་མ་དང༌། སྒྲུབ་པ་པོ་རྣམས་དང་བཅས་པས་ཡོངས་སུ་གང་བའི་དུར་ཁྲོད་བརྒྱད་ཀྱིས་ཡོངས་སུ་བསྐོར་བར་བསམས་ལ། དེ་ལྟ་བུའི་གཞལ་ཡས་ཁང་པའི་སྟེང་འོག་ཐམས་ཅད་ཤར་དཀར། ལྷོ་སེར། ནུབ་དམར།
བྱང་ལྗང༌། དབུས་སྔོ་བ། དཀྱིལ་འཁོར་ནང་མའི་དབུས་སུ་ལྷ་སྣམ་གྲུ་བཞི་པའི་ལྟེ་བར་རྡོ་རྗེའི་ཕྲེང་བ་དང༌། འོད་ཟེར་ལྔའི་ཕྲེང་བས་ཡོངས་སུ་བསྐོར་བའི་རེ་མིག་དགུའི་དབུས་སུ་སྣ་ཚོགས་པདྨ་དང་ཉི་མ་ལ་ཐོད་པའི་གདན། རྣམ་སྣང་དང་སྤྱན་མ་ལ་སྣ་ཚོགས་པདྨ་དང་ཟླ་བ་དང་ཐོད་པའི་གདན་རེ་རེ། གཞན་རྣམས་ལ་པདྨ་ཉི་མ་ཐོད་པའི་གདན། དཀྱིལ་འཁོར་དང་པོའི་སྒོ་མཚམས་བརྒྱད། བར་པའི་གནས་བདུན་དང༌། མཚམས་རྣམས་སུ་པདྨ་དང་ཟླ་བའི་གདན་རེ་རེ། བར་པའི་ལྷོ་སྒོའི་གཡས་ཕྱོགས་དང༌།
དཀྱིལ་འཁོར་ཐ་མའི་སྒོ་མཚམས་བརྒྱད་དུ་སྣ་ཚོགས་པདྨ་དང་ཉི་མའི་གདན་རེ་རེ་བསམ་པར་བྱའོ། ། གཉིས་པ་ལ་བསྐྱེད་རིམ་བསྒོམས་པ་དེས་སྐྱོ་ན་བཟླས་པ་བྱ་བ་ལ་གཉིས་ཀྱི་དང་པོ་ལ། དང་པོ་སྦྱོར་བ། དཀྱིལ་འཁོར་རྒྱལ་མཆོག ལས་རྒྱལ་མཆོག་དང་གསུམ་གྱི་དང་པོ་ནི། དབུས་ཀྱི་གདན་གྱི་སྟེང་དུ་རང་གི་སེམས་སོ་སོར་རྟོག་པ་གང་གིའང་ངོ་བོར་མ་གྲུབ་ཅིང་རྟག་པ་དང་རྟོག་པའི་དྲི་མ་ལས་གྲོལ་བར་གྱུར་པར་བསམས་ལ། ཨོཾ་ཙིཏྟ་པྲ་ཏི་བཻ་དྷྭཾ་ཀ་རོ་མི་ཞེས་བརྗོད་ནས་རང་གི་སེམས་སངས་རྒྱས་ཀྱི་མཚན་བཟང་པོ་སོ་གཉིས་ཀྱི་ངོ་བོ་ཨཱ་ལི་ཕྲག་གཉིས་པའི་རྣམ་པར་མཐོང་སྟེ། དེ་ཞུ་བ་ལས་ཟླ་བའི་དཀྱིལ་འཁོར་དང་པོ་གྲུ་གསུམ་དཀར་པོ་ཨཱ་ལིས་མཚན་པ་མེ་ལོང་ལྟ་བུའི་ཡེ་ཤེས་ཀྱི་ངོ་བོར་བསམ། དེའི་སྟེང་དུ་དེ་གསལ་བར་བྱེད་པའི་བྱང་ཆུབ་ཀྱི་སེམས་རང་བཞིན་གྱིས་འོད་གསལ་བར་གྱུར་པར་བསམས་ལ། ཨོཾ་བྷོ་དྷི་ཙིཏྟ་ཨུཏྤ་དཱ་ཡཱ་མི།
ཞེས་བརྗོད་ནས་རང་གི་སེམས་དཔེ་བྱད་བཟང་པོ་བརྒྱད་ཅུའི་ངོ་བོ་ཀཱ་ལི་ཕྲག་གཉིས་ཡ་ར་ལ་ཝ་ཌ་དྷ་དྲུག་བསྣན་པ། གཉིས་འགྱུར་གྱི་རྣམ་པར་མཐོང་སྟེ་ཞུ་བ་ལས་ཟླ་བའི་དཀྱིལ་འཁོར་གཉིས་པ་གྲུ་གསུམ་དཀར་པོ་འོད་ཟེར་དམར་པོ་འཕྲོ་ཞིང་ཀཱ་ལིས་མཚན་པ། མཉམ་པ་ཉིད་ཀྱི་ཡེ་ཤེས་སུ་བསམ། དེ་ནས་མངོན་བྱང་བརྟན་པར་བྱའོ་སྙམ་དུ་བསམས་ལ། ཨོཾ་ཏིཥྛ་བཛྲ་ཞེས་བརྗོད་ནས། དེའི་སྟེང་དུ་དེ་དག་བརྟན་པར་བྱེད་པ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་འོད་ཟེར་དང་བཅས་པ་སོ་སོར་རྟོག་པའི་ཡེ་ཤེས་ཀྱི་ངོ་བོར་བསམ། དེ་ནས་བདག་ཉིད་ཀུན་ཏུ་བཟང་པོའི་སེམས་འདི་བརྟན་ཞིང་བོགས་དབྱུང་བར་བྱའོ་སྙམ་དུ་བསམས་ལ། ཨོཾ་བཛྲ་ཨཱཏྨ་ཀོ྅ཧཾ། ཞེས་བརྗོད་ནས་རྡོ་རྗེ་དེ་ལས་རྡོ་རྗེ་ཕྲ་མོ་ནས་འབྲས་ཙམ་དཔག་ཏུ་མེད་པ་འཕྲོས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ལ་ཕོག་པས། དེ་རྣམས་རྡོ་རྗེ་དབྱིངས་དེར་ཞུགས་པར་གྱུར་པ་ནི་བྱ་བ་གྲུབ་པའི་ཡེ་ཤེས་ཀྱི་ངོ་བོར་བསམ།
དེ་ནས་བདག་ཉིད་མངོན་པར་བྱང་ཆུབ་པ་ཡོངས་སུ་རྫོགས་པས་རྣམ་པ་ཐམས་ཅད་ཀྱི་མཆོག་དང་ལྡན་པའི་ལྷའི་སྐུར་བསྐྱེད་པར་བྱའོ་སྙམ་དུ་བསམས་ལ། ཨོཾ་ཡ་ཐཱ་སརྦ་ཏ་ཐཱ་ག་ཏ་ཐཱ་ཨ་ཧཾ་ཞེས་བརྗོད་ལ་ཡེ་ཤེས་ཐམས་ཅད་ཡོངས་སུ་རྫོགས་པའི་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོར་གྱུར་པ་ནི། དབུས་སུ་བཅོམ་ལྡན་འདས་རྡོ་རྗེ་སེམས་དཔའ་རྣམ་པ་ཐམས་ཅད་ཀྱི་མཆོག་དང་ལྡན་པ་སྐུ་དང་རྩ་ཞལ་ཟླ་བ་ལྟར་དཀར་ཞིང་ཆུ་ཤེལ་ལྟར་དྭངས་པ་ནོར་བུ་རིན་པོ་ཆེ་ལྟར་འོད་ཟེར་སྣ་ཚོགས་པ་འཕྲོ་བ། གཡས་ཞལ་ཨིནྡྲ་ནཱི་ལ་ལྟར་སྔོ་ཞིང༌། གཡོན་ཞལ་པདྨ་རཱ་ག་ལྟར་དམར་བ། ཞལ་རེ་རེ་ལའང་སྤྱན་གསུམ་གསུམ་དང་ལྡན་ཞིང་ཞལ་འཛུམ་པ་དང་བཅས་པ། ཕྱག་དང་པོ་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་རང་འདྲའི་ཤེས་རབ་མ་ལ་འཁྱུད་ཅིང་སྙོམས་པར་ཞུགས་པའི་དགའ་བ་དང་ལྡན་པ། གཡས་གཉིས་ཀྱིས་རལ་གྲི་དང་ལྕགས་ཀྱུ། གཡོན་གཉིས་ཀྱིས་ཐོད་པ་དང་ཞགས་པ་འཛིན་པ། རལ་པའི་ཐོར་ཅོག་ནག་པོ་སྤྱི་བོར་བཅིངས་པའི་རྩེར་ཡིད་བཞིན་གྱི་ནོར་བུ་རིན་པོ་ཆེ་དང༌།
དེའི་གཡོན་ངོས་སུ་ཟླ་བ་ཕྱེད་པ་ལ་གནས་པའི་སྣ་ཚོགས་རྡོ་རྗེས་སྤྲས་པ། ཐོད་པ་སྐམ་པོ་ལྔས་དབུ་ལ་བརྒྱན་ཞིང༌། སྤྱི་བོར་རུས་པའི་འཁོར་ལོ། རྣ་བ་ལ་རྣ་ཆ། མགུལ་པ་ལ་མགུལ་རྒྱན། ལག་པ་དང་རྐང་པ་ལ་གདུ་བུ་དྲུག རྐེད་པ་ལ་སྐ་རགས། སྐུ་ཐམས་ཅད་ལ་ཐལ་ཆེན་གྱི་རྒྱ་སྟེ། ཕྱག་རྒྱ་དྲུག་གིས་མཛེས་པར་བྱས་པ། སྒེག་པ་དང་དཔའ་བ་དང་མི་སྡུག་པ་སྟེ་སྐུའི་ཉམས་གསུམ།
དགོད་པ་དང་དྲག་ཤུལ་དང་འཇིགས་སུ་རུང་བ་སྟེ་གསུང་གི་ཉམས་གསུམ། སྙིང་རྗེ་དང་རྔམ་དང་ཞི་བ་སྟེ་ཐུགས་ཀྱི་ཉམས་གསུམ་སྟེ་གར་གྱི་ཉམས་དགུ་དང་ལྡན་པ། སྐྱིལ་ཀྲུང་ཕྱེད་པའི་གར་སྟབས་ཀྱིས་ཡེ་ཤེས་ཀྱི་མེ་རབ་ཏུ་འབར་བའི་དབུས་ན་བཞུགས་པར་བསམ་མོ། ། དེ་ནས་ཡེ་ཤེས་པ་དགུག་གཞུག་བྱ་བ། སྐྱེ་མཆེད་དང་གནས་གསུམ་བྱིན་གྱིས་བརླབ་པ། དབང་བསྐུར་ཞིང་མི་བསྐྱོད་པས་རྒྱས་གདབ་པ་རྣམས་འོག་ནས་འབྱུང་བ་ལྟར་བྱེད་པར་སློབ་དཔོན་བྷ་བ་བྷ་དྲས་བཤད་པས་དེ་བཞིན་བྱས་ནའང་ཤིན་ཏུ་ལེགས་སོ། ། གཉིས་པ་ནི། དེ་ནས་ཡུམ་གྱི་མཁའ་མི་དམིགས་པའི་ངང་ལ་ཨཱཿལས་པདྨ་དམར་པོ་འདབ་མ་བརྒྱད་པ་ཟེའུ་འབྲུ་ལ་ཨཿས་མཚན་པ། ཡབ་ཀྱི་གསང་གནས་མི་དམིགས་པའི་ངང་ལས་ཧཱུྃ་ལས་རྡོ་རྗེ་རྩེ་ལྔ་པ་ཧཱུྃ་གིས་མཚན་པར་བསམས་ལ། ཨོཾ་པདྨ་སུ་ཁ་དྷ་ར་མ་ཧཱ་རཱ་ག་སུ་ཁནྡ་ད་ཙ་ཏུ་རཱ་ནནྡ་བྷ་ག་བི་ཤྭ་ཧཱུྃ་ཧཱུྃ་ཧཱུྃ་ཀརྻཾ་ཀུ་རུ་ཥྭ་མེ།
ཞེས་པས་ཡུམ་གྱི་མཁའ་དང༌། ཨོཾ་བཛྲ་མ་ཧཱ་དྭེ་ཥ་ཙ་ཏུ་རཱ་ནནྡ་དཱ་ཡ་ཀ་ཁ་ག་མུ་ཁ་ཨེ་ཀ་ར་སོ་ནཱ་ཐ་ཧཱུྃ་ཧཱུྃ་ཧཱུྃ་ཀཱརྻཾ་ཀུ་རུ་ཥྭ་མེ་ཞེས་པས་ཡབ་ཀྱི་གསང་གནས་བྱིན་གྱིས་བརླབ་ཏེ། ཐབས་ཤེས་རབ་སྙོམས་པར་ཞུགས་པའི་སྒྱུ་མ་བདེ་བའི་སྒྲས་ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས། ཞལ་དུ་ཞུགས་ནས་ཐུགས་ཀར་རྗེས་སུ་ཆགས་པའི་མེས་ཞུ། སྐུའི་དབྱིབས་བརྒྱུད་རྡོ་རྗེའི་ལམ་ནས་ཡུམ་གྱི་མཁར་བབས་པ་ལས་ཐིག་ལེ་སུམ་ཅུ་སོ་བདུན་དུ་གྱུར། དེ་ལས་ཧཱུྃ་བུྃ་ཨཱྃ་ཧྲཱིཿ ཁྃ་བྷྲཱུྃ་ཧཱུྃ་ཧྲཱིཿཏཱྃ། ཨ་ཨཱ། ཨིཾ་ཨཱིཾ། ཨུྃ་ཨཱུྃ།
ཨྃ་ཨཱཿ ཨཻཾ་ཨྃ་ཧཱུྃ་ཏྲཱྃ། ཨཱྃ་མྃ་ཧྃ་ཧཱུྃ། ཨོཾ་ཨཽཾ། ཨེཾ་ཨཻཾ། རྀཾ་རཱྀཾ། ལྀཾ་ལཱྀཾ། ཛཿཧཱུྃ་བཾ་ཧོཿ ཞེས་པའི་ས་བོན་གྱི་ཡི་གེར་གྱུར། ཧཱུྃ་ཞེས་པས་ཡུམ་གྱི་མཁའ་ནས་ཐུགས་ཀར་དྲངས།
ཐུགས་ཀར་ཡིག་འབྲུའི་དཀྱིལ་འཁོར་ཡོངས་སུ་རྫོགས་པར་གྱུར་པ་ལས། དབུས་ཀྱི་ས་བོན་ཡོངས་སུ་གྱུར་པ་ལས་རྡོ་རྗེ་ཧཱུྃ་གིས་མཚན་པ། དེ་ལས་མི་བསྐྱོད་པ་ཞལ་གསུམ་ཕྱག་དྲུག་པ་སྐུ་མདོག་དང་རྩ་ཞལ་སྔོན་པོ། གཡས་ཞལ་དཀར། གཡོན་ཞལ་དམར། ཕྱག་མཚན་སྔར་ལྟར་བསྐྱེད་ནས། དེ་ལྟ་བུའི་རང་སྔགས་ཀྱིས་ཐུགས་ཀ་ནས་ཕྱིར་སྤྲོས། སེམས་ཅན་ཐམས་ཅད་ཀྱི་ཞེ་སྡང་དང་རྣམ་པར་ཤེས་པའི་ཕུང་པོ་སྦྱངས། ཆོས་ཀྱི་དབྱིངས་ཀྱི་ཡེ་ཤེས་ལ་བཀོད། ཚུར་འདུས་ནས་རང་ལ་ཐིམ་པས་རང་ཉིད་མི་བསྐྱོད་པ་རྡོ་རྗེ་སེམས་དཔར་བསམས་ཏེ།
འོན་ཀྱང་སྐུ་མདོག་ནི་དཀར་པོ་ལས་མི་འགྱུར་རོ། ། སྙིང་གའི་དཀྱིལ་འཁོར་གྱི་ཤར་གྱི་ས་བོན་བུྃ་ཡོངས་སུ་གྱུར་པ་ལས་འཁོར་ལོ་བུྃ་གྱིས་མཚན་པ། དེ་ལས་རྣམ་པར་སྣང་མཛད་དཀར་པོ་ཞི་བ་ཞལ་གཅིག་ཕྱག་བཞི་པ་དང་པོ་གཉིས་ཀྱིས་འཁོར་ལོ་དང་དེས་ཡུ་བ་བྱས་པའི་དྲིལ་བུ། འོག་མ་གཉིས་ཀྱིས་ཐོད་པ་དང་ཞགས་པ་འཛིན་པར་གྱུར། རང་སྔགས་ཀྱིས་ཐུགས་ཀ་ནས་ཕྱིར་སྤྲོས། སེམས་ཅན་ཐམས་ཅད་ཀྱི་གཏི་མུག་དང་གཟུགས་ཀྱི་ཕུང་པོ་སྦྱངས། མེ་ལོང་ལྟ་བུའི་ཡེ་ཤེས་ལ་བཀོད། ཚུར་འདུས་ནས་ཤར་ཕྱོགས་ཀྱི་རེ་མིག་གི་སྣ་ཚོགས་པདྨ་དང་ཟླ་བ་ལ་གནས་པའི་ཐོད་པའི་གདན་ལ་རྣམ་པར་སྣང་མཛད་དཀར་པོ་སོགས་བསྐྱེད་ལ་འཁོད་པར་བསམ། དེ་བཞིན་དུ་འོག་མ་རྣམས་ལའང་སྦྱར་ཏེ། ཨྃ་ལས་རིན་པོ་ཆེ་ཨྃ་གིས་མཚན་པ་ལས།
རིན་ཆེན་འབྱུང་ལྡན་སེར་པོ་ཞལ་གཅིག་ཕྱག་བཞི་པ་དང་པོ་གཉིས་ཀྱིས་རྡོ་རྗེ་དང་ཐོད་པ། འོག་མ་གཉིས་ཀྱིས་ལྕགས་ཀྱུ་དང་ཞགས་པ་འཛིན་པར་གྱུར། སྔགས་ཀྱིས་ཕྱིར་སྤྲོས། སེར་སྣ་དང་ཚོར་བའི་ཕུང་པོ་སྦྱངས། མཉམ་པ་ཉིད་ཀྱི་ཡེ་ཤེས་ལ་བཀོད་ནས་ལྷོར་འགོད། ཧྲཱིཿདང་པདྨ་ལ་འོད་དཔག་མེད་དམར་པོ་ཞལ་གཅིག་ཕྱག་བཞི་པ་དང་པོ་གཉིས་ཀྱིས་མདའ་གཞུ་འགེངས་ཤིང༌། འོག་མ་གཉིས་ཀྱིས་པདྨ་དང་ཞགས་པ་འཛིན་པར་གྱུར། སྔགས་ཀྱིས་ཕྱིར་སྤྲོས། འདོད་ཆགས་དང་འདུ་ཤེས་ཀྱི་ཕུང་པོ་སྦྱངས། སོ་སོར་རྟོག་པའི་ཡེ་ཤེས་ལ་བཀོད་ནས་ནུབ་ཏུ་འགོད།
ཁྃ་དང་རལ་གྲི་ལས་དོན་ཡོད་གྲུབ་པ་ལྗང་གུ་ཞལ་གཅིག་ཕྱག་བཞི་པ་དང་པོ་གཉིས་རལ་གྲིའམ་རྡོ་རྗེ་དང་དྲིལ་བུ། འོག་མ་གཉིས་ལྕགས་ཀྱུ་དང་ཐོད་པ་འཛིན་པར་གྱུར། སྔགས་ཀྱིས་ཕྱིར་སྤྲོས། ཕྲག་དོག་དང་འདུ་བྱེད་ཀྱི་ཕུང་པོ་སྦྱངས། བྱ་བ་གྲུབ་པའི་ཡེ་ཤེས་ལ་བཀོད་ནས་བྱང་དུ་འགོད། དེ་བཞིན་གཤེགས་པ་བཞི་ཀའང་ཞལ་གཅིག་ཕྱག་བཞི་པ་ཞལ་འཛུམ་པ་དང་བཅས་ཤིང་རལ་པའི་ཐོར་ཅོག་ནག་པོ་སོགས་གཙོ་བོ་ལྟར་བསམ། བྷྲཱུྃ་དང་འཁོར་ལོ་ལས་སངས་རྒྱས་སྤྱན་མ་སྐུ་མདོག་དཀར་མོ་ཞལ་གཅིག་ཕྱག་བརྒྱད་མ། གཡས་བཞི་ན་འཁོར་ལོ་རྡོ་རྗེ་རལ་གྲི་མདའ། གཡོན་བཞི་ན་ཐོད་པ་དྲིལ་བུ་ཞགས་པ་གཞུ་འཛིན་པ་སྤྲོས། སེམས་ཅན་ཐམས་ཅད་ཀྱི་སའི་ཁམས་སྦྱངས།
བྱམས་པ་ཚད་མེད་པ་ལ་བཀོད་ནས་དབང་ལྡན་དུ་འགོད། ཧཱུྃ་དང་རྡོ་རྗེ་ལས་མཱ་མ་ཀཱི་སྔོན་མོ་ཞལ་གཅིག་ཕྱག་བཅུ་གཉིས་མ། གཡས་པ་དྲུག་ན་མདའ་རལ་གྲི་རྡོ་རྗེ་འཁོར་ལོ་རིན་པོ་ཆེ་པདྨ། གཡོན་པ་དྲུག་ན་གཞུ་ལྕགས་ཀྱུ་དྲིལ་བུ་ཞགས་པ་ཐོད་པ་ཁ་ཊྭཱཾ་ག་འཛིན་པ་སྤྲོས། ཆུའི་ཁམས་སྦྱངས། སྙིང་རྗེ་ཚད་མེད་པ་ལ་བཀོད་ནས་མེར་འགོད། ཧྲཱིཿདང་པདྨ་ལས་གོས་དཀར་མོ་དམར་མོ་ཞལ་གཅིག་ཕྱག་བརྒྱད་མ། གཡས་པ་བཞི་ན་མདའ་པདྨ་རལ་གྲི་རྡོ་རྗེ། གཡོན་པ་བཞི་ན་གཞུ་ཐོད་པ་ཞགས་པ་དྲིལ་བུ་འཛིན་པ་སྤྲོས། མེའི་ཁམས་སྦྱངས།
དགའ་བ་ཚད་མེད་པ་ལ་བཀོད་ནས་བདེན་བྲལ་དུ་འགོད། ཏཱྃ་དང་ཨུཏྤལ་ལས་སྒྲོལ་མ་ལྗང་གུ་ཞལ་གཅིག་ཕྱག་བརྒྱད་མ། གཡས་པ་བཞི་ན་ཨུཏྤལ་དམར་པོ་དང་རལ་གྲི་ལྕགས་ཀྱུ་མདའ། གཡོན་པ་བཞི་ན་འཁོར་ལོ་ཞགས་པ་ཐོད་པ་གཞུ་འཛིན་པ་སྤྲོས། རླུང་གི་ཁམས་སྦྱངས། བཏང་སྙོམས་ཚད་མེད་པ་ལ་བཀོད་ནས་རླུང་དུ་འགོད། ཨོཾ་དང་མདའ་ལས་དྲག་ཤུལ་མ་དཀར་མོ་ཞལ་གཅིག་ཕྱག་བཞི་མ། གཡས་གཉིས་ཀྱིས་མདའ་ལྕགས་ཀྱུ། གཡོན་གཉིས་ཀྱིས་གཞུ་དང་ཁུ་བས་བཀང་བའི་ཐོད་པ་འཛིན་པ་སྤྲོས། སེམས་ཅན་ཐམས་ཅད་ཆོས་སོ་སོ་ཡང་དག་པར་རིག་པ་ལ་བཀོད་ནས་ལྷ་སྣམ་གྱི་ཤར་དུ་འགོད།
ཨོཾ་དང་རྡོ་རྗེ་ལས་རྡོ་རྗེ་གཟུགས་བརྙན་མ་སེར་མོ་ཞལ་གཅིག་ཕྱག་བཞི་མ། གཡས་གཉིས་ཀྱིས་རྡོ་རྗེ་དང་དུང༌། གཡོན་གཉིས་ཀྱིས་ཞགས་པ་དང་ཁྲག་གིས་གང་བའི་ཐོད་པ་འཛིན་པ་སྤྲོས། སེམས་ཅན་ཐམས་ཅད་དོན་སོ་སོ་ཡང་དག་པར་རིག་པ་ལ་བཀོད་ནས་ལྷོར་འགོད། ཨིཾ་དང་རལ་གྲི་ལས་འདོད་ཆགས་རྡོ་རྗེ་མ་དམར་མོ་ཞལ་གཅིག་ཕྱག་བཞི་མ། གཡས་གཉིས་ཀྱིས་རལ་གྲི་དང་རྡོ་རྗེ། གཡོན་གཉིས་ཀྱིས་ཞག་གིས་གང་བའི་ཐོད་པ་དང་དྲིལ་བུ་འཛིན་པ་སྤྲོས། སེམས་ཅན་ཐམས་ཅད་ངེས་པའི་ཚིག་སོ་སོ་ཡང་དག་པར་རིག་པ་ལ་བཀོད་ནས་ནུབ་ཏུ་འགོད། ཨཱིཾ་དང་བ་དན་ལས་རྡོ་རྗེ་ཞི་བ་མ་ལྗང་གུ་ཞལ་གཅིག་ཕྱག་བཞི་མ། གཡས་གཉིས་ཀྱིས་བ་དན་དང་རྡོ་རྗེ།
གཡོན་གཉིས་ཀྱིས་རལ་གྲི་དང་སྨན་གྱིས་གང་བའི་ཐོད་པ་འཛིན་པ་སྤྲོས། སེམས་ཅན་ཐམས་ཅད་སྤོབས་པ་སོ་སོ་ཡང་དག་པར་རིག་པ་ལ་བཀོད་ནས་བྱང་དུ་འགོད། ཨུྃ་དང་རྡོ་རྗེ་ལས་རྡོ་རྗེ་གནོད་སྦྱིན་མ་དཀར་སེར་ཞལ་གཅིག་ཕྱག་བཞི་མ། གཡས་གཉིས་ཀྱིས་རྡོ་རྗེ་དང་ཨུཏྤ་ལ། གཡོན་གཉིས་ཀྱི་དྲི་ཆུས་གང་བའི་ཐོད་པ་དང་ཌཱ་མ་རུ་འཛིན་པ་སྤྲོས། སེམས་ཅན་ཐམས་ཅད་སྦྱིན་པ་ལ་བཀོད་ནས་དབང་ལྡན་དུ་འགོད། ཨཱུྃ་དང་པདྨ་ལས་རྡོ་རྗེ་མཁའ་འགྲོ་མ་དམར་སེར་ཞལ་གཅིག་ཕྱག་བཞི་མ། གཡས་གཉིས་ཀྱིས་པདྨ་དང་མེ་ལོང༌། གཡོན་གཉིས་ཀྱིས་ཆང་གིས་གང་བའི་ཐོད་པ་དང་དགྲ་སྟྭ་འཛིན་པ་སྤྲོས། སེམས་ཅན་ཐམས་ཅད་སྙན་པར་སྨྲ་བ་ལ་བཀོད་ནས་མེར་འགོད།
ཨོཾ་དང་མདུང་ཐུང་ལས་སྒྲ་རྡོ་རྗེ་མ་སྔོན་མོ་ཞལ་གཅིག་ཕྱག་བཞི་མ། གཡས་གཉིས་ཀྱིས་མདུང་དང་དུང༌། གཡོན་གཉིས་ཀྱིས་འཁོར་ལོ་དང་ཁྲག་གིས་གང་བའི་ཐོད་པ་འཛིན་པ་སྤྲོས། སེམས་ཅན་ཐམས་ཅད་དོན་སྤྱོད་པ་ལ་བཀོད་ནས་བདེན་བྲལ་དུ་འགོད། ཨཱཿདང་བུྃ་པ་ལས་ས་རྡོ་རྗེ་མ་ལྗང་སྐྱ་ཞལ་གཅིག་ཕྱག་བཞི་མ། གཡས་གཉིས་ཀྱིས་བུམ་པ་དང་རྡོ་རྗེ། གཡོན་གཉིས་ཀྱིས་རྫས་ཀྱིས་གང་ཞིང་མི་ལྤགས་ཀྱིས་གཡོགས་པའི་ཐོད་པ་དང་དྲིལ་བུ་འཛིན་པ་སྤྲོས། སེམས་ཅན་ཐམས་ཅད་དོན་མཐུན་པ་ལ་བཀོད་ནས་རླུང་དུ་འགོད། ལྷ་མོ་བཅུ་གཉིས་པོ་ཐམས་ཅད་ཀྱང་རལ་པའི་ཐོར་ཅོག་དང༌། ཐོད་པའི་ཕྲེང་བའི་ཅོད་པཎ་ཅན།
ཕྱག་རྒྱ་ལྔས་ཡང་དག་པར་བརྒྱན་པ། གཅེར་བུ་སྤྱན་གསུམ་དང་ལྡན་ཞིང་མཆོག་ཏུ་བདེ་བའི་གར་གྱིས་རོལ་པ། སྐྱིལ་ཀྲུང་ཕྱེད་པའི་གར་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། མཻཾ་དང་རྡོ་རྗེས་མཚན་པའི་ནཱ་ག་གེ་སར་གྱི་སྡོང་བུ་ལས་བྱམས་པ་སྐུ་མདོག་སེར་པོ་ཞལ་གཅིག་ཕྱག་གཉིས་པ་གཡས་རྡོ་རྗེས་མཚན་པའི་ནཱ་ག་གེ་སར་དང༌། གཡོན་དྲིལ་བུ་འཛིན་པ་སྤྲོས། རྩ་རྒྱུས་དང་ཉོན་ཡིད་སྦྱངས། རྡོ་རྗེའི་རྩ་དང་ཟག་ཟད་ཀྱི་མངོན་ཤེས་ལ་བཀོད་ནས་དཀྱིལ་འཁོར་བར་མའི་ལྷ་སྣམ་ལ་ཤར་སྒོའི་གཡས་སུ་འགོད། ཨྃ་དང་འཁོར་ལོ་ལས་ས་སྙིང་དཀར་པོ་འཁོར་ལོ་དང་དྲིལ་བུ་འཛིན་པ་སྤྲོས། མིག་དང་མིག་ཤེས་སྦྱངས། མིག་གི་མངོན་ཤེས་ལ་བཀོད་ནས་ཤར་སྒོའི་གཡོན་དུ་འགོད།
ཧཱུྃ་དང་རྡོ་རྗེ་ལས་ཕྱག་རྡོར་ནག་པོ་རྡོ་རྗེ་དང་དྲིལ་བུ་འཛིན་པ་སྤྲོས། རྣ་བ་དང་རྣ་ཤེས་སྦྱངས། རྣ་བའི་མངོན་ཤེས་ལ་བཀོད་ནས་ལྷོ་སྒོའི་གཡས་སུ་འགོད། ཏྲཱྃ་དང་རིན་པོ་ཆེ་ལས་ནམ་མཁའི་སྙིང་པོ་སེར་པོ་རིན་པོ་ཆེ་དང་དྲིལ་བུ་འཛིན་པ་སྤྲོས། སྣ་དང་སྣ་ཤེས་སྦྱངས། སྣའི་མངོན་ཤེས་ལ་བཀོད་ནས་ལྷོ་སྒོའི་གཡོན་དུ་འགོད། ཨྃ་དང་པདྨ་ལས་འཇིག་རྟེན་དབང་ཕྱུག་དམར་པོ་པདྨ་དང་དྲིལ་བུ་འཛིན་པ་སྤྲོས། ལྕེ་དང་ལྕེ་ཤེས་སྦྱངས། ལྕེའི་མངོན་ཤེས་ལ་བཀོད་ནས་ནུབ་སྒོའི་གཡས་སུ་འགོད། མྃ་དང་རྡོ་རྗེ་ལས་འཇམ་དཔལ་གུར་གུམ་གྱི་མདོག་ཅན་རྡོ་རྗེ་དང་དྲིལ་བུ་འཛིན་པ་སྤྲོས།
ཡིད་ཀྱི་སྐྱེ་མཆེད་དང་ཡིད་ཤེས་སྦྱངས། གཞན་སེམས་ཤེས་པའི་མངོན་ཤེས་ལ་བཀོད་ནས་ནུབ་སྒོའི་གཡོན་དུ་འགོད། ཧྃ་དང་སྣ་ཚོགས་རྡོ་རྗེ་ལས་སྒྲིབ་པ་ཐམས་ཅད་རྣམ་པར་སེལ་བ་ལྗང་གུ་སྣ་ཚོགས་རྡོ་རྗེ་དང་དྲིལ་བུ་འཛིན་པ་སྤྲོས། ལུས་དང་ལུས་ཤེས་སྦྱངས། རྡོ་རྗེའི་ལུས་དང་རྫུ་འཕྲུལ་གྱི་མངོན་ཤེས་ལ་བཀོད་ནས་བྱང་སྒོའི་གཡས་སུ་འགོད། ཧཱུྃ་དང་རྡོ་རྗེ་དཀར་པོ་ལས་ཀུན་ཏུ་བཟང་པོ་དཀར་པོ་རྡོ་རྗེ་དཀར་པོ་དང་དྲིལ་བུ་འཛིན་པ་སྤྲོས། ཚིག་དང་ཀུན་གཞི་སྦྱངས། རྡོ་རྗེའི་ཚིག་དང་སྔོན་གྱི་གནས་རྗེས་སུ་དྲན་པའི་མངོན་ཤེས་ལ་བཀོད་ནས་བྱང་སྒོའི་གཡོན་དུ་འགོད། བྱང་ཆུབ་སེམས་དཔའ་བརྒྱད་པོ་ཐམས་ཅད་ཀྱང་ཞལ་གཅིག་ཕྱག་གཉིས་པ་རལ་པའི་ཅོད་པཎ་ཅན་ཕྱག་རྒྱ་ལྔས་བརྒྱན་པ་ཞབས་གཡས་བརྐྱང་པའི་སྟབས་ཀྱིས་རང་གི་གདན་ལ་བཞུགས་པའོ། ། ཨོཾ་དང་གླིང་བུ་ལས་གླིང་བུ་མ་དཀར་མོ་ཕྱག་གཉིས་ཀྱིས་གླིང་བུ་འཛིན་པ་སྤྲོས།
སེར་སྣའི་སྒྲིབ་པ་སྦྱངས། སྦྱིན་པའི་ཕ་རོལ་ཏུ་ཕྱིན་པ་ལ་བཀོད་ནས་དབང་ལྡན་དུ་འགོད། ཨོཾ་དང་པི་ཝང་ལས་པི་ཝང་མ་སེར་མོ་སྤྲོས། ཚུལ་ཁྲིམས་འཆལ་བའི་དྲི་མ་སྦྱངས། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་བཀོད་ནས་མེར་འགོད། ཨེཾ་དང་རྔ་མུ་ཀུནྡ་ལས་མུ་ཀུནྡ་མ་དམར་མོ་སྤྲོས། ཁོང་ཁྲོའི་དྲི་མ་སྦྱངས། བཟོད་པའི་ཕ་རོལ་ཏུ་ཕྱིན་པ་ལ་བཀོད་ནས་བདེན་བྲལ་དུ་འགོད། ཨཻཾ་དང་རྫ་རྔ་ལས་རྫ་རྔ་མ་ལྗང་གུ་སྤྲོས། ལེ་ལེའོ་དྲི་མ་སྦྱངས།
བརྩོན་འགྲུས་ཀྱི་ཕ་རོལ་ཏུ་ཕྱིན་པ་ལ་བཀོད་ནས་རླུང་དུ་འགོད། རྀཾ་དང་མེ་ཏོག་ལས་མེ་ཏོག་མ་དཀར་མོ་སྤྲོས། རྣམ་གཡེང་སྦྱངས། བསམ་གཏན་གྱི་ཕར་ཕྱིན་ལ་བཀོད་ནས་དཀྱིལ་འཁོར་གྱི་ཕྱི་མའི་དབང་དུ་ལྡན་དུ་འགོད། རཱྀཾ་དང་སྤོས་སྣོད་ལས་བདུག་སྤོས་མ་དུད་ཁ་སྤྲོས། ཤེས་འཆལ་གྱི་དྲི་མ་སྦྱངས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་བཀོད་ནས་མེར་འགོད། ལྀཾ་དང་མར་མེ་ལས་མར་མེ་མ་སེར་མོ་སྤྲོས། སྨོན་ལམ་ལོག་པའི་སྒྲིབ་པ་སྦྱངས། སྨོན་ལམ་གྱི་ཕར་ཕྱིན་ལ་བཀོད་ནས་བདེན་བྲལ་དུ་འགོད།
ལཱྀཾ་དང་དྲིའི་དུང་ཆོས་ལས་དྲི་ཆབ་མ་དམར་མོ་སྤྲོས། ཐབས་ལ་མི་མཁས་པའི་སྒྲིབ་པ་སྦྱངས། ཐབས་ཀྱི་ཕར་ཕྱིན་ལ་བཀོད་ནས་རླུང་དུ་འགོད། ཕྱི་ནང་གི་ལྷ་མོ་བརྒྱད་པོ་ཐམས་ཅད་ཀྱང་ཞལ་གཅིག་ཕྱག་གཉིས་མ་རང་རང་གི་ཕྱག་མཚན་འཛིན་པ། ཤིན་ཏུ་སྒེག་ཅིང་བཞིན་འཛུམ་བག་དང་ལྡན་པ། ཟུར་གྱིས་བལྟ་བ་ལ་སོགས་པའི་རྣམ་འགྱུར་གྱིས་མཛེས་པ། ལང་ཚོ་དར་ལ་བབ་ཅིང་རལ་པའི་ཐོར་ཅོག་ཅན་རྒྱན་སྣ་ཚོགས་ཀྱིས་བརྒྱན་པའི་སིལ་སྒྲ་འབྱིན་པ་འདོད་པའི་ཡོན་ཏན་ལྔའི་དགའ་བ་ལ་རོལ་པ། ལྷའི་ན་བཟའ་སྣ་ཚོགས་པས་མཛེས་པ། རང་རང་གི་གདན་ལ་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པའོ། ། ཛཿདང་ལྕགས་ཀྱུ་ལས་རྡོ་རྗེ་ལྕགས་ཀྱུ་མ་སྔོ་བསངས་ཞལ་གསུམ་ཕྱག་དྲུག་མ།
རྩ་ཞལ་སྔོ། གཡས་ནག་གཡོན་དཀར་བ། ཕྱག་གཡས་གསུམ་ན་ལྕགས་ཀྱུ་རལ་གྲི་འཁོར་ལོ། གཡོན་གསུམ་ན་ཞགས་པ་སྡིགས་མཛུབ་དྲིལ་བུ་འཛིན་པ་སྤྲོས། མ་དད་པ་དང་འཆི་བདག་གི་བདུད་དང་ཤེས་བྱའི་སྒྲིབ་པ་སྦྱངས། དད་པའི་སྟོབས་ལ་བཀོད་ནས་ཕྱིའི་ཤར་སྒོར་འགོད། ཧཱུྃ་དང་ཞགས་པ་ལས་རྡོ་རྗེ་ཞགས་པ་མ་དཀར་སེར་ཞལ་གསུམ་ཕྱག་དྲུག་པ། རྩ་ཞལ་དཀར་སེར། གཡས་ནག་གཡོན་དམར། ཕྱག་གཡས་གསུམ་ན་ཞགས་པ་རྡོ་རྗེ་རལ་གྲི།
གཡོན་གསུམ་ན་འཁོར་ལོ་དྲིལ་བུ་སྡིགས་མཛུབ་དང་བཅས་པའི་ཞགས་པ་འཛིན་པ་སྤྲོས། ལེ་ལོ་དང་ལྷའི་བུའི་བདུད་དང་ཉོན་མོངས་པའི་སྒྲིབ་པ་སྦྱངས། བརྩོན་འགྲུས་ཀྱི་སྟོབས་ལ་བཀོད་ནས་ལྷོ་སྒོར་འགོད། བཾ་དང་ལྕགས་སྒྲོག་ལས་རྡོ་རྗེ་ལྕགས་སྒྲོག་མ་དམར་མོ་ཞལ་གསུམ་ཕྱག་དྲུག་པ་རྩ་ཞལ་དམར། གཡས་ནག་གཡོན་དཀར། ཕྱག་གཡས་གསུམ་ན་ལྕགས་སྒྲོག་རྡོ་རྗེ་རལ་གྲི། གཡོན་གསུམ་ན་འཁོར་ལོ་དྲིལ་བུ་ལྕགས་ཀྱུ་འཛིན་པ་སྤྲོས། བརྗེད་ངས་དང་ཕུང་པོའི་བདུད་དང་སྐྱེ་བའི་སྒྲིབ་པ་སྦྱངས། དྲན་པའི་སྟོབས་ལ་བཀོད་ནས་ནུབ་སྒོར་འགོད། ཧོཿདང་དྲིལ་བུ་ལས་རྡོ་རྗེ་དྲིལ་བུ་མ་ལྗང་གུ་ཞལ་གསུམ་ཕྱག་དྲུག་པ་རྩ་ཞལ་ལྗང༌།
གཡས་ནག་གཡོན་དཀར། གཡས་གསུམ་ན་རྡོ་རྗེ་འཁོར་ལོ་རལ་གྲི། གཡོན་གསུམ་ན་དྲིལ་བུ་ལྕགས་ཀྱུ་ཞགས་པ་འཛིན་པ་སྤྲོས། སེམས་ཅན་ཐམས་ཅད་ཀྱི་རྣམ་པར་གཡེང་བ་དང་ཉོན་མོངས་པའི་བདུད་དང་ལས་ཀྱི་སྒྲིབ་པ་སྦྱངས། ཏིང་ངེ་འཛིན་གྱི་སྟོབས་ལ་བཀོད་ནས་བྱང་སྒོར་འགོད་དེ། དེ་ཐམས་ཅད་ཀྱང་ཞལ་གསུམ་ཕྱག་དྲུག་པ་སྤྱན་གསུམ་དང་ལྡན་པ་སྐྲ་དམར་སེར་གྱེན་དུ་འབར་བ། ཞལ་མཆེ་བ་གཙིགས་ཤིང་མི་མགོ་སྐམ་པོ་ལྔའི་དབུ་རྒྱན་དང་སྐམ་པོ་ལྔ་བཅུའི་དོ་ཤལ་ཅན། ཕྱག་རྒྱ་ལྔ་དང་ལྡན་པ་སྟག་གི་པགས་པའི་ཤམ་ཐབས་ཅན་གཡོན་བརྐྱང་བའི་སྟབས་ཀྱིས་ཡེ་ཤེས་ཀྱི་མེ་རབ་ཏུ་འབར་བའི་དབུས་ན་བཞུགས་པའོ། ། གསུམ་པ་ལ་ལྔ་ལས། དང་པོ་སེམས་དཔའ་སུམ་བརྩེགས་བསྒོམ་ཞིང་སྣོད་བཅུད་སྦྱང་བ་ནི།
དེ་ནས་གཙོ་བོའི་ཐུགས་ཀར་སྣ་ཚོགས་པདྨ་དང་ཉི་མ་ལ་གནས་པའི་ཐོད་པའི་གདན་གྱི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་གསུམ་པ་ཧཱུྃ་གིས་མཚན་པ། དེ་ལས་འོད་འཕྲོས་སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས་རང་འདྲའི་ཡེ་ཤེས་སེམས་དཔའ་མཚོན་གང་བའི་སྙིང་གར་གདན་སྔར་དང་འདྲ་བའི་སྟེང་དུ་ཏིང་ངེ་འཛིན་སེམས་དཔའ་རྡོ་རྗེ་དཀར་པོ་ཧཱུྃ་གིས་མཚན་པར་བསམས་ལ། ཨོཾ་དྷརྨཱ་དྷཱ་ཏུ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་པས་བྱིན་གྱིས་བརླབས་ནས། ཐུགས་ཀའི་ཏིང་ངེ་འཛིན་སེམས་དཔའི་འོད་ཟེར་གྱིས། སྣོད་ཐམས་ཅད་གཞལ་ཡས་ཁང༌། བཅུད་ཐམས་ཅད་རྡོ་རྗེ་སེམས་དཔའི་ལྷ་ཚོགས་སུ་བྱས་ནས་ཚུར་འདུས་པར་བསམ་མོ། ། གཉིས་པ་ཡེ་ཤེས་པ་དགུག་གཞུག་བྱ་བ་ནི། སླར་ཡང་འོད་ཟེར་གྱིས་རང་བཞིན་གྱི་གནས་ནས་དཔལ་རྡོ་རྗེ་སེམས་དཔའི་དཀྱིལ་འཁོར་གྱི་ལྷ་ཚོགས་མདུན་གྱི་ནམ་མཁར་སྤྱན་དྲངས་པར་བསམས་ལ།
སྔར་ཚོགས་ཞིང་གི་སྐབས་སུ་བསྟན་པ་བཞིན་མཆོད་ནས། རྣལ་འབྱོར་གྱི་བདག་པོ་སེམས་ཅན་གྲོལ་བར་མཛད་པ་ལ་བསྟོད་ཅིང་ཕྱག་འཚལ་ལོ། ། སེམས་ཅན་ཐམས་ཅད་བདག་ཉིད་ཀྱི་སྐྱེས་པ་གཅིག་པར་མཛད་པ་ལ་བསྟོད་ཅིང་ཕྱག་འཚལ་ལོ། ། འཁོར་བའི་རྒྱ་མཚོའི་གཏི་མུག་གཅོད་པར་མཛད་པ་ལ་བསྟོད་ཅིང་ཕྱག་འཚལ་ལོ། ། དེ་ཁོ་ན་ཉིད་ཐམས་ཅད་ཀྱི་ཡེ་ཤེས་གཅིག་ཏུ་སྟོན་པར་མཛད་པ་ལ་ཕྱག་འཚལ་ཏེ་བདག་རྟག་ཏུ་ཕྱག་འཚལ་ལོ། ། ཞེས་བསྟོད་ནས་ཐུགས་ཀའི་ས་བོན་ལས་སྒོ་མ་བཞི་སྤྲོས་ཏེ་དགུག་གཞུག་བཅིང་དབང་དུ་བྱས་པར་བསམས་ལ། ཨོཾ་བྷ་ག་སོགས་ཀྱི་རྗེས་སུ། ཨོཾ་ཨཱཿབཛྲ་ཨཾ་ཀུ་ཤ་ཛཿཧཾ་སྭཱ་ཧཱ། ཨོཾ་ཨཱཿབཛྲ་པཱ་ཤ་ཧཱུྃ་ཧཾ་སྭཱ་ཧཱ། ཨོཾ་ཨཱཿབཛྲ་སྥོ་ཊ་བཾ་ཧཾ་སྭཱ་ཧཱ།
ཨོཾ་ཨཱཿབཛྲ་ཨཱ་བེ་ཤ་ཡ་ཧོཿཧཾ་སྭཱ་ཧཱ། ཞེས་བརྗོད་ཅིང་དེ་ཉིད་འདུས་པ་ནས་འབྱུང་བའི་ཕྱག་རྒྱ་རྣམས་བྱའོ། ། གསུམ་པ་སྐྱེ་མཆེད་དང་གནས་གསུམ་བྱིན་གྱིས་བརླབ་པ་ནི། དེ་ནས་ལྷ་ཐམས་ཅད་ཀྱི་མིག་ཏུ་མཾ་ལས་གཏི་མུག་རྡོ་རྗེ་མ་དཀར་མོ། རྣ་བ་གཉིས་ལ་དཾ་ལས་ཞེས་སྡང་རྡོ་རྗེ་མ་སྔོན་མོ། སྣར་པྃ་ལས་སེར་སྣ་རྡོ་རྗེ་མ་སེར་མོ། ལྕེར་རཾ་ལས་འདོད་ཆགས་རྡོ་རྗེ་མ་དམར་མོ། དཔྲལ་པར་ཨོཾ་ལས་ཕྲག་དོག་རྡོ་རྗེ་མ་ལྗང་གུ། སྙིང་གར་ནྃ་ལས་བདག་མེད་རྡོ་རྗེ་མ་ནག་མོ། སྤྱི་བོར་ཨོཾ་ལས་སྐུ་རྡོ་རྗེ་མ་དཀར་མོ།
མགྲིན་པར་ཨཱཿལས་གསུང་རྡོ་རྗེ་མ་དམར་མོ། སྙིང་གར་ཧཱུྃ་ལས་ཐུགས་རྡོ་རྗེ་མ་ནག་མོ་ཐམས་ཅད་ཀྱང་ཞལ་གཅིག་ཕྱག་གཉིས་མ་གཡས་གྲི་གུག་གཡོན་ཐོད་པ། གྲུ་མོ་ན་ཁ་ཊྭཱཾ་ག་འཛིན་པ་རོའི་གདན་ལ་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པར་བསམ་ཞིང༌། མགོ་བོར་བྱམས་པ། དབང་པོ་ཐམས་ཅད་ལ་འཇམ་དཔལ་བསྒོམ་མོ། ། སློབ་དཔོན་བྷ་ཝ་བྷ་དྲས་གཟུགས་ཀྱི་ཕུང་པོ་ལ་རྣམ་པར་སྣང་མཛད། ཚོར་བ་ལ་རིན་ཆེན་འབྱུང་ལྡན། འདུ་ཤེས་ལ་འོད་དཔག་མེད། འདུ་བྱེད་ལ་དོན་ཡོད་གྲུབ་པ། རྣམ་ཤེས་ལ་ཧེ་རུ་ཀ
སྐྱེ་མཆེད་ཐམས་ཅད་ལ་རྡོ་རྗེ་སེམས་དཔའ། ས་ཁམས་ལ་སྤྱན་མ། ཆུ་ཁམས་ལ་མཱ་མ་ཀཱི། མེ་ཁམས་ལ་གོས་དཀར་མོ། རླུང་ཁམས་ལ་སྒྲོལ་མ། ནམ་མཁའི་ཁམས་ལ་པདྨ་འབར་བ་མཱ་མ་ཀཱི་ལྟ་བུ་རྣམས་བསྒོམ་པར་བཤད་པ་ནི་རྒྱུད་ཀྱི་དག་པ་དང་མཐུན་པས་ཤིན་ཏུ་ལེགས་པ་ཡིན་ནོ། ། བཞི་པ་དབང་བསྐུར་ཞིང་རྒྱས་གདབ་པ་ནི། སླར་ཡང་རང་གི་སྙིང་གའི་ཧཱུྃ་ལས་འོད་འཕྲོས་པས་དབང་བསྐུར་གྱི་ལྷ་དེ་བཞིན་གཤེགས་པ་རིགས་ལྔ། ཡུམ་བཞི། སེམས་དཔའ་བརྒྱད།
ཁྲོ་བོ་བཅུ། ལྷ་མོ་དྲུག་དང་བཅས་པ་མདུན་གྱི་ནམ་མཁར་སྤྱན་དྲངས་པ་ལ་མཆོད་ནས། བཅོམ་ལྡན་དེ་བཞིན་གཤེགས་པ་ཀུན། ། བཅོམ་ལྡན་བདག་ཉིད་ཆེན་པོ་རྣམས། ། ཐུགས་རྗེའི་རང་བཞིན་ཅན་རྣམས་ཀྱིས། ། ཁྱེད་ཀྱིས་བདག་ལ་དབང་བསྐུར་ཅིག ། ཅེས་གསོལ་བ་བཏབ་པས་དེ་བཞིན་གཤེགས་པ་རྣམས་ཧེ་རུ་ཀའི་གཟུགས་སུ་གྱུར་ཏེ། བདུད་རྩི་ལྔས་གང་བའི་བུམ་པ་ཕྱག་ན་བསྣམས་ནས་དབང་བསྐུར་བར་བསམས་ལ། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། །
ཁམས་གསུམ་ཀུན་གྱིས་ཕྱག་བྱས་པའི། ། རྡོ་རྗེའི་དབང་བསྐུར་ཆེན་པོ་སྦྱིན། ། ཨོཾ་བཛྲ་ཨ་བྷི་ཥིཉྩ་ཧཱུྃ། ཞེས་གསུང་ཞིང་དབང་བསྐུར་བས་ལུས་ཐམས་ཅད་གང༌། སྒོ་གསུམ་གྱི་དྲི་མ་དག ཆུའི་ལྷག་མ་ཡར་ལུད་པ་ལས་རྡོ་རྗེ་སེམས་དཔའ་ཡབ་ཡུམ་ལ་མི་བསྐྱོད་པ། བྱང་ཤར་དང་ཤར་གྱི་ལྷ་རྣམས་ལ་རྣམ་པར་སྣང་མཛད། ཤར་ལྷོ་དང་ལྷོའི་ལ་རིན་ཆེན་འབྱུང་ལྡན། ལྷོ་ནུབ་དང་ནུབ་ཀྱི་ལ་འོད་དཔག་མེད། ནུབ་བྱང་དང་བྱང་གི་ལ་དོན་ཡོད་གྲུབ་པས་དབུར་བརྒྱན་པར་བསམ་མོ། །
ལྔ་པ་མཆོད་བསྟོད་བྱ་ཞིང་བདུད་རྩི་མྱང་བ་ནི། དེ་ནས་འདུ་བྱས་པའི་མཆོད་པ་རྣམས་བསང་སྦྱངས་བྱིན་གྱིས་བརླབས་ནས་སྔར་ལྟར་མཆོད་ལ། སྟོང་པའི་སྙིང་པོར་ཕྱག་འཚལ་བསྟོད། ། རྟོག་པ་ཐམས་ཅད་ཡང་དག་སྤངས། ། ཐམས་ཅད་མཁྱེན་པའི་ཡེ་ཤེས་ཚོགས། ། ཡེ་ཤེས་སྐུ་ལ་ཕྱག་འཚལ་བསྟོད། ། འགྲོ་བའི་མི་ཤེས་གཅོད་པ་ཅན། ། དག་པའི་དེ་ཉིད་དོན་སྟོན་མཛད། ། བདག་མེད་ཆོས་ལས་བྱུང་བ་ཡི། ། རྡོ་རྗེ་སེམས་དཔར་ཕྱག་འཚལ་བསྟོད། །
རྫོགས་སངས་རྒྱས་དང་བྱང་ཆུབ་སེམས། ། ཕ་རོལ་ཕྱིན་པའི་ཡོན་ཏན་རྣམས། ། མགོན་པོ་ལས་ནི་རྟག་ཏུ་བྱུང༌། ། བྱང་ཆུབ་སེམས་ལ་ཕྱག་འཚལ་བསྟོད། ། དཀོན་མཆོག་གསུམ་དང་ཐེག་ཆེན་དང༌། ། དེ་བཞིན་བརྟན་དང་འགྲོ་བ་དང༌། ། ཁམས་གསུམ་པོ་ནི་འདི་དག་ཀུན། ། འགྲོ་བའི་དཔའ་བོར་ཕྱག་འཚལ་བསྟོད། ། ཡིད་བཞིན་ནོར་བུ་ལྟར་གྱུར་པའི། ། འགྲོ་བའི་འདོད་པའི་དོན་བསྒྲུབ་ཕྱིར། །
དཔལ་ལྡན་བདེ་གཤེགས་བཀའ་བཞིན་མཛད། ། སངས་རྒྱས་སྲས་པོར་ཕྱག་འཚལ་བསྟོད། ། ཅེས་པས་བསྟོད་ལ། མདུན་དུ་དངོས་སུ་བཤམས་པ་ཡོད་དམ་མེད་ན་བསམས་པས་ཀྱང་རུང་སྟེ། ཨ་མྲྀ་ཏས་བསང༌། སྭ་བྷཱ་ཝས་སྦྱངས་ནས། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་དང་རཾ་ལས་མེའི་དཀྱིལ་འཁོར་གྱི་སྟེང་དུ་ཨ་ལས་ཐོད་པ་དུམ་བུ་གསུམ་པ་དཔྲལ་བ་རང་ལ་བསྟན་པ་ཨོཾ་གྱིས་མཚན་པའི་ནང་དུ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ། ཤར་དུ་གོ་ལས་བ་གླང་གི་ཤ། ལྷོར་ཀུ་ལས་ཁྱིའི་ཤ། ནུབ་ཏུ་ད་ལས་རྟའི་ཤ།
བྱང་དུ་ཧ་ལས་གླང་པོ་ཆེའི་ཤ། དབུས་སུ་ན་ལས་མིའི་ཤ། ཤ་ལྔ་པོ་རེ་རེའི་སྟེང་དུ་ཤར་དུ་བྷྲཱུྃ་ལས་དྲི་ཆེན། ཨྃ་ལས་རཀྟ། ཛྲཱིཾ་ལས་བྱང་སེམས། ཁཾ་ལས་ཤ་ཆེན་གྱི་དྭངས་མ། ཧཱུྃ་ལས་དྲི་ཆུ་སྟེ་བདུད་རྩི་ལྔ་ལྔ་དང༌། དེ་རྣམས་ཀྱི་སྟེང་དུ་བྷྲཱུྃ་ལ་སོགས་པའི་ས་བོན་ལྔ་བསམས་ལ། ཟླ་བའི་དཀྱིལ་འཁོར་གྱི་མཐའ་སྐོར་དུ་ཨཱ་ལི་བཅུ་དྲུག་གཡོན་སྐོར་དང༌། ཀཱ་ལི་སོ་བཞི་གཡས་སྐོར་དུ་བསམ་སྟེ།
དེ་དག་གི་ནམ་མཁའ་ལ་ཨོཾ་དཀར་པོ་མགོ་ཐུར་དུ་བལྟ་བ། དེའི་སྟེང་དུ་རཾ་ལས་ཉི་མ་ལ་གནས་པའི་ཧཱུྃ་ལས་རྡོ་རྗེ་རྩེ་ལྔ་པ་ཧཱུྃ་གིས་མཚན་པ་དེ་ལས་འོད་ཟེར་འོག་ཏུ་འཕྲོས་པས་རླུང་གི་བ་དན་ལ་ཕོག་པས་དེ་གཡོས་ཤིང་མེ་སྦར་བས། ཐོད་པའི་ནང་གི་ཤ་ལྔ་བདུད་རྩི་ལྔ་པོ་བཞུ་ཞིང་བསྐོལ་བས་རླངས་པ་གྱེན་དུ་སོང་བས། ཨོཾ་དང་ཧཱུྃ་ལ་ཕོག་པས། དེ་གཉིས་ནས་བདུད་རྩིའི་རྒྱུན་འཛག ཡང་ཧཱུྃ་ལས་འོད་ཟེར་ཕྱོགས་བཅུར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་སྤྱན་དྲངས། རྡོ་རྗེའི་ཧཱུྃ་ལ་ཐིམ་པས་རྡོ་རྗེ་ལྗིད་དང་ལྡན་པར་གྱུར། རྡོ་རྗེ་ཉི་མ་ཨོཾ་དང་བཅས་པ་ཐོད་པའི་ནང་དུ་ལྷུང་བས། རྫས་ཐམས་ཅད་ཞུ་ནས་ཁ་དོག་དྲི་རོ་ནུས་པ་ཕུན་སུམ་ཚོགས་པར་བསམས་ནས། ཨོཾ་ཨཱཿཧཱུྃ་ཡང་ཡང་བརྗོད་ཅིང་སྐུ་གསུང་ཐུགས་ཀྱི་ལྷའི་ངོ་བོར་བསམས་ལ།
ཧ་ཧོ་ཧྲཱིཿཡང་ཡང་བརྗོད་ཅིང་གཡོན་པའི་མཐེབ་སྲིན་སྦྱར་བས་དཀྲུགས། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་སྭ་ད་ན་སྭ་བྷ་ཝ་ཨཱཏྨ་ཀོ྅ཧཾ། ཞེས་བརྗོད་པས་རང་གི་ལྕེ་རྩེ་ལ་མྱངས་ཏེ་ལྷའི་སྐུ་སྣང་ལ་རང་བཞིན་མེད་པ་ལ་སེམས་གཏད་དོ། ། གཉིས་པ་ནི་དེས་སྐྱོ་བར་གྱུར་པ་དང་བཟླས་པ་བྱ་བའི་ཕྱིར་བྱིན་གྱིས་བརླབས་པའི་བགྲང་ཕྲེང་བཟུང་སྟེ། གཙོ་བོའི་སྔགས་ཟློས་པའི་ཚེ། རང་གི་ཐུགས་ཀའི་ས་བོན་ལས་སྔགས་ཀྱི་ཕྲེང་བ་བྱུང༌། ཡུམ་གྱི་ཞལ་ནས་འཐོན། ཡབ་ཀྱི་ཞལ་དུ་ཞུགས། སྐུའི་དབྱིབས་བརྒྱུད་རྡོ་རྗེའི་ལམ་ནས་བྱུང་སྟེ། སྔར་བཞིན་དུ་སྟེང་འོག་ཏུ་འཁོར་བར་དམིགས་པའམ།
ཡང་ཐུགས་ཀའི་ས་བོན་ལ་བསྐོར་བར་དམིགས་ནས་བཟླས་པའི་འོད་ཟེར་གང་ལ་ཕོག་པ་དེ་བདག་གི་དབང་དུ་འགྱུར་ཞིང་ཕྲིན་ལས་བསྐུལ་བར་བསྒོམ། སྔགས་ཀྱི་འོད་ཟེར་ནི་ཞི་བ་ལ་དཀར་པོ་ལ་སོགས་པ་རང་རང་གི་ལས་དང་མཐུན་པར་བསམས་ལ། ཨོཾ་བཛྲ་ཨ་མྲྀ་ཏ་མ་ཧཱ་སུ་ག་ཧྃ་སྭཱ་ཧཱ། དཀྱིལ་འཁོར་གྱི་བདག་པོའི་སྙིང་པོའོ། ། ཨོཾ་ཨཱཿཧཱུྃ་ཧཱུྃ་སྭཱ་ཧཱ། ཉེ་བའི་སྙིང་པོའོ། ། ཨོཾ་བཛྲ་བཻ་རོ་ཙ་ནཱ་ཡ་སྭཱ་ཧཱ། རྣམ་པར་སྣང་མཛད་ཀྱིའོ། ། ཨོཾ་ཛྭ་ལ་ཛྭ་ལ་ཧཱུྃ་ཕཊ་བྷྱོ་སྭཱ་ཧཱ། རིན་ཆེན་འབྱུང་ལྡན་གྱིའོ། །
ཨོཾ་བཛྲ་དྷརྨ་ཧྲཱིཿསྭཱ་ཧཱ། འོད་དཔག་མེད་ཀྱིའོ། ། ཨོཾ་ཀ་ར་ཀ་ར། ཀུ་རུ་ཀུ་རུ། བནྡྷ་བནྡྷ། ཏྲཱ་ས་ཡ་ཏྲཱ་ས་ཡ། ཀྵོ་བྷ་ཡ་ཀྵོ་བྷ་ཡ། ཧྲཽཾ་ཧྲཽཾ། ཧྲཿཧྲཿ ཕེཾ་ཕེཾ།
ཕཊ་ཕཊ། ད་ཧ་ད་ཧ། པ་ཙ་པ་ཙ། བྷཀྵ་བྷཀྵ། བ་ཤ་རུ་དྷི་ར་ཨནྟྲ་མཱ་ལཱ་བ་ལམྦི་ན་གྲྀཧྞ་གྲྀཧྞ། སཔྟ་པཱ་ཏཱ་ལ་ག་ཏ་བྷུ་ཛྃ་ག་སརྦྃ་ཝཱ་ཏ། ཏརྫ་ཡ་ཏརྫ་ཡ། ཨཱ་ཀརྜཧཡ་ཨཱ་ཀརྜཧཡ། ཧྲིཾ་ཧྲིཾ། ཛཎཽཾ་ཛཎཽཾ།
ཀྵ་མཱཾ་ཀྵ་མཱཾ། ཧཱཾ་ཧཱཾ། ཧཱིཾ་ཧཱིཾ། ཧཱུྃ་ཧཱུྃ། ཀི་ལི་ཀི་ལི། སི་ལི་སི་ལི། ཙི་ལི་ཙི་ལི། དྷི་ལི་དྷི་ལི། ཧཱུྃ་ཧཱུྃ། ཕཊ་ཕཊ་སྭཱ་ཧཱ།
དོན་ཡོད་གྲུབ་པའི་འོ། ། ཨོཾ་ཁཾ་ལྃ་ཧྃ་སྭཱ་ཧཱ། ཨོཾ་རུ་རུ་སྥུ་རུ་ཛྭ་ལ་ཏིཥྛ་སིདྡྷི་ལོ་ཙ་ནེ་སྭཱ་ཧཱ། སྤྱན་གྱི་སྙིང་པོ་དང་ཉེ་སྙིང་ངོ༌། ། ཨོཾ་གྷྲི་སྭཱ་ཧཱ། ཨོཾ་ཤཾ་ཀ་རེ་ཤཱནྟིཾ་ཀ་རེ་གྷུ་ཊ་གྷུ་ཊ་གྷཱུ་ཊི་ནི། གྷ་ཊ་ཡ་གྷ་ཊ་ཡ། གྷུ་ཊ་ཡ་གྷུ་ཊི་ནི་སྭཱ་ཧཱ། མཱ་མ་ཀཱིའི་སྙིང་པོ་དང་ཉེ་སྙིང་ངོ༌། ། ཨོཾ་ཀ་ཊེ་བེ་ཀ་ཊེ་ནི་ཀ་ཊི་ཀ་ཊཾ་ཀ་ཊེ་སྭཱ་ཧཱ།
གོས་དཀར་མོའི་འོ། ། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། སྒྲོལ་མའི་འོ། ། ཨོཾ་ཨཱཿཨྃ་ཧྃ་སྭཱ་ཧཱ། དྲག་མོའི་འོ། ། ཨོཾ་ཨཱཿཨཱྃ་ཧྃ་སྭཱ་ཧཱ། རྡོ་རྗེ་གཟུགས་བརྙན་མའི་འོ། ། ཨོཾ་ཨཱཿཨི་ཧཾ་སྭཱ་ཧཱ། རྡོ་རྗེ་འདོད་ཆགས་མའི་འོ། ། ཨོཾ་ཨཱཿཨཱིཾ་ཧྃ་སྭཱ་ཧཱ།
རྡོ་རྗེ་ཞི་བ་མའིའོ། ། ཨོཾ་ཨཱཿཨུྃ་ཧྃ་སྭཱ་ཧཱ། རྡོ་རྗེ་གནོད་སྦྱིན་མའི་འོ། ། ཨོཾ་ཨཿཨཱུྃ་ཧྃ་སྭཱ་ཧཱ། རྡོ་རྗེ་མཁའ་འགྲོ་མའི་འོ། ། ཨོཾ་ཨཱཿཨྃ་ཧྃ་སྭཱ་ཧཱ། སྒྲ་རྡོ་རྗེ་མའི་འོ། ། ཨོཾ་ཨཱཿཨཱཿཧཱྃ་སྭཱ་ཧཱ། ས་རྡོ་རྗེ་མའི་སྟེ་དཀྱིལ་འཁོར་ནང་མའི་འོ། ། ཨོཾ་ཨཱཿམཻཾ་ཧྃ་སྭཱ་ཧཱ།
བྱམས་པའི་འོ། ། ཨོཾ་ཨཱཿཨྃ་ཧྃ་སྭཱ་ཧཱ། ས་སྙིང་གིའོ། ། ཨོཾ་ཨཱཿཧཱུྃ་ཧྃ་སྭཱ་ཧཱ། ཕྱག་རྡོར་གྱིའོ། ། ཨོཾ་ཨཱཿཏྲཱྃ་ཧྃ་སྭཱ་ཧཱ། ནམ་སྙིང་གིའོ། ། ཨོཾ་ཨཱཿཨཱྃ་ཧྃ་སྭཱ་ཧཱ། འཇིག་རྟེན་དབང་ཕྱུག་གིའོ། ། ཨོཾ་ཨཱ་མྃ་ཧཱྃ་སྭཱ་ཧཱ།
འཇམ་དཔལ་གྱིའོ། ། ཨོཾ་ཨཱཿཧྃ་ཧྃ་སྭཱ་ཧཱ། སྒྲིབ་སེལ་གྱིའོ། ། ཨོཾ་ཨཱཿཧཱུྃ་ཧྃ་སྭཱ་ཧཱ། ཀུན་ཏུ་བཟང་པོའི་འོ། ། ཨོཾ་ཨཱཿཨོཾ་ཧྃ་སྭཱ་ཧཱ། གླིང་བུ་མའི་འོ། ། ཨོཾ་ཨཱཿཨོཾ་ཧྃ་སྭཱ་ཧཱ། པི་ཝང་མའི་འོ། ། ཨོཾ་ཨཱཿཨེཾ་ཧྃ་སྭཱ་ཧཱ།
མུ་ཀུནྡ་མའི་འོ། ། ཨོཾ་ཨཱཿཨཻཾ་ཧྃ་སྭཱ་ཧཱ། རྫ་རྔ་མའི་སྟེ་དཀྱིལ་འཁོར་བར་མའི་ལྷ་རྣམས་ཀྱིའོ། ། ཨོཾ་ཨཱཿརྀཾ་སྭཱ་ཧཱ། མེ་ཏོག་མའི་འོ། ། ཨོཾ་ཨཱཿརྀཾ་སྭཱ་ཧཱ། བདུག་པ་མའི་འོ། ། ཨོཾ་ཨཱཿལྀཾ་སྭཱ་ཧཱ། མར་མེ་མའི་འོ། ། ཨོཾ་ཨཱཿལཱྀཾ་སྭཱ་ཧཱ།
དྲི་ཆབ་མའི་འོ། ། ཨོཾ་ཨཱཿབཛྲ་ཨངྐུ་ཤ་ཛ་ཧྃ་སྭཱ་ཧཱ། རྡོ་རྗེ་ལྕགས་ཀྱུ་མའི་འོ། ། ཨོཾ་ཨཱཿབཛྲ་པཱ་ཤ་ཧཱུྃ་ཧྃ་སྭཱ་ཧཱ། རྡོ་རྗེ་ཞགས་པ་མའི་འོ། ཨོཾ་ཨཱཿབཛྲ་སྥོ་ཊ་བྃ་ཧྃ་སྭཱ་ཧཱ། རྡོ་རྗེ་ལྕགས་སྒྲོག་མའི་འོ། ། ཨོཾ་ཨཱཿབཛྲ་གྷཎྜེ་ཧོཿཧྃ་སྭཱ་ཧཱ། རྡོ་རྗེ་དྲིལ་བུ་མའི་སྟེ་དཀྱིལ་འཁོར་ཕྱི་མའི་ལྷ་རྣམས་ཀྱིའོ། ། འདི་དག་ཀྱང་གཙོ་བོ་ལ་ཅི་ཙམ་བཟླས་པའི་བཅུ་ཆ་འཁོར་རྣམས་ལ་བཟླ་བ་ནི་བཟླས་པའི་རྣལ་འབྱོར་རོ། །
དེ་ལྟར་ཏིང་ངེ་འཛིན་གསུམ་གྱིས་ནི་བསྐྱེད་པའི་རིམ་པའོ། ། གཉིས་པ་རྫོགས་པའི་རིམ་པ་ནི། རྩ་ཡི་མཛེས་སྤྱི་ལས་བྱུང་བ། ། དེ་ནི་རྡུལ་བྲལ་རབ་ཏུ་གྲགས། ། ཞེས་བྱ་བའི་ཤུགས་ལས་ཙཎྜ་ལཱི་དང་པོ་འཁོར་ལོ་གཉིས་ལ་བརྟེན་པ་སྟོན་ཏེ། བསྐྱེད་རིམ་གྱི་ལྷ་མ་བསྡུས་བར་ལུས་ཀྱི་གནད་ཙོག་པུར་འདུག ལུས་སྒྲིམ་ལྷོད་རན་པར་བྱ། ལག་པ་གཉིས་པུས་མོ་ལ་འཁྱུད། མགོ་མི་མཐོ་མི་དམའ་རན་པར་བྱས་ལ། སེམས་ཀྱི་གནད་ལྟེ་བ་སྤྲུལ་པའི་དབུས་སུ་ཨཾ་ཁ་དོག་དམར་པོ་མཚལ་གྱི་ཤད་ལྟ་བུ་ཤིན་ཏུ་ཕྲ་བ་ཅིག་བསམ།
སྙིང་ག་ཆོས་ཀྱི་འཁོར་ལོའི་དབུས་སུ་ཧཱུྃ་སྔོ་སྐྱ་ཡུངས་འབྲུ་ཙམ་ཅིག་བསྒོམ། གཉིས་ཀའང་འདབ་མ་ཡི་གེ་བཀོད་པ་དང་བྲལ་བར་བྱའོ། ། དེ་གཉིས་རྩ་དབུ་མ་ཤིན་ཏུ་ཕྲ་བ་གཅིག་གིས་ཟུང་སྦྲེལ་བར་དམིགས། དེ་ལྟར་གསལ་བཏབ་པ་དང་ཤེས་པ་ལྟེ་བའི་ཨཾ་ལ་དྲག་ཏུ་གཏད་ཏེ་སྟེང་རླུང་རན་ཚད་མནན་ཞིང་ཨཾ་ལ་བསྟིམ། མ་བདེ་ན་ཅི་བདེར་གཏང༌། དེ་ནས་དྲག་ཏུ་བསྐུལ་ཞིང་ཡང་ནས་ཡང་དུ་བསྒོམས་པས་ཐོག་མར་ལྟེ་བའི་གནས་སུ་དྲོད་འབྱུང༌། དེ་ནས་ཨཾ་གི་མེ་ཤིན་ཏུ་ཕྲ་བ་དབུ་མ་ནས་འབར་བས་སྙིང་གའི་ཧཱུྃ་བཞུ་སྟེ། བྱང་སེམས་ཤིན་ཏུ་ཆ་ཕྲ་བ་ཨཾ་གི་གནས་སུ་དབབ། གལ་ཏེ་དབབ་པར་མ་ནུས་ན་ཨཾ་ལ་རེས་འཇོག་ཏུ་གཏད་དེ། དེ་ལྟ་བུའི་ཚུལ་གྱིས་བསྒོམས་པས་དུ་བ་ལ་སོགས་པའི་རྟགས་ལྔ་དང་ཡོན་ཏན་བརྒྱད་ཅི་ལྟ་བ་བཞིན་དུ་འབྱུང་བའི་ཡེ་ཤེས་གསལ་བའི་ཏིང་ངེ་འཛིན་སྐྱེ་བར་འགྱུར་ལ།
དེ་ཡང་ས་བཅུ་པ་རྡོ་རྗེ་འཛིན་པའི་ཡེ་ཤེས་ཐོབ་པར་འགྱུར་བ་ཉིད་དོ། ། གསུམ་པ་ཐུན་མཚམས་ཀྱི་རྣལ་འབྱོར་ལ་དགུའི་དང་པོ་ལྷ་བསྡུ་བ་ནི། ཐུགས་ཀའི་ས་བོན་ལས་འོད་འཕྲོས་པས་ཁམས་གསུམ་སྣོད་བཅུད་ཐམས་ཅད་དཀྱིལ་འཁོར་གྱི་རྣམ་པར་བསམ་པ་ལ་ཕོག དེ་ཐམས་ཅད་འོད་ཟེར་གྱི་རྣམ་པར་གྱུར་ཏེ་སྲུང་བའི་འཁོར་ལོར་བསྡུ། དེ་དུར་ཁྲོད་བརྒྱད་ལ་བསྡུ། དེ་གཞལ་ཡས་ཁང་ཕྱི་མ་ལ། དེ་བར་པ་ལ། དེ་ནང་མ་ལ་བསྡུ། དེ་དྲག་མོ་སོགས་བརྒྱད་ལ། དེ་རྣམས་རང་རང་གི་ཕྱོགས་ཀྱི་དེ་བཞིན་གཤེགས་པ་བཞི་ལ་བསྡུ།
དེ་བཞི་དབུས་ཀྱི་གཙོ་བོ་ལ་བསྡུས་ནས། རང་གཙོ་བོ་ཡབ་ཡུམ་གྱི་ང་རྒྱལ་གྱིས་གནས་པར་བྱའོ། ། གཉིས་པ་དག་པ་དྲན་པ་ནི་རང་གི་ཕུང་པོ་ཁམས་དང་སྐྱེ་མཆེད་རྣམས་ལྷ་དེ་དང་དེའི་རང་བཞིན་དུ་དམིགས་ལ། གཟུགས་ནི་སངས་རྒྱས་རྣམ་སྣང་མཛད། ། ཚོར་བ་རྡོ་རྗེ་ཉི་མ་སྟེ། ། འདུ་ཤེས་པདྨ་གར་དབང་ཕྱུག ། དེ་བཞིན་འདུ་བྱེད་རྡོ་རྗེ་རྒྱལ། ། རྣམ་པར་ཤེས་པ་མི་བསྐྱོད་པ། ། ཀུན་གྱི་ངོ་བོ་ཧེ་རུ་ཀ ། མིག་ལ་གཏི་མུག་རྡོ་རྗེར་བཤད། །
ཞེ་སྡང་རྡོ་རྗེ་མངོན་ཐོས་པ། ། ཕྲག་དོག་རྡོ་རྗེ་དེ་བཞིན་སྣ། ། ཁ་ནི་འདོད་ཆགས་རྡོ་རྗེར་བརྗོད། ། རེག་ལ་སེར་སྣ་རྡོ་རྗེ་མ། ། ཁམས་དང་སྐྱེ་མཆེད་ཐམས་ཅད་ནི། ། དམ་པའི་དབང་ཕྱུག་ཧེ་རུ་ཀ ། ས་ཡི་ཁམས་ནི་ལྟུང་བྱེད་མ། ། ཆུ་ཁམས་གསོད་པར་བྱེད་མར་བརྗོད། ། མེ་ཡི་ཁམས་ནི་འགུགས་བྱེད་མ། ། དེ་བཞིན་རླུང་ནི་གར་དབང་ཕྱུག །
ནམ་མཁའི་ཁམས་སུ་བརྗོད་པ་ནི། ། པདྨ་འབར་བ་འཁྱིལ་བ་ཉིད། ། འདི་ལྟར་ལུས་ཅན་རྣམས་ཀྱི་ལུས། ། ཕུང་པོ་ལ་སོགས་ལྷ་བདག་ཉིད། ། བདེ་དང་སྡུག་བསྔལ་དེ་བཞིན་ལས། ། ཉོན་མོངས་ལ་སོགས་ངེས་སྐྱེས་པ། ། བསྐྱེད་པའི་ཆ་ལ་ལེགས་གནས་པས། ། སྲིད་དང་མྱ་ངན་འདས་པ་ཐོབ། ། ཞེས་པའི་དོན་དྲན་པར་བྱའོ། ། གསུམ་པ་མཆོད་གཏོར་གྱི་རྣལ་འབྱོར་ནི་ཚོགས་གཉིས་སྙེ་མར་ཤེས་པར་བྱ་ལ།
གཏོར་མ་ལ་འཇིག་རྟེན་ལས་འདས་པ་དང༌། འཇིག་རྟེན་པ་གཉིས་ཀྱི་དང་པོ་ནི་ཁ་ཟས་དཀུ་བག་ཅན་མ་འདྲེས་པའི་གཏོར་མ་ནང་མཆོད་ལ་སོགས་པས་སྦྱངས་ཏེ་སྔར་བདུད་རྩི་མྱངས་པའི་སྐབས་ལྟར་བསང་སྦྱངས་བྱིན་གྱིས་བརླབས་ནས། མདུན་བསྐྱེད་དང་མ་འབྲེལ་ན་མདུན་དུ་ཨེ་ལས་ཆོས་ཀྱི་འབྱུང་གནས་གྲུ་གསུམ་ལེ་ཚེ་དགུ་དང་བཅས་པའི་ལེ་ཚེ་དབུས་མ་ལ་རྡོ་རྗེ་སེམས་དཔའ་ལྷ་སུམ་ཅུ་རྩ་བདུན་གྱི་དཀྱིལ་འཁོར་ས་བོན་ཙམ་ལས་ཡན་ལག་བཞི་རྫོགས་མདོར་བསྡུས་པས་བསྐྱེད། མདུན་བསྐྱེད་དང་འབྲེལ་ན་སྐད་ཅིག་གིས་གསལ་བཏབ་ལ། ལྷ་རྣམས་ཀྱི་ལྗགས་ཧཱུྃ་ལས་བྱུང་བའི་རྡོ་རྗེ་དཀར་པོ་རྩེ་ལྔ་པ་ནས་འབྲས་ཙམ་གྱིས་མཚན་པ་དེ་ལས་འོད་བྱུང་བས་གཏོར་མ་དྲང་ཞིང་གསོལ་བར་བསམས་ལ། རྡོ་རྗེ་ཐལ་མོ་ཁ་གྱེན་དུ་ཕྱེས་ནས། ཨོཾ་བྷ་ག་ཝཱན་མ་ཧཱ་ཀ་རུ་ཎི་ཀ་བཛྲ་སཏྭ་བུྃ་ཨཱྃ་ཧྲཱིཿཁྃ། བྷཱུྃ་ཧཱུྃ་ཧྲཱིཿཧཱྃ། ཨྃ་ཨཱྃ། ཨིཾ་ཨཱིཾ།
ཨུྃ་ཨཱུྃ། ཨྃ་ཨཿ མཻཾ་ཨྃ་ཧཱུྃ་ཏྲཱཾ། ཨཱྃ་མྃ་ཧྃ་ཧཱུྃ། ཨེཾ་ཨཻཾ། ཨོཾ་ཨཽཾ། རྀཾ་རཱྀཾ། ལྀཾ་ལཱྀཾ། ཛཿཧཱུྃ་བྃ་ཧོཿ ས་པ་རི་ཝཱ་ར་ཨི་དྃ་བ་ལིཾ་བྷུཉྫ།
ཛི་གྷ། ཕུལླ། དྷཱུཔྤ། མཱྃ་ས། པིཾ་ག་ཨམྦྷ། སཔྤ། ཀཛྫ། སཱ་དཱ། ཁནྟི། ཁུ་ཎི།
ཕེ་ཌ། ག་ད། ཨོཾ་ཨ་ཀཱ་རོ་མུ་ཁྃ་སརྦ་དྷརྨཱ་ཎཱཾ་ཨཱ་དྱ་ནུཏྤནྣ་ཏྭཱ་ཏ་ཨོཾ་ཨཱཿཧཱུྃ། ཞེས་ལན་གསུམ་མམ་བདུན་བརྗོད་པས་ཕུལ། ཕྱི་ནང་གི་མཆོད་པས་མཆོད་ནས་རྡོ་རྗེ་དྲིལ་བུ་འཛིན་པས། མི་བསྐྱོད་རྡོ་རྗེ་ཡེ་ཤེས་ཆེ། ། རྡོ་རྗེ་དབྱིངས་ནི་མཁའ་ཆེན་པོ། ། རྡོ་རྗེ་གསུམ་མཆོག་དཀྱིལ་འཁོར་གསུམ། ། རྡོ་རྗེ་དབྱངས་ལ་ཕྱག་འཚལ་བསྟོད། ། རྣམ་པར་སྣང་མཛད་དག་པ་ཆེ། །
རྡོ་རྗེ་ཞི་བ་དགའ་ཆེན་པོ། ། རང་བཞིན་འོད་གསལ་མཆོག་གི་མཆོག ། སྟོན་པ་རྡོ་རྗེ་ཕྱག་འཚལ་བསྟོད། ། རིན་ཆེན་རྒྱལ་པོ་རབ་ཏུ་ཟབ། ། རྡོ་རྗེ་ནམ་མཁའ་དྲི་མ་མེད། ། རང་བཞིན་དག་ཅིང་གོས་པ་མེད། ། རྡོ་རྗེ་སྐུ་ལ་ཕྱག་འཚལ་བསྟོད། ། རྡོ་རྗེ་མི་འཆི་རྒྱལ་པོ་སྟེ། ། མི་རྟོག་རྡོ་རྗེ་ནམ་མཁའ་འཛིན། ། འདོད་ཆགས་ཕ་རོལ་ཕྱིན་པ་བརྙེས། །
རྡོ་རྗེ་གསུང་ལ་ཕྱག་འཚལ་བསྟོད། ། དོན་ཡོད་རྡོ་རྗེ་རྫོགས་སངས་རྒྱས། ། བསམ་པ་ཐམས་ཅད་རྫོགས་མཛད་པ། ། དག་པ་ངོ་བོ་ཉིད་ལས་བྱུང༌། ། རྡོ་རྗེ་སེམས་དཔའ་ཕྱག་འཚལ་བསྟོད། ། ཅེས་པས་བསྟོད་ཅིང༌། བདག་དང་སེམས་ཅན་ཐམས་ཅད་ལ་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་དུ་གསོལ་ཞེས་གསོལ་བ་བཏབ་སྟེ་འདས་པའི་གཏོར་མའོ། ། གཉིས་པ་འཇིག་རྟེན་པའི་གཏོར་མ་ནི་འདོད་དོན་སྙེ་མར་ཤེས་པར་བྱའོ། ། བཞི་པ་ཁ་ཟས་ཀྱི་རྣལ་འབྱོར་ནི། ཁ་ཟས་རྣམས་གཏོར་མ་ལྟར་བྱིན་གྱིས་བརླབ་པའམ།
བསྡུ་ན་ཡི་གེ་གསུམ་གྱིས་བྱིན་གྱིས་བརླབས་ནས། རང་ཉིད་ལྷར་གསལ་བའི་སྙིང་གར་བླ་མ་དང་རྡོ་རྗེ་སེམས་དཔའ་རིགས་བསྡུས་ཀྱི་དཀྱིལ་འཁོར། ལྟེ་བར་གཏུམ་མོའི་མེ་འབར་བའི་ཁྲོད་ན་ཞིང་སྐྱོང་གི་ཚོགས་འཇིག་རྟེན་པའི་མགྲོན་བསམ་གྱིས་མི་ཁྱབ་པ་དམིགས་ཏེ། རང་གི་ཁ་ཐབ་ཁུང༌། ལག་པ་དགང་བླུགས། ཁ་ཟས་རྣམས་བསྲེག་རྫས་སུ་བསམས་ནས། ཐོག་མར་ཕུད་ལས་ལྷ་བཤོས་དང་ཆང་བུ་ལ་སོགས་པ་ཐུན་མོང་གི་ལུགས་བཞིན་བྱ་སྟེ། ཁ་ཟས་རྣམས་ལ་ཆགས་ཞེན་མེད་པར་ལྷ་མཆོད་པའི་བསམ་པས་ཚིམ་ཞིང་རན་པར་བཟའ། ཟོས་ཚར་བ་དང་ལྷག་མ་རྣམས་མདུན་དུ་བཞག་སྟེ། ཡོད་ན་མ་ད་ན་ཅུང་ཟད་འཐུངས་ཏེ།
ལག་པ་གཉིས་འབར་བའི་ཕྱག་རྒྱ་བཅས་པའི་ནང་ནས་ངག་ཏུ་བྷྲཱུྃ་ཞེས་པའམ། ཡང་ན་ཕྲེཾ་ཞེས་པ་དང་བསྟུན་ནས་གཏོར་མ་ལ་ཁ་ཕྲུས་བཏབ་སྟེ་ཡི་གེ་གསུམ་དང་ཨ་ཀཱ་རོའི་སྔགས་ཀྱིས་བྱིན་གྱིས་བརླབས་ལ། ཨོཾ་ཨུཙྪིཥྚ་བ་ལིནྟ་བྷཀྵ་སཱི་སྭཱ་ཧཱ། ཞེས་པའི་སྔགས་ལན་གསུམ་བརྗོད་པས་ལྷག་མ་ལ་དབང་བའི་འབྱུང་པོ་ཐམས་ཅད་ཚིམ་པར་བསམས་ལ་དོར་རོ། ། ལྔ་པ་ཉལ་བའི་རྣལ་འབྱོར་ནི། གཉིད་ཁར་སྔར་མ་བསྡུས་ན་ལྷ་བསྡུ་བའི་སྐབས་སུ་བསྟན་པ་བཞིན་སྣོད་བཅུད་ནས་གཙོ་བོ་ཡབ་ཡུམ་གྱི་བར་བསྡུས་ལ། གཙོ་བོ་ཡབ་ཡུམ་ཡང་ཡུམ་ཡབ་ལ། ཡབ་སྙིང་གའི་ཧཱུྃ་ལ། ཧཱུྃ་གི་ཞབས་ཀྱུ་ཧ་ལ། དེ་མགོ་བོ་ལ།
དེ་ཟླ་ཚེས་ལ། དེ་ཐིག་ལེ་ལ། དེ་ནཱ་ད་ལ། ནཱ་ད་ཡང་མི་དམིགས་པར་བྱས་ལ་བསམ་གྱིས་མི་ཁྱབ་པའི་ངང་ལ་ཉལ་བར་བྱའོ། ། དྲུག་པ་ལྡང་བའི་རྣལ་འབྱོར་ནི། ལྡང་བའི་ཚེ་སྟོང་པའི་ངང་ལས་སྐད་ཅིག་ཙམ་གྱིས་ཆུ་ལས་ཉ་འཕར་གྱི་ཚུལ་དུ་རྡོ་རྗེ་སེམས་དཔའ་ཡབ་ཡུམ་གྱི་སྐུར་ལངས་ནས་དེའི་ཐུགས་ཀའི་ཧཱུྃ་ལས་འོད་འཕྲོས་ཤིང་ཧཱུྃ་ཞེས་བརྗོད་པས་སྣོད་བཅུད་ཐམས་ཅད་ལྷ་དང་དཀྱིལ་འཁོར་དུ་དམིགས་ནས། རང་གཟུགས་སྐུ་དང་སྣོད་བཅུད་ཕྲིན་ལས་འཇུག་པའི་ཡུལ་དུ་བསམས་ལ་ལྡང་ངོ༌། ། བདུན་པ་ཁྲུས་ཀྱི་རྣལ་འབྱོར་ནི། དབང་བསྐུར་གྱི་ལྷའི་སྐབས་སུ་བསྟན་པ་ལྟར་རང་གི་སྙིང་གའི་ས་བོན་ལས་འོད་འཕྲོས་ཏེ་མདུན་གྱི་ནམ་མཁར་དབང་བསྐུར་གྱི་ལྷ་སྤྱན་དྲངས་ནས་དབང་བཞི་ཐོབ་པའི་བར་ཅི་ལྟ་བ་བཞིན་དུ་བྱ་ལ། འོན་ཀྱང་རིགས་བདག་གི་རྒྱས་གདབ་པ་ནི་མེད་དོ། །
བརྒྱད་པ་རྗེས་སུ་ཆགས་པའི་རྣལ་འབྱོར་ནི་ཉེ་བར་མི་མཁོ་བས་མ་བཤད་དོ། ། དགུ་པ་སྤྱོད་ལམ་གྱི་རྣལ་འབྱོར་ནི་ཐུན་མཚམས་ཀྱི་སྐབས་སུ་རང་གཙོ་བོ་ཡབ་ཡུམ་གྱི་ང་རྒྱལ་གྱིས་ཕུང་པོ་ལྔ་སངས་རྒྱས་ལྔ། ཁམས་ལྔ་ལྷ་མོ་ལྔ། ནང་གི་སྐྱེ་མཆེད་དྲུག་གཏི་མུག་རྡོ་རྗེ་ལ་སོགས་པ་དྲུག ཕྱིའི་ཡུལ་དྲུག་གཟུགས་རྡོ་རྗེ་ལ་སོགས་པའི་ལྷ་མོ་དྲུག་ཏུ་ཤེས་པར་བྱ་སྟེ། ལྷ་ལ་ལྷ་ཐིམ་པའི་ཚུལ་གྱིས་ལོངས་སྤྱོད་དོ། ། དེ་ལྟར་ན་རྒྱུད་སྔ་ཕྱི་གཉིས་བསྡེབས་ཏེ། ལྷ་སོ་བདུན་སྒོ་སུམ་སྦྲག་ཅན་ཏེ་རྒྱས་པ་དང༌། བྱང་སེམས་བརྒྱད་སྤངས་ཏེ་སྒོ་རྐྱང་དུ་བྱ་བ་བརྟག་པ་འོག་མ་ཁོ་ནའི་དགོངས་པ་སྟེ་དཀྱིལ་འཁོར་རྒྱས་བསྡུས་གཉིས་ཡིན་ལ། སློབ་དཔོན་ཨ་བྷ་ཡས་མན་ངག་གི་སྙེ་མར།
སྒོ་རྐྱང་ལ་བྱང་སེམས་བརྒྱད་དོར་བ་སྟེ། བཞད་མ། སྒེག་མོ། གླུ་མ། གར་མ། མེ་ལོང་མ། རོ་མ། རེག་མ། ཆོས་མ་རྣམས་བསྣན་པའི་ལྷ་སོ་བདུན་བྱས་པ་རང་ལུགས་དང༌། དེ་དག་སྤངས་ཏེ་བྱང་སེམས་བརྒྱད་བསྣན་པ་གཞན་ལུགས་ཏེ་ལྷ་སོ་བདུན་མ་ལུགས་གཉིས་དང༌།
དེ་དག་སྤངས་པའི་ཉེར་དགུ་མ་སྟེ་ལུགས་གསུམ་བཤད་ཅིང༌། སློབ་དཔོན་བྷ་བ་བྷ་དྲས་རིགས་ལྔ་ཡུམ་བཞི་དྲག་ཤུལ་མ་སོགས་བརྒྱད། སྒེག་ཕྲེང་གླུ་གར་བཞི། གླིང་བུ་པི་ཝང་མུ་ཀུནྡ་རྫ་རྔ་བཞི་སྒོ་མ་བཞི་སྟེ་ལྷ་སུམ་ཅུ་སོ་གསུམ་གྱི་དཀྱིལ་འཁོར་ཡང་བཤད་པས། དེ་དག་གང་ཡང་རུང་བའི་རིམ་གཉིས་ཡན་ལག་དང་བཅས་པ་ཆུ་བོའི་རྒྱུན་ལྟར་བར་མ་ཆད་པར་ཉམས་སུ་བླང་ཞིང་དམ་ཚིག་དང་སྡོམ་པ་རྣམ་པར་དག་པ་ལ་བརྟེན་ནས་སྤྱོད་པ་དང་ཉེ་བའི་རྒྱུས་མཚམས་སྦྱར་ཏེ། ཟུང་འཇུག་རྡོ་རྗེ་དབྱིངས་ཀྱི་གོ་འཕང་ཚེ་འདི་ཉིད་ལ་ཐོབ་པར་འགྱུར་བ་ནི་རྡོ་རྗེ་འཆང་ཆེན་པོ་ཉིད་ཀྱི་བཀའོ།། །། དཔལ་ལྡན་ཁ་སྦྱོར་རྒྱུད་འགྲེལ་རྒྱ་མཚོ་ལས། ། ཏིང་འཛིན་རྣམ་གསུམ་སྒྲུབ་ཐབས་ཡིད་བཞིན་ནོར། ། ཀུན་དགའ་བཟང་པོའི་བློ་ཡི་དེད་དཔོན་གྱིས། ། ལེགས་པར་བླངས་ཏེ་ཚིག་གི་ཕྲེང་བར་བསྡེབས། །
ལྷག་བསམ་དང་བློའི་རྒྱལ་མཚན་རྩེར་བཞག་ནས། ། རྩེ་གཅིག་ཡིད་ཀྱིས་གུས་པར་གསོལ་བ་བཏབ་ན། ། སྐུ་གཉིས་དཔལ་འབྱོར་འདོད་དགུའི་འབྲས་སྩོལ་ཞིང༌། ། གཞན་ཕན་འོད་ཀྱིས་མི་ཤེས་མུན་སེལ་འགྱུར། ། འདི་བྲིས་དགེ་བ་ཡིད་བཞིན་ནོར་བུ་དེས། ། དོན་གཉེར་བློ་གྲོས་ཕོངས་པའི་སྐྱོན་བསལ་ནས། ། རྒྱུད་སྡེའི་ལེགས་བཤད་ནོར་གྱིས་ཕྱུག་པ་དང༌། ། རྣམ་མཁྱེན་ཆོས་ཀྱི་རྒྱལ་སྲིད་ཐོབ་པར་ཤོག ། དཔལ་རྡོ་རྗེ་དབྱིངས་ཀྱི་དཀྱིལ་འཁོར་གྱི་སྒྲུབ་པའི་ཐབས་འདི་ནི། བློ་གྲོས་ཀྱི་ལུས་རྫོགས་ཤིང་རྣམ་དཔྱོད་ཀྱི་བཞིན་རས་གསལ་བ་སློབ་དཔོན་སྦྱིན་པ་གྲགས་ཀྱི་ཐོག་པར་བསྐུལ་བ་དང༌།
བློ་གསལ་མང་དུ་ཐོས་པའི་ནོར་གྱིས་ཕྱུག་ཅིང་བརྩོན་འགྲུས་རྣམ་པར་དག་པས་རྒྱུད་སྡེ་རིན་པོ་ཆེ་འདི་ཉིད་ལ་ཐོས་བསམ་བྱེད་པ་མདོ་ཁམས་སྟོད་པ་ཀུན་དགའ་གཞོན་ནུས་ནན་གྱིས་གསོལ་བ་བཏབ་ཅིང་ཡི་གེའི་རྐྱེན་སྦྱར་བ་ལ་བརྟེན་ནས། དུས་གསུམ་སངས་རྒྱས་ཐམས་ཅད་ཀྱི་ངོ་བོར་གྱུར་པ་ཆོས་ཀྱི་རྗེ་ཐམས་ཅད་མཁྱེན་པ་ཡེ་ཤེས་རྒྱལ་མཚན་དཔལ་བཟང་པོའི་ཞབས་རྡུལ་སྤྱི་བོས་བླངས་པ། ཤཱཀྱའི་དགེ་སློང་ཀུན་དགའ་བཟང་པོས་རྒྱུད་དང་རྗེ་བཙུན་བསོད་ནམས་རྩེ་མོའི་འགྲེལ་ཆེན་གཞིར་བྱས་ཤིང༌། རྒྱུད་ཕྱི་མ་དང་སློབ་དཔོན་བྷ་བ་བྷ་དྲའི་རྡོ་རྗེ་མཁའ་འགྲོའི་འགྲེལ་པ་གཉིས་དཔང་པོར་བྱས་ནས། གྲུབ་པའི་དབང་ཕྱུག་ཌོམྦི་ཧེ་རུ་ཀའི་རྗེས་འབྲང་དང་བཅས་པའི་སྲོལ་དང་མཐུན་པར། དགའ་བའི་ལོ་ཆོ་འཕྲུལ་ཆེན་པོའི་ཟླ་བའི་ཡར་ཚེས་བཅོ་ལྔ་ལ་དཔལ་ས་སྐྱའི་གཙུག་ལག་ཁང་ཆེན་པོར་སྦྱར་བའོ། ། ཨི་དཾ་ཤཱ་ས་ནཤྩ་སརྦ་སཏྭ་ཧི་ཏོ་བྷ་ཝནྟུ།། །། ༄། །དཔལ་ཡང་དག་པར་སྦྱོར་བའི་རྒྱུད་ལས་གསུངས་པའི་འབྱུང་པོ་ཐམས་ཅད་པའི་གཏོར་མའི་ཆོ་ག་འདོད་དོན་སྙེ་མ་ཞེས་བྱ་བ་བཞུགས་སོ།། ༈ །དཔལ་ཡང་དག་པར་སྦྱོར་བའི་རྒྱུད་ལས་གསུངས་པའི་འབྱུང་པོ་ཐམས་ཅད་པའི་གཏོར་མའི་ཆོ་ག་འདོད་དོན་སྙེ་མ་ཞེས་བྱ་བ། བླ་མ་དང་དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །
ཨེ་ཝཾ་གཉིས་མེད་མི་འགྱུར་བདེ་བ་ཆེ། ། ཁྱབ་བདག་རྡོ་རྗེ་སེམས་དཔའ་ལ་བཏུད་ནས། ། བར་ཆད་ཞི་དང་ཚོགས་གཉིས་སྤེལ་བའི་ཕྱིར། ། གཏོར་མའི་ཆོ་ག་འདོད་དོན་སྙེ་མ་བཤད། ། འདིར་ཇི་སྐད་དུ་བཤད་པའི་མཚན་ཉིད་ཅན་གྱི་རྡོ་རྗེ་སློབ་དཔོན་གྱིས་བཅོམ་ལྡན་འདས་དཔལ་རྡོ་རྗེ་སེམས་དཔའ་ལ་སོགས་པ་དཔལ་སམྦུ་ཊའི་རྒྱུད་ལས་གསུངས་པའི་དཀྱིལ་འཁོར་ཆེན་པོ་རྣམས་ཀྱི་ཆོ་ག་ཉམས་སུ་ལེན་པའི་ཚེ། ཐོག་མ་དང་བར་དང་ཐ་མ་གསུམ་དུ་གཏོར་མ་སྦྱིན་པར་གསུངས་པས་དེའི་ཆོ་ག་བཤད་ན། སྦྱོར་བ་དང༌། དངོས་གཞི་དང༌། རྗེས་ཀྱི་ཆོ་ག་དང་གསུམ་གྱི་དང་པོ་ནི། ཇི་ལྟར་རིགས་པའི་གནས་ཡིད་དུ་འོང་བར།
བའི་རྣམ་ལྔ་ལ་སོགས་པས་སྐྱང་ནུལ་ལེགས་པར་བྱས་ལ། དེར་ཙནྡན་དཀར་པོས་ཆོས་ཀྱི་འབྱུང་གནས་གྲུ་གསུམ་པ་བྱུག དེའི་དབུས་སུ་ཁྲུ་གང་གི་ཚད་དུ་ཙནྡན་དམར་པོའམ་གུར་གུམ་ལ་སོགས་པ་དྲི་དམར་པོས་དཀྱིལ་འཁོར་གྲུ་བཞི་བྱ། དེ་ལ་ཐིག་བཞི་བཏབ་པས་ལེ་ཚེ་དགུར་བྱ། དེའི་ལེ་ཚེ་དབུས་མ་ཆེ་བར་བྱས་པ་ལ། རང་གང་བྱེད་ཀྱི་དཀྱིལ་འཁོར་གྱི་ལྷ་གྲངས་ཀྱི་མེ་ཏོག་གི་ཚོམ་བུ་དགོད་ཅིང་སྙིང་པོ་ཚིག་ཙམ་གྱིས་བསྐྱེད་པ་སྐབས་འདིར་བྱ། དེའི་ཕྱི་རོལ་གྱི་ལེ་ཚེ་བརྒྱད་ལ་ཞིང་སྐྱོང་བརྒྱད་ཆུང་མ་སོ་གཉིས་དང་བཅས་པའི་མེ་ཏོག་གི་ཚོམ་བུ་དགོད་པས་ལེ་ཚེ་རེ་རེ་ལ་དྲིའི་ཐིག་ལེ་དང་མེ་ཏོག་གི་ཚོམ་བུ་ལྔ་ལྔ་བྱའོ། ། དེ་ནས་རང་གི་གཡོན་ཕྱོགས་ནས་མཆོད་ཡོན་སོགས་ཆུ་བཞི་དང༌། གཡས་ནས་མེ་ཏོག་ལ་སོགས་པའི་ཉེར་སྤྱོད་དང༌། ཤ་སྐམ།
ཁྲག ཉ་ཤ། ཏིལ་ཕྱེ། བག་ཕྱེ། འབྲས་ཆན། སྲན་ཆེན། བྱིས་ཀྱུ། བཙོང་སྒོག་ལ་སོགས་པ་རྫས་སྣ་ཚོགས་དང་ཁྱད་པར་བདུད་རྩི་ལྔ་དང་སྦྱར་བའི་གཏོར་མ། ལྷ་གྲངས་དང་མཉམ་པའམ་མ་འབྱོར་ན་བརྒྱད་དམ། དེའང་མ་འབྱོར་ན་ཆེ་བ་གཅིག་བཤམས་ལ།
བ་དན་ལ་སོགས་པས་བརྒྱན། དེ་ནས་སློབ་དཔོན་རང་ཉིད་རྡོ་རྗེ་སེམས་དཔའ་ལ་སོགས་པའི་དཀྱིལ་འཁོར་གྱི་གཙོ་བོའི་ང་རྒྱལ་བརྟན་པོས་བགེགས་གདུག་པ་ཅན་རྣམས་བསྐྲད་པའི་ཕྱིར་སྒོའི་སློབ་དཔོན་རྣམས་དང་ལྷན་ཅིག་གོས་གསར་པ་གྱོན། རུས་པའི་རྒྱན་དང༌། བཅོས་མའི་སྟག་ལྤགས་དང༌། ཚངས་སྐུད་དང་བཅས་པས་བརྒྱན་ཅིང༌། རྡོ་རྗེ་དྲིལ་བུ་ཐོགས་ནས་གར་གྱི་བཀོད་པ་དང་བཅས་པས་རྡོ་རྗེའི་སྟབས་ཀྱིས་ཁྲིའུ་ལ་སོགས་པའི་སྟེགས་ལ་འདུག་པར་བྱའོ། ། གཉིས་པ་ནི་མཆོད་པ་རྣམས་ལ་བསང་ཆུ་གཏོར་ཞིང༌། ལས་ཐམས་ཅད་པས་བསང༌། སྭ་བྷཱ་ཝས་སྦྱང༌། སྟོང་པའི་ངང་ལས་ཨ་ལས་བྱུང་བའི་ཐོད་པ་རྣམས་ཀྱི་ནང་དུ་ཧཱུྃ་ལས་བྱུང་བའི་མཆོད་རྫས་སོ་སོར་བསྐྱེད་ནས་ཞིང་སྐྱོང་བ་བརྒྱད་འཁོར་དང་བཅས་པ་རྣམས་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག་ཅེས་བརྗོད་ལ་སོ་སོའི་སྔགས་རྒྱས་བྱིན་གྱིས་བརླབ་བོ། །
དེ་བཞིན་དུ་གཏོར་མ་ཡང་ཆང་ལ་སོགས་པས་སྦྱངས་ཏེ་སྒྲུབ་ཐབས་ལས་བཤད་པ་ལྟར། བདུད་རྩིར་བྱིན་གྱིས་རློབ་པའི་ཆོ་གས་ཟག་པ་མེད་པའི་བདུད་རྩིར་བྱིན་གྱིས་བརླབ་བོ། ། དེ་ནས་མགྲོན་གྱི་མཎྜལ། ལས་ཐམས་ཅད་པ་བཟླས་ཤིང་བསང་ཆུ་གཏོར་བས་བསང༌། སྭ་བྷཱ་ཝས་སྦྱངས་ནས། སྟོང་པའི་ངང་ལས་ཨེ་ལས་བྱུང་བའི་ཆོས་ཀྱི་འབྱུང་གནས་གྲུ་གསུམ་པ་ཕྱི་དཀར་ལ་ནང་དམར་བ་ཡངས་ཤིང་རྒྱ་ཆེ་བ་ལེ་ཚེ་དགུ་དང་བཅས་པའི་དབུས་སུ་བཅོམ་ལྡན་འདས་དཔལ་རྡོ་རྗེ་སེམས་དཔའ་ལྷ་སུམ་བཅུ་སོ་བདུན་གྱི་དཀྱིལ་འཁོར་རྟེན་དང་བརྟེན་པར་བཅས་པ་སྐད་ཅིག་གིས་བཞུགས་པར་བསམ་ཞིང༌། དེ་བཞིན་དུ་ལྷ་བཅུ་བདུན་གྱི་བདག་ཉིད་ཀྱེ་རྡོ་རྗེ་ལ་སོགས་པ་གང་བསྒོམས་པའི་དཀྱིལ་འཁོར་བསམ་མོ། ། དེའི་ཕྱི་རོལ་གྱི་ལེ་ཚེ་བརྒྱད་ལ་པཾ་ལས་སྣ་ཚོགས་པདྨ་འདབ་མ་བཞི་པ་རེ་རེ་བསམས་ལ། བྱང་ཤར་གྱི་པདྨའི་ལྟེ་བར་དྲག་པོ་ནག་པོ་སྐུ་མདོག་སྐྱ་ནག་ཁྱུ་མཆོག་ལ་ཞོན་པ་ཞལ་གཅིག་ཕྱག་བཞི་པ། ཕྱག་དང་པོ་གཉིས་ཀྱིས་བཅོམ་ལྡན་འདས་ལ་ཕྱག་འཚལ་བ།
ཕྱག་འོས་མ་གཉིས་ཀྱིས་ཐོད་པ་དང་རྩེ་གསུམ་འཛིན་པ། འོག་མ་རྣམས་ཀྱང་ཞལ་གཅིག་ཕྱག་བཞི་པའི་དང་པོ་གཉིས་བཅོམ་ལྡན་འདས་ལ་ཕྱག་འཚལ་བའི་ཚུལ་ཡིན་ཞིང༌། འོག་མ་གཉིས་རང་རང་གི་ཕྱག་མཚན་འཛིན་པ་ཡིན་པར་ཤེས་པར་བྱའོ། ། དེའི་འདབ་མ་བཞི་ལ་ཤར་དུ་གདོལ་པ་མོ། བྱང་དུ་འཇིགས་པའི་གཟུགས་དང༌། ནུབ་ཏུ་དཀའ་བཟློག་མ་དང༌། ལྷོར་མི་སྡུག་མ་བཞིས་བསྐོར་བའོ། ། ཤར་གྱི་པདྨའི་ལྟེ་བར་དྲག་པོ་ཆེན་པོ་མདོག་སེར་པོ་གླང་པོ་ཆེ་ལ་ཞོན་པ། གཡས་པས་རྡོ་རྗེ་འཛིན་ཞིང་གཡོན་པས་གླང་པོ་ཆེ་ལ་བསྣུན་པ། འདབ་མ་བཞི་ལ་ཤར་དུ་རྒྱལ་མ་དང༌།
བྱང་དུ་རྣམ་རྒྱལ་མ་དང༌། ནུབ་ཏུ་མི་ཐུབ་མ་དང༌། ལྷོར་གཞན་གྱིས་མི་ཐུབ་མ་བཞིས་བསྐོར་བའོ། ། ཤར་ལྷོའི་པདྨའི་ལྟེ་བར་ལྷ་སྦྱིན་མཉམ་དུ་བསྟེན་པ་དམར་པོ་ར་སྐྱེས་ལ་ཞོན་པ། གཡས་པས་དགང་གཟར་དང་དབྱུག་གུ། གཡོན་པས་བ་དན་དང་གྷུནྡྷེ་འཛིན་པ། འདབ་མ་བཞི་ལ་ཤར་དུ་ནག་མོ་བཟང་མོ་དང༌། བྱང་དུ་ནག་པོ་ཆེན་མོ་དང༌། ནུབ་ཏུ་ནག་སྦོམ་མ་དང༌། ལྷོར་རྣལ་འབྱོར་མའི་དབང་ཕྱུག་མ་བཞིས་བསྐོར་བའོ། །
ལྷོའི་པདྨའི་ལྟེ་བར་ནག་པོ་མ་ཧེ་ལ་ཞོན་པ་མདོག་ནག་པོ། གཡས་དབྱུག་པ་དང་གཡོན་མདུང་འཛིན་པ། འདབ་མ་བཞི་ལ་ཟླ་བ་མོ་དང༌། འཇིགས་པ་མོ་དང༌། གདུག་པ་ཅན་དང༌། ལམ་པ་ཀཱི་བཞིས་བསྐོར་བའོ། ། བདེན་བྲལ་གྱི་པདྨའི་ལྟེ་བར། གཙིགས་པ་ནག་པོ་རོ་ལངས་ལ་ཞོན་པ་མདོག་ནག་པོ་གཡས་དབྱུག་པ་དང་གཡོན་ཕུབ་འཛིན་པ། འདབ་མ་བཞི་ལ་སུམ་ཅུ་རྩ་གསུམ་གྱི་དབང་ཕྱུག་མ་དང༌། གཡོ་ལྡན་མ་དང༌།
མར་མེ་མ་དང༌། འཇིབས་བྱེད་མ་བཞིས་བསྐོར་བའོ། ། ནུབ་ཀྱི་པདྨའི་ལྟེ་བར། མི་སྡུག་དཀར་པོ་ཆུ་སྲིན་ལ་ཞོན་པ།

གཡས་གདེངས་ཀ་བདུན་གྱིས་མཚན་པའི་ཞགས་པ་འཛིན་ཅིང༌། གཡོན་པ་གདན་ལ་བརྟེན་པ། འདབ་མ་བཞི་ལ་འཇིགས་པའི་གཟུགས་དང༌། གཟུགས་ཆེན་མོ་དང༌། མཆེ་བའི་གཟུགས་དང༌། གཙིགས་པ་མ་བཞིས་བསྐོར་བའོ། ། རླུང་གི་པདྨའི་ལྟེ་བར། དགའ་ལས་འདས་ལྗང་གུ་རི་དྭགས་ལ་ཞོན་པ། གཡས་པས་རླུང་གིས་བསྐྱོད་པའི་རས་འཛིན་ཅིང༌། གཡོན་པ་གདན་ལ་བརྟེན་པ། འདབ་མ་བཞི་ལ་ཐོད་པའི་ཕྲེང་བ་མ་དང༌།
འཕྱང་བ་དང༌། མཐུ་ཆེན་མ་དང༌། ལག་ན་ཁ་ཊྭཱཾ་ག་བཞིས་བསྐོར་བའོ། ། བྱང་གི་པདྨའི་ལྟེ་བར། ལོག་འདྲེན་སེར་པོ་མི་ལ་ཞོན་པ། གཡས་ལྕགས་ཀྱུ་དང་གཡོན་དབྱུག་ཏོ་འཛིན་པ། འདབ་མ་བཞི་ལ་ལག་ན་དགྲ་སྟྭ་དང༌། ལག་ན་རལ་གྲི་དང༌། རྡོ་རྗེ་ལག་མ་དང༌། གཞུ་ལག་མ་བཞིས་བསྐོར་བའོ། །
གཙོ་བོ་རྣམས་ནི་རུས་པ་དང་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། འཁོར་གྱི་ལྷ་མོ་རྣམས་རང་རང་གི་གཙོ་བོའི་སྐུ་མདོག་དང་མཚུངས་ཤིང༌། ཞལ་གཅིག་ཕྱག་བཞི་པའི་ཕྱག་དང་པོ་གཉིས་ཀྱིས་མེ་ཏོག་ལ་སོགས་པའི་མཆོད་པ་སྣ་ཚོགས་ཐོགས་ཤིང༌། ཕྱག་འོག་མ་གཉིས་ཀྱིས་གཙོ་བོ་དང་མཚུངས་པའི་ཕྱག་མཚན་འཛིན་པ་ལས། ཁྱད་པར་ལག་ན་ཁ་ཊྭཱཾ་ག་ལ་སོགས་པ་ལྔ་ནི་རང་མིང་གི་ལག་ཆ་འཛིན་པར་བསམ་མོ། ། དེ་ནས་ལག་པ་གཡོན་གཏོར་མ་འཛིན་པའམ། ཡང་ན་གཏོར་མ་འཛིན་པའི་ཚུལ་བྱས་ལ། གཡས་ཁུ་ཚུར་བཅངས་པའི་གུང་མཛུབ་དཔུང་པའི་ཐད་དཀར་འཕྱར་ཞིང༌། རྐང་པ་གཡས་པས་གཡོན་པ་མནན། སྤྱི་བོར་ཕཊ་ཀྱི་ཡི་གེ་བསམ།
དེ་ལས་འོད་ཟེར་འཕྲོས་པས་ཤིང་གཅིག་དང་དུར་ཁྲོད་ལ་སོགས་པའི་གནས་བཅུ་གཅིག་ནས་ཞིང་སྐྱོང་མ་མོའི་ཚོགས་དང་བཅས་པ་ལ་སྲིད་པ་གསུམ་གྱི་འབྱུང་པོའི་ཚོགས་ཀྱིས་བསྐོར་བ་སྤྱན་དྲངས་པར་བསམས་ལ། དབྱངས་དང་བཅས་པའམ་མེད་ཀྱང་རུང་སྟེ། ཨོཾ་ཤིང་གཅིག་དང་ནི་དུར་ཁྲོད་དང༌། ། རི་བོ་དང་ནི་འབབ་ཆུ་དང༌། ། ཁྱིམ་དང་གྲོང་གི་ངོས་དང་ནི། ། ཞིང་དང་གྲོང་ནི་སྟོངས་པ་དང༌། ། སེམས་ཅན་སྣོད་དང་ཐང་སོན་དང༌། ། ཆུ་ལ་ཡང་ནི་ཁྱད་པར་དུའོ། ། དྲག་པོ་ནག་པོ་དྲག་པོ་ཆེ། ། ལྷ་སྦྱིན་མཉམ་དུ་བསྟན་པ་དང༌། །
ནག་པོ་གཙིགས་པ་འཇིགས་སུ་རུང༌། ། དགའ་ལས་འདས་དང་ལོག་འདྲེན་མ། ། གདོལ་པ་མོ་དང་འཇིགས་པའི་གཟུགས། ། ལྷ་མོ་དཀའ་བཟློག་མི་སྡུག་མ། ། རྒྱལ་མ་དང་ནི་རྣམ་རྒྱལ་ཉིད། ། མི་ཐུབ་མ་དང་གཞན་མི་ཐུབ། ། ནག་མོ་བཟང་མོ་ནག་མོ་ཆེ། ། ནག་སྦོམ་རྣལ་འབྱོར་མའི་དབང་མོ། ། ཟླ་བ་མོ་དང་འཇིགས་པ་མོ། ། གདུག་པ་ཅན་དང་ལཾ་པ་ཀི །
སུམ་ཅུ་རྩ་གསུམ་དབང་ཕྱུག་མ། ། གཡོ་ལྡན་མར་མེ་འཇིབས་བྱེད་མ། ། གྲོང་དུ་གནས་པ་རྣལ་འབྱོར་མ། ། འཇིགས་པའི་གཟུགས་དང་གཟུགས་ཆེན་མ། ། མཆེ་བའི་གཟུགས་དང་གཙིགས་པ་ཉིད། ། ཐོད་པའི་ཕྲེང་བ་འཕྱང་བ་ཅན། ། མཐུ་ཆེན་ལག་ན་ཁ་ཊྭཱཾ་ག ། ལག་ན་དགྲ་སྟྭ་རལ་གྲི་དང༌། ། རྡོ་རྗེའི་ལག་མ་གཞུ་ཡི་ལག ། མཁའ་འགྲོ་མ་ཡི་དེ་ཉིད་ཆེ། །
ལས་རྣམས་རྗེས་སུ་གྲུབ་པར་བྱེད། ། རྣལ་འབྱོར་དབང་ཕྱུག་རྒྱལ་མོ་ཆེ། ། དེ་བཞིན་རྡོ་རྗེའི་དབང་ཕྱུག་གཙོ། ། དེ་བཞིན་གཤེགས་པའི་སྐུ་ཆེན་ལས། ། སྐྱོན་མེད་རྣལ་འབྱོར་འབྱིན་པ་མོ། ། རྡོ་རྗེ་དབང་ཕྱུག་བཀའ་ལུང་གིས། ། ཐམས་ཅད་གནས་ནས་ཐམས་ཅད་དགུག ། ཨོཾ་ཀ་ཀ་ཀཱ་དྷ་ན། བ་བ་བནྡྷ་ན། ཁ་ཁ་ཁཱ་དྷ་ན།
སརྦ་དུཥྚ་ནཾ་ཧ་ན་ཧ་ན་གྷ་གྷ་གྷཱ་ཏ་ཡ་གྷཱ་ཏ་ཡ། ཨ་མུ་ཀ་སྱ་ཤཱིནྟཾ་ཀུ་རུ་ཧཱུྃ་ཧཱུྃ་ཕཊ་ཕཊ་ཛཿསྭཱ་ཧཱ། ཞེས་པས་སྤྱན་དྲངས། ཨ་མུ་ཀ་སྱ་ཞེས་པ་རང་དོན་ཡིན་ནམ་མ་ངེས་པ་དང༌། གཞན་དོན་ཡིན་ན་དེ་དག་གི་མིང་གཞུག་པར་བྱའོ། ། དེ་ནས་པདྨ་ཀ་མ་ལཱ་ཡ་སྟྭཾ་ཞེས་པས་གདན་འབུལ། ཨོཾ་ལོ་ཀ་པཱ་ལ་ས་པ་རི་ཝཱ་ར་ཞེས་པ་སྔོན་དུ་འགྲོ་བའི་མཆོད་པ་ལྔས་མཆོད་ནས། སྒྲུབ་ཐབས་ནས་འབྱུང་བ་ལྟར་སྒོ་མ་བཞིས་སྔགས་རྒྱས་དགུག་གཞུག་བཅིང་མཉེས་དབང་དུ་བྱས་ནས། གནས་གསུམ་ཡང་བྱིན་གྱིས་བརླབས་ལ་དབང་བསྐུར་ཏེ་ཐམས་ཅད་ལ་མི་བསྐྱོད་པའི་རྒྱས་གདབ་བོ། ། དེ་ནས་བྱིན་གྱིས་བརླབས་པའི་མཆོད་པ་རྣམས་དཔག་ཏུ་མེད་པར་མོས་ལ།
མདུན་དུ་བཟེད་ཞལ་རྣམས་བཞག་སྟེ། ངག་ཏུ། དྲི་མེད་ཡིད་དུ་འོང་བ་ཡི། ། ལྷ་རྫས་དམ་པའི་མཆོད་ཡོན་འདི། ། ཞིང་སྐྱོང་འཁོར་དང་བཅས་པ་འབུལ། ། བསྟན་པ་བསྲུང་ཕྱིར་བཞེས་སུ་གསོལ། ། ཨོཾ་ཀྲྀཥྞ་རུ་དྲ་མ་ཧཱ་རུ་དྲ་ཞེས་པ་ནས་བཛྲ་ཧསྟེ་དྷ་ནུ་ཧསྟ་ཞེས་པའི་བར་གཏོར་སྔགས་ལྟར་བརྗོད་པའི་རྗེས་ལ། གྲྀཧྞེ་དཾ་ས་པ་རི་ཝཱ་ར་ཨརྒྷཾ་སྭཱ་ཧཱ། ཞེས་བརྗོད་ཅིང་མཆོད་ཡོན་དབུལ། དེ་བཞིན་དུ་མཆོད་ཡོན་གྱི་གནས་སུ་མེ་ཏོག་སོགས་སྦྱར་བའི་ཚིགས་བཅད་དང༌།
སྔགས་རྣམས་ཀྱི་མཇུག་ཏུ་པུཥྤེ་ལ་སོགས་པ་སྦྱར་ཏེ་རོལ་མོའི་བར་དུ་དབུལ། དེ་ལྟར་མཆོད་ཡོན་ལ་སོགས་པ་རྣམས་བཟེད་ཞལ་དང༌། མེ་ཏོག་ལ་སོགས་པ་རྣམས་རང་རང་གི་གནས་སུ་དབུལ་ལོ། ། དེ་ནས་མགྲོན་རྣམས་ཀྱི་ལྗགས་ལ་རྡོ་རྗེ་ནས་འབྲས་ཙམ་གྱིས་མཚན་པར་བསམས་ལ། དེ་ལས་འོད་བྱུང་བས་གཏོར་མ་དྲངས་ཤིང་གསོལ་བར་བསྒོམས་སྟེ། རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ཨོཾ་ཨེ་ཀ་བྲྀཀྵ་ཤྨ་ཤཱ་ན། སརྦ་ཏེ་ཀནྡ་རེ། གྲྀ་ཧེ་གྲ་མ་པཱ་ར་ཤེ ཀྵེ་ཏྲ་གྲ་མ་ཤཱུ་ནྱ་ག་ཏེ།
སཏྭ་བྷཉྫ་སྠཱ་ལ་ག་ཏེ། མཱ་ཏ་ག་ན་བེ་ཤེ་ཥེ་ཏཱ། ཀྲྀཥྞ་རུ་དྲ་མ་ཧཱ་རུ་དྲ། དེ་བ་དཏྟ་ས་མ་ཤྲཱི་ཏ། ཀྲྀཥྞ་ཨཱ་ཀ་རཱ་ལ་བི་བྷཏྶ་ཨཱ་ནནྡཱ་ཏཱི་ཏ། བི་ནཱ་ཡ་ཀཱ། ཙ་མུཎྜ་གྷོ་རཱི་རཱུ་པཱི། སི་བྷཏྶ་ཨུ་མ་དེ་བཱི་ཙ་མ་ཏཱ་ར། ཛ་ཡ་ཙ་བི་ཛ་ཡ་ཙ། ཨ་ཛི་ཏཱ་ཨ་པ་རཱ་ཛི་ཏཱ།
བྷ་དྲཱ་ཀཱ་ལཱི་མ་ཧཱ་ཀཱ་ལཱི། སྠཱུ་ལ་ཀཱ་ལཱི་ཡོ་གཱི་ཨིནྡྲཱ། ཙནྡྲཱི་གྷོ་རཱི། དུཥྚཱ་ཙ་ལཾ་པ་ཀཱི ཏྲི་ ་་་་་ཏྲཱ་ཡ་ཏྲིཾ་ཤ་ཏཱི་ཤྭ་རཱི། འདི་དག་འདྲ། ད་ཤེ་ཤྭ་རཱི། ཀཾ་པོ་ཛ་དཱི་བ་ཙུཾ་བི་ནྱཱ། གྲ་མེ་ཝ་ས་ན་ཡོ་གི་ནཱི། གྷོ་ར་རཱུ་པཱི་མ་ཧཱ་རཱུ་པཱེ། དཾཥྚྲ་རཱུ་པ་ཀ་རཱ་ལི་ནཱི།
ཀ་པཱ་ལ་མཱ་ལ་མཱ་ལི་ནྱཱ། ཁ་ཊྭཱཾ་ག་ཨངྒི་ནཱི་མ་ཧཱ་དྷཱ་ཀཱ། ཁཌྒ་པ་ར་ཤུ་ཧསྟ་ཡ། བཛྲ་ཧསྟ་ཡ་དྷ་ནུ་ཧསྟེ། མ་ཧཱ་སུ་ཁ་ཨ་ཛྙཱ་ཨི་དཾ་བ་ལིཾ་ཁ་ཁ། ཁཱ་ཧི་ཁཱ་ཧི། གྲྀཧྞནྟུ་ས་མ་ཡ་རཀྵནྟུ། མ་མ་སརྦ་སིདྡྷམྨེ་པྲ་ཡཙྪནྟུ། ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཞེས་པ་ལན་གསུམ་མམ་ལྔ་བརྗོད་པས་མགྲོན་རྣམས་མཉེས་པར་བསམ་མོ། །
དེ་ནས་སྣོད་ལ་སོགས་པར་གྲུབ་ན་སྙིམ་པས་གཞལ་ཞིང་དབུལ། མ་གྲུབ་ན་ཁམས་གསུམ་རྣམ་རྒྱལ་གྱི་ཕྱག་རྒྱ་ལས་མཛུབ་མོ་ལུ་གུ་རྒྱུད་དུ་བྱས་ལ་ཨོཾ་ཏིཥྛ་ཧཱུྃ། བྷཀྵ་བྷཀྵ་ཕཊ་སྭཱ་ཧཱ། ཞེས་དང་སེ་གོལ་ལན་གསུམ་གཏོགས་སོ། ། དེ་ནས་ཉེར་སྤྱོད་བསྡུས་པ་དང་བདུད་རྩིས་ཀྱང་མཆོད་ལ། རྡོ་རྗེ་དྲིལ་བུ་འཛིན་པས། རྡོ་རྗེ་ཅན་གྱི་རྣམ་འཕྲུལ་ལས། ། སུམ་ཅུ་རྩ་གསུམ་གནས་རྣམས་སུ། ། འཇིག་རྟེན་སྐྱོང་བའི་ཚུལ་འཛིན་པའི། ། ཞིང་སྐྱོང་མ་མོ་འཁོར་བཅས་དང༌། །
ལྷ་ཡི་ཚོགས་རྣམས་མ་ལུས་དང༌། ། ཀླུ་ཡི༴ གནོད་སྦྱིན༴ སྲིན་པོ༴ འབྱུང་པོའི༴ ཡི་དྭགས༴ ཤ་ཟའི༴ སྨྱོ་བྱེད༴ བརྗེད་བྱེད༴ མཁའ་འགྲོའི༴
མ་མོའི་ཚོགས་རྣམས་མ་ལུས་དང༌། ། མ་ལུས་པ་ནི་ཐམས་ཅད་དག ། འདིར་གཤེགས་བདག་ལ་དགོངས་སུ་གསོལ། ། བསྟན་པ་བསྲུང་དང་འགྲོ་བའི་དོན་མཛད་ཕྱིར། ། ཐུགས་དམ་བཅས་ཤིང་ཞལ་གྱིས་འཆེས་པ་རྣམས། ། དཔལ་ཆེན་བཀའ་སྡོད་ཡིད་ལྟར་མགྱོགས་པ་ཡི། ། འཇིགས་པའི་གཟུགས་ཅན་དྲག་གཏུམ་མི་བཟད་པ། ། གདུག་པ་འདུལ་ཕྱིར་ནག་པོའི་ཚོགས་རྣམས་འཇོམས། ། རྣལ་འབྱོར་ལས་ལ་འབྲས་བུ་སྟེར་མཛད་ཅིང༌། ། མཐུ་སྟོབས་བྱིན་རླབས་བསམ་གྱིས་མི་ཁྱབ་པའི། །
གནོད་སྦྱིན་ཚོགས་སོགས་བརྒྱད་ལ་ཕྱག་འཚལ་བསྟོད། ། སྡེ་བརྒྱད་བཙུན་མོ་སྲས་དང་གཡོག་བཅས་པས། ། དངོས་གྲུབ་ཀུན་གྱི་བཀའ་དྲིན་བདག་ལ་སྩོལ། ། རྣལ་འབྱོར་འདི་ཞེས་བྱ་བ་འཁོར་བཅས་ལ། ། ནད་མེད་ཚེ་དང་དབང་ཕྱུག་དང༌། ། དཔལ་དང་གྲགས་དང་སྐལ་བ་བཟང༌། ། ལོངས་སྤྱོད་རྒྱ་ཆེན་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། སྲུང་མས་རྟག་ཏུ་གྲོགས་མཛོད་ཅིག །
དུས་མིན་འཆི་དང་ནད་རྣམས་དང༌། ། གདོན་དང་བགེགས་རྣམས་ཞི་བ་དང༌། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང༌། ། འབྲུ་རྣམས་རྒྱས་ཤིང་ཆོས་འཕེལ་དང༌། ། བདེ་ལེགས་ཐམས་ཅད་འགྲུབ་པ་དང༌། ། ཡིད་ལ་འདོད་པ་ཀུན་འགྲུབ་ཤོག ། ཅེས་པས་ཕྲིན་ལས་གཞོལ། རྡོ་རྗེ་འཆང་གིས་སངས་རྒྱས་ཀྱི་བསྟན་པ་དང༌།
བསྟན་པ་འཛིན་པའི་གང་ཟག་རྣམས་བསྲུང་ཞིང་སྐྱོང་བར་བཀའ་བསྒོ་ཞིང་ཞལ་གྱིས་བཞེས་པའི་ཞིང་སྐྱོང་ཆེན་པོ་འཁོར་དང་བཅས་པ་ཁྱེད་རྣམས་ལ་མཐུ་དང་ནུས་པ་བསམ་གྱིས་མི་ཁྱབ་པ་མངའ་བ་ལགས་པས། སངས་རྒྱས་ཀྱི་བསྟན་པ་དར་བ་སེམས་ཅན་ཐམས་ཅད་ལ་བདེ་སྐྱིད་ཀྱི་དཔལ་ཕུན་སུམ་ཚོགས་པ་འབྱུང་བ། ཁྱད་པར་དུ་ཡང་རྡོ་རྗེ་སློབ་དཔོན་ཆེ་གེ་མོ་ཞེས་བྱ་བས་བདག་དང་སེམས་ཅན་ཐམས་ཅད་ཀྱི་དོན་དུ་དཔལ་ཆེ་གེ་མོ་ཞེས་བྱ་བའི་དཀྱིལ་འཁོར་ཆེན་པོ་བྲི་བ་དང༌། སྒྲུབ་ཅིང་མཆོད་པ་དང༌། རྡོ་རྗེ་སློབ་དཔོན་མ་རྣམས་དབང་བསྐུར་བར་འཚལ་ན། སྲུང་མའི་དབང་པོ་ཁྱེད་རྣམས་ཀྱིས་དཀྱིལ་འཁོར་གྱི་བྱ་བ་མཐར་མ་ཕྱིན་གྱི་བར་དུ། བར་དུ་གཅོད་པ་ཐམས་ཅད་ཞི་བ་དང༌། བསམ་པ་ཐམས་ཅད་ཆོས་བཞིན་དུ་འགྲུབ་པའི་དངོས་གྲུབ་མ་ལུས་པ་སྩལ་དུ་གསོལ། ཞེས་བརྗོད་པས་དངོས་གྲུབ་བླང༌། ཡི་གེ་བརྒྱ་པ་དང༌།
མ་འབྱོར་པ་དང་ཉམས་པ་དང༌། ། སོགས་བརྗོད་ལ་ནོངས་པ་བཟོད་པར་གསོལ། གཡོན་པ་རྡོ་རྗེ་ཁུ་ཚུར་སྙིང་གར་བཞག ལག་པ་གཡས་པ་བརྐྱང་བ་ས་ལ་བཞག་ནས་ལེ་ཚེ་དབུས་མའི་འདས་པའི་ཡེ་ཤེས་པ་རང་བཞིན་གྱི་གནས་སུ་གཤེགས། ཨོཾ་པདྨ་ཏིཥྛ་ཧཱུྃ་སྭཱ་ཧཱ། ཞེས་པས་དམ་ཚིག་པ་བདག་ལ་བསྡུས་ལ། ཨོཾ་ཀྲྀཥྞ་རུ་དྲ་སོགས་ཀྱི་སྔགས་བརྗོད་ཅིང་མཆོད་ཡོན་བསྒྲེང་ལ་སྔར་གྱི་ཕྱག་རྒྱ་དང༌། ཨོཾ་སརྦ་དུཥྚཱཾ་གྲྀཧྞ་གྲྀཧྞ་གཙྪ་ཧཱུྃ་ཕཊ། ཞེས་བརྗོད་ཅིང༌། སྲིན་ལག་དང་མཐེ་བོང་བརྡབ་པའི་སེ་གོལ་ལན་གསུམ་གཏོགས་པས་ཞིང་སྐྱོང་འཁོར་དང་བཅས་པ་རྣམས་གཤེགས་སུ་གསོལ་ལོ། །
དེ་ཡང་དང་པོར་ས་ཆོག་དང༌། སྔོན་འགྲོའི་གཏོར་མ་རྣམས་ཀྱི་དུས་སུ་དཀྱིལ་འཁོར་གྱི་ཁང་པའི་ཕྱི་རོལ་དུ་བར་ཆད་བསྲུང་བའི་ཕྱིར་ཕྱོགས་མཚམས་བརྒྱད་དུ་འཁོད་པར་བསམས་ལ། ཕྱི་རོལ་པའི་གཏོར་མའི་སྐབས་སུ་ནི། རང་རང་གི་ཕྱོགས་སུ་སོང་ལ་སོ་སོར་གཏོར་མ་འབུལ་བས་གཤེགས་གསོལ་མི་བྱེད་པའམ། ཁང་པའི་ཕྱོགས་མཚམས་ཀྱི་རང་གནས་སུ་གཤེགས་སུ་གསོལ་བ་གང་བདེ་བྱ་ཞིང༌། མཇུག་དཀྱིལ་འཁོར་བསྡུ་བའི་གཏོར་མའི་ཚེ་ཤིང་གཅིག་དང་དུར་ཁྲོད་ལ་སོགས་པ་རང་རང་གི་གནས་སུ་གཤེགས་སུ་གསོལ་བ་ནི་རྒྱུད་འགྲེལ་ལས་གསུངས་པས་ཡང་དག་པའི་དོན་དུ་ཤེས་པར་བྱའོ། ། དེ་ནས་དྲིའི་དཀྱིལ་འཁོར་བསྡུ་ཞིང་མཆོད་རྫས་དམན་པ་རྣམས་དང་གཏོར་མ་རྣམས་རོལ་མོ་དང་བཅས་པས་རྒྱ་མཚོར་འབབ་པའི་ཆུ་ཀླུང་དུ་དོར་ཞིང་ལས་ཀྱི་རྗེས་མི་མངོན་པར་བསྡུས་ནས་རྡོ་རྗེ་སེམས་དཔའ་ལ་སོགས་པའི་ང་རྒྱལ་གྱིས་བདག་དང་སློབ་མ་རྣམས་བསྲུང་བར་བྱའོ། ། གང་གི་ཚེ་དཀྱིལ་འཁོར་སྒྲུབ་མཆོད་དང་མ་འབྲེལ་བར་མདུན་གྱི་མཎྜལ་མཆོད་པ་དང༌། ཚོགས་ཀྱི་འཁོར་ལོ་ལ་སོགས་པ་བྱེད་པ་དེའི་ཚེ་གཏོར་མ་བྱིན་གྱིས་བརླབས་པ་ནས་བརྩམས་ཏེ་ཕྲིན་ལས་གཞོལ་པའི་བར་བྱའི། གཞན་གོང་འོག་གི་ཆོ་ག་རྣམས་བྱ་མི་དགོས་ལ་སྔོན་འགྲོ་དང་ཕྱི་རོལ་པ་དང༌།
དཀྱིལ་འཁོར་བསྡུ་བའི་གཏོར་མ་རྣམས་ལ་ནི་ཇི་སྐད་བཤད་པ་བཞིན་ཆོ་ག་ཐམས་ཅད་རྫོགས་པར་བྱའོ། ། ལྷག་བསམ་དག་པའི་མཁའ་དབྱིངས་དཀྱིལ་འཁོར་དུ། ། དམ་རྫས་བདུད་རྩིའི་སྤྲིན་ཚོགས་རབ་བསྡུས་ནས། ། རྣམ་དག་ཆོ་གའི་འབྲུག་སྒྲ་འདི་བསྒྲགས་པས། ། མཆོད་ཡུལ་རྨ་བྱའི་ཚོགས་ཀུན་དགྱེས་པར་མཛོད། ། ཅེས་པ་འདི་ཡང་རྡོ་རྗེ་འཆང་ཆེན་པོ་རྗེ་བཙུན་ཡེ་ཤེས་ཞབས་ཀྱི་གསུང་གི་ཚ་ཟེར་ལས་སྐྱེས་པ་ཤཱཀྱའི་དགེ་སློང་ཀུན་དགའ་བཟང་པོ་ལ། རྒྱུད་འདི་དོན་དུ་གཉེར་ཞིང་བློ་གྲོས་ཕུན་སུམ་ཚོགས་པ་དང་ལྡན་པ། མདོ་སྟོད་པ་ཀུན་དགའ་གཞོན་ནུས་གསོལ་བ་བཏབ་པའི་ངོར། རྒྱུད་འགྲེལ་ཆེན་པོའི་དགོངས་པ་ཅི་ལྟ་བ་བཞིན་དུ་དཔལ་ས་སྐྱའི་ཆོས་གྲྭར་སྦྱར་བའོ།། །། ཨི་དཾ་ཤཱ་ས་ནཤྩ་སརྦ་སཏྭ་ཧི་ཏོ་བྷ་ཝནྟུ།།
༄། །དཔལ་རྡོ་རྗེ་དབྱིངས་ཀྱི་དཀྱིལ་འཁོར་གྱི་འཁོར་ལོ་མཆོད་པའི་ཆོ་ག་ཚོགས་གཉིས་སྙེ་མ་ཞེས་བྱ་བ་བཞུགས་སོ།། ༈ །དཔལ་ཡང་དག་པར་སྦྱོར་བའི་རྒྱུད་ལས་བྱུང་བའི་རྡོ་རྗེ་དབྱིངས་ཀྱི་དཀྱིལ་འཁོར་གྱི་འཁོར་ལོ་མཆོད་པའི་ཆོ་ག་ཚོགས་གཉིས་སྙེ་མ་ཞེས་བྱ་བ། བླ་མ་དང་དཔལ་རྡོ་རྗེ་སེམས་དཔའ་ལ་གུས་པས་ཕྱག་འཚལ་ལོ། ། ཚོགས་གཉིས་ཆུ་གཏེར་དབུས་སུ་རབ་བརྗིད་ཅིང༌། ། དབང་བཞིའི་བང་རིམ་ཕྲེང་བས་ཉེར་མཛེས་པ། ། རིམ་གཉིས་ཉི་ཟླའི་ཚོགས་ཀྱིས་ཡོངས་བསྐོར་བ། ། སྐུ་བཞིའི་ལྷུན་པོ་དཔལ་ལྡན་བླ་མར་འདུད། ། ཀུན་བཟང་མཆོད་པའི་སྤྲིན་ཆེན་ལྟ་བུ་ཡིས། ། དཔལ་ལྡན་རྡོ་རྗེ་དབྱིངས་ཀྱི་དཀྱིལ་འཁོར་དང༌། ། སྲས་བཅས་རྒྱལ་བའི་ཚོགས་རྣམས་མཉེས་བྱའི་ཕྱིར། །
མཆོད་པའི་ཆོ་ག་ཚོགས་གཉིས་སྙེ་མ་བྲི། ། རྡོ་རྗེ་ཐེག་པར་ཞུགས་པ་རྣམས། ། ཚོགས་གཉིས་རྒྱ་ཆེན་སྤེལ་འདོད་པས། ། མཆོད་པ་བཤམ་ཞིང་བྱིན་གྱིས་བརླབ། ། མཎྜལ་བསྒྲུབ་ཅིང་བཞི་རྫོགས་བྱ། ། ཕྱག་འཚལ་མཆོད་པ་དབུལ་བ་དང༌། ། རྒྱུན་བཤགས་སྡོམ་པ་བཟུང་བ་དང༌། ། སླར་ཡང་མཆོད་བསྟོད་དངོས་གྲུབ་བླང༌། ། བཟོད་པར་གསོལ་ཞིང་གཤེགས་སུ་གསོལ། ། མཆོད་པ་ཕྱི་ནང་ཡིད་ལས་བྱུང༌། །
གསང་དང་དེ་ཉིད་བླ་ན་མེད། ། བསྟོད་པ་བཀྲ་ཤིས་གླུ་བླང་བྱ། ། ཕྱི་ལ་ཆུ་བཞི་ཉེར་སྤྱོད་ལྔ། ། རོལ་མོ་གོས་ཟུང་འབྲས་བུའོ། ། ཡིད་ལ་ཐུན་མོང་ཁྱད་པར་དང༌། ། རིན་ཆེན་ཉེ་བའི་རིན་ཆེན་བདུན། ། བཀྲ་ཤིས་རྟགས་བརྒྱད་འདོད་ཡོན་ལྔ། ། ཞེས་བྱའོ། ། དེ་ལ་དང་པོ་མཆོད་པ་བཤམ་པ་ནི། ཡིད་དང་མཐུན་པའི་གནས་སུ་ཕྱག་དར་སྐྱང་ནུལ་ལེགས་པར་བྱས་ལ།
དེར་ཁྲུ་གསུམ་ལ་སོགས་པའི་ཚད་དང་ལྡན་པའི་མཎྜལ་བྱི་དོར་བྱས་ལ་བའི་རྣམ་པ་ལྔས་ཟླུམ་པོར་བྱུག དེའི་གཡས་ཕྱོགས་ནས་བརྩམས་ཏེ། མཆོད་ཡོན་ལ་སོགས་པའི་སྣོད་གསེར་དངུལ་ལམ། མ་འབྱོར་ན་རྡོའམ་ཤིང་ངམ་ཟངས་ལ་སོགས་པ་ལ་པདྨ་འདབ་བརྒྱད་ཀྱི་དབྱིབས་སུམ་ཆ་ལྟེ་བ་ལ་ཡོད་པ་བྱས་པའམ། ཉ་ཕྱིས་སམ་དུང་ཕོར་ལ་སོགས་པའང་རུང་སྟེ། དེ་དག་གི་ནང་དུ་ཆུ་དང་དྲི་བཟང་སྦྱར་བ་ཞབས་བསིལ་དང༌། ཆུ་དང་འོ་མར་སྦྱར་བ་ཞལ་བསིལ་དང༌། འཐོར་འཐུང་གི་ཆུ་གཙང་མ་ཀུ་ཤ་དང་བཅས་པ་དང༌། ཆུ་དང་མེ་ཏོག་དཀར་པོ་སྦྱར་བའི་མཆོད་ཡོན་དང༌། གཡོན་དུ་མེ་ཏོག་དང༌།
བདུག་སྤོས་དང༌། མར་མེ་དང༌། དྲི་དང༌། ཞལ་ཟས་རྣམས་རིམ་པ་བཞིན་བཞག གཞན་ཡང་རོལ་མོ་དང་གོས་ཟུང་དང༌། འབྲས་བུ་ལ་སོགས་པ་འོག་ནས་འབྱུང་བའི་དངོས་སུ་འབྱོར་པའི་མཆོད་པ་རྣམས་ལྷ་གྲངས་དང་མཉམ་པར་བཤམ། མདུན་དུ་བཟེད་ཞལ་གསུམ་དང༌། རང་གི་གཡོན་དུ་ཐོད་པའི་ནང་དུ་ཆང་ལ་བདུད་རྩི་རིལ་བུ་བཏབ་པ་དང༌། རྡོ་རྗེ་གཡས་དང་དྲིལ་བུ་གཡོན་དུ་བཞག རྡོ་རྗེའི་གཡས་སུ་དུང་ཆོས་ལ་སོགས་པའི་སྣོད་དུ་དྲི་བཟང་པོའི་ཆུ་ཀུ་ཤའི་ཆུན་པོ་དང་བཅས་པ་བཞག་གོ །
གཉིས་པ་བྱིན་གྱིས་བརླབ་པ་ནི། རང་ལྷའི་ང་རྒྱལ་གྱིས་བསང་ཆུ་དེ་ཨོཾ་སརྦ་སཾ་ཤོ་དྷ་ནི་ཧཱུྃ་ཕཊ། ཅེས་པས་བསང༌། སྭ་བྷཱ་ཝས་སྟོང་པར་སྦྱང༌། སྟོང་པའི་ངང་ལས་ཤཾ་ལས་ལྷ་རྫས་ལས་གྲུབ་པའི་དུང་ཕོར་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ། ཧཱུྃ་ལས་བྱུང་བའི་བསང་ཆུ་རྫས་རྣམས་ཀྱི་དྲི་མ་དང་ཉེས་སྐྱོན་ཐམས་ཅད་སེལ་བའི་ནུས་པ་དང་ལྡན་པར་བསམས་ལ། གཙོ་བོའི་སྔགས་ཉེར་གཅིག་དང་ལས་ཐམས་ཅད་པ་བརྒྱ་རྩ་བརྒྱད་བཟླས་པས་བྱིན་གྱིས་བརླབ་བོ། ། དེ་ནས་ཀུ་ཤས་བསང་ཆུ་བླངས་ཏེ། དཀྱིལ་འཁོར་གྱི་ཁང་པ་དང་མཆོད་པ་ཐམས་ཅད་ལ་གཏོར་ཞིང༌། ཨོཾ་སརྦ་སཾ་ཤོ་སོགས་བརྗོད་ཅིང༌།
སེམས་ཀྱིས་སྙིང་གའི་ས་བོན་གྱི་འོད་ཀྱིས་མཆོད་པ་ལ་གནོད་པའི་བགེགས་དང་ལོག་འདྲེན་ཐམས་ཅད་བསྐྲད་པ་བསྒོམས་པས་བསང༌། དེ་ནས་ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། ཞེས་མཆོད་པའི་ཡོ་བྱད་དེ་རྣམས་རང་བཞིན་གྱིས་སྟོང་པར་བསམས་པས་སྦྱང༌། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་ཞབས་བསིལ་ལ་སོགས་པ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་བསམ་པས་བསྐྱེད། དེ་ནས་ལག་པ་གཉིས་རྡོ་རྗེ་ཁུ་ཚུར་སྦྱར་བའི་གུང་མོ་གཉིས་རྩེ་མོ་སྦྱར་ཏེ་བརྐྱངས་པ་ནི་མཆོད་ཡོན་གྱི་ཕྱག་རྒྱ་ཡིན་ལ། དེ་ཉིད་ལན་བཞིའི་བར་དུ་བྱ་ཞིང༌། ཨོཾ་ནཱི་རཱི་ཧཱུྃ་ཁཾ་གིས་ཞབས་བསིལ་དང༌། ཨོཾ་ནི་ཝི་ཏི་ཧཱུྃ་ཁཾ་གིས་ཞལ་བསིལ་དང༌། ཨོཾ་སརྦ་སཾ་ཤོ་དྷ་ནི་ཧཱུྃ་གིས་འཐོར་འཐུང་དང༌། ཨོཾ་ཛཿཧཱུྃ་བཾ་ཧོཿཁཾ་རཾ་གྱིས་མཆོད་ཡོན་དང༌།
ལག་པ་གཉིས་ཀྱི་སྙིམ་པ་གྱེན་དུ་འཐོར་བ་ལྟར་བྱེད་པ་མེ་ཏོག་གི་ཕྱག་རྒྱ་དང༌། ཨོཾ་བཛྲ་པུཥྤེ་ཨཱཿཧཱུྃ་གིས་མེ་ཏོག ལག་པ་གཉིས་ཁུ་ཚུར་ཁ་ཐུར་དུ་བསྟན་པ་བདུག་པའི་ཕྱག་རྒྱ་དང༌། ཨོཾ་བཛྲ་དྷཱུ་པེ་ཨཱ་ཧཱུྃ་གིས་བདུག་སྤོས་དང༌། ཁུ་ཚུར་གཉིས་གཤིབས་ཏེ་མཐེ་བོང་བསྒྲེངས་པ་མར་མེའི་ཕྱག་རྒྱ་དང༌། ཨཱ་ལོ་ཀེས་མར་མེ། ཐལ་མོ་ཁ་ཕྱིར་བསྟན་ནས་གྱེན་དུ་བརྐྱང་བ་དྲིའི་ཕྱག་རྒྱ་དང༌། གནྡྷེས་དྲི། ཐལ་མོ་གཉིས་ཁ་གྱེན་དུ་བསྟན་པ་གཤིབས་ལ་མཐེ་བོང་གཉིས་ཅུང་ཟད་བསྐྱོད་པ་ལྷ་བཤོས་ཀྱི་ཕྱག་རྒྱ་དང༌། ནཻ་ཝི་ཏེས་ཞལ་ཟས།
ཤབྡས་རོལ་མོ་རྣམས་བྱིན་གྱིས་བརླབ། དཔྲལ་བར་ནམ་མཁའ་མཛོད་ཀྱི་ཕྱག་རྒྱ་དང༌། ཨོཾ་བཛྲ་སྥ་ར་ཎ་ཁཾ། ཞེས་པས་དཔག་ཏུ་མེད་པར་སྤྲོའོ། ། གསུམ་པ་མཎྜལ་བསྒྲུབ་པ་ནི། དཀྱིལ་འཁོར་གྱི་ས་གཞི་ལ་བསང་ཆུས་གཏོར་ཞིང༌། དེར་ཙནྡན་དཀར་པོས་ཆོས་འབྱུང་གྲུ་གསུམ་པ་ཅི་ལྟར་རིགས་པ་བྱས་པའི་དབུས་སུ། ཁྲུ་གང་གི་ཚད་ཙམ་གྱི་ཙནྡན་དམར་པོ་དང་གུར་གུམ་ལ་སོགས་པའི་དྲི་དམར་པོས་དཀྱིལ་འཁོར་གྲུ་བཞི་བྱ། དེ་ལ་ཟླུམ་པོར་བསྐོར་ཏེ་ཐིག་བཞི་བཏབ་ནས་ལེ་ཚེ་དགུར་བྱས་པའི་དབུས་མ་ལ་བསང་ཆུས་གཏོར། བསང་སྦྱང༌།
སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་ནས། རཾ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་ལས་སྣ་ཚོགས་རྡོ་རྗེ་རྩེ་མོ་ཉི་ཤུ་པ་ལྟེ་བ་ལ་ཧཱུྃ་གིས་མཚན་པའི་བར་དུ་བསྐྱེད། དེ་ནས་ལག་པ་བཀྲུས་ཏེ། གཡས་པའི་མཐེབ་མཛུབ་གཉིས་ཀྱིས་མེ་ཏོག་ཅུང་ཟད་བཟུང༌། ཧཱུྃ་ལས་འོད་འཕྲོས་པས་འོག་ཐམས་ཅད་རྡོ་རྗེའི་ས་གཞིར་གྱུར་པར་བསྒོམས་ཏེ། བདུད་རྩི་ལྔ་དང་དྲི་བཟང་པོའི་ཆུ་དང་བཅས་པས། ས་ཕྱོགས་དེར་གཡས་སྐོར་དུ་ཁྱེ་མ་མེད་པར་བྱུག་ཅིང༌། དབུས་ནས་དབང་ལྡན་གྱི་མཚམས་སུ་འཐོན་ཏེ། དེ་ནས་བརྩམས་ཏེ་གཡས་སྐོར་གྱིས་གྲུ་བཞིར་བྱུག་ཅིང༌།
ཨོཾ་མེ་དཱི་ནི་བཛྲཱི་བྷ་ཝ་བནྡྷ་ཧཱུྃ་ཧཱུྃ་ཧཱུྃ་ཕཊ། ཅེས་བརྗོད། ཡང་མཐའ་མ་ལེགས་པར་བསྐོར་ཞིང་བྱུགས་ཏེ། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ། ཅེས་བརྗོད་པས་སྟེང་འོག་ཕྱོགས་མཚམས་ཐམས་ཅད་རྡོ་རྗེའི་གུར་དང་བླ་རེ་དང་རྭ་བས་བསྐོར་བར་བསམས་ལ། ལག་པ་མ་བཏེག་པར་མེ་ཏོག་གཏོར། དེ་ལྟ་བུའི་སྲུང་འཁོར་གྱི་ནང་དུ་ཨེ་ལས་ཆོས་ཀྱི་འབྱུང་གནས་བསྒོམ་པ་ནས། གཞལ་ཡས་ཁང་གདན་དང་བཅས་པ་རིམ་གྱིས་བསྐྱེད་ནས། དབུས་སུ་དྲིའི་ཐིག་ལེ་གྲུ་བཞི་བྱ་ཞིང་གཙོ་བོའི་སྙིང་པོ་བརྗོད་པས་མེ་ཏོག་ཚོམ་བུ་བཀོད། དེ་བཞིན་དུ་ཤར་གྱི་རེ་མིག་ནས་བརྩམས་ཏེ་བྱང་སྒོའི་མཐར་ཐུག་པའི་བར་ལྷ་སོ་སོའི་གནས་སུ་དྲིའི་ཐིག་ལེ་ཟླུམ་པོ་དང༌།
རང་རང་གི་སྔགས་བརྗོད་པས་མེ་ཏོག་གི་ཚོམ་བུ་བཀོད། དེ་ནས་ཚོམ་བུ་དབུས་མའི་སྟེང་དུ་རང་གི་སེམས་སོ་སོར་རྟོག་པ་ཞེས་སོགས་ནས་མངོན་བྱང་ལྔས་གཙོ་བོ་བསྐྱེད། འཁོར་རྣམས་དཀྱིལ་འཁོར་རྒྱལ་མཆོག་གི་ཚུལ་གྱིས་བསྐྱེད་པ་ནས་བརྩམས་ཏེ་རིགས་ཀྱི་བདག་པོའི་རྒྱས་གདབ་པའི་བར་སྒྲུབ་ཐབས་བཞིན་བྱའོ། ། བཞི་པ་ཕྱག་གི་མཆོད་པ་ནི། རྡོ་རྗེ་ཐལ་མོ་སྙིང་གར་སྦྱར་ཏེ། ཡིད་ཀྱིས་བླ་མ་དང་དཀྱིལ་འཁོར་གྱི་ལྷ་ལ་འདུད་པའི་བསམ་པས། གང་གི་དྲིན་གྱིས་སོགས་སྒྲུབ་ཐབས་ནས་འབྱུང་བ་བཞིན་བརྗོད། ལྔ་པ་མཆོད་པ་ལ་བརྒྱད་ལས། ཐོག་མར་ཕྱི་མཆོད་ནི། ལག་པ་གཉིས་དཀུ་གཡོན་པ་རྡོ་རྗེ་ཁུ་ཚུར་ཁ་སྤྲད་པ་བཅིངས་ལ།
གཡས་པའི་མཐེ་བོང་དང་གཡོན་པའི་མཛུབ་མོ་ནས་རིམ་བཞིན་བཀྲོལ་ཏེ་རྣམ་ལྔ་འདོད་པའི་བསྐོར་བ་བྱས་ལ། ཞབས་བསིལ་ལ་སོགས་པའི་རྫས་གང་ཡིན་པ་དེ་བླངས་ཏེ་དངོས་སུ་འབུལ་བའམ། དེ་དང་དེའི་ཕྱག་རྒྱ་བཅས་ལ། དྲི་མེད་ཡིད་དུ་འོང་བ་ཡི། ། ལྷ་རྫས་དམ་པའི་ཞབས་བསིལ་འདི། ། བཅོམ་ལྡན་འཁོར་དང་བཅས་ལ་འབུལ། ། བཞེས་ནས་བདག་ལ་དགྱེས་པར་མཛོད། ། ཅེས་དང༌། བཟེད་ཞལ་གྱི་ནང་དུ་ལྷ་སོ་སོ་ལ་དབུལ་ཞིང༌། ཨོཾ་ཤྲཱི་བཛྲ་སཏྭཱ་ཡ་ནཱི་རཱི་ཧཱུྃ་ཁཾ་ཞེས་དང༌།
དེ་བཞིན་དུ་བཻ་རོ་ཙ་ནཱ། རཏྣ་སཾ་བྷ་ཝེ། ཨ་མི་ཏཱ་བྷཱ་ཝ། ཨ་མོ་གྷ་སིདྡྷི། ལོ་ཙ་ནཱ་ཡཻ། མཱ་མ་ཀཱ་ཡེ། ཏཱཾ་ཏཱ་ལ་བ་སི་ནཱི། ཏཱ་རེ་བཛྲ་ར་ཏྲི། བཛྲ་རཱུ་པི་ནཱི། རཱ་ག་བཛྲི་ཎཱི།
བཛྲ་ཤཱནྟཱི། བཛྲ་ཡཀྵི་ཎཱི། བཛྲ་ཌཱ་ཀི་ནཱི། ཤཔྡ་བཛྲ། བྷཱུ་མི་བཛྲ། ཞེས་པས་དཀྱིལ་འཁོར་དང་པོའི་ལྷ་དང༌། མཻ་ཏྲི། ཀྵི་ཏི་གརྦྷ། བཛྲ་པཱ་ཎི། ཁ་གརྦྷ།
ལོ་ཀེ་ཤྭ་ར། མཉྫུ་ཤྲཱི། སརྦ་ཎི་བ་ར་ཎི་བི་སྐཾ་བི་ནི། ས་མནྟ་བྷ་དྲ། ཝཾ་སྱེ། ཝཱི་ཎི། མུརྫ། མྲྀ་ཏངྒེ། ཞེས་པས་དཀྱིལ་འཁོར་བར་པའི་ལྷ་དང༌། པུཥྤེ།
དྷཱུ་པེ། དཱི་པེ། གནྡྷེ། ཨཾ་ཀུ་ཤ། བཛྲ་པཱ་ཤ། བཛྲ་སྥོ་ཊ། བཛྲ་གཎྜེ། ཞེས་དཀྱིལ་འཁོར་ཕྱི་མའི་ལྷ་རྣམས་ལ་མཆོད་ཅིང༌། སྔགས་ཐམས་ཅད་ཀྱི་མགོར་ཨོཾ་དང༌། མཇུག་ཏུ་ནཱི་རཱི་ཧཱུྃ་ཁཾ།
ཞེས་པས་སྦྱར་ལ་མཆོད། དེ་བཞིན་དུ་ཚིག་རྐང་དང་པོ་དང་ཕྱི་མ་གཉིས་འདྲ་བ་ལ། ལྷ་རྫས་དམ་པའི་ཞལ་བསིལ་འདི། ། ཞེས་དང༌། སོ་སོའི་སྔགས་ཀྱི་མཐར་ནི་ཝི་ཏི་ཧཱུྃ་ཁཾ་སྦྱར་བས་ཞལ་བསིལ་བར་བསམ། འཐོར་འཐུང་འདི་ཞེས་དང༌། ཀུ་ཤས་སྐུ་ལ་གཏོར་ཞིང༌། སརྦ་སཾ་ཤོ་དྷ་ནཻ་སྭཱ་ཧཱ། དབུལ། སྔགས་ཀྱི་ཡོན་ཆབ་མཆོག་འདི་དག །
ཅེས་དང༌། མ་ཧཱ་ཨ་མྲྀ་ཏ་ཨརྒྷཾ་པྲ་ཏཱིཙྪ་སྭཱ་ཧཱས་མཆོད་ཡོན་སོ་སོར་དབུལ་ཏེ། ཆུ་གསུམ་པོ་ནི་བཟེད་ཞལ་གྱི་ནང་དུ་བླུག་གོ ། དེ་ནས། མེ་ཏོག་འདི་རྣམས་བཟང་ཞིང་དགེ ། དག་པའི་སྐྱེ་གནས་ལས་དག་པས། ། བདག་ནི་དད་པས་འབུལ་ལགས་ཀྱིས། ། བཞེས་ནས་བདག་ལ་དགྱེས་པར་མཛོད། ། ཅེས་དང༌། ལྷ་སོ་སོའི་སྔགས་ཀྱི་མཐར།
པུཥྤེ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། ཞེས་པས་མེ་ཏོག་དབུལ། ཚིག་རྐང་ཕྱི་མ་གཉིས་འདྲ་བ་ལ། ཚལ་དག་རོ་ནི་ཕན་པ་དང༌། ། གང་ཞིག་དྲི་དང་བདུག་སྤོས་མཆོག ། ཅེས་དང༌། དྷཱུ་པེ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ་གིས་བདུག་སྤོས་དབུལ། སྲིན་པོ་འཇོམས་ཤིང་དག་བྱེད་པ། ། དགེ་ཞིང་མུན་པ་རྣམ་སེལ་བ། ། ཞེས་དང༌།
ཨཱ་ལོ་ཀེ་པཱུ་ཛ་མེ་ས་མུ་དྲ་སྥ་ར་ཎ་ས་མ་ཡེ་ཧཱུྃ་གིས་མར་མེ། འདི་ནི་དྲི་བཟང་དགེ་བ་སྟེ། ། དག་པའི་སྐྱེ་གནས་ལས་དག་པ། ། ཅེས་དང༌། གནྡྷེ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ་ཞེས་པས་དྲི་དང༌། སྨན་རྣམས་བཅུད་གཙང་ཡི་གར་འོང༌། ། སྔགས་ཀྱི་ཞལ་ཟས་བཤོས་འདི་དག ། ཅེས་དང༌། ཨ་ཀཱ་རོ་མུ་ཁཾ་སརྦ་དྷརྨཱ་ཎཱཾ་ཨཱ་དྱ་ནུཏྤནྣ་ཏྭཱ་ཏ་ཅེས་པས་ཞལ་ཟས། སིལ་སྙན་ལ་སོགས་པ་རོལ་མོའི་ཚོགས། །
དབྱངས་ཀྱི་ང་རོ་ལྡན་པ་འདི། ། བདག་གི་དད་པས་འབུལ་ལགས་ཀྱིས། ། བཞེས་ནས་བདག་ལ་དགྱེས་པར་མཛོད། ། ཅེས་དང་ལྷ་སོ་སོའི་སྔགས་ཀྱི་མཐར་ཤབྡ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ་ཞེས་པས་རོལ་མོ་དབུལ་ཞིང༌། ཨོཾ་བཛྲ་དྷརྨ་ར་ཎི་ཏ། པྲ་ར་ཎི་ཏ། སཾ་པྲ་ར་ཎི་ཏ། སརྦ་བུདྡྷ་ཀྵེ་ཏྲ་པྲ་ཙ་ལི་ནི། པྲཛྙཱ་པ་ར་མི་ཏཱ། ནཱ་ད་སྭ་བྷཱ་བ་ཙ།
བཛྲ་སཏྭ་ཧྲྀ་ད་ཡ། སནྟོ་ཥ་ནི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་སྭཱ་ཧཱ། ཞེས་བྱ་བས་ཀྱང་ངོ༌། ། དེ་ནས་གོས་ཟུང་བླངས་ཏེ། རྡོ་རྗེ་ཁུ་ཚུར་གཉིས་ཀྱིས་བསྐོན་པའི་ཚུལ་བྱ་ཞིང༌། སྲབ་འཇམ་ཡང་པ་ལྷ་ཡི་གོས། ། མི་ཕྱེད་རྡོ་རྗེའི་སྐུ་ལ་གསོལ། ། མི་ཕྱེད་དད་པས་བདག་འབུལ་གྱིས། ། བདག་ཀྱང་རྡོ་རྗེའི་སྐུ་ཐོབ་ཤོག ། ཨོཾ་བྷ་ག་ཝཱན་མ་ཧཱ་ཀ་རུ་ཎི་ཀ་ཤྲཱི་བཛྲ་དྷཱ་ཏུ་མཎྜལ་ལ་ས་པ་རི་ཝཱ་ར་བཛྲ་ཝསྟྲཱ་ཡ་སྭཱ་ཧཱས་གོས་ཟུང་དང༌།
དེ་ནས་ལག་པ་གཉིས་རྡོ་རྗེ་ཐལ་མོ་ཁ་གྱེན་དུ་ཕྱེ་བ་དང༌། བསོད་ནམས་དཔག་བསམ་ལྗོན་པ་ལས་བྱུང་བའི། ། མངར་བའི་རོ་ལྡན་འཛམ་བུའི་འབྲས་སོགས་ཀྱིས། ། ཞིང་ཁམས་འདི་དང་རབ་འབྱམས་ཞིང་ཁམས་རྣམས། ། བཀང་སྟེ་དཀྱིལ་འཁོར་ལྷ་ཚོགས་རྣམས་ལ་འབུལ། ། ཨོཾ་བྷ་ག་ཝཱན་གྱི་རྗེས་སུ་ཛྲཱིཾ་སྭཱ་ཧཱས་འབྲས་བུ་དབུལ་ལོ། ། གཉིས་པ་ནང་གི་མཆོད་པ་ནི། བྱིན་གྱིས་བརླབས་པའི་ནང་མཆོད་ཀྱི་དབུས་ནས་གཡོན་པའི་མཐེབ་སྲིན་སྦྱར་བས་བླངས་ནས་གཏོར་ཞིང༌། དངོས་གྲུབ་འགུགས་ཤིང་མཁའ་འགྲོ་འདུ་བའི་རྫས། ། ཁ་ན་མ་ཐོ་མེད་པའི་ལྕགས་ཀྱུ་ལྔས། །
ཞིང་ཁམས་སོགས་སྦྱར་བ་དང༌། ཨོཾ་ཤྲཱི་ཧཱུྃ་གྷུཾ་ཛཾ་སྭཱ་ཧཱས་ལྕགས་ཀྱུ་ལྔ་དབུལ། དེ་ནས་མཐེབ་སྲིན་སྦྱར་བའི་རྩེ་མོས་བདུད་རྩི་ལན་གསུམ་བསྐོར་ཞིང་དཀྲུགས་པའི་དབུས་ནས་བླངས་ཏེ་སྟེང་གི་ཕྱོགས་སུ་གཏོར་ཞིང༌། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་གཅིག་ཏུ་བསྡུས་པའི་ངོ་བོ་རྩ་བའི་བླ་མ་དམ་པའི་ཞལ་དུ་ཨོཾ་ཨཱཿཧཱུྃ། དེ་བཞིན་དུ་རྡོ་རྗེ་འཆང་ཆེན་པོ། རྡོ་རྗེ་བདག་མེད་མ། རྣལ་འབྱོར་གྱི་དབང་ཕྱུག་བིརྺ་པ། གྲུབ་ཆེན་ཌོམྦི་ཧེ་རུ་ཀ ཨ་ལ་ལ་བཛྲ། དཔལ་ལྡན་ནགས་ཁྲོད་པ།
གརྦྷ་རི་པ། བསོད་སྙོམས་པ་རྒྱལ་བ་དཔལ་གྱི་ཡེ་ཤེས། སློབ་དཔོན་ཆེན་པོ་མི་ཐུབ་ཟླ་བ། སློབ་དཔོན་དཔའ་བོ་རྡོ་རྗེ། འབྲོག་མི་ཤཱཀྱ་ཡེ་ཤེས། མངའ་རིས་པ་གསལ་བའི་སྙིང་པོ། འཁོན་སྒྱི་ཆུ་བ། བླ་མ་ས་སྐྱ་པ་ཆེན་པོ། སློབ་དཔོན་རིན་པོ་ཆེ་བསོད་ནམས་རྩེ་མོ། རྗེ་བཙུན་རིན་པོ་ཆེ་གྲགས་པ་རྒྱལ་མཚན།
ཆོས་རྗེ་ས་སྐྱ་པཎྜི་ཏ། ཚོགས་སྒོམ་ཀུན་དགའ་དཔལ། གཉགས་སྙིང་པོ་རྒྱལ་མཚན། ཞང་བཀྲ་ཤིས་དཔལ། སྤང་སྒང་པ་གྲགས་པ་དཔལ། པཎ་ཆེན་མ་ཏི། རྗེ་བཙུན་ཀུ་མཱ་ར་མ་ཏི། དྲིན་ཆེན་རྩ་བའི་བླ་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཞེས་པ་དབང་བཀའི་བླ་མ་བརྒྱུད་པ་རྣམས་དང༌། དེ་བཞིན་དུ་ཆོས་རྗེ་ས་སྐྱ་པཎྜི་ཏ་ཡན་ཆད་གོང་དང་འདྲ་བ་ལ།
དེ་ནས་འཕགས་པ་རིན་པོ་ཆེ། དགའ་ལྡན་པ་བཀྲ་ཉིས་དཔལ། ཆོས་རྗེ་བྲག་ཕུག་པ་ཆེན་པོ། བླ་མ་བློ་གྲོས་བརྟན་པ། བླ་མ་དམ་པ་དཔལ་ལྡན་ཚུལ་ཁྲིམས། ཆོས་ཀྱི་རྗེ་ཡེ་ཤེས་རྒྱལ་མཚན་དཔལ་བཟང་པོ་རྣམས་ཏེ། བཤད་བཀའི་བླ་མ་བརྒྱུད་པ་རྣམས་དང༌། འཕགས་པ་རིན་པོ་ཆེ་ཡན་སྔར་དང་འདྲ་བ་ལ། དེ་ནས་བླ་མ་ཞང་དཀོན་མཆོག་དཔལ། བྲག་ཕུག་པ་བསོད་ནམས་དཔལ།
ཆོས་རྗེ་བསོད་ནམས་རྒྱལ་མཚན། བླ་མ་དཔལ་ལྡན་ཚུལ་ཁྲིམས། གྲུབ་ཆེན་བྷུདྡྷཱ་ཤྲཱི་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཞེས་པས་ཁྲིད་བཀའི་བླ་མ་བརྒྱུད་པ་དང༌། དེ་བཞིན་དུ་བདེ་མཆོག་ལ་སོགས་པ་རྩ་བརྒྱུད་ཀྱི་བླ་མ་རྣམས་ལའང་འབུལ་ལོ། ། དེ་ནས་ཡི་དམ་གྱི་ལྷ་རྡོ་རྗེ་སེམས་དཔའ་འཁོར་བཅས་ཀྱི་སྔགས་སམ་ས་བོན་ལ་ཨོཾ་ཨཱཿཧཱུྃ་བཏགས་ལ་དབུལ། དེ་ནས་ཡི་དམ་གྱི་ལྷ་གཞན་ལའང་དབུལ། དེ་ནས་རང་གི་ལྕེ་རྩེ། སྨིན་མཚམས། དཔྲལ་བ་རྣམས་སུ་གཏོར་ཞིང་ལུས་ཀྱི་ལྷ་རྣམས་ཚིམ་པར་བསམ།
དེ་ནས་གུར་མགོན་ལྕམ་དྲལ་ལ་སོགས་པའི་ཆོས་སྐྱོང་རྣམས་དང༌། མཁའ་འགྲོ་སྡེ་ལྔ་ལ་སོགས་པ་རྣམས་དང༌། གཞི་བདག་ནས་འགྲོ་བ་རིགས་དྲུག་གི་བར་ཡི་དམ་གྱི་ལྷར་གསལ་བ་ལ་མཆོད་པས། ཐམས་ཅད་ཀྱང་ཟག་མེད་ཀྱི་བདེ་བས་མཉེས་ཤིང་ཚིམ་ནས་བདག་ལ་དངོས་གྲུབ་སྩོལ་བར་བསམ། མཐར་རང་གི་ལྕེ་ལ་རེག་ཅིང༌། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་དོ། ། གསུམ་པ་ཡིད་ལས་བྱུང་བའི་མཆོད་པ་ལ་དྲུག་ལས། དང་པོ་ཐུན་མོང་གི་མཆོད་པ་ཉི་ཤུ་ནི། རྡོ་རྗེ་གདན་བཞི་དང་ཐུན་མོང་བ་སྟེ།
དེ་ནས་ངག་ཏུ། ཧཱུྃ་གླུར་བླང་ཞིང༌། ལུས་ཀྱི་གར་སྔོན་དུ་འགྲོ་བས་རྡོ་རྗེ་ཁུ་ཚུར་དཀུ་གཡོན་དུ་བཞག་ལ། ཨོཾ་བྷ་ག་ཝཱན་སོགས་སྔོན་དུ་འགྲོ་བས་ཨོཾ་བཛྲ་ལཱ་སྱེ་པཱུ་ཛི་ཏེ་ཨཱཿཧཱུྃ་དང༌། ལག་པ་གཉིས་ཕྲེང་བ་འཛིན་པའི་ཚུལ་དང༌། བཛྲ་མཱ་ལེ་པཱུ་ཛི་ཏེ། དེ་བཞིན་དུ་ལག་པ་གཡོན་པས་པི་ཝང་འཛིན་ཅིང་གཡས་པས་དེ་འདྲེན་པའི་ཚུལ་དང༌། བཛྲ་ཝཱི་ཎི། ལག་པ་གཉིས་གླིང་བུ་འབུད་པའི་ཚུལ་དང༌། བཛྲ་ཝཾ་སྱེ།
ལག་པ་གཉིས་ཀས་དུང་འབུད་པའི་ཚུལ་དང༌། བཛྲ་ཕེ་མ། ལག་པ་གཉིས་ཏིང་ཤག་བརྡུང་བའི་ཚུལ་དང༌། བཛྲ་ཝ་དྱ། དཀུ་གཡོན་དུ་རྔ་ཁ་གྱེན་དུ་བསྟན་པ་ལག་པ་གཉིས་ཀྱིས་བརྡུང་བའི་ཚུལ་དང༌། བཛྲ་པ་ཊ་ཧ། ལག་པ་གཉིས་སྤྱི་བོར་གར་བསྒྱུར་བའི་ཚུལ་དང༌། བཛྲ་ནྲྀ་ཏྱེ། ལག་པ་གཡས་བསིལ་ཡབ་གཡོབ་པའི་ཚུལ་དང༌། བཛྲ་བྱཉྫ་ན།
ལག་པ་གཡོན་གན་རྐྱལ་གྱི་སྟེང་དུ་གཡས་པའི་གྲུ་མོ་བཙུགས་ཏེ་བརྐྱང་བ་རྒྱལ་མཚན་བསྒྲེང་བའི་ཚུལ་དང༌། བཛྲ་དྷྭ་ཛ། ལག་པ་གཡོན་མཉམ་གཞག་གི་ཚུལ་དང༌། གཡས་རྡོ་རྗེ་ཁུ་ཚུར་ཁ་ཕུབ་ནས་བླ་རེ་བྲེ་བའི་ཚུལ་དང༌། བཛྲ་བི་ཏཱ་ན། ལག་པ་གཉིས་དཔུང་པ་གཡས་གཡོན་གྱི་ཐད་ཀར་བརྐྱང་བ་བ་དན་གྱི་ཚུལ་དང༌། བཛྲ་པ་ཏཾ་ཀ ལག་པ་གཉིས་ཀས་གདུགས་འཛིན་པའི་ཚུལ་དང༌། བཛྲ་ཙྪཱ་ཏྲཾ། ལག་པ་གཉིས་རྔ་ཐོགས་ལ་བཏགས་པ་བརྡུང་བའི་ཚུལ་དང༌།
བཛྲ་ཏ་ལ། རྡོ་རྗེ་ཁུ་ཚུར་གཉིས་ཁ་འགྲམ་དུ་བཞག་པ་འཛུམ་སྟོན་པའི་ཚུལ་དང༌། བཛྲ་ན་ཀྲོ་ཏ། ལག་པ་གཉིས་སྒེག་མོའི་ཚུལ་དང༌། བཛྲ་ཧ་སི་ཏ། ཡང་ཕྱག་རྒྱ་དེ་ཉིད་ཁྲོ་གཉེར་བསྡུས་པ་འཇིགས་པ་སྟོན་པའི་ཚུལ་དང༌། བཛྲ་ཀྲོ་དྷ། ལག་པ་སྒེག་མོའི་ཚུལ་དང༌། བཛྲ་ཤྲིཾ་ཁ་ལ། འགྱིང་བའི་ཚུལ་དང༌།
བཛྲ་ལ་ལི་ཏ། ལག་པ་གཉིས་ཐལ་མོ་སྦྱར་བ་ཕྱག་འཚལ་བའི་ཚུལ་དང༌། བཛྲ་པྲ་ཎ་མྱ། ཞེས་བརྗོད་དོ། ། གཉིས་པ་ཁྱད་པར་གྱི་མཆོད་པ་བཅུ་གསུམ་ནི། མེ་ཏོག་གི་ཕྱག་རྒྱ་དང༌། གསེར་སོགས་རིན་ཆེན་ལས་གྲུབ་འདབ་སྟོང་ལྡན། ། མདངས་བཀྲ་ཡིད་འོང་དྲི་ལྡན་མེ་ཏོག་གིས། ། ཞིང་ཁམས་འདི་དང་རབ་འབྱམས་ཞིང་ཁམས་རྣམས། ། བཀང་སྟེ་བཅོམ་ལྡན་འཁོར་དང་བཅས་ལ་འབུལ། །
བཛྲ་པུཥྤེ། རྐང་པ་འོག་མ་གཉིས་ཐམས་ཅད་ཀྱི་མཇུག་ཏུ་སྦྱར་ལ། བདུག་པའི་ཕྱག་རྒྱ་དང༌། ཨ་གར་ནག་སོགས་ལྷན་ཅིག་སྐྱེས་པ་དང༌། ། སྦྱར་བ་ལས་བྱུང་བདུག་པའི་སྤྲིན་ཚོགས་ཀྱིས། ། ཞིང་ཁམས་འདི་དང་རབ༴ ། བཀང་སྟེ་བཅོམ༴ ། བཛྲ་དྷཱུ་པེ། མར་མེའི་ཕྱག་རྒྱ་དང༌། ཉི་ཟླ་ནོར་བུ་སྒྲོན་མེའི་འོད་ལ་སོགས། །
མུན་པ་སེལ་བྱེད་སྣང་བའི་ཚོགས་རྣམས་ཀྱིས། ། ཞིང་ཁམས་འདི་དང་རབ༴ ། བཀང་སྟེ་བཅོམ༴ ། བཛྲ་ཨཱ་ལོ་ཀེ དྲིའི་ཕྱག་རྒྱ་དང༌། རེག་ན་བསིལ་བྱེད་ཞིམ་པའི་དྲི་དང་ལྡན། ། ག་པུར་ལ་སོགས་ལེགས་པར་སྦྱར་བའི་ཆུས། ། ཞིང་ཁམས་འདི་དང༴ ། བཀང་སྟེ་བཅོམ་ལྡན༴ ། བཛྲ་གནྡྷེ།
ཞལ་ཟས་ཀྱི་ཕྱག་རྒྱ་དང༌། བསོད་ནམས་བདེ་བ་སྐྱེད་བྱེད་ལྷ་ཡི་བཤོས། ། སྣ་ཚོགས་ཁ་དོག་དྲི་དང་རོ་ལྡན་པས། ། ཞིང་ཁམས་འདི་དང་རབ༴ ། བཀང་སྟེ་བཅོམ་ལྡན༴ ། བཛྲ་ནཻ་ཝི་ཏྱེ། གོས་ཟུང་འབུལ་བའི་ཕྱག་རྒྱ་དང༌། ལྷ་རྫས་ལས་གྲུབ་ཡང་འཇམ་རེག་ན་བདེ། ། ཁ་དོག་ལྔ་ལྡན་ཟུང་དུ་སྦྱར་བ་ཡིས། ། ཞིང་ཁམས་འདི་དང་རབ༴ །
བཀང་སྟེ་བཅོམ་ལྡན༴ ། བཛྲ་ཝསྟྲ། བླ་རེ་བྲེ་བའི་ཚུལ་དང༌། ཤིན་ཏུ་ཐགས་བཟང་སྣ་ཚོགས་རི་མོས་མཛེས། ། རིན་ཆེན་དྲྭ་བས་བརྒྱན་པའི་བླ་རེ་ཡིས། ། ཞིང་ཁམས་འདི་དང་རབ༴ ། བཀང་སྟེ་བཅོམ་ལྡན༴ ། བཛྲ་བི་ཏཱ་ནཾ། ལག་པ་གཡོན་པ་ཁུ་ཚུར་ཁ་ནང་དུ་བསྟན་པའི་སྟེང་དུ་གཡས་པའི་ཁུ་ཚུར་ཡང་དེ་བཞིན་བྱས་ནས་བཞག་པ་དྲིལ་བུའི་ཕྱག་རྒྱ་དང༌། ཚོགས་པ་ལས་བྱུང་སྟོང་ཉིད་སྒྲ་སྙན་སྒྲོགས། །
ཆོས་རྣམས་སྟོང་ཉིད་མཚོན་བྱེད་དྲིལ་བུའི་སྒྲས། ། ཞིང་ཁམས་འདི་དང་རབ༴ ། བཀང་སྟེ་བཅོམ་ལྡན༴ ། བཛྲ་གཎྜེ། རྡོ་རྗེ་ཁུ་ཚུར་གཉིས་ཀྱིས་རྔ་ཡབ་གཡོབ་པའི་ཚུལ་བྱ་ཞིང༌། རྡུལ་ཡབ་ཚད་པའི་གདུང་བ་ལ་སོགས་པ། ། སེལ་བྱེད་རྡུལ་ཡབ་བསིལ་ཡབ་སྦྲང་ཡབ་ཀྱིས། ། ཞིང་ཁམས་འདི་དང་རབ༴ ། བཀང་སྟེ་བཅོམ་ལྡན༴ ། ཙཱ་མ་ར།
ལག་པ་གཉིས་འདུད་པའི་ཚུལ་དང༌། བསྒོ་བ་ཉན་ཞིང་བྱ་བའི་ལས་ལ་མཁས། ། བརྩོན་པས་འདོད་དོན་སྒྲུབ་བྱེད་བྲན་ཚོགས་ཀྱིས། ། ཞིང་ཁམས་འདི་དང་རབ༴ ། བཀང་སྟེ་བཅོམ༴ ། དཱ་ས་དཱ་སེ། དཔྲལ་བར་ནམ་མཁའ་མཛོད་ཀྱི་ཕྱག་རྒྱ་བཅའ་ཞིང༌། བསམ་པ་ཙམ་གྱིས་འདོད་དགུ་འབྱུང་བ་ཡི། ། མཛེས་པའི་གཟུགས་ལྡན་འདོད་འཇོའི་བ་སོགས་ཀྱིས། ། ཞིང་ཁམས་འདི་དང་རབ༴ །
བཀང་སྟེ་བཅོམ་ལྡན༴ ། ཀ་ཊི་ཎི། འོག་ནས་འབྱུང་བའི་རྟ་མཆོག་གི་ཕྱག་རྒྱ་དང༌། མདོག་སྔོ་རྟ་རྒྱལ་བརྒྱད་ཁྲིས་རབ་བསྐོར་ཞིང༌། ། ཤིན་ཏུ་བརླིང་ཞིང་རླུང་ལྟར་མགྱོགས་པའི་རྟས། ། ཞིང་ཁམས་འདི་དང་རབ༴ ། བཀང་སྟེ་བཅོམ་ལྡན༴ ། ཨ་ཤྭ། གླང་པོ་ཆེའི་ཕྱག་རྒྱ་དང༌། ཐལ་ཀར་མཆེ་བ་དྲུག་ལྡན་རིན་ཆེན་གྱི། །
དྲྭ་བས་སྤྲས་པའི་སྟོབས་ལྡན་གླང་པོ་ཡིས། ། ཞིང་ཁམས་འདི་དང་རབ༴ ། བཀང་སྟེ་བཅོམ་ལྡན༴ ། ག་ཛ་ཞེས་པས་དབུལ་ལོ། ། གསུམ་པ་རྒྱལ་སྲིད་སྣ་བདུན་གྱི་མཆོད་པ་ནི། དཔྲལ་བར་ནམ་མཁའ་མཛོད་ཀྱི་ཕྱག་རྒྱ་བཅས་ལ། རིན་ཆེན་བདུན་ལ་སོགས་པའི་མཆོད་པ་དཔག་ཏུ་མེད་པ་སྤྲུལ་ལ་མཆོད་པར་བསམས་ཏེ། རྒྱལ་བ་སྲས་དང་བཅས་རྣམས་ལ། ། འཁོར་ལོ་རིན་ཆེན་འདི་འབུལ་བས། ། སྲིད་པའི་འཁོར་ལོ་རྒྱུན་བཅད་དེ། །
ཆོས་ཀྱི་འཁོར་ལོ་བསྐོར་གྱུར་ཅིག ། ཙཀྲ་རཏྣ། རྒྱལ་བ་སྲས་དང་བཅས་རྣམས་ལ། ། ནོར་བུ་རིན་ཆེན་འདི་ཕུལ་བས། ། བཀྲེན་ཞིང་ཕོངས་པ་རྒྱུན་བཅད་དེ། ། འབྱོར་པ་ཕུན་སུམ་ཚོགས་པར་ཤོག ། མ་ཎི་རཏྣ། བཙུན་མོ་རིན་ཆེན་འདི་ཕུལ་བས། ། མ་རིག་མུན་པ་རྒྱུན་བཅད་དེ། ། ཤེས་རབ་དབྱིངས་ཀྱི་དོན་རྟོགས་ནས། །
ཐབས་དང་ཤེས་རབ་འབྲེལ་བར་ཤོག ། སྟྲཱི་རཏྣ། བློན་པོ་རིན་ཆེན་འདི་ཕུལ་བས། ། ཕྱི་ནང་གསང་གསུམ་ཐེག་གསུམ་ལྡན། ། བསམ་ཡས་ཐེག་པ་རབ་འཛིན་ཅིང༌། ། ཡོན་ཏན་ཐམས་ཅད་ལྡན་པར་ཤོག ། པུ་རུ་ཥ་རཏྣ། གླང་པོ་རིན་ཆེན་འདི་ཕུལ་བས། ། ལྟ་ངན་ཐམས་ཅད་རབ་བསལ་ནས། ། བླ་མེད་ཐེག་པ་རབ་ཞོན་ཏེ། །
ཐམས་ཅད་མཁྱེན་གྲོང་བགྲོད་པར་ཤོག ། ག་ཛ་རཏྣ། རིན་ཆེན་རྟ་མཆོག་འདི་ཕུལ་བས། ། སྲིད་པའི་གཟེབ་ལས་ཡོངས་གྲོལ་ཏེ། ། རྫུ་འཕྲུལ་མཆོག་གི་ཤུགས་ཐོབ་ནས། ། སངས་རྒྱས་ཞིང་ཀུན་བགྲོད་པར་ཤོག ། ཨ་ཤྭ་རཏྣ། དམག་དཔོན་རིན་ཆེན་འདི་ཕུལ་བས། ། ཉོན་མོངས་དགྲ་ལས་རྒྱལ་གྱུར་ནས། ། ཕས་ཀྱི་རྒོལ་བ་ཚར་བཅད་དེ། །
བསྙེངས་བྲལ་མཆོག་ནི་ཐོབ་པར་ཤོག ། ཁཌྒ་རཏྣ། ཞེས་པས་དབུལ་ལོ། ། དེ་དག་གི་ཕྱག་རྒྱ་ནི། ལག་གཉིས་མཁྲིག་མ་བསྣོལ་ནས་ཀྱང༌། ། རྒྱབ་དང་རྒྱབ་ཏུ་སྦྱར་བར་བྱ། ། སོར་མོ་རྣམས་བསྣོལ་ལྟོ་སྦྱར་ནས། ། མཐེ་བོང་མཐིལ་བཀུག་འཁོར་ལོ་ཡིན། ། ཁུ་ཚུར་གཉིས་ནི་རབ་སྦྱར་ཏེ། ། གུང་མཛུབ་རིན་ཆེན་འདྲ་བར་བྱས། །
རྡོ་རྗེ་ཐལ་མོ་མཛུབ་མོ་གཉིས། ། གུང་མོ་མཉམ་པའི་ཚིགས་སུ་སྦྱར། ། བསྡམས་པས་གུང་མོ་མྱུ་གུར་བྱ། ། མཐེ་བོང་མཐེའུ་ཆུང་སོ་སོར་བསྒྲེང༌། ། ལག་གཡས་གླང་པོའི་སྣ་ལྟ་བུའི། ། གྲུ་མོ་གཡོན་པར་རབ་ཏུ་བཟུང༌། ། ཁུ་ཚུར་གཉིས་སྦྱར་མཐེ་བོང་དབྱེ། ། གུང་མོ་སྲིན་ལག་བརྐྱང་བར་བྱ། ། གཡོན་པ་གོ་འཛིན་གཡས་པ་ནི། ། རལ་གྲི་འདེབས་པ་ལྟར་བྱའོ། །
ཞེས་པ་ལྟར་རོ། ། བཞི་པ་ཉེ་བའི་རིན་ཆེན་བདུན་གྱི་མཆོད་པ་ནི། གང་ཞིག་རལ་གྲི་རིན་པོ་ཆེ། ། བཅངས་པ་ཙམ་གྱིས་ཡུལ་འཁོར་ཀུན། ། ཀུན་འདུད་ཉེ་བའི་རིན་ཆེན་འདི། ། རྒྱལ་བ་སྲས་དང་བཅས་ལ་འབུལ། ། ཁཌྒ་རཏྣ། རྒྱ་མཚོ་ལས་བྱུང་ཀླུ་ཡི་ལྤགས། ། གྲང་ན་དྲོ་ལ་དྲོ་ན་བསིལ། ། ཡོན་ཏན་ཕུན་ཚོགས་པགས་པ་འདི། །
རྒྱལ་བ་སྲས་དང༴ ། ཙརྨ་རཏྣ། ལྟ་མཛེས་དྲོ་འཇམ་ཡོན་ཏན་དང༌། ། བསམ་གཏན་འཕེལ་ཞིང་ཉོན་མོངས་ཞི། ། ཡོན་ཏན་ཕུན་ཚོགས་གོས་བཟང་འདི། ། རྒྱལ་བ་སྲས་དང༴ ། ཝསྟ་རཏྣ། ནགས་ཚལ་མེ་ཏོག་འབྲས་བུ་རྒྱས། ། འབབ་ཆུ་བྱ་རྣམས་སྐད་སྙན་སྒྲོགས། ། ཚལ་མཆོག་ཉེ་བའི་རིན་ཆེན་འདི། །
རྒྱལ་བ་སྲས་དང༴ ། ཨུངྱཱན་རཏྣ། རྒྱལ་པོའི་ཁང་བཟང་རིན་པོ་ཆེ། ། རྒྱ་ཆེ་དཔང་མཐོ་ནོར་གྱིས་གང༌། ། ཚ་ཆུ་གྲང་ལྷགས་སྐྱོབ་ནུས་འདི། ། རྒྱལ་བ་སྲས་དང༴ ། ཀཱུ་ཊ་རཏྣ། རིན་ཆེན་ཆག་བུ་དབྱིབས་མཛེས་ཤིང༌། ། ངལ་དུབ་ཀུན་སེལ་བརྒྱར་བསྒྲོད་ནུས། ། ཐར་ལམ་སྐས་འཛེགས་ལྷྭམ་མཆོག་འདི། །
རྒྱལ་བ་སྲས་དང༴ ། ཛ་ཀྲ་ཀ་རཏྣ། ཡང་ཞིང་མཐའ་ལ་མཐོ་དམན་ཅན། ། བསམ་གཏན་བློ་གྲོས་ལྷག་པར་འཕེལ། ། ཉོན་མོངས་ཞི་བྱེད་མལ་ཆ་འདི། ། རྒྱལ་བ་སྲས་དང་བཅས་པ་འབུལ། ། ཤ་ཡ་ས་ཝན་རཏྣ། ཞེས་ནམ་མཁའ་མཛོད་ཀྱིས་ཕྱག་རྒྱས་དབུལ་ལོ། ། ལྔ་པ་བཀྲ་ཤིས་རྟགས་བརྒྱད་ཀྱི་མཆོད་པ་ནི། མགོན་པོ་ཐུགས་རྗེ་ཆེན་པོས་བྱིན་བརླབས་པའི། །
བསོད་ནམས་རྒྱུ་ལས་བྱུང་བའི་འཁོར་ལོ་འདི། ། གང་ལ་ཕུལ་བ་དེ་ཡིས་སྐད་ཅིག་ལ། ། དམ་པ་ཆོས་ཀྱི་འཁོར་ལོ་བསྐོར་བར་ཤོག ། མངྒ་ལ་ཙཀྲ། དེ་བཞིན་དུ་ཚིག་རྐང་དང་པོ་དང་གསུམ་པ་འདྲ་བ་ལ། དྲི་མེད་ཤིན་ཏུ་མཛེས་པའི་དཔལ་བེའུ་འདི། ། ཀུན་མཁྱེན་ཡེ་ཤེས་ཉིད་དང་ལྡན་པར་ཤོག ། མངྒ་ལ་ཤྲཱི་ཛ་བ་ན། རིན་ཆེན་བཅུད་ཀྱིས་གང་བའི་བུམ་པ་འདི། ། བསོད་ནམས་ཚོགས་རྫོགས་རྒྱན་གྱིས་བརྒྱན་པར་ཤོག །
མངྒ་ལ་ཀུམྦྷ། འདམ་སྐྱེས་འདམ་གྱིས་མ་གོས་པདྨ་འདི། ། འཁོར་བའི་ཉེས་པའི་སྐྱོན་ཀྱིས་མ་གོས་ཤོག ། མངྒལ་པདྨ། གཡས་འཁྱིལ་ཤིན་ཏུ་དཀར་བའི་དུང་ཆེན་འདི། ། སྨྲ་ངན་འཕམ་བྱེད་ཆོས་སྒྲ་སྒྲོགས་པར་ཤོག ། མངྒ་ལ་ཤཾ་ཁ། ཤིན་ཏུ་གསལ་བའི་མིག་ལྡན་གསེར་ཉ་འདི། ། འཁོར་བའི་རྒྱ་མཚོ་ཆེ་ལས་སྒྲོལ་བར་ཤོག ། མངྒ་ལ་ཉ་ཚ།
རྒྱན་གྱིས་སྤྲས་པའི་རིན་ཆེན་གདུགས་མཛེས་འདི། ། ཀུན་ལ་སྐྱབས་ཀྱི་དམ་པ་བྱེད་པར་ཤོག ། མངྒ་ལ་ཚ་ཏྲཾ་ཀ དམ་ཆོས་མི་ནུབ་རྒྱལ་མཚན་དམ་པ་འདི། ། ཕྱོགས་བཅུར་ཆོས་ཀྱི་རྒྱལ་མཚན་འཛུགས་པར་ཤོག ། མངྒ་ལ་དྷྭ་ཛ། ཞེས་པས་སོ། ། དྲུག་པ་འདོད་ཡོན་ལྔ་ཡི་མཆོད་པ་ནི། ལག་པ་གཡོན་པའི་ཁུ་ཚུར་གྱི་སྟེང་དུ་གཡས་པའི་ཐལ་མོ་གཤིབས་པ་ཁ་ཕྱིར་བསྟན་ནས་བཞག་པ་མེ་ལོང་གི་ཕྱག་རྒྱ་དང༌། གཟུགས་ལ་རྣམ་གསུམ་ཤེས་བྱས་ནས། །
ལྷ་རྣམས་ལ་ནི་དབུལ་བར་བྱ། ། དེ་ཉིད་བཅོམ་ལྡན་རྒྱལ་པོ་ནི། ། རྡོ་རྗེ་རྣམ་སྣང་མངའ་བདག་ཉིད། ། རཱུ་པ་ཀཱ་མ་གུ་ཎ། སིལ་སྙན་དབུལ་ཞིང༌། སྒྲ་ལ་རྣམ་གསུམ༴ ། ལྷ་རྣམས་ལ་ནི༴ ། དེ་ཉིད་བཅོམ་ལྡན་རྡོ་རྗེ་ཅན། ། རྡོ་རྗེ་སེམས་དཔའ་གྲགས་ཆེན་པོ། ། ཤབྡ་ཀཱ་མ་གུ་ཎ།
དྲིའི་ཕྱག་རྒྱ་དང༌། དྲི་ལ་རྣམ་གསུམ༴ ། ལྷ་རྣམས་ལ་ནི༴ ། དེ་ཉིད་བཅོམ་ལྡན་སངས་རྒྱས་ནི། ། རིན་ཆེན་ཕུང་པོར་རབ་ཏུ་གྲགས། ། གནྡྷེ་ཀཱ་མ་གུ་ཎ། རོའི་ཕྱག་རྒྱ་དང༌། རོ་ལ་རྣམ་གསུམ༴ ། ལྷ་རྣམས་ལ་ནི༴ ། དེ་ཉིད་བཅོམ་ལྡན་སྣ་ཚོགས་ཉིད། །
རྡོ་རྗེ་ཆོས་ནི་དེ་བཞིན་གཤེགས། ། ར་ས་ཀཱ་མ་གུ་ཎ། གོས་ཀྱི་ཕྱག་རྒྱ་དང༌། རེག་ལ་རྣམ་གསུམ་ཤེས་བྱས་ནས། ། ལྷ་རྣམས་ལ་ནི་དབུལ་བར་བྱ། ། དེ་ཉིད་བཅོམ་ལྡན་སྣ་ཚོགས་པ། ། འདོད་ཡོན་འབྲས་བུ་སྟེར་བ་པོ། ། སྤརྵེ་ཀཱ་མ་གུ་ཎ་ཞེས་པས་དབུལ་ལོ། ། བཞི་པ་གསང་བ་དང་དེ་ཁོ་ན་ཉིད་ཀྱི་མཆོད་པ་ནི། རྫས་འདི་དག་དངོས་སུ་ཡོད་ན་བདུད་རྩི་ལྟར་བྱིན་གྱིས་བརླབ།
མེད་ན་བསམས་ལ། ཞིང་ཁམས་རྒྱ་མཚོ་དགེ་ཚོགས་རྒྱ་མཚོ་ལས། ། བྱུང་བའི་རྣམ་དག་མཆོད་སྤྲིན་རྒྱ་མཚོ་དང༌། ། ལུས་ཅན་རྒྱ་མཚོའི་རཀྟ་རྣམ་དག་པའི། ། བདུད་རྩིས་རྒྱལ་བ་རྒྱ་མཚོའི་དཀྱིལ་འཁོར་མཆོད། ། རཀྟ་ཨ་མྲྀ་ཏ། དེ་བཞིན་དུ་གོང་འོག་རྣམས་འདྲ་བ་ལ། རཀྟ་ཞེས་པའི་ཚབ་ཏུ། ཀླད་རྒྱས། ཧ་ཡ།
དྲི་མ། སྱེ་ཡ། བྱང་སེམས། ཤུདྡྷ། པགས་པ། སང་ཎི། དྲི་ཆེན། ར་ས། རང་བྱུང༌། མེ་ས།
དྲི་ཆུ། རཱ་ག ཤ་ཆེན། མཱཾ་ས། གཤེར་བ། ཙ་ཏུརྦ་མ། ཀྲ་ཁཾ། བ་ལ། རྐང་མར། ཏ་མ་ཏ།
མར་ཁུ། ནི་རཾ་སེ། སོ་སེན། ཀ་པཱུ་རི། ཚ་བ། ད་ན། ཁ་ཆུ། སྠི་ཏ། ཁུ་བ། ཏ་ན་བ་ཏི།
ཞེས་དང༌། རྡོ་རྗེ་ཐལ་མོའི་ཕྱག་རྒྱས་དབུལ་ལོ། ། དེ་ནས་རང་རང་གི་ས་བོན་ལས་གླིང་བུ་མ་ལ་སོགས་པའི་ལྷ་མོ་བརྒྱད་སྤྲུལ་ཏེ་མཆོད་པར་བསམ་ཞིང༌། ཟླ་བའི་མདོག་མཚུངས་རྡོ་རྗེ་གླིང་བུ་མ། ། སྣ་ཚོགས་གོས་དང་རྒྱན་གྱིས་རབ་སྒེག་མ། ། ནམ་མཁའ་གང་བར་སེམས་ཀྱིས་རབ་སྤྲུལ་ཏེ། ། དཀྱིལ་འཁོར་ལྷ་ཚོགས་གླིང་བུའི་སྒྲ་ཡིས་མཆོད། ། བཾ་སྱེ། ཚིག་རྐང་པ་བར་བ་གཉིས་འདྲ་བ་ལ། གསེར་གྱི་མདོག་ཅན་རྡོ་རྗེ་པི་ཝང་མ། །
སྣ་ཚོགས་གོས་དང༴ ། ནམ་མཁའ་གང་བར༴ ། དཀྱིལ་འཁོར་ལྷ་ཚོགས་པི་ཝང་སྒྲ་ཡིས་མཆོད། ། ཝཱི་ཎི། ཉི་མའི་མདོག་ཅན་རྡོ་རྗེ་རྔ་ཟླུམ་མ། ། སྣ་ཚོགས་གོས་དང༴ ། ནམ་མཁའ་གང་བར༴ ། དཀྱིལ་འཁོར་ལྷ་ཚོགས་རྔ་ཟླུམ་སྒྲ་ཡིས་མཆོད། ། མུརྫ། མརྒད་མདོག་ཅན་རྡོ་རྗེ་རྫ་རྔ་མ། །
སྣ་ཚོགས་གོས་དང༴ ། ནམ་མཁའ་གང་བར༴ ། དཀྱིལ་འཁོར་ལྷ་ཚོགས་རྫ་རྔའི་སྒྲ་ཡིས་མཆོད། ། མྲྀ་ཏངྒེ། ཀུ་མུད་མདོག་ཅན་རྡོ་རྗེ་མེ་ཏོག་མ། ། སྣ་ཚོགས་གོས་དང༴ ། ནམ་མཁའ་གང་བར༴ ། དཀྱིལ་འཁོར་ལྷ་ཚོགས་མེ་ཏོག་སིལ་མས་མཆོད། ། པུཥྤེ། དབང་སྔོན་མདོག་ཅན་རྡོ་རྗེ་བདུག་སྤོས་མ། །
སྣ་ཚོགས་གོས་དང༴ ནམ་མཁའ་གང་བར༴ ། དཀྱིལ་འཁོར་ལྷ་ཚོགས་བདུག་སྤོས་སྤྲིན་གྱིས་མཆོད། ། དྷཱུ་པེ། གསེར་བཟང་མདོག་ཅན་རྡོ་རྗེ་མར་མེ་མ། ། སྣ་ཚོགས་གོས་དང༴ ། ནམ་མཁའ་གང་བར༴ ། དཀྱིལ་འཁོར་ལྷ་ཚོགས་མར་མེའི་ཕྲེང་བས་མཆོད། ། ཨཱ་ལོ་ཀེ། ལི་ཁྲིའི་མདོག་ཅན་རྡོ་རྗེ་དྲི་ཆབ་མ། །
སྣ་ཚོགས་གོས་དང་རྒྱན་གྱིས་རབ་སྒེག་མ། ། ནམ་མཁའ་གང་བར་སེམས་ཀྱིས་རབ་སྤྲུལ་ཏེ། ། དཀྱིལ་འཁོར་ལྷ་ཚོགས་དྲི་ཞིམ་ཆུ་ཡིས་མཆོད། ། གནྡྷེ། ཞེས་པས་དབུལ་ལོ། ། ལྔ་པ་བླ་ན་མེད་པའི་མཆོད་པ་ནི། ལུས་མཉམ་གཞག་གི་ཕྱག་རྒྱ་དང་ལྡན་པར་བྱས་ཏེ། མཆོད་བྱ་མཆོད་བྱེད་མཆོད་པ་རྣམས་རང་བཞིན་གྱིས་མི་དམིགས་པར་བསམས་ལ་ཅུང་ཟད་ཅིག་མཉམ་པར་བཞག་ཅིང༌། རྡོ་རྗེ་ཐེག་པ་མཉེས་བྱེད་པ། ། འདི་ནི་དོན་དམ་མཆོད་པ་ཡིན། །
གང་གིས་རྣམ་རྟོག་རྣམ་སྤངས་ཏེ། ། བྱང་ཆུབ་སེམས་ནི་རྣམ་བསྒོམ་ཞིང༌། ། ལུས་དང་སེམས་ནི་རྣམ་དག་པ། ། དེ་ཡི་མཆོད་པ་བླ་ན་མེད། ། སེམས་ཅན་གང་གིས་དབུ་མ་ཡི། ། ཐེག་པ་བསྒོམ་པ་མ་བསྒོམས་ན། ། ཐེག་པ་དམན་ལ་ལྷག་པར་མོས། ། དེ་ཡིས་མཆོད་པ་ཀུན་རྫོབ་ཡིན། ། ཞེས་བརྗོད་དོ། ། དྲུག་པ་བསྟོད་པའི་མཆོད་པ་ནི།
རྡོ་རྗེ་དྲིལ་བུ་འཛིན་པས། མཉམ་ཉིད་མི་གཡོ་མཉམ་ཉིད་མཆོག་གི་ཆོས་ཉིད་ཅན། ། ཐུགས་རྗེའི་བདག་ཉིད་འགྲོ་བའི་སྡུག་བསྔལ་སེལ་བར་མཛད། ། ཡོན་ཏན་མཐའ་ཡས་དངོས་གྲུབ་ཐམས་ཅད་སྦྱིན་མཛད་པ། ། དྲི་མེད་མི་གཡོ་མཉམ་ཉིད་དམ་པའི་མཆོག་ཆོས་ཅན། ། ཡོན་ཏན་ཤིན་ཏུ་ཕྲ་བའི་ཆ་ལའང་ཚད་མེད་དེ། ། དཔེ་ནི་ནམ་མཁའ་དང་ཡང་བསྒྲུན་དུ་ཡོད་མ་ཡིན། ། དངོས་གྲུབ་མཐའ་ཡས་དཔག་མེད་དཔེ་དང་བྲལ་བ་རྣམས། ། སེམས་ཅན་ཁམས་ལ་དངོས་གྲུབ་མཆོག་རྣམས་ངེས་པར་སྩོལ། ། རྟག་ཏུ་དྲི་མ་མེད་པ་ཐུགས་རྗེའི་ཤུགས་ལས་བྱུང༌། །
སྨོན་ལམ་གྲུབ་པ་འགག་པ་མེད་པའི་ཆོས་ཉིད་ཅན། ། འགྲོ་བའི་དོན་སྒྲུབ་རབ་ཏུ་བརྩོན་པ་མཐའ་ཡས་པ། ། ཐུགས་རྗེ་ཆེན་པོའི་བདག་ཉིད་རྟག་ཏུ་རྣམ་པར་སྣང༌། ། ཚད་མེད་ཚད་དང་བྲལ་བ་ཤིན་ཏུ་རྫོགས་པ་ཡི། ། བདེ་བར་གཤེགས་པའི་གོ་འཕང་དམ་པ་བརྙེས་གྱུར་ཀྱང༌། ། ཁམས་གསུམ་རྣམས་ལ་དངོས་གྲུབ་མཆོག་རྣམས་སྩོལ་མཛད་པའི། ། ཐུགས་རྗེའི་སྤྱོད་པ་མི་གཡོ་འགག་པར་ཡང་མི་འགྱུར། ། ཨེ་མ་ཧོ་ཤིན་ཏུ་བཟང་པོའི་ཆོས་ཉིད་མཆོག་དང་ལྡན། ། མཆོག་སྦྱིན་རྣམས་ཀྱི་ནང་ན་གོང་འཕང་མཆོག་བརྙེས་པ། ། ཁམས་གསུམ་ཀུན་ལ་རྟག་ཏུ་དངོས་གྲུབ་མཆོག་སྩོལ་མཛད། །
མགོན་པོ་དུས་གསུམ་སྒྲིབ་པ་མེད་པར་རབ་མཁྱེན་པས། ། དམ་ཚིག་མཆོག་གསུམ་དངོས་གྲུབ་དམ་པ་བདག་ལ་སྩོལ། ། འདི་ནི་སངས་རྒྱས་ཐམས་ཅད་ཀྱི། ། ཡང་དག་ཡོན་ཏན་རྒྱལ་ཆེ་སྟེ། ། ལན་ཅིག་ཙམ་ཞིག་བརྗོད་པས་ཀྱང༌། ། སངས་རྒྱས་ཐམས་ཅད་འགྲུབ་པར་འགྱུར། ། ཞེས་པས་ཀྱང་བསྟོད་དོ། ། བདུན་པ་བཀྲ་ཤིས་ཀྱི་གླུ་བླངས་པས་བསྟོད་པ་ནི། རྡོ་རྗེ་དྲིལ་བུ་འཛིན་པས། ཎ་མ་ཧཱུྃ་ཀ་ར་ཎ་བྷུ་རུ།
སེ་ཛི་བི་སདྡྷ། ཨུ་ཏ་ཏ་རུ། ཏེ་ན་ཧཱུྃ། ཏེ་ན་ཧཱུྃ། ཏེ་ན་ཏེ་ཏེ་ཧཱུྃ། དྷཾ་བ་ལ། སུ་སད་ཁེ་དེ་ཧ་དྷ་རུ། སརྻ་སྭ་སུ་བོ་དྷི་ཙིནྡྷ་མུ་ཧཱུྃ། ཏེ་ན་ཧཱུྃ། ཏེ་ན་ཧཱུྃ།
ཏེ་ན་ཏེ་ཏེ་ཧཱུྃ། དཾ་དྷ་ལི་ཀ་ཎ་ཡོ་ཨུ་དྷ་རུ་གྷ་ཊ་བཛྲ་མུཏྟ་རུ། ཏེ་ན་ཧཱུྃ་ཏེ་ན་ཧཱུྃ། ཏེ་ན་ཏེ་ཏེ་ཧཱུྃ། མཱ་ཡ་བྷི་དྷི་ཧི་ལིན་ཛ་གུ། སོ་ཨི་ཨ་ཀ་རན་རུ་བི། ཏེ་ན་ཧཱུྃ་ཏེ་ན་ཧཱུྃ། ཏེ་ན་ཏེ་ཏེ་ཧཱུྃ། ཞེས་བརྗོད་དོ། ། དྲུག་པ་རྒྱུན་བཤགས་བྱ་བ་ནི།
ལུས་ཙོག་པུར་འདུག་ཐལ་མོ་སྦྱར་ཏེ། སྒྲུབ་ཐབས་ལྟར་རྒྱུན་བཤགས་ལན་གསུམ་བརྗོད་དོ། ། བདུན་པ་སྡོམ་པ་བཟུང་བ་ལ་གཉིས། རིགས་ལྔ་སྤྱི་དང་ཁྱད་པར་གྱི་སྡོམ་པ་བཟུང་བ་དང༌། དམ་ཚིག་གི་ཚོགས་གཞན་དྲན་པར་བྱ་བའོ། ། དང་པོ་ནི། སྒྲུབ་ཐབས་ལྟར་སྡོམ་པ་བཟུང་བ་ལན་གསུམ་བྱའོ། ། གཉིས་པ་ལ་གཉིས། སྤང་བྱ་སྤང་བར་བསླབ་པ་དང༌། བསྟེན་བྱ་བསྟེན་པ་ལ་བསླབ་པའོ། །
དང་པོ་ནི། བདག་གི་སྤང་བྱའི་བསླབ་པ་རྣམས་འདི་དག་ཡིན་སྙམ་དུ་དྲན་པར་བྱས་ལ། ངག་ཏུ་རྩ་ལྟུང་བཅུ་བཞི་ཡན་ལག་གི་ལྟུང་བ་དང་བཅས་པའི་གཞུང་བརྗོད་པར་བྱའོ། ། གཉིས་པ་ནི། ལས་དང་པོ་པའི་དམ་ཚིག་རྣམས་དྲན་ཞིང༌། རྡོ་རྗེ་གུར་ནས་འབྱུང་བའི་ཚིག་བརྗོད་པར་བྱའོ། ། དམ་ཚིག་དང་སྡོམ་པ་འཛིན་པ་ནི། མཆོད་པའི་མཆོག་ཡིན་པའི་ཕྱིར། བླ་མ་གོང་མས་མཆོད་པའི་ཁོངས་སུ་བསྡུས་སོ། ། དེ་ནས་གཏོར་མ་གཏོང་བ་ནི།
འཇིག་རྟེན་དང་འཇིག་རྟེན་ལས་འདས་པ་གཉིས་ཀ་ལ་འབུལ་ཏེ། དེའི་ཆོ་ག་ཡང་སྒྲུབ་ཐབས་དང་གཏོར་ཆོག་ལས་ཤེས་པར་བྱ་ཞིང༌། ཚོགས་ཀྱི་འཁོར་ལོ་དང་འབྲེལ་ན་དེའི་བྱ་བ་རྣམས་རྫོགས་པར་བྱའོ། ། བརྒྱད་པ་སླར་ཡང་མཆོད་བསྟོད་བྱ་བ་ནི། གཏང་རག་གི་མཆོད་པའི་ཕྱིར། མཆོད་པ་རྣམས་བསང་སྦྱངས་བྱིན་གྱིས་བརླབས་ལ། ཆུ་བཞི་ནས་རོལ་མོའི་བར་སྔགས་ཙམ་གྱིས་དབུལ་བ་ཕྱི་དང༌། ལྷ་སོ་སོའི་ས་བོན་གྱི་མཇུག་ཏུ་འབྲུ་གསུམ་བཏགས་ལ་བདུད་རྩིས་གཏོར་བ་ནང་དང༌། གླིང་བུ་མ་ལ་སོགས་པ་བརྒྱད་ཀྱི་ཡིད་ལས་བྱུང་བའི་མཆོད་པས་མཆོད་ནས། སྟོང་པའི་སྙིང་པོར་ཕྱག་འཚལ་བསྟོད། །
ལ་སོགས་པ་བརྗོད་པར་བྱའོ། ། དགུ་པ་དངོས་གྲུབ་བླང་བ་ནི། བླ་མ་དང་ཡི་དམ་དཀྱིལ་འཁོར་གྱི་ལྷ་ཚོགས་ཐམས་ཅད་བདག་ཅག་ལ་དགོངས་སུ་གསོལ། བདག་གིས་བདེ་བར་གཤེགས་པའི་གསུང་རབ་ལས་འབྱུང་བ་བཞིན། རིམ་པ་གཉིས་ཀྱི་རྣལ་འབྱོར་བསྒོམ་པ་དང༌། སྔགས་ཀྱི་བཟླས་པ་དང༌། དཀྱིལ་འཁོར་སྒྲུབ་ཅིང་མཆོད་པ་དང༌། དམ་ཚིག་དང་སྡོམ་པ་ཡང་དག་པར་བླངས་པའི་བྱིན་རླབས་ལ་བརྟེན་ནས། བདག་ཅག་འཁོར་དང་བཅས་པའི་སྔོན་གྱི་ལས་དང་འཕྲལ་གྱི་རྐྱེན་ལས་གྱུར་པའི་ནད་དང༌། སྡུག་བསྔལ་དང༌།
མི་དང་མི་མ་ཡིན་པའི་གནོད་པ་དང༌། བར་དུ་གཅོད་པ་ཐམས་ཅད་ཉེ་བར་ཞི་བར་བྱིན་གྱིས་བརླབ་ཏུ་གསོལ། བདག་ཅག་གི་ཚེ་དང༌། དཔལ་དང༌། འབྱོར་པ་དང༌། དབང་ཕྱུག་དང༌། ཡོན་ཏན་དང༌། ཕྲིན་ལས་རྣམ་པར་རྒྱས་ནས། བདེ་བར་གཤེགས་པའི་བསྟན་པ་དང༌། སེམས་ཅན་དཔག་ཏུ་མེད་པ་ལ་ཕན་པ་རྒྱ་ཆེན་པོ་འབྱུང་བར་བྱིན་གྱིས་བརླབ་ཏུ་གསོལ།
དེ་ལ་བརྟེན་ནས་བླ་མ་དམ་པ་རྣམས་ཀྱི་ཐུགས་ཀྱི་དགོངས་པ་ཡོངས་སུ་རྫོགས་ཤིང༌། བདག་གི་བསམ་སྦྱོར་ཐམས་ཅད་ཆོས་བཞིན་དུ་འགྲུབ་པ་དང༌། མཐར་ཐུག་རྡོ་རྗེ་འཆང་ཆེན་པོའི་གོ་འཕང་མྱུར་དུ་ཐོབ་པར་བྱིན་གྱིས་བརླབ་ཏུ་གསོལ། ཞེས་ལན་གསུམ་གསོལ་བ་གདབ་བོ། ། བཅུ་པ་བཟོད་པར་གསོལ་ཞིང་གཤེགས་སུ་གསོལ་བ་ནི། ཡི་གེ་བརྒྱ་པ་ལན་གསུམ་བརྗོད་ཅིང༌། མ་འབྱོར་པ་དང་ཉམས་པ་དང༌། ། ཞེས་སོགས་ཀྱིས་ནོངས་པ་བཟོད་པར་གསོལ་ཞིང༌། གཡོན་པའི་རྡོ་རྗེ་ཁུ་ཚུར་སྙིང་གར་བཞག ལག་པ་གཡས་པ་བརྐྱངས་པ་ས་ལ་བཞག་ནས།
ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། སོགས་དང་བཛྲ་མུཿཞེས་པས་ཡེ་ཤེས་པ་རང་བཞིན་གྱི་གནས་སུ་གཤེགས། ཨོཾ་པདྨ་ཏིཥྛ་ཧཱུྃ་སྭཱ་ཧཱ། ཞེས་པས་དམ་ཚིག་པ་བདག་ལ་བསྡུས་ཏེ། ལས་ཀྱི་རྗེས་མི་མངོན་པར་བྱ་ཞིང༌། དགེ་བའི་རྩ་བ་རྡོ་རྗེ་འཆང་གི་སར་བསྔོས་ལ། སྤྱོད་ལམ་ཐམས་ཅད་དུ་ལྷའི་ང་རྒྱལ་དུ་གནས་པར་བྱའོ། ། དཀྱིལ་འཁོར་རྒྱ་མཚོའི་ལྷ་ཚོགས་མཐའ་དག་ལ། ། རྒྱུད་སྡེ་རྒྱ་མཚོའི་དགོངས་པ་ཇི་བཞིན་དུ། ། མཆོད་སྤྲིན་རྒྱ་མཚོའི་མཆོད་པ་འདི་ཕུལ་བས། །
བསོད་ནམས་རྒྱ་མཚོའི་དཔལ་གྱིས་འབྱོར་པར་ཤོག ། དཔལ་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་མཆོད་པའི་ཆོ་ག་འདི་ཡང༌། རྒྱུད་སྡེ་འཛིན་པ་ཀུན་དགའ་གཞོན་ནུ་ལ་སོགས་པ་དོན་གཉེར་མང་པོས་བསྐུལ་བའི་ངོར། རིག་པ་འཛིན་པའི་སྡེ་སྣོད་རྒྱ་མཚོའི་ཕ་རོལ་དུ་སོན་པ་ཆོས་ཀྱི་རྗེ་ཡེ་ཤེས་ཞབས་ཀྱི་བཀའ་དྲིན་ལས་རྒྱུད་གསུམ་གདམས་ངག་དང་བཅས་པའི་ཚུལ་ཅུང་ཟད་རིག་པ། ཤཱཀྱའི་དགེ་སློང་ཀུན་དགའ་བཟང་པོས་རིན་ཆེན་འབར་བ་དང༌། བཟང་པོ་ཡོངས་བཟུང་གི་མཆོད་པའི་སྐབས་དང༌། རྒྱུད་ཀྱི་བརྟག་པ་དགུ་པ་རྩ་འགྲེལ་གཉིས་ལ་གཞི་བྱས། བླ་མ་དམ་པའི་ཕྱག་བཞེས་ཀྱིས་བརྒྱན་ནས། དགའ་བའི་ལོ་ཆོ་འཕྲུལ་ཆེན་པོའི་ཟླ་བའི་བཅུ་གསུམ་ལ། དཔལ་ལྡན་ས་སྐྱའི་ཆོས་གྲྭ་ཆེན་པོར་སྦྱར་བའི་ཡི་གེ་པ་ནི་མདོ་སྟོད་པ་ཀུན་དགའ་གཞོན་ནུ་ཞེས་པས་བགྱིས་སོ།། །།
ཨི་དཾ་ཤཱ་ས་ནཤྩ་སརྦ་སཏྭ་ཧི་ཏོ་བྷ་ཝནྟུ།། །། ༄། །དཔལ་ཡང་དག་པར་སྦྱོར་བ་ལས་བྱུང་བའི་རྡོ་རྗེ་དབྱིངས་ཀྱི་དཀྱིལ་འཁོར་ཀྱི་ཆོ་ག་དབང་གི་སྙེ་མ་ཞེས་བྱ་བ་བཞུགས་སོ།། ༈ །དཔལ་ཡང་དག་པར་སྦྱོར་བ་ལས་བྱུང་བའི་རྡོ་རྗེ་དབྱིངས་ཀྱི་དཀྱིལ་འཁོར་གྱི་ཆོ་ག་དབང་གི་སྙེ་མ་ཞེས་བྱ་བ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། གང་གི་རང་བཞིན་དབྱིངས་དང་ཡེ་ཤེས་རོ་གཅིག་ཐུགས་ཆུད་དབྱིབས་དང་ཁ་དོག་དང་བྲལ་ཡང༌། ། ཡང་དག་ཐུགས་རྗེ་ཆེན་པོའི་དབང་གིས་མཁའ་འགྲོ་ཀུན་དངོས་ཁྱབ་བདག་རྡོ་རྗེ་སེམས་དཔའི་སྐུ། ། སྐུ་གསུམ་ཞལ་དང་ཐབས་ཤེས་སྤྱན་མངའ་ཕྱིན་དྲུག་ཕྱག་ལྡན་བདེན་གཉིས་ཞབས་ཀྱིས་རྣམ་པར་མཛེས། ། མཛེས་ཤིང་ཡིད་འོང་ཆུ་ཤེལ་ལྟར་དཀར་དྲུག་ལྷག་སུམ་ཅུའི་དཀྱིལ་འཁོར་དབང་ཕྱུག་དེ་ལ་འདུད། ། སྐུ་བཞིའི་ནམ་མཁར་ཐུགས་རྗེའི་སྤྲིན་བསྡུས་ནས། ། དབང་བཞིའི་བདུད་རྩིའི་ཆར་ཆེན་ལེགས་ཕབ་པས། །
དགའ་བཞིའི་ལོ་ཏོག་རྣམ་པར་རྒྱས་བྱའི་ཕྱིར། ། དབང་བཞིའི་ཆོ་ག་རྒྱུད་བཞིན་བཤད་པ་ལ། ། བདེ་གཤེགས་རིགས་ལྔ་ཏིང་ངེ་འཛིན་ལ་བཞུགས་ཡུམ་བཞིས་བུམ་པའི་དབང་མཆོག་བསྐུར། ། བྱང་སེམས་རྣམས་ཀྱིས་དགེ་ལེགས་ཚིགས་བརྗོད་རྡོ་རྗེ་ཁྲོ་བོས་བགེགས་ཚོགས་སྲུངས། ། སྒེག་མཛེས་ལྷ་མོས་མཆོད་པའི་ལས་ཀྱིས་མེ་ཏོག་སིལ་མའི་ཆར་ཕོབ་ལ། ། སྐལ་བཟང་སློབ་མ་དད་ལྡན་རྒྱུད་ལ་དབང་གི་ཡེ་ཤེས་རྒྱས་པར་མཛོད། ། འདིར་རྒྱུད་ཐམས་ཅད་ཀྱི་གླེང་གཞི་གསང་བ་ཡང་དག་པར་སྦྱོར་བའི་མཚན་ཉིད་ཅན་གྱི་རྒྱུད་ཀྱི་རྒྱལ་པོ་ཆེན་པོའི་རྗེས་སུ་འབྲངས་ཏེ། སློབ་མ་ཡོངས་སུ་སྨིན་པར་བྱེད་པའི་ཆོ་ག་བརྗོད་ན། དེ་ལ་རྡོ་རྗེ་ཐེག་པའི་ལུགས་ཀྱི་མྱུར་དུ་མཆོག་གི་དངོས་གྲུབ་བསྒྲུབ་པ་ལ་ལམ་རིམ་པ་གཉིས་བསྒོམ་དགོས་ལ། དེའི་སྔོན་རོལ་དུ་དབང་བསྐུར་བ་འགྲོ་དགོས་ཏེ།
རྒྱུད་འདི་ཉིད་ཀྱི་འགྲེལ་པ་མན་ངག་གི་སྙེ་མར། རྫོགས་པའི་རིམ་པ་དང་བསྐྱེད་པའི་རིམ་པ་ནི་དབང་བསྐུར་བ་མེད་པར་མ་ཡིན་ཞིང་ཞེས་སོ། ། དབང་བསྐུར་བ་ལ་ཕན་ཡོན་ཅི་ཡོད་ན། སྒྲོན་གསལ་ལས་དངོས་གྲུབ་ཐམས་ཅད་ནི་དཀྱིལ་འཁོར་དུ་དབང་བསྐུར་བ་ཉིད་ལས་འགྲུབ་པར་འགྱུར་རོ་ཞེས་དང༌། གསང་བ་མཛོད་ཀྱི་རྒྱུད་ལས། དབང་བསྐུར་ཡང་དག་སྦྱིན་ལྡན་ན། ། སྐྱེ་ཞིང་སྐྱེ་བར་ཡང་དག་འགྱུར། ། དེ་ཡི་སྐྱེ་བ་བདུན་ལ་ནི། ། མ་བསྒོམས་པར་ཡང་དངོས་གྲུབ་ཐོབ། ། ཅེས་པ་ལྟར་རོ། །
མ་སྨིན་པར་རིམ་པ་གཉིས་བསྒོམས་ན་སྐྱོན་ཅིར་འགྱུར་ན། ཡེ་ཤེས་ཐིག་ལེ་ལས། དབང་མེད་ན་ནི་དངོས་གྲུབ་མེད། ། བྱེ་མ་བཙིར་ཡང་མར་མེད་བཞིན། ། གང་ཞིག་རྒྱུད་ལུང་ང་རྒྱལ་གྱིས། ། དབང་བསྐུར་མེད་པར་འཆད་བྱེད་པ། ། སློབ་དཔོན་སློབ་མ་ཤི་མ་ཐག ། དངོས་གྲུབ་ཐོབ་ཀྱང་དམྱལ་བར་སྐྱེ། ། ཞེས་དང༌། རྒྱུད་རྡོ་རྗེ་ཕྲེང་བ་ལས།
ཡང་དག་དབང་བསྐུར་གྱིས་དབེན་ན། ། སྒྲུབ་པོས་རྒྱུད་ཀྱི་དོན་ཤེས་ཀྱང༌། ། སློབ་དཔོན་སློབ་མར་མཚུངས་པར་ནི། ། མི་བཟད་དམྱལ་བ་ཆེན་པོར་འགྲོ། ། ཞེས་དང༌། གྲུབ་ཐོབ་ས་ར་ཧས། དཔེར་ན་བུ་ཚ་མེད་པའི་ཁྱིམ། ། ཤི་མ་ཐག་ཏུ་སྟོང་པར་འགྱུར། ། དེ་བཞིན་དབང་དང་བྲལ་ན་ནི། ། ཡེ་ཤེས་ཀུན་གྱིས་སྟོང་པ་ཉིད། །
ཅེས་དང༌། དཔེར་ན་པི་ཝང་སྦྱོར་ཀུན་ཚོགས། ། རྒྱུད་དང་བྲལ་ན་བརྡུང་མི་རུང༌། ། དེ་བཞིན་དབང་དང་བྲལ་ན་ནི། ། སྔགས་དང་བསམ་གཏན་འགྲུབ་མི་འགྱུར། ། ཞེས་གསུངས་ཤིང་དབང་བསྐུར་མ་ཐོབ་པ་ལ་བླ་མས་ཀྱང༌། སྔགས་ཀྱི་རྒྱུད་དང་མན་ངག་ཤླཽ་ཀ་གཅིག་ཙམ་ཡང་བསྟན་དུ་མི་རུང་སྟེ། རིམ་ལྔ་ལས། དད་པ་མེད་ཅིང་དབང་བསྐུར་དམན་པ་ལ། ། གཏམ་གྱི་རིམ་པའང་དེ་ལ་བརྗོད་མི་བྱ། །
ཅེས་གསུངས་ཤིང་རྩ་ལྟུང་བདུན་པ་འབྱུང་བའི་ཕྱིར་རོ། ། སློབ་དཔོན་རང་གིས་དབང་མ་ཐོབ་པར་གཞན་ལ་དབང་བསྐུར་བ་བྱེད་ན་ཡང༌། སློབ་མ་དང་བཅས་པ་དམྱལ་བར་འགྲོ་སྟེ། བཤད་རྒྱུད་རྡོ་རྗེ་ཕྲེང་བར། རྨོངས་པ་གང་ཞིག་དབང་མེད་པར། ། བདག་ནི་དབང་བསྐུར་ཞེས་སྨྲ་བ། ། ཅི་སྲིད་སངས་རྒྱས་བཞུགས་ཀྱི་བར། ། སློབ་མར་བཅས་ཏེ་དམྱལ་བར་འགྲོ། ། ཞེས་གསུངས་སོ། ། དེ་ལྟར་དབང་བསྐུར་བ་ལའང་དཀྱིལ་འཁོར་སྔོན་དུ་འགྲོ་དགོས་ཏེ།
རྡོ་རྗེ་དྲིལ་བུ་པས། དབང་བསྐུར་དཀྱིལ་འཁོར་སྔོན་འགྲོ་བར། ། རྡོ་རྗེ་འཆང་གིས་གསུངས་པ་སྟེ། ། ཞེས་དང༌། ནཱ་རོ་འགྲེལ་པར། ད་ནི་དཀྱིལ་འཁོར་མེད་པར་དབང་བསྐུར་སྦྱིན་པར་མི་བྱ་ཞིང་དབང་མ་བསྐུར་བ་དེ་ཁོ་ན་ཉིད་ཀྱང་བསྟན་པར་མི་བྱའོ། ། ཞེས་གསུངས་པ་ལ། དཀྱིལ་འཁོར་ཡང་གདུལ་བྱའི་དབང་གིས་དབྱེ་བའི་སྒོ་མང་སྟེ། སློབ་དཔོན་ཀླུ་བྱང་གིས། སློབ་མའི་དོན་དུ་གྲུབ་བྱའི་ཕྱིར། །
འཁོར་ལོ་རྣམ་བརྒྱད་བྲི་བར་བྱ། ། རིན་ཆེན་དེ་བཞིན་ས་བོན་དང༌། ། མེ་ཏོག་ཚོན་དང་དེ་བཞིན་དུ། ། བྱེ་མ་གཡོ་དང་ཕྱེ་མ་སྟེ། ། དེ་བཞིན་ཡིད་ཀྱི་དཀྱིལ་འཁོར་བདེན། ། ཞེས་བརྒྱད་དུ་གསུངས་པ་དང༌། མངོན་བརྗོད་བླ་མར། བྲི་བའི་དཀྱིལ་འཁོར་དང་པོ་སྟེ། ། གཉིས་པ་མཚན་མའི་དཀྱིལ་འཁོར་རོ། ། གསུམ་པ་ལག་པའི་ཕྱག་རྒྱ་སྟེ། །
བཞི་པ་གཟུགས་སུ་འགྱུར་བའོ། ། ལྔ་པ་མེ་ཏོག་མཆོད་པ་སྟེ། ། དྲུག་པ་ཚོགས་ཀྱི་དཀྱིལ་འཁོར་རོ། ། ཞེས་དྲུག་ཏུ་བཤད་པ་ལ། དེ་དང་འགྱུར་མི་འདྲ་བ་ལས། ཡི་གེའི་དཀྱིལ་འཁོར་དང་པོ་སྟེ། ། གཉིས་པ་མཚན་མའི་དཀྱིལ་འཁོར་ཡིན། ། ལག་པའི་ཕྱག་རྒྱ་གསུམ་པ་སྟེ། ། གཟུགས་བརྙན་དགོད་པ་བཞི་པའོ། ། མེ་ཏོག་དགྲམ་པ་ལྔ་པ་སྟེ། །
དྲུག་པ་ཚོགས་ཀྱི་དཀྱིལ་འཁོར་རོ། ། ཞེས་འབྱུང་བས་རྡུལ་ཚོན་གྱི་དཀྱིལ་འཁོར་ལ། ལྷའི་ས་བོན་ཡི་གེ་དགོད་པ། ཆོས་ཀྱི་ཕྱག་རྒྱ་དང༌། ཕྱག་མཚན་དགོད་པ་དང༌། ཆོས་འཆད་ལ་སོགས་པའི་ལག་པའི་ཕྱག་རྒྱ་དགོད་པ་ཐུགས་ཀྱི་ཕྱག་རྒྱ་དང༌། སྐུ་ཕྱག་རྒྱ་ཆེན་པོའི་གཟུགས་ཅན་རྫོགས་པར་བཀོད་པ་ཕྱག་རྒྱ་ཆེན་པོ་དང༌། དེ་རྣམས་མི་ཤེས་པ་ལྷའི་གདན་མཚོན་པའི་མེ་ཏོག་དགྲམ་པ་སྟེ། གསང་བ་སྤྱི་རྒྱུད་ལས། གདན་དུ་དགོད་པའི་ཆོ་ག་བྱ། །
ཞེས་པ་དང་མཐུན་ནོ། ། དེས་མཚོན་ནས་ཡོ་ག་ནས་བརྡའམ་ཐིག་ལེ་ཙམ་འགོད་པའང་བསྡུ་སྟེ། དེ་ལྔ་གའང་རྡུལ་ཚོན་གྱི་དཀྱིལ་འཁོར་དུ་འདུས་ཏེ། དོན་བསྡུ་བ་ན། འདི་ལྟའི་དཀྱིལ་འཁོར་བྲིས་ནས་ནི། ། རྟག་ཏུ་བསྒོམ་ཞིང་མཆོད་པར་བྱ། ། ཞེས་གསུངས་པའི་ཕྱིར་རོ། ། རྡུལ་ཚོན་གྱི་དཀྱིལ་འཁོར་དུ་མེ་ཏོག་ཚོམ་བུ་འགོད་པ་ལ་མེ་ཏོག་ཚོམ་བུ་ཞེས་བཤད་ཀྱི་རྡུལ་ཚོན་དང་མ་འབྲེལ་བར། ཚོམ་བུའི་དཀྱིལ་འཁོར་དུ་དབང་བསྐུར་བ་མ་ཡིན་ལ། སྔར་དཀྱིལ་འཁོར་བརྒྱད་དུ་བཤད་པའི་དང་པོ་བདུན་ཡང་རྡུལ་ཚོན་གྱི་དཀྱིལ་འཁོར་གྱི་དབྱེ་བ་ཡིན་ནོ། །
འདིར་ནི་སློབ་དཔོན་རྡོ་རྗེ་དྲིལ་བུ་པས། དཀྱིལ་འཁོར་གསུམ་དུ་བསྡུས་ཏེ། འོན་ཀྱང་དཀྱིལ་འཁོར་དེ་རང་བཞིན། ། ཅི་ཡིན་དེ་ནི་འདི་ལྟར་བཤད། ། རི་མོར་གནས་པའི་ལས་དང་ནི། ། ཐིག་ལ་ཚོན་དགྱེའི་རིམ་པས་བསྟན། ། འགྲོ་བ་འདི་དག་རང་བཞིན་གྱིས། ། གྲུབ་པའི་དཀྱིལ་འཁོར་གཉིས་མེད་པའོ། ། བཅོས་མ་གཉིས་ཀྱི་ངོ་བོ་གང༌། ། དེ་ནི་གདུལ་བྱའི་དབང་ལས་འདོད། །
མཁས་པས་བསྒྲུབ་བྱ་དེ་མིན་ཏེ། ། ཡང་དག་དོན་མཐོང་གྲོལ་ཕྱིར་རོ། ། ཞེས་གང་ཟག་དབང་པོ་ཐ་མ་ལ་རས་བྲིས་ཀྱི་དཀྱིལ་འཁོར། འབྲིང་ལ་རྡུལ་ཚོན་གྱི་དཀྱིལ་འཁོར། རབ་ལ་ལུས་ཀྱི་དཀྱིལ་འཁོར་དུ་དབང་བསྐུར་བར་བཤད་པ་ལ། ལས་དང་པོ་པ་ལ་རྡུལ་ཚོན་གྱི་དཀྱིལ་འཁོར་དུ་དབང་ངེས་པར་བསྐུར་དགོས་ཏེ། ནཱ་རོ་པས། དབང་བསྐུར་བདུན་པོ་འདི་རྣམས་རྡུལ་ཚོན་གྱི་དཀྱིལ་འཁོར་དུ་རྣམ་པར་སྤངས་ནས་གཞན་རས་བྲིས་ལ་སོགས་པའི་དཀྱིལ་འཁོར་དུ་སྦྱིན་པར་བྱ་བ་མ་ཡིན་ནོ། ། ཞེས་གསུངས་པའི་ཕྱིར་རོ། ། དཀྱིལ་འཁོར་དེར་དབང་བསྐུར་བའི་ཆོ་ག་ལ་གསུམ་སྟེ།
ཐོག་མར་སློབ་མ་རྗེས་སུ་བཟུང་བ་དང༌། དེ་ནས་རྒྱུད་སྨིན་པར་བྱ་བ་དང༌། མཐར་དམ་ཚིག་དང་སྡོམ་པ་བསྟན་པའོ། ། དང་པོ་ནི་ཇི་སྐད་བཤད་པའི་མཚན་ཉིད་ཅན་གྱི་རྡོ་རྗེ་སློབ་དཔོན་ལ། སློབ་མ་འགའ་ཞིག་དབང་བསྐུར་བ་ཞུ་བའི་ཕྱིར་ཕྱག་དང་མཎྜལ་སྔོན་དུ་འགྲོ་བས། རིགས་ཀྱི་བུ་བཙུན་པའམ། དགེ་བསྙེན་ནམ། སློབ་དཔོན་དགོངས་སུ་གསོལ། ཁྱེད་ལ་བདག་བླ་མར་གསོལ་བ་འདེབས་ཀྱི། བདག་དཔལ་རྡོ་རྗེ་དབྱིངས་ཀྱི་དཀྱིལ་འཁོར་དུ་དབང་བསྐུར་བར་འཚལ་ལོ། །
ཞེས་ལན་གསུམ་དུ་གསོལ་བ་འདེབས་པ་ལ། སློབ་དཔོན་གྱིས་འདི་དྲི་སྟེ། ཁྱོད་སྔར་སངས་རྒྱས་ཀྱི་བསྟན་པ་ལ་ཞུགས་སམ་མ་ཞུགས་ཞེས་དྲི། ཞུགས་ཟེར་ན་གང་ལ་ཞུགས་ཞེས་དྲི་སྟེ། དེའང་སྔར་གསང་སྔགས་ལ་ཞུགས་ཟེར་ན། ཇི་ལྟར་ཞུགས་པ་ཤེས་པར་བྱས་ལ་ཁས་བླང༌། གལ་ཏེ་སྔགས་ལ་མ་ཞུགས་ཀྱི་བྱང་ཆུབ་ཀྱི་སེམས་བསྐྱེད་དེ་ཐེག་པ་ཆེན་པོ་ལ་ཞུགས་སོ་ཞེས་ཟེར་ན། དེའང་འོས་སུ་གྱུར་པས་ན་ཁས་བླང༌། གང་དུ་ཐེག་ཆེན་ལའང་མ་ཞུགས་ཀྱི་སོ་སོར་ཐར་པ་ལ་བསླབས་སོ་ཟེར་ན། དེ་མ་ཐག་དབང་བསྐུར་བར་ཁས་མི་བླང་གི །
སྙིང་རྗེ་ཆེན་པོ་སྔོན་དུ་འགྲོ་བས། བྱང་ཆུབ་ཀྱི་མཆོག་ཏུ་སེམས་བསྐྱེད་ལ་གདོད་རྗེས་སུ་གཟུང་བར་བྱའོ། ། གལ་ཏེ་སངས་རྒྱས་ཀྱི་བསྟན་པ་ལ་མ་ཞུགས་སོ་ཞེས་སྨྲ་ན། དེ་ལ་ཁྱོད་ཅི་དོན་དུ་གཉེར་ནས་དབང་བསྐུར་ཞུ་བར་འདོད་ཅེས་དྲི། དེ་ལ་རིགས་གསུམ་སྟེ། སེམས་ཅན་ཐམས་ཅད་ཀྱི་དོན་དུ་བླ་ན་མེད་པའི་བྱང་ཆུབ་ཐོབ་པར་འདོད་ཅེས་ཟེར་ན། དེ་ནི་སྐྱེ་བ་མང་པོ་ནས་ཐེག་པ་ཆེན་པོ་ལ་ཞུགས་པ་ཡིན་པས་སློབ་མ་རྗེས་སུ་གཟུང་བའི་ཆོ་ག་བྱའོ། ། གལ་ཏེ་བདག་ཉིད་གཅིག་པུ་འཁོར་བ་ལས་ཐར་ཏེ་ཞི་བའང་དོན་དུ་གཉེར་བར་འདོད་དོ་ཞེས་སྨྲ་ན་ཡང་དེ་ཡང་བྱང་ཆུབ་ཀྱི་མཆོག་ཏུ་སེམས་བསྐྱེད། དཔོན་སློབ་ཕན་ཚུན་འབྲེལ་པ་བརྟགས་ལ་རྗེས་སུ་མཐུན་ན་གདོད་སློབ་མ་རྗེས་སུ་གཟུང་བའི་ཆོ་ག་བྱའོ། ། གལ་ཏེ་ཚེ་འདིར་ཚེ་རིང་བ་དང་ནད་མེད་པ་ལ་སོགས་པ་དང༌།
སྐྱེ་བ་ཕ་རོལ་དུ་ལྷ་མི་ལ་སོགས་པ་དོན་དུ་གཉེར་བར་འཚལ་ལོ་ཞེས་སྨྲ་ན། དེ་ནི་དེ་མ་ཐག་ཏུ་རྗེས་སུ་གཟུང་བར་མི་བྱ་སྟེ། དཔལ་ཀྱེ་རྡོ་རྗེའི་རྒྱུད་ལས་གསུངས་པ་ལྟར། དང་པོར་གསོ་སྦྱོང་སྦྱིན་པར་བྱ། ། དེ་རྗེས་བསླབ་པའི་གནས་བཅུ་སྦྱིན། ། ཞེས་པ་ལ་སོགས་པ་རིམ་གྱིས་སྦྱང་བ་དང༌། འབྲེལ་པ་བརྟག་པ་ལ་སོགས་པ་བློ་ལེགས་པར་སྦྱངས་ལ། བྱང་ཆུབ་ཀྱི་སེམས་སྐྱེས་པ་དང་རྗེས་སུ་གཟུང་བར་བྱའོ། ། དེ་ལྟར་ན་འབྲེལ་བརྟགས་ནས་མཚན་ཉིད་དང་ལྡན་པའི་སློབ་མ་གཅིག་ནས་ཉི་ཤུ་རྩ་ལྔའི་བར་གྲངས་ཁ་ཡར་བ་གཟུང་བར་བྱའི། ཁ་འཆམ་པ་དང་དེ་ལས་ལྷག་པ་དཀྱིལ་འཁོར་གཅིག་ཏུ་གཟུང་བར་མི་བྱ་ཞིང༌།
གཟའ་སྐར་བཟང་བ་དང་ཡར་གྱི་ངོ་ལ་བརྩམ་པར་བྱའོ།། །། གཉིས་པ་ནི་འགྲེལ་ཆེན་ལས་དབང་གི་མངོན་པར་རྟོགས་པ་བདུན་ཏེ། སྔོན་དུ་བསྙེན་པའི་ཆོ་ག་དང༌། སའི་ཆོ་ག་དང༌། སྟ་གོན་གྱི་ཆོ་ག་དང༌། དཀྱིལ་འཁོར་བྲི་ཞིང་རྒྱན་དགྲམ་པའི་ཆོ་ག་དང༌། སྒྲུབ་ཅིང་མཆོད་པའི་ཆོ་ག་དང༌། འཇུག་ཅིང་དབང་བསྐུར་བའི་ཆོ་ག་དང༌། མཇུག་གི་ཆོ་ག་ཞེས་བྱ་བ་འདི་རྣམས་ཀྱིས་སྨིན་བྱེད་ཀྱི་ལམ་མཐའ་དག་བསྡུས་པ་ལས་ཞེས་བཤད་པ་ལྟར་དོན་བདུན་ལས། དང་པོ་བསྙེན་པ་ནི།
མཆོད་པ་དང༌། གཏོར་མ་བཤམས་ལ། སློབ་མས་ཕྱག་དང་མཎྜལ་ཕུལ་ཏེ། ཡོན་ཏན་ཐམས་ཅད་འབྱུང་བའི་གནས། ། ཐབས་དང་ཤེས་རབ་བདག་ཉིད་ཅན། ། སྟོན་པའི་བསྟན་ལ་ལེགས་གནས་པ། ། རྡོར་སེམས་ཆོ་ག་བཤད་དུ་གསོལ། ། ཞེས་ལན་གསུམ་དུ་གསོལ་བ་གདབ། དེ་ནས་སློབ་དཔོན་གྱིས་རྡོ་རྗེ་སེམས་དཔའི་རྣལ་འབྱོར་གསལ་བར་དམིགས་ཏེ། རང་གི་སྙིང་གའི་ཧཱུྃ་གི་འོད་ཟེར་གྱིས་སློབ་མའི་ལུས་ལ་ཞུགས་ཏེ།
དེའི་ཐོག་མ་མེད་པ་ནས་བསགས་པའི་ལས་ཀྱི་སྒྲིབ་པ་ཐམས་ཅད་དང་བགེགས་ཐམས་ཅད་བསྲེགས་པར་བསམ་ཞིང་སྙིང་པོ་བརྒྱ་རྩ་བརྒྱད་བཟླས་ལ། གཏོར་ཆོག་ལྟར་ལྷ་དང་འབྱུང་པོ་ལ་གཏོར་མ་ཕུལ་ཏེ་ཁོ་བོས་ནི་ལྷ་མཉེས་པར་བྱ་བའི་ཕྱིར་སྔོན་དུ་བསྙེན་པར་བྱའོ། ། ཁྱོད་ཀྱི་དཀྱིལ་འཁོར་གྱི་འཁོར་ལོ་མཆོད་པའི་ཡོ་བྱད་དང༌། དཔའ་བོ་དང་རྣལ་འབྱོར་མ་རྣམས་མཆོད་པའི་ཡོ་བྱད་འདི་དང་འདི་དག་དགོས་པས་འཚོག་ཆས་གྱིས་ཤིག ལུས་དང་སྲོག་གི་བར་ཆད་དུ་འགྱུར་བས། ཡ་ང་བའི་གནས་འདི་དག་ཏུ་མ་འགྲོ་ཤིག དགེ་བའི་རྩ་བ་ལ་བརྩོན་པར་གྱིས་ཤིག ། ཅེས་བསྒོ་ལ་བཏང་ངོ༌། ། སློབ་མས་སློབ་དཔོན་ལ་ཕྱག་འཚལ་ཏེ་ཅི་ལྟར་ནུས་པར་ཁས་བླང་ངོ༌། ། དེ་ནས་སློབ་དཔོན་ལ་བསྙེན་པའི་ཡོ་བྱད་ཕུལ་བ་དང༌།
སློབ་དཔོན་གྱིས་གནས་དབེན་པར་འདུག་སྟེ་བསྙེན་པ་བྱའོ། ། འདི་ལ་བུམ་པ་ལ་བརྟེན་པ་དང་མ་བརྟེན་པའི་ལུགས་གཉིས་ལས། དཀྱིལ་འཁོར་གྱི་ཆོ་གའི་སྔོན་དུ་བུམ་པ་ལ་བརྟེན་པའི་བསྙེན་པ་བྱ་དགོས་པས་ན། རྣམ་རྒྱལ་བུམ་པ་ཆོ་ག་ཇི་ལྟ་བ་བཞིན་དུ་ལེགས་པར་བཅས་ལ། སྟེགས་བུའི་སྟེང་དུ་བཞག སྟེང་དུ་དུང་ཆོས་ཀྱི་ནང་དུ་དྲི་ཞིམ་པོ་ལེགས་པར་སྦྱར་བ་དང༌། རྡོ་རྗེ་གཟུངས་ཐག་དང་བཅས་པ་ཡང་བཞག་ཅིང་མཆོད་པ་དང་གཏོར་མ་ཡང་བཤམ་མོ། ། དེ་ནས་སློབ་དཔོན་གྱིས་ཐུན་བཞིའི་རིམ་པས་སྒྲུབ་ཐབས་ལྟར་ཏིང་ངེ་འཛིན་གསུམ་གྱི་རྣལ་འབྱོར་བདུད་རྩི་མྱང་བའི་བར་རྫོགས་པ་དང༌། བུམ་པ་ཨ་མྲྀ་ཏས་བསང༌། སྭ་བྷཱ་ཝས་སྦྱངས་པའི་ངང་ལས།
པཾ་ལས་པདྨ་དང་ཨ་ལས་ཟླ་བའི་སྟེང་དུ་བུམ་པ་ཚུལ་བཞིན་དུ་བསྐྱེད་པའི་ནང་དུ། རླུང་གི་དཀྱིལ་འཁོར་ནས་བརྩམས་ཏེ་ཐུན་མོང་གི་སྲུང་འཁོར་དུར་ཁྲོད་གཞལ་ཡས་ཁང་གི་བར་སྐད་ཅིག་མ་ལས་བསྐྱེད་ཅིང༌། གཙོ་བོ་མངོན་བྱང་ལྔ་དང་འཁོར་རྣམས་འབྱིན་པའི་ཚུལ་གྱིས་ཡན་ལག་བཞི་རྫོགས་སུ་བསྐྱེད་ལ་མཆོད་བསྟོད་བྱའོ། ། དེ་ནས་རང་བདག་བསྐྱེད་གཙོ་བོ་ཡབ་ཡུམ་དུ་གསལ་བའི་ཡུམ་གྱི་ཞལ་ནས་ཡབ་ཀྱི་ཞལ་དུ་ཚུར་འཁོར་དུ་སྔགས་ཕྲེང་དམར་པོའམ་སེར་པོ་ལས་འོད་འཕྲོས་པས་བུམ་པའི་ནང་གི་ལྷ་ལ་ཕོག་པས་ཐམས་ཅད་དམར་ལམ་སོང་བས་ལྷ་ཐམས་ཅད་དབང་དུ་གྱུར་པར་དམིགས་པའམ། ཡང་ན་སེར་པོ་འཕྲོས་པས་ལྷ་ཐམས་ཅད་སེར་ལམ་སོང་བས་བདེ་བ་ཆེན་པོའི་ཡེ་ཤེས་རྒྱས་པར་དམིགས་པའམ། བུམ་པའི་ལྷ་ཐམས་ཅད་ཀྱི་བ་སྤུའི་བུ་ག་ནས་བདུད་རྩིའི་ཆུ་རྒྱུན་འཛག་པར་དམིགས་ལ་གཙོ་བོ་ལ་འབུམ་དང༌། འཁོར་རྣམས་ལ་ཁྲི་ཕྲག་རེ་བཟླས་ནས་གྲངས་ཀྱི་བསྙེན་པ་རྫོགས་པ་དང༌། བུམ་པའི་ལྷ་ལ་མཆོད་བསྟོད་བྱས་ལ། དུང་ཆོས་ཀྱི་ཆུ་བླུགས་པས་བུམ་པའི་ལྷ་རྣམས་འོད་དུ་ཞུ་བར་བྱའོ། ། གཉིས་པ་སའི་ཆོ་ག་ལ།
ས་བརྟག་པ་དང༌། བསླང་བ་དང༌། སྦྱང་བ་དང༌། བཟུང་བ་དང༌། བྱིན་གྱིས་བརླབ་པ་དང༌། བསྲུང་བ་དང་དྲུག་གི་དང་པོ་ནི། གྲོང་ཁྱེར་རམ་གཙུག་ལག་ཁང་གི་བྱང་ཤར་གྱི་ཕྱོགས་ཡིད་དགའ་བ་ཆུ་དང་ལྡན་པ། དབྱིབས་གྲུ་བཞི་པ། ཤར་དང་བྱང་དུ་གཞོལ་ཤིང་གཞན་མཐོ་བ། ཁ་དོག་དཀར་ཞིང་སྣུམ་པ།
ཐལ་བ་དང་རུས་པ་དང་རྡོ་ལ་སོགས་པ་དང༌། ཨུ་དུམ་ཝཱ་ར་ལ་སོགས་པའི་ཤིང་དྲུག་མེད་པ། རུས་སྦལ་ལམ་གླང་པོ་ཆེའི་རྒྱབ་ལྟ་བུ་མ་ཡིན་པའི་ས་བཙལ་ནས། དེར་ཁྲུ་གང་གྲུ་བཞིར་བརྐོས་ཏེ་ས་དེ་ཉིད་ཀྱིས་དགང་བར་བྱའོ། ། དེ་ནས་གང་བའམ་ལྷག་ན་མཆོག་ཏུ་བསྔགས་སོ། ། མ་གང་བ་ནི་སྤང་བར་བྱའོ། ། གཉིས་པ་ལ་མངོན་པ་ལས་བསླང་བ་དང༌། མི་མངོན་པ་ལས་བསླང་བ་གཉིས་ཀྱི་དང་པོ་ནི། ས་ཕྱོགས་དེའི་བདག་པོ་རྒྱལ་པོའམ། བློན་པོ་ལ་སོགས་པ་ལས་བསླང་བ་སྟེ།
གལ་ཏེ་མ་ཁུགས་ན་རིན་གྱིས་བསླུ་བའི་བར་དུ་བྱས་ལ་ཇི་སྲིད་གནང་བའི་སྐབས་བྱུང་གི་བར་དུ་བསླང་བར་བྱའོ། ། གཉིས་པ་ལ་སའི་ལྷ་མོ་ལས་བསླང་བ། ཞིང་སྐྱོང་ལས་བསླང་བ་གཉིས་ཀྱི་དང་པོ་ནི། དེར་མཎྜལ་དང་མཆོད་པ་དང་གཏོར་མ་གཉིས་བྱས་ལ། བདག་བསྐྱེད་བཟླས་པ་དག་པ་དྲན་པ་དང་བཅས་པ་བྱས་ནས་དཀྱིལ་འཁོར་བསྡུས་ཏེ། རང་གཙོ་བོ་ཡབ་ཡུམ་གྱི་ང་རྒྱལ་གྱིས་སམ། ཡང་ན་གཙོ་བོ་རྐྱང་པར་བསྒོམས་ནས། མཎྜལ་གྱི་དབུས་སུ་ཚོམ་བུ་སའི་ལྷ་མོར་བསྐྱེད་པ་ནས་གཏོར་མ་འབུལ་བའི་བར་འོག་ནས་འབྱུང་བ་ལྟར་བྱས་ལ། སྙན་གསན་དབབ་པའི་ཚིག་གིས་ལན་གསུམ་གྱིས་ས་བསླངས་ནས་ནམ་མཁར་བཏེག་པས། ས་ཕྱོགས་བདག་ལ་བྱིན་པར་བསམ་ཞིང་སྐྱོང་རྣམས་ལ་བཀའ་བསྒོ་བའི་བར་བྱའོ། །
གཉིས་པ་ནི། གཏོར་ཆོག་ནས་འབྱུང་བ་ལྟར་འབྱུང་པོའི་ཚོགས་ལ་གཏོར་མ་བྱིན་ལ། གང་དག་འདིར་གནས་ལྷ་དང་ཀླུ། ། གནོད་སྦྱིན་སྲིན་པོ་གང་དག་ལ། ། དཀྱིལ་འཁོར་དོན་དུ་ས་གཞི་འདི། ། བདག་ཞུ་ཁྱོད་ཀྱིས་སྩལ་དུ་གསོལ། ། ཞེས་ལན་གསུམ་གྱི་ས་བསླང་བས་བྱིན་པར་བསམས་ལ། མཎྜལ་གྱི་ལྷ་རྣམས་གཤེགས་སུ་གསོལ་ཞིང༌། ཞིང་སྐྱོང་རྣམས་བར་ཆད་བསྲུང་བའི་ཕྱིར་དཀྱིལ་འཁོར་གྱི་ལས་མ་ཚར་གྱི་བར་དུ་ཁང་པའི་ཕྱོགས་མཚམས་བརྒྱད་དུ་འཁོད་པར་བསམ་མོ། ། གསུམ་པ་ལ།
ལས་ཀྱིས་སྦྱང་བ་གཏེར་གཞུག་པ། སྔགས་ཀྱི་སྦྱང་བ་གསུམ་གྱི་དང་པོ་ནི། ལྟོ་འཕྱེའི་རིམ་པ་ཤེས་པར་བྱས་ལ་དངོས་གྲུབ་དང་མཐུན་པར་བརྐོས་ཏེ། སྐྱོན་རྣམས་བསལ་ལ་ས་གཞན་དང་བསྲེས་ཏེ་དྲི་ཞིམ་པོའི་ཆུས་བཀྲུས་ཏེ་བསྟར་ཞིང་འཐས་པར་དགང་བ་ཡིན་ནོ། ། གཉིས་པ་ནི། དེའི་དབུས་སུ་རྫའི་སྣོད་པེའུའམ་ཟངས་ཀྱི་སྣོད་ལ་སོགས་པར་རིན་པོ་ཆེ་དང༌། འབྲུ་དང་སྨན་རྣམས་སྙིང་པོའི་སྔགས་སམ་ལས་ཐམས་ཅད་པ་བཟླས་པ་བཅུག་ལ་བསྟར་ཞིང་འཐས་པར་བྱའོ། ། གསུམ་པ་ནི་གལ་ཏེ་སྦྱང་བར་མི་ནུས་པའམ་ནུས་པ་རྣམས་ལའང་ཆོ་ག་འདི་བྱ་སྟེ། ལག་པ་ས་ལ་བཞག་ནས་ཨོཾ་ཧ་ན་ཧ་ན་ཀྲོ་དྷ་ཧཱུྃ་ཕཊ་ཅེས་བཟླས་པར་བྱའོ། ། དེ་ནས་ཡང་ས་གཞི་དེ་ནམ་མཁའ་ལྟར་དག་པར་བསམས་ཏེ་ཨོཾ་བྷུ་ཁཾ་ཞེས་བརྗོད་པར་བྱ་བ་ནི་དོན་དམ་པའི་སྦྱང་བའོ། །
བཞི་པ་ནི་དེ་ནས་དཀྱིལ་འཁོར་གྱི་ཁང་པ་བརྩིགས་ཏེ་མཛེས་པར་བྱས་ལ་དེའི་དབུས་སུ་དཀྱིལ་འཁོར་གྱི་ས་སྟེགས་བྱས་ལ། ཉེ་འཁོར་ཀུན་ཏུ་བ་ལྕི་དང་དྲི་ཞིམ་པོས་ལེགས་པར་བྱུགས་ཏེ། བླ་རེ་དང་བ་དན་ལ་སོགས་པས་ཀྱང་བརྒྱན། བྲིས་སྐུ་ལ་སོགས་པའང་བཀྲམ་ཏེ་བཀྲ་ཤིས་ཤིང་མཛེས་པར་བྱའོ། ། དེ་ནས་སྟངས་སྟབས་ཀྱི་བཀོད་པ་ལ་སོགས་པས་ས་གཟུང་བར་བྱ་བའི་ཕྱིར། སློབ་དཔོན་དཀྱིལ་འཁོར་གྱི་དབུས་སུ་སྟན་ནང་ཚང་ཅན་ལ་འདུག་ལ། ཕྱོགས་བཞིར་ཡང་སློབ་མ་བཞི་འདུག་ཅིང༌། དེ་དག་སོ་སོའི་མདུན་དུ་མཆོད་པ་དང༌། མཎྜལ་དང་རྡོ་རྗེ་དྲིལ་བུ་ལ་སོགས་པ་ཉེ་བར་མཁོ་བའི་ཡོ་བྱད་རྣམས་མཛེས་པར་བཤམས་ཏེ། ལས་ཀྱི་རྡོ་རྗེས་ཞུ་ཕུལ་ནས།
དཔོན་སློབ་རྣམས་ཀྱིས་སྒྲུབ་ཐབས་ནས་འབྱུང་བ་ལྟར་ཏིང་ངེ་གསུམ་མཆོད་བསྟོད་བདུད་རྩི་མྱང་བའི་བར་རྫོགས་པར་བྱས་ལ། སློབ་དཔོན་གྱིས་ལྷའི་ང་རྒྱལ་བཟུང་ཞིང༌། ཕྱོགས་ཀྱི་སློབ་མ་རྣམས་ཀྱིས་མཆོད་པ་བསང་སྦྱངས། བསྐྱེད། བྱིན་གྱིས་བརླབ་པ་རྣམས་བྱས་ནས། སོ་སོའི་ཚིགས་བཅད་སྔགས་དང་བཅས་པ་དབུལ་ཞིང་ཤར་ཕྱོགས་པས། དེ་བཞིན་གཤེགས་པ་ཀུན་ཞི་བ། ། དེ་བཞིན་གཤེགས་པ་ཀུན་གྱི་གནས། ། རྡོ་རྗེ་སེམས་དཔའ་ལས་བྱུང་བའི། ། དཀྱིལ་འཁོར་གཙོ་བོས་བཤད་དུ་གསོལ། །
ལྷོ་ནས། མཚན་རྣམས་ཐམས་ཅད་ཡང་དག་རྫོགས། ། མཚན་མིན་ཐམས་ཅད་རྣམ་པར་སྤངས། ། ཀུན་ཏུ་བཟང་པོ་སྐུ་ཡི་མཆོག ། དཀྱིལ་འཁོར་དམ་པ་བཤད་དུ་གསོལ། ། ནུབ་ནས། ཞི་བའི་ཆོས་མཆོག་ལས་བྱུང་བའི། ། ཡེ་ཤེས་སྤྱོད་པ་རྣམས་སྦྱོང་མཛད། ། ཀུན་ཏུ་བཟང་པོ་གསུང་གི་མཆོག ། དཀྱིལ་འཁོར་དམ་པ་བཤད་དུ་གསོལ། །
བྱང་ནས། སེམས་ཅན་ཀུན་གྱི་སེམས་ཅན་པོ། ། རང་བཞིན་དག་པས་དྲི་མ་མེད། ། ཀུན་བཟང་ཐུགས་མཆོག་ཁ་ལོ་བསྒྱུར། ། དཀྱིལ་འཁོར་དམ་པ་བཤད་དུ་གསོལ། ། ཞེས་པས་གསོལ་བ་གདབ། དེ་ནས་སློབ་དཔོན་གྱིས་ཧཱུྃ་བཛྲོད་ཏིཥྛ་ཞེས་བྱ་བས་ཕྱག་རྒྱ་དང་བཅས་པས་རང་གིས་བསྒོམས་པའི་དཀྱིལ་འཁོར་ནམ་མཁའ་ལ་བཏེག་ལ། རང་གཙོ་བོ་ལས་ཆད་དེ་ཕྱག་གཉིས་པའི་ང་རྒྱལ་གྱིས་ལག་གཡས་ཧཱུྃ་ལས་རྡོ་རྗེ་རྩེ་ལྔ་པ་དེའི་ལྟེ་བར་རཾ་ལས་ཉི་མའི་དཀྱིལ་འཁོར་ལ་ཧཱུྃ་བསམ། ལག་པ་གཡོན་པ་ཨ་ལས་པདྨ་འདབ་མ་ལྔ་པ་དེའི་ལྟེ་བར་ཟླ་བ་ལ་ཨཿས་མཚན་པ། དེ་དག་ཞུ་བ་ལས་བྱུང་བའི་ལག་པར་བསྒོམས་ཏེ།
ལག་པ་གཉིས་རྣམ་ལྔ་འདོད་པའི་བསྐོར་བ་བྱས་ལ། ལག་པ་གཡས་པས་རྡོ་རྗེ་བླངས་ཏེ། ཨོཾ་མ་ཧཱ་བཛྲ་ཧཱུྃ་ཞེས་བརྗོད་ལ་རྡོ་རྗེ་དེ་སྨིན་མཚམས་ཀྱི་བར་དུ་ལན་གསུམ་གསོར་ལ་སྙིང་གར་བཟུང་ལ་ཐོག་མཐའ་མེད་པའི་བྱང་ཆུབ་ཀྱི་སེམས་ཐུགས་ཀྱི་དམ་ཚིག་ཡིན་སྙམ་དུ་དྲན་པར་བྱ། ཡང་ལག་པ་གཡོན་པས་དྲིལ་བུ་བླངས་ཏེ། ཨོཾ་གྷཎྜེ་ཨཿ ཞེས་བརྗོད་དེ་ལན་གསུམ་དཀྲོལ་ལ་དཀུར་ཁ་གྱེན་དུ་བསྟན་ཏེ་བཟུང༌། སྲིད་པ་ཐམས་ཅད་རང་བཞིན་གྱིས་རྣམ་པར་དག་པ་སྟོན་པར་བྱེད་པ་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གི་ངོ་བོ་གསུང་གི་དམ་ཚིག་ཡིན་སྙམ་དྲན་པར་བྱ། དེ་ནས་རང་རྡོ་རྗེ་སེམས་དཔར་གསལ་བ་དེ་ཉིད་ཕྱག་རྒྱའི་དམ་ཚིག་ཡིན་སྙམ་དུ་དྲན་པར་བྱས་ལ་དྲིལ་བུ་ཕྱོགས་མཚམས་བརྒྱད་དུ་དཀྲོལ་ཏེ། ཨོཾ་བཛྲ་གྷཎྜེ་ར་ཎའི་སྔགས་བརྗོད། དེ་ནས་སེམས་ཅན་ཐམས་ཅད་ལ་སྙིང་རྗེའི་སེམས་བསྐྱེད།
ཉོན་མོངས་པ་ཐམས་ཅད་ལ་རབ་ཏུ་ཁྲོས་ནས། དེས་སྡང་བའི་བགེགས་ཐམས་ཅད་གཞོམ་པར་བྱ་བའི་ཕྱིར་ལྡང་བར་བྱ་སྟེ། རྣམ་ལྔ་འདོད་པའི་བསྐོར་བ་དང་བཅས་པས་རྡོ་རྗེ་གསོར་རྐང་བ་གཡས་པའི་སྐྱིལ་ཀྲུང་བཤིག དྲིལ་བུ་དཀྲོལ་ཏེ་གཡོན་པའང་བཤིག་ལ། རྣམ་ལྔ་འདོད་པའི་བསྐོར་བ་དང་བཅས་ཏེ་ལྡང་ལ། ལག་པ་གཉིས་ཧཱུྃ་མཛད་ཀྱི་ཕྱག་རྒྱས་རྡོ་རྗེ་དང་དྲིལ་བུ་བཟུང་ལ། ཧཱུྃ་ཞེས་བརྗོད་པས། སྐད་ཅིག་གིས་བདག་ཉིད་རྡོ་རྗེ་སེམས་དཔའི་ངོ་བོར་ཡོངས་སུ་གྱུར་ནས་ཁྲོ་བོ་འཇིག་རྟེན་གསུམ་ལས་རྣམ་པར་རྒྱལ་བ་མིང་གཞན་རྡོ་རྗེ་ཧཱུྃ་མཛད་ཅེས་བྱ་བ་གཡས་བརྐྱངས་པའི་ཞབས་གཉིས་ཀྱིས་རྡོ་རྗེ་དང་པདྨ་དང་ཉི་མ་ལ་གནས་པའི་འཇིགས་བྱེད་དང་དུས་མཚན་མནན་པ། རབ་ཏུ་ཁྲོས་པ་བསྐལ་པའི་མེ་ལྟར་འོད་ཟེར་གྱི་ཕུང་པོ་འབར་བ། འགྲོ་བ་མ་ལུས་པའི་བགེགས་ཀྱི་ཚོགས་ཟ་བ་ལྟ་བུ།
རྩ་བའི་ཞལ་སྔོ་བ། གཡས་སེར་བ། གཡོན་ལྗང་བ་སྟེ། ཞལ་གསུམ་གདངས་པ་མཆེ་བ་གཙིགས་པ། ལྗགས་སྒྲིལ་བ། ཞལ་རེ་རེ་ཞིང་སྨིན་མ་འཁྱོག་ཅིང་ཁྲོ་གཉེར་དང་བཅས་པ། སྤྱན་གསུམ་དམར་ཞིང་ཟླུམ་པ་ཕྱག་རྒྱ་དྲུག་དང་ལྡན་པ། དཔྲལ་བར་ཐོད་པ་ལྔས་བརྒྱན་པ། ཁྲག་འཛག་པའི་མགོ་བོའི་ཕྲེང་བ་མགུལ་པ་ལས་འཕྱང་བ། མགོ་བོ་དང་བཅས་པའི་སྐ་རགས་ཅན་སྟག་གི་པགས་པའི་ན་བཟའ་འཕྱང་བ།
མཐའ་ཡས་ནག་པོས་བཅིངས་པའི་དབུ་སྐྲ་ཁམ་པ་གྱེན་དུ་འབར་བ། འཇོག་པོ་ལ་སོགས་པ་ཀླུའི་རྒྱལ་པོ་བརྒྱད་ཀྱིས་བརྒྱན་པ།

རྡོ་རྗེ་དང་དྲིལ་བུ་དང་ལྡན་པའི་ཕྱག་གཉིས་ཀྱིས་རྡོ་རྗེ་ཁུ་ཚུར་གཉིས་རྒྱབ་སྦྱར་ཏེ་མཐེའུ་ཆུང་གཉིས་སྦྲེལ་ཞིང་མཛུབ་མོ་བརྐྱང་བར་བྱས་པའི་འཇིག་རྟེན་གསུམ་ལས་རྣམ་པར་རྒྱལ་བའི་ཕྱག་རྒྱས་འོད་ཀྱི་ཤེས་རབ་དང་སྙོམས་པར་ཞུགས་པ། ཕྱག་གཡས་པ་དག་གིས་ལྕགས་ཀྱུ་དང་ཞགས་པ་དང༌། གཡོན་པ་དག་གིས་ཐོད་པ་དང་ཁ་ཊྭཱཾ་ག་འཛིན་པ། ཡི་གེ་ཧཱུྃ་དྲག་ཏུ་སྒྲོགས་བཞིན་པར་བསྒོམས་ལ། དེའི་སྙིང་གའི་ཧཱུྃ་ལས་འོད་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྡོ་རྗེ་ཁྲོ་བོའི་རྣམ་པར་སྤྱན་དྲངས་པར་བསམ་ལ། ངག་ཏུ། ཧཱུྃ་ཡེ་ཤེས་བསྐལ་པ་མེ་ལྟར་འབར་བའི་འོད། ། ཅེས་བརྗོད་ཅིང་མཆོད་བསྟོད་བྱས་ལ། ཕྱོགས་བཅུའི་དེ་བཞིན་གཤེགས་པ་ཐམས་ཅད་འཁོར་དང་བཅས་པ་ཁྱེད་རྣམས་ཀྱིས་བྱིན་གྱིས་བརླབ་པའི་གནས་སུ་དགོངས་པར་མཛད་པ་དང༌། སློབ་དཔོན་དང་དེའི་སློབ་མ་རྣམས་བྱིན་གྱིས་བརླབ་པར་མཛད་དུ་གསོལ། ཞེས་གསོལ་བ་བཏབ་པས།
རང་གི་སྙིང་གར་ཟླ་བའི་དཀྱིལ་འཁོར་ལ་གནས་པའི་རྡོ་རྗེའི་ལྟེ་བའི་ཧཱུྃ་ལ་ཁྲོ་བོ་རྣམས་ཐིམ་པས། རང་ཉིད་དང་དེ་བཞིན་གཤེགས་པ་ཐམས་ཅད་རོ་གཅིག་ཏུ་འདྲེས་པར་བསམས་ལ། ཨོཾ་ཨཱཿཧཱུྃ་ཞེས་པས་བྱིན་གྱིས་བརླབ་ཅིང༌། ཤིན་ཏུ་གདུག་པ་དྲག་པོ་ལ། ། ཞི་བས་འདུལ་བར་མི་འགྱུར་བས། ། འདི་མཁྱེན་རྡོ་རྗེ་འཆང་གིས་ནི། ། ཁྲོ་བོར་དེ་བཞིན་གཤེགས་ཀུན་འགྱུར། ། ང་ནི་རང་ཉིད་རྡོ་རྗེ་ཅན། ། རྡོ་རྗེ་སེམས་དཔའ་རང་ཉིད་དག ། ང་ནི་སངས་རྒྱས་རྒྱལ་པོ་ཆེ། །
ང་ནི་སྟོབས་ཆེན་རྡོ་རྗེ་ཅན། ། ང་ནི་རྣལ་འབྱོར་དབང་ཕྱུག་རྒྱལ། ། ཕྱག་ན་རྡོ་རྗེ་བརྟན་པ་ང༌། ། ང་ནི་བདག་པོའི་རྡོ་རྗེ་ཆེ། ། བྱིན་གྱིས་བརླབ་པ་མི་འདོར་རོ། ། ཞེས་པས་ང་རྒྱལ་བཟུང་ནས། མིག་གཡས་པ་མ་ལས་ཉི་མ་གཡོན་པ་ཊ་ལས་ཟླ་བར་བསྐྱེད། རྡོ་རྗེའི་ལྟ་བས་གཡས་ཕྱོགས་སུ་བལྟས་པས་བགེགས་ཐམས་ཅད་བསྲེགས་ལ་གཡོན་དུ་བལྟས་པས་གསོས་པར་བསྒོམ་མོ། ། ཡང་རྐང་པའི་མཐིལ་དུ་ཨཿཚེག་དྲག་ཅན་བཀོད་ལ། དེ་ལས་བྱུང་བའི་སྣ་ཚོགས་རྡོ་རྗེ་འབར་བར་བསྒོམས་ཏེ།
དེའི་འོད་ཟེར་གྱིས་བགེགས་ཐམས་ཅད་བསྲེགས་ཤིང་ས་གཞི་ཐམས་ཅད་རྡོ་རྗེའི་སར་བསྒོམས་ནས། དགའ་བས་ཡོངས་སུ་འགྱུར་བའི་འགྲོས་ཀྱིས་དབང་ལྡན་དུ་ཕྱིན་ནས། དེར་རྡོ་རྗེ་གསོར་བ་དང་དྲིལ་བུ་གསིལ་ཞིང༌། རྣམ་ལྔ་འདོད་སྐོར་བྱས་པས་གར་བསླང་བ་དང༌། རྣམ་ལྔ་འདོད་སྐོར་དང་རྡོ་རྗེ་སྙིང་ག་དང་དྲིལ་བུ་དཀུ་གཡོན་དུ་བཟུང་ལ། རྐང་པ་གཡས་པ་ས་ལ་བསྣུན་བཞིན་པས་ཧཱུྃ་ཞེས་དང་གར་གྱི་སྒེག་བཙལ་བ་དང༌། ཡང་འདོད་སྐོར་དང་གཡོན་དྲིལ་བུ་དཀུར་བཟུང༌། རྐང་པ་གཡས་པ་ས་ལ་བསྣུན་པ་དང་བསྟུན་ལ་གཡས་རྡོ་རྗེ་གསོར་ཞིང་ཧཱུྃ་ཞེས་བརྗོད་པས་གར་བསྡིགས་པ་སྟེ། དེ་དག་སྔོན་དུ་འགྲོ་བས། གང་ཡང་ལྷ་དང༌།
ལྷ་མ་ཡིན་དང༌། གནོད་སྦྱིན་དང༌། སྲིན་པོ་དང༌། ཡི་དྭགས་དང༌། ཤ་ཟ་དང༌། བརྗེད་བྱེད་དང༌། འབྱུང་པོ་དང༌། མཁའ་འགྲོ་མ་དང༌། ལུས་སྲུལ་པོ་དང༌། མཐུ་ཆེ་ཞིང་རྫུ་འཕྲུལ་ཆེ་བ་རྗེས་སུ་འབྲང་མའི་འཁོར་དང་བཅས་པ་དང༌།
ནམ་མཁའ་ལྡིང་དང༌། མིའམ་ཅི་དང༌། རིགས་སྔགས་གྲུབ་པ་ཁྱོད་སོང་ཤིག ས་ཕྱོགས་འདིར་སློབ་དཔོན་ཆེ་གེ་མོ་ཞེས་བྱ་བས་སློབ་མ་ཆེ་གེ་མོ་ཞེས་བྱ་བ་རྫོགས་པའི་བྱང་ཆུབ་ཐོབ་པར་བྱ་བའི་དོན་དང༌། སེམས་ཅན་ཐམས་ཅད་ཀྱིས་བླ་ན་མེད་པའི་ཡེ་ཤེས་བརྙེས་པར་བྱ་བའི་ཕྱིར། དཀྱིལ་འཁོར་རྒྱལ་པོ་རྡོ་རྗེ་དབྱིངས་ཞེས་བྱ་བ་འདྲི་བས། རྡོ་རྗེ་འཛིན་པའི་བཀའ་ཐོས་ནས་དེ་དག་མྱུར་བ་ཉིད་དུ་སོང་ཤིག གང་ཞིག་མི་འགྲོ་བ་དེ་དག་ལག་ན་རྡོ་རྗེ་ཧཱུྃ་ཁྲོས་པས་གདོང་རབ་ཏུ་འབར་ཀུན་ཏུ་འབར་ཞིང་རབ་ཏུ་འབར་བ། ཡེ་ཤེས་ཆེན་པོའི་རྡོ་རྗེ་ཡེ་ཤེས་ཀྱི་རྡོ་རྗེས་མགོ་བོ་བརྒྱར་འགས་པར་འགྱུར་རོ། ། ཞེས་ལན་གསུམ་བརྗོད་ལ།
ལུས་ཀྱི་ཁྲོ་བོའི་སྟངས་སྟབས་དང༌། རྡོ་རྗེ་གསོར་དྲིལ་བུ་དྲག་ཏུ་གསིལ་ཞིང་ཕྱོགས་བཅུར་བལྟས་ལ་ཡུངས་ཀར་གཏོར། ངག་ཏུ་ཧཱུྃ་དྲག་ལ་རིང་བ་དང་ཁྲོ་བོའི་སྔགས་མང་དུ་བརྗོད། སེམས་ཀྱིས་སྙིང་ག་ནས་ཁྲོ་བོ་དཔག་ཏུ་མེད་པ་སྤྲོས་ལ་བགེགས་རྣམས་ཚར་བཅད་པར་བསྒོམ་མོ། ། དེ་ནས་རྡོ་རྗེའི་འགྲོས་ཀྱིས་དཀྱིལ་འཁོར་གྱི་ས་བསྐོར་ནས་ཤར་དུ་མཐུན་པའི་རྐང་སྟབས་ཀྱིས་འདུག་ལ། ཤར་རམ་དབུས་སུ་ཁ་བལྟས་ཏེ། དེ་བཞིན་གཤེགས་པ་ཐམས་ཅད་ཡིད་ཀྱིས་དམིགས་ལ་ཕྱག་བྱས་ནས། མེ་ཏོག་དང༌། སྤོས་དང༌། མར་མེ་དང༌།
བྱུག་པ་དང༌། ཕེག་རྡོབ་པ་ལ་སོགས་པའི་ཕྱག་རྒྱས་ཧཱུྃ་ཞེས་བརྗོད་ཅིང་མཆོད་པར་བྱའོ། ། དེ་ནས་གཡས་བརྐྱངས་ལ་སོགས་པའི་གར་དང༌། ལག་སྟབས་དང༌། འདུག་སྟངས་དང༌། གར་གྱི་ཉམས་དགུ་དང༌། རོལ་མོའི་བཀོད་པ་དང༌། གླུའི་བཀོད་པ་རྣམས་ལག་ལེན་ལྟར་བྱའོ། ། ལྔ་པ་ནི། དེ་ནས་གནས་ཁང་སྟོང་པ་ཉིད་དུ་བསྒོམས་ལ།
ཧཱུྃ་ལས་སྐད་ཅིག་གིས་རྡོ་རྗེ་སེམས་དཔའ་ཡབ་ཡུམ་དུ་བསྐྱེད་དེ། དེ་སྙོམས་པར་ཞུགས་པ་ལས་ཆོས་ཀྱི་འབྱུང་གནས་སུ་བསྒོམ། དེའི་ནང་དུ་ཧྲཱིཿལས་བྱུང་བའི་པདྨ། དེའི་ལྟེ་བར་ཨཿཚེག་དྲག་ཅན་ལས་བྱུང་བའི་སྣ་ཚོགས་རྡོ་རྗེ། དེའི་ལྟེ་བ་ལ་རླུང་ལ་སོགས་པའི་འབྱུང་བ་བཞི། དེའི་སྟེང་དུ་བྷྲཱུྃ་ལས་བྱུང་བའི་འཁོར་ལོ་རྩིབས་བརྒྱད་པ། དེའི་སྟེང་དུ་བྷྲཱུྃ་ལས་རྣམ་པར་སྣང་མཛད་ཡབ་ཡུམ་དུ་བསྒོམ། དེ་གཉིས་སྙོམས་པར་ཞུགས་པས་དེ་རྣམས་འོད་དུ་ཞུ་ནས་འོད་ཟེར་འཕྲོ་བ་དང་བཅས་པའི་གཞལ་ཡས་ཁང་ལྟར་བྱིན་གྱིས་བརླབ་བོ། ། དྲུག་པ་ནི། དེ་ནས་སེང་ལྡེང་ངམ་ལྕགས་སམ་རུས་པ་ལས་བྱུང་བའི་ཕུར་བུ་སྲིད་དུ་སོར་བཅོ་བརྒྱད་པ་སྦོམས་སུ་སོར་དྲུག་པའམ།
སྲིད་དུ་བཅུ་གཉིས། སྦོམས་སུ་བཞི་པའམ། སྲིད་དུ་བརྒྱད། སྦོམས་སུ་དྲུག་ཆ་དང་བཅས་པའི་ཕྱེད་དང༌། གསུམ་ལ། སྟོད་རང་རང་གི་ཁྲོ་བོའི་གཟུགས་ལ་སྨད་རྡོ་རྗེ་རྩེ་གཅིག་པའི་རྣམ་པ་ཅན་ལྔ་འདུས་བྱས་ཏེ། ཙནྡན་དམར་པོས་བྱུག ཚོན་སྣ་ལྔའི་སྲིད་བུས་དཀྲིས། དར་དམར་པོའི་ཅོད་པཎ་བཅིང༌། ཡུངས་ཀར་གྱི་ཐུམ་བུ་བཏགས་ནས་སྣོད་གསར་པར་བཞག་གོ །
དེ་ནས་ཨོཾ་ཤཱུ་ནྱ་ཏཱས་སྟོང་པར་བསྒོམས་པའི་ངང་ལས། རཾ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་ལས་སྣ་ཚོགས་རྡོ་རྗེ་དེ་ལས་འཕྲོས་པའི་འོད་ཟེར་གྱིས་རྡོ་རྗེའི་ས་གཞི། རྭ་བ། གུར། བླ་རེ། མདའི་དྲྭ་བ། ཡེ་ཤེས་ཀྱི་མེ་འབར་བས་བསྐོར་བའི་སྲུང་འཁོར་དུ་བསམས་ལ། ཨོཾ་མེ་དི་ནཱི་བཛྲཱི་བྷ་ཝ་བནྡྷ་ཧཱུྃ། ཨོཾ་བཛྲ་པྲཱ་ཀཱ་ར་ཧཱུྃ་བཾ་ཧཱུྃ།
ཨོཾ་བཛྲ་པཉྫ་ར་ཧཱུྃ་ཡཾ་ཧཱུྃ། ཨོཾ་བཛྲ་བི་ཏཱ་ན་ཧཱུྃ་ཁཾ་ཧཱུྃ། ཨོཾ་བཛྲ་ས་ར་ཛྭཱ་ལ་ཏྲཾ་སཾ་ཏྲཾ། ཨོཾ་བཛྲ་ཛྭཱ་ལ་ཨ་ན་ལཱརྐ་ཧཱུྃ་ཧཱུྃ་ཧཱུྃ། ཞེས་པས་བྱིན་གྱིས་བརླབས་ཏེ། ས་ཕྱོགས་སྲུང་འཁོར་གྱི་རང་བཞིན་དུ་བལྟས་ལ། རང་ཧཱུྃ་མཛད་ཀྱི་ང་རྒྱལ་གྱིས་ཕུར་བུ་རྣམས་བསང་སྦྱངས་ཏེ་པདྨ་དང་ཉི་མའི་གདན་ལ་ཧཱུྃ་ལས་དབང་ལྡན་གྱི་ཕུར་བུ་འཁོར་ལོས་སྒྱུར་བ་སེར་པོ་ཞལ་གསུམ་ཕྱག་གཉིས་ཏིང་ངེ་འཛིན་གྱི་ཕྱག་རྒྱ་མཛད་པ། མེར་རྣམ་རྒྱལ་སྐུ་མདོག་སྔོན་པོ་ཞལ་བཞི་ཕྱག་བརྒྱད་པ། ཕྱག་དང་པོ་གཉིས་ཁམས་གསུམ་རྣམ་པར་རྒྱལ་བའི་ཕྱག་རྒྱས་རྡོ་རྗེ་དྲིལ་བུ་ཐུགས་ཀར་འཛིན་པ། དེ་འོག་གཉིས་མདའ་གཞུ།
དེ་འོག་གཉིས་རལ་གྲི་དང་ལྕགས་ཀྱུ། དེ་འོག་གཉིས་རྡོ་རྗེ་དང་ཞགས་པ་བསྣམས་པ། བདེན་བྲལ་དུ་སྤྲིན་སྒྲ་སྐུ་མདོག་དམར་པོ་ཞལ་གཅིག་ཕྱག་བཞི་པ། ཞབས་དྲུག་པ། ཕྱག་གཡས་གཉིས་ན་རལ་གྲི་དང་དགྲ་སྟྭ། གཡོན་གཉིས་ན་ཞགས་པ་དང་གཏུན་ཤིང་བསྣམས་པ། རླུང་དུ་གསུས་པོ་ཆེ་སྐུ་མདོག་སྔོན་པོ་ཞལ་གསུམ་པ་དབུས་མ་བཞད་པ། གཡས་གདངས་པ། གཡོན་ཚེམས་ཀྱིས་མ་མཆུ་མནན་པ། མི་བསྐྱོད་པའི་དབུ་རྒྱན་ཅན།
ཕྱག་དྲུག་གིས་གཡས་རྡོ་རྗེ་བེ་ཅོན། རལ་གྲི། མདའ། གཡོན་སྡིགས་མཛུབ་ཞགས་པ་དང༌། བཅས་པས་ནུ་མ་འཛིན་པ། ཐོ་བ་དང་གཞུ། དབུས་སུ་རྣམ་པར་རྒྱལ་བ་སྐུ་མདོག་དམར་པོ་ཞལ་གསུམ་པ་དབུས་མ་བཞད་པ། གཡས་ལྗགས་འདྲིལ་བ། གཡོན་ཚེམས་ཀྱིས་མ་མཆུ་མནན་པ། ཕྱག་བརྒྱད་ཀྱིས་གཡས་རྡོ་རྗེ།
དབྱུག་ཐོ། ལྕགས་ཀྱུ་མདའ་དང༌། གཡོན་སྡིགས་མཛུབ་ནུ་མ་འཛིན་པ། པདྨ། ཞགས་པ། གཞུ་འཛིན་པ། ཐམས་ཅད་ཀྱང་སྟོད་ཁྲོ་བོའི་རྣམ་པ་ཅན་རྒྱན་ཐམས་ཅད་ཀྱིས་བརྒྱན་པ། སྨད་ཕུར་བུའི་གཟུགས་ཅན་བསྐལ་བའི་མེ་ལྟར་འབར་བར་བསྒོམས་ནས། རང་གི་སྙིང་གའི་ས་བོན་ལས་འོད་འཕྲོས་པས། ཡེ་ཤེས་ཀྱི་ཕུར་བུ་དཔག་ཏུ་མེད་པ་བཀུག་ནས་སྒོ་མ་བཞིའི་སྔགས་རྒྱས་དམ་ཚིག་གིས་ཕུར་བུ་དང་རོ་གཅིག་ཏུ་བྱས་ནས།
དབུས་ཀྱི་ཕུར་བུ་ལ་གཙོ་བོའི་སྔགས་དང་མཚམས་ཀྱི་བཞི་ལ་དྲག་མོ་ལ་སོགས་པ་བཞིའི་སྔགས་དང་ཐུན་མོང་དུ་ཨོཾ་བཛྲ་ཀཱི་ལི་ཀཱི་ལཱ་ཡ་སརྦ་བིགྷྣཱན་ཧཱུྃ། ཞེས་བརྒྱ་རྩ་བརྒྱད་ཀྱིས་བྱིན་གྱིས་བརླབས་ནས། རང་གི་སྙིང་ག་ནས་ཁྲོ་བོ་ལྕགས་ཀྱུ་དང་ཞགས་པ་ཐོགས་པ་དཔག་ཏུ་མེད་པ་སྤྲོས་ཏེ། དཀར་པོའི་ཕྱོགས་རྣམས་སྐྱབས་སུ་འགྲོ་བ་དང་སེམས་བསྐྱེད་པ་ལ་བཀོད། གདུལ་དཀའ་བའི་བགེགས་རྣམས་ཀྱི་སྙིང་ག་ནས་ལྕགས་ཀྱུས་བཀུག མགྲིན་པ་ནས་ཞགས་པས་བཅིངས། མཚོན་ཆ་ལྷག་མ་རྣམས་ཀྱིས་བསྡིགས་བཞིན་པས་བཀུག་ནས་རྡོ་རྗེ་རྭ་བའི་ཕྱི་རོལ་མེ་རི་འབར་བའི་ཤར་དང་མཚམས་ཀྱིས་བཞིར་ཧཱུྃ་རིང་པོ་ལས་གྲུབ་པའི་ཁྲོན་པ་རྣམས་ཀྱི་ནང་དུ་བཅུག་པར་བསམ། རང་ཁམས་གསུམ་རྣམ་རྒྱལ་གྱི་ང་རྒྱལ་གྱིས་ལག་པ་གཡོན་པས་རྡོ་རྗེ་ཁུ་ཚུར་གྱིས་ཕུར་བུ་དང༌། གཡས་པས་རྡོ་རྗེ་ཐོ་བ་མེ་ཏོག་དམར་པོའི་ཕྲེང་བ་བཅིངས་པ་བཟུང་ནས། ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱཾ།
ཕཊ་ཕཊ། ཀཱི་ལ་ཡ་ཀཱི་ལ་ཡ། སརྦ་པཱ་པཾ་ཕཊ་ཕཊ་ཧཱུྃ་ཧཱུྃ་ཧཱུྃ་བཛྲ་ཀཱི་ལ་ཡ་བཛྲ་དྷ་རོད་ཨཱཛྙཱ་པ་ཡ་ཏི། སརྦ་བིགྷྣཱན་ཀཱ་ཡ་ཝཱ་ཀྩིཏྟ་ཀཱི་ལ་ཡ་ཧཱུྃ་ཧཱུྃ་ཕཊ་ཕཊ་ཅེས་བརྗོད་ཅིང་བགེགས་རྣམས་ཀྱི་མགོ་བོར་ཕུར་བུས་བཏབ་ལ། ཨོཾ་བཛྲ་མུཏྐ་རཱ་ཀོ་ཊ་ཡ་ཧཱུྃ་ཞེས་བརྗོད་ཅིང་བརྡུངས་པས་སྤྱི་བོ་ནས་རྐང་མཐིལ་གྱི་བར་དུ་ཕུག་ཅིང་འོག་གཞི་དང་ལྷན་ཅིག་ཏུ་བྱས་པས་བགེགས་རྣམས་ཀྱི་ལུས་གཡོ་འགུལ་མེད། ངག་རླུང་རྒྱུ་བ་མེད། སེམས་གཟུང་འཛིན་གྱི་རྣམ་པར་རྟོག་པ་དང་བྲལ་ནས་འོད་གསལ་བདེ་བ་ཆེན་པོ་དེ་བཞིན་ཉིད་ཀྱི་རང་བཞིན་དུ་རོ་གཅིག་པར་གྱུར་ཅིང༌། བགེགས་ཀྱི་ཚོགས་ལྷག་མ་རྣམས་ཀྱང་རིང་དུ་བྲོས་པར་བསམས་ལ། དབང་ལྡན་ནས་མཚམས་བཞིར་གཡས་སྐོར་དང༌། དབུས་ཀྱི་ཕུར་བུ་ཤར་དུ་བཏབ་ལ།
ས་ཕྱོགས་བགེགས་དང་བྲལ་བར་བྱ་སྟེ་སའི་ཆོ་གའོ།། །། གསུམ་པ་ལྟ་གོན་ལ། སྦྱོར་དངོས་རྗེས་གསུམ་གྱི་དང་པོ་ནི། དེ་ལྟར་སའི་ཆོ་ག་བྱས་པའི་གནས་སུ། ཕྱག་དར་དང་སྐྱང་ནུལ་བྱ། བླ་རེ་དང་ཡོལ་བ་ལ་སོགས་པའི་རྒྱན་དགྲམ། བྲིས་སྐུ་དང་ལུགས་མ་ལ་སོགས་པའི་རྟེན་རྣམས་ཇི་ལྟར་བདེ་བར་བཞུགས་སུ་གསོལ། དཀྱིལ་འཁོར་ཡང་ཐིག་ཆེན་བརྒྱད་སྐྱ་ཐིག་ཏུ་བཏབ་ནས། རྩིག་པའི་ནང་ཕན་ཆད་སྟོང་པར་བཞག་ལ། དེའི་ཕྱི་རོལ་དཀྱིལ་འཁོར་གྱི་གཡས་བདག་གི་གཡོན་ནས་གཡོན་སྐོར་གྱིས་ཞབས་བསིལ་ལ་སོགས་པའི་ཆུ་བཞི་དང༌།
རང་གི་གཡས་དཀྱིལ་འཁོར་གྱི་གཡོན་ནས་མེ་ཏོག་ལ་སོགས་པའི་ཉེར་སྤྱོད་ལྔ་གཡོན་སྐོར་གྱིས་བཤམ། དེ་དག་ཀྱང་འབྱོར་པས་ཚད་མེད་ལ། མ་འབྱོར་ནའང་ལྷ་གྲངས་དང་མཉམ་པར་སུམ་ཅུ་སོ་བདུན་དང༌། སའི་ལྷ་མོའི་མཆོད་པ་དང༌། བུམ་པའི་དང༌། ལས་ཐམས་ཅད་པའི་མཆོད་པ་སྟེ་མཆོད་པ་ཚར་བཞི་བཅུ་ཐམ་པ་བཤམ། གཞན་ཡང་བའི་རྣམ་ལྔ་དང༌། དྲི་བཟང་པོའི་ལྡེ་གུ་དང༌། མེ་ཏོག་དང༌། བཟེད་ཞལ་གསུམ་དང༌།
གོས་ཟུང་དང༌། བུམ་པ་སྟ་གོན་གྱི་ཕྱིར་མཚན་ཉིད་དང་ལྡན་པའི་བུམ་པ་བཅུ་འདུས་བྱས་ལ། རྡོ་རྒྱུས་ལ་སོགས་པས་དཀར་པོར་བྱུགས་ལ། ལྷའི་ཁ་དོག་དང་མཐུན་པར་དར་རམ་རས་དཀར་པོ་ཁ་ཚར་མ་ཉམས་པས་མགུལ་ཆིངས་པྲོག་ལྔ་པའམ་བདུན་པ་བྱས་ལ། ལས་ཐམས་ཅད་པ་བཟླས་པའི་སྲད་བུ་དཀར་པོས་བཅིང༌། རྣམ་རྒྱལ་ལམ་རྩ་བའི་བུམ་པ་ལ་ཉི་མ་ལ་གནས་པའི་རྡོ་རྗེ་དཀར་པོ་སོགས་རིགས་ལྔའི་ཕྱག་མཚན་རྣམས། ཤར་གྱི་ལ་ཟླ་བ་ལ་གནས་པའི་འཁོར་ལོ་དཀར་པོ། ལྷོའི་ལ་རིན་པོ་ཆེ་སེར་པོ། ནུབ་ཀྱི་ལ་པདྨ་དམར་པོ། བྱང་གི་ལ་རལ་གྲི་ལྗང་གུ།
དབང་ལྡན་གྱི་ལ་འཁོར་ལོ། མེ་ཡི་ལ་རྡོ་རྗེ། བདེན་བྲལ་གྱི་ལ་པདྨ། རླུང་གི་ལ་ཨུཏྤ་ལ། ལས་ཐམས་ཅད་པ་ལ་སྣ་ཚོགས་རྡོ་རྗེ་སྟེ་འདི་རྣམས་ཉི་མ་ལ་གནས་པ་བྲིས་ནས། དྲག་མོ་ལ་སོགས་པའི་སྔགས་སམ་ལས་ཐམས་ཅད་པ་བཟླས་པས་བུམ་པ་རྣམས་ལ་ཡུངས་ཀར་གྱིས་བྲབ་ཅིང་གུ་གུལ་གྱིས་བདུགས་ནས་བགེགས་བསྐྲད། ནས། གྲོ། སྲན་མ། འབྲས།
ཏིལ་ཏེ་འབྲུ་ལྔ། གསེར་དངུལ། བྱི་རུ། མུ་ཏིག་དུང་སྟེ་རིན་པོ་ཆེ་ལྔ། ལན་ཚྭ། བུ་རམ། འོ་མ། མར། སྦྲང་རྩི་སྟེ་སྙིང་པོ་ལྔ་དང༌། ཙནྡན་དཀར་པོ།
དམར་པོ། གུར་གུམ། ཛཱ་ཏི། ག་པུར་ཏེ་དྲི་ལྔ་དང༌། བྲྀ་ཧསྟི། ཀཎྜ་ཀ་རི། ཨ་པ་ར་ཛིཏྟ་དཀར་པོ། ཧ་ས་ཧ་ས་དེ་བ་སྟེ་སྨན་ལྔ་དང༌། ཤ་ལྔ་དང་བདུད་རྩི་ལྔ་རྣམས་ཅི་འབྱོར་བཅུག རང་གི་སྙིང་གའི་ས་བོན་ལས་ལྷ་མོ་མདོག་སྣ་ཚོགས་པ་སྤྲོས་ཏེ།
ཆུ་བོ་གདྒཱ་ནས་ཆུ་བླངས་ཏེ་འགེངས་པར་བསམས་ལ། ཨོཾ་ཏཔྟེ་ཏཔྟེ་མ་ཧཱ་ཏཔྟེ་སྭཱ་ཧཱ། ཞེས་ལན་བདུན་བདུན་བཟླས་ལ་བུམ་པའི་སུམ་ཆ་དྲི་ཞིམ་པོའི་ཆུས་དགང༌། ཨྃ་ཧཱུྃ་སྭཱ་ཧཱས་ཤིང་རློན་པས་ཁ་བརྒྱན་ལ། དཀྱིལ་འཁོར་གྱི་ལྷོ་ཕྱོགས་སུ་ཀུ་ཤའི་གདན་ལ་རྣམ་རྒྱལ་བུམ་པ་དབུས་དང་གཞན་རྣམས་ཕྱོགས་མཚམས་མ་ནོར་བ་དང་ལས་བུམ་བྱང་ཤར་དུ་བཞག་ལ། རྣམ་རྒྱལ་བུམ་པའི་སྟེང་དུ་མཆོད་ཡོན་གྱི་སྣོད་ཐོད་པའམ་དུང་ཆོས་དྲི་ཞིམ་པོའི་ཆུ་དང་འོ་མ་བདུད་རྩི་རིལ་བུ་སྦྱར་བས་བཀང་བ། དེའི་སྟེང་དུ་རྡོ་རྗེ་གཟུངས་ཐག་དང་བཅས་པ་རྣམས་བཞག་ཅིང༌། བུམ་པ་རྣམས་ཀྱི་མཐའ་སྐོར་དུ་མཆོད་པ་རྣམས་བཤམ། སློབ་མ་སྟ་གོན་གྱི་ཕྱིར་མེ་ཏོག་དང་དྲི་ཆབ་མ་གཏོགས་པའི་མཆོད་པ་རྣམས་དང༌། སོ་ཤིང་དང་ཀུ་ཤ་ཆེ་ཆུང་གཉིས་དང༌།
སྲུང་སྐུད་སློབ་མ་དུ་ཡོད་ཀྱི་གྲངས་དང་མཉམ་པ་དང༌། ཁ་བཤལ་གྱི་ཆུ་རྣམས་ཀྱང་སྟ་གོན་བྱའོ། ། གཞན་ཡང་འདས་པའི་གཏོར་མ་དང་སྒོས་ཀྱི་ཆོས་སྐྱོང་ལ་སོགས་ཅི་ཙམ་དགོས་པའི་གཏོར་མ་དང༌། སྔོན་འགྲོ་དང་སའི་ལྷ་མོའི་གཏོར་མ་གཉིས་ཀྱང་བཤམས་ཤིང༌། སྤྱིན་སྲེག་བྱེད་ན་དེའི་ཡོ་བྱད་དང༌། ཚོགས་ཀྱི་འཁོར་ལོའི་ཡོ་བྱད་ལ་སོགས་པ་འོག་ནས་འབྱུང་བའི་རྫས་ཐམས་ཅད་འདིར་འཚོག་པར་བྱ་བ་ནི་སྟ་གོན་གྱི་སྦྱོར་བའི་ཆོ་གའོ།། །། གཉིས་པ་ལ་སའི་ལྷ་མོ་སྟ་གོན། ལྷ་སྟ་གོན། བུམ་པ་སྟ་གོན། སློབ་མ་སྟ་གོན་དང་བཞིའི་དང་པོ་ནི།
སློབ་དཔོན་འཁོར་བཅས་སྟན་བདེ་བ་ལ་འཁོད་ནས་གཏོར་ཆོག་ལྟར་སྔོན་འགྲོའི་གཏོར་མ་བཏང༌། གནས་དང་ཡོ་བྱད་བྱིན་གྱིས་བརླབ། ལས་ཀྱི་རྡོ་རྗེ་ལྷའི་རྣལ་འབྱོར་ལ་གནས་པར་གསོལ་བ་གདབ། དཔོན་སློབ་ཐམས་ཅད་ཀྱིས་སྒྲུབ་ཐབས་ལྟར་ཏིང་ངེ་འཛིན་གསུམ་གྱི་རྣལ་འབྱོར་བཟླས་པ་དང་དག་པ་དྲན་པའི་བར་བྱའོ། ། དེ་ནས་བཤམས་པའི་མཆོད་པ་རྣམས་བསང་སྦྱངས་བྱིན་གྱིས་བརླབ་ཅིང༌། དཀྱིལ་འཁོར་གྱི་དབུས་སུ་དྲིའི་ཐིག་ལེ་དང་མེ་ཏོག་གི་ཚོམ་བུ་བཀོད་ལ། དེ་བསང་ཞིང་སྦྱངས་པའི་ངང་ལས་ཟླ་བའི་དཀྱིལ་འཁོར་གྱི་སྟེང་དུ་བཾ་ལས་སའི་ལྷ་མོ་སྐུ་མདོག་སེར་མོ་ཞལ་གཅིག་ཕྱག་གཉིས་མ། ཕྱག་གཉིས་ཀྱིས་རིན་པོ་ཆེའི་བུམ་པ་ཐུགས་ཀར་འཛིན་པ། ཞི་བའི་ཆ་བྱད་ཅན་རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟས་བཀླུབས་པར་བསམས་ཏེ་བསྙེན་པའོ། ། རང་གི་ཐུགས་ཀའི་ས་བོན་ལས་འོད་འཕྲོས་པས།
སྔར་ས་ཆོག་བྱས་ན་ནམ་མཁར་བཏེག་པའི་ལྷ་མོ་དེ་ཉིད་དམ། མ་བྱས་ན་ས་འོག་ནས་ཡེ་ཤེས་པ་སྤྱན་དྲངས་པར་བསམས་ལ། རྡོ་རྗེ་དྲིལ་བུ་འཛིན་པས། ཨོཾ་ཚུར་སྦྱོན་ཚུར་སྦྱོན་ས་ཡི་ནི། ། ལྷ་མོ་ཆེན་མོ་འཇིག་རྟེན་ཡུམ། ། རིན་ཆེན་ཀུན་གྱི་རབ་གང་མ། ། བཟང་པོའི་རྒྱན་གྱིས་རྣམ་བརྒྱན་མ། ། དོ་ཤལ་རྐང་གདུབ་སྒྲ་ལྡན་མ། ། རྡོ་རྗེ་སེམས་དཔའ་རབ་མཆོད་མ། ། མཆོད་ཡོན་འདི་ནི་བཞེས་ནས་ཀྱང༌། །
དཀྱིལ་འཁོར་ལས་ནི་ལེགས་གྲུབ་མཛོད། ། ཧཱི་ཧཱི་ཧཱི་ཧཱི་ཧཱཾ་སྭཱ་ཧཱ། ཞེས་ལན་གསུམ་བརྗོད་པས་སྤྱན་དྲངས་ལ་མཆོད་ནས་སྒོ་མ་བཞིའི་སྔགས་རྒྱས་དམ་ཚིག་པ་དང་རོ་གཅིག་ཏུ་བྱས་ཏེ་ཉེ་བར་སྒྲུབ་བོ། ། དེ་ནས་སྐྱེ་མཆེད་དྲུག་དང་སྐུ་གསུང་ཐུགས་བྱིན་གྱིས་བརླབ་པ་ནི་སྒྲུབ་པའོ། ། དབང་གི་ལྷ་སྤྱན་དྲངས་ཏེ་མཆོད་ཅིང་དབང་བསྐུར་བར་གསོལ་བ་བཏབ་པས་དབང་བསྐུར་ཏེ་རིན་ཆེན་འབྱུང་ལྡན་གྱིས་དབུར་བརྒྱན་པར་བསམ་པ་ནི་སྒྲུབ་ཆེན་ནོ། ། དེ་ལྟར་ཡན་ལག་བཞི་རྫོགས་པ་ལ། ཨོཾ་པྲྀ་ཐི་ཝི་དེ་ཝཱི་ས་པ་རི་ཝཱ་ར་ཞེས་པ་ཐམས་ཅད་ཀྱི་མགོར་སྦྱར་ལ། ནཱི་རཱི་ཧཱུྃ་ཁཾ་ཞེས་པས་ཞབས་བསིལ་བཟེད་ཞལ་དུ་དབུལ། དེ་བཞིན་དུ་ཞལ་བསིལ་ནས་རོལ་མོའི་བར་སོ་སོའི་སྔགས་རྒྱས་དབུལ་ཞིང༌། ཨོཾ་ཨཱཿཧཱུྃ་གིས་ནང་མཆོད་ཀྱང་དབུལ་ལ།
གཏོར་མ་ཆབ་ལ་སོགས་པས་སྦྱངས་ཏེ། བསང་སྦྱངས་བྱིན་གྱིས་བརླབས་ནས་ལག་པ་གཡོན་མཆོག་སྦྱིན་དུ་བྱས་ལ། ཨོཾ་པྲྀ་ཐི་ཝི་དེ་ཝཱི་ཨ་ཀཱ་རོ་མུ་ཁཾ་སརྦ་དྷརྨཱ་ཎཱཾ་ཨཱ་དྱ་ནུཏྤནྣ་ཏྭཱ་ཏ་ཧཱུྃ་ཕཊ་ཨོཾ་ཨཱཿཧཱུྃ་སྭཱ་ཧཱ། ཞེས་པ་ལན་གསུམ་གྱིས་ཕུལ་བས་མཉེས་པར་བསམས་ལ། སྤོས་དང་བཅས་པའི་རྡོ་རྗེ་དྲིལ་བུ་འཛིན་པས། སྐྱོབ་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་དང་ཁྱད་པར་དང༌། ། ས་དང་ཕ་རོལ་ཕྱིན་རྣམས་ལ། ། ལྷ་མོ་ཁྱོད་ནི་དཔང་དུ་གྱུར། ། སྐྱོབ་པ་ཤཱཀྱ་སེང་གེ་ཡིས། །
ཇི་ལྟར་བདུད་ཀྱི་དཔུང་བཅོམ་པ། ། དེ་ལྟར་བདག་གིས་བདུད་ཀྱི་སྟོབས། ། བཅོམ་ནས་དཀྱིལ་འཁོར་བྲི་བར་བགྱི། ། ཞེས་ལན་གསུམ་བརྗོད་པས་མཁྱེན་པར་གསོལ་ནས། ལྷ་མོ་དེས་དཀྱིལ་འཁོར་བྲིས་ཤིག་པའི་གནང་བ་བྱིན་པར་བསམས་ལ་ཨོཾ་བཛྲ་མུཿཞེས་པས་ས་དེ་ཉིད་ལ་ཐིམ་པར་བསམ་ཞིང་མཆོད་གཏོར་མེ་ཏོག་རྣམས་བསྡུ་བར་བྱའོ། ། གཉིས་པ་ནི། དཀྱིལ་འཁོར་གྱི་ས་གཞི་ལ་བསང་ཆུས་གཏོར་དཀྱིལ་འཁོར་རྒྱལ་མཆོག་གི་བར་མཆོད་ཕྲེང་ལྟར་བྱས་ནས། སྙིང་གའི་ས་བོན་ལས་འོད་འཕྲོས་པས། སྔར་ས་ཆོག་གི་སྐབས་སུ་ནམ་མཁར་བཏེག་པའི་དཀྱིལ་འཁོར་ལ་མཆོད་བསྟོད་ནས། ཚོམ་བུའི་དཀྱིལ་འཁོར་ལ་དགུག་གཞུག་བྱ།
སླར་ཡང་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་རྣམས་ལ་མཆོད་ཅིང་བསྟོད་ནས་དེ་དག་ཀྱང་དགུག་གཞུག་བྱས་ཏེ་རོ་གཅིག་པར་བསམས་ལ། སོ་སོའི་སྔགས་བཟླས་པས་ཚོམ་བུའི་དཀྱིལ་འཁོར་གྱི་ལྷ་རྣམས་གསལ་གདབ། དེ་ནས་སྟ་གོན་གྱི་ལྷ་ལ་དབང་བསྐུར་ཞིང་རྒྱས་གདབ་པ་དང༌། ཕྱི་མཆོད་ནས་བརྩམས་ཏེ་སྡོམ་པ་བཟུང་བའི་བར་མཆོད་ཕྲེང་ལྟར་བྱས་ལ། འཇིག་རྟེན་དང་འཇིག་རྟེན་ལས་འདས་པའི་གཏོར་མའང་ཕུལ་ནས། པུས་མོ་གཡས་པའི་ལྷ་ང་ས་ལ་བཙུགས་ཏེ་སྤོས་དང་བཅས་པའི་རྡོ་རྗེ་དྲིལ་བུ་འཛིན་པས། རྡོ་རྗེ་སེམས་དཔའ་བཅོམ་ལྡན་འདས། ། རིག་པའི་རྒྱལ་པོར་ཕྱག་འཚལ་བསྟོད། ། དཀྱིལ་འཁོར་ཐུགས་རྗེའི་བདག་ཉིད་ཅན། ། མགོན་པོ་བདག་ནི་བྲི་བར་འཚལ། །
སློབ་མ་རྣམས་ལ་བརྩེ་བ་དང༌། ། ཁྱེད་ལ་མཆོད་པ་བྱ་བའི་ཕྱིར། ། བཅོམ་ལྡན་བདག་ནི་གུས་པ་ལ། ། དེ་བས་བཀའ་དྲིན་མཛད་པར་འོས། ། འགྲོ་བའི་འཁོར་ལོའི་དོན་མཛད་པ། ། སངས་རྒྱས་བདག་ལ་དགོངས་སུ་གསོལ། ། འབྲས་གནས་བྱང་ཆུབ་སེམས་དཔའ་དང༌། ། སྔགས་ཀྱི་ལྷ་གཞན་གང་ལགས་དང༌། ། འཇིག་རྟེན་སྐྱོང་བའི་ལྷ་རྣམས་དང༌། ། གང་ཡང་འབྱུང་པོ་མཐུ་ཆེན་དང༌། །
སེམས་ཅན་བསྟན་ལ་དགའ་བ་དང༌། ། གང་སུ་རྡོ་རྗེའི་སྤྱན་ལྡན་རྣམས། ། བདག་ལ་དགོངས་པར་མཛད་དུ་གསོལ། ། བདག་མིང་འདི་ཞེས་བགྱི་པ་ཡིས། ། རྡོ་རྗེ་སེམས་དཔའི་དཀྱིལ་འཁོར་འདི། ། ཡོ་བྱད་ཅི་འབྱོར་པ་དག་གིས། ། འགྲོ་བ་དག་ཕྱིར་བདག་འདྲི་བས། ། བདག་དང་སློབ་མར་བཅས་པ་ལ། ། ཐུགས་རྗེས་ཐུགས་དཔག་མཛད་ནས་ཀྱང༌། ། དཀྱིལ་འཁོར་པར་བཅས་ཐམས་ཅད་ཀྱིས། །
ཐུགས་རྗེས་དགོངས་ནས་ཉེ་བར་མཛོད། ། ཅེས་ལན་གསུམ་གྱིས་སྙན་གསན་དབབ་པས་ལྷས་གནང་བ་བྱིན་པར་བསམ་མོ། ། གསུམ་པ་ནི། དེ་ནས་འདུས་བྱས་པའི་བུམ་པ་རྣམས་ལ་ལས་ཐམས་ཅད་པའི་སྔགས་བརྗོད་ཅིང་བསང་ཆུས་གཏོར་བས་བསང༌། སྭ་བྷཱ་ཝས་སྦྱང༌། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་བཅུའི་སྟེང་དུ་བྷྲཱུྃ་ལས་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བ། ལྟོ་བ་ཡངས་པ། མགྲིན་པ་ཕྲ་བ། ཁ་གཡེལ་བ། མཆུ་འཕྱང་བ།
ལྷ་རྫས་ཀྱི་གོས་ཀྱིས་མགུལ་པར་དཀྲིས་ཤིང་དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་བཅུད་ཐམས་ཅད་ཀྱིས་གང་བ་བཅུར་བསམས་ལ། རྣམ་རྒྱལ་བུམ་པར་མངོན་བྱང་ལྔས་གཙོ་བོ་དང༌། བུམ་པ་གཞན་རྣམས་སུ་འཁོར་རྣམས་འབྱིན་པའི་ཚུལ་གྱིས་བསྐྱེད་དེ། ཤར་གྱི་བུམ་པར་རྣམ་སྣང་དྲག་ཤུལ་མ། རྡོ་རྗེ་གནོད་སྦྱིན་མ། བྱམས་པ། ས་སྙིང༌། གླིང་བུ་མ། མེ་ཏོག་མ།
ལྕགས་ཀྱུ་མ། ལྷོའི་བུམ་པར་རིན་འབྱུང༌། རྡོ་རྗེ་གཟུགས་ཅན་མ། རྡོ་རྗེ་མཁའ་འགྲོ་མ། ཕྱག་རྡོར། ནམ་སྙིང༌། པི་ཝང་མ། བདུག་སྤོས་མ། ཞགས་པ་མ། ནུབ་ཀྱི་བུམ་པར་འོད་དཔག་མེད།
རྡོ་རྗེ་འདོད་ཆགས་མ། སྒྲ་རྡོ་རྗེ་མ། འཇིག་རྟེན་དབང་ཕྱུག འཇམ་དཔལ། མུ་ཀུནྡ་མ། མར་མེ་མ། ལྕགས་སྒྲོག་མ། བྱང་གི་བུམ་པར་དོན་གྲུབ། རྡོ་རྗེ་ཞི་བ་མ། ས་རྡོ་རྗེ་མ།
སྒྲིབ་སེལ། ཀུན་བཟང༌། རྫ་རྔ་མ། དྲི་ཆབ་མ། དྲིལ་བུ་མ་རྣམས་དང༌། མཚམས་བཞིའི་བུམ་པར་དབང་ལྡན་དུ་སྤྱན་མ་ལ་སོགས་པ་ཡུམ་བཞི་དང༌། ལས་བུམ་དུ་པདྨ་དང་ཉི་མའི་གདན་ལ་ཁྲོ་བོ་བདུད་རྩི་འཁྱིལ་པ་སྐུ་མདོག་ལྗང་གུ་ཞལ་གཅིག་ཕྱག་གཉིས་པ་གཡས་སྣ་ཚོགས་རྡོ་རྗེ་ནམ་མཁའ་ལ་འཕྱར་ཞིང༌། གཡོན་དེས་ཡུ་བ་བྱས་པའི་དྲིལ་བུ་དཀུར་འཛིན་པ། སྦྲུལ་ལ་སོགས་པའི་མི་སྡུག་པའི་རྒྱན་གྱིས་བརྒྱན་ཅིང༌། སྟག་གི་པགས་པའི་ཤམ་ཐབས་ཅན།
གཡོན་བརྐྱངས་པའི་སྟབས་ཀྱིས་ཡེ་ཤེས་ཀྱི་མེ་རབ་ཏུ་འབར་བའི་དབུས་ན་བཞུགས་པ་རྣམས་གཙོ་བོའི་ཐུགས་ཀ་ནས་འབྱིན་པའི་ཚུལ་གྱིས་བསྐྱེད་དེ་དམ་ཚིག་པ་བསྐྱེད་པའོ། ། དེ་ནས་སྐྱེ་མཆེད་དང་གནས་གསུམ་བྱིན་གྱིས་བརླབ་པ། ཡེ་ཤེས་པ་དགུག་པ་དབང་བསྐུར་ཞིང་རྒྱས་གདབ་པ་རྣམས་སྒྲུབ་ཐབས་ལྟར་བྱ་ཞིང༌། བདུད་རྩི་འཁྱིལ་པ་ལ་ནི་དོན་ཡོད་གྲུབ་པའི་རྒྱས་གདབ་བོ། ། དེ་ནས་ཕྱི་ནང་ཡིད་ལས་བྱུང་བ་རྣམས་ཀྱིས་མཆོད་ཅིང༌། མི་བསྐྱོད་རྡོ་རྗེ་ཡེ་ཤེས་ཆེ་ལ་སོགས་པས་བསྟོད་ནས། པད་སྐོར་དང་བཅས་པས་གཟུངས་ཐག་བླངས་ནས། བདག་གི་ཐུགས་ཀ་ནས་འོད་ཟེར་དམར་པོ་བྱུང་ནས་དེ་གཟུངས་ཐག་ལ་བརྟེན་ཏེ་སོང་བས་བུམ་ནང་གི་ལྷ་རྣམས་ལ་འཕོག་པས་ལྷ་རྣམས་དམར་པོར་བྱས་ནས་བདག་ལ་དངོས་གྲུབ་སྟེར་ཞིང༌། དེ་དག་གི་བ་སྤུའི་བུ་ག་ནས་བདུད་རྩིའི་རྒྱུན་འཛག་པར་བསམས་ལ། ལྷ་སོ་སོའི་སྔགས་དང༌།
ལས་ཐམས་ཅད་པ་ལ། ན་མསྶ་མནྟ་བུདྡྷེ་བྷྱོ། ན་མོ་བཛྲ་ཀྲོ་དྷཱ་ཡ། མ་ཧཱ་དཾ་ཥྚྲོ་ཏྐ་ར་བྷཻ་ར་ཝཱ་ཡ་བཛྲ་སནྟོ་ཧ་དརྤ་ཡ་ཨ་མྲྀ་ཏ་ཀུཎྜ་ལི་ཧཱུྃ་ཕཊ། ཅེས་པ་རྣམས་བརྒྱ་རྩ་བརྒྱད་རེ་བཟླས་ལ། སླར་ཡང་ཕྱི་ནང་ཡིད་ལས་བྱུང་བའི་མཆོད་པས་མཆོད་ཅིང་བསྟོད་ནས། དུང་ཆོས་ཀྱི་ནང་གི་མཆོད་ཡོན་དེ་བུམ་པ་རྣམས་སུ་ཕུལ་ནས་ལྷ་རྣམས་འོད་དུ་ཞུ་བར་བལྟའོ། ། དེ་ནས་སྔར་གཏོར་མ་མ་བཏང་ན་སྐབས་འདིར་བཏང༌། སློབ་མའི་སྡིག་པ་ཞི་བའི་ཕྱིར་ཞི་བའི་སྦྱིན་སྲེག་ཀྱང་བྱས་ལ་ཚོགས་ཀྱི་ཡོ་བྱད་རྣམས་བླངས་ཏེ་བྱིན་གྱིས་བརླབ་ཅིང་ཕུད་དཀྱིལ་འཁོར་ལ་ཕུལ་བ་ནས་ལྷག་གཏོར་གྱི་བར་ཚོགས་འཁོར་གྱི་གཞུང་བཞིན་བྱ། སློབ་མ་སྟ་གོན་ཁང་པ་དེ་ཉིད་དུ་བྱེད་ན་ཚོམ་བུའི་དཀྱིལ་འཁོར་དང་བུམ་པ་དང་བྲིས་སྐུ་ལ་སོགས་པ་རྣམས་མི་སྣང་བར་བྱས་ནས་འཇིག་རྟེན་པའི་གཏོར་མ་བཏང༌།
འདས་པའི་གཏོར་མ་བར་ཆད་བསྲུང་བའི་ཕྱིར་བཞག་གོ ། བཞི་པ་ནི། སྐལ་བ་དང་ལྡན་པའི་སློབ་མ་སོ་སོར་ཐར་པ་རིགས་བདུན་གྱི་སྡོམ་པ་དང་ལྡན་ཞིང་བྱང་ཆུབ་ཏུ་སེམས་བསྐྱེད་པ་སྙིང་རྗེ་དང་ལྡན་ཞིང་མཐའ་ཡས་པའི་སེམས་ཅན་རྣམས་འཁོར་བ་ལས་བསྒྲལ་བའི་དོན་དུ་ཚེ་འདི་ཉིད་ལ་སངས་རྒྱས་ཐོབ་འདོད་ཀྱི་བློ་དང་ལྡན་པ་གཅིག་ནས་ཉི་ཤུ་རྩ་ལྔའི་བར་ཟུང་དུ་མ་གྱུར་པ་རྣམས་ཁྲུས་བྱས་ནས་མདུན་དུ་འཁོད་པ་ལ། སློབ་དཔོན་གྱིས་འདི་སྐད་བརྗོད་པར་བྱ་སྟེ། ཁྱེད་རྣམས་ཆོས་བསྒྲུབ་པའི་རྟེན་དལ་འབྱོར་ཕུན་སུམ་ཚོགས་པ་ཐོབ་པའི་དུས་འདིར་སངས་རྒྱས་ཀྱི་བསྟན་པའི་སྒོར་ཞུགས་ནས། བསྟན་པའི་སྙིང་པོ་རྡོ་རྗེ་ཐེག་པ་ལ་འཇུག་འདོད་ཀྱི་བློ་སྐྱེས་པ་དེ་ཤིན་ཏུ་ལེགས་པ་ཡིན་ནོ། ། རྡོ་རྗེ་ཐེག་པ་ལ་འཇུག་པའི་སྒོ་ཡང་ཇི་སྐད་དུ། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་མཆོག །
རྣལ་འབྱོར་བླ་མེད་དེ་ལྟག་ལ། ། ཞེས་པ་ལྟར་རྒྱུད་སྡེ་རིན་པོ་ཆེ་རྣམ་པ་བཞི་ལས། རྣལ་འབྱོར་བླ་ན་མེད་པའི་རྒྱུད་ཉིད་ཆེས་ཁྱད་པར་དུ་འཕགས་པ་ཡིན་པས་སྐལ་བཟང་དག འདི་དག་ལ་འཇུག་པར་བྱ་བར་རིགས་ལ། འདི་དག་ལའང་ཐབས་ཀྱི་རྒྱུད་དང་ཤེས་རབ་ཀྱི་རྒྱུད་གཉིས་ལས། འདིར་དྲང་བའི་དོན་དུ་ཤེས་རབ་ཟབ་མོའི་དོན་གཙོ་ཆེ་ཞིང༌། ངེས་པའི་དོན་དུ་ཐབས་ཤེས་རབ་གཉིས་སུ་མེད་པའི་རང་བཞིན་རྒྱུད་སྡེ་འབུམ་ཕྲག་སུམ་ཅུ་སོ་དྲུག་གི་གླེང་གཞིའམ་རྩ་བ་བཤད་པའི་རྒྱུད་ཀྱི་རྒྱལ་པོ་དཔལ་སམྤུ་ཊ་ནས་འབྱུང་བ་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་དབང་བསྐུར་བའི་ཆོ་ག་བསྒྲུབ་པར་བྱ་བ་ལ། སློབ་མ་སྟ་གོན་དུ་གནས་པའི་ཆོས་བཅུ་གཉིས་ཏེ། ལུས་ཀྱི་བྱ་བ། གསོལ་བ་གདབ་པ།
སྔགས་ཀྱི་ཐེག་པ་སྦྱིན་པ་གཟུང་བར་གདམས་པ། བསྲུང་བ་བྱ་བ། རྒྱུན་བཤག་བྱ་བ། སྲུང་སྐུ་གདགས་པ། སོ་ཤིང་དོར་བ། ཀུ་ཤ་སྦྱིན་པ། ཁྱོར་ཆུ་བླུད་པ། མཆོད་པ་བྱ་བ། ཆོས་ཟབ་མོ་བཤད་པ། རྨི་ལམ་བརྟག་ཅིང་ངན་ན་བསྲུང་བ་བྱ་བ་རྣམས་ལས་དང་པོ་ནི།
ཁྲུས་བྱས་གཙང་ཞིང་གོས་དཀར་གྱོན། ། ཡོ་བྱད་རྣམ་པ་ཀུན་དང་ལྡན། ། བྱམས་པའི་སེམས་ནི་ཉེར་བཞག་ནས། ། དཀྱིལ་འཁོར་དྲུང་དུ་ཉེ་བར་འདོང༌། ། ཞེས་པ་ལྟར་ཁྲུས་བྱས་གོས་གཙང་མ་གྱོན་ཕྱག་དང་མཎྜལ་བྱས་ཏེ་སྙིམ་པ་མེ་ཏོག་གིས་བཀང་ནས་ཙོག་པུར་འདུག་པའོ། ། གཉིས་པ་ནི། སྐྱེ་རྒ་ན་དང་འཆི་བ་ཡི། ། ཆུ་སྲིན་ལ་སོགས་འཇིགས་དང་བཅས། ། སྲིད་པའི་རྒྱ་མཚོར་བྱིང་བ་ལས། ། འདོན་པར་མཛད་པ་ཁྱོད་འབའ་ཞིག །
དགའ་ཆེན་ཁྱོད་བདག་སྟོན་པ་བས། ། སློབ་དཔོན་ཁྱོད་ནི་དགོངས་སུ་གསོལ། ། བྱང་ཆུབ་ཆེན་པོའི་ཚུལ་བསྟན་པ། ། མགོན་པོ་ཆེན་པོ་བདག་འཚལ་ལོ། ། དམ་ཚིག་དེ་ཉིད་བདག་ལ་སྩོལ། ། བྱང་ཆུབ་སེམས་ཀྱང་བདག་ལ་སྩོལ། ། སངས་རྒྱས་ཆོས་དང་དགེ་འདུན་ཏེ། ། སྐྱབས་གསུམ་དག་ཀྱང་བདག་ལ་སྩོལ། ། ཐར་པ་ཆེན་པོའི་གྲོང་མཆོག་ཏུ། ། མགོན་པོས་བདག་ནི་གཞུག་ཏུ་གསོལ། །
ཞེས་ལན་གསུམ་གྱིས་གསོལ་བ་གདབ་བོ། ། གསུམ་པ་ནི། སློབ་དཔོན་གྱིས་འདི་སྐད་བརྗོད་དེ། བུ་ཚུར་ཐེག་པ་ཆེན་པོ་ཡི། ། ཁྱོད་ནི་ཚུལ་ཆེན་སྣོད་ཡིན་ཏེ། ། གསང་སྔགས་སྤྱོད་ཚུལ་ཆོ་ག་ནི། ། ཁྱོད་ལ་ཡང་དག་བསྟན་པར་བྱ། ། རྫོགས་པའི་སངས་རྒྱས་གང་འདས་དང༌། ། དེ་བཞིན་གང་དག་མ་བྱོན་པ། ། ད་ལྟར་བྱུང་བའི་རྫོགས་སངས་རྒྱས། །
འགྲོ་ལ་ཕན་ཕྱིར་བཞུགས་པ་ཀུན། ། དེ་བཞིན་ཀུན་ཀྱང་གསང་སྔགས་ཀྱི། ། ཆོ་ག་བཟང་པོ་འདི་མཁྱེན་ནས། ། དཔའ་བོ་བྱང་ཆུབ་ཤིང་དྲུང་དུ། ། ཐམས་ཅད་མཁྱེན་པ་ཚད་མེད་བརྙེས། ། གསང་སྔགས་སྦྱོར་བ་མཉམ་མེད་དེ། ། ཤཱཀྱ་སེང་གེ་སྐྱོབ་པ་ཡིས། ། དྲག་པོ་ཆེན་པོ་བདུད་ཀྱི་སྡེ། ། སྟོབས་ཆེན་དག་ཀྱང་དེ་ཡིས་བཅོམ། ། འཇིག་རྟེན་མཐུན་པར་གཤེགས་ནས་ནི། །
འཁོར་ལོ་བསྐོར་ནས་མྱ་ངན་འདས། ། དེ་བས་ཀུན་མཁྱེན་ཐོབ་བྱའི་ཕྱིར། ། བུ་ཡིས་བློ་གྲོས་འདི་གྱིས་ཤིག ། བཞི་པ་ནི། སློབ་མ་རྣམས་གཙོ་བོའི་སྔགས་བཟླས་པ་དང༌། སྙིང་གའི་ས་བོན་གྱི་འོད་ཀྱིས་སྡིག་སྒྲིབ་རྣམས་བསྲེགས་ནས་ཆོ་ག་གསུམ་གྱིས་དཀྱིལ་འཁོར་གྱི་གཙོ་བོར་བསྐྱེད་ལ། དྲི་ཆུས་སྙིང་གར་གཏོར། སྙིང་གར་པདྨ་དང་ཉི་མ་ལ་གནས་པའི་ཧཱུྃ་ལས་བྱུང་བའི་རྡོ་རྗེ་རྩེ་ལྔ་པ། མགྲིན་པར་པདྨ་ལ་གནས་པའི་ཨཱཿལས་བྱུང་བའི་པདྨ་དམར་པོ་འདབ་མ་བརྒྱད་པ་དང༌། སྤྱི་བོར་ཉི་མ་ལ་གནས་པའི་སྣ་ཚོགས་རྡོ་རྗེ་རྣམས་བསྒོམས་ནས།
སློབ་དཔོན་གྱིས་རྡོ་རྗེ་དང་བཅས་པའི་དྲི་ཆུས་གནས་གསུམ་དུ་རེག་ཅིང་མས་རིམ་གྱི་ཧཱུྃ་ཨཱཿ ཨོཾ་ཞེས་དང༌། ཡས་རིམ་གྱི་ཨོཾ་ཨཱཿཧཱུྃ་ཞེས་བརྗོད་ལ་དང་པོས་ཕྱག་མཚན། གཉིས་པས་ཡིག་འབྲུ་གསལ་བཏབ་བོ་གསུང༌། ལྔ་པ་ནི། རྒྱུད་དག་པར་བྱ་བའི་འདུན་པས་སྒྲུབ་ཐབས་ནས་བཤད་པ་ལྟར་རྒྱུན་བཤགས་ལན་གསུམ་བྱའོ། ། དྲུག་པ་ནི། སྲད་བུ་དམར་པོ་ལུས་ཀྱི་ཚད་དང་མཉམ་པ་སུམ་སྒྲིལ་བྱས་པ་ལ་ཧཱུྃ་བཟླས་ཤིང་རྡོ་རྗེའི་མདུད་པ་གསུམ་བོར་ཏེ། ཐལ་མོ་སྦྱར་བའི་བར་དུ་བཞག་ལ། སྟོང་པའི་ངང་ལས་ཧཱུྃ་ལས་བྱུང་བའི་སྲད་བུར་བསྐྱེད་ལ།
སྙིང་གའི་ས་བོན་གྱིས་སྟ་གོན་གྱི་ལྷའི་ཐུགས་ཀ་ནས་ཡེ་ཤེས་ཀྱི་སྲད་བུ་བཀུག་ལ་གཉིས་སུ་མེད་པར་བསྟིམ། གཙོ་བོའི་སྙིང་པོ་དང་ལས་ཐམས་ཅད་པའི་སྔགས་བཟླ་བཞིན་པས་སྐྱེས་པའི་དཔུང་པ་གཡོན། བུད་མེད་ཀྱི་གཡས་པར་བཅིངས་ལ་ཡི་གེ་བརྒྱ་པས་བརྟན་པར་བྱའོ། ། བདུན་པ་ནི། དཀྱིལ་འཁོར་གྱི་ཤར་སྒོར་དྲིའི་མཎྜལ་ཁྲུ་གང་གྲུ་བཞི་པ་བྱས་ལ། དེར་མེ་ཏོག་གི་ཚོམ་བུ་དགུ་བཀོད་པའི་མདུན་དུ་སློབ་མ་ཤར་རམ་བྱང་དུ་ཁ་ཕྱོགས་པ་ལ་གཙོ་བོའི་སྔགས་ཀྱིས་སོ་ཤིང་སོར་བཅུ་གཉིས་པ། མགོ་བོར་མེ་ཏོག་གི་ཅོད་པཎ་དང་ལྡན་པ་བསྔགས་ནས། སློབ་མ་ཐལ་མོ་སྦྱར་བའི་བར་དུ་བྱིན་ལ། དེས་སོ་ལ་རེག་པས་སྡིག་སྒྲིབ་རྣམས་ཕྱིར་ཕྱུང་བར་བསམས་ལ། ཚོམ་བུའི་དབུས་སུ་ཨོཾ་བཛྲ་ཧ་ས་ཧ་ཞེས་བརྗོད་ཅིང་དོར་བས།
སོ་ཤིང་གི་རྩེ་མོ་རང་ལ་བསྟན་ན་དངོས་གྲུབ་རབ། སྟེང་དུ་འབྲིང༌། ཕྱོགས་བཞིར་བསྟན་ན་ཞི་སོགས་ཕྲ་མོ། འོག་ཏུ་བསྟན་ན་འོག་གི་དངོས་གྲུབ་འགྲུབ་ཅེས་གོ་བར་བྱའོ། ། བརྒྱད་པ་ནི། དྷཱིཿལས་བྱུང་བའི་ཀུ་ཤ་ཆུང་བ་སྔས་ཀྱི་ཕྱིར་ལག་པ་གཡས་དང༌། ཧ་ལས་བྱུང་བའི་ཀུ་ཤ་ཆེ་བ་སྟན་གྱི་ཕྱིར་གཡོན་དུ་སྦྱིན་ནོ། ། དགུ་པ་ནི། དྲི་ཞིམ་པོའི་ཆུ་ཨོཾ་ཧྲཱིཿབི་ཤུདྡྷཿསརྦ་དྷརྨཱཿསརྦ་པཱ་པཾ་ནི་ཙཱ་སྱ་བི་ཤོ་དྷ་ཡ་སརྦ་བི་ཀལྤཱ་ན་ཨ་པ་ན་ཡ་ཧཱུྃ། ཞེས་པས་བསྔགས་ལ་གཡས་པའི་ཁྱོར་མོར་ལན་གསུམ་སྦྱིན་ནོ། །
བཅུ་པ་ནི། སློབ་མ་ལྷར་གནས་པའི་སྤྱི་བོར་མེ་ཏོག ཤངས་ལ་བདུག་སྤོས། སྤྱན་ལ་མར་མེ། སྙིང་གར་དྲིས་བྱུགས་ལ་མཆོད་དོ། ། བཅུ་གཅིག་པ་ནི། ཟབ་མོའི་ཆོས་བཤད་པས་སྤྲོ་བ་བསྐྱེད་པར་བྱ་སྟེ། ཇི་སྐད་དུ། འཇིག་རྟེན་དུ་ནི་ཀུན་མཁྱེན་དག ། ཨུ་དུམ་ཝཱའ་རའི་མེ་ཏོག་བཞིན། །
བརྒྱ་ལམ་ན་ནི་རེས་འགའ་ཞིག ། འབྱུང་འགྱུར་ཡང་ནི་མི་འབྱུང་ངོ༌། ། གསང་སྔགས་སྤྱོད་པའི་ཆོ་ག་ནི། ། དེ་བས་ཀྱང་ནི་དཀོན་པ་སྟེ། ། གང་གིས་མཉམ་མེད་སེམས་ཅན་དོན། ། བླ་མེད་བྱེད་པར་ནུས་པ་ཡིན། ། བསྐལ་པ་བྱེ་བ་དུ་མ་རུ། ། སྔོན་དུ་སྡིག་པ་བྱས་པ་གང༌། ། དཀྱིལ་འཁོར་འདི་འདྲ་མཐོང་མ་ཐག ། དེ་དག་ཟད་པར་འགྱུར་ཡིན་ན། །
གྲགས་པ་མཐའ་ཡས་སྔགས་སྤྱོད་པའི། ། ཚུལ་ལ་གནས་ནས་སྨོས་ཅི་དགོས། ། སྐྱོབ་པའི་གསང་སྔགས་བཟླས་ན་ནི། ། གོ་འཕང་བླ་ན་མེད་པར་འགྱུར། ། གང་དག་སྤྱོད་པ་མཆོག་འདི་ལ། ། བློ་གྲོས་ཤིན་ཏུ་མི་གཡོ་ན། ། སྡུག་བསྔལ་ཐམས་ཅད་འབྱུང་བ་ཡི། ། ངན་འགྲོ་དེ་ཡིས་གཅོད་པར་འགྱུར། ། བདག་ཉིད་ཆེན་པོ་ཁྱེད་རྣམས་ཀྱིས། ། རྙེད་པ་བླ་མེད་དེ་རིང་རྙེད། །
གང་ཕྱིར་རྒྱལ་བ་སྲས་བཅས་པ། ། བདག་ཉིད་ཆེན་པོ་ཀུན་གྱིས་ནི། ། བསྟན་པ་འདི་ལ་ཁྱེད་རྣམས་ཀུན། ། ཡོངས་སུ་བཟུང་སྟེ་སྐྱེ་བཞིན་པར། ། དེ་ཕྱིར་ཁྱེད་རྣམས་ཐེག་ཆེན་ལ། ། སང་ནི་རབ་ཏུ་སྐྱེ་བར་འགྱུར། ། ཐེག་པ་ཆེན་པོ་ཆེར་འབྱུང་བའི། ། ལམ་མཆོག་འདི་ནི་དཔལ་དང་ལྡན། ། ཁྱེད་རྣམས་འདིར་ནི་དྭང་བས་ན། ། རང་བྱུང་སྐལ་བ་ཆེན་པོ་པ། །
འཇིག་རྟེན་ཐམས་ཅད་མཁྱེན་པ་ཡི། ། དེ་བཞིན་གཤེགས་པ་ཉིད་དུ་འགྱུར། ། ཞེས་བརྗོད་ལ་དེའི་དོན་བཤད་དོ། ། བཅུ་གཉིས་པ་ནི། སང་ཉིན་པར་དཀྱིལ་འཁོར་ཆེན་པོ་མཐོང་བར་འགྱུར་བས་སྔར་བྱིན་པའི་ཀུ་ཤ་དག་སྔས་དང་སྟན་དུ་གྱིས་ལ། གློ་གཡས་པ་འོག་ཏུ་ཕོབ་ལ་ཉོལ་ཞིག་དང་རྨི་ལམ་དུ་སྔགས་ཀྱི་དངོས་གྲུབ་ཅི་ལྟར་འགྲུབ་པའི་ཚུལ་མཐོང་བར་འགྱུར་རོ། ། ཞེས་བསྒོས་ལ་ཉལ་དུ་གཞུག་གོ ། སློབ་དཔོན་གྱིས་བསྲུང་བའི་ཕྱིར་དཀྱིལ་འཁོར་གྱི་བདག་པོའི་སྔགས་མང་དུ་བཟླས་ཤིང༌། སང་ནང་པར་སློབ་མ་དག་གི་རྨི་ལམ་དྲིས་ཏེ། དེ་ལ་དགེ་བའི་རྨི་ལམ་ནི།
སངས་རྒྱས་དང་དེའི་སྐུ་གཟུགས་དང༌། མཆོད་རྟེན་རྣམས་མཐོང་ཞིང་དེ་དག་ལ་མཆོད་པ་བྱེད་པ་དང༌། དགེ་སློང་ལ་སོགས་པ་ལས་ཆོས་ཉན་པ་དང༌། གླེགས་བམ་ཀློག་པ་དང༌། རྒྱལ་པོར་དབང་བསྐུར་བ་དང༌། བཞོན་པ་ལ་ཞོན་པ་དང༌། ནས་དང་འབྲུ་དང་ཟས་ཐོབ་པ་ལ་སོགས་པ་དང༌། མི་དགེ་བའི་ལྟས་ནི། རྒྱ་སྐྱེགས་ཀྱི་རི་ལ་འཛེག་པ་དང༌། ཀ་ར་བཱི་རའི་མེ་ཏོག་རྒྱས་པ་ཐུ་བ་དང༌།
བྱེ་མའམ་ཐལ་ཆེན་ལ་འཛེག་པ་དང༌། བོང་བུ་ཞོན་ཏེ་ལྷོ་ཕྱོགས་སུ་སོང་སྟེ་མ་ལོག་པ་དང༌། སྤྲེའུ་ཞོན་ནས་ཤར་ལྷོ་དང་ཤར་ཕྱོགས་སུ་འགྲོ་བ་ལ་སོགས་པ་རྣམས་ཡིན་ལ། དེ་ལྟར་དགེ་བའི་ལྟས་རྣམས་ལ་སྔགས་ཀྱི་དངོས་གྲུབ་རབ་འབྲིང་གསུམ་འགྲུབ་པར་བསྟན་ཅིང༌། མི་དགེ་བའི་ལྟས་མཐོང་བ་རྣམས་ལ་ནི་ཆོས་ཐམས་ཅད་སྒྱུ་མ་དང་རྨི་ལམ་ལྟ་བུའི་རང་བཞིན་དུ་བསྟན་ལ་གཙོ་བོའི་སྔགས་བརྒྱ་རྩ་བརྒྱད་ཀྱིས་བསྲུངས་ལ། སངས་རྒྱས་སྤྱན་གྱི་རྣལ་འབྱོར་མན་ངག་ཇི་ལྟ་བ་བཞིན་བྱིན་ལ། བསྲེག་བླུགས་བརྒྱ་རྩ་བརྒྱད་དབུལ་ལ་ཞི་བའི་སྦྱིན་སྲེག་བྱའོ། ། གསུམ་པ་ནི་དེ་ལྟར་སྟ་གོན་རྣམས་ཡོངས་སུ་རྫོགས་ནས་ཚོམ་བུའི་དཀྱིལ་འཁོར་ལ་ཕྱི་ནང་ཡིད་ལས་བྱུང་བའི་མཆོད་པས་མཆོད་ནས་བསྟོད་པ་བྱ་ཞིང་འདོད་པའི་དོན་ལ་གསོལ་བ་གདབ། ཡི་གེ་བརྒྱ་པ་དང་མ་འབྱོར་པ་སོགས་ཀྱིས་ལྷག་ཆད་ཁ་བསྐངས་ལ། ཧཱུྃ་བཛྲ་ཨུ་ཏྟིཥྛ།
ཞེས་པའི་སྔགས་རྒྱས་དཀྱིལ་འཁོར་ནམ་མཁའ་ལ་བཏེག་ལ། སླར་ཡང་མཆོད་བསྟོད་བྱ། བདག་ཉིད་བསྲུང་ཞིང་ལས་ཀྱི་རྗེས་མི་མངོན་པར་བསྡུའོ། ། བཞི་པ་དཀྱིལ་འཁོར་བྲི་ཞིང་རྒྱན་དགྲམ་པ་ལ་ཐིག་གིས་བྲི་བ། ཚོན་གྱིས་བྲི་བ། རྒྱན་དགྲམ་པ་དང་གསུམ་གྱི་དང་པོ་ནི། སྟ་གོན་བྱས་པའི་གནས་སུ་དྲི་བཟང་དང་བ་བྱུང་ལྔས་བྱུགས་ནས་མེ་ཏོག་གཅལ་དུ་བཀྲམ་ལ། དེར་ལས་ཐིག་གིས་ཆ་དབྱེ་བར་བྱ་སྟེ། ཤར་ནུབ་དྲང་པོར་ཚངས་ཐིག་གདབ། ། ཚངས་པའི་ཐིག་གི་ཤར་ནུབ་ཏུ། །
སོར་དྲུག་དོར་བར་མཚན་མ་བྱ། ། དེ་ཡི་ཚད་ཀྱིས་དེ་སྟེང་ནས། ། ཤར་ནུབ་ཉ་རིས་ཉ་དང་ནི། ། མཚན་མའི་སྟེང་དུ་རྒྱ་གྲམ་གདབ། ། དེ་ཡིས་ཚངས་ཟུར་ཐིག་ཏུ་འགྱུར། ། ཁྲུ་ཕྱེད་ཚད་ཀྱིས་རྩ་ཐིག་གདབ། ། དེ་ནི་ནང་མའི་རྩ་ཐིག་ཡིན། ། དེ་ཉིད་ཉིས་འགྱུར་བར་མའོ། ། དེ་ཡང་ཉིས་འགྱུར་ཕྱི་མ་སྟེ། ། རྩ་ཐིག་གསུམ་གྱི་ཕྱི་རོལ་དུ། །
རང་རང་དཀྱིལ་འཁོར་གསུམ་པོ་ཡི། ། ཆ་ཆུང་གཅིག་གཉིས་གཅིག་གཉིས་གཅིག ། གཅིག་རྣམས་ཟུར་ཐིག་བར་དུའོ། ། ཚངས་ལས་གཡས་གཡོན་རྩ་ཐིག་ནས། ། དྲུག་པའི་བར་དུ་གཉིས་གསུམ་གཉིས། ། གཅིག་གཅིག་གཅིག་གོ་ཕྱི་མ་ཡི། ། མདའ་ཡབ་རྩེ་ནས་ཆ་ཆུང་རེ། ། ཐིག་ལྔ་གཉིས་གཅིག་དོར་བར་ཐིག ། དང་པོ་ཀ་རྒྱན་རྩེ་དང་མཉམ། ། དེ་ནས་གསུམ་པོ་རེ་རེ་ཕྲི། །
ལྔ་པ་ཚངས་ལས་གཡས་གཡོན་དུ། ། གཉིས་དོར་དེ་ནས་ཚངས་རྩེར་ཐིག ། རྭ་དབུས་དེ་ལས་གཡས་གཡོན་དུ། ། གཉིས་དོར་གདུགས་སོགས་རྟ་བབས་ཀྱི། ། རྩ་བའི་ཚངས་ལས་གཡས་གཡོན་དུ། ། ཆ་ལྔ་དོར་བར་ཆ་གཉིས་པའི། ། གྱེན་དུ་ཐིག་གོ་དེ་ནང་དུ། ། གཉིས་དོར་སྣམ་བུ་བཞི་པའི་མཐའི། ། ཚངས་རྩེར་ཟླུམ་ཐིག་དེ་ནང་དུ། ། ཆ་ཕྱེད་བསྐོར་ལ་མདའ་ཡབ་ནས། །
ཚངས་པའི་ཐིག་ལས་གཡས་གཡོན་དུ། ། ཆ་ཆུང་གཉིས་རེ་དོར་བ་ནས། ། སྣམ་བུ་དང་པོའི་རྩེ་ནས་བསྐོར། ། སླར་ཡང་འཕྲེད་དུ་ཆ་ཆུང་གཉིས། ། དོར་ཞིང་སྟེང་དུ་གཅིག་སྤངས་ནས། ། བསྐོར་ཞིང་དེ་བཞིན་པུ་ཤུ་ཡི། ། ཟུར་ལས་གཉིས་བཞི་གཉིས་བཞི་ནི། ། ཟླུམ་ཐིག་པད་རྭ་ལ་སོགས་པའོ། ། དཀྱིལ་འཁོར་གསུམ་ཀའི་ནང་དུ་ནི། ། ཆ་ཆེན་རེ་རེའི་ལྷ་སྣམ་དང༌། །
ནང་མའི་ཚངས་པའི་དབུས་ནས་ནི། ། ཆ་ཆེན་གསུམ་གྱིས་བསྐོར་བར་བྱ། ། དེ་ནང་གཅིག་དང་གཅིག་ནས་བསྐོར། ། ཚངས་པའི་ཐིག་གི་གཡས་གཡོན་དུ། ། ཆ་ཆུང་གཉིས་དང་གཅིག་ལ་ནི། ། ཐིག་རེ་བཏབ་པས་ལེ་དགུར་འགྱུར། ། ཞེས་པ་ལྟར་རས་བལ་གྱི་སྐུད་པ་རིང་དུ་དཀྱིལ་འཁོར་གྱི་ཉིས་འགྱུར་དང༌། སྦོམས་སུ་སྒོའི་ཉི་ཤུ་ཆ་དང་ལྡན་པ། རྡོ་རྒྱུས་སམ་ཐོད་ལེ་སྐོར་དང་ལྷན་ཅིག་ཏུ་སྦགས་ལ་གདབ་པར་བྱའོ། ། དེ་ནས་ཡེ་ཤེས་ཀྱི་ཐིག་གིས་བྱིན་གྱིས་བརླབ་པའི་ཕྱིར།
སྲད་བུ་རྐྱང་པ་ལྔ་ལྔ་གཅིག་ཏུ་བྱས་པ་ལྔ། ཚོན་སྣ་ལྔས་ཁ་དོག་བསྒྱུར་ལ་སྣོད་སོ་སོར་བཞག མཆོད་པ་ལྔ་བཤམ། སློབ་དཔོན་ལྷའི་རྣལ་འབྱོར་དང་ལྡན་པས་ཐལ་མོ་སྦྱར་བའི་དབུས་སུ་སྲད་བུ་ལྔ་གོ་རིམ་བཞིན་བཞག་ལ། དེ་དག་བུྃ་ཨཱྃ་ཧྲཱིཿཁྃ་ཧཱུྃ་རྣམས་ལས་སྒྲུབ་ཐབས་ལྟར་རིགས་ལྔར་བསྐྱེད་ལ། ནམ་མཁར་བཞུགས་པའི་དེ་བཞིན་གཤེགས་པ་རྣམས་ལ་ཁྱེད་ཀྱིས་བདག་ལ་རྡོ་རྗེའི་ཐིག་སྩལ་དུ་གསོལ། ཞེས་གསོལ་བ་གདབ་ཅིང༌། མིག་གཉིས་མ་དང་ཊ་ལས་ཉི་མ་དང་ཟླ་བར་བསྐྱེད་ལ། འབར་བའི་ལྟ་བས་སྟ་གོན་གྱི་ལྷའི་ཐུགས་ཀ་ནས་ཡེ་ཤེས་ཀྱི་སྲད་བུ་སྤྱན་དྲངས་ལ་དམ་ཚིག་གི་སྲད་བུ་ལ་བསྟིམ་སྟེ་དེ་དག་ཞུ་བ་ལས་བྱུང་བའི་ཡེ་ཤེས་ཀྱི་སྲད་བུར་བསམས་ལ། ཨོཾ་ཨཱཿཨཾ་སྭཱ་ཧཱ།
ཞེས་བརྒྱ་རྩ་བརྒྱད་བཟླས་སོ། ། དེ་ནས་སྲད་བུ་རྣམས་སྒྲུབ་གྲོགས་ཀྱི་ལག་པར་རིམ་པ་བཞིན་གཏད་ལ། སངས་རྒྱས་སེམས་ཅན་དབྱེར་མེད་པར་བསྒོམས་ནས། ཨོཾ་ཨ་ནྱོ྅་ནྱ་ཨ་ནུ་ག་ཏ་སརྦ་དྷརྨཱཿསྥ་ར་སྥ་ར་ཨ་ནུ་པྲ་བིཥྚ། སརྦ་དྷརྨཱཿཨ་ཏྱནྟ་ཨ་ནུ་པྲ་བིཥྚ་སརྦ་དྷརྨཱཿ ཞེས་བརྗོད་ཅིང་དང་པོ་སོ་སོ་དང་དེ་ནས་གཅིག་ཏུ་སྒྲིལ་ནས་གསེར་ལ་སོགས་པའི་སྣོད་དུ་བཞག་ལ་མཆོད་པས་མཆོད་ཅིང་ལག་པས་རེག་ལ། ཨོཾ་སཱུ་ཏྲ་ས་མ་ཡ་མཱ་ཏི་ཀྲ་མ་ཧོ་ཧཱུྃ། ཞེས་བརྒྱ་རྩ་བརྒྱད་བརྗོད་ཅིང་ཡི་གེ་གསུམ་བཀོད་དོ། ། དེ་ནས་ཨོཾ་སརྦ་སཾ་ཤོ་དྷ་ནི་སྭཱ་ཧཱ། ཞེས་དང་ལས་བུམ་གྱི་ཆུས་དཀྱིལ་འཁོར་གྱི་ས་གཞི་ལ་གཏོར་ཞིང་སློབ་དཔོན་དཀྱིལ་འཁོར་གྱི་ནུབ་ཕྱོགས་ནས་ཤར་དུ་བལྟས་ཏེ།
རྡོ་རྗེ་སེམས་དཔའི་རྣལ་འབྱོར་དང་ལྡན་པས་ཐིག་སྐུད་རྡོ་རྗེ་ལ་དཀྲིས་པ་གཡོན་པའི་ཁུ་ཚུར་གྱིས་ལྟེ་བར་བཟུང་ལ་སྒྲུབ་པའི་གྲོགས་རྣམ་སྣང་དུ་དམིགས་ཏེ། ཤར་ནས་ནུབ་ཏུ་བལྟས་ཏེ་འདུག་པའི་ལག་ཏུ་ཛཿ ལན་གསུམ་མམ་དགུར་བརྗོད་པས་བརྐྱང་ཞིང༌། དེས་ཀྱང་ཛཿགསུམ་ལ་སོགས་པ་བརྗོད་ལ་བླངས་ཏེ། སློབ་དཔོན་གྱིས་ལག་པ་གཡས་པས་ནམ་མཁའ་ལ་ཐིག་གདབ་ཅིང༌། ཨོཾ་བཛྲ་སཱུ་ཏྲ་ས་མ་ཡ་མཱ་ཏི་ཀྲ་མ་ཧཱུྃ། ཞེས་དང༌། ནམ་མཁར་བཞུགས་པའི་དེ་བཞིན་གཤེགས། ། ཁྱེད་ཀྱི་དོན་མཛད་དུས་འདི་ལགས། ། ཐིག་སྐུད་སྒྲ་ཡིས་བསྐུལ་ནས་ནི། །
ཁྱེད་རྣམས་འདིར་ནི་གཤེགས་སུ་གསོལ། ། ཞེས་བརྗོད་ལ་ཚངས་ཐིག་དང་པོ་གདབ། དེ་བཞིན་དུ་སློབ་དཔོན་བྱང་དང་སློབ་མ་ལྷོར་གནས་པས་ཚངས་ཐིག་གཉིས་པ། སློབ་དཔོན་མེ་དང་སློབ་མ་དབང་ལྡན་དུ་གནས་པས་ཤར་གྱི་ལོགས་ཐིག་དང༌། སློབ་དཔོན་རླུང་དང་སློབ་མ་སྲིན་པོར་གནས་པས་ནུབ་ཀྱི་ལོགས་ཐིག་དང༌། སློབ་དཔོན་དེ་ཉིད་དུ་འདུག་ལ་སློབ་མ་དབང་ལྡན་དུ་སོང་ལ་བྱང་གི་ལོགས་ཐིག་དང༌། སློབ་དཔོན་མེ་དང་སློབ་མ་སྲིན་པོར་གནས་པས་ལྷོའི་ལོགས་ཐིག་དང༌། སློབ་དཔོན་དེ་ཉིད་དང་སློབ་མ་རླུང་དུ་གནས་པས་ཟུར་ཐིག་དང་པོ་དང༌། སློབ་དཔོན་བདེན་བྲལ་དང་སློབ་མ་དབང་ལྡན་དུ་གནས་པས་ཟུར་ཐིག་གཉིས་པ་གདབ་ཅིང༌། ཐམས་ཅད་ཀྱང་གཡས་སུ་བསྐོར་བས་སོ། །
དེ་ནས་ཡེ་ཤེས་ཀྱི་ཐིག་སྐུད་ལ་མཆོད་བསྟོད་བྱས་ལ་བཛྲ་མུཿས་སྟ་གོན་གྱི་ལྷའི་ཐུགས་ཀར་གཤེགས་སུ་གསོལ། ། གཉིས་པ་ནི། འབྲས་ལ་སོགས་པ་ལ་ཁ་བསྒྱུར་བའི་ཚོན་སྣ་ལྔ་ལ་དུར་ཁྲོད་ཀྱི་ཐལ་བས་སྦགས་པའི་སྣོད་སོ་སོར་བཞག་སྟེ། དབུས་སུ་སྔོན་པོ་ལ་ཧཱུྃ། ཤར་དུ་དཀར་པོ་ལ་བུྃ། ལྷོར་སེར་པོ་ལ་ཨཱྃ། ནུབ་ཏུ་དམར་པོ་ལ་ཧྲཱིཿ བྱང་དུ་ལྗང་གུ་ལ་ཁྃ་བྲི། མཆོད་པ་དང་གཏོར་མ་ཡང་བཤམ། རང་ལྷའི་ང་རྒྱལ་དང་ལྡན་པས་ཚོན་རྣམས་ལ་བསང་སྦྱང༌།
སྟོང་པའི་ངང་ལས་ཡི་གེ་སོ་སོ་ལས་སྒྲུབ་ཐབས་ལྟར་རིགས་ལྔར་བསྐྱེད། སྟ་གོན་གྱི་ལྷ་ལ་ཁྱེད་ཀྱིས་བདག་ལ་རྡོ་རྗེའི་ཚོན་སྩལ་དུ་གསོལ་ཞེས་གསོལ་བ་གདབ་ཅིང་མིག་བྱིན་གྱིས་བརླབས་ལ་ཡེ་ཤེས་ཀྱི་ཚོན་བཀུག་ནས་བསྟིམ་ཞིང༌། ཨོཾ་ཙི་ཏྲ་ས་མ་ཡེ་ཧཱུྃ། ཞེས་བརྒྱ་རྩ་བརྒྱད་བཟླས་ཏེ། མཆོད་པས་མཆོད། གཏོར་མ་ཕུལ་ནས། དེ་བཞིན་གཤེགས་པ་རྣམས་ཞུ་བ་ལས་བྱུང་བའི་འོད་ཟེར་གྱི་ཕུང་པོའི་རང་བཞིན་གྱི་ཚོན་དུ་བསམ་མོ། ། དེ་ནས་དཀྱིལ་འཁོར་གྱི་ནུབ་སྒོར་སོང་ལ། ཨོཾ་བཛྲ་བེ་གཱ་ཀྲ་མ་ཧོཿཞེས་པའི་སྔགས་རྒྱས་ཡེ་ཤེས་ཀྱི་ཐིག་ནམ་མཁར་བཏེག་ལ་རང་དཀྱིལ་འཁོར་གྱི་དབུས་སུ་ཞུགས་ཏེ་ཕྱོགས་བཞིར་བལྟས་ལ་ཧི་ཧི་ཞེས་བརྗོད་ཅིང༌། སྒོའི་ཐད་ཀའི་ལོགས་ཐིག་རྣམས་དབྱི་ལ།
དེ་ནས་ཁ་ཤར་དུ་བལྟས་ལ། ཆོས་དབྱིངས་འདི་ནི་དག་པ་སྟེ། ། སེམས་ཅན་ཁམས་ནི་གྲོལ་བྱེད་པ། ། དེ་བཞིན་གཤེགས་པ་ཀུན་གྱི་གནས། ། རྣམ་སྣང་མཛད་རྒྱལ་བདག་ཅེས་པའི། ། ཚོན་གྱི་ལས་ནི་ཡང་དག་བརྩམ། ། ཨོཾ་ཙི་ཏྲ་མཱ་ཏི་ཀྲ་མ་ཡེ་ས་མ་ཡེ་ཧཱུྃ་ཞེས་བརྗོད་ཅིང་དབང་ལྡན་ནས་བརྩམས་ཏེ། སྒོ་ཚད་གཅིག་གི་བར་ལ་གཡོན་པའི་ཁུ་ཚུར་གྱིས་ཚོན་རྩི་བླངས་ལ་ནང་ནས་རིམ་པ་བཞིན་རེ་ཁ་ལྔ་བྲིས་ནས་ཐོད་པས་བཀབ་རྡོ་རྗེས་མནན་ལ་མཆོད་པ་བྱ་ཞིང་དབུས་ཀྱི་ཕུར་བུའི་ཁུང་བུ་ཡོད་ན་དགང་ངོ༌། ། དེ་ནས་ལས་ཀྱི་རྡོ་རྗེས་བྲི་བར་བྱ་སྟེ། དབུས་ཀྱི་རེ་མིག་ནི་སྔོན་པོ།
དཀྱིལ་འཁོར་གྱི་ནང་ཐམས་ཅད་ཕྱོགས་མདོག ཤར་དཀར། ལྷོ་སེར། ནུབ་དམར། བྱང་ལྗང་བ། དབུས་ཀྱི་ཀ་བ་དང་གདུང་ཟླུམ་རྣམས་ཀྱི་གཞི་སྔོན་པོ་ལ་རྡོ་རྗེ་རྩེ་གསུམ་པ་སེར་པོས་མཚན་པ། དེའི་ཕྱི་རོལ་འོད་ཟེར་ལྔའི་ཕྲེང་བ། རེ་མིག་དང་ལྷ་སྣམ་གསུམ་ཕྱོགས་མདོག ནང་མའི་རྩིག་པ་དཀར་པོ། བར་མའི་ཕྱི་ནས་སྔོ་དཀར་དམར།
ཕྱི་མའི་དཀར་སེར་དམར་ལྗང་སྔོ་བ། རྩིག་པ་རྣམས་ཀྱི་ཕྱི་རོལ་དུ་འདོད་ཡོན་གྱི་སྣམ་བུ་དམར་པོ། ཕ་གུ་སེར་པོ། དྲྭ་ཕྱེད་ཀྱི་གཞི་སྔོན་པོ་ལ་དྲྭ་བ་དཀར་པོ། ཤར་བུ་སྔོན་པོ། མདའ་ཡབ་ཁྲ་བོ། སྒོའི་ཕྱི་རོལ་གྱི་ནམ་མཁའ་སྟོང་པ་ཆ་ཆུང་གཅིག་སྔོན་པོ། དཀྱིལ་འཁོར་ནང་མ་གཉིས་ཀྱི་སྒོ་ལ་རྒྱན་སྣ་དྲུག་སོགས་སྒོ་རྒྱན་ཅི་མཛེས། ཕྱི་མ་ལ་ཀ་བ་ཀ་རྒྱན་ཕྱོགས་མདོག རྟ་བབས་ཀྱི་སྣམ་བུ་བཞི་དང་པདྨ་འཁོར་ལོ་གདུགས་སོགས་མཛེས་ཚོན།
རྟ་བབས་ཀྱི་གཡས་གཡོན་གྱི་རྡོ་རྗེའི་རྭ་དང་ཀྱོག་པོའི་ནང་རྣམས་ཕྱོགས་མདོག འོག་གཞིའི་ཁྱམས་ལྗང་གུ། པདྨ་སྣ་ཚོགས། རྡོ་རྭ་གཞི་ནག་པོ་ལ་རྡོ་རྗེ་དཀར་པོ། དུར་ཁྲོད་ཀྱི་ས་གཞི་ནག་པོ་ལ་ཕྱོགས་སྐྱོང་བརྒྱད་ཀྱི་མཚན་མ་དང༌། ཀླུ་དང༌། ཤིང་དང༌། སྤྲིན་དང༌། ཞིང་སྐྱོང་བ་དང༌། མེ་དང༌།
མཆོད་རྟེན་དང༌། ཆུ་དང༌། རྣལ་འབྱོར་པ་དང༌། རོ་དང་འདྲེ་ལ་སོགས་པ་ཅི་ནུས་བྲི། མེ་རི་ཁ་དོག་སྣ་ཚོགས་པ་གཡས་སྐོར་དུ་བྲིའོ། ། དེ་ནས་སྒྲུབ་ཐབས་ལྟར་ལྷ་སོ་སོའི་གནས་སུ་ཉི་མ་ལ་གནས་པའི་གདན་བཀོད་ལ། དེར་ལྷའི་སྐུ་ལྷ་སོ་སོའི་སྔགས་ཟློས་ཤིང་དངོས་སུ་བཞུགས་སུ་གསོལ་བའམ། སོ་སོའི་ས་བོན་བྲི་བའམ། སོ་སོའི་གཡས་ཀྱི་ཕྱག་མཚན་དང་པོ་རྡོ་རྗེ་ལ་སོགས་པ་འོད་ཟེར་ལྔའི་ཕྲེང་བས་བརྒྱན་པ་བྲིའོ། ། དེ་ལྟར་བྲི་བ་ཡོངས་སུ་རྫོགས་པ་དང་སློབ་དཔོན་གྱིས་དཀྱིལ་འཁོར་ལ་ཡང་ཡང་བརྟགས་ལ་ནོར་བ་རྣམས་བཅོས་ཤིང་དག་པར་བྱས་ནས་ཚོན་ལྷག་མ་རྣམས་ལ་མཆོད་བསྟོད་བྱས་ནས་ཨོཾ་ཨཱཿཧཱུྃ་བཛྲ་མུཿ
ཞེས་པས་སྟ་གོན་གྱི་ལྷའི་ཐུགས་ཀར་གཤེགས་སུ་གསོལ་ཞིང་ཡེ་ཤེས་ཀྱི་ཐིག་སྔར་ནམ་མཁའ་ལ་བཏེག་པ་དེ་ཉིད་ཀྱང་ཛཿཧཱུྃ་བཾ་ཧོཿ ཞེས་པས་རྡུལ་ཚོན་གྱི་དཀྱིལ་འཁོར་ལ་བསྟིམ་པར་བྱའོ། ། གསུམ་པ་ནི་དཀྱིལ་འཁོར་གྱི་ཁོར་ཡུག་ཏུ་དྲི་ཡིས་བྱུག ཆུ་བཞི་མེ་ནས་གཡས་སྐོར་དང༌། མེ་ཏོག་ལ་སོགས་པ་དབང་ལྡན་ནས་གཡོན་སྐོར་དུ་བཤམ་ཞིང༌། མཆོད་པ་རྣམས་ཀྱང་སྔར་སྟ་གོན་ལས་མི་ཉུང་བར་བཤམ། འཇིག་རྟེན་དང་འཇིག་རྟེན་ལས་འདས་པའི་གཏོར་མ་དང༌། སྔོན་འགྲོ་ནས་ཕྱི་རོལ་པའི་གཏོར་མ་རྣམས་ཀྱང་བཤམ། བླ་རེ་དང་གདུགས་དང་རྒྱལ་མཚན་དང་བ་དན་དང་གོས་ཟུང་ལ་སོགས་པས་ཀྱང་མཛེས་པར་བྱས། སློབ་མ་དབང་བསྐུར་བའི་ཕྱིར་གདོང་གཡོགས་དང༌།
མེ་ཏོག་ཕྲེང་བ་དང༌། དབུ་རྒྱན་དང༌། རྡོ་རྗེ་དྲིལ་བུ་རྣམས་སློབ་མ་དུ་ཡོད་ཀྱི་གྲངས་དང་མཉམ་པ་ཐུན་མོང་དུ་མེ་ལོང༌། མདའ་གཞུ། པུསྟི་དང༌། དུང༌། འཁོར་ལོ་རྣམས་དང༌། མཆོད་པ་ལྔ་ཚན་དྲུག་དང༌། ལས་ཐམས་ཅད་པའི་མཆོད་པ་རྣམས་ཀྱང་བཤམ། དཀྱིལ་འཁོར་གྱི་ཤར་ཕྱོགས་སུ་འོག་ནས་འབྱུང་བ་ལྟར་དབང་སྟེགས་ཀྱི་དཀྱིལ་འཁོར་ཡང་བྲིའོ། །
དེ་ནས་བུམ་པ་སྟ་གོན་གྱི་སྐབས་ལྟར་བུམ་པ་རྣམས་བྱིན་གྱིས་བརླབ་པ་དང་བཟླས་པ་བྱས་ཏེ་བུམ་པ་ཀུན་ནས་ཆུ་ཅུང་ཟད་རེ་དུང་ཆོས་ཀྱི་ནང་དུ་བླུགས་ལ། དེ་རྣམ་རྒྱལ་བུམ་པའི་སྟེང་དུ་བཞག ལས་ཀྱི་རྡོ་རྗེས་བདུད་རྩི་འཁྱིལ་པའི་སྔགས་བཟླས་ཤིང་ལས་བུམ་བཟུང་ནས་དེའི་ཆུས་ཕྱོགས་ཀུན་ཏུ་གཏོར། སློབ་དཔོན་གྱིས་རྣམ་རྒྱལ་བུམ་པ་དང་གཞན་རྣམས་ཀྱིས་བུམ་པ་རྣམས་བཟུང་ནས་གཙོ་བོའི་སྔགས་བཟླ་བཞིན་དུ་རོལ་མོ་དང་བཅས་པས་དཀྱིལ་འཁོར་ལ་ལན་གསུམ་དུ་བསྐོར་ཏེ་རྡོ་རྗེའི་རྭ་བའི་ནང་གི་ཤར་དུ་གཙོ་བོའི་སྙིང་པོ་ལན་བདུན་བཟླས་པས་རྣམ་རྒྱལ་བུམ་པ་དབུལ། བདག་ལ་དངོས་གྲུབ་ཐམས་ཅད་སྩལ་དུ་གསོལ་ཞེས་བརྗོད་ཅིང་བདུག་པས་བདུག དེ་བཞིན་དུ་སོ་སོའི་སྔགས་བདུན་བདུན་བཟླས་པས་རྣམ་རྒྱལ་གྱི་གཡས་སུ་ཤར་གྱི་བུམ་པ་དང་གཞན་རྣམས་ཕྱོགས་སོ་སོ་དང་ལས་བུམ་དབང་ལྡན་དུ་བཀོད་ལ་བགེགས་རྣམས་བཟློག་པའི་ཕྲིན་ལས་མཛད་དུ་གསོལ་ཞེས་བརྗོད་ལ་གུ་གུལ་གྱི་དུད་པས་བདུག་པར་བྱའོ། ། བཞི་པ་སྒྲུབ་ཅིང་མཆོད་པ་ལ། སྔོན་འགྲོ་བདག་གི་རྣལ་འབྱོར། དངོས་གཞི་དཀྱིལ་འཁོར་སྒྲུབ་ཅིང་མཆོད་པ། རྗེས་ལྷག་ཆད་ཁ་བསྐང་བ་གསུམ་གྱི་དང་པོ་ནི།
ཕྱི་མ་རེད་དམ་སྲོད་ཀྱི་དུས་སུ་ཁྲུས་བྱ། འཁོར་ལོས་སྒྱུར་བའམ་ཧེ་རུ་ཀའི་ཆས་གང་རུང་གི་རྒྱན་ལ་སོགས་པས་བརྒྱན། སློབ་དཔོན་དཀྱིལ་འཁོར་གྱི་ཤར་སྒོར་སྟན་ལ་འདུག་སྟེ་སྔོན་འགྲོའི་གཏོར་མ་བཏང་བ་དང་མཆོད་པ་བྱིན་གྱིས་བརླབ་པ་དང༌། ཞུ་ཕུལ་བ་ནས་བརྩམས་ཏེ་ཏིང་ངེ་འཛིན་གསུམ་གྱི་རྣལ་འབྱོར་དག་པ་དྲན་པའི་བར་སྒྲུབ་ཐབས་ལྟར་བྱས་ལ། རང་གཙོ་བོ་ཡབ་ཡུམ་གྱི་ང་རྒྱལ་གྱིས་མཆོད་པ་རྣམས་བསང་སྦྱང་བྱིན་གྱིས་བརླབ་བོ། ། གཉིས་པ་ལ་དམ་ཚིག་གི་དཀྱིལ་འཁོར་འབྱིན་པའི་ཚུལ་གྱིས་སྒྲུབ་པ། ཡེ་ཤེས་ཀྱི་དཀྱིལ་འཁོར་དགུག་གཞུག་བྱ་བའི་ཚུལ་གྱིས་བསྒྲུབ་པ། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པའི་ཚུལ་གྱིས་བསྒྲུབ་པ། དབང་བསྐུར་ཞིང་རྒྱས་གདབ་པའི་ཚུལ་གྱིས་བསྒྲུབ་པ་དང་བཞིའི་དང་པོ་ནི། རྡུལ་ཚོན་གྱི་དཀྱིལ་འཁོར་ལས་ཐམས་ཅད་པས་བསང༌།
ཤཱུ་ནྱ་ཏཱས་སྦྱངས་ལ་སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་བསྐྱེད་པ་ནས་བརྩམས་ཏེ་གཞལ་ཡས་ཁང་གདན་དང་བཅས་པ་བསྐྱེད་པའི་བར་སྒྲུབ་ཐབས་ལྟར་བྱས་ལ། རང་ཤར་ཕྱོགས་ཀྱི་སྒོ་ཁང་ན་གནས་པའི་ཐུགས་ཀ་ནས། ཡི་གེ་ཧཱུྃ་སྤྲོས་ལ་དེ་དཀྱིལ་འཁོར་གྱི་དབུས་ཀྱི་མཚན་མ་ལ་ཐིམ་པས་དེ་རང་གི་སེམས་སོ་སོར་རྟོག་པར་མོས་ལ། དང་པོར་སྦྱོར་བའི་ཚུལ་གྱིས་གཙོ་བོ་བསྐྱེད། དེ་ནས་དཀྱིལ་འཁོར་རྒྱལ་མཆོག་གི་ཚུལ་གྱིས་འཁོར་རྣམས་ཐུགས་ཀ་ནས་སྤྲོས་མཛད་པ་མཛད། སླར་འདུས་སོ་སོའི་མཚན་མ་དང་རོ་གཅིག་ཏུ་གྱུར་པ་ལས་འཁོར་རྣམས་བསྐྱེད་དོ། ། གཉིས་པ་ནི་རང་གི་སྙིང་གའི་ས་བོན་ལས་འོད་འཕྲོས་པས་སྟ་གོན་གྱི་ལྷ་ནམ་མཁར་གནས་པ་ལ་ལུས་ཀྱིས་རྡོ་རྗེ་གསོར་ཞིང་ངག་ཏུ་ལས་ཐམས་ཅད་པ་དང་དྲག་མོ་ལ་སོགས་པ་བརྒྱད་ཀྱི་སྔགས་བརྗོད་པས་ཕྱི་འབྲང་གི་བགེགས་བསྐྲད་ལ། ལྷ་མོ་བརྒྱད་ཀྱིས་མཆོད་ནས། སྒོ་མ་བཞིའི་སྔགས་རྒྱས་དགུག་གཞུག་བཅིང་དབང་དུ་བྱས། སླར་ཡང་རང་བཞིན་གྱི་གནས་ནས་ཡེ་ཤེས་ཀྱི་དཀྱིལ་འཁོར་སྤྱན་དྲངས་པ་ལ་མཆོད་ནས་དགུག་གཞུག་རོ་གཅིག་ཏུ་བྱའོ། །
གསུམ་པ་དང་བཞི་པ་ཡང་སྒྲུབ་ཐབས་སུ་བསྟན་པ་ལྟར་བྱས་ནས་ལྷ་སོ་སོའི་སྔགས་བདུན་བདུན་དང་ཐུན་མོང་དུ་ཡི་གེ་བརྒྱ་པ་མང་དུ་བཟླས་པས་བརྟན་པར་བྱའོ། ། གསུམ་པ་ལ་ནང་དུ་དཀྱིལ་འཁོར་གྱི་ལྷ་ལ་མཆོད་པ་དང༌། ཕྱི་རོལ་དུ་འབྱུང་པོ་ལ་གཏོར་མས་མཆོད་པ་གཉིས་ཀྱི་དང་པོ་ནི། དེ་ལྟར་མདུན་བསྐྱེད་ཀྱི་དཀྱིལ་འཁོར་ཡན་ལག་བཞི་རྫོགས་སུ་བསྒྲུབས་པ་དེ་ཉིད་ལ། ཕྱིའི་མཆོད་པ་ནས་བརྩམས་ཏེ། དམ་ཚིག་དང་སྡོམ་པ་འཛིན་པའི་བར་མཆོད་ཕྲེང་ལྟར་རྒྱས་པར་བྱ་ཞིང༌། འདས་པའི་གཏོར་མ་སྐབས་འདིར་འབུལ་བའམ། འོག་བདག་འཇུག་གི་རྗེས་སུ་བྱ་བ་གང་བདེ་བྱའོ། ། གཉིས་པ་ནི། སྒྲུབ་པའི་གྲོགས་ལ་གཙོ་བོའི་སྔགས་ཟློ་བས་དཀྱིལ་འཁོར་བསྲུང་དུ་བཅུག་ནས་སློབ་དཔོན་རང་རྡོ་རྗེ་དྲིལ་བུ་བཟུང་ལ།
སྒྲུབ་གཡོག་གཞན་གྱིས་དུང་དང་ཆ་ལང་ལ་སོགས་པ་ཁྱེར་ལ་སྒོ་ལས་ཕྱི་རོལ་དུ་སོང་ལ་འདུག་སྟེ། མཎྜལ་བྲི་བ་ནས་བརྩམས་ནས་གཤེགས་སུ་གསོལ་བའི་བར་གཏོར་ཆོག་ནས་འབྱུང་བ་ལྟར་བྱ་ཞིང༌། གཙོ་བོའི་སྔགས་བཟླས་པས་བར་དུ་གཅོད་པ་རྣམས་ཞི་བར་བྱའོ། ། གསུམ་པ་ནི། དེ་ནས་དཀྱིལ་འཁོར་གྱི་ཁང་པའི་ནང་དུ་ལོག་པ་དང་ཆོ་ག་ལྷག་ཆད་དང་ཡོ་བྱད་མ་འབྱོར་པ་ལ་སོགས་པ་ཐམས་ཅད་བཤགས་པའི་ཕྱིར། དངོས་སུ་དཀྱིལ་འཁོར་ལ་ཤོང་ན་རྡོ་རྗེ་དྲིལ་བུ་གསིལ་ཞིང་ལན་བདུན་བསྐོར་བ་བྱ། དངོས་སུ་མི་ཤོང་ན་ཡིད་ཀྱིས་འདོད་ཡོན་གྱི་ས་ནས་སྐོར་བ་བྱེད་པར་བསམས་ལ། རྡོ་རྗེ་དྲིལ་བུ་དཀྲོལ་ཞིང་ངག་ཏུ་ཡི་གེ་བརྒྱ་པ་ཅི་ནུས་པ་བཟླས་པར་བྱས་ཏེ། བདག་ཅག་ལས་དང་པོ་པའི་རྟེན་གྱི་གང་ཟག་ཏུ་གྱུར་པས། ཏིང་ངེ་འཛིན་མི་གསལ་བ་དང་བྱིང་བ་དང་རྒོད་པའི་དབང་དུ་གྱུར་པ་ཐམས་ཅད་དང༌།
ཆོ་ག་ལྷག་པ་དང་མ་ཚང་བར་གྱུར་པ་དང༌། མཆོད་པའི་ཡོ་བྱད་མ་འབྱོར་པ་དང༌། ཉམས་པ་དང༌། དཀྱིལ་འཁོར་འདྲི་བ་ལ་སྐྱོན་དུ་གྱུར་པ་ལ་སོགས་པ་དེ་དག་ཐམས་ཅད་བཟོད་པར་མཛད་དེ་ལྷག་ཆད་ཁ་བསྐང་བར་མཛད་དུ་གསོལ། ཞེས་པས་གསོལ་བ་གདབ་བོ། ། དེ་ནས་སྦྱིན་སྲེག་གི་ཆོ་ག་ལྟར་རྒྱས་པའི་སྦྱིན་སྲེག་གིས་ལྷ་མཉེས་པར་བྱའོ། ། དྲུག་པ་བདག་ཉིད་འཇུག་ཅིང་དབང་བསྐུར་བ་ལ། སློབ་དཔོན་བདག་ཉིད་འཇུག་ཅིང་དབང་བླང་བ་དང༌། སློབ་མ་གཞུག་ཅིང་དབང་བསྐུར་བ་གཉིས་ཀྱི་དང་པོ་ནི། དཀྱིལ་འཁོར་མངོན་སུམ་ལྟར་དམིགས་ལ་དེའི་ཤར་ཕྱོགས་ཀྱི་སྒོ་ཁང་ལ་འདུག་པར་མོས་ཏེ།
དཀྱིལ་འཁོར་གྱི་བདག་པོ་ལ་གསོལ་བ་གདབ་པ་ནས་བརྩམས་ཏེ་དཀྱིལ་འཁོར་དུ་འཇུག་པའི་ཆོ་ག་མ་ལུས་པ་དང༌། དབུགས་དབྱུང་གཟེངས་བསྟོད་པའི་བར་དབང་གོང་མ་དང་བཅས་པ་རྫོགས་པར་བླང་བར་བྱའོ། ། དེའི་ཚེ་ལས་ཀྱི་བྱ་བ་ཐམས་ཅད་ནི་གཙོ་བོའི་ཐུགས་ཀ་ནས་སྤྲུལ་པའི་ཧེ་རུ་ཀ་ཕྱག་གཉིས་པ་ཞིག་གིས་མཛད་པར་བསྒོམ་མོ། ། དེ་ལྟར་བདག་འཇུག་རྫོགས་པ་དང་སློབ་མ་གཞུག་པའི་ཕྱིར་རྡོ་རྗེ་དྲིལ་བུ་གསིལ་ཞིང་གླུ་འདི་དག་བླང་བར་བྱ་སྟེ། ཨོཾ་ནམ་མཁའ་སྐྱེ་བ་མཚན་ལྡན་ཕྱིར། ། ཐོག་མ་ཐ་མ་མེད་པའི་མཆོག ། སེམས་དཔའ་རྡོ་རྗེ་ཆེ་རང་བཞིན། ། རྡོ་རྗེ་སེམས་དཔའ་བདག་གྲུབ་མཛོད། ། ཀུན་མཆོག་དངོས་གྲུབ་ཆེན་པོ་སྟེ། ། དབང་ཕྱུག་ཆེན་པོ་ལྷག་པའི་ལྷ། །
རྡོ་རྗེ་འཛིན་པ་ཀུན་གྱི་རྒྱལ། ། མི་འགྱུར་མཆོག་ཏུ་བདག་སྒྲུབས་ཤིག ། ཉེས་པ་མི་མངའ་རྟག་པ་སྟེ། ། འདོད་ཆགས་ཀུན་གྱིས་རྗེས་ཆགས་པ། ། འདོད་པ་ཆེན་པོ་དགའ་བ་ཆེ། ། བཅོམ་ལྡན་དེ་ཉིད་ཀྱིས་གྲུབ་མཛོད། ། ཤིན་ཏུ་དག་པ་ཀུན་གྱི་མཆོག ། གདོད་ནས་གྲོལ་བ་དེ་བཞིན་གཤེགས། ། ཀུན་ཏུ་བཟང་པོ་ཀུན་བདག་ཉིད། ། བྱང་ཆུབ་སེམས་སུ་བདག་སྒྲུབས་ཤིག །
དངོས་གྲུབ་ཆེན་པོ་ཀུན་གྱི་མཆོག ། དབང་ཕྱུག་ཆེན་པོ་ཕྱག་རྒྱའི་མཆོག ། གྲུབ་པའི་རྡོ་རྗེ་ཆེར་བསྟོད་པ། ། རྡོ་རྗེ་སྙེམས་བདག་བདག་གྲུབ་མཛོད། ། སེམས་ཅན་ཀུན་གྱི་ཡིད་ཁྱབ་པ། ། སེམས་ཅན་ཀུན་གྱི་ཡིད་ལ་བཞུགས། ། སེམས་ཅན་ཀུན་གྱི་ཡབ་གྱུར་ཉིད། ། འདོད་ཆགས་མཉམ་པའི་བདག་ཉིད་མཆོག ། ཅེས་དང༌། ཤེས་རབ་ཐབས་བདག་དཀྱིལ་འཁོར་གྱི། །
བདེན་པའི་བྱིན་རླབས་གང་ཡིན་པ། ། བདེན་པ་དེ་ཡིས་མགོན་བདག་ལ། ། ཁྱོད་ཀྱིས་འདོད་པ་རབ་རྫོགས་མཛོད། ། ཆོས་རྣམས་གཟུགས་བརྙན་ལྟ་བུ་སྟེ། ། གསལ་ཞིང་དག་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་དུ་འབྱུང༌། ། དེ་བཞིན་དེ་ཉིད་ངེས་པར་འབྱུང༌། ། བདེན་པ་དེ་ཡིས་དཀྱིལ་འཁོར་ནི། ། གཟུགས་བརྙན་གསལ་བར་སློབ་མ་རྣམས། །
དྲི་མེད་ཀུན་གྱིས་མཐོང་བར་ཤོག ། ཅེས་བརྗོད། དེ་ནས་སྔར་མ་བཏང་ན་འཇིག་རྟེན་དང་འཇིག་རྟེན་ལས་འདས་པའི་གཏོར་མ་ཆོ་ག་བཞིན་དུ་བཏང་ལ་ཚོགས་ཀྱི་ཡོ་བྱད་བཟའ་བ་དང་བཏུང་བ་རྣམས་བླངས་ལ་བྱིན་གྱིས་བརླབ་པ་ལ་སོགས་པ་ནས་བརྩམས་ཏེ། དམ་ཚིག་དང་ལྡན་པའི་སྐྱེ་བོ་རྣམས་བཟའ་བ་དང་བཏུང་བས་ཚིམ་པར་བྱས་ལ་ལྷག་མའི་གཏོར་མ་བཏང༌། དེའི་རྗེས་ལ་འཇིག་རྟེན་པའི་གཏོར་མའང་བཏང་སྟེ། འདས་པའི་གཏོར་མ་བར་ཆད་བསྲུང་བའི་ཕྱིར་བཞག་ལ་སློབ་མ་གཞུག་པའི་ཆོ་ག་བྱའོ། ། གཉིས་པ་ལ་དཀྱིལ་འཁོར་དུ་འཇུག་པ་དང༌། དེར་དབང་བསྐུར་བ་གཉིས་ཀྱི་དང་པོ་ལ། ཕྱི་རོལ་དུ་བྱ་བའི་ཆོ་ག ནང་དུ་གཞུག་པ།
ནང་དུ་བྱ་བའི་ཆོ་ག་གསུམ་གྱི་དང་པོ་ནི། སློབ་དཔོན་གྱིས་རྡོ་རྗེ་དང་ལས་ཐམས་ཅད་པའི་བུམ་པ་དང༌། གདོང་གཡོགས་དང་མེ་ཏོག་ཕྲེང་བ་ལ་སོགས་པ་ཉེ་བར་དགོས་པའི་ཡོ་བྱད་ཀུན་བཟུང་ལ། དཀྱིལ་འཁོར་གྱི་ཁང་པ་ཡོད་ན་དེའི་སྒོ་དྲུང་ཏུ་སོང་ལ་བྱ། དཀྱིལ་འཁོར་གྱི་ཁང་པ་མེད་ན་དཀྱིལ་འཁོར་དང་བར་དུ་ཡོལ་བས་བཅད་ལ་བྱའོ། ། དེ་ནས་སློབ་མ་རྣམས་ཁྲུས་བྱས་ལ། སྟ་གོན་དུས་ཇི་ལྟར་གྲལ་ལ་འདུག་པ་ལྟར་གྲལ་རིམ་བཞིན་འཁོད། མཎྜལ་ཕུལ་ཏེ་མེ་ཏོག་གིས་སྙིམ་པ་བཀང་ལ། དགའ་ཆེན་ཁྱོད་བདག་སྟོན་པ་བས། ། སློབ་དཔོན་ཁྱོད་ནི་དགོངས་སུ་གསོལ། །
བྱང་ཆུབ་ཆེན་པོའི་ཚུལ་བསྟན་པ། ། མགོན་པོ་ཆེན་པོ་བདག་འཚལ་ལོ། ། དམ་ཚིག་དེ་ཉིད་སྩལ་དུ་གསོལ། ། སྡོམ་པ་རྣམས་ཀྱང་བདག་ལ་སྩོལ། ། སངས་རྒྱས་རོལ་མོ་ལས་བྱུང་བའི། ། མི་ལྡོག་འཁོར་ལོའི་འབྱོར་པར་ལྡན། ། ཐར་པ་ཆེན་པོའི་གྲོང་ཁྱེར་མཆོག ། གསང་བ་ཆེན་པོར་འཇུག་པར་བགྱི། ། གསང་བའི་རིགས་མཆོག་ཐམས་ཅད་དུ། ། སློབ་དཔོན་ཆེན་པོ་བདག་འཇུག་མཛོད། །
མི་ལྡོག་པ་ཡི་དབང་བསྐུར་བ། ། སྐལ་བ་ཆེན་པོ་བདག་ལ་སྩོལ། ། མཚན་རྣམས་ཀུན་གྱི་རྒྱས་གདབ་ཅིང༌། ། དཔེ་བྱད་རྣམས་དང་ཡང་དག་ལྡན། ། སངས་རྒྱས་སྐུ་ནི་ཡིད་འོང་བ། ། སློབ་དཔོན་ཆེན་པོ་བདག་ལ་སྩོལ། ། དབང་བསྐུར་བ་ནི་རྨད་བྱུང་ཆེ། ། སེམས་ཅན་ཀུན་གྱི་དོན་བགྱིད་ཕྱིར། ། བདག་ནི་རྟག་ཏུ་སློབ་དཔོན་འགྱུར། ། སློབ་དཔོན་ཆེན་པོ་བདག་ལ་སྩོལ། །
ཞེས་པ་ལན་གསུམ་གྱིས་གསོལ་བ་བཏབ་པ་དང༌། སློབ་དཔོན་གྱིས་དཀྱིལ་འཁོར་གྱི་ལྷ་རྣམས་མངོན་སུམ་ལྟ་བུར་དམིགས་ལ། རྣམ་དག་སློབ་མ་འདི་ཞེས་པ། ། བྱང་ཆུབ་སེམས་ནི་ཡོངས་འཛིན་ཞིང༌། ། གསང་བའི་དཀྱིལ་འཁོར་འདིར་ཞུགས་ནས། ། དམ་ཚིག་དང་ནི་སྡོམ་པ་འཚལ། ། ཞེས་ལན་གསུམ་བརྗོད་པས་གསོལ་བ་བཏབ་ནས། གསང་བ་ཆེན་པོའི་རིགས་དག་ལས། ། གསང་བ་ཡོངས་སུ་འཛིན་པ་རུ། ། བདག་པོ་ཆེན་པོ་ཁྱོད་འདོད་དམ། །
ཞེས་དྲི། སློབ་མས་ཀྱང༌། གསང་བ་ཆེན་པོའི་རིགས་དག་ལས། ། གསང་བ་ཡོངས་སུ་འཛིན་པར་ནི། ། སེམས་དཔའ་ཆེན་པོ་བདག་འཚལ་ལོ། ། ཞེས་ལན་གསུམ་བརྗོད་དོ། ། དེ་ནས་སྡོམ་པ་བསྒྲག་པར་བྱ་སྟེ། སངས་རྒྱས་ཆོས་དང་དགེ་འདུན་ཏེ། ། དཀོན་མཆོག་གསུམ་ལ་སྐྱབས་སུ་སོང༌། ། འདི་ནི་སངས་རྒྱས་རིགས་དག་པའི། །
སྡོམ་པ་བརྟན་པོར་གྱུར་པའོ། ། རྡོ་རྗེ་དྲིལ་བུ་ཕྱག་རྒྱ་ཡང༌། ། བློ་ཆེན་ཁྱོད་ཀྱིས་གཟུང་བྱ་སྟེ། ། བྱང་ཆུབ་སེམས་གང་དེ་རྡོ་རྗེ། ། ཤེས་རབ་དྲིལ་བུ་ཞེས་བཤད་དོ། ། སློབ་དཔོན་ཁྱོད་ཀྱིས་གཟུང་བར་བྱ། ། བླ་མ་སངས་རྒྱས་ཀུན་དང་མཉམ། ། འདི་ནི་རྡོ་རྗེའི་རིགས་དག་པའི། ། སྡོམ་པ་དམ་ཚིག་ཡིན་པར་གསུང༌། ། རིན་ཆེན་རིགས་མཆོག་ཆེན་པོ་ལ། །
ཉིན་དང་མཚན་མོ་ལན་གསུམ་དུ། ། ཟང་ཟིང་མི་འཇིགས་ཆོས་དང་བྱམས། ། སྦྱིན་པ་རྣམ་བཞི་རྟག་ཏུ་སྦྱིན། ། ཕྱི་ནང་གསང་བ་ཐེག་པ་གསུམ། ། དམ་ཆོས་ཁྱོད་ཀྱིས་གཟུང་བར་བྱ། ། འདི་ནི་པདྨའི་རིགས་དག་པའི། ། དམ་ཚིག་སྡོམ་པ་ཡིན་པར་གསུང༌། ། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་གཟུང་བར་བགྱི། །
མཆོད་པའི་ལས་ཀྱང་ཅི་ནུས་བྱ། ། དེ་ལས་གཞན་ཡང་བཅུ་བཞི་ནི། ། ཕས་ཕམ་པར་ནི་རབ་ཏུ་བཤད། ། སྤང་ཞིང་དོར་བར་མི་བྱ་སྟེ། ། རྩ་བའི་ལྟུང་བ་ཞེས་བཤད་དོ། ། ཉིན་དང་མཚན་མོ་ལན་གསུམ་དུ། ། ཉིན་རེ་ཞིང་ནི་བཟླ་བར་བྱ། ། གལ་ཏེ་ཉམས་གྱུར་རྣལ་འབྱོར་པ། ། ཁ་ན་མ་ཐོ་སྦོམ་པོར་འགྱུར། ། ཁྱོད་ཀྱིས་སྲོག་ཆགས་གསད་མི་བྱ། །
མ་བྱིན་པར་ཡང་བླང་མི་བྱ། ། འདོད་པས་ལོག་པར་མི་སྤྱད་ཅིང༌། ། བརྫུན་དུ་སྨྲ་བར་མི་བྱའོ། ། ཕུང་ཀྲོལ་ཀུན་གྱི་རྩ་བ་ཡི། ། ཆང་ནི་རྣམ་པར་སྤང་བར་བྱ། ། སེམས་ཅན་འདུལ་ཕྱིར་མ་གཏོགས་པ། ། བྱ་བ་མ་ཡིན་ཐམས་ཅད་སྤང༌། ། དམ་པ་ཉེ་བར་བསྟེན་བྱ་ཞིང༌། ། རྣལ་འབྱོར་པ་ཀུན་བསྙེན་བཀུར་བྱ། ། ལུས་ཀྱི་ལས་ནི་རྣམ་གསུམ་དང༌། །
ངག་གི་རྣམ་པ་བཞི་རྣམས་དང༌། ། ཡིད་ཀྱི་རྣམ་པ་གསུམ་དག་ནི། ། ཅི་ནུས་པར་ནི་རྗེས་སུ་སྐྱོང༌། ། ཐེག་པ་དམན་ལ་འདོད་མི་བྱ། ། སེམས་ཅན་དོན་ལ་རྒྱབ་མི་ཕྱོགས། ། འཁོར་བ་དག་ཀྱང་ཡོངས་མི་སྤང༌། ། རྟག་ཏུ་མྱ་ངན་འདས་མི་ཆགས། ། ལྷ་དང་ལྷ་མིན་གསང་བ་པ། ། ཁྱེད་ཀྱིས་བརྙས་པར་མི་བྱ་ཞིང༌། ། ཕྱག་རྒྱ་བཞོན་པ་མཚོན་ཆ་དང༌། །
མཚན་མ་འགོམ་པར་མི་བྱའོ། ། འདི་དག་དམ་ཚིག་ཡིན་པར་བཤད། ། ཁྱེད་ཀྱིས་རྟག་ཏུ་བསྲུང་བར་བྱ། ། རྗེས་མཐུན་སྡོམ་པ་རྒྱ་ཆེར་ནི། ། གསང་བའི་རྒྱུད་ལས་རབ་ཏུ་བཤད། ། ཅེས་ལན་གཅིག་བརྗོད་ལ་དེའི་དོན་བཤད་དོ། ། དེ་ནས་སློབ་མས། བདག་ནི་ཐོག་མ་མེད་དུས་ནས། ། ལ་སོགས་པའི་རྒྱུན་བཤགས་ལན་གསུམ་བྱ། སངས་རྒྱས་བྱང་ཆུབ་སེམས་དཔའ་ཀུན། །
ཞེས་སོགས་སྡོམ་པ་བཟུང་བ་ལན་གསུམ་བྱའོ། ། དེ་ནས་སློབ་དཔོན་གྱིས་གོས་དམར་པོ་དང་རྡོ་རྗེ་བཟུང་བས། ཨོཾ་སརྦ་ཏ་ཐཱ་ག་ཏ་ཨ་ནུཏྟ་ར་བོ་དྷི་ཨ་ལངྐཱ་ར་ཝསྟྲ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ་ཞེས་པས་གོས་དམར་པོ་བྱིན། ཕྱག་ལེན་ལ་ཨོཾ་བཛྲ་རཀྵ་ཧྃ། ཞེས་པས་སྟོད་གཡོགས་དང༌། ཨོཾ་བཛྲ་ཨུཥྞཱི་ཥ་ཧཱུྃ་གིས་གཙུག་ཏོར་བཅིང་བ་ཡང་ཁ་བསྐང་ངོ༌། ། དེ་ནས་ཨོཾ་ཙཀྵུརྦནྡྷ་ཝ་ར་མ་ན་ཡ་ཧཱུྃ། ཞེས་པས་རས་དམར་པོས་གདོང་བཅིང༌། ལས་ཐམས་ཅད་པའི་བུམ་ཆུས་གཏོར་ཞིང་བདུད་རྩི་འཁྱིལ་པའི་སྔགས་བརྗོད་པས་བསྲུང༌། ཨ་ཁཾ་བཱི་ར་ཧཱུྃ་ཞེས་པས་མེ་ཏོག་སྣ་ཚོགས་པའི་ཕྲེང་བ་ལག་ཏུ་གཏད།
སློབ་མའི་དཔྲལ་བར་ཨོཾ། མགྲིན་པར་ཨཱཿ སྙིང་གར་ཧཱུྃ་ནག་པོ་བསམས་ལ། དེ་རྣམས་ལས་འོད་ཟེར་འཕྲོས། རང་གི་ལུས་ཀྱི་ནང་ཐམས་ཅད་གང་བས་ལུས་ངག་ཡིད་གསུམ་གྱི་སྡིག་སྒྲིབ་ཉེས་ལྟུང་རྣམས་སྦྱང་བར་བསམས་ལ། ཡི་གེ་གསུམ་བརྗོད་ཅིང་གནས་གསུམ་དུ་ཕྱག་རྒྱས་རེག་སྟེ། ལག་པ་གཉིས་ཁུ་ཚུར་བཅངས་པ་ལས། མཐེ་བོང་གཉིས་བཏེག་པ་ནི་དེ་བཞིན་གཤེགས་པའི་སྟེ། སྐུ་བྱིན་གྱིས་བརླབ་པའི་ཕྱག་རྒྱའོ། ། དེ་ཉིད་ལས་གཡོན་པའི་མཐེ་བོང་ནང་དུ་བཅུག་སྟེ་གཡས་པའི་མཐེ་བོང་བཏེག་པ་ནི་འཇིག་རྟེན་དབང་ཕྱུག་གི་སྟེ་གསུང་བྱིན་གྱིས་བརླབ་པའི་ཕྱག་རྒྱའོ། །
དེ་ཉིད་ལས་གཡས་པའི་མཐེ་བོང་ནང་དུ་བཅུག་སྟེ་གཡོན་པའི་མཐེ་བོང་བཏེག་པ་ནི་རྡོ་རྗེ་འཆང་གི་སྟེ་ཐུགས་བྱིན་གྱིས་བརླབ་པའི་ཕྱག་རྒྱའོ། ། ཞེས་པ་ལྟར་བྱ། ཡང་ན་ལག་པ་གཉིས་རྒྱབ་སྦྱར་ནས་སོར་མོ་རྣམས་ཕན་ཚུན་དཀྲིས་ལ་མཐེ་བོང་གཉིས་ལག་མཐིལ་དུ་བཀུག་པ་འཁོར་ལོའི་ཕྱག་རྒྱ་གནས་གསུམ་ལྟེ་བ་གསང་གནས་རྣམས་སུ་རེག་ཅིང་ཧཱུྃ་ཞེས་བརྗོད་པར་བྱའོ། ། དེ་ནས་རིགས་ངེས་པའི་ཕྱིར་སློབ་དཔོན་གྱིས། བུ་ཁྱོད་སུ་ཡིན་ཅི་ལ་དགའ། ། ཞེས་དྲི། དེས་ཀྱང༌། སྐལ་བཟང་བདག་བདེ་བ་ཆེན་པོ་ལའོ། ། ཞེས་ལན་གདབ། དེ་ཡིས་བུ་ལ་ཅི་ཞིག་བྱ། །
ཞེས་དྲི། དེས་ཀྱང་སངས་རྒྱས་མཆོག་གི་དམ་ཚིག་གོ ། ཞེས་བརྗོད། དེ་ནས་སློབ་མའི་སྙིང་གར་རྡོ་རྗེ་དཀར་པོ་རྩེ་ལྔ་པ་འོད་འཕྲོ་བ་གཅིག་དཔོན་སློབ་གཉིས་ཀས་བསྒོམས་ལ། སྙིང་གར་རྡོ་རྗེ་བཞག་སྟེ། ཨོཾ་སརྦ་ཡོ་ག་ཙིཏྟ་ཨུཏྤཱ་ད་ཡཱ་མི་ཞེས་བརྗོད་ལ། སུ་ར་ཏི་ས་མ་ཡ་སྟྭཾ་ཧོཿསིདྡྷི་བཛྲ་ཡ་ཐཱ་སུ་ཁཾ་ཞེས་པས་བརྟན་པར་བྱས་ནས། སྤྱི་བོར་རྡོ་རྗེ་བཞག་ལ། དེང་ཁྱོད་དེ་བཞིན་གཤེགས་པ་ཐམས་ཅད་དང་དཔའ་བོ་དང་རྣལ་འབྱོར་མ་ཐམས་ཅད་ཀྱི་རིགས་སུ་ཞུགས་ཀྱི། དེ་བཞིན་གཤེགས་པ་ཐམས་ཅད་ཀྱི་གསང་ཆེན་དམ་པ་འདི།
དེ་བཞིན་གཤེགས་པ་རྣམས་ཀྱི་དཀྱིལ་འཁོར་དུ་མ་ཞུགས་པ་རྣམས་ཀྱི་མདུན་དུ་སྨྲ་བར་མི་བྱ་སྟེ། མ་དད་པ་རྣམས་ལའང་མ་ཡིན་ནོ། ། ཞེས་པས་གསང་བར་གདམས་སོ། ། གཉིས་པ་ནི། ཨོཾ་ཀི་ལི་ཀི་ལི་མ་ལི་གུ་ནི་ཏྭཾ་བཛྲ་སཏྭ་ཙ་ལེ་ཡུྃ་ཡུྃ་སྭཱ་ཧཱ། ཞེས་བྱ་བའི་སྔགས་འདོན་ཞིང་ལག་པ་ནས་བཟུང་སྟེ་དཀྱིལ་འཁོར་གྱི་ཁང་པའི་ནང་དུ་གཞུག་པར་བྱའོ། ། གསུམ་པ་ལ་སྔོན་འགྲོ་བྱིན་གྱིས་བརླབ་ཅིང་ལུས་དབུལ་བ། དངོས་གཞི་དམ་ལ་བཞག་ཅིང་ཡེ་ཤེས་དབབ་པ། མཇུག་སྣང་བ་འདྲི་ཞིང་དཀྱིལ་འཁོར་བསྟན་པ་གསུམ་གྱི་དང་པོ་ནི། སློབ་མ་སྐུ་རྡོ་རྗེ་རྣམ་པར་སྣང་མཛད་དུ་བསྐྱེད་ལ།
དེའི་དཔྲལ་བར་ཨོཾ་ལས་འཁོར་ལོ་དཀར་པོའི་ལྟེ་བར་ཨོཾ། མགྲིན་པར་ཨཱཿལས་པདྨའི་ལྟེ་བར་ཉི་མ་ལ་ཨཱཿ སྙིང་གར་ཧཱུྃ་ལས་རྡོ་རྗེའི་ལྟེ་བར་ཉི་མ་ལ་ཧཱུྃ་བསམས་ལ་སྐུ་གསུང་ཐུགས་བྱིན་གྱིས་བརླབས་ནས། དཀྱིལ་འཁོར་གྱི་ཤར་སྒོར། ཨོཾ་སངས་རྒྱས་ཀུན་དུ་ཉེར་གནས་ཕྱིར། ། བདག་གི་ལུས་འདི་དབུལ་བར་བགྱི། ། ཨོཾ་སློབ་དཔོན་དུ་ནི་ཉེར་གནས་ཕྱིར། ། བདག་གི་ལུས་འདི་དབུལ་བར་བགྱི། ། ཨོཾ་སེམས་ཅན་ཐམས་ཅད་སྐྱབས་དོན་དུ། ། བདག་གི་ལུས་འདི་དབུལ་བར་བགྱི། །
ཅེས་བརྗོད་ཅིང་ཕྱག་བྱས་ནས་ལུས་དབུལ་བར་བྱའོ། ། གཉིས་པ་ལ་སྔོན་འགྲོ་དམ་ལ་བཞག་པ། དངོས་གཞི་ཡེ་ཤེས་དབབ་པ། རྗེས་བརྟན་པར་བྱ་བ་གསུམ་གྱི་དང་པོ་ནི། དེ་ནས་རྡོ་རྗེ་དྲིལ་བུ་གཉིས་འཛིན་པས་སློབ་མའི་སྙིང་གར་རྡོ་རྗེ་བཟུང་ལ། སྙིང་གར་ཟླ་བའི་དཀྱིལ་འཁོར་ལ་རྡོ་རྗེ་བསྒོམས་ནས། ས་མ་ཡ་སྟྭཾ་ཞེས་དང༌། སློབ་མས་ས་མ་ཡ་ཨ་ཧཾ་ཞེས་བརྗོད་ལ། སློབ་མའི་སྤྱི་བོར་རྡོ་རྗེ་བཟུང་ནས། དེང་ཁྱོད་དེ་བཞིན་གཤེགས་པ་ཐམས་ཅད་ཀྱི་རིགས་སུ་ཞུགས་ཀྱིས།
ངས་ཁྱོད་ལ་ཡེ་ཤེས་གང་གིས་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཀྱང་ཐོབ་ན་དངོས་གྲུབ་གཞན་ལྟ་ཅི་སྨོས། དེ་ལྟ་བུའི་སེམས་བསྐྱེད་པར་བྱ་ཡིས་ཁྱོད་ཀྱིས་དཀྱིལ་འཁོར་ཆེན་པོ་མ་མཐོང་བ་རྣམས་ལ་མ་སྨྲ་ཤིག དམ་ཚིག་ཉམས་པར་འགྱུར་ཏ་རེ། ཞེས་ཕན་ཡོན་གྱི་སྒོ་ནས་དམ་ལ་བཞག་པ་དང༌། སྙིང་གར་རྡོ་རྗེ་བཟུང་ལ། རྡོ་རྗེ་སེམས་དཔའ་དེང་ཁྱོད་ཀྱི། ། སྙིང་ལ་ཡང་དག་ཞུགས་པར་གྱུར། ། གལ་ཏེ་ཚུལ་འདི་སྨྲས་ན་ནི། ། དེ་མ་ཐག་ཏུ་དྲལ་ཏེ་གཤེགས། ། ཞེས་པས་ཉེས་དམིགས་ཀྱི་སྒོ་ནས་དང༌།
རྣམ་རྒྱལ་བུམ་པའི་ཆུ་བླུད་ཅིང༌། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་འདས་ན་སྲེག་པར་བྱེད། ། དམ་ཚིག་བསྲུངས་ན་དངོས་གྲུབ་པས། ། རྡོ་རྗེ་བདུད་རྩིའི་ཆུ་འཐུངས་ཤིག ། ཨོཾ་ཨཱཿསྭཱ་ཧཱ། ཨོཾ་པཉྩ་ཨ་མྲྀ་ཏ་ཨུད་ཀ་ཋཿཋཿཋཿ ཞེས་པས་གཉིས་ཀའི་སྒོ་ནས་དང༌། ཡང་མགོ་བོར་རྡོ་རྗེ་བཟུང་ལ། དེ་རིང་ཕན་ཆད་བུ་ཁྱོད་ཀྱི། །
ཕྱག་ན་རྡོ་རྗེ་ང་ཡིན་གྱིས། ། ང་ཡིས་ཅུང་ཟད་གང་སྨྲས་པ། ། དེ་དག་ཐམས་ཅད་ཁྱོད་ཀྱིས་ནི། ། ངེས་པ་ཁོ་ནར་བྱ་དགོས་སོ། ། བདག་ལ་སྨད་པར་བྱ་བ་མིན། ། སྨད་ན་བར་ཆོད་མ་སྤངས་པར། ། དུས་ཀྱི་བྱ་བ་བྱས་ནས་ནི། ། དམྱལ་བ་ཉིད་དུ་འགྲོ་བར་འགྱུར། ། ཞེས་བརྗོད་པས་བླ་མའི་བཀའ་གཉན་པའི་སྒོ་ནས་དམ་ལ་བཞག་པའོ། ། གཉིས་པ་ནི།
སློབ་མས་ཕྱག་དང་མཎྜལ་ཕུལ་ལ། དེ་བཞིན་གཤེགས་པ་རྣམས་ཀྱིས་བྱིན་གྱིས་རློབས་ཤིག དཔལ་རྡོ་རྗེ་སེམས་དཔའ་བདག་ལ་དབབ་པར་མཛད་དུ་གསོལ། ཞེས་ལན་གསུམ་གྱིས་གསོལ་བ་བཏབ་ལ། ལུས་ཀྱི་སྤྱོད་ལམ་ཙོག་པུ་ལོང་བུ་བགྲད་པ་མ་སྙེས་པར་འདུག་དུ་བཅུག་སྟེ། དམིགས་པ་ལ་ལངས་ནས་འདུག་པར་བསམས་ལ། འོག་ཏུ་ཡཾ་ལས་རླུང་གི་དཀྱིལ་འཁོར་ཡཾ་གིས་མཚན་པ་གཞུའི་དབྱིབས་ཅན། ཆང་ཟུང་ཐུར་ལ་བསྟན་པའི་སྟེང་དུ་སློབ་མ་སྐད་ཅིག་གིས་གསུང་རྡོ་རྗེ་འོད་དཔག་ཏུ་མེད་པ་བསྒོམས་པའི་རྐང་པ་གཉིས་བགྲད་པའི་བར་དུ། མེའི་དཀྱིལ་འཁོར་འབར་བའི་དབུས་ན་ཛྷཻཾ་ལྗང་གུ། སྙིང་གར་ལཾ་ལས་སའི་དཀྱིལ་འཁོར་གྲུ་བཞི་རྡོ་རྗེ་རྩེ་གསུམ་པ་ལ་ཧཱུྃ་གིས་མཚན་པ།
མགྲིན་པར་བཾ་ལས་ཆུའི་དཀྱིལ་འཁོར་ཟླུམ་པོ་བུམ་པ་ལ་ཨཱཿ སྤྱི་བོར་ཡཾ་ལས་རླུང་གི་དཀྱིལ་འཁོར་ལ་ཧ་བསྒོམས་ལ། འོག་གི་རླུང་གི་དཀྱིལ་འཁོར་བསྐྱོད་པས་མེ་སྦར། དེ་ལོང་བུའི་རྩ་ནས་ཞུགས་ཏེ་ལྟེ་བའི་བར་དུ་འབར་བས། དེའི་དྲོད་ཀྱིས་སྙིང་གའི་ས་བསྲེག མགྲིན་པའི་ཆུ་བསྐོལ། སྤྱི་བོའི་རླུང་གིས་ཡས་མར་མནན། འོག་གི་རླུང་གིས་མས་ཡར་འདེགས་བཞིན་པ་ལ། མདུན་གྱི་རྡུལ་ཚོན་གྱི་དཀྱིལ་འཁོར་གྱི་རྡོ་རྗེ་སེམས་དཔའ་ལྷ་སུམ་ཅུ་སོ་བདུན་གྱི་ཐུགས་ཀ་དང་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡེ་ཤེས་དང་པོའི་རྡོ་རྗེའི་རྣམ་པས། བ་སྤུའི་བུ་ག་ནས་དཔག་ཏུ་མེད་པར་འཇུག་པར་དཔོན་སློབ་གཉིས་ཀས་བསྒོམས་ལ།
སློབ་དཔོན་ལྷའི་ང་རྒྱལ་དང་ལྡན་པས་ཧཱུྃ་ཨཱཿཧ་ཛྷཻཾ་ཞེས་བརྗོད་ཅིང་ཡང་ཡང་དུ་གསལ་བར་བྱས་ལ། རོ་རས་དང་ཟླ་མཚན་དང་ལྡན་པའི་འདོམས་གྱི་རས། བྱི་ལའི་བྲུན། བདུད་རྩི་ལྔ། རོའི་ཁ་ནས་བྱུང་བའི་གུ་གུལ་རྣམས་ཐོད་པའི་ནང་དུ་རོ་སོལ་གྱི་མེས་བསྲེགས་པའི་དུད་པས་བདུག་ཅིང༌། རྡོ་རྗེའི་རྐང་སྟབས་ཀྱིས་འདུག་ལ། རྡོ་རྗེ་དྲིལ་བུ་དཀྲོལ་ཞིང༌། ཨོཾ་ལོ་ལེ་ལོ་ལེ་ཧཱུྃ་ཨཱཿཞེས་དང༌། ཨཱ་བེ་ཤ་ཡ་སྟྭཾ་བྷ་ཡ། ར་ར་ར་ར་ཙ་ལ་ཡ་ཙ་ལ་ཡ་ཧཱུྃ་ཨཱཿཧ་ཛྷཻཾ་ཞེས་བརྒྱར་བཟླས་ཤིང་རོལ་མོ་དང་བཅས་པས་དབབ་པས་སྐུ་བབས་ན་འཕར་གཡོ།
གསུང་བབས་ན་སྔགས་སྨྲ་བ། ཐུགས་བབས་ན་དུས་གསུམ་ཡོངས་སུ་ཤེས་པ་སྐྱེ། གལ་ཏེ་གསུང་བབས་ནས་སྨྲ་མ་འདོད་ན་ལྕེ་ལ་ཨ་དཀར་པོ་བསམས་ལ། གསུངས་ཤིག་རྡོ་རྗེ་དགེའོ་དགེ ། ཞེས་དྲིས་ན་དགེ་མི་དགེ་སྟོན་པར་འགྱུར་རོ། ། གསུམ་པ་ནི་དེ་ལྟར་བབས་པའི་ཡེ་ཤེས་པ་དེ་བརྟན་པར་བྱ་བའི་ཕྱིར། སྤྱི་བོར་རྡོ་རྗེ་རྒྱ་གྲམ་དུ་བཞག་ལ། ཏིཥྛ་བཛྲ་ཞེས་བརྗོད་ཅིང༌། ཕེབས་པ་མ་ཞི་ན་ཨོཾ་ཏིཥྛ་བཛྲ་ས་མ་ཡ་པྲ་ཏི་པཱ་ལི་ཏ་ཧཱུྃ་ཧཱུྃ་ཧཱུྃ་ཧོ་ཧོ་ཧོ་སྭཱ་ཧཱ། ཞེས་པས་དམིགས་པ་བརྟན་དུ་གཞུག་གོ །
གསུམ་པ་ནི། གདོང་གཡོགས་དང་བཅས་པའི་སློབ་མ་དཀྱིལ་འཁོར་གྱི་མདུན་དུ་ཁྲིད་དེ། ཁྱོད་ཀྱི་མིག་ལམ་ན་ཇི་ལྟར་སྣང་ཞེས་དྲིས་པས་དཀར་སེར་དམར་ནག་ལྗང་བའམ་སྣ་ཚོགས་སུ་སྣང་ངོ་ཞེས་ཟེར་ན་ཞི་རྒྱས་དབང་དྲག་ལས་སྣ་ཚོགས་ཀྱི་དངོས་གྲུབ་ཀྱི་སྐལ་བ་དང་ལྡན་ནོ། ། བླ་མས། དེ་བཞིན་གཤེགས་པ་ཀུན་གྱི་གནས། ། རྡོ་རྗེ་སེམས་དཔའི་གྲོང་ཁྱེར་མཆོག ། སྙིང་པོའི་དཀྱིལ་འཁོར་འདི་རུ་ནི། ། བདག་གི་སློབ་མ་གཞུག་པར་བགྱི། ། ལྷ་ཡི་རིགས་ཀྱི་རིམ་པ་དང༌། ། བསོད་ནམས་རིམ་པའང་དེ་བཞིན་ཤོག །
རིགས་ནི་གང་གི་སྣོད་དུ་འགྱུར། ། འདི་ལ་བསོད་ནམས་ཅི་ཡོད་པ། ། དཀྱིལ་འཁོར་འདིར་ནི་དེ་བཞིན་ཤོག ། ཅེས་པས་དཀྱིལ་འཁོར་ལ་གསོལ་བ་བཏབ་ལ། སྔར་གྱི་མེ་ཏོག་གི་ཕྲེང་བ་ཐལ་མོ་སྦྱར་བའི་བར་དུ་བཟུང༌། སྒོ་གསུམ་གྱི་ཡི་གེ་གསུམ་ལས་སྤྲོས་པའི་འོད་ཀྱིས་ལུས་ཀྱི་ནང་གསལ་ཞིང་སྡིག་པ་བཀྲུས་པར་མོས། བླ་མས་ཀྱང་དེ་ལྟར་བྱིན་གྱིས་བརླབས་ནས་གུས་པ་སྔོན་དུ་འགྲོ་བས་གཙོ་བོའི་མདུན་དུ་གནས་ཏེ་མེ་ཏོག་ཕུལ་བར་མོས་ལ། ཨོཾ་པྲ་ཏཱིཙྪ་བཛྲ་ཧོཿཞེས་བརྗོད་པས་མེ་ཏོག་འདོར་དུ་གཞུག ལྷའི་མཛོད་སྤུའམ་གཙུག་ཏོར་དུ་མེ་ཏོག་ལྷུང་ན་ཕྱག་ཆེན། སྤྱན་ནམ་ཞལ་ལ་སྔགས།
སྐུ་སྟོད་ལ་མཆོག བར་ལ་འབྲིང༌། འོག་གི་ཆ་ལ་དམན་པ། སླར་ཡང་ཕྱིར་ལྷུང་ན་ཕྲ་མོའི་དངོས་གྲུབ་འགྲུབ། རྡོ་རྗེ་རྭ་བའི་ཕྱི་རོལ་དུ་ལྷུང་ན་དངོས་གྲུབ་ཀྱང་མེད་པས་དཀྱིལ་འཁོར་ཡང་མི་བསྟན། དེ་ནས་མེ་ཏོག་སློབ་མའི་མགོ་ལ་བཅིངས་ཏེ། ཨོཾ་པྲ་ཏི་གྲྀཧྞ་སྟྭཾ་ཨི་མཾ་སཏྭ་མ་ཧཱ་བ་ལཾ། སྟོབས་པོ་ཆེན་པོ་སེམས་དཔའ་ཆེ། ། འདི་ནི་སོ་སོར་གཟུང་བར་བྱ། ། ཞེས་བརྗོད་ལ་རིགས་ཀྱི་ལྷ་ངོ་སྤྲད་ཅིང༌།
དེའི་རྣལ་འབྱོར་སྦྱིན་ཏེ་མེ་ཏོག་ཕྲེང་བའི་དབང་ངོ༌། ། དེ་ནས་སློབ་མའི་སྙིང་གར་ཟླ་བ་ལ་རིགས་ཀྱི་བདག་པོའི་ས་བོན། དཔྲལ་བར་རཾ། མིག་གཉིས་ལ་འབར་བ་དང་བཅས་པའི་ཨོཾ་བསྒོམས་ནས། བླ་མས། ཨོཾ་རྡོ་རྗེ་སེམས་དཔའ་དེང་ཁྱོད་ཀྱི། ། མིག་འབྱེད་པར་ནི་བརྩོན་པར་མཛད། ། མིག་ནི་ཐམས་ཅད་འབྱེད་མཛད་དེ། ། རྡོ་རྗེའི་མིག་ནི་བླ་ན་མེད། ། ཨོཾ་ཛྙཱ་ན་ཙཀྵུ་ཧཱུྃ་ཨཱ་སྭཱ་ཧཱ།
ཞེས་བརྗོད་ལ་གདོང་གཡོགས་ཕྱེ། སློབ་མས་བླ་མའི་ཞབས་ལ་ཕྱག་བྱས་ལ། བླ་མས། དཀྱིལ་འཁོར་འདི་ལ་ད་ལྟ་ཉིད། ། དད་པའི་ཤུགས་ཀྱིས་བལྟ་བར་བྱ། ། ཁྱོད་ཀྱང་སངས་རྒྱས་རིགས་ལས་སྐྱེས། ། སྔགས་དང་ཕྱག་རྒྱས་བྱིན་གྱིས་བརླབ། ། ཅེས་སྤྲོ་བ་བསྐྱེད་ལ་དཀྱིལ་འཁོར་བལྟར་གཞུག ། སླར་ཡང་སློབ་མས་བླ་མའི་ཞབས་ལ་ཕྱག་བྱས་ཏེ། ཨོཾ་རྡོ་རྗེའི་དཀྱིལ་འཁོར་ཆེན་པོ་ཡི། །
དཀྱིལ་འཁོར་དུ་ནི་བདག་ཞུགས་སོ། ། ཨོཾ་རྣལ་འབྱོར་དཀྱིལ་འཁོར་ཆེན་པོ་ཡི། ། དཀྱིལ་འཁོར་བདག་གིས་དེ་རིང་མཐོང༌། ། ཨོཾ་གསང་བའི་དཀྱིལ་འཁོར་ཆེན་པོ་ཡི། ། དཀྱིལ་འཁོར་དུ་ནི་བདག་དབང་བསྐུར། ས་མ་ཡ་ཧོ་ཧོ་ཧོ་ཞེས་བརྗོད་ལ་བྲིས་པའི་དཀྱིལ་འཁོར་ཕྱི་རོལ་སྲུང་འཁོར་དུར་ཁྲོད་ནས་གཞལ་ཡས་ཁང་དང་ཤར་ཕྱོགས་ཀྱི་སྒོ་དྲུང་ནས་བརྩམས་ཏེ་དཀྱིལ་འཁོར་གྱི་གཙོ་བོའི་བར་དུ་རྟེན་དང་བརྟེན་པར་བཅས་པའི་དཀྱིལ་འཁོར་མིང་རྒྱས་པར་བརྗོད་པས་བསྟན་པར་བྱས་ཏེ་དཀྱིལ་འཁོར་དུ་འཇུག་པའི་ཆོ་གའོ།། །། གཉིས་པ་དབང་བསྐུར་བའི་ཆོ་ག་ལ་ཡོན་དབུལ་ཞིང་གསོལ་བ་གདབ་པ། ཤིས་པར་བྱ་བ། དབང་བསྐུར་བ་དངོས་དང་གསུམ་གྱི་དང་པོ་ནི། སློབ་མས་བླ་མ་ལ་ཕྱག་བྱས་ཏེ་མཎྜལ་ཕུལ་ལ།
ཁྱོད་ནི་རྡོ་རྗེ་སེམས་དཔའ་སྟེ། ། བདེ་གཤེགས་རྣམས་ཀྱིས་བདེ་སྩོལ་མཛོད། ། བྱང་ཆུབ་སེམས་དཔའ་ཆེ་རྣམས་ཀྱི། ། ཡང་དག་དོན་མཆོག་རྣམ་དག་པ། ། ཇི་ལྟར་དེ་ཉིད་བདུད་རྩི་ཡིས། ། དབང་གི་མཆོག་ནི་བསྐུར་བ་བཞིན། ། དེ་བཞིན་བདག་ལ་འཁོར་བ་ཡི། ། སྡུག་བསྔལ་རྣམས་ནི་བསལ་བར་མཛོད། ། རྣལ་འབྱོར་བདུད་རྩི་དྲི་མེད་མཆོག ། མ་རིག་པ་ཡི་རབ་རིབ་འཇོམས། །
གང་གིས་བྱང་ཆུབ་བླ་མེད་པ། ། དེ་རིང་བདག་གིས་ཐོབ་པར་མཛོད། ། ཅེས་ལན་གསུམ་གྱིས་གསོལ་བ་བཏབ་ལ། གཉིས་པ་ནི་དཀྱིལ་འཁོར་གྱི་ཤར་ཕྱོགས་སུ་ཁྲུ་དོ་ཙམ་གྱིས་ལེགས་པར་བྱུགས་པ་ལ། ཚོན་དཀར་པོས་ནང་པདྨ་འདབ་བརྒྱད། ཕྱི་གྲུ་བཞི། སྒོ་བཞི། འདོད་ཡོན། ཕ་གུ། དྲྭ་བ།
དྲྭ་ཕྱེད། མདའ་ཡབ་ལ་སོགས་པ་ཚང་མར་བྲིས་ལ། དེའི་སྟེང་དུ་ཁྲི་བཟང་པོ་བཞག དེའི་གཡས་བདག་གི་གཡོན་ཕྱོགས་ནས་ཞབས་བཀྲུ་བའི་ཆུ་དྲི་ཞིམ་པོ་དང༌། ཞལ་བསིལ་གྱི་ཆུ་འོ་མ་དང་སྦྱར་བ་དང༌། བསང་གཏོར་གྱི་ཆུ་གཙང་མ་ལ་མེ་ཏོག་དཀར་པོ་བཅུག་པ་སྟེ་བཞི་དང༌།

ཡུངས་ཀར་དང༌། ཆུ་གཙང་མ་སྟེ་སྦྱང་བའི་ཡོ་བྱད་གཉིས་བཤམ་མོ། ། བདག་གི་གཡས་སློབ་མའི་གཡོན་ཕྱོགས་ནས་མེ་ཏོག་དང་སྤོས་དང་མར་མེ་དང་དྲི་དང་ལྷ་བཤོས་ཏེ་མཆོད་པའི་ཡོ་བྱད་ལྔ་བཤམ་མོ། ། མདུན་དུ་བཟེད་ཞལ་གྱི་སྣོད་གཉིས་དང་མེས་བཀང་བའི་ཁམ་ཕོར་བཞག་གོ ། སྟེང་དུ་བླ་རེ་དང༌། གཡས་སུ་གདུགས་དཀར་པོ་དང༌། གཡོན་དུ་རྒྱལ་མཚན་དང༌། དུང་ལ་སོགས་པ་མཆོད་པའི་ཡོ་བྱད་རྣམས་ཅི་ལྟར་འཚམ་པའི་གནས་སུ་སྟ་གོན་བྱས་ལ། སློབ་མ་རྣམས་ལ་བའི་རྣམ་ལྔ་དང༌། དྲི་ལྔ་དང༌། མར་ཁུ་དང༌།
ཤུན་ལྤགས་ལྔ་དང༌། དྲི་ཞིམ་པོའི་ཆུས་ཀྱང་ཁྲུས་བྱས་ལ་དབང་སྟེགས་ཀྱི་སྟེང་དུ་བཞག་ལ། དེ་ཐུགས་རྡོ་རྗེ་མི་བསྐྱོད་པ་རྡོ་རྗེ་སེམས་དཔར་ཡན་ལག་བཞི་རྫོགས་སུ་བསྐྱེད་ལ། དང་པོར་ཨོཾ་ནཱི་རཱི་ཧཱུྃ་ཁཾ་ཞེས་པས་ཞབས་བསིལ་དང༌། ནཻ་ཝི་ཏིས་ཞལ་བསིལ་གཉིས་བཟེད་ཞལ་དུ་བླུག་གོ ། ཀུ་ཤས་ལུས་ཐམས་ཅད་ལ་སརྦ་སཾ་ཤོ་དྷ་ནི་སྭཱ་ཧཱ་ཞེས་བརྗོད་ལ་གཏོར། ཨོཾ་པྲ་ཏཱིཙྪ་ཨརྒྷཾ་ཧཱུྃ་ཞེས་བརྗོད་ལ་མཆོད་ཡོན་ཕྱག་ཏུ་ཕུལ། དེ་ནས་ཁུ་ཚུར་གཉིས་ཀྱིས་ཡུངས་ཀར་བླངས་ལ། ཨོཾ་སརྦ་པཱ་པཾ་ད་ཧ་ན་བཛྲ་ས་ཏྭ་སྱ་སརྦ་པཱ་པཾ་ད་ཧ་ན་སྭཱ་ཧཱ། ཞེས་བཟླ་ཞིང་གཡས་དང་གཡོན་གྱིས་བསྐོར་ལ་ཁམ་ཕོར་གྱི་མེར་དོར།
དེ་བཞིན་དུ་ཁུ་ཚུར་གྱིས་ཆུ་བླངས་ལ་ཨོཾ་ཧཱུྃ་ཌ་ཌི་ཏ་ཕཊ། ཅེས་བརྗོད་ཅིང་བསྐོར་ལ་མེར་དོར་ལ་མེ་ཏོག་ལ་སོགས་པའི་མཆོད་པ་ལྔས་མཆོད་ནས། བུམ་པ་རྣམས་ལག་ཏུ་བླངས་ལ་སྒྲུབ་གཡོག་དང་བཅས་པས། ཕུན་སུམ་ཚོགས་འཛིན་གསེར་གྱི་རི་བོ་ལྟ་བུའི་མདོག ། འཇིག་རྟེན་གསུམ་མགོན་དྲི་མ་གསུམ་ནི་རབ་ཏུ་སྤངས། ། སངས་རྒྱས་ཆུ་སྐྱེས་འདབ་རྒྱས་ལྟ་བུའི་སྤྱན་མངའ་བ། ། བཀྲ་ཤིས་དེས་ཀྱང་དེང་འདིར་ཁྱོད་ལ་བཀྲ་ཤིས་ཤོག ། དེ་ཡིས་ཉེ་བར་བསྟན་པའི་མཆོག་རབ་མི་གཡོ་བ། ། འཇིག་རྟེན་གསུམ་ན་གྲགས་ཤིང་ལྷ་དང་མིས་མཆོད་པ། ། དམ་ཆོས་རབ་མཆོག་སྐྱེ་དགུ་རྣམས་ལ་ཞི་བྱེད་པ། །
འཇིག་རྟེན་བཀྲ་ཤིས་གཉིས་པ་དེང་འདིར་ཁྱེད་ལ་ཤོག ། དམ་པའི་ཆོས་དང་ལྡན་ཞིང་ཐོས་པའི་བཀྲ་ཤིས་ཕྱུག ། དགེ་འདུན་ལྷ་དང་ལྷ་མ་ཡིན་དང་མིས་མཆོད་པ། ། ངོ་ཚ་དཔལ་གནས་ཚོགས་ཀྱི་ནང་ན་རབ་ཀྱི་མཆོག ། འཇིག་རྟེན་བཀྲ་ཤིས་གསུམ་པ་དེང་འདིར་ཁྱོད་ལ་ཤོག ། དགའ་ལྡན་ལྷ་ཡི་གཞལ་མེད་ཁང་ནི་སྙིང་པོར་གནས། ། འགྲོ་ལ་ཕན་ཕྱིར་བདེ་གཤེགས་དབང་པོར་བཅས་པའི་ལྷ། ། རྗེས་སུ་འབྲང་བ་དེ་བཞིན་གཤེགས་པའི་བཀྲ་ཤིས་གང༌། ། བཀྲ་ཤིས་དེས་ནི་དེང་འདིར་ཁྱོད་ལ་ཞི་བྱེད་ཤོག ། འདབ་གསར་འཚེར་བའི་མེ་ཏོག་ཆར་འབབ་ལུམྦིའི་ཚལ། །
མང་པོ་ལྷ་ཡིས་བསྟེན་པར་མགོན་པོ་བལྟམས་པ་ན། ། སྲིད་པའི་མཐར་གྱུར་པ་ཡི་བཀྲ་ཤིས་གང་ཡིན་པ། ། བཀྲ་ཤིས་དེས་ནི་དེང་འདིར༴ ། སྣ་ཚོགས་སྐྱོན་རྣམས་རྣམ་པར་གཞོམ་པར་བྱ་བའི་ཕྱིར། ། དགྱེས་པས་དཀའ་ཐུབ་ཚལ་དུ་ནམ་ཕྱེད་མངོན་པར་བྱུང༌། ། དབང་བཅས་ལྷ་རྣམས་རྗེས་སུ་འབྲང་བའི་བཀྲ་ཤིས་གང༌། ། བཀྲ་ཤིས་དེས་ནི་དེང་འདིར༴ ། ཆུ་བོའི་འགྲམ་དུ་མཆོད་ཡོན་ཕྲེང་བས་ཡོངས་སུ་བསྐོར། ། ཞི་ཕྱིར་ངོ་མཚར་གྱུར་པ་སྲིད་པ་དག་བྱེད་པ། ། ཀླུ་ཡི་རྒྱལ་པོས་ལེགས་པར་བསྟོད་པའི་བཀྲ་ཤིས་གང༌། །
བཀྲ་ཤིས་དེས་ནི་དེང་འདིར༴ ། གྲོང་ཁྱེར་མཆོག་གྱུར་སེར་སྐྱ་ཞེས་ནི་བྱ་བ་དེར། ། སྨད་དུ་གྲགས་པ་ཆེན་པོའི་ལྷ་ཡིས་མངོན་བསྟོད་པ། ། བསམ་ཡས་དགེ་བསྒྲུབ་དེ་བཞིན་གཤེགས་པའི་བཀྲ་ཤིས་གང༌། ། བཀྲ་ཤིས་དེས་ནི་དེང་འདིར༴ ། སེམས་ཅན་ཐམས་ཅད་ལ་ནི་ཕན་ཕྱིར་བྱང་ཆུབ་པ། ། དམ་ཆོས་རིན་ཆེན་ཚོགས་ནི་ཐུབ་པ་ལས་བྱུང་བ། ། སེམས་ཅན་དོན་བསྒྲུབ་རབ་རྒྱས་བརྩོན་པའི་བཀྲ་ཤིས་གང༌། ། བཀྲ་ཤིས་དེས་ནི་དེང་འདིར༴ ། རབ་ཏུ་འོད་འབར་གསེར་མདོག་ལྟ་བུའི་སྐུ་མངའ་བ། །
བཻ་ཌཱུརྻ་མདོག་ལྟ་བུའི་རྩྭ་གདན་སྟེང་དུ་བཞུགས། ། སྐྱིལ་ཀྲུང་ལེགས་བཅས་མི་གཡོ་སྐུ་མངའི་བཀྲ་ཤིས་གང༌། ། བཀྲ་ཤིས་དེས་ནི་དེང་འདིར༴ ། ཤིང་གི་རྒྱལ་པོའི་རྩ་བར་བཅོམ་ལྡན་བྱམས་སྟོབས་ཀྱིས། ། བདུད་ཚོགས་ཀུན་ལས་རྣམ་པར་རྒྱལ་ཚེ་ས་དང་མཁར། ། རྣམ་པ་སྣ་ཚོགས་ངོ་མཚར་གྱུར་པའི་བཀྲ་ཤིས་གང༌། ། བཀྲ་ཤིས་དེས་ནི་དེང་འདིར༴ ། བཱ་ར་ཎཱ་སཱིར་བཞུགས་ནས་བདེ་བར་གཤེགས་སྟོན་པས། ། ས་དང་མཁའ་ལ་ངོ་མཚར་ཤིན་ཏུ་གསལ་བྱུང་བས། ། ཆོས་ཀྱི་འཁོར་ལོ་དམ་པ་བསྐོར་བའི་བཀྲ་ཤིས་གང༌། །
བཀྲ་ཤིས་དེས་ནི་དེང་འདིར༴ ། བཀྲ་ཤིས་གང་ཞིག་ཕན་བྱེད་དམ་པ་མཆོད་ཕྱིར་ཐོགས། ། བསོད་ནམས་བྱ་བྱེད་འཕགས་པའི་སྐྱེ་བོས་མངོན་བསྟོད་པ། ། བཅོམ་ལྡན་ཐུབ་པ་ཤཱཀྱ་སེང་གེས་གང་གསུངས་པའི། ། བཀྲ་ཤིས་དེས་ནི་དེང་འདིར་ཁྱོད་ལ་ཞི་བྱེད་ཤོག ། ཅེས་བརྗོད་ཅིང་མེ་ཏོག་དོར་བས་ཤིས་པར་བྱའོ། ། གསུམ་པ་ལ་རྡོ་རྗེ་སློབ་མའི་དབང་དང༌། རྡོ་རྗེ་སློབ་དཔོན་གྱི་དབང་གཉིས་ཀྱི་དང་པོ་ནི། རྣམ་པར་རྒྱལ་བར་བུམ་པ་ཀུན་གྱི་ཆུ་བསྡུས་ལ་མཎྜལ་ལ་སོགས་པའི་སྟེང་དུ་བཞག་སྟེ། བདག་དང་སློབ་མ་དབང་རྫས་གསུམ་ཀ་ཤཱུ་ནྱ་ཏཱས་སྟོང་པར་སྦྱངས་པའི་ངང་ལས་པདྨ་དང་ཉི་མའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་དེ་ལས་འོད་འཕྲོས་འདུས་གཅིག་ཏུ་གྱུར་པ་ལས་མི་བསྐྱོད་པ་སྐུ་མདོག་སྔོན་པོ་ཞལ་གསུམ་ཕྱག་དྲུག་པ་ཡུམ་དང་བཅས་པ་སྒྲུབ་ཐབས་ལྟར་བསྐྱེད་པ་ནི་བསྙེན་པའོ། །
སྙིང་གའི་ས་བོན་གྱི་འོད་ཀྱིས་དེ་བཞིན་གཤེགས་པ་ཐམས་ཅད་མི་བསྐྱོད་པའི་རྣམ་པར་སྤྱན་དྲངས་ཏེ་སྒོ་མ་བཞིའི་སྔགས་རྒྱས་རང་དང་སློབ་མ་དབང་རྫས་གསུམ་ཀ་ལ་བསྟིམ་པ་ནི་ཉེ་བར་སྒྲུབ་པའོ། ། སྐྱེ་མཆེད་དྲུག་དང་གནས་གསུམ་བྱིན་གྱིས་བརླབ་པ་ནི་སྒྲུབ་པའོ། ། སླར་ཡང་སྙིང་གའི་ས་བོན་གྱི་འོད་ཀྱིས་དེ་བཞིན་གཤེགས་པ་རྣམས་སྤྱན་དྲངས་པ་ལ། ཨོཾ་ཨ་བྷི་ཥིཉྩ་ཏུ་མཱཾ་སརྦ་ཏ་ཐཱ་ག་ཏ་ཞེས་གསོལ་བ་བཏབ་པས། དེ་བཞིན་གཤེགས་པ་རྣམས་ཀྱིས་སློབ་དཔོན་དང་དབང་རྫས་ལ་དབང་བསྐུར་བས་མི་བསྐྱོད་པའི་རྒྱས་གདབ་པ་ནི་སློབ་དཔོན་དང་དབང་རྫས་ཀྱི་སྒྲུབ་ཆེན་ནོ། ། དེ་ནས་སློབ་མའི་སྒྲུབ་ཆེན་བྱ་བའི་ཕྱིར་མདུན་གྱི་དབང་གི་ལྷ་རྣམས་ལ་སློབ་དཔོན་གྱིས་མཆོད་ཅིང༌། ཧེ་རུ་ཀ་དཔལ་དབང་བསྐུར་བ། ། འགྲོ་བ་སྐྱོབ་ཕྱིར་གཟི་བརྗིད་ཅན། ། ཡོན་ཏན་འབྱུང་གནས་ཇི་ལྟར་སྩལ། ། དེ་བཞིན་འདི་ལ་སྩལ་དུ་གསོལ། །
ཞེས་དང༌། སློབ་མ་རྣམས་ཀྱིས་ཀྱང༌། བཅོམ་ལྡན་དེ་བཞིན་གཤེགས་པ་ཀུན། ། བཅོམ་ལྡན་བདག་ཉིད་ཆེན་པོ་རྣམས། ། ཐུགས་རྗེའི་རང་བཞིན་ཅན་རྣམས་ཀྱིས། ། ཁྱེད་ཀྱིས་བདག་ལ་དབང་བསྐུར་སྩོལ། ། ཞེས་གསོལ་བ་བཏབ་པས། དེ་བཞིན་གཤེགས་པ་རྣམས་ཧེ་རུ་ཀའི་གཟུགས་སུ་གྱུར་ཏེ། བུམ་པ་དཀར་པོ་བྱང་ཆུབ་ཀྱི་སེམས་ཀྱིས་གང་བ་བསྣམས་ནས་དབང་བསྐུར། ཡུམ་བཞིས་རྡོ་རྗེའི་གླུ་ལེན།
སེམས་དཔའ་རྣམས་ཀྱིས་བཀྲ་ཤིས་ཀྱི་ཚིགས་སུ་བཅད་པ་བརྗོད། སྒོ་མ་རྣམས་ཀྱིས་བགེགས་བསྐྲད། ལྷ་མོ་རྣམས་ཀྱིས་མཆོད་པའི་ལས་བྱས་པར་བསམས་ལ། བུམ་པ་མགོར་བཞག་ཅིང༌། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱིས་ཕྱག་བྱས་པ། ། རྡོ་རྗེའི་དབང་བསྐུར་ཆེན་པོ་སྦྱིན། ། ཞེས་དང་ལྷ་སོ་སོའི་སྔགས་ཀྱི་མཇུག་ཏུ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་བཏགས་པས་དབང་བསྐུར།
ཆུ་འཐུང་ཞིང་ཁྲུས་བྱས་པས་ལུས་གང་དྲི་མ་དག ཆུའི་ལྷག་མ་ཡར་ལུད་པ་ལས་སྤྱི་བོར་མི་བསྐྱོད་པས་དབུར་བརྒྱན་པར་བསམ་པ་ནི་སློབ་མའི་སྒྲུབ་པ་ཆེན་པོའོ། ། དེ་ལྟར་ཡན་ལག་བཞི་རྫོགས་པ་ལ་མཆོད་པ་ལྔས་མཆོད་ལ། མི་བསྐྱོད་པའི་སྒོ་ནས་ཆུའི་དབང་ཐོབ། ཉོན་མོངས་པ་ཞེ་སྡང་དག རྣམ་པར་ཤེས་པའི་ཕུར་པོ་གནས་གྱུར། ཆོས་དབྱིངས་ཡེ་ཤེས་མངོན་དུ་བྱས། མི་བསྐྱོད་པ་ཡབ་ཡུམ་གྱི་ས་བོན་དང་བག་ཆགས་རྒྱུད་ལ་བཞག་གོ་ཞེས་རྟོགས་པ་བསྐྱེད་པ་ནི་ཆུའི་དབང་ངོ༌། ། དེ་བཞིན་དུ་ཨཱྃ་དང་རིན་པོ་ཆེ་ལས་སློབ་མ་དང་དབུ་རྒྱན་རིན་ཆེན་འབྱུང་ལྡན་སེར་པོ་ཞལ་གཅིག་ཕྱག་བཞི་པ། ཡུམ་མཱ་མ་ཀཱི་སྔོན་མོ་ཞལ་གཅིག་ཕྱག་བཅུ་གཉིས་མ་དང་མཉམ་པར་སྦྱོར་བར་བསྐྱེད།
དེ་ཞུ་བ་ལས་བྱུང་བའི་དབང་རྫས་དབུ་རྒྱན་དུ་བསམས་ལ། རིན་པོ་ཆེ་ཡི་དབུ་རྒྱན་དང༌། ། དར་དཔྱངས་ཅོད་པཎ་དག་གི་དབང༌། ། དེ་རིང་ཁྱོད་ལ་དབང་བསྐུར་བས། ། ཁྱོད་ཀྱིས་ཀྱང་ནི་རྟག་ཏུ་ཟུང༌། ། ཨོཾ་མུ་ཀུ་ཊ་ཨ་བྷི་ཥིཉྩ་མཱཾ་ཞེས་གསུང་ཞིང་དབུ་རྒྱན་སྤྱི་བོར་བཅིང༌། ལྷོ་ཕྱོགས་ཀྱི་བུམ་པས་དབང་བསྐུར་ཏེ་རིན་འབྱུང་གི་རྒྱས་བཏབ་ལ། རིན་འབྱུང་གི་སྒོ་ནས་དབུ་རྒྱན་གྱི་དབང་ཐོབ། ཉོན་མོངས་པ་སེར་སྣ་དག ཚོར་བའི་ཕུང་པོ་གནས་གྱུར།
མཉམ་པ་ཉིད་ཀྱི་ཡེ་ཤེས་མངོན་དུ་བྱས། རིན་ཆེན་འབྱུང་ལྡན་ཡབ་ཡུམ་གྱི་ས་བོན་དང་བག་ཆགས་རྒྱུད་ལ་བཞག་ཅེས་གོ་བར་བྱས་ལ། གཞན་གོང་འོག་གི་ཆོ་ག་རྣམས་སྔར་དང་འདྲ་བར་བྱ་བ་ནི་ཅོད་པཎ་གྱི་དབང་ངོ༌། ། ཡང་ཧྲཱིཿདང་པདྨ་ལས་འོད་དཔག་མེད་དམར་པོ་ཕྱག་བཞི་པ། གོས་དཀར་མོ་ཕྱག་བརྒྱད་མ་དང་མཉམ་པར་སྦྱོར་བར་བསྐྱེད། ཞུ་བ་ལས་བྱུང་བའི་དབང་རྫས་རྡོ་རྗེར་བལྟས་ལ། སངས་རྒྱས་རྡོ་རྗེའི་དབང་གིས་ནི། ། དེ་རིང་ཁྱོད་ལ་དབང་བསྐུར་བྱ། ། འདི་དེ་སངས་རྒྱས་ཐམས་ཅད་ཉིད། ། ཤིན་ཏུ་གྲུབ་ཕྱིར་རྡོ་རྗེ་ཟུང༌། །
ཨོཾ་བཛྲ་ཨཱ་རལླི་ཧོ་བཛྲ་ཝ་ར་ཏ་ཀ་ཧཱུྃ། ཞེས་དང་ནུབ་ཀྱི་བུམ་པས་དབང་བསྐུར་ཏེ་འོད་དཔག་མེད་ཀྱི་རྒྱས་བཏབ་ལ། འོད་དཔག་མེད་ཀྱི་སྒོ་ནས་རྡོ་རྗེའི་དབང་ཐོབ། ཉོན་མོངས་པ་འདོད་ཆགས་དག འདུ་ཤེས་ཀྱི་ཕུང་པོ་གནས་གྱུར། སོ་སོར་རྟོག་པའི་ཡེ་ཤེས་མངོན་དུ་བྱས། འོད་དཔག་མེད་ཡབ་ཡུམ་གྱི་ས་བོན་དང་བག་ཆགས་རྒྱུད་ལ་བཞག་ཅེས་རྟོགས་པ་བསྐྱེད་པ་ནི་རྡོ་རྗེའི་དབང་ངོ༌། ། ཡང་ཁྃ་དང་རལ་གྲི་ལས་དོན་ཡོད་གྲུབ་པ་ཕྱག་བཞི་པ་སྒྲོལ་མ་ཕྱག་བརྒྱད་མས་འཁྱུད་པ་བསྐྱེད། ཞུ་བ་ལས་བྱུང་བའི་དབང་རྫས་དྲིལ་བུར་བལྟས་ལ། ཨོཾ་ཨ་དྷི་པ་ཏི་སྟྭཾ་ཨ་བྷི་ཥིཉྩཱ་མི་ཏིཥྛ་བཛྲ་ས་མ་ཡ་སྟྭཾ།
ཞེས་དྲིལ་བུ་དང་བྱང་གི་བུམ་པས་དབང་བསྐུར་ཏེ་དོན་ཡོད་གྲུབ་པའི་རྒྱས་བཏབ་ལ། དོན་ཡོད་གྲུབ་པའི་སྒོ་ནས་དྲིལ་བུའི་དབང་ཐོབ། ཉོན་མོངས་པ་ཕྲག་དོག་དག འདུ་བྱེད་གྱི་ཕུང་པོ་གནས་གྱུར། བྱ་བ་གྲུབ་པའི་ཡེ་ཤེས་མངོན་དུ་བྱས། དོན་ཡོད་གྲུབ་པའི་ས་བོན་དང་བག་ཆགས་རྒྱུད་ལ་བཞག་ཅེས་རྟོགས་པ་བསྐྱེད་པ་ནི་དྲིལ་བུའི་དབང་ངོ༌། ། ཡང་སློབ་མ་བུཾ་ལས་རྣམ་སྣང་ཕྱག་བཞི་པ་སྤྱན་མ་ཕྱག་བརྒྱད་མས་འཁྱུད་པ་བསྐྱེད། ཡེ་ཤེས་པ་དགུག་གཞུག་བྱ། སྐྱེ་མཆེད་དང་གནས་གསུམ་བྱིན་གྱིས་བརླབ། དབང་བསྐུར་བར་གསོལ་བ་བཏབ་པས་ཨོཾ་བཛྲ་སཏྭ་སྟྭཾ་ཨ་བྷི་ཥིཉྩཱ་མི་བཛྲ་ནཱ་མཿ
ཨ་བྷི་ཥེ་ཀ་ཏ་ཀྱེ་དཔལ་རྡོ་རྗེ་ཞེས་བྱའོ། ། ཞེས་རིགས་དང་མཐུན་པའི་མིང་གདགས་ཏེ། བཞད་པའི་རྡོ་རྗེ། སྒེག་པའི་རྡོ་རྗེ། རོལ་པའི་རྡོ་རྗེ། ཨ་ལ་ལ་རྡོ་རྗེ། ཤིན་ཏུ་དགའ་བའི་རྡོ་རྗེ། མྱུ་གུ་རྡོ་རྗེ། ཞེ་སྡང་རྡོ་རྗེ། ཀྱེའི་རྡོ་རྗེ།
རྡོ་རྗེ་སེམས་དཔའ། རྣམ་སྣང་ཆེན་པོ། རང་བྱུང་རྡོ་རྗེ། རྡོ་རྗེ་ཨཱ་རལླི། སྐེམས་པའི་རྡོ་རྗེ། རྡོ་རྗེ་བདུད་རྩི། བདུད་རྩི་ཐབ་སྦྱོར། རྡོ་རྗེ་ཁྲོ་བོ། སྙིང་རྗེའི་སྟོབས། ཧེ་རུ་ཀ་རྡོ་རྗེ་སྟེ་མི་བསྐྱོད་པའི་རིགས་ཀྱི་མིང་བཅུ་བདུན་ནོ། །
རྣམ་པར་སྣང་མཛད། མཛེས་པའི་རྡོ་རྗེ། ཡེ་ཤེས་རྡོ་རྗེ། ཕ་རོལ་ཕྱིན་པའི་རྡོ་རྗེ། རྟག་པའི་རྡོ་རྗེ། གཏི་མུག་རྡོ་རྗེ། ཐམས་ཅད་སྐྱོབ། སྒྱུ་འཕྲུལ་རྡོ་རྗེ། ཨོཾ་མཛད་རྡོ་རྗེ། སྐུ་རྡོ་རྗེ།
སའི་སྙིང་པོ། གཏི་མུག་རྡོ་རྗེ། གཤིན་རྗེའི་གཤེད། ཐོ་བའི་དབང་ཕྱུག དེ་བཞིན་གཤེགས་པ། ཤཱཀྱ་ཐུབ་པ། སངས་རྒྱས་ཏེ་རྣམ་སྣང་གི་རིགས་ཀྱི་མིང་བཅུ་བདུན་དང༌། ཤིན་ཏུ་དགའ་བའི་རྡོ་རྗེ། ཡན་ལག་མེད་པའི་རྡོ་རྗེ། ཡིད་བཞིན་ནོར་བུ།
དམ་པ་དགའ་བའི་རྡོ་རྗེ། ཤིན་ཏུ་བདེ་བ་དགའ་བའི་རྡོ་རྗེ། ཉི་མ་རིན་ཆེན་བདག་པོ། རིན་ཆེན་རྒྱལ་པོ། རྡོ་རྗེ་གཟི་བརྗིད། རྡོ་རྗེ་རྒྱལ་པོ། རྡོ་རྗེ་བདུད་རྩི་ཟིལ་གནོན། སྣང་བྱེད་རྡོ་རྗེ་སྟེ་རིན་ཆེན་རིགས་ཀྱི་མིང་བཅུ་གཉིས་དང༌། འོད་དཔག་ཏུ་མེད་པ། པདྨ་རྡོ་རྗེ།
པདྨ་མྱུ་གུ་རྡོ་རྗེ། པདྨ་ལྕགས་ཀྱུ་རྡོ་རྗེ། འདོད་ཆགས་རྡོ་རྗེ། སྤྱན་རས་གཟིགས་ཀྱི་རྡོ་རྗེ། རྟ་མགྲིན། འཇིག་རྟེན་བདག་པོ། རྡོ་རྗེ་ཆོས། སྤྱན་རས་གཟིགས། པདྨ་གར་དབང་སྟེ་འོད་དཔག་མེད་ཀྱི་རིགས་ཀྱི་མིང་བཅུའོ། ། ནམ་མཁའ་རྡོ་རྗེ།
འཇུག་པའི་རྡོ་རྗེ། ཤེས་རབ་མྱུ་གུ། ཤེས་རབ་རྡོ་རྗེ། སྙིང་རྗེའི་མྱུ་གུ། དམ་པའི་རྟ། རྟའི་རྒྱལ་པོ། བདུན་གྱི་རྒྱལ་པོ། ལྕགས་རྒྱལ། དམ་ཚིག་རྡོ་རྗེ། རྟ་མཆོག
དོན་ཡོད་རྡོ་རྗེ། དོན་ཡོད་གྲུབ་པ། ལས་ཀྱི་རྡོ་རྗེ། མགྱོགས་འགྲོ་རྡོ་རྗེ་སྟེ་དོན་ཡོད་གྲུབ་པའི་རིགས་ཀྱི་མིང་བཅོ་ལྔའོ། ། རྡོ་རྗེ་སེམས་དཔའ། ། རྡོ་རྗེ་ཅན། རྣམ་པར་རྒྱལ་བའི་རྡོ་རྗེ། ཕྱག་ན་རྡོ་རྗེ། དཔེ་མེད་རྡོ་རྗེ། རོ་མཉམ་རྡོ་རྗེ།
ཤིན་ཏུ་དགའ་བའི་རྡོ་རྗེ། དམ་པ་དང་པོའི་རྡོ་རྗེ། བདེ་བའི་རྡོ་རྗེ་སྟེ་དྲུག་པ་རྡོ་རྗེ་འཆང་གི་རིགས་ཀྱི་མིང་དགུའོ། ། བུད་མེད་ཀྱི་རིགས་ཀྱི་མིང་ནི་འདིར་ཉེ་བར་མི་མཁོ་བས་མ་བྲིས་སོ། ། དེ་ལྟ་བུའི་རིགས་ཀྱི་མིང་བཏགས་ཤིང་ཤར་ཕྱོགས་ཀྱི་བུམ་པས་དབང་བསྐུར་ཏེ་རྣམ་སྣང་གི་རྒྱས་བཏབ་ལ། རྣམ་པར་སྣང་མཛད་ཀྱི་སྒོ་ནས་མིང་གི་དབང་ཐོབ། ཉོན་མོངས་པ་གཏི་མུག་དག གཟུགས་ཀྱི་ཕུང་པོ་གནས་གྱུར། མེ་ལོང་ལྟ་བུའི་ཡེ་ཤེས་མངོན་དུ་བྱས། རྣམ་པར་སྣང་མཛད་ཡབ་ཡུམ་གྱི་བག་ཆགས་དང་ས་བོན་རྒྱུད་ལ་བཞག་ཅེས་རྟོགས་པ་བསྐྱེད་དེ་མིང་གི་དབང་ངོ༌། །
དེ་ནས། དངོས་ཀུན་གང་དང་གང་སྣང་བ། ། གཙོ་དེ་རང་གི་ལྷག་པའི་ལྷ། ། ཆོས་རྣམས་རང་བཞིན་རྙོག་མེད་གང༌། ། སངས་རྒྱས་ཡེ་ཤེས་བལྟ་བར་བྱ། ། ཞེས་བརྗོད་ལ་དེའི་དོན་བཤད་པས་ངོ་སྤྲད་དོ། ། ཡང་སློབ་མ་སྟོང་པའི་ངང་ལས་པད་ཉིའི་སྟེང་དུ་ཧཱུྃ་དང་རྡོ་རྗེ་ལས་རྡོ་རྗེ་སེམས་དཔའ་ཞལ་གསུམ་པ་ཕྱག་དྲུག་པར་བསྐྱེད། ཡེ་ཤེས་པ་བསྟིམ་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ། དབང་བསྐུར་ཞིང་མི་བསྐྱོད་པས་རྒྱས་བཏབ་ནས། རྡོ་རྗེ་སྟོང་པའི་ངང་ལས་ཧཱུྃ་ལས་གསེར་ལ་སོགས་པ་ལས་གྲུབ་པའི་རྡོ་རྗེ་ཚད་དང་མཚན་ཉིད་ཡོངས་སུ་རྫོགས་པའི་ལྟེ་བར་རྡོ་རྗེ་སེམས་དཔའ་ཡབ་ཡུམ།
སྟེང་གི་རྭ་ལྔ་ལ་དབུས་སུ་རྣམ་པར་སྣང་མཛད། ཤར་དུ་མི་བསྐྱོད་པ། ལྷོར་རིན་འབྱུང༌། ནུབ་ཏུ་འོད་དཔག་མེད། བྱང་དུ་དོན་ཡོད་གྲུབ་པ། རྭའི་འོག་གི་པདྨ་འདབ་བརྒྱད་ལ་ཤར་དུ་སྤྱན་རས་གཟིགས། ལྷོར་བྱམས་པ། ནུབ་ཏུ་ནམ་མཁའ་མཛོད། བྱང་དུ་ཀུན་དུ་བཟང་པོ། བྱང་ཤར་དུ་ཕྱག་ན་རྡོ་རྗེ།
ཤར་ལྷོར་འཇམ་པའི་དབྱངས། ལྷོ་ནུབ་ཏུ་སྒྲིབ་པ་རྣམ་སེལ། ནུབ་བྱང་དུ་སའི་སྙིང་པོ། འོག་གི་པདྨ་འདབ་བརྒྱད་ལ་ཤར་དུ་རྡོ་རྗེ་ལྕགས་ཀྱུ་མ། ལྷོར་རྡོ་རྗེ་ཞགས་པ་མ། ནུབ་ཏུ་རྡོ་རྗེ་ལྕགས་སྒྲོག་མ། བྱང་དུ་རྡོ་རྗེ་སྒྲོལ་མ། བྱང་ཤར་དུ་སྐུལ་བྱེད་མ་དཀར་མོ་ཕྱག་བཞིའི་གཡས་དང་པོས་མཆོག་སྦྱིན་གཡོན་དང་པོས་པུསྟི་དང་བཅས་པའི་པདྨ། འོག་མ་གཉིས་ཀྱིས་ལྷུང་བཟེད་འཛིན་པ། ཟླ་བ་ལ་སེམས་དཔའི་སྐྱིལ་ཀྲུང་གིས་བཞུགས་པ།
ཤར་ལྷོར་རིན་ཆེན་གློག་མ་སེར་མོ་ཕྱག་དྲུག་གི་དང་པོ་གཉིས་ཀྱིས་རིན་པོ་ཆེ་ཁ་སྦྱོར་འཛིན་པ། གཡས་འོག་མ་གཉིས་ཀྱིས་མི་འཇིགས་པ་དང་མདའ། གཡོན་འོག་མ་གཉིས་ཀྱིས་སྡིགས་མཛུབ་དང་གཞུ་འཛིན་པ། ལྷོ་ནུབ་ཏུ་ལུ་གུ་རྒྱུད་མ་ནག་མོ་ནག་དཀར་དམར་བའི་ཞལ་གསུམ་པ་ཕྱག་དྲུག་གི་གཡས་པ་རྣམས་ཀྱིས་རྡོ་རྗེ། མདའ། རྩེ་གསུམ། གཡོན་པ་རྣམས་ཀྱིས་དྲིལ་བུ་གཞུ། ཐོད་པ་འཛིན་པ། ནུབ་བྱང་དུ་གཞན་གྱིས་མི་ཐུབ་མ་དཀར་མོ་དཀར་ནག་དམར་བའི་ཞལ་ཅན། ཕྱག་དྲུག་གི་གཡས་པ་རྣམས་ཀྱིས་རྡོ་རྗེ་ཞགས་པ་དང་རྡོ་རྗེ་རལ་གྲི།
གཡོན་པ་རྣམས་ཀྱིས་སྙིང་གར་སྡིགས་མཛུབ་དང༌། དྲིལ་བུ་དང་དགྲ་སྟྭ་འཛིན་པའོ། ། འོག་གི་རྭ་ལྔ་ལ། དབུས་སུ་ཡེ་ཤེས་མཁའ་འགྲོ་མ་སྔོན་མོ་སྔོ་དཀར་དམར་བའི་ཞལ་ཅན་ཕྱག་དྲུག་གི་གཡས་གསུམ་ན་ཁ་ཊྭཱྃ་ག་དང་དགྲ་སྟྭ་དང་རྡོ་རྗེ། གཡོན་གསུམ་ན་དྲིལ་བུ་དང་ཁྲག་གིས་གང་བའི་ཐོད་པ་དང་རལ་གྲི་འཛིན་པའོ། ། ཤར་དུ་རྡོ་རྗེ་མཁའ་འགྲོ་མ་དཀར་མོ། ལྷོར་གཏུམ་མོ་དམར་མོ། ནུབ་ཏུ་རོ་ལངས་མ་སྔོན་མོ། བྱང་དུ་འཇིགས་པའི་མཁའ་འགྲོ་མ་གསེར་བཙོ་མའི་མདོག་ཅན་ཐམས་ཅད་ཀྱང་སེང་གེ་ལ་སྣ་ཚོགས་པདྨ་དང་ཉི་མ་ལ་གནས་པ་ཕྱག་གཉིས་ཀྱིས་ཁ་ཊྭཱྃ་ག་དང་ཁྲག་གིས་གང་བའི་ཐོད་པ་འཛིན་པ་རྣམས་བསྐྱེད། ཡེ་ཤེས་པ་དགུག་གཞུག་བྱ།
སྐྱེ་མཆེད་དང་གནས་གསུམ་བྱིན་གྱིས་བརླབ། དབང་བསྐུར་ཏེ་ལྷ་ཐམས་ཅད་ལ་མི་བསྐྱོད་པའི་རྒྱས་བཏབ་ལ་དེ་སློབ་དཔོན་གྱིས་ལག་པ་གཡས་པར་བཟུང་སྟེ། འདི་དེ་སངས་རྒྱས་ཐམས་ཅད་ཉིད། ། རྡོ་རྗེ་སེམས་དཔའི་ཕྱག་ན་གནས། ། ཁྱོད་ཀྱིས་ཀྱང་ནི་རྟག་ཏུ་ཟུང༌། ། རྡོ་རྗེ་སྙིང་པོའི་བརྟུལ་ཞུགས་བརྟེན། ། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་བཛྲ་ས་མ་ཡ་སྟྭཾ་དྷ་ར་ཡཱ་མི་ཧི་ཧི་ཧི་ཧཱུྃ། ཞེས་བརྗོད་ལ་སློབ་མའི་ལག་པ་གཡས་པར་གཏད་པ་ནི་བརྟུལ་ཞུགས་ཀྱི་དབང་ངོ༌། ། དེ་ནས་སློབ་མས། སྔགས་ཀྱི་དབང་བསྐུར་ཡེ་ཤེས་མཆོག །
དངོས་གྲུབ་སྟེར་བ་བདག་ལ་སྩོལ། ། ཞེས་པས་གསོལ་བ་བཏབ་ལ། སློབ་དཔོན་རྡོ་རྗེ་སེམས་དཔར་གསལ་བའི་ཐུགས་ཀར་ཉི་མ་ལ་གནས་པའི་ཧཱུྃ་གི་མཐར་སྔགས་ཀྱིས་བསྐོར་བ་ལས། སྔགས་ཕྲེང་གཉིས་པ་འོད་ཟེར་དང་བཅས་པ་སློབ་དཔོན་གྱི་ཞལ་ནས་ཐོན། སློབ་མའི་སྙིང་གར་ཐིམ་པས་སྔགས་རྣམས་ལ་དབང་ཐོབ་པར་བསྒོམས་ལ་གཙོ་བོའི་སྔགས་སམ་ལྷ་ཐམས་ཅད་ཀྱི་སྙིང་པོ་ལན་གསུམ་དུ་རྗེས་ཟློས་བྱས་ལ། བཅོམ་ལྡན་བདག་གིས་གཟུང་ལགས་ཀྱིས། ། བདག་ལ་ཉེ་བར་མཛད་དུ་གསོལ། ། ཞེས་གསོལ་བ་གདབ། སློབ་དཔོན་གྱིས་ཀྱང༌། བཅོམ་ལྡན་འདི་ལ་སྩལ་ལགས་ཀྱིས། །
འདི་ལ་འགོ་བར་མཛད་དུ་གསོལ། ། ཞེས་བརྗོད་ལ་མགོ་བོར་མེ་ཏོག་བཞག་གོ ། དེ་ནས་ཁྱོད་ཀྱི་དཀྱིལ་འཁོར་ཆེན་པོ་དང༌། ཡེ་ཤེས་དབབ་པ་དང༌། དབང་བསྐུར་བ་དང༌། སྒྲུབ་ཐབས་དང༌། ཕྱག་རྒྱ་ལ་སོགས་པ་ཐམས་ཅད་སུ་ཡང་རུང་བ་ལ་སྨྲས་ན་ཁྱོད་ཉམས་པར་གྱུར་ཏ་རེ། དེ་བས་ན་ཐམས་ཅད་སུ་ལ་ཡང་མ་སྨྲ་ཤིག་ཅེས་བསྒོས་ལ། སློབ་མས་གཙོ་བོས་ཅི་ལྟར་བཀའ་སྩལ་པ། ། དེ་དག་བདག་གིས་བགྱིད་པར་འཚལ། །
ཞེས་བརྗོད་ཅིང་ལུས་ལོངས་སྤྱོད་ཐམས་ཅད་བློས་ཕུལ་ལ། དེང་ནས་བརྩམས་ཏེ་བདག་བྲན་དུ། ། ཁྱེད་ལ་བདག་ནི་འབུལ་ལགས་ཏེ། ། ཁྱེད་ཀྱིས་སློབ་མར་བཟུང་བ་དང༌། ། ཆ་ཤས་ཀྱིས་ཀྱང་སྤྱད་དུ་གསོལ། ། ཞེས་བརྗོད་ལ་ཕྱག་འཚལ་ཏེ། རྡོ་རྗེ་སློབ་མའི་སྐལ་བ་ཙམ་ལ་དབང་བ་རྣམས་གཞན་དུ་འགྲོ་བར་བྱ་སྟེ་རྡོ་རྗེ་སློབ་མའི་དབང་གི་ཆོ་གའོ། ། གཉིས་པ་རྡོ་རྗེ་སློབ་དཔོན་གྱི་དབང་ལ། བུམ་པའི་དབང༌། གསང་བའི་དབང༌།
ཤེས་རབ་ཡེ་ཤེས་ཀྱི་དབང༌། བཞི་པའི་དབང་དང་བཞིའི་དང་པོ་ལ། སྔོན་འགྲོ་ཡོན་དབུལ་ཞིང་གསོལ་བ་གདབ་པ། དངོས་གཞི་སློབ་དཔོན་དུ་དབང་བསྐུར་བ། མཇུག་མཐའ་རྟེན་སྦྱིན་པ་གསུམ་གྱི་དང་པོ་ནི། སློབ་དཔོན་དུ་འོས་ཤིང་དམ་ཚིག་དང་སྡོམ་པར་ལྡན་པ་གཅིག་ལ་དབང་བསྐུར་བར་བྱ་བ་ཡིན་གྱི་ཐམས་ཅད་ལ་དབང་བསྐུར་བར་བྱ་བ་ནི་མ་ཡིན་ལ། གལ་ཏེ་སློབ་དཔོན་དུ་འོས་པ་འགའ་ཞིག་ཡོད་ན། དང་པོ་གསོལ་བ་དུས་གཅིག་ཏུ་བཏབ་ནས། རྡོ་རྗེ་སློབ་དཔོན་གྱི་དབང་གི་དངོས་གཞི་དབང་སྟེགས་ཀྱི་ཁར་སློབ་མ་རེ་རེ་ནས་དབང་བསྐུར་ནས་དེའི་མཐའ་རྟེན་རྣམས་དུས་གཅིག་ལ་བྱ་སྟེ། དེའང་ཕྱག་དང་མཎྜལ་ཕུལ་ལ།
བྱང་ཆུབ་རྡོ་རྗེས་སངས་རྒྱས་ལ། ། ཇི་ལྟར་མཆོད་ཆེན་སྩལ་བ་ལྟར། ། བདག་ཀྱང་རབ་ཏུ་བསྐྱབ་པའི་ཕྱིར། ། ནམ་མཁའི་རྡོ་རྗེ་དེང་བདག་སྩོལ། ། ཞེས་ལན་གསུམ་གྱིས་གསོལ་བ་གདབ་བོ། ། གཉིས་པ་ནི། དབང་སྟེགས་ཀྱི་སྟེང་དུ་སློབ་མ་རྡོ་རྗེ་སེམས་དཔའི་ཕྱག་རྒྱ་ཆེན་པོས་བཞག་ལ། སློབ་དཔོན་རང་ཉིད་ཀྱི་སྙིང་གའི་ས་བོན་ལས་དེ་བཞིན་གཤེགས་པ་རིགས་ལྔའི་དཀྱིལ་འཁོར་གྱི་འཁོར་ལོ་དཔག་ཏུ་མེད་པ་ནམ་མཁའ་གང་བ་སྤྲུལ་ལ། དེ་དག་གིས་ཀྱང་མཆོད་པའི་ཡོ་བྱད་སྣ་ཚོགས་པ་དང༌། ཡེ་ཤེས་ཀྱི་ཆུས་གང་བའི་བུམ་པ་བསྣམས་ནས་བཀྲ་ཤིས་ཀྱི་ཚིགས་སུ་བཅད་པ་བརྗོད་ཅིང་དབང་བསྐུར་བར་བསམས་ལ།
དངོས་སུ་ཡང་རྒྱལ་མཚན་ལ་སོགས་པས་མཛེས་པ་དང༌། བཀྲ་ཤིས་ཀྱི་གླུ་དང་རོལ་མོ་བྱ་ཞིང༌། དབང་བསྐུར་རྡོ་རྗེ་ཆེན་པོ་ཆེ། ། ཁམས་གསུམ་པ་ཡི་ཕྱག་བྱས་པ། ། སངས་རྒྱས་ཀུན་གྱི་གསང་གསུམ་གྱི། ། གནས་ལས་བྱུང་བ་སྦྱིན་པར་བྱ། ། ཞེས་སོགས་ཀྱི་རིག་པའི་དབང་ལྔ་མདོར་བསྡུས་པའི་ཚུལ་གྱིས་བསྐུར་ནས། དམ་ཚིག་གསུམ་སྦྱིན་པར་བྱ་སྟེ། རྡོ་རྗེ་ཧཱུྃ་ལས་ཅི་སྐད་བཤད་པའི་རྣམ་པ་ལྟར་བསྐྱེད་ལ། འདི་དེ་ཞེས་བྱ་བ་ལ་སོགས་པས་སློབ་མའི་ལག་པ་གཡས་པར་བྱིན་ལ།
ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་དུ་བཟང་པོ་ཀུན་བདག་ཉིད། ། རྡོ་རྗེ་སྙེམས་མའི་བདག་པོའི་བདག ། ཅེས་དེ་ཁོ་ན་ཉིད་བསྟན་པ་རྡོ་རྗེའི་དམ་ཚིག་གོ ། དེ་ནས་དྲིལ་བུ་ཨཱཿལས་འཁར་བ་ལ་སོགས་པ་ལས་གྲུབ་པ་ཚད་དང་མཚན་ཉིད་ཡོངས་སུ་རྫོགས་པའི་བུམ་པར་ཤེས་རབ་ཀྱི་ཕ་རོལ་ཏུ་ཕྱིན་མ་ཡབ་དང་བཅས་པ། ཁོག་པའི་སྟེང་གི་ཨུཏྤ་ལ་གྱི་འདབ་མ་ལ་ཤར་དུ་ལྷ་མོ་སྒྲོལ་མ། ལྷོར་སྤྱན་མ། ནུབ་ཏུ་མཱ་མ་ཀཱི། བྱང་དུ་གོས་དཀར་མོ།
བྱང་ཤར་དུ་ནོར་རྒྱུན་མ་སེར་མོ་གཡས་མཆོག་སྦྱིན་གཡོན་འབྲས་སོ་བའི་ཆར་པ་དང་རིན་པོ་ཆེ་སྣ་ཚོགས་ཀྱི་ཆར་འབེབས་པའི་བུམ་པ་འཛིན་པ། ཤར་ལྷོར་ཙུནྡ་མ་སྔར་བཞིན། ལྷོ་ནུབ་ཏུ་ཁྲོ་གཉེར་ཅན་མ་སེར་མོ་ཕྱག་བཞིའི་གཡས་གཉིས་ཀྱིས་མཆོག་སྦྱིན་དང་བགྲང་ཕྲེང༌། གཡོན་གཉིས་ཀྱིས་དབྱུག་གུ་གསུམ་པ་དང་རིལ་བ་ཆུང་ངུ་འཛིན་པ། ནུབ་བྱང་དུ་རྡོ་རྗེ་ཕྲེང་བ་མ་ལྗང་གུ་ཕྱག་གཉིས་ཀྱིས་སྒེག་པ་དང་བཅས་པས་མེ་ཏོག་ཕྲེང་བ་དང་བཅས་པའི་རྡོ་རྗེའི་ཕྲེང་བ་འཛིན་པ་རྣམས་བསྒོམ། སྟེང་གི་རྡོ་རྗེ་ལ་ནི་སྔར་རྡོ་རྗེའི་སྐབས་སུ་བཤད་པ་བཞིན་རིགས་ལྔ་དང་བྱང་སེམས་བརྒྱད་བསྒོམས་ཏེ་ཐམས་ཅད་ཀྱང་སྐད་ཅིག་ཙམ་གྱིས་བསྐྱེད་ལ། ཡེ་ཤེས་པ་དགུག་གཞུག་བྱ། སྐྱེ་མཆེད་དང་གནས་གསུམ་བྱིན་གྱིས་བརླབ། དབང་བསྐུར་ལ་ལྷ་ཐམས་ཅད་ལ་དོན་ཡོད་གྲུབ་པའི་རྒྱས་བཏབ་ལ། འདི་དེ་སངས་རྒྱས་ཐམས་ཅད་ཀྱི། །
ཤེས་རབ་དབྱངས་ཀྱི་རྗེས་འགྲོར་བཤད། ། ཁྱོད་ཀྱིས་ཀྱང་ནི་རྟག་ཏུ་ཟུང༌། ། བྱང་ཆུབ་མཆོག་ཏུ་རྒྱལ་བས་བཞེད། ། ཅེས་པས་སློབ་མའི་ལག་པ་གཡོན་པར་བྱིན་ལ། སྲིད་པ་ངོ་བོ་ཉིད་ཀྱིས་དག ། ངོ་བོ་ཉིད་ཀྱིས་སྲིད་བྲལ་བྱས། ། རང་བཞིན་དག་པའི་སེམས་དཔའ་མཆོག ། སྲིད་པ་མཆོག་ནི་བྱེད་པ་ཡིན། ། ཞེས་པས་དེ་ཁོ་ན་ཉིད་བརྗོད་པ་ནི་དྲིལ་བུ་གསུང་གི་དམ་ཚིག་གོ ། དེ་ནས་ཤེས་རབ་བཅུ་དྲུག་ལོན་པ་ལ། །
ལག་པ་དག་གིས་ཡང་དག་འཁྱུད། ། རྡོ་རྗེ་དྲིལ་བུ་མཉམ་སྦྱོར་བ། ། སློབ་དཔོན་གྱི་ནི་དབང་དུ་འདོད། ། ཅེས་བརྗོད་པས་སློབ་མ་རྡོ་རྗེ་སེམས་དཔའ་ཡབ་ཡུམ་དུ་ཡན་ལག་བཞི་རྫོགས་སུ་བསྐྱེད་ལ། ལག་པ་གཉིས་འཁྱུད་པའི་སྟངས་ཀ་བྱེད་དུ་བཅུག་ལ། རྡོ་རྗེ་ཆེ་དང་དྲིལ་བུ་ཆེ། ། ཟུང་ཤིག་རྡོ་རྗེ་རབ་གནས་པ། ། དེ་རིང་རྡོ་རྗེ་སློབ་དཔོན་གྱུར། ། སློབ་མ་བསྡུ་བ་ཉིད་དུ་གྱིས། ། ཞེས་དང༌།
དེ་ཁོ་ན་ཉིད་བསྟན་པར་བྱ་སྟེ། སྲིད་པའི་བདེ་བ་ཤིན་ཏུ་ཆུང༌། ། སྡུག་བསྔལ་ཆེན་པོ་དག་བྱའི་ཕྱིར། ། ཤིན་ཏུ་བདེ་བ་དམ་པའི་ཐབས། ། དམ་ཚིག་འདི་ནི་རྟག་ཏུ་བསྐྱེད། ། འདོད་པའི་ལོངས་སྤྱོད་ཐམས་ཅད་ནི། ། ཅི་འདོད་པར་ནི་བསྟེན་བཞིན་དུ། ། རང་གི་ལྷ་ཡི་སྦྱོར་བ་ཡིས། ། བདག་དང་གཞན་ལ་མཆོད་པར་བྱ། ། དེ་བཞིན་གཤེགས་པ་ཐམས་ཅད་ཀྱིས། །
འདའ་བ་རུ་ནི་མི་མཛད་པ། ། དམ་ཚིག་ཕྱག་རྒྱ་ཞེས་སུ་བསྒྲགས། ། ཡིད་ཀྱི་ལུས་ནི་བརྟན་ཕྱིར་རོ། ། ཞེས་པ་ནི་ཕྱག་རྒྱའི་དམ་ཚིག་གོ ། དེ་ནས་ནམ་མཁར་དཀྱིལ་འཁོར་སྤྲོ་བའི་ཏིང་ངེ་འཛིན་སྔ་མ་ལྟ་བུ་དང་ལྡན་པས། རྣམ་པར་རྒྱལ་བའི་བུམ་པ་སྤྱི་བོར་བཞག་ལ། གླུ་དང་རོལ་མོ་དང་བཀྲ་ཤིས་དང་བཅས་པས་དབང་བསྐུར་བར་བསམས་ལ། དབང་བསྐུར་རྡོ་རྗེ་ཆེན་པོ་ལ། ། ཞེས་སོགས་ཚིགས་བཅད་དང་གཙོ་བོའི་སྔགས་ཀྱི་མཇུག་ཏུ་བཛྲ་ཨ་བྷི་ཥིཉྩ་ཧཱུྃ་ཞེས་དབང་བསྐུར། དེ་བཞིན་དུ་ལྷ་སོ་སོའི་སྔགས་ཀྱི་མཇུག་ཏུ་ཨ་བྷི་ཥིཉྩ་བཏགས་ལ་བུམ་པ་སོ་སོས་དབང་བསྐུར་ཞིང་ཁྲུས་བྱས་དྲི་མ་དག་ཆུའི་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན་པར་བསམས་ལ་དངོས་སུ་དབུར་བརྒྱན་ཅིང༌།
ཨོཾ་སུ་པྲ་ཏིཥྛ་བཛྲཱ་ཡ་སྭཱ་ཧཱ་ཞེས་བརྗོད་ཅིང་མེ་ཏོག་གཏོར་མཆོད་པས་མཆོད། དེ་ལྟར་སློབ་མ་རེ་རེ་ནས་རྫོགས་པ་དང་སློབ་མ་རྣམས་ལ་དེ་ཁོ་ན་ཉིད་བསྟན་པར་བྱ་སྟེ། དཀྱིལ་འཁོར་པདྨ་ཞེས་སུ་གསུངས། ། ཡིད་ཀྱི་དཀྱིལ་འཁོར་དམ་པ་ཉིད། ། གཞལ་མེད་ཁང་ཞེས་བཤད་པ་སྟེ། ། སེམས་ནི་གཞལ་མེད་ཁང་བརྩེགས་འཕགས། ། དེ་ཡི་ཕྱི་རོལ་གྲུ་བཞི་པའི། ། ཚད་ནི་མཉམ་པར་གྱུར་པའོ། ། གང་ཞིག་བྱམས་པ་ལ་སོགས་སེམས། ། ཐིག་སྐུད་བཞིར་ནི་བརྗོད་པའོ། །
ཐིག་གདབ་ཡང་དག་བཤད་པ་ནི། ། སྦྱོར་བ་ཆོས་ཀྱི་རྗེས་དྲན་པའོ། ། ལྟ་བ་ཀུན་ལས་རྣམ་རོལ་བ། ། ཡེ་ཤེས་ཐིག་ཏུ་བརྗོད་པ་ཡིན། ། རྒྱན་གང་ཡང་དག་བཤད་པ་ཉིད། ། ཚུལ་ཁྲིམས་སོགས་ཀྱི་སྡོམ་པ་མཆོག ། དབང་པོ་ལྔ་ལ་སོགས་པའི་སེམས། ། རྭ་བ་ལྔར་ནི་འབྱུང་བ་ཉིད། ། གང་ཞིག་སྒོ་ཞེས་བཤད་པ་ནི། ། རྣམ་པར་ཐར་པ་རྣམ་པ་བཞི། །
རྟ་བབས་ཀ་བ་བཞི་པོ་ནི། ། ཡང་དག་སྤང་བ་བཞི་ཞེས་བརྗོད། ། དྲན་པ་ཉེ་བར་གཞག་པ་བཞི། ། ཁ་ཁྱེར་བཞིར་ནི་བརྗོད་པ་ཉིད། ། སྒོ་ཁང་བཞི་ནི་གང་ཡིན་པ། ། རྫུ་འཕྲུལ་རྐང་པ་རྣམ་པ་བཞི། ། དེ་བཞིན་མེ་ཏོག་ཕྲེང་བརྒྱན་པ། ། བྱང་ཆུབ་ཡན་ལག་བདུན་པོ་ཡིན། ། འཕགས་ལམ་ཡན་ལག་བརྒྱད་པོ་ནི། ། ཀ་བ་བརྒྱད་པོ་ཞེས་བརྗོད་དོ། །
ལམ་གྱི་ཡེ་ཤེས་ཁྱད་པར་ནི། ། རྔ་ཡབ་ཏུ་ནི་ཡོངས་སུ་གྲགས། ། གང་ཞིག་དོ་ཤལ་བཤད་པ་ནི། ། ཉོན་མོངས་ཐམས་ཅད་གཅོད་པ་སྟེ། ། ཀུན་དུ་གཅོད་པའི་ངོ་བོ་ཡིས། ། ཉོན་མོངས་འཕྲོག་པས་དྲྭ་བ་ཉིད། ། ཚོགས་གཉིས་དག་གི་སྦྱོར་བ་ལས། ། འཁོར་ལོ་བསྐོར་བ་གང་ཡིན་པ། ། ཉོན་མོངས་ཕྱེད་ནི་གཅོད་པས་ན། ། དོ་ཤལ་ཕྱེད་པ་ཉིད་དུ་བརྗོད། །
ཅེས་དཀྱིལ་འཁོར་གྱི་དེ་ཁོ་ན་ཉིད་དང༌། ། ཕུང་པོ་ལྔ་ནི་མདོར་བསྡུ་ན། ། སངས་རྒྱས་ལྔར་ནི་རབ་ཏུ་གྲགས། ། རྡོ་རྗེ་སྐྱེ་མཆེད་ཉིད་དག་ནི། ། བྱང་ཆུབ་སེམས་དཔའི་དཀྱིལ་འཁོར་མཆོག ། ས་ནི་སྤྱན་ཞེས་བྱ་བར་བཤད། ། ཆུ་ཡི་ཁམས་ནི་མཱ་མ་ཀཱི། ། གོས་དཀར་མོ་དང་སྒྲོལ་མ་ནི། ། མེ་དང་རླུང་དུ་རབ་ཏུ་གྲགས། ། གཏི་མུག་གཏི་མུག་ལོངས་སྤྱོད་པས། །
གཏི་མུག་ཟད་པ་གཤིན་རྗེ་མཐར། ། དེ་ནི་ཕུང་པོ་མཐར་བྱེད་དེ། ། དེས་ནི་ཤེས་བྱ་མཐར་བྱེད་པའོ། ། ཞེ་སྡང་ཞེ་སྡང་མཐར་བྱེད་པས། ། ཉེས་པ་ཟད་པ་ཤེས་རབ་མཐར། ། དེས་ན་སེམས་ཀྱི་མཐར་བྱེད་དེ། ། དེས་ནི་ཉོན་མོངས་མཐར་བྱེད་འགྱུར། ། འདོད་ཆགས་འདོད་ཆགས་ལོངས་སྤྱོད་པས། ། འདོད་ཆགས་ཟད་པ་པདྨ་མཐར། ། དེས་ནི་ངག་གི་མཐར་བྱེད་འགྱུར། །
དེ་བཞིན་སྙོམས་འཇུག་མཐར་བྱེད་དོ། ། ཉོན་མོངས་ཀུན་ཟད་གང་ཡིན་དང༌། ། དེ་བཞིན་ལས་ཀུན་ཟད་པ་ཉིད། ། སྒྲིབ་པ་ཀུན་ཟད་ཡེ་ཤེས་ནི། ། བགེགས་ནི་མཐར་བྱེད་ཅེས་བྱར་བཤད། ། ཅེས་པས་ལྷའི་དེ་ཁོ་ན་ཉིད་ཀྱང་བརྗོད་ཅིང་དོན་རྒྱས་པར་བཤད་དོ། ། གསུམ་པ་ལ། རྗེས་གནང་སྦྱིན་པ། ལུང་བསྟན་པ། དབུགས་དབྱུང་ཞིང་གཟེངས་བསྟོད་པ་གསུམ་གྱི་དང་པོ་ནི།
སློབ་མ་རྣམས་རང་རང་གི་ཕྱག་རྒྱ་འཆིང་དུ་བཅུག་ལ། དེང་ནས་བརྩམས་ཏེ་རྫོགས་སངས་རྒྱས། ། སྲས་དང་བཅས་པ་རྣམ་རོལ་ཞིང༌། ། རྡོ་རྗེ་སྙེམས་མའི་རྣལ་འབྱོར་གྱིས། ། དགའ་སྟོན་བདེ་བས་མཆོད་པར་གྱིས། ། ཨ། སྒེག་དང་བཅས་པས་ཕྲེང་བ་འཕང༌། ། སངས་རྒྱས་ཐམས་ཅད་མཆོད་པར་བྱ། ། དེས་ནི་བཅོམ་ལྡན་འབྲལ་མི་འགྱུར། ། ཕྲེང་བ་དེ་ཡི་རྒྱན་ཡིན་ནོ། །
ཨོཾ། ལུས་ཅན་ཀུན་ལ་དམ་ཆོས་ཀྱི། ། གླུ་ནི་ཁྱོད་ཀྱིས་བླང་བར་བྱ། ། དེ་ཡིས་བདེ་གཤེགས་དངོས་གྲུབ་ནི། ། མྱུར་དུ་བདེ་བ་མྱོང་བར་འགྱུར། ། གཱི། དེ་ཉིད་ཐལ་མོའི་གར་གྱིས་ནི། ། སངས་རྒྱས་ཐམས་ཅད་མཆོད་པར་བྱ། ། སངས་རྒྱས་འདུ་བའི་ཕྲིན་ལས་ཀྱི། ། གར་མཁན་ཚུལ་དུ་བསྒྱུར་བར་གྱིས། །
ཧོ། ། རྫོགས་སངས་རྒྱས་ལ་སྤོས་ཕུལ་བས། ། བརྟུལ་ཞུགས་བཟང་པོས་ལེགས་བགོས་པའི། ། ལུས་ཅན་བདེ་གཤེགས་ཆ་ལུགས་སུ། ། ཡེ་ཤེས་ཀྱིས་ནི་ཚིམ་པར་གྱིས། ། ཧཱུྃ། སངས་རྒྱས་རྣམས་ལ་མེ་ཏོག་དོར། ། བྱང་ཆུབ་ཡན་ལག་ཚོགས་གྱུར་པ། ། མཚན་དང་དཔེ་བྱད་ལྡན་པ་ཡི། ། བདེ་གཤེགས་སྐུ་ནི་ཐོབ་པར་གྱིས། །
བྷྲཱུྃ། ཆོས་ཀྱི་མེ་ནི་ལེགས་སྦར་བས། ། རྡོ་རྗེ་ཆོས་དང་འདྲ་བ་རུ། ། སེམས་ཅན་མ་རིག་ལྡོངས་པ་ལ། ། ཡེ་ཤེས་སྒྲོན་མེས་གསལ་བར་གྱིས། ། པྲ། རྒྱལ་བ་རྣམས་ལ་དྲི་ཕུལ་བས། ། ཚུལ་ཁྲིམས་ཤེས་རབ་ཏིང་འཛིན་དང༌། ། རྣམ་གྲོལ་ཡེ་ཤེས་མཐོང་བ་ཡི། ། བྱང་ཆུབ་ལུས་ཅན་རྣམས་ལ་བསྒོས། །
ག ། ཞེས་པ་ལྷ་མཆོད་པའི་རྗེས་གནང་ངོ༌། ། གསེར་གྱི་ཐུར་མ་མེད་ན་རྡོ་རྗེ་ལ། བཅོམ་ལྡན་འདས་ཀྱི་སྔགས་བཟླས་ཏེ། ཇི་ལྟར་མིག་མཁན་རྒྱལ་པོ་ཡིས། ། འཇིག་རྟེན་ལིང་ཐོག་བསལ་བ་ལྟར། ། བུ་ཁྱོད་ཀྱིས་ནི་མི་ཤེས་པའི། ། ལིང་ཏོག་རྒྱལ་བ་རྣམས་ཀྱིས་བསལ། ། ཨོཾ་བཛྲ་ནེ་ཏྲ་ཨ་པ་ཧཱ་ར་པ་ཏྲ་ལཾ་ཧྲཱིཿཔྲྃ། ཞེས་མིག་ལ་བྱུག་པའི་ཚུལ་དུ་བྱས་ནས་མེ་ལོང་བསྟན་ཏེ།
ཆོས་རྣམས་གཟུགས་བརྙན་ལྟ་བུ་སྟེ། ། གསལ་ཞིང་དག་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་བྱུང༌། ། ངོ་བོ་ཉིད་མེད་གནས་མེད་པར། ། དེ་ལྟར་ཆོས་རྣམས་ཤེས་གྱིས་ལ། ། སེམས་ཅན་དོན་ནི་མཉམ་མེད་བྱོས། ། འོན་ཀྱང་སྐྱོབ་པའི་སྲས་སུ་སྐྱེ། ། ཞེས་བརྗོད་ལ། ཨཿལས་སྐྱེས་པའི་དྲིལ་བུ་བྱིན་ལ། །
ཐམས་ཅད་ནམ་མཁའི་མཚན་ཉིད་དེ། ། ནམ་མཁའ་ལ་ཡང་མཚན་ཉིད་མེད། ། ནམ་མཁའ་དང་ནི་མཉམ་སྦྱོར་བས། ། ཀུན་མཆོག་མཉམ་པ་ཉིད་དུ་གསལ། ། ཞེས་བརྗོད་ཅིང་དཀྲོལ་དུ་གཞུག་གོ ། དེ་ནས་ཧོཿཞེས་བྱ་བས་མདའ་གཞུ་བྱིན་ལ། དེ་བཞིན་གཤེགས་པ་ཐམས་ཅད་དང་རྗེས་སུ་ཆགས་པར་བྱོས་ཤིག ཅེས་བརྗོད་དེ་ཕྱོགས་བཞི་དང་སྟེང་འོག་ཏུ་མདའ་རེ་འཕེན་པའི་ཚུལ་བྱེད་དུ་གཞུག་གོ ། ཡང་མེ་ལོང་བསྟན་ལ། ཨ་བཛྲ་སཏྭ།
རྡོ་རྗེ་སེམས་དཔའ་མེ་ལོང་ལྟར། ། གསལ་ཞིང་དག་ལ་རྙོག་པ་མེད། ། བུ་ཁྱོད་ཀྱི་ནི་སྙིང་ལ་ཞུགས། ། རྡོ་རྗེ་སེམས་དཔའི་རང་བཞིན་གཙོ། ། ཞེས་དང༌། གང་ཡང་སངས་རྒྱས་ཐམས་ཅད་ཀྱི་བདག་པོ་བྱང་ཆུབ་ཀྱི་སེམས་འདི་ཉིད་ཡིན་པར་ཤེས་པར་གྱིས་ཤིག ཅེས་བརྗོད་དོ། ། དེ་ནས་ཆོས་བཤད་པའི་རྗེས་གནང་སྦྱིན་པར་ཕྱིར། སློབ་མ་རེ་རེ་ནས་དབང་སྟེགས་ཀྱི་སྟེང་དུ་བཞག་ལ། ཨོཾ་བཛྲ་ཧེ་ཏུ་མཾ་ཞེས་པས་འཁོར་ལོ་རྐང་པའི་འོག་ཏུ་གཞུག
ཨོཾ་བཛྲ་བྷཱ་ཥ་རཾ་ཞེས་པས་ལག་པ་གཡས་སུ་དུང་དང༌། ཨོཾ་བཛྲ་གྷཎྜེ་ཨཿཞེས་པས་གཡོན་དུ་དྲིལ་བུ་དང༌། ཨས་ལག་པ་གཉིས་ཀྱི་སྟེང་དུ་རྒྱུད་ཀྱི་པུསྟི་བྱིན་ལ། དེང་ནས་བརྩམས་ཏེ་སེམས་བསྐྱེད་པ། ཙམ་གྱིས་ཆོས་ཀྱི་འཁོར་ལོ་བསྐོར། ཁྱོད་ཀྱིས་ཐེ་ཚོམ་དོགས་མེད་པར། ། ཡིད་གཉིས་མེད་པའི་སེམས་ཀྱིས་སུ། ། ཆོས་ཀྱི་དུང་ནི་བླ་མེད་པ། ། དྲི་མེད་ཀུན་དུ་གང་བར་གྱིས། ། སྔགས་ཀྱི་ཚུལ་གྱི་ཆོ་ག་ཡིས། །
སྐྱེ་བོ་རྣམས་ལ་རྟག་ཏུ་ཤོད། ། དེ་ལྟར་བྱས་ན་སངས་རྒྱས་ལ། ། ཕན་བཏགས་དྲིན་དུ་གཟོ་ཞེས་བྱ། ། རྡོ་རྗེ་འཛིན་པ་དེ་ཀུན་ཡང༌། ། ཁྱོད་ལ་རྟག་ཏུ་སྲུང་བར་མཛད། ། ཅེས་བརྗོད་ལ། སོ་སོའི་འཁོར་ལོས་སྒྱུར་བའི་རྣལ་འབྱོར་དུ་བྱས་ནས། ཇི་ལྟ་ཇི་ལྟར་འདུལ་འགྱུར་བ། ། དེ་ལྟ་དེ་ལྟར་སེམས་ཅན་དོན། ། འདོད་ཆགས་ལ་སོགས་གཙང་བ་ཡིས། །
སེམས་ཅན་རྣམས་ལ་ཉེ་བར་སྦྱོར། ། ཞེས་དང༌། འཇིག་རྟེན་ཀུན་ལ་ཐམས་ཅད་དུ། ། སེམས་ཅན་ཀུན་ལ་ཕན་པའི་ཕྱིར། ། ཇི་ལྟར་སྣ་ཚོགས་འདུལ་འགྱུར་བ། ། ཆོས་ཀྱི་འཁོར་ལོ་རབ་ཏུ་བསྐོར། ། དེ་བཞིན་དུ་ཆོས་ཀྱི་གནས་སུ་རྡོ་རྗེ་དང༌། རིན་ཆེན་དང༌། པདྨ་དང༌། སྣ་ཚོགས་ཀྱི་སྒྲ་བཅུག་སྟེ་ཚིགས་སུ་བཅད་པ་ལྔས་རྗེས་སུ་གནང་བ་བྱིན་ནས།
བྱང་ཆུབ་སྙིང་པོའི་བར་དུ་ནི། ། ཕྱོགས་ཀུན་དུ་ནི་འཁོར་ལོ་ནི། ཆོས་ཀྱི་འཁོར་ལོ་བླ་ན་མེད། ། ཀུན་དུ་མཆོག་ཏུ་རབ་ཏུ་བསྐོར། ། ཐབས་དང་ཤེས་རབ་རང་བཞིན་དག ། ཡིད་བཞིན་ནོར་བུ་ལྟར་མཐོང་བས། ། སྦྱོར་མེད་བྲལ་ཞིང་མ་ཞུམ་པས། ། སེམས་ཅན་དོན་ནི་ད་ལྟ་གྱིས། ། ཞེས་ཆོས་བཤད་པའི་རྗེས་སུ་གནང་བ་སྦྱིན་ནོ། ། གཉིས་པ་ནི།
སློབ་དཔོན་ཆོས་གོས་གྱོན་ཏེ་ལག་པ་གཡོན་པས་ཆོས་གོས་ཀྱི་སྣ་སེང་གེའི་རྣ་བ་ལྟ་བུ་བྱས་ལ་བཟུང༌། གཡས་པས་རྡོ་རྗེ་དྲིལ་བུ་བཟུང་སྟེ། སྐྱེ་དང་རྒ་དང་འཆི་མི་འགྱུར། ། འཇིགས་དང་མྱ་ངན་ནད་མི་འབྱུང༌། ། བདེ་ཆེན་ཐེག་པ་འདི་ལ་ནི། ། བུ་ཁྱོད་ང་ཡིས་ལུང་བསྟན་བྱ། ། འདི་ལྟར་ང་ཡིས་ལུང་བསྟན་ཁྱོད། ། རྡོ་རྗེ་སེམས་དཔའ་དེ་བཞིན་གཤེགས། ། སྲིད་པ་ཤིན་ཏུ་གྲུབ་པའི་ཕྱིར། ། སྲིད་པའི་ངན་འགྲོ་ལས་བསྒྲལ་ཏོ། །
ཀྱེ་ཆེ་གེ་མོ་ཞེས་བྱ་བ་ཡི། ། དེ་བཞིན་གཤེགས་པ་ས་འོག་དང༌། ། མི་ཡུལ་མཐོ་རིས་ཉིད་དུ་འགྲུབ། ། གང་ཡང་ངས་ལུང་བསྟན་པ་འདི་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང༌། དཀྱིལ་འཁོར་གྱི་འཁོར་ལོ་དང་བཅས་པ་ཐམས་ཅད་ཀྱིས་མགྲིན་གཅིག་ཏུ་བྱང་ཆུབ་ཆེན་པོར་ལུང་སྟོན་པར་མཛད་དེ། སྔགས་འདི་དང་ཕྱག་རྒྱ་འདིའི་མཐུ་ཡིན་ནོ། ། ཞེས་བརྗོད་ལ་ཆེ་གེའི་གནས་སུ་སློབ་མ་སོ་སོའི་མིང་གཞུག་ལ་ལུང་བསྟན་པར་བྱའོ། ། གསུམ་པ་ནི། མཆོག་ཏུ་གསང་བ་དམ་པ་ཡི། ། དཀྱིལ་འཁོར་མཐོང་དང་རབ་ཞུགས་པས། །
སྡིག་པ་ཀུན་ལས་ངེས་གྲོལ་བར། ། ཁྱེད་རྣམས་དེང་ནས་ལེགས་པར་གནས། ། བདེ་ཆེན་ཐེག་པ་འདི་ལ་ནི། ། སླར་ཡང་འཆི་བར་འགྱུར་མ་ཡིན། ། མི་ཚུགས་པ་དང་མི་འཆི་བས། ། ཅིས་ཀྱང་མི་འཇིགས་རོལ་པར་གྱིས། ། སྲིད་པ་ཤིན་ཏུ་དག་པའི་ཕྱིར། ། སྲིད་པའི་སྡུག་བསྔལ་ལས་ཁྱོད་འདས། ། སྲིད་པ་ཤིན་ཏུ་གྲུབ་པའི་ཕྱིར། ། སྟོན་པ་མཆོག་ཏུ་གྱུར་པ་ཡིན། །
ཞེས་པ་འབྲས་བུའི་དུས་ཀྱི་དབུགས་དབྱུང་བ་དང༌། ། དམ་ཚིག་སྡོམ་པ་གྲུབ་པ་འདི། ། ཁྱོད་ཀྱིས་རྟག་ཏུ་བསྲུང་བར་བྱ། ། སངས་རྒྱས་ཀུན་གྱིས་མཐུན་པར་གསུངས། ། མཆོག་ཏུ་རྟག་པའི་བཀའ་ཡིན་ནོ། ། ཞེས་པ་དང༌། དེ་རིང་ཕྱིན་ཆད་བུ་ཁྱོད་ཀྱི། ། སྲོག་དང་ལུས་ལ་བབ་གྱུར་ཀྱང༌། ། དམ་པའི་ཆོས་དང་བྱང་ཆུབ་སེམས། ། སློབ་དཔོན་ལ་ནི་བརྙས་མི་བྱ། །
རྡོ་རྗེ་སྤུན་རྣམས་བཀུར་སྟི་ཞིང༌། ། སྡང་ལ་བྱམས་ཤིང་ཆགས་བྲལ་བ། ། ནམ་ཡང་བྱ་བ་མ་ཡིན་ནོ། ། དེ་ལྟར་བྱས་ན་སངས་རྒྱས་ཀྱིས། ། ཁྱོད་ནི་དམྱལ་བའི་ནང་དུ་འདོར། ། ཞེས་དང༌། སྲོག་ཆགས་བསད་པར་མི་བྱ་ཞིང༌། ། བུད་མེད་རིན་ཆེན་ཡོངས་མི་སྤང༌། ། དེས་ནི་སློབ་དཔོན་སྨད་མི་བྱ། ། སྡོམ་པ་ཤིན་ཏུ་འདའ་བར་དཀའ། །
ཤེས་རབ་ཐབས་ཀྱི་བསམ་པ་ཡིས། ། མི་བྱ་ཅུང་ཟད་ཡོད་མ་ཡིན། ། མ་འཇིགས་ཁྱོད་ལ་སྡིག་པ་མེད། ། དེ་བཞིན་གཤེགས་པའི་གསུང་ཅི་བཞིན། ། འདི་ལྟར་ཡིད་ནི་རབ་དང་རྡོ་རྗེ་ཉིད་དུ་གྱིས། ། རང་གི་དམ་ཚིག་མི་བཟད་བདེ་སྟེར་བསྟེན་པར་གྱིས། ། འགྲོ་བ་བདེ་བ་མྱུར་ལ་རྡོ་རྗེ་སེམས་དཔའ་དང༌། ། མཚུངས་པའི་རྟག་པ་ཉིད་དུ་ཁྱེད་རྣམས་ཕྱིན་པར་འགྱུར། ། ཞེས་པས་དབུགས་དབྱུང་ཞིང་གཟེངས་བསྟོད་ནས། དེ་ལྟར་ན་ཕྱི་དབྱིབས་ཀྱི་དཀྱིལ་འཁོར་དུ་བུམ་པའི་དབང་བསྐུར་བ་ཐོབ།
ལུས་ཀྱི་དྲི་མ་དག ལམ་བསྐྱེད་པའི་རིམ་པ་བསྒོམ་པ་ལ་དབང༌། སྡོམ་པ་དང༌། དམ་ཚིག་ཉི་ཤུ་རྩ་གཉིས་བསྲུང་བ་ལ་དབང༌། ས་དང་པོ་ནས་དྲུག་པའི་བར་ཐོབ། བརྡ་ལྔ་བསྡུས་རྩེ་མོས་མནན་པ། འབྲས་བུ་སྤྲུལ་པའི་སྐུ་རང་བཞིན་ལྷུན་གྲུབ་གྱི་རྟེན་འབྲེལ་མངོན་དུ་བྱས། ཞེས་རྟོགས་པ་བསྐྱེད་དེ་བུམ་པའི་དབང་བསྐུར་བ་འཁོར་དང་བཅས་པའོ། ། གཉིས་པ་གསང་བའི་དབང་ནི། སློབ་མས་ཕྱག་དང་མཎྜལ་ཕུལ་ནས། །
སྟོང་པའི་སྙིང་པོར་ཕྱག་འཚལ་བསྟོད། ། ཞེས་སོགས་སྒྲུབ་ཐབས་ནས་འབྱུང་བ་ཤླཽ་ཀ་ལྔ་དང༌། དེ་ཉིད་བླ་མེད་ཕྱག་འཚལ་བས། ། ཡོན་ཏན་མཆོག་ཁྱོད་བཀའ་དྲིན་ལས། ། ཀུན་མཁྱེན་རྡོ་རྗེའི་དབང་གིས་ནི། ། ད་ལྟ་ཉིད་དུ་བཀའ་དྲིན་སྐྱོབས། ། སངས་རྒྱས་ཀུན་གྱི་གསང་བ་ནི། ། ཅི་ལྟར་དཔལ་ཐུགས་རྡོ་རྗེ་ཡིས། ། རྡོ་རྗེ་ཆོས་ཅན་ལ་གསུངས་པ། ། དེ་བཞིན་མགོན་པོས་བདག་གྲུབ་མཛོད། །
བཅོམ་ལྡན་ཞབས་པད་སྤངས་ནས་ནི། ། གཞན་དུ་བདག་ནི་འགྲོ་མ་མཆིས། ། འཁོར་བའི་འགྲོ་ལས་ངེས་རྒྱལ་བར། ། དེ་ཕྱིར་མགོན་པོས་ཐུགས་རྗེས་མཛོད། ། ཅེས་ལན་གསུམ་གྱིས་གསོལ་བ་བཏབ་ལ། སློབ་དཔོན་གྱིས་གདོང་བཅིངས་སྟེ། སློབ་དཔོན་རང་རྣམ་པར་སྣང་མཛད་དང་སྤྱན་མ་སྙོམས་པར་ཞུགས་པའི་སྦྱོར་མཚམས་ནས་བྱང་ཆུབ་ཀྱི་སེམས་དུང་དང་ཀུནྡ་ལྟར་དཀར་བ་སློབ་མའི་ལྕེ་ལ་བཞག་པར་དཔོན་སློབ་གཉིས་ཀས་བསྒོམས་ལ། སྔོན་དུ་བསྒྲུབས་པའི་བདུད་རྩི་རིལ་བུའམ་ཆང་ངམ་ཞོའམ་སྦྲང་རྩི་ལ་སྦྱར་བ་ལྕེ་ལ་བཞག་ཅིང༌། ཇི་ལྟར་འདས་པའི་སངས་རྒྱས་ཀྱིས། ། བྱང་ཆུབ་སྲས་ལ་དབང་བསྐུར་བཞིན། །
བདག་གིས་གསང་བའི་དབང་གིས་ནི། ། སེམས་ཀྱི་རྒྱུན་གྱི་དབང་བསྐུར་རོ། ། ཞེས་བརྗོད་ཅིང་བདུད་རྩིས་དབང་བསྐུར་ནས། དེ་ནས་དེ་ཁོ་ན་ཉིད་ཀྱང་བརྗོད་པར་བྱ་སྟེ། འདི་ནི་དེ་ཉིད་བླ་ན་མེད། ། གཉིས་མེད་ཡི་གེས་བརྗོད་མི་ནུས། ། ཆོས་དབྱིངས་རྣམ་པ་ལྟ་བུ་ཡིས། ། དམ་པའི་བདེ་བ་ཡང་དག་མྱོང༌། ། ཞེས་བརྗོད་ཅིང་བདེ་སྟོང་འཛིན་པ་མེད་པ་ལ་སེམས་བཟུང༌། དེ་ནས་གདོང་གཡོགས་ཕྱེ་ལ།
དེ་ལྟར་ན་སློབ་དཔོན་གྱི་ལུས་དང་ཕྱག་རྒྱའི་བྷ་ག་དང་གཉིས་ཀའི་བྱང་ཆུབ་སེམས་ཀྱི་དཀྱིལ་འཁོར་དུ་གསང་བའི་དབང་བསྐུར་བ་ཐོབ། ངག་གི་དྲི་མ་དག ལམ་ཙཎྜ་ལཱི་སྔགས་ཀྱི་རྣལ་འབྱོར་བསྒོམ་པ་དང༌། དམ་ཚིག་ཏུ་ཤ་ལྔ་བདུད་རྩི་ལྔ་བསྟེན་པ་ལ་དབང༌། ས་བརྒྱད་པ་ལ་དབང་བར་བྱས། བརྡ་མཐེབ་སྲིན་ཨེ་ལ་རིག་བྱེད་གཅིག འབྲས་བུ་ལོངས་སྤྱོད་རྫོགས་པའི་སྐུ་རང་བཞིན་ལྷུན་གྲུབ་ཀྱི་རྟེན་འབྲེལ་མངོན་དུ་བྱས་ཞེས་རྟོགས་པ་བསྐྱེད་དེ་གསང་བའི་དབང་ངོ༌། ། གསུམ་པ་ཤེས་རབ་ཡེ་ཤེས་ཀྱི་དབང་ནི། ཡང་སློབ་མས་ཕྱག་དང་མཎྜལ་ཕུལ་ནས། བཅོམ་ལྡན་ཞི་བ་ཆེན་པོ་ཀྱེ། །
རྡོ་རྗེ་རྣལ་འབྱོར་གཅིག་བཞེད་པ། ། མི་ཕྱེད་རྡོ་རྗེ་རབ་སྒྲུབ་ཕྱེད། ། རྡོ་རྗེ་རྣལ་འབྱོར་ཡང་དག་འབྱུང༌། ། ཇི་ལྟར་ཁྱོད་ནི་བདག་ཉིད་ཆེ། ། གཙོ་བོས་བདག་ལ་དེ་མཛད་དོ། ། འཁོར་བ་འདམ་གྱི་ཚོགས་སུ་ནི། ། བྱིང་བ་སྐྱབས་མེད་བདག་ལ་སྐྱོབས། ། ཞེས་ལན་གསུམ་གྱིས་གསོལ་བ་བཏབ་ལ། དཔོན་སློབ་གཉིས་ཀ་འོད་དཔག་མེད་དུ་བསྒོམས་ཏེ་གདོང་བཅིངས་ནས། རང་གི་སེམས་ལ་མངོན་པར་འཚམས་པ་ཅི་སྐད་བཤད་པའི་མཚན་ཉིད་ཅན་ལོ་བཅུ་དྲུག་ལོན་པའི་མིའི་བུ་མོ་མངོན་པར་བསམས་ལ།
དེ་ནས་ཤེས་རབ་ཀྱི་ཕ་རོལ་ཏུ་ཕྱིན་མའི་ངོ་བོར་མོས་ལ། དེའི་ལག་པ་ཐབས་ཀྱི་གཡོན་པར་གཏད་དེ། ལྷ་མོ་མཐར་བྱེད་དགའ་སྟེར་མ། ། སྣ་ཚོགས་གཟུགས་ལྡན་བརྩེ་ལྡན་མ། ། ཟུང་ཤིག་ཟུང་ཤིག་སེམས་དཔའ་ཆེ། ། བཟུང་བར་བྱས་ནས་མཆོད་པར་གྱིས། ། ཞེས་བརྗོད་ལ་གཏད་པ་དང༌། ཕྱག་རྒྱ་དེས། བཤང་གཅི་དག་ནི་ཟ་བ་དང༌། ། ཁྲག་དང་ཁུ་བ་དེ་བཞིན་ཏེ། །
ཤ་ཆེན་བསྟེན་པར་བུ་སྤྲོའམ། ། བུད་མེད་རྣམས་ལ་རྟག་གུས་དང༌། ། བྷ་གའི་པདྨར་འོ་བྱེད་པར། ། བུ་ཁྱོད་ཅི་དགར་སྤྲོ་གྱུར་ཏམ། ། ཞེས་དྲི་བར་བྱའོ། ། སློབ་མས་ཀྱང་དེ་ལྟ་བུ་ནུས་པར་དངོས་སུ་ལན་བྱ་སྟེ། བུ་སྤྲོའམ་ཞེས་པའི་གནས་སུ་བདག་སྤྲོ་ཞིང་ཞེས་པ་དང༌། བུ་ཁྱོད་ཅེས་པའི་གནས་སུ་བདག་ནི་ཞེས་པ་དང༌། ཏཾ་ཞེས་པའི་གནས་སུ་ཏོ་ཞེས་བྱའོ། ། དེ་ནས་སློབ་མ་འོད་དཔག་མེད་དང་ཕྱག་རྒྱ་གོས་དཀར་མོར་བསྐྱེད།
མཁའ་གསང་བྱིན་གྱིས་བརླབ། ཐབས་འདི་ལ་བསྟེན་ནས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱའོ་སྙམ་པའི་འདུ་ཤེས་གསུམ་དྲན་པར་བྱས་ལ། ཕྱག་རྒྱ་དེ་གཅེར་བུར་ཕྱུང་ནས་པདྨ་བལྟར་གཞུག་ཅིང༌། རྨད་བྱུང་ང་ཡི་པདྨ་འདི། ། བདེ་བ་ཐམས་ཅད་ཡང་དག་ལྡན། ། རྟག་ཏུ་རིམ་བཞིན་འདི་ལ་སྤྱོད། ། འདི་དང་ནམ་ཡང་མི་འབྲལ་ལོ། ། ཆོས་དབྱིངས་འདི་ནི་རྣམ་པར་དག ། སེམས་ཅན་ཁམས་ནི་རྣམ་པར་གྲོལ། ། བདེ་ཆེན་རྒྱལ་པོ་འདི་ཉིད་ནི། །
རང་བཞིན་ཐམས་ཅད་ལ་འདུན་གནས། ། ནང་གི་རྩ་ཡི་འཁོར་ལོ་ལ། ། པདྨ་ལ་བཞུགས་བར་དུ་གསུང༌། ། བྷ་ག་ནང་དུ་ནམ་མཁའ་བཞིན། ། འབྱུང་བ་ལྔ་པོ་རྒྱན་བཞིན་འཆང༌། ། ལྟེ་བ་ལ་ནི་གེ་སར་བཅས། ། འདབ་མ་བརྒྱད་ཀྱིས་རྣམ་པར་བརྒྱན། ། དེར་གནས་ན་ནི་བསྒོམ་པར་བྱ། ། མི་འཆི་ལྷ་ཡི་གཟུགས་སུ་ནི། ། འདི་ལ་རྟག་ཏུ་འཇོག་པ་ཡིན། །
ཞེས་བརྗོད་ཅིང་རང་དང་ལྷན་ཅིག་ཏུ་གནས་པས་ཐོག་མར་ཕྱག་རྒྱའི་གཟུགས་ལ་བལྟ་བ་དང༌། སྒྲ་ལ་ཉན་པ་ལ་སོགས་པ་ཆོས་དྲུག་ཉམས་སུ་མྱོང་བས་བདེ་བ་དེ་དང་མི་རྟོག་པར་གྱུར་བ་དགའ་བའི་ཡེ་ཤེས། རྡོ་རྗེ་དང་པདྨ་མཉམ་པར་སྦྱོར་བ་མཆོག་ཏུ་དགའ་བའི་ཡེ་ཤེས། ཕན་ཚུན་དྲུད་པ་ལ་སོགས་པ་དགའ་བྲལ་གྱི་དགའ་བའི་ཡེ་ཤེས་དལ་བར་རྒྱུ་བའི་རླུང་གི་རྩ་གནས་རྣམས་ནས་གཉིས་ཀའི་ཐིག་ལེ་དཀར་དམར་བབས་པ། དེ་ཉིད་རླུང་གི་འདྲེན་པའི་སྟོབས་ཀྱིས་བཟུང་བས་བདེ་བ་མི་རྟོག་པས་བརྒྱན་པར་གྱུར་པ་ནི་ལྷན་ཅིག་སྐྱེས་པའི་ཡེ་ཤེས་ཡིན་ལ། དེ་ཉིད་དཀྱིལ་འཁོར་ལྷ་དང་ཕྱག་རྒྱ་དང་དེ་ཁོ་ནའི་དབང་དང་སྦྱིན་སྲེག་ལ་སོགས་པ་ཡིན་ཏེ། ཇི་སྐད་དུ། ཕ་རོལ་ཕྱིན་བཅུ་རྫོགས་པ་དང༌། ། སྟོབས་རྣམས་དང་ནི་དབང་རྣམས་དང༌། ། ས་བཅུ་པོ་ནི་ལ་གནས་པ། །
རྡོ་རྗེའི་མཚན་མར་དེ་འགྱུར་རོ། ། རྡོ་རྗེ་བཅིང་བའི་སྦྱོར་བ་ཡིས། ། རྡོ་རྗེ་མཆོད་པ་ཡང་དག་བརྩམ། ། རྡོ་རྗེ་སེམས་ནི་ངེས་ཕྱུང་ནས། ། རྡོ་རྗེ་ལྕེ་ཡིས་བཟའ་བར་བྱ། ། མཉམ་པར་འབྱུང་བའི་ཆོ་ག་ཡིས། ། དཀྱིལ་འཁོར་དམ་པ་བྲི་བར་བྱ། ། ཏིང་འཛིན་ལས་སྐྱེས་སྦྱིན་སྲེག་སྟེ། ། ཞེས་གསུངས་པའི་ཕྱིར་རོ། ། དེ་ལྟར་བདེ་བ་དང་མི་རྟོག་པའི་ངང་ལ་སེམས་ཅུང་ཟད་མཉམ་པར་འཇོག་ཏུ་བཅུག་ལ་གདོང་གཡོགས་བཀྲོལ་ནས།
དེ་ལྟར་ན་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་དྲི་མ་དག ལམ་དབང་ཆོས་ཀྱི་རྣལ་འབྱོར་བསྒོམ་པ་དང༌། དམ་ཚིག་ཏུ་བཟའ་བསྲུང་དང་ཕྱག་རྒྱ་ལ་མི་སྨད་ཅིང་མི་འབྲལ་བའི་དམ་ཚིག་བསྲུང་བ་ལ་དབང༌། ས་བཅུ་གཅིག་པ་ཐོབ། བརྡ་བྱང་ཆུབ་མཆོག་གི་ཕྱག་རྒྱ། འབྲས་བུ་ཆོས་ཀྱི་སྐུའི་རྟེན་འབྲེལ་རང་བཞིན་ལྷུན་གྲུབ་ཀྱི་རྟེན་འབྲེལ་མངོན་དུ་བྱས་ཞེས་རྟོགས་པ་བསྐྱེད་དེ་དབང་གསུམ་པའོ། ། བཞི་པ་དབང་བཞི་པ་ནི། སློབ་མས་ཕྱག་དང་མཎྜལ་ཕུལ་ལ། ད་ནི་སངས་རྒྱས་ཐམས་ཅད་ཀྱིས། །
བདག་ལ་བཀའ་དྲིན་ལེགས་པར་སྐྱོབས། ། ཇི་ལྟར་བླ་མེད་བྱང་ཆུབ་དེ། ། བྱིན་གྱི་རླབས་ཀྱིས་བདག་གིས་བསྒྲུབ། ། བླ་ན་མེད་པའི་བྱང་ཆུབ་གནས། ། ཀུན་མཆོག་སྤྱོད་པ་ཡང་དག་མཆོད། ། སེམས་ཅན་གནས་གསུམ་འཁོར་བ་རྣམས། ། དེ་ཉིད་ལ་ནི་གཞག་པར་བགྱི། ། ཅེས་ལན་གསུམ་གྱིས་གསོལ་བ་བཏབ་ནས་གདོང་བཅིངས་ལ། ཚིག་ཙམ་གྱི་སྒོ་ནས་ངོ་སྤྲད་པར་བྱ་སྟེ། དེ་ཡང་རྒྱུད་ཀྱི་རྒྱལ་པོ་འདི་ཉིད་ཀྱི་བརྟག་པ་གཉིས་པའི་རབ་བྱེད་དང་པོར།
དབང་ཆོག་འདིས་སྦྱིན་པར་བྱ་སྟེ། སློབ་མའི་ལྷག་པར་མོས་པ་དང་ཟབ་པ་དང་རྒྱ་ཆེ་བའི་རིགས་པས། ལྷག་པར་མོས་པའི་ཡིད་ཀྱིས་ཤེས་པར་བྱས་ནས། ཚིག་དབང་རིན་པོ་ཆེ་སྦྱིན་པར་བྱ་སྟེ། གང་ཐོབ་དབང་རབ་མཆོག་ནི་རིགས་ཀྱི་བདག་པོས་བཟུང་བ་རྙེད་པར་དཀའ་ཞིང་མཚུངས་པ་མེད་པས་བསྡམས། ། ལོངས་སྤྱོད་རྫོགས་པའི་ཞིང་གི་དཔལ་དག་བླང་བར་བྱས་པས་བྱང་ཆུབ་སེམས་དཔའ་ཆེན་པོའི་དབང་བསྐུར་བ། ། བཀའ་ཡི་གནང་བ་རྙེད་ནས་འཇིག་རྟེན་གསུམ་གྱི་དགྲ་བོ་ལས་རྒྱལ་རྩོམ་པའི་གོ་ཆ་བགོས་པའི་བློས། ། བྱང་ཆུབ་དག་ལ་འགོད་པའི་སེམས་རྒྱས་འདིར་ནི་དེ་ཉིད་རྣལ་འབྱོར་པ་ཡི་དྲི་མ་མེད་པར་སྤྱོད། ། ཅེས་གསུངས་པའི་དོན་ཅུང་ཟད་བཤད་ན། དབང་བཞི་པ་བསྟན་པའི་ཡུལ།
དེ་ལ་བསྟན་པའི་དབང་དངོས། དབང་ཐོབ་ནས་ཉམས་སུ་བླང་བར་གདམས་པ་དང་གསུམ་གྱི་དང་པོ་ནི། བུམ་དབང་སོགས་སྔོན་དུ་སོང་ནས་དབང་བཞི་པ་འོག་ནས་འབྱུང་བའི་ཆོ་ག་འདིས་སྦྱིན་པར་བྱའོ། ། དབང་དེ་ཐམས་ཅད་ལ་སྦྱིན་པར་བྱའམ་ཞེ་ན། སློབ་མ་བླ་མ་དང་ཤེས་རབ་ཡེ་ཤེས་ཀྱི་ཉམས་མྱོང་ལ་ལྷག་པར་མོས་པ་དང༌། ཟབ་མོ་སྟོང་པ་ཉིད་དང༌། ཐབས་རྒྱ་ཆེ་བའི་རིགས་པས་རིམ་པ་གཉིས་ལ་ལྷག་པར་མོས་པའི་སློབ་མ་ལ་སྦྱིན་པར་བྱའི་གཞན་ལ་ནི་མ་ཡིན་ཏེ། བླ་མ་ལ་མོས་པ་མེད་ན་བླ་མའི་ཚིག་ལ་ངེས་པ་མི་སྐྱེ། དབང་གི་ཉམས་ལ་མོས་པ་མེད་ན་ཕ་རོལ་ཏུ་ཕྱིན་པའི་ཐོས་བསམ་བྱས་པ་དང་ཁྱད་པར་མེད་པར་འགྱུར། སྤྲོས་བྲལ་ལ་མོས་པ་མེད་ན་འདོད་ཆགས་དང་ཁྱད་པར་མེད་དེ།
མྱ་ངན་ལས་འདས་པའི་སེམས་མི་སྐྱེ། ཐབས་བསམ་གྱིས་མི་ཁྱབ་པ་ལ་མོས་པ་མེད་ན་གཞན་འཛིན་པའི་མཐུ་མེད་པས་ཉན་ཐོས་རང་རྒྱལ་དང་ཁྱད་པར་མེད་པར་འགྱུར་བས་ན་དེ་དག་ལ་མི་སྦྱིན་ནོ། ། དེས་ན་དབང་གོང་མ་ནི་གོང་གི་མཚན་ཉིད་དེ་དག་དང་ལྡན་མི་ལྡན་སློབ་དཔོན་གྱི་ཡིད་ཀྱིས་ལེགས་པར་བརྟགས་ལ་ཤེས་པར་བྱ་སྟེ། གྲུབ་ཐོབ་ལ་ཝ་པས། དུ་བ་ལས་ནི་མེར་ཤེས་ཤིང༌། ། ཆུ་སྐྱར་ལས་ནི་ཆུར་ཤེས་བྱ། ། བྱང་ཆུབ་སེམས་དཔའ་བློ་ལྡན་གྱི། ། རིགས་ནི་མཚན་མ་དག་ལས་ཤེས། ། བཞིན་གྱི་པདྨ་རབ་དྭངས་ཤིང༌། ། དགའ་བས་བ་སྤུ་ལངས་པ་ནི། །
མཐོང་ན་མཁས་པས་དེ་ཉིད་ཀྱིས། ། སློབ་མ་དམ་པར་ཡོངས་སུ་འཛིན། ། ཞེས་པ་ལྟར་མཚན་ཉིད་ཤེས་ནས། ཚིག་གི་བཞི་པ། དོན་གྱི་བཞི་པ། བཞི་པ་རྟེན་ཅན། མངོན་དུ་གྱུར་པའི་བཞི་པ་རྣམས་ལས། འདིར་དབང་གསུམ་པ་ལྟར་དོན་ཉམས་སུ་མྱོང་རྒྱུ་མེད་པས་ཚིག་ཉིད་ཀྱི་དབང་རིན་པོ་ཆེ་སྦྱིན་པར་བྱ་སྟེ། ཟབ་ཅིང་རྒྱ་ཆེ་ལ་མོས་ན། ། ཚིག་གི་རིན་ཆེན་བསྐུར་བར་བྱ། །
ཞེས་པ་ལྟར་རོ། གཉིས་པ་ལ་བཞི་པ་སྐྱེ་བའི་རྒྱུ་དང༌། བཞི་པ་དངོས་ཀྱི་དང་པོ་ནི། དབང་བཞི་པ་དེ་རྒྱུ་གང་ལས་སྐྱེ་ཞིང་ཐོབ་ཅེ་ན། ཨ་བྷ་ཡས། དེའི་རྗེས་ལ་ཚིག་ཁོ་ནས་དབང་བཞི་པ་སྦྱིན་པར་བྱའོ། ། ཤེས་རབ་ཡེ་ཤེས་དེ་ཉིད་མྱུ་གུར་གྱུར་པའི་བྱང་ཆུབ་ཀྱི་སེམས་ཞེས་བཤད་པ་ལྟར། ཤེས་རབ་ཡེ་ཤེས་ཀྱི་དབང་རབ་མཆོག་རིགས་ཀྱི་བདག་པོའི་ཁ་དང་རྩ་མཛེས་པའི་སྤྱི་བོར་རླུང་འདྲེན་པའི་སྒོ་ནས་ཐིག་ལེ་བཟུང་བས་གསུམ་པའི་ཉམས་མྱོང་མན་ངག་མེད་པ་རྣམས་ཀྱིས་རྙེད་པར་དཀའ་ཞིང་དབབ་པ་དང་བཟློག་པ་དང་དགྲམ་པ་ལ་སོགས་པ་མཚུངས་པ་མེད་པའི་མན་ངག་གི་སྒོ་ནས་བདེ་བའི་རྟེན་ཁམས་བྱང་ཆུབ་ཀྱི་སེམས་ཉིད་ཕ་རོལ་དུ་འཕོས་པ་མེད་པར་རང་གི་ལུས་ལ་བསྡམས་པ་ལས་སྐྱེས་པའི་ཡེ་ཤེས་ནི་དངོས་ཀྱི་རྒྱུ་ཡིན་ལ། བུམ་པ་ལ་སོགས་པ་དབང་གཞན་ནི་བརྒྱུད་པའི་རྒྱུ་ཡིན་ལ། དེའི་རྒྱུ་གསང་དབང་སྟེ།
དེའི་རྒྱུ་ནི་བུམ་པའི་དབང་ཡིན་ཏེ། དཔལ་ལྡན་ངག་གི་དབང་ཕྱུག་གྲགས་པས། བཞི་པ་ངོ་སྤྲོད་པའི་དཔེ་རིས་སུ་བྲི་བ་ནི། འོག་ཏུ་བུམ་དབང་མཚོན་པའི་བུམ་པ་སེར་པོ་དང༌། དེའི་སྟེང་དུ་གསང་དབང་མཚོན་པའི་རྡོ་རྗེ་དམར་པོ་དང༌། དེའི་སྟེང་དུ་གསུམ་པ་མཚོན་པའི་ཆོས་འབྱུང་དཀར་པོ་དང༌། དེའི་སྟེང་དུ་བཞི་པ་མཚོན་བྱེད་པདྨའི་སྡོང་བུ་བདུན་ལ། དང་པོ་ལ་ལོངས་སྐུ་དཀར་པོ། གཉིས་པ་ལ་བདེ་བ་ཆེན་པོའི་ཡེ་ཤེས་དང༌། གསུམ་པ་ལ་བདེ་བ་ཆེན་པོ་དང༌།
བཞི་པ་ལ་གསུང་རྡོ་རྗེ་རྣམས་དམར་པོ། ལྔ་པ་ལ་བཏང་སྙོམས་ཀྱི་ཡེ་ཤེས་དཀར་པོ། དྲུག་པ་ལ་ཐུགས་རྡོ་རྗེ་ནག་པོ། བདུན་པ་ལ་འགོག་པའི་བརྡ་ཐིག་ལེ་ནག་པོ་དང༌། འགོག་པ་དང་བྲལ་བའི་སྐུ་བྲིས་ནས། སྟེང་ཕྱོགས་སུ་ལོངས་སྤྱོད་རྫོགས་དང་ཞེས་སོགས་ཀྱི་ཤླཽ་ཀ་གཉིས་བྲི་བར་གསུངས་པའི་དོན་ཡང༌། རྒྱུ་སྔ་མ་ལ་བརྟེན་ནས་འབྲས་བུ་ཕྱི་མ་འདི་དག་སྐྱེ་ཞེས་བྱ་བའི་དོན་ཡིན་ནོ། ། གཉིས་པ་ནི། དེ་ལྟར་རྒྱུ་དབང་གསུམ་པའི་ཉམས་མྱོང་ལ་བརྟེན་ནས་འབྲས་བུ་གང་སྐྱེ་ཞེ་ན། ལོངས་སྤྱོད་རྫོགས་པའི་སྐུ།
དེའི་ཞིང་གི་དཔལ་ནི་དེ་སྐྱེད་བྱེད་ཆོས་སྐུ་སྟེ་ཡན་ལག་བདུན་གྱི་འབྲས་བུ་ཐོབ་སྟེ། དེ་གང་ཞེ་ན། དཔལ་ལྡན་ངག་གི་དབང་ཕྱུག་གྲགས་པས། ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད། ། སྙིང་རྗེས་ཡོངས་གང་རྒྱུན་མི་ཆད་དང་འགོག་པ་མེད། ། ཡན་ལག་བདུན་པོ་ཉིད་དང་ལྡན་པའི་བསྒྲུབ་བྱ་འདི། ། བདག་འདོད་ཚད་མས་ཡོངས་བསྒོས་བློ་ཅན་རྣམས་ཀྱང་བསྔགས། ། ཞེས་ཏེ་དེ་ལ་ལོངས་སྤྱོད་རྫོགས་ནི་མཚན་དཔེས་སྤྲས་པའི་སྐུ་སྟེ། འདི་སྨོས་པས་ཆོས་སྐུ་དང་སྤྲུལ་སྐུ་ཡང་ཤུགས་ཀྱིས་བསྟན་ཏེ་སྐུ་གསུམ་ཐ་མི་དད་པའི་ཕྱིར་རོ། ། ཁ་སྦྱོར་ནི་རང་གི་ལྷ་མོ་དང་སྦྱར་བ་སྟེ་ཁ་སྦྱར་སྤངས་པའི་ལོངས་སྐུ་ཙམ་ཞིག་ནི་ཕར་ཕྱིན་ཐེག་པར་ཡང་བཤད་ལ།
དེ་ལས་ཁྱད་པར་དུ་བྱ་བའི་ཕྱིར་ཁ་སྦྱོར་སྨོས་སོ། ། གལ་ཏེ་དེ་ནི་མི་དགོས་ཏེ་ལུས་ཐམས་ཅད་ལ་ཁྱད་པར་བྱེད་པའི་བདེ་བའི་ངོ་བོ་ཙམ་གྱིས་དོན་ཐམས་ཅད་གྲུབ་པའི་ཕྱིར་རོ་ཞེ་ན་མ་ཡིན་ཏེ། སྐྱེ་བོ་འདོད་ཆགས་ཅན་རྣམས་རྗེས་སུ་གཟུང་བའི་ཕྱིར་རྒྱལ་བས་ཁ་སྦྱར་བསྟན་ཏོ། ། བདེ་ཆེན་གྱི་ཁ་སྦྱོར་ཡོད་ཀྱང་སྒྱུ་མ་མཁན་གྱི་སྐྱེས་བུས་སྤྲུལ་པའི་སྐྱེས་པ་དང་བུད་མེད་ཁ་སྦྱར་བ་བདེ་བ་ཆེན་པོར་མི་འགྱུར་ལ། འདི་ནི་འབྱུང་བའི་ཕྱིར་ན་བདེ་ཆེན་ཏེ། དེ་ལ་ལུས་ཀྱི་བདེ་བ་ཉམས་སུ་མྱོང་བས་ལུས་བདེ་བ་དང༌། སེམས་ལས་བྱུང་བའི་བདེ་བ་ཉམས་སུ་མྱོང་བ་ནི་ཡིད་བདེ་བ་ཡིན་ལ། ཆེན་པོ་ནི་རྒྱ་ཆེ་བ་དང༌། ཟག་པ་མེད་པ་དང༌། གྱ་ནོམ་པ་དང༌།
འཁོར་བ་ཇི་སྲིད་པར་གནས་པས་ན་བདེ་བ་ཆེན་པོའོ། ། རང་བཞིན་མེད་པ་ནི་བསྒྲུབ་བྱའི་སངས་རྒྱས་ཉིད་ཀྱང་རང་བཞིན་མེད་པ་སྟེ། མདོ་ལས། སངས་རྒྱས་ཀྱང་རྨི་ལམ་ལྟ་བུ། སྒྱུ་མ་ལྟ་བུ། མྱ་ངན་ལས་འདས་པ་ཡང་རྨི་ལམ་ལྟ་བུ། སྒྱུ་མ་ལྟ་བུ། མྱ་ངན་ལས་འདས་པ་ལས་ཁྱད་པར་དུ་འཕགས་པའི་ཆོས་གཞན་ཞིག་ཡོད་ནའང༌། དེའང་རྨི་ལམ་ལྟ་བུ་སྒྱུ་མ་ལྟ་བུའོ་ཞེས་པ་ལྟར་རང་བཞིན་མེད་པ་ཡང་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་ཉིད་ཡིན་གྱི། རི་བོང་གི་རྭ་ལྟ་བུའི་སྟོང་ཉིད་དུ་མི་བཟུང་ངོ༌། །
དེས་ན། མདོ་ལས། སྦྱིན་པ་ནས་སངས་རྒྱས་ཀྱི་ཆོས་ཀྱི་བར་རྣམས་དང་མ་བྲལ་བའི་སྟོང་ཉིད་ལ་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་དུ་གསུངས་པས། ལོངས་སྐུ་ལ་སོགས་པའི་ངོ་བོ་དང༌། སྦྱིན་སོགས་ཕར་ཕྱིན་རྣམས་ནི་མཆོག་ཡིན་ཏེ་བུམ་པ་དང་ཤིང་རྟ་ལ་སོགས་པའི་རྣམ་པ་གཞན་ལས་ཁྱད་པར་དུ་འཕགས་པའི་ཕྱིར་རོ། ། སྙིང་རྗེས་ཡོངས་གང་ནི་ཇི་ལྟར་ལུས་ཀྱི་རྣམ་པ་མེད་པར་སེམས་ཅན་གྱི་དོན་མི་འགྲུབ་པ་ལྟར། སྙིང་རྗེ་ཆེན་པོ་མེད་པར་སེམས་ཅན་གྱི་དོན་བསྒྲུབ་མི་ནུས་པས་སྙིང་རྗེ་སྨོས་ཏེ་དེའང་གསུམ་ལས་འདིར་དམིགས་མེད་ཀྱི་སྙིང་རྗེ་ཡིད་བཞིན་གྱི་ནོར་བུ་ལྟར་རྣམ་པར་མི་རྟོག་བཞིན་དུ་སེམས་ཅན་གྱི་དོན་མཛད་པ་ཡིན་ལ། རྒྱུན་མི་ཆད་པ་ནི་ལོངས་སྐུ་སྔར་བཤད་པའི་ཡོན་ཏན་རྣམས་དང་ལྡན་པའི་རྒྱུན་ཉིད་དུ་རབ་ཏུ་འཇུག་པས་སྲིད་ཞི་ལ་མི་གནས་པའི་མྱ་ངན་ལས་འདས་པ་ཡིན་པའི་ཕྱིར་རྒྱུན་མི་ཆད་པ་ཉིད་ཡིན་གྱི། སྐབས་ཁ་ཅིག་ཏུ་འཇུག་པ་དང་ལྡོག་པའི་མཚན་ཉིད་བར་ཆད་དང་ལྡན་པ་ནི་མ་ཡིན་ནོ། ། འགོག་པ་མེད་པ་ནི།
ལོངས་སྐུ་དེ་དུས་རེ་ཞིག་བཞུགས་ནས་མི་བརྟན་པ་མ་ཡིན་གྱི་འཁོར་བ་ཇི་སྲིད་པར་རྒྱུན་མི་ཆད་པར་བཞུགས་ཏེ། སྙིང་རྗེས་གཞན་དབང་དུ་གྱུར་པའི་ཕྱིར་དང༌། སེམས་རྒྱུན་མི་ཆད་པའི་ཕྱིར་རོ། ། དེ་ལྟར་ན་ཡན་ལག་བདུན་དང་ལྡན་པའི་འབྲས་བུ་འདི་ཉིད་ནི་ངག་དབང་གྲགས་པ་བདག་འདོད་ཅིང་དེར་མ་ཟད་མཁས་པ་གཞན་རྣམས་ཀྱང་འདོད་དོ། ། གལ་ཏེ་སྔགས་ཀྱི་འབྲས་བུ་ཡན་ལག་བདུན་ལྡན་ཉིད་དབང་བཞི་པར་འཆད་པ་ཅི་ཞེ་ན། དཔལ་ལྡན་ངག་གི་དབང་ཕྱུག་གྲགས་པས། དེ་ལྟར་སྒྲ་དོན་ལྡན་ཉིད་ཕྱིར། ། ཡང་གི་སྒྲ་དོན་ལྡན་ཕྱིར་དང༌། ། དེ་བཞིན་སྒྲ་དོན་སྐྱེས་ཉིད་ཕྱིར། ། བཞི་པ་དེ་བཞིན་ཉིད་བདག་འདོད། །
ཅེས་ཏེ་གསང་བ་འདུས་པ་བརྟག་པ་གཉིས་པ་དང༌། རྒྱུད་འདི་ཉིད་ལ་སོགས་པ་རྒྱུད་སྡེ་ཆེན་པོ་རྣམས་སུ། དབང་བཞི་པ་བསྟན་པ། ། དེ་ལྟར་དེ་བཞིན་བཞི་པ་ཡང༌། ། ཞེས་གསུམ་པ་དཔེར་བྱས་ནས་དེས་མཚོན་ཏེ་བཞི་པ་བསྟན་པའི་ཚིག་དེ་ལ། དེ་ལྟར་དང༌། དེ་བཞིན་དང༌། ཡང་ཞེས་པའི་སྒྲ་གསུམ་ཡོད་པས། བཞི་པ་ནི་ཡན་ལག་བདུན་ལྡན་དུ་གྲུབ་སྟེ། དེ་ལྟར་ཞེས་བྱ་བས་ནི།
གསུམ་པའི་དུས་སུ་རང་གི་ལྷ་ཡབ་ཡུམ་ཞལ་སྦྱོར་གྱི་རྣམ་པར་ཡོད་པ་དེ་བཞིན་དུ་བཞི་པ་ཡང་དེ་ལྟ་བུའི་ཚུལ་དུ་བཞུགས་པ་ཡིན་ནོ། ། འདིས་ལོངས་སྐུ་དང་ཁ་སྦྱོར་གཉིས་བཞི་པ་ལ་ཡོད་པར་གྲུབ་བོ། ། ཡང་ཞེས་པས་ནི་གསུམ་པ་ལ་བདེ་བ་ཡོད་པར་མ་ཟད་བཞི་པ་ལ་ཡང་བདེ་བ་ཡོད་པར་སྔ་མ་ལས་ཁྱད་པར་དུ་གྱུར་པའི་བདེ་བ་ཡོད་པར་གྲུབ་བོ། ། དེ་ཡང་གསུམ་པའི་ཚེ་ལས་རྒྱའི་རྟེན་ལས་བྱུང་བའི་བདེ་བ་སྐད་ཅིག་མ་ཙམ་དང༌། ཟག་པ་དང་བཅས་པ་དང༌། ཕྱག་རྒྱ་ལ་འཁྱུད་པ་ལ་སོགས་པ་སྡུག་བསྔལ་བས་གྱ་ནོམ་པ་མ་ཡིན་པ་དང༌། ནོར་བུ་ཙམ་ལ་གནས་ཀྱི་ཐམས་ཅད་ལ་མ་ཁྱབ་པ་དང༌། དུས་ཡུན་ཐུང་བ་ཡིན་ལ། བཞི་པར་ནི་རྒྱ་ཆེ་བ་དང༌། ཟག་པ་མེད་པ་དང༌།
གྱ་ནོམ་པ་དང༌། རྒྱུན་མི་ཆད་པ་དང༌། འཁོར་བ་ཇི་སྲིད་པར་གནས་པ་ལ་སོགས་པས་ཁྱད་པར་དུ་འཕགས་སོ། ། དེ་བཞིན་ཞེས་པས་ནི་དབང་གསུམ་པ་ལ་འདུ་ཤེས་གསུམ་ལ་མཁས་པའི་ལས་རྒྱ་དང༌། ཐབས་ལ་སོགས་པ་ཚོགས་པ་ལས་སྐྱེས་པ་དེ་བཞིན་དུ། བཞི་པ་ཡང་ཐབས་ཤེས་ཚོགས་པ་ལས་སྐྱེའི་གཞན་ནི་མ་ཡིན་པར་བསྟན་ཏོ། ། ཡན་ལག་ལྷག་མ་རྣམས་ནི་བཞི་པ་ལ་ལྡན་ཚུལ་སློབ་དཔོན་གྱིས་མ་བཤད་ཀྱང་དེ་བཞིན་པས་བསྟེན་ཏེ། འགྲེལ་པར། དེ་ལྟ་བུའི་ཤེས་རབ་ཐབས་ཚོགས་པ་དང་ལྡན་པ་གང་ཡིན་པ་ལས་སྐྱེས་པ་དེ་བསྒྲུབ་པར་བྱ་བར་འགྱུར་རོ། ། ཞེས་པས་ཤེས་ཏེ་གསུམ་པའི་སྐབས་སུ་བདེ་བའི་རང་བཞིན་སྟོང་པར་ཤེས་པ་ཡོད་པ།
དེ་བཞིན་དུ་བཞི་པ་ལ་ཡང་དངོས་པོ་ཐམས་ཅད་གཅིག་དང་དུ་མ་ལ་སོགས་པའི་རང་བཞིན་སྟོང་ཞིང་བརྫུན་པ། དྲི་ཟའི་གྲོང་ཁྱེར་དང་ཆུ་ཟླ་ལྟ་བུར་མཁྱེན་པའི་རང་བཞིན་མེད་པ་དང༌། གསུམ་པའི་སྐབས་སུ་སེམས་ཅན་སྡུག་བསྔལ་ཅན་རྣམས་ལ་སྙིང་རྗེའི་སེམས་སྐྱེས་ཏེ་དེ་དག་མཆོག་གི་གོ་འཕང་ལ་དགོད་པའི་ཕྱིར་དབང་གསུམ་པ་ཉམས་སུ་ལེན་པའི་སེམས་ཡོད་པ་དེ་བཞིན་དུ་བཞི་པར་ཡང་སེམས་ཅན་དང་ཆོས་སུ་རྣམ་པར་མི་རྟོག་པའི་དམིགས་མེད་ཀྱི་སྙིང་རྗེ་མཐར་ཐུག་པ་སྨྲ་བ་དང༌། དབང་གསུམ་པ་ཉམས་སུ་ལེན་པའི་ཚེ་ལྷའི་རྣམ་པ་རྒྱུན་མ་ཆད་པར་ཡོད་པ་དེ་བཞིན་དུ་བཞི་པར་ཡང་སངས་རྒྱས་བཅོམ་ལྡན་འདས་རྣམས་ཀྱི་ལོངས་སྤྱོད་རྫོགས་པའི་སྐུ་ཡང་རྟག་ཏུ་རྒྱུན་མི་ཆད་པར་བཞུགས་པ་དང༌། དབང་གསུམ་པ་ལ་བདེ་བ་ཉམས་སུ་མྱོང་བའི་བར་ལ་འགོག་པ་སྟེ་མྱ་ངན་ལས་འདའ་བ་མེད་པ་དེ་བཞིན་དུ་བཞི་པར་ཡང་འཁོར་བ་ཇི་སྲིད་ཀྱི་བར་ལ་མྱ་ངན་ལས་མི་འདའ་བར་བཞུགས་པ་ཡིན་ནོ། ། དེ་ལྟར་ན་འབྲས་བུ་ཡན་ལག་བདུན་དང་ལྡན་པ་དེ་བཞིན་དུ་ལམ་རྣམས་ཀྱང་ཡན་ལག་བདུན་ཆ་མཐུན་གྱི་ཚུལ་དུ་ཡོད་པས་ཟབ་མོའི་དབང་བཞི་པ་ཡང་ཡན་ལག་བདུན་ལྡན་དུ་ངོ་སྤྲད་དགོས་ཀྱི། སྟོང་པ་ཁོ་ན་དང༌། བདེ་བ་འབའ་ཞིག་དང༌། སེམས་ཀྱི་གནས་ཆ་ཙམ་ལ་བཞི་པར་ངོ་མི་སྤྲོད་སྟེ། གྲུབ་ཐོབ་ལ་ཝ་པས།
དེ་ཉིད་མ་ལུས་པའི་དོན་ཕུན་སུམ་ཚོགས་པར་བྱེད་པ་རྟོག་པའི་རྙོག་པ་དང་བྲལ་བ་ཉིད་ཀྱིས་བླ་ན་མེད་པར་ཡང་དག་པར་རིག་པ་དང༌། ཐ་མི་དད་དུ་ཐུབ་པའི་ཚོགས་དཔག་ཏུ་མེད་པ་འོད་ཟེར་འཕྲོ་བའི་བདག་ཉིད་ཡིད་བཞིན་གྱི་ནོར་བུ་བསྟན་པའི་ངོ་བོ་ཉིད་ཀྱི་ཚིག་སྦྱིན་པར་བྱའོ། ། ཞེས་གསུངས་ཤིང༌། དེ་ཉིད་གྲུབ་ཐོབ་ཀྱི་འཁོར་ལོས་བསྒྱུར་བ་དཔལ་འཛིན་གྱིས་གཤིན་རྗེ་གཤེད་དམར་ནག་གི་དཀྱིལ་ཆོག་གཉིས་སུ་ལུང་དྲངས་པ་དང༌། མཁས་གྲུབ་ཆེན་པོ་ཨ་བྷ་ཡཱ་ཀ་རས། བྱང་ཆུབ་ཀྱི་སེམས་རབ་ཏུ་བསྒོམས་པས་རབ་ཏུ་འཕེལ་བཞིན་པ་སྒྲིབ་པ་མེད་པ་ཉིད་དུ་གྱུར་པའི་དེ་ཁོ་ན་ཉིད་ཆོས་ཐམས་ཅད་བསམ་གྱིས་མི་ཁྱབ་པ་ཉིད་ཀྱི་རང་བཞིན་ཡན་ལག་བདུན་དང་ལྡན་པའི་ཕྱག་རྒྱ་ཆེན་པོའི་བདག་ཉིད་རྡོ་རྗེ་འཆང་ཆེན་པོའི་རང་བཞིན་ཅན་དབང་བཞི་པའི་ངོ་བོ་བརྗོད་པར་བྱའོ། ། ཞེས་གསུངས་པའི་ཕྱིར་རོ། ། དོན་དེ་ཉིད་རྒྱུད་ཀྱི་རྒྱལ་པོ་དཔལ་བརྟག་པ་གཉིས་པར་ཡང་གསུངས་ཏེ། ཡེ་ཤེས་འདི་ནི་ཆེས་ཕྲ་ཞིང༌། ། རྡོ་རྗེ་སྙིང་པོའི་མཁའ་དང་མཚུངས། །
རྡུལ་བྲལ་མཐའ་སྟེར་ཞི་བ་ཉིད། ། ཁྱོད་རང་ཡང་ནི་དེ་ཡི་ཕ། ། ཞེས་ཡན་ལག་བདུན་ལྡན་དུ་གསུངས་ཏེ། ཆེས་ཕྲ་ཞེས་པའི་དོན་རྗེ་བཙུན་རྩེ་མོས། ཡོད་པ་དང་མེད་པ་གཉིས་ཀ་དང་གཉིས་ཀ་མ་ཡིན་པའི་མཐའ་ཐམས་ཅད་ལས་གྲོལ་ལ། བརྗོད་པར་མི་ནུས་པ་སྣང་བ་དང་སྟོང་པ་གཉིས་སུ་མེད་པ། གསལ་བ་དང་སྟོང་པ་གཉིས་སུ་མེད་པ། འཁོར་བ་དང་མྱ་ངན་ལས་འདས་པ་ཐམས་ཅད་ཀྱི་བདག་ཉིད་དོ། ། དེ་ནི་ཟབ་ཅིང་རྟོགས་པར་དཀའ་བས་ན་ཕྲ་བའོ། ། ཞེས་བཤད་པ་འདིས་ལོངས་སྐུའི་ཡན་ལག་བསྟན་ཏེ་ཟུང་འཇུག་ལོངས་སྤྱོད་རྫོགས་པའི་སྐུ་དེ་ཉིད།
སྣང་སྟོང་དང་འཁོར་འདས་ལ་སོགས་པའི་རང་བཞིན་ཅན་ཡིན་པའི་ཕྱིར་རོ། ། རྡོ་རྗེ་ཅེས་པའི་འགྲེལ་པར་མི་ཕྱེད་པས་ན་རྡོ་རྗེའོ་ཞེས་པ་འདིས་ཁ་སྦྱོར་གྱི་ཡན་ལག་བསྟན་ཏེ། ཡབ་ཡུམ་ཞལ་སྦྱོར་གྱི་རྣམ་པ་དབྱེར་མི་ཕྱེད་པར་གྱུར་པ་སྟེ། ཤཱནྟི་པ་དང་ནག་པོ་པའི་འགྲེལ་པར་ཡང་རྡོ་རྗེ་ནི་དེ་བཞིན་གཤེགས་པ་རྣམས་སོ། ། ཞེས་པ་དང་མཐུན་ནོ། ། སྙིང་པོ་ཞེས་པའི་འགྲེལ་པར་ཐམས་ཅད་འབྱུང་བས་ན་སྙིང་པོའོ། ། ཞེས་པ་འགོག་པ་མེད་པའི་ཡན་ལག་བསྟན་ཏེ་མྱ་ངན་ལས་འདའ་བ་མེད་པར་ཆོས་ཐམས་ཅད་དེ་ལས་བྱུང་བའི་ཚུལ་གྱིས་འཁོར་བ་ཇི་སྲིད་པར་བཞུགས་པའི་ཕྱིར་རོ། ། ནམ་མཁའི་ཞེས་པའི་འགྲེལ་པར་གང་དུ་ཡང་མ་གྲུབ་པས་ནམ་མཁའོ། ། ཞེས་པས་རྒྱུན་མི་ཆད་པའི་ཡན་ལག་བསྟན་ཏེ། སམྦུ་ཊར།
རྒྱུན་མི་ཆད་པར་དུ་མ་ཞིག ། ནམ་མཁའ་བཞིན་དུ་རྟག་པར་ཡང༌། ། ཞེས་གསུངས་པའི་ཕྱིར་རོ། ། མི་རྟོག་པས་ན་རྡུལ་བྲལ་ལོ། ། ཞེས་པས་སྙིང་རྗེས་ཡོངས་སུ་གང་བའི་ཡན་ལག་བསྟན་ཏེ། སེམས་ཅན་དང་ཆོས་སུ་རྣམ་པར་མི་རྟོག་པའི་སྙིང་རྗེ་ཉིད་དམིགས་པ་མེད་པའི་སྙིང་རྗེ་ཡིན་པའི་ཕྱིར་རོ། ། མྱ་ངན་ལས་འདས་པས་ན་མཐར་སྟེར་བའོ། ། ཞེས་པས་བདེ་བ་ཆེན་པོའི་ཡན་ལག་བསྟན་ཏེ། འཁོར་བ་པའི་ཟག་བཅས་ཀྱི་བདེ་པ་སྤངས་ཏེ་ལྷག་མེད་མྱ་ངན་ལས་འདས་པའི་བདེ་བ་ཆེན་པོ་སྟེ། སློབ་དཔོན་ནག་པོ་པས།
མཐར་སྟེར་བ་ནི་འཁོར་བ་ལས་ཤིན་ཏུ་འདས་པའོ། ། ཞེས་གསུངས་པའི་ཕྱིར་རོ། ། རྟོག་པ་ཞི་བས་ན་ཞི་བའོ་ཞེས་པས་རང་བཞིན་མེད་པའི་ཡན་ལག་བསྟན་ཏེ། ། ཞི་བ་ཆོས་ཀྱི་སྐུ་ཅན་ཕྱིར། ཞེས་གསུངས་པའི་ཕྱིར་ན་རྡོ་རྗེའི་ཚིག་འདི་དག་ཡན་ལག་བདུན་ལྡན་དུ་ལེགས་པར་གྲུབ་པས། ཁྱོད་རང་ཡང་ནི་དེ་ཡི་ཕ། ། ཞེས་པའི་དོན་ཡང་འཇིག་རྟེན་ན་ཕས་བུ་བསྐྱེད་པའི་བྱ་བ་བྱེད་པ་ལྟར། རྣལ་འབྱོར་པ་ཁྱོད་ཀྱིས་ཀྱང་རིག་མ་ལ་བརྟེན་ནས་མཚོན་བྱེད་དཔེའི་ཡེ་ཤེས་ཅུང་ཟད་ཅིག་རྒྱུད་ལ་སྐྱེས་པ་དེའི་རྒྱུན་བསྐྱངས་པས་མཐར་སྒྲིབ་པ་ཐམས་ཅད་ཟད་པས་དབྱིངས་དང་ཡེ་ཤེས་རོ་གཅིག་པ་དབང་བཞི་པ་ཉིད་ཐོབ་བོ། ། ཞེས་བྱ་བའི་དོན་ཡིན་ནོ། ། ཞེས་ཞིབ་ཏུ་ངོ་སྤྲད་ཅིང༌།
སློབ་མས་དེ་དག་གི་དོན་ཉམས་སུ་བླངས་པ་ལས་སྐུ་གསུམ་གྱི་ཉམས་སྐྱེའོ། ། དེའང་ཇི་ལྟར་བྱང་ཆུབ་སེམས་དཔའ་ཆེན་པོའི་དབང་བསྐུར་བ་སྟེ་ཡེ་ཤེས་དེ་མངོན་དུ་བྱས་པ་ནི་དེ་ཁོ་ན་ཉིད་མཐོང་བ་ཉིད་ཡིན་ཏེ་ཁྱད་པར་མེད་པའི་ཕྱིར་རོ། ། གསུམ་པ་ནི། དེ་ལྟར་དབང་བཞི་པའི་མན་ངག་གིས་བཀའི་གནང་བ་རྙེད་ནས་ད་ནི་དབང་དང་མན་ངག་ཐོབ་པ་སྟེ་སྙམ་པའི་རློམ་སེམས་བསྐྱེད་ནས་བག་མེད་པར་འདུག་པར་བྱ་བ་མ་ཡིན་གྱི། འཇིག་རྟེན་གསུམ་གྱི་དགྲ་བོ་ཉོན་མོངས་པ་དང་དེའི་རྒྱུ་རྣམ་རྟོག་ལས་རྒྱལ་ཏེ་མཚན་མ་དང་རྣམ་རྟོག་མེད་པར་བྱའོ། ། སྙམ་པ་ཙམ་པའི་གོ་བགོས་པ་མྱ་ངན་ལས་འདས་པའི་བློ་སྟེ་ཤེས་རབ་དང༌། སེམས་ཅན་ཐམས་ཅད་བྱང་ཆུབ་ལ་འགོད་པར་འདོད་པའི་བྱང་ཆུབ་ཀྱི་སེམས་རབ་ཏུ་རྒྱས་པའི་སྙིང་རྗེའི་སྒོ་ནས་སེམས་ཅན་གཞན་གྱི་དོན་ལ་འདིར་ནི་ཆགས་པར་བྱའོ། ། དེ་ལྟར་གཞན་དོན་བྱེད་ཀྱང་དེ་ཁོ་ན་ཉིད་ཐོབ་པའི་རྣལ་འབྱོར་པས་ནི་སེམས་ཅན་དུ་ཞེན་པའི་དྲི་མ་མེད་པར་དཔྱོད་ཅིང༌། ཐབས་ཤེས་ཀྱི་རྣལ་འབྱོར་ཉམས་སུ་བླང་བ་ལ་འབད་དགོས་སོ། ། ཞེས་བརྗོད་ལ་གདོང་གཡོགས་པ་ཡོད་ན་བཀྲོལ་ཏེ།
དེ་ལྟར་ན་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བཞི་པ་ཚིག་ཙམ་གྱི་སྒོ་ནས་ཐོབ། སྒོ་གསུམ་གྱི་དྲི་མ་དག ལམ་མཐར་ཐུག་གི་རྣལ་འབྱོར་བསྒོམ་པ་ལ་དབང༌། དམ་ཚིག་ཏུ་དགོངས་ཏེ་གསུང་པ་བཞི་བསྲུང་བ་ལ་དབང༌། ས་བཅུ་གསུམ་པ་མངོན་དུ་བྱས། བརྡ་མཛུབ་མོས་ནམ་མཁའ་མཚོན་པ། འབྲས་བུ་ངོ་བོ་ཉིད་ཀྱི་སྐུའི་རྟེན་འབྲེལ་རང་བཞིན་གྱི་ལྷུན་གྲུབ་མངོན་དུ་བྱས་སོ་ཞེས་བརྡ་སྤྲོད་དེ་དབང་བཞི་པའོ། ། བདུན་པ་མཇུག་གི་བྱ་བ་ལ་སློབ་མའི་བྱ་བ་དང༌། སློབ་དཔོན་གྱི་བྱ་བ་གཉིས་ཀྱི་དང་པོ་ནི། དེ་ལྟར་དབང་རྫོགས་པར་ཐོབ་པས་སློབ་མ་རྣམས་དགའ་བ་བསྐྱེད་ནས།
དེང་བདག་སྐྱེ་བ་འབྲས་བུར་བཅས། ། བདག་གི་འཚོ་བའང་འབྲས་བུར་བཅས། ། དེ་རིང་སངས་རྒྱས་རིགས་སུ་སྐྱེས། ། ད་ནི་སངས་རྒྱས་རིགས་སུ་འགྱུར། ། བསྐལ་པ་རྒྱ་མཚོ་འཇིག་ཆེན་པོར། ། མནར་མེད་སྐྱེ་བ་ཡང་དག་འཁྲུགས། ། ཉོན་མོངས་འདམ་དཔག་བརྒལ་དཀའ་ལས། ། བདག་ནི་མགོན་པོ་ཁྱོད་ཀྱིས་བསྒྲལ། ། ཁྱོད་ཀྱི་ཞལ་གྱི་བཀའ་དྲིན་ལས། ། ཐེག་པ་རྫོགས་པ་ལྟ་བུར་བདག །
བག་ཆགས་ཐམས་ཅད་བྲལ་བས་ན། ། བདག་ལ་བྱང་ཆུབ་འཚལ་མ་མཆིས། ། ཞེས་སྤྲོ་བ་བསྐྱེད་ལ། ཅི་འབྱོར་པའི་ཡོན་ཕུལ་ཏེ། གཙོ་བོས་ཅི་ལྟར་བཀའ་སྩལ་པ། ། དེ་དག་ཐམས་ཅད་བདག་གིས་བགྱི། ། ཞེས་སྡོམ་པ་རྣམས་བསྡུས་ཏེ་ཁས་བླང༌། དེང་ནས་བརྩམས་ཏེ་བདག་བྲན་དུ། ། ཁྱོད་ལ་བདག་ཉིད་འབུལ་ལགས་ན། ། ཁྱེད་ཀྱིས་སློབ་མར་བཟུང་བ་དང༌། །
ཆ་ཤས་ཀྱིས་ཀྱང་སྤྱད་དུ་གསོལ། ། ཞེས་ལན་གསུམ་བརྗོད་ལ་སློབ་དཔོན་གྱི་ཞབས་ལ་ཕྱག་བྱས་ཏེ་དམ་ཚིག་དང་སྡོམ་པ་བསྲུང་བ་ལ་འབད་པར་བྱའོ། ། གཉིས་པ་ནི། སློབ་དཔོན་གྱིས་དཀྱིལ་འཁོར་དང་བུམ་པའི་ལྷ་ལ་མཆོད་བསྟོད་བྱ། མ་འབྱོར་བ་དང་ཉམས་པ་དང༌། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཀུན་མགོན་པོས་བཟོད་པར་མཛོད། ། ཅེས་པ་ཡི་གེ་བརྒྱ་པ་ཅི་ནུས་བཟླས་ལ་ལྷག་ཆད་ཁ་བསྐང་ཞིང་ཉམས་པ་རྣམས་བཟོད་པར་གསོལ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། །
རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང༌། ། སླར་ཡང་འབྱོན་པར་མཛད་དུ་གསོལ། ། ཨོཾ་བཛྲ་མུཿ ཞེས་བརྗོད་དེ་དཀྱིལ་འཁོར་གྱི་ཡེ་ཤེས་པ་དང་བུམ་པའི་ལྷའི་ཡེ་ཤེས་པ་ཐམས་ཅད་ཆོས་ཀྱི་དབྱིངས་སུ་གཤེགས། ཨོཾ་ཨཱཿཧཱུྃ། ཞེས་པས་དམ་ཚིག་པ་བདག་གི་ཐུགས་ཀར་བསྡུ། ཨོཾ་ཨ་ཀཱ་རོ་མུ་ཁཾ་དང༌། ཨོཾ་གྷི་ལི་གྷི་ལི་ཧཱུྃ་ཛཿསྭཱ་ཧཱ། ཞེས་པས་རྡུལ་ཚོན་དབང་ལྡན་གྱི་རྩིག་པ་དང་པོར་བྲིས་པ་དེ་དང་པོར་གཤེགས་སུ་གསོལ།
དེ་ནས་ཅི་བདེ་བར་གཤེགས་སུ་གསོལ། རྡུལ་ཚོན་འདོད་པ་ཡོད་ན་ལྷའི་མཚན་མ་ནས་བླངས་ལ་སྦྱིན། གཞན་རྣམས་ཕྱགས་ལ། རྡུལ་ཚོན་སྤྱན་དྲངས་པའི་ཆོ་གས་རྒྱ་མཚོར་འབབ་པའི་ཆུ་ཀླུང་དུ་དོར་ལ་ལས་ཀྱི་རྗེས་མི་མངོན་པར་བསྡུའོ། ། སླར་ཡང་དཀྱིལ་འཁོར་གྱི་སར་དྲིས་བྱུགས་ལ་དེར་མཎྜལ་བྲིས་ཏེ། གཏོར་ཆོག་ལྟར་ཕྱོགས་སྐྱོང་རྣམས་གཏོར་མས་ཚིམ་པར་བྱས་ནས་གཤེགས་སུ་གསོལ། བཀྲ་ཤིས་ཀྱི་ཚིགས་སུ་བཅད་པ་བརྗོད་ལ་མེ་ཏོག་གི་ཆར་ཕབ་ཅིང་དགའ་སྟོན་ལ་ལོངས་སྤྱོད་པར་བྱའོ། ། རྣམ་དག་རྒྱུད་སྡེའི་གླིང་ནས་ལེགས་འོངས་ཤིང༌། ། ཡང་དག་བླ་མ་བརྒྱུད་པ་ལས་བརྒྱུད་པའི། ། མ་དག་དྲི་མའི་ཚོགས་ཀུན་འཇོམས་བྱེད་པ། །
རྣམ་དག་དཀྱིལ་འཁོར་ཆེན་པོའི་ཆོ་ག་འདི། ། རྡོ་རྗེ་འཆང་དངོས་རྗེ་བཙུན་ཤིང་རྟའི་སྲོལ། ། ཡིད་བཞིན་ནོར་བུ་ལྟ་བུའི་རྗེས་འབྲང་ཞིང༌། ། གཞན་ལུགས་མཆིང་བུའི་ཆོགས་རྣམས་རྒྱང་བསྲིངས་ནས། ། ཤཱཀྱའི་དགེ་སློང་ཀུན་དགའ་བཟང་པོས་སྦྱར། ། རྒྱུད་འགྲེལ་ཆེ་ལ་ཞིབ་པར་དཔྱད་པས་ན། ། འདི་ལ་ཉེས་པ་མ་མཆིས་མཆིས་སྲིད་ན། ། རྗེ་བཙུན་མཁྱེན་པའི་ཡེ་ཤེས་མེ་འོད་ཀྱིས། ། རྨོངས་པའི་བུད་ཤིང་མཐའ་དག་བསྲེག་ཏུ་གསོལ། ། འདིར་འབད་དགེ་བ་ལྷ་ཡི་དབང་པོ་དེས། །
མ་དག་ཆོ་ག་ལྷ་མིན་དཔུང་བཅོམ་ནས། ། རྣམ་དག་ཆོ་གའི་བ་དན་རབ་འཕྱར་ཏེ། ། རིམ་གཉིས་བདུད་རྩིའི་ཟས་ཀྱིས་འཚོ་བར་ཤོག ། དཔལ་རྡོ་རྗེ་དབྱིངས་ཀྱི་དཀྱིལ་འཁོར་གྱི་ཆོ་ག་དབང་གི་སྙེ་མ་ཞེས་བྱ་བ་འདི་ནི། བློ་གྲོས་དང་དོན་གཉེར་རྨད་དུ་བྱུང་བ་མདོ་སྟོད་པ་ཀུན་དགའ་གཞོན་ནུ་ལ་སོགས་པའི་དོན་གཉེར་སློབ་མ་མང་པོས་ཞུས་པའི་ངོར། རྒྱུད་ཀྱི་རྒྱལ་པོའི་དཀྱིལ་ཆོག་སྟོན་པའི་གོང་འོག་གི་སྐབས་རྣམས་དང༌། དེ་དག་གི་འགྲེལ་ཆེན་རྗེ་བཙུན་རིན་པོ་ཆེ་དཔལ་ལྡན་རྩེ་མོའི་ཞབས་ཀྱིས་མཛད་པ་དང༌། བླ་མ་གོང་མའི་དཀྱིལ་ཆོག་གི་ཐོ་ཡིག་རྣམས་ལ་གཞི་བྱས་ནས། བཟང་པོ་ཡོངས་བཟུང་དང་རིན་ཆེན་འབར་བ་གཉིས་ལས་ཅུང་ཟད་ཁ་བསྐངས་ཏེ། ཆོ་ག་མ་ཚང་བ་མེད་ཙམ་དུ་མདོར་བསྡུས་ནས་བྲིས་པ་སྟེ།
རྒྱས་པར་ན་རྒྱུད་འདི་ནི་བླ་མེད་སྤྱིའི་བཤད་རྒྱུད་ཡིན་པས་ན། གསང་འདུས། བདེ་མཆོག གདན་བཞི། སངས་རྒྱས་མཉམ་སྦྱོར་རྣམས་ལས་ཁ་བསྐང་བར་གསུངས་པ་ལྟར་རྒྱས་པར་བྱས་ན་ཤིན་ཏུ་ལེགས་པ་ཉིད་དོ། ། ཞེས་པ་འདི་ཉིད་ཀྱང་བདག་དང་གཞན་གྱི་གྲུབ་པའི་མཐའ་རྒྱ་མཚོའི་ཕ་རོལ་དུ་སོན་པ་ཆོས་ཀྱི་རྗེ་དཔལ་ལྡན་བླ་མ་དམ་པ་ཡེ་ཤེས་རྒྱལ་མཚན་དཔལ་བཟང་པོའི་ཞབས་རྡུལ་སྤྱི་བོས་བླངས་པས། རིག་པ་འཛིན་པའི་སྡེ་སྣོད་ཀྱི་ཚུལ་ཅུང་ཟད་རིག་པ་ཤཱཀྱའི་དགེ་སློང་ཀུན་དགའ་བཟང་པོས། དགའ་བའི་ལོ་ཆོ་འཕྲུལ་ཆེན་པོའི་ཟླ་བའི་ཉེར་དྲུག་ལ་མཁས་པའི་ཆོས་གྲྭ་དཔལ་ས་སྐྱའི་གཙུག་ལག་ཁང་ཆེན་པོར་སྦྱར་བའི་ཡི་གེ་པ་ནི་མདོ་སྟོད་པ་ཀུན་དགའ་གཞོན་ནུས་བགྱིས་སོ། ། ཨི་དཾ་ཤཱ་ས་ནཤྩ་སརྦ་སཏྭ་ཧི་ཏོ་བྷ་ཝནྟུ།། །།
༄། །དཔལ་ཡང་དག་པར་སྦྱོར་བའི་རྒྱུད་ལས་བྱུང་བའི་རྡོ་རྗེ་དབྱིངས་ཀྱི་སྦྱིན་སྲེག་གི་ཆོ་ག་ཕྲིན་ལས་སྙེ་མ་བཞུགས་སོ།།
༈ །དཔལ་ཡང་དག་པར་སྦྱོར་བའི་རྒྱུད་ལས་བྱུང་བའི་རྡོ་རྗེ་དབྱིངས་ཀྱི་སྦྱིན་སྲེག་གི་ཆོ་ག་ཕྲིན་ལས་སྙེ་མ་ཞེས་བྱ་བ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། གང་གི་རང་བཞིན་ཡེ་ཤེས་ལྔ་ཡི་མེ་འོད་ཀྱིས། ། གཟུང་འཛིན་རྟོག་པའི་བག་ཆགས་མ་ལུས་སྲེག་མཛད་ཅིང༌། ། ཆོས་ཀུན་རྟོག་མེད་བདེ་བ་ཆེན་པོར་སྟོན་མཛད་པ། ། ཁྱབ་བདག་དཔལ་ལྡན་རྡོ་རྗེ་སེམས་དཔའ་ལ་ཕྱག་འཚལ། ། འདོད་པའི་ལྷ་ཡིས་དངོས་གྲུབ་མྱུར་སྩོལ་ཞིང༌། ། ཞི་རྒྱས་དབང་སོགས་ཐུན་མོང་དངོས་གྲུབ་རྣམས། ། འབད་མེད་བདེ་བླག་ཉིད་དུ་འགྲུབ་བྱེད་པའི། ། སྦྱིན་སྲེག་ཆོ་ག་ཕྲིན་ལས་སྙེ་མ་བཤད། །
འདིར་བསྙེན་པ་ཡོངས་སུ་རྫོགས་པའི་རྣལ་འབྱོར་པས། གསང་སྔགས་ཀྱི་འབྲས་བུ་དབྱུང་བའམ། དཀྱིལ་འཁོར་དང་རབ་གནས་ལ་སོགས་པའི་དོན་གྱི་ཕྱིར་རམ། ཕྲིན་ལས་བསྒྲུབ་པར་བྱ་བའི་ཕྱིར་སྦྱིན་སྲེག་གི་ཆོ་ག་ཉམས་སུ་ལེན་པར་འདོད་ན། སྦྱོར་བ་དང༌། དངོས་གཞི་དང༌། རྗེས་གསུམ་གྱི་དང་པོ་ལ། ཐབ་དང༌། ཕྱོགས་དང༌། དུས་དང༌།
བུད་ཤིང་དང༌། མེ་དང༌། མཆོད་རྫས་དང༌། སྒྲུབ་པ་པོ་དང་བདུན་གྱི་དང་པོ་ནི། སྔར་གྱི་དཀྱིལ་འཁོར་དང་འབྲེལ་པར་སའི་ཆོ་ག་བྱས་པ་ཡིན་ན་འདིར་མི་དགོས་ལ། སྔར་མ་བྱས་ནས་སྦྱང་བའི་ཕྱིར་རང་རྡོ་རྗེ་སེམས་དཔའ་གཙོ་བོ་རྐྱང་པའི་རྣལ་འབྱོར་དུ་བྱས་ལ། ལུས་དུར་ཁྲོད་ཀྱི་ཆས་ཀྱི་བརྒྱན་པས་སྦྱིན་སྲེག་གི་སའི་དབུས་སུ་འདུག་ལ། ལག་པ་བྱིན་གྱིས་བརླབ་པ་ནས་བརྩམས་ཏེ་བཀའ་བསྒོ་བའི་བར་དཀྱིལ་ཆོག་ལྟར་བྱ་ཞིང༌། འོན་ཀྱང་དཀྱིལ་འཁོར་རྒྱལ་པོ་རྡོ་རྗེ་དབྱིངས་ཞེས་བྱ་བའི་ཚབ་ཏུ་སྦྱིན་སྲེག་གི་ལས་རྩོམ་ཞེས་བྱ་བ་གཞུག་གོ ། དེ་ནས་རྡོ་རྗེའི་འགྲོས་ཀྱིས་ཐབ་ཁུང་གི་ས་ལ་བསྐོར་ཞིང༌།
ཤར་དུ་གཡས་བརྐྱང༌། ལྷོར་གཡོན་བརྐྱང༌། ནུབ་ཏུ་ས་ག བྱང་དུ་ཟླུམ་པོ་རྣམས་བྱས་ནས། ཐབ་ཁུང་གི་གཞིའི་དབུས་སུ་མཎྜལ་དང༌། དྲིའི་ཐིག་ལེ་དང་མཆོད་གཏོར་བཤམས་ལ། ཚོམ་བུ་སའི་ལྷ་མོར་བསྐྱེད། ས་འོག་ནས་ཡེ་ཤེས་པ་སྤྱན་དྲངས་པ་ནས་ཐིམ་པར་བསམ་པའི་བར་དཀྱིལ་ཆོག་ལྟར་བྱས་ལ། སྤྱན་དྲངས་པ་ལ། དཀྱིལ་འཁོར་ལས་ནི་ལེགས་གྲུབ་མཛོད། །
ཅེས་པ་སྦྱིན་སྲེག་ལས་ནི་ལེགས་གྲུབ་མཛོད། ། ཅེས་པར་བསྒྱུར། མཁྱེན་གསོལ་ལ། རྒྱལ་བར་བྱས་ཏེ་དཀྱིལ་འཁོར་བྲི། ། རྒྱལ་བར་བྱས་ཏེ་སྦྱིན་སྲེག་བརྩམས། ། ཞེས་པར་བསྒྱུར་རོ། ། དེ་ནས་ཐབ་ཁུང་བུར་བྱེད་ན། རྒྱར་ཁྲུ་གང༌། དཔངས་སུ་ཁྲུ་ཕྱེད་བརྐོས་པའི་ནང་དཀར་པོ་བྱ། དེ་ནས་ཕྱིར་སོར་བཞི་བསྐྱེད་པ་ལ་བཞི་བྱ་སྟེ་དེ་ལ་པདྨའི་གེ་སར་སེར་པོ་བྱ།
དེ་ནས་དཔངས་སུ་སོར་བཞི་བརྩིག་པ་ནི་ཁ་ཁྱེར་ཏེ། དེ་ལ་པདྨ་དམར་པོ་བྱ། དེའི་སྟེང་ཡང་སོར་བཞི་པ་སྟེ། དེ་ལ་རྡོ་རྗེའི་ཕྲེང་བ་སྔོན་པོར་བྱ། དེའི་ཕྱི་རོལ་གྲུ་བཞི་དཀར་པོ་བྱས་ལ། གྲྭ་བཞིར་རྡོ་རྗེས་མཚན་པར་བྱ། དེའི་ནང་དུ་སྣ་ཚོགས་པདྨ་འདབ་བརྒྱད་བྱས་པའི་དབུས་སུ། རྡོ་རྗེ་སྔོན་པོ་ཞིང་དུ་སོར་བཞི་པ། ཆུར་སོར་བརྒྱད་པ། ཤར་དུ་འཁོར་ལོ་དཀར་པོ།
ལྷོར་རིན་པོ་ཆེ་སེར་པོ། ནུབ་ཏུ་པདྨ་དམར་པོ། བྱང་དུ་རལ་གྲི་ལྗང་གུ་རྣམས་བྱ། བྲི་ཐབ་བྱེད་ན་དབུས་ནས་ཁྲུ་གང་གི་ཚད་ཀྱིས་ཟླུམ་པོར་བསྐོར། དེ་ནས་སོར་བཞི་བསྐོར་བ་གཞི་དང༌། ཡང་སོར་བཞིར་བསྐོར་བ་ཁ་ཁྱེར་དང༌། ཡང་སོར་བཞི་བསྐོར་བ་རྡོ་རྗེའི་ཕྲེང་བ་རྣམས་བྱ་ཞིང་ལྷག་མ་སྔར་དང་འདྲའོ། ། སྦྱིན་སྲེག་ཞི་རྒྱས་སོགས་གང་བྱེད་ཀྱང་ཐབ་འདི་ཁོ་ནས་ཆོག་པའི་ཕྱིར་ལས་ཐམས་ཅད་པའི་ཐབ་ཅེས་བྱའོ། ། ཡང་ལས་སོ་སོའི་ཐབ་བྱེད་ན། ཞི་བ་ལ་དཀར་པོ།
དབྱིབས་དང་རྒྱ་དཔངས་ནི་འདྲ་ལ། སྔར་གྱི་གཞི་ཁ་ཁྱེར་མུ་རན་ཏེ། དེ་གཉིས་ལ་འཁོར་ལོའི་ཕྲེང་བས་བསྐོར། པདྨའི་དབུས་སུ་འཁོར་ལོ། རྒྱས་པ་ལ་གྲུ་བཞི་སེར་པོ་རྒྱར་ཁྲུ་དོ། ། དཔངས་སུ་ཁྲུ་གང་པ། ཁ་ཁྱེར་དང་མུ་རན་སོར་བརྒྱད་པ་རིན་པོ་ཆེས་བསྐོར་བ། པདྨའི་དབུས་སུ་རིན་པོ་ཆེའོ། ། དབང་ལ་ཟླ་གམ་དམར་པོ་རྒྱ་དཔངས་ཞི་བ་བཞིན་ལ། ཁ་ཁྱེར་དང་མུ་རན་ལ་པདྨས་བསྐོར་བ།
དབུས་སུ་པདྨའོ། ། དྲག་པོ་ལ་གྲུ་གསུམ་ནག་པོ། རྒྱར་སོར་ཉི་ཤུ། དཔངས་སུ་སོར་བཅུ། ཁ་ཁྱེར་དང་མུ་རན་སོར་གསུམ་པ་ལ་རྡོ་རྗེ་གདེངས་པས་བསྐོར་བ། དབུས་སུ་རྡོ་རྗེའོ། ། ལས་བཞི་ཀའི་ཐབ་ཀྱི་དབུས་སུ་ཕྱག་མཚན་གང་བཀོད་པའི་ཚབ་ཏུ་རྡོ་རྗེ་བྲིའོ། ། གཉིས་པ་ནི་དཀྱིལ་འཁོར་དང་འབྲེལ་པའི་དབང་དུ་བྱས་ན། ཞི་བ་ལ་ཤར། རྒྱས་པ་ལ་ལྷོའོ། །
དབང་ལ་ནུབ། དྲག་པོ་ལ་བྱང་དུ་ཐབ་བྱ་སྟེ། རང་དཀྱིལ་འཁོར་ལ་ཕྱོགས་པར་བྱས་པ་ན། དེ་དང་དེའི་ཕྱོགས་སུ་བལྟ་ཞིང༌། དྲག་པོ་ལ་ལྷོར་བལྟ་བ་ནི། དཀྱིལ་འཁོར་ལ་རྒྱབ་ཀྱིས་མི་ཕྱོགས་པར་བྱ་བའི་ཕྱིར་རོ། ། སྤྱིར་ནི་ལས་འཇམ་པོ་གསུམ་ལ་ཁ་བལྟ་ཕྱོགས་ལ་ངེས་པ་མེད་ལ། དྲག་པོ་ལ་ལྷོར་བལྟ་བ་ནི་ངེས་པའོ། ། དཀྱིལ་འཁོར་དང་མ་འབྲེལ་བ་རྣམས་ལ་ནི། ཁ་བལྟ་ཕྱོགས་ཉིད་ཕྱོགས་ཡིན་ནོ། །
གསུམ་པ་ནི། ཞི་བ་ལ་དགོངས་མོ། རྒྱས་པ་ལ་སྔ་དྲོ། དབང་ལ་མཚན་ཕྱེད། དྲག་པོ་ལ་ཉི་མ་ཕྱེད་ནའོ། ། བཞི་པ་ནི། ཞི་བ་ལ་མཆོག་སྦྱིན་གྱི་ཤིང་གི་ལྕུག་མ་རྩེ་མོའི་ཆ་མ་ཉམས་ཤིང་ལོ་མ་དང་ལྡན་པ་སོར་བཅུ་གཉིས་པ།

རྒྱས་པ་ལ་སོར་བཅུ་བཞི། དབང་ལ་སོར་བཅུ་དང༌། དྲག་པོ་ལ་སོར་བརྒྱད་པ་ལ་སོགས་པའི་བུད་ཤིང་དང༌། དེ་དག་མ་འབྱོར་ན་དགོན་པའི་བ་གླང་གི་ལྕི་བ་སྲོག་ཆགས་མེད་པས་ཐབ་ཁུང་ལས་ཅུང་ཟད་དམའ་བར་བརྩིག་གོ ། ལྔ་པ་ནི། ལས་འཇམ་པོ་གསུམ་ལ། གཙུབ་པ་ལས་བྱུང་བའི་མེ་དང༌། དྲག་པོ་ལ་གདོལ་པའི་ཁྱིམ་མམ། དུར་ཁྲོད་ནས་བྱུང་བའི་མེས་བྱའོ། ། དྲུག་པ་ནི། ལས་འཇམ་པོ་གསུམ་ལ།
རང་གི་གཡས་ཐབ་ཁུང་གི་གཡོན་ནས་མེ་ཏོག་ལ་སོགས་པའི་མཆོད་པ་ལྔ་དང༌། ཡམ་ཤིང་དང༌། མར་དང༌། ཏིལ་དང༌། འབྲས་དང༌། ཞོ་དང༌། ཕྱེ་མར་སྦྱར་བའི་ཟས་མཆོག་དང༌། འབྲས་སོ་བ་དང༌། ནས་དང༌། སྲན་མ་དང༌།
གྲོ་དང་དཱུར་བ་དང༌། ཀུ་ཤ་རྣམས་བཤམ། རང་གི་གཡོན་ཐབ་ཁུང་གིས་གཡས་ནས་ཆུ་བཞི་དང༌། མེ་དང༌། ཆུ་དང༌། ཡུངས་ཀར་ཏེ་ཉེ་རེག་གི་ཡོ་བྱད་དང༌། གཏོར་མ་གཉིས་རྣམས་བཤམ། ལས་དྲག་པོ་ལ་དེ་ལས་བཟློག་པར་བཤམ་མོ། ། རང་གི་མདུན་དུ་བཟེད་ཞལ་དང༌། རྡོ་རྗེ་དྲིལ་བུའི་བར་དུ་དགང་བླུགས་གཟར་ཁ་སྦྱར་བ་དང༌།
ནང་མཆོད་ཀྱང་བཞག་གོ ། བདུན་པ་ནི། དེ་ནས་རྣལ་འབྱོར་པས་ཞི་བ་ལ་དཀར་པོ། རྒྱས་པ་ལ་སེར་པོ། དབང་ལ་དམར་པོ། དྲག་པོ་ལ་ནག་པོའི་རྒྱན་དང་གོས་གྱོན་ནོ། ། ཞི་བ་ལ་ཞི་ཞིང་དུལ་བའི་ཡིད་དང༌། རྒྱས་པ་ལ་ཚིམ་པས་མངོན་པར་སྤེལ་བའི་ཡིད་དང༌། དབང་ལ་ཆགས་ཤིང་འདུན་པའི་ཡིད་དང༌། དྲག་པོ་ལ་འཇིག་རྟེན་གསུམ་ཟ་བའི་སེམས་ཀྱིས་སོ། །
ཞི་བ་ལ་ཙོག་པུ། རྒྱས་པ་ལ་རྒྱལ་པོ་རོལ་པའི་སྟབས། དབང་ལ་པདྨའི་སྐྱིལ་ཀྲུང༌། དྲག་པོ་ལ་རྐང་པ་གཡོན་པས་གཡས་པ་མནན་པའི་འདུག་སྟངས་ཀྱིས་འདུག་པར་བྱའོ། ། གཉིས་པ་དངོས་གཞི་ལ། བདག་གི་རྣལ་འབྱོར་བྱ་བ། ཐབ་དང་ཡོ་བྱད་བསང་ཞིང་སྦྱང་བ། ཐབ་ཁུང་མངོན་པར་འདུ་བྱ་བ། འཇིག་རྟེན་པའི་མེ་ལྷ་མཆོད་པ། འཇིག་རྟེན་ལས་འདས་པའི་མེ་ལྷ་མཆོད་པ།
སླར་ཡང་འཇིག་རྟེན་པའི་མེ་ལྷ་མཆོད་པ། གཤེགས་སུ་གསོལ་བའི་ཆོ་ག་དང་བདུན་གྱི་དང་པོ་ནི། དཀྱིལ་འཁོར་སྒྲུབ་མཆོད་དང་མ་འབྲེལ་ན། ཞི་བ་ལ་སྤྱན་མ། རྒྱས་པ་ལ་གོས་དཀར་མོ། ། དབང་ལ་སྒྲོལ་མ། དྲག་པོ་ལ་མཱ་མ་ཀཱི་གཙོ་བོར་གྱུར་པའི་དཀྱིལ་འཁོར་གྱི་བདག་བསྐྱེད་བསྒོམ་ཞིང་དཀྱིལ་འཁོར་བསྡུ་བའི་བར་དུ་བྱ། འབྲེལ་ན་ཕྱི་རོལ་པའི་གཏོར་མ་བཏང་ནས་ལྷག་ཆད་ཁ་བསྐང་ཚར་བ་དང་སྦྱིན་སྲེག་ལ་འཇུག་པར་བྱའོ། ། གཉིས་པ་ནི། བསང་ཆུ་ནས་ཀུ་ཤའི་ཆུན་པོས་བླངས་ནས་བསྲེག་རྫས་ལ་གཏོར།
ཨ་མྲྀ་ཏས་བསང༌། སྭ་བྷཱ་ཝས་སྦྱངས་ནས། རང་གི་ལག་པ་གཉིས་ཀྱི་ནང་དུ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ། ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ལྟེ་བར་ཧཱུྃ་གིས་མཚན་པ། དེ་ལས་འོད་འཕྲོས་ནས་རྫས་རྣམས་ལ་ཕོག་པས། རྫས་རྣམས་ཀྱི་སྐྱོན་ཐམས་ཅད་དག་ནས་དྭངས་ཤིང་ཐོགས་པ་མེད་པ་ལས་སྒྲུབ་པའི་ནུས་པ་ལྡན་པར་བསམས་ལ། ལག་པ་གཉིས་རྡོ་རྗེ་ཁུ་ཚུར་ལས་གུང་མོ་གཉིས་གཤིབས་ལ་བརྐྱང་སྟེ། ཨོཾ་ཤྲཱི་སྭཱ་ཧཱས་མར་དང༌། ཨོཾ་ཛྲཱིཾ་སྭཱ་ཧཱས་འབྲུ་དང༌། ཨོཾ་ཀུ་རུ་ཀུ་རུ་སྭཱ་ཧཱས་རྫས་གཞན་རྣམས་དང༌།
ཨཱོཾ་ཨཱཿསྭཱ་ཧཱས་ཡམ་ཤིང་སྦྱང་བའི་སྔགས་ཏེ་དེ་དག་བརྗོད་དོ། ། ཡང་མཆོད་རྫས་བསང་སྦྱངས་ཏེ། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལའི་ནང་དུ་མཆོད་རྫས་སོ་སོར་བསྐྱེད་ལ། ཨོཾ་ནཱི་རཱི་ཧཱུྃ་ཁྃ་སོགས་ཀྱིས་སྔགས་དང་ཕྱག་རྒྱས་བྱིན་གྱིས་བརླབ། ཡང་བསང་ཆུ་དང་ཨ་མྲྀ་ཏས་ཐབ་དང་ཡོ་བྱད་ཐམས་ཅད་བསངས་ནས། ལག་པ་གཉིས་རྡོ་རྗེ་ཁུ་ཚུར་དུ་བྱས་ནས་དེས་ཡུངས་ཀར་བཟུང་ལ། ཨོཾ་སརྦ་པཱ་པཾ་ད་ཧ་ན་བཛྲ་ཡེ། བཛྲ་སཏྭ་སྱ་སརྦ་པཱ་པཾ་ད་ཧ་ནཱ་ཡ་སྭཱ་ཧཱ། ཞེས་བརྗོད་ཅིང་གཡས་ཀྱི་གཡས་དང༌། གཡོན་གྱི་གཡོན་ནས་བསྐོར་ཞིང་མེར་དོར།
ཡང་ཁུ་ཚུར་དུ་ཆུ་བླུགས་ལ། ཨོཾ་ཧཱུྃ་ཌ་ཌི་ཏ་ཕཊ། ཅེས་པས་སྔར་བཞིན་བསྐོར་ནས་མེར་དོར་ཏེ་ཉེ་རེག་གོ ། གསུམ་པ་ནི། དེ་ནས་ཧཱུྃ་ལས་ལས་སོ་སོའི་ཐབ་བྲིས་པ་བཞིན་བསྐྱེད་པའམ། ཡང་ན་ལས་ཐམས་ཅད་པའི་ཐབ་ཁུང་རྒྱར་ཁྲུ་གང་པ། དཔངས་སུ་ཁྲུ་ཕྱེད་པ། གཞི་ལ་པདྨ་གེ་སར་སེར་པོ། ཁ་ཁྱེར་ལ་པདྨ་དམར་པོ། དེའི་སྟེང་རྡོ་རྗེའི་ཕྲེང་བ་སྔོན་པོས་བསྐོར་ཞིང༌།
གྲྭ་བཞིར་ཟླ་ཕྱེད་རྡོ་རྗེས་མཛེས་པར་བྱས་པར་བསམ་མོ། ། བཞི་པ་ནི། དེའི་དབུས་སུ་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར། དེའི་སྟེང་དུ་རྃ་ལས་བགྲང་ཕྲེང་རྃ་གྱིས་མཚན་པ་ལས་འོད་འཕྲོས་འདུས་གཅིག་ཏུ་གྱུར་པ་ལས། མེ་ལྷ་ཞལ་བཞི་པ། ལས་དང་མཐུན་པའི་སྐུ་མདོག་དང་ཞལ་ཅན། ཕྱག་བཞི་པ་སྤྱན་གསུམ་དང་ལྡན་པའམ། ཡང་ན་སྐུ་མདོག་དམར་པོ་ལ་རྩ་ཞལ་ལས་དང་མཐུན་པའམ། ཡང་ན་སྐུ་མདོག་དང་ཞལ་ཐམས་ཅད་དམར་པོ་མེའི་དཀྱིལ་འཁོར་ལ་གནས་ཤིང༌། ལས་དང་མཐུན་པའི་འོད་ཟེར་གྱིས་བརྒྱན་པ།
ཕྱག་གཡས་གཉིས་ན་མཆོག་སྦྱིན་དང་བགྲང་ཕྲེང༌། གཡོན་གཉིས་ན་དབྱུག་པ་དང་སྤྱི་བླུགས་འཛིན་པ། རལ་པའི་ཐོར་ཅོག་ཅན། ཨག་ཚོམ་འཕྱང་ཞིང་གསུས་ཁྱིམ་ཆེ་བ། དྲང་སྲོང་གི་ཚོགས་ཀྱིས་བསྐོར་བ་བསྐྱེད་ལ། ཨོཾ་ཨགྣ་ཡེ་སྭཱ་ཧཱ། ཞེས་ལན་གསུམ་བརྗོད། མར་གྱི་སྲེག་བླུགས་གསུམ་འབུལ། དེ་ནས་ཨོཾ་ཨགྣ་ཡེ་ས་པ་རི་ཝཱ་ར། ཨོཾ་ནཱི་རཱི་ཧཱུྃ་ཁཾ་སོགས་ཀྱིས་མཆོད་ནས།
ཀུ་ཤའི་ཆུན་པོ་བརྒྱད་རྩེ་མོ་ཤར་དུ་བསྟན་ནས་དགྲམ་ཞིང༌། ཨོཾ་ཀུ་ཤ་འདི་ནི་བཟང་ཞིང་དགེ ། ཚངས་པ་ཡི་ཡང་དག་བྱེད་ཡིན། ། དཀོན་མཆོག་གསུམ་གྱི་དག་བྱེད་དེ། ། ས་ལས་སྐྱེས་པའི་སྙིང་པོ་མཆོག ། འདིས་བདག་ཅག་ལ་བགེགས་མེད་ཅིང༌། ། ལས་ཀྱི་དངོས་གྲུབ་སྩལ་དུ་གསོལ། ། ཞེས་བརྗོད་ཅིང་ཙནྡན་ལ་སོགས་པའི་ཤིང་ལ་མེ་སྦར་ནས་ཐབ་ལ་ལས་འཇམ་པོ་གསུམ་ལ་གཡས་སྐོར་དང༌། དྲག་པོ་ལ་གཡོན་དུ་ལན་གསུམ་བསྐོར་ཞིང༌། རང་རང་གི་གཙོ་བོའི་སྔགས་ཀྱི་རྗེས་ལ།
ཨོཾ་ཨགྣ་ཡེ་ཛྭ་ལ་རཾ་ཞེས་བརྗོད་པས་ཐབ་ནང་དུ་བཅུག་ལ། རླུང་གཡབ་ཀྱིས་དལ་པོར་བུས་ནས། གཟར་བུ་ཆུང་བས་མར་བླུགས་པས་མེ་གསོས་ནས་ཧཱུྃ་དང་བསང་ཆུས་གཏོར་རོ། ། དེ་ནས་མེའི་དབུས་སུ་སྔར་གྱི་མེ་ལྷ་དྲན་པར་བྱས་ནས། སྙིང་གའི་ཧཱུྃ་ལས་འོད་འཕྲོས་པས་ཤར་ལྷོ་ནས་མེ་ལྷ་འཁོར་དང་བཅས་པ་སྤྱན་དྲངས་པར་བསམ་ཞིང༌། རྡོ་རྗེ་དྲིལ་བུ་འཛིན་པས། ཨོཾ་ཚུར་སྤྱོན་ཚུར་སྤྱོན་འབྱུང་པོ་ཆེ། ། མེ་ལྷའི་རྒྱལ་པོ་དྲང་སྲོང་མཆོག ། བསྲེག་བླུགས་ཞལ་ཟས་བཞེས་སླད་དུ། ། འདི་ཉིད་དུ་ནི་བཞུགས་སུ་གསོལ། །
གཟི་བརྗིད་ཆེན་པོ་མེ་ཡི་ལྷ། ། འདོད་པ་ཐམས་ཅད་སྒྲུབ་པ་པོ། ། ཐུགས་རྗེས་སེམས་ཅན་ཚིམ་མཛད་པ། ། འདི་ཉིད་དུ་ནི་བཞུགས་སུ་གསོལ། ། ཞེས་དང༌། ལག་པ་གཡས་སྐྱབས་སྦྱིན་ལས་མཐེ་བོང་སྲིན་ལག་གི་རྩ་བར་བཞག གུང་མོའི་རྒྱབ་ནས་མཛུབ་མོས་བཀབ་སྟེ་དེ་རྣ་དྲུང་དུ་གཡོབ་ཅིང༌། ཨོཾ་ཨེ་ཧྱེ་ཧི་མ་ཧཱ་བྷཱུ་ཏ་དེ་ཝ་རྀ་ཥི་དྭི་ཛ། སཏྭ་ཨཱ་ཧཱུྃ་ཏི་ཨཱཾ་ཧ་ར་ཨ་སྨིན་སནྣི་ཧི་ཏོ་བྷ་བཞེས་པས་སྤྱན་དྲངས་ལ་མཆོད་པས་མཆོད་ནས། རྡོ་རྗེ་བསྡམས་པ་ལས་གུང་མོ་གཉིས་རྩེ་སྦྱར་བ་བརྐྱང་སྟེ།
མཐེ་བོང་དང་མཐེའུ་ཆུང་སོ་སོར་བརྐྱང་བས། རྡོ་རྗེ་རྩེ་ལྔ་པའི་ཕྱག་རྒྱ་བསྟན་ནས། ཨོཾ་བཛྲ་ཨ་ན་ལ་མ་ཧཱ་བྷཱུ་ཏ་ཛྭཱ་ལ་ཡ་སརྦ་བྷ་སྨིན་ཀུ་རུ་སརྦ་དུཥྚཱན་ཧཱུྃ་ཕཊ། ཅེས་པས་ཕྲིན་ལས་བཅོལ། དྲྀ་ཤྱ་ཛཿཧཱུྃ་བྃ་ཧོཿ ཞེས་པས་དམ་ཚིག་པ་ལ་བསྟིམ། ས་མ་ཡ་སྟྭཾ་ས་མ་ཡ་ཧོ། ཞེས་པས་དམ་ཚིག་བྱིན་ནས། མེ་ལྷའི་སྙིང་གར་པདྨ་དང་ཉི་མ་ལ་གནས་པའི་ཧཱུྃ་ལས་རྡོ་རྗེ་སྔོན་པོ་ཧཱུྃ་སྔོན་པོས་མཚན་པ། དཔྲལ་བར་པདྨ་དང་ཟླ་བ་ལ་གནས་པའི་འཁོར་ལོ་དཀར་པོ་ལ་ཨོཾ་དཀར་པོས་མཚན་པ།
མགྲིན་པར་པད་ཟླ་ལ་གནས་པའི་པདྨ་དམར་པོ་ལ་ཨཱཿདམར་པོས་མཚན་པ། དེ་དག་ལས་འོད་འཕྲོས་པས། དབང་གི་ལྷ་སྤྱན་དྲངས་ནས་དབང་བསྐུར་བས། ཞི་བ་ལ་རྣམ་སྣང༌། རྒྱས་པ་ལ་རིན་འབྱུང༌། དབང་ལ་འོད་དཔག་མེད། དྲག་པོ་ལ་མི་བསྐྱོད་པས་དབུར་བརྒྱན་པར་བསམས་ལ། དེ་ནས་མེ་ལྷའི་ལྕེ་དང་དགང་བླུགས་ཀྱི་ཁ་ལ། ཧཱུྃ་ལས་རྡོ་རྗེ་རྩེ་གསུམ་པ་ཧཱུྃ་གིས་མཚན་པར་བསྒོམས་ལ། ལག་པ་གཡས་པས་བླུགས་གཟར་དང༌།
གཡོན་པས་དགང་གཟར་བཟུང་ནས་པུས་མོ་གཉིས་ཀྱི་བར་དུ་གྲུ་མོ་ཆུད་པར་བྱས་ཏེ། ཨོཾ་ཨགྣ་ཡེ་སྭཱ་ཧཱ། ཞེས་བརྗོད་ཅིང་དགང་བླུགས་ཀྱི་མར་བླངས་ནས་དགང་གཟར་གང་བར་བཀང་ལ། ཨོཾ་ཨགྣ་ཡེ་མ་ཧཱ་ཤྲི་ཡེ་ཧ་བྱ་ཀ་བྱ་བཱ་ཧ་ནཱ་ཡ་སྭཱ་ཧཱ། ཞེས་བརྗོད་ལ་དགང་བླུགས་ཁ་སྦྱར་ནས་མེར་དབུལ་ཏེ། དེ་ལྟ་བུ་ལན་གསུམ་བྱས་ལ་མེ་པྲ་བརྟགས་ཏེ། རྒྱུད་ལས། གདུགས་དང༌། རྒྱལ་མཚན་དང༌། རྡོ་རྗེ་དང༌།
བུམ་པ་དང༌། པདྨ་དང༌། ལྕགས་ཀྱུའི་དབྱིབས་དང༌། རྩེ་གཅིག་པ་དང༌། རྩེ་གཉིས་པ་དང༌། རྩེ་གསུམ་པ་དང༌། མཆོག་དང༌། འབྲིང་དང༌། ཐ་མ་དང༌། ཁྱད་པར་དུ་གཡས་སུ་འཁྱིལ་པ་འབར་བའི་ཁ་དོག་དཀར་པོ་དང༌།
བཟང་པོ་འཁྱིལ་པ་མཁས་པས་བརྟག་པར་བྱ་བ་དང༌། བརྒྱ་བྱིན་གྱི་གཞུ་ལྟ་བུར་གཙང་བ་དང༌། སྣུམ་པ་དང༌། ཀུ་སུཾ་བྷ་དང༌། བཻ་ཌཱུརྻ་ལྟ་བུ་དང༌། དྲི་ཞིམ་པ་དང༌། ཡིད་དུ་འོང་བ་དང༌། གསེར་དང༌། དངུལ་ལྟ་བུ་དང༌། དུ་བ་མེད་པ་དང༌།
ཉི་མ་ལྟ་བུར་འབར་བ་དང༌། དྲི་མ་མེད་པ་དང༌། ཞི་བ་ལ་ཁ་དོག་དཀར་པོ་དང༌། རྒྱས་པ་ལ་ནི་སེར་པོ་ལྟ་བུ་དང༌། རྗེས་སུ་ཆགས་པ་ལ་ནི་དམར་པོ་མཆོག་དང༌། མངོན་སྤྱོད་ལ་སྔོན་པོ་དང༌། ནག་པོ་དང༌། མེ་ལྕེ་མང་བ་དང༌། དུ་བ་དང༌། མེ་སྟག་ཡང་དག་པར་ལངས་པ་དང༌།
ཆུང་ངུ་ཆུང་ངུར་ཆད་པ་དང༌། མྱུར་བ་གཟི་བརྗིད་ཆུང་བ་དང༌། ནག་པོ་དང་བཅས་པ་དང༌། པ་ལ་ཤའི་མདོག་དང༌། རྩེ་གསུམ་དང༌། ཉི་མ་ལྟ་བུ་ཉིད་དང༌། དེ་བཞིན་དུ་བ་གླང་གི་མགོ་ལྟ་བུ་ཉིད་དང༌། རོའི་དྲི་དང༌། ཉའི་དྲི་དང༌། བོང་བུ་དང༌།
ཁྱི་དང༌། རྔ་མོ་ནི། བགེགས་དང་བགེགས་མེད་པའི་འབར་བའི་མཚན་མར་བྱས་པ་ཡིན་ཞེས་གསུངས་པ་ལྟར་བརྟག་གོ ། ངན་ན་བགེགས་མཐར་བྱེད་ཀྱི་སྔགས་དང༌། དྲིའི་ཆུས་གཏོར་བས་ཞི་བར་བྱའོ། ། དེ་ནས་བསྲེག་རྫས་རྣམས་དབུལ་ཏེ། དང་པོ་ཡམ་ཤིང་བླངས་ནས། དེ་བྱང་ཆུབ་ཀྱི་ཤིང་དུ་མོས་ནས། ཨོཾ་བོ་དྷི་བྲྀཀྵཱ་ཡ་སྭཱ་ཧཱ། ཞེས་སམ།
ཨུ་དུམྦཱ་རར་མོས་ལ། ཨོཾ་བཛྲ་ཡཛྙཱ་ཡ་སྭཱ་ཧཱ། ། ཞེས་སམ། པ་ལ་ཤར་མོས་ནས། ཨོཾ་བཛྲ་ལ་ཐཱ་ཡ་སྭཱ་ཧཱ་ཞེས་སམ། ནྱ་གྲོ་དྷར་མོས་ཏེ། ཨོཾ་བཛྲ་ཀུ་བེ་ར་ཡེ་སྭཱ་ཧཱ། ཞེས་སམ། ཨ་མྲྀ་ཏར་མོས་ལ། ཨོཾ་བཛྲ་པ་ཊ་ཀ་རཱ་ཡ་སྭཱ་ཧཱ། །
ཞེས་པས་དབུལ། དེ་ནས་ཨོཾ་ཨགྣ་ཡེ་སྭཱ་ཧཱ། མར་དང༌། ཨོཾ་སརྦ་པཱ་པཾ་སོགས་ཉེ་རེག་གི་སྐབས་སུ་བསྟན་པའི་སྔགས་ཀྱིས་ཏིལ་ནག་དང༌། ཨོཾ་བཛྲ་པུཥྚ་ཡེ་སྭཱ་ཧཱ། འབྲས་དང༌། ཨོཾ་སརྦ་སྃ་པ་དེ་སྭཱ་ཧཱ། ཞོ་དང་སྦྱར་བའི་ཟས་མཆོག་དང༌། ཨོཾ་བཛྲ་བི་ཛཱ་ཡ་སྭཱ་ཧཱ། འབྲས་སོ་བ་དང༌།
ཨོཾ་བཛྲ་མ་ཧཱ་བེ་གཱ་ཡ་སྭཱ་ཧཱ། ནས་དང༌། ཨོཾ་མ་ཧཱ་བ་ལཱ་ཡ་སྭཱ་ཧཱ། སྲན་མ་དང༌། ཨོཾ་བཛྲ་གྷསྨ་རཱ་ཡ་སྭཱ་ཧཱ། གྲོ་དང༌། ཨོཾ་བཛྲ་ཨཱ་ཡུ་ཥེ་སྭཱ་ཧཱ། དཱུར་བ་དང༌། ཨོཾ་ཨ་པྲ་ཏི་ཧ་ཏ་བཛྲཱ་ཡ་སྭཱ་ཧཱ། ཀུ་ཤ་སྟེ།
སྔགས་རྣམས་ཀྱི་མཇུག་ཏུ་ཞི་བའི་སྭཱ་ཧཱའི་དོད་ལ། རྒྱས་པ་ལ་བཽ་ཥ་ཊ། དབང་ལ་ཛཿཧྲི། དྲག་པོ་ལ་ཧཱུྃ་ཕཊ། ཞེས་བཏགས་ནས་ལན་བདུན་བདུན་ནམ། ཉེར་གཅིག་རེ་དབུལ་བའི་རྗེས་སུ། སྦྱིན་པའི་བདག་པོ་འཁོར་དང་བཅས་པའི་ཞེས་སམ། བདག་ཅག་འཁོར་དང་བཅས་པ་ཐམས་ཅད་ཀྱི། ཞི་བ་ལ། སྡིག་པ་དང་སྒྲིབ་པ་ནད་གདོན་དང་བར་ཆད་མི་མཐུན་པའི་ཕྱོགས་ཤཱིནྟཾ་ཀུ་ར་སྭཱ་ཧཱ།
རྒྱས་པ་ལ་ཚེ་དང་བསོད་ནམས་དང་དཔལ་དང་འབྱོར་པ་དང་ལེགས་པའི་ཡོན་ཏན་ཐམས་ཅད་པུཥྚིཾ་ཀུ་རུ་ཨོཾ། དབང་ལ། རྒྱལ་པོ་དང་པཎྜི་ཏ་དང་བློན་པོ་ལ་སོགས་པ་མི་དང་མི་མ་ཡིན་པའི་སྐྱེ་འགྲོ་རྣམས་དང་ཟས་ནོར་ལོངས་སྤྱོད་ཐམས་ཅད་བ་ཤཾ་ཀུ་རུ་ཛཿཧྲི། དྲག་པོ་ལ། རྡོ་རྗེ་སློབ་དཔོན་ལ་ཐོ་འཚམ་ཞིང༌། སངས་རྒྱས་ཀྱི་བསྟན་པ་སྤྱི་ལ་གནོད་པའི་དམ་ཉམས་སྡིག་ཅན་ཐམས་ཅད་མཱ་ར་ཡ་ཧཱུྃ་ཕཊ། ཅེས་སྦྱར། དེ་ལྟར་ཐུན་མོང་གི་བསྲེག་རྫས་རྣམས་ཕུལ་ནས། ལས་སོ་སོའི་བསྲེག་རྫས་ཞི་བ་ལ་ཨོཾ་པདྨ་རཀྵི་ཨཀྵེ་ན་མ་པྲི་ན་ཡ་ཨ་མུ་ཀ་སྱ་ཤཱིནྟཾ་ཀུ་རུ་སྭཱ་ཧཱ། མར་དང་ལྷན་ཅིག་པདྨའོ། །
ཨོཾ་གྷ་གྷ་གྷ་ཏ་ཡ་ཏེ་ཛོ་རཱ་ཛ་སྲི་ན་ཡ་ཤཱིནྟཾ་ཀུ་རུ་སྭཱ་ཧཱ། འོ་མ་དང་ལྷན་ཅིག་ཨུཏྤ་ལའོ། ། ཨོཾ་སུ་སུ་མེ་ཀུ་ལི་བེ་ལེ་ཛ་ལེ་ནི་ཤཱིཾནྟ་ཀུ་རུ་སྭཱ་ཧཱ། གུར་གུམ་དང་ལྷན་ཅིག་ཀུ་མུ་ཏིའོ། ། ཨོཾ་དྷརྨེ་དྷརྨཱ་རཱ་ཛེ་ད་ཧཱ་ད་ཧཱ་སརྦ་བིགྷྣཱན་ཤཱནྟིཾ་ཀུ་རུ་སྭཱ་ཧཱ། ཙནྡན་དང་ལྷན་ཅིག་པའི་ཧ་ལོའིའོ། ། ཨོཾ་ཀི་ལི་སུ་ཀི་ལི་ཀ་ལ་ར་ཏི་སརྦ་པཱ་པཾ་ད་དྷྱ་ཨ་མུ་སྱ་ཤཱནྟིཾ་ཀུ་རུ་སྭཱ་ཧཱ། ཏིལ་མར་དང་ལྷན་ཅིག་ཀ་ར་བཱི་རའོ། ། རྒྱས་པ་ལ་བིལ་བ་ལ་སོགས་པ་རྫས་ལྔ་དང༌། ཨོཾ་ག་ག་ནི་ག་ག་ནི་ལོ་ཀི་ཏི་ཧཱུྃ་ཕཊ།
ཏེ་ཛོ་ར་པུཥྚིཾ་ཀུ་རུ་སྭཱ་ཧཱ། དབང་ལ་ཨ་ཤྭ་ཀ་ལ་སོགས་པ། ཨོཾ་ཨ་ཤྭ་ཀི་ཎི་པུ་རེ་གེ་ཨ་ནུ་ར་ག་ཡ་ཏྲཻ་ལོཀྱ་བ་ཤཾ་ན་མཿཧྲི་སྭཱ་ཧཱ། ཞེས་དང༌། དྲག་པོ་ལ་ཤ་ལྔ་ལ་སོགས་པ། ཨོཾ་མ་ར་མ་ར་ཀཱི་ལ་ཡ་ཀཱི་ལ་ཡ་སརྦ་ཤ་ཏྲཱུཾ་ནཱ་ཤ་ཡ་ཧཱུྃ་ཕཊ། ཅེས་བསྔགས་ནས་དབུལ་ཏེ། དེའང་བསྲེག་རྫས་རྒྱས་པར་འབྱོར་ན། ཞི་བ་ལ་འབྲས་སཱ་ལུ། སོ་བ།
ཏིལ་དཀར་པོ། ནས། འབྲས། དཱུར་བ། འོ་མ། མར། སྦྲང་རྩི་རྣམས་དང་ལྷའི་བདུད་རྩི་ལྔ་ལྷན་ཅིག་ཏུ་བསྲེས་པ་དང༌། ཡམ་ཤིང་འོ་མ་ཅན་གྱི་ཤིང་ལྔ་ལས་སྐྱེས་པའི་རློན་ཞིང་ཡལ་ག་དང་བཅས་པའི་རྩེ་མོར་སྦྲང་རྩི་དང་འོ་མ་དང་མར་གྱིས་བྱུགས་པ་དང༌། རྒྱས་པ་ལ་ཏིལ་ནག་པོ། མོན་སྲན་བྲའུ།
སཱ་ལུ་དམར་པོ། ། མངར་གསུམ། ཞོ། ཟས་མཆོག སྦྲང་རྩི་མར་དང་ལྡན་པ། མེ་ཏོག་བརྒྱ་པ། བིལ་བའི་འབྲས་བུ། པདྨ། ནས་ལ་སོགས་པའི་འབྲུ་རྣམས་དང༌། ཡམ་ཤིང་ཨུ་དུམྦཱ་ར་སྦོམ་དུ་སོར་བཞི་པ་སྲིད་དུ་ཁྲུ་གང་པའི་རྩེ་མོར་འོ་མ་དང་མར་གྱིས་བྱུགས་པ་དང༌།
དབང་ལ་ཏིལ་མར། ཏིལ་ནག པྲི་ཡངྐུ། ནཱ་ག་གེ་སར། ཙམྤ་ཀ ཨ་ཤྭ་ཀ བ་ཀུ་ལ། བ་ཎ། མེ་ཏོག་བརྒྱ་པ་རྣམས་དྲི་དང་མར་དང་སྦྲང་རྩི་དང་སྦྱར་བ་དང༌། ཡམ་ཤིང་ལྷའི་ཤིང༌།
པ་ཊ། དཾ་སི་ས་ལི། ཨུ་དུམྦཱ་ར། ཤ་ལ་ཀི ཀུ་ཀུ་ལ་ཡི་ཤིང༌། སེང་ལྡེང་རྣམས་དྲི་བཟང་པོས་བྱུགས་པ་སོར་བརྒྱད་པ་དང༌། དྲག་པོ་ལ་ཏིལ་ནག མོན་སྲན་བྲའུ། བྷ་ལ་ཏ་ཀའི་འབྲས་བུ། སྲན་མ་ནག་པོ།
སྐྱེས་པའི་རུས་པ། དྲི་ཆེན། བོང་བུའི་སྦངས། བོང་བུའི་སྤུ་དང༌། ཁྱིའི་རྟུག་པ་དང༌། སྤུ་དང༌། སེན་མོ་དང་བཅས་པ་འབྲུ་མར་གྱིས་བྱུགས་པ་དང༌། ཡམ་ཤིང་ནག་པོ་འཁྱོག་པོ་ལས་སྐྱེས་པའི་ཚེར་མ་དང༌། ཚ་བ་དང་ཁ་བ་ལ་སོགས་པ་ལས་སྐྱེས་པའི་ཤིང་སོར་བཅུ་པ་ཁྲག་གིས་བྱུགས་པ་སྟེ། འདི་དག་མ་འབྱོར་ན་ལས་དང་མཐུན་པའི་རྫས་ལ།
དེ་དག་ཏུ་མོས་ནས་གྲངས་ཚང་བར་དབུལ་ལོ། ། དེའང་ཞུ་བའི་རྫས་རྣམས་ནི་གཟར་བུས་བླངས་ནས་ཞལ་དུ་ཕུལ་བར་བསམ། གོང་བུའི་རྫས་རྣམས་ལག་པ་གཡོན་པས་སྣོད་བཟུང་སྟེ། གཡས་པས་བླངས་ནས་འོག་ནས་བསྐོར་ཞིང་སྟེང་ནས་དབུལ་བའི་ཚུལ་གྱིས་ཕྱག་ཏུ་ཕུལ། དཱུར་བ་དང་ཀུ་ཤ་ཡང་དེ་བཞིན་དུ་བྱས་ནས་གཙུག་ཏོར་དུ་ཕུལ། ཡམ་ཤིང་ནི་འབར་བའི་དཀྱིལ་འཁོར་དུའོ། ། དེ་དག་ཀྱང་ལས་དང་མཐུན་པའི་ཁུ་ཚུར་གྱིས་དབུལ་ཏེ། རྡོ་རྗེ་མཁའ་འགྲོ་ལས། ཞི་བ་བྱང་ཆུབ་མཆོག་གིས་བཟུང༌། ། རྒྱས་ལ་རིན་ཆེན་ཁུ་ཚུར་གྱིས། །
དབང་དང་དགུག་པ་དག་ལ་ཡང༌། ། པདྨའི་ཁུ་ཚུར་གྱིས་ནི་བཟུང༌། ། དེ་བཞིན་ཁྲོ་བོའི་ཁུ་ཚུར་གྱིས། ། ནན་ཏན་དུ་ནི་གཞུག་ལ་བྱ། ། ཞེས་པས་སོ། ། དེ་ནས་ཆུ་བཞི་སྔོན་དུ་འགྲོ་བའི་ཉེར་སྤྱོད་ཀྱིས་མཆོད་ནས། འཇིག་རྟེན་དབང་ཕྱུག་ཚངས་པ་མགོན་གྱི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་བ། ། ཤེས་རབ་མཆོག་གིས་ཉོན་མོངས་ཐམས་ཅད་སྲེགས། ། འཛིན་བྱེད་མེ་ལྷ་ཉིད་ལ་རྣམ་པར་འདུད། །
ཅེས་སམ། གཞན་ཡང༌། ཚངས་པ་འཇིག་རྟེན་མགོན་གྱི་སྲས། ། མེ་ལྷའི་རྒྱལ་པོ་དྲང་སྲོང་མཆོག ། འབྱུང་པོ་ཡོངས་སུ་བསྐྱབ་པའི་ཕྱིར། ། ཐུགས་རྗེའི་དབང་གིས་སྐུར་སྤྲུལ་པ། ། རིག་སྔགས་གྲུབ་པའི་དྲང་སྲོང་མཆོག ། ཉོན་མོངས་སྲེག་པའི་ཤེས་རབ་འོད། ། བསྐལ་པའི་མེ་ལྟར་གཟི་བརྗིད་འབར། ། མངོན་ཤེས་རྫུ་འཕྲུལ་ཞབས་དང་ལྡན། །
ཐབས་ཀྱིས་སྤྲུལ་པའི་ཐེག་པ་བཅིབས། ། རིག་སྔགས་གསུང་གི་བགྲང་ཕྲེང་འཛིན། ། བདུད་རྩི་བཅུད་ལྡན་གུནྡྷེ་བསྣམས། ། ཆོས་ཀྱི་བདུད་རྩི་ཡོངས་ལ་བསིལ། ། ཉེས་པའི་སྐྱོན་བྲལ་ཚངས་པར་སྤྱོད། ། འཇིག་རྟེན་གནས་ཀྱང་མྱ་ངན་འདས། ། ཞི་བ་བརྙེས་ཀྱང་ཐུགས་རྗེ་ཆེ། ། དེ་ལ་བསྟོད་ཅིང་ཕྱག་ཀྱང་འཚལ། ། ཞེས་པས་བསྟོད་ནས། ། ཨོཾ་ཨགྣ་ཡེ་ས་པ་རི་ཝཱ་ར་སརྦ་པ་པཾ་ཤོ་དྷ་ནི་སྭཱ་ཧཱ།
བསང་གཏོར་དང༌། ཨརྒྷཾ་གྱིས་མཆོད་ཡོན་ཕུལ་ལ། མེ་ལྷ་འབར་བའི་རྣམ་པར་བསམ་པར་བྱའོ། ། ལྔ་པ་ནི། དཀྱིལ་འཁོར་སྒྲུབ་ཅིང་མཆོད་པ་དང་མ་འབྲེལ་ན། བསང་ཆུ་དང༌། ཨ་མྲྀ་ཏས་བསང༌། སྭ་བྷཱ་ཝས་སྦྱངས་པའི་ངང་ལས། ཐབ་ཀྱི་དབུས་སུ་ཆོ་ག་གསུམ་ལས། ལས་ཀྱི་ཁྱད་པར་གྱིས་གཙོ་བོ་འཕོ་ཞིང་སྐུ་མདོག་གམ།
འོད་ཟེར་རམ། རྩ་ཞལ་འགྱུར་བའི་ལྷ་སོ་བདུན་རྫོགས་པར་བསྐྱེད། ཡེ་ཤེས་པ་སྤྱན་དྲངས། ཕྱི་ནང་ཡིད་ལས་བྱུང་བའི་མཆོད་པས་མཆོད། དགུག་གཞུག་བྱ། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ། དབང་བསྐུར་རིགས་བདག་གིས་རྒྱས་གདབ་བོ། ། སྒྲུབ་མཆོད་དང་འབྲེལ་ན། རང་གི་སྙིང་ག་ནས་འོད་འཕྲོས་པས། རྡུལ་ཚོན་གྱི་དཀྱིལ་འཁོར་ནས་ལས་ཀྱི་ཁྱད་པར་གྱི་གཙོ་བོ་དང༌།
སྐུ་མདོག་གམ། འོད་ཟེར་འཕྲོས་པའི་དཔལ་རྡོ་རྗེ་སེམས་དཔའི་དཀྱིལ་འཁོར་རྟེན་དང་བརྟེན་པར་བཅས་པ་སྤྱན་དྲངས། རབ་གནས་ཀྱི་རྟེན་ལ་འབུལ་ན། རྟེན་དེ་ཉིད་ཐབ་ཀྱི་ནང་དུ་སྤྱན་དྲངས་པར་བསམ་ཞིང༌། སྦོས་དང་བཅས་པའི་རྡོ་རྗེ་དྲིལ་བུ་འཛིན་པས། དམིགས་མེད་མཁའ་ལྟར་དག་ཅིང་ཁྱབ་པ་ཡི། ། ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང༌། ། ཐབས་དང་ཤེས་རབ་གཟུགས་བརྙེན་སྐུར་སྟོན་པའི། ། བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། ། ཞེས་དང༌།
ཨོཾ་བྷ་ག་ཝཱན་མ་ཧཱ་ཀ་རུ་ཎི་ཀ་བཛྲ་སཏྭ་ས་པ་རི་ཝཱ་ར་ཨེ་ཧྱེ་ཧི། ཞེས་མེ་ཏོག་གིས་མཚོན་ནས་སྤྱན་དྲངས་ལ། ཆུ་བཞི་སྔོན་དུ་འགྲོ་བའི་ཉེར་སྤྱོད་དང་སྒེག་སོགས་བརྒྱད་དང༌། ནང་བདུད་རྩིས་ཀྱང་མཆོད། བསྟོད་པས་བསྟོད་ནས། ལྷ་རྣམས་ཀྱིས་ཞལ་ཅུང་ཟད་ཕྱེ་བར་བསམས་ལ། གཙོ་བོ་གང་ཡིན་གྱི་སྙིང་པོས་མར་ལ་བསྔགས་ཏེ། ཨོཾ་ཨགྣ་ཡེ་སྭཱ་ཧཱ། ལན་བདུན་གྱིས་བླུགས་གཟར་གྱི་མར་བཅུས་ནས་དགང་གཟར་བཀང་ལ། ཨོཾ་ཨགྣ་ཡེ་མ་ཧཱ་ཤྲི་སོགས་བརྗོད་དེ་གཟར་བུ་ཁ་སྦྱར་ནས་ཐབ་ཀྱི་དབུས་སུ་ལན་གསུམ་ཕུལ་ནས།
བསྲེག་རྫས་རྣམས་ལྷ་རང་རང་གི་སྙིང་པོ་སྔོན་དུ་འགྲོ་བས་སྔར་གྱི་རིམ་པ་ལྟར་ཞི་བ་ལ་བརྒྱ། རྒྱས་པ་ལ་བརྒྱ་རྩ་བརྒྱད། དབང་ལ་ལྔ་བཅུ། དྲག་པོ་ལ་དྲུག་ཅུ་ལ་སོགས་པ་གང་འབྱོར་ཕུལ་ནས། བདུན་ཙམ་རེའི་མཇུག་ཏུ་སྤེལ་ཚིག་སྦྱར་ཞིང༌། མར་བླུགས་པས་མེ་གསོ། དེ་ལྟར་བསྲེག་རྫས་རྣམས་རྫོགས་པ་དང༌། དྲི་མེ་ཡིད་དུ་འོང་བ་ཡི། ། ལ་སོགས་པའི་ཆུ་བཞི་སྔོན་དུ་འགྲོ་བའི་མཆོད་པ་ནས་བསྟོད་པའི་བར་མཆོད་ཕྲེང་ལྟར་རྒྱས་པར་བྱས་ནས། དཀུ་བག་ཅན་གྱི་གཏོར་མ་བསང་སྦྱངས་བྱིན་གྱིས་བརླབས་ཏེ།
ཐབ་ནང་གི་ལྷ་རྣམས་ཀྱི་ཞལ་ནས་འོད་ཀྱི་སྦུ་གུ་བྱུང་བས་གཏོར་མ་གསོལ་བར་བསམ་ཞིང༌། རྡོ་རྗེ་ཐལ་མོ་ཁ་ཕྱེ་ལ། ཨོཾ་བྷ་ག་ཝཱན་མ་ཧཱ་ཀ་རུ་ཎི་ཀ་བཛྲ་སཏྭ་ས་པ་རི་ཝཱ་ར་ཨི་དཾ་བ་ལིཾ་བྷུ་ཛ་སོགས་ཀྱིས་དབུལ་ནས། ཕྱི་ནང་ཡིད་ལས་བྱུང་བས་མཆོད། རིགས་ལྔའི་བསྟོད་པ་བྱ། བཅོམ་ལྡན་འདས་ཐུགས་རྗེ་ཆེན་པོ་དང་ལྡན་པས། བདག་ཅག་ལ་ལས་ཆེ་གེ་མོ་ཞེས་བྱ་བའི་དངོས་གྲུབ་སྩལ་དུ་གསོལ། ཞེས་པས་དངོས་གྲུབ་བླང༌། རྡོ་རྗེའི་གླུ་དང༌། སྨོན་ལམ་བྱ།
ཡི་གེ་བརྒྱ་པ་དང༌། མ་འབྱོར་པ་སོགས་ཀྱིས་བཟོད་པར་གསོལ་ནས། དཀྱིལ་འཁོར་སྒྲུབ་མཆོད་དང་མ་འབྲེལ་ན། ཨོཾ་ཁྱེད་ཀྱིས་སེམས་ཅན་དོན་ཀུན་སོགས་དང༌། ཨོཾ་བཛྲ་མུཿས་ཡེ་ཤེས་པ་གཤེགས། ཨོཾ་ཨཱཿཧཱུྃ་གིས་དམ་ཚིག་པ་བདག་ལ་བསྡུ། སྒྲུབ་མཆོད་དང་འབྲེལ་ན། དམ་ཚིག་པ་དང་ཡེ་ཤེས་པ་དབྱེར་མེད་རྡུལ་ཚོན་གྱི་དཀྱིལ་འཁོར་དུ་གཤེགས་སུ་གསོལ། དྲུག་པ་ནི། དེ་ནས་ཐབ་ཀྱི་དབུས་སུ་འཇིག་རྟེན་པའི་མེ་ལྷ་སྐད་ཅིག་གིས་བསམས་ལ།
བསང་གཏོར་དང༌། མཆོད་ཡོན་སྔོན་དུ་འགྲོ་བས། བསྲེག་རྫས་རྣམས་བདུན་ནམ་ཉེར་གཅིག་ལ་སོགས་པ་ཇི་ལྟར་འབྱོར་པ་དང༌། མཐར་མར་དགང་བླུགས་གསུམ་ཕུལ་ནས་མཆོད་བསྟོད་བྱ། དཀར་གསུམ་གྱི་གཏོར་མ་བསང་སྦྱངས་བྱིན་གྱིས་བརླབས་ནས། ཨོཾ་ཨགྣ་ཡེ་ས་པ་རི་ཝཱ་ར་ཨ་ཀཱ་རོ་སོགས་ཀྱིས་དབུལ། ཕྱི་མཆོད་དང༌། སྔར་གྱི་བསྟོད་པ་རྣམས་བྱ། མཆོད་སྦྱིན་གཏོར་མ་འདི་བཞེས་ལ་སོགས་ཀྱིས་ཕྲིན་ལས་གཞོལ། བསང་གཏོར་དང་མཆོད་ཡོན་ཕུལ་ཏེ།
ལྷག་ཆད་ཁ་བསྐང་བར་བྱའོ། ། བདུན་པ་ནི། དེ་ནས་སྤྱན་དྲངས་པའི་ཕྱག་རྒྱ་ལས་མཛུབ་མོ་ཕྱིར་བསྐྱེད་ལ། ཨོཾ་བདག་གི་དོན་དང་གཞན་གྱི་དོན། ། བྱིན་ཟ་ཁྱོད་ཀྱི་བསྒྲུབས་ཀྱི་གཤེགས། ། ཇི་བཞིན་དུས་སུ་སླར་གཤེགས་ཏེ། ། བདག་གི་དངོས་གྲུབ་ཐམས་ཅད་མཛོད། ། ཨོཾ་ཨགྣ་ཡེ་ཡ་ཧི་གཙྪ། ཞེས་པས་ཡེ་ཤེས་པ་གཤེགས་སུ་གསོལ། དམ་ཚིག་པ་བདག་ལ་བསྡུ་བར་བྱའོ། །
གསུམ་པ་རྗེས་ཀྱི་བྱ་བ་ནི། ཞི་བ་ལ་འོ་མ། རྒྱས་པ་ལ་གུར་གུམ་གྱི་ཆུ། དབང་ལ་ཙནྡན་དམར་པོའི་ཆུ། དྲག་པོ་ལ་དུག་ཆུ་ལ་སོགས་པ་ལ་སངས་རྒྱས་སྤྱན་གྱི་སྔགས་བཟླས་པས་མེ་ཞི་བར་བྱས་ནས། ལས་ཀྱི་རྗེས་མི་མངོན་པར་བསྡུ་ཞིང་འཁོར་གསུམ་རྣམ་པར་མི་རྟོག་པས་རྒྱས་གདབ་པར་བྱའོ། ། རྒྱུད་ལས་ཅི་སྐད་བཤད་པའི་ཕན་ཡོན་རྣམས་ཐོབ་པར་འགྱུར་ཏེ། ལྷ་ཡི་ཁ་ནི་མེ་རུ་གསུང༌། ། སྦྱིན་སྲེག་དེ་ཉིད་རྣམ་པར་གནས། ། སྦྱིན་སྲེག་གིས་ནི་ལྷ་རྣམས་ཚིམ། །
ཚིམ་ནས་དངོས་གྲུབ་རབ་ཏུ་སྩོལ། ། གང་ཞིག་སྔགས་ཀྱི་ལྷག་ཆད་ཀུན། ། སྦྱིན་སྲེག་གིས་ནི་དེ་དག་དགང༌། ། སྐུ་གསུམ་མཆོག་གི་རྩེ་ལས་སྐྱེས། ། དེ་ཕྱིར་སྦྱིན་སྲེག་རབ་ཏུ་བསྔགས། ། ཞེས་གསུངས་ཏེ་ཕྱིའི་སྦྱིན་སྲེག་གི་ཆོ་གའོ། ། དེ་བཞིན་དུ་རྗེས་སུ་ཆགས་པའི་ཡེ་ཤེས་ཀྱི་མེ་ཀུན་ནས་འབར་བ་དང༌། ཞེས་པའི་བྷ་གའི་དཀྱིལ་འཁོར་ཡོངས་སུ་སྦྱོང་བའི་ཐབ་ཁུང་དུ། རྡོ་རྗེའི་བླུགས་གཟར་ཀྱིས་བྱང་ཆུབ་ཀྱི་སེམས་ཀྱིས་བསྲེག་རྫས་བླུགས་པར་བྱེད་པ་བདེ་བ་ཆེན་པོའི་སྦྱིན་སྲེག་དང༌། དྲི་མ་མེད་ཅིང་རབ་ཏུ་གསལ་བའི་ཡེ་ཤེས་ཀྱི་མེ་རྣམ་པར་འབར་བ་དང་བཅས་པའི་སྤྲུལ་པ་ལ་སོགས་པའི་འཁོར་ལོ་རྣམས་ཀྱི་ཐབ་ཁུང་དུ།
རཱ་ས་ན་དང༌། ལྭ་ལ་ནའི་བླུགས་གཟར་དང༌། དགང་གཟར་དག་གིས་ཁམས་ཡོངས་སུ་སྦྱངས་པའི་བསྲེག་རྫས་བླུགས་པར་བྱེད་པ་བདག་བྱིན་གྱིས་བརླབས་པའི་སྦྱིན་སྲེག་དང༌། གཏུམ་མོའི་མེ་འབར་བ་དང་བཅས་པའི་ལུས་ཀྱི་ཐབ་ཀྱི་ཁའི་ཧོཾ་ཁུང་དུ། ལག་པ་གཉིས་ཀྱི་དགང་གཟར་དང་བླུགས་གཟར་དག་གིས། བཟའ་བ་དང་བཏུང་བའི་བསྲེག་རྫས་བླུགས་པར་བྱེད་པ་ནང་གི་སྦྱིན་སྲེག་སྟེ། དེ་ལྟར་ནང་གི་སྦྱིན་སྲེག་ཚུལ་གསུམ་མོ། ། དེ་བཞིན་དུ་རྣམ་པར་མི་རྟོག་པའི་ཡེ་ཤེས་ཀྱི་མེ་ཀུན་ནས་འབར་བ་དང་བཅས་པའི་ཆོས་ཀྱི་དབྱིངས་ཀྱི་ཐབ་ཁུང་དུ། ཞི་གནས་དང་ལྷག་མཐོང་གི་དགང་གཟར་དང་བླུགས་གཟར་དག་གིས། ཁམས་གསུམ་པའི་སེམས་དང་སེམས་ལས་བྱུང་བའི་རྣམ་པར་རྟོག་པ་མ་ལུས་པའི་སྲེག་བླུགས་སྲེག་པ་བླ་ན་མེད་པའི་སྦྱིན་སྲེག་གོ །
དེ་ལྟར་ན་སྦྱིན་སྲེག་ཕྱི་ནང་རྣམས་ཀྱི་རྟོགས་པ་སྐྱེད་པར་བྱེད་པ་ནི། སྦྱིན་སྲེག་ཕྱི་མ་རྣམས་ཡིན་པས་སོ། ། ལས་དང་པོ་པས་ཐོག་མར་ཕྱིའི་སྦྱིན་སྲེག་ལ་འབད་པར་བྱའོ། ། རྒྱུད་འགྲེལ་མཁས་པའི་གཞུང་ལུགས་ཇི་བཞིན་སྦྱིན་སྲེག་ཆོ་ག་འདི་སྦྱར་བས། ། རྣམ་པར་མི་རྟོག་འབར་བ་དང་བཅས་ཆོས་ཀྱི་དབྱིངས་ཀྱི་ཐབ་ཁུང་དུ། ། ཞི་གནས་ལྷག་མཐོང་དགང་བླུགས་དག་གིས་ཁམས་གསུམ་སེམས་ཅན་མ་ལུས་པའི། ། སེམས་དང་སེམས་བྱུང་རྣམ་པར་རྟོག་པའི་བུད་ཤིང་མཐའ་དག་བསྲེག་གྱུར་ཅིག ། དཔལ་རྡོ་རྗེ་དབྱིངས་ཀྱི་སྦྱིན་སྲེག་གི་ཆོ་ག་མདོར་བསྡུས་པ་འདི་ནི། རྒྱུད་སྡེ་འཛིན་པ་ཀུན་དགའ་གཞོན་ནུ་ལ་སོགས་པས་བསྐུལ་བའི་ངོར། ཁམས་གསུམ་ཆོས་ཀྱི་རྒྱལ་པོ་ཡེ་ཤེས་རྒྱལ་མཚན་དཔལ་བཟང་པོའི་ཞབས་རྡུལ་སྤྱི་བོར་བླངས་པ།
ཤཱཀྱའི་དགེ་སློང་ཀུན་དགའ་བཟང་པོས། བཟང་པོ་ཡོངས་བཟུང་གི་སྦྱིན་སྲེག་གི་ལེའུ་རྩ་འགྲེལ་ལ་གཞི་བྱས། རྒྱུད་འགྲེལ་གྱི་ཆོ་ག་གལ་ཆེ་བ་རྣམས་བསྣན་ཅིང༌། ལས་སྣ་ཚོགས་པའི་སྦྱིན་སྲེག་ལ་སོགས་པ་རྣམས་གཏང་སྙོམས་སུ་བཞག་ནས། ཤིན་ཏུ་ཉུང་ཞིང་ལག་ལེན་བདེ་བར་དགའ་བའི་ལོ་མ་ཆུའི་ཟླ་བའི་ཚེས་གཅིག་ལ། དཔལ་ས་སྐྱའི་ཆོས་གྲྭ་ཆེན་པོར་སྦྱར་བའི་ཡི་གེ་པ་ནི་མདོ་སྟོད་པ་ཀུན་དགའ་གཞུན་ནུའོ། ། ཨི་དཾ་ཤཱ་ས་ནཤྩ་སརྦ་སཏྭ་ཧི་ཏོ་བྷ་ཝནྟྭ།། །། ༄། །དཔལ་རྡོ་རྗེ་དབྱིངས་ཀྱི་དཀྱིལ་འཁོར་གྱི་བཀྲ་ཤིས་ཀྱི་ཚིགས་སུ་བཅད་པ་དགེ་ལེགས་སྙེ་མ་ཞེས་བྱ་བ་བཞུགས་སོ།། ༈ །དཔལ་རྡོ་རྗེ་དབྱིངས་ཀྱི་དཀྱིལ་འཁོར་གྱི་བཀྲ་ཤིས་ཀྱི་ཚིགས་སུ་བཅད་པ་དགེ་ལེགས་སྙེ་མ་ཞེས་བྱ་བ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །
བརྟན་གཡོ་ཀུན་ཁྱབ་སྟོང་ཉིད་ཆོས་ཀྱི་དབྱིངས། ། དམིགས་མེད་སྙིང་རྗེའི་རོས་གང་བདེ་བ་ཆེ། ། འཁོར་ལོའི་དབང་ཕྱུག་དཔལ་ལྡན་རྡོར་སེམས་ཀྱི། ། བཀྲ་ཤིས་དེས་ནི་དེང་འདིར་བདེ་ལེགས་ཤོག ། ཉོན་མོངས་གནས་གྱུར་ཕུང་པོ་རྣམ་དག་ཅིང༌། ། ཡེ་ཤེས་ཆེན་པོའི་རང་བཞིན་བཅོམ་ལྡན་འདས། ། རྣམ་སྣང་ལ་སོགས་ཕྱོགས་ཀྱི་རྒྱལ་བ་བཞིའི། ། བཀྲ་ཤིས་དེས་ནི་དེང་འདིར་བདེ་ལེགས་ཤོག ། ས་ཆུ་མེ་རླུང་འབྱུང་བཞི་རྣམ་དག་ཅིང༌། ། བྱམས་སོགས་ཚད་མེད་བཞི་ཡི་ངོ་བོ་ཉིད། །
སྤྱན་མ་ལ་སོགས་རིགས་ཀྱི་ཡུམ་བཞི་ཡི། ། བཀྲ་ཤིས་དེས་ནི༴ ། སོ་སོ་ཡང་དག་རིགས་བཞི་རྣམ་དག་ཅིང༌། ། ཟག་མེད་བདེ་བ་ཆེན་པོའི་མཛོད་འཛིན་པ། ། རྡོ་རྗེ་དྲག་མོ་ལ་སོགས་ཕྱོགས་མ་བཞིའི། ། བཀྲ་ཤིས་དེས་ནི༴ ། སྦྱིན་དང་སྙན་སྨྲ་དོན་སྤྱོད་ལ་སོགས་པ། ། བསྡུ་བའི་དངོས་པོ་བཞི་ཡི་ངོ་བོ་ཉིད། ། རྡོ་རྗེ་གནོད་སྦྱིན་ལ་སོགས་མཚམས་མ་བཞིའི། ། བཀྲ་ཤིས་དེས་ནི༴ །
མིག་སོགས་ནང་གི་སྐྱེ་མཆེད་རྣམ་དག་ཅིང༌། ། ཚིགས་དང་ཉོན་མོངས་ཅན་ཡིད་རྣམ་སྦྱོང་བ། ། བྱམས་པ་ལ་སོགས་བྱང་སེམས་བརྒྱད་པོ་ཡི། ། བཀྲ་ཤིས་དེས་ནི༴ ། སྦྱིན་དང་ཚུལ་ཁྲིམས་བཟོད་བརྩོན་བསམ་གཏན་དང༌། ། ཤེས་རབ་ཐབས་དང་སྨོན་ལམ་རྣམ་དག་པའི། ། གླིང་བུ་མ་སོགས་ལྷ་མོ་བརྒྱད་རྣམས་ཀྱི། ། བཀྲ་ཤིས་དེས་ནི༴ ། ཕུང་པོ་ལ་སོགས་བདུད་བཞི་རྣམས་འཇོམས་ཤིང༌། ། དད་བརྩོན་དྲན་དང་ཏིང་འཛིན་རྣམ་དག་པ། །
ལྕགས་ཀྱུ་མ་སོགས་སྒོ་སྲུང་ཆེན་མོ་བཞིའི། ། བཀྲ་ཤིས་དེས་ནི༴ ། མ་དག་ཕུང་ཁམས་སྐྱེ་མཆེད་རྣམ་སྦྱོང་ཞིང༌། ། བྱང་ཆུབ་ཕྱོགས་ཆོས་སོ་བདུན་ངོ་བོ་ཉིད། ། བདེ་གཤེགས་བཞུགས་གནས་གཞལ་མེད་ཁང་ཆེན་གྱི། ། བཀྲ་ཤིས་དེས་ནི༴ ། བསྟོད་སྨད་ལ་སོགས་ཆོས་བརྒྱད་རྣམ་དག་ཅིང༌། ། ཆོས་ཀུན་གདོད་ནས་སྟོང་པར་རྟོགས་བྱེད་པ། ། སྒྱུ་མའི་དཔེ་བརྒྱད་རང་བཞིན་དུར་ཁྲོད་ཀྱི། ། བཀྲ་ཤིས་དེས་ནི༴ །
བགེགས་དང་བར་ཆད་མི་མཐུན་ཕྱོགས་འཇོམས་ཤིང༌། ། ལུས་ངག་ཡིད་གསུམ་རྡོ་རྗེའི་ངོ་བོ་ཉིད། ། རྡོ་རྗེའི་ས་གཞི་རྭ་གུར་ལ་སོགས་པའི། ། བཀྲ་ཤིས་དེས་ནི་དེང་འདིར་བདེ་ལེགས་ཤོག ། བཀྲ་ཤིས་ཀྱི་ཚིགས་སུ་བཅད་པ་དགེ་ལེགས་སྙེ་མ་ཞེས་བྱ་བ་འདི་ཡང༌། ཤཱཀྱའི་དགེ་སློང་ཀུན་དགའ་བཟང་པོས་དཔལ་ས་སྐྱའི་ཆོས་གྲྭར་སྦྱར་བའོ། ། ཨི་དཾ་ཤཱ་ས་ནཤྩ་སརྦ་ས་ཏྭ་ཧི་ཏོ་བྷ་ཝནྟུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
