རི་དགོན་བཀྲ་ཤིས་ཆོས་གླིང་གི་ཕྱག་བཞེས་རྒྱུན་མཁོའི་ཆོས་སྤྱོད་ཀྱི་རིམ་པ་ཕྱོགས་གཅིག་ཏུ་བཀོད་པ་རྣམ་གྲོལ་ལམ་གྱི་ཤིང་རྟ།
པོད ༥༤
བདེ་བ་ཅན་དུ་སྐྱེ་བའི་སྨོན་ལམ་འོད་དཔག་མེད་ཀྱི་ཐུགས་རྗེའི་ས་བོན་བྱང་ཆུབ་མྱུ་གུ།
)བདེ་བ་ཅན་དུ་སྐྱེ་བའི་སྨོན་ལམ་འོད་དཔག་མེད་ཀྱི་ཐུགས་རྗེའི་ས་བོན་བྱང་ཆུབ་མྱུ་གུ་ཞེས་བྱ་བ་བཞུགས་སོ། ན་མོ། ཕྱོགས་བཅུ་དུས་གསུམ་བདེ་གཤེགས་བཅོམ་ལྡན་འདས། ། རྩ་བརྒྱུད་བླ་མ་ཡི་དམ་ལྷ་ཡི་ཚོགས། ། མཁའ་འགྲོ་དམ་ཅན་དཔང་གྱུར་མ་ལུས་པ། ། བདག་ལ་གསན་ཅིང་ཐུགས་རྗེས་གཟིགས་སུ་གསོལ། ། བདག་དང་བདག་ལ་འབྲེལ་གྱུར་སེམས་ཅན་ཀུན། ། ཞིང་ཁམས་འདི་ནས་ཚེ་འཕོས་གྱུར་མ་ཐག ། ལས་དང་ཉོན་མོངས་བག་ཆགས་ལྷག་རོ་རྣམས། ། འཆི་འཕོས་བར་དོར་མ་ལུས་བྱང་གྱུར་ཅིག །
སྐད་ཅིག་དེ་ལ་བར་དོ་མངོན་གྱུར་ནས། ། ཡི་དམ་མཁའ་འགྲོ་དག་པའི་སྣང་བ་མཐོང༌། ། ཆོས་ཀྱི་ས་ལ་གཏན་སྲིད་ཟིན་གྱུར་ནས། ། མངོན་པར་མཐའ་ཡས་སངས་རྒྱས་འགྲུབ་པར་ཤོག ། མཁའ་ལ་བརྟེན་པའི་ནུབ་ཕྱོགས་བདེ་བ་ཅན། ། ཤིན་ཏུ་རྒྱ་ཆེ་པདྨའི་འདབ་ལྟར་དང༌། ། འོད་ཟེར་དཔག་མེད་མཐའ་ཡས་ཞི་ཞིང་དུལ། ། རྣམ་དག་བདེ་བ་ཅན་དུ་སྐྱེ་བར་ཤོག ། ཁྲུས་ཀྱི་རྫིང་བུ་ཁ་ཁྱེར་མུ་རན་དུ། ། སྣ་ཚོགས་པདྨའི་ཚལ་གྱི་རྭ་བས་བསྐོར། །
སྙན་པའི་སྒྲ་དང་དྲི་བསུང་ངད་པ་འཁྲིགས། ། མཛེས་པའི་པདྨོ་ཆེ་ལས་འཁྲུངས་པར་ཤོག ། འཁྲུངས་མ་ཁད་དུ་ལྷ་མོའི་ཁྲུས་གསོལ་ཞིང༌། ། ཕྱོགས་བཅུའི་བདེ་གཤེགས་རྒྱལ་བ་མ་ལུས་པས། ། གཡེལ་བ་མེད་པར་ཐུགས་རྗེས་བརྩེར་གཟིགས་ནས། ། དམ་པའི་ལམ་སྟོན་རྗེས་སུ་འཛིན་པར་ཤོག ། ས་མཆོག་ཐོབ་པའི་གོམ་པ་བདུན་བོར་ནས། ། པཉྩ་ལི་ཀའི་གོས་ཀྱི་རབ་གཡོགས་ཤིང༌། ། འདོད་ཡོན་དུ་མའི་མཆོད་སྤྲིན་ལོངས་སྤྱོད་ནས། ། ཀུན་བཟང་ཆོས་ཀྱི་ཐུགས་ལ་སྤྱོད་པར་ཤོག །
འོད་དཔག་མེད་ཀྱི་ཞབས་དྲུང་དེར་འཁོད་ནས། ། ཐུགས་རྗེའི་ཞབས་ལ་མགོ་བོས་རེག་པ་དང༌། ། ཞལ་གྱི་དཀྱིལ་འཁོར་མངོན་པར་ལྷང་ངེར་མཇལ། ། ཆོས་ཀྱི་བདུད་རྩི་རྟག་ཏུ་འཐུང་བར་ཤོག ། སྨིན་གྲོལ་བླ་མེད་དངོས་གྲུབ་ཐོབ་པ་དང༌། ། ས་མཆོག་འོད་གསལ་རྡོ་རྗེའི་རྩེ་མོ་རུ། ། ཐར་ལམ་མཆོག་གི་བརྟེན་པ་ཐོབ་བྱས་ནས། ། མངོན་པར་མཐའ་ཡས་མྱུར་དུ་སངས་རྒྱས་ཤོག ། བློ་ཡིས་སྟོབས་ཀྱིས་སྤྲུལ་པ་བསམ་ཡས་ཤིང༌། ། ཕྱོགས་བཅུའི་ཞིང་དང་འགྲོ་དྲུག་མ་ལུས་པར། །
གང་ལ་གང་འདུལ་དེ་ལ་དེར་སྤྲུལ་ཞིང༌། ། ངན་སོང་གནས་རྣམས་མ་ལུས་སྟོངས་པར་ཤོག ། རྫོགས་སངས་རྒྱས་ནས་རིང་པོར་མ་ལོན་པར། ། ཆོས་གསུང་མི་བཞེད་མྱ་ངན་འདའ་བཞེད་གང༌། ། མྱ་ངན་མི་འདའ་ཡུན་དུ་བཞུགས་པ་དང༌། ། ཆོས་ཀྱི་འཁོར་ལོ་དག་ཀྱང་བསྐོར་བར་བསྐུལ། ། འོད་དཔག་མེད་པའི་རྒྱལ་ཚབ་དམ་པ་རུ། ། མངོན་པར་དབང་བསྐུར་རིགས་ཀྱི་ཆེ་བ་ཐོབ། ། པདྨ་ལྟ་བུའི་སྐུ་མཚན་དཔེ་བྱད་འབར། ། འོད་ཟེར་གཟི་བརྗིད་མཐའ་ཡས་ཐོབ་པར་ཤོག །
དཔག་མེད་ཞིང་ལ་དབང་བསྒྱུར་ས་བཅུ་ཐོབ། ། དཔག་བསམ་ཤིང་ཆེན་དགོས་འདོད་ལྷུན་གྱིས་གྲུབ། ། ཏཱ་ལའི་ཕྲེང་བས་སིལ་སྙན་མང་བསྐྱོད་ཅིང༌། ། མི་ཟད་ནམ་མཁའི་མཛོད་ལ་དབང་བྱེད་ཤོག ། སྤོས་ཀྱི་མཚོ་ལ་ཚུལ་ཁྲིམས་རླུང་གིས་བསྐྱོད། ། སྨན་གྱི་རོ་ལ་དྲི་ངད་ཕུན་སུམ་ཚོགས། ། སྣ་ཡི་རྣམ་ཤེས་གནས་དག་སེམས་དཔའ་ཐོབ། ། དྲི་ཡི་འདོད་ཡོན་ཕུན་སུམ་ཚོགས་ཐོབ་ཤོག ། གསེར་གྱི་ས་གཞི་མིག་མང་རིས་སུ་ཆགས། ། གནམ་ས་བར་སྣང་དགོས་འདོད་ཆར་དུ་འབེབས། །
མཛེས་པའི་ལྷ་དང་ལྷ་མོ་སྣ་ཚོགས་བསྐྱོད། ། མིག་གི་རྣམ་ཤེས་གནས་དག་མཆོག་ཐོབ་ཤོག ། སྒྲ་སྙན་རོལ་མོ་མང་དཀྲོལ་ཡིད་དབང་བསྒྱུར། ། བྱ་རིགས་སྐད་སྙན་ལྷ་མོའི་གླུ་ཡིས་བསྟོད། ། ཚངས་པའི་དབྱངས་ཀྱིས་དུས་ཀུན་སྒྲ་སྒྲོགས་ཤིང༌། ། རྣ་བའི་རྣམ་ཤེས་གནས་དག་ས་ཐོབ་ཤོག ། རེག་འཇམ་སྲབ་མཉེན་བདེ་དྲོད་བསིལ་ཡངས་ཤིང༌། ། ཁ་དོག་ལྔ་ལྡན་སྣ་ཚོགས་གོས་མཆོག་དང༌། ། རེག་བདེ་ལྷ་མོ་རེག་བྱ་ཚད་མེད་པ། ། ཀུན་ལ་བདེ་བ་མཆོག་གི་ས་ཐོབ་ཤོག །
བདུད་རྩི་རོ་མཆོག་བརྒྱད་ལྡན་ཞལ་ཟས་དང༌། ། འདོད་ཡོན་སྣ་ཚོགས་ཡིད་ལ་གང་བསམ་པ། ། མཁའ་ལས་བབས་དང་གཞི་ལས་སྐྱེས་པའི་རིགས། ། རོ་མཆོག་ལོངས་སྤྱོད་མི་ཟད་མཆོག་ཐོབ་ཤོག ། རྒྱལ་སྲིད་བདུན་དང་བཀྲ་ཤིས་རྫས་རྟགས་བརྒྱད། ། ལྷ་མོ་བཅུ་དྲུག་མ་རྨོས་ལོ་འབྲས་དང༌། ། འདོད་འཇོའི་བ་དང་དཔག་བསམ་ཤིང་མཆོག་ཆེ། ། བདུད་རྩིའི་ཆུ་སོགས་ཆོས་རིགས་མཆོག་ཐོབ་ཤོག ། ཞིང་ལ་དབང་བྱེད་འཁོར་ལོ་དག་ལ་བསྒྱུར། ། སྡེ་དང་དཔུང་སོགས་འདོད་ཡོན་ལྷུན་གྱིས་གྲུབ། །
བྱ་སྤྱོད་མ་ལུས་དམ་པའི་ཆོས་མཆོག་སྟེ། ། ལྷུན་གྲུབ་ས་ལ་གཏན་སྲིད་ཟིན་པར་ཤོག ། ཏིང་ངེ་འཛིན་དང་ཤེས་རབ་མཆོག་ཐོབ་ཅིང༌། ། རྫུ་འཕྲུལ་མངོན་ཤེས་ཡོན་ཏན་དཔག་མི་ལང༌། ། ལམ་ལྔ་མཐར་ཕྱིན་མཆོག་གི་དངོས་གྲུབ་བརྙེས། ། འོད་དཔག་མེད་ཀྱི་གོ་འཕང་མྱུར་ཐོབ་ཤོག ། རྫུ་འཕྲུལ་ཞབས་ལྡན་སྐྱེ་འཆི་གཉིས་མེད་པའི། ། རྡོ་རྗེ་ལྟ་བུའི་ཚེ་ཡི་དངོས་གྲུབ་བརྙེས། ། སྤྲུལ་དང་ཡང་སྤྲུལ་དུ་མས་སེམས་ཅན་རྣམས། ། གང་འདུལ་དེར་སྟོན་སངས་རྒྱས་ས་ཐོབ་ཤོག །
ཡེ་ཤེས་སྤྱན་ལྡན་སྨོན་ལམ་སྟོབས་ལྔ་ལྡན། ། ཐུགས་རྗེའི་སྟོབས་བཅུ་འཕགས་པའི་ལམ་རྫོགས་ཤིང༌། ། ཕྱོགས་བཅུ་དུས་གསུམ་བདེ་གཤེགས་ཐམས་ཅད་དང༌། ། སྐུ་གསུང་ཐུགས་མཆོག་དབྱེར་མེད་སངས་རྒྱས་ཤོག ། བདག་གིས་ལྷག་བསམ་སྨོན་ལམ་བཏབ་པ་བཞིན། ། རྒྱལ་དང་རྒྱལ་སྲས་ཉན་ཐོས་རང་རྒྱལ་དང༌། ། བྱང་ཆུབ་སེམས་དཔའ་འཕགས་པ་དགྲ་བཅོམ་སོགས། ། བདེན་པ་འགྲུབ་པའི་རིག་འཛིན་སྨོན་ལམ་ཤོག ། ཅེས་བདེ་བ་ཅན་དུ་སྐྱེ་བའི་སྨོན་ལམ་རྣམ་པར་དག་པ་འདི་ནི། བདག་དཔའ་བོ་སྟག་ཤམ་ནུས་ལྡན་རྡོ་རྗེ་ངས་དཔལ་རྟ་མགྲིན་གྱི་གཏེར་སྒྲུབ་ལ་ཞུགས་ཚེ།
བདེ་བ་ཅན་དུ་སྐྱེ་བའི་དབུགས་དབྱུང་ཞིང་ཞིང་ཁམས་མཐོང་སྣང་ཡང་རབ་རིབ་ཙམ་ལ་བརྟེན་ནས། བདག་གི་མ་རྒན་འབྱུང་བཞིའི་གཡར་པོ་བརྗེས་ནས་སེམས་ཉིད་བག་ལ་ཞ་བའི་དགེ་རྩར་དམིགས་ནས་དེ་མ་ཐག་ཏུ་བྲིས་པའོ། ། དགེ་བས་མ་ལུས་བདེ་བ་ཅན་དུ་སྐྱེ་བར་གྱུར་ཅིག། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
