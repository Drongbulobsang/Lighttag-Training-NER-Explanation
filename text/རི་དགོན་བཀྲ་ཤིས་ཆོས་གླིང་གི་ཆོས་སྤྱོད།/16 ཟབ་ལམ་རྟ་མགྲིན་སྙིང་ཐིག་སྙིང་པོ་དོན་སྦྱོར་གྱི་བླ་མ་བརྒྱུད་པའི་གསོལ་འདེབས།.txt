རི་དགོན་བཀྲ་ཤིས་ཆོས་གླིང་གི་ཕྱག་བཞེས་རྒྱུན་མཁོའི་ཆོས་སྤྱོད་ཀྱི་རིམ་པ་ཕྱོགས་གཅིག་ཏུ་བཀོད་པ་རྣམ་གྲོལ་ལམ་གྱི་ཤིང་རྟ།
པོད ༡༦
ཟབ་ལམ་རྟ་མགྲིན་སྙིང་ཐིག་སྙིང་པོ་དོན་སྦྱོར་གྱི་བླ་མ་བརྒྱུད་པའི་གསོལ་འདེབས།
)) ༄༅། །ཟབ་ལམ་རྟ་མགྲིན་སྙིང་ཐིག་སྙིང་པོ་དོན་སྦྱོར་གྱི་བླ་མ་བརྒྱུད་པའི་གསོལ་འདེབས་བྱིན་རླབས་གཏེར་འབྱུང་དངོས་གྲུབ་རྒྱ་མཚོ་ཞེས་བྱ་བ་བཞུགས་སོ། ། སྣང་སྲིད་དབང་བསྒྱུར་པདྨ་ཐོད་ཕྲེང་རྩལ། ། མི་འགྱུར་མི་ཤིགས་རྡོ་རྗེ་ལྟ་བུའི་སྐུ། ། གཟི་བརྗིད་སྟོབས་ལྡན་པདྨ་དབང་གི་རྒྱལ། ། རྩ་གསུམ་ཀུན་འདུས་བླ་མའི་ཞབས་ལ་འདུད། ། ཨོཾ་ཨཱཿཧཱུྃ་ཧྲཱིཿསརྦ་སིདྡྷི་ཕ་ལ་ཧཱུྃ། སྤྲོས་བྲལ་བདེ་ཆེན་རྒྱལ་བ་ཀུན་ཏུ་བཟང༌། ། རིགས་ཀུན་བདག་ཉིད་དྲུག་པ་རྡོ་རྗེ་འཆང༌། ། ཐུགས་རྗེ་མཁའ་ཁྱབ་རྡོ་རྗེ་སེམས་དཔའ་སོགས། །
རྒྱལ་བ་དགོངས་བརྒྱུད་བླ་མར་གསོལ་བ་འདེབས། ། སྤྲུལ་པའི་སྐུ་མཆོག་དགའ་རབ་རྡོ་རྗེ་དང༌། ། མན་ངག་བདུད་རྩིའི་མཛོད་རྡོལ་ཤྲཱི་སེང༌། ། འཆི་མེད་རྡོ་རྗེའི་སྐུ་གྲུབ་པདྨ་འབྱུང༌། ། རིག་འཛིན་བརྡ་བརྒྱུད་བླ་མར་གསོལ་བ་འདེབས། ། བསྟན་པའི་སྲོལ་འཛིན་མངའ་བདག་ཆོས་ཀྱི་རྒྱལ། ། མི་བརྗེད་གཟུངས་ཐོབ་ཡེ་ཤེས་མཚོ་རྒྱལ་མ། ། ལྟ་བའི་ཀློང་རྡོལ་ཆོས་ཀྱི་བློ་གྲོས་སོགས། ། གང་ཟག་སྙན་བརྒྱུད་བླ་མར་གསོལ་བ་འདེབས། ། ལྟ་བའི་གདེང་ལྡན་སྒོམ་པའི་རྩལ་རྫོགས་ཤིང༌། །
སྤྱོད་པ་རོ་སྙོམས་ཆེན་པོའི་རྣལ་འབྱོར་པ། ། མཆོག་ལྡན་རྡོ་རྗེ་ཇོ་མོ་སྒྲོལ་མ་སོགས། ། ལས་འཕྲོ་གཏེར་བརྒྱུད་བླ་མར་གསོལ་བ་འདེབས། ། ལས་སྨོན་ཤུགས་ལས་གྲུབ་པའི་ལྷུར་ལེན་ཅིང༌། ། ཟབ་ལམ་ཆོས་ཀྱི་མན་ངག་སྟེར་མཛད་པ། ། སྒོམ་པའི་རྣལ་འབྱོར་བསམ་གཏན་རྡོ་རྗེ་སོགས། ། བཀའ་བབས་ལུང་ཐོབ་བླ་མར་གསོལ་བ་འདེབས། ། མ་ནོར་ལམ་སྟོན་ཟབ་ལམ་སྙིང་ཐིག་དང༌། ། སྣང་སྟོང་ཟུང་འཇུག་པདྨ་ཧེ་རུ་ཀ ། དྲག་འཚུབས་རོལ་པའི་མ་མོ་སྔགས་སྲུང་སོགས། །
གྲོལ་ལམ་བརྒྱུད་པར་བཅས་ལ་གསོལ་བ་འདེབས། ། དེ་ལྟར་རྩེ་གཅིག་གུས་པས་གསོལ་བཏབ་པས། ། ལོང་མེད་མི་རྟག་སྙིང་ནས་དྲན་པ་དང༌། ། དགོས་མེད་རྟོགས་ནས་དབེན་པའི་རི་འགྲིམ་ཞིང༌། ། རྟོགས་པས་བདག་གྲོལ་ཐུགས་རྗེས་གཞན་གྲོལ་ནས། ། རྟེན་འབྲེལ་ཐབས་མཁས་འབྲེལ་ཚད་དོན་ལྡན་ཤོག ། ཅེས་ཟབ་ལམ་སྙིང་པོ་དོན་སྦྱོར་གྱི་བླ་མ་བརྒྱུད་པའི་གསོལ་འདེབས་འདི་ཡང༌། མ་མོ་སྔགས་སྲུང་རྒྱལ་མོ་དུར་ཁྲོད་རོ་ལ་སྤྱོད་མ་ཞེས་པས་ཆེད་དུ་བསྐུལ་བ་ལ་བརྟེན་ནས། རྣལ་འབྱོར་པ་སྟག་ཤམ་རྡོ་རྗེས་ཙིཏྟ་རིན་པོ་ཆེའི་སྒྲུབ་སྡེར་ཚེས་བཟང་རྟ་བདུན་གྱི་རྒྱལ་པོ་ཤར་སྐབས་སུ་སྦྱར་བ་འདིས་ཀྱང་བཤད་སྒྲུབ་ཀྱི་བསྟན་པ་དར་ལ་ཡུན་རིང་དུ་གནས་ཤིང་སྨིན་གྲོལ་གཉིས་ཀྱི་དོན་དང་ལྡན་ཅིང་བར་ཆད་གང་གིས་ཀྱང་མི་ཚུགས་པར་གྱུར་ཅིག ། ༁ྃ༔
པདྨ་ཡོངས་གྲོལ་ཆོས་ཀྱི་ཚན་ཀ་ཆེའི་གསོལ་འདེབས་བཞུགས་སོ། ། དེ་ཡང་ཆུ་མོ་གླང་གི་ལོ་སྟོན་ཟླ་དང་པོའི་ཚེས་བཅུ་ལ༔ ཡར་ཐང་ཤེལ་གྱི་ཡང་རྫོང་ལ༔ ཇོ་མོ་མཚོ་རྒྱལ་བདག་འདྲ་ཡིས༔ ཚོགས་འཁོར་མཆོད་པ་རྒྱ་ཆེར་ཕུལ་ནས་ཞུས་པ༔ ཨེ་མ་གུ་རུ་རིན་པོ་ཆེ༔ སེམས་ཅན་འདུ་ཤེས་གྲོལ་བ་ལ༔ རང་གྲོལ་ངོ་ཤེས་ཀྱི་གདམས་ངག་དགོས༔ དེ་ལ་ངེས་ཤེས་སྐྱེ་བ་ལ༔ སེམས་ཅན་རྣམས་ལ་སྙིང་རྗེ་དགོས༔
ཉམས་དང་རྟོགས་པ་སྐྱེ་བ་ལ༔ བླ་མ་ལ་གསོལ་འདེབས་མོས་གུས་དགོས༔ བྱིན་རླབས་ཅན་གྱི་གསོལ་འདེབས་ལ༔ ཉིད་ཀྱི་རྣམ་ཐར་མཛད་ཚུལ་ལ་བརྟེན་པའི་གསོལ་འདེབས་ཞིག་ཞུ་ལགས༔ ཞེས་ཞུས་པས༔ གུ་རུའི་ཞལ་ནས༔ ཉོན་དང་མཁའ་འགྲོ་མཚོ་རྒྱལ་མ༔ སྤྱིར་བུད་མེད་ཀྱི་རིགས་ལ་སྙིང་རྗེ་ཆུང་བ༔ མོས་གུས་མེད་པ༔ མིག་སེར་ཆེ་བ༔
འཁུ་ལྡོག་མང་བ༔ གདུག་སེམས་དང་སེར་སྣ་ཆེ་བ༔ རིགས་དྲུག་རང་ཆས་སུ་ཡོད་པ༔ རང་སེམས་ཀྱི་འདུ་ཤེས་གཅོད་པ་ལ༔ དད་པ་དང་ཤེས་རབ་བརྩོན་འགྲུས་གསུམ་དགོས་པ་འདི་ལྟར༔ དད་པ་བྱས་པས་བླ་མའི་བྱིན་རླབས་འཇུག༔ བརྩོན་འགྲུས་བྱས་པས་འདུ་འཛིའི་བར་ཆད་བཟློག༔ ཤེས་རབ་བསྐྱེད་པས་ཐེ་ཚོམ་མདུད་པ་གྲོལ༔ མོས་གུས་དང་དད་པ་བསྐྱེད་ལ་གསོལ་བ་འདི་ལྟར་ཐོབ༔ ཅེས་གསུངས་ནས༔
ཨོཾ་ཨཱཿཧཱུྃ་གུ་རུ་སརྦ་སིདྡྷི་ཧཱུྃ་ཧྲཱིཿ འོག་མིན་ཆོས་དབྱིངས་ཁྱབ་བརྡལ་ཕོ་བྲང་ནས༔ ཀུན་བཟང་སྣང་བ་མཐའ་ཡས་ཧེ་རུ་ཀ༔ སྣང་སྟོང་དབྱེར་མེད་བདེ་སྟོང་ཟག་མེད་སྐུ༔ དང་པོའི་སངས་རྒྱས་དེ་ལ་གསོལ་བ་འདེབས༔ གཞལ་ཡས་ཆེན་པོ་རྒྱ་མཚོའི་ཀློང་དཀྱིལ་ནས༔ མ་ཆགས་པདྨ་འབར་བའི་གདན་སྟེང་དུ༔ ལེགས་འཁྲུངས་འཆི་མེད་མཚོ་སྐྱེས་རྡོ་རྗེ་ལ༔ གསོལ་བ་འདེབས་སོ་བདག་རྒྱུད་བྱིན་གྱིས་རློབས༔ བདེ་སྟོང་ཏིང་འཛིན་བརྟན་པར་བྱིན་གྱིས་རློབས༔
ཞིང་མཆོག་དག་པ་ཨོ་རྒྱན་ཕོ་བྲང་ནས༔ རིན་ཆེན་ཉི་འོད་གསལ་བའི་གདན་སྟེང་ན༔ ཁམས་གསུམ་དབང་བསྡུད་པདྨ་རྒྱལ་པོ་ལ༔ གསོལ་བ་འདེབས་སོ་བདག་རྒྱུད་བྱིན་གྱིས་རློབས༔ འཛིན་པ་རང་སར་གྲོལ་བར་བྱིན་གྱིས་རློབས༔ བསིལ་བ་ཚལ་གྱི་དུར་ཁྲོད་ཆེན་པོ་ནས༔ བམ་རོ་གསར་རྙིང་བརྩེགས་པའི་གདན་སྟེང་དུ༔ རྡོ་རྗེ་ཐོད་འཕྲེང་རྩལ་ལ་གསོལ་བ་འདེབས༔ རྩ་རླུང་བདེ་དྲོད་འབར་བར་བྱིན་གྱིས་རློབས༔ སྐུ་ལ་རྫོགས་པའི་གཞལ་ཡས་ཆེན་པོ་ནས༔
དྲེགས་པ་ཕོ་མོ་བརྩེགས་པའི་གདན་སྟེང་དུ༔ རཏྣ་ཐོད་ཕྲེང་རྩལ་ལ་གསོལ་བ་འདེབས༔ སེམས་ཉིད་ཆོས་སྐུར་རྟོགས་པར་བྱིན་གྱིས་རློབས༔ ལངྐའི་ཡུལ་གྱི་ཕོ་བྲང་ཆེན་པོ་ནས༔ རཀྴ་ཕོ་མོ་བརྩེགས་པའི་གདན་སྟེང་དུ༔ པདྨ་ཐོད་ཕྲེང་རྩལ་ལ་གསོལ་བ་འདེབས༔ ཞེན་ལོག་མཐའ་རུ་ཕྱིན་པར་བྱིན་གྱིས་རློབས༔ ལས་རབ་རྫོགས་པའི་གཞལ་ཡས་ཆེན་པོ་ནས༔ དམ་སྲི་ཕོ་མོ་བསྣོལ་བའི་གདན་སྟེང་དུ༔ ཀརྨ་ཐོད་ཕྲེང་རྩལ་ལ་གསོལ་བ་འདེབས༔
ལྷ་སྲིན་དབང་དུ་འདུ་བར་བྱིན་གྱིས་རློབས༔ མ་ག་ཏ་ཡི་ཕོ་བྲང་ཆེན་པོ་ནས༔ མ་ཏྲཾ་རུ་དྲ་བརྫིས་པའི་གདན་སྟེང་དུ༔ བུདྡྷ་ཐོད་ཕྲེང་རྩལ་ལ་གསོལ་བ་འདེབས༔ མི་འགྱུར་དབྱིངས་རིག་རྟོགས་པར་བྱིན་གྱིས་རློབས༔ བྱ་ཁྱུང་སྐྱེ་མེད་རྫོང་གི་གཞལ་ཡས་ནས༔ རིན་ཆེན་འཇིགས་མེད་འབར་བའི་གདན་སྟེང་དུ༔ ཤཱཀྱ་སེང་གེའི་སྐུ་ལ་གསོལ་བ་འདེབས༔ རྒྱུ་འབྲས་དབྱེར་མེད་རྟོགས་པར་བྱིན་གྱིས་རློབས༔ ཀུན་མཁྱེན་རིགས་ཀྱི་དབྱིངས་ཆེན་ཕོ་བྲང་ནས༔
མཁས་གྲུབ་བློ་ལྡན་མཆོག་སྲེད་ལ་གསོལ་བ་འདེབས༔ ཡོན་ཏན་ལྷུན་གྱིས་འགྲུབ་པར་བྱིན་གྱིས་རློབས༔ སོ་ས་རོ་གླིང་ཚལ་གྱི་གནས་མཆོག་ནས༔ ཉི་མ་གཏོད་མནན་རྨོངས་པའི་མུན་སེལ་བ༔ རྫུ་འཕྲུལ་སྟོབས་ལྡན་ཁྱེད་ལ་གསོལ་བ་འདེབས༔ བློ་གྲོས་པད་ཚལ་རྒྱས་པར་བྱིན་གྱིས་རློབས༔ འཆི་མེད་ཚེ་དབང་གཞལ་ཡས་ཆེན་པོ་ནས༔ པདྨ་འབྱུང་གནས་སངས་རྒྱས་ཚེ་དཔག་མེད༔ ཡབ་ཡུམ་གཉིས་མེད་སྐུ་ལ་གསོལ་བ་འདེབས༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔
ཟ་ཧོར་མེ་རི་འབར་བའི་ཀློང་དཀྱིལ་ནས༔ ཐབས་ཀྱི་སྤྲུལ་པས་འགྲོ་དོན་སྣ་ཚོགས་མཛད༔ པདྨ་སཾ་བྷའི་སྐུ་ལ་གསོལ་བ་འདེབས༔ མཆོག་གི་དངོས་གྲུབ་ཐོབ་པར་བྱིན་གྱིས་རློབས༔ རྒྱ་གར་རྡོ་རྗེ་གདན་གྱི་ཕོ་བྲང་ནས༔ མུ་སྟེགས་མ་ལུས་སྤྲུལ་པའི་སྟོབས་ཀྱིས་བསྒྲལ༔ སེང་གེ་སྒྲ་སྒྲོགས་སྐུ་ལ་གསོལ་བ་འདེབས༔ མ་རུངས་གདུག་པ་འདུལ་བར་བྱིན་གྱིས་རློབས༔ ལོག་འདྲེན་འདུལ་མཛད་དྲག་པོའི་ཕོ་བྲང་ནས༔ རྡོ་རྗེ་གྲོ་ལོད་སྐུ་ལ་གསོལ་བ་འདེབས༔
རང་སེམས་དབྱེར་མེད་རྟོགས་པར་བྱིན་གྱིས་རློབས༔ བྲག་དམར་མཆིམས་ཕུ་དབེན་པའི་རི་ཁྲོད་ནས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ འཆི་མེད་རིག་འཛིན་འགྲུབ་པར་བྱིན་གྱིས་རློབས༔ བསམ་ཡས་ལྷུན་གྲུབ་ཆོས་ཀྱི་ཕོ་བྲང་ནས༔ ཁྲི་སྲོང་ལྡེའུ་བཙན་ལོ་པཎ་མཆེད་ལྔ་དང་༔ རྗེ་འབངས་ཤེས་རབ་ཡེ་ཤེས་མཚོ་རྒྱལ་ལ༔ གསོལ་བ་འདེབས་སོ་བདག་རྒྱུད་བྱིན་གྱིས་རློབས༔ སྙིང་ཐིག་བསྟན་པ་དར་བར་བྱིན་གྱིས་རློབས༔ ཙིཏྟ་དུང་ཁང་འབར་བའི་གཞལ་ཡས་ནས༔
ཡི་དམ་ཞི་ཁྲོ་རང་གསལ་ལ་གསོལ་བ་འདེབས༔ བར་དོ་རང་ངོ་ཤེས་པར་བྱིན་གྱིས་རློབས༔ ཁྲ་མོ་བྲག་གི་སྒྲུབ་པའི་གནས་ཆེན་དུ༔ དམ་ཆོས་མཁའ་འགྲོ་སྙིང་ཐིག་ལ་གསོལ་བ་འདེབས༔ ཚིག་དོན་མངོན་དུ་འགྱུར་བར་བྱིན་གྱིས་རློབས༔ བཀའ་དང་དམ་ཚིག་གསང་བའི་ཕོ་བྲང་ནས༔ སངས་རྒྱས་བསྟན་སྲུང་དམ་ཅན་གཏེར་བདག་ལ༔ གསོལ་བ་འདེབས་སོ་བདག་རྒྱུད་བྱིན་གྱིས་རློབས༔ བར་ཆད་མ་ལུས་ཞི་བར་མཛད་དུ་གསོལ༔ ཞེས་གསོལ་བ་བཏབ་པས་བླ་མ་རྣམས་འོད་དུ་ཞུ་ནས་རང་ཉིད་ལ་ཐིམ་པར་བསམ༔
དེའི་ངང་ལས་སེམས་མ་བཅོས་པའི་ངང་ལ་ཁྲིག་གེ༔ ཡེངས་མེད་དུ་རྗེན་ནེ༔ འཛིན་མེད་དུ་ཧྲིལ་ལེ༔ རང་བབས་སུ་ལྷོད་དེ་བཞག༔ ཡེར་གྱིས་བསླང་༔ ཧྲིལ་གྱིས་མནན༔ དེ་ལྟར་མཛོད༔ ཅེས་གསོལ་འདེབས་བརྒྱུད་བཞི་མ་འདི་ནི་གཏེར་སྒྲོམ་ཐོད་ཆུང་དཀར་པོའི་ནང་དུ༔ བྲག་རི་དུང་དཀར་འདྲ་བའི་འོག་ཏུ་ཤིང་གཏེར་སྦས༔ ས་མ་ཡ༔
རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ བཀའ་རྒྱ༔ དམ་རྒྱ༔ གསང་རྒྱ༔ གཏེར་བདག་སེང་གདོང་ཅན་ལ་གཏད༔ གཏེར་སྲུང་བདུད་རྗེ་འབར་བའོ༔ ༈ རྗེ་འབངས་ཉེར་ལྔའི་གསོལ་འདེབས་བཞུགས༔ ན་མོ།
རྒྱལ་བའི་མཛད་པ་དཔག་མེད་ནམ་མཁའི་ཁྱོན། ། དུས་གསུམ་དུ་མར་འགྲོ་བའི་དོན་མཛད་ཕྱིར། ། སྤྲུལ་དང་ཡང་སྤྲུལ་རྒྱལ་སྲས་ཉི་ཤུ་ལྔ། ། འདིར་གཤེགས་ཕྱག་འཚལ་སྐྱབས་མཆི་གསོལ་བ་འདེབས། ། སྣང་བ་མཐའ་ཡས་བདེ་བའི་མཁའ་ཀློང་ནས། ། སྤྱན་རས་གཟིགས་དབང་གསལ་བའི་འོད་སྟོང་ཤར། ། པདྨ་འབྱུང་གནས་མ་རིག་མུན་པ་སེལ། ། སྐུ་གསུམ་བྱིན་རླབས་རྩ་བརྒྱུད་ལ་ཕྱག་འཚལ། ། བསད་དང་གསོ་བའི་གྲུབ་པ་མཆོག་བརྙེས་པའི། ། མི་བརྗེད་གཟུངས་ཐོབ་ཡེ་ཤེས་མཚོ་རྒྱལ་མ། །
ཉི་ཟེར་ལ་ཆིབས་མཁའ་སྤྱོད་གྲུབ་པ་ཐོབ། ། གནུབས་བན་ནམ་མཁའི་སྙིང་པོ་ལ་ཕྱག་འཚལ། ། སྣང་སྲིད་དབང་བསྡུད་རྟ་སྐད་ཕྱོགས་བཅུར་འཚེར། ། ཧེ་རུ་ཀ་སྤྲུལ་རྒྱལ་བ་མཆོག་དབྱངས་དང༌། ། སྣང་སྲིད་མ་མོ་བྲན་ཁོལ་ཕོ་ཉར་འགྱེད། ། འབྲོག་བན་དཔལ་གྱི་ཡེ་ཤེས་ལ་ཕྱག་འཚལ། ། དྲག་སྔགས་གྲུབ་པས་ལྷ་སྲིན་བྲན་དུ་ཁོལ། ། སྔགས་འཆང་ནུས་ལྡན་དཔལ་གྱི་སེང་གེ་དང༌། ། ཡེ་ཤེས་སྤྱན་ལྡན་སྤྲུལ་པས་ས་གསུམ་ཁྱབ། ། མདོ་སྔགས་མཐར་ཕྱིན་བཻ་རོ་ལ་ཕྱག་འཚལ། །
འཇམ་དཔལ་སྤྲུལ་པས་མི་གཡོ་ཏིང་འཛིན་བརྙེས། ། ཆོས་ཀྱི་རྒྱལ་པོ་ཁྲི་སྲོང་ལྡེའུ་བཙན་དང༌། ། སྒྲ་ཚད་ཀུན་མཁྱེན་རྟོགས་པ་མཆོག་དང་ལྡན། ། རྒྱལ་མོ་གཡུ་སྒྲ་སྙིང་པོ་ལ་ཕྱག་འཚལ། ། རྫུ་འཕྲུལ་མཆོག་ལྡན་བྲག་ལས་བདུད་རྩི་འབྱིན། ། དཔལ་ཆེན་ཛྙཱ་ན་ཀུ་མ་ར་དང་ནི། ། རླུང་ལྟར་ཐོགས་མེད་སྟོང་གསུམ་ཁྱབ་པར་ཉུལ། ། ནུས་ལྡན་རྡོ་རྗེ་བདུད་འཇོམས་ལ་ཕྱག་འཚལ། ། མཁའ་སྤྱོད་གནས་གཤེགས་རྫུ་འཕྲུལ་ཅིར་ཡང་སྟོན། ། སློབ་དཔོན་ཆེན་པོ་ཡེ་ཤེས་དབྱངས་དང་ནི། །
གདུག་པའི་གཅན་གཟན་ཁྲོ་གཏུམ་གཉའ་བར་འཛིན། ། ཁྲག་འཐུང་སོག་པོ་ལྷ་དཔལ་ལ་ཕྱག་འཚལ། ། མཁའ་ལ་བྱ་ལྟར་ལྡིང་ཞིང་རླུང་ལྟར་འཕྱོ། ། མཁའ་སྤྱོད་སྣ་ནམ་ཡེ་ཤེས་དཔལ་དང་ནི། ། ཕུར་པའི་ལས་གྲུབ་བཏབ་ཚད་མྱུར་དུ་གུམ། ། བདུད་འདུལ་དཔལ་གྱི་དབང་ཕྱུག་ལ་ཕྱག་འཚལ། ། མི་བརྗེད་གཟུངས་ཐོབ་ཐེག་དགུ་ཐུགས་ལ་རྫོགས། ། མཁན་ཆེན་ལྡན་མ་རྩེ་མང་རྫུ་འཕྲུལ་དཔལ། ། མཁྱེན་པ་གཉིས་ལྡན་གཞན་གྱི་སེམས་རྒྱུད་དགོངས། ། ལོ་ཆེན་སྐ་བ་དཔལ་བརྩེགས་ལ་ཕྱག་འཚལ། །
ཆུ་བོ་གྱེན་བཟློག་ཉི་ཟླ་གཏོད་ལ་མནན། ། གྲུབ་ཐོབ་རྒྱལ་པོ་ཤུད་བུ་དཔལ་སེང་དང༌། ། འདོད་ཡོན་ཞེན་ལོག་རོ་ལངས་གསེར་དུ་བསྒྱུར། ། འདོད་འབྱུང་རྒྱལ་བའི་བློ་གྲོས་ལ་ཕྱག་འཚལ། ། རྫུ་འཕྲུལ་སྟོབས་ཀྱིས་མཁའ་སྤྱོད་མ་ལུས་འཛིན། ། ཁྱེའུ་ཆུང་ལོ་ཙཱ་སྣ་ཚོགས་ཟློས་གར་མཁན། ། ཏིང་འཛིན་ནུས་པས་བྱང་གཡག་ལྷོའི་གཅན་འགུག ། དབང་གྲུབ་དྲན་པ་ནམ་མཁའ་ལ་ཕྱག་འཚལ། ། ས་སྤྱོད་གྲུབ་པས་ཆུ་ལ་ཉ་ལྟར་འཛུལ། ། འོ་བྲན་དཔལ་གྱི་དབང་ཕྱུག་ཆོས་སྤྱན་ལྡན། །
རྡོ་བྲག་ཕ་ཝཾ་ལྕགས་སོགས་ཟན་ལྟར་གསོལ། ། རྨ་ཐོག་རིན་ཆེན་མཆོག་དེར་ལ་ཕྱག་འཚལ། ། རི་བྲག་དངོས་ཀུན་ཐོགས་མེད་སྤྱོད་པ་མཛད། ། ས་སྤྱོད་གྲུབ་ཐོབ་དཔལ་གྱི་རྡོ་རྗེ་དང༌། ། ཐོག་ཆེན་མདའ་ལྟར་འཕེན་པའི་རྫུ་འཕྲུལ་ཅན། ། ལང་གྲོ་དཀོན་མཆོག་འབྱུང་གནས་ལ་ཕྱག་འཚལ། ། སྣང་སེམས་སྒྱུ་མའི་དོན་རྟོགས་རྩལ་རྫོགས་པས། ། བྲག་ལ་ཕུར་གདབ་སངས་རྒྱས་ཡེ་ཤེས་དང༌། ། མཁའ་ལ་སྐྱིལ་ཀྲུང་བཞུགས་ཤིང་སྣང་སྲིད་གཟིགས། ། ཏིང་འཛིན་རྒྱལ་བ་བྱང་ཆུབ་ལ་ཕྱག་འཚལ། །
ཇི་སྙེད་མཁྱེན་ཅིང་གྲུབ་པས་ས་གསུམ་དུ། ། ཁྱབ་པར་སྤྲུལ་མཛད་རྗེ་འབངས་ཉེར་ལྔ་ལ། ། དེ་ལྟར་མོས་དང་དད་པས་གསོལ་བཏབ་མཐུས། ། ལྟ་བ་ཀློང་ཆེན་རྟོགས་པ་མངོན་གྱུར་ཞིང༌། ། སྒོམ་པ་ཉི་མ་སྤྲིན་བྲལ་ལྟར་གསལ་བ། ། སྤྱོད་པ་སྤང་བླང་རྩིས་གདབ་རེ་དྭོགས་བྲལ། ། འབྲས་བུ་རིན་ཆེན་འཁྲུལ་མེད་བཙན་ས་ཟིན། ། བསྐྱེད་རྫོགས་གསང་སྔགས་ནུས་པའི་རྩལ་རྫོགས་ཤིང༌། ། རྫུ་འཕྲུལ་དུ་མས་བདག་གཞན་དོན་མཛད་པ། ། གྲུབ་ཆེན་ཉེར་ལྔའི་གོ་འཕང་མྱུར་ཐོབ་ཤོག །
ཅེས་དེ་ལྟར་གྲུབ་པ་ཐོབ་པའི་སྐྱེས་མཆོག་ཉེར་ལྔའི་གསོལ་འདེབས་ཉུང་ངུ་ཞིག་དགོས་ཞེས་ཨོ་རྒྱན་བསྟན་འཛིན་གྱིས་བསྐུལ་བའི་ངོར། མཚོ་གླིང་གངས་རིའི་ཞོལ་ཙིཏྟ་བསྒོམ་པའི་རི་ཁྲོད་དུ་སྟག་ཤམ་རྡོ་རྗེས་སྦྱར་བའོ། ། ༈ གྲུབ་ཆེན་མཆོག་ལྡན་རྡོ་རྗེའི་རྣམ་ཐར་གསོལ་འདེབས་མཆོག་ལྡན་ལྔ་པ་བཞུགས་སོ། ། ༈ བོད་འདིར་འགྲོ་བའི་དོན་མཛད་རིན་པོ་ཆེ། ། ཞིང་དེར་སྤྲུལ་སྐུ་པདྨ་ཐོད་ཕྲེང་རྩལ། ། གང་དེའི་གསུང་འཛིན་བརྒྱུད་པར་བཅས་པ་ལ། ། རྩེ་གཅིག་མོས་གུས་ཆེན་པོས་གསོལ་བ་འདེབས། ། ནུབ་ཀྱི་ཕྱོགས་སུ་བདེ་གཤེགས་འོད་དཔག་མེད། ། ཤར་གྱི་ཕྱོགས་སུ་གྲུབ་ཐོབ་ཉག་སེ་བ། ། དབུས་དེར་འདུལ་བ་འོད་ཅེས་མི་ཡི་མགོན། །
ཞིང་འདིར་མཆོག་ལྡན་རྡོ་རྗེའི་མཚན་འཛིན་པའི། ། གྲུབ་ཆེན་མཆོག་ལྡན་རྡོ་རྗེར་གསོལ་བ་འདེབས། ། སྔོན་འདས་དུས་སུ་བདེ་གཤེགས་ལྷ་ཡི་སྲས། ། པདྨའི་དྲུང་དུ་ཆོས་བློ་མགོན་པོ་མཆོག ། སྙིགས་མའི་དུས་འདིར་གཏེར་སྟོན་ཆེན་པོར་སྤྲུལ། ། ད་ལྟ་རྒྱལ་བའི་ཕྲིན་ལས་འཛིན་བྱེད་པའི། ། གྲུབ་ཆེན་མཆོག་ལྡན་རྡོ་རྗེར་གསོལ་བ་འདེབས། ། རྒྱ་སྟོན་དྲུང་དུ་དགེ་སློང་གྲགས་འབུམ་པ། ། རྒྱལ་སྲས་ལུང་བསྟན་ལས་ཅན་འགྲོ་བའི་མགོན། ། ཐང་སྟོང་རྒྱལ་པོས་མཚན་གསོལ་མཆོག་ལྡན་པ། །
དབང་བསྐུར་ལུང་བསྟན་རྣལ་འབྱོར་ཆེན་པོར་མཛད། ། གྲུབ་ཆེན་མཆོག་ལྡན་རྡོ་རྗེར་གསོལ་བ་འདེབས། ། རྒྱལ་ཁམས་གླིང་དུ་མི་སྨྱོན་རོ་སྙོམས་པ། ། ལས་ལྡན་རྣམས་ལ་ཆོས་ཀྱིས་ཚིམ་པར་མཛད། ། བཟང་ངན་ཀུན་ལ་འབྲེལ་བཞག་དོན་དང་ལྡན། ། གྲུབ་ཐོབ་ཆེན་པོ་འགྲན་བྲལ་མི་ཡི་གཟུགས། ། གྲུབ་ཆེན་མཆོག་ལྡན་རྡོ་རྗེར་གསོལ་བ་འདེབས། ། མཁྱེན་དང་གྲུབ་རྟགས་བསམ་འདས་སྟོན་མཛད་ཅིང༌། ། རྡོ་རྗེའི་ལུས་ལ་སྐྱེ་འཆི་འཇིག་མེད་ཀྱང༌། ། རྟག་འཛིན་སུན་འབྱིན་སྙུང་དང་ཞལ་གདམས་བཞག །
འདས་ཚུལ་སྟོན་མཛད་སྐུ་གདུང་རིང་བསྲེལ་སོགས། ། འགྲོ་བའི་དོན་དུ་ངོ་མཚར་དུ་མ་བཞག ། གྲུབ་ཆེན་མཆོག་ལྡན་རྡོ་རྗེར་གསོལ་བ་འདེབས། ། ཁྱེད་ལ་གདུང་བས་གསོལ་བ་བཏབ་པའི་མཐུས། ། ཚེ་རབས་ཀུན་ཏུ་འབྲལ་མེད་རྗེས་བཟུང་ནས། ། བདེ་ཆེན་ཀུན་དགའི་ཞིང་དེར་ཁྱེད་ཀྱི་དྲུང༌། ། འཁོར་གྱི་ཐོག་མར་བདག་ཅག་གྱུར་ནས་ཀྱང༌། ། སྤྲུལ་པའི་སྟོབས་ཀྱིས་འཁོར་བ་དོང་སྤྲུགས་ཤོག ། ཅེས་པ་འདི་ནི་བདག་འདྲ་བསམ་གཏན་རྡོ་རྗེ་ངས་གྲུབ་ཐོབ་པ་དག་སྣང་དུ་མཇལ་བས་སྐྱེས་རབས་རྣམ་ཐར་ལ་བརྟེན་ནས་གསོལ་འདེབས་སྨོན་ལམ་རྒྱས་འདེབས་བཅས་གདམས་ཕུ་ཙནྡན་རི་ཁྲོད་གངས་ཀྱི་ཞོལ་རྒྱ་སྟོན་ཆོས་རྗེའི་གཟིམ་སྐྱིལ་རྒྱ་གར་ཁང་བུར་བྲིས་པའོ།། །། ༈ གཏེར་སྟོན་འཇའ་ཚོན་སྙིང་པོའི་རྣམ་ཐར་གསོལ་འདེབས་འཇའ་ཚོན་བཅོ་ལྔ་པ་བཞུགས་སོ། །
ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ། རང་བཞིན་རྣམ་དག་ཆོས་སྐུ་འོད་དཔག་མེད། ། བདེ་ཆེན་ལོངས་སྐུ་འཕགས་པ་སྤྱན་རས་གཟིགས། ། བདེ་གཤེགས་ཀུན་འདུས་སྤྲུལ་སྐུ་པདྨ་འབྱུང༌། ། ངོ་བོ་ཉིད་སྐུ་རིག་འཛིན་འཇའ་ཚོན་པ། ། རྟག་ཏུ་སྒོ་གསུམ་གུས་པས་གསོལ་བ་འདེབས། ། ཚེ་འདིར་བསམ་པ་ལྷུན་གྱིས་འགྲུབ་པ་དང༌། ། མཐར་ཐུག་ཀུན་བཟང་ཀློང་དུ་གྲོལ་བར་ཤོག ། ཀ་དག་དང་པོའི་སངས་རྒྱས་གདོད་མའི་མགོན། ། ལྷུན་གྲུབ་རང་འོད་སྒྱུ་འཕྲུལ་གང་འདུལ་སྟོན། །
སྔོན་ཚེ་བསྐལ་བཟང་སངས་རྒྱས་སྟོང་རྩའི་ནང༌། ། རྒྱལ་བུ་དབང་པོ་དཔལ་ཞེས་འཇའ་ཚོན་པ། ། གསོལ་བ་འདེབས་སོ་དབང་བསྐུར་བྱིན་གྱིས་རློབས། ། ཤཱཀ་ཐུབ་སྤྱན་སྔར་ནམ་སྙིང་ཀོའུ་ཏམ། ། གྲགས་ལྡན་ཆོས་སྐྱོང་གཉའ་ཁྲི་བཙན་པོ་དང༌། ། ཨོ་རྒྱན་དྲུང་དུ་ཉང་བན་ཏིང་འཛིན་བཟང༌། ། སྒམ་པོའི་ཐུགས་སྲས་གཅེར་སྒོམ་འཇའ་ཚོན་པ། ། གསོལ་བ་འདེབས་སོ་དབང་བསྐུར་བྱིན་གྱིས་རློབས། ། དེ་ནས་རིམ་བཞིན་དུང་མཚོ་རས་པ་དང༌། ། ཆོས་དབྱིངས་དབང་ཕྱུག་བསོད་ནམས་རྒྱལ་མཚན་དང༌། །
སངས་རྒྱས་སྒོམ་པ་རས་དཀར་ཐུགས་རྗེའི་མཚན། ། མོན་གྱི་དུང་མཚོ་རས་པ་འཇའ་ཚོན་པ། ། གསོལ་བ་འདེབས་སོ་དབང་བསྐུར་བྱིན་གྱིས་རློབས། ། དེ་ཡི་རྣམ་འཕྲུལ་བསོད་ནམས་རྒྱལ་པོ་སོགས། ། སྐྱེ་བརྒྱུད་སྤྲུལ་བརྒྱུད་ཡང་བརྒྱུད་བསམ་མི་ཁྱབ། ། ལས་ལུས་མ་ཡིན་སྒྱུ་མའི་ངང་ཚུལ་ཅན། ། དུས་གསུམ་རྒྱལ་བའི་ཕོ་ཉ་འཇའ་ཚོན་པ། ། གསོལ་བ་འདེབས་སོ་དབང་བསྐུར་བྱིན་གྱིས་རློབས། ། སླར་ཡང་ཀོང་ཡུལ་ཉང་ཁ་སྟོད་དུ་འཁྲུངས། ། ངོ་མཚར་ལྟས་བཟང་སྒྲ་འོད་ཟེར་དང་བཅས། །
སྐྱེས་ལོ་གསུམ་ནས་འབྲི་ཀློག་རང་བཞིན་མཁྱེན། ། རྡོ་ལ་ཕྱག་ཞབས་རྗེས་བཞག་འཇའ་ཚོན་པ། ། གསོལ་བ་འདེབས་སོ་དབང་བསྐུར་བྱིན་གྱིས་རློབས། ། བྱིས་པའི་རྩེད་མོ་ཐམས་ཅད་མཚམས་སྒྲུབ་ཚུལ། ། དབང་བསྐུར་ཆོས་གསུངས་གཙུག་ལག་ཁང་བཞེངས་ཟེར། ། ཀུན་གྱིས་ཡ་མཚན་མཐོང་སྣང་མང་དུ་བྱུང༌། ། སྔོན་སྦྱངས་ལས་འཕྲོ་སད་པའི་འཇའ་ཚོན་པ། ། གསོལ་བ་འདེབས་སོ་དབང་བསྐུར་བྱིན་གྱིས་རློབས། ། བཅུ་གཅིག་ལོན་ཚེ་འཇིག་རྟེན་ཞེན་པ་ལོག ། འདུས་བྱས་ཐམས་ཅད་མི་རྟག་སྡུག་བསྔལ་མཐོང༌། །
འགྲོ་བའི་ནད་སེལ་གསོ་རིག་སློབ་གཉེར་མཛད། ། སྨན་པའི་མཆོག་གྱུར་འཚོ་བྱེད་འཇའ་ཚོན་པ། ། གསོལ་བ་འདེབས་སོ་དབང་བསྐུར་བྱིན་གྱིས་རློབས། ། དེ་ཚེ་ལྷ་དང་བླ་མའི་ད་ལ་ནི། ། དངོས་ཉམས་རྨི་ལམ་ཀུན་ཏུ་ཡང་ཡང་མཇལ། ། སྒྱུ་མའི་འོད་ཟེར་ནམ་མཁའི་སྐར་ཚོགས་ལྟར། ། དག་སྣང་ཕྱོགས་མེད་ཤར་བའི་འཇའ་ཚོན་པ། ། གསོལ་བ་འདེབས་སོ་དབང་བསྐུར་བྱིན་གྱིས་རློབས། ། ཉེར་གཅིག་ལེན་ཚེ་མཚན་ལྡན་བླ་མའི་དྲུང༌། ། རབ་བྱུང་ཚུལ་ཁྲིམས་ངང་ཚུལ་རྒྱན་གྱིས་མཛེས། །
དགེ་ཚུལ་བསྙེན་རྫོགས་རིམ་གཉིས་གསན་པར་མཛད། ། བསྟན་རྩ་ཤཱཀྱའི་དགེ་སློང་འཇའ་ཚོན་པ། ། གསོལ་བ་འདེབས་སོ་དབང་བསྐུར་བྱིན་གྱིས་རློབས། ། ཟབ་ཁྲིད་གདམས་པས་རྩ་ཐིག་རླུང་ལ་འབད། ། སྤྲོས་བྲལ་ངང་ནས་འོད་གསལ་མ་བུ་འདྲེས། ། བྲག་རྩ་ཤིང་དྲུང་ས་དབྱིབས་རི་སུལ་དུ། ། དཀའ་སྤྱད་བཅུད་ལེན་མཐར་ཕྱིན་འཇའ་ཚོན་པ། ། གསོལ་བ་འདེབས་སོ་དབང་བསྐུར་བྱིན་གྱིས་རློབས། ། བསྐྱེད་རྫོགས་དབྱེར་མེད་རང་རིག་ཀློང་ཡངས་ནས། ། གསང་སྤྱོད་དམིགས་པས་ལྷ་སྲིན་དམ་ལ་བཏགས། །
མི་ལོ་བཅུ་དགུ་བུག་སྒོ་འདག་སྦྱར་མཛད། ། སྒྲུབ་པའི་རྒྱལ་མཚན་བཙུགས་པའི་འཇའ་ཚོན་པ། ། གསོལ་བ་འདེབས་སོ་དབང་བསྐུར་བྱིན་གྱིས་རློབས། ། སྨོན་ལམ་དབང་གིས་པདྨའི་ཟབ་གཏེར་བཏོན། ། རྨི་ལམ་སྤྲུལ་པས་རྔ་ཡབ་གླིང་དུ་བྱོན། ། གུ་རུ་པདྨ་སྒམ་པོ་ཀརྨ་པས། ། བྱིན་བརླབས་དབང་བསྐུར་གཏེར་སྟོན་འཇའ་ཚོན་པ། ། གསོལ་བ་འདེབས་སོ་དབང་བསྐུར་བྱིན་གྱིས་རློབས། ། སྙིགས་མའི་དུས་འདིར་སྐྱེ་འགྲོའི་དཔལ་དུ་ཤར། ། སྐལ་ལྡན་ལས་ཅན་ཆོས་བདག་ལག་ཏུ་འཕྲོད། །
འགྲོ་དོན་བཀའ་བབས་ཟབ་ཆོས་འཁོར་ལོ་བསྐོར། ། པད་འབྱུང་གཉིས་པ་སྔགས་འཆང་འཇའ་ཚོན་པ། ། གསོལ་བ་འདེབས་སོ་དབང་བསྐུར་བྱིན་གྱིས་རློབས། ། མ་རིག་མུན་སེལ་འགྲོ་རྣམས་བདེ་ལ་བཀོད། ། ཧོར་སོག་མཐའ་དམག་འཁྲུག་རྩོད་འཕྲལ་དུ་བཟློག ། ཆར་ཆུ་དུས་འབེབས་ལོ་འབྲས་ཕུན་སུམ་ཚོགས། ། སྨོན་ལམ་བསྔོ་བའི་མཁན་པོ་འཇའ་ཚོན་པ། ། གསོལ་བ་འདེབས་པོ་དབང་བསྐུར་བྱིན་གྱིས་རློབས། ། འདི་ནས་ཚེ་འཕོས་ཟངས་མདོག་དཔལ་རི་རུ། ། རིགས་ཀུན་བདག་ཉིད་སངས་རྒྱས་ཐོད་ཕྲེང་རྩལ། །
ཐུགས་དང་དབྱེར་མེད་སླར་ཡང་སྤྲུལ་ཟེར་འཁྱུག ། མཐར་ཕྱིན་འབྲས་བུའི་སངས་རྒྱས་འཇའ་ཚོན་པ། ། གསོལ་བ་འདེབས་སོ་དབང་བསྐུར་བྱིན་གྱིས་རློབས། ། རྣམ་ཐར་འཇའ་ཚོན་བཅོ་ལྔའི་ཚིགས་བཅད་འདི། ། དད་ལྡན་སྐལ་ལྡན་མོན་གྱི་བོན་པོ་བ། ། ཤཱཀྱ་ཨོ་རྒྱན་ཆོས་དབང་བསྐུལ་ངོར་བྲིས། ། དགེ་བས་འགྲོ་ཀུན་སྨིན་གྲོལ་སངས་རྒྱས་ཤོག ། ༈ ཨོཾ་ཨཱཿཧཱུྃ། བཛྲ་གུ་རུ་པདྨ་སིདྡྷི་ཧཱུྃ། ཧྲཱིཿ
མ་བཅོས་ལྷུན་གྲུབ་ཀ་དག་རང་མདངས་ལས། ། ཅིར་ཡང་ཤར་བའི་རིག་རྩལ་སྒྱུ་འཕྲུལ་ནི། ། གསང་སྔགས་རྙིང་མའི་བསྟན་འཛིན་བང་རི་བ། ། ཨོ་རྒྱན་ལས་འཕྲོ་གླིང་པར་གསོལ་བ་འདེབས། ། དང་པོ་མདོ་རྒྱུད་མན་ངག་ལེགས་པར་སྦྱངས། ། བར་དུ་བསྐྱེད་རྫོགས་དབྱེར་མེད་སྒྲུབ་པ་བཙུག ། ཡང་དག་དོན་གྱི་རབ་འབྱམས་བང་རི་བ། ། རིག་འཛིན་འཇའ་ཚོན་སྙིང་པོར་གསོལ་བ་འདེབས། ། རྒྱལ་དབང་པདྨའི་ཡང་སྤྲུལ་དགེ་སྦྱོང་ཚུལ། ། བསྐལ་དུས་སྙིགས་མའི་འགྲོ་བའི་དཔལ་དུ་ཤར། །
བདག་འཛིན་རཱུ་དྲ་འཇོམས་པའི་བང་རི་བ། ། སྔགས་འཆང་ཧཱུྃ་ནག་མེ་འབར་ལ་གསོལ་བ་འདེབས། ། དེ་ལྟར་གསོལ་བ་བཏབ་པའི་བྱིན་རླབས་ཀྱིས། ། གནས་སྐབས་མཐར་ཐུག་དངོས་གྲུབ་ཆར་འབེབས་ཤིང༌། ། མཁྱེན་བརྩེ་ནུས་ལྡན་འཇའ་ལུས་འོད་ཕུང་གྱུར། ། བདག་གཞན་དཀྱིལ་འཁོར་གཅིག་ཏུ་འགྲུབ་པར་ཤོག ། ཅེས་ཀོང་བཙུན་དེ་མོས་བསྐུལ་ནས་རིག་འཛིན་ཆེན་པོ་རང་གིས་མཛད་པའོ། ། ༈ གུ་རུ་པདྨའི་རྗེས་འཛིན་དུ་མོས་པའི་རྣལ་འབྱོར་པ་གཅེར་ཉལ་མཁན་གྱི་སྐྱེས་རབས་གསོལ་འདེབས་ཚིགས་བཅད་བཅོ་ལྔ་པ་བཞུགས་སོ། ཀུན་བཟང་ཆོ་རོལ་ཨ་ལི་ཀ་ལིའི་གཟུགས། ། འཁྲུལ་བྲལ་ཆོས་ཉིད་ཁྱབ་བརྡལ་ཆོས་སྐུ་ཆེ། །
སྣ་ཚོགས་འགྲོ་བའི་དོན་མཛད་སྤྲུལ་པའི་སྐུ། ། རྡོ་རྗེ་སློབ་དཔོན་ཞབས་ལ་གསོལ་བ་འདེབས། ༡༽ ། སྔོན་ཚེ་དབང་བསྐུར་གསང་མཚན་བློ་གྲོས་ཞེས། ། ཁྱེའུ་སྔོན་པོ་སྟག་གི་ཤམ་ཐབས་ཅན། ། རྟ་མགྲིན་དབང་གིས་བྱིན་བརླབས་ནུས་པ་ཅན། ། སྒྲོལ་མའི་རྣལ་འབྱོར་ཞབས་ལ་གསོལ་བ་འདེབས། ༢༽ ། རྡོ་རྗེ་གདན་དུ་བཅོམ་ལྡན་སྤྱན་སྔ་རུ། ། ཁྱེའུ་སྤོས་འཛིན་སྨྲ་བའི་བཤེས་གཉེན་ཏེ། །
ཤིང་གཅིག་དྲུང་གནས་སྟག་གདན་ཤིང་ལོའི་གོས། ། ཡིག་དྲུག་སྨྲ་བའི་ཞབས་ལ་གསོལ་བ་འདེབས། ༣༽ ། ཨོ་རྒྱན་ཕོ་བྲང་ཨུ་པ་ཏ་ཡི་བུ། ། རྒྱལ་སྲས་སྤྱོད་པས་གདུལ་བྱའི་དུས་བབས་གཟིགས། ། རྡོ་རྗེའི་མཚོན་གྱིས་བསྒྲལ་ནས་སྨོན་ལམ་མཛད། ། པདྨའི་སྨོན་འཛིན་ཞབས་ལ་གསོལ་བ་འདེབས། ༤༽ ། ལི་ཡུལ་དགའ་བའི་ཚལ་དུ་སྨོན་ལམ་ཅན། ། སློབ་དཔོན་ལ་དད་བུ་མོ་བཛྲ་མཚོ། །
མེ་ཏོག་བཅུ་གསུམ་ལྷར་ཕུལ་ཡང་དག་བསྔོས། ། བསམ་རྒུའི་དོན་གྲུབ་ཞབས་ལ་གསོལ་བ་འདེབས། ༥༽ ། བོད་ཡུལ་བསྟན་པའི་ཉི་འོད་བརྡལ་བའི་ཚེ། ། སར་གནས་སེམས་དཔའ་ཆོས་ཀྱི་བློ་གྲོས་མཚན། ། གུ་རུའི་རྗེས་འཛིན་རྟ་མགྲིན་བཀའ་བབས་ཤིང༌། ། རོ་ལངས་གསེར་བསྒྱུར་ཞབས་ལ་གསོལ་བ་འདེབས། ༦༽ ། བལ་ཡུལ་བྱང་ཆུབ་ཆེན་པོའི་བདེ་ཆེན་གྲོགས། ། རྡོ་རྗེ་སྐྱིད་དང་མཚོ་ཞེས་རྫུ་འཕྲུལ་ཅན། །
གསང་སྔགས་སྨིན་གྲོལ་ཆོས་ཀྱི་འཁོར་ལོ་བསྐོར། ། སྒྲོལ་མའི་རང་འོད་ཞབས་ལ་གསོལ་བ་འདེབས། ༧༽ ། ཟླ་འོད་གཞོན་ནུའི་དྲུང་དུ་གསལ་སྟོང་མཚན། ། རླུང་སེམས་དབང་ཐོབ་སྣང་བ་སྒྱུ་མར་རྟོགས། ། འཕགས་པའི་བདེན་པ་བཞི་པོ་མཁྱེན་ཅིང་གཟིགས། ། སྒྱུ་མའི་རྣལ་འབྱོར་ཞབས་ལ་གསོལ་བ་འདེབས། ༨༽ ། ཞང་གི་དྲུང་དུ་འདུལ་བའི་འོད་ཅེས་བྱ། ། དབང་བཞི་རྫོགས་ཤིང་ལམ་འབྱོངས་དྲོད་རྟགས་བརྙེས། །
བཀའ་འགྱུར་མ་ལུས་ཉིན་ཞག་ཕྲུག་རེར་བཀླགས། ། ངག་གི་དབང་ཕྱུག་ཞབས་ལ་གསོལ་བ་འདེབས། ༩༽ ། ཁམས་ཕྱོགས་མདོ་སྨད་གནས་ཡུལ་ཀུན་ཏུ་ཉུལ། ། ས་སྤྱོད་གྲུབ་པའི་དབང་ཕྱུག་ཞིག་ཆེན་པ། ། ཕག་མོ་རིར་བསྒྲུབས་བདེ་ཆེན་དབང་བསྒྱུར་ཞིང༌། ། རྣལ་འབྱོར་རས་ཆེན་ཞབས་ལ་གསོལ་བ་འདེབས། ༡༠༽ ། ཐང་སྟོང་རྒྱལ་པོའི་སྤྱན་སྔར་མཆོག་ལྡན་པ། ། མདོ་སྔགས་གླུར་བླངས་ངག་གི་རྩ་མདུད་གྲོལ། །
གཏེར་ལ་སྤྱོད་ཅིང་འབྱུང་བ་ལྔ་དབང་བསྒྱུར། ། གྲུབ་ཆེན་རྣལ་འབྱོར་ཞབས་ལ་གསོལ་བ་འདེབས། ༡༡༽ ། ཉག་པའི་ཕྱོགས་སུ་བོན་པོ་ཉི་མའི་མཚན། ། བོན་ཉིད་འཆད་ཅིང་སྣང་སྲིད་ཟས་སུ་ཟ། ། བོན་སྔགས་ལག་ཆར་ཐོགས་ནས་དམ་ཉམས་བསྒྲལ། ། སྔགས་བོན་རྣལ་འབྱོར་ཞབས་ལ་གསོལ་བ་འདེབས། ༡༢༽ ། མདོ་སྨད་ལས་སྨོན་དག་པའི་ཕོ་བྲང་ནས། ། ཟབ་ལམ་དོན་ལྡན་ཚེ་དབང་རྒྱལ་པོ་ཞེས། །
ཟབ་མོའི་གཏེར་སྤྱོད་དགའ་བཞིའི་འགྲོས་མཆོག་ལྡན། ། སྔགས་འཆང་རྣལ་འབྱོར་ཞབས་ལ་གསོལ་བ་འདེབས། ༡༣༽ ། འབྲི་གུང་གདན་ས་ཆེན་པོའི་ཕོ་བྲང་ནས། ། རིན་ཆེན་མཚན་ཅན་བདེན་གཉིས་ཟུང་འཇུག་རྟོགས། ། ཡང་ཟབ་གཏེར་སྤྱོད་ཟབ་མོའི་དོན་ལ་འཇུག ། བསླབ་གསུམ་དོན་ལྡན་ཞབས་ལ་གསོལ་བ་འདེབས། ༡༤༽ ། ཁམས་ཀྱི་རཏྣ་ཀ་དང་འབྲི་ཡི་ཕྱོགས། ། ལྷ་པ་ཆོས་འབྱུང་ཐུགས་དགོངས་ཡངས་པའི་མི། །
ཟབ་དོན་དགོངས་ཁྲོལ་ཆོ་གའི་ལག་ལེན་མཁས། ། དབང་དོན་སྔགས་མཁན་ཞབས་ལ་གསོལ་བ་འདེབས། ༡༥༽ ། དེ་ལྟར་དུས་གསུམ་དུས་མིན་སྤྲུལ་བསྒྱུར་རྣམས། ། ལས་ལུས་མ་ཡིན་སྒྱུ་མའི་རང་འོད་ལས། ། ད་ལྟ་གདུལ་བྱའི་མོས་བློར་ཐ་དད་པའི། ། ཟབ་མོའི་གཏེར་འབྱིན་ཞབས་ལ་གསོལ་བ་འདེབས། ། བདག་གཞན་སྨིན་གྲོལ་ལམ་མཁན་བླ་མ་མཆོག ། ཚེ་རབས་ཀུན་དང་ཚེ་རྒྱུད་ཐམས་ཅད་དུ། ། མི་འབྲལ་འགྲོགས་པའི་ཏིང་འཛིན་རྩེ་གཅིག་གིས། །
ས་བཅུ་རྡོ་རྗེ་འཛིན་པའི་ས་ཐོབ་ཤོག ། ཅེས་རྣལ་འབྱོར་པ་བསམ་གཏན་རྡོ་རྗེ་ཞེས་གཅེར་ཉལ་འཕྲད་འཇོག་མཁན་ངའི་སྐྱེས་རབས་ལ་བརྟེན་པའི་གསོལ་འདེབས་དགོས་ཞེས་གསོ་བ་རིག་པ་ལ་མཁས་པའི་སྔགས་ཀྱི་བནྡེ་ཨོ་རྒྱན་ཡེ་ཤེས་ཀྱིས་ཡང་ཡང་བསྐུལ་བ་ལ་བརྟེན་ནས་ཙིཏྟ་སྙིང་གི་རི་སུལ་དུ་འགྲུབ་པར་སྦྱར་བའོ། ། དགེ་བ་འདིས་མཚོན་མ་གྱུར་རྡོ་རྗེ་འཛིན་པའི་ས་ཐོབ་ཤོག། །
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
