རི་དགོན་བཀྲ་ཤིས་ཆོས་གླིང་གི་ཕྱག་བཞེས་རྒྱུན་མཁོའི་ཆོས་སྤྱོད་ཀྱི་རིམ་པ་ཕྱོགས་གཅིག་ཏུ་བཀོད་པ་རྣམ་གྲོལ་ལམ་གྱི་ཤིང་རྟ།
པོད ༥༦
ཟངས་མདོག་དཔལ་རིའི་སྨོན་ལམ།
)ཟངས་མདོག་དཔལ་རིའི་སྨོན་ལམ་བཞུགས་སོ། ། ཨོཾ་ཨཱཿཧཱུྃ། ཕྱོགས་བཅུ་དུས་གསུམ་འཕགས་ཚོགས་ཉན་ཐོས་དང༌། ། བྱང་ཆུབ་སེམས་དཔའ་རིག་འཛིན་ལྷ་དང་བཅས། ། མཁའ་འགྲོ་ཆོས་སྐྱོང་དམ་ཅན་རྒྱ་མཚོ་དགོངས། ། འདིར་གཤེགས་ཕྱི་ནང་གསང་བའི་མཆོད་པ་འབུལ། ། ལུས་ངག་ཡིད་གསུམ་སྡིག་པ་མི་དགེ་བཤགས། ། དུས་གསུམ་དགེ་ཚོགས་ཀུན་ལ་རྗེས་ཡི་རང༌། ། ཆོས་འཁོར་བླ་ན་མེད་པ་བསྐོར་བར་བསྐུལ། ། མྱ་ངན་མི་འདའ་འགྲོ་བའི་དོན་ལ་བཞུགས། །
མ་གྱུར་དགེ་ཚོགས་ཐེག་པ་ཆེན་པོར་བསྔོ༌། ། དམིགས་བཅས་དམིགས་མེད་ཟུང་འཇུག་མཆོག་ཐོབ་ཤོག ། ཨོཾ་ཨཱཿཧཱུྃ། ཞིང་ཁམས་འདི་ནས་ལྷོ་ནུབ་པདྨ་འོད། ། པདྨ་འབྱུང་གནས་འགྲོ་བའི་མགོན་པོ་ཡི། ། ཡེ་ཤེས་ཐུགས་རྗེའི་བརྩེ་བས་བདག་སྐྱོང་ནས། ། ཚེ་འདིར་བདེ་ལེགས་བཀྲ་ཤིས་མཆོག་ཐོབ་ཤོག ། འཆི་ཁའི་མཚམས་སྦྱོར་སྐྱེ་ངན་ལས་ངན་དང༌། ། སྡུག་བསྔལ་མི་ཤེས་འཆི་རྐྱེན་ངན་པའི་རིགས། ། མི་འབྱུང་འཆི་བ་ལམ་ལ་རོ་སྙོམས་ཤིང༌། །
འོད་གསལ་འཕོ་བའི་ངང་དུ་གཤེགས་པར་ཤོག ། ཤི་མ་ཐག་ཏུ་བར་དོ་ངོ་ཤེས་ནས། ། ཆོས་ཉིད་ས་ལ་གཏན་སྲིད་ཟིན་པ་དང༌། ། འོད་གསལ་སྣང་བ་བཞི་ལ་གདེང་ཐོབ་ཅིང༌། ། གཞོན་ནུ་བུམ་པ་སྐུ་ཡི་ཞིང་ཁམས་སུ། ། ལྷུན་གྲུབ་འཕོ་བ་ཆེན་པོའི་སྐུ་ཐོབ་ཤོག ། ཨོཾ་ཨཱཿཧཱུྃ། ལུས་འདི་བོར་ནས་ལྷོ་ནུབ་རྔ་ཡབ་གླིང༌། ། གསང་ཆེན་རོལ་པའི་དུར་ཁྲོད་ཆེན་པོ་མཆོག ། ཟངས་མདོག་དཔལ་རི་པདྨ་འོད་ཕུང་དུ། །
པདྨ་འབྱུང་གནས་ཞབས་དྲུང་སྐྱེ་བར་ཤོག ། སྐྱེ་བ་པདྨའི་སྦུབས་སུ་འཁྲུངས་པ་དང༌། ། འཁྲུངས་མ་ཐག་ཏུ་ཕྱོགས་བཅུའི་སངས་རྒྱས་ཀྱིས། ། ཁྲུས་གསོལ་དབང་བསྐུར་རིགས་ཀྱི་མིང་གནང་ནས། ། བཀྲ་ཤིས་ལྷ་མོས་ན་བཟའ་གསོལ་བར་ཤོག ། ཤར་གླིང་རྡོ་རྗེའི་ཁྲུས་རྫིང་ཐང་ཆེན་དུ། ། ལྷ་མོས་ཁྲུས་གསོལ་རྒྱན་དང་རྩེ་བ་ཡི། ། རོལ་རྩེད་སྣ་ཚོགས་དགའ་བདེ་ལོངས་སྤྱོད་ཅིང༌། ། ལྷ་མི་ལས་འདས་སྤྱོད་པ་སྐྱོང་བར་ཤོག ། ལྷོ་གླིང་ལོངས་སྤྱོད་ཚོགས་ལ་མངའ་བརྙེས་ཤིང༌། །
རྒྱན་དང་ནོར་མཆོག་མང་པོ་སྦྱིན་པ་དང༌། ། མི་ཟད་འདོད་དགུས་བདག་གཞན་རེ་བཀང་ཅིང༌། ། སྦྱིན་པ་ཆེན་པོའི་ཕ་རོལ་ཕྱིན་རྫོགས་ཤོག ། ནུབ་ཕྱོགས་དབང་གི་གནས་སུ་དབང་ཐོབ་ཅིང༌། ། དབང་ཆེན་རྟ་མགྲིན་ཡབ་ཡུམ་ཞལ་མཐོང་ནས། ། སྦྱོར་སྒྲོལ་གནས་དག་དབང་ཆེན་སྐུ་ཐོབ་ཅིང༌། ། ཚུལ་ཁྲིམས་ཕ་རོལ་ཕྱིན་པའི་སྐུ་ཐོབ་ཤོག ། བྱང་ཕྱོགས་དྲག་པོའི་དཀྱིལ་འཁོར་ཆེན་པོ་ནས། ། ལོངས་སྐུ་བདེ་བ་མཆོག་གི་སྐུ་ཐོབ་ནས། ། གཟུགས་སྐུ་འཇིགས་པའི་ཆ་ལུགས་ཆེན་པོ་མཆོག །
གང་འདུལ་སྤྲུལ་པ་བྱེ་བ་ས་ཡ་ཡིས། ། བརྩོན་འགྲུས་ཆེན་པོའི་ཕ་རོལ་ཕྱིན་རྫོགས་ཤོག ། ཟངས་མདོག་རི་བོ་ཙིཏྟ་འབར་བའི་དབྱིབས། ། ཕྱི་གླིང་བཅུ་གཉིས་ནང་གླིང་བརྒྱད་ཀྱིས་བསྐོར། ། གླིང་ཁམས་སྲིན་པོ་གདུལ་བྱར་བཀོད་པ་དང༌། ། སྨིན་གྲོལ་མཐར་ཕྱིན་འབྲེལ་ཚད་དོན་ལྡན་ཤོག ། གདུལ་བྱ་དག་དང་མ་དག་ལས་སྣ་ཚོགས། ། སྲིན་པོ་གདུག་པའི་ཚོགས་ཀྱི་དུག་ལྔ་རྣམས། ། ཐབས་ཀྱིས་འདུལ་ཞིང་ཐུགས་རྗེའི་བྱིན་རླབས་ཀྱིས། ། སེམས་ཅན་ཐམས་ཅད་བདེ་བའི་ལམ་འགོད་པའི། །
བཟོད་པ་ཆེན་པོའི་ཕ་རོལ་ཕྱིན་རྫོགས་ཤོག ། སྐྱེད་མོས་ཚལ་དང་དུར་ཁྲོད་ས་དབྱིབས་དང༌། ། ཨོ་རྒྱན་གནས་དང་མཁའ་འགྲོ་དཔའ་བོའི་གླིང༌། ། ཞིང་དང་འཕྲུལ་ཞིང་ཀུན་ལ་དབང་བསྒྱུར་ནས། ། བསམ་གཏན་ཆེན་པོའི་ཕ་རོལ་ཕྱིན་རྫོགས་ཤོག ། པདྨ་འོད་ཀྱི་ཕོ་བྲང་བླ་ན་མེད། ། སྒོ་བཞི་ཐེམ་སྐས་རྭ་བ་ཆེན་པོ་དང༌། ། ལྕགས་རི་ཟླུམ་སྐོར་འོབས་ལྕགས་རིམ་བདུན་སོགས། ། རིམ་ཞུགས་ཐེག་པ་མཆོག་ལ་ཕྱིན་པར་ཤོག ། འོད་གསལ་ཚད་མེད་གཞལ་ཡས་ཁང་ཀློང་དུ། །
པདྨ་འབྱུང་གནས་ས་བཅུའི་མགོན་པོ་ཉིད། ། ཤེས་རབ་ཆེན་པོའི་མིག་གིས་མཐོང་བ་དང༌། ། ཤེས་རབ་ཆེན་པོའི་ཕ་རོལ་ཕྱིན་རྫོགས་ཤོག ། པད་འབྱུང་ཞལ་གྱི་བདུད་རྩི་ངས་ལོན་ནས། ། ཐེག་པ་མཆོག་དང་བླ་མེད་ལམ་ནོད་ཅིང༌། ། ཐུགས་ཀྱི་དགོངས་པ་ཡོངས་སུ་འགྲུབ་པ་དང༌། ། ཡེ་ཤེས་ཆེན་པོའི་ཕ་རོལ་ཕྱིན་རྫོགས་ཤོག ། རིག་འཛིན་མཁའ་འགྲོ་རྗེ་འབངས་གྲུབ་ཆེན་དང༌། ། གསང་སྔགས་ལྷ་དང་བླ་མ་ཆེན་པོ་ཡི། ། གོ་འཕང་མཆོག་གི་ས་ལ་འགོད་པ་དང༌། །
སྟོབས་ཀྱི་ཕ་རོལ་ཕྱིན་པའི་ས་ཐོབ་ཤོག ། གསང་སྔགས་མོས་པའི་དཀྱིལ་འཁོར་འགྲུབ་པ་དང༌། ། ཐེག་པ་མཐའ་ཡས་ཆོས་སྒོ་ཕྱེ་བ་དང༌། ། གསང་སྔགས་བླ་མེད་སྨིན་གྲོལ་མཐར་ཕྱིན་ནས། ། ཐབས་ཀྱི་མཆོག་གི་ཕ་རོལ་ཕྱིན་རྫོགས་ཤོག ། སྐུ་ནི་མི་འགྱུར་པད་འབྱུང་སྐུ་ཐོབ་ཅིང༌། ། གསུང་ནི་མི་འགག་པདྨའི་ལྗགས་ཐོབ་ཅིང༌། ། ཐུགས་ནི་འཁྲུལ་མེད་པད་འབྱུང་མཆོག་འགྲུབ་ཅིང༌། ། སྨོན་ལམ་ཆེན་པོའི་ཕ་རོལ་ཕྱིན་རྫོགས་ཤོག ། ཡོན་ཏན་བྱེ་བ་ཕྲག་བརྒྱ་འགྱེད་པ་དང༌། །
ཕྲིན་ལས་རྣམ་བཞིས་གང་འདུལ་དེར་སྤྲུལ་ཞིང༌། ། ཁམས་གསུམ་འཁོར་བ་དོང་ནས་སྤྲུགས་པ་དང༌། ། ལམ་ལྔ་བླ་མེད་མཆོག་ཏུ་བསྒྲོད་པར་ཤོག ། ས་བཅུའི་ཞིང་མཆོག་པདྨ་འོད་དེ་རུ། ། འགྲོ་བའི་བླ་མ་པདྨ་འབྱུང་གནས་དང༌། ། གཉིས་མེད་སྐུ་གསུང་ཐུགས་སུ་སངས་རྒྱས་ནས། ། ཡེ་ཤེས་བླ་མའི་ས་ལ་འགོད་པར་ཤོག ། བླ་མ་པད་འབྱུང་ཁྱེད་སྐུ་ཅི་འདྲ་དང༌། ། འཁོར་དང་སྐུ་ཚེའི་ཚད་དང་ཞིང་ཁམས་སོགས། ། ཁྱེད་ཀྱི་མཚན་མཆོག་བཟང་པོ་ཅི་འདྲ་བ། །
དེ་འདྲ་ཁོ་ནར་བདག་སོགས་འགྱུར་བར་ཤོག། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
