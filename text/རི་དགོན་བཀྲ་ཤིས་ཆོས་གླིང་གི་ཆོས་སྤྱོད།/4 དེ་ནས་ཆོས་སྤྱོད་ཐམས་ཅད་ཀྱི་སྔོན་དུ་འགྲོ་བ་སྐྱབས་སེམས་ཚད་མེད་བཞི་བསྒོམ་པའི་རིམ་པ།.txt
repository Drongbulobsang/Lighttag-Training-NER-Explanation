རི་དགོན་བཀྲ་ཤིས་ཆོས་གླིང་གི་ཕྱག་བཞེས་རྒྱུན་མཁོའི་ཆོས་སྤྱོད་ཀྱི་རིམ་པ་ཕྱོགས་གཅིག་ཏུ་བཀོད་པ་རྣམ་གྲོལ་ལམ་གྱི་ཤིང་རྟ།
པོད ༤
དེ་ནས་ཆོས་སྤྱོད་ཐམས་ཅད་ཀྱི་སྔོན་དུ་འགྲོ་བ་སྐྱབས་སེམས་ཚད་མེད་བཞི་བསྒོམ་པའི་རིམ་པ།
)དེ་ནས་ཆོས་སྤྱོད་ཐམས་ཅད་ཀྱི་སྔོན་དུ་འགྲོ་བ་སྐྱབས་སེམས་ཚད་མེད་བཞི་བསྒོམ་པའི་རིམ་ པ་ནི། བདག་དང་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག ། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ་སྐྱབས་སུ་མཆིའོ། ། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཡི་དམ་དཀྱིལ་འཁོར་གྱི་ལྷ་ཚོགས་རྣམས་ལ་སྐྱབས་སུ་མཆིའོ། ། མཁའ་འགྲོ་ཆོས་སྐྱོང་སྲུང་མ་ཡེ་ཤེས་ཀྱི་སྤྱན་དང་ལྡན་པ་རྣམས་ལ་སྐྱབས་སུ་མཆིའོ། །
ནམ་མཁའི་གནས་སུ་ནམ་མཁའ་གང་བ་ཡི། ། བླ་མ་ཡི་དམ་མཁའ་འགྲོའི་ཚོགས་རྣམས་དང༌། ། སངས་རྒྱས་ཆོས་དང་འཕགས་པའི་དགེ་འདུན་ལ། ། བདག་དང་འགྲོ་ཀུན་གུས་པས་སྐྱབས་སུ་མཆི། ། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། ། བྱང་ཆུབ་བར་དུ་བདག་ནི་སྐྱབས་སུ་མཆི། ། བདག་གི་སྦྱིན་སོགས་བགྱིས་པའི་བསོད་ནམས་ཀྱིས། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་ལན་གསུམ་དང༌། ། བདག་དང་མཐའ་ཡས་སེམས་ཅན་རྣམས། །
ཡེ་ནས་སངས་རྒྱས་ཡིན་པ་ལ། ། ཡིན་པར་ཤེས་པའི་བདག་ཉིད་དུ། ། བྱང་ཆུབ་མཆོག་ཏུ་སེམས་བསྐྱེད་དོ། ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག ། སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག ། སྡུག་བསྔལ་མེད་པའི་བདེ་བ་དམ་པ་དང་མི་འབྲལ་བར་གྱུར་ཅིག ། ཉེ་རིང་ཆགས་སྡང་དང་བྲལ་བའི་བཏང་སྙོམས་ཚད་མེད་པ་ལ་གནས་པར་གྱུར་ཅིག ། ལན་གསུམ་བརྗོད། ས་གཞི་བྱིན་གྱིས་བརླབ་པ་ནི། དཀོན་མཆོག་གསུམ་གྱི་བདེན་པ་དང༌།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་བྱིན་གྱིས་བརླབས་དང༌། ཚོགས་གཉིས་ཡོངས་སུ་རྫོགས་པའི་མངའ་ཐང་ཆེན་པོ་དང༌། ཆོས་ཀྱི་དབྱིངས་རྣམ་པར་དག་ཅིང་བསམ་གྱིས་མི་ཁྱབ་པའི་སྟོབས་ཀྱིས། དེང་འདིར་ཁོར་ཡུག་གི་ས་གཞི་འདི་དག་བདེ་བ་ཅན་གྱི་ཞིང་གི་བཀོད་པ་ལྟ་བུ་ཕུན་སུམ་ཚོགས་པའི་རྒྱན་ཐམས་ཅད་ཀྱིས་རྣམ་པར་བརྒྱན་ཅིང་མཛེས་ཤིང་ཡིད་དུ་འོང་བ་བསམ་གྱིས་མི་ཁྱབ་པར་གྱུར། མཆོད་པ་བྱིན་གྱིས་བརླབ་པ་ནི། ཕུན་སུམ་ཚོགས་པའི་ཞིང་འདི་དག་ཏུ་ལྷ་དང་མིའི་ཡོ་བྱད་དམ་པ་གཟུགས་དང༌། སྒྲ་དང༌། དྲི་དང༌། རོ་དང༌། རེག་བྱ་ལ་སོགས་པ་རྣམ་པར་དག་ཅིང་ཡིད་དུ་འོང་བའི་མཆོད་པའི་སྤྲིན་རྒྱ་མཚོ་བསམ་གྱིས་མི་ཁྱབ་པས་ནམ་མཁའི་ཁམས་ཐམས་ཅད་གང་བར་གྱུར།
དེ་ནས་རྒྱལ་བ་འཁོར་བཅས་བསོད་ནམས་ཀྱི་ཞིང་དུ་སྤྱན་འདྲེན་པ་ནི། འདུན་པ་རྩེ་གཅིག་པས། ཕྱོགས་དུས་ཀུན་ནས་སྐྱབས་གསུམ་བཀའ་སྡོད་བཅས། ། ཉོན་མོངས་འགྲོ་ལ་མཁྱེན་བརྩེས་རབ་དགོངས་ནས། ། དཔག་མེད་ཞིང་ནས་ཐོགས་མེད་རྫུ་འཕྲུལ་གྱིས། ། འདིར་གཤེགས་མཆོད་སྤྲིན་རྒྱ་མཚོའི་དབུས་བཞུགས་གསོལ། ། མ་ལུས་སེམས་ཅན་ཀུན་གྱི་མགོན་གྱུར་ཅིང༌། ། བདུད་སྡེ་དཔུང་བཅས་མི་བཟད་འཇོམས་མཛད་ལྷ། ། དངོས་རྣམས་མ་ལུས་ཇི་བཞིན་མཁྱེན་གྱུར་པའི། ། བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། །
བཅོམ་ལྡན་བསྐལ་པ་གྲངས་མེད་དུ་མ་རུ། ། འགྲོ་ལ་བརྩེ་ཕྱིར་ཐུགས་རྗེ་རྣམ་སྦྱངས་ཤིང༌། ། སྨོན་ལམ་རྒྱ་ཆེན་དགོངས་པ་ཡོངས་རྫོགས་པའི། ། ཁྱེད་བཞེད་འགྲོ་དོན་མཛད་དུས་འདིར་ལགས་ན། ། དེ་ཕྱིར་ཆོས་དབྱིངས་ཕོ་བྲང་ལྷུན་གྲུབ་ནས། ། རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང༌། ། མཐའ་ཡས་སེམས་ཅན་ཚོགས་རྣམས་བསྒྲལ་བའི་ཕྱིར། ། ཡོངས་དག་འཁོར་དང་བཅས་ཏེ་གཤེགས་སུ་གསོལ། ། ཆོས་རྣམས་ཀུན་གྱི་དབང་ཕྱུག་གཙོ། ། བཙོ་མ་གསེར་གྱི་མདོག་འདྲ་ཞིང༌། །
ཉི་མ་ལས་ལྷག་གཟི་བརྗིད་ཆེ། ། དད་པས་སྤྱན་ནི་དྲང་བར་བགྱི། ། ཞི་ཞིང་ཐུགས་རྗེ་ཆེ་ལྡན་པ། ། དུལ་ཞིང་བསམ་གཏན་ས་ལ་བཞུགས། ། ཆོས་དང་ཡེ་ཤེས་ཆགས་བྲལ་བ། ། ཀུན་ཏུ་མི་བཟད་ནུས་པར་ལྡན། ། ཚུར་སྤྱོན་ཚུར་སྤྱོན་ཞི་དག་ལ། ། ཐུབ་པ་སྐྱེས་མཆོག་ཐམས་ཅད་མཁྱེན། ། ཤིན་ཏུ་ལེགས་བྱས་གཟུགས་བརྙན་ནི། ། མཆོད་པའི་གནས་འདིར་གཤེགས་སུ་གསོལ། །
བཅོམ་ལྡན་འདིར་ནི་བྱོན་པ་ལེགས། ། བདག་ཅག་བསོད་ནམས་སྐལ་བར་ལྡན། ། བདག་གི་མཆོད་ཡོན་བཞེས་ནས་ཀྱང༌། ། ཐུགས་ལ་དགོངས་ཤིང་གནང་བར་མཛོད། ། དེ་ནས་ཁྲུས་གསོལ་བའི་ཐོག་མར་ཁྲུས་ཁང་བསྐྱེད་ཅིང་སྙན་བརྣན་པ་ནི། ཁྲུས་ཀྱི་ཁང་པ་ཤིན་ཏུ་དྲི་ཞིམ་པ། ། ཤེལ་གྱི་ས་གཞི་གསལ་ཞིང་འཚེར་བ་བསྟར། ། རིན་ཆེན་འབར་བའི་ཀ་བ་ཡིད་འོང་ལྡན། ། མུ་ཏིག་འོད་ཆགས་བླ་བྲེ་བྲེས་པ་དེར། ། དེ་བཞིན་གཤེགས་པ་རྣམས་དང་དེ་སྲས་ལ། །
རིན་ཆེན་བུམ་པ་མང་པོ་སྤོས་ཀྱི་ཆུས། ། ཡིད་འོང་ལེགས་པར་བཀང་བ་གླུ་དང་ནི། ། རོལ་མོར་བཅས་པ་དུ་མས་ཁྲུས་བགྱིའོ། ། འདི་ནི་ཁྲུས་མཆོག་དཔལ་དང་ལྡན། ། ཐུགས་རྗེའི་ཆུ་ནི་བླ་ན་མེད། ། བྱིན་རླབས་ཡེ་ཤེས་ཆུ་ཡིས་ནི། ། ཅི་འདོད་དངོས་གྲུབ་སྩོལ་བར་མཛོད། ། རྒྱལ་བའི་སྐུ་གསུང་ཐུགས་མཆོག་ལ། ། ཉོན་མོངས་སྒྲིབ་པ་མི་མངའ་ཡང༌། ། སེམས་ཅན་སྒོ་གསུམ་སྒྲིབ་སྦྱང་ཕྱིར། །
གཙང་མའི་ཆབ་ཀྱིས་ཁྲུས་བགྱིའོ། ། སྐུ་ཕྱི་བ་ནི། ། དེ་དག་སྐུ་ལ་མཚུངས་པ་མེད་པའི་གོས། ། གཙང་ལ་དྲི་རབ་བགོས་པས་སྐུ་ཕྱིའོ། ། གོས་འབུལ་བ་ནི། དེ་ནས་དེ་ལ་ཁ་དོག་ལེགས་བསྒྱུར་བའི། ། ན་བཟའ་ཤིན་ཏུ་དྲི་ཞིམ་དམ་པ་འབུལ། ། གོས་བཟང་སྲབ་ལ་འཇམ་པ་སྣ་ཚོགས་དང༌། ། རྒྱན་མཆོག་བརྒྱ་ཕྲག་དེ་དང་དེ་དག་གིས། ། འཕགས་པ་ཀུན་ཏུ་བཟང་དང་འཇམ་དབྱངས་དང༌། །
འཇིག་རྟེན་དབང་ཕྱུག་སོགས་ལའང་བརྒྱན་པར་བགྱི། ། སྣ་ཚོགས་དབང་པོའི་གཞུ་ལྟར་རབ་བཀྲ་ཞིང༌། ། གང་ལ་རེག་ན་བདེ་བའི་རྒྱུར་འགྱུར་བའི། ། གོས་བཟང་རིན་ཆེན་བདག་བློ་སྦྱོང་ཕྱིར་འབུལ། ། བཟོད་པ་དམ་པའི་གོས་ཀྱིས་བརྒྱན་པར་ཤོག ། དྲི་མེད་མཚན་ལ་སྒྲིབ་བསལ་མི་མངའ་ཡང༌། ། དད་པས་ངུར་སྨྲིག་རྒྱལ་མཚན་ཕུལ་བ་ཡིས། ། ནམ་མཁའི་མཐའ་ཀླས་གྱུར་པའི་སེམས་ཅན་རྣམས། ། སངས་རྒྱས་བརྟུལ་ཞུགས་མཆོག་ལ་སྤྱོད་པར་ཤོག ། བཞུགས་སུ་གསོལ་བ་ནི། །
བདག་དང་འགྲོ་ལ་ཐུགས་བརྩེའི་ཕྱིར། ། ཉིད་ཀྱི་རྫུ་འཕྲུལ་མཐུ་ཡིས་ནི། ། ཇི་སྲིད་མཆོད་པ་བདག་བགྱིད་པ། ། དེ་སྲིད་བཅོམ་ལྡན་བཞུགས་སུ་གསོལ། ། དེ་ནས་ཡན་ལག་བདུན་གྱི་དང་པོ་ཕྱག་འཚལ་བའི་ཡན་ལག་ནི། ཡིད་འོང་རྫིང་བུའི་ནང་ན་གནས་པ་ཡི། ། འཆར་ཀའི་པདྨ་ཁ་འབུས་བྱེ་འདྲ་བ། ། ལག་གཉིས་སྤྱི་བོར་ཐལ་སྦྱར་བསྟོད་དབྱངས་བཅས། ། ལུས་དཔག་མེད་པར་སྤྲུལ་ནས་གུས་ཕྱག་འཚལ། ། བླ་མ་མཉམ་མེད་སངས་རྒྱས་རིན་པོ་ཆེ། །
དུས་གསུམ་བདེ་གཤེགས་སྲས་བཅས་ཐམས་ཅད་ཀྱི། ། སྐུ་གསུང་ཐུགས་ཀྱི་རང་བཞིན་བྱིན་བརླབས་པ། ། བཀའ་དྲིན་ཆེན་པོའི་ཞབས་ལ་ཕྱག་འཚལ་ལོ། ། སྟོན་པ་བླ་མེད་སངས་རྒྱས་རིན་པོ་ཆེ། ། སྐྱོབ་པ་བླ་མེད་དམ་ཆོས་རིན་པོ་ཆེ། ། འདྲེན་པ་བླ་མེད་དགེ་འདུན་རིན་པོ་ཆེ། ། སྐྱབས་གནས་དཀོན་མཆོག་གསུམ་ལ་ཕྱག་འཚལ་ལོ། ། ཁྱབ་བདག་དང་པོའི་སངས་རྒྱས་ཀུན་ཏུ་བཟང༌། ། རྡོ་རྗེ་སེམས་དཔའ་རིགས་ལྔ་གངས་ཆེན་མཚོ། ། ཕྱོགས་བཅུའི་ཞིང་བཞུགས་དུས་གསུམ་གཤེགས་པ་ཡི། །
རྒྱལ་བ་དགོངས་བརྒྱུད་རྣམས་ལ༴ ། སྣང་བ་དམ་པ་འོད་མི་འཁྲུགས་པ་དང༌། ། དཔའ་བོ་འཇིགས་སྐྱོབ་གཞོན་ནུ་རོལ་པ་ཆེ། ། རྡོ་རྗེ་འཆང་དང་དཔའ་བོ་སྟོབས་ལྡན་པ། ། ལྷ་ཡི་ཡུལ་བྱོན་དྲུག་ལ༴ ། དྲང་སྲོང་ཁྲོས་རྒྱལ་གསེར་འོད་དམ་པ་དང༌། ། བརྩེ་བའི་རྣམ་རོལ་འོད་སྲུང་བསྒྲེས་པོའི་ཞབས། ། མངོན་རྫོགས་རྒྱལ་པོ་ཤཱཀྱ་སེང་གེ་སྟེ། ། མི་ཡི་ཡུལ་བྱོན་དྲུག་ལ༴ ། རྣམ་དག་སྐུ་མངའ་མཆོག་ཏུ་གཟུགས་བཟང་བ། །
ཡེ་ཤེས་རྒྱ་མཚོ་གསེར་གྱི་ལྷུན་པོ་འདྲ། ། གྲགས་པ་འཇིག་རྟེན་གསུམ་ན་ལྷམ་མེ་བ། ། མགོན་པོ་མཆོག་གྱུར་ཁྱོད་ལ༴ ། མར་མེ་མཛད་སོགས་རྒྱལ་བ་འདས་པ་དང༌། ། བྱང་ཆུབ་ཆེན་པོར་ད་ལྟ་བཞུགས་པ་དང༌། ། བྱམས་པ་ལ་སོགས་སླད་ནས་འབྱོན་པ་ཡི། ། དུས་གསུམ་སངས་རྒྱས་རྣམས་ལ༴ ། སངས་རྒྱས་རྣམ་གཟིགས་གཙུག་ཏོར་ཐམས་ཅད་སྐྱོབ། ། འཁོར་བ་འཇིག་དང་གསེར་ཐུབ་འོད་སྲུང་དང༌། ། ཤཱཀྱ་ཐུབ་པ་གཽ་ཏཾ་ལྷ་ཡི་ལྷ། །
སངས་རྒྱས་དཔའ་བོ་བདུན་ལ༴ ། མཐུན་པའི་དགེ་ཚོགས་སྨོན་ལམ་རྨད་བྱུང་ཞིང༌། ། སྤྱོད་པ་སྤྱད་ཚེ་ན་ཡང་མཆེད་གྱུར་ལ། ། བསྐལ་བཟང་གཅིག་ལ་མཛད་པ་མཐར་ཕྱིན་པའི། ། རྫོགས་པའི་སངས་རྒྱས་སྟོང་ལ༴ ། མཚན་ལེགས་རིན་ཆེན་གསེར་བཟང་མྱ་ངན་མེད། ། ཆོས་བསྒྲགས་མངོན་མཁྱེན་སྨན་བླ་ཤཱཀྱ་ཐུབ། ། རྒྱ་ཆེན་སྨོན་ལམ་ཡོངས་སུ་རྫོགས་པ་ཡི། ། བདེ་བར་གཤེགས་པ་བརྒྱད་ལ༴ ། མི་རྟོག་རྡོ་རྗེ་ཐབས་ཀྱི་ཡེ་ཤེས་ནི། །
དམིགས་མེད་ཤེས་རབ་ཡུམ་གྱི་ངང་དུ་རྟོགས། ། ཐུགས་རྗེ་བྱེ་བྲག་སྣ་ཚོགས་ཅིར་ཡང་སྟོན། ། རྡོ་རྗེ་སེམས་དཔའ་ཆེ་ལ༴ ། ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང༌། ། གཟུགས་སྐུ་འཇའ་ཚོན་བཞིན་དུ་སོ་སོར་གསལ། ། ཐབས་དང་ཤེས་རབ་མཆོག་ལ་མངའ་བརྙེས་པའི། ། རིགས་ལྔ་བདེ་བར་གཤེགས་ལ༴ ། ཀུན་བཟང་རིགས་ལྔ་སེམས་དཔའ་ཡབ་ཡུམ་དང༌། ། ཐུབ་དྲུག་སྒོ་བ་ཁྲོ་རྒྱལ་ཡབ་ཡུམ་བཅུ། ། གནས་ཡུལ་མ་མོ་དབང་ཕྱུག་སྒོ་སྐྱོང་སོགས། །
དམ་པ་རིགས་བརྒྱའི་ཚོགས་ལ༴ ། ཡང་དག་འཇམ་དཔལ་གཤིན་རྗེ་པདྨ་དབང༌། ། རྡོ་རྗེ་གཞོན་ནུ་བླ་མེད་ཧེ་རུ་ཀ ། ཆེ་མཆོག་རིག་འཛིན་དྲེགས་འདུལ་དྲག་སྔགས་སོགས། ། བཀའ་བརྒྱད་ལྷ་ཚོགས་རྣམས་ལ༴ ། འདུས་པ་བདེ་དགྱེས་སྒྱུ་འཕྲུལ་དྲྭ་བ་དང༌། ། གདན་བཞི་མཱ་ཡ་ཐོད་པ་གཤིན་རྗེ་གཤེད། ། དུས་ཀྱི་འཁོར་ལོ་ལ་སོགས་སྔགས་རྒྱུད་ཀྱི། ། ཡེ་ཤེས་ལྷ་ཚོགས་ཀུན་ལ༴ ། གསང་སྔགས་རིགས་སྔགས་གཟུངས་སྔགས་སྙིང་པོ་དང༌། །
ཕྱག་རྒྱའི་རིགས་འབྱུང་ལ་སོགས་སྔགས་ཀྱི་ལྷ། ། ཞི་ཁྲོའི་ལྷ་ཚོགས་རྒྱུད་སྡེ་བཞི་པོ་ལས། ། གང་གསུངས་རྣམས་ལ་གུས་པས༴ ། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ། མ་སྐྱེས་མི་འགགས་ནམ་མཁའི་ངོ་བོ་ཉིད། ། སོ་སོ་རང་རིག་ཡེ་ཤེས་སྤྱོད་ཡུལ་བ། ། དུས་གསུམ་རྒྱལ་བའི་ཡུམ་ལ༴ ། མདོ་སྡེ་དབྱངས་བསྙད་ལུང་བསྟན་ཚིགས་སུ་བཅད། ། ཆེད་བརྗོད་གླེང་གཞི་རྟོགས་བརྗོད་དེ་ལྟར་བྱུང༌། ། སྐྱེས་རབས་རྒྱས་དང་རྨད་བྱུང་གཏན་ལ་དབབ། །
གསུང་རབ་ཡན་ལག་བཅུ་གཉིས་ལ༴ ། འཇམ་དབྱངས་ཕྱག་ན་རྡོ་རྗེ་སྤྱན་རས་གཟིགས། ། ས་ཡི་སྙིང་པོ་སྒྲིབ་པ་རྣམ་པར་སེལ། ། ནམ་མཁའི་སྙིང་པོ་བྱམས་པ་ཀུན་ཏུ་བཟང༌། ། ཉེ་བའི་སྲས་ཆེན་བརྒྱད་ལ༴ ། རླབས་ཆེན་སྤྱོད་པའི་ཚུལ་ནི་རབ་བཟུང་ནས། ། བསྡུ་བ་རྣམ་བཞིས་འགྲོ་དོན་མཛད་གྱུར་པ། ། རབ་དགའ་ལ་སོགས་ས་ལ་བཞུགས་པ་ཡི། ། བྱང་ཆུབ་སེམས་དཔའ་རྣམས་ལ༴ ། འགྲོ་བའི་མགོན་པོ་ཤཱཀྱ་སེང་གེ་ཡིས། །
སངས་རྒྱས་བསྟན་པ་གང་གི་ཕྱག་ཏུ་བཞག ། གསུང་རབ་རིན་ཆེན་སྒྲོམ་གྱི་ཁ་འབྱེད་པའི། ། དགྲ་བཅོམ་གནས་བརྟན་རྣམས་ལ༴ ། ཤ་རིའི་བུ་དང་མཽངྒལ་གྱི་བུ། ། ཀུན་དགའ་སྒྲ་གཅན་འཛིན་དང་མ་འགགས་པ། ། གང་པོ་རབ་འབྱོར་འོད་སྲུང་ཉེ་འཁོར་སོགས། ། ཉན་ཐོས་གྲངས་ལས་འདས་ལ༴ ། རྒྱུན་བཞུགས་ཕྱིར་འོང་ཕྱིར་མི་འོང་ལ་སོགས། ། དགྲ་བཅོམ་རིགས་གྱུར་སྐྱེས་བུ་ཟུང་བཞི་དང༌། ། ཚོགས་ན་སྤྱོད་དང་བསེ་རུ་ལྟ་བུ་ཡི། །
འཕགས་པ་རང་རྒྱལ་རྣམས་ལ༴ ། བཀྲ་ཤིས་འབྱུང་དང་བྱང་ཆུབ་ཆེན་པོ་དང༌། ། ཆོས་འཁོར་ཆོ་འཕྲུལ་ཆེན་པོ་ལྷ་ལས་བབས། ། དབྱེན་བཟླུམས་སྐུ་ཚེའི་འདུ་བྱེད་བྱིན་གྱིས་བརླབས། ། མྱང་འདས་མཆོད་རྟེན་རྣམས་ལ༴ ། དགའ་རབ་འཇམ་དཔལ་ཤྲཱི་སེང་ཡེ་ཤེས་མདོ། ། མཁས་པ་ཉེར་གཅིག་རིགས་ཅན་དྲྭ་མ་ལྔ། ། རྒྱལ་པོ་ཛཿདང་བདེ་བའི་འཁོར་ལོ་སོགས། ། རིག་འཛིན་བརྡ་བརྒྱུད་རྣམས་ལ༴ ། ཧཱུྂ་མཛད་འཇམ་དཔལ་བཤེས་གཉེན་བི་མ་ལ། །
པྲ་བྷ་ཧསྟི་དྷ་ན་སཾ་སྐྲྀ་ཏ། ། ནཱ་ག་རྫུ་ན་གུ་ཧྱ་ཙནྡྲ་དང༌། ། ཤཱིནྟཾ་གརྦྷ་རྣམས་ལ༴ ། ཨིནྡྲ་བྷུ་ཏི་བི་རཱུ་ས་ར་ཧ། ། ལོ་ཧི་ནག་པོ་པ་དང་དྲིལ་བུ་པ། ། སངས་རྒྱས་གསང་བ་སྒེག་པ་རྡོ་རྗེ་སོགས། ། དཔག་ཡས་གྲུབ་ཆེན་རྣམས་ལ༴ ། མགོན་པོ་ཀླུ་སྒྲུབ་ཨཱརྻ་དེ་ཝ་དང༌། ། ཐོགས་མེད་དབྱིག་གཉེན་ཕྱོགས་གླང་ཆོས་ཀྱི་གྲགས། ། ཆོས་སྐྱོང་ཡོན་ཤཱཀ་རྣམ་གཉིས་དཔའ་བོ་སོགས། །
འཛམ་གླིང་རྒྱན་མཆོག་རྣམས་ལ༴ ། འཛམ་བུའི་གླིང་དུ་བསྟན་པའི་སྲོག་ཤིང་བཙུག ། ཁ་བ་ཅན་དུ་ཆོས་ཀྱི་སྒྲོན་མེ་སྦར། ། ངུར་སྨྲིག་འཛིན་པ་ཤཱཀྱའི་སྲས་གཅིག་པུ། ། མཁན་ཆེན་ཞི་བ་འཚོ་ལ༴ ། དུས་གསུམ་རྒྱལ་བ་ཀུན་དངོས་རིགས་བརྒྱའི་བདག ། ཕྲིན་ལས་རྣམ་བཞིའི་འཁོར་ལོས་བསྒྱུར་བ་པོ། ། སྣང་སྲིད་དབང་དུ་སྡུད་པའི་མཐུ་སྟོབས་ཅན། ། པདྨ་འབྱུང་གནས་ཞབས་ལ༴ ། བྱང་ཆུབ་སེམས་དཔའ་ཆོས་རྒྱལ་ཚུལ་འཛིན་ཅིང༌། །
གངས་ཅན་ཁྲོད་འདིར་གདུལ་བྱ་མ་ལུས་པ། ། སྣ་ཚོགས་ཐབས་ཀྱིས་འདུལ་བར་མཛད་པ་ཡི། ། ཁྲི་སྲོང་ལྡེའུ་བཙན་ཞབས་ལ༴ ། ནམ་སྙིང་སངས་རྒྱས་ཡེ་ཤེས་རྒྱལ་མཆོག་དབྱངས། ། མཚོ་རྒྱལ་ཡེ་ཤེས་གཞོན་ནུ་དཔལ་སེང་གེ ། འབྲོག་མི་དཔལ་ཡེ་བཻ་རོ་ལ་སོགས་པའི། ། གྲུབ་བརྙེས་རྗེ་འབངས་རྣམས་ལ༴ ། རྒྱལ་བའི་བཀའ་དང་བསྟན་བཅོས་ལ་སོགས་པ། ། འགྲོ་བའི་དོན་དུ་ཚུལ་བཞིན་བསྒྱུར་དང་སྤེལ། ། སངས་རྒྱས་བསྟན་ལ་བྱ་བ་ཆེར་མཛད་པའི། །
ལོ་པཎ་སྐྱེས་མཆོག་རྣམས་ལ༴ ། རབ་འབྱམས་རྒྱལ་བ་ཀུན་གྱི་བསྟན་པའི་སྲོག ། ངེས་དོན་ལམ་བཟང་གསལ་མཛད་སོ་དང་གནུབས། ། སྨྲ་བའི་དབང་ཕྱུག་རོང་ཟོམ་ཆོས་བཟང་སོགས། ། བཀའ་གཏེར་བླ་མ་རྣམས་ལ༴ ། བསྟན་པའི་མངའ་བདག་ཤཱཀྱ་འབྱུང་གནས་དང༌། ། ཧེ་རུ་ཀ་དཔལ་ཟུར་ཆུང་ཤེས་རབ་གྲགས། ། གསང་བདག་དཔའ་བོ་ཤཱཀྱ་སེང་གེ་སྟེ། ། ཟུར་པ་མེས་དབོན་གསུམ་ལ༴ ། འཛམ་གླིང་མཛེས་པའི་རྒྱན་དྲུག་མཆོག་གཉིས་དང༌། །
ཐུགས་རྗེ་ལུང་རྟོགས་མཉམ་པའི་མཐུ་མངའ་ཡང༌། ། ནགས་ཁྲོད་དམ་པར་སྦས་པའི་བརྟུལ་ཞུགས་ཀྱིས། ། འཁོར་འདས་ཆོས་སྐུར་རྫོགས་པའི་ཀློང་ཆེན་པ། ། དྲི་མེད་འོད་ཟེར་ཞབས་ལ༴ ། ཉང་རལ་ཆོས་དབང་རྒོད་ཀྱི་ལྡེམ་འཕྲུ་ཅན། ། ཨོ་རྒྱན་སངས་རྒྱས་རྡོ་རྗེ་རཏྣ་གླིང༌། ། པདྨ་ཀརྨ་ལས་འཕྲོ་གླིང་པ་སོགས། ། སྤྲུལ་སྐུ་གཏེར་སྟོན་བརྒྱ་རྩ་ལ༴ ། གཞུང་ལུགས་རྒྱ་མཚོའི་གནས་ལ་བྱང་ཆུབ་པ། ། གཡུང་སྟོན་མངའ་རིས་པཎ་ཆེན་བློ་གྲོས་བཟང༌། །
ཤེས་རབ་འོད་ཟེར་བྱང་བདག་ཡབ་སྲས་སོགས། ། བཀའ་གཏེར་སྒྲོན་མེ་རྣམས་ལ༴ ། བཻ་རོ་ཙཱ་ན་བསམ་བཞིན་སྲིད་པའི་གར། ། སྔ་འགྱུར་བསྟན་པའི་མེ་རོ་གཏིང་ནས་བསླངས། ། གངས་ཅན་མཁས་གྲུབ་རྒྱ་མཚོའི་འཁོར་ལོས་བསྒྱུར། ། རིག་འཛིན་གཏེར་བདག་གླིང་པ་ལ༴ ། ཐམས་ཅད་མཁྱེན་པ་རྡོ་རྗེ་ཐོགས་མེད་རྩལ། ། འཇིག་རྟེན་མིག་གཅིག་ལོ་ཆེན་དྷརྨ་ཤྲཱི། ། མཁས་གྲུབ་ཆེན་པོ་སྣ་ཚོགས་རང་གྲོལ་སོགས། ། གསང་བསྟན་གསལ་མཛད་རྣམས་ལ༴ །
བཀའ་བབ་བདུན་ལྡན་འཇམ་དབྱངས་མཁྱེན་བརྩེའི་དབང༌། ། རྒྱལ་བས་ལུང་བསྟན་བློ་གྲོས་ཕ་མཐའ་ཡས། ། སྨྲ་བའི་སེང་གེ་མི་ཕམ་རྣམ་རྒྱལ་སོགས། ། ངོ་མཚར་ཤིང་རྟ་རྣམས་ལ༴ ། ཉན་རང་བྱང་སེམས་བྱ་སྤྱོད་རྣལ་འབྱོར་རྒྱུད། ། རྣལ་འབྱོར་ཆེ་དང་ཨ་ནུ་ཨ་ཏི་སོགས། ། ཐེག་པ་རིམ་དགུའི་ཆོས་ཚུལ་རྒྱ་མཚོ་ཡི། ། རྩ་བརྒྱུད་བླ་མ་རྣམས་ལ༴ ། སོ་ཐར་བྱང་སེམས་གསང་སྔགས་སྡོམ་པ་དང༌། ། འདུལ་བ་མངོན་པ་མདོ་སྡེ་རིན་པོ་ཆེ། །
ལེགས་པར་གསུངས་དང་དེ་ཡི་དགོངས་འགྲེལ་གྱི། ། བརྒྱུད་པའི་བླ་མ་རྣམས་ལ༴ ། ཨ་ཏི་ཤ་སོགས་བཀའ་གདམས་གསར་རྙིང་དང༌། ། གོང་མ་ལྔ་སོགས་ལམ་འབྲས་བརྒྱུད་པ་དང༌། ། མར་མི་དྭགས་སོགས་ཕྱག་ཆེན་ཆོས་དྲུག་དང༌། ། རིན་ཆེན་བདུན་སོགས་ཤངས་ཆོས་འཛིན་རྣམས་དང༌། ། ཇོ་ཞལ་ལ་སོགས་དུས་ཀྱི་འཁོར་ལོ་དང༌། ། དམ་པ་མ་གཅིག་ལ་སོགས་ཞི་གཅོད་སྲོལ། ། གངས་ཅན་རིས་མེད་རྒྱལ་བསྟན་ཡོངས་རྫོགས་ཀྱི། ། བརྒྱུད་པའི་བླ་མ་རྣམས་ལ༴ །
འགྲོ་ལ་ཕན་བདེ་མ་ལུས་འབྱུང་བའི་གཞི། ། བདེ་གཤེགས་བསྟན་པ་ཡུན་རིང་གནས་པ་དང༌། ། འཛིན་དང་སྤེལ་དང་བསྲུང་དང་རྒྱས་མཛད་པའི། ། སྐྱེས་བུ་དམ་པ་རྣམས་ལ༴ ། རྡོ་རྗེའི་རང་བཞིན་གནས་མཆོག་དམ་པ་ནས། ། མངོན་ཤེས་རྫུ་འཕྲུལ་མངའ་བའི་ཐུགས་རྗེ་ཡིས། ། སྒྲུབ་པ་པོ་ལ་མ་ཡིས་བུ་བཞིན་སྐྱོང༌། ། གནས་གསུམ་མཁའ་འགྲོའི་ཚོགས་ལ༴ ། གང་གི་འཕྲུལ་དང་མངོན་པར་མཁྱེན་པའི་དཔལ། ། ཉེ་བར་དགོངས་ནས་ཐུབ་པའི་བཀའ་བཞིན་དུ། །
བསྟན་པ་རིན་ཆེན་བང་མཛོད་ལེགས་སྐྱོང་བའི། ། རྡོ་རྗེའི་ཆོས་སྐྱོང་རྣམས་ལ༴ ། གང་སྔོན་སྦྱིན་པ་རྒྱ་མཚོའི་དགེ་བསགས་པས། ། ཚེ་དང་ནོར་དང་མཐུ་ཡི་དཔལ་བརྙེས་ཤིང༌། ། སྒྲུབ་པ་པོ་ལ་དབྱིག་གི་ཆར་འབེབས་པའི། ། གནོད་སྦྱིན་ནོར་སྐྱོང་རྣམས་ལ༴ ། ཚངས་དང་བརྒྱ་བྱིན་ལ་སོགས་ཕྱོགས་སྐྱོང་བཅུ། ། རྒྱལ་ཆེན་བཞི་སོགས་གཙང་རིས་མགོན་པོ་སྟེ། ། བསྟན་པ་བསྲུང་བར་ཞལ་བཞེས་འཕགས་པའི་ཚོགས། ། དཀར་ཕྱོགས་སྐྱོང་བ་རྣམས་ལ་ཕྱག་འཚལ་ལོ། །
ཞེས་དང༌། གཞན་ཡང༌། ཇི་སྙེད་སུ་དག་ཕྱོགས་བཅུའི་འཇིག་རྟེན་ན། ཞེས་སོགས་ནས། བདེ་བར་གཤེགས་པ་ཐམས་ཅད་བདག་གིས་བསྟོད། ། ཅེས་པའི་བར་རོ། གཉིས་པ་མཆོད་པའི་ཡན་ལག་ནི། རིན་ཆེན་སེམས་དེ་བཟུང་བར་བྱ་བའི་ཕྱིར། ། དེ་བཞིན་གཤེགས་པ་རྣམས་དང་དམ་པའི་ཆོས། ། དཀོན་མཆོག་དྲི་མ་མེད་དང་སངས་རྒྱས་སྲས། །
ཡོན་ཏན་རྒྱ་མཚོ་རྣམས་ལ་ལེགས་པར་མཆོད། ། མེ་ཏོག་འབྲས་བུ་ཇི་སྙེད་ཡོད་པ་དང༌། ། སྨན་གྱི་རྣམ་པ་གང་ཞིག་ཡོད་པ་དང༌། ། འཇིག་རྟེན་རིན་ཆེན་ཇི་སྙེད་ཡོད་པ་དང༌། ། ཆུ་གཙང་ཡིད་དུ་འོང་བ་ཅི་ཡོད་དང༌། ། རིན་ཆེན་རི་བོ་དང་ནི་དེ་བཞིན་དུ། ། ནགས་ཚལ་ས་ཕྱོགས་དབེན་ཞིང་ཉམས་དགའ་དང༌། ། ལྗོན་ཤིང་མེ་ཏོག་རྒྱན་སྤྲས་སྤུད་པ་དང༌། ། ཤིང་གང་འབྲས་བཟང་ཡལ་ག་དུད་པ་དང༌། ། ལྷ་སོགས་འཇིག་རྟེན་ན་ཡང་དྲི་དང་ནི། །
སྤོས་དང་དཔག་བསམ་ཤིང་དང་རིན་ཆེན་ཤིང༌། ། མ་རྨོས་འཁྲུངས་པའི་ལོ་ཏོག་རྣམ་པ་དང༌། ། གཞན་ཡང་མཆོད་པར་འོས་པའི་རྒྱན་རྣམས་ནི། ། མཚོ་དང་རྫིང་བུ་པདྨས་བརྒྱན་པ་དག ། ངང་པ་ཤིན་ཏུ་སྐད་སྙན་ཡིད་འོང་ལྡན། ། ནམ་མཁའ་རབ་འབྱམས་ཁམས་ཀྱི་མཐས་གཏུགས་པ། ། ཡོངས་སུ་བཟུང་བ་མེད་པ་དེ་དག་ཀུན། ། བློ་ཡིས་བླངས་ནས་ཐུབ་པ་སྐྱེས་ཀྱི་མཆོག ། སྲས་དང་བཅས་པ་རྣམས་ལ་ལེགས་འབུལ་ན། ། ཡོན་གནས་དམ་པ་ཐུགས་རྗེ་ཆེ་རྣམས་ཀྱིས། །
བདག་ལ་བརྩེར་དགོངས་བདག་གི་འདི་དག་བཞེས། ། བདག་ནི་བསོད་ནམས་མི་ལྡན་བཀྲེན་ཆེན་ཏེ། ། མཆོད་པའི་ནོར་གཞན་བདག་ལ་ཅང་མ་མཆིས། ། དེས་ན་གཞན་དོན་དགོངས་པའི་མགོན་གྱིས་འདི། ། བདག་གི་དོན་སླད་ཉིད་ཀྱི་མཐུས་བཞེས་ཤིག ། རྒྱལ་དང་དེ་སྲས་རྣམས་ལ་བདག་གིས་ནི། ། བདག་གི་ལུས་ཀུན་གཏན་དུ་འབུལ་བར་བགྱི། ། སེམས་དཔའ་མཆོག་རྣམས་བདག་ནི་ཡོངས་བཞེས་ཤིག ། གུས་པས་ཁྱེད་ཀྱི་འབངས་སུ་མཆི་བར་བགྱི། ། བདག་ནི་ཁྱེད་ཀྱིས་ཡོངས་སུ་བཟུང་བས་ན། །
སྲིད་ལ་མི་འཇིགས་སེམས་ཅན་ཕན་པར་བགྱིད། ། སྔོན་གྱི་སྡིག་ལས་ཡང་དག་འདའ་བགྱིད་ཅིང༌། ། སྡིག་པ་གཞན་ཡང་སླན་ཆད་མི་བགྱིད་དོ། ། སྟོང་གསུམ་ཀུན་ཏུ་དྲི་ངད་ལྡང་བ་ཡི། ། དྲི་མཆོག་རྣམས་ཀྱིས་ཐུབ་དབང་རྣམས་ཀྱི་སྐུ། ། གསེར་སྦྱངས་བཙོ་མ་བྱི་དོར་བྱེད་པ་ལྟར། ། འོད་ཆགས་འབར་བ་དེ་དག་བྱུགས་པར་བགྱི། ། ཐུབ་དབང་མཆོད་གནས་མཆོག་ལ་ཡིད་འོང་བའི། ། མེ་ཏོག་མནྡ་ར་དང་པདྨ་དང༌། ། ཨུཏྤལ་ལ་སོགས་དྲི་ཞིམ་སྣ་ཚོགས་དང༌། །
ཕྲེང་བ་སྤེལ་ལེགས་ཡིད་འོང་རྣམས་ཀྱིས་མཆོད། ། སྤོས་མཆོག་ཡིད་འཕྲོག་དྲི་ངད་ཁྱབ་པ་ཡི། ། བདུག་པའི་སྤྲིན་ཚོགས་རྣམས་ཀྱང་དེ་ལ་དབུལ། ། ཞལ་ཟས་བཟའ་བཏུང་སྣ་ཚོགས་བཅས་པ་ཡི། ། ལྷ་བཤོས་རྣམས་ཀྱང་དེ་ལ་དབུལ་བར་བགྱི། ། གསེར་གྱི་པདྨ་ཚར་དུ་དངར་བ་ཡི། ། རིན་ཆེན་སྒྲོན་མེ་རྣམས་ཀྱང་དབུལ་བར་བགྱི། ། ས་གཞི་བསྟར་བ་སྤོས་ཀྱིས་བྱུགས་པ་དེར། ། མེ་ཏོག་ཡིད་འོང་སིལ་མ་དགྲམ་པར་བགྱི། ། གཞལ་མེད་ཕོ་བྲང་བསྟོད་དབྱངས་ཡིད་འོང་ལྡན། །
མུ་ཏིག་རིན་ཆེན་རྒྱན་འཕྱང་མཛེས་འབར་བ། ། དཔག་ཡས་ནམ་མཁའི་རྒྱན་གྱུར་དེ་དག་ཀྱང༌། ། ཐུགས་རྗེའི་རང་བཞིན་ཅན་ལ་དབུལ་བར་བགྱི། ། རིན་ཆེན་གདུགས་མཛེས་གསེར་གྱི་ཡུ་བ་ཅན། ། ཁོར་ཡུག་རྒྱན་གྱི་རྣམ་པ་ཡིད་འོང་ལྡན། ། དབྱིབས་ལེགས་ལྟ་ན་སྡུག་པ་སྒྲེང་བ་ཡང༌། ། རྟག་ཏུ་ཐུབ་དབང་རྣམས་ལ་དབུལ་བར་བགྱི། ། དེ་ལས་གཞན་ཡང་མཆོད་པའི་ཚོགས། ། རོལ་མོ་དབྱངས་སྙན་ཡིད་འོང་ལྡན། ། སེམས་ཅན་སྡུག་བསྔལ་སེལ་བྱེད་པའི། །
སྤྲིན་རྣམས་སོ་སོར་གནས་གྱུར་ཅིག ། དམ་ཆོས་དཀོན་མཆོག་ཐམས་ཅད་དང༌། ། མཆོད་རྟེན་རྣམས་དང་སྐུ་གཟུགས་ལ། ། རིན་ཆེན་མེ་ཏོག་ལ་སོགས་ཆར། ། རྒྱུན་མི་ཆད་པར་འབབས་པར་ཤོག ། ཇི་ལྟར་འཇམ་དབྱངས་ལ་སོགས་པས། ། རྒྱལ་བ་རྣམས་ལ་མཆོད་མཛད་ལྟར། ། དེ་བཞིན་བདག་གིས་དེ་བཞིན་གཤེགས། ། མགོན་པོ་སྲས་དང་བཅས་རྣམས་མཆོད། ། ཡོན་ཏན་རྒྱ་མཚོ་རྣམས་ལ་བདག །
བསྟོད་དབྱངས་ཡན་ལག་རྒྱ་མཚོས་བསྟོད། ། བསྟོད་དབྱངས་སྙན་སྤྲིན་དེ་དག་ལ། ། ངེས་པར་ཀུན་ཏུ་འབྱུང་གྱུར་ཅིག ། དེ་ནས། མེ་ཏོག་དམ་པ་ཕྲེང་བ་དམ་པ་དང༌། ཞེས་པ་ནས། རྒྱལ་བ་ཀུན་ལ་ཕྱག་འཚལ་མཆོད་པར་བགྱི། ཞེས་པའི་བར་རོ། དེ་ནས་མཎྜལ་འབུལ་བ་ནི། ཨོཾ་བཛྲ་བྷུ་མི་ཨཱཿཧཱུྂ།
གཞི་ཡོངས་སུ་དག་པ་དབང་ཆེན་གསེར་གྱི་ས་གཞི། ཨོཾ་བཛྲ་རེ་ཁེ་ཨཱཿཧཱུྂ། ཕྱི་ལྕགས་རི་ཁོར་ཡུག་གིས་བསྐོར་བའི་དབུས་སུ་ཧཱུྂ། རིའི་རྒྱལ་པོ་རི་རབ། ཤར་ལུས་འཕགས་པོ། ལྷོ་ཛམ་བུ་གླིང༌། ནུབ་བ་ལང་སྤྱོད། བྱང་སྒྲ་མི་སྙན། ལུས་དང་ལུས་འཕགས། རྔ་ཡབ་དང་རྔ་ཡབ་གཞན།
གཡོ་ལྡན་དང་ལམ་མཆོག་འགྲོ། སྒྲ་མི་སྙན་དང་སྒྲ་མི་སྙན་གྱི་ཟླ། རིན་པོ་ཆེའི་རི་བོ། དཔག་བསམ་གྱི་ཤིང༌། འདོད་འཇོའི་བ། མ་རྨོས་པའི་ལོ་ཏོག འཁོར་ལོ་རིན་པོ་ཆེ། ། ནོར་བུ་རིན་པོ་ཆེ། བཙུན་མོ་རིན་པོ་ཆེ། བློན་པོ་རིན་པོ་ཆེ།
གླང་པོ་རིན་པོ་ཆེ། རྟ་མཆོག་རིན་པོ་ཆེ། དམག་དཔོན་རིན་པོ་ཆེ། གཏེར་ཆེན་པོའི་བུམ་པ། སྒེག་པ་མ། ཕྲེང་བ་མ། གླུ་མ། གར་མ། མེ་ཏོག་མ། བདུག་སྤོས་མ།
སྣང་གསལ་མ། དྲི་ཆབ་མ། ཉི་མ། ཟླ་བ། རིན་པོ་ཆེའི་གདུགས། ཕྱོགས་ལས་རྣམ་པར་རྒྱལ་བའི་རྒྱལ་མཚན། དབུས་སུ་ལྷ་དང་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་ཡི་དམ་དཀྱིལ་འཁོར་གྱི་ལྷ་ཚོགས་སངས་རྒྱས་དང་བྱང་ཆུབ་སེམས་དཔའི་ཚོགས་དང་བཅས་པ་རྣམས་ལ་དབུལ་བར་བགྱིའོ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། ། ས་གཞི་སྤོས་ཆུས་བྱུགས་ཤིང་མེ་ཏོག་བཀྲམ། །
རི་རབ་གླིང་བཞི་ཉི་ཟླས་བརྒྱན་པ་འདི། ། སངས་རྒྱས་ཞིང་དུ་དམིགས་ཏེ་ཕུལ་བ་ཡིས། ། འགྲོ་ཀུན་རྣམ་དག་ཞིང་དུ་སྤྱོད་པར་ཤོག ། ཨི་དམ་རཏྣ་མཎྜལ་ཀཾ་ནིརྻ་ཏ་ཡ་མི། འགྲོ་མགོན་ཆོས་རྒྱལ་འཕགས་པས་མཛད་པར་གྲགས་སོ། གསུམ་པ་སྡིག་པ་བཤགས་པའི་ཡན་ལག་ནི། བླ་མ་རྡོ་རྗེ་འཛིན་པ་ཆེན་པོ་ལ་སོགས་པ་ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བས་ཚེ་འཁོར་བ་ཐོག་མ་མ་མཆིས་པ་ནས་ད་ལྟ་ལ་ཐུག་གི་བར་དུ་ཉོན་མོངས་པ་འདོད་ཆགས་དང༌། ཞེ་སྡང་དང༌། གཏི་མུག་གི་དབང་གིས་ལུས་ངག་ཡིད་གསུམ་གྱི་སྒོ་ནས་སྡིག་པ་མི་དགེ་བ་བཅུ་བགྱིས་པ་དང༌།
མཚམས་མེད་པ་ལྔ་བགྱིས་པ་དང༌། དེ་དང་ཉེ་བ་ལྔ་བགྱིས་པ་དང༌། སོ་སོར་ཐར་པའི་སྡོམ་པ་འགལ་བ་བགྱིས་པ་དང༌། བྱང་ཆུབ་སེམས་དཔའི་བསླབ་པ་དང་འགལ་བ་བགྱིས་པ་དང༌། གསང་སྔགས་ཀྱི་དམ་ཚིག་དང་འགལ་བ་བགྱིས་པ་དང༌། ཕ་དང་མ་ལ་མ་གུས་པ་དང༌། མཁན་པོ་དང་སློབ་དཔོན་ལ་མ་གུས་པ་དང༌། གྲོགས་ཚངས་པ་མཚུངས་པར་སྤྱོད་པ་རྣམས་ལ་མ་གུས་པ་དང༌། དཀོན་མཆོག་གསུམ་ལ་གནོད་པའི་ལས་བགྱིས་པ་དང༌། དམ་པའི་ཆོས་སྤངས་པ་དང༌།
འཕགས་པའི་དགེ་འདུན་ལ་སྐུར་པ་བཏབ་པ་དང༌། སེམས་ཅན་ལ་གནོད་པའི་ལས་བགྱིས་པ་ལ་སོགས་པ་སྡིག་པ་མི་དགེ་བའི་ཚོགས་བདག་གིས་བགྱིས་པ་དང༌། བགྱིད་དུ་སྩལ་བ་དང༌། གཞན་གྱིས་བགྱིད་པ་ལ་རྗེས་སུ་ཡི་རང་བ་ལ་སོགས་པ་མདོར་ན་མཐོ་རིས་དང་ཐར་པའི་གེགས་སུ་གྱུར་ཅིང༌། འཁོར་བ་དང་ངན་སོང་གི་རྒྱུར་གྱུར་པའི་ཉེས་ལྟུང་གི་ཚོགས་ཅི་མཆིས་པ་ཐམས་ཅད་བླ་མ་རྡོ་རྗེ་འཛིན་པ་ཆེན་པོ་ལ་སོགས་པ་ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་སྔར་མཐོལ་ལོ་བཤགས་སོ། མི་འཆབ་བོ། མི་སྦེད་དོ། ཕྱིན་ཆད་ཀྱང་གཅོད་ཅིང་སྡོམ་པར་བགྱིད་ལགས་སོ། མཐོལ་ཞིང་བཤགས་ན་བདག་བདེ་བ་ལ་རེག་པར་གནས་པར་འགྱུར་གྱི། མ་མཐོལ་མ་བཤགས་ན་ནི་མི་འགྱུར་རོ།
འདོད་ཆགས་ཞེ་སྡང་གཏི་མུག་དབང་གིས་ནི། ཞེས་སོགས་སོ། བཞི་པ་དགེ་བ་ལ་རྗེས་སུ་ཡི་རང་བ་ལ་སོགས་པ་ཡན་ལག་ཕྱི་མ་བཞི་ནི། ཕྱོགས་བཅུའི་རྒྱལ་བ་ཀུན་དང་སངས་རྒྱས་སྲས། ཞེས་པ་ནས། ཐམས་ཅད་བདག་གིས་བྱང་ཆུབ་ཕྱིར་བསྔོའོ། ། ཞེས་པའི་བར་རོ། ། དེ་ནས་བྱང་ཆུབ་མཆོག་ཏུ་སེམས་བསྐྱེད་པའི་ཆོ་ག་ནི། སྦྱོར་བ་ཡན་ལག་བདུན་པ་རྒྱས་བསྡུས་གང་རུང་སྔོན་དུ་སོང་བའི་རྗེས་སུ། དངོས་གཞི་ནི།
ཕྱོགས་བཅུ་ན་བཞུགས་པའི་སངས་རྒྱས་བཅོམ་ལྡན་འདས་ཐམས་ཅད་དང༌། ས་བཅུ་ལ་གནས་པའི་བྱང་ཆུབ་སེམས་དཔའ་ཆེན་པོ་རྣམས་དང༌། བླ་མ་རྡོ་རྗེ་འཛིན་པ་ཆེན་པོ་རྣམས་བདག་ལ་དགོངས་སུ་གསོལ། ཞེས་དང༌། བྱང་ཆུབ་སྙིང་པོར་མཆིས་ཀྱི་བར། ། སངས་རྒྱས་རྣམས་ལ་ཕྱག་འཚལ་ལོ། ། ཆོས་དང་བྱང་ཆུབ་སེམས་དཔའ་ཡི། ། ཚོགས་ལའང་དེ་བཞིན་སྐྱབས་སུ་མཆི། ཞེས་ལན་གསུམ་གྱིས་སྐྱབས་སུ་འགྲོ་བ་སྔོན་དུ་བཏང་ནས། ཇི་ལྟར་སྔོན་གྱི་བདེ་གཤེགས་ཀྱིས། །
བྱང་ཆུབ་ཐུགས་ནི་བསྐྱེད་པ་དང༌། ། བྱང་ཆུབ་སེམས་དཔའི་བསླབ་པ་ལ། ། དེ་དག་རིམ་བཞིན་གནས་པ་ལྟར། ། དེ་བཞིན་འགྲོ་ལ་ཕན་དོན་དུ། ། བྱང་ཆུབ་སེམས་ནི་བསྐྱེད་བགྱི་ཞིང༌། ། དེ་བཞིན་དུ་ནི་བསླབ་པ་ལའང༌། ། རིམ་པ་བཞིན་དུ་བསླབ་པར་བགྱི། ཞེས་ལན་གསུམ་གྱིས་སེམས་བསྐྱེད་བླངས་ལ། མཇུག་ཏུ་དགའ་བ་བསྒོམ་པ་ནི། དེང་དུས་བདག་ཚེ་འབྲས་བུ་ཡོད། །
མི་ཡི་སྲིད་པ་ལེགས་པར་ཐོབ། ། དེ་རིང་སངས་རྒྱས་རིགས་སུ་སྐྱེས། ། སངས་རྒྱས་སྲས་སུ་ད་གྱུར་ཏོ། ། ད་ནི་བདག་གིས་ཅི་ནས་ཀྱང༌། ། རིགས་དང་མཐུན་པའི་ལས་བརྩམས་ཏེ། ། སྐྱོན་མེད་བཙུན་པའི་རིགས་འདི་ལ། ། རྙོག་པར་མི་འགྱུར་དེ་ལྟར་བྱ། ། ལོང་བས་ཕྱག་དར་ཕུང་པོ་ལས། ། ཇི་ལྟར་རིན་ཆེན་རྙེད་པ་ལྟར། ། དེ་བཞིན་ཇི་ཞིག་ལྟར་ལྟས་ན། །
བྱང་ཆུབ་སེམས་ནི་བདག་ལ་སྐྱེས། ། ཞེས་དང༌། བདག་གིས་དེ་རིང་སྐྱོབ་པ་ཐམས་ཅད་ཀྱི། ། སྤྱན་སྔར་འགྲོ་བ་བདེ་གཤེགས་ཉིད་དང་ནི། ། བར་དུ་བདེ་ལ་མགྲོན་དུ་བོས་ཟིན་གྱིས། ། ལྷ་དང་ལྷ་མིན་ལ་སོགས་དགའ་བར་གྱིས། ། བྱང་ཆུབ་སེམས་མཆོག་རིན་པོ་ཆེ། ། མ་སྐྱེས་པ་རྣམས་སྐྱེ་གྱུར་ཅིག ། སྐྱེས་པ་ཉམས་པ་མེད་པ་དང༌། ། གོང་ནས་གོང་དུ་འཕེལ་བར་ཤོག །
བྱང་ཆུབ་སེམས་དང་མི་འབྲལ་ཞིང༌། ། བྱང་ཆུབ་སྤྱོད་ལ་གཞོལ་བ་དང༌། ། སངས་རྒྱས་རྣམས་ཀྱིས་ཡོངས་བཟུང་ཞིང༌། ། བདུད་ཀྱི་ལས་རྣམས་སྤོང་བར་ཤོག ། བྱང་ཆུབ་སེམས་དཔའ་རྣམས་ཀྱིས་ནི། ། འགྲོ་དོན་ཐུགས་ལ་དགོངས་འགྲུབ་ཤོག ། མགོན་པོ་ཡིས་ནི་གང་དགོངས་པ། ། སེམས་ཅན་རྣམས་ལ་བདེ་འབྱོར་ཤོག ། སེམས་ཅན་ཐམས་ཅད་བདེ་དང་ལྡན་གྱུར་ཅིག ། ངན་འགྲོ་ཐམས་ཅད་རྟག་ཏུ་སྟོངས་པར་ཤོག །
བྱང་ཆུབ་སེམས་དཔའ་གང་དག་སར་བཞུགས་པ། ། དེ་དག་ཀུན་གྱི་སྨོན་ལམ་འགྲུབ་པར་ཤོག། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
