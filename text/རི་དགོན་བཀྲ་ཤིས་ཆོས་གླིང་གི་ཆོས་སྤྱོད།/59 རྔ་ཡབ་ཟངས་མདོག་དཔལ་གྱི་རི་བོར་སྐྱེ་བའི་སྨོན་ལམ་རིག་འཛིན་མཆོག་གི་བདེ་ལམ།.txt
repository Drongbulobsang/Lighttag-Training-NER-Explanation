རི་དགོན་བཀྲ་ཤིས་ཆོས་གླིང་གི་ཕྱག་བཞེས་རྒྱུན་མཁོའི་ཆོས་སྤྱོད་ཀྱི་རིམ་པ་ཕྱོགས་གཅིག་ཏུ་བཀོད་པ་རྣམ་གྲོལ་ལམ་གྱི་ཤིང་རྟ།
པོད ༥༩
རྔ་ཡབ་ཟངས་མདོག་དཔལ་གྱི་རི་བོར་སྐྱེ་བའི་སྨོན་ལམ་རིག་འཛིན་མཆོག་གི་བདེ་ལམ།
)རྔ་ཡབ་ཟངས་མདོག་དཔལ་གྱི་རི་བོར་སྐྱེ་བའི་སྨོན་ལམ་རིག་འཛིན་མཆོག་གི་བདེ་ལམ་ནི། ཨེ་མ་ཧོ། ཀུན་ཁྱབ་བརྡལ་བ་ཆེན་པོ་ཆོས་ཀྱི་དབྱིངས། ། ཚད་མེད་ཡེ་ཤེས་སྣང་བ་འབྱམས་ཀླས་པའི། ། ཟུང་འཇུག་རྡོ་རྗེ་རོལ་མོའི་སྤྲིན་བཀོད་པ། ། ཟངས་མདོག་དཔལ་གྱི་རི་བོར་སྐྱེ་བར་ཤོག ། འདི་ནས་ལྷོ་ནུབ་རྔ་ཡབ་སྲིན་པོའི་གླིང༌། ། འཇིགས་རུང་གྲོང་ཁྱེར་དུ་མས་བསྐོར་བའི་དབུས། ། པདྨ་རཱ་གའི་རི་དབང་ལྷུན་མཐོ་བརྗིད། ། ཟངས་མདོག་དཔལ་གྱི་རི་བོར༴ །
རྩེ་མོ་ཡངས་ཤིང་རྒྱ་ཆེ་ཁོད་སྙོམས་པར། ། རང་བྱུང་རིན་ཆེན་སྣ་ཚོགས་ལས་གྲུབ་པའི། ། ངོ་མཚར་དཔལ་གྱི་གཞལ་མེད་ཁང་ཆེན་མཛེས། ། ཟངས་མདོག་དཔལ་གྱི༴ ། ཟུར་བཞི་ལོགས་བརྒྱད་རབ་མཛེས་ལྕོགས་དང་བཅས། ། ནོར་བུ་ཆུ་ཤེལ་དང་ནི་བེ་ཌཱུརྻ། ། པད་རག་ཨིནྡྲ་ནཱི་ལའི་མདངས་འོད་འཚེར། ། ཟངས་མདོག༴ ། སུམ་ཐོག་ཁ་བད་མཐོང་སྐར་ཡངས་པའི་སྒོ། ། རྟ་བབས་བཞི་ལྡན་ཆོས་འཁོར་གདུགས་རི་དྭགས། །
བྱེ་རུའི་སྒོ་གླེགས་གཟི་མཆོང་སྒོ་གཏན་སྤྲས། ། ཟངས་མདོག༴ ། དབུས་ཕྱུར་མར་གད་རཱ་ག་ཕ་ལམ་སོགས། ། རྒྱ་ཕིབ་སུམ་བརྩེགས་མདའ་ཡབ་པུ་ཤུས་བརྒྱན། ། ཀུན་སྣང་ནོར་བུའི་འཕྲུལ་ཏོག་ལྷམ་མེར་གསལ། ། ཟངས་མདོག༴ ། སྣ་ཚོགས་རིན་ཆེན་དྲྭ་ཕྱེད་འཕྱང་འཕྲུལ་བྲེས། ། ཟླ་ཕྱེད་རྡོ་རྗེ་དར་དཔྱངས་རྔ་ཡབ་གཡོ། ། རང་བྱུང་ཆོས་ཀྱི་སྒྲ་ལྡན་དྲིལ་གཡེར་འཁྲོལ། ། ཟངས་མདོག༴ །
བྱང་ཆུབ་སེམས་དཔའི་སྨོན་ལམ་ནོར་བུའི་སྤྲིན། ། ཀུན་ནས་ཡོངས་གཏིབས་བར་སྣང་སྤྲིན་གསེབ་ཏུ། ། ཡིད་འོང་ལྷ་ཡི་བུ་དང་བུ་མོས་གང༌། ། ཟངས་མདོག༴ ། ཀུན་ཀྱང་གདུགས་བཟང་རྒྱལ་མཚན་བ་དན་བསྒྲེངས། ། སྙན་སྒྲོགས་རོལ་མོའི་སྒྲ་དང་བསྟོད་དབྱངས་བཅས། ། དྲི་མེད་ཤེལ་བུམ་སྤོས་ཆུའི་ཁྲུས་ཆབ་སྦྲེངས། ། ཟངས་མདོག༴ ། ཕྱོགས་མཚམས་འཇའ་འོད་ཟེར་ཕྲེང་འཁྲིགས་པའི་གུར། ། རབ་མཛེས་མེ་ཏོག་ཆར་ཟིམ་ལྡིང་ཁང་འཁྱིལ། །
བདེ་རླུང་དྲི་བཟང་སྤོས་ངད་ཀུན་ཏུ་འཐུལ། ། ཟངས་མདོག༴ ། འདོད་ཡོན་སྣམ་བུར་མཆོད་པའི་ལྷ་མོའི་ཚོགས། ། སྒེག་བཞད་གླུ་གར་རྣམ་འགྱུར་མཐའ་ཡས་པས། ། རབ་འབྱམས་མཆོད་སྤྲིན་ནམ་མཁའ་མཛོད་དུ་སྤྲོ། ། ཟངས་མདོག༴ ། རང་སྣང་ཞིང་གཞན་ཀུན་ཏུ་བསྟི་བ་ཡི། ། སངས་རྒྱས་བྱང་སེམས་རིག་འཛིན་མཁའ་འགྲོའི་ཚོགས། ། ཞིང་དེར་ཉི་ཟེར་རྡུལ་འཁྲིགས་ལྟ་བུར་གཏིབས། ། ཟངས་མདོག༴ །
མཐའ་སྐོར་ཕྱི་ནས་རིམ་བཞིན་ཐོད་པ་དང༌། ། ལྕགས་ཟངས་དངུལ་གསེར་འོད་ལྔའི་ར་བ་སྟེ། ། ཁོར་ས་རིམ་པ་བདུན་གྱིས་ཡོངས་སུ་བསྐོར། ། ཟངས་མདོག༴ ། ནང་ནས་རིམ་བཞིན་ཁྲུས་རྫིང་ངང་པས་བརྒྱན། ། མེ་ཏོག་དོ་རར་རི་དྭགས་བག་ཕེབས་རྩེ། ། སྨན་གྱི་སྤངས་ལྗོངས་བདུད་རྩིའི་ཆུ་ཀླུང་འབེབས། ། ཟངས་མདོག༴ ། ནོར་བུའི་གྲམ་ཐང་གསེར་གྱི་བྱེ་མས་ཁེངས། ། རིན་ཆེན་ལྗོན་ཤིང་ལོ་འདབ་འབྲས་བུ་དུད། །
སྤྲུལ་པའི་བྱ་ཚོགས་སྙན་པའི་ཆོས་སྒྲ་སྒྲོགས། ། ཟངས་མདོག༴ ། ཁོར་ས་ཐ་མར་རཀྟའི་ཞམ་ཆུ་འབབས། ། ཞིང་ཆེན་ལྷུ་དུམ་འཁྲུགས་པའི་རྦ་རླབས་འཕྱོ། ། གཏུམ་རྔམ་བྱ་གཅན་སྣ་ཚོགས་རླུང་ལྟར་འཚུབས། ། ཟངས་མདོག༴ ། ཕྱི་རོལ་མུན་འོབས་སྲིན་པོའི་སྒོ་སྲུང་ཚོགས། ། རྔམས་པའི་གད་རྒྱང་འཇིགས་པའི་མཚོན་ཆ་ཐོགས། ། སྐལ་མེད་ཚོགས་རྣམས་རྒྱུ་བའི་གོ་སྐབས་བྲལ། ། ཟངས་མདོག༴ །
ཡོན་ཏན་ལྷུན་གྲུབ་ཕོ་བྲང་དབུས་ཀྱི་ཆར། ། རིན་ཆེན་སེང་ཁྲི་འདབ་སྟོང་གེ་སར་ལ། ། ཐབས་ཤེས་ཉི་ཟླའི་དཀྱིལ་འཁོར་འོད་དུ་བརྡལ། ། ཟངས་མདོག༴ ། དེ་ན་བདག་གི་འདྲེན་པ་ངོ་མཚར་ཅན། ། སྐྱབས་གནས་ཀུན་འདུས་སངས་རྒྱས་སྤྲུལ་པའི་སྐུ། ། སྣང་སྲིད་ཟིལ་གནོན་པདྨ་འབྱུང་གནས་བཞུགས། ། ཟངས་མདོག༴ ། བརྟུལ་ཞུགས་སྤྱོད་འཆང་འཇའ་ལུས་རྡོ་རྗེའི་སྐུ། ། མཚན་དཔེའི་དཔལ་འབར་དགྱེས་འཛུམ་ཡེ་རེ་བ། །
བརྩེ་བའི་སྤྱན་ཟླུམ་ལྟ་སྟངས་ཧྲིག་གེར་གཟིགས། ། ཟངས་མདོག༴ ། བརྗོད་བྲལ་འགག་མེད་གསུང་མཆོག་ཚངས་པའི་དབྱངས། ། ཡན་ལག་དྲུག་ཅུ་རྫོགས་པ་སེང་གེའི་སྒྲ། ། ཟབ་ཡངས་བདུད་རྩིའི་ཆོས་སྒྲ་ལྷངས་སེ་ལྷང༌། ། ཟངས་མདོག༴ ། རྣམ་པར་མི་རྟོག་སྤྲོས་པ་བྲལ་བའི་ཐུགས། ། ཟབ་གསལ་གཉིས་མེད་ཡེ་ཤེས་སྙིང་པོ་ཅན། ། མཁྱེན་བརྩེ་ནུས་པས་འགྲོ་ཀུན་བུ་ལྟར་སྐྱོང༌། ། ཟངས་མདོག༴ །
གཙོ་བོའི་མཐའ་སྐོར་ཉི་དང་ཟེར་བཞིན་དུ། ། ཐོད་ཕྲེང་སྡེ་ལྔ་མཚན་མཆོག་བརྒྱད་ལ་སོགས། ། གང་འདུལ་སྒྱུ་འཕྲུལ་བཀོད་པ་ཅིར་ཡང་སྟོན། ། ཟངས་མདོག༴ ། མདུན་གྲལ་གཡས་སུ་རྒྱ་བོད་རིག་འཛིན་ཚོགས། ། ཀློང་ཡངས་བྱ་རྩོལ་བྲལ་བའི་དགོངས་དབྱིངས་སུ། ། རྡོ་རྗེའི་མགུར་གླུ་སྦྱོར་སྒྲོལ་བརྟུལ་ཞུགས་སྤྱོད། ། ཟངས་མདོག༴ ། མདུན་གྲལ་གཡོན་དུ་མཆོག་གཟིགས་ལོ་པཎ་རྣམས། ། ཟབ་དོན་བསྒྲོ་གླེང་བསྒྱུར་བཤད་འཆད་ཉན་གྱི། །
སོ་སོའི་གསུང་གདངས་མ་འདྲེས་ལྷང་ངེར་གསལ། ། ཟངས་མདོག༴ ། གཡས་གྲལ་གཡས་སུ་གཏེར་འབྱིན་གྲུབ་པའི་ཁྱུ། ། དགོངས་བརྒྱུད་དོན་སྟོན་ཤོག་སེར་ཚིག་བརྒྱུད་གྱི། ། བརྡ་འགྲོལ་ངོ་མཚར་འཕྲུལ་གྱི་ཟློས་གར་བསྒྱུར། ། ཟངས་མདོག༴ ། གཡས་གྲལ་གཡོན་དུ་རིག་སྔགས་འཆང་བའི་ཚོགས། ། དམོད་པའི་གཡུལ་འགྱེད་ལས་ཀྱི་མདེའུ་ཁ་བསྒྱུར། ། འགལ་བྱེད་བདུད་དགྲ་འབྱུང་པོ་ཕྱེ་མར་འཐག ། ཟངས་མདོག༴ །
གཡོན་གྲལ་གཡས་སུ་རྒྱ་བལ་ཌཱ་ཀིའི་ཚོགས། ། བདེ་བའི་ཉམས་རྒྱས་ལང་ཚོའི་བཅུད་ཀྱིས་གང༌། ། གསང་མཆོག་བདེ་བ་ཆེན་པོའི་འདོད་ཡོན་སྟོབ། ། ཟངས་མདོག༴ ། གཡོན་གྲལ་གཡོན་དུ་མོན་བོད་དྷ་ཀིའི་ཚོགས། ། རྣལ་འབྱོར་མ་དཔལ་རྡོ་རྗེའི་ཟློས་གར་གྱི། ། བདེ་སྟོང་ཚོགས་ཀྱི་འཁོར་ལོའི་འདུ་བར་སྤྱོད། ། ཟངས་མདོག༴ ། གཙོ་མཆོག་མདུན་དུ་དབྱིངས་ཕྱུག་མཚོ་རྒྱལ་ལྕམ། ། གུས་པའི་ཉམས་རྫོགས་བདེ་ཆེན་མཆོད་སྤྲིན་སྤྲོ། །
སྐལ་ལྡན་རྗེས་འཛིན་དབང་བཞིའི་བརྡ་ཆོས་སྟོན། ། ཟངས་མདོག༴ ། རྒྱབ་ཕྱོགས་འོད་ལྔའི་དྲྭ་བ་འཁྲིགས་པའི་ནང༌། ། ཐེག་མཆོག་སྙིང་པོའི་ཀློང་སྒྲོམ་གླེགས་བམ་བརྩེགས། ། མདོ་རྒྱུད་མན་ངག་ཆོས་ཀྱི་རང་སྒྲ་ལྡིར། ། ཟངས་མདོག༴ ། ཁྱམ་ལ་དཔལ་གྱི་ཕོ་ཉ་གིང་ཀ་ར། ། ལང་ཀ་འབར་མ་ཕྲ་མེན་གནས་ཉུལ་རྣམས། ། ཉམས་པ་སྐྲོད་ཅིང་དམ་ལྡན་བུ་ལྟར་སྐྱོང༌། ། ཟངས་མདོག༴ །
སྒོ་བཞིར་རྒྱལ་ཆེན་སྡེ་བཞི་བཀའ་སྡོད་བཅས། ། དཀར་ཕྱོགས་སྐྱོང་བའི་སྡེ་དཔུང་ཁྲོམ་དུ་འཚོགས། ། བར་ཆད་སྲུང་དང་མཆོད་པའི་སྤྲིན་ཕུང་སྤྲོ། ། ཟངས་མདོག༴ ། ཕྱི་རོལ་སྤྲུལ་པའི་སྲིན་རྒྱལ་ཆེན་པོ་བརྒྱད། ། ལེགས་ཉེས་ཤན་འབྱེད་ཁྲིམས་ཀྱི་བརྡ་ཐབས་ཀྱིས། ། ཤ་ཟ་སྲིན་པོའི་ཚོགས་རྣམས་ཆོས་ལ་བཙུད། ། ཟངས་མདོག༴ ། བར་ཁང་འོད་ལྔ་འཁྲིགས་པའི་གུར་ཁྱིམ་དུ། ། སྙིང་རྗེའི་དབང་ཕྱུག་ལོངས་སྐུ་པདྨའི་སྤྱན། །
རབ་འབྱམས་རྩ་གསུམ་ཞིང་རྡུལ་འཁོར་དུ་གཏིབས། ། ཟངས་མདོག༴ ། སྟེང་ཁང་སྟོང་གསལ་ཡེ་ཤེས་ཞིང་གི་དབུས། ། གདོད་མའི་མགོན་པོ་ཆོས་སྐུ་འོད་མི་འགྱུར། ། རང་རྩལ་རོལ་པའི་འཁོར་ཚོགས་རྒྱ་མཚོས་བསྐོར། ། ཟངས་མདོག༴ སྐུ་གསུམ་རྒྱལ་བའི་ཞིང་ཁམས་མ་ལུས་པའི། ། ཡོན་ཏན་བཀོད་པ་ཕུན་སུམ་ཚོགས་པའི་དཔལ། ། གཅིག་ཏུ་འཁྱིལ་བ་ངོ་མཚར་སྤྲུལ་པའི་ཞིང༌། ། ཟངས་མདོག༴
བདག་ནི་ནམ་ཞིག་འཆི་བའི་དུས་ཀྱི་ཚེ། ། གནད་གཅོད་སྡུག་བསྔལ་ཕུང་པོའི་ཟུག་རྔུ་བྲལ། ། བར་དོའི་འཁྲུལ་སྣང་འཇིགས་སྐྲག་མི་མཐོང་བར། ། ཚད་མེད་བདེ་དགའ་སྤྲོ་བས་འཕོ་བར་ཤོག ། འཇའ་འོད་དར་ལམ་མེ་ཏོག་སིལ་མའི་ཆར། ། འཕན་གདུགས་རྒྱལ་མཚན་སྣ་ཚོགས་རོལ་མོའི་སྒྲ། ། འདོད་ཡོན་མཆོད་པའི་བྱེ་བྲག་རབ་ཐོགས་པའི། ། དཔའ་བོ་མཁའ་འགྲོའི་ཚོགས་ཀྱིས་མདུན་བསུ་ཤོག ། ཨ་མ་མཚོ་རྒྱལ་མཐིང་འོད་འབར་མ་ཡིས། ། བུ་གཅིག་དཔལ་གྱི་རི་བོར་ད་འགྲོ་ཞེས། །
མངོན་སུམ་ལག་པའི་མཁྲིག་མ་ནས་བཟུང་སྟེ། ། པདྨ་འོད་ཀྱི་ཞིང་དེར་འཁྲིད་པར་ཤོག ། དེར་ཡང་འཇིགས་པའི་སྒོ་སྲུང་འཕྲང་སོགས་ལ། ། ཐེ་ཚོམ་མེད་པར་དཔའ་བའི་གདིང་ཤུགས་ཀྱིས། ། སྐད་ཅིག་མིག་འཕྲུལ་ལྟ་བུར་རབ་བགྲོད་ནས། ། ཕ་ཅིག་གུ་རུའི་ཞལ་མཆོག་མཐོང་བར་ཤོག ། སེམས་ཀྱི་རིན་ཆེན་ནམ་མཁའ་མཛོད་ཀྱི་གཏེར། ། གང་འདོད་ཀུན་ཏུ་བཟང་པོའི་མཆོད་པའི་རྫས། ། ཞིང་ཁམས་རྒྱས་པར་འགེངས་པའི་སྤྲིན་སྤྲོས་ཏེ། ། ལྷ་ཚོགས་དགྱེས་པ་བསྐྱེད་པའི་མཐུ་ཐོབ་ཤོག །
དཔའ་བོ་མཁའ་འགྲོའི་ཚོགས་གྲལ་ལྷན་ཅིག་ཏུ། ། ཐེག་མཆོག་བདུད་རྩིའི་དགའ་སྟོན་ལོངས་སྤྱོད་ནས། ། དཀའ་བ་མེད་པར་རིག་འཛིན་ས་བགྲོད་དེ། ། པདྨའི་དགོངས་ཀློང་ཡངས་པར་བྱང་ཆུབ་ཤོག ། དེ་ལས་གང་འདུལ་སྒྱུ་འཕྲུལ་དྲྭ་བའི་གར། ། རྣམ་མང་ཕྲིན་ལས་རབ་འབྱམས་ཐབས་དུ་མས། ། མཁའ་མཐས་གཏུག་པའི་འགྲོ་བ་མ་ལུས་པ། ། རྔ་ཡབ་དཔལ་རིའི་གྲོང་དེར་འདྲེན་པར་ཤོག ། བདག་ཉིད་མཐོང་ཐོས་དྲན་རེག་སྐྱེ་འགྲོ་ཀུན། ། དཔལ་ལྡན་སངས་རྒྱས་པདྨ་ཀ་ར་ཡིས། །
ཐུན་མིན་གདུལ་བྱར་བརྩེ་བས་རྗེས་བཟུང་སྟེ། ། སྨིན་ཅིང་གྲོལ་བའི་སྐལ་བཟང་མྱུར་ཐོབ་ཤོག ། དཀོན་མཆོག་རྩ་གསུམ་རྒྱ་མཚོའི་བྱིན་རླབས་དང༌། ། ཆོས་ཅན་ཆོས་ཉིད་བདེན་པ་མི་བསླུ་བས། ། བདག་གི་ལྷག་བསམ་དག་པའི་སྨོན་ལམ་འདི། ། གེགས་མེད་ཡིད་བཞིན་འགྲུབ་པའི་བཀྲ་ཤིས་སྩོལ། ། ཅེས་པའང་ཚེ་རབས་ཀུན་ཏུ་མཚོ་སྐྱེས་པདྨ་དགྱེས་པའི་བཀའ་འབངས་སུ་གྱུར་པའི་སྐལ་པ་བཟང་པོ་ཅན་རིག་པ་འཛིན་པའི་མྱུ་གུ་འཇིགས་བྲལ་ཡེ་ཤེས་རྡོ་རྗེས་དབོ་ཉ་བའི་ཡར་ངོའི་ཚེས་བཅུའི་དུས་ཀྱི་མཆོད་པའི་ཐོག་མོས་པའི་མཐོང་སྣང་ཕྱོགས་གཅིག་གི་རྗེས་སུ་འབྲང་ནས་འདོད་དོན་སྨོན་པའི་ཚིག་ཏུ་སྤེལ་བར་བྱས་པ་སྟེ། འདིས་ཀྱང་འབྲེལ་བཅས་འགྲོ་ཀུན་པདྨ་འོད་ཀྱི་གྲོང་དུ་དབུགས་ཆེན་འབྱིན་པའི་རྒྱུར་གྱུར་ཅིག །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
