རི་དགོན་བཀྲ་ཤིས་ཆོས་གླིང་གི་ཕྱག་བཞེས་རྒྱུན་མཁོའི་ཆོས་སྤྱོད་ཀྱི་རིམ་པ་ཕྱོགས་གཅིག་ཏུ་བཀོད་པ་རྣམ་གྲོལ་ལམ་གྱི་ཤིང་རྟ།
པོད ༦༡
བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་བསྔོ་བའི་ལེའུ།
)བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་བསྔོ་བའི་ལེའུ་བཞུགས་སོ། བདག་གིས་བྱང་ཆུབ་སྤྱོད་པ་ལ། ། འཇུག་པ་རྣམ་པར་བརྩམས་པ་ཡི། ། དགེ་བ་གང་དེས་འགྲོ་བ་ཀུན། ། བྱང་ཆུབ་སྤྱོད་ལ་འཇུག་པར་ཤོག ། ཕྱོགས་རྣམས་ཀུན་ན་ལུས་དང་སེམས། ། སྡུག་བསྔལ་ནད་པ་ཇི་སྙེད་པ། ། དེ་དག་བདག་གི་བསོད་ནམས་ཀྱིས། ། བདེ་དགའ་རྒྱ་མཚོ་ཐོབ་པར་ཤོག ། དེ་དག་འཁོར་བ་ཇི་སྲིད་དུ། །
ནམ་ཡང་བདེ་ལས་ཉམས་མ་གྱུར། ། འགྲོ་བས་བྱང་ཆུབ་སེམས་དཔའ་ཡི། ། བདེ་བ་རྒྱུན་མི་འཆད་ཐོབ་ཤོག ། འཇིག་རྟེན་ཁམས་ན་དམྱལ་བ་དག ། གང་དག་ཇི་སྙེད་ཡོད་པ་རྣམས། ། དེ་དག་ཏུ་ནི་ལུས་ཅན་རྣམས། ། བདེ་ཅན་བདེ་བས་དགའ་བར་ཤོག ། གྲང་བས་ཉམ་ཐག་དྲོ་ཐོབ་ཤོག ། བྱང་ཆུབ་སེམས་དཔའི་སྤྲིན་ཆེན་ལས། ། བྱུང་བའི་ཆུ་བོ་མཐའ་ཡས་ཀྱིས། །
ཚ་བས་ཉམ་ཐག་བསིལ་བར་ཤོག ། རལ་གྲི་ལོ་མའི་ནགས་ཚལ་ཡང༌། ། དེ་ལ་དགའ་ཚལ་སྡུག་གུར་ཤོག ། ཤལ་མ་ལི་ཡི་སྡོང་པོ་ཡང༌། ། དཔག་བསམ་ཤིང་དུ་འཁྲུངས་པར་ཤོག ། མཐིང་རིལ་ངུར་པ་དག་དང་ངང་པ་དང༌། ། བཞད་སོགས་སྐད་སྙན་འབྱིན་པས་མཛེས་གྱུར་ཅིག ། པདྨ་དྲི་བསུང་ཆེ་ལྡན་མཚོ་དག་གིས། ། དམྱལ་བའི་ས་ཕྱོགས་དག་ནི་ཉམས་དགར་ཤོག ། སོལ་ཕུང་དེ་ཡང་རིན་ཆེན་ཕུང་པོར་གྱུར། །
ས་བསྲེགས་ཤེལ་གྱི་ས་གཞི་བསྟར་བར་ཤོག ། བསྡུས་འཇོམས་རི་བོ་རྣམས་ཀྱང་མཆོད་པ་ཡི། ། གཞལ་མེད་ཁང་གྱུར་བདེ་གཤེགས་གང་བར་ཤོག ། མདག་མ་རྡོ་བསྲེགས་མཚོན་གྱི་ཆར་པ་དག ། དེང་ནས་བཟུང་སྟེ་མེ་ཏོག་ཆར་པར་གྱུར། ། ཕན་ཚུན་མཚོན་གྱིས་འདེབས་པ་དེ་ཡང་ནི། ། དེང་ནས་བརྩེ་ཕྱིར་མེ་ཏོག་འཕེན་པར་ཤོག ། ཆུ་བོ་རབ་མེད་མེ་དོང་འདྲ་ནང་བྱིང་བ་དག ། ཤ་ཀུན་ཞིག་གྱུར་རུས་གོང་མེ་ཏོག་ཀུནྡའི་མདོག ། བདག་གི་དགེ་བའི་སྟོབས་ཀྱིས་ལྷ་ཡི་ལུས་ཐོབ་ནས། །
ལྷ་མོ་རྣམས་དང་ལྷན་ཅིག་དལ་གྱིས་འབབ་གནས་ཤོག ། ཅི་ཕྱིར་འདིར་ནི་གཤིན་རྗེའི་མི་དང་ཁྭ་དང་བྱ་རྒོད་མི་བཟད་རྣམས་སྐྲག་བྱེད། ། ཀུན་ནས་མུན་བསལ་བདེ་དགའ་བསྐྱེད་པའི་མཐུ་བཟང་འདི་ཀོ་སུ་ཡི་མཐུ་སྙམ་སྟེ། ། གྱེན་དུ་བལྟས་ན་ནམ་མཁའི་དཀྱིལ་ན་ཕྱག་ན་རྡོ་རྗེ་འབར་བ་བཞུགས་མཐོང་ནས། ། རབ་ཏུ་དགའ་བའི་ཤུགས་ཀྱིས་སྡིག་དང་བྲལ་ནས་དེ་དང་ལྷན་ཅིག་འགྲོགས་པར་ཤོག ། མེ་ཏོག་ཆར་པ་སྤོས་ཆུ་དང་འདྲེས་བབས་པ་ཡིས། ། དམྱལ་བའི་མེ་མདག་ཆིལ་ཆིལ་གསོད་པ་མཐོང་གྱུར་ནས། ། གློ་བུར་བདེ་བས་ཚིམ་པ་འདི་ཅི་བསམ་པ་དང༌། ། སེམས་དམྱལ་རྣམས་ཀྱིས་ཕྱག་ན་པདྨ་མཐོང་བར་ཤོག ། གྲོགས་དག་འཇིགས་པ་བོར་ལ་རིངས་པར་ཚུར་ཤོག་འུ་བུའི་ཐད་དུ་ནི། །
གང་གི་མཐུ་ཡིས་སྡུག་བསྔལ་ཀུན་བྲལ་དགའ་བའི་ཤུགས་ཕྱིན་ལ། ། འགྲོ་བ་ཀུན་ནས་ཡོངས་སྐྱོབ་བྱང་ཆུབ་སེམས་དང་བརྩེ་བ་སྐྱེས་གྱུར་པ། ། གཞོན་ནུ་ཟུར་ཕུད་ཅན་འབར་འཇིགས་པ་མེད་པར་བྱེད་པ་སུ་ཞིག་ཕྱིན། ། ཁྱོད་ཀྱི་ལྷ་བརྒྱའི་ཅོད་པན་དག་གིས་ཞབས་ཀྱི་པདྨོ་ལ་མཆོད་ཅིང༌། ། ཐུགས་རྗེས་བརླན་ཅན་དབུ་ལ་མེ་ཏོག་དུ་མའི་ཚོགས་ཀྱི་ཆར་བབས་པ། ། ཁང་བརྩེགས་ཡིད་འོང་ལྷ་མོ་སྟོང་ཕྲག་བསྟོད་དབྱངས་སྒྲོགས་ལྡན་འདི་ལྟོས་ཞེས། ། འཇམ་དབྱངས་དེ་འདྲ་མཐོང་ནས་ད་ནི་སེམས་དམྱལ་ཅ་ཅོ་འདོན་པར་ཤོག ། དེ་ལྟར་བདག་གི་དགེ་རྩས་ཀུན་ཏུ་བཟང་ལ་སོགས། ། བྱང་ཆུབ་སེམས་དཔའ་སྒྲིབ་པ་མེད་སྤྲིན་བདེ་བ་དང༌། ། བསིལ་ཞིང་དྲི་ཞིམ་ངད་ལྡན་ཆར་པ་འབེབས་མཐོང་ནས། །
སེམས་ཅན་དམྱལ་བ་དེ་དག་མངོན་པར་དགའ་གྱུར་ཅིག ། དུད་འགྲོ་རྣམས་ནི་གཅིག་ལ་གཅིག ། ཟ་བའི་འཇིགས་དང་བྲལ་བར་ཤོག ། སྒྲ་མི་སྙན་པའི་མི་བཞིན་དུ། ། ཡི་དྭགས་རྣམས་ནི་བདེ་བར་གྱུར། ། འཕགས་པ་སྤྱན་རས་གཟིགས་དབང་གི ། ཕྱག་ནས་འབབ་པའི་འོ་རྒྱུན་གྱིས། ། ཡི་དྭགས་རྣམས་ནི་ཚིམ་བྱས་ཤིང༌། ། ཁྲུས་བྱས་རྟག་ཏུ་བསིལ་བར་ཤོག ། ལོང་བ་རྣམས་ཀྱིས་གཟུགས་མཐོང་ཞིང༌། །
འོན་པས་རྟག་ཏུ་སྒྲ་ཐོས་ཤོག ། ལྷ་མོ་སྒྱུ་འཕྲུལ་ཇི་བཞིན་དུ། ། སྦྲུམ་མའང་གནོད་མེད་བཙའ་བར་ཤོག ། གཅེར་བུ་རྣམས་ཀྱིས་གོས་དག་དང༌། ། བཀྲེས་པ་རྣམས་ཀྱིས་ཟས་དག་དང། ། སྐོམ་པ་རྣམས་ཀྱིས་ཆུ་དག་དང༌། ། བཏུང་བ་ཞིམ་པོ་ཐོབ་པར་ཤོག ། བཀྲེན་པ་རྣམས་ཀྱིས་ནོར་ཐོབ་ཤོག ། མྱ་ངན་ཉམ་ཐག་དགའ་ཐོབ་ཤོག ། ཡི་ཆད་རྣམས་ཀྱང་ཡིད་གསོས་ཤིང༌། །
བརྟན་པ་ཕུན་སུམ་ཚོགས་པར་ཤོག ། སེམས་ཅན་ནད་པ་ཇི་སྙེད་པ། ། མྱུར་དུ་ནད་ལས་ཐར་གྱུར་ཅིག ། འགྲོ་བའི་ནད་ནི་མ་ལུས་པ། ། རྟག་ཏུ་འབྱུང་བ་མེད་པར་ཤོག ། སྐྲག་པ་རྣམས་ནི་འཇིགས་མེད་ཤོག ། བཅིངས་པ་རྣམས་ནི་གྲོལ་བར་གྱུར། ། མཐུ་མེད་རྣམས་ནི་མཐུ་ལྡན་ཞིང༌། ། ཕན་ཚུན་སེམས་ནི་མཉེན་གྱུར་ཅིག ། མགྲོན་པོ་དག་ནི་ཐམས་ཅད་ལ། །
ཕྱོགས་རྣམས་ཐམས་ཅད་བདེ་བར་ཤོག ། གང་གི་དོན་དུ་འགྲོ་བྱེད་པ། ། དེ་འབད་མི་དགོས་འགྲུབ་གྱུར་ཅིག ། གྲུ་དང་གྲུ་ཆེན་ཞུགས་པ་རྣམས། ། ཡིད་ལ་བསམ་པ་འགྲུབ་གྱུར་ཏེ། ། ཆུ་ཡི་ངོགས་སུ་བདེར་ཕྱིན་ནས། ། གཉེན་དང་ལྷན་ཅིག་དགའ་བར་ཤོག ། མྱ་ངན་ལམ་གོལ་འཁྱམས་པ་རྣམས། ། མགྲོན་པོ་དག་དང་ཕྲད་གྱུར་ནས། ། ཆོམ་རྐུན་སྟག་སོགས་འཇིགས་མེད་པར། །
མི་ངལ་བདེ་བླག་འདོང་བར་ཤོག ། དགོན་སོགས་ལམ་མེད་ཉམ་ང་བར། ། བྱིས་པ་རྒན་པོ་མགོན་མེད་པ། ། གཉིད་ལོག་མྱོས་ཤིང་རབ་མྱོས་རྣམས། ། ལྷ་དག་སྲུང་བ་བྱེད་པར་ཤོག ། མི་དལ་ཀུན་ལས་ཐར་བ་དང༌། ། དད་དང་ཤེས་རབ་བརྩེ་ལྡན་ཞིང༌། ། ཟས་དང་སྤྱོད་པ་ཕུན་ཚོགས་ནས། ། རྟག་ཏུ་ཚེ་རབས་དྲན་པར་ཤོག ། ཐམས་ཅད་ནམ་མཁའ་མཛོད་བཞིན་དུ། །
ལོངས་སྤྱོད་ཆད་པ་མེད་པར་ཤོག ། རྩོད་པ་མེད་ཅིང་འཚེ་མེད་པར། ། རང་དབང་དུ་ནི་སྤྱོད་པར་ཤོག ། སེམས་ཅན་གཟི་བརྗིད་ཆུང་ངུ་གང༌། ། དེ་དག་གཟི་བརྗིད་ཆེན་པོར་ཤོག ། དཀའ་ཐུབ་ཅན་གང་གཟུགས་ངན་པ། ། གཟུགས་བཟང་ཕུན་སུམ་ཚོགས་པར་ཤོག ། འཇིག་རྟེན་བུད་མེད་ཇི་སྙེད་པ། ། དེ་དག་སྐྱེས་པ་ཉིད་གྱུར་ཅིག ། མ་རབས་རྣམས་ནི་མཐོ་ཐོབ་ཅིང༌། །
ང་རྒྱལ་དག་ཀྱང་བཅོམ་པར་ཤོག ། བདག་གི་བསོད་ནམས་འདི་ཡིས་ནི། ། སེམས་ཅན་ཐམས་ཅད་མ་ལུས་པ། ། སྡིག་པ་ཐམས་ཅད་སྤངས་ནས་ནི། ། རྟག་ཏུ་དགེ་བ་བྱེད་པར་ཤོག ། བྱང་ཆུབ་སེམས་དང་མི་འབྲལ་ཞིང༌། ། བྱང་ཆུབ་སྤྱོད་ལ་གཞོལ་བ་དང༌། ། སངས་རྒྱས་རྣམས་ཀྱི་ཡོངས་བཟུང་ཞིང༌། ། བདུད་ཀྱི་ལས་རྣམས་སྤོང་བར་ཤོག ། སེམས་ཅན་དེ་དག་ཐམས་ཅད་ནི། །
ཚེ་ཡང་དཔག་མེད་རིང་བར་ཤོག ། རྟག་ཏུ་བདེ་བར་འཚོ་འགྱུར་ཞིང༌། ། འཆི་བའི་སྒྲ་ཡང་གྲགས་མ་གྱུར། ། དཔག་བསམ་ཤིང་གི་སྐྱེད་མོས་ཚལ། ། སངས་རྒྱས་དང་ནི་སངས་རྒྱས་སྲས། ། ཆོས་སྙན་སྒྲོགས་པས་གང་བ་ཡིས། ། ཕྱོགས་རྣམས་ཐམས་ཅད་གང་བར་ཤོག ། ཐམས་ཅད་དུ་ནི་ས་གཞི་དག ། གསེག་མ་ལ་སོགས་མེད་པ་དང༌། ། ལག་མཐིལ་ལྟར་མཉམ་བཻཌཱུརྻའྀ། །
རང་བཞིན་འཇམ་པོར་གནས་གྱུར་ཅིག ། འཁོར་གྱི་དཀྱིལ་འཁོར་ཡོད་དགུར་ཡང༌། ། བྱང་ཆུབ་སེམས་དཔའ་མང་པོ་དག ། རང་གི་ལེགས་པས་ས་སྟེང་དག ། བརྒྱན་པར་མཛད་པས་བཞུགས་གྱུར་ཅིག ། ལུས་ཅན་ཀུན་གྱིས་བྱ་དང་ནི། ། ཤིང་དང་འོད་ཟེར་ཐམས་ཅད་དང༌། ། ནམ་མཁའ་ལས་ཀྱང་ཆོས་ཀྱི་སྒྲ། ། རྒྱུན་མི་འཆད་པར་ཐོས་པར་ཤོག ། དེ་དག་རྟག་ཏུ་སངས་རྒྱས་དང༌། །
སངས་རྒྱས་སྲས་དང་ཕྲད་གྱུར་ཅིག ། མཆོད་པའི་སྤྲིན་ཕུང་མཐའ་ཡས་པས། ། འགྲོ་བའི་བླ་མ་མཆོད་པར་ཤོག ། ལྷ་ཡང་དུས་སུ་ཆར་འབེབས་ཤིང༌། ། ལོ་ཏོག་ཕུན་སུམ་ཚོགས་པར་ཤོག ། རྒྱལ་པོ་ཆོས་བཞིན་བྱེད་པ་དང༌། ། འཇིག་རྟེན་དག་ཀྱང་དར་བར་ཤོག ། སྨན་རྣམས་མཐུ་དང་ལྡན་པ་དང༌། ། གསང་སྔགས་བཟླས་བརྗོད་འགྲུབ་པར་ཤོག ། མཁའ་འགྲོ་སྲིན་པོ་ལ་སོགས་པ། །
སྙིང་རྗེའི་སེམས་དང་ལྡན་གྱུར་ཅིག ། སེམས་ཅན་འགའ་ཡང་སྡུག་མ་གྱུར། ། སྡིག་པར་མ་གྱུར་ན་མ་གྱུར། ། འཇིགས་དང་བརྙས་པར་མི་འགྱུར་ཞིང༌། ། འགའ་ཡང་ཡིད་མི་བདེ་མ་གྱུར། ། གཙུག་ལག་ཁང་རྣམས་ཀློག་པ་དང༌། ། ཁ་ཏོན་གྱིས་རྒྱས་ལེགས་གནས་ཤོག ། རྟག་ཏུ་དགེ་འདུན་མཐུན་པ་དང༌། ། དགེ་འདུན་དོན་ཡང་འགྲུབ་པར་ཤོག ། བསླབ་པ་འདོད་པའི་དགེ་སློང་དག །
དབེན་པ་དག་ཀྱང་ཐོབ་པར་ཤོག ། གཡེང་བ་ཐམས་ཅད་སྤངས་ནས་ནི། ། སེམས་ནི་ལས་རུང་སྒོམ་གྱུར་ཅིག ། དགེ་སློང་མ་རྣམས་རྙེད་ལྡན་ཞིང༌། ། འཐབ་དང་གནོད་པ་སྤོང་བར་ཤོག ། དེ་བཞིན་རབ་ཏུ་བྱུང་བ་ཀུན། ། ཚུལ་ཁྲིམས་ཉམས་པ་མེད་གྱུར་ཅིག ། ཚུལ་ཁྲིམས་འཆལ་བས་ཡིད་བྱུང་ནས། ། རྟག་ཏུ་སྡིག་པ་ཟད་བྱེད་ཤོག ། བདེ་འགྲོ་དག་ཀྱང་ཐོབ་གྱུར་ནས། །
དེར་ཡང་བརྟུལ་ཞུགས་མི་ཉམས་ཤོག ། མཁས་པ་རྣམས་ནི་བཀུར་བ་དང༌། ། བསོད་སྙོམས་དག་ཀྱང་རྙེད་པར་ཤོག ། རྒྱུད་ནི་ཡོངས་སུ་དག་པ་དང༌། ། ཕྱོགས་རྣམས་ཀུན་ཏུ་གྲགས་པར་ཤོག ། ངན་སོང་སྡུག་བསྔལ་མི་མྱོང་ཞིང༌། ། དཀའ་བ་སྤྱད་པ་མེད་པར་ཡང༌། ། ལྷ་བས་ལྷག་པའི་ལུས་ཐོབ་ནས། ། དེ་དག་སངས་རྒྱས་མྱུར་ཐོབ་ཤོག ། སེམས་ཅན་ཀུན་གྱིས་ལན་མང་དུ། །
སངས་རྒྱས་ཐམས་ཅད་མཆོད་བྱེད་ཅིང༌། ། སངས་རྒྱས་བདེ་བ་བསམ་ཡས་ཀྱིས། ། རྟག་ཏུ་བདེ་དང་ལྡན་གྱུར་ཅིག ། བྱང་ཆུབ་སེམས་དཔའ་རྣམས་ཀྱིས་ནི། ། འགྲོ་དོན་ཐུགས་ལ་དགོངས་འགྲུབ་ཤོག ། མགོན་པོ་ཡིས་ནི་གང་དགོངས་པ། ། སེམས་ཅན་རྣམས་ལ་དེ་འབྱོར་ཤོག ། དེ་བཞིན་རང་སངས་རྒྱས་རྣམས་དང༌། ། ཉན་ཐོས་རྣམས་ཀྱང་བདེ་གྱུར་ཅིག ། བདག་ཀྱང་འཇམ་དབྱངས་བཀའ་དྲིན་གྱིས། །
ས་རབ་དགའ་བ་ཐོབ་བར་དུ། ། རྟག་ཏུ་ཚེ་རབས་དྲན་པ་དང༌། ། རབ་ཏུ་བྱུང་བ་ཐོབ་པར་ཤོག ། བདག་ནི་ཁ་ཟས་གྱི་ནས་ཀྱང༌། ། ཉམས་དང་ལྡན་ཞིང་འཚོ་བར་ཤོག ། ཚེ་རབས་ཀུན་ཏུ་དབེན་གནས་པ། ། ཕུན་སུམ་ལྡན་པ་ཐོབ་པར་ཤོག ། གང་ཚེ་བལྟ་བར་འདོད་པའམ། ། ཅུང་ཟད་དྲི་བར་འདོད་ན་ཡང༌། ། མགོན་པོ་འཇམ་དབྱངས་དེ་ཉིད་ནི། །
གེགས་མེད་པར་ཡང་མཐོང་བར་ཤོག ། ཕྱོགས་བཅུ་ནམ་མཁའི་མཐས་གཏུགས་པའི། ། སེམས་ཅན་ཀུན་དོན་བསྒྲུབ་བྱའི་ཕྱིར། ། ཇི་ལྟར་འཇམ་དབྱངས་སྤྱོད་མཛད་པ། ། བདག་གི་སྤྱོད་པའང་དེ་འདྲར་ཤོག ། ཇི་སྲིད་ནམ་མཁའ་གནས་པ་དང༌། ། འགྲོ་བ་ཇི་སྲིད་གནས་གྱུར་པ། ། དེ་སྲིད་བདག་ནི་གནས་གྱུར་ནས། ། འགྲོ་བའི་སྡུག་བསྔལ་སེལ་བར་ཤོག ། འགྲོ་བའི་སྡུག་བསྔལ་གང་ཅིའང་རུང༌། །
དེ་ཀུན་བདག་ལ་སྨིན་གྱུར་ཅིག ། བྱང་ཆུབ་སེམས་དཔའི་དགེ་འདུན་གྱིས། ། འགྲོ་བ་བདེ་ལ་སྤྱོད་པར་ཤོག ། འགྲོ་བའི་སྡུག་བསྔལ་སྨན་གཅིག་པུ། ། བདེ་བ་ཐམས་ཅད་འབྱུང་བའི་གནས། ། བསྟན་པ་རྙེད་དང་བཀུར་སྟི་དང༌། ། བཅས་ཏེ་ཡུན་རིང་གནས་གྱུར་ཅིག ། གང་གི་དྲིན་གྱིས་དགེ་བློ་འབྱུང༌། ། འཇམ་པའི་དབྱངས་ལ་ཕྱག་འཚལ་ལོ། ། གང་གི་དྲིན་གྱིས་བདག་དར་བ། །
དགེ་བའི་བཤེས་ལའང་བདག་ཕྱག་འཚལ། ། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། བསྔོ་བ་ཞེས་བྱ་བའི་ལེའུ་སྟེ་བཅུ་པའོ།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
