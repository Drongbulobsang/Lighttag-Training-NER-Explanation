རི་དགོན་བཀྲ་ཤིས་ཆོས་གླིང་གི་ཕྱག་བཞེས་རྒྱུན་མཁོའི་ཆོས་སྤྱོད་ཀྱི་རིམ་པ་ཕྱོགས་གཅིག་ཏུ་བཀོད་པ་རྣམ་གྲོལ་ལམ་གྱི་ཤིང་རྟ།
པོད ༦
གནས་བརྟན་ཕྱག་མཆོད།
)གནས་བརྟན་ཕྱག་མཆོད་ནི། ལག་མཐིལ་ལྟར་མཉམ་རིན་ཆེན་རྒྱན་གྱིས་སྤྲས། ། ལྗོན་ཤིང་ཆུ་མཚོས་བརྒྱན་པའི་ས་གཞིའི་དབུས། ། རིན་ཆེན་ལས་གྲུབ་གཞལ་མེད་གྲུ་བཞི་པ། ། པདྨ་ཉི་ཟླས་བརྒྱན་པའི་གདན་སྟེང་དུ། ། ཐུགས་རྗེས་རྩོད་པའི་དུས་ཀྱི་གདུལ་བྱ་རྣམས། ། རྣམ་གྲོལ་ལམ་ལ་འགོད་མཛད་འགྲོ་བའི་མགོན། ། ཐུབ་པ་མཆོག་དང་གནས་བརྟན་ཆེན་པོ་རྣམས། ། འཁོར་དང་བཅས་པ་གནས་འདིར་གཤེགས་སུ་གསོལ། ། ཕྱོགས་བཅུའི་རྒྱལ་བ་སྲས་བཅས་ཐམས་ཅད་དང༌། །
ཤེས་རབ་མེ་འབར་ཉོན་མོངས་མཚོ་སྐེམ་ཤིང༌། ། རྣམ་གྲོལ་བསོད་ནམས་ཞིང་དུ་བཀའ་སྡོད་པའི། ། ཕྱོགས་བཅུའི་ཉན་ཐོས་དགེ་འདུན་བཞུགས་སོ་འཚལ། ། ཡོན་སྦྱོར་མཆོད་པའི་གནས་སུ་སྤྱན་འདྲེན་ན། ། འགྲོ་བའི་དོན་ཕྱིར་མཆོད་ཀྱིས་གཤེགས་སུ་གསོལ། ། འགྲོ་བའི་མགོན་པོ་ཤཱཀྱ་སེང་གེ་ཡིས། ། སངས་རྒྱས་བསྟན་པ་གང་གི་ཕྱག་ཏུ་བཞག ། གསུང་རབ་རིན་ཆེན་སྒྲོམ་གྱི་ཁ་འབྱེད་པའི། ། དགྲ་བཅོམ་གནས་བརྟན་ཆེན་པོ་བཞུགས་སོ་འཚལ། ། དམ་ཆོས་སྤེལ་བའི་སླད་དུ་སྤྱན་འདྲེན་ན། །
འགྲོ་བའི་དོན་ཕྱིར་མཆོད་ཀྱིས་གཤེགས་སུ་གསོལ། ། ཐུབ་པས་བཀའ་བསྒོས་བསྟན་པའི་རྒྱལ་མཚན་འཛིན། ། ཡན་ལག་འབྱུང་དང་མ་ཕམ་ནགས་ན་གནས། ། དུས་ལྡན་རྡོ་རྗེ་མོའི་བུ་བཟང་པོ་དང༌། ། གསེར་བེའུ་བྷ་ར་དྷྭ་ཛ་གསེར་ཅན་མཆོག ། འཕགས་པ་བ་ཀུ་ལ་དང་སྒྲ་གཅན་འཛིན། ། ལམ་ཕྲན་བྷ་ར་དྷྭ་ཛ་བསོད་སྙོམས་ལེན། ། ལམ་བསྟན་ཀླུའི་སྡེ་སྦེད་བྱེད་མི་ཕྱེད་པ། ། འགྲོ་བའི་དོན་ཕྱིར་མཆོད་ཀྱིས་གཤེགས་སུ་གསོལ། ། སྤངས་དང་ཡེ་ཤེས་ཕུན་ཚོགས་སངས་རྒྱས་ཀྱང༌། །
གདུལ་བྱའི་དབང་གིས་ཉན་ཐོས་ཚུལ་འཛིན་ཅིང༌། ། ཁྱད་པར་ཅན་གྱི་ཕྲིན་ལས་ཆོས་སྐྱོང་བའི། ། གནས་བརྟན་བཅུ་དྲུག་འདིར་བྱོན་གདན་ལ་བཞུགས། ། བདེ་གཤེགས་བཀའ་ལུང་གཙོར་མཛད་བསྟན་པ་སྲུང༌། ། རང་དོན་དོར་ནས་འཁོར་བའི་ནགས་ཚལ་དུ། ། གཞན་དོན་ལྷུར་མཛད་གནས་བརྟན་བཅུ་དྲུག་པོ། ། དམ་བཅས་ཐུགས་རྗེའི་དབང་གིས་གནས་འདིར་གཤེགས། ། དགེ་བསྙེན་སྐྱབས་གསོལ་བདེན་པའི་ཚིགས་ཉན་པ། ། དཀོན་མཆོག་གསུམ་གྱི་ཞབས་འབྲིང་མཆིས་སོ་འཚལ། ། བསོད་ནམས་རིན་ཆེན་གླིང་དུ་སྤྱན་འདྲེན་ན། །
འགྲོ་བའི་དོན་ཕྱིར་མཆོད་ཀྱིས་གཤེགས་སུ་གསོལ། ། མཚུངས་མེད་བལྟ་བས་མི་ངོམས་ཤིང༌། ། གསེར་གྱི་མདོག་ཅན་མཛེས་པའི་སྐུ། ། ཞལ་གཅིག་ཕྱག་གཉིས་སྐྱིལ་ཀྲུང་བཞུགས། ། ས་གནོན་མཉམ་བཞག་མཛད་ཕྱག་འཚལ། ། བླ་མའི་སྐུ་ཚེ་བརྟན་པ་དང༌། ། བསྟན་པ་རྒྱས་པར་བྱིན་གྱིས་རློབས། ། གངས་རི་ཆེན་པོ་ཏི་སེ་ལ། ། འཕགས་པ་གནས་བརྟན་ཡན་ལག་འབྱུང༌། ། དགྲ་བཅོམ་སྟོང་དང་སུམ་བརྒྱས་བསྐོར། །
སྤོས་ཕོར་རྔ་ཡབ་འཛིན་ཕྱག་འཚལ། ། བླ་མའི་སྐུ་ཚེ་བརྟན་པ་དང༌། ། བསྟན་པ་རྒྱས་པར་བྱིན་གྱིས་རློབས། ། དྲང་སྲོང་རི་ཡི་ཤེལ་ངོས་ན། ། འཕགས་པ་གནས་བརྟན་མ་ཕམ་པ། ། དགྲ་བཅོམ་བརྒྱ་ཕྲག་གཅིག་གིས་བསྐོར། ། ཕྱག་གཉིས་མཉམ་བཞག་མཛད་ཕྱག་འཚལ། ། བླ་མའི་སྐུ་ཚེ༴ བསྟན་པ་རྒྱས༴ ལོ་མ་བདུན་པའི་རི་ཕུག་ན། །
འཕགས་པ་གནས་བརྟན་ནགས་ན་གནས། ། དགྲ་བཅོམ་སྟོང་དང་བཞི་བརྒྱས་བསྐོར། ། སྡིགས་མཛུབ་རྔ་ཡབ་འཛིན་ཕྱག་འཚལ། ། བླ་མའི་སྐུ་ཚེ༴ བསྟན་པ་རྒྱས༴ གནས་མཆོག་དམ་པ་ཟངས་གླིང་ན། ། འཕགས་པ་གནས་བརྟན་དུས་ལྡན་ནི། ། དགྲ་བཅོམ་སྟོང་དང་ཆིག་བརྒྱས་བསྐོར། ། གསེར་གྱི་རྣ་བསྒོར་འཛིན་ཕྱག་འཚལ། ། བླ་མའི་སྐུ་ཚེ༴
བསྟན་པ་རྒྱས༴ སིངྒ་ལ་ཡི་གླིང་ན་ནི། ། གནས་བརྟན་རྡོ་རྗེ་མོའུ་བུ། ། དགྲ་བཅོམ་སྟོང་ཕྲག་གཅིག་གིས་བསྐོར། ། སྡིགས་མཛུབ་རྔ་ཡབ་འཛིན་ཕྱག་འཚལ། ། བླ་མའི་སྐུ་ཚེ༴ བསྟན་པ་རྒྱས༴ ཆུ་བོ་ཡ་མུ་ནའི་གླིང་ན། ། འཕགས་པ་གནས་བརྟན་བཟང་པོ་ནི། ། དགྲ་བཅོམ་སྟོང་དང་ཉིས་བརྒྱས་བསྐོར། །
ཆོས་འཆད་མཉམ་བཞག་མཛད་ཕྱག་འཚལ། ། བླ་མའི་སྐུ་ཚེ༴ བསྟན་པ་རྒྱས༴ གནས་མཆོག་དམ་པ་ཁ་ཆེ་ན། ། འཕགས་པ་གནས་བརྟན་གསེར་བེའུ། ། དགྲ་བཅོམ་ཆེན་པོ་ལྔ་བརྒྱས་བསྐོར། ། རིན་ཆེན་ཞགས་པ་འཛིན་ཕྱག་འཚལ། ། བླ་མའི་སྐུ་ཚེ༴ བསྟན་པ་རྒྱས༴ ནུབ་ཀྱི་བ་གླང་སྤྱོད་ན་ནི། །
བྷ་ར་དྷྭ་ཛ་གསེར་ཅན་མཆོག ། དགྲ་བཅོམ་ཆེན་པོ་བདུན་བརྒྱས་བསྐོར། ། ཕྱག་གཉིས་མཉམ་བཞག་མཛད་ཕྱག་འཚལ། ། བླ་མའི་སྐུ་ཚེ༴ བསྟན་པ་རྒྱས༴ བྱང་གི་སྒྲ་མི་སྙན་ན་ནི། ། འཕགས་པ་གནས་བརྟན་བ་ཀུ་ལ། ། དགྲ་བཅོམ་ཆེན་པོ་དགུ་བརྒྱས་བསྐོར། ། ཕྱག་གཉིས་ནེའུ་ལེ་འཛིན་ཕྱག་འཚལ། ། བླ་མའི་སྐུ་ཚེ༴
བསྟན་པ་རྒྱས༴ པྲི་ཡང་ཀུ་ཡི་གླིང་ན་ནི། ། འཕགས་པ་གནས་བརྟན་སྒྲ་གཅན་འཛིན། ། དགྲ་བཅོམ་སྟོང་དང་ཆིག་བརྒྱས་བསྐོར། ། རིན་ཆེན་པྲོག་ཞུ་འཛིན་ཕྱག་འཚལ། ། བླ་མའི་སྐུ་ཚེ༴ བསྟན་པ་རྒྱས༴ བྱ་རྒོད་ཕུང་པོའི་རི་བོ་ལ། ། འཕགས་པ་གནས་བརྟན་ལམ་ཕྲན་བསྟན། ། དགྲ་བཅོམ་སྟོང་དང་དྲུག་བརྒྱས་བསྐོར། །
ཕྱག་གཉིས་མཉམ་བཞག་མཛད་ཕྱག་འཚལ། ། བླ་མའི་སྐུ་ཚེ༴ བསྟན་པ་རྒྱས༴ ཤར་གྱི་ལུས་འཕགས་གླིང་ན་ནི། ། བྷ་ར་དྷྭ་ཛ་བསོད་སྙོམས་ལེན། ། དགྲ་བཅོམ་སྟོང་ཕྲག་གཅིག་གིས་བསྐོར། ། གླེགས་བམ་ལྷུང་བཟེད་འཛིན་ཕྱག་འཚལ། ། བླ་མའི་སྐུ་ཚེ༴ བསྟན་པ་རྒྱས༴ ལྷ་གནས་སུམ་ཅུ་རྩ་གསུམ་ན། །
འཕགས་པ་གནས་བརྟན་ལམ་བསྟན་ནི། ། དགྲ་བཅོམ་སྟོང་དང་དགུ་བརྒྱས་བསྐོར། ། གླེགས་བམ་ཆོས་འཆད་མཛད་ཕྱག་འཚལ། ། བླ་མའི་སྐུ་ཚེ༴ བསྟན་པ་རྒྱས༴ རི་ཡི་རྒྱལ་པོ་ངོས་ཡངས་ལ། ། འཕགས་པའི་གནས་བརྟན་ཀླུ་ཡི་སྡེ། ། དགྲ་བཅོམ་སྟོང་དང་ཉིས་བརྒྱས་བསྐོར། ། བུམ་པ་མཁར་གསིལ་འཛིན་ཕྱག་འཚལ། ། བླ་མའི་སྐུ་ཚེ༴
བསྟན་པ་རྒྱས༴ རི་ཡི་རྒྱལ་པོ་བི་ཧུ་ལར། ། འཕགས་པ་གནས་བརྟན་སྦེད་བྱེད་ནི། ། དགྲ་བཅོམ་སྟོང་དང་བཞི་བརྒྱས་བསྐོར། ། ཕྱག་གཉིས་གླེགས་བམ་འཛིན་ཕྱག་འཚལ། ། བླ་མའི་སྐུ་ཚེ༴ བསྟན་པ་རྒྱས༴ རི་ཡི་རྒྱལ་པོ་གངས་ཅན་ལ། ། འཕགས་པ་གནས་བརྟན་མི་ཕྱེད་པ། ། དགྲ་བཅོམ་སྟོང་ཕྲག་གཅིག་གིས་བསྐོར། །
བྱང་ཆེན་མཆོད་རྟེན་འཛིན་ཕྱག་འཚལ། ། བླ་མའི་སྐུ་ཚེ༴ བསྟན་པ་རྒྱས༴ འཕགས་པའི་དགེ་བསྙེན་དྷརྨ་ཏ། ། རལ་པའི་ཐོད་བཅིངས་གླེགས་བམ་ཁུར། ། སྣང་བ་མཐའ་ཡས་མདུན་ན་བཞུགས། ། རྔ་ཡབ་བུམ་པ་འཛིན་ཕྱག་འཚལ། ། བླ་མའི་སྐུ་ཚེ༴ བསྟན་པ་རྒྱས༴ བརྩོན་པའི་གོ་བགོས་མཐུ་སྟོབས་ཅན། །
སངས་རྒྱས་བསྟན་པ་ལེགས་སྐྱོང་བ། ། ཤར་ལྷོ་ནུབ་བྱང་ཕྱོགས་བཞི་ཡི། ། རྒྱལ་ཆེན་བཞི་ལ་ཕྱག་འཚལ་ལོ། ། བླ་མའི༴ བསྟན་པ༴ འཕགས་པའི་གང་ཟག་ཁྱེད་རྣམས་ལ། ། ཕྱག་འཚལ་མཆོད་ཅིང་སྡིག་པ་བཤགས། ། ཡི་རང་བསྐུལ་ཞིང་གསོལ་བ་འདེབས། ། དགེ་བ་བྱང་ཆུབ་ཆེན་པོར་བསྔོ། ། དབང་བཅུ་མངའ་བ་ཁྱེད་རྣམས་ཀྱིས། །
རྒྱལ་བའི་བསྟན་པ་དར་བ་དང༌། ། སྦྱིན་བདག་བར་ཆད་ཞི་བ་དང༌། ། སེམས་ཅན་སྡིག་པ་སྦྱོང་དུ་གསོལ། ། སངས་རྒྱས་སྤྲུལ་པ་འཕགས་པའི་ཚོགས། ། བསྟན་པ་སྐྱོང་བའི་ལས་མཛད་པ། ། གནས་བརྟན་ཆེན་པོ་འཁོར་བཅས་ཀྱི། ། བསྟན་པ་ཡུན་རིང་གནས་གྱུར་ཅིག ། སྲིད་ལས་རྣམ་གྲོལ་ཉོན་མོངས་མེད། ། ཟད་དང་སྐྱེ་བ་མི་ཤེས་པ། ། ཁྲི་དང་དྲུག་སྟོང་བཞི་བརྒྱ་ཡི། །
བསྟན་པ་ཡུན་རིང་གནས་གྱུར་ཅིག ། བྱང་སེམས་ཉན་ཐོས་ཆེན་པོའི་ཚུལ། ། བསྟན་སྐྱོང་འགྲོ་དོན་རྒྱུན་མི་ཆད། ། དགེ་ལེགས་ཡོན་ཏན་རྣམ་འཕེལ་བ། ། གནས་བརྟན་ཆེན་པོའི་བཀྲ་ཤིས་ཤོག ། ཟབ་ཅིང་རྒྱ་ཆེན་གཟིགས་པ་པོ། ། ཡུལ་འཁོར་སྲུང་དང་འཕགས་སྐྱེས་པོ། ། སྤྱན་མི་བཟང་དང་རྣམ་ཐོས་སྲས། ། རྒྱལ་ཆེན་བཞི་ཡི་བཀྲ་ཤིས་ཤོག ། བླ་མེད་བླ་མའི་ཐུགས་རྗེ་དང༌། །
རྒྱལ་དང་རྒྱལ་སྲས་རང་རྒྱལ་དང༌། ། དགྲ་བཅོམ་བདེན་པའི་བྱིན་རླབས་ཀྱིས། ། བསྔོ་བ་སྨོན་ལམ་འགྲུབ་པར་ཤོག ། ཁ་ཆེ་པན་ཆེན་ཤཱཀྱ་ཤྲཱིས་མཛད་པར་གྲགས་སོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
