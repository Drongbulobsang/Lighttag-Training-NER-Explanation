རི་དགོན་བཀྲ་ཤིས་ཆོས་གླིང་གི་ཕྱག་བཞེས་རྒྱུན་མཁོའི་ཆོས་སྤྱོད་ཀྱི་རིམ་པ་ཕྱོགས་གཅིག་ཏུ་བཀོད་པ་རྣམ་གྲོལ་ལམ་གྱི་ཤིང་རྟ།
པོད ༡༨
བླ་མ་རྒྱང་འབོད་བྱིན་རླབས་སྤྲིན་ཕུང་དངོས་གྲུབ་ཆར་འབེབས་ཐུགས་རྗེའི་ལྕགས་ཀྱུ་གདོད་མའི་མྱུར་ལམ།
)བླ་མ་རྒྱང་འབོད་བྱིན་རླབས་སྤྲིན་ཕུང་དངོས་གྲུབ་ཆར་འབེབས་ཐུགས་རྗེའི་ལྕགས་ཀྱུ་གདོད་མའི་མྱུར་ལམ་བཞུགས་སོ། ། ཨེ་མ་སྐྱབས་མེད་བདག་གི་སྐྱབས་གནས། ། འདྲེན་མཆོག་དྲིན་ཆེན་གྱི་བླ་མ། ། མཚན་ལྡན་ཐུགས་རྗེ་ཡི་མངའ་བདག ། བདག་མེད་སྤྲང་པོ་ལ་གཟིགས་དང༌། ། ཀྱེ་ཧུད་ཆོས་མེད་སྡིག་ལྡན་ང་ནི། ། སྔོན་བསགས་ཀྱིས་དལ་འབྱོར་འདི་ཐོབ་ཀྱང༌། ། ཆོས་མེད་དུ་སྐྱེ་བོ་ཡི་ལས་བསགས། ། བྱས་པ་ཀུན་སྡིག་གི་རང་བཞིན། ། ཨེ་མ་སྐྱབས་གནས་པདྨ་ཡི་རྒྱལ་ཚབ། །
འཁྲུལ་མེད་གསང་སྔགས་ཀྱི་བསྟན་འཛིན། ། སྨིན་གྲོལ་ཐར་པ་ཡི་ལམ་མཁན། ། ཐུགས་རྗེས་ད་ལྟ་རང་གཟིགས་དང༌། ། ཀྱེ་ཧུད་ཆོས་མེད་བཙུན་གཟུགས་ང་ནི། ། ཐུགས་རྗེའི་སྤྱན་སྔ་རུ་མཆིས་རུང༌། ། སངས་རྒྱས་མི་གཟུགས་སུ་བསྟན་ནས། ། དག་སྣང་ལ་འབྱོང་དུས་སུ་མ་མཆིས། ། ཨེ་མ་སྐུ་མཆོག་ཉིད་རྡོ་རྗེ་ཡི་རང་བཞིན། ། ཅི་གསུང་རྣམས་གསང་སྔགས་ཀྱི་ཆོས་སྒྲ། ། ཅི་སྤྱོད་ཀྱང་སྒྱུ་མ་ཡི་རོལ་པ། །
ཅི་མཛད་རུང་གང་འདུལ་གྱི་རྣམ་འཕྲུལ། ། ཀྱེ་ཧུད་སྨིན་གྲོལ་རྣམས་རིམ་པ་བཞིན་ཐོབ་རུང༌། ། ཐོས་ཚད་ཀུན་རྣ་དྲེད་དུ་སོང་ནས། ། ཆོས་བསམ་རུང་ཕྱི་ཕྱི་རུ་ལུས་ནས། ། ཚེ་འདིར་ཞེན་པས་རང་འཆིངས་འདུག ། ཨེ་མ་སྐྱབས་གནས་དཀོན་མཆོག་གི་ངོ་བོ། ། མཚོ་བརྒལ་རྩོད་མེད་ཀྱི་དེད་དཔོན། ། གཡུལ་བཟློག་བསླུ་མེད་ཀྱི་དཔའ་བོ། ། དབུལ་སེལ་ཡིད་བཞིན་གྱི་ནོར་བུ། ། ཀྱེ་ཧུད་ཆོས་གཟུགས་ཐ་མལ་དུ་ལུས་ང༌། །
གཤིན་རྗེ་འཆི་བདག་ཉིད་བྱུང་ནས། ། དབང་མེད་གཅིག་པུ་རུ་ཁྲིད་ནས། ། མི་ངས་ཅི་ལྟར་དུ་བྱ་ཡི། ། ཨེ་མ་ཐུགས་རྗེ་ཆེན་པོ་ཡི་བླ་མ། ། ཡལ་ཡོལ་བཏང་སྙོམས་སུ་མ་མཛད། ། ད་ལྟ་ཉིད་དུ་བཏུད་ནས། ། འཁོར་བའི་འདམ་ནས་དྲོངས་མཛོད། ། ཀྱེ་ཧུད་ཉིན་མོ་ནི་གཡེང་བ་ཡི་ངང་འཁྱམས། ། མཚན་མོ་ནི་གཏི་མུག་གི་གཉིད་འཐིབ། ། བར་སྐབས་སུ་ལྟོ་གོས་ཀྱི་ལས་འབྲང༌། །
ཅི་བྱས་ཀྱང་རང་དབང་དུ་མི་འདུག ། ཨེ་མ། ལྟོས་མེད་བདག་གི་ལྟོས་ས་བླ་མ་རྗེ། ། རེ་མེད་བདག་གི་རེ་ས་བླ་མ་རྗེ། ། སྐྱབས་མེད་བདག་གི་འབོད་ས་བླ་མ་རྗེ། ། ཐུགས་རྗེ་མཚུངས་མེད་དྲིན་ཆེན་བླ་མ་རྗེ། ། མཁྱེན་ནོ་བླ་མ་རིན་པོ་ཆེ་མཁྱེན་ནོ། ། གསོལ་བ་བདག་གིས་མི་འདེབས་ན་སུ་ཡིས་འདེབས། ། ཐུགས་རྗེས་ཁྱེད་ཀྱིས་མི་འཛིན་ན་སུ་ཡིས་འཛིན། ། བློ་སྙིང་ཁྱེད་ལ་མི་གཏད་ན་སུ་ལ་གཏད། །
ལམ་མཆོག་ཁྱེད་ཀྱིས་མི་སྟོན་ན་གང་གིས་སྟོན། ། མཁྱེན་ནོ་བླ་མ་རིན་པོ་ཆེ་མཁྱེན་ནོ། ། གསོལ་བ་འདེབས་སོ་བྱིན་གྱིས་རློབས་ཤིག ། སྐུ་ཡིས་ལུས་ལ་བྱིན་གྱིས་རློབས་ཤིག ། ལུས་ལ་བདེ་དྲོད་འབར་བར་མཛོད་ཅིག ། གསུང་གིས་ངག་ལ་བྱིན་གྱིས་རློབས་ཤིག ། ངག་ལ་ནུས་པ་འབར་བར་མཛོད་ཅིག ། ཐུགས་ཀྱིས་ཡིད་ལ་བྱིན་གྱིས་རློབས་ཤིག ། སེམས་ལ་རྟོགས་པ་འཆར་བར་མཛོད་ཅིག ། ལུས་ངག་ཡིད་གསུམ་བྱིན་གྱིས་རློབས་ཤིག །
སྐུ་གསུང་ཐུགས་སུ་འགྲུབ་པར་མཛོད་ཅིག ། མཁྱེན་ནོ་བླ་མ་རིན་པོ་ཆེ་མཁྱེན་ནོ། ། འདུག་ས་འདི་ཉིད་དུ་བྱིན་གྱིས་རློབས་ཤིག ། ཉལ་མལ་འདི་ཉིད་དུ་བྱིན་གྱིས་རློབས་ཤིག ། ཐུན་འདི་ཉིད་དུ་བྱིན་གྱིས་རློབས་ཤིག ། གདན་ཐོག་འདི་ཉིད་དུ་བྱིན་གྱིས་རློབས་ཤིག ། སྐད་ཅིག་མ་འདི་ཉིད་དུ་བྱིན་གྱིས་རློབས་ཤིག ། ད་ལྟ་ཉིད་དུ་བྱིན་གྱིས་རློབས་ཤིག ། བླ་མ་ཁྱེད་རང་ལྟ་བུར་བྱིན་གྱིས་རློབས་ཤིག ། ཅེས་དབང་བཞི་བླངས་ནས་ཐུགས་ཡིད་གཅིག་འདྲེས་སུ་མཉམ་པར་བཞག་གོ །
ཅེས་བླ་མ་རྒྱང་འབོད་འདི་ལྟ་བུ་ཞིག་དགོས་ཞེས་བསམ་གཏན་ཆོས་དབང་དང༌། བསམ་གཏན་ཆོས་འཕེལ་གཉིས་ཀྱིས་བསྐུལ་བ་ལ་བརྟེན་ནས་གཏེར་སྒྲུབ་ཆེན་མོའི་ཐུན་མཚམས་སུ་སྟག་ཤམ་རྡོ་རྗེས་སྦྱར་བའོ།། །། ༈ ཐུན་བཞིའི་གསོལ་འདེབས་དམིགས་རིམ་འདི། སྐལ་ལྡན་ལས་འཕྲོ་ཅན་གྱིས་ཉམས་སུ་ལོངས། དམ་ཆོས་རྫོགས་པ་ཆེན་པོའི་དགོངས་པ་ཡིན། རང་སེམས་ངོ་བོ་སྐྱོང་བའི་འཚོ་རོགས་ཡོད། ཐུན་བཞིའི་གསོལ་འདེབས་དམིགས་རིམ་ནི། དམིགས་སྐོར་སོགས་བླ་མའི་རྣལ་འབྱོར་ལས་བྱུང་བ་ལྟར་གུས་པས་སྐུ་བཞི་དབང་དང་སྦྱར་བའི་གསོལ་འདེབས་འདི་ལྟར་གྱིས། ཨོཾ་ཨཱཿཧཱུྃ། སྟོན་མཆོག་སངས་རྒྱས་ཀྱི་ངོ་བོ། །
མཚུངས་མེད་དྲིན་ཆེན་གྱི་བླ་མ། ། རྒྱལ་དབང་པདྨ་ཡི་ཡང་སྤྲུལ། ། མཚན་ལྡན་སྟག་ཤམ་པ་མཁྱེན་ནོ། ། བུམ་དབང་ཡེ་ཤེས་སུ་བསྐུར་ཅིག ། ལུས་ཕུང་དྲི་མ་ཀུན་དག་ནས། ། བསྐྱེད་རིམ་སྣང་སྟོང་དུ་འཆར་ཞིང༌། ། སྤྲུལ་སྐུ་འགྲོ་དོན་དུ་བྱིན་རློབས། ། བླ་མ་སྟག་ཤམ་རྡོ་རྗེ། ། མཚན་ལྡན་བསམ་གཏན་རྡོ་རྗེ། ། དྲིན་ཆེན་ནུས་ལྡན་རྡོ་རྗེ། །
གསོལ་བ་འདེབས་པོ་ལ་གཟིགས་ཤིག ། ཡི་དམ་ལོངས་སྐུ་ཡི་ངོ་བོ། ། མཚུངས་མེད་དྲིན་ཆེན་གྱི་བླ་མ། ། འཕགས་མཆོག་སྤྱན་གཟིགས་ཀྱི་སྐུ་མཆོག ། མཚན་ལྡན་ནུས་ལྡན་པ་མཁྱེན་ནོ། ། གསང་དབང་ནུས་ལྡན་དུ་བསྐུར་ཅིག ། ངག་ཕུང་དྲི་མ་ཀུན་དག་ནས། ། རྩ་རླུང་བཟླས་པ་ཀུན་འགྲུབ་ཅིང༌། ། ལོངས་སྐུ་སྒྱུ་མ་རུ་བྱིན་རློབས། ། བླ་མ་སྟག་ཤམ་རྡོ་རྗེ། །
མཚན་ལྡན་བསམ་གཏན་རྡོ་རྗེ། ། དྲིན་ཆེན་ནུས་ལྡན་རྡོ་རྗེ། ། གསོལ་བ་འདེབས་པོ་ལ་གཟིགས་ཤིག ། ཆོས་སྐུ་དམིགས་མེད་ཀྱི་རོལ་པ། མཚུངས་མེད་དྲིན་ཆེན་གྱི་བླ་མ། ། ཀུན་བཟང་ཆོས་སྐུ་ཡི་ངོ་བོ། ། མཚན་ལྡན་བསམ་གཏན་པ་མཁྱེན་ནོ། ། ཤེས་རབ་སེམས་དབང་དུ་བསྐུར་ཅིག ། སེམས་ཀྱི་དྲི་མ་ཀུན་དག་ནས། ། སྟོང་ཉིད་ཕྱག་ཆེན་དུ་རྟོགས་ནས། །
ཆོས་སྐུ་ཡེ་ཤེས་སུ་བྱིན་རློབས། ། བླ་མ་སྟག་ཤམ་རྡོ་རྗེ། ། མཚན་ལྡན་བསམ་གཏན་རྡོ་རྗེ། ། དྲིན་ཆེན་ནུས་ལྡན་རྡོ་རྗེ། ། གསོལ་བ་འདེབས་པོ་ལ་གཟིགས་ཤིག ། སྐུ་བཞི་ལྷུན་གྲུབ་ཀྱི་རོལ་པ། ། མཚུངས་མེད་དྲིན་ཆེན་གྱི་བླ་མ། ། ངོ་བོ་ཉིད་སྐུ་ཡི་བདག་ཉིད། ། མཚན་ལྡན་མཆོག་ལྡན་པ་མཁྱེན་ནོ། ། ཚིག་དབང་ངོ་བོ་ལ་བསྐུར་ཅིག །
སྒོ་གསུམ་དྲི་མ་ཀུན་དག་ནས། ། རྫོགས་ཆེན་འོད་སྐུ་རུ་གྲོལ་ཞིང༌། ། ངོ་བོ་གཉིས་མེད་དུ་བྱིན་རློབས། ། བླ་མ་སྟག་ཤམ་རྡོ་རྗེ། ། མཚན་ལྡན་བསམ་གཏན་རྡོ་རྗེ། ། དྲིན་ཆེན་ནུས་ལྡན་རྡོ་རྗེ། ། གསོལ་བ་འདེབས་པོ་ལ་གཟིགས་ཤིག ། མངོན་པར་བྱང་ཆུབ་ཀྱི་ངོ་བོ། ། མཚུངས་མེད་དྲིན་ཆེན་གྱི་བླ་མ། ། རྒྱལ་བ་ཀུན་འདུས་ཀྱི་བདག་ཉིད། །
དྲིན་ཆེན་བླ་མ་ཉིད་མཁྱེན་ནོ། ། བྱིན་རླབས་ཡོངས་རྫོགས་སུ་བསྐུར་ཅིག ། ཉོན་ཤེས་དྲི་མ་ཀུན་དག་ནས། ། ཟག་མེད་བདེ་ཆེན་དུ་ལ་བཟླ། ། མངོན་པར་བྱང་ཆུབ་ཏུ་བྱིན་རློབས། ། བླ་མ་སྟག་ཤམ་རྡོ་རྗེ། ། མཚན་ལྡན་བསམ་གཏན་རྡོ་རྗེ། ། དྲིན་ཆེན་ནུས་ལྡན་རྡོ་རྗེ། ། གསོལ་བ་འདེབས་པོ་ལ་གཟིགས་ཤིག ། ཅེས་བླ་མ་སྐུ་བཞིའི་ངོ་བོ་ལ་དབང་བཞི་བྱིན་རླབས་དང་སྦྱར་ནས་གསོལ་བ་བཏབ་པས།
དབང་བཞིའི་དམིགས་པ་བྱིན་རླབས་བཀའ་བབས་ཀྱི་ཚུལ་དུ་བླངས་ནས། མཐར་རང་དང་གཉིས་མེད་དུ་བསྲེས་ནས་གསོལ་བ་གདབ་པ་ནི། ཨོཾ་ཨཱཿཧཱུྃ། སྣང་སྟོང་སྒྱུ་མ་ཡི་ཕུང་པོ། ། དྲིན་ཆེན་བླ་མ་ཡིས་བྱིན་རློབས། ། སྤྲུལ་སྐུ་རྡོ་རྗེ་ཡི་རང་བཞིན། ། སྣང་སྲིད་བླ་མ་ཡི་རོལ་པ། ། ཅི་ཤར་དེར་སྣང་ཀུན་ཨ་ལ། ། ངོ་མཚར་རྨད་བྱུང་གི་དགའ་བདེ། ། ཨོ་རྒྱན་མཁའ་འགྲོ་ཡི་ཚོགས་བཅས། །
མཆོག་ལྡན་གྲུབ་ཆེན་གྱི་བླ་མ། ། སྟག་ཤམ་བཀའ་དྲིན་ནི་འཁོར་མེད། ། གསོལ་བ་འདེབས་པོ་ལ་གཟིགས་ཤིག ། ཆོས་མེད་དྲེད་པོ་ལ་གཟིགས་ཤིག ། ལས་ངན་འཁོར་བ་ནས་དྲོངས་ཤིག ། གྲགས་སྟོང་ཅ་ཅོ་ཡི་ངག་ལ། ། ཡི་དམ་རྡོ་རྗེ་ཡིས་བྱིན་རློབས། ། ལོངས་སྐུ་རླུང་སྔགས་ཀྱི་རོལ་པ། ། འབྱིན་འཇུག་རྡོ་རྗེ་ཡི་བཟླས་པ། ། ཅ་ཅོ་གྲགས་སྟོང་ཀུན་ཨ་ལ། །
སྣང་གྲགས་རང་སྣང་ལ་ངོ་སྤྲོད། ། ཨོ་རྒྱན་མཁའ་འགྲོ་ཡི་ཚོགས་བཅས། ། མཆོག་ལྡན་གྲུབ་ཆེན་གྱི་བླ་མ། ། སྟག་ཤམ་བཀའ་དྲིན་ནི་འཁོར་མེད། ། གསོལ་བ་འདེབས་པོ་ལ་གཟིགས་ཤིག ། ངན་ཤོར་ལོང་གཏམ་ལ་གཟིགས་ཤིག ། ལས་རླུང་ནག་པོ་འདི་ཟློག་ཅིག ། དྲན་འགྱུ་པྲ་དྲེད་ཀྱི་སེམས་ལ། ། སྟོང་ཉིད་ཕྱག་ཆེན་དུ་བྱིན་རློབས། ། རྟོག་ཚོགས་ཆོས་སྐུ་ཡི་རོལ་པ། །
ཤར་གྲོལ་སྟོང་ཉིད་དུ་ཨ་ལ། ། གང་ཤར་སྟོང་ཉིད་ལ་ངོ་སྤྲོད། ། ཨོ་རྒྱན་མཁའ་འགྲོ་ཡི་ཚོགས་བཅས། ། མཆོག་ལྡན་གྲུབ་ཆེན་གྱི་བླ་མ། ། སྟག་ཤམ་བཀའ་དྲིན་ནི་འཁོར་མེད། ། གསོལ་བ་འདེབས་པོ་ལ་གཟིགས་ཤིག ། དུག་ལྔའི་ཡོ་ལངས་ལ་གཟིགས་ཤིག ། རྣམ་རྟོག་གི་རྐུན་བུ་འདི་ཟློག་ཅིག ། སྒོ་གསུམ་དབྱེར་མེད་ཀྱི་རྒྱུད་ལ། ། སྐུ་བཞི་བླ་མ་ཡིས་བྱིན་རློབས། །
བྱ་སྤྱོད་ཆོས་ཉིད་ཀྱི་རོལ་པ། ། སྣང་སྲིད་རབ་འབྱམས་སུ་ཨ་ལ། ། རྐྱེན་སྣང་གདམས་ངག་ལ་ངོ་སྤྲོད། ། ཨོ་རྒྱན་མཁའ་འགྲོ་ཡི་ཚོགས་བཅས། ། མཆོག་ལྡན་གྲུབ་ཆེན་གྱི་བླ་མ། ། སྟག་ཤམ་བཀའ་དྲིན་ནི་འཁོར་མེད། ། གསོལ་བ་འདེབས་པོ་ལ་གཟིགས་ཤིག ། འཁྲུལ་འབྱམས་དོན་མེད་ལ་གཟིགས་ཤིག ། མནོག་ཆུང་གི་བསླུ་བྲིད་འདི་ཟློག་ཅིག ། རྗེས་ཐོབ་སྣང་སྲིད་བླ་མར་ལམ་ཁྱེར་ནི།
ཨོཾ་ཨཱཿཧཱུྃ། བདེ་གཤེགས་ཡོངས་འདུས་ཀྱི་བླ་མ། ། རིགས་དྲུག་འཁོར་ལོ་ཡི་མགོན་པོ། ། རྡོར་འཆང་ནུས་ལྡན་གྱི་རྡོ་རྗེ། ། དཀྱིལ་འཁོར་རྒྱ་མཚོ་ཡི་མངའ་བདག ། པད་འབྱུང་ཡིད་བཞིན་གྱི་ནོར་བུ། ། ཁྱོད་ཉིད་ཁོ་ན་རུ་ལགས་པས། ། གསོལ་བ་སྙིང་དཀྱིལ་ནས་འདེབས་སོ། ། ཁྱེད་ཀྱི་གསང་གསུམ་གྱི་ཡེ་ཤེས། ། བདག་རྒྱུད་སྒོ་གསུམ་དང་དབྱེར་མེད། །
སྐུ་བཞིའི་ངོ་བོ་རུ་ཡོངས་སྨིན། ། མཐའ་ཡས་འགྲོ་བ་ཡི་དཔལ་མགོན། ། ཚད་མེད་ཕྲིན་ལས་ཀྱི་འཇུག་སྒོ། ། མཐོང་ཐོས་དྲན་རེག་ཀུན་རང་གྲོལ། ། བླ་མེད་བྱང་ཆུབ་དུ་སྦྱོར་བར། ། ཁྱེད་དང་དབྱེར་མེད་དུ་བྱིན་རློབས། ། སྐུ་གསུམ་དཀྱིལ་འཁོར་གྱི་འཁོར་ལོ། ། གཟུགས་སྣང་བླ་མ་ཡི་རོལ་པ། ། སྒྲ་གྲགས་འབྲུ་གསུམ་གྱི་སྔགས་དབྱངས། ། དྲན་རྟོགས་ཡེ་ཤེས་ཀྱི་རོལ་གར། །
མ་བཅོས་གཉུག་མ་ཡི་གཤིས་ལུགས། ། ཀ་དག་རིག་པ་ཡི་འཆར་སྒོ། ། སྟོང་གསལ་ཕྱག་རྒྱ་ཆེར་ཨ་ལ། ། ལྷུན་གྲུབ་སྣང་བཞི་ཡི་འཕེལ་ཚོགས། ། བློ་ཟད་ཆོས་ཟད་དུ་ལ་བཟླ། ། ཅིར་སྣང་ཅི་ཤར་ཀུན་ཨ་ལ། ། ཁྱེད་ཀྱི་གསང་གསུམ་ལས་གཞན་མེད། ། འཁོར་འདས་སྣང་སྲིད་ཀུན་རང་གྲོལ། ། ཡེ་ཤེས་རབ་འབྱམས་ཀྱི་དབྱིངས་ལས། ། གདོས་བཅས་དམིགས་སུ་ནི་མ་མཆིས། །
ཨེ་མ་ཧོ། ངོ་མཚར་བསམ་བརྗོད་ལས་འདས་སོ། ། ཨོཾ་ཨཱཿཧཱུྃ། སྐུ་གསུམ་འཕོ་འགྱུར་དང་བྲལ་ལོ། ། རྒྱལ་བའི་ཐུགས་རྗེ་ནི་རྨད་བྱུང༌། ། གུ་རུའི་རོལ་གར་དང་ནམ་ཡང༌། ། འབྲལ་མེད་བྱིན་གྱིས་རང་རློབས་ཤིག ། ཅེས་བླ་མ་སྐུ་བཞིའི་ངོ་བོ་ལྟར་བྱ་ཞིང་གསོལ་འདེབས་གོང་མ་གཉིས་པོ་དང་སྦྲག་ནས་ཐུན་བཞིར་གསོལ་བ་གདབ་པས་བྱིན་རླབས་ཕྱོགས་མེད་དུ་འབྱུང་བ་གོང་འོག་རྟེན་འབྲེལ་དུ་སྣང་ཡང༌། གང་ཟག་འདེབས་པོ་རང་གལ་ཆེ་བར་གདའ། ། རེ་དྭོགས་འགོང་པོ་འདི་བཀག་བཟློག་མཁན། །
མཉམ་འདྲེས་འཕྱ་སེམས་འདི་དགྲ་དཔུང་རགས། ། ང་བདག་གཟུང་འཛིན་འདི་ལྕགས་རི་དམ། ། ལེ་ལོ་ངན་ཤོར་འདི་འགྲོ་ལམ་བདེ། ། དད་མེད་ལོག་ལྟ་འདི་སྒོ་མོ་དམ། ། མ་རིག་དུག་ལྔ་འདི་དམག་དཔུང་འཐུག ། ཆོས་བརྒྱད་རྒྱལ་པོ་འདི་བཙན་རྫོང་མཐོ། ། ང་ཆེ་ང་བཙན་གྱི་བློན་འབངས་མང༌། ། བསླུ་བྲིད་འདོད་ཆགས་འདི་བཙུན་མོ་མཛེས། ། རྟེན་འབྲེལ་ངན་པའི་ཡོ་ལངས་འདི་བྱས་ཚེ་ལ། ། དག་སྣང་བྱིན་རླབས་ཀུན་འབྱུང་བའི་ལམ་འཕྲང་དོག །
དེ་ཕྱིར་གསོལ་བ་འདེབས་ལུགས་མཛོད། ། ཅེས་ཁྱི་ལོ་ཟླ་བ་བཅུ་གཅིག་པའི་ཚེས་ལ་སྒྲུབ་སྡེ་སྤྱི་ཡིས་གསོལ་འདེབས་བླ་མ་སྐུ་བཞིའི་དབང་བཞི་དང་མཐར་འོད་ཞུ་བཅས་དགོས་ཞེས་སྐུ་སྐྱེ་པདྨ་ཆོས་འཛིན་བརྒྱུད་ནས་བསྐུལ་བཞིན་བྲིས་པ་དགེ་བར་གྱུར་ཅིག ། སྐབས་འགར་བྱ་བར་སྤྲོ་ན། རྒྱལ་ཀུན་ཐུགས་རྗེ་གཅིག་ཏུ་གྲུབ་པའི་གཟུགས། ། བདག་སོགས་མོས་ངོར་སྣང་བའི་སྐྱབས་གཅིག་པུ། ། རིགས་དྲུག་འཁོར་ལོའི་ཁྱབ་བདག་རྡོ་རྗེ་འཆང༌། ། ནུས་ལྡན་རྡོ་རྗེ་འཆང་ལ་གསོལ་བ་འདེབས། ། གསོལ་འདེབས་འདི་འཁོར་ལོའི་མགོན་པོ་ཆོས་རྗེ་གླིང་པས་གྲུབ་ཞིང་ཆེན་པོའི་རྟ་ཕག་མདུན་གསུངས་རྒྱུར་སྩལ་བ་བཅས་བྱིན་རླབས་ནན་ལྟར་ཆེ་བས་བརྒྱ་སྟོང་ཁྲི་འབུམ་གང་མང་འདོན། ཨོཾ་ཨཱཿཧཱུྃ། འབྲུ་གསུམ་སྔགས་ཀྱང་བསྙེན་པ་བྱེ་བ་སོགས་གང་འགྲོ་བཟླ།
ཐུན་མཇུག་བླ་མའི་རོལ་པར་དྲན་བཞིན་པས། སྐྱེ་བ་ཀུན་ཏུ་ཡང་དག་བླ་མ་དང༌། ། འབྲལ་མེད་ཆོས་ཀྱི་དཔལ་ལ་ལོངས་སྤྱོད་ཅིང༌། ། ས་དང་ལམ་གྱི་ཡོན་ཏན་རབ་རྫོགས་ནས། ། རྡོ་རྗེ་འཆང་གི་གོ་འཕང་མྱུར་ཐོབ་ཤོག ། ཅེས་སྨོན་ལམ་གདབ་བོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
