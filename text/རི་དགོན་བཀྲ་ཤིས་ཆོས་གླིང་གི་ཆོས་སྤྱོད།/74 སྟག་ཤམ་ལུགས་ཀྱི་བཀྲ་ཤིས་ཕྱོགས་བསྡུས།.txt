རི་དགོན་བཀྲ་ཤིས་ཆོས་གླིང་གི་ཕྱག་བཞེས་རྒྱུན་མཁོའི་ཆོས་སྤྱོད་ཀྱི་རིམ་པ་ཕྱོགས་གཅིག་ཏུ་བཀོད་པ་རྣམ་གྲོལ་ལམ་གྱི་ཤིང་རྟ།
པོད ༧༤
སྟག་ཤམ་ལུགས་ཀྱི་བཀྲ་ཤིས་ཕྱོགས་བསྡུས།
) ༄༅། །སྟག་ཤམ་ལུགས་ཀྱི་བཀྲ་ཤིས་ཕྱོགས་བསྡུས་བཞུགས་སོ། ། རྒྱལ་མཚན་རྩེ་མོ་དབང་གི་རྒྱལ་པོ་ལྟར། ། ལྷག་པ་ལྷ་ཡི་གཙུག་གི་རྒྱན་གྱུར་པ། ། སྒྲུབ་པ་པོ་ལ་དངོས་གྲུབ་མཆོག་སྩོལ་བའི། ། མཉམ་མེད་བླ་མ་རྣམས་ཀྱི་བཀྲ་ཤིས་ཤོག ། སྟོན་པ་བླ་མེད་སངས་རྒྱས་རིན་པོ་ཆེ། ། སྐྱོབས་པ་བླ་མེད་དམ་ཆོས་རིན་པོ་ཆེ། ། འདྲེན་པ་བླ་མེད་དགེ་འདུན་རིན་པོ་ཆེ། ། སྐྱབས་གནས་དཀོན་མཆོག་གསུམ་གྱི་བཀྲ་ཤིས་ཤོག །
གང་གི་བྱིན་རླབས་འོད་ཟེར་རབ་འཕྲོས་པས། ། བདག་སོགས་རྨོངས་པ་མ་ལུས་ཐམས་ཅད་ཀྱི། ། སྙིང་གི་མུན་པ་མ་ལུས་སེལ་མཛད་པའི། ། བླ་མ་དམ་པ་རྣམས་ཀྱི་བཀྲ་ཤིས་ཤོག ། ཐབས་མཁས་ཐུགས་རྗེ་ཤཱཀྱའི་རིགས་སུ་འཁྲུངས། ། གཞན་གྱིས་མི་ཐུབ་བདུད་ཀྱི་དཔུང་འཇོམས་པ། ། གསེར་གྱི་ལྷུན་པོ་ལྟ་བུར་བརྗིད་པའི་སྐུ། ། ཤཱཀྱའི་རྒྱལ་པོ་ཁྱེད་ཀྱི་བཀྲ་ཤིས་ཤོག ། སངས་རྒྱས་རྣམ་གཟིགས་གཙུག་ཏོར་ཐམས་ཅད་སྐྱོབས། ། འཁོར་བ་འཇིག་དང་གསེར་ཐུབ་འོད་སྲུང་དང༌། །
ཤཱཀྱ་ཐུབ་པ་གཽའུ་ཏམ་ལྷ་ཡི་ལྷ། ། སངས་རྒྱས་དཔའ་བོ་བདུན་གྱི་བཀྲ་ཤིས་ཤོག ། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ། མ་སྐྱེས་མི་འགག་ནམ་མཁའི་ངོ་བོ་ཉིད། ། སོ་སོ་རང་རིག་ཡེ་ཤེས་སྤྱོད་ཡུལ་བ། ། དུས་གསུམ་རྒྱལ་བའི་ཡུམ་གྱི་བཀྲ་ཤིས་ཤོག ། མཐུན་པའི་སྨོན་ལམ་དགེ་ཚོགས་རྨད་བྱུང་ཞིང༌། ། སྤྱོད་པ་སྤྱོད་ཚེ་ན་ཡང་མཆེད་གྱུར་ལ། ། བསྐལ་བཟང་གཅིག་ལ་མཛད་པ་མཐར་ཕྱིན་པའི། ། རྫོགས་པའི་སངས་རྒྱས་སྟོང་གི་བཀྲ་ཤིས་ཤོག །
ཆོས་སྐུ་སྣང་མཐའ་ལོངས་སྐུ་སྤྱན་རས་གཟིགས། ། སྤྲུལ་སྐུ་པད་འབྱུང་མཚོ་རྒྱལ་ས་ལེ་འོད། ། རྒྱལ་སྲས་ལྷ་རྗེ་རིག་འཛིན་ཡབ་སྲས་གཉིས། ། དོན་བརྒྱུད་བླ་མ་རྣམས་ཀྱི་བཀྲ་ཤིས་ཤོག ། ཀུན་བཟང་རྡོར་སེམས་དགའ་རབ་ཤྲཱི་སེང༌། ། པདྨ་ཀཱ་ར་རྗེ་འབངས་ཉི་ཤུ་ལྔ། ། སོ་ཟུར་གནུབས་གཉགས་གཏེར་སྟོན་བརྒྱ་རྩ་སོགས། ། བཀའ་གཏེར་བླ་མ་རྣམས་ཀྱི་བཀྲ་ཤིས་ཤོག ། རྒྱ་ཆེ་རབ་ཟབ་ཆོས་དབྱིངས་རྒྱ་མཚོ་ལས། ། རིན་ཆེན་མཆོག་བརྙེས་བདེ་གཤེགས་པདྨོའི་ཞལ། །
གསུང་མཆོག་རྡོ་རྗེ་ཐམས་ཅད་མཁྱེན་པའི་གཙོ། ། རྒྱལ་བ་འོད་དཔག་མེད་ཀྱི་བཀྲ་ཤིས་ཤོག ། རྒྱལ་ཚབ་དམ་པ་རྒྱ་མཚོ་ལས་འཁྲུངས་ཤིང༌། ། སྐྱེ་འཆི་གཉིས་སྤངས་ཚེ་ཡི་རིག་འཛིན་བརྙེས། ། དྲེགས་པ་ཚར་གཅོད་སྲིན་པོའི་ཁ་གནོན་མཛད། ། མཉམ་ཉིད་ཨོ་རྒྱན་རྗེ་ཡི་བཀྲ་ཤིས་ཤོག ། མ་བཅོས་སྤྲོས་བྲལ་བླ་མ་ཆོས་ཀྱི་སྐུ། ། བདེ་ཆེན་ལོངས་སྤྱོད་བླ་མ་ཆོས་ཀྱི་རྗེ། ། པད་སྡོང་ལས་འཁྲུངས་བླ་མ་སྤྲུལ་པའི་སྐུ། ། སྐུ་གསུམ་རྡོ་རྗེ་འཆང་གི་བཀྲ་ཤིས་ཤོག །
མངའ་བདག་ཉང་རལ་ཆོས་ཀྱི་དབང་ཕྱུག་དང༌། ། འཁྲུལ་མེད་གླིང་པ་བཅུ་གཅིག་དྲི་མེད་གསུམ། ། རྒོད་ཀྱི་ལྡེམ་འཕྲུ་པདྨ་དབང་རྒྱལ་སོགས། ། གཏེར་བརྒྱུད་བླ་མ་རྣམས་ཀྱི་བཀྲ་ཤིས་ཤོག ། ཨཱརྻ་ས་ལེའི་ཡང་སྲིད་སྤར་སྟོད་འཁྲུངས། ། དགའ་ཚལ་ཡི་དམ་དགོངས་འདུས་ཆོས་རྟེན་སོགས། ། ཐུགས་གཏེར་བཅུ་གཉིས་མངའ་བདག་སྟག་ཤམ་པ། ། ཨོ་རྒྱན་བསམ་གཏན་གླིང་པའི་བཀྲ་ཤིས་ཤོག ། ཕྱོགས་དུས་རྒྱལ་བ་ཀུན་དངོས་པདྨ་འབྱུང༌། ། འཁོར་ལོའི་མགོན་པོ་སྟག་ཤམ་ཆོས་རྗེ་གླིང༌། །
བྱིན་རླབས་ཐུགས་རྗེའི་རྣམ་འཕྲུལ་འགྲོ་བའི་མགོན། ། པདྨ་བདེ་བྱེད་རོལ་པའི་བཀྲ་ཤིས་ཤོག ། དག་མཉམ་གཞི་ཡི་གནས་ལུགས་ཇི་བཞིན་རྟོགས། ། བསྐྱེད་རྫོགས་ལམ་གྱི་རྣལ་འབྱོར་མཐའ་རུ་ཕྱིན། ། ཟུང་འཇུག་འབྲས་བུ་མངོན་གྱུར་ཚེ་ལ་དབང༌། ། མཆོག་ཏུ་གྲུབ་པའི་ཞབས་ཀྱི་བཀྲ་ཤིས་ཤོག སངས་རྒྱས་ཐམས་ཅད་འདུས་པའི་སྐུ། ། རྡོ་རྗེ་འཛིན་པའི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་སྟེ། ། བླ་མ་རྣམས་ཀྱི་བཀྲ་ཤིས་ཤོག །
འོག་མིན་ཆོས་ཀྱི་དབྱིངས་ཀྱི་ཕོ་བྲང་ནས། ། དུས་གསུམ་སངས་རྒྱས་ཀུན་གྱི་ངོ་བོ་ཉིད། ། རང་སེམས་ཆོས་སྐུ་མངོན་སུམ་སྟོན་མཛད་པའི། ། རྩ་བའི་བླ་མའི་ཞབས་ཀྱི་བཀྲ་ཤིས་ཤོག ། མི་རྟོག་རྡོ་རྗེ་ཐབས་ཀྱི་ཡེ་ཤེས་ནི། ། དམིགས་མེད་ཤེས་རབ་ཡུམ་གྱི་ངང་དུ་རྟོགས། ། ཐུགས་རྗེ་བྱེ་བྲག་སྣ་ཚོགས་ཅིར་ཡང་སྟོན། ། རྡོ་རྗེ་སེམས་དཔའ་ཆེ་ཡི་བཀྲ་ཤིས་ཤོག ། ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང༌། ། གཟུགས་སྐུ་འཇའ་ཚོན་བཞིན་དུ་སོ་སོར་གསལ། །
ཐབས་དང་ཤེས་རབ་མཆོག་ལ་མངའ་བརྙེས་པའི། ། རིགས་ལྔ་བདེ་བར་གཤེགས་ཀྱི་བཀྲ་ཤིས་ཤོག ། འཇིག་རྟེན་འདྲེན་པའི་གཙོ་བོ་ཚེ་དཔག་མེད། ། དུས་མིན་འཆི་བ་མ་ལུས་འཇོམས་མཛད་པ། ། མགོན་མེད་སྡུག་བསྔལ་གྱུར་པ་རྣམས་ཀྱི་སྐྱབས། ། སངས་རྒྱས་ཚེ་དཔག་མེད་ཀྱི་བཀྲ་ཤིས་ཤོག ། ཕྱག་སྟོང་འཁོར་ལོས་བསྒྱུར་བའི་རྒྱལ་པོ་སྟོང༌། ། སྤྱན་སྟོང་བསྐལ་པ་བཟང་པོའི་སངས་རྒྱས་སྟོང༌། ། གང་ལ་གང་འདུལ་དེ་ལ་དེར་སྟོན་པའི། ། བཙུན་པ་སྤྱན་རས་གཟིགས་ཀྱི་བཀྲ་ཤིས་ཤོག །
འཇམ་དབྱངས་ཕྱག་ན་རྡོ་རྗེ་སྤྱན་རས་གཟིགས། ། ས་ཡི་སྙིང་པོ་སྒྲིབ་པ་རྣམ་པར་སེལ། ། ནམ་མཁའི་སྙིང་པོ་བྱམས་པ་ཀུན་ཏུ་བཟང༌། ། ཉེ་བའི་སྲས་ཆེན་བརྒྱད་ཀྱི་བཀྲ་ཤིས་ཤོག ། བརྗོད་མེད་ཤེས་རབ་མི་གཡོ་ཆོས་ཀྱི་སྐུ། ། བདེ་ཆེན་ལོངས་སྤྱོད་རྫོགས་སྐུ་རིགས་ལྔའི་གཙོ། ། ཐུགས་རྗེ་ཐབས་མཁས་རྒྱ་ཆེར་རོལ་པའི་སྐུ། ། ཞི་ཁྲོ་སྐུ་གསུམ་ལྷ་ཡི་བཀྲ་ཤིས་ཤོག ། ཆེ་མཆོག་ཡང་དག་འཇམ་དཔལ་རྟ་མགྲིན་དང༌། ། རྡོ་རྗེ་གཞོན་ནུ་བླ་མེད་ཧེ་རུ་ཀ །
བླ་མ་རིག་འཛིན་དྲེགས་འདུལ་དྲག་སྔགས་སོགས། ། བཀའ་བརྒྱད་ལྷ་ཚོགས་རྣམས་ཀྱི་བཀྲ་ཤིས་ཤོག ། རྒྱལ་བ་ཀུན་གྱི་གསུང་མཆོག་པདྨའི་གསུང༌། ། ཆོས་རྗེ་འོད་དཔག་མེད་པ་རྡོ་རྗེ་ཆོས། ། སྤྱན་རས་གཟིགས་དབང་ཧྲཱིཿལས་རྔམས་ཆེན་སྐུ། ། རྟ་མགྲིན་རྟ་སྐད་བཞད་ཀྱི་བཀྲ་ཤིས་ཤོག ། བསྐལ་པའི་མེ་འབར་རླུང་ནག་འཁྲུགས་པའི་ཀློང༌། ། བདེ་གཤེགས་ཀུན་འདུས་ཧཱུྃ་ནག་རོལ་པ་རྩལ། ། ཐུགས་མཆོག་གསང་བདག་རྡོ་རྗེ་གཞོན་ནུའི་སྐུ། ། འཇིགས་བྱེད་ཁྲོ་རྒྱལ་དཔལ་གྱི་བཀྲ་ཤིས་ཤོག །
ཞི་ཁྲོ་ཡི་དམ་འདུས་པའི་རང་བཞིན་ཅན། ། དངོས་གྲུབ་རྩ་བ་ཐུགས་རྗེ་སྤྱན་རས་གཟིགས། ། རྟ་མགྲིན་དབང་ཆེན་འཁོར་འདས་སྤྱི་དཔལ་གཙོ། ། ཡི་དམ་ལྷ་ཚོགས་རྣམས་ཀྱི་བཀྲ་ཤིས་ཤོག ། ཆོས་སྐུ་སྤྲོས་བྲལ་དབྱིངས་ཡུམ་ཀུན་བཟང་མོ། ། ལོངས་སྤྱོད་རྫོགས་མཛད་རྡོ་རྗེ་ཕག་མོ་སྟེ། ། གང་འདུལ་སྤྲུལ་པའི་སྐུ་མཆོག་མཁའ་འགྲོའི་གཙོ། ། ཡེ་ཤེས་མཚོ་རྒྱལ་ཞབས་ཀྱི་བཀྲ་ཤིས་ཤོག ། མ་མོ་མཁའ་འགྲོ་ཡོངས་ཀྱི་གཙོ་མོ་སྟེ། ། བར་ཆེད་སེལ་མཛད་རྡོ་རྗེ་ཕག་མོ་ཡུམ། །
རིགས་བཞིའི་མཁའ་འགྲོ་གསང་བ་ཡེ་ཤེས་ཀྱི། ། མ་སྲིང་མཁའ་འགྲོའི་ཚོགས་ཀྱི་བཀྲ་ཤིས་ཤོག ། སྟོང་ཉིད་སྙིང་རྗེའི་ངང་ལས་ཐུགས་རྗེའི་སྐུ། ། རྒྱལ་བ་བསྐྱེད་ཡུམ་རྡོ་རྗེ་རྣལ་འབྱོར་མ། ། བྱིན་རླབས་དངོས་གྲུབ་ཐམས་ཅད་འབྱུང་བའི་གནས། ། བདུད་འདུལ་སེང་གདོང་མ་ཡི་བཀྲ་ཤིས་ཤོག ། ཆོས་སྐུ་བདེ་ཆེན་དབྱིངས་ལས་མ་གཡོས་ཀྱང༌། ། བསྟན་པ་སྲུང་ཕྱིར་དྲག་པོའི་ཚུལ་བསྟན་པ། ། བསྟན་ལ་གདུག་པ་མ་ལུས་ཚར་གཅོད་པའི། ། ཆོས་སྐྱོང་སྲུང་མའི་ཚོགས་ཀྱི་བཀྲ་ཤིས་ཤོག །
ཆོས་སྐུ་སྐྱེ་མེད་ཆེ་མཆོག་ཧེ་རུ་ཀ ། ལོངས་སྐུ་འགག་མེད་མ་ནིང་ཁྲོ་བོའི་རྒྱལ། ། སྤྲུལ་སྐུ་རྣལ་འབྱོར་བསྟན་སྲུང་མངའ་བདག་ཚོགས། ། དཔལ་མགོན་མ་ནིང་ནག་པོའི་བཀྲ་ཤིས་ཤོག ། སྔོན་ཚེ་ཨོ་རྒྱན་ཆེན་པོའི་སྤྱན་སྔ་རུ། ། ཆོས་བཞིན་སྒྲུབ་པ་བྱེད་པའི་གང་ཟག་ལ། ། མ་ཡི་བུ་བཞིན་སྐྱོང་བར་ཞལ་བཞེས་པའི། ། ཆོས་སྐྱོང་སྲུང་མའི་ཚོགས་ཀྱི་བཀྲ་ཤིས་ཤོག ། བྱང་ཕྱོགས་སྐྱོང་བའི་རྒྱལ་ཆེན་རྣམ་ཐོས་སྲས། ། ནོར་གྱི་བདག་པོ་ཨཱརྻ་ཛམྦྷ་ལ། །
དབུལ་བ་སེལ་བའི་ལྷ་མོ་ནོར་རྒྱུན་མ། ། ནོར་ལྷ་གཏེར་བདག་རྣམས་ཀྱི་བཀྲ་ཤིས་ཤོག ། ནོར་ལྷ་གཏེར་སྐྱོང་ཆུ་དབང་འཁོར་བཅས་རྣམས། ། རིན་ཆེན་རི་རབ་ཉི་ཟླ་ལྟ་བུའི་སྐུ། ། དངོས་གྲུབ་མི་ཟད་ཐམས་ཅད་སྟེར་བའི་ལྷ། ། གཏེར་བདག་འཁོར་དང་བཅས་པའི་བཀྲ་ཤིས་ཤོག ། ཟབ་ཅིང་རྒྱ་ཆེའི་གཟིགས་པ་པོ། ། ཡུལ་འཁོར་སྲུང་དང་འཕགས་སྐྱེས་པོ། ། སྤྱན་མི་བཟང་དང་རྣམ་ཐོས་སྲས། ། རྒྱལ་ཆེན་བཞི་ཡི་བཀྲ་ཤིས་ཤོག །
ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། ། འཇིག་རྟེན་གསུམ་གྱི་མགོན་པོ་དྲི་མ་གསུམ་སྤངས་པ། ། སངས་རྒྱས་པདྨ་རྣམ་རྒྱས་འདབ་འདྲའི་སྤྱན་མངའ་བ། ། འདི་ནི་འཇིག་རྟེན་དགེ་བའི་བཀྲ་ཤིས་དང་པོའོ། ། དེ་ཡི་ཉེ་བར་བསྟན་པའི་མཆོག་རབ་མི་གཡོ་བ། ། འཇིག་རྟེན་གསུམ་ན་གྲགས་ཤིང་ལྷ་དང་མིས་མཆོད་པ། ། ཆོས་ཀྱི་དམ་པ་སྐྱེ་རྒུ་རྣམས་ལ་ཞི་བྱེད་པ། ། འདི་ནི་འཇིག་རྟེན་དགེ་བའི་བཀྲ་ཤིས་གཉིས་པའོ། །་ དམ་ཆོས་ལྡན་པ་ཐོས་པའི་བཀྲ་ཤིས་ཀྱིས་ཕྱུག་ཅིང༌། ། དགེ་འདུན་མི་དང་ལྷ་དང་ལྷ་མིན་ཡོན་གྱི་གནས། །
ཚོགས་ཀྱི་མཆོག་རབ་ངོ་ཚ་ཤེས་དང་དཔལ་གྱི་གཞི། ། འདི་ནི་འཇིག་རྟེན་དགེ་བའི་བཀྲ་ཤིས་གསུམ་པའོ། ། ཆེ་བའི་ཆེ་མཆོག་སྟོན་མཆོག་བླ་ན་མེད། ། ཆོས་རྗེ་ཉི་མ་རྒྱལ་བའི་བྱིན་རླབས་ཀྱིས། ། བདུད་དང་བགེགས་རིགས་གནོད་པའི་དགྲ་ཞི་སྟེ། ། རྟག་ཏུ་དཔལ་གནས་ཉིན་མཚན་བཀྲ་ཤིས་ཤོག ། ཆོས་ཉིད་བདེན་པའི་ཆོས་མཆོག་བླ་ན་མེད། ། དམ་ཆོས་བདུད་རྩི་བདེན་པའི་བྱིན་རླབས་ཀྱིས། ། ཉོན་མོངས་དུག་ལྔ་གདུང་བའི་དགྲ་ཞི་སྟེ། ། རྟག་ཏུ་དཔལ་གནས་ཉིན་མཚན་བཀྲ་ཤིས་ཤོག །
དགེ་འདུན་ཡོན་ཏན་རིན་ཆེན་དཔལ་འབར་བ། ། རྒྱལ་སྲས་ཕན་མཛད་བདེན་པའི་བྱིན་རླབས་ཀྱིས། ། ཉེས་པའི་སྐྱོན་བྲལ་དགེ་ཚོགས་རྣམ་པར་འཕེལ། ། རྟག་ཏུ་དཔལ་གནས་ཉིན་མཚན་བཀྲ་ཤིས་ཤོག ། སྟོན་མཆོག་དམ་པ་ལྷ་མིའི་མཆོད་འོས་པ། ། སངས་རྒྱས་ཕྱག་འཚལ་དེང་འདིར་བདེ་ལེགས་ཤོག ། སེམས་ཅན་གང་དག་འགྲོ་དང་མི་འགྲོ་བ། ། དེ་དག་ཐམས་ཅད་དེང་འདིར་བདེ་ལེགས་ཤོག ། ཞི་བ་ཆགས་བྲལ་ལྷ་མིའི་མཆོད་འོས་པ། ། ཆོས་ལ་ཕྱག་འཚལ་དེང་འདིར་བདེ་ལེགས་ཤོག །
སེམས་ཅན་གང་དག་འགྲོ་དང་མི་འགྲོ་བ། ། དེ་དག་ཐམས་ཅད་དེང་འདིར་བདེ་ལེགས་ཤོག ། ཚོགས་ཀྱི་དམ་པ་ལྷ་མིའི་མཆོད་འོས་པ། ། དགེ་འདུན་ཕྱག་འཚལ་དེང་འདིར་བདེ་ལེགས་ཤོག ། སེམས་ཅན་གང་དག་འགྲོ་དང་མི་འགྲོ་བ། ། དེ་དག་ཐམས་ཅད་དེང་འདིར་བདེ་ལེགས་ཤོག ། དཔལ་ལྡན་བླ་མས་དེང་འདིར་སྩོལ། ། ཡི་དམ་ལྷ་ཡིས་དེང་འདིར་སྩོལ། ། ཆོས་སྐྱོང་སྲུང་མས་དེང་འདིར་སྩོལ། ། གཞི་བདག་རྣམས་ཀྱིས་དེང་འདིར་སྩོལ། །
མི་འགྱུར་ལྷུན་པོ་སྐུ་ཡི་བཀྲ་ཤིས་ཤོག ། ཡན་ལག་དྲུག་ཅུ་གསུང་གི་བཀྲ་ཤིས་ཤོག ། མཐའ་བྲལ་འཁྲུལ་མེད་ཐུགས་ཀྱི་བཀྲ་ཤིས་ཤོག ། རྒྱལ་བའི་སྐུ་གསུང་ཐུགས་ཀྱི་བཀྲ་ཤིས་ཤོག ། བགེགས་རིགས་སྟོང་ཕྲག་བརྒྱད་ཅུ་ཞི་བ་དང༌། ། མི་མཐུན་གནོད་པའི་རྐྱེན་དང་འབྲལ་བ་དང༌། ། མཐུན་པ་འགྲུབ་ཅིང་ཕུན་སུམ་ཚོགས་གྱུར་པའི། ། བཀྲ་ཤིས་དེས་ཀྱང་དེང་འདིར་བདེ་ལེགས་ཤོག ། བསོད་ནམས་རི་བོ་བཞིན་དུ་བརྟན་པ་དང༌། ། བརྒྱུད་འཛིན་ཉི་ཟླ་བཞིན་དུ་གསལ་བ་དང༌། །
སྙན་གྲགས་ནམ་མཁའ་ལྟ་བུར་ཁྱབ་པ་ཡི། ། བཀྲ་ཤིས་དེས་ཀྱང་དེང་འདིར་བདེ་ལེགས་ཤོག ། སྦྱིན་པ་གཏོང་ཞིང་ཚུལ་ཁྲིམས་བསྲུང་བ་དང༌། ། བཟོད་པ་བསྒོམ་ཞིང་བརྩོན་འགྲུས་རྩོམ་པ་དང༌། ། མཉམ་པར་འཇོག་ཅིང་གནས་ལུགས་རྟོགས་པ་ཡི། ། བཀྲ་ཤིས་དེས་ཀྱང་དེང་འདིར་བདེ་ལེགས་ཤོག ། ལོ་བརྒྱ་འཚོ་ཞིང་སྟོན་བརྒྱ་མཐོང་བ་དང༌། ། ཚེ་རིང་ནད་མེད་བདེ་སྐྱིད་ཕུན་སུམ་ཚོགས། ། ཐེག་པ་མཆོག་ལ་ངེས་པར་འབྱུང་གྱུར་པའི། ། བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །
འབད་དང་རྩོལ་བ་མ་གོས་པ། ། ཡིད་བཞིན་ནོར་བུ་དཔག་བསམ་ཤིང༌། ། སེམས་ཅན་རེ་བ་སྐོང་མཛད་པའི། ། བསམ་པ་འགྲུབ་པའི་བཀྲ་ཤིས་ཤོག ། འབྱུང་པོ་གང་དག་འདིར་ནི་ལྷག་གྱུར་ཏམ། ། སའམ་འོན་ཏེ་བར་སྣང་འཁོད་ཀྱང་རུང༌། ། སྐྱེ་རྒུ་རྣམས་ལ་རྟག་ཏུ་བྱམས་བྱེད་ཅིང༌། ། ཉིན་དང་མཚན་དུ་ཆོས་ལ་སྤྱོད་པར་ཤོག ། འདིར་ནི་རྒྱལ་བ་དགྲ་རྒྱལ་བདེན་གང་གིས། ། ཤིན་ཏུ་བདེན་པར་གསུངས་ཤིང་རྫུན་མེད་པ། །
བདེན་པ་དེས་ཀྱང་དེང་འདིར་བདེ་ལེགས་ཤོག ། དེ་ཀུན་འཇིགས་པ་ཆེ་ལས་ཐར་གྱུར་ཅིག ། དཔོན་སློབ་མི་འབྲལ་ལྷན་ཅིག་འཚོགས། ། སྐུ་ཚེ་མི་འགྱུར་སྲ་ཞིང་བརྟན། ། བཤད་སྒྲུབ་ཐོས་བསམ་རྒྱུན་མི་འཆད། ། སྐྱིད་ལ་ཆོས་འཕེལ་བཀྲ་ཤིས་ཤོག ། ལྷ་རྣམས་མཁའ་ལས་མེ་ཏོག་ཆར་ཆེན་འབེབས། ། ཀླུ་རྣམས་ཀུན་གྱིས་ས་གཞི་འབྱོར་པས་བཀང༌། ། བར་དུ་སྐྱེ་རྒུ་ཐམས་ཅད་བདེ་སྐྱིད་ལྡན། ། མཐར་ཐུག་མངོན་སངས་རྒྱས་པའི་བཀྲ་ཤིས་ཤོག །
དཀྱིལ་འཁོར་གཞལ་ཡས་འདིར་ཡང་བཀྲ་ཤིས་ཤིང༌། ། ཉིན་ཡང་བཀྲ་ཤིས་དཔལ་འབར་ཏ་ལ་ལ། ། མཚན་ཡང་བཀྲ་ཤིས་དཔལ་འབར་ཀྱི་ལི་ལི། ། ཉིན་མཚན་རྟག་ཏུ་བཀྲ་ཤིས་བདེ་ལེགས་ཤོག ། བསྟན་པའི་དཔལ་གྱུར་བླ་མའི་ཞབས་པད་བརྟན། ། བསྟན་འཛིན་སྐྱེས་བུས་ས་སྟེང་ཡོངས་ལ་ཁྱབ། ། བསྟན་པའི་སྦྱིན་བདག་མངའ་ཐང་འབྱོར་པ་རྒྱས། ། བསྟན་པ་ཡུན་རིང་གནས་པའི་བཀྲ་ཤིས་ཤོག ། རྒྱལ་བ་ཀུན་གྱི་ཉེ་ལམ་གཅིག་པུ་རུ། ། རྒྱལ་བས་ཡོངས་བསྔགས་ཐེག་མཆོག་རྫོགས་པ་ཆེ། །
རྒྱལ་དབང་པདྨའི་རིང་ལུགས་སྔ་འགྱུར་བའི། ། རྒྱལ་བསྟན་ཕྱོགས་མཐར་ཁྱབ་པའི་བཀྲ་ཤིས་ཤོག ། སྟོན་པ་འཇིག་རྟེན་ཁམས་སུ་འབྱོན་པ་དང༌། ། བསྟན་པ་ཉི་འོད་བཞིན་དུ་གསལ་བ་དང༌། ། བསྟན་འཛིན་ཕུ་ནུ་བཞིན་དུ་མཐུན་པ་ཡི། ། བསྟན་པ་ཡུན་རིང་གནས་པའི་བཀྲ་ཤིས་ཤོག ། གནས་འདིར་ཉིན་མོ་བདེ་ལེགས་མཚན་བདེ་ལེགས། ། ཉིན་མོའི་གུང་ཡང་བདེ་ལེགས་ཤིང༌། ། ཉིན་མཚན་རྟག་ཏུ་བདེ་ལེགས་པ། ། དཀོན་མཆོག་གསུམ་གྱི་བཀྲ་ཤིས་ཤོག །
དེ་ལྟར་དུ་འགྲུབ་པར་བྱེད་པའང་དཀོན་མཆོག་གསུམ་གྱི་བདེན་པ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་བྱིན་གྱིས་རླབས་པའི་སྟོབས་དང༌། ཚོགས་གཉིས་ཡོངས་སུ་རྫོགས་པའི་མངའ་ཐང་ཆེན་པོ་དང༌། ཆོས་ཀྱི་དབྱིངས་རྣམ་པར་དག་ཅིང་བསམ་གྱིས་མི་ཁྱབ་པའི་སྟོབས་ཀྱིས་དེ་དེ་བཞིན་དུ་འགྲུབ་པར་གྱུར་ཅིག ། ཛ་ཡ་ཛ་ཡ་སུ་ཛ་ཡ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
