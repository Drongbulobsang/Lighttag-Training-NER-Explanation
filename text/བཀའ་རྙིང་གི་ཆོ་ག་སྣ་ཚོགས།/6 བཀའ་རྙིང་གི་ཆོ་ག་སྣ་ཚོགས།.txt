བཀའ་རྙིང་གི་ཆོ་ག་སྣ་ཚོགས།
པོད ༦
The Text
༄༅། །བརྒྱ་བཞིའི་ཆོ་ག་མདོ་སྔགས་ཟུང་འཇུག་གི་ལུགས་དངོས་ཀྱི་བརྒྱ་བཞི་རྒྱས་བསྡུས་གཉིས། གཟུགས་བརྙན་གྱི་བརྒྱ་བཞི་རྒྱས་བསྡུས་གཉིས། ཏིང་ངེ་འཛིན་གྱི་བརྒྱ་བཞི་དང་ལྔའི་ཕྱག་ལེན་འདོན་ཆ་འགྲིགས་ཆགས་སུ་བཀོད་པ་འདི་ལྟར་རྒྱས་བསྡུས་ལྔ་པོ་འབྱོར་པ་དང་བསྟུན་མཛོད། འདོན་ཆ་གཞུང་ལ་ཁྱད་པར་མེད་དོ།། "$ ན་མོ་ཤཱཀྱ་མུ་ནེ་བཛྲ་པཱ་ཎི་ཡེ། ། ཐུབ་དབང་གསང་བདག་བཅས་ལ་ཕྱག་འཚལ་ནས། ། མདོ་སྔགས་ཟུང་འཇུག་བརྒྱ་བཞི་ཁྱེར་བདེར་བཀོད། ། འགྲོ་ལ་ཕན་ཕྱིར་བཀའ་གནང་བྱིན་གྱིས་རློབས། ། གོང་དུ་མཆོད་གཞིར་པད་འདབ་བཅུ་བཞིའམ། ཡང་ན་ཚོམ་བུ་བཀོད་སྟེང་མཎྜལ་ཁར། །
ཐུབ་དབང་སྐུ་བཤམས་དེ་ཡི་མདུན་དེ་རུ། ། མཆོད་པ་སྣ་བདུན་སྤྱི་ལྟར་བཤམས་པར་བྱ། ། འོག་ཏུ་ས་སྟེགས་སྟེང་དུ་རྡལ་མཚོན་ནམ། ། ཡང་ན་གཞི་སྟེང་ཤོག་བུར་བྲིས་པས་ཆོག ། གྲུ་བཞིར་གསུམ་རིམ་སྟེང་དུ་འདབ་བརྒྱད་དབུས། ། ཐུབ་པའི་ཕྱག་གཡས་བཅག་ཁྲུ་གང་གི་ཚད། ། ཕྱག་སོར་བཞི་ལ་བདུད་བཞིའི་གཟུགས་དེ་ནི། ། སྔགས་པས་བྱས་ན་འཇིམ་གཟུགས་བྱེད་སྲོལ་འདུག ། དེ་ལ་མི་གཟུགས་དཀར་སེར་དམར་ནག་བཞི། ། དེ་ལ་ཕྱག་མཚན་ལ་སོགས་མི་དགོས་སོ། །
བཙུན་ལས་བྱེད་ན་ཙཀླི་གཞུང་ནས་བཤད། ། ཟན་ནམ་ཡུངས་རྟོག་སོགས་ལ་བཙུགས་ནས་བཞག ། ཕྱག་མཐིལ་སྡེར་ནང་ཡོན་བདག་དེ་ཡི་གཟུགས། ། ངར་མི་ཆངས་བུས་བསྐོར་ལ་གོས་དུམ་བསྐོ་ན། ། དེ་མཐར་ཚྭ་ཚྭ་བརྒྱ་ཡིས་བསྐོར་བ་ནི། ། ཚྭ་ཚྭ་འདེབས་ཆོག་བྱིན་རླབས་སོགས་མི་དགོས། ། ཡིག་དྲུག་འདོན་ཅིང་བཏབ་པས་འབྲུས་པ་ཡིན། ། དེ་རྒྱབ་མར་མེ་བརྒྱ་ཡིས་བསྐོར་བ་དང༌། ། དེ་རྒྱབ་ལྷ་བཤོས་ཆུང་ངུ་བརྒྱད་པ་ནི། ། ཟན་དུ་མ་འདྲ་བའི་མཐེབ་སྐྱུ་བརྒྱ་ཡིས་བསྐོར། །
དེ་རྒྱབ་ངར་མི་བརྒྱ་དང་ཚངས་བུ་བརྒྱ། ། དེ་ནི་ཡོན་བདག་འབྱོར་པ་རབ་རྣམས་ཀྱིས། ། བརྒྱ་བཞི་དངོས་སུ་བཤམས་པ་རྒྱས་པ་ཡིན། ། དེ་ལས་ཅུང་ཞིག་བསྡུ་བར་འདོད་པ་ན། ། མཐེབ་སྐྱུ་ཆངས་བུ་གཉིས་ནི་མི་དགོས་སོ། ། ཡང་ན་གཏོར་མའི་ཚབ་ལ་མཐེབ་སྐྱུ་དང༌། ། ངར་མིའི་ཚབ་ལ་ཚངས་བུས་ཆོག་པར་བཤད། ། ཡང་ན་གཏོར་མ་ཤར་དང་མར་མེ་ལྷོ། ། ཚྭ་ཚྭ་ནུབ་དང་ངར་མི་བྱང་དུ་བཤམས། ། འབྱོར་པ་འབྲིང་ལ་གཟུགས་བརྙན་བརྒྱ་་བཞི་སྟེ། །
དང་པོ་ཚྭ་ཚྭ་ཉེར་ལྔ་སྔོན་ལྟབ་སྟེ། ། དེ་རྒྱབ་འགྲིམ་པའམ་ཡུངས་ཀྱི་གོང་བུའི་ནང༌། ། སྡོང་བུ་ལྔ་རེ་བཙུགས་པའི་མར་མེ་ལྔ། ། དེ་རྒྱབ་ལྷ་བཤོས་ནང་ནི་ངར་མི་ཡང༌། ། ཉི་ཤུ་རྩ་ལྔ་རེ་ཡིས་བསྐོར་བར་བྱ། ། དེ་རྒྱབ་ཕྱོགས་བཞི་མདའ་འམ་སྨྱུག་རྒོད་ལ། ། མེ་ལོང་བཞི་བཏགས་གཟུགས་བརྙན་བརྒྱ་བཞི་ཚང༌། ། དེ་ལས་བསྡུ་ན་ཚྭ་ཚྭ་བཅུ་ཡིས་ཆོག ། མར་མེ་བཞི་ལ་སྡོང་བུ་ལྔ་རེའམ། ། བཤོས་བུ་ངར་མི་ཡང་ནི་བཅུ་རེ་བྱ། །
གཞུང་ལ་དོན་ཆ་བཅུ་རེས་ཚངས་ཞེས་གསུངས། ། དེ་ཉིད་དོན་ཚེ་ལག་ཏུ་མེ་ལོང་བཟུང༌། ། མེ་ལོང་ཕྱི་ཞིང་ལན་བཅུ་བསྟན་པས་འཐུས། ། དེ་ནི་གཟུགས་བརྙན་བརྒྱ་བཞི་རྒྱས་བསྡུས་སོ། ། ཐ་མ་ཏིང་ངེ་འཛིན་གྱི་བརྒྱ་་བཞི་ནི། ། ཚྭ་ཚྭ་གཅིག་ན་བདེ་བཞིན་མར་མེ་གཅིག ། ངར་མི་ལྷ་བཤོས་གཉིས་ནི་བཞི་རེ་བྱ། ། ཏིང་ངེ་འཛིན་གྱི་བརྒྱ་རེ་ཡིད་ཀྱིས་སྤྲུལ། ། འདོད་ཆོག་རྣམས་ནི་ཚར་གཅིག་འདོན་པ་སྟེ། ། དམིགས་པ་གསལ་ན་དེས་ཀྱང་འགྲུབ་པ་སྟེ། །
མི་གསལ་བར་ནི་ཕན་ཐོགས་ཆུང་བར་བཤད། ། འོན་ཀྱང་མོ་ལུང་སེལ་ཙམ་འོང་བ་ཡིན། ། དེ་ལྟར་རྒྱས་བསྡུས་འབྲིང་སོགས་གང་བྱེད་ཀྱང༌། ། གོང་དུ་ཐུབ་པའི་སྐུ་དར་མཆོད་པ་དང༌། ། འོག་ཏུ་ཐུབ་པའི་ཕྱག་མཐིལ་ངར་མི་དང༌། ། ཕྱག་སོར་བདུད་བཞིའི་གཟུགས་ནི་ཀུན་ལ་དགོས། ། དེ་ནས་མཆོད་པ་ཐམས་ཅད་བྲན་བྱས་ཏེ། ། བདག་བསྐྱེད་སྤྱན་རས་གཟིགས་ཀྱི་བསྒོམ་བཟླས་དང༌། ། མདུན་བསྐྱེད་ཐུགས་སྤྱན་དྲངས་མཆོད་བསྟོད་ནི། ། ཁུངས་བཙུན་མི་བསྐྱོད་ཞབས་ཀྱིས་མཛད་ལྟར་འདོན། །
དེ་ནས་འདི་དག་གྱེར་སྒོམ་སྒྲགས་པས་མཐུས། ། ཨོཾ་སྭ་བྷཱ་ཝ་སོགས། ཆོས་རྣམས་ཡེ་ནས་མི་དམིགས་སྟོང་པའི་ངང༌། ། ཡྂ་རྂ་བྂ་ལྂ་ལས་བྱུང་འབྱུང་རིམ་བརྩེགས། ། དེ་སྟེང་སྣང་སྟོང་མཁའ་ལ་འཇའ་ཤར་ལྟར། ། ཐུབ་པའི་ཕྱག་གཡས་ཡངས་ཤིང་རྒྱ་ཆེ་བ།། མཛུབ་མོའི་སྟེང་དུ་ལྷ་ཡི་བུ་ཡི་བདུད། ། དཀར་པོ་ལྷ་ཕྲུག་གཞོན་ནུའི་ཆ་བྱད་ཅན། ། གུང་མོའི་སྟེང་དུ་ཉོན་མོངས་པ་ཡི་བདུད། ། དམར་པོ་སྒེག་ཅིང་ཆགས་པའི་ཉམས་ལྡན་པ། །
སྲིན་ལག་སྟེང་དུ་ཕུང་པོའི་བདུད་སེར་པོ། ། བྲམ་ཟེའི་ཆ་བྱད་རྒས་ཤིང་འཁོག་པའི་ཉམས། ། མཐེའུ་ཆུང་སྟེང་དུ་འཆི་བདག་བདུད་ནག་པོ། ། གཤིན་རྗེའི་ཆ་ལུགས་ཁྲོ་ཞིང་གཏུམ་པའི་གཟུགས། ། བཞི་ཀས་ལག་ན་ཁྲམ་ཞིང་ཞགས་པ་ཐོགས། ། རང་རང་རིགས་མཐུན་འཁོར་ཚོགས་རྒྱ་མཚོས་བསྐོར། ། ཕྱག་མཐིལ་འབྲུ་མཆོག་ངར་གྱི་མི་བོ་ཆེ། ། ཕུང་ཁམས་སྐྱེ་མཆེད་ཆ་ལུགས་ཡོངས་སུ་རྫོགས། ། སྦྱིན་བདག་དངོས་འདྲ་དངོས་ལས་བརྒྱ་སྟོང་ལྷག ། རང་འདྲའི་སྤྲུལ་པ་གདོན་གྱི་གྲངས་མཉམ་འཕྲོ། །
ཚྭ་ཚྭ་རྣམས་ནི་བྷྲཱུྂ་ཡིག་དཀར་པོ་ལས། ། འོད་འཕྲོས་རྣམ་སྣང་དཔག་མེད་སྤྱན་དྲངས་ཐིམ། ། ཨོཾ་ཨཱ༔ ཧཱུྂ་གིས་སྐུ་གསུམ་ལྷུན་གྲུབ་པའི། ། རྣམ་རྒྱལ་མཆོད་རྟེན་དཀར་པོ་བརྒྱ་ཕྲག་ནི། ། ཕུང་པོའི་བདུད་རྣམས་སེལ་བའི་བྱིན་རླབས་ཅན། ། བཻ་རོ་ཙ་ན་ཨོཾ་གྱི་བྱིན་གྱིས་རླབས། ། ཀོང་བུ་པདྨ་མར་ཁུ་ཟླ་དཀྱིལ་དབུས། ། སྡོང་བུ་ཧཱུྂ་ལས་ཡེ་ཤེས་ལྔ་ཡི་མེ། ། ཉོན་མོངས་བདུད་རྣམས་སེལ་བའི་འོད་ཟེར་ཅན། །
བཛྲ་དཱི་པཾ་ཧཱུྂ་གི་བྱིན་གྱིས་བརླབས། ། འབྲུ་སྣའི་བཤོས་བུ་རོ་བརྒྱ་ནུས་པ་སྟོང༌། ། དཀར་ཟླུམ་རི་རབ་ཙམ་པ་བརྒྱ་ཕྲག་ནི། ། ལྷ་བུའི་བདུད་རྣམས་སེལ་བའི་བཅུད་ལྡན་དུ། ། བཛྲ་ནཻ་ཝི་དྱ་ཡི་བྱིན་གྱིས་བརླབས། ། ངར་མི་འཕྲུལ་གྱི་མི་བོ་ཡ་མཚན་ཅན། ། གླུ་ལེན་གྲོ་བརྡུང་བྱེད་པ་བརྒྱ་ཕྲག་སྟེ། ། འཆི་བདག་བདུད་རྣམས་བཟློག་པའི་སྟོབས་ལྡན་དུ། ། བཛྲ་རཱུ་པ་ཧཱུྂ་གི་བྱིན་གྱིས་བརླབས། ། རང་ཉིད་སྤྱན་རས་གཟིགས་ཀྱི་འོད་ཟེར་གྱིས། །
མདུན་གྱི་ཐུབ་པའི་ཐུགས་ཀར་ཕོག་པ་ཡིས། ། ཐུབ་པའི་ཐུགས་ལས་འོད་ཟེར་འཕྲོས་བྱས་པས། ། དཔེར་ན་ཉི་མ་དང་ནི་འོད་ཟེར་བཞིན། ། ཐུབ་པའི་འཁོར་དུ་ཁྲོ་བོའི་ཚོགས་བཞུགས་པ། ། སྤྲོས་ཏེ་གདོན་གྱི་ཚོགས་རྣམས་མདུན་དུ་བཀུག ། བདག་དང་ཐུབ་པའི་བཀའ་ཉན་གསུང་བསྒྲུབ་གྱུར། ། ཧཱུྂ་མཛད་ཕྱག་རྒྱས། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་རྣམས་ཀྱི་བཀའ་བདེན་པ་དང༌། དཀོན་མཆོག་གསུམ་གྱི༴ གསང་སྔགས་དང་རིགས་སྔགས་དང་གཟུངས་སྔགས་རྣམས་ཀྱི་༴
ཡི་དམ་དཀྱིལ་འཁོར་གྱི་ལྷ་ཚོགས་འཁོར་དང་བཅས་པའི༴ བདེན་པ་ཆེན་པོའི་མཐུས༴ ལྷའི་བུའི་བདུད་༴ ཉོན་མོངས་པའི་བདུད་༴ ཕུང་པོའི་བདུད་༴ འཆི་བདག་གི་བདུད། དེ་དག་གི་རིགས་དང་འཁོར་དུ་གཏོགས་པའི་བསྲུང་བྱ་སྦྱིན་བདག་འདི་ལ་གནོད་ཅིང་འཚེ་བར་བྱེད་པ་གང་ཡིན་པ་ཐམས་འདིར་འཆིས་པར་གྱུར་ཅིག ། ཊཱ་ཀི་ཧཱུྂ་ཛ༔ ཧཱུྂ ། དཀོན་མཆོག་བདེན་པའི་བྱིན་རླབས་ཀྱིས། །
བར་སྣང་ཁམས་ཀྱང་འགུགས་བྱེད་ན། ། ལུས་ཅན་རྣམས་ལ་སྨོས་ཅི་དགོས། ། སེམས་མེད་པ་ཡང་འུགས་བྱེད་ན། ། སེམས་དང་ལྡན་པ་སྨོས་ཅི་དགོས། ། འདིར་ནི་གནོད་བྱེད་འགུག་ཏུ་གསོལ། ། ཛ༔ ཧཱུྂ་བྂ་ཧོ༔ ཧཱུྂ། སྣང་ཞིང་སྲིད་པའི་ལྷ་འདྲེ་ཀུན། ། བདུད་བཞིའི་རིགས་སུ་མ་འདུས་མེད། །
ལྷས་ཀྱང་གསོན་ལ་འདྲེས་ཀྱང་ཉོན། ། འདས་པའི་སངས་རྒྱས་མར་མེ་མཛད། ། མར་མེ་བརྒྱ་ནི་སྦྱིན་པ་བཏང༌། ། མ་རིག་མུན་པ་གསལ་བ་ལྟར། ། དེ་རིང་མར་མེའི་མཆོད་སྦྱིན་བྱ། ། བཅོམ་ལྡན་ཤཱཀྱ་ཐུབ་པ་ཡིས། ། སྐུ་གདུང་མཆོད་རྟེན་འཛམ་གླིང་བཀང༌། ། འགྲོ་བ་མང་པོའི་ཚོགས་གཉིས་རྫོགས། ། དེ་བཞིན་མཆོད་རྟེན་ཚྭ་ཚྭ་བཞེངས། ། སྔོན་ཚེ་ལྷ་དབང་བརྒྱ་བྱིན་དེ། །
ལྷ་ལྷ་མིན་འཐབ་པའི་ཚེ། ། ལྷ་རྣམས་ཕམ་ཞིང་ལྷ་མིན་རྒྱལ། ། བརྒྱ་བྱིན་འཆི་བདག་བདུད་ཀྱིས་ཟིན། ། ཚེ་འཕོས་ངན་སོང་སྐྱེ་བར་ཤེས། ། ཤིན་ཏུ་འཇིགས་ཤིང་སྐྲག་གྱུར་ནས། ། ཕྱག་ན་རྡོ་རྗེ་ལ་ཞུས་པ། ། ཀྱཻ་མ་བཅོམ་ལྡན་ཐུགས་རྗེ་ཅན། ། བདུད་བཞི་འདུལ་ཐབས་གང་ལྟར་ལགས། ། ལྷ་ཡི་བུ་ཡི་བདུད་ཀྱིས་ནི། ། ལྷ་མིན་དམག་དྲངས་གཡུལ་ཕམ་གྱུར། །
ཕུང་པོའི་བདུད་ཀྱིས་ལུས་འདི་ལ། ། སྐྱེ་རྒས་ན་འཆིའི་སྡུག་བསྔལ་བྱུང༌། ། འཆི་བདག་བདུད་ཀྱིས་སྲོག་བཅད་ཅིང༌། ། ཉོན་མོངས་བདུད་ཀྱིས་ངན་སོང་ལྷུང༌། ། རྡོ་རྗེ་འཆང་གིས་བདག་ལ་སྐྱོབས། ། ཞེས་ཞུས་གསང་བའི་བདག་པོ་ཡིས། ། བཅོམ་ལྡན་ཐུབ་པ་ཉིད་ལ་ཞུས། ། ཐུབ་པས་བརྒྱ་བཞིའི་ཆོ་ག་མཛད། ། ལྷ་དབང་བརྒྱ་བྱིན་བསྙུན་ལས་ཐར། ། བརྒྱ་བཞི་སྦྱིན་པར་བཏང་བ་ངེས། །
བརྒྱ་བྱིན་ཞེས་བྱའི་མཚན་ཡང་ཐོགས། ། སྔོན་གྱི་སྲིད་པ་དེ་བཞིན་དུ། ། སྦྱིན་བདག་བར་ཆད་བསལ་བའི་ཕྱིར། ། བརྒྱ་བཞིའི་མཆོད་སྦྱིན་བཞེས་སླད་དུ། ། ཧཱུྂ། འཆི་བདག་བདུད་དང་ཕུང་པོའི་བདུད། ། ཉོན་མོངས་བདུད་དང་ལྷ་བུའི་བདུད། ། བདུད་བཞི་བདུད་ཀྱི་དམག་དཔོན་ཚོགས། ། སྔོན་ཚེ་ལྷ་དབང་བརྒྱ་བྱིན་དེ། ། འཆི་བདག་ནག་པོའི་བདུད་ཀྱིས་ཟིན། །
བདུད་བཞི་སེལ་བའི་གཏོ་དཔྱད་དུ། ། བཅོམ་ལྡན་རྒྱལ་བ་ཤཱཀ་ཐུབ་ཀྱིས། ། བརྒྱ་བཞི་སྦྱིན་པ་བཏང་བས་སངས། ། ལྷ་དབང་བརྒྱ་བྱིན་བསྙུན་ལས་ཐར། ། ད་ལྟ་རྒྱུ་འབྱོར་ཡོན་བདག་ལ། ། མོ་ངན་རྨི་ལྟས་ངན་པ་དང༌། ། མཚན་རྩིས་ངན་པའི་གཏོ་དཔྱད་དུ། ། བརྒྱ་བཞྀའི་ཡས་དང་རྫས་བསགས་ཏེ། ། འབྱུང་བའི་བདུད་བཞི་སྤྱན་དྲངས་ཏེ། ། ཐང་ཅིག་ཡུད་ཙམ་འདིར་གཤེགས་ནས། །
ཕྱག་སོར་བཞི་ཡི་རྩེ་ལ་བཞུགས་སུ་གསོལ། ། ཀྱཻ། ལྷ་ཡི་བུ་བདུད་ནི་དཀར་པོ་སྟེ། ། ཤེས་བྱའི་སྒྲིབ་པའི་རྒྱུ་ལས་བྱུང༌། ། ཉོན་མོངས་བདུད་ནི་དམར་པོ་སྟེ། ། དུག་ལྔ་ཉོན་མོངས་སྒྲིབ་ལས་བྱུང༌། ། ཕུང་པོའི་བདུད་ནི་སེར་པོ་སྟེ། ། བག་ཆགས་སྒྲིབ་པའི་རྒྱུ་ལས་བྱུང༌། ། འཆི་བདག་བདུད་ནི་ནག་པོ་སྟེ། ། རྣམ་སྨིན་ལས་ཀྱི་སྒྲིབ་ལས་བྱུང༌། །
དེ་ལྟར་རྒྱུ་སྦྱོར་ཡོན་བདག་གི ། སྒྲིབ་པ་རྣམ་བཞི་སྦྱང་བའི་ཕྱིར། ། མཆོད་དང་སྦྱིན་པའི་གནས་ཉིད་ནི། ། མཆོད་པའི་གནས་འདིར་དཀོན་མཆོག་གསུམ། ། མཆོད་རྫས་མར་མེ་ཞལ་ཟས་སོགས། ། འབུལ་ཞིང་ཚོགས་ནི་རབ་བསགས་པས། ། ཉོན་མོངས་ཤེས་བྱའི་སྒྲིབ་གཉིས་སྦྱངས། ། ལྷ་བདུད་ཉོན་མོངས་བདུད་ལས་ཐར། ། སྦྱིན་པའི་གཏོར་མ་རྒྱ་ཆེན་བཏང༌། ། འཆི་བདག་ནག་པོའི་བདུད་ལས་ཐར། །
ལན་ཆགས་སྲོག་གླུད་འདི་བསྔོས་པས། ། འཆི་བདག་ཕུང་པོའི་བདུད་ལས་ཐར། ། བདུད་བཞི་སེལ་བའི་གཏོར་མཆོད་འདི། ། སྔོན་ཚེ་རྒྱལ་བའི་བྱིན་བརླབས་དང༌། ། གསང་སྔགས་དང་ནི་རིགས་སྔགས་དང༌། ། བདག་གི་བསམ་པ་དག་པའི་མཐུས། ། བདུད་བཞིའི་གནོད་སེམས་ཞི་གྱུར་ཅིག ། མཆོད་སྦྱིན་རྒྱས་པའི་ཆོ་ག་འདི། ། བདུད་བཞི་སེལ་བའི་མཆོག་ཡིན་ཏེ། ། སྔོན་ཚེ་ལྷ་ཡི་ལྷ་ཡི་དབང་པོས་མཛད། །
ད་ལྟ་རྒྱུ་སྦྱོར་ཡོན་བདག་གི ། བར་ཆད་རྐྱེན་རྣམས་བཟློག་ཏུ་གསོལ། ། བདུད་སྒོ་ཚོད་ལ་ལས་སྒོ་སྐྱོལ། ། སྒྲིབ་པ་མི་གཙང་དྲི་མའི་ཚོགས། ། ཚོགས་གཉིས་བསགས་པས་དག་པར་གྱིས། ། བདུད་ཚོགས་ཐམས་ཅད་མ་ལུས་པའི། ། གཙོ་བོའི་བདུད་ཆེན་རྣམ་པ་བཞི། ། སྣང་གསལ་བརྒྱ་བཞིའི་མཆོད་པ་བཞེས། ། མཆོད་སྦྱིན་ཆེན་པོ་བསྔོས་པ་ཡིས། ། བདུད་ཆེན་བཞི་ཡི་ཐུགས་དམ་བསྐང༌། །
གཟུགས་དང་ཕུང་པོ་འཇིག་བྱེད་པའི། ། ནད་བཞི་འདུ་བ་སྨན་གྱིས་གསོ། ། བར་ཆད་གློ་བུར་ཡེ་འགྲོགས་རྐྱེན། ། བགེགས་ཀྱི་རྒྱལ་པོ་བདུད་ཆེན་བཞི། ། བརྒྱ་བཞིའི་མཆོད་སྦྱིན་འདི་བཞེས་ལ། ། བར་ཆད་ཐམས་ཅད་བཟློག་ཏུ་གསོལ། ། དངོས་དང་གཟུགས་བརྙན་ཏིང་འཛིན་གྱིས། ། བསགས་ཤིང་མེ་ལོང་བློས་སྤྲུལ་པ། ། བྱིན་གྱིས་རླབས་ཤིང་སྦྱིན་བཏང་འདི། ། བདུད་ཆེན་བཞི་ལ་འབུལ་ལགས་ན། །
འདིར་གཤེགས་བཞེས་ཏེ་དགྱེས་པར་མཛོད། ། ཀྱཻ། སྔོན་ཚེ་བཅོམ་ལྡན་ཤཱཀ་ཐུབ་ཀྱིས། ། མཆོད་སྦྱིན་ཕྱག་རྒྱ་གཡས་པ་རུ། ། མཆོད་གཏོར་རྫས་དང་ཡས་བསགས་ཏེ། ། ཕྱག་སོར་རྩེ་ལ་མགྲོན་བཀུག་ནས། ། བདུད་བཞིའི་མགྲོན་ལ་སྦྱིན་པ་བཏང༌། ། རྒྱུ་སྦྱོར་ཡོན་གྱི་བདག་པོ་ཡི། ། དད་ཅན་ཡོན་བདག་ཕྱག་མཐིལ་དུ། ། བཞག་ཅེས་བརྗོད་ནས་དབང་བསྐུར་བས། །
སྒྲིབ་པ་བཞི་ལས་གྱུར་པ་ཡི། ། བདུད་བཞི་བསལ་ཏེ་མདངས་དང་ལྡན། ། སྔོན་ཚེ་བདེན་པའི་བྱིན་བརླབས་ཀྱིས། ། བདེན་པའི་བྱིན་བརླབས་དེ་ལྟར་ལགས། ། ད་ལྟ་བདག་དང་ཡོན་བདག་གི ། གཟུགས་དང་གླུད་ཆེན་འདི་བསྔོས་ཏེ། ། མཐའ་མ་བརྒྱ་བཞིའི་རྫས་ཀྱིས་བསྐོར། ། བདུད་བཞི་ཕྱག་སོར་བཞུགས་པ་རྣམས། ། མཛུབ་མོར་ལྷ་བདུད་དཀར་པོ་ཉོན། ། གུང་མོར་ཕུང་བདུད་སེར་པོ་ཉོན། །
སྲིན་ལག་ཉོན་བདུད་དམར་པོ་ཉོན། ། མཐེའུ་ཆུང་འཆི་བདག་བདུད་ནག་ཉོན། ། བསགས་པའི་དམ་རྫས་འདི་རྣམས་ལ། ། བདག་གི་ཏིང་འཛིན་སྟོབས་དང་ནི། ། ཕྱོགས་བཅུའི་དཀོན་མཆོག་བདེན་པ་དང༌། ། ཆོས་སྐྱོང་རྣམས་ཀྱི་མཐུ་རྩལ་གྱིས། ། བདུད་ཀྱི་དམག་དང་བགེགས་ཚོགས་རྣམས། ། ཚིམ་ཞིང་དགྱེས་པའི་སེམས་དང་ལྡན། ། གདུག་པའི་སེམས་ཞི་བདེ་བར་མཛོད། ། སྔོན་ཚེ་ཐུབ་པ་ཆེན་པོའི་བཀའ། །
བརྒྱ་བཞི་སྦྱིན་པ་རྣམས་བཞི་སྟེ། ། ཚྭ་ཚྭ་བརྒྱ་ནི་ཚོགས་ལམ་ལ། ། བརྟེན་ནས་སྐྱབས་ཀྱི་སྦྱིན་པ་ཡིན། ། གཏོར་མ་བརྒྱ་ནི་སྦྱོར་ལམ་ལ། ། བརྟེན་ནས་ཟང་ཟིང་སྦྱིན་པ་ཡིན། ། མར་མེ་བརྒྱ་ནི་མཐོང་ལམ་ལ། ། བརྟེན་ནས་བྱམས་པའི་སྦྱིན་པ་ཡིན། ། ངར་མི་བརྒྱ་ནི་སྒོམ་ལམ་ལ། ། བརྟེན་ནས་སྲོག་གི་ལན་ཆགས་སྦྱོང༌། ། དེ་ཕྱིར་ཆོས་ཀྱི་སྦྱིན་པ་ཡིན། །
སྔོན་ཚེ་བརྒྱ་བྱིན་ལུས་ཀྱི་རྐྱེན། ། ངར་མི་བརྒྱ་བཏང་བདུད་ལས་ཐར། ། དེ་བཞིན་བརྒྱ་བཞི་འདི་བཏང་བས། ། ནད་དང་གདོན་ལས་ཐར་གྱུར་ཅིག ། ཧཱུྂ། འགྲོ་བ་མ་རིག་འཁྲུལ་པ་ཡི། ། ལས་ལ་ཐུགས་རྗེས་རབ་གཟིགས་ནས། ། རིན་ཆེན་སྣ་ལྔའི་ས་བསྡུས་ནས། ། འབྱུང་བ་ཆུ་ཡིས་རབ་སྦྱར་ཏེ། ། ཏིང་ངེ་འཛིན་གྱི་བྱིན་རླབས་ནས། །
སྐུ་ཕོར་ཆོས་ཀྱི་དབྱིངས་ཀྱི་ཡུམ། ། འབི་འབི་ཐབས་དང་ཤེས་རབ་སྲས། ། གཉིས་སུ་མེད་པར་བརྡབས་པ་ནི། ། སྐུ་གདུང་མཆོད་རྟེན་དཔག་ཏུ་མེད། ། སེམས་བསྐྱེད་ཆེ་བས་ཁྱད་པར་འཕགས། ། བསྒྱུར་སྟོབས་ཆེ་བས་རླུང་དང་འདྲ། ། རྟེན་འབྲེལ་ཀུན་རྫོགས་སྐུ་ཡི་རྟེན། ། ཡོན་ཏན་ལྡན་ཏེ་ཐོགས་པ་མེད། ། སྐུ་གདུང་མཆོད་རྟེན་ཐམས་ཅད་དང༌། ། མཆོད་པའི་གནས་སུ་གྱུར་པ་ཡི། །
བདག་ཅག་ཡོན་མཆོད་འཁོར་བཅས་དང༌། ། སེམས་ཅན་རྣམས་ཀྱིས་སྐྱབས་སུ་མཆི། ། དེ་ཕྱིར་དཀོན་མཆོག་གསུམ་པོ་དང༌། ། ཡི་དམ་ཆོས་སྐྱོང་ལྷ་ཚོགས་ཀྱི། ། སྐུ་གསུང་རྟེན་མཆོག་གྱུར་པ་རྣམས། ། སྤྱི་བོའི་གཙུག་ཏུ་བསྐུར་བྱས་ནས། ། ཕྱག་གི་གནས་སུ་བཟུང་བར་བགྱིས། ། བྱིན་རླབས་སྐྱབས་ཆེན་དཀོན་མཆོག་གསུམ། ། ཕྱག་གི་རྟེན་དུ་བཞུགས་སུ་གསོལ། ། དེང་ནས་སྙིང་པོ་བྱང་ཆུབ་བར། །
སེམས་ཅན་རྣམས་ཀྱི་མགོན་སྐྱབས་སུ། ། བདེ་བར་གཤེགས་པ་རབ་སྤྲུལ་ནས། ། སེམས་ཅན་རྣམས་ཀྱི་དོན་ལ་དགོངས། ། འོད་དཔག་མེད་པའི་ཐུགས་རྗེ་ཡི། ། བྱིན་གྱིས་བརླབས་པའི་ཡོན་ཏན་ལ། ། འགྲོ་བ་སེམས་ཅན་ཐམས་ཅད་ཀྱི། ། ཕྱག་གི་གནས་སུ་བཟུང་བར་བགྱིས། ། བསོད་ནམས་རྟེན་དུ་བཟུང་བར་བགྱིས། ། སྔོན་གྱི་རྒྱལ་པོ་ས་རི་ཤ་པ་དེ། ། འཆི་བདག་བདུད་ཀྱིས་ཁྱེར་ལ་ཁད། །
ཚྭ་ཚྭ་བརྒྱ་རྩ་བརྩམ་པ་ཡིས། ། ས་རི་ཤ་པ་བདུད་ལས་ཐར། ། སྔོན་གྱི་དེ་ལ་དཔེ་བླངས་ནས། ། རྒྱུ་སྦྱོར་ཡོན་གྱི་བདག་པོ་ཡི། ། བརྒྱ་བཞིའི་ཆོ་ག་འདི་བྱས་པས། ། བྱ་སྤྲེལ་ལྕགས་ཀྱི་འཁོར་ལོ་ཤིག ། བཙའ་མ་དགུ་རྒྱུག་བྱེད་པ་ཡི། ། ནུབ་ཀྱི་བགེགས་གཉན་བཟློག་ཏུ་གསོལ། ཧཱུྂ། མཉམ་པ་ཉིད་ཀྱི་ཞིང་ཁམས་ནས། །
རིན་ཆེན་ཕོ་བྲང་དཀྱིལ་འཁོར་ནས། ། རྩི་ཐོག་སྙིང་པོ་མར་དང་ནི། ། འབྲུ་མར་སྙིང་པོ་སྣ་ཚོགས་ཀྱིས། ། རྒྱུ་ཡི་མཆོག་ལས་བྱུང་བ་ཡི། ། གསལ་བའི་ཡེ་ཤེས་མར་མེ་དང༌། ། སྣང་ཞིང་གསལ་བའི་སྒྲོན་མེ་དང༌། ། ཉི་མ་ཟླ་བ་ལ་སོགས་རྣམས། ། ཡུལ་ཕྱོགས་ཀུན་ཏུ་གསལ་བྱས་པས། ། གློག་དང་སྐར་མ་ལ་སོགས་པ། ། རིན་ཆེན་རང་བཞིན་ཆེར་འབར་བའི། །
མར་མེ་མེ་ལས་གྲུབ་པ་ཡི། ། ཟླ་བ་ཆུ་ལས་གྲུབ་པ་དེས། ། འོད་ཀྱི་སྣང་བ་སྣ་ཚོགས་ཀྱིས། ། ལྷོ་ཕྱོགས་གདུག་པའི་ཀག་གཉན་དང༌། ། འབྱུང་བ་མེ་ཡི་ཀག་ལས་ཐར། ། དེ་ཕྱིར་ཕན་ཡོན་དཔག་ཏུ་མེད། ། བརྒྱ་བཞི་བརྩམ་པའི་ཕན་ཡོན་གྱིས། ། ཁྱིམ་བདག་མགོན་མེད་ཟས་སྦྱིན་གྱི ། སྟག་གཟིག་གདུག་པ་ཞི་བ་ལྟར། ། མར་མེ་འདི་ཡི་ཕན་ཡོན་གྱིས། །
འོད་གསལ་སྣང་གསལ་མེར་མེ་འདི། ། ཡེ་ཤེས་ལྷ་ལ་ཕུལ་བ་ཡིས། ། སྟེང་གི་སྐག་གཉན་བཟློག་ཏུ་གསོལ། ། མེས་ནི་བར་སྣང་གདུག་པ་ཞི། ། ཐལ་བས་འོད་ཕྱོགས་གདོན་རྣམས་སེལ། ། འོད་ཀྱིས་ཕྱོགས་རྣམས་ཀུན་གསལ་ཞིང༌། ། བརྒྱ་བཞིའི་ཕན་ཡོན་རབ་ལྡན་པས། ། ལྷོ་ཕྱོགས་བྱ་སྤྲེལ་མེ་ཡི་གདུག་པ་ཞི། ། ལྷོ་ཕྱོགས་མེ་ཡི་དལ་ཁ་བསྒྱུར། ། འབྱུང་བའི་ནད་ལས་ཐར་གྱུར་ཅིག །
ཚ་བ་མེ་ཡི་ཡམས་ནད་དང༌། ། གདུག་པའི་ཀག་གཉན་སུམ་བརྒྱ་དང༌། ། དྲུག་ཅུ་རྩ་བཞི་ཐམས་ཅད་ཀུན། ། མར་མེ་བརྒྱ་ཡི་སྟོབས་ཀྱིས་བཟློག ། བརྒྱ་བཞིའི་ཕན་ཡོན་འདི་དག་གིས། ། རྩུབ་འཁྲུགས་ཐམས་ཅད་བསྒྱུར་དུ་གསོལ། ། ཚེ་དང་བསོད་ནམས་འཕེལ་བར་མཛོད། ། ཧཱུྂ། འཇིག་རྟེན་དག་ན་གནས་པ་ཡི། ། ལྷ་དང་ཀླུ་དང་ལྷ་མིན་གདོན། །
དྲི་ཟ་དང་ནི་སྲུལ་པོའི་གདོན། ། མིའམ་ཅི་དང་ལྟོ་འཕྱེ་དང༌། ། མ་མོ་གཤིན་རྗེ་མཁའ་འགྲོའི་ཚོགས། ། མཁའ་ལ་འཕྱོ་དང་བར་སྣང་འཕྱོ། ། ས་ལ་གནས་རྣམས་མ་ལུས་དང༌། ། ས་དང་ཆུ་དང་མེ་དང་རླུང༌། ། འབྱུང་བ་ལྔ་ལ་གནས་དང༌། ། བདུད་བཞི་བདུད་རིགས་འཁོར་བཅས་དང༌། ། རི་ལུང་ནགས་ཚལ་ལ་གནས་པ་དང༌། ། ཁང་སྟོང་ཕུག་སྟོང་ལ་སོགས་དང༌། །
ལྷ་ཁང་མཆོད་རྟེན་རི་རལ་རྙིང་པ་དང༌། ། རྒྱ་གྲམ་ལམ་དང་ལ་བཙས་ལ་གནས་དང༌། ། འཛམ་བུ་གླིང་ལ་དབང་དགོས་འདྲེ་སྲིན་དང༌། ། གདོན་དང་འབྱུང་པོ་མ་ལུས་ཀུན། ། མཆོད་སྦྱིན་གཏོར་མ་རྒྱ་ཆེན་འདི་ཁྱེར་ལ། ། གནོད་པའི་བསམ་སྦྱོར་ངན་པ་མི་གཏོང་བར། ། ཞི་བའི་བསམ་པས་རང་རང་གནས་སུ་དེངས། ། ཟང་ཟིང་སྦྱིན་པས་ལུས་ངག་ཡིད་གསུམ་ཚིམ། ། དེ་ལྟར་གཏོར་མ་དམ་པ་འདི་ཁྱེར་ལ། ། སངས་རྒྱས་བདེ་བར་གཤེགས་པའི་བཀའ་ལ་ཉོན། །
ཕྱིན་ཆད་འཁོར་འདིར་གནོད་པ་མ་བྱེད་ཅིག ། ཀྱཻ། ངར་མི་རྒྱུ་བཙལ་གང་དུ་བཙལ། ། འབྲུ་སྣ་དགུ་ཡི་རྒྱུ་འབྲས་ནི། ། བྱུང་ཁུང་ནག་པོ་རྒྱ་ནས་བྱུང༌། ། རྒྱ་ཞིང་མུ་མེད་རྫོགས་སུ་བཏབ། ། ཐབས་ཤེས་གླང་པོའི་རྨོས་དོར་ལ། ། གཉའ་ཤིང་ཐོང་ལྕགས་རོལ་དུ་རྨོས། ། བརྩོན་འགྲུས་ཐབས་ཀྱིས་སོ་ནམ་བྱས། ། ཕ་དགུང་སྔོན་གནམ་གྱི་ཆར་གྱིས་བྲན། །
མ་ས་གཞིའི་རླན་གྱིས་ངད་ཀྱིས་སྐྱེས། ། བུ་ནི་འབྲུ་སྣ་དགུ་རུ་སྲིད། ། ཟོར་གྱིས་བརྔས་ནས་ཐབས་ཀྱིས་བརྡུངས། ། རིན་ཆེན་མཛེས་པའི་སྣོད་དུ་བླུགས། ། ཡན་ལག་བརྒྱད་ལྡན་ཆབ་ཀྱིས་བྲན། ། རྣལ་འབྱོར་བདག་གིས་ཕྱག་ཏུ་ཕུལ། ། ཡོན་བདག་གླུད་དུ་ངར་མི་བྱས། ། འབྲུ་སྣ་དགུ་ཡི་ངར་མི་འདི། ། སྤྱན་བཟང་གཟི་མདངས་ཡ་ལ་ལ། ། ཤངས་བཟང་དྲི་ཞིམ་ཐུ་ལུ་ལུ། །
ཚེམས་བཟང་དུང་ལྟར་ཁྲིགས་སེ་ཁྲིག ། ལྗགས་བཟང་གློག་ལྟར་ཁྱུགས་སེ་ཁྱུག ། གཟུགས་བཟང་ཉི་ལྟར་ལྷགས་སེ་ལྷག ། སྨྲ་མཁས་དེ་ནི་ས་ལ་ལ། ། འགྲོ་མཁས་དེ་ནི་ཟུ་ལུ་ལུ། ། གོས་བཟང་དེ་ནི་ལྷུབས་སེ་ལྷུབ། ། དབང་པོ་རྣམ་ལྔ་འདི་ལ་ཚང༌། ། སྐྱེ་མཆེད་བཅུ་གཉིས་འདི་ལ་ཚང༌། ། མི་བས་གླུད་བཟང་ཡ་ལ་ལ། ། རྗེ་བས་ཁ་དྲོ་ཐིབས་སེ་ཐིབ། །
བདག་དང་ཡོན་བདག་གླུད་དུ་འབུལ། གླུད་ཀྱི་བདག་པོ་གླུད་འདི་ལོང༌། ། ཡས་བདག་རྣམས་ཀྱིས་ཡས་འདི་ལོང༌། ། མོ་ངན་རྨི་ངན་ལྟས་ངན་རྣམས། ། ལོ་ཟླ་ཞག་དང་ཟ་མའི་ཀག ། ཚོ་འཕྲུལ་ལྟས་ངན་ཅི་མཆིས་པ། ། སྐུ་གླུད་འདི་ཡིས་བྱང་བར་མཛོད། ། ཆོས་རྣམས་ཐམས་ཅད་རྒྱུ་ལས་བྱུང༌། ། དེ་རྒྱུ་དེ་བཞིན་གཤེགས་པས་གསུང༌། ། རྒྱུ་ལ་འགོག་པ་གང་ཡིན་པ། །
དགེ་སྦྱོང་ཆེན་པོས་འདི་སྐད་གསུང༌། ། སྡིག་པ་ཅི་ཡང་མི་བྱ་ཞིང༌། ། དགེ་བ་ཕུན་སུམ་ཚོགས་པར་སྤྱད། ། རང་གི་སེམས་ནི་ཡོངས་དུ་འདུལ། ། འདི་ནི་སངས་རྒྱས་བསྟན་པ་ཡིན། ། བདག་གིས་བསམ་པའི་སྟོབས་དག་ནི། ། དེ་བཞིན་གཤེགས་པའི་སྦྱིན་སྟོབས་དང༌། ། ཆོས་ཀྱི་དབྱིངས་ཀྱི་སྟོབས་རྣམས་ཀྱིས། ། འཕགས་པ་རྣམས་ལ་མཆོད་པ་དང༌། ། སེམས་ཅན་ཀུན་ལ་ཕན་གདགས་ཕྱིར། །
དོན་རྣམས་གང་དག་བསམ་པ་ཀུན། ། དེ་དག་ཐམས་ཅད་ཅི་རིགས་པ། ། འཇིག་རྟེན་ཁམས་ཀུན་མ་ལུས་པ། ། ཐོག་པ་མེད་པར་འབྱུང་གྱུར་ཅིག ། དེ་ནས་སྡེར་རམ་སྣོད་གཅིག་གི་ནང་དུ་ལྷའི་བུའི་བདུད་དཀར་པོ་བཞག ། དེའི་ནང་དུ་ཤར་ངོས་ཀྱི་གཏོར་མ་དང་ངར་མི་ཆངས་བུ་མཐེབ་སྐྱུ་མེ་རྣམས་བླངས་ལ་བཞག ། འདོན་མི་མང་ན་དུ་ཡོད་ཀྱི་གྲངས་བླང་ལ་བཞག ། དེའི་ནང་དུ་འབྲུ་སྣ་དང་ཡོས་བཀྲ་ཅུང་ཟད་བཏབ་ལ་བྲན། ཨོཾ་བཛྲ་ཡཀྵ་ཧཱུྂ། ། ཨོཾ་སྭ་བྷཱ་ཝ་སོགས།
གླུད་དང་གཏོར་མ་འདོད་པའི་ཡོན་ཏན་ལྔ་དང་ལྡན་པར་གྱུར། ཨོཾ་ཨཱ༔ ཧཱུྂ། དེ་བཞིན་གཤེགས་པ་རིན་ཆེན་མང་ལ་ཕྱག་འཚལ་ལོ། ། དེ་བཞིན་གཤེགས་པ་གཟུགས་མཛེས་དམ་པ་ལ༴ དེ་བཞིན་གཤེགས་པ་སྐུ་འཇམ་ཀླས་ལ༴ དེ་བཞིན་གཤེགས་པ་འཇིགས་པ་ཐམས་ཅད་ཡོངས་སུ་བྲལ་བའི་ལྷ་ལ༴ མཚན་བཞི་བརྗོད། ན་མ༔ སརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམ་བྷ་ར་ས་མ་བྷ་ར་ཧཱུྂ།
སྔགས་ལྔའམ་ལན་བདུན་བརྗོད་ལ། མཆོད་སྦྱིན་གྱི་གླུད་གཏོར་རྒྱ་ཆེན་པོ་འདི། བསྔོ་ཞིང་སྦྱིན་པའི་གནས་སུ་གྱུར་པ་ནི། བདག་དང་བསྲུང་བྱ་རྣམས་ལ་གནོད་ཅིང་འཚེ་བར་བྱེད་པའི་ལྷའི་བུའི་བདུད་ཀྱི་རིགས་སུ་གྱུར་པ་རྣམས་ལ་བསྔོའོ། ། སྦྱིན་ནོ། ། བསྔོ་ཞིང་འབུལ་ལོ། ། ལྷའི་བུའི་བདུད་ཀྱི་གནོད་པ་དང་བར་ཆད་བསམ་སྦྱོར་ངན་པ་དང་གདུབ་རྩུབ་མཚན་ལྟས་ངན་པ་ཐམས་ཅད་ཞི་ཞིང་བསྒྱུར་དུ་གསོལ། མོ་ངན་པ་དང་རྨི་ལམ་ངན་པ་ཐམས་ཅད་བཟློག་ཅིག ། དེ་ལྟར་ཚར་ཉི་ཤུ་རྩ་ལྔ་བྱ་སྟེ། འདོན་མི་མང་ན་གཏོར་མ་དང་གླུད་ཀྱིས་མ་ལྡངས་ན་གླུད་དང་གཏོར་མ་གསར་པ་བསྣན་པའི་མེད་ན་འབྲུ་སྣ་དང་ཡོས་བཀྲ་བསྣན་ལ་བཏོན་ཏེ།
བརྒྱ་ནི་གྲངས་ཚད་ཡིན་གྱི་དེ་བས་མང་ཡང་ལེགས་པ་ལས་སྐྱོན་དུ་མི་འགྱུར་བར་གསུངས། བརྒྱ་་བཞི་འབྲིང་དང་བསྡུས་པ་ལ་ནི་གང་བཅས་གྲངས་དེ་ལས་མང་མི་དགོས། དེ་ལྟར་ཉེར་ལྔ་རྫོགས་ནས་དེ་ཁ་ཕྱིར་བསྟན་ལ། ཀྱཻ། སྔོན་ཚེ་ལྷ་དབང་དོན་ཆེད་དུ། ། བཅོམ་ལྡན་རྒྱལ་བ་ཤཱཀ་ཐུབ་ཀྱི། ། མཆོད་སྦྱིན་ཕྱག་མཐིལ་གཡས་པ་རུ། ། རྒྱུ་དང་ཡོན་དུ་འབྱོར་པ་ཡི། ། དད་ལྡན་བརྒྱ་བཞིའི་མཆོད་སྦྱིན་བཞག ། ཕྱག་སོར་བཞི་ལ་བདུད་བཞི་བཀུག །
ཐུགས་རྗེས་དབང་བསྐུར་ཉོན་མོངས་ལས། ། སྡུག་བསྔལ་ཤེས་བྱའི་སྒྲིབ་ལས་བྱུང༌། ། ལྷ་བདུད་གསལ་བས་མདངས་དང་ལྡན། ། སྔོན་ཚེ་བདེན་མཐུའི་བྱིན་བརླབས་ཀྱིས། ། ད་ལྟ་བདག་དང་རྒྱུ་འབྱོར་གྱིས། ། མཆོད་སྦྱིན་གླུད་ཆེན་འདི་བཅས་ཏེ། ། ཐ་མ་ཉི་ཤུ་རྩ་ལྔས་བསྐོར། ། ལྷ་བདུད་ཕྱག་སོར་རྩེ་ལ་བཞག ། གནོད་པ་བསལ་ཕྱིར་ཁྱེད་ལ་འབུལ། ། བདེན་པ་ཆེན་པོའི་བཀའ་ལ་ཉོན། །
ལྷ་བདུད་དཀར་པོ་མཐུ་སྟོབས་ཅན། ། ཅི་ཡང་མེད་པའི་གནས་སུ་དེངས། ། ཤེས་བྱའི་སྒྲིབ་པ་ལས་བྱུང་བའི། ། ལྷ་ཡི་བུ་བདུད་དཀར་པོ་ཁྱོད། ། བརྒྱ་བཞིའི་མཆོད་སྦྱིན་འདི་བཞེས་ལ། ། ཡོན་བདག་འདི་ཞེས་བྱ་བ་ཡི། ། བཟུང་བ་ཐོང་ལ་བཅིང་པ་ཁྲོལ། ། མནན་པ་ཁྱོག་ལ་བསྡམ་པ་ཀློད། ། ལྷ་བདུད་མི་ལ་གནོད་གཞན་དུ་དེངས། ། ཨོཾ་མུ་ནེ་མུ་ནེ་སོགས།
དེ་ཝ་དྷཱ་ཏུ་རཱུ་དྲ་པྲ་ཝེ་ཤ་ཡ་ཕཊ། ཅེས་གླུད་གཏོར་དེ་ཁ་ཤར་དུ་ཁ་བསྟན་ལ་བཞག ། དེ་ནས་སྣོད་ནང་དུ་ཕུང་པོའི་བདུད་བཞག་ལ། སྔར་ལྷར་ལྷོ་ངོས་ཀྱི་་གཏོར་མ་སོགས་དང་འབྲུ་སྣ་བཏབ་ལ་བྲན། ཨོཾ་བཛྲ་ཨཀྵ་ཧཱུྂ། ཨོཾ་སྭ་བྷཱ་ཝ་སོགས། གླུད་དང་གཏོར་མ་འདོད་པའི་ཡོན་ཏན་ལྔ་དང་ལྡན་པར་གྱུར། ཨོཾ་ཨཱ༔ ཧཱུྂ། དེ་བཞིན་གཤེགས་པ་རིན་ཆེན་མང་༴
དེ་བཞིན་གཤེགས་པ་གཟུགས་མཛེས་དམ་པ༴ དེ་བཞིན་གཤེགས་པ་སྐུ་འབྱམས་ཀླས་༴ དེ་བཞིན་གཤེགས་པ་འཇིགས་པ་ཐམས་ཅད་ཡོངས་སུ་བྲལ་བའི་ལྷ༴ མཚན་བཞི་བརྗོད་ལ། ན་མ༔ སརྦ་ཏ་ཐཱ་ག་ཏ་སོགས། མཆོད་སྦྱིན་གྱི་གླུད་གཏོར་རྒྱ་ཆེན་པོ་འདི་བསྔོ་ཞིང་སྦྱིན་པའི་གནས་སུ་གྱུར་པ་ནི། བདག་དང་བསྲུང་བྱ་རྣམས་ལ་གནོད་ཅིང་འཚེ་བར་བྱེད་པའི་ཕུང་པོའི་བདུད་ཀྱི་རིགས་སུ་གྱུར་པ་རྣམས་ལ་བསྔོའོ། ། སྦྱིན་ནོ། ། བསྔོ་ཞིང་འབུལ་ལོ། །
ཕུང་པོའི་བདུད་ཀྱིས་གནོད་པ་དང་བར་ཆད་བསམ་སྦྱོར་ངན་པ་གདུག་རྩུབ་མཚན་ལྟས་ངན་པ་ཐམས་ཅད་ཞི་ཞིང་བསྒྱུར་དུ་གསོལ། མོ་ངན་པ་དང་རྨི་ལམ་ངན་པ་ཐམས་ཅད་བཟློག་ཅིག ། གོང་ལྟར་ཉེར་ལྔ་རྫོགས་ནས་དེ་རབ་ཕྱིར་བསྟན་ལ། ཀྱཻ། སྔོན་ཚེ་ལྷ་དབང་དོན་ཆེད་དུ། ། བཅོམ་ལྡན་རྒྱལ་བ་ཤཱཀ་ཐུབ་ཀྱི། ། མཆོད་སྦྱིན་ཕྱག་མཐིལ་གཡས་པ་རུ། ། རྒྱུ་དང་ཡོན་དུ་འབྱོར་པ་ཡི། ། དད་ལྡན་བརྒྱ་བཞིའི་མཆོད་པ་བཞག ། ཕྱག་སོར་བཞི་ལ་བདུད་བཞི་བཀུག །
ཐུགས་རྗེས་དབང་བསྐུར་ཉོན་མོངས་ལས། ། སྡུག་བསྔལ་བག་ཆགས་སྒྲིབ་ལས་བྱུང༌། ། ཕུང་པོའི་བདུད་གསལ་མདངས་དང་ལྡན། ། སྔོན་ཚེ་བདེན་མཐུའི་བྱིན་བརླབས་ཀྱིས། ། ད་ལྟ་བདག་དང་རྒྱུ་འབྱོར་གྱིས། ། མཆོད་སྦྱིན་གླུད་ཆེན་འདི་བཅས་ཏེ། ། ཐ་མ་ཉི་ཤུ་རྩ་ལྔས་བསྐོར། ། ཕུང་བདུད་ཕྱག་སོར་རྩེ་ལ་བཀོད། ། གནོད་པ་བསལ་ཕྱིར་ཁྱོད་ལ་འབུལ། ། བདེན་པ་ཆེན་པོའི་བཀའ་ལ་ཉོན། །
ཕུང་བདུད་སེར་པོ་མཐུ་སྟོབས་ཅན། ། ཡོད་མིན་མེད་མིན་གནས་སུ་དེངས། ། བག་ཆགས་སྒྲིབ་ལས་བྱུང་བ་ཡི། ། ཕུང་པོའི་བདུད་ཆེན་སེར་པོ་ཁྱོད། ། བརྒྱ་བཞིའི་མཆོད་སྦྱིན་འདི་བཞེས་ལ། ། ཡོན་བདག་འདི་ཞེས་བྱ་བ་ཡི། ། བཟུང་བ་ཐོང་ལ་བཅིངས་པ་ཁྲོལ། ། མནན་པ་ཁྱོག་ལ་བསྡམ་པ་ཀློད། ། ཕུང་བདུད་མི་ལ་མ་གནོད་གཞན་དུ་དེངས། ། ཨོཾ་མུ་ནེ་སོགས་ནས་དེ་ཝ་དྷཱ་ཏ་རཱུ་དྲ་པྲ་ཝེ་ཤ་ཡ་ཕཊ་ཀྱི་བར་བརྗོད།
ཅེས་ལྷོར་ཁ་བསྟན་ལ་བཞག་གོ ། ཉོན་མོངས་པའི་བདུད་སྡེར་དུ་བཞག་ལ། ནུབ་ངོས་ཀྱི་གཏོར་མ་སོགས་དང་འབྲུ་སྣ་བཏབ་ལ་བྲན། ཨོཾ་བཛྲ་ཡཀྵ་ཧཱུྂ། ཨོཾ་སྭ་བྷཱ་ཝ་སོགས། གླུད་དང་གཏོར་མ་འདོད་པའི་ཡོན་ཏན་ལྔ་དང་ལྡན་པར་གྱུར། ཨོཾ་ཨཱ༔ ཧཱུྂ། དེ་བཞིན་གཤེགས་པ་བཞིའི་མཚན་བརྗོད་ལ། ན་མ༔
སརྦ་ཏ་ཐཱ་ག་ཏ་སོགས་གོང་ལྟར་ལ། མཆོད་སྦྱིན་གྱི་གླུད་གཏོར་རྒྱ་ཆེན་པོ་འདི། བསྔོ་ཞིང་སྦྱིན་པའི་གནས་སུ་གྱུར་པ་ནི། བདག་དང་བསྲུང་བྱ་རྣམས་ལ་གནོད་ཅིང་འཚེ་བར་བྱེད་པའི་ཉོན་མོངས་པའི་བདུད་ཀྱི་རིགས་སུ་གྱུར་པ་རྣམས་ལ་བསྔོའོ། ། སྦྱིན་ནོ། ། བསྔོ་ཞིང་འབུལ་ལོ། ། ཉོན་མོངས་པའི་བདུད་ཀྱིས་གནོད་པ་དང་བར་ཆད་བསམ་སྦྱོར་ངན་པ་གདུག་རྩུབ་མཚན་ལྟས་ངན་པ་ཐམས་ཅད་ཞི་ཞིང་བསྒྱུར་དུ་གསོལ། ། མོ་ངན་པ་དང་རྨི་ལམ་ངན་པ་ཐམས་ཅད་བཟློག་ཅིག ། ཉེར་ལྔ་རྫོགས་ནས་ཁ་ཕྱིར་བསྟན་ལ། ཀྱཻ།
སྔོན་ཚེ་ལྷ་དབང་དོན་ཆེད་དུ། ། བཅོམ་ལྡན་རྒྱལ་བ་ཤཱཀ་ཐུབ་ཀྱི། ། མཆོད་སྦྱིན་ཕྱག་མཐིལ་གཡས་པ་རུ། ། རྒྱུ་དང་ཡོན་དུ་འབྱོར་པ་ཡི། ། དད་ལྡན་བརྒྱ་བཞིའི་མཆོད་སྦྱིན་བཞག ། ཕྱག་སོར་བཞི་ལ་བདུད་བཞི་བཀུག ། ཐུགས་རྗེས་དབང་བསྐུར་ཉོན་མོངས་ལས། ། སྡུག་བསྔལ་ཉོན་མོངས་སྒྲིབ་ལས་བྱུང༌། ། ཉོན་མོངས་བདུད་གསལ་མདངས་དང་ལྡན། ། སྔོན་ཚེ་བདེན་མཐའི་བྱིན་བརླབས་ཀྱིས། །
ད་ལྟ་བདག་དང་རྒྱུ་འབྱོར་གྱིས། ། མཆོད་སྦྱིན་གླུད་ཆེན་འདི་བཅས་ཏེ། ། ཐ་མ་ཉི་ཤུ་རྩ་ལྔས་བསྐོར། ། ཉོན་བདུད་ཕྱག་སོར་རྩེ་ལ་བཀོད། ། གནོད་པ་བསལ་ཕྱིར་ཁྱོད་ལ་འབུལ། ། བདེན་པ་ཆེན་པའི་བཀའ་ལ་ཉོན། ། ཉོན་མོངས་བདུད་ཆེན་དམར་པོ་ཁྱོད། ། རྣམ་ཤེས་མཐའ་ཡས་གནས་སུ་དེངས། ། ཉོན་མོངས་སྒྲིབ་ལས་བྱུང་བ་ཡི། ། ཉོན་མོངས་བདུད་ནི་དམར་པོ་ཁྱོད། །
བརྒྱ་བཞིའི་མཆོད་སྦྱིན་འདི་བཞེས་ལ། ། ཡོན་བདག་འདི་ཞེས་བྱ་བ་ཡི། ། བཟུང་བ་ཐོང་ལ་བཅིངས་པ་ཁྲོལ། ། མནན་པ་ཁྱོག་ལ་བསྡམ་པ་ཀློད། ། ཉོན་བདུད་མི་ལ་མ་གནོད་གཞན་དུ་དེངས། ། ཨོཾ་མུ་ནེ་ནས་དེ་ཝ་དྷཱ་ཏུ་རཱུ་དྲ་པྲ་ཝེ་ཤ་ཡ་ཕཊ་བར་བརྗོད། དེ་ནས་ཁ་ནུབ་ཏུ་བསྟན་ལ་བཞག ། འཆི་བདག་བདུད་སྡིག་སྡེར་ནང་དུ་བཞག་གོ ། བྱང་ངོས་ཀྱི་གཏོར་མ་སོགས་དང་འབྲུ་སྣ་བཏབ་ལ་བྲན། ཨོཾ་བཛྲ་ཡཀྵ་ཧཱུྂ།
ཨོཾ་སྭ་བྷཱ་ཝ་སོགས། གླུད་དང་གཏོར་མ་འདོད་པའི་ཡོན་ཏན་ལྔ་དང་ལྡན་པར་གྱུར། ཨོཾ་ཨཱ༔ ཧཱུྂ། དེ་བཞིན་གཤེགས་པ་བཞིའི་མཚན་བརྗོད་ལ། ན་མ༔ སརྦ་ཏ་ཐཱ་ག་ཏ་སོགས་གོང་ལྟར་བརྗོད་ལ། མཆོད་སྦྱིན་གྱི་གླུད་གཏོར་རྒྱ་ཆེན་པོ་འདི་བསྔོ་ཞིང་སྦྱིན་པའི་གནས་སུ་གྱུར་པ་ནི། བདག་དང་བསྲུང་བྱ་རྣམས་ལ་གནོད་ཅིང་འཚེ་བར་བྱེད་པའི་འཆི་བདག་གི་བདུད་ཀྱི་རིགས་སུ་གྱུར་པ་རྣམས་ལ་བསྔོའོ། ། སྦྱིན་ནོ། །
བསྔོ་ཞིང་འབུལ་ལོ། ། འཆི་བདག་གི་བདུད་ཀྱིས་གནོད་པ་དང་བར་ཆད་བསམ་སྦྱོར་ངན་པ་གདུག་རྩུབ་མཚན་ལྟས་ངན་པ་ཐམས་ཅད་ཞི་ཞིང་བསྒྱུར་དུ་གསོལ། མོ་ངན་པ་དང་རྨི་ལམ་ངན་པ་ཐམས་ཅད་བཟློག་ཅིག ། གོང་ལྟར་ཉེར་ལྔ་རྫོགས་ནས་ཁ་ཕྱིར་བསྟན་ལ། ཀྱཻ། སྔོན་ཚེ་ལྷ་དབང་དོན་ཆེད་དུ། ། བཅོམ་ལྡན་རྒྱལ་བ་ཤཱཀ་ཐུབ་ཀྱི། ། མཆོད་སྦྱིན་ཕྱག་རྒྱ་གཡས་པ་རུ། ། རྒྱུ་དང་ཡོན་དུ་འབྱོར་པ་ཡི། ། དད་ལྡན་བརྒྱ་བཞིའི་མཆོད་སྦྱིན་བཞག །
ཕྱག་སོར་བཞི་ལ་བདུད་བཞི་བཀུག ། ཐུགས་རྗེས་དབང་བསྐུར་ཉོན་མོངས་ལས། ། སྡུག་བསྔལ་ལས་ཀྱི་སྒྲིབ་ལས་བྱུང༌། ། འཆི་བདག་བདུད་གསལ་མདངས་དང་ལྡན། ། སྔོན་ཚེ་བདེན་མཐའི་བྱིན་བརླབས་ཀྱིས། ། ད་ལྟ་བདག་དང་རྒྱུ་འབྱོར་གྱིས། ། མཆོད་སྦྱིན་གླུད་ཆེན་འདི་བཅས་ཏེ། ། ཐ་མ་ཉི་ཤུ་རྩ་ལྔས་བསྐོར། ། འཆི་བདུད་ཕྱག་སོར་རྩེ་ལ་བཀོད། ། གནོད་པ་བསལ་ཕྱིར་ཁྱོད་ལ་འབུལ། །
བདེན་པ་ཆེན་པོའི་བཀའ་ལ་ཉོན། ། འཆི་བདག་བདུད་ཆེན་ནག་པོ་ཁྱོད། ། ནམ་མཁའ་མཐའ་ཡས་གནས་སུ་དེངས། ། འཆི་བདག་ལས་ཀྱི་སྒྲིབ་ལས་བྱུང༌། ། འཆི་བདག་བདུད་ནི་ནག་པོ་ཁྱོད། ། བརྒྱ་བཞིའི་མཆོད་སྦྱིན་འདི་བཞེས་ལ། ། ཡོན་བདག་འདི་ཞེས་བྱ་བ་ཡི། ། བཟུང་པ་ཐོང་ལ་བཅིངས་པ་ཁྲོལ། ། མནན་པ་ཁྱོག་ལ་བསྡམ་པ་ཀློད། ། འཆི་བདག་མི་ལ་མ་གནོད་གཞན་དུ་དེངས། །
ཨོཾ་མུ་ནེ་ནས་ཝ་དྷཱ་ཏུ་རཱུ་དྲ་པྲ་ཝེ་ཤ་ཡ་ཕཊ་བར་གོང་ལྟར་བརྗོད། ཅེས་ཁ་བྱང་དུ་བསྟན་ལ་བཞག་གོ ། དེ་ནས་ཕྱག་མཐིལ་གྱི་ངར་མི་དེ་ལ་འབྲུ་སྣ་དང་ཡོས་བཀྲ་བཏབ་ལ་བྲན། ཀྱཻ། སྔོན་ཚེ་ཤཱཀྱ་ཐུབ་པ་ཡི། ། མཆོད་སྦྱིན་ཕྱག་རྒྱ་གཡས་པ་རུ། ། མཆོད་གཏོར་རྫས་དང་ཡས་བསགས་ཏེ། ། ཕྱག་སོར་རྩེ་ལ་མགྲོན་བཀུག་ནས། ། བདུད་བཞིའི་མགྲོན་ལ་སྦྱིན་པ་བཏང༌། ། མཛུབ་མོར་ལྷ་ཡི་བུ་ཡི་བདུད། །
གུང་མོའི་རྩེ་ལ་ཕུང་པོའི་བདུད། ། སྲིན་ལག་རྩེ་ལ་ཉོན་མོངས་བདུད། ། མཐེའུ་ཆུང་ལ་འཆི་བདག་བདུད། ། རྒྱུ་དང་ཡོན་དུ་འབྱོར་པ་ཡི། ། དད་ལྡན་ཡོན་བདག་ཕྱག་གི་མཐིལ། ། གླུད་ཆེན་རྒྱན་གྱིས་སྤྲས་ཏེ་བཞག ། གཅེས་པ་འཛད་མེད་དབང་བསྐུར་ནས། ། གླུད་ཆེན་སྦྱིན་པར་བཏང་བའི་མཐུས། ། བདུད་བཞི་བསལ་ཏེ་མདངས་དང་ལྡན། ། སྔོན་ཚེ་བདེན་པའི་མཐུ་སྟོབས་ཀྱིས། །
བྱིན་བརླབས་ཡོན་ཏན་དཔག་མེད་འབྱུང༌། ། སྔོན་ཚེ་བསྐལ་པ་ཐོག་མ་ལ། ། ཡབ་རྗེ་འཁོར་ལོ་དྲུག་པ་དེ། ། ནད་ནི་ཙི་ཏི་ཛྭཱ་ལཱས་ཟིན། ། སྲས་ནི་རྒྱལ་བུ་མ་ཆུད་ཀྱིས། ། ཡབ་ལ་དགོངས་ནས་བརྒྱ་བཞི་བརྩམས། ། བརྒྱ་བཞི་རྒྱས་པར་གླུད་དུ་འབུལ། ། ཤར་ཕྱོགས་དྲི་ཟའི་སྲིད་མདུང་ཆོག ། རྒྱལ་པོ་འཁོར་ལོ་དྲུག་པ་ཡབ། ། ཙི་ཏི་ཛྭཱ་ལཱའི་ནད་ལས་ཐར། །
སྔོན་གྱི་དེ་ལ་དཔེ་བླངས་ནས། ། རྒྱུ་འབྱོར་ཡོན་གྱི་བདག་པོ་ཡིས། ། བརྒྱ་བཞིའི་ཆོ་ག་འདི་བྱས་པས། ། ཀག་གཉན་སུམ་བརྒྱ་དྲུག་བཅུ་བཟློག ། ཤར་ཕྱོགས་གིང་གི་ཀག་གཉན་བསྒྱུར་དུ་གསོལ། ། དེ་ནས་ངར་མི་ཁ་ཕྱིར་བསྟན་ལ་བཞག ཀྱཻ། ད་ལྟ་བདག་དང་ཡོན་བདག་གིས། ། གཟུགས་དང་གླུད་ཆེན་འདི་བཤམས་ཏེ། ། ཐ་མ་བརྒྱ་བཞིའི་རྫས་ཀྱིས་བསྐོར། །
བདུད་བཞི་ཕྱག་སོར་རྩེ་ལ་བཀོད། ། བྱིན་གྱིས་བརླབས་ཏེ་བསྔོས་ཤིང་ཕུལ། ། བདེན་པ་ཆེན་པོའི་བཀའ་ལ་ཉོན། ། གླུད་ཀྱི་གཏོར་མ་རྒྱ་ཆེན་རྣམས། ། གླུད་བདག་ཁྱོད་ལ་བསྔོས་ཤིང་ཕུལ། ། ཚེ་གླུད་སྲོག་གི་སྦྱིན་དུ་འབུལ། ། སྐྱེ་མཆེད་རིགས་བཞིའི་གནས་སུ་དེངས། ། ལྷ་བདུད་དཀར་པོ་བྱ་བ་ཁྱོད། ། ཅི་ཡང་མེད་པའི་གནས་སུ་དེངས། ། ཉོན་མོངས་བདུད་ནི་དམར་པོ་ཁྱོད། །
རྣམ་ཤེས་མཐའ་ཡས་གནས་སུ་དེངས། ། ཕུང་པོའི་བདུད་ནི་སེར་པོ་ཁྱོད། ། ཡོད་མིན་མེད་མིན་གནས་སུ་དེངས། ། འཆི་བདག་བདུད་ནི་ནག་པོ་ཁྱོད། ། ནམ་མཁའ་མཐའ་ཡས་གནས་སུ་དེངས། ། ཤེས་བྱའི་སྒྲིབ་དང་ཉོན་མོངས་སྒྲིབ། ། བག་ཆགས་སྒྲིབ་དང་ལས་ཀྱི་སྒྲིབ། ། སྒྲིབ་པ་བཞི་ལས་བྱུང་བ་ཡི། ། ལྷ་ཡི་བདུད་དང་ཉོན་མོངས་བདུད། ། ཕུང་པོའི་བདུད་དང་འཆི་བདག་བདུད། །
བདུད་བཞི་བདུད་ཀྱི་རྒྱལ་པོ་བཞི། ། བརྒྱ་བཞིའི་མཆོད་སྦྱིན་འདི་བཞེས་ལ། ། སྐྱེ་མཆེད་རིགས་བཞིའི་གནས་སུ་དེངས། ། བདག་དང་ཡོན་བདག་འཁོར་བཅས་ལ། ། བཟུང་བ་ཐོང་ལ་བཅིངས་པ་ཁྲོལ། ། མནན་པ་ཁྱོག་ལ་བསྡམ་པ་ཀློད། ། བདུད་བཞི་མི་ལ་མ་འབེབས་གནས་སུ་དེངས། ། ས་མ་ཡ་པྲ་ཝེ་ཤ་ཡ་ཕཊ། ཡང་ཡོས་བཀྲ་དང་འབྲུ་སྣ་བརྫོངས་པའི་ཚུལ་དུ་བཏབ་ལ། ཧཱུྂ།
གཤིན་རྗེའི་དམག་དཔུང་བྱུང་བའི་ཚེ། ། ཡོན་བདག་གླུད་དུ་བརྒྱ་བཞི་བརྫོངས། ། མ་མོའི་དཔག༴ ཡོན་བདག༴ རྒྱལ་པོའི་དམག་༴ ཡོན་བདག་༴ བདུད་ཀྱི་དམག་༴ ཡོན་བདག་༴ ས་བདག་དམག་༴ ཡོན་བདག་༴
ཚངས་པའི་དམག་༴ ཡོན་བདག་༴ སྲིན་པོའི་དམག་༴ ཡོན་བདག་༴ གཟའ་ཡི་དམག་༴ ཡོན་བདག་༴ ཐེའུ་རང་དམག་༴ ཡོན་བདག་༴ བཙན་གྱི་དམག་༴ ཡོན་བདག་༴
མེ་ཡི་འཇིགས་པ་༴ ཡོན་བདག་༴ ཆུ་ཡི་འཇིགས་པ་༴ ཡོན་བདག་༴ ས་ཡི་འཇིགས་པ་༴ ཡོན་བདག་༴ ཤིང་གི་འཇིགས་པ་༴ ཡོན་བདག་༴ ལྕགས་ཀྱི་འཇིགས་པ་༴ ཡོན་བདག༴
སྐུ་གསུང་ཐུགས་ཀྱི་གླུད་དུ་བརྫོངས། ། ཡོན་བདག་ཚེ་དེ་བརྒྱ་བཞི་བསླུ། ། རྒྱ་འབྱོར་ཡོན་གྱི་བདག་པོ་ཡི། ། བན་བོན་རྦོད་གཏོང་བརྒྱ་བཞིས་ཆོད། ། ཀླུ་གཉན་གཏད་ཁྲམ༴ དགྲ་སྣ་རྐུ་སྣ༴ སྐྱེ་བོའི་ཡ་ཁ༴ མི་ཡི་ཤི་ཕྲོ༴ རིམས་གནད་འཚེ་བ༴ ཕྱུགས་ཀྱི་གོད་ཁ༴
རྒྱལ་པོའི་གནོད་པ༴ ཉི་མ་ངན་པ༴ ལྟས་ངན་རྟོག་པ་བརྒྱ༴ སྐར་ངན་རྟོག་པ༴ མོ་ངན་ལྟས་ངན་བརྒྱ་བཞིས་ཆོད། ཧཱུྂ། ཉོན་ཅིག་མ་ལུས་བགེགས་ཀྱི་ཚོགས། ། ལྷ་ཀླུ་གནོད་སྦྱིན་དྲི་ཟ་དང༌། ། འབྱུང་པོ་མཁའ་འགྲོ་མ་མོའི་ཚོགས། ། རྒྱུ་འབྱོར་ཡོན་གྱི་བདག་པོ་ལ། །
གནོད་པར་བྱེད་པ་གང་ཡང་རུང༌། ། བགེགས་ཀྱི་ཚོགས་རྣམས་མ་ལུས་ཀུན། ། རྒྱ་ཆེན་མཆོད་པ་འདི་ལོངས་ལ། ། བཟུང་བ་ལས་ནི་ཐར་བར་མཛོད། ། བཅིངས་པ་ལས་ནི་གྲོལ་བར་མཛོད། ། རིན་ཆེན་གླུད་གཏོར་འདི་བཞེས་ལ། ། ཚེ་ལ་བར་དུ་མ་གཅོད་ཅིག ། སྲོག་ལ་ཡེ་འགྲོགས་མ་བཏང་ཞིག ། ནད་ཀྱི་པྲ་མོ་མ་འདེབས་ཤིག ། སྔོན་ཆད་མཆོད་སྦྱིན་མ་ཐོབ་ན། །
དེ་རིང་བདག་གིས་ཁྱོད་མཆོད་ཀྱི། ། མར་མེ་ཞལ་ཟས་འདི་བསྣམས་ལ། ། བགེགས་ཀྱི་རྒྱལ་པོ་འགྲོ་བར་གྱིས། ། ཁྱོད་ནི་ལྷ་ཡི་སྤྲུལ་པ་སྟེ། ། ཁྱོད་ཀྱིས་བགེགས་ཀྱང་བྱེད་པར་ནུས། ། རྒྱ་ཆེན་མཆོད་པ་འདི་བཞེས་ལ། ། གནོད་པའི་བསམ་པ་ཞི་བར་གྱིས། ། གླུད་ཀྱི་གཏོར་མ་འདི་བཞེས་ཤིག ། གླུད་ཀྱི་གཏོར་མས་མི་མགུ་ཞིང༌། ། ལུས་ལ་གནོད་པར་གྱུར་པ་ན། །
ཁྱོད་ཀྱི་རྩིབས་ལོག་གཡས་པ་ན། ། འབྲས་ཆེན་ནད་ཀྱིས་ཟིན་པར་འགྱུར། ། གནོད་སྦྱིན་ནད་ཀྱིས་བཏབ་པ་ན། ། ཤ་བཀྲའི་ནད་ཀྱིས་ཐེབ་པར་འགྱུར། ། ལྕང་ལོ་ཅན་གྱི་ཕོ་བྲང་དུ། ། ནམ་ཡང་འགྲོ་བར་མི་འགྱུར་ཏེ། ། འབྱུང་པོ་མང་པོའི་ཚོགས་པ་ན། ། སྟན་ཡང་ཐོབ་པར་མི་འགྱུར་རོ། ། ལུས་ངན་དྲེགས་དང་ལྡན་པ་ཡིས། ། ཁྱིམ་ཡང་མཐོང་བར་མི་འགྱུར་རོ། །
ཧཱུྂ། ཉོན་ཅིག་མ་ལུས་བགེགས་ཀྱི་ཚོགས། ། ལ་ལ་སྔོན་གྱི་ལས་ལས་གྲུབ། ། ལ་ལ་འཕྲལ་གྱི་རྐྱེན་ལས་གྲུབ། ། ལ་ལ་ལྷ་འདྲེ་བགེགས་སུ་གྱུར། ། སྔོན་ཆད་མཆོད་སྦྱིན་མ་ཐོབ་ན། ། དེ་རིང་བདག་གིས་ཁྱོད་མཆོད་པས། ། རྒྱ་ཆེན་མཆོད་སྦྱིན་འདི་ལོངས་ལ། ། གནོད་པའི་བསམ་པ་ཞི་བ་དང༌། ། ཕན་པའི་གྲོགས་སུ་བསྐྱེད་པར་གྱིས། །
དགེ་དང་མི་དགེ་ནམ་ཡང་ཆུད་མི་ཟ། ། བྱམས་པའི་བསམ་པ་ནམ་ཡང་ཆུད་མི་ཟ། ། ལེགས་པར་སྤྱད་ན་དགེ་བའི་ལས། ། ཉེས་པར་སྤྱད་ན་མི་དགེའི་ལས། ། དེ་ལ་རྣམ་པར་སྨིན་པ་ཡོད། ། དེ་བས་དཀོན་མཆོག་གསུམ་པོ་ཡི། ། བཀའ་དང་དམ་ལས་མ་འདའ་ཞིག ། རང་རང་གནས་སུ་བདེ་བར་དེངས། ། གལ་ཏེ་བཀའ་ལས་འདའ་བྱེད་ན། ། དེ་ལ་རྡོ་རྗེ་འཆང་ཁྲོས་ནས། །
སྤྱི་བོ་དག་ནི་འགེམས་པར་གྱུར། ། སྤུ་གྲིའི་སོ་ནི་རྣོན་པོ་ཡིས། ། དེ་ཡི་ལྕེ་ནི་གཅོད་པར་བྱེད། ། མཚོན་ཆ་ཤིན་ཏུ་རྣོན་པོ་ཡིས། ། དེའི་སྣ་དང་རྣ་བ་གཅོད། ། འཁོར་ལོ་སྤུ་གྲི་དང་འདྲ་བ། ། གླད་པ་རབ་ཏུ་གཤགས་པར་བྱེད། ། ལྕགས་ཀྱི་ཐོ་བ་འབར་བ་ཡིས། ། དེ་ཡི་སྙིང་ལ་རབ་ཏུ་གཞོམ། ། རྣག་དང་ཁྲག་ནི་དྲོན་མོ་དག །
ཁ་ནས་རབ་ཏུ་སྐྱུགས་པར་གྱུར། ཧཱུྂ། ཉོན་ཅིག་མ་ལུས་བགེགས་ཀྱི་ཚོགས། ། ལན་ཆགས་གླུད་གཏོར་འདི་ཁྱེར་ལ། ། རྒྱུ་སྦྱོར་ཡོན་གྱི་བདག་པོ་ཡི། ། མདངས་དང་སྲོག་དབུགས་ཁྱེར་བ་ན། ། འདིར་གནས་འབྱུང་པོ་གང་དག་ཀྱང༌། ། མཐོ་སྟེ་ཉི་ཟླ་ཐང་ལ་ལྷུང་ཡང་སྲིད། ། དམའ་སྟེ་ས་གཞི་ནམ་མཁར་བཀྱག་ཀྱང་སྲིད། ། ནག་སྟེ་བྱ་རོག་དཀར་པོ་བསྒྱུར་ཡང་སྲིད། །
བྱས་པའི་ལས་ནི་ནམ་ཡང་ཆུད་མི་ཟ། ། བརྒྱ་བཞིའི་ཆོ་ག་འདི་འབུལ་བས། ། ཆུ་ཡི་ཀག་གཉན་གདུག་པ་བཟློག ། སྔོན་ཚེ་ནགས་ཚལ་དགོན་པ་ཤིང་དྲུང་དུ། ། འཕགས་པ་ཆེན་པོ་ཀུན་དགའ་བོས། ། བཅོམ་ལྡན་འདས་ཀྱི་ཞབས་ལ་སྐྱབས། ། བཅོམ་ལྡན་འདས་ཀྱིས་བཀའ་སྩལ་པ། ། ཉོན་ཅིག་ཡི་དྭགས་ཁ་འབར་མ། ། མཆོད་སྦྱིན་གཏོར་མ་འདི་ལོངས་ལ། ། འཕགས་པའི་ཚེ་ལ་བར་ཆད་མ་བྱེད་ཅིག །
བཅོམ་ལྡན་འདས་ཀྱིས་དེ་ལྟར་བསྔོས་པ་ཡིས། ། ཡི་དྭགས་སྟོང་ཕྲག་རྣམས་འགྲངས་ཤིང༌། ། ངོམས་ཤིང་ཚིམས་པར་གྱུར་ནས་ཀྱང༌། ། འཕགས་པ་དགའ་བོ་བདུད་ལས་ཐར། ། བསོད་ནམས་ཚོགས་རྫོགས་ལོངས་སྤྱོད་འཕེལ། ། བརྒྱ་བཞི་མཐུ་དང་ལྡན་པ་ཡི། ། མཆོད་སྦྱིན་གཏོར་མ་རྒྱ་ཆེན་འདིས། ། བྱང་ཕྱོགས་ཆུ་ཡི་གནོད་པ་བཟློག ། སྔོན་གྱི་གླིང་གཞི་དེ་བཞིན་དུ། ། དེ་རིང་རྒྱུ་འབྱོར་ཡོན་བདག་གི །
བར་ཆད་རྐྱེན་རྣམས་བསྒྱུར་དུ་གསོལ། ། བརྒྱ་བཞི་འདི་ཡི་མཐུ་སྟོབས་ཀྱིས། ། བདག་དང་ཡོན་གྱི་བདག་པོ་ལ། ། གཤིན་རྗེ་མ་མོ་རྒྱལ་པོ་དང༌། ། གནོད་སྦྱིན་བདུད་དང་ས་བདག་དང༌། ། ཐེའུ་རང་སྲིན་པོ་གཟའ་དང་ནི། ། མི་དང་མི་མ་ཡིན་ལ་སོགས། ། འབྱུང་པོའི་དམག་ཚོགས་བཟློག་ཏུ་གསོལ། ། གནམ་ལོ་རྒྱལ་པོའི་ཀག་བབས་དང༌། ། སྤར་ཁའི་བདུན་ཟུར་ངན་པ་དང༌། །
ས་ཆུ་མེ་རླུང་འཇིགས་པ་རྣམས། ། བརྒྱ་བཞི་འདི་ཡིས་བཟློག་ཏུ་གསོལ། ། ནད་རིགས་བཞི་བརྒྱ་རྩ་བཞི་བཟློག ། བགེགས་རིགས་སྟོང་ཕྲག་བརྒྱད་ཅུ༴ ཡེ་འགྲོགས་སུམ་བརྒྱ་དྲུག་ཅུ༴ རྨི་ལམ་ཐན་ལྟས་ངན་པ༴ ལོ་ཀག་ཟླ་ཀག་ཞག་ཀག༴ ཆེ་བདུད་ཆུང་སྲི་བསྒྱུར་དུ་གསོལ། ། གོད་ཁ་གོད་འདྲེ༴ དེ་བཞིན་བདག་ལ་གང་འཚེ་བ། །
བརྒྱ་བཞི་འདི་ཡིས་བཟློག་ཏུ་གསོལ། ཧཱུྂ། སྟོང་ཕྲག་བརྒྱད་ཅུའི་བགེགས་རྣམས་བརྒྱ་བཞིས་བཟློག ། ཉི་ཁྲི་ཆིག་སྟོང་རྐྱེན་རྣམས༴ དུས་མིན་འཆི་བ་བཅོ་བརྒྱད༴ ཡེ་འགྲོགས་སུམ་བརྒྱ་དྲུག་ཅུ༴ གློ་བུར་དགུ་བཅུ་རྩ་གཅིག༴ བཞི་བརྒྱ་རྩ་བཞིའི་ནད་རྣམས༴ བན་དེའི་སྔགས་སོར་བརྒྱ་བཞིས་བཟློག ། བོན་པོའི་བརྡ་ཟོར༴
བལ་པོའི་ངན་སྔགས། ཞང་ཞུང་ཛོ་དཔལ༴ ས་ཡེ་བྱོལ་པོ༴ སུམ་པའི་གླང་ཟོར༴ བཙན་གྱི་དལ་ཁ༴ མ་མོའི་རྦོད་གཏོང༴ གཤིན་རྗེའི་ཁྲམ་ཁ༴ བདུད་ཀྱི་བྱོལ་པོ༴ ཀླུ་ཡི་བྱད་ཁ༴ ཕུར་པའི་དཔལ་འདེབས་བརྒྱ་བཞིས༴
ཡས་ཀྱི་བདུད་གཡོས་བརྒྱ་བཞིས་ཟློག ། མས་ཀྱི་སྲི་ལངས། ། ཕ་ཚན་རྒྱབ་འདྲེ༴ དར་ཚན་སྟོང་འདྲེ༴ གནམ་གྱི་དཔལ་འདེབས༴ ས་ཡི་སྲི་ལངས༴ རྐེད་ལ་བྲག་རལ༴ རྩིབས་ལ་ཤིང་ཆགས༴ བར་སྣང་བཙན་གཡོས༴ ལྟས་ངན་བརྒྱ་ཅུ༴
ཤ་བ་རུ་འཛིངས་བདུད་ཀྱི་བྱོལ། ། བྱ་རྒོད་ལྡེར་འཛིངས་རྒྱལ་པོའི༴ གཡག་པོ་རུ་འཛིངས་དམུ་ཡི༴ ཉ་མོ་རྔ་འཛིངས་ཀླུ་ཡི༴ ལྟས་ངན་བྱོལ་བཞི་བརྒྱ་བཞིས་བཟློག ། སྲོད་ལ་སྲིན་བྱས་ཕྲུག་ཕྲུག་ཟེར། ། བདུད་ཀྱི་བུ་མོའི་ལྟས་ངན་ཡིན། ། དེ་ཡང་བརྒྱ་བཞིས་བཟློག་ཏུ་གསོལ། ། རྒྱུ་འབྱོར་ཡོན་བདག་འཁོར་བཅས་ལ། ། ཕྱི་གཟའ་གཤིན་རྗེའི་ཁྲམ་ལ་བཏབ་པ་བརྒྱ་བཞིས་བཟློག །
ནང་གཟའ་གཤིན་པོའི་ངོས་བླངས༴ བར་གཟའ་བདུད་ཀྱི་ཞགས་པས་བཅིངས་པ༴ ཕྱོགས་མཚམས་འདྲེ་ལྔ་བདུད་གཅོད་ཐམས་ཅད་བསྒྱུར། ། གནམ་སྒོ་ས་སྒོ་ཐམས་ཅད་བརྒྱ་བཞིས་བསྒྱུར། ། ལོ་ཡི་བདུན་ཟུར་ཐམས་ཅད༴ མོ་ངན་རྨི་ངན་ཐམས་ཅད༴ ཆགས་ཆེ་ཉམ་ང་ཐམས་ཅད༴ བན་དེའི་ཕུར་ཁ་ཐམས་ཅད༴ གཤིན་རྗེའི་འཁོར་ལོ་བསྐོར་བ༴ མཚེ་ཟོར་ཡུངས་ཟོར་འཕེན་པ༴
འབྱུང་པོའི་ཐོད་ཟོར་འཕེན་པ༴ མ་མོའི་ཁྲག་ནད་དལ་ཡམས༴ རྒྱལ་པོའི་སྨྱོ་འབོག་བཏང་བ། ། སྲིན་པོའི་ཤོ་ཁ་སྟོན་པ༴ བདུད་ཀྱི་ཁྲམ་ལ་འདེབས་པ༴ བཙན་གྱི་ཞགས་པ་འདེབས་པ༴ གཤིན་རྗེའི་རྩིས་ལ་འདེབས་པ༴ དྲི་ཟའི་མིག་ཕུར་བཙུགས་པ༴ ཀླུ་ཡི་བྱད་དུ་བཅུག་པ༴ རྒྱལ་བསེན་བར་ཆད་བྱེད་པ༴
ཐེའུ་རང་ཚེ་ལ་རྐུ་བ༴ མུ་སྟེགས་ངན་སྔགས་བྱེད་པ༴ མ་མོའི་བསམ་ངན་གདུག་རྩུབ༴ བན་དེའི་ཕུར་ཟོར་འཕེན་པ༴ བོན་པོའི་དཔལ་ཟོར་འཕེན་པ༴ ཞང་ཞུང་ཛོ་དམར་འཕེན་པ༴ སུམ་པས་རྩང་ཟོར་འཕེན་པ༴ སྐྱེ་བོའི་མདའ་ཟོར་འཕེན་པ༴ ཕ་མས་རྒྱུད་ཀྱི་དགྲ་འདྲེ་ཐམས་ཅད༴ གློ་བུར་གནོད་པའི་འགོང་འདྲེ་ཐམས་ཅད༴
འགོང་པོ་འགོང་འདྲེའི་བར་ཆད༴ བསེ་རག་ཚེ་ལ་རྐུ་བ༴ རུས་ཀྱི་གཤེད་བཞི་མཆིས་པ༴ ནད་རིགས་བཞི་བརྒྱ་རྩ་བཞི༴ བུད་མེད་དམོད་ཟེར་འཕེན་པ༴ མཐུ་གཏད་ཁྲམ་ཁ་ཐམས་ཅད༴ སྦྱོར་བ་ངན་པ་ཐམས་ཅད༴ བདུད་དང་གཤིན་རྗེ་སྲིན་པོ་དང༌། ། བཙན་དང་རྒྱལ་པོའི་བསེན་མོ་དང༌། ། ཀླུ་དང་གནོད་སྦྱིན་འབྱུང་པོ་དང༌། །
གཟའ་དང་རྒྱུ་སྐར་བྱད་སྟེམས་དང༌། ། མི་མཐུན་གནོད་པའི་བགེགས་རྣམས་བརྒྱ་བཞིས་བཟློག ། མི་བདུད་ཐད་དཀར་མ་བཏང་ཞིག ། རྟ་བདུད་སྲབ་ཁར་མ་བཏང་༴ ། ཕྱུགས་བདུད་ང་བར་མ་བཏང་༴ གློ་བུར་ཡེ་འགྲོགས་མ་བཏང༌། ། གནོད་བྱེད་འབྱུང་པོ་ཐམས་ཅད་བརྒྱ་བཞིས་བཟློག ། ཨོཾ་པདྨཱནྟ་ཀྲྀ་ཏ་ཧ་ཡ་གྲི་ཝ་ཧུ་ལུ་ཧུ་ལུ་ཧཱུྂ་ཕཊ། བདག་ཅག་ལ་སྡང་བ་ཐམས་ཅད་ཧ་ན་ཧ་ན་ད་ཧ་ད་ཧ་པ་ཙ་པ་ཙ་ཀུ་རུ་ཀུ་རུ་སྭཱ་ཧཱ། དེ་ནས་ལྷའི་བུའི་བདུད་ཤར།
འཆི་བདག་གི་བདུད་ལྷོ། ཉོན་མོངས་བདུད་ནུབ། ཕུང་པོའི་བདུད་བྱང་དུ་བསྐྱལ། ངར་མི་ཆེ་བ་དེ་ནད་པ་ཡིན་ན་ལོ་བདུད་སྟེང་ངམ། འདྲེ་ལྔ་བདུད་གཅོད་ཀྱི་ཕྱོགས་སུ་བསྐྱལ་ལོ། ། བདེ་རིམ་ཡིན་ན་ཡས་ལམ་མམ་གཙང་སར་བསྐྱལ་ལོ། ། དེ་ནས་རྗེས་ཆོག་ནི། ཨོཾ་ཤཱཀྱ་མུ་ན་ཡེ་ས་པ་རི་ཝཱ་ར་ཨརྒྷཾ་ནས་ཤབྡའི་བར་གྱིས་མཆོད་ལ། ཐབས་མཁས་ཐུགས་རྗེ་སོགས་ཀྱིས་བསྟོད། མ་འབྱོར་པ་དང་ཉམས་པ་སོགས་སྤྱི་ལྟར་བརྗོད་མཐར།
མདུན་བསྐྱེད་ཐུབ་པའི་གཙོ་འཁོར་ཡེ་ཤེས་པ་རྣམས། ། སྐུ་གཟུགས་དང་ཚྭ་ཚྭ་འདི་རྣམས་ལ་ཇི་སྲིད་འབྱུང་བ་ལྔའི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། དམ་ཚིག་པ་བདག་གི་སྙིང་གར་ཐིམ། བདག་ཉིད་ཀྱང་མི་དམིགས་སྟོང་པ་ཉིད་དུ་གྱུར། བགེགས་རིགས་སྟོང་ཕྲག་བརྒྱད་ཅུ་ཞི་བ་སོགས་ཀྱིས་མཐའ་བརྒྱན་པར་བྱའོ། ། ཚྭ་ཚྭ་ཁང་པའི་ལྟག་མ་ཡིན་པར་བྱང་ངམ་ནུབ་ཕྱོགས་ཆུ་ཐུབ་པའི་སར་བསྐྱལ། རྡུལ་ཚོན་ཡིན་ན་བསྡུས་ལ་ཁང་པའི་ཐོག་ཏུ་སྤུངས་བར་བཤད་དོ། ། ཤོག་བུར་བྲིས་པ་ཡིན་ན་སྦྲའི་གོང་ངམ་ཁང་པའི་ལྕམ་ལ་ལན་གསུམ་སྦྱར་ཞིང༌། ཐུབ་པའི་ཕྱག་གིས་བསྲུང་བྱ་རྣམས་བཀབ་པའི་མོས་པ་བྱ།
ཕྱག་དང་བདུད་བཞིའི་ཙཀླི་རྒྱུན་དུ་ཚག་རུང་ངོ༌། ཐུབ་པས་མཛད་པར་གྲགས་པའི་གཞུང་ལས། མོ་ངན་ཆགས་ཆེ་བདུད་ཀྱིས་ཟིན། ། དེ་ལ་བརྒྱ་བཞི་བྱ་བར་གསུངས། ། ཚེ་དང་བསོད་ནམས་འཕེལ་བར་འགྱུར། ། སྡིག་པ་བྱང་ནས་སྡུག་བསྔལ་ཞི། ། བརྒྱ་བཞིའི་ཆོ་ག་བྱས་པ་ཡིས། ། བསམ་པ་ཡིད་བཞིན་འགྲུབ་པར་འགྱུར། ཞེས་དང༌། ཆོས་རྗེ་ཤ་ར་བ་ནས་བརྒྱུད་པའི་ཡིག་རྙིང་ལས།
ཚོགས་རྫོགས་བར་ཆད་ཞི་བ་དང༌། ། ཚེ་དང་བསོད་ནམས་འཕེལ་བའོ། ། བརྒྱ་བཞིའི་ཆོ་ག་འདི་ནད་ཚབ་ཆེན་པོ་འབྱུང་བ་དང༌། རྨི་ལམ་ངན་པ་དང་ལྟས་ངན་བྱུང་བ་དང༌། གོད་ཁ་ཆེ་བ་དང༌། མོ་བརྩིས་ངན་པ་དང༌། བྱད་ཁ་ཆེན་པོ་སྡིག་པ་དང༌། མཚེར་རྩུབ་ཆེན་པོ་ཐམས་ཅད་ལ་ཤིས་སོ། ། ཞེས་གསུངས་སོ། ། ཨེ་མ་ཧོ། །
ཞལ་ནས་གསུངས་པའི་བརྒྱ་བཞིའི་ཆོ་ག་ཞེས། ། ཀུན་གྱི་རྩོད་མེད་ཉི་ཟླ་ལྟ་བུར་གྲགས། ། ཐུབ་པས་གསུངས་པའི་འདི་ཡིན་མདོ་བྲན་དང༌། ། ཕྱག་རྡོར་གྱིས་གསུངས་འདི་ཡི་རྒྱུན་ཆུང་གཉིས། ། ཡོད་པས་འདུག་ཀྱང་བོད་དུ་མ་འགྱུར་བས། ། བཀའ་འགྱུར་ནང་དུ་མི་བཞུགས་མཐོང་ཐོས་མེད། ། དེ་ཡི་མན་ངག་བརྒྱ་བཞི་བྱ་བའི་ཚུལ། ། ཁ་ཆེ་པཎྜི་ཏ་ཡིས་མཛད་པ་དང༌། ། བ་རི་ལོ་ཙཱས་མཛད་གཉིས་གསུངས་བཙུན་ཡང་འཁྲུགས་ཆེ་ཕྱག་ལེན་མི་གསལ་ལག་ལེན་དཀའ། ། དེང་སང་བརྒྱ་བཞི་དར་སྲོལ་ཆེ་ན་ཡང༌། །
མ་ནོར་ཅི་བཞིན་ཤེས་པ་ཉིན་སྐར་ཙམ། ། མདོ་ལུགས་བརྒྱ་བཞི་བྱེད་མཁན་རབ་བྱུང་དགོས། སྔགས་ལུགས་ཡིན་ཀྱང་དེ་ཉིན་གདན་ཅིག་བསྲུངས། ། དབུས་སུ་མཎྜལ་སྟེང་དུ་ཐུབ་སྐུ་བཤམས། ། དེ་རྒྱབ་བརྒྱ་བཞི་རིམ་པ་བཞིན་བསྐོར་ནས། ། དེ་རྒྱབ་མཆོད་ཡོན་སྣོད་ནི་བཅུ་གཉིས་བཤམས། ། བརྒྱ་བཞི་བསྔོ་བ་མགྲོན་རིགས་བཞི་ཀར་བསྔོ། ། ཚར་དུས་བསྲུང་ཕྱིར་ཚྭ་ཚྭ་ཐོག་ཁར་སྤུངས། ། དེ་ནི་མདོ་ལུགས་ཡིན་པར་ཤེས་བྱ་སྟེ། དེང་སང་གཏོར་ཆོག་སྔགས་པ་རྣམས་ཀྱིས་བྱེད། །
གདན་གཅིག་བསྲུང་བའང་དཀའ་ཕྱིར་འདིར་མ་བཤད། བཤོས་བུ་ངར་མི་མར་མེ་ཚྭ་ཚྭ་རྣམས། ། ཕྱོགས་བཞིར་གཤམས་ཞིང་ཕུལ་དུས་ཕྱོགས་བཞིར་བསྐྱལ། ། རྒྱང་བུ་མདའ་་དང་ནམ་མཁའ་བཤོས་བུ་བཞི། ། དཀྱིལ་འཁོར་དུ་བཤམས་སྔོན་དུ་ལྷ་གཞུང་བསྲང༌། ། ཆོས་སྐྱོང་ལས་བྱང་ཚར་རྗེས་བརྒྱ་བཞི་འདོན། ། རྟིང་འཕུལ་ཆོས་སྐྱོང་དམར་གཏོར་འབུལ་དགོས་པ། ། སྔགས་ལུགས་ཡིན་ཏེ་འདི་ནི་ཉིན་གཅིག་ཏོ། ། ཡིན་ཕྱིར་ལྷ་གཞུང་ལ་སོགས་འདོན་ལོང་མེད། ། དེ་ཕྱིར་འདི་ནི་མདོ་སྔགས་ཟུང་འཇུག་ལུགས། །
སྟབས་བདེ་ཕྱག་ལེན་གསལ་ཞིང་གབ་འཁྲུགས་མེད། ། ཕྱི་རབས་དགེ་བཤེས་སྔགས་ཆུང་མང་པོ་ལ། ། ཕན་པའི་སེམས་བསྐྱེད་བཟང་པོས་ཀུན་བསླངས་ཏེ། ། རཱ་ག་ཨ་སྱས་ལེགས་པར་བསྒྲིགས་པ་ཡི། ། ཡི་གེ་ཕ་ནི་བརྩོན་འགྲུས་ཞེས་བྱས་བྲིས། ། ཉེས་འགལ་མཆིས་ན་མཚན་ལྡན་རྣམས་ལ་བཤགས། ། དགེ་བས་ཇི་སྲིད་འཁོར་བ་གནས་ཀྱི་བར། ། འདི་ཉིད་མི་ནུབ་ཕྱོགས་བཅུར་འཕེལ་ཞིང་རྒྱས། ། ཚེ་ཟད་ནད་པ་མང་པོའི་ཚེ་བསྲིང་ཞིང༌། ། འབྲེལ་ཐོགས་ཀུན་གྱི་བདུད་བཞིའི་བར་ཆད་ཞི། །
བླ་མེད་བྱང་ཆུབ་དམ་པ་མྱུར་ཐོབ་ཤོག ། སརྦ་མངྒ་ལཾ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
