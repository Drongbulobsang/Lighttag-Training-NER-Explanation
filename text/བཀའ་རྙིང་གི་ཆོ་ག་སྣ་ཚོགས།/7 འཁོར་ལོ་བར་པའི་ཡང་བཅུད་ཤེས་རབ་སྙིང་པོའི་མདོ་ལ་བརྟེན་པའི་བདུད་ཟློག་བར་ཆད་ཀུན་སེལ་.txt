བཀའ་རྙིང་གི་ཆོ་ག་སྣ་ཚོགས།
པོད ༧
འཁོར་ལོ་བར་པའི་ཡང་བཅུད་ཤེས་རབ་སྙིང་པོའི་མདོ་ལ་བརྟེན་པའི་བདུད་ཟློག་བར་ཆད་ཀུན་སེལ་ལག་ལེན་ལྟ་ཆོག
༄༅། །བཀའ་འཁོར་ལོ་བར་པའི་ཡང་བཅུད་ཤེས་རབ་སྙིང་པོའི་མདོ་ལ་བརྟེན་པའི་བདུད་ཟློག་བར་ཆད་ཀུན་སེལ་ལག་ལེན་ལྟ་ཆོག་ཏུ་བཀོད་པ་རྣམ་ཐར་སྟོབས་སྐྱེད་ཅེས་བྱ་བ་བཞུགས་སོ། ། སྤྲོས་པའི་མཐའ་བྲལ་སྨྲ་བསམ་བརྗོད་ལས་འདས། ། རྒྱལ་བའི་ཡུམ་གྱུར་དེ་ལ་གུས་བཏུད་ནས། ། གསུང་རབ་ཡང་བཅུད་ཤེས་རབ་སྙིང་པོ་ཡི། ། བདུད་ཟློག་ལག་ལེན་བལྟས་པས་ཆོག་པ་བྲིས། ། འཕགས་ཡུལ་ནས་འགྱུར་བའི་གཏོ་དཀར་བཞི་ཞེས་གྲགས་པ། ཁུང་དང་ལྡན་ཅིང་བྱིན་རླབས་ནུས་མཐུ་རྨད་དུ་བྱུང་བའི་ཡ་གྱལ་ཤེར་སྙིང་བདུད་ཟློག་འདི་ལ་སྤྱི་དོན་གཉིས། ། ལོ་རྒྱུས་དང༌། གཞུང་གི་ཉམས་ལེན་ནོ། ། དང་པོ་ནི།
ཡང་དག་པར་རྫོགས་པའི་སངས་རྒྱས། སྤྱན་རས་ག#" ཟིགས། ཐུགས་རྗེ་ཆེན་པོ་བློ་གྲོས་རིན་ཆེན། གསེར་གླིང་པ། ཇོ་བོ་ཨ་ཏི་ཤཱ། དགེ་བཤེས་སྟོན་པ། པུ་ཏོ་བ་རིན་ཆེན་གསལ། རིང་མོ་འབྱུང་གནས་རྡོ་རྗེ། གྱི་ལྗང་དབུ་དཀར་བ། མཆིམས་ཆེན་ནམ་མཁའ་གྲགས་པ།
འཁོན་ཀུ་མར་བུདྡྷ་ནས་རིམ་བཞིན་བརྒྱུད་པའི་ཟམ་མ་ཆད་པར་བྱུང་བའི་གདམས་ངག་སྟེ། ཡིད་ཆེས་པའི་ལོ་རྒྱུས་ཀྱང༌། གྱི་ལྗང་དབུ་དཀར་བས་འདི་ཉིད་ཡི་དམ་མཛད་ཅིང་ཡིད་ཆེས་པར་ཡོད་པ་ལས། ཡུལ་དེར་གྱི་ལྗང་ཀུ་ལོ་ཞེས་བྱ་བ་ཡོད་པ་དེས་གཤིན་རྗེ་དམར་ནག་དང་མོན་པ་དམར་ནག་ལ་སོགས་པ་མངོན་དུ་རྒྱུག་གཏུབ་པར་མཁྱེན་པས་ཁོང་གིས་མི་མང་པོ་མཐུས་བསྒྲལ་བ་ལས། ཉིན་གཅིག་གྱི་ལྗང་དབུ་དཀར་བས་ཀུ་ལོ་ལ་ཞལ་སྐྱེམས་དྲངས་དགོས་བཀོན། བསླབ་བྱ་བྱས་ནས། ཁྱོད་ཀྱིས་མཐུ་མྱུར་པོ་དགོངས་ཀྱང་ཕྱི་མ་རྣམ་སྨིན་ཤིན་ཏུ་ལྕི་བ་ཡོད་ཚུལ་སོགས་ཞུས་པས། ཁོང་གི་མཚངས་ལ་ཕོག་ནས་ཁྲོས་ཏེ་ཁྱོད་ཞག་བདུན་ཕན་ཆད་དུ་མི་བཞག་ཟེར་མནའ་བསྐྱལ་ཏེ་ཀུ་ལོ་ཁྲོས་ནས་སོང་བ། དབུ་དཀར་བས་འདི་ཉིད་ཀྱི་སྒྲུབ་པ་མཛད་པས། ཞག་བདུན་ནས་ཁོ་རང་གི་མཐུ་ཁོ་རང་ལ་ལྡོག་སྟེ་འཆིའོ། །
དེས་ན་བྱད་ཟློག་ཀྱང་ཁྱད་པར་དུ་འཕགས་སོ། ། ཡང་རྒྱ་ནག་ཕ་ཅོ་ཞིག་ལ་རྒྱལ་པོས་གནོད་པ་ལ། རྩིས་མཁན་གྱིས་རྩིས་བྱས་པས། བུ་ཆུང་གི་རོ་ལ་གཏོ་བྱས་ཏེ་ཇ་སིག་གཅིག་གི་ནང་དུ་བཅུག་ནས་དབུས་སུ་བསྐུར་ན་ཕན་ཟེར། དེ་ལྟར་བྱས་ནས་དབུས་སུ་བསྐུར། འཕན་ཡུལ་དུ་དབུས་པ་གེ་སར་གྱིས་ཉོས་པ་ལས། རྒྱལ་པོས་གེ་སར་ལ་གནོད་ནས་རྟ་དྲེལ་བོང་གསུམ་ཐམས་ཅད་མེད་པར་བྱས་སོ། ། རྒྱལ་པོ་དངོས་སུ་མཐོང་རྒྱུ་ཡོད་པར་འདུག་པས། གེ་སར་གྱིས་རྒྱལ་པོ་ལ་དྲིས་ནས་ཁྱོད་སུ་ལ་འཇིགས་བྱས་པས། ང་གྱི་ལྗང་དབུ་དཀར་ལ་འཇིགས།
དེ་བས་སུ་ལ་མི་འཇིགས་ཟེར། གེ་སར་གྱིས་རྒྱལ་པོ་ལ་སྨྲས་པ། གྱི་ལྗང་དབུ་དཀར་ངས་བསད་པས་ཆོག ། དབུ་དཀར་བ་འདུག་ས་ལམ་རྒྱུས་གྱིས་ཤིག་བྱས་ནས་ཁོ་བསླུས་པས། རྒྱལ་པོ་དེས་ཀྱང་ལམ་རྒྱུས་བྱས་ནས་དབུ་དཀར་བའི་རྩ་རུ་ཕྱིན་ཏེ། གེ་སར་གྱི་སྔར་གྱི་ལོ་རྒྱུས་རྣམས་ཞུས་པས། རྒྱལ་པོ་བསྐྲད་པའི་མན་ངག་འདི་ཉིད་སྒྲུབ་ཐབས་བཅས་གནང༌། གེ་སར་གྱིས་བདུད་ཟློག་བྱས་པས་དེ་ཕྱིན་ཆད་རྒྱལ་པོའི་གནོད་པ་ཞི་ཞིང༌། བློ་ཆོས་སུ་བཀོལ་ཐུབ་པ་བྱུང་ངོ༌། ། དེ་ནས་རྒྱལ་པོ་སྔར་བཞིན་རྒྱ་ནག་ཡུལ་དུ་ལོག་ནས་སྔར་གྱི་ཕ་ཅོའི་རྩར་སོང་བས།
ཕ་ཅོས་རྒྱལ་པོ་ཁྱོད་ལོ་མང་པོའི་བར་གར་ཕྱིན་བྱས་པས་དབུས་སུ་ཕྱིན་པས་དང་པོ་སྐྱིད་པོ་བྱུང༌། ཕྱིས་སུ་སྡུག་པོ་རང་བྱུང་ཟེར། སུ་ལ་འཇིགས་ནས་འོང་དྲིས་པས། ང་གྱི་ལྗང་དབུ་དཀར་དང་གེ་སར་ལ་འཇིགས་ནས་འོང༌། ད་བར་གེ་སར་རྩ་རུ་བསྡད་ཟེར། ཕ་ཅོས་ཡང་དབུས་སུ་འགྲོ། ཁྱོད་ཀྱི་ལམ་མཁན་གྱིས། གེ་སར་གྱི་རྩ་རུ་ངེད་རང་གཉིས་འགྲོ་ལ་འདུག་བྱས་ཏེ། ཁོ་རང་གི་ལམ་མཁན་བྱས་ནས་འོང་བས། གེ་སར་དང་ཕ་ཅོ་འཕྲད་དེ་སྔར་གྱི་ལོ་རྒྱུས་རྣམས་ཞུས་ཤིང་འབུལ་བ་བཟང་པོ་ཕུལ་ནས།
རྒྱལ་པོ་བསྐྲད་པའི་ཐབས་ཀྱི་མན་ངག་ཞུས་པས་འདི་ཉིད་གནང་ནས་སྒྲུབ་གསུངས་པར། ཕ་ཅོས་སྒྲུབ་པས་དེ་ཕྱིན་ཆད་རྒྱལ་པོའི་གནོད་པ་མ་བྱུང་ངོ༌། ། དེ་སོགས་ཐུན་མོང་གི་དངོས་གྲུབ་གང་འདོད་འབྱུང་ཞིང༌། ཁྱད་པར་དུའང་མཆོག་གི་དངོས་གྲུབ་འགྲུབ་པར་ཐེ་ཚོམ་མེད་དོ། ། གཉིས་པ་ཉམས་ལེན་དངོས་ལ་གསུམ་སྟེ། སྦྱོར་བ་དང༌། དངོས་གཞི། རྗེས་སོ། ། དང་པོ་སྦྱོར་བ་ནི། གཞི་དཀར་པོའི་སྟེང་དུ་མེ་ཏོག་སིལ་མ་བཀྲམ་ལ།
དབུས་སུ་སྟེགས་བུ་མཐོ་བའི་སྟེང་དུ་གདན་བཟང་པོ་ལ་ཐུབ་པའི་སྐུ་བརྙན་བྲིས་འབུར་གང་རུང་རབ་གནས་མ་ཉམས་པར་ཞལ་རང་ལ་བསྟན་ནས་བཞུགས་སུ་གསོལ་བའི་མཐར་མཚམས་འཛིན་མེ་ཏོག་ནས་བཟུང་སྟེ་ཉེར་སྤྱོད་ལྔ་གཡས་བསྐོར་དུ་བཤམས། དེ་ལས་དམའ་བའི་སར་མདུན་ངོས་སུ་སྡེར་སྣོད་ལྟ་བུར་ཡོན་བདག་གི་འདྲ་གླུད་སྐྱེ་མཆེད་ཚང་ཞིང་རྒྱན་གྱིས་བརྒྱན་པ་གོས་དྲི་ཅན་བསྐོན་ལ་དར་ཟབ་གསེར་གཡུ་འབྲུ་སྣ་ཚོགས་གླུད་རྫས་ཚང་བས་བསྐོར་བ་ཁ་ཕར་བསྒྱུར་ཏེ་བཞག ། དེའི་ཕྱི་རོལ་དུ་ཤར་དུ་ཞལ་ཟས། ལྷོར་གཏོར་མ་མེ་ཏོག་གི་དབྱིབས་ཅན། ནུབ་ཏུ་དཀར་གཏོར། བྱང་དུ་དམར་གཏོར་རྣམས་ཐེབ་རྩེ་སོགས་སུ་བཤམས། དེ་དག་གི་ཕྱི་རོལ་དུ་ཕྱོགས་བཞིའི་བདུད་དང་འདོད་ཡོན་རྣམས་གྲུ་བཞིར་བཅད་དེ་བཞག་དགོས་པས། དེའང་ཤར་ངོས་གླུད་ཡོད་པའི་ཕྱི་རོལ་དུ་ཁལ་བདུན། དེའི་ཕྱིར་ཁྱི་བདུན། དེའི་ཕྱིར་ཆངས་བུ་བདུན།
དེའི་ཕྱིར་མཐེབ་ཀྱུ་བདུན། དེའི་ཕྱིར་ཤ་དུམ་བདུན། དེའི་ཕྱིར་ཟན་ཆད་བདུན། དེའི་ཕྱིར་ལྷའི་བུའི་བདུད་མི་རྟ་དཀར་པོ་གཡས་མེ་ཏོག་དང་གཡོན་ཞགས་པ་བསྣམས་པ་བདུན་ཁ་ནང་བསྟན་དུ་བཀོད། དེ་བསྒྲེ་སྟེ། ལྷོ་དང༌། ནུབ་ང༌། བྱང་ངོས་ལའང་ནང་ནས་ཕྱི་རིམ་བཞིན་ཁལ། ཁྱི། ཆངས་བུ།
མཐེབ་ཀྱུ། ཤ་དུམ། ཟན་ཆད་རྣམས་བདུན་རེ་དང༌། ལྷོར་ཉོན་མོངས་པའི་བདུད་མི་རྟ་སེར་པོ་གཡས་རལ་གྲི་དང་གཡོན་ཞགས་པ་བསྣམས་པ་བདུན། ནུབ་ཏུ་ཕུང་པོའི་བདུད་མི་རྟ་དམར་པོ་གཡས་མདུང་དང་གཡོན་ཞགས་པ་བསྣམས་པ་བདུན། བྱང་དུ་འཆི་བདག་གི་བདུད་མི་རྟ་ནག་པོ་གཡས་ཁྲམ་ཤིང་དང་གཡོན་ཞགས་པ་བསྣམས་པ་བདུན་རེ་ཁ་ནང་བསྟན་དུ་བཞག ། དེའི་གཡོན་ནམ་མདུན་ཕྱོགས་གང་བདེར་བདུད་ཟློག་གི་མར་གཞི་ནག་པོ་རས་བྱར་ལྟ་བུ་བཏིང༌། འཛོམ་ན་རྐང་གསུམ་མམ་སྟེགས་ཆུང་ངུ་ཞིག་བཞག ། གཞན་ཡང་ཆོས་སྲུང་གཏོར་འབུལ་བྱེད་ན་རང་ལུགས་རྒྱས་བསྡུས་གང་བྱེད་ཀྱི་གཏོར་མ་དང༌། རྗེས་ཆོག་སྐབས་མཆོད་པ་ཁ་གསོ་རྒྱུའི་ཞལ་ཟས།
རྫོང་འདེབས་འབྲུ་དཀར་ནག ། སྒོ་དབྱེའི་གསེར་སྐྱེམས་དང་དཀར་གཏོར། སྒྲུབ་པ་པོའི་རོལ་ཆ་སོགས་འཚོགས་པར་བྱའོ། ། འདོན་མཁན་དགེ་སློང་བཞི་སྡེ་ཞིག་ཡོད་ན་མཆོག་ཡིན་ལ། མ་འཛོམ་ན་དགེ་སློང་གཅིག་གིས་ཀྱང་ཆོག་གོ ། གཉིས་པ་དངོས་གཞི་ལ་གསུམ། བདག་བསྐྱེད། མདུན་བསྐྱེད། བདུད་ཟློག་དངོས་སོ། ། དང་པོ་ནི།
ཁ་ཅིག་གིས་བདག་བསྐྱེད་ཡི་དམ་གང་མོས་ལ་བྱ་བར་བཤད་པ་དང༌། ཐུབ་པ་རྡོ་རྗེ་གདན་ལ་བྱེད་པ་དང༌། བདག་བསྐྱེད་གཏན་ནས་མ་བཤད་པ་སོགས་འདུག་ཀྱང༌། གང་ལས་བྱུང་བའི་ཁུངས་དང་བརྒྱུད་པ་གོང་མའི་ཕྱག་ལེན་དང་འབྲེལ་བ་ལས་བཀའ་གདམས་ལྷ་བཞིའི་ཐུབ་པའི་བདག་བསྐྱེད་ཉིད་ལེགས་པས་དེ་ལྟར་ན། ཐོག་མར་སྐྱབས་སེམས་ནི། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། ། བྱང་ཆུབ་བར་དུ་བདག་ནི་སྐྱབས་སུ་མཆི། ། བདག་གིས་སྦྱིན་སོགས་བགྱིས་པའི་བསོད་ནམས་ཀྱིས། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ལན་གསུམ།
ཇི་སྙེད་སུ་དག་ཕྱོགས་བཅུའི་འཇིག་རྟེན་ན། ། སོགས་ཡན་ལག་བདུན་པའི་ཚིགས་བཅད་ཚང་བར་བརྗོད། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག ། སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག ། སྡུག་བསྔལ་མེད་པའི་བདེ་བ་དམ་པ་དང་མི་འབྲལ་བར་གྱུར་ཅིག ། ཉེ་རིང་ཆགས་སྡང་དང་བྲལ་བའི་བཏང་སྙོམས་ལ་གནས་པར་གྱུར་ཅིག ། ཅེས་ཚད་མེད་བཞི་བསྒོམས་ལ། སྟོང་པའི་ངང་ལས་རང་གི་སྙིང་གར་ཨ་ལས་ཟླ་བའི་སྟེང་དུ་ཧཱུྃ་སེར་པོ། དེའི་འོད་ཀྱིས་ལུས་གང༌། འོད་ཀྱི་ཕུང་པོར་གྱུར།
དེ་ལས་རང་ཉིད་ཐུབ་པའི་དབང་པོའི་སྐུར་གྱུར་པ་ནི། སྐུ་མདོག་གསེར་བཙོ་མ་ལྟ་བུ་ཞལ་གཅིག་ཕྱག་གཉིས་གཡས་ས་གནོན་དང༌། གཡོན་མཉམ་བཞག་མཛད་པ། ཞབས་རྡོ་རྗེ་སྐྱིལ་ཀྲུང་གིས་བཞུགས་པ་རབ་ཏུ་བྱུང་བའི་ཆ་ལུགས་ཅན། མཚན་དང་དཔེ་བྱད་ཡོངས་སུ་རྫོགས་ཤིང༌། ཆོས་གོས་རྣམ་གསུམ་གསོལ་བ། འོད་ཟེར་དཔག་ཏུ་མེད་པ་འཕྲོ་ཞིང་ཐུགས་མཉམ་པར་བཞག་པའི་བདག་ཉིད་ཅན་དུ་གྱུར། ཐུགས་ཀར་ཟླ་བ་ལ་གནས་པའི་ཧཱུྃ། དེ་ལས་འོད་འཕྲོས་ཐུབ་པ་ཡེ་ཤེས་སེམས་དཔའི་ལྷ་ཚོགས་བཛྲ་ས་མཱ་ཛཿ ཡིད་ཀྱིས་ཕྱག་མཆོད་བྱ།
ཛཿཧཱུྃ་བྃ་ཧོཿ སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། ཐུགས་ཀར་ཟླ་བའི་སྟེང་དུ་ས་བོན་གྱི་མཐར་སྔགས་ཀྱི་ཕྲེང་བས་བསྐོར་བར་བསྒོམས་ལ། ཨོཾ་མུ་ནེ་མུ་ནེ་མ་ཧཱ་མུ་ནེ་ཡེ་སྭཱ་ཧཱ། ཅི་ནུས་བཟླས་ལ། མཐར། རང་གི་ཡེ་ཤེས་པ་མདུན་དུ་བཞུགས་པར་གྱུར། ཨོཾ་བཛྲ་ཨརྒྷཾ་ནས།
ཤཔྡ་པྲ་ཏཱིཙྪ་ཨཱཿཧཱུྃ། ཞེས་པས་མཆོད། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཅེས་འདོད་དོན་གསོལ་བ་གདབ། དགེ་བ་འདི་ཡིས་མྱུར་དུ་བདག ། ཐུབ་པའི་དབང་པོ་སོགས་ཀྱིས་དགེ་བ་བསྔོ། ཨོཾ་མུཿ ཞེས་བརྗོད་ལ་གཤེགས་སོ། ། རང་དམ་ཚིག་པའི་ང་རྒྱལ་ལ་གནས་སོ། ། གཉིས་པ་མདུན་བསྐྱེད་ཐོག་མར་མཆོད་པ་བྱིན་བརླབས་པ་ནི།
ཨོཾ་ཨ་མྲྀ་ཏེ་ཧཱུྃ་ཕཊ་ཀྱིས་བསང༌། ཨོཾ་སྭ་བྷཱ་ཝ་ཤུདྡྷ༔ སརྦ་དྷརྨ་སྭ་བྷ་ཝ་ཤུདྡྷོ྅་ཧཾ་གིས་སྦྱངས། སྟོང་པའི་ངང་ལས་བྷྲཱཏྶྨུྃ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་འོད་དུ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག ། བདུག་སྤོས། མར་མེ། དྲི་ཆབ། ཞལ་ཟས།
རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར། ཞེས་དང༌། སོ་སོའི་ཕྱག་རྒྱ་དང་བཅས་པས། ཨོཾ་བཛྲ་ཨརྒྷཾ་སྭཱ་ཧཱ། ཐོག་མཐའ་དེས་འགྲེས་ཏེ། པཱདྱཾ། པུཥྤེ། དྷུ་པེ། ཨཱ་ལོ་ཀེ ། གནྡྷེ།
ནཻ་ཝིདྱ། ཤཔྡ་རྣམས་སྦྱར། ཨོཾ་བཛྲ་དྷརྨཱ་ར་ནི་ཏ། པྲ་ར་ནི་ཏ། སཾ་པྲ་ར་ནི་ཏ། སརྦ་བུདྡྷ་ཀྵེ་ཏྲ་པྲ་ཙ་ལ་ནི། པྲཛྙཱ་པ་ར་མི་ཏ་ན་ད་སྭ་བྷཱ་ཝེ་ན། བཛྲ་དྷརྨཱ་ཧྲི་ད་ཡ། སནྟོ་ཥ་ནི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱ་ཧཱ། ཞེས་ལན་གསུམ་རོལ་མོ་དང་བཅས་པས་བྱིན་དབབ་བོ། །
དེ་ནས་མདུན་བསྐྱེད་ཀྱི་རྟེན། ཨ་མྲྀ་ཏས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་ཐར་པ་ཆེན་པོའི་གཞལ་མེད་ཁང་མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ་སེང་གེ་ཆེན་པོ་བརྒྱད་ཀྱིས་བཏེགས་པའི་རིན་པོ་ཆེའི་ཁྲི་པདྨ་དང་ཟླ་བའི་སྟེང་དུ་ཨོཾ་མུ་ནེ་མུ་ནེ་མ་ཧཱ་མུ་ནེ་ཡེ་སྭཱ་ཧཱ་ལས་བསྟན་པའི་བདག་པོ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་སྐུ་མདོག་གསེར་བཙོ་མ་ལྟ་བུ་ཞལ་གཅིག་ཕྱག་གཉིས་གཡས་ས་གནོན་དང་གཡོན་མཉམ་བཞག་གི་ཕྱག་རྒྱ་ཅན། ཞབས་རྡོ་རྗེ་སྐྱིལ་ཀྲུང་གིས་བཞུགས་པ། དབུ་ལ་གཙུག་ཏོར་དང་ཞབས་ལ་འཁོར་ལོ་ལ་སོགས་པ་མཚན་བཟང་པོ་སུམ་ཅུ་རྩ་གཉིས་དཔེ་བྱད་བཟང་པོ་བརྒྱད་ཅུས་སྤྲས་པ། ན་བཟའ་ཆོས་གོས་རྣམ་པ་གསུམ་གསོལ་ཞིང་འོད་དང་འོད་ཟེར་དཔག་ཏུ་མེད་པ་འཕྲོ་བའི་འཁོར་དུ། གཡས་ཕྱོགས་ནས་འཕགས་པ་སྤྱན་རས་གཟིགས་དཀར་པོ་པདྨ་དང་དྲིལ་བུ་འཛིན་པ། འཇམ་དཔལ་དབྱངས་གུར་གུམ་གྱི་མདོག་ཅན་རལ་གྲི་དང་པུསྟི་འཛིན་པ། ཕྱག་ན་རྡོ་རྗེ་སྔོན་པོ་རྡོ་རྗེ་དང་དྲིལ་བུ་འཛིན་པ།
སའི་སྙིང་པོ་སེར་པོ་རལ་གྲི་དང་དྲིལ་བུ་འཛིན་པ། སྒྲིབ་པ་རྣམ་སེལ་དཀར་པོ་རིན་པོ་ཆེའི་སྙེ་མ་དང་དྲིལ་བུ་འཛིན་པ། བྱམས་པ་སེར་པོ་ཀླུ་ཤིང་དང་དྲིལ་བུ་འཛིན་པ། ཀུན་ཏུ་བཟང་པོ་སྔོན་པོ་རིན་པོ་ཆེ་དང་དྲིལ་བུ་འཛིན་པ། ནམ་མཁའི་སྙིང་པོ་སྔོན་པོ་རལ་གྲི་དང་དྲིལ་བུ་འཛིན་པ། ཐམས་ཅད་ཀྱང་རིན་པོ་ཆེའི་རྒྱན་དང་དར་གྱི་ན་བཟའ་ཅན། ཞབས་རྡོ་རྗེའི་སྐྱིལ་ཀྲུང་གིས་རང་རང་གི་གདན་ལ་བཞུགས་པ། གཡོན་ཕྱོགས་ནས་འཕགས་པ་ཤཱ་རིའི་བུ། མཽ་གལ་གྱི་བུ། འོད་སྲུང༌།
ཀུན་དགའ་བོ། ནོར་སྦྱིན་འཛིན། ཉེ་བར་འཁོར། མ་འགག་པ། རབ་འབྱོར་ཏེ་ཐམས་ཅད་ཀྱང་ལྷུང་བཟེད་དང་མཁར་གསིལ་འཛིན་པ། ཆོས་གོས་རྣམ་གསུམ་ཀླུབས་ཤིང་པུས་མོ་གཡས་པའི་ལྷ་ང་གདན་ལ་བཙུག་པའི་ཚུལ་གྱིས་བཅོམ་ལྡན་འདས་ཀྱི་ཞལ་ལ་བལྟ་ཞིང་བཞུགས་པ། འཁོན་གཞོན་ནུ་སངས་རྒྱས་ཀྱི་གཞུང་དུ་སྟོན་པའི་གཡས་སུ་སྤྱན་རས་གཟིགས་དང་གཡོན་དུ་ཤཱ་རིའི་བུ་གཙོ་འཁོར་བཀོད་པ་འདི་ཤེས་རབ་སྙིང་པོའི་གླེང་གཞི་དང་མཐུན་པར་གོ ། གཙོ་འཁོར་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧུྂ།
དེ་ལས་འོད་ཟེར་འཕྲོས་པས་སྟོན་པ་ཤཱཀྱའི་རྒྱལ་པོ་ལ། འཁོར་ཕྱོགས་བཅུའི་སངས་རྒྱས་བྱང་ཆུབ་སེམས་དཔའ་ཉན་རང་གི་ཚོགས་བསམ་གྱིས་མི་ཁྱབ་པས་བསྐོར་བ་ཨོཾ་བཛྲ་ས་མཱ་ཛཿ སྤོས་དང་བཅས་པའི་རྡོར་དྲིལ་འཛིན་པས། མ་ལུས་སེམས་ཅན་ཀུན་གྱི་མགོན་གྱུར་ཅིང༌། ། བདུད་སྡེ་དཔུང་བཅས་མི་བཟད་འཇོམས་མཛད་ལྷ། ། དངོས་རྣམས་མ་ལུས་ཇི་བཞིན་མཁྱེན་གྱུར་པའི། ། བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། ། བཅོམ་ལྡན་བསྐལ་པ་གྲངས་མེད་དུ་མ་རུ། ། འགྲོ་ལ་བརྩེ་ཕྱིར་ཐུགས་རྗེས་རྣམ་སྦྱངས་ཤིང༌། ། སྨོན་ལམ་རྒྱ་ཆེན་དགོངས་པ་ཡོངས་རྫོགས་པའི། །
ཁྱེད་བཞཻད་འགྲོ་དོན་མཛད་དུས་འདིར་ལགས་ན། ། དེ་ཕྱིར་ཆོས་དབྱིངས་ཕོ་བྲང་ལྷུན་གྲུབ་ནས། ། རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང༌། ། མཐའ་ཡས་སེམས་ཅན་ཚོགས་རྣམས་བསྒྲལ་བའི་ཕྱིར། ། ཡོངས་དག་འཁོར་དང་བཅས་རྣམས་གཤེགས་སུ་གསོལ། ། ཨོཾ་ཛཿཧཱུྃ་བྃ་ཧོཿབྷ་ག་ཝཱན་ཨེ་ཧྱ་ཧི་མ་ཧཱ་ཀཱ་རུ་ནི་ཀ་དྲི་ཤྱ་ཧོཿ ས་མ་ཡཱ་སྟྭཾ། བཅོམ་ལྡན་འདིར་ནི་བྱོན་པ་ལེགས། ། བདག་ཅག་བསོད་ནམས་སྐལ་པར་ལྡན། ། བདག་གི་མཆོད་ཡོན་བཞེས་ནས་ཀྱང༌། །
ཐུགས་ལ་དགོངས་ཤིང་གནང་བར་མཛོད། ། ཨོཾ་སརྦ་ཏ་ཐཱ་ག་ཏ་ག་ག་ན་ས་མ་ཡེ་ཧཱུྃ་སྭཱ་ཧཱ། ཨོཾ་བཛྲ་པུཥྤེ་ཨཱཿཧཱུྃ། དྷུ་པེ༴ ཨཱ་ལོ་ཀེ༴ གནྡྷེ༴ ནཻ་ཝིདྱའི་བར་འགྲེས་སྦྱར། ཛཿཧཱུྃ་བྃ་ཧོཿ དམ་ཚིག་པ་དང་གཉིས་སུ་མེད་པར་བཞུགས་པར་མོས། མདོ་འདོན་པའི་དམིགས་པ་ནི།
གཙོ་བོའི་ཐུགས་ཀར་པད་ཟླའི་སྟེང་དུ་ཡུམ་ཆེན་མོ་ལ་སྲས་ཕྱོགས་བཅུའི་སངས་རྒྱས་རྣམས་ཀྱིས་བསྐོར་བ། ཡུམ་ཆེན་མོའི་ཐུགས་ཀར་ཟླ་བའི་དཀྱིལ་འཁོར་གྱི་དབུས་སུ་ཨཱཿ དེའི་མཐར་ཤེས་རབ་ཀྱི་སྙིང་པོའི་མདོའི་ཡིག་འབྲུ་རྣམས་གསལ་བ་ལས་རང་སྒྲ་དང་བཅས་འོད་ཟེར་འཕྲོས་པས་རྒྱལ་བ་རྣམས་ལ་མཉེས་པའི་མཆོད་པ་འབུལ། བྱིན་རླབས་ནུས་མཐུ་ཐམས་ཅད་བསྡུས་ནས་རང་དང་བསྲུང་བྱ་རྣམས་ཀྱི་གཙོར་བྱས་སེམས་ཅན་ཐམས་ཅད་ལ་ཕོག་པས་སྡིག་སྒྲིབ་དག ། ནད་གདོན་བར་ཆད་ཐམས་ཅད་ཞི་ནས་སྟོང་ཉིད་བཅོ་བརྒྱད་ཀྱི་དོན་རྒྱུད་ལ་སྐྱེས་པར་གྱུར། ཞེས་པའི་སྤྲོ་བསྡུ་དང༌། གཙོ་འཁོར་ཀུན་གྱིས་མགྲིན་གཅིག་ཏུ་གསུང་བར་མོས་ལ། འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་རྒྱལ་པོའི་ཁབ་སོགས་ནས། མངོན་པར་བསྟོད་དོའི་བར་ཅི་འགྲུབ་འདོན།
དེ་ནས་མཆོད་པ་བྱིན་བརླབ་གོང་བཞིན་བྱས་ལ། རབ་འབྱམས་རྒྱ་མཚོ་དཔག་མེད་ན། ། མཆོད་ཡོན་ཇི་སྙེད་ཡོད་པ་དང༌། ། བདག་གིས་གུས་པས་བཤམས་པ་འདི། ། རྒྱལ་བ་སྲས་དང་བཅས་ལ་འབུལ། ། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། དེ་བཞིན་དུ་ཚིགས་བཅད་དང་སྔགས་གོང་འོག་ཐམས་ཅད་འདྲ་བར་བྱས་ལ། མེ་ཏོག་དང༌། པུཥྤེ། བདུག་སྤོས་དང༌།
དྷུ་པེ། སྣང་གསལ་དང༌། ཨ་ལོ་ཀེ ། དྲི་ཆབ་དང༌། གནྡྷེ། ཞལ་ཟས་དང༌། ནཻ་ཝིདྱ། རོལ་མོ་དང༌། ཤཔྡ་བཅས་བརྗོད། ཨོཾ་བཛྲ་དྷརྨཱ་ར་ཎི་ཏ།
པྲ་ར་ནི་ཏ། སཾ་པྲ་ར་ནི་ཏ། སརྦ་བུདྡྷ་ཀྵེ་ཏྲ་པྲ་ཙ་ལི་ནི། པྲཛྙཱ་པ་ར་མི་ཏ་ན་ད་སྭཱ་བྷཱ་ཝེ་ན། བཛྲ་དྷརྨ་ཧྲིཿད་ཡ། སནྟོ་ཥ་ནི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱ་ཧཱ། དཔྲལ་བར་ནམ་མཁའ་མཛོད་ཀྱི་ཕྱག་རྒྱའི་མཐར་སེ་གོལ་དང༌། ཨོཾ་བིཏྤཱཏྶྨུ་ར་པཱུ་ར་སུ་ར་སུ་ར་ཨཱ་ཝརྟ་ཡ་ཨཱ་ཝརྟ་ཡ་ཧོཿ རྒྱས་པར་སྤྲོ་ན། བདེ་བར་གཤེགས་པ་སོགས་ཀྱི་རྒྱལ་སྲིད།
ཁ་དོག་དབྱིབས་ལེགས་སོགས་ཀྱིས་འདོད་ཡོན་འབུལ། བསྡུ་ན། མི་དབང་རིན་ཆེན་སྣ་བདུན་འདི་དག་ནི། ། སངས་རྒྱས་སྲས་དང་བཅས་པ་མ་ལུས་པར། ། བཤམས་ཤིང་ཡིད་ཀྱིས་སྤྲུལ་ཏེ་འབུལ་བ་ཡིས། ། འགྲོ་བ་མི་བཟད་གཏེར་ལ་སྤྱོད་པར་ཤོག ། ཨོཾ་སཔྟ་མ་ཧཱ་རཏྣ་པྲ་ཏཱིཙྪ་སྭཱ་ཧཱ། ཕྱོགས་དུས་ཀུན་ནས་གཟུགས་སྒྲ་དྲི་རོ་དང༌། ། རེག་བྱའི་ཁྱད་པར་ཕུན་སུམ་ཚོགས་པ་རྣམས། ། མོས་བློས་རྒྱལ་བ་སྲས་བཅས་ལ་འབུལ་ན། །
བཞེས་ནས་བླ་མེད་གྲུབ་མཆོག་སྩལ་དུ་གསོལ། ། ཨོཾ་པཉྩ་ཀཱ་མ་གུ་ཎ་པྲ་ཏཱིཙྪ་སྭཱ་ཧཱ། ཞེས་པ་ཙམ་བརྗོད། བསྟོད་པའང་སྤྲོ་ན་སེམས་རྩེ་མ་སོགས་བདེ་གཤེགས་སྤྱི་བསྟོད་ཀྱང་བྱ། བསྡུ་ན། ཐབས་མཁས་ཐུགས་རྗེ་ཤཱཀྱའི་རིགས་སུ་འཁྲུངས། ། གཞན་གྱིས་མི་ཐུབ་བདུད་ཀྱི་དཔུང་འཇོམས་པ། ། གསེར་གྱི་ལྷུན་པོ་ལྟ་བུར་བརྗིད་པའི་སྐུ། ། ཤཱཀྱའི་རྒྱལ་པོ་ཁྱོད་ལ་ཕྱག་འཚལ་ལོ། ། གང་ཚེ་རྐང་གཉིས་གཙོ་བོ་ཁྱོད་བལྟམས་ཚེ། །
ས་ཆེན་འདི་ལ་གོམ་པ་བདུན་བོར་ནས། ། ང་ནི་འཇིག་རྟེན་འདི་ན་མཆོག་ཅེས་གསུངས། ། དེ་ཚེ་མཁས་པ་ཁྱོད་ལ་ཕྱག་འཚལ་ལོ། ། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ། མ་སྐྱེས་མི་འགགས་ནམ་མཁའི་ངོ་བོ་ཉིད། ། སོ་སོ་རང་རིག་ཡེ་ཤེས་སྤྱོད་ཡུལ་བ། ། དུས་གསུམ་རྒྱལ་བའི་ཡུམ་ལ་ཕྱག་འཚལ་ལོ། ། ཕྱོགས་བཅུའི་འགྲོ་ལ་མཁྱེན་བརྩེས་རབ་དགོངས་ནས། ། ཕྱོགས་བཅུར་ཆོས་ཀྱི་འཁོར་ལོ་ལེགས་བསྐོར་ཏེ། ། ཕྱོགས་བཅུའི་འགྲོ་བ་ཡོངས་སུ་སྐྱོབས་མཛད་པའི། །
ཕྱོགས་བཅུའི་སངས་རྒྱས་རྣམས་ལ་ཕྱག་འཚལ་ལོ། ། འཇམ་དབྱངས་ཕྱག་ན་རྡོ་རྗེ་སྤྱན་རས་གཟིགས། ། ས་ཡི་སྙིང་པོ་སྒྲིབ་པ་རྣམ་པར་སེལ། ། ནམ་མཁའི་སྙིང་པོ་བྱམས་པ་ཀུན་ཏུ་བཟང༌། ། ཉེ་བའི་སྲས་ཆེན་བརྒྱད་ལ་ཕྱག་འཚལ་ལོ། ། སྟོན་པའི་རྟགས་འཆང་ཉན་ཐོས་མཆོག ། ལྷུང་བཟེད་མཁར་གསིལ་པུསྟི་འཛིན། ། བསླབ་སྦྱང་ཡོན་ཏན་ཀུན་ལྡན་པའི། ། ཉན་ཐོས་རྣམས་ལ་ཕྱག་འཚལ་ལོ། ། བསྟོད་པར་འོས་པ་ཐམས་ཅད་ལ། །
ཞིང་རྡུལ་ཀུན་གྱི་གྲངས་སྙེད་ཀྱི། ། ལུས་བཏུད་པ་ཡིས་རྣམ་ཀུན་ཏུ། ། མཆོག་ཏུ་དད་པས་བསྟོད་པར་བགྱི། ། ཅེས་པས་བསྟོད། ཇི་སྙེད་སུ་དག་ཕྱོགས་བཅུའི་འཇིག་རྟེན་ན། ། སོགས་ནས། ཐམས་ཅད་བདག་གིས་བྱང་ཆུབ་ཕྱིར་བསྔོའོ། ། ཞེས་པའི་བར་གྱི་ཡན་ལག་བདུན་པ་འབུལ་ལོ། ། མདུན་བསྐྱེད་འདི་ལའང་འདྲ་མིན་འགའ་ཞིག་འཕེལ་འདུག་ཀྱང་འཁོན་གཞོན་ནུ་སངས་རྒྱས་ཀྱི་གཞུང་དུ་འདི་བཞིན་འབྱུང་བ་རྩ་བའི་ཡིག་ཆ་ཡིན་པར་མ་ཟད་ཤེར་སྙིང་གླེང་གཞི་དང་ཡང་མཐུན་པས་ཁུངས་ཆེ་ཞིང༌། བདུད་ཟློག་ལས་ཚོགས་ལྟ་བུ་ཡིན་ཅིང་འདི་ཉིད་མདོ་སྒྲུབ་ཀྱི་དངོས་གཞི་དང་ཤིན་ཏུ་གལ་ཆེ་བས་ཐོག་མར་བཟླས་སྒོམ་ནན་ཏན་དུ་བྱེད་པ་གལ་ཆེའོ།
ཆོས་སྲུང་གཏོར་འབུལ་སྤྲོ་ན་མདོར་བསྡུས་ཙམ་འདིར་སྦྱར་རོ། ། གསུམ་པ་བདུད་ཟློག་གི་ཆོ་ག་ལ་ས་བཅད་བཅུ་གཅིག་ཡོད་པའི་དང་པོ་བྱིན་གྱིས་བརླབ་པ་ནི། མདུན་གྱི་ཡས་གཟུགས་ལ་ཆབ་ཀྱིས་བྲན་ལ། བདག་ཉིད་བཅོམ་ལྡན་ཤཱཀྱ་ཐུབ། ། ཕྱག་རྒྱའི་ཡི་གེ་ཨ་དཀར་ལས། ། འོད་འཕྲོས་གཏོར་རྫས་དངོས་འཛིན་གྱི། ། དྲི་མ་སྦྱངས་ནས་སྟོང་པར་གྱུར། ། ཐལ་མོ་ཁོང་སྟོང་སྦྱར་ལ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨ་སྭ་བྷཱ་ཝ་ཤུདྡྷོ྅་ཧཾ། ལན་གསུམ་བཟླ་བཞིན་ཕྱག་རྒྱ་བཀྲོལ་ནས་སེ་གོལ་གཏོགས་པ་ཕྱི་མ་རྣམས་ལའང་འགྲེ།
ཆོས་ཉིད་རྣམ་དག་ཕྱག་རྒྱ་སྔགས། ། ཏིང་འཛིན་བདེན་པས་གཏོར་རྫས་ཀྱི། ། འབགས་བཙོག་ཉམས་གྲིབ་ཉེས་སྐྱོན་དང༌། ། མཚན་འཛིན་དྲི་མ་དག་གྱུར་ཅིག ། བདག་ཉིད་བཅོམ་ལྡན་རྣམ་སྣང་མཛད། ། ཕྱག་རྒྱའི་ཡི་གེ་ཁ་སྔོན་ལས། ། འོད་འཕྲོས་གཏོར་རྫས་ཟད་མེད་མཛོད། ། ནམ་མཁའི་ཁམས་ཀུན་ཁྱབ་པར་གྱུར། ། ཐལ་མོ་སྦུབ་སྟོང་གི་སྦྱར་བའི་ཚིག་བར་པ་རྣམས་བཅག་པ་རིན་ཆེན་སྒྲོམ་བུའི་ཕྱག་རྒྱ་སྨིན་མཚམས་སུ་བསྐོར་ཞིང༌། ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿ
སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ། ནམ་མཁའ་མཛོད་ཀྱི་ཕྱག་རྒྱ་སྔགས། ། ཏིང་འཛིན་བདེན་པས་གཏོར་རྫས་རྣམས། ། བསྐལ་པའི་བར་དུ་ཟད་མི་ཤེས། ། རྒྱ་ཆེན་ནམ་མཁའ་གང་གྱུར་ཅིག ། བདག་ཉིད་བཅོམ་ལྡན་བདུད་རྩི་འཁྱིལ། ། ཕྱག་རྒྱའི་ཡི་གེ་ཧྲཱིཿདམར་ལས། ། འོད་འཕྲོས་གཏོར་རྫས་ཡེ་ཤེས་ཀྱི། ། བདུད་རྩི་ཆེན་པོའི་རང་བཞིན་གྱུར། ། མཐེ་བོང་བསྣོལ།
སོར་མོ་གཞན་རྣམས་གཤོག་པ་ལྟར་གདེངས་པ་ཁའི་ཐད་དུ་བཞག་ལ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ། བདུད་རྩི་ཐབས་སྦྱོར་ཕྱག་རྒྱ་སྔགས། ། ཏིང་འཛིན་བདེན་པས་གཏོར་རྫས་རྣམས། ། བདུད་རྩི་ཡེ་ཤེས་ལྔ་ཡི་དངོས། ། འཆི་གསོས་དུག་ལྔའི་སྨན་གྱུར་ཅིག ། བདག་ཉིད་བཅོམ་ལྡན་རིན་ཆེན་འབྱུང༌། ། ཕྱག་རྒྱའི་ཡི་གེ་ཏྲཱྃ་སེར་ལས། ། འོད་འཕྲོས་གཏོར་རྫས་འདོད་ཡོན་ལྔ། ། སོ་སོའི་མོས་པ་ཇི་བཞིན་གྱུར། །
ལག་གཉིས་མཛུབ་མོ་བསྒྲེངས་པའི་ཁུ་ཚུར་སྙིང་གར་བཞག་ལ། གཡས་བརྐྱང་སྟེ་གཡོན་གཏོར་མའི་ཚུལ་བྱས་ལ། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ། རྒྱ་ཆེན་ཤུགས་ལྡན་ཕྱག་རྒྱ་སྔགས། ། ཏིང་འཛིན་བདེན་པས་གཏོར་རྫས་རྣམས། ། དབང་པོའི་སྤྱོད་ཡུལ་ཚིམ་བྱེད་པའི། ། འདོད་ཡོན་སྣ་ཚོགས་ཆར་འབཻབས་ཤོག ། བདག་ཉིད་བཅོམ་ལྡན་དོན་ཡོད་གྲུབ། ། ཕྱག་རྒྱའི་ཡི་གེ་ཧ་ལྗང་ལས། ། འོད་འཕྲོས་མཆོག་དམན་སྐལ་པ་བཞིན། །
འཐབ་རྩོད་མེད་པར་ཐོབ་པར་ཤོག ། ལག་གཡས་རྡོ་རྗེ་ཁུ་ཚུར་སྙིང་གར་བཅངས། གཡོན་པས་མཆོག་སྦྱིན་གྱི་ཕྱག་རྒྱས་སྣོད་འདེགས་པའི་ཚུལ་བྱས་ལ། ཨོཾ་ཛྙཱ་ན་ཨ་བ་ལོ་ཀི་ཏེ་ས་མནྟ་སྥ་ར་ཎ་རསྨི་སམྦྷ་མ་ཡ་མ་ཧཱ་མ་ཎི་དུ་རུ་དུ་རུ་ཧྲི་ད་ཡ་ཛྭ་ལ་ནི་ཧཱུྃ། ཡེ་ཤེས་སྐར་མདའི་ཕྱག་རྒྱ་སྔགས། ། ཏིང་འཛིན་བདེན་པས་མགྲོན་རྣམས་ཀུན། ། ཕམ་རྒྱལ་འཁྲུག་རྩོད་མེད་པར་ཐོབ། ། དགྱེས་ཤིང་རེ་བ་གང་གྱུར་ཅིག ། བདག་ཉིད་བཅོམ་ལྡན་རྡོ་རྗེ་འཛིན། ། ཕྱག་རྒྱའི་ཡི་གེ་ཛ་དམར་ལས། །
འོད་འཕྲོས་མགྲོན་རྣམས་དབང་དུ་སྡུས། ། ཕྲིན་ལས་གང་འདོད་སྒྲུབ་པར་གྱུར། ། ལག་གཉིས་སོར་མོ་ནང་དུ་བསྣོལ་བའི་ཁུ་ཚུར་ངོས་མཐེ་བོང་གཉིས་གཤིབས་ཏེ་བརྐྱང་པ་སྤྱི་བོར་བསྐོར་ཏེ། ན་མཿས་མནྟ་བུདྡྷཿནཱཾ་གྲ་ཧེ་ཤྭ་རི་པྲ་བྷཉྩ་ཛ་ཏི་མ་ཧཱ་ས་མ་ཡ་སྭཱ་ཧཱ། དབང་བསྒྱུར་འཁོར་ལོའི་ཕྱག་རྒྱ་སྔགས། ། ཏིང་འཛིན་བདེན་པས་མགྲོན་རིགས་ཀུན། ། བདག་གི་དབང་འདུས་གང་བཅོལ་ལས། ། སྒྲུབ་པའི་སྡོང་གྲོགས་མཛད་གྱུར་ཅིག ། མཐར། ན་མོ།
བདག་གི་བསམ་པའི་སྟོབས་དག་དང༌། ། དེ་བཞིན་གཤེགས་པའི་སྦྱིན་སྟོབས་དང༌། ། ཆོས་ཀྱི་དབྱིངས་ཀྱི་སྟོབས་རྣམས་ཀྱིས། ། ལན་ཆགས་མགྲོན་རྣམས་བརྔན་པ་དང༌། ། སེམས་ཅན་འདོད་པས་ཚིམ་པ་དང༌། ། དོན་རྣམས་གང་དག་བསམ་པ་ཀུན། ། དེ་དག་ཐམས་ཅད་ཅི་རིགས་པ། ། ཐོགས་པ་མེད་པར་འབྱུང་གྱུར་ཅིག ། ཅེས་བདེན་པའི་སྟོབས་ཀྱིས་ཀྱང་བྱིན་གྱིས་བརླབ་བོ། ། གཉིས་པ་བསྐྱེད་ཅིང་སྤྱན་འདྲེན་པ་ནི།
རང་ཉིད་ཐུབ་དབང་ཤཱཀྱའི་རྒྱལ་པོར་གསལ། ། མདུན་བསྐྱེད་རྒྱལ་བ་སྲས་བཅས་མཐའ་བསྐོར་གྱི། ། ཤར་དུ་ལྷ་བདུད་དཀར་པོ་མེ་ཏོག་གཡས། ། ལྷོ་རུ་ཉོན་བདུད་སེར་པོ་རལ་གྲི་གཡས། ། ནུབ་ཏུ་ཕུང་བདུད་དམར་པོ་མདུང་དར་གཡས། ། བྱང་དུ་འཆི་བདུད་ནག་པོ་ཁྲམ་ཤིང་གཡས། ། ཀུན་ཀྱང་ལག་གཡོན་ཞགས་ཐོགས་བདུན་བདུན་རེ། ། རང་མདོག་རྟ་ལ་ཞོན་ནས་གུས་པས་འཁོད། ། ཁལ་དང་ཁྱི་སོགས་རང་རང་གྲངས་མཉམ་ལ། ། སོ་སོའི་ཅི་འདོད་ཡོན་ཏན་ཆར་དུ་འབེབས། །
གནོད་བྱེད་བགེགས་རིགས་ཀུན་གྱིས་བསྐོར་བར་གསལ། ། བདག་གི་ཐུགས་ཀའི་འོད་ཀྱིས་མདུན་བསྐྱེད་བསྐུལ། ། དེ་ལས་ཁྲོ་ཆུང་དཔག་མེད་འཕྲོས་པ་ཡིས། ། བགེགས་རིགས་ལན་ཆགས་མགྲོན་རྣམས་བཀུག་པར་གྱུར། ཧཱུྃ། འཇིགས་པའི་ཧཱུྃ་སྒྲ་ངེས་སྒྲོགས་ཤིང༌། ། བགེགས་རྣམས་མ་ལུས་འཇོམས་མཛད་པ། ། དངོས་གྲུབ་མ་ལུས་སྩོལ་བའི་ལྷ། ། བགེགས་ཀྱི་དགྲ་ལ་ཕྱག་འཚལ་ལོ། ། དཀོན་མཆོག་བདེན་པའི་བྱིན་རླབས་ཀྱིས། །
བར་སྣང་ཁམས་ཀྱང་འགུགས་བྱེད་ན། ། ལུས་ཅན་རྣམས་ལ་སྨོས་ཅི་དགོས། ། སེམས་མེད་པ་ཡང་འགུགས་བྱེད་ན། ། སེམས་དང་ལྡན་ལ་སྨོས་ཅི་དགོས། ། འདིར་ནི་གནོད་བྱེད་དགུག་ཏུ་གསོལ། ན་མོ། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བདེན་པ་དང༌། སངས་རྒྱས་ཀྱི་བདེན་པ་དང༌། ཆོས་ཀྱི་བདེན་པ་དང༌། དགེ་འདུན་གྱི་བདེན་པ་དང༌།
གསང་སྔགས་དང་རིག་སྔགས་དང་གཟུགས་སྔགས་རྣམས་ཀྱི་བདེན་པ་དང༌། བདེན་པ་ཆེན་པོའི་མཐུས་བདུད་བཞི་བདུད་ཀྱི་དམག་ཚོགས་རྣམས་སྐད་ཅིག་གིས་གཟུགས་བརྙན་འདིར་མཆིས་པར་གྱུར་ཅིག ། ཊཱ་ཀི་ཧཱུྃ་ཛཿ ཞེས་བདེན་སྟོབས་ལན་གསུམ་བརྗོད་ལ། ཀྱཻ། ལྷའི་བུ་བདུད་ནི་དཀར་པོ་སྟེ། ། སེམས་ཅན་ཆོས་སྤོང་ལས་བྱེད་པ། ། ཅི་ཡང་མེད་པའི་གནས་སུ་ནི། ། ལྷ་བདུད་དཔུང་དང་སྤྲུལ་པར་བཅས། ། གདན་བཤམས་རང་གཟུགས་དམ་པ་འདིར། །
སྔགས་འཆང་བདག་གིས་སྤྱན་འདྲེན་ན། ། ཐང་ཅིག་ཡུད་ཙམ་འདིར་གཤེགས་ལ། ། རང་གཟུགས་འདི་ལ་བཞུགས་སུ་གསོལ། ། ཛཿཧཱུྃ་བྃ་ཧོཿགཉིས་མེད་ཐིམ། ཀྱཻ། ཉོན་མོངས་བདུད་ནི་སེར་པོ་སྟེ། ། སེམས་ཅན་ཉོན་མོངས་འཁོར་བར་འཁྱམས། ། ཡོད་མིན་མེད་མིན་གནས་སུ་ནི། ། ཉོན་མོངས་བདུད་ཀྱི་དམག་ཚོགས་རྣམས། ། སེམས་ཅན་ཉོན་མོངས་བསལ་བའི་ཕྱིར། །
སྔགས་འཆང་བདག་གིས་སྤྱན་འདྲེན་ན། ། ཐང་ཅིག་ཡུད་ཙམ་འདིར་གཤེགས་ལ། ། རང་གཟུགས་འདི་ལ་བཞུགས་སུ་གསོལ། ། ཛཿཧཱུྃ་བྃ་ཧོཿགཉིས་མེད་ཐིམ། ཀྱཻ། ཕུང་པོའི་བདུད་ནི་དམར་པོ་སྟེ། ། སེམས་ཅན་འདུས་པ་བཞི་ལས་བྱུང༌། ། ལུས་དང་གྲིབ་ལྟར་ལྷན་ཅིག་སྐྱེས། ། རྣམ་ཤེས་མཐའ་ཡས་གནས་ནས་ནི། ། ཕུང་པོའི་བདུད་ཀྱི་དམག་ཚོགས་རྣམས། །
སྔགས་འཆང་བདག་གིས་སྤྱན་འདྲེན་ན། ། ཐང་ཅིག་ཡུད་ཙམ་འདིར་གཤེགས་ལ། ། རང་གཟུགས་འདི་ལ་བཞུགས་སུ་གསོལ། ། ཛཿཧཱུྃ་བྃ་ཧོཿགཉིས་མེད་ཐིམ། ཀྱཻ། འཆི་བདག་བདུད་ནི་ནག་པོ་སྟེ། ། སེམས་ཅན་འཆི་བའི་ལས་བྱེད་པ། ། ནམ་མཁའ་མཐའ་ཡས་གནས་སུ་ནི། ། འཆི་བདག་ནག་པོའི་བདུད་ཀྱི་ཚོགས། ། དཔུང་དང་གཡོག་འཁོར་བཅས་པ་རྣམས། །
སྔགས་འཆང་བདག་གིས་སྤྱན་འདྲེན་ན། ། ཐང་ཅིག་ཡུད་ཙམ་འདིར་གཤེགས་ལ། ། རང་གཟུགས་འདི་ལ་བཞུགས་སུ་གསོལ། ། ཛཿཧཱུྃ་བྃ་ཧོཿགཉིས་མེད་ཐིམ། ། གསུམ་པ་བཞུགས་སུ་གསོལ་བ་ནི། བདུད་བཞི་བདུད་ཀྱི་དམག་ཚོགས་རྣམས། ། ཡོན་བདག་བདུད་བཞི་བསལ་བའི་ཕྱིར། ། མཆོད་བསྟོད་བགྱིད་སླད་དེ་སྲིད་བཞུགས། ། དེ་རིང་ཡོན་བདག་འདི་དག་གིས། ། མཆོད་པ་དམ་པ་འདི་བཞེས་ལ། །
བདུད་བཞི་གཡོས་པ་བསྒྱུར་དུ་གསོལ། ། བཞི་པ་བདུད་ཟློག་དངོས་ནི། སྤྱིར་གཞུང་གི་དགོངས་པ་ལྟར་ན་དགེ་སློང་བཞི་སྡེ་འཚོགས་པའི་ཚེ། སློབ་དཔོན་གྱིས་འབྲུ་གསུམ་དང་སམྦྷ་རས་བསྔོས་པའི་ཚེ། དགེ་སློང་གཞན་གསུམ་གྱིས་ཤེར་སྙིང་དང་ཟློག་པ་ཚར་གསུམ་རེ་བཏོན་པས་དགུ་ཟློག་ཏུ་འགྲོ། མཐར་འདོད་གསོལ་སློབ་དཔཽན་གྱིས་བྱ་བ་ཡིན་ཀྱང༌། ད་ལྟའི་ལག་ལེན་ལྟར་ན་སློབ་དཔོན་མང་ཉུང་དུ་ཡོད་ཀྱང་འདོན་བྱ་ཐམས་ཅད་མཉམ་དུ་བྱེད་པ་ཡིན་པས། ཐོག་མར་ཤར་གྱི་གྲལ་འགོ་ནས་བདུད་རྐྱ་མི་གཅིག ། ཁལ། ཁྱི།
ཆང་བུ། ཐེབས་ཀྱུ། ཤ་དུམ། ཟན་ཆད་བཅས་ཐེབ་ནང་དུ་བཤམས། འབྲུ་སྣ་བཏབ། ཆུ་གཙང་གིས་བྲན་ལ། ཨོཾ་ཨཱཿཧཱུྃ། ལན་གསུམ། གཏོར་གླུད་འདོད་པའི་ཡོན་ཏན་ལྔ་དང་ལྡན་པར་གྱུར། དེ་བཞིན་གཤེགས་པ་རིན་ཆེན་མང་ལ་ཕྱག་འཚལ་ལོ། །
དེ་བཞིན་གཤེགས་པ་གཟུགས་མཛེས་དམ་པ་ལ་ཕྱག་འཚལ་ལོ། ། དེ་བཞིན་གཤེགས་པ་སྐུ་འབྱམས་ཀླས་ལ་ཕྱག་འཚལ་ལོ། ། དེ་བཞིན་གཤེགས་པ་འཇིགས་པ་ཐམས་ཅད་དང་ཡོངས་སུ་བྲལ་བ་ལ་ཕྱག་འཚལ་ལོ། ། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ། སྔགས་ལན་བདུན་ནམ་གསུམ། འདི་སྐད་བདག་གིས་ཐོས་པ་དུས་གཅིག་ན། ཞེས་པ་ནས་བཟུང་སྟེ། མངོན་པར་བསྟོད་དོ། ། ཞེས་པའི་བར་ཤེས་རབ་སྙིང་པོ་ཚར་གསུམ་དང་སྙིང་པོ་ཅི་རིགས་བཟླས་ལ། མཆོད་སྦྱིན་གྱི་གཏོར་མ་གཟུགས་སྒྲ་དྲི་རོ་རེག་བྱ་འདོད་པའི་ཡོན་ཏན་ལྔ་དང་ལྡན་པ་འདི་ཉིད་ལྷའི་བུའི་བདུད་ཀྱི་དམག་ཚོགས་རྣམས་ལ་འབུལ་ལོ། །
རང་རང་སོ་སོའི་བསམ་པ་དང་མཐུན་པའི་ལོངས་སྤྱོད་ཟད་མི་ཤེས་པ་འབྱུང་བར་གྱུར་ཅིག ། ཐམས་ཅད་མཉེས་ཤིང་ཚིམ་ནས་བདུད་བཞིའི་གནོད་པ་ཐམས་ཅད་བསྒྱུར་དུ་གསོལ། ཅེས་རོལ་མོ་དང་བཅས་ཏེ་ཐེབ་ནང་དུ་བཤམས་པའི་གླུད་ཡས་རྣམས་མར་གཞི་ནག་པོའི་སྟེང་དུ་ཁ་ཕྱིར་བསྒྱུར་ཏེ་བཞག ། ཐལ་མོ་སྦྱར་ཏེ། ན་མོ། བླ་མ་ལ་ཕྱག་འཚལ་ལོ། སངས་རྒྱས་ལ༴ ཆོས་ལ༴ དགེ་འདུན་ལ་ཕྱག་འཚལ་ལོ། ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་མ་ལ་ཕྱག་འཚལ་ལོ།
ཇི་ལྟར་སྔོན་ལྷའི་དབང་པོ་བརྒྱ་བྱིན་གྱིས་ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ཟབ་མོ་ཡིད་ལ་བསམ་ཤིང་ཚིག་ཁ་འདོན་དུ་བྱས་པའི་མཐུ་དང་ནུས་པ་ལ་བརྟེན་ནས་བདུད་སྡིག་ཅན་ལ་སོགས་པ་ཕྱིར་ཟློག་པ་དེ་བཞིན་དུ། སོགས་ཐལ་རྡེབ་དཀྱུས་བཞིན་བྱ། ཐབས་དང་སྐྱོབས་དང་དག་པ་དང༌། ། ཐེག་ཆེན་ངེས་པར་འབྱུང་བ་ལ། ། སེམས་ཅན་རྣམས་ནི་རབ་བསླུ་བས། ། བདུད་ཀྱི་ལས་རྣམས་ཟློག་ཏུ་གསོལ། ། ཞེས་སྦྱར། དེས་ཚར་གཅིག་སོང༌། དེས་འགྲེས་ཏེ་ཤར་ཕྱོགས་ཀྱི་གླུད་ཡས་བདུན་མ་རྫོགས་ཀྱི་བར་དུ་རེ་རེ་བཤམས་ལ། བྱིན་བརླབ་ནས་ཟློག་པའི་བར་བཤད་མ་ཐག་པ་ལྟར་ཆ་ཚང་བ་རེ་རེ་བྱ།
གླུད་ཡས་རྣམས་ཀྱང་ཕྱོགས་སོ་སོར་གྲལ་ཐབས་སུ་བསྒྲིག་གོ ། དམིགས་བསལ་གྱི་ཟློག་པའི་ཁ་བསྒྱུར་ནི། ཡན་ཆད་འབྲེལ། བདག་གིས་ཀྱང་ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་མའི་དོན་ཟབ་མོ་ཡིད་ལ་བསམ་ཞིང་ཚིག་ཁ་བཏོན་དུ་བྱས་པ་ལ་བརྟེན་ནས། ནད་པ་ཡིན་ན་མིང་ནས་བརྗོད་ལ་མིང་འདི་ཞེས་བྱ་བའི། དང་པོ་ནད་ཀྱི་སྣ་འདྲེན་པ། བར་དུ་ནད་ཀྱི་ཚང་བཅའ་བ། ཐ་མ་ནད་ལ་མི་ཕན་པར་བྱེད་པའི་གདོན་བགེགས་ཀྱི་རིགས་གང་ཡིན་པ་དེ་དག་ཐམས་ཅད་ཤེས་རབ་སྙིང་པོའི་བདུད་ཟློག་བགྱིས་པ་འདི་དང༌། འཕགས་པ་དཀོན་མཆོག་གསུམ་གྱི་བཀའ་ཡི་བདེན་པས་ད་ལྟ་ཉིད་དུ་ཕྱིར་ཟློག་པར་གྱུར་ཅིག ། ཞི་བར་གྱུར་ཅིག །
རབ་ཏུ་ཞི་བར་གྱུར་ཅིག ། ཅེས་དང༌། སེམས་ཅན་ནད་པ་ཇི་སྙེད་པ། ། མྱུར་དུ་ནད་ལས་ཐར་བར་ཤོག ། འགྲོ་བའི་ནད་རྣམས་མ་ལུས་པ། ། རྟག་ཏུ་འབྱུང་བ་མེད་པར་ཤོག ། ཅེས་བརྗོད། ཐན་ལྟས་ལ། མཐུ་དང་ནུས་པ་ལ་བརྟེན་ནས། ཉིན་གྱི་ལྟས་ངན་པ།
མཚན་གྱི་རྨི་ལམ་ངན་པ། ཁྱད་པར་དུ་ཐན་ལྟས་འདི་ཞེས་བྱ་བ་འཕགས་པ་དཀོན་མཆོག་གསུམ་གྱི་བཀའ་ཡི་བདེན་པས་ད་ལྟ་ཉིད་དུ་ཕྱིར་ཟློག་པར་གྱུར་ཅིག ། ཞི་བར་གྱུར་ཅིག ། རབ་ཏུ་ཞི་བར་གྱུར་ཅིག ། ཅེས་དང༌། སྨོན་ལམ། དུས་མིན་འཆི་བར་གྱུར་པ་སྣ་ཚོགས་དང༌། ། རྨི་ལམ་ངན་དང་མཚན་མ་ངན་པ་དང༌། ། འཇིགས་པ་བརྒྱད་སོགས་ཉེ་བར་འཚེ་བ་རྣམས། ། མྱུར་དུ་ཞི་ཞིང་མེད་པར་མཛད་དུ་གསོལ། །
ཅེས་བརྗོད། བྱད་ཁ་ཟློག་ན། མཐུ་དང་ནུས་པ་ལ་བརྟེན་ནས། བྱད་ཁ་ཕུར་ཁ་ཐུན་ཟོར་མནན་གཏད་སྦྱོར་ངན་ཕུང་སེལ་བསྡེབ་གཤོར་རླུང་འཁོར་ལ་སོགས་པ་ཕས་རྒོལ་བྱད་མའི་རིག་སྔགས་རྦོད་གཏོང་གི་སྦྱོར་བ་ཐམས་ཅད་འཕགས་པ་དཀོན་མཆོག་གསུམ་གྱི་བཀའ་ཡི་བདེན་པས་ད་ལྟ་ཉིད་དུ་ཕྱིར་ཟློག་པར་གྱུར་ཅིག ། ཞི་བར་གྱུར་ཅིག ། རབ་ཏུ་ཞི་བར་གྱུར་ཅིག ། ཅེས་དང༌། རྫོགས་པའི་བྱང་ཆུབ་བསྒྲུབ་པ་ལ། ། ཕྱི་དང་ནང་དུ་འཚེ་བ་ཡི། ། བར་དུ་གཅོད་པ་ཐམས་ཅད་ཀུན། །
ཉེ་བར་ཞི་བར་མཛད་དུ་གསོལ། ། ཅེས་བརྗོད། བསྟན་དགྲ་སོགས་ལ་མཐུ་བྱེད་ན། ནུས་པ་ལ་བརྟེན་ནས། བདག་ལ་སྡང་བའི་དགྲ་བོ་འདི། དཀོན་མཆོག་གསུམ་གྱི་བཀའ་ཡི་བདེན་པས་ད་ལྟ་ཉིད་དུ་ཁུག་ཅིག ། སྒྲོལ་ཅིག ། ཤ་ཁྲག་སྣང་སྲིད་ལྷ་འདྲེས་ཟོ་ཞིག ། རྣམ་ཤེས་ཆོས་ཀྱི་དབྱིངས་སུ་དྲོངས་ཤིག ། དཀོན་མཆོག་བདེན་པས་དམོད་པ་ཡིས། །
དགྲ་བགེགས་བྱད་མ་ཐམས་ཅད་ཀྱི། ། ལུས་ངག་ཐལ་བའི་རྡུལ་དུ་རློག ། རྣམ་ཤེས་ཆོས་ཀྱི་དབྱིངས་སུ་སྤོར། ། ཅེས་བརྗོད་དོ། ། དེ་དག་གིས་མཚོན་ཏེ། ནད་ཡམས། ལོ་ཉེས། དམག་འཁྲུགས། རྨི་ལམ་ངན་པ། གདོན་ཆེན།
མི་ཁ། གྱོད་དང་གོད་ཁ་སོགས་གང་ལའང་ཟློག་པ་དང་སྨོན་ལམ་གྱི་ཁ་བསྒྱུར་རིགས་པས་འཕྲུལ་ཤེས་པར་བྱའོ། ། ཕྱོགས་གཞན་རྣམས་ལའང་དེས་འགྲེས་ཏེ། ལྷོར་ཉོན་མོངས་པའི་བདུད། ནུབ་ཏུ་ཕུང་པོའི་བདུད། བྱང་དུ་འཆི་བདག་གི་བདུད་ཀྱི་དམག་ཚོགས་ཞེས་ཚིག་བསྔོ་ཁ་བསྒྱུར་བ་ཙམ་ལས་གཞན་ཤར་ཕྱོགས་དང་འདྲ་བར་ཕྱོགས་རེ་ནས་བདུན་རེ་མ་རྫོགས་པར་བཏུད། མདོ་འདོན་པའི་ཚེ། དབང་པོ་རབ་ཀྱིས་ཆོས་ཐམས་ཅད་ངོ་བོ་ཉིད་མེད་པ། སྤྲོས་པའི་མཐའ་ཐམས་ཅད་དང་བྲལ་བ་བརྗོད་དུ་མེད་པའི་རང་བཞིན་གྱི་ངོ་བོར་བསམ་ལ། དེའི་ངང་ནས་མ་གཡོས་བཞིན་དུ་མདོ་འདོན་པར་བྱའོ། །
དབང་པོ་འབྲིང་གིས་བརྗོད་པ་དང་བྲལ་བའི་དོན་དེ་ཡང་སྔོན་དུ་དྲན་པར་བྱས་ལ། མདོ་ཟློག་པའི་བྱ་བ་ཐམས་ཅད་རྨི་ལམ་སྒྱུ་མ་ལྟ་བུའི་ངང་ནས་བྱའོ། ། དབང་པོ་ཐ་མས་སྔོན་དུ་བརྗོད་བྲལ་དང་རྨི་ལམ་སྒྱུ་མ་དྲན་པར་བྱས་ལ། ཚིག་ཏུ་འདོན་པའི་སྒྲ་ལ་སེམས་གཏད་དེ་མ་ཡེངས་པར་བྱས་ལ་མཐོང་ཐོས་ལ་སོགས་པ་ཐམས་ཅད་ཤེས་རབ་ཀྱི་ཕ་རོལ་ཏུ་ཕྱིན་པའི་ངོ་བོ་ཉིད་སྙམ་དུ་ཤེས་པར་བྱས་ཏེ་མདོ་འདོན་པར་གསུངས་སོ། ། ལྔ་པ་གཏོར་མ་བསྔོ་བ་ནི། ཤར་གྱི་ལྷ་བཤོས་ཆབ་ཀྱིས་བྲན་ལ། ཨོཾ་ཨཱཿཧཱུྃ། ལན་གསུམ་གྱིས་བྱིན་གྱིས་བརླབས་ནས། སམྦྷ་རའི་སྔགས་ལན་བདུན་གྱིས་བསྔོ། དེ་བཞིན་གཤེགས་པ་བཞིའི་མཚན་བརྗོད་ཅིང་ཕྱག་འཚལ་བའི་མཐར།
ཞལ་ཟས་རོ་བརྒྱ་ནུས་པ་སྟོང་དང་ལྡན་པ་འདི་ཉིད་ལྷའི་བུའི་བདུད་ཀྱི་དམག་ཚོགས་རྣམས་ལ་འབུལ་ལོ། ། རང་རང་སོ་སོའི་བསམ་དང་མཐུན་པའི་ལོངས་སྤྱོད་ཟད་མི་ཤེས་པ་འབྱུང་བར་གྱུར་ཅིག ། ཐམས་ཅད་མཉེས་ཤིང་ཚིམས་ནས་བདུད་བཞི་གཡོས་པའི་གནོད་པ་ཐམས་ཅད་བསྒྱུར་དུ་གསོལ། ཞེས་བརྗོད་ཅིང་འོག་གཞིའི་ལྷའི་བུའི་བདུད་རྣམས་ཀྱི་མདུན་དུ་ཞལ་ཟས་འབུལ། ཐམས་ཅད་ནམ་མཁའ་མཛོད་བཞིན་དུ། ། ལོངས་སྤྱོད་ཟད་པ་མེད་པ་དང༌། ། རྩོད་པ་མེད་ཅིང་འཚེ་མེད་པར། ། རང་དབང་དུ་ནི་སྤྱོད་པར་ཤོག ། བདག་གི་བསམ་པའི་སྟོབས་དང་ནི། ། དེ་བཞིན་གཤེགས་པའི་སྦྱིན་སྟོབས་དང༌། །
ཆོས་ཀྱི་དབྱིངས་ཀྱི་སྟོབས་རྣམས་ཀྱིས། ། བདུད་བཞི་རྣམས་ལ་མཆོད་པ་དང༌། ། སེམས་ཅན་རྣམས་ལ་ཕན་གདགས་སླད། ། དོན་རྣམས་གང་དག་བསམ་པ་ཀུན། ། དེ་དག་ཐམས་ཅད་ཅི་རིགས་པ། ། ཐོགས་པ་མེད་པར་འབྱུང་གྱུར་ཅིག ། ཅེས་བདེན་སྟོབས་ཀྱིས་བསྔོའོ། ། དེ་བཞིན་དུ་ལྷོའི་གཏོར་མ་མེ་ཏོག་དབྱིབས་ཅན་བྲན་ལ་འབྲུ་གསུམ་གྱིས་བྱིན་བརླབ་དང༌། སམྦྷ་རའི་སྔགས་ལན་བདུན། མཚན་བཞི་བརྗོད་ལ།
གཏོར་མ་མེ་ཏོག་དབྱིབས་ཅན་རོ་བརྒྱ་ནུས་པ་སྟོང་དང་ལྡན་པ་འདི་ཉིད་ཉོན་མོངས་པའི་བདུད་ཀྱི་དམག་ཚོགས་རྣམས་ལ་འབུལ་ལོ། ། རང་རང་སོ་སོའི་ནས་བདེན་སྟོབས་བརྗོད་པ་ཡན་གོང་ལྟར་བྱས་ལ་གཏོར་མ་ཉོན་བདུད་ཀྱི་མདུན་དུ་ཕུལ། ནུབ་ཀྱི་དཀར་གཏོར་བྲན་ལ་བྱིན་བརླབ་སོགས་གོང་ལྟར་བྱས་ལ། དཀར་གཏོར་རོ་བརྒྱ་ནུས་པ་སྟོང་དང་ལྡན་པ་འདི་ཉིད་ཕུང་པོའི་བདུད་ཀྱི་དམག་ཚོགས་རྣམས་ལ་འབུལ་ལོ། ། རང་རང་སོ་སོའི་སོགས་གོང་ལྟར་ལ་གཏོར་མ་ཕུང་པོའི་བདུད་རྣམས་ཀྱི་མདུན་དུ་ཕུལ། བྱང་གི་དམར་གཏོར་བྲན་ལ་བྱིན་བརླབ་སོགས་དང༌། དམར་གཏོར་རོ་བརྒྱ་ནུས་པ་སྟོང་དང་ལྡན་པ་འདི་ཉིད་འཆི་བདག་གི་བདུད་ཀྱི་དམག་ཚོགས་རྣམས་ལ་འབུལ་ལོ། ། རང་རང་སོ་སོའི་སོགས་གོང་ལྟར་ལ་གཏོར་མ་འཆི་བདུད་ཀྱི་མདུན་དུ་འབུལ་ལོ། ། དྲུག་པ་གླུད་བསྔོ་ནི། ངར་མིའི་སྟེང་དུ་ནད་པ་སོགས་ཁྲུས་བྱས་པའི་ཆུ་བླུག་ལ་ཆབ་ཀྱིས་བྲན།
ཨོཾ་ཨཱཿཧཱུྃ། གིས་བྱིན་གྱིས་བརླབས་ལ། སམྦྷ་རའི་སྔགས་བདུན་དང༌། དེ་བཞིན་གཤེགས་པ་བཞིའི་མཚན་བརྗོད་མཐར། ཧཱུྃ། ངར་མི་ཕོ་མོ་མཛེས་པ་འདི། ། དེ་རིང་ཡོན་གྱི་བདག་པོའི་གླུད། ། རྒྱུ་ནི་རིན་ཆེན་ལྔ་ལས་གྲུབ། ། དར་ཚོན་རྣམས་ཀྱི་ཆས་ཀྱིས་བརྒྱན། ། རྒྱན་ཆ་དེ་ནི་ལྷུབས་སེ་ལྷུབ། །
ཁ་རུ་དེ་ནི་གཡུ་ཡང་བཅུག ། ལག་ཏུ་དེ་ནི་གསེར་བསྐུར་རོ། ། བདུད་བཞི་རྣམས་ཀྱི་ཕྱག་ཏུ་འབུལ། ། ལ་འཕྲད་དེ་ནི་ལ་རུ་ཟློག ། ལུང་འཕྲད་དེ་ནི་ལུང་དུ་ཟློག ། སྨྲ་མཁས་དེ་ནི་ས་ལ་ལ། ། འགྲོ་མཁས་དེ་ནི་ལྡེམས་སེ་ལྡེམ། ། མགོ་ལ་ཐོད་བཅིངས་བཀྲག་རེ་ཆེ། ། ལུས་བཟང་དེ་ནི་རྒྱན་གྱིས་བརྒྱན། ། མིང་བཟང་དེ་ནི་སྟོབས་ཆེ་ལ། །
བཟུང་བའི་ཡུལ་ནི་མ་མཆིས་སོ། ། ཡོན་གྱི་བདག་པོ་བསླུ་བའི་ཕྱིར། ། དེ་རིང་བདག་གིས་འདི་བཏང་བས། ། གླུད་བདག་ཆེན་པོས་གླུད་བཞེས་ཤིག ། རྣམ་ཤེས་ཚོགས་བརྒྱད་འབྱུང་བ་ལྔ། ། རྟེན་ཅིང་འབྲེལ་བར་འབྱུང་བའི་གླུད། ། ཁམས་དང་སྐྱེ་མཆེད་རྣམས་ཀྱི་གླུད། ། དབང་པོ་ཚོགས་དྲུག་རྣམས་ཀྱི་གླུད། ། འབྲུ་མཆོག་ངར་གྱི་མི་བོ་ཆེ། ། རིན་ཆེན་སྣ་ལྔའི་ན་བཟའ་ཅན། །
འཁོར་བའི་གཡུལ་ཟློག་དར་མདུང་གཡས། ། གཡོན་ན་ཐར་དགུ་ལམས་སེ་ལམ། ། རྐང་པ་གཡས་པ་ཐབས་ཆེན་ལྕགས། ། རྐང་པ་གཡོན་པ་ཤེས་རབ་ཟངས། ། དེ་འདྲའི་འབྲུ་མཆོག་མི་བོ་ཆེ། ། བདུད་བཞི་དམག་ཚོགས་འཁོར་བཅས་ལ། ། ཡོན་བདག་འདི་ཡི་གླུད་དུ་འབུལ། ། མི་བས་གླུད་ཀྱི་བཟང་བས་ན། ། བདུད་བཞི་དམག་ཚོགས་ཐམས་ཅད་ཀྱིས། ། གླུད་བཟང་མཛེས་པ་འདི་ཁྱེར་ལ། །
ད་ནི་རང་རང་གནས་སུ་སོང༌། ། དཀོན་མཆོག་གསུམ་གྱི་བཀའ་མ་བཅག ། ལྷ་དབང་བརྒྱ་བྱིན་གྱིས་བསྐུལ་བས། ། བཅོམ་ལྡན་ཤཱཀྱ་ཐུབ་པ་ཡིས། ། བདུད་བཞི་བཀུག་ནས་ཡས་གླུད་བྱིན། ། བཀའ་བསྒོས་དམ་བཞག་མཛད་པ་ཡི། ། དམ་ཚིག་དེ་ཉིད་དྲན་གྱིས་ལ། ། འཁོར་འདིར་གནོད་པ་མ་བྱེད་ཅིག ། བདུད་རྣམས་རང་རང་གནས་སུ་སོང༌། ། བདུད་ཁ་གླུད་ཀྱིས་ཆོས་པར་གྱིས། །
བདུད་བཞི་གཡོས་པ་ཞི་གྱུར་ཅིག ། ཐམས་ཅད་ནམ་མཁའ་མཛོད་བཞིན་དུ། ། ལོངས་སྤྱོད་ཟད་པ་མེད་པ་དང༌། ། རྩོད་པ་མེད་ཅིང་འཚེ་མེད་པར། ། རང་དབང་དུ་ནི་སྤྱོད་པར་ཤོག ། བདག་གི་བསམ་པའི་སྟོབས་དང་ནི། ། དེ་བཞིན་གཤེགས་པའི་སྦྱིན་སྟོབས་དང༌། ། ཆོས་ཀྱི་དབྱིངས་ཀྱི་སྟོབས་རྣམས་ཀྱིས། ། བདུད་བཞི་རྣམས་ལ་མཆོད་པ་དང༌། ། སེམས་ཅན་རྣམས་ལ་ཕན་གདགས་སླད། །
དོན་རྣམས་གང་དག་བསམ་པ་ཀུན། ། དེ་དག་ཐམས་ཅད་ཅི་རིགས་པ། ། ཐོགས་པ་མེད་པར་འབྱུང་གྱུར་ཅིག ། ཅེས་བསྔོས་ལ་ངར་མི་བདུད་བཞིའི་དབུས་སུ་སྟེགས་བུའི་སྟེང་དུ་ཁ་ཕྱིར་བསྒྱུར་ལ་བཞག ། སྐབས་འདིར་ནད་པ་ཡོད་ན་ནད་སྤོ་བའི་ཕྱག་ལེན་ཡོད་པར་བཤད་དོ། ། བདུན་པ་བཀའ་བསྒོ་བ་ནི། ཧཱུྃ། ང་ནི་བཅོམ་ལྡན་ཤཱཀྱ་ཐུབ། ། ང་ནི་དཔལ་ཆེན་གསང་བའི་བདག ། ང་ནི་སྔགས་འཆང་སྒྲུབ་པ་པོ། །
ང་ནི་བདུད་བགེགས་གཉེན་པོ་སྟེ། ། བདུད་ཆེན་དང་ནི་ལྷ་དང་ཀླུ། ། འབྱུང་པོ་ཡི་དྭགས་ཤ་ཟ་དང༌། ། ནད་བདག་མ་མོ་ལ་སོགས་པ། ། ང་ཡི་བཀའ་ལས་མ་འདའ་ཞིག ། ངར་གླུད་གཏོར་མ་འདི་བཞེས་ལ། ། བདག་དང་རྒྱུ་སྦྱོར་ཡོན་བདག་གི ། ནད་གདོན་བར་ཆད་ཞི་བར་མཛོད། ། བཟུང་བ་ཐོངས་ལ་བཅིངས་པ་ཁྲོལ། ། བསྡམས་པ་གློད་ལ་མནན་པ་ཁྱོག །
བཅོལ་བའི་ཕྲིན་ལས་མ་བསྒྲུབ་ན། ། སྔོན་གྱི་བདེ་གཤེགས་ཆད་པ་ཡིས། ། སེམས་ཅན་དམྱལ་བ་རྣམས་སུ་ཡང༌། ། ཡང་ནས་ཡང་དུ་སྐྱེ་འགྱུར་ཞིང༌། ། ཤིན་ཏུ་ཡ་ངའི་སྡུག་བསྔལ་མྱོང༌། ། དེ་བས་གནོད་པ་མ་བྱེད་པར། ། བདུད་བཞི་རང་རང་གནས་སུ་སོང༌། ། བདེན་ཅིང་བསླུ་མེད་སངས་རྒྱས་བཀའ། ། དེ་བཞིན་སྒྲུབས་དང་བདེ་བ་འཐོབ། ། བདག་དང་རྒྱུ་སྦྱོར་ཡོན་བདག་རྣམས། །
བདུད་ཆེན་བཞི་ལས་ཐར་བ་དང༌། ། བར་ཆད་ནད་གདོན་མྱུར་ཞི་ནས། ། བསམ་པའི་དོན་རྣམས་འགྲུབ་པར་མཛོད། ། བརྒྱད་པ་རྫོངས་འདེབས་དང་གཤེགས་གསོལ་ནི། འབྲུ་སྣ་ཚོགས་བཏབ་ལ། ཀྱཻ། བདུད་ཀྱི་དམག་ཚོགས་ཁྱེད་རྣམས་ཀྱིས། ། ཇི་ལྟར་བསྒོས་བཞིན་བྱས་ནས་ནི། ། སྐྱེ་མཆེད་མུ་བཞིའི་གནས་སུ་དེངས། ། ལྷའི་བུའི་བདུད་ནི་དཀར་པོ་ཁྱོད། །
ཅི་ཡང་མེད་པའི་གནས་སུ་དེངས། ། ཉོན་མོངས་བདུད་ནི་སེར་པོ་ཁྱོད། ། རྣམ་ཤེས་མཐའ་ཡས་གནས་སུ་དེངས། ། ཕུང་པོའི་བདུད་ནི་དམར་པོ་ཁྱོད། ། ཡོད་མིན་མེད་མིན་གནས་སུ་དེངས། ། འཆི་བདག་བདུད་ནི་ནག་པོའི་ཚོགས། ། ནམ་མཁའ་མཐའ་ཡས་གནས་སུ་དེངས། ། ཤེས་སྒྲིབ་ཉོན་མོངས་ལས་བྱུང་བའི། ། ལྷ་ཡི་བདུད་དང་ཉོན་མོངས་བདུད། ། ཕུང་པོའི་བདུད་དང་འཆི་བདག་བདུད། །
བདུད་བཞིའི་བདུད་ཀྱི་དམག་ཚོགས་རྣམས། ། མཆོད་སྦྱིན་གཏོར་མ་འདི་བཞེས་ལ། ། རྒྱུ་སྦྱོར་ཡོན་བདག་འདི་དག་ལ། ། བཟུང་བ་ཐོངས་ལ་མནན་པ་ཁྱོག ། བདུད་ཆེན་མི་ལ་མ་འབེབས་ཤིག ། སྐྱེ་མཆེད་མུ་བཞིའི་གནས་སུ་དེངས། ། རང་རང་མཛེས་པའི་ཕོ་བྲང་དུ། ། བདེ་བའི་སེམས་དང་ལྡན་པར་མཛོད། ། འཁོར་འདིར་གནོད་པ་མ་བྱེད་ཅིག ། རང་རང་གནས་སུ་བདེ་བར་གཤེགས། །
ས་མ་ཡ་པྲ་བེ་ཤ་ཡ་ཕཊ། ཅེས་བརྗོད་ལ། བདུད་བཞི་འཁོར་བཅས་བྱམས་པ་དང་མགུ་བའི་སེམས་ཀྱིས་རང་གནས་སུ་སོང་བར་བསམ་ལ། ཕུལ་ཕྱོགས་སུ་ཕྱིར་ཅུང་ཟད་ཁྱེར་དུ་བཅོལ་ནས་ཁ་ཕྱིར་བསྟན་ལ་བཞག ། ཕུལ་ཕྱོགས་ནི་ནད་པའི་དོན་དུ་བྱེད་ན་དུར་ཆེན་ཐོག་ཏུ་ཕུལ། ། དེ་བཞིན་སྤར་ཁའི་བཅོས་ཡིན་ན་བཞི་གཤེད་བདུན་ཟུར་དགྲ་ཐོག་གང་གནོད་ཕྱོགས་སུ་ཕུལ། བདེ་རིམ་ཡིན་ན་ལམ་མདོའམ་ཡས་ལམ་གང་བདེར་ཕུལ། མཐུ་ཟློག་བྱེད་ན་བྱད་མའི་ཕྱོགས་སུ་ཕུལ། མཐུ་བྱེད་ན་དགྲ་ཐོག་ཏུ། རྒྱལ་པོས་གནོད་ན་ལྷ་ཁང་ངམ་མཆོད་རྟེན་རྩར།
འདྲེ་མོས་གནོད་ན་གྲོང་མདོའམ་ལུང་གསུམ་མདོར། ཆར་འབོད་པའམ་ཀླུས་གནོད་ན་མཚོའམ་ཆུ་མིག་ཏུ་ཕུལ། ཡུལ་ལྷས་གནོད་ན་དེ་ཕྱོགས་སུ། མདོར་ན་གང་དང་གང་གནོད་དེར་བསྐྱལ་བར་གསུངས་སོ། ། དགུ་པ་གསེར་སྐྱེམས་ནི། དཀར་གཏོར་གསེར་སྐྱེམས་འབྲུ་སྣ་བླུགས་པ་བཤམས་ལ་ཆབ་ཀྱིས་བྲན་ཏེ། ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་གྱིས་བྱིན་གྱིས་བརླབས། ཨ་ཀཱ་རོ་ལན་གསུམ་གྱིས་བསྔོས་ལ། ཧཱུྃ།
བཅོམ་ལྡན་ཤཱཀྱའི་རྒྱལ་པོ་དང༌། ། དཀོན་མཆོག་གསུམ་གྱི་བཀའ་བྱུང་གིས། ། སྔགས་འཆང་བདག་གི་ངག་ལ་ཉོན། ། སྟེང་འོག་ཕྱོགས་བཅུར་གནས་པ་ཡི། ། སྣང་སྲིད་ལྷ་སྲིན་སྡེ་བརྒྱད་སོགས། ། གཞི་བདག་ཡུལ་གྲོང་གཉུག་མར་བཅས། ། ས་བདག་ཀླུ་གཉན་འཁོར་འབངས་བཅས། ། འདོད་ཡོན་མཆོད་སྦྱིན་གཏོར་མ་དང༌། ། རིན་ཆཻན་གསེར་སྐྱེམས་འདི་བཞེས་ལ། ། ཕྲག་དོག་ཀོ་ལོང་མ་བསྡོམ་པར། །
སྒོ་བ་རྣམས་ཀྱིས་སྒོ་ཕྱེས་ཤིག ། འཕྲང་བ་རྣམས་ཀྱིས་འཕྲང་སོལ་ཅིག ། ཁྱེད་རྣམས་གཡས་དང་གཡོན་དུ་གཟུར། ། དེ་རིང་གཏོར་ལམ་གཉན་པོ་ཕྱེས། ། དེ་རིང་ཡས་ཀྱི་ལམ་ཕྱེས་ཤིག ། རྣལ་འབྱོར་བདག་གི་མཐུ་དཔུང་མཛོད། ། གཏོར་ལམ་ཕྱེས་ལ་དམག་སྣ་དྲོངས། ། རུ་ང་ཕྲག་དོག་མ་མཛད་ཅིག ། བདག་གི་དཔུང་དང་གྲོགས་མཛོད་ཅིག ། དམིགས་པའི་དགྲ་བགེགས་བྱད་མ་ཟློག །
བཅོལ་བའི་ཕྲིན་ལས་འགྲུབ་པར་མཛོད། ། ཅེས་གསེར་སྐྱེམས་མཆོད་ཅིང་དཀར་གཏོར་མདོས་ཕུལ་ཕྱོགས་སུ་བསྐྱལ་ལོ། ། བཅུ་པ་ཟློག་བསྒྱུར་ནི། ཡས་གླུད་རྣམས་ཁྱེར་མིའི་ལག་ཏུ་བཟུང་བཅོལ་ནས། བདུད་དང་མ་མོ་རྣམས་ཀྱི་གདུག་པ་ཟློག་བསྒྱུར་བྱ་བ་ནི། གདུག་པ་སྟོན་པ་འཁོར་བཅས་ཀྱི་ཐུགས་རྗེས་ཟློག་པར་བསམས་ལ། བྷྱོ། མ་ཅིག་ཡམས་བདག་འཁོར་དང་བཅས། ། ཁྱོད་ཀྱི་ལག་པ་གཡས་པ་ན། ། བདུད་ཀྱི་ཁྲམ་བམ་རེ་རེ་ཡོད། །
བདག་ཅག་ཡོན་མཆོད་འཁོར་བཅས་རྣམས། ། གལ་ཏེ་ཁྲམ་ལ་བཏབ་སྲིད་ན། ། ཁྲམ་ཁ་ཕྱེས་ཤིག་མ་ཅིག་མ། ། ཁྱོད་ཀྱི་ལག་པ་གཡོན་པ་ན། ། བཙན་གྱི་ཤྭ་རྡེལ་དཀར་ནག་བཀྲམ། ། བདག་དང་རྒྱུ་སྦྱོར་ཡོན་བདག་རྣམས། ། གལ་ཏེ་རྩིས་ལ་བཅུག་པ་ན། ། ཤྭ་རྡེའུ་དཀར་ནག་ད་ཕྱེས་ཤིག ། ཁྱོད་ཀྱི་མཆན་ཁུང་གཡས་པ་ན། ། གཤིན་རྗེའི་ཁྲམ་ཤིང་དམར་པོ་ཡོད། །
བདག་དང་རྒྱུ་སྦྱོར་ཡོན་བདག་རྣམས། ། གལ་ཏེ་ཁྲམ་ལ་བཏབ་པ་ན། ། བྱང་དམར་དཀྱུས་ནས་ད་ཕྱུངས་ཤིག ། ཁྱོད་ཀྱི་མཆན་ཁུང་གཡོན་པ་ན། ། ནད་ཀྱི་རྐྱལ་པ་ནག་པོ་ལ། ། སྦྲུལ་ནག་ལྔ་བརྒྱའི་ཁ་ཆིངས་ཅན། ། སྤྲུལ་པ་མང་པོ་དེ་ནས་འགྱེད། ། སྤྲུལ་པའི་དམག་དཔུང་ད་ཕྱུངས་ཤིག ། ཡོན་བདག་བསླུ་ཕྱིར་བདུད་ཟློག་འབུལ། ། འབུལ་བ་བདག་གིས་མ་ནོར་ལ། །
ལེན་པ་ཁྱེད་ཀྱིས་མ་ནོར་ཞིག ། བཞེས་ཤིག་ཀུན་གྱིས་དགྱེས་པར་རོལ། ། བདག་དང་རྒྱུ་སྦྱོར་ཡོན་བདག་གི ། བན་བོན་བྱད་ཁ་ད་ཟློག་ཅིག ། ཀླུ་གཉན་གཏད་ཁྲམ་ད་ཟློག་ཅིག ། དགྲ་ཇག་ཆོམ་རྐུན་ད་ཟློག་ཅིག ། མི་ཁ་ངན་པ་ད་ཟློག་ཅིག ། ནོར་ཕྱུགས་གོད་ཁ་ད་ཟློག་ཅིག ། མི་ཡི་ཤི་འཕྲོ་ད་ཆོད་ཅིག ། ཡམས་ནད་རིམས་ནད་ད་ཟློག་ཅིག །
མ་ཉེས་ཁ་ཡོག་ད་ཟློག་ཅིག ། མི་མཐུན་གནོད་པའི་ཚོགས་རྣམས་ཀུན། ། ཤེས་རབ་སྙིང་པོའི་ཡས་ཟློག་འདིས། ། ད་ལྟ་ཉིད་དུ་ཟློག་བསྒྱུར་ཅིག ། ཤེས་རབ་ཟློག་བཅས་བྱིན་རླབས་ཀྱིས། ། ས་ཆུ་མེ་རླུང་སྐག་ངན་ཟློག ། ངར་གླུད་ཡས་སོགས་གཟུགས་འགྲོས་ཀྱིས། ། ལྟས་ངན་རང་སར་ཞི་བར་མཛོད། ། ནད་ཡམས་གོད་ཁ་བཟློག་ཏུ་གསོལ། ། དེ་བཞིན་གང་ལ་གང་འཚེ་བ། །
དཀོན་མཆོག་གསུམ་གྱི་ཐུགས་རྗེ་དང༌། ། ཤེས་རབ་སྙིང་པོའི་བྱིན་རླབས་དང༌། ། སྔགས་འཆང་བདག་གི་ནུས་མཐུ་ཡིས། ། བདུད་བཞིའི་གནོད་པ་མ་ལུས་ཀུན། ། ད་ལྟ་རང་རང་གནས་སུ་ཟློག ། ས་མ་ཡ་པྲ་བཱེ་ཤ་ཡ་ཕཊ། དྲག་ཏུ་བརྗོད་ཅིང་རོལ་མོ་བྱས་ལ་ཕྱི་རོལ་ཏུ་བསྐྱལ་བཅོལ། དེའི་ཚེ་རྒྱས་པ་ཤེས་རབ་སྙིང་པོ་ཚར་གསུམ་དང་དགྲ་ཟློག་བྱ། བསྡུ་ན་མདོ་ཚར་གཅིག་དང་ཟློག་པ་ལན་གསུམ་བྱ། ཤིན་ཏུ་བསྡུ་ན་ག་ཏེ་ལན་གསུམ་བརྗོད་པའི་མཐར་ཟློག་པ་རེ་བྱ་བ་དེ་འདྲ་ལན་གསུམ།
སྤྱི་དང་བྱེ་བྲག་དམིགས་བསལ་གང་ཡིན་པའི་བདེན་སྟོབས་བརྗོད་མཐར་ཐལ་རྡེབ་བཅས་ཀྱི་ཚིགས་སུ་བཅད་པ་རྣམས་ཀྱང་སྔར་བཞིན་བྱ། དེའི་ཚེ་རང་གི་ལག་གཉིས་ཉི་ཟླར་གསལ་བ་དང༌། སངས་རྒྱས་དང་ཉན་ཐོས་རྣམས་ཀྱིས་ཆོས་གོས་བྱང་སེམས་རྣམས་ཀྱིས་ཐལ་མོ་བརྡབ། ཆོས་སྐྱོང་སྤྲུལ་པའི་དམག་དཔུང་དང་བཅས་པས་མཚོན་ཆའི་ཆར་ཕབས་པས་གནོད་བྱེད་ལ་དམིགས་པ་རྡུལ་དུ་བརླགས་པར་བསམ། མཐུ་བྱེད་པའམ་གལ་ཆེ་དུས་རི་ལ་ཕུལ་བར་འགྲོ་ན། གོང་གི་མ་མོའི་ཟློག་པའི་མགོ་ནས་ཕྱིར་ཁྱེར་ལ་དེར་ཕྱིན་པ་དང༌། གསེར་སྐྱེམས་གཏོར་ལ་མ་མོའི་ཟློག་པ་མན་ཆད་དང༌། ཤེས་རབ་སྙིང་པོའི་ཟློག་པ་ལན་གསུམ་གྱིས་བར་འདི་དེར་འདོན་ལ་འབུལ་ལོ། གང་ལྟར་ཡང་ཟློག་པ་གྲུབ་འཕྲལ་རང་དང་བསྲུང་བྱ་མི་ནོར་འཁོར་བཅས་བཅོམ་ལྡན་འདས་ཀྱི་ཕྱག་གཡས་ས་གནོན་གྱི་འོག་ཏུ་ཚུད་པར་བསམས་ལ། ག་ཏེ་བཟླ་བའམ།
ཅུང་ཟད་སྤྲོ་ན། སྟོང་པའི་ངང་ལས་བྷྲཱཏྶྨུྃ་ཡིག་སེར་པོ་ནི། ། ཡོངས་གྱུར་གསེར་གྱི་འཁོར་ལོ་རྩིབས་སྟོང་པ། ། ཡངས་ཤིང་རྒྱ་ཆེ་ཕྱི་རོལ་གནམ་ས་ཁྱབ། ། དེ་རྒྱབ་བདག་མདུན་ཐུགས་ལས་འོད་འཕྲོས་པས། ། ཤེར་ཕྱིན་གླེགས་བམ་རལ་གྲི་རྡོ་རྗེ་ཡི། ། གུར་ཁང་རིམ་གསུམ་ཡེ་ཤེས་མེ་དཔུང་འབར། ། བསྐལ་པའི་རླུང་ཡང་ཐར་བ་མེད་པའི་ནང༌། ། བསྲུང་བྱ་ཐམས་ཅད་ཐུབ་པའི་སྐུ་རུ་གྱུར། ། རྩིབས་ནང་སངས་རྒྱས་སྟོང་དང་གུར་ཁང་གི །
བར་རྣམས་སངས་རྒྱས་བྱེ་བ་དཔག་མེད་བཞུགས། ། དེ་དག་ཀུན་དང་མདུན་བསྐྱེད་འཁོར་བཅས་ཀྱིས། ། སྐྱབས་སྦྱིན་ཕྱག་རྒྱས་བདག་འཁོར་བསྲུང་བར་གྱུར། ། ཅེས་བསྒོམ་ལ། ཏདྱ་ཐཱ། ག་ཏེ་ག་ཏེ་པཱ་ར་ག་ཏེ་པཱ་ར་སཾ་ག་ཏེ་བྷོ་དྷི་བདག་དང་བསྲུང་བྱ་ཐམས་ཅད་སྲུངས་ཤིག་རཀྵ་ཀུ་རུ་སྭཱ་ཧཱ། ཞེས་ཅི་ནུས་བཟླས་སོ། ། མཐར་གཟུང་འཛིན་གྱི་ཆོས་ཐམས་ཅད་མི་དམིགས་པ་སྟོང་ཉིད་ཀྱི་ལྟ་བའི་ཀློང་དུ་ཅི་གནས་སུ་བཞག་གོ ། བཅུ་གཅིག་པ་ཤིས་བརྗོད་བྱ་བ་ནི། ནད་པ་གལ་ཆེན་ཡོད་ན་གོས་དཀར་པོ་གྱོན་ལ་སྟན་དཀར་པོའི་སྟེང་དུ་ཁ་ཤར་དུ་བལྟས་ལ་འདུག །
རྒྱལ་བ་སྲས་དང་བཅས་པ་རྣམས་ཀྱིས་མེ་ཏོག་འཐོར་ཞིང་ཤིས་བརྗོད་མཛད་པར་མོས་ལ། རོལ་མོ་བསྒྲག་ཅིང་འབྲུ་འཐོར་ལ། ཧཱུྃ། དབུས་ཀྱི་ཕྱོགས་ནས་བཀྲ་ཤིས་པ། ། རྣམ་པར་སྣང་མཛད་བཀྲ་ཤིས་ལགས། ། སྐུ་ལུས་བཟང་པོའི་བཀྲ་ཤིས་གང་ཡིན་པ། ། ཛ་ཡེ་དེ་རིང་སྦྱིན་བདག་འདི་ལ་སྩོལ། ། བཀྲ་ཤིས་དེས་ཀྱང་ཁྱོད་ལ་བདེ་ལེགས་ཤོག ། ཧཱུྃ། ཤར་གྱི་ཕྱོགས་ནས་བཀྲ་ཤིས་པ། །
རྡོ་རྗེ་སེམས་དཔའི་བཀྲ་ཤིས་ལགས། ། མི་འགྱུར་བརྟན་པའི་བཀྲ་ཤིས་གང་ཡིན་པ། ། ཛ་ཡེ་དེ་རིང་སྦྱིན་བདག་འདི་ལ་སྩོལ། ། བཀྲ་ཤིས་དེས་ཀྱང་ཁྱོད་ལ་བདེ་ལེགས་ཤོག ། ཧཱུྃ། ལྷོ་ཡི་ཕྱོགས་ནས་བཀྲ་ཤིས་པ། ། རིན་ཆེན་འབྱུང་གནས་བཀྲ་ཤིས་ལགས། ། འདོད་དགུ་འབྱུང་བའི་བཀྲ་ཤིས་གང་ཡིན་པ། ། ཛ་ཡེ་དེ་རིང་སྦྱིན་བདག་འདི་ལ་སྩོལ། ། བཀྲ་ཤིས་དེས་ཀྱང་ཁྱོད་ལ་བདེ་ལེགས་ཤོག །
ཧཱུྃ། ནུབ་ཀྱི་ཕྱོགས་ནས་བཀྲ་ཤིས་པ། ། སྣང་བ་མཐའ་ཡས་བཀྲ་ཤིས་ལགས། ། དབང་སྡུད་སྙན་གྲགས་བཀྲ་ཤིས་གང་ཡིན་པ། ། ཛ་ཡེ་དེ་རིང་སྦྱིན་བདག་འདི་ལ་སྩོལ། ། བཀྲ་ཤིས་དེས་ཀྱང་ཁྱོད་ལ་བདེ་ལེགས་ཤོག ། ཧཱུྃ། བྱང་གི་ཕྱོགས་ནས་བཀྲ་ཤིས་པ། ། དོན་ཡོད་གྲུབ་པ་བཀྲ་ཤིས་ལགས། ། ཕྲིན་ལས་ལྷུན་གྱིས་གྲུབ་པའི་བཀྲ་ཤིས་དེ། །
ཛ་ཡེ་དེ་རིང་སྦྱིན་བདག་འདི་ལ་སྩོལ། ། བཀྲ་ཤིས་དེས་ཀྱང་ཁྱོད་ལ་བདེ་ལེགས་ཤོག ། ཧཱུྃ། འོག་གི་ཕྱོགས་ནས་བཀྲ་ཤིས་པ། ། ས་ཡི་ལྷ་མོ་བརྟན་མའི་བཀྲ་ཤིས་ལགས། ། ཚེ་འཛིན་འབྲུ་སྣའི་བཀྲ་ཤིས་གང་ཡིན་པ། ། ཛ་ཡེ་དེ་རིང་སྦྱིན་བདག་འདི་ལ་སྩོལ། ། བཀྲ་ཤིས་དེས་ཀྱང་ཁྱོད་ལ་བདེ་ལེགས་ཤོག ། ཉིན་ཡང་བཀྲ་ཤིས་འབྱུང་བ་ཡ་ལ་ལ། ། མཚན་ཡང་བཀྲ་ཤིས་འབྱུང་བ་ཀྱི་ལི་ལི། །
བཀྲ་ཤིས་དུས་གསུམ་འབྱུང་བ་གང་ཡིན་པ། ། བཀྲ་ཤིས་དེས་ཀྱང་དེང་འདིར་བདེ་ལེགས་ཤོག ། ཅེས་པ་དང༌། གཞན་ཡང་བཀྲ་ཤིས་ཀྱི་ཚིགས་བཅད་རྒྱས་བསྡུས་ཅི་རིགས་པ་བརྗོད་དོ། རྩ་བའི་གསུམ་པ་རྗེས་ཀྱི་ཆོ་ག་ནི། མདུན་གྱི་མཆོད་པ་རྣམས་ཁ་གསོས། གོང་ལྟར་བྱིན་གྱིས་བརླབས། སྤྲོ་ན་ཚིགས་བཅད་བརྗོད། བསྡུ་ན། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ།
དེ་བཞིན་དུ་སྔགས་གོང་འོག་ཐམས་ཅད་འདྲ་བར་བྱས་ལ། པཱདྱཾ་ནས། ཤཔྡའི་བར་གྱིས་མཆོད། ཐབས་མཁས་ཐུགས་རྗེ་ཤཱཀྱའི་རིགས་སུ་འཁྲུངས། ། སོགས་ཤློ་ཀ་དང༌། བསྟོད་པར་འོས་པ་སོགས་ཤློ་ཀས་བསྟོད་ལ། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་གསོལ། ཡིག་བརྒྱ་ལན་གསུམ། ཐལ་མོ་སྦྱར་ལ།
མ་འབྱོར་པ་དང་ཉམས་པ་དང༌། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཀུན་མགོན་པོས་བཟོད་པར་གསོལ། ། གང་ཡང་བདག་བློ་གཏི་མུག་པས། ། ལེགས་སྤྱད་འདི་ལ་ཉེས་གྱུར་པ། ། གང་ཕྱིར་ལུས་ཅན་སྐྱབས་ཡིན་ཕྱིར། ། དེ་ཀུན་མགོན་ཁྱོད་བཟོད་པར་མཛོད། ། ཅེས་བཟོད་པར་གསོལ། མདུན་བསྐྱེད་ཀྱི་འཁོར་རྣམས་འོད་དུ་ཞུ་ནས་གཙོ་བོ་ལ་ཐིམ་པར་གྱུར། །
རྟེན་མེད་ན་གཤེགས་གསོལ་བྱ། སྐབས་འདིར་ཐུབ་སྐུ་བཞུགས་པའི་དབང་དུ་བྱས་ཏེ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། ཁྱད་པར་དུ་ཡང་སྐུ་གཟུགས་ཀྱི་རྟེན་འདི་རྣམས་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་འབྱུང་བ་བཞིའི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་ཀྱང་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། འདིར་ནི་གཟུགས་དང་ལྷན་ཅིག་ཏུ། ། འགྲོ་བའི་དོན་དུ་བཞུགས་ནས་ཀྱང༌། ། ནད་མེད་ཚེ་དང་དབང་ཕྱུག་དང༌། ། མཆོག་རྣམས་ལེགས་པར་སྩལ་དུ་གསོལ། །
ཅེས་དང༌། སུ་པྲ་ཏིཥྛའི་སྔགས་བརྗོད་ལ་བརྟན་བཞུགས་བྱ། རང་གི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོས་མཚན་པར་གྱུར། དགེ་བ་འདི་ཡིས་མྱུར་དུ་བདག ། རྫོགས་པའི་སངས་རྒྱས་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། དེ་བཞིན་གཤེགས་པ་ཁྱེད་སྐུ་ཅི་འདྲ་བ། །
སོགས་ཀྱིས་བསྔོ་སྨོན་བྱ། དེ་ནས་དྲིལ་གསིལ་འཐོར་ནས་བཅས། སྟོན་མཆོག་དམ་པ་ལྷ་མིའི་མཆོད་འོས་པ། ། སངས་རྒྱས་ཕྱག་འཚལ་དེང་འདིར་བདེ་ལེགས་ཤོག ། སེམས་ཅན་གང་དག་འགྲོ་དང་མི་འགྲོ་བ། ། དེ་དག་ཐམས་ཅད་དེང་འདིར་བདེ་ལེགས་ཤོག ། ཞི་བ་ཆགས་བྲལ་ལྷ་མིའི་མཆོད་འོས་པ། ། ཆོས་ལ་ཕྱག་འཚལ་དེང་འདིར་བདེ་ལེགས་ཤོག ། སེམས་ཅན་གང་དག་འགྲོ་དང་མི་འགྲོ་བ། ། དེ་དག་ཐམས་ཅད་དེང་འདིར་བདེ་ལེགས་ཤོག །
ཚོགས་ཀྱི་དམ་པ་ལྷ་མིའི་མཆོད་འོས་པ། ། དགེ་འདུན་ཕྱག་འཚལ་དེང་འདིར་བདེ་ལེགས་ཤོག ། སེམས་ཅན་གང་དག་འགྲོ་དང་མི་འགྲོ་བ། ། དེ་དག་ཐམས་ཅད་དེང་འདིར་བདེ་ལེགས་ཤོག ། ཅེས་སོགས་མཆོག་གསུམ་བཀྲ་ཤིས་ཤློ་ཀ་གསུམ་སོགས་སྔོན་དུ་འགྲོ་བས་ཤིས་བརྗོད་གང་རུང་དང༌། མཐར། ཉིན་མོ་བདེ་ལེགས་མཚན་བདེ་ལེགས། ། ཉིན་མོའི་གུང་ཡང་བདེ་ལེགས་ཤིང༌། ། ཉིན་མཚན་རྟག་ཏུ་བདེ་ལེགས་པ། ། དཀོན་མཆོག་གསུམ་གྱིས་དེང་འདིར་སྩོལ། །
དེང་འདིར་རྣལ་འབྱོར་པ་བདག་ཅག་དཔོན་སློབ་འཁོར་དང་བཅས་པ་ཐམས་ཅད་ཉི་མ་དང་ཟླ་བ་གཟའ་སྒྲ་གཅན་གྱི་ཁ་ནས་ཐར་བ་བཞིན་དུ་འགལ་རྐྱེན་སྤང་བྱ་མི་མཐུན་པའི་ཕྱོགས་ཐམས་ཅད་ལས་རྒྱལ་ནས་ཤིན་ཏུ་བཀྲ་ཤིས་པར་གྱུར་ཅིག ། ཅེས་བརྗོད་ལ་རོལ་མོ་རྒྱ་ཆེར་བྱའོ། ། དེ་ལྟར་བྱས་པའི་ཕན་ཡོན་ནི་བསམ་གྱིས་མི་ཁྱབ་ཅིང་བརྗོད་དུ་མི་ལོངས་པར་འབྱུང་བར་གསུངས་ལ། ཁྱད་པར་དུ་བན་བོན་གྱི་རྦོད་གཏོང་བྱད་ལས་གནོད་པ། གཏད་ལ་བཅུག་པ། ན་ཚ་རྒོད་པའི་འཕྲོ་གཅོད་པ། ཡུལ་དུ་ནད་ཡམས་རིམས་ནད་དར་བ། ཕྱུགས་ནད་གོད་ཁ་མང་བ། ཁྱིམ་དུ་རྒྱལ་པོ་ལ་སོགས་པའི་གདོན་ཞུགས་པ་རྣམས་དང༌། སྐར་མ་ངན་པར་ཤི་བ།
མ་ཉེས་པའི་ཁ་གཡོག་འོང་བ། མི་ཁ་ཆེ་བ། སྲིའུ་མ་སོས་པ། ནོར་ལ་དཀར་འགོང་འོང་བ། ཐན་དང་རྨི་ལམ་ལྟས་ངན་པ། ལོ་དང་སྤར་ཁ་རྩུབ་པ། མཐུ་ལྟས་བྱུང་བ་སོགས་ལ་འདིའི་ཟློག་པ་བྱས་པས་དེ་མ་ཐག་ཏུ་ཟློག་པར་འགྱུར་རོ། ། ཚེ་ཚད་མཐར་ཕྱིན་པ་མ་གཏོགས་བར་ཆད་ཀྱིས་ཟིན་པ་ལ་གནོད་ཚབ་ཆེ་ཆུང་དང་བསྟུན་པའི་ལན་གཅིག ། གསུམ། ལྔ།
བདུན། དགུ་སོགས་བསྐྱར་ན་ངེས་པར་སེལ་བ་ཐེ་ཚོམ་མེད་དོ་ཞེས་གོང་མ་རྣམས་ཀྱིས་མགྲིན་གཅིག་ཏུ་བསྔགས་སོ། ། དེ་ལྟར་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་ཡུམ་རྒྱས་འབྲིང་བསྡུས་པ་རྣམས་ལ་ཕན་ཡོན་བསྔགས་པ་ཇི་སྙེད་གསུངས་པ་རྣམས་ཚུལ་འདི་ལའང་འབྱུང་བར་རིགས་པས་གཏོ་ཟློག་ཐམས་ཅད་ལས་ཁྱད་པར་འཕགས་པ་དང་རིག་པ་མྱོང་བས་གྲུབ་པ་ཡིན་ནོ། ། དེ་ལྟར་རྒྱ་གར་མཁས་གྲུབ་རྣམས་ཀྱི་ཐུགས་བཅུད། དཔལ་ལྡན་ཨ་ཏི་ཤའི་ཡི་དམ། དགེ་བཤེས་པུ་ཏོ་བ་རིན་ཆེན། རིང་མོ་འབྱུང་གནས་རྡོ་རྗེ། གྱི་ལྗང་དབུ་དཀར་བ་སོགས་ཀྱི་ཕྱག་ལེན་འཁྲུལ་མེད་འདི་ལ་སྔ་ཕྱིར་བྱོན་པའི་ཡིག་ཆ་འདྲ་མིན་མང་དུ་མཆིས་པ་ལས། རྩ་བའི་གཞུང་དང་འབྲེལ་ངེས་པའི་ཡིག་ཆ་རྣམས་ཀྱིས་བཅུད་བླངས་ནས་དག་གཙང་བཀླག་ཆོག་ཏུ་བཀོད་པའོ། ། དོན་དམ་དབང་དུ་གེགས་བས་སངས་རྒྱས་ཀྱང༌། །
མེད་ཅེས་དཔལ་གྱི་མགུལ་ནས་ལེགས་པར་གསུངས། ། ཀུན་རྫོབ་འཁྲུལ་ངོར་རྒྱུ་འབྲས་མི་བསླུ་བས། ། རྟེན་ཅིང་འབྲེལ་འབྱུང་ཚུལ་འདིར་ཡིད་ཆེས་འཚལ། ། ཤེར་ཕྱིན་མདོ་ལས་དངོས་སུ་བསྟན་པའི་དོན། ། འཕྲལ་ཡུན་བར་ཆད་ཟློག་ལ་ཆེས་ཟབ་པ། ། འདི་བཀོད་དགེ་བས་བདུད་བགེགས་ནག་པོའི་ཕྱོགས། ། ཞི་ཞིང་ཕན་བདེ་ཡར་ངོ་རབ་རྒྱས་ཤོག ། འདི་ཉིད་ཀུན་ལ་ཉེར་མཁོ་གྱུར་ཀྱང་ཕྱོགས་འདིར་ཡིག་ཆ་གསལ་བ་མ་མཆིས་ཤིང་མི་བསྐྱོད་ཞབས་ཀྱིས་མཛད་པར་གྲགས་པ་དེའང་རྗེ་དེ་ཉིད་ཀྱི་གསུང་ཡིན་ངེས་མི་སྣང་བ་མ་ཟད་མགོ་གཞུག་མ་ཚང་བས་རང་གཞན་ཀུན་ལ་ཕན་འདོད་བསམ་པས་ཡོན་ཏན་རྒྱ་མཚོ་བློ་གྲོས་མཐའ་ཡས་པའི་སྡེས་དཔལ་སྤུངས་ཡང་ཁྲོད་ཀྱི་སྒྲུབ་གནས་སུ་བྲིས་པ་དགེ་ལེགས་འཕེལ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
