བཀའ་རྙིང་གི་ཆོ་ག་སྣ་ཚོགས།
པོད ༡༤
འབྲུག་ལུགས་སྨོན་ལམ་ཆེན་མོའི་ཆོག་ཁྲིགས་བཀླག་ཆོག་ཏུ་བཀོད་པ་བྱང་ཆུབ་ལམ་བཟང་།
" & ༄༅། །འབྲུག་ལུགས་སྨོན་ལམ་ཆེན་མོའི་ཆོག་ཁྲིགས་བཀླག་ཆོག་ཏུ་བཀོད་པ་བྱང་ཆུབ་ལམ་བཟང་ཞེས་བྱ་བ་བཞུགས་སོ། ། ༄༅། །སྐྱབས་གནས་བསླུ་བ་མེད་པ་དཀོན་མཆོག་རིན་པོ་ཆེ་རྣམ་པ་གསུམ་ལ་ཕྱག་འཚལ་ཞིང་སྐྱབས་སུ་མཆིའོ། ། རང་གཞན་སེམས་ཅན་ཐམས་ཅད་ཀྱི་བློ་སྣ་ཆོས་ལ་བསྒྱུར་ཏེ་ཐར་པ་དང་ཐམས་ཅད་མཁྱེན་པའི་གོ་འཕང་ཐོབ་པའི་ལམ་ཡང་དག་པ་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ། དེ་ཡང་སངས་རྒྱས་ཐམས་ཅད་ཀྱི་སྐུ་དང་ཞིང་ཁམས་མཛད་པ་འཕྲིན་ལས་གདུལ་བྱ་ལ་སོགས་པའི་ཡོན་ཏན་བསམ་གྱིས་མི་ཁྱབ་པ་རྣམས་ནི། སྔོན་སློབ་པ་ལམ་གྱི་གནས་སྐབས་ན་བསོད་ནམས་དང་ཡེ་ཤེས་ཀྱི་ཚོགས་དཔག་ཏུ་མེད་པ་བསགས་པའི་དགེ་བའི་རྩ་བ་རྣམས་བྱང་ཆུབ་ཏུ་བསྔོས་ཤིང་སྨོན་ལམ་རྒྱ་ཆེན་པོ་བཏབ་པ་ལས་བྱུང་བ་ཡིན་ལ། རང་ཅག་རྣམས་ཀྱང་དེ་ཡི་རྗེས་སུ་སློབ་ཕྱིར་ཐོས་བསམ་སྒོམ་གསུམ་ལ་སོགས་པའི་དགེ་བའི་རྩ་བ་གང་ཅི་ཡང་རུང་བ་གསོག་པར་བྱེད་ཅིང་དེ་རྣམས་བསྔོ་བ་དང་སྨོན་ལམ་གྱིས་ཡོངས་སུ་ཟིན་ཏེ་བྱང་ཆུབ་ཀྱི་རྒྱུ་རུ་འགྱུར་བའི་ཐབས་ལ་འབད་དགོས་པ་ནི་ཤིན་ཏུ་གལ་ཆེ། ཐབས་དེ་གང་ཞེ་ན། རང་ཅག་དང་པོའི་ལས་ཅན་རྣམས་ལ་སྨོན་ལམ་གྱི་ཆོ་ག་འདི་ཉིད་བྱ་སླ་ལ་ཕན་ཡོན་ཆེ་བར་མཐོང་སྟེ། སྨོན་ལམ་དེའང་དོན་ལ་ཁྱད་པར་མེད་ཀྱང་རྣམ་པ་ཕྱག་ལེན་ལ་རྒྱལ་བ་གོང་མའི་བཞེད་སྲོལ་མི་འདྲ་བ་རེ་མཆིས་ཀྱང་ད་ལམ་འདིར་ནི་ཁོ་བོ་རང་ཉིད་སྐྱ་སེར་སྐྱེ་བོའི་ཚོགས་ཇི་སྙེད་ཅིག་དང་ལྷན་དུ་སྨོན་ལམ་གྱི་ཆོ་ག་རྒྱས་བསྡུས་འབྲིང་ཙམ་ཞིག་རྒྱུན་དུ་ལག་ལེན་བསྟར་བཞིན་པའི་ཚུལ་འདི་ཉིན་འགོད་པ་ལ་གསུམ་སྟེ།
དགོས་ཆེད་དང་བཅས་ཆོ་གའི་རིམ་པ་ངོས་བཟུང་བ། སྦྱོར་བ་བཅས་གཤོམ། ཆོ་གའི་རིམ་པ་དངོས་སོ། ། དང་པོ་དགོས་ཆེད་དང་བཅས་ཆོ་གའི་རིམ་པ་ངོས་བཟུང་བ་ནི། སྔ་དྲོ་ནམ་ལངས་ནས་ཉིན་ཕྱེད་བར་མདོ་ལུགས་ཀྱི་ཆོ་ག་ལ་བརྟེན་ནས་ཐུབ་དབང་གནས་བརྟན་རྣམས་མཆོད་པའི་རིམ་པ་སྟེ། དེ་ཡང་བདག་ཅག་གི་སྟོན་པ་འདི་ཉིད་བསྐལ་པ་དཔག་ཏུ་མེད་པའི་སྔོན་རོལ་དུ་བྲམ་ཟེ་རྒྱ་མཚོའི་རྡུལ་ཞེས་བྱ་བར་སྐྱེ་བ་བཞེས་པའི་དུས་སུ་དེ་བཞིན་གཤེགས་པ་རིན་ཆེན་སྙིང་པོའི་སྤྱན་སྔར་བསྐལ་བཟང་གི་བྱང་ཆུབ་སེམས་དཔའ་རྣམས་རང་རང་གི་སངས་རྒྱས་པའི་སྐབས་ཀྱི་ཞིང་ཡོངས་སུ་གདམས་པར་མཛད་པ་ན། མཐར་བསྐལ་བཟང་གི་རྣམ་འདྲེན་སྟོང་རྩ་གཞན་ཐམས་ཅད་ཀྱིས་སྤངས་པའི་སྙིགས་མ་ལྔ་བདོའི་ཞིང་རྩོད་ལྡན་ཚེ་ལོ་བརྒྱ་པའི་དུས་ཀྱི་གདུལ་བྱ་རྣམས་ལྷག་པའི་ཐུགས་རྗེ་ཆེན་པོས་བདག་གིར་མཛད་དེ་སྨོན་ལམ་ཆེན་པོ་ལྔ་བརྒྱ་བཏབ་སྟེ་སེངྒེའི་སྒྲ་ཆེན་པོ་བསྒྲགས་པར་མཛད་པ་ན། གཞན་རྣམས་མེ་ཏོག་ལྟ་བུའི་བྱང་ཆུབ་སེམས་དཔའ་དང༌། ཁྱོད་ནི་པད་དཀར་ལྟ་བུའི་བྱང་ཆུབ་སེམས་དཔའོ་ཞེས་དེ་བཞིན་གཤེགས་པ་རིན་ཆེན་སྙིང་པོ་དང༌། ཕྱོགས་བཅུའི་སངས་རྒྱས་རྣམས་ཀྱིས་ཀྱང་བསྔགས་བརྗོད་མཛད་པའི་ཚུལ་སྙིང་རྗེ་པདྨ་དཀར་པོའི་མདོ་ལས་གསུངས་པ་བཞིན་རང་ཅག་རྣམས་ལ་སངས་རྒྱས་གཞན་ལས་ལྷག་པའི་བཀའ་དྲིན་བླ་ན་མེད་པ་མཉམ་མེད་ཐུབ་པའི་དབང་པོ་དེ་ཉིད་དང༌།
དེ་བཞིན་གཤེགས་པ་ཤཱཀྱ་ཐུབ་པའི་བཀའ་ལུང་རྗེས་སུ་སྒྲུབ་སྟེ་ལྷ་མི་ཀུན་གྱི་བསོད་ནམས་ཀྱི་ཞིང་དང་སངས་རྒྱས་ཀྱི་བསྟན་པ་སྐྱོང་བར་ཞལ་གྱིས་བཞེས་ཏེ་སྐུ་མྱ་ངན་ལས་མི་འདའ་བར་ད་ལྟའང་འཇིག་རྟེན་ན་མངོན་སུམ་དུ་བཞུགས་པ་འཕགས་པའི་གནས་བརྟན་བཅུ་དྲུག་འཁོར་དགྲ་བཅོམ་པའི་ཚོགས་དང་བཅས་པ་རྣམས་སྤྱན་འདྲེན་པ། ཕྱག་འཚལ་བ། ཁྲུས་དང་ན་བཟའ་ཕུལ་བ། མཆོད་བསྟོད་ཕུལ་བ། གསོལ་བ་འདེབས་པ། མཚན་སྔགས་བཟླས་པ། ཞལ་ཟས་བསོད་པ་ཉིན་དགུང་གདུག་ཚོད་ཀྱི་ཚུལ་དུ་ཕུལ་བ། རྒྱལ་ཆེན་བཞི་དང་ཕྱོགས་སྐྱོང་བཅུ་གཞི་བདག་རྣམས་ལ་གཏོར་མ་བསྔོས་ཏེ་བསྟན་པ་སྲུང་བ་དང༌། སེམས་ཅན་ལ་བདེ་སྐྱིད་འབྱུང་བའི་འཕྲིན་ལས་བཅོལ་བ་ལ་སོགས་པའི་དགེ་བའི་རྩ་བ་རྣམས་བྱང་ཆུབ་ཏུ་བསྔོ་ཞིང་སྨོན་ལམ་འདེབས་པའི་ཆེད་དུ་བྱང་ཆུབ་སེམས་དཔའ་ཀུན་ཏུ་བཟང་པོའི་སྨོན་ལམ་འབུམ་ཕྲག་བཅུ་གཉིས་ཀྱི་དོན་བསྡུས་མདོ་ཕལ་པོ་ཆེའི་བསྔོ་བའི་ལེའུ་ལས་བྱུང་བ། འཕགས་པ་བཟང་པོ་སྤྱོད་པ་སྨོན་ལམ་རྒྱལ་པོ་ཞེས་བྱ་བ་འདི་ཉིད་གྲངས་གསོག་པ་ཡིན་ནོ། །
ཕྱེད་ཡོལ་ནས་ཕྱི་དྲོ་ཉི་ནུབ་བར་སྔགས་ཀྱི་ཆོ་ག་སྟེ་སྙིགས་དུས་ཀྱི་སྐྱབས་དང་མགོན་མཆོག་ཏུ་གྱུར་པ་རང་ཅག་རྣམས་ལ་སངས་རྒྱས་གཞན་ལས་ལྷག་པའི་བཀའ་དྲིན་ཅན་ཨོ་རྒྱན་གྱི་སློབ་དཔོན་ཆེན་པོ་པདྨ་འབྱུང་གནས་དེ་ཉིད་བདུད་དང་དམ་སྲི་འགོང་པོ་རྣམས་འདུལ་ཕྱིར་དྲག་པོའི་སྐུར་བཞེངས་པ། ཀུན་མཁྱེན་པདྨ་དཀར་པོའི་དག་སྣང་ལས་བྱུང་བའི་བླ་མ་རིག་འཛིན་ཆེན་པོ་དམ་ཚིག་པར་གསལ་བ། ཡེ་ཤེས་པ་སྤྱན་འདྲེན་ཏེ་བསྟིམ་པ། གསོལ་འདེབས་དབང་བསྐུར་མཆོད་བསྟོད་བཟླས་པ་སོགས་དང༌། ཆོས་སྐྱོང་མགོན་པོ་ལྕམ་དྲལ་བཀའ་སྡོད་ཚོགས་དང་བཅས་པ་ལ་གཏོར་མ་བསྔོས་ཏེ་འཕྲིན་ལས་བཅོལ་བ། རྩ་གསུམ་དམ་ཅན་ཆོས་སྐྱོང་རྣམས་ལ་ཚོགས་ཀྱི་མཆོད་པ་རྒྱ་ཆེན་པོ་ཕུལ་བ་སོགས་ཀྱི་དགེ་རྩ་བསྔོ་བ་དང་སྨོན་ལམ་གྱིས་ཡོངས་སུ་ཟིན་པའི་ཆེད་དུ་བཟང་སྤྱོད་སྨོན་ལམ་གསོག་པ་དང་སྨོན་ལམ་གྱི་རིམ་པ་གཞན་ཡང་ཇི་ཙམ་ནུས་པ་འདོན་རུང་བ་ཡིན་ནོ། ། གཉིས་པ་སྦྱོར་བ་བཅས་གཤོམ་ནི། གཙུག་ལག་ཁང་ངམ་ཡང་ན་ཕྱི་རོལ་གཙང་ཞིང་ཡིད་དུ་འོང་བའི་ས་ཕྱོགས་སུ་མཆོད་ཁང་བཀོད་པ་ཁྱད་པར་འཕགས་པས་བརྒྱན་ཅིང་མཛེས་པའི་ནང་དུ་སྐུ་གསུང་ཐུགས་རྟེན་བཞུགས་པའི་མདུན་ནམ་ཉེ་ལོགས་ཅི་བདེ་བར་སྟེགས་བུ་གྲུ་བཞིའི་ཁར་རས་བྲིས་ཀྱི་དཀྱིལ་འཁོར་བཀྲམ་པའི་དབུས་སུ་མཉྫིའམ་སྟེགས་ཁྲི་ཁེབས་ལྡན་ཁར་སྟོན་པའི་སྐུ་བརྙན་བྱིན་ལྡན་མཐོང་ན་མི་མཐུན་པ་མེད་པ་བཞུགས་སུ་གསོལ། མཐའ་སྐོར་དུ་འཕན་གདུགས་རྒྱལ་མཚན་ལ་སོགས་པའི་མཆོད་རྫས་བཀྲམ། གཞུང་དུ་གཏོར་འབུལ་ཚེག་ཟིན་མེད་ཀྱང་བླ་མ་དཀོན་མཆོག་སྤྱི་ལ་ལྷ་བཤོས་ཀྱི་ཚུལ་དུ་འབུལ་རྒྱུའི་གཏོར་མ་གཅིག།
དེ་ལས་ཅུང་དམའ་བར་རྒྱལ་ཆེན་བཞི་ལ་བཞི་དང་གཞི་བདག་གི་དཀར་གཏོར་གཅིག ། ཉེ་ལོགས་སུ་ཆ་གསུམ་གྱི་གཏོར་མའང་བཤམས། དཀྱིལ་འཁོར་དང་གཏོར་མའི་མདུན་ཕྱོགས་སུ་སྤྲོ་ན་མཆོད་པ་བརྒྱ་ཚར་རམ་ཡང་ན་ལྷ་གྲངས་དང་མཉམ་པ་བཤམས་སྲོལ་ཡོད་ཀྱང་བསྡུ་ན་མཆོད་ཡོན་སྔོན་འགྲོའི་ཉེར་སྤྱད་ལྔ་བཤམས་པས་ཆོག་གོ། ། འདིར་ཞར་འཕྲོས་སུ་མཆོད་མགོ་གཡས་གཡོན་དུ་བསྟན་ཐངས་ཀྱི་སྐོར་ལ་མཁས་པའི་བཞེད་སྲོལ་མི་འདྲ་བ་རེ་ཡོད་པ་དེ་ལ་རྒྱུ་མཚན་རྣམ་དག་རེ་ཡོད་པར་གོ་བ་ལེན་ཐུབ་ན་འགལ་བ་མེད་ཀྱང༌། ལ་ལས་དེ་ཧ་མ་གོ་བར་གཅིག་ཤེས་བདེན་ན་གཅིག་རྫུན་དགོས་པའི་ཨུ་ཚུགས་ལ་གཞི་བཅོལ་བས། ལ་ལ་རང་གི་བཞེད་སྲོལ་དྲི་མ་མེད་པ་ལ་ཐེ་ཚོམ་གྱིས་དྲྭ་བས་བཅིངས་ཏེ་ཡིད་མི་ཆེས་པ་དང༌། ལ་ལ་རང་ལུགས་ཕྱོགས་འཛིན་གྱིས་གཞན་ལུགས་མཐའ་དག་ལོག་པར་མཐོང་བ་དང༌། ལ་ལ་མགོ་རྨོངས་ཏེ་གང་ལ་ཆ་འཇོག་དགོས་པ་མ་ཤེས་པར་འདི་ཡིན་གཏད་གསོ་མེད་པར་འགྱུར་ཉེན་ཆེ་བས་རང་བློས་གང་ཤེས་ལྟར་ཅུང་ཟད་ཞུ་ན། དེ་ཡང་མཁས་པ་ལ་ལས་བདག་བསྐྱེད་མཆོད་པ་ནི་རང་གི་གཡས་ནས་མགོ་བརྩམས་ཏེ་གཡོན་ཕྱོགས་སུ་བཤམས། མདུན་བསྐྱེད་མཆོད་པ་ནི་རྟེན་གྱི་གཡས་ནས་མགོ་བརྩམས་ཏེ་གཡོན་ཕྱོགས་སུ་བཤམས་པར་གསུངས་པ་དང༌།
ལ་ལས་ཕ་རྒྱུད་ཀྱི་རིགས་ལ་གཡས་ནས་མགོ་བརྩམས། མ་རྒྱུད་ཀྱི་རིགས་ལ་གཡོན་ནས་མགོ་བརྩམས་པར་གསུངས་པའང་དོན་ལ་འཐད་པར་མཐོང་ཞིང་མིན་ཞེས་ཞུ་རྒྱུ་མི་འདུག ། ཡང་ལ་ལས་གསར་མའི་ལུགས་ལ་རང་གི་གཡས་ནས་མགོ་བརྩམས། མ་རྒྱུད་ཀྱི་རིགས་ལ་གཡོན་ནས་འགོ་བརྩམས་པར་གསུངས་པའང་དོན་ལ་འཐད་པར་མཐོང་ཞིང་མིན་ཞེས་ཞུ་རྒྱུ་མི་འདུག ། རྙིང་མའི་ལུགས་ལ་མདུན་རྟེན་གྱི་གཡས་ནས་མགོ་བརྩམས་པ་ཡིན་ཞེས་དང༌། ལ་ལས་མདུན་གྱི་གཡོན་ནས་གཡས་ཕྱོགས་སུ་བཤམས་པ་ནི་ནང་པ་སངས་རྒྱས་པའི་ལུགས་ཏེ་དཀྱིལ་འཁོར་བསྐོར་བ་བཞིན་དང༌། གཡས་ནས་གཡོན་དུ་བཤམས་པ་ནི་བོན་ལུགས་དང་འདྲེས་པ་སྟེ། ཆོས་སྐོར་དང་བོན་སྐོར་ཞེས་ཡོངས་སུ་གྲགས་པ་བཞིན་ནོ་ཞེས་ཟེར་རོ། ། དེ་ཡང་མཐའ་གཅིག་ཏུ་མི་བདེན་ཏེ། གསར་མ་བ་ལྷོ་འབྲུག་གི་ཕྱག་བཞེས་ལ་བདག་མདུན་སོགས་ཀྱི་དབྱེ་བ་མི་ཕྱེད་པར་མཆོད་མགོ་རང་གི་གཡས་མདུན་གྱི་གཡོན་ནས་བརྩམས་པ་བདེན་ཡང་གཞན་གསར་མ་ཡོད་ཚད་ཀྱིས་དེ་ལྟར་མི་བཞེད་པ་ནི་མཐོང་ཆོས་སུ་གྲུབ།
རྙིང་མ་བས་མདུན་རྟེན་གྱི་གཡས་ནས་མགོ་བརྩམས་པ་ཕལ་ཆེར་བདེན་ཡང་མཐའ་གཅིག་ཏུ་མ་ངེས་ཏེ། དཔེར་ན་རྙིང་མའི་ཕྱག་སྲོལ་ཡོངས་གྲགས་དཀྱིལ་འཁོར་གྱི་བྱང་ཤར་དུ་མཚམས་འཛིན་མེ་ཏོག ། ཤར་དུ་མཆོད་ཡོན། ཤར་ལྷོར་ཞབས་བསིལ། ལྷོར་མེ་ཏོག ། ལྷོ་ནུབ་ཏུ་བདུག་སྤོས། ནུབ་ཏུ་མར་མེ། ནུབ་བྱང་དུ་དྲི་ཆབ། བྱང་དུ་ཞལ་ཟས་བཅས་འགོད་པའི་ཚེ་མདུན་གྱི་གཡོན་ཕྱོགས་ནས་བརྩམས་ཏེ་གཡས་བསྐོར་དུ་བཀོད་པ་མཐོང་ཆོས་སུ་གྲུབ། དེར་མ་ཟད་སྔ་འགྱུར་རྙིང་མའི་མཁས་གྲུབ་དཔེ་བྲལ་དག་གི་གསུང་ལས།
མདུན་རྟེན་གྱི་གཡོན་ཤེས་རབ་སྟོང་པ་ཉིད་ལས་མཆོད་རྫས་ཐབས་ཀྱི་རྣམ་པ་ཤར་བའི་ཚུལ་དུ་གཡོན་ནས་འགོ་བརྩམས་ཏེ་གཡས་ཕྱོགས་སུ་བཤམས་དགོས་ཞེས་ཐབས་ཤེས་ཟུང་འཇུག་གི་དོན་ལ་སྦྱར་ཏེ་གསུངས་པ་ཤིན་ཏུ་ལེགས་ཤིང་ལྷོ་འབྲུག་གི་ཕྱག་ལེན་ཡང་དེ་དང་མཐུན་པར་མཐོང་བས་མཐར་ཐུག་འགལ་བ་སྤུ་ཙམ་མི་འདུག ། མདུན་གྱི་གཡོན་ནས་གཡས་ཕྱོགས་སུ་བཤམས་པ་དང་དཀྱིལ་འཁོར་གཡས་སུ་བསྐོར་བ་གཉིས་ཅུང་ཟད་མི་མཚུངས་ཏེ། དཀྱིལ་འཁོར་རམ་ལྷ་ཁང་ལྟ་བུར་གཡས་སུ་བསྐོར་བ་བྱེད་ཚེ་སྐོར་མཁན་རྣམས་མདུན་གྱི་གཡས་ཕྱོགས་ནས་གཡོན་དུ་གྲལ་རིམ་སྒྲིག་དགོས་པ་དཔེར་ན་ཡི་གེ་དྲུག་མ་སོགས་སྔགས་འཕྲེང་གི་འཁོར་ལོ་བཞིན་ནོ། ། གཡོན་ནས་གཡས་སུ་གྲལ་རིམ་བསྒྲིགས་ན་འཁོར་དུས་གཡོན་དུ་བསྐོར་བ་ལས་ཅི་ཡོད། གཡོན་སྐོར་ཡིན་ཚད་བོན་ལུགས་སུ་འདོད་ན་ཤེས་རབ་གཙོ་བོར་བཏོན་པའི་སྔགས་འཕྲེང་གཡོན་སྐོར་རྣམས་ཀྱང་བོན་ལུགས་སུ་ཐལ་བས་མི་རུང་ངོ༌། ། སྤྱིར་བཏང་རང་ལས་རྟེན་རྩ་ཆེ་བའི་དབང་དུ་བྱས་ཏེ་མདུན་རྟེན་གྱི་གཡས་ཕྱོགས་ནས་མགོ་བརྩམས་པའང་དོན་ལ་འཐད་ཅིང་ཡོངས་གྲགས་ཡིན་པས་མགོ་གཞུག་ལོག་པ་ཉིད་དུ་བསམ་མི་རུང༌། རང་གི་གཡས་ནས་མགོ་བརྩམས་པ་དེ་ཡང་རྒྱུ་མཚན་ཁྱད་པར་ཅན་གྱི་ཕྱག་སྲོལ་ཡིན་པས་གཅིག་ཤེས་ཀྱིས་མགོ་རྟིང་ལོག་པ་ཉིད་དུ་འཛིན་མི་རུང་ངོ༌། ། དེས་ན་སྐབས་འདིར་ནི་རང་ལུགས་གོང་སྨོས་བཞིན་རང་གི་གཡས་སམ་མདུན་གྱི་གཡོན་ཕྱོགས་ནས་མགོ་བརྩམས་ཏེ་གཡས་ཕྱོགས་སུ་བཤམ་པར་བྱ་བ་ཡིན་ནོ། ། གཞན་ཡང་འབྲས་ཆན་དཀར་གསུམ་མངར་གསུམ་ཤིང་ཏོག་སོགས་གཙང་ཞིང་བསོད་པའི་ཁ་ཟས་མཆོད་སྣོད་ལྷུང་བཟེད་བཅུ་བདུན། སྣོད་གཞན་དུ་དགེ་བསྙེན་དྷརྨཱ་ཏ་ལ་གཅིག །
རྒྱལ་ཆེན་བཞི་ལ་བཞི་བཤམས་པར་བྱ་ཞིང༌། ཧ་ཅང་འབྱོར་ཚོགས་ཆེ་བས་མ་ཤོང་བའམ་ལྷུང་བཟེད་ཀྱིས་མ་ལྡང་ན་སྣོད་གཞན་མང་པོའི་ནང་དུའང་ཕུལ་རུང་ཞིང༌། ཧ་ཅང་འབྱོར་པ་ཆུང་བས་མ་ལྕོགས་ན་ལྷུང་བཟེད་གཅིག་ཙམ་གྱིས་ཀྱང་ཆོག་གོ། ། དེ་ནི་ཉིན་དགུང་གདུགས་ཚོད་ཀྱི་ཚུལ་དུ་ཕུལ་བའི་ཞལ་ཟས་ལས་སྔགས་ཀྱི་ཆོ་ག་མ་ཡིན་པས། སྔགས་ཆོག་གཞན་ལས་རིགས་བསྒྲེས་ཏེ་གནས་བརྟན་གྱི་ཚོགས་ཞེས་བརྗོད་དུ་མི་རུང་བས་ཤེས་པར་བྱའོ། ། ཁྲུས་ཆས་ཆུ་གཙང་གི་བུམ་པ། མེ་ལོང༌། སྐུ་ཕྱིས་ཀྱི་དར། ཆོས་གོས་སམ་དར་གོས་ལ་སོགས་པའི་ན་བཟའ་ཡང་འདུ་བྱའོ། ། དཀྱིལ་འཁོར་གྱི་གཡས་ལོགས་སུ་སློབ་དཔོན་ཆེན་པོ་ཞི་བ་དང་ཁྲོ་བོ་གང་རུང་གི་སྐུ་རྟེན་བཞུགས་པའི་མདུན་དྲག་དམར་གྱི་མཆོད་གཏོར།
སྨན་རཀ ། ཉེར་སྤྱད་ལྔ། ཚོགས་ཀྱི་ཡོ་བྱད་ཅི་འབྱོར་བཤམས། དཀྱིལ་འཁོར་གྱི་གཡོན་ལོགས་སུ་མགོན་པོ་ལྕམ་དྲལ་ལ་སོགས་པའི་གཏོར་མ་སོ་སོར་རམ་བསྡུ་ན་སྤུངས་གཏོར། མཆོད་པའང་དེ་བཞིན་སོ་སོར་རམ་བསྡུ་ན་ཆུ་གཉིས་སྔོན་འགྲོའི་ཉེར་སྤྱད་ལྔ། སྨན་རཀ་དང་གསེར་སྐྱེམས་བཅས་བཤམས། དཀྱིལ་འཁོར་གྱི་རྒྱབ་ངོས་སུའང་མར་མེ་དང་ཞལ་ཟས་སོགས་ཅི་འབྱོར་བཤམས། བསྡུ་ན་ཅི་བདེ་བར་ཕྱོགས་གཅིག་ཏུ་ཐུབ་དབང་གནས་བརྟན་གྱི་མཆོད་པ་དང་གཏོར་མ། ཕྱོགས་གཅིག་ཏུ་དྲག་དམར་དང་གསོལ་ཁའི་མཆོད་གཏོར་སོགས་མཐོང་བརྒྱུད་ཀྱི་ཕྱག་ལེན་བཞིན་བཤམས། གང་ལྟར་ཡང་མཛེས་ཤིང་བཀོད་ལེགས་པ་མཆོད་པའི་མཚན་ཉིད་དུ་གསུངས་པས་དེ་ལྟར་བྱའོ། །
གཉིས་པ་ཆོ་གའི་རིམ་པ་ལ་གཉིས། ཐུབ་དབང་གནས་བརྟན་རྣམས་མཆོད་པའི་ཆོ་གའི་རིམ་པ་དང༌། དྲག་དམར་དང་ཆོས་སྐྱོང་གཏོར་བསྔོས་ཀྱི་རིམ་པ་གཉིས་སོ། ། དང་པོ་ཐུབ་དབང་གནས་བརྟན་རྣམས་མཆོད་པའི་ཆོ་གའི་རིམ་པ་ནི། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་སངས་རྒྱས་ཆོས་ཀྱི་སྐུ་ལ་སྐྱབས་སུ་མཆིའོ། ། བླ་མ་ལོངས་སྤྱོད་རྫོགས་པའི་སྐུ་ལ་སྐྱབས་སུ་མཆིའོ། ། བླ་མ་ཐུགས་རྗེ་སྤྲུལ་པའི་སྐུ་ལ་སྐྱབས་སུ་མཆིའོ། ། བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆིའོ། ། ཞེས་པ་ལན་གསུམ། ཐབས་མཁས་ཐུགས་རྗེ་ཤཱཀྱའི་རིགས་འཁྲུངས་ཤིང༌། །
གཞན་གྱིས་མི་ཐུབ་བདུད་ཀྱི་དཔུང་འཇོམས་པ། ། གསེར་གྱི་ལྷུན་པོ་ལྟ་བུ་བརྗིད་པའི་སྐུ། ། ཤཱཀྱའི་རྒྱལ་པོའི་ཞབས་ལ་གསོལ་བ་འདེབས། ། འཇམ་དབྱངས་ཕྱག་ན་རྡོ་རྗེ་སྤྱན་རས་གཟིགས། ། ས་ཡི་སྙིང་པོ་སྒྲིབ་པ་རྣམ་པར་སེལ། ། ནམ་མཁའི་སྙིང་པོ་བྱམས་པ་ཀུན་ཏུ་བཟང༌། ། ཉེ་བའི་སྲས་ཆེན་བརྒྱད་ལ་གསོལ་བ་འདེབས། ། གང་ཞིག་ཕན་བདེ་ཐམས་ཅད་འབྱུང་བའི་ཁུངས། ། བསྟན་པ་རིན་ཆེན་ཕྱག་ཏུ་གཏད་པ་དེ། ། ཆོས་བཞིན་བྱི་དོར་མཛད་པའི་དགྲ་བཅོམ་པ། །
གནས་བརྟན་རྒྱལ་ཚབ་རྣམས་ལ་གསོལ་བ་འདེབས། ། ཤཱ་རི་བུ་དང་མཽའུ་འགལ་གྱི་བུ། ། ཀུན་དགའ་སྒྲ་གཅན་འཛིན་དང་མ་འགགས་པ། ། གང་པོ་རབ་འབྱོར་འོད་སྲུང་ཉེ་འཁོར་སོགས། ། ཉན་ཐོས་གྲངས་ལས་འདས་ལ་གསོལ་བ་འདེབས། ། མགོན་པོ་ཀླུ་སྒྲུབ་ཨརྱ་དེ་ཝ་དང༌། ། ཐོགས་མེད་དབྱིག་གཉེན་ཕྱོགས་གླང་ཆོས་ཀྱི་གྲགས། ། ཆོས་སྐྱོབ་ཡོན་ཤཱཀ་རྣམ་གཉིས་དཔའ་བོ་སོགས། ། འཛམ་གླིང་རྒྱན་མཆོག་རྣམས་ལ་གསོལ་བ་འདེབས། ། གཞན་ཡང་རྒྱལ་བའི་བསྟན་ལ་མཛད་པའི་ཕུལ། །
སྟོན་པ་ཉི་བཞིན་འཕྱུར་བ་རྒྱ་གར་གྱི། ། པཎྜི་ཏ་དང་གངས་ཅན་ལྗོངས་བྱོན་པའི། ། རྒྱ་བོད་མཁས་གྲུབ་རྣམས་ལ་གསོལ་བ་འདེབས། ། དཔལ་ལྡན་འཇིག་རྟེན་དབང་ཕྱུག་ཐམས་ཅད་ཀྱི། ། ཅོད་པན་གཅིག་པུ་གྱུར་པ་ཆོས་ཀྱི་རྗེ། ། མཐའ་ཡས་འགྲོ་ལ་ཕན་བདེ་བྱེད་པ་པོ། ། དཔལ་ལྡན་འབྲུག་པའི་ཞབས་ལ་གསོལ་བ་འདེབས། ། མི་ཕམ་པདྨ་དཀར་པོ་ཆོས་ཀྱི་རྒྱལ། ། བསྟན་པའི་མངའ་བདག་པཎ་ཆེན་འགྲོ་བའི་མགོན། ། སྙིགས་དུས་རྒྱལ་བ་གཉིས་པ་ཆོས་ཀྱི་རྗེ། །
ངག་དབང་ནོར་བུའི་ཞབས་ལ་གསོལ་བ་འདེབས། ། འཇིག་རྟེན་དབང་ཕྱུག་ཐུགས་རྗེའི་རླབས་འཕྲེང་དབུས། ། རྒྱལ་ཀུན་མཁྱེན་བརྩེའི་འདབ་སྟོང་རྒྱས་པ་ལ། ། པན་བདེའི་དྲི་བསུང་ཅི་ཡང་སྤྲོ་བའི་གཉེན། ། ངག་དབང་རྣམ་རྒྱལ་ཞབས་ལ་གསོལ་བ་འདེབས། ། མཁྱེན་པས་མ་རིག་མུན་པའི་ཚོགས་འཇོམས་ཤིང༌། ། བརྩེས་བས་གཞན་དོན་ཡལ་བར་མི་འདོར་བར། ། ནུས་པས་བདུད་དཔུང་འཇོམས་བྱེད་ལྷ་ཡི་ལྷ། ། ངག་དབང་རྣམ་རྒྱལ་ཞབས་ལ་གསོལ་བ་འདེབས། ། ཁམས་གསུམ་སེམས་ཅན་འཁོར་བ་ལས་སྒྲོལ་ཕྱིར། །
འཆི་མེད་རྡོ་རྗེའི་སྐུ་མཆོག་རབ་བརྙེས་ནས། ། འཕྲིན་ལས་རྣམ་བཞིས་འགྲོ་བའི་དོན་མཛད་པའི། ། ཇི་སྲིད་འཚོ་ཞིང་གཞེས་པར་གྱུར་ཅིག་གུ། ། ཚུལ་ཁྲིམས་རྣམ་དག་ནོར་འཛིན་ཡངས་པའི་གཞིར། ། གཞན་ཕན་ཐུགས་ཀྱི་དཔག་བསམ་རབ་རྒྱས་ཤིང༌། ། ཟུང་འཇུག་སྔགས་ཀྱི་འབྲས་བུ་ལེགས་གཏམས་པའི། ། བསོད་ནམས་འོད་ཟེར་ཞབས༴ ། ཤེས་བྱ་ཀུན་གཟིགས་དགེ་ལེགས་དུ་མའི་དཔྱིད། ། ཕས་རྒོལ་གཉིས་འཐུང་ཚོགས་ཀྱི་ཀླད་འགེམས་པའི། ། སྨྲ་བའི་སེངྒེ་དཔལ་ལྡན་ངག་གི་དབང༌། །
བསྟན་འཛིན་རབ་རྒྱས༴ ། རྒྱལ་ཀུན་ཐུགས་རྗེའི་གར་བསྒྱུར་ངག་གི་དབང༌། ། འགྲོ་བ་རྣམས་ལ་ཀུན་དགའི་གཉེན་གཅིག་པུ། ། ཐེག་གསུམ་ཆོས་ཀྱི་རྒྱལ་མཚན་རྩེར་སོན་པའི། ། ཀུན་དགའ་རྒྱལ་མཚན༴ ། སྐུ་གསུམ་ཡེ་ཤེས་ལྔ་ལྡན་རྡོ་རྗེ་འཆང༌། ། མཆོག་གསུམ་ཞི་ཁྲོ་ཌཱཀྐི་སྲུང་མའི་ཚོགས། ། གསང་གསུམ་གཉུག་མའི་ངང་དུ་རོ་གཅིག་པའི། ། ངག་དབང་རྒྱལ་མཚན༴ ། རིགས་བརྒྱའི་ཁྱབ་བདག་དཀྱིལ་འཁོར་ཡོངས་ཀྱི་གཙོ། །
མཆོག་གསུམ་ཀུན་འདུས་མཁྱེན་བརྩེ་ནུས་པའི་གཏེར། ། དྲི་མེད་རྒྱལ་བའི་བསྟན་ལ་རྒྱལ་བ་དངོས། ། ཤཱཀྱ་རིན་ཆེན༴། མདོར་ན་སྨན་ལྗོངས་ཡངས་པའི་རྒྱལ་ཁམས་འདིར། ། ཆོས་སྲིད་ལུང་གིས་འགྲོ་རྣམས་བདེར་འཚོ་བའི། ། བཀའ་དྲིན་མཚུངས་མེད་ངག་དབང་རྣམ་རྒྱལ་གྱི། ། བརྒྱུད་འཛིན་བླ་མ་རྣམས་ལ་གསོལ་བ་འདེབས། ། བླ་མ་སྐུ་ཁམས་བཟང་བར་གསོལ་བ་འདེབས། ། མཆོག་ཏུ་སྐུ་ཚེ་རིང་བར་གསོལ་བ་འདེབས། ། འཕྲིན་ལས་དར་ཞིང་རྒྱས་པར་གསོལ་བ་འདེབས། །
བླ་མ་དང་འབྲལ་བ་མེད་པར་བྱིན་གྱིས་རློབས། ། ཕན་བདེ་འབྱུང་བའི་གནས་གཅིག་པུ། ། བསྟན་པ་ཡུན་རིང་གནས་པ་དང༌། ། བསྟན་པ་འཛིན་པའི་སྐྱེས་བུ་རྣམས། ། སྐུ་ཚེ་རྒྱལ་མཚན་བརྟན་གྱུར་ཅིག ། ཆོས་རྔ་ཆེན་པོའི་སྒྲ་ཡིས་ནི། ། སྡུག་བསྔལ་སེམས་ཅན་མཐར་བགྱིད་ཤོག ། བསྐལ་པ་བྱེ་བ་བསམ་ཡས་སུ། ། ཆོས་བསྟན་མཛད་ཅིང་བཞུགས་གྱུར་ཅིག ། ཕྱག་འཚལ་བ་དང་མཆོད་ཅིང་བཤགས་པ་དང༌། །
རྗེས་སུ་ཡི་རང་བསྐུལ་ཞིང་གསོལ་བ་ཡིས། དགེ་བ་ཅུང་ཟད་བདག་གིས་ཅི་བསགས་པ། ། ཐམས་ཅད་བདག་གིས་བྱང་ཆུབ་ཕྱིར་བསྔོའོ།། ཞེས་པའི་མཚམས་འདིར་ཚུགས་རོལ་བྱ། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀུན་གྱིས་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་སྐུ་ཁྲུས་གསོལ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུཾ། སྐྱབས་སེམས་ནི།
ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་གཅིག་ཏུ་འདུས་པའི་ངོ་བོ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་ཁུངས། འཕགས་པའི་དགེ་འདུན་ཐམས་ཅད་ཀྱི་མངའ་བདག ། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐབས་སུ་མཆིའོ། ། སངས་རྒྱས་ལ་སྐྱབས་སུ་མཆིའོ། ། ཆོས་ལ་སྐྱབས་སུ་མཆིའོ། ། དགེ་འདུན་ལ་སྐྱབས་སུ་མཆིའོ། ། བཅོམ་ལྡན་འདས་འཕགས་པའི་གནས་བརྟན་བཅུ་དྲུག་འཁོར་དགྲ་བཅོམ་པའི་ཚོགས་དང་བཅས་པ་རྣམས་ལ་སྐྱབས་སུ་མཆིའོ། ། ཞེས་པ་ལན་གསུམ། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། །
བྱང་ཆུབ་བར་དུ་བདག་ནི་སྐྱབས་སུ་མཆི། ། བདག་གིས་སྦྱིན་སོགས་བགྱིད་པའི་བསོད་ནམས་ཀྱིས། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་པ་ལན་གསུམ་བརྗོད། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག ། སེམས་ཅན་ཐམས་ཅད་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག ། སེམས་ཅན་ཐམས་ཅད་སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག ། སེམས་ཅན་ཐམས་ཅད་བདེ་སྡུག་གི་རྒྱུ་ཆགས་སྡང་ཉེ་རིང་དང་བྲལ་བའི་བཏང་སྙོམས་ཆེན་པོ་ལ་ཡུན་རིང་དུ་གནས་པར་གྱུར་ཅིག ། ཅེས་ཚད་མེད་བཞི་བསྒོམ་མོ།། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱ།
དེའི་ཆེད་དུ་ཐུབ་དབང་གནས་བརྟན་རྣམས་མཆོད་པའི་རིམ་པ་ལ་འཇུག་པར་བགྱིའོ། ། དེ་ནས་མདུན་གྱི་དཀྱིལ་འཁོར་ལ་དམིགས་ཏེ་བསམ་པ་རྩེ་གཅིག་པས་འདི་སྐད་བརྗོད་པར་བྱ་སྟེ། འདི་ལྟར་དཀོན་མཆོག་གསུམ་གྱི་བདེན་པ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་བྱིན་གྱིས་བརླབས་དང༌། ཚོགས་གཉིས་ཡོངས་སུ་རྫོགས་པའི་མངའ་ཐང་ཆེན་པོ་དང༌། བཅོམ་ལྡན་འདས་ཤཱཀྱ་ཐུབ་པ་སྔོན་བྱང་ཆུབ་སེམས་དཔའི་ཚེ་སངས་རྒྱས་ཀྱི་ཞིང་ཡོངས་སུ་སྦྱངས་པའི་བདེན་པ་དང༌། ཆོས་ཀྱི་དབྱིངས་རྣམ་པར་དག་ཅིང་བསམ་གྱིས་མི་ཁྱབ་པ་དང༌། ཀུན་རྫོབ་རྒྱུ་འབྲས་བསླུ་བ་མེད་པའི་བདེན་པའི་མཐུ་ཆེན་པོ་ལ་བརྟེན་ནས། དེང་འདིར་རྒྱལ་བ་སྲས་དང་སློབ་མར་བཅས་པ་རྣམས་འབྱོན་ཞིང་བཞུགས་པའི་གནས་འདི་དག་བཅོམ་ལྡན་འདས་འོད་དཔག་མེད་ཀྱི་ཞིང་གི་བཀོད་པའི་ཡོན་ཏན་ལྟ་བུ་དང་ལྡན་པར་གྱུར་ཏེ། ས་གཞི་རིན་པོ་ཆེ་སྣ་ཚོགས་ཀྱི་རང་བཞིན་ལག་མཐིལ་ལྟར་མཉམ་པ།
ཐ་གྲུ་ཆེ་བ། ཡངས་པ། རེག་ན་འཇམ་ཞིང་བདེ་བ། དྲི་མ་མེད་ཅིང་འོད་གསལ་བ། ཙན་དན་སྦྲུལ་གྱི་སྙིང་པོའི་དྲི་བསུང་དང་ལྡན་པ། ལྷའི་མེ་ཏོག་སྣ་ཚོགས་ཀྱི་གཅལ་བཀྲམ་པ། མཐའ་རིན་པོ་ཆེའི་ཕ་གུས་བརྩིགས་པ། གསེར་དང༌། དངུལ་དང༌། མུ་ཏིག་གི་ཕྱེ་མ་གྲམ་བུར་བརྡལ་བ།
བདུད་རྩིའི་ཆུ་ཀླུང་དལ་གྱིས་འབབ་ཅིང༌། ལྷའི་མེ་ཏོག་མནྡ་ར་བ་དང༌། ཨུཏྤལ་དང༌། ཀུ་མུ་ཏ་དང༌། པདྨ་དཀར་པོ་འགྱིང་ཞིང་ལྡེམ་པས་ཁེབས་པའི་རྫིང་བུ་ཡན་ལག་བརྒྱད་དང་ལྡན་པའི་ཆུས་གང་བ་རྣམས་སུ་ཆུ་བྱ་སྣ་ཚོགས་སྐད་སྙན་སྒྲོགས་པས་བརྒྱན་པ། རིན་པོ་ཆེའི་ཤིང་ལྗོན་པ་མེ་ཏོག་དང་འབྲས་བུས་མཛེས་པར་ལྷའི་ནོར་བུ་དང༌། མུ་ཏིག་གི་རྒྱན་འཕྲེང་དང༌། རིན་པོ་ཆེ་སྣ་ཚོགས་དཔྱངས་པ། གསེར་གྱི་དྲིལ་བུ་གཡེར་ག་འཁྲོལ་བ་ལས་དམ་པའི་ཆོས་ཀྱི་སྒྲ་འབྱུང་བ་མཚར་དུ་བསྒྲེངས་པས་ལེགས་པར་བརྒྱན་པའི་དབུས་གཞལ་མེད་ཁང་མཚན་ཉིད་ཐམས་ཅད་ཡོངས་སུ་རྫོགས་པ། རིན་པོ་ཆེ་སྣ་བདུན་མཆོག་ཏུ་འབར་བའི་བརྩིགས་པ་དྭངས་ཤིང་ཐོགས་པ་མེད་པ།
གྲུ་བཞི་སྒོ་བཞི་པ། རྩིག་རྨང་ནས་ནོར་བུ་རིན་པོ་ཆེ་སྣང་བ་ཐམས་ཅད་རྩིགས་པའི་སྟེགས་བུས་བསྐོར་བ། ནོར་བུ་རིན་པོ་ཆེ་གློག་གི་སྒྲོན་མས་སྤྲས་པ། འཛམྦུའི་ཆུ་བོའི་གསེར་གྱི་ཁ་ཁྱེར་ལ་རིན་པོ་ཆེ་སྣ་ཚོགས་ཀྱི་ཆུན་པོས་མཛེས་པ། ནོར་བུ་རིན་པོ་ཆེ་དབང་གི་རྒྱལ་པོའི་དྲྭ་བས་བཀབ་པ། ཨིནྡྲ་ནཱི་ལའི་ཤར་བུ་དང་ཀརྐེ་ཏའི་མདའ་ཡབ་ཀྱི་འཕྲེང་བས་བརྒྱན་པ། གདུགས་དང༌། རྒྱལ་མཚན་དང༌། བ་དན་བསྒྲེང་བ། རྔ་ཡབ་ནོར་བུའི་ཡུ་བ་ཅན་མང་པོ་བཙུགས་པ།
རྒྱ་ཡོངས་སུ་མ་ཆད་པ། ཁམས་གསུམ་ལས་ཡང་དག་པར་འདས་པའི་སྤྱོད་ཡུལ། སངས་རྒྱས་དང་བྱང་ཆུབ་སེམས་དཔའ་མང་པོའི་དགེ་བའི་རྩ་བ་ལས་བྱུང་བ། དེ་བཞིན་གཤེགས་པའི་གནས་འཁོར་གྱི་ཁྱམས་བལྟ་ན་སྡུག་ཅིང༌། ནམ་མཁའི་མཐས་གཏུགས་པའི་ཞིང་ཁམས་ཐམས་ཅད་རྒྱས་པར་འགེངས་པའི་འོད་ཟེར་ཆེན་པོ་རབ་ཏུ་འབར་བ། དེའི་དབུས་སུ་རིན་པོ་ཆེ་སྣ་ཚོགས་ཀྱི་ཁམས་ལས་གྲུབ་པའི་སེངྒེའི་ཁྲི་ལྷའི་དར་ཟབ་སྣ་ཚོགས་ཀྱིས་བརྒྱན་པ་རིན་པོ་ཆེའི་པདྨ་ཟླ་བའི་གདན་དང་བཅས་པ། མཐའ་སྐོར་དུ་པདྨའི་གདན་བཅུ་དྲུག ། ཤར་སྒོའི་ནང་དང་སྒོ་བཞིར་རིན་པོ་ཆེའི་གདན་དང་བཅས་པ། ཕྱི་ནང་ཐམས་ཅད་དུ་འཕགས་པ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བ་དང་མཚུངས་པའི་མཆོད་པའི་སྤྲིན་གྱི་ཕུང་པོ་བསམ་གྱིས་མི་ཁྱབ་པ་དང་བཅས་པ། ཡང་དག་པའི་ཡེ་ཤེས་ཀྱི་བདག་ཉིད་ཅན།
རྒྱ་ཁྱོན་ཆོས་ཀྱི་དབྱིངས་དང་མཉམ་པ། བྱེད་ལས་སྒྲིབ་པ་གསུམ་སྦྱོང་བར་བྱེད་པ། ཡུན་འཁོར་བ་མ་སྟོང་གི་བར་དུ་འབྱུང་བར་གྱུར་ཅིག ། ན་མོ་རཏྣ་ཏྲ་ཡཱ་ཡ། ན་མོ་བྷ་ག་ཝ་ཏེ། བཛྲ་ས་ར་པྲ་མརྡ་ནེ། ཏ་ཐཱ་ག་ཏ་ཡ། ཨརྷ་ཏེ། སམྱཀ་སམ་བུདྡྷ་ཡ། ཏདྱ་ཐཱ།
ཨོཾ་བཛྲེ་བཛྲེ་མཧཱ་བཛྲེ། མཧཱ་ཏེ་ཛྭ་བཛྲེ། མཧཱ་བིདྱ་བ་ཛྲེ། མཧཱ་བོ་དྷི་ཙིཏྟ་བཛྲེ། མཧཱ་བོ་དྷི་མནྟྲོ་པ་སཾ་པྲ་མ་ཎ་བཛྲེ། སརྦ་ཀརྨ་ཨ་ཝ་ར་ཎ་བི་ཤྭ་དྷ་ནི་བཛྲེ་སྭཱཧཱ། ཞེས་སིལ་སྙན་དང་བཅས་ལན་གསུམ་བརྗོད། གཉིས་པ་དངོས་གཞི་ལ་གསུམ་ཡོད་པའི་དང་པོ་སྤྱན་འདྲེན་པ་ནི། ལག་མཐིལ་ལྟར་མཉམ་རིན་ཆེན་རྒྱན་གྱིས་སྤྲས། ། ལྗོན་ཤིང་ཆུ་མཚོས་བརྒྱན་པའི་ས་གཞིའི་དབུས། །
རིན་ཆེན་ལས་གྲུབ་གྲུ་བཞི་སྒོ་བཞི་པ། ། པདྨ་ཉི་ཟླས་བརྒྱན་པའི་གདན་སྟེང་དུ། ། ཐུགས་རྗེས་རྩོད་པའི་དུས་ཀྱི་གདུལ་བྱ་རྣམས། ། རྣམ་གྲོལ་ལམ་ལ་འགོད་མཛད་འགྲོ་བའི་མགོན། ། ཐུབ་པ་མཆོག་དང་གནས་བརྟན་ཆེན་པོ་རྣམས། ། འཁོར་དང་བཅས་ཏེ་གནས་འདིར་གཤེགས་སུ་གསོལ། ། མ་ལུས་སེམས་ཅན་ཀུན་གྱི་མགོན་གྱུར་ཅིང༌། ། བདུད་སྡེ་དཔུང་བཅས་མི་བཟད་འཇོམས་མཛད་ལྷ། ། དངོས་རྣམས་མ་ལུས་ཇི་བཞིན་མཁྱེན་གྱུར་པའི། ། བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། །
ཕྱོགས་བཅུའི་རྒྱལ་བ་སྲས་བཅས་ཐམས་ཅད་དང༌། ། ཤེས་རབ་མེ་འབར་ཉོན་མོངས་མཚོ་སྐེམས་ཤིང༌། ། རྣམ་གྲོལ་བསོད་ནམས་ཞིང་དུ་བཀའ་སྡོད་པའི། ། ཉན་ཐོས་དགེ་འདུན་གནས་འདིར་གཤེགས་སུ་གསོལ། ། སྤངས་དང་ཡེ་ཤེས་ཕུན་ཚོགས་སངས་རྒྱས་ཀྱང༌། ། གདུལ་བྱའི་དབང་གི་ཉན་ཐོས་ཚུལ་འཛིན་ཅིང༌། ། ཁྱད་པར་ཅན་གྱི་འཕྲིན་ལས་ཆོས་སྐྱོང་བའི། ། གནས་བརྟན་བཅུ་དྲུག་འདིར་བྱོན་གདན་ལ་བཞུགས། ། དགེ་བསྙེན་སྐྱབས་གསོལ་བདེན་པའི་ཚིག་བསྙེན་པ། ། དཀོན་མཆོག་གསུམ་གྱི་ཞབས་འབྲིང་མཆིས་སོ་འཚལ། །
བསོད་ནམས་རིན་ཆེན་གླིང་དུ་སྤྱན་འདྲེན་ན། འགྲོ་བའི་དོན་དུ་མཆོད་ཀྱིས་གཤེགས་སུ་གསོལ། ། ཞེས་སྤྱན་དྲངས་པ་ལྟར་འགྲོ་བའི་དོན་ཕྱིར་གཤེགས་ནས་རང་རང་གི་གདན་ལ་དགྱེས་བཞིན་དུ་བཞུགས་པ་ནི། དབུས་སུ་སེངྒེའི་ཁྲི་པད་ཟླའི་གདན་དང་བཅས་པ་ལ། བཅོམ་ལྡན་འདས་ཤཱཀྱ་ཐུབ་པ་ཆེན་པོ་སྐུ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་ཀུན་ནས་བརྒྱན་པ། དཔེ་བྱད་བཟང་པོ་བརྒྱད་ཅུས་མཛེས་པར་བྱས་པ། འོད་འདོམས་གང་གིས་བརྒྱན་པ། འོད་ཟེར་ཉི་མ་སྟོང་བས་ལྷག་པ། རིན་པོ་ཆེའི་རི་བོ་འགྲོ་བ་ལྟར་ཀུན་ནས་བཟང་བ། ཤིན་ཏུ་ཞི་བའི་སྤྱོད་ལམ་གྱིས་མཛེས་པ།
ཆོས་གོས་རྣམ་པ་གསུམ་ལེགས་པར་བགོས་པས་ན། གསེར་གྱི་རི་བོ་མཚམས་གྱི་སྤྲིན་པས་འཁྱུད་པ་ལྟ་བུ། ཕྱག་གཡས་པ་གསེར་གྱི་མདོག་ཅན་གླང་པོའི་སྣ་ཞགས་ལྟར་བརྐྱང་བའི་ས་གནོན་དང་གཡོན་མཉམ་བཞག་མཛད་པ། འོད་ཀྱི་དཀྱིལ་འཁོར་འབར་ཞིང་འབར་བའི་གཙུག་ཏོར་མཐོན་མཐིང་སེམས་ཅན་གྱིས་བལྟར་མི་མངོན་པ། གསེར་གྱི་འཁོར་ལོས་མཚན་གྱིས་མཛེས་པའི་ཞབས་གཉིས་རྡོ་རྗེའི་སྐྱིལ་མོ་ཀྲུང་གིས་མཐོང་ན་མི་མཐུན་པ་མེད་པའི་བདག་ཉིད་ཅན་དུ་བཞུགས་པར་གྱུར། ཕྱི་བསྐོར་གྱི་པདྨ་རྣམས་ལ་ཤར་ནས་རིམ་པ་བཞིན་གཡས་བསྐོར་གྱིས། གནས་བརྟན་ཆེན་པོ་སྒྲ་གཅན་འཛིན་ཕྱག་གཉིས་རིན་པོ་ཆེའི་སྲོག་གཞུ་བསྣམས་པ། གནས་བརྟན་ཆེན་པོ་ལམ་ཕྲན་བརྟན་ཕྱག་གཉིས་མཉམ་བཞག་མཛད་པ། གནས་བརྟན་ཆེན་པོ་བྷ་ར་དྷྭ་ཛ་བསོད་སྙོམས་ལེན་ཕྱག་གཡས་གླེགས་བམ་གཡོན་མཉམ་བཞག་ཏུ་ལྷུང་བཟེད་བསྣམས་པ། གནས་བརྟན་ཆེན་པོ་ལམ་བརྟན་ཕྱག་གཡས་གླེགས་བམ་གཡོན་ཆོས་འཆད་ཀྱི་མཉམ་བཞག་མཛད་པ།
གནས་བརྟན་ཆེན་པོ་ཀླུའི་སྡེ་ཕྱག་གཡས་བུམ་པ་གཡོན་འཁར་བསིལ་བསྣམས་པ། གནས་བརྟན་ཆེན་པོ་སྦེད་བྱེད་ཕྱག་གཉིས་གླེགས་བམ་བསྣམས་པ། གནས་བརྟན་ཆེན་པོ་མི་ཕྱེད་པ་ཕྱག་གཉིས་བྱང་ཆུབ་ཆེན་པོའི་མཆོད་རྟེན་བསྣམས་པ། གནས་བརྟན་ཆེན་པོ་ཡན་ལག་འབྱུང་ཕྱག་ཐལ་མོ་སྦྱར་བའི་བར་ན་སྤོས་ཕོར་དང་མཆན་ཁུང་གཡོན་ན་རྔ་ཡབ་བསྣམས་པ། གནས་བརྟན་ཆེན་པོ་མ་ཕམ་པ་ཕྱག་གཉིས་མཉམ་བཞག་མཛད་པ། གནས་བརྟེན་ཆེན་པོ་ནགས་ན་གནས་ཕྱག་གཡས་ཞི་བའི་སྡིགས་མཛུབ་གཡོན་རྔ་ཡབ་བསྣམས་པ། གནས་བརྟན་ཆེན་པོ་དུས་ལྡན་ཕྱག་ན་གསེར་གྱི་རྣ་སྒོར་བསྣམས་པ། གནས་བརྟན་ཆེན་པོ་རྡོ་རྗེ་མོའི་བུ་ཕྱག་གཡས་ཞི་བའི་སྡིགས་མཛུབ་གཡོན་རྔ་ཡབ་བསྣམས་པ། གནས་བརྟན་ཆེན་པོ་བཟང་པོ་ཕྱག་གཡས་ཆོས་འཆད་གཡོན་མཉམ་བཞག་མཛད་པ། གནས་བརྟན་ཆེན་པོ་གསེར་བེའུ་ཕྱག་ན་རིན་པོ་ཆེའི་ཞགས་པ་བསྣམས་པ།
གནས་བརྟན་ཆེན་པོ་བྷ་ར་དྷྭ་ཛ་གསེར་ཅན་ཕྱག་གཉིས་མཉམ་བཞག་མཛད་པ། གནས་བརྟན་ཆེན་པོ་བྷ་ཀུ་ལ་ཕྱག་ན་ནེའུ་ལེ་བསྣམས་པ། དེ་ཐམས་ཅད་ཀྱང་འཕགས་པའི་རྒྱལ་མཚན་གྱི་རྟགས་མཛེས་ཤིང་གཙང་བའི་ཆོས་གོས་གསུམ་གྱིས་ཀླུབས་ཤིང་དགྲ་བཅོམ་གནས་བརྟན་དབང་པོ་དུལ་བའི་ཆ་ལུགས་ཅན་རང་རང་གི་འཁོར་དང་བཅས་ཏེ་བཞུགས་པར་གྱུར། ཤར་སྒོའི་ནང་ཁྱམས་ཀྱི་གདན་ལ་དགེ་བསྙེན་ཆེན་པོ་དྷརྨཱ་ཏ་རྔ་ཡབ་དང་བུམ་པ་འཛིན་པ། དབུ་སྐྲ་ཐོར་ཅོག་ཅན། སྡེ་སྣོད་ཀྱི་གླེགས་བམ་མང་པོ་འཁུར་བ། དར་གྱི་ན་བཟའ་ལྷབ་ལྷུབ་ཏུ་གསོལ་བ། སྟེང་གི་ནམ་མཁར་བཞུགས་པའི་སངས་རྒྱས་སྣང་བ་མཐའ་ཡས་ལ་གཟིགས་ཤིང༌། པུས་མོ་གཡས་པ་ལས་སྟག་སྤྲུལ་པའོ། ། ཤར་སྒོར་རྒྱལ་པོ་ཆེན་པོ་ཡུལ་འཁོར་སྲུང་དཀར་པོ་པི་ཝང་འཛིན་པ༑
ལྷོ་སྒོར་འཕགས་སྐྱེས་པོ་སྔོན་པོ་རལ་གྲི་འཛིན་པ། ནུབ་སྒོར་སྤྱན་མི་བཟང་དམར་པོ་སྦྲུལ་ཞགས་དང་མཆོད་རྟེན་འཛིན་པ། བྱང་སྒོར་རྣམ་ཐོས་སྲས་སེར་པོ་ཡིད་བཞིན་གྱི་རྒྱལ་མཚན་དང་ནེའུ་ལེ་འཛིན་པ་རྣམས་རྒྱན་དང་ཆ་ལུགས་ཕུན་སུམ་ཚོགས་པ། རང་རང་གི་འཁོར་བསམ་གྱིས་མི་ཁྱབ་པ་དང་བཅས་ཏེ་བཞུགས་པར་གྱུར། གཞན་ཡང་སངས་རྒྱས་དང་བྱང་ཆུབ་སེམས་དཔའ་དང༌། འཕགས་པ་ཉན་ཐོས་ལ་སོགས་པ་དཔག་ཏུ་མེད་པ་ངོ་མཚར་གྱི་རྣམ་འཕྲུལ་དུ་མ་འགྱེད་ཅིང་ཕྱི་ནང་ཀུན་ཏུ་སྤྲིན་གྱི་ཕུང་པོ་ལྟར་འཐིབས་པ་དང༌། སྔོན་སངས་རྒྱས་མཐོང་བ། དམ་པའི་ཆོས་ཐོས་པ། ལྷ་ཀླུ་གནོད་སྦྱིན་རིགས་སྔགས་འཆང་གྲུབ་པ་མིའམ་ཅི་དང་ནམ་མཁའ་ལྡིང་ལ་སོགས་པ་འབྱུང་པོ་ཆེན་པོ་རྣམས་ཀྱང་དམ་པའི་ཆོས་གནས་པར་བྱ་བ་དང༌། བསྟན་འཛིན་གྱི་སྐྱེས་བུ་དམ་པ་རྣམས་བསྲུང་ཞིང་སྐྱོང་བའི་ཕྱིར་ནམ་མཁའི་ལམ་དང་གཞལ་མེད་ཁང་གི་ཕྱི་རོལ་ཀུན་ཏུ་འཁོད་པར་གྱུར།
ཞེས་བཞུགས་སུ་གསོལ་ལོ། ། གཉིས་པ་ཁྲུས་དང་ཕྱག་མཆོད་སོགས་འབུལ་བ་ནི། བཅོམ་ལྡན་འདས་མཉམ་མེད་ཤཱཀྱའི་རྒྱལ་པོ་འཁོར་འཕགས་པའི་གནས་བརྟན་བཅུ་དྲུག་དང་བཅས་པ་རྣམས་ལ་ཡོ་བྱད་ཐམས་ཅད་དང་ལྡན་པའི་ཁྲུས་འདི་གསོལ་བར་བགྱིའོ། ། ཞེས་སྙན་གསན་དབབ། ཁྲུས་ཀྱི་ཁང་པ་ཤིན་ཏུ་དྲི་ཞིམ་པ། ། ཤེལ་གྱི་ས་གཞི་གསལ་ཞིང་འཚེར་བ་ལྟར། ། རིན་ཆེན་འབར་བའི་ཀ་བ་ཡིད་འོང་ལྡན། ། མུ་ཏིག་འོད་ཆགས་བླ་རེ་བྲེས་པ་དེར། ། དེ་བཞིན་གཤེགས་པ་རྣམས་དང་དེ་སྲས་ལ། ། རིན་ཆེན་བུམ་པ་མང་པོ་སྤོས་ཀྱི་ཆུས། །
ཡིད་འོང་ལེགས་པར་བཀང་བའི་གླུ་དང་ནི། ། རོལ་མོར་བཅས་པ་དུ་མས་སྐུ་ཁྲུས་གསོལ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མཱ་ཡ་ཤྲཱི་ཡེ་ཧཱུཾ། ཇི་ལྟར་བལྟམས་པ་ཙམ་ཉིད་ཀྱིས། ། དེ་བཞིན་གཤེགས་ཀུན་བཀྲུས་གྱུར་པ། ། དེ་བཞིན་བདག་གིས་ལྷ་རྣམས་ལ། ། གཙང་མའི་ཆབ་ཀྱི་ཁྲུས་གསོལ་ལོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མཱ་ཡ་ཤྲཱི་ཡེ་ཧཱུཾ། རི་བོ་ལྟར་ནི་མཛེས་པ་ཡི། ། ཡོན་ཏན་དམ་པའི་རྒྱན་ལྡན་པ། །
མཆོད་གནས་རིན་ཆེན་འདི་དག་ལ། ། བདག་གི་ཁྲུས་འདི་གསོལ་བར་བགྱི། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མཱ་ཡ་ཤྲཱི་ཡེ་ཧཱུཾ། སངས་རྒྱས་གཟུགས་བརྙན་གནས་དང་ནི། ། སློབ་པའི་དགེ་འདུན་གནས་ཀྱི་ས། ། གཙུག་ལག་ཁང་དང་གནས་གཞན་ལ། ། བདག་གི་ཁྲུས་འདི་གསོལ་བར་བགྱི། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མཱ་ཡ་ཤྲཱི་ཡེ་ཧཱུཾ། དེ་དག་སྐུ་ལ་མཚུངས་པ་མེད་པའི་གོས། ། གཙང་ལ་དྲི་རབ་བགོས་པས་སྐུ་ཕྱིའོ། །
ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ན་ཡེ་སྭཱཧཱ། ཞེས་སྐུ་དབྱི། དྲི་མེད་མཚན་ལ་སྒྲིབ་གསལ་མི་མངའ་ཡང༌། ། དད་པས་ངུར་སྨིག་རྒྱལ་མཚན་ཕུལ་བ་ཡིས། ། ནམ་མཁའི་མཐའ་ཀླས་གྱུར་པའི་འགྲོ་བ་རྣམས། ། སངས་རྒྱས་བརྟུལ་ཞུགས་མཆོག་ལ་སྤྱོད་པར་ཤོག ། ཨོཾ་བཛྲ་ཝསྟྲ་ཡེ་ཨཱཿཧཱུཾ། ཞེས་ཆོས་གོས་དབུལ་བར་བྱ། དེ་ནས་ཕྱག་བྱ་བ་ནི། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ།
བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་གདུལ་བྱའི་ཁ་ལོ་སྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ། མཉམ་མེད་ཤཱཀྱའི་རྒྱལ་པོའི་ཞབས་ཀྱི་རྡུལ་དྲི་མ་མེད་པ་ལ་མགོ་བོས་རབ་ཏུ་བཏུགས་ཏེ་གུས་པས་ཕྱག་འཚལ་ལོ། ། གང་ཚེ་རྐང་གཉིས་གཙོ་བོ་ཁྱོད་བལྟམས་ཚེ། ། ས་ཆེན་འདི་ནང་གོམ་པ་བདུན་བོར་ནས། ། ང་ནི་འཇིག་རྟེན་འདི་ན་མཆོག་ཅེས་གསུངས། ། དེ་ཚེ་མཁས་པ་ཁྱོད་ལ་ཕྱག་འཚལ་ལོ། །
གང་ཚེ་ཐུབ་མཆོག་ཞིང་པའི་གྲོང་བཞུད་ཚེ། ། འཛམ་བུའི་གྲིབ་མས་བཞུགས་པ་མ་བཏང་ཞིང༌། ། ལྷའི་བུ་གཞོན་ནུ་དྲུག་གིས་བཏུད་གྱུར་པ། ། དེ་ཚེ་མཆོད་འོས་ཁྱོད་ལ་ཕྱག་འཚལ་ལོ། ། རྣམ་དག་སྐུ་མངའ་མཆོག་ཏུ་གཟུགས་བཟང་བ། ། ཡེ་ཤེས་རྒྱ་མཚོ་གསེར་གྱི་ལྷུན་པོ་འདྲ། ། གྲགས་པ་འཇིག་རྟེན་གསུམ་ན་ལྷམ་མེ་བ། ། མགོན་པོ་མཆོག་བརྙེས་ཁྱོད་ལ་ཕྱག་འཚལ་ལོ། ། མཚན་མཆོག་ལྡན་པ་དྲི་མེད་ཟླ་བའི་ཞལ། ། གསེར་མདོག་འདྲ་བ་ཁྱོད་ལ་ཕྱག་འཚལ་ལོ། །
རྡུལ་བྲལ་ཁྱོད་འདྲ་སྲིད་པ་གསུམ་ན་མཛེས། ། མཉམ་མེད་མཁྱེན་ཅན་ཁྱོད་ལ་ཕྱག་འཚལ་ལོ། ། མི་མཆོག་འདུལ་བ་ཁ་ལོ་སྒྱུར་མཛད་ཅིང༌། ། ཀུན་སྦྱོར་འཆིང་བ་གཅོད་མཛད་དེ་བཞིན་གཤེགས། ། དབང་པོ་ཞི་ཞིང་ཉེར་ཞི་ཞི་ལ་མཁས། ། མཉན་ཡོད་བཞུགས་པ་དེ་ལ་ཕྱག་འཚལ་ལོ། ། སྟོན་པ་བླ་མེད་སངས་རྒྱས་རིན་པོ་ཆེ། ། སྐྱོབ་པ་བླ་མེད་དམ་ཆོས་རིན་པོ་ཆེ། ། འདྲེན་པ་བླ་མེད་དགེ་འདུན་རིན་པོ་ཆེ། ། བླ་མེད་དཀོན་མཆོག་གསུམ་ལ་ཕྱག་འཚལ་ལོ། །
ངོ་བོ་སངས་རྒྱས་སྤངས་རྟོགས་ཡོངས་སུ་རྫོགས། ། མཛད་པ་བྱང་སེམས་གཞན་དོན་རྒྱུན་མི་ཆད། ། རྣམ་པ་ཉན་ཐོས་དགྲ་བཅོམ་ཆ་ལུགས་ཅན། ། འཕགས་ཆེན་གནས་བརྟན་རྣམས་ལ་ཕྱག་འཚལ་ལོ། ། ཟབ་ཅིང་རྒྱ་ཆེར་གཟིགས་པ་པོ། ། ཡུལ་འཁོར་བསྲུང་དང་འཕགས་སྐྱེས་པོ། ། སྤྱན་མི་བཟང་དང་རྣམ་ཐོས་སྲས། ། རྒྱལ་ཆེན་བཞི་ལ་ཕྱག་འཚལ་ལོ། ། ཕྱག་བྱར་འོས་པ་ཐམས་ཅད་ལ། ། ཞིང་རྡུལ་ཀུན་གྱི་གྲངས་སྙེད་ཀྱི། །
ལུས་བཏུད་པ་ཡིས་རྣམ་ཀུ་ནཏུ། ། མཆོག་ཏུ་དད་པས་ཕྱག་འཚལ་ལོ། ། ཞེས་ཕྱག་བྱ། དེ་ནས་གོང་དུ་བྱིན་གྱིས་བརླབས་པའི་མཆོད་པ་འབུལ་བ་ནི། རྒྱལ་བ་རྒྱ་མཚོ་མཉེས་བྱས་མཆོད་པའི་རྫས། ། མཆོད་ཡོན་ཞབས་བསིལ་མེ་ཏོག་བདུག་སྤོས་སྒྲོན། ། དྲི་ཆབ་ཞལ་ཟས་ལ་སོགས་མཆོད་པའི་སྤྲིན། ། ཞིང་ཁམས་རྒྱ་མཚོ་བཀང་སྟེ་འབུལ་བར་བགྱི། ། ཨོཾ་སརྦ་ཏ་ཐཱ་ག་ཏ་ས་པཱ་རི་ཝཱ་ར་ཨརྒྷཾ་པྲ་ཏི་ཙྪ་སྭཱཧཱ། སྔགས་ཐོག་མཐའ་གོང་བཞིན་སྦྱར་ཏེ།
པཱདྱཾ༴ ། པུཥྤེ༴ ། དྷུ་པེ༴ ། ཨ་ལོ་ཀེ༴ ། གྷནྡྷེ༴། ནཻ་ཝི་དྱེ༴ ། ཤཔྟ་པྲ་ཏཱི་ཙྪ་སྭཱཧཱ། ཞེས་པ་རྣམས་ཀྱིས་མཆོད། དེ་ནས་བསྟོད་པ་ནི། ལྟ་བས་མི་ངོམས་མཚན་དཔེ་རྒྱ་མཚོའི་དཔྱིད། །
གསེར་གྱི་མཆོད་སྡོང་བཞིན་དུ་ལྷམ་མེ་བ། ། རྣམ་པར་དག་པའི་སྐུ་མངའ་འཇིག་རྟེན་གྱི། ། མགོན་པོ་ཉི་མའི་གཉེན་ལ་ཕྱག་འཚལ་ལོ། ། འཕགས་པའི་དགེ་སློང་དགྲ་བཅོམ་ཡོན་ཏན་ཕྱུག ། འཁྲུག་པ་མེད་པའི་བློ་གྲོས་རྒྱ་མཚོ་འདྲ། ། ཤེས་རབ་ཆེན་པོའི་འོད་ནི་ཟླ་ཟེར་འཕྲོ། ། དགྲ་བཅོམ་གནས་བརྟན་རྣམས་ལ་ཕྱག་འཚལ་ལོ། ། སྔོན་ཚེ་རྒྱལ་བའི་སྤྱན་སྔར་བཀའ་བསྒོས་ཏེ། ། དམ་པའི་ཆོས་ཀྱི་སྲུང་མར་མངའ་གསོལ་བ། ། རྒྱལ་ཆེན་བཞི་སོགས་དཀར་ཕྱོགས་སྐྱོང་བ་ཡི། །
ལྷ་ཚོགས་རྣམས་ལའང་གུས་པས་ཕྱག་འཚལ་ལོ། ། དེ་ལྟར་བསྟོད་པའི་མཐུ་ཡིས་རྒྱལ་བའི་བསྟན། ། འཛིན་སྐྱོང་སྤེལ་བའི་མཐུ་ལྡན་དགེ་འདུན་སྡེ། ། ཕྱོགས་དུས་ཀུན་ཏུ་དར་ཞིང་རྒྱས་པ་ཡི། ། ཕན་བདེའི་སྣང་བས་འཇིག་རྟེན་ཁྱབ་པར་ཤོག ། ཅེས་བསྟོད་ཅིང༌། ཚོགས་གཉིས་རྒྱ་མཚོ་ལས་འཁྲུངས་ཤིང༌། ། ཐུབ་དབང་གསེར་མདོག་མཚན་དཔེས་བརྒྱན། ། རྡོ་རྗེ་སྐྱིལ་ཀྲུང་ཕྱག་གཉིས་པ། ། ས་གནོན་མཉམ་བཞག་མཛད་ཕྱག་འཚལ། །
བླ་མའི་སྐུ་ཚེ་བརྟན་པ་དང༌། ། བསྟན་པར་རྒྱས་པར་བྱིན་གྱིས་རློབས། ། པྲི་ཡང་ཀུ་ཡི་གླིང་ན་ནི། ། འཕགས་པའི་གནས་བརྟན་སྒྲ་གཅན་འཛིན། ། དགྲ་བཅོམ་སྟོང་དང་ཆིག་བརྒྱས་བསྐོར། ། རིན་ཆེན་སྲོག་ཞུ་འཛིན་ཕྱག་འཚལ། ། བླ་མའི་སྐུ་ཚེ་བརྟན་པ་དང༌། ། བསྟན་པ་རྒྱས་པར་བྱིན་གྱིས་རློབས། ། བྱ་རྒོད་ཕུང་པོའི་རི་བོ་ན། ། འཕགས་པའི་གནས་བརྟན་ལམ་ཕྲན་བརྟན། །
དགྲ་བཅོམ་སྟོང་དང་དྲུག་བརྒྱས་བསྐོར། ། ཕྱག་གཉིས་མཉམ་བཞག་མཛད་ཕྱག་འཚལ། ། བླ་མའི་སྐུ་ཚེ་བརྟན་པ་དང༌། ། བསྟན་པ་རྒྱས་པར་བྱིན་གྱིས་རློབས། ། ཤར་གྱི་ལུས་འཕགས་གླིང་ན་ནི། ། བ་ར་དྷྭ་ཛ་བསོད་སྙོམས་ལེན། ། དགྲ་བཅོམ་སྟོང་ཕྲག་གཅིག་གིས་བསྐོར། ། གླེགས་བམ་ལྷུང་བཟེད་འཛིན་ཕྱག་འཚལ། ། བླ་མའི་སྐུ་ཚེ་བརྟན་པ་དང༌། ། བསྟན་པ་རྒྱས་པར་བྱིན་གྱིས་བརློབས། །
ལྷ་གནས་སུམ་ཅུ་རྩ་གསུམ་ན། ། འཕགས་པའི་གནས་བརྟན་ལམ་བརྟན་ལ། ། དགྲ་བཅོམ་ཆེན་པོ་དགུ་བརྒྱས་བསྐོར། ། གླེགས་བམ་ཆོས་འཆད་མཛད་ཕྱག་འཚལ། ། བླ་མའི་སྐུ་ཚེ་བརྟན་པ་དང༌། ། བསྟན་པ་རྒྱས་པར་བྱིན་གྱིས་རློབས། ། རི་ཡི་རྒྱལ་པོ་ངོས་ཡངས་ལ། ། འཕགས་པའི་གནས་བརྟན་ཀླུ་ཡི་སྡེ། ། དགྲ་བཅོམ་སྟོང་དང་ཉིས་བརྒྱས་བསྐོར། ། བུམ་པ་མཁར་སིལ་འཛིན་ཕྱག་འཚལ། །
བླ་མའི་སྐུ་ཚེ་བརྟན་པ་དང༌། ། བསྟན་པ་རྒྱས་པར་བྱིན་གྱིས་རློབས། ། རི་ཡི་རྒྱལ་པོ་བྷེའུ་ལ། ། འཕགས་པའི་གནས་བརྟན་སྦེད་བྱེད་པ། ། དགྲ་བཅོམ་སྟོང་དང་བཞི་བརྒྱས་བསྐོར། ། ཕྱག་གཉིས་གླེགས་བམ་འཛིན་ཕྱག་འཚལ། ། བླ་མའི་སྐུ་ཚེ་བརྟན་པ་དང༌། ། བསྟན་པ་རྒྱས་པར་བྱིན་གྱིས་རློབས། ། རི་ཡི་རྒྱལ་པོ་གངས་ཆེན་ལ། ། འཕགས་པའི་གནས་བརྟན་མི་ཕྱེད་པ། །
དགྲ་བཅོམ་སྟོང་ཕྲག་གཅིག་གིས་བསྐོར། ། བྱང་ཆེན་མཆོད་རྟེན་འཛིན་ཕྱག་འཚལ། ། བླ་མའི་སྐུ་ཚེ་བརྟན་པ་དང༌། ། བསྟན་པ་རྒྱས་པར་བྱིན་གྱིས་རློབས། ། གངས་རི་ཆེན་པོ་ཏི་སེ་ལ། ། འཕགས་པའི་གནས་བརྟན་ཡན་ལག་འབྱུང༌། ། དགྲ་བཅོམ་སྟོང་དང་སུམ་བརྒྱས་བསྐོར། ། སྤོས་ཕོར་རྔ་ཡབ་འཛིན་ཕྱག་འཚལ། ། བླ་མའི་སྐུ་ཚེ་བརྟན་པ་དང༌། ། བསྟན་པ་རྒྱས་པར་བྱིན་གྱིས་རློབས། །
དྲང་སྲོང་རི་ཡི་ཤེལ་ནགས་ན། ། འཕགས་པའི་གནས་བརྟན་མ་ཕམ་པར། ། དགྲ་བཅོམ་བརྒྱ་ཕྲག་གཅིག་གིས་བསྐོར། ། ཕྱག་གཉིས་མཉམ་བཞག་མཛད་ཕྱག་འཚལ། ། བླ་མའི་སྐུ་ཚེ་བརྟན་པ་དང༌། ། བསྟན་པ་རྒྱས་པར་བྱིན་གྱིས་རློབས། ། ལོ་མ་བདུན་པའི་རི་ཕུག་ན། ། འཕགས་པའི་གནས་བརྟན་ནགས་ལ་གནས། ། དགྲ་བཅོམ་སྟོང་དང་བཞི་བརྒྱས་བསྐོར། ། སྡིགས་མཛུབ་རྔ་ཡབ་འཛིན་ཕྱག་འཚལ། །
བླ་མའི་སྐུ་ཚེ་བརྟན་པ་དང༌། ། བསྟན་པ་རྒྱས་པར་བྱིན་གྱིས་རློབས། ། གནས་མཆོག་དམ་པ་ཟངས་གླིང་ན། ། འཕགས་པའི་གནས་བརྟན་དུས་ལྡན་ལ། ། དགྲ་བཅོམ་སྟོང་དང་ཆིག་བརྒྱས་བསྐོར། ། གསེར་གྱི་སྣ་སྒོར་འཛིན་ཕྱག་འཚལ། ། བླ་མའི་སྐུ་ཚེ་བརྟན་པ་དང༌། ། བསྟན་པ་རྒྱས་པར་བྱིན་གྱིས་རློབས། ། སིངྒ་ལའི་གླིང་ན་ནི། ། གནས་བརྟན་རྡོ་རྗེ་མོ་ཡི་བུ། །
དགྲ་བཅོམ་སྟོང་ཕྲག་གཅིག་གིས་བསྐོར། ། སྡིགས་མཛུབ་རྔ་ཡབ་འཛིན་ཕྱག་འཚལ། ། བླ་མའི་སྐུ་ཚེ་བརྟན་པ་དང༌། ། བསྟན་པ་རྒྱས་པར་གྱིན་གྱིས་རློབས། ། ཆུ་བོ་ཡ་མོའི་ནགས་གླིང་ན། ། འཕགས་པའི་གནས་བརྟན་བཟང་པོ་ལ། ། དགྲ་བཅོམ་སྟོང་དང་ཉིས་བརྒྱས་བསྐོར། ། ཆོས་འཆད་མཉམ་བཞག་མཛད་ཕྱག་འཚལ། ། བླ་མའི་སྐུ་ཚེ་བརྟན་པ་དང༌། ། བསྟན་པ་རྒྱས་པར་བྱིན་གྱིས་རློབས། །
གནས་མཆོག་དམ་པ་ཁ་ཆེ་ན། ། འཕགས་པའི་གནས་བརྟན་གསེར་བེའུ། ། དགྲ་བཅོམ་ཆེན་པོ་ལྔ་བརྒྱས་བསྐོར། ། རིན་ཆེན་ཞགས་པ་འཛིན་ཕྱག་འཚལ། ། བླ་མའི་སྐུ་ཚེ་བརྟན་པ་དང༌། ། བསྟན་པ་རྒྱས་པར་བྱིན་གྱིས་རློབས། ། ནུབ་ཀྱི་བ་ལང་སྤྱོད་ན་ནི། ། བ་ར་དྷྭ་ཛ་གསེར་ཅན་ལ། ། དགྲ་བཅོམ་ཆེན་པོ་བདུན་བརྒྱས་བསྐོར། ། ཕྱག་གཉིས་མཉམ་བཞག་མཛད་ཕྱག་འཚལ། །
བླ་མའི་སྐུ་ཚེ་བརྟན་པ་དང༌། ། བསྟན་པ་རྒྱས་པར་བྱིན་གྱིས་རློབས། ། བྱང་གི་སྒྲ་མི་སྙན་ན་ནི། ། འཕགས་པའི་གནས་བརྟན་བྷ་ཀུ་ལ། ། དགྲ་བཅོམ་ཆེན་པོ་དགུ་བརྒྱས་བསྐོར། ། ཕྱག་གཉིས་ནེའུ་ལེ་འཛིན་ཕྱག་འཚལ། ། བླ་མའི་སྐུ་ཚེ་བརྟན་པ་དང༌། ། བསྟན་པ་རྒྱས་པར་བྱིན་གྱིས་རློབས། ། འཕགས་པའི་དགེ་བསྙེན་དྷརྨ་ཏ། ། རལ་པའི་ཐོད་ཅིང་གླེགས་བམ་འཁུར། །
སྣང་མཐའ་མདུན་གྱི་མཁའ་ལ་གཟིགས། ། རྔ་ཡབ་བུམ་པ་འཛིན་ཕྱག་འཚལ། ། བླ་མའི་སྐུ་ཚེ་བརྟན་པ་དང༌། ། བསྟན་པ་རྒྱས་པར་བྱིན་གྱིས་རློབས། ། ཟབ་ཅིང་རྒྱ་ཆེར་གཟིགས་པ་པོ། ། ཡུལ་འཁོར་བསྲུང་དང་འཕགས་སྐྱེས་པོ། ། སྤྱན་མི་བཟང་དང་རྣམ་ཐོས་སྲས། ། རྒྱལ་ཆེན་བཞི་ལ་ཕྱག་འཚལ་ལོ། ། འཕགས་པའི་གང་ཟག་ཁྱེད་རྣམས་ལ། ། ཕྱག་འཚལ་མཆོད་ཅིང་སྡིག་པ་བཤགས། །
ཡི་རང་བསྐུལ་ཞིང་གསོལ་བ་འདེབས། ། དགེ་བ་བྱང་ཆུབ་ཆེན་པོར་བསྔོ། ། དབང་བཅུ་མངའ་བ་ཁྱེད་རྣམས་ཀྱིས། ། སངས་རྒྱས་བསྟན་པ་དར་བ་དང༌། ། བདག་སོགས་བར་ཆད་ཞི་བ་དང༌། ། སེམས་ཅན་སྒྲིབ་པ་སྦྱང་དུ་གསོལ། ། སངས་རྒྱས་སྤྲུལ་པ་འཕགས་པའི་ཚོགས། ། བསྟན་པ་སྐྱོང་བའི་ལས་མཛད་པ། ། གནས་བརྟན་ཆེན་པོ་འཁོར་བཅས་ཀྱི། ། བསྟན་པ་ཡུན་རིང་གནས་པར་མཛོད། །
སྲིད་ལས་རྣམ་གྲོལ་ཉོན་མོངས་མེད། ། ཟད་དང་སྐྱེ་བ་མི་ཤེས་པ། ། ཁྲི་དང་དྲུག་སྟོང་བཞི་བརྒྱ་ཡིས། ། བསྟན་པ་ཡུན་རིང་གནས་པར་མཛོད། ། ཕན་བདེ་འབྱུང་བའི་གནས་གཅིག་པུ། ། བསྟན་པ་ཡུན་རིང་གནས་པ་དང༌། ། བསྟན་པ་འཛིན་པའི་སྐྱེས་བུ་རྣམས། ། སྐུ་ཚེ་རྒྱལ་མཚན་བརྟན་གྱུར་ཅིག ། ཆོས་རྔ་ཆེན་པོ་སྒྲ་ཡིས་ནི། ། སྡུག་བསྔལ་སེམས་ཅན་མཐར་བགྱིད་ཤོག །
བསྐལ་པ་བྱེ་བ་བསམ་ཡས་སུ། ། ཆོས་སྟོན་མཛད་ཅིང་བཞུགས་གྱུར་ཅིག ། འགྲོ་བའི་སྡུག་བསྔལ་སྨན་གཅིག་པུ། ། བདེ་བ་ཐམས་ཅད་འབྱུང་བའི་གནས། ། བསྟན་པ་རྙེད་དང་བཀུར་སྟི་དང༌། ། བཅས་ཏེ་ཡུན་རིང་གནས་གྱུར་ཅིག ། ཅེས་སོགས་གནས་བརྟན་ཕྱག་མཆོད་དུ་གྲགས་པའི་བསྟོད་པ་ཡང་ཅི་རིགས་འདོན་པའི་མཐར། ། གསོལ་འདེབས་ཀྱི་བསྙེན་པ་དངོས་ནི་འདུན་པ་རྩེ་གཅིག་པས་འདི་ལྟར་བྱ་སྟེ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པའི་ཞབས་ལ་དུས་ཐམས་ཅད་དུ་ཕྱག་འཚལ་ལོ་མཆོད་དོ་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། །
སངས་རྒྱས་བཅོམ་ལྡན་འདས་ཀྱི་བསྟན་པ་དམ་པའི་ཆོས་སྐྱོང་ཞིང་ལྷ་མི་ཀུན་གྱི་བསོད་ནམས་ཀྱི་དཔལ་ཞིང་དུ། དེ་བཞིན་གཤེགས་པ་ཤཱཀྱ་ཐུབ་པས་བཀའ་བསྒོས་ཏེ། མྱ་ངན་ལས་མི་འདའ་བར་འཇིག་རྟེན་ན་མངོན་སུམ་དུ་བཞུགས་ཤིང་བཀའ་ལུང་གི་རྗེས་སུ་སྒྲུབ་པར་འཕགས་པའི་ཚིག་ངེས་པས་ཞལ་གྱིས་བཞེས་པ། པྲི་ཡངྐུ་ཡི་གླིང་ན་འཕགས་པའི་གནས་བརྟན་ཆེན་པོ་སྒྲ་གཅན་ཟིན་འཁོར་དགྲ་བཅོམ་པ་སྟོང་དང་ཆིག་བརྒྱས་བསྐོར་ཏེ་བཞུགས་པའི་ཞབས་ལ་དུས་ཐམས་ཅད་དུ་ཕྱག་འཚལ་ལོ་མཆོད་དོ་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། བྱ་རྒོད་ཕུང་པོ་རི་ལ་འཕགས་པའི་གནས་བརྟན་ཆེན་པོ་ལམ་ཕྲན་བརྟན་འཁོར་དགྲ་བཅོམ་པ་སྟོང་དང་དྲུག་བརྒྱས་བསྐོར་ཏེ་བཞུགས་པའི་ཞབས་ལ་དུས་ཐམས་ཅད་དུ་ཕྱག་འཚལ་ལོ་མཆོད་དོ་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། ཤར་གྱི་ལུས་འཕགས་གླིང་ན་འཕགས་པའི་གནས་བརྟན་ཆེན་པོ་བྷ་ར་དྷྭ་ཛ་བསོད་སྙོམས་ལེན་འཁོར་དགྲ་བཅོམ་པ་སྟོང་གིས་བསྐོར་ཏེ་བཞུགས་པའི་ཞབས་ལ་དུས་ཐམས་ཅད་དུ་ཕྱག་འཚལ་ལོ་མཆོད་དོ་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། ལྷའི་གནས་སུམ་ཅུ་རྩ་གསུམ་ན་འཕགས་པའི་གནས་བརྟན་ཆེན་པོ་ལམ་བརྟན་འཁོར་དགྲ་བཅོམ་པ་དགུ་བརྒྱས་བསྐོར་ཏེ་བཞུགས་པའི་ཞབས་ལ་དུས་ཐམས་ཅད་དུ་ཕྱག་འཚལ་ལོ་མཆོད་དོ་སྐྱབས་སུ་མཆིའོ། །
བྱིན་གྱིས་བརླབ་ཏུ་གསོལ། རིའི་རྒྱལ་པོ་ངོས་ཡངས་ལ་འཕགས་པའི་གནས་བརྟན་ཆེན་པོ་ཀླུའི་སྡེ་འཁོར་དགྲ་བཅོམ་པ་སྟོང་ཉིས་བརྒྱས་བསྐོར་ཏེ་བཞུགས་པའི་ཞབས་ལ་དུས་ཐམས་ཅད་དུ་ཕྱག་འཚལ་ལོ་མཆོད་དོ་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། རིའི་རྒྱལ་པོ་བྷེའུ་ལར་འཕགས་པའི་གནས་བརྟན་ཆེན་པོ་སྦེད་བྱེད་པ་འཁོར་དགྲ་བཅོམ་པ་སྟོང་དང་བཞི་བརྒྱས་བསྐོར་ཏེ་བཞུགས་པའི་ཞབས་ལ་དུས་ཐམས་ཅད་དུ་ཕྱག་འཚལ་ལོ་མཆོད་དོ་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། རིའི་རྒྱལ་པོ་གངས་ཅན་ལ་འཕགས་པའི་གནས་བརྟན་ཆེན་པོ་མི་ཕྱེད་པ་འཁོར་དགྲ་བཅོམ་པ་སྟོང་གིས་བསྐོར་ཏེ་བཞུགས་པའི་ཞབས་ལ་དུས་ཐམས་ཅད་དུ་ཕྱག་འཚལ་ལོ་མཆོད་དོ་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། གངས་རི་ཆེན་པོ་ཏི་སེ་ལ་འཕགས་པའི་གནས་བརྟན་ཆེན་པོ་ཡན་ལག་འབྱུང་འཁོར་དགྲ་བཅོམ་པ་སྟོང་སུམ་བརྒྱས་བསྐོར་ཏེ་བཞུགས་པའི་ཞབས་ལ་དུས་ཐམས་ཅད་དུ་ཕྱག་འཚལ་ལོ་མཆོད་དོ་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། དྲང་སྲོང་རིའི་ངོགས་ན་འཕགས་པའི་གནས་བརྟན་ཆེན་པོ་མ་ཕམ་པ་འཁོར་དགྲ་བཅོམ་པ་བརྒྱ་ཕྲག་གཅིག་གིས་བསྐོར་ཏེ་བཞུགས་པའི་ཞབས་ལ་དུས་ཐམས་ཅད་དུ་ཕྱག་འཚལ་ལོ་མཆོད་དོ་སྐྱབས་སུ་མཆིའོ། །
བྱིན་གྱིས་བརླབ་ཏུ་གསོལ། རི་ནགས་ཀྱི་ངོགས་ལོ་མ་བདུན་པའི་རི་ཕུག་ན་འཕགས་པའི་གནས་བརྟན་ཆེན་པོ་ནགས་ན་གནས་འཁོར་དགྲ་བཅོམ་པ་སྟོང་བཞི་བརྒྱས་བསྐོར་ཏེ་བཞུགས་པའི་ཞབས་ལ་དུས་ཐམས་ཅད་དུ་ཕྱག་འཚལ་ལོ་མཆོད་དོ་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། ཟངས་གླིང་ན་འཕགས་པའི་གནས་བརྟན་ཆེན་པོ་དུས་ལྡན་འཁོར་དགྲ་བཅོམ་པ་སྟོང་ཆིག་བརྒྱས་བསྐོར་ཏེ་བཞུགས་པའི་ཞབས་ལ་དུས་ཐམས་ཅད་དུ་ཕྱག་འཚལ་ལོ་མཆོད་དོ་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། སིངྒ་ལའི་གླིང་ན་འཕགས་པའི་གནས་བརྟན་ཆེན་པོ་རྡོ་རྗེ་མོའི་བུ་འཁོར་དགྲ་བཅོམ་པ་སྟོང་གིས་བསྐོར་ཏེ་བཞུགས་པའི་ཞབས་ལ་དུས་ཐམས་ཅད་དུ་ཕྱག་འཚལ་ལོ་མཆོད་དོ་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། ཆུ་བོ་ཡ་མུ་ནའི་གླིང་ན་འཕགས་པའི་གནས་བརྟན་ཆེན་པོ་བཟང་པོ་འཁོར་དགྲ་བཅོམ་པ་སྟོང་ཉིས་བརྒྱས་བསྐོར་ཏེ་བཞུགས་པའི་ཞབས་ལ་དུས་ཐམས་ཅད་དུ་ཕྱག་འཚལ་ལོ་མཆོད་དོ་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། ཁ་ཆེའི་ཡུལ་ན་འཕགས་པའི་གནས་བརྟན་ཆེན་པོ་གསེར་བེའུ་འཁོར་དགྲ་བཅོམ་པ་ལྔ་བརྒྱས་བསྐོར་ཏེ་བཞུགས་པའི་ཞབས་ལ་དུས་ཐམས་ཅད་དུ་ཕྱག་འཚལ་ལོ་མཆོད་དོ་སྐྱབས་སུ་མཆིའོ། །
བྱིན་གྱིས་བརླབ་ཏུ་གསོལ། ནུབ་ཀྱི་བ་ལང་སྤྱོད་ན་འཕགས་པའི་གནས་བརྟན་ཆེན་པོ་བྷ་ར་དྷྭ་ཛ་གསེར་ཅན་འཁོར་དགྲ་བཅོམ་པ་བདུན་བརྒྱས་བསྐོར་ཏེ་བཞུགས་པའི་ཞབས་ལ་དུས་ཐམས་ཅད་དུ་ཕྱག་འཚལ་ལོ་མཆོད་དོ་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། བྱང་གི་སྒྲ་མི་སྙན་ན་འཕགས་པའི་གནས་བརྟན་ཆེན་པོ་བྷ་ཀུ་ལ་འཁོར་དགྲ་བཅོམ་པ་དགུ་བརྒྱས་བསྐོར་ཏེ་བཞུགས་པའི་ཞབས་ལ་དུས་ཐམས་ཅད་དུ་ཕྱག་འཚལ་ལོ་མཆོད་དོ་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། འཕགས་པའི་དགེ་བསྙེན་ཆེན་པོ་དྷརྨཱ་ཏ་འཁོར་དགེ་བསྙེན་གྱི་ཚོགས་དཔག་ཏུ་མེད་པས་བསྐོར་ཏེ་བཞུགས་པའི་ཞབས་ལ་དུས་ཐམས་ཅད་དུ་ཕྱག་འཚལ་ལོ་མཆོད་དོ་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། ། ཞེས་ཅི་ནུས་སུ་གསོལ་བ་གདབ་བོ། ། དེ་ནས་བཟླས་པ་བྱ་བ་ནི། རང་ཉིད་ཐུབ་པར་གསལ་བའམ།
ཡང་ན་མདུན་གྱི་གཙོ་འཁོར་རྣམས་ལ་དམིགས་པའི་དད་མོས་དྲག་པོས་ཐུགས་དམ་བསྐུལ་བའི་ཚུལ་དུ། ཨོཾ་མུ་ནི་མུ་ནི་མཧཱ་མུ་ནི་ཤཱཀྱ་མུ་ན་ཡེ་སྭཱ་ཧཱ། ཞེས་པའི་སྔགས་གཙོ་སྔགས་ཅི་ནུས་སུ་བཟླའོ། ། སྨོན་ལམ་ཆེན་མོའི་སྐབས་འདི་ནས་བཟང་སྤྱོད་སྨོན་ལམ་གསོག ། དེ་ནས་ཐུབ་དབང་མཆོག་དང་གནས་བཅུའི་གསོལ་བ་འབུལ་ཚུལ་ནི། ཨོཾ་བཛྲ་ཨ་མྲྀཏ ས་བསངས། ཨོཾ་སྭ་བྷཱ་ཝ ས་སྦྱངས། ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒཏེ་སྥ་ར་ན་ཨི་མཾ་ག་ག་ན་ཁཾ་སྭཱཧཱ། ལན་བདུན་ནམ་གསུམ་གྱིས་ནམ་མཁའ་ཁྱབ་པར་སྤེལ། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུཾ།
ལན་བདུན་ནམ་གསུམ་གྱིས་སོ་སོའི་ཐུགས་དང་མཐུན་པར་སྦར་ནས། གཟུགས་སྒྲ་དྲི་རོ་རེག་ལྡན་པ། ། མཆོག་ཏུ་གྱུར་པའི་ཟས་མཆོག་འདི། ། བདག་གིས་དད་པས་འབུལ་ལགས་ཀྱི། ། ཅི་བདེ་བར་ནི་བཞེས་སུ་གསོལ། ། ཞལ་ཟས་རོ་བརྒྱ་ལྡན་པའི་ཡིད་འཕྲོག་པ། ། ལེགས་སྦྱར་འདི་ནི་རྒྱལ་བ་སྲས་བཅས་ལ། ། དད་པས་ཕུལ་བས་འགྲོ་བ་འདི་དག་ཀུན། ། རྣལ་འབྱོར་ཏིང་འཛིན་ཟས་ལ་སྤྱོད་པར་ཤོག ། རྒྱལ་བས་བདུད་བཅོམ་བྱང་ཆུབ་སངས་རྒྱས་ཏེ།
རྒྱལ་བའི་སྐུ་ལ་སྦྲེབས་སྐྱེམས་མི་མངའ་ཡང༌། ། བདག་ཅག་བསོད་ནམས་ཞིང་དུ་འགྱུར་སླད་དུ། ། ཁ་དོག་དྲི་དང་རོ་བརྒྱ་ལྡན་པ་ཡི། ། སྦྱར་བའི་བཤོས་དང་ཞལ་ཟས་འདི་ཕུལ་བས། ། དུས་ཀུན་དགེ་བའི་ལོ་ཏོག་འཕེལ་རྒྱས་ནས། ། བདེ་བ་ཅན་དུ་པདྨོ་ལས་སྐྱེས་ཏེ། ། ཏིང་འཛིན་ཟས་དང་ཆོས་ལ་ལོངས་སྤྱོད་ཤོག ། སྤྲོ་ན་མཛད་བཅུའི་གསོལ་འདེབས་འདོན། རྒྱལ་ཆེན་བཞིའི་གཏོར་མ། ཨོཾ་བཛྲ་ཨ་མྲྀ་ཏ ས་བསངས།
ཨོཾ་སྭ་བྷཱ་ཝ ས་སྦྱངས། སྟོང་པའི་ངང་ལས། ཨོཾ་ལས་བྱུང་བའི་རིན་པོ་ཆེ་སྣོད་ཡངས་ཤིང་རྒྱ་ཆེ་བའི་ནང་དུ་ཧཱུཾ་འོད་དུ་ཞུ་བ་ལས་བྱུང་བའི་མཆོད་གཏོར་དྭངས་ཤིང་ཐོགས་པ་མེད་པ་ཟག་པ་མེད་པའི་བདེ་བ་ཁྱད་པར་ཅན་བསྐྱེད་པར་གྱུར། ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒ་ཏེ་སྤ་ར་ན་ཨི་མཾ་ག་ག་ན་ཁཾ་སྭཱཧཱ། ལན་གསུམ། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུཾ། ལན་གསུམ། ཨ་ཀཱ་རོས་ སོགས་ལན་གསུམ་གྱིས་བསྔོས། མཆོད་སྦྱིན་གྱི་གཏོར་མ་གཟུགས་སྒྲ་དྲི་རོ་རེག་བྱ་འདོད་པའི་ཡོན་ཏན་ལྔ་དང་ལྡན་པ་འདི་ཉིད་རྒྱལ་པོ་ཆེན་པོ་བཞི་འཁོར་དང་བཅས་པ་རྣམས་ལ་འབུལ་ལོ། ། ཚིམ་ཞིང་དགྱེས་པར་རོལ་ལ་སྔོན་ཚེ་སྟོན་པ་བདེ་བར་གཤེགས་པའི་སྤྱན་སྔར་ཞལ་གྱིས་འཆེས་པ་བཞིན་སངས་རྒྱས་ཀྱི་བསྟན་པ་རིན་པོ་ཆེ་དང་བསྟན་འཛིན་གྱི་སྐྱེས་བུ་དམ་པ་རྣམས་བསྲུང་ཞིང་སྐྱོང་བའི་འཕྲིན་ལས་མཛད་དུ་གསོལ། །
གཞི་བདག་གཏོར་མ། ཨོཾ་བཛྲ་ཨ་མྲྀཏ ས་བསངས། ཨོཾ་སྭ་བྷཱ་ཝ ས་སྦྱངས།
སྟོང་པའི་ངང་ལས། ཨོཾ་ལས་བྱུང་བའི་རིན་པོ་ཆེ་སྣོད་ཡངས་ཤིང་རྒྱ་ཆེ་བའི་ནང་དུ་ཧཱུཾ་འོད་དུ་ཞུ་བ་ལས་བྱུང་བའི་མཆོད་གཏོར་དྭངས་ཤིང་ཐོགས་པ་མེད་པ་ཟག་པ་མེད་པའི་བདེ་བ་ཁྱད་པར་ཅན་བསྐྱེད་པར་གྱུར། ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ན་ཨི་མཾ་ག་ག་ན་ཁཾ་སྭཱཧཱ། ལན་གསུམ། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུཾ། ཨ་ཀ་རོས་ ལན་གསུམ་གྱིས་བསྔོས། མཆོད་སྦྱིན་གྱི་གཏོར་མ་རྒྱ་ཆེན་པོ་འདི་ཉིད།
སྟོང་གསུམ་མི་མཇེད་འཇིག་རྟེན་གྱི་ཁམས་སྤྱི་དང་བྱེ་བྲག་འཛམ་བུའི་གླིང༌། ཁྱད་པར་ཁ་བ་ཅན་དང་ཁ་བཞི་ལྷོའི་རྒྱལ་ཁམས། ཡང་སྒོས་ས་ཕྱོགས་འདི་དག་ཏུ་གཉུག་མར་གནས་ཤིང་དཀར་ཕྱོགས་སྐྱོང་བའི་ཚོགས་རྣམས་དང༌། གཞན་ཡང་འཕྲོག་མ་མ་བུ་འཁོར་དང་བཅས་པ་ལ་སོགས་པ་སྟོན་པའི་བསྟན་པ་དམ་པའི་ཆོས་སྐྱོང་བར་ཞལ་གྱིས་བཞེས་པའི་ལྷ་ཀླུ་འབྱུང་པོ་མཐུ་བོ་ཆེ་སྡེ་དང་བཅས་པ་ཐམས་ཅད་ལ་འབུལ་ལོ། ། བཞེས་ནས་སངས་རྒྱས་ཀྱི་བསྟན་པ་དར་བ་དང་བསྟན་འཛིན་གྱི་སྐྱེས་བུ་དམ་པ་རྣམས་བསྲུང་ཞིང༌། སེམས་ཅན་ལ་བདེ་སྐྱིད་འབྱུང་བ་དང་བདག་ཅག་གི་བསམ་དོན་ཆོས་བཞིན་དུ་འགྲུབ་པར་མཛད་དུ་གསོལ། ། ཆ་གསུམ་ནི། ལྷ་དང་ལྷ་མིན་གནོད་སྦྱིན་ལྟོ་འཕྱེ་གྲུལ། ནམ་མཁའ་ལྡིང་དང་འདབ་བཟང་ལུས་སྲུལ་པོ། ། དྲི་ཟ་སྲིན་པོ་གདོན་གྱི་རིགས་རྣམས་དང༌། །
གང་དག་ས་ལ་གནས་པའི་རྫུ་འཕྲུལ་ཅན། ། བདག་ཅག་པུས་མོ་ས་ལ་བཙུགས་ནས་ནི། ། ཐལ་སྦྱར་ཁྱེད་རྣམས་ལ་ཡང་གསོལ་འདེབས་ན། ། བུ་སྨད་བཅས་ཤིང་གཡོག་འཁོར་བཅས་པ་རྣམས། ། གསན་ནས་ཕན་འདོགས་སླད་དུ་འདིར་སྤྱོན་ཅིག ། འབྱུང་པོ་གང་དག་རི་རབ་སྟེང་གནས་དང༌། ། དགའ་བའི་ཚལ་དང་ལྷ་ཡུལ་ཀུན་གནས་དང༌། ། ཤར་ནུབ་རི་དང་ཉི་ཟླའི་གྱིམ་རྣམས་དང༌། ། གྲོང་ཁྱེར་ཀུན་ན་གང་དག་གནས་པ་དང༌། ། ཆུ་བོ་ཀུན་དང་ཆུ་བོའི་མདོ་རྣངས་དང༌། །
རིན་ཆེན་གླིང་ན་ལྷག་པར་གང་གནས་དང༌། ། རྫིང་དང་མཚོ་དང་ལུ་མ་ལྟེང་ཀ་དང༌། ། ཁྲོན་པ་དང་ནི་ངམ་གྲོག་ཆུ་མིག་དང༌། ། གྲོང་དང་ཕྱུགས་ལྷས་དང་ནི་ནགས་ཚལ་དང༌། ། ཁང་སྟོང་དང་ནི་ལྷ་ཡི་ཁང་པ་དང༌། ། གང་དག་གཙུག་ལག་ཁང་དང་མཆོད་རྟེན་གནས། ། བསོད་ནམས་ཁྱིམ་དང་གླང་པོའི་ཁང་རྣམས་དང༌། ། གང་དག་རྒྱལ་པོའི་དཀོར་ཁང་གནས་པ་དང༌། ། སྲང་དང་ཁྱམས་དང་གྲོང་གི་མདུན་ས་དང༌། ། གང་དག་ཤིང་གཅིག་དྲུང་དང་ལམ་ཆེན་གནས། །
དུར་ཁྲོད་དང་ནི་ནགས་ཚལ་ཆེ་གནས་དང༌། ། སེང་གེ་གླང་ཆེན་དྲེད་ཀྱི་གནས་རྣམས་དང༌། ། གང་དག་འཇིགས་རུང་དགོན་པ་ཆེ་གནས་དང༌། ། ཆུ་གླིང་མཆོག་དག་ཏུ་ནི་གནས་བྱས་དང༌། ། གང་དག་འབྲོག་དགོན་དུར་ཁྲོད་དག་ན་གནས། ། དགའ་ཞིང་མགུ་ནས་དྲི་མ་མེ་ཏོག་འཕྲེང༌། ། སྤོས་དང་མེ་ཏོག་མར་མེ་གུས་ཕུལ་བ། ། འདི་དག་སྣོམས་ཏེ་སོ་སོར་བཞེས་ནས་ཀྱང༌། ། ལས་འདི་དག་གི་འབྲས་བུ་མཆིས་པར་མཛོད། ། ཧཱུཾ༑
ཤར་ཕྱོགས་རྡོ་རྗེ་ཅན་གྱི་ལྷ་ཚོགས་བཅས། ། གཏོར་མ་ཕུལ་འདི་དག་བཞེས་སུ་གསོལ། ། མེ་དང་གཤིན་རྗེ་བདེན་བྲལ་སྲིན་པོའི་བདག། ཆུ་བདག་རླུང་བདག་ནོར་གྱི་བདག་པོ་དང༌། ། དབང་ལྡན་ལྷ་སྟེ་འབྱུང་པོའི་བདག་པོ་དང༌། ། སྟེང་གི་ཉི་ཟླ་ཚངས་པ་ཆེན་པོ་དང༌། ། ལྷ་རྣམས་མ་ལུས་ས་ཡི་ཀླུ་བདག་དང༌། ། རི་ཡི་ལྷ་དང་གསང་བའི་ཚོགས་འདུས་ལ། ། སོ་སོར་གཏོར་མ་ཕུལ་བ་འདི་བཞེས་ལ། ། རང་རང་གིས་ནི་ཕྱོགས་སུ་བཞུགས་ནས་ཀྱང༌། །
རང་གི་བུ་སྨད་གྲོགས་དང་གཡོག་འཁོར་དག ། དཔུང་དང་སྡེར་བཅས་མཉེས་ནས་གཤེགས་སུ་གསོལ། ། སྤོས་དང་མེ་ཏོག་གཏོར་མ་ཞལ་ཟས་ནི། ། འདི་དག་བཞེས་ཤིང་སོ་སོར་བསྣམས་ནས་ཀྱང༌། ། བྱ་བ་འདི་ནི་འབྲས་བུ་མཆིས་པར་མཛོད། ། ཧཱུཾ༑ གང་དག་མཚན་མོ་རྒྱུ་བ་ཡི། ། འབྱུང་པོ་རྣམས་དང་ཤ་ཟ་དང༌། ། སྲིན་པོ་ཤ་རྗེན་ཟ་བ་དང༌། ། སེམས་ཅན་རྣམ་པ་སྣ་ཚོགས་པ། །
ལྗོན་ཤིང་འགེལ་བ་་སོགས་གནས་པ། ། དེ་དག་དེ་ལ་གཏོར་མ་ནི། ། བཟའ་བ་ཤ་ཆང་ལ་ཕུག་དང༌། ། འབྲས་ཆན་འབྲས་བུ་མང་པོ་དང༌། ། མཆོད་སྦྱིན་འདི་ཡིས་མགུ་བྱོས་ལ། ། གནོད་པའི་བསམ་པ་ཞི་བ་དང༌། ། བདག་ཅག་རྣམས་ལ་ཕན་པའི་ཕྱིར། ། དེ་རིང་ཕྱིན་ཆད་བསྐྱེད་པར་གྱིས། ། གསུམ་པ་རྗེས་ཆོག་ལས་མཆོད་བསྟོད་འབུལ་བ་ནི། བཅོམ་ལྡན་འདས་ཐུབ་པའི་དབང་པོ་འཁོར་དང་བཅས་པ་བཞུགས་པའི་ཕོ་བྲང་གི་དཀྱིལ་འཁོར་ཐམས་ཅད་དུ་ལྷ་མིའི་མཆོད་རྫས་དམ་པ་བདེ་བའི་ཡོ་བྱད་ཕུན་སུམ་ཚོགས་པ་ཐམས་ཅད་དང༌།
གཟུངས་དང༌། རིག་པའི་མཐུ་དང་མོས་པའི་སྟོབས་ཀྱིས་བསྐྱེད་པའི་མཆོད་པའི་སྤྲིན་ཕུང་པོ་གསུམ་པའི་མདོ་དང་བཟང་པོ་སྤྱོད་པའི་སྨོན་ལམ་ལས་འབྱུང་བ་རྒྱ་མཚོ་ཐམས་ཅད་ཀྱིས་ནམ་མཁའི་མཐའ་ཀླས་པ་ཐམས་ཅད་རྒྱས་པར་བཀང་སྟེ་འབྱུང་བར་གྱུར་ཅིག ། ན་མོ་རཏྣ་ཏྲ་ཡཱ་ཡ། ན་མོ་བྷ་ག་ཝ་ཏེ། བཛྲ་ས་ར་པྲ་མརྡ་ནེ། ཏ་ཐཱ་ག་ཏ་ཡ། ཨརྷ་ཏེ། སམྱག་སམ་བུདྡྷ་ཡ། ཏདྱ་ཐཱ། ཨོཾ་བཛྲེ་བཛྲེ་མཧཱ་བཛྲེ།
མཧཱ་ཏེ་ཛྭ་བཛྲེ། མཧཱ་བིདྱ་བཛྲེ། མཧཱ་བོ་དྷི་ཙིཏྟ་བཛྲེ། མཧཱ་བོ་དྷི་མནྟྲོ་པ་སཾ་པྲ་མ་ཎ་བཛྲེ། སརྦ་ཀརྨ་ཨ་ཝ་ར་ཎ་བི་ཤྭ་དྷ་ནི་བཛྲེ་སྭཱཧཱ། བསྟོད་པ་ནི། ཐབས་མཁས་ཐུགས་རྗེ་ཤཱཀྱའི་རིགས་འཁྲུངས་ཤིང༌། ། གཞན་གྱིས་མི་ཐུབ་བདུད་ཀྱི་དཔུང་འཇོམས་པ། ། གསེར་གྱི་ལྷུན་པོ་ལྟ་བུ་བརྗིད་པའི་སྐུ། ། ཤཱཀྱའི་རྒྱལ་པོའི་ཞབས་ལ་ཕྱག་འཚལ་བསྟོད། །
གང་ཞིག་ཕན་བདེ་ཐམས་ཅད་འབྱུང་བའི་ཁུངས། ། བསྟན་པ་རིན་ཆེན་ཕྱག་ཏུ་གཏད་པ་དེ། ། ཆོས་བཞིན་བྱི་དོར་མཛད་པའི་དགྲ་བཅོམ་པ། ། གནས་བརྟན་རྒྱལ་ཚབ་རྣམས་ལ་ཕྱག་འཚལ་བསྟོད། ། བསྟོད་པར་འོས་པ་ཐམས་ཅད་ལ། ། ཞིང་རྡུལ་ཀུན་གྱི་གྲངས་སྙེད་པ། ། ལུས་བཏུད་པ་ཡིས་རྣམ་ཀུན་ ཏུ། ། མཆོག་ཏུ་དད་པས་ཕྱག་འཚལ་བསྟོད། ། འདོད་དོན་ལ་གསོལ་བ་བཏབ་པ་ནི། སངས་རྒྱས་སྤྲུལ་པ་དགྲ་བཅོམ་འཕགས་པའི་ཚོགས། །
འགྲོ་བའི་དོན་དུ་བསྟན་པ་སྐྱོང་མཛད་པ། ། དཀོན་མཆོག་གསུམ་དངོས་གནས་བརྟན་བཅུ་དྲུག་གིས། ། བསྟན་པ་ཡུན་རིང་གནས་པར་བྱིན་གྱིས་རློབས། ། ཐུགས་རྗེའི་བདག་ཉིད་གནས་བརྟན་བཅུ་དྲུག་གིས། ། འཁོར་ཚོགས་སྲིད་མཚོ་ལས་བརྒལ་ཉོན་མོངས་མེད། ། ཁྲི་དང་དྲུག་སྟོང་བཞི་བརྒྱའི་ཚོགས་རྣམས་ཀྱིས། ། བསྟན་པ་ཡུན་རིང་གནས་པར་བྱིན་གྱིས་རློབས། ། སེམས་ཅན་ཀུན་གྱི་གསོས་གྱུར་དགྲ་བཅོམ་པ། ། རིག་དང་ཞབས་ལྡན་སྐྱེ་དགུའི་སྦྱིན་གནས་ཆེ། ། འཕགས་པའི་གང་ཟག་ཆེན་པོ་ཁྱེད་རྣམས་ཀྱིས། །
བསྟན་པ་ཡུན་རིང་གནས་པར་བྱིན་གྱིས་རློབས། ། ཐུབ་དབང་གནས་བརྟན་ཆེན་པོ་འཁོར་བཅས་ལ། ། མཆོད་བསྟོད་གསོལ་བ་བཏབ་པའི་བྱིན་རླབས་ཀྱིས། ། བསྟན་འཛིན་སྐྱེས་བུ་རྣམས་ཀྱི་ཞབས་བརྟན་ཅིང༌། ། མཛད་འཕྲིན་ཕྱོགས་བཅུར་རྒྱས་པར་བྱིན་གྱིས་རློབས། ། དགེ་འདུན་སྡེ་རྣམས་བསླབ་གསུམ་ཡོན་ཏན་ལྡན། ། འཇིག་རྟེན་ཀུན་ཏུ་ཕན་བདེའི་དཔལ་འབྱོར་རྒྱས། ། རྙེད་དང་བཀུར་སྟིས་རྟག་ཏུ་མཆོད་བྱེད་ཅིང༌། ། བསྟན་པ་ཡུན་རིང་གནས་པར་བྱིན་གྱིས་རློབས། ། ཞེས་གསོལ་བ་བཏབ་བོ།།
མ་འབྱོར་བ་དང་ཉམས་པ་དང༌། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཡང་བཟོད་པར་མཛད་དུ་གསོལ། ། ལྷག་པ་དང་ནི་ཆད་པ་དང༌། ། ཆོ་གའི་ཡན་ལག་ཉམས་པ་དང༌། ། བདག་གིས་བརྗེད་ངས་ཅི་བགྱིད་པ། ། དེ་ཡང་བཟོད་པར་མཛད་དུ་གསོལ། ། ཅེས་ལྷག་ཆད་བསྐང་ཞིང་བཟོད་པར་གསོལ། དེ་ནས་མདུན་དུ་སྤྱན་དྲངས་པའི་དཀྱིལ་འཁོར་ལ་དམིགས་ཏེ།
ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་བསྩལ། ། སངས་རྒྱས་ཡུལ་དུ་གཤེགས་ནས་ཀྱང༌། ། ཇི་ལྟར་བདེ་བར་བཞུགས་སུ་གསོལ། ། ཅེས་དང༌། སྐུ་གཟུགས་རྣམས་ལ་དམིགས་ཏེ། འདིར་ནི་གཟུགས་དང་ལྷན་ཅིག་ཏུ། ། འགྲོ་བའི་དོན་དུ་བཞུགས་ནས་ཀྱང༌། ། ནད་མེད་ཚེ་དང་དབང་ཕྱུག་དང༌། ། མཆོག་རྣམས་སྦྱིན་པར་མཛད་དུ་གསོལ། །
ཞེས་བརྗོད། བཅོམ་ལྡན་འདས་གནས་བརྟན་འཁོར་བཅས་རྫུ་འཕྲུལ་མངོན་པར་འདུ་མཛད་པ་ལ་བརྟེན་ནས་སྤྲུལ་པའི་གཟུགས་ཀྱིས་རྟེན་དང་གཉིས་སུ་མེད་པར་ཇི་སྲིད་གནས་ཀྱི་བར་དུ་བཞུགས་ཤིང༌། སྐུ་དངོས་རྣམས་བདག་གི་བསོད་ནམས་སྤེལ་བའི་སླད་དུ་ཡང་དང་ཡང་དུ་འབྱོན་ཞིང་གདན་འཛོམ་པར་ཞལ་གྱིས་འཆེས་ཏེ་དག་པ་དང་མ་དག་པའི་ཞིང་གཞན་དུ་ཚད་མེད་པའི་འགྲོ་བའི་དོན་དུ་ཡུད་ཀྱི་གཤེགས་པར་གྱུར། དགེ་བ་འདི་ཡིས་མྱུར་དུ་བདག ། ཐུབ་དབང་འཁོར་བཅས་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ༑ ༑ དེ་ཡི་ས་ལ་འགོད་པར་ཤོག ། ཁྱེད་ལ་མཆོད་བསྟོད་གསོལ་བ་བཏབ་པའི་མཐུས། ། བདག་སོགས་གང་དུ་གནས་པའི་ས་ཕྱོགས་སུ། ། ནད་གདོན་དབུལ་འཕོངས་འཐབ་རྩོད་ཞི་བ་དང༌། །
ཆོས་དང་བཀྲ་ཤིས་འཕེལ་བར་མཛད་དུ་གསོལ། ཞེས་བརྗོད་ནས། བཟང་སྤྱོད་སྨོན་ལམ་ནི། རྒྱ་གར་སྐད་དུ། ཨཱརྻ་བྷ་དྲ་ཙརྻ་པྲ་ཎི་དྡྷཱ་ན་རཱ་ཛ། བོད་སྐད་དུ། འཕགས་པ་བཟང་པོ་སྤྱོད་པའི་སྨོན་ལམ་གྱི་རྒྱལ་པོ། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། ཇི་སྙེད་སུ་དག་ཕྱོགས་བཅུའི་འཇིག་རྟེན་ན། དུས་གསུམ་གཤེགས་པ་མི་ཡི་སེང་གེ་ཀུན། །
བདག་གིས་མ་ལུས་དེ་དག་ཐམས་ཅད་ལ། ། ལུས་དང་ངག་ཡིད་དྭངས་བས་ཕྱག་བགྱིའོ། ། བཟང་པོ་སྤྱོད་པའི་སྨོན་ལམ་སྟོབས་དག་གིས། ། རྒྱལ་བ་ཐམས་ཅད་ཡིད་ཀྱིས་མངོན་སུམ་དུ། ། ཞིང་གི་རྡུལ་སྙེད་ལུས་རབ་བཏུད་པ་ཡིས། ། རྒྱལ་བ་ཀུན་ལ་རབ་ཏུ་ཕྱག་འཚལ་ལོ། ། རྡུལ་གཅིག་སྟེང་ན་རྡུལ་སྙེད་སངས་རྒྱས་རྣམས། ། སངས་རྒྱས་སྲས་ཀྱི་དབུས་ན་བཞུགས་པ་དག ། དེ་ལྟར་ཆོས་ཀྱི་དབྱིངས་རྣམས་མ་ལུས་པ། ། ཐམས་ཅད་རྒྱལ་བ་དག་གིས་གང་བར་མོས། །
དེ་དག་བསྔགས་པ་མི་ཟད་རྒྱ་མཚོ་རྣམས། ། དབྱངས་ཀྱི་ཡན་ལག་རྒྱ་མཚོའི་སྒྲ་ཀུན་གྱིས། ། རྒྱལ་བ་ཀུན་གྱི་ཡོན་ཏན་རབ་བརྗོད་ཅིང༌། ། བདེ་བར་གཤེགས་པ་ཐམས་ཅད་བདག་གིས་བསྟོད། ། མེ་ཏོག་དམ་པ་འཕྲེང་བ་དམ་པ་དང༌། ། སིལ་སྙན་རྣམས་དང་བྱུག་པ་གདུགས་མཆོག་དང༌། ། མར་མེ་མཆོག་དང་བདུག་སྤོས་དམ་པ་ཡིས། ། རྒྱལ་བ་དེ་དག་ལ་ནི་མཆོད་པར་བགྱི། ། ན་བཟའ་དམ་པ་རྣམས་དང་དྲི་མཆོག་དང༌། ། ཕྱེ་མ་ཕུར་མ་རི་རབ་མཉམ་པ་དང༌། །
བཀོད་པས་ཁྱད་པར་འཕགས་པའི་མཆོག་ཀུན་གྱིས། ། རྒྱལ་བ་དེ་དག་ལ་ནི་མཆོད་པར་བགྱི། ། མཆོད་པ་གང་རྣམས་བླ་མེད་རྒྱ་ཆེ་བ། ། དེ་དག་རྒྱལ་བ་ཐམས་ཅད་ལ་ཡང་མོས། ། བཟང་པོ་སྤྱོད་ལ་དད་པའི་སྟོབས་དག་གིས། ། རྒྱལ་བ་ཀུན་ལ་ཕྱག་འཚལ་མཆོད་པར་བགྱི། ། འདོད་ཆགས་ཞེ་སྡང་གཏི་མུག་དབང་གིས་ནི། ། ལུས་དང་ངག་དང་དེ་བཞིན་ཡིད་ཀྱིས་ཀྱང༌། ། སྡིག་པ་བདག་གིས་བགྱིས་པ་ཅི་མཆིས་པ། དེ་དག་ཐམས་ཅད་བདག་གིས་སོ་སོར་བཤགས། །
ཕྱོགས་བཅུའི་རྒྱལ་བ་ཀུན་དང་སངས་རྒྱས་སྲས། ། རང་རྒྱལ་རྣམས་དང་སློབ་དང་མི་སློབ་དང༌། ། འགྲོ་བ་ཀུན་གྱི་བསོད་ནམས་གང་ལ་ཡང༌། ། དེ་དག་ཀུན་གྱི་རྗེས་སུ་བདག་ཡི་རང༌། ། གང་རྣམས་ཕྱོགས་བཅུའི་འཇིག་རྟེན་སྒྲོན་མེ་རྣམས། ། བྱང་ཆུབ་རིམ་པར་སངས་རྒྱས་མ་ཆགས་བརྙེས། ། མགོན་པོ་དེ་དག་བདག་གིས་ཐམས་ཅད་ལ། ། འཁོར་ལོ་བླ་ན་མེད་པར་བསྐོར་བར་བསྐུལ། ། མྱ་ངན་འདའ་སྟོན་གང་བཞེད་དེ་དག་ལ། ། འགྲོ་བ་ཀུན་ལ་ཕན་ཞིང་བདེ་བའི་ཕྱིར། །
བསྐལ་པ་ཞིང་གི་རྡུལ་སྙེད་བཞུགས་པར་ཡང༌། ། བདག་གིས་ཐལ་མོ་རབ་སྦྱར་གསོལ་བར་བགྱི། ། ཕྱག་འཚལ་བ་དང་མཆོད་ཅིང་བཤགས་པ་དང༌། ། རྗེས་སུ་ཡི་རང་བསྐུལ་ཞིང་གསོལ་བ་ཡི། ། དགེ་བ་ཅུང་ཟད་བདག་གིས་ཅི་བསགས་པ། ། ཐམས་ཅད་བདག་གིས་བྱང་ཆུབ་ཕྱིར་བསྔོའོ། ། འདས་པའི་སངས་རྒྱས་རྣམས་དང་ཕྱོགས་བཅུ་ཡི། ། འཇིག་རྟེན་དག་ན་གང་བཞུགས་མཆོད་པར་གྱུར། ། གང་ཡང་མ་བྱོན་དེ་དག་རབ་མྱུར་བ། ། བསམ་རྫོགས་བྱང་ཆུབ་རིམ་པར་སངས་རྒྱས་སྤྱོན། །
ཕྱོགས་བཅུ་ག་ལའི་ཞིང་རྣམས་ཇི་སྙེད་པ། ། དེ་དག་རྒྱ་ཆེར་ཡོངས་སུ་དག་པར་གྱུར། ། བྱང་ཆུབ་ཤིང་དབང་དྲུང་གཤེགས་རྒྱལ་བ་དང༌། ། སངས་རྒྱས་སྲས་ཀྱིས་རབ་ཏུ་གང་བར་ཤོག། ཕྱོགས་བཅུའི་སེམས་ཅན་གང་རྣམས་ཇི་སྙེད་པ། ། དེ་དག་རྟག་ཏུ་ནད་མེད་བདེ་བར་གྱུར། ། འགྲོ་བ་ཀུན་གྱི་ཆོས་ཀྱི་དོན་རྣམས་ནི། ། མཐུན་པར་གྱུར་ཅིང་རེ་བའང་འགྲུབ་པར་ཤོག ། བྱང་ཆུབ་སྤྱོད་པ་དག་ནི་བདག་སྤྱོད་ཅིང༌། ། འགྲོ་བ་ཀུན་ཏུ་སྐྱེ་བ་དྲན་པར་གྱུར། །
ཚེ་རབས་ཀུན་ཏུ་འཆི་འཕོ་སྐྱེ་བ་ན། ། རྟག་ཏུ་བདག་ནི་རབ་ཏུ་འབྱུང་བར་ཤོག ། རྒྱལ་བ་ཀུན་གྱི་རྗེས་སུ་སློབ་གྱུར་ཏེ། བཟང་པོ་སྤྱོད་པ་ཡོངས་སུ་རྫོགས་བྱེད་ཅིང༌། ། ཚུལ་ཁྲིམས་སྤྱོད་པ་དྲི་མེད་ཡོངས་དག་པ། ། རྟག་ཏུ་མ་ཉམས་སྐྱོན་མེད་སྤྱོད་པར་ཤོག ། ལྷ་ཡི་སྐད་དང་ཀླུ་དང་གནོད་སྦྱིན་སྐད། ། གྲུལ་བུམ་དག་དང་མི་ཡི་སྐད་རྣམས་དང༌། ། འགྲོ་བ་ཀུན་གྱི་སྒྲ་རྣམས་ཇི་ཙམ་པར། ། ཐམས་ཅད་སྐད་དུ་བདག་གིས་ཆོས་སྟོན་ཏོ། །
དེས་ཤིང་ཕ་རོལ་ཕྱིན་ལ་རབ་བརྩོན་ཏེ། ། བྱང་ཆུབ་སེམས་ནི་ནམ་ཡང་བརྗེད་མ་གྱུར། ། སྡིག་པ་གང་རྣམས་སྒྲིབ་པར་གྱུར་བ་དག ། དེ་དག་མ་ལུས་ཡོངས་སུ་བྱང་བར་ཤོག ། ལས་དང་ཉོན་མོངས་བདུད་ཀྱི་ལས་རྣམས་ལས། ། གྲོལ་ཞིང་འཇིག་རྟེན་འགྲོ་བ་རྣམས་སུ་ཡང༌། ། ཇི་ལྟར་པདྨོ་ཆུས་མི་ཆགས་པ་བཞིན། ། ཉི་ཟླ་ནམ་མཁར་ཐོགས་པ་མེད་་་་་་ལྟར་སྤྱད། ། ཞིང་གི་ཁྱོན་དང་ཕྱོགས་རྣམས་ཇི་ཙམ་པར། ། ངན་སོང་སྡུག་བསྔལ་རབ་ཏུ་ཞི་བར་བྱེད། །
བདེ་བ་དག་ལ་འགྲོ་བ་ཀུན་འགོད་ཅིང༌། ། འགྲོ་བ་ཐམས་ཅད་ལ་ནི་ཕན་པར་སྤྱད། ། བྱང་ཆུབ་སྤྱོད་པ་ཡོངས་སུ་རྫོགས་བྱེད་ཅིང༌། ། སེམས་ཅན་དག་གི་སྤྱོད་དང་མཐུན་པར་འཇུག ། བཟང་པོ་སྤྱོད་པ་དག་ནི་རབ་སྟོན་ཅིང༌། ། མ་འོངས་བསྐལ་པ་ཀུན་ཏུ་སྤྱོད་པར་གྱུར། ། བདག་གི་སྤྱོད་དང་མཚུངས་པར་གང་སྤྱོད་པ། ། དེ་དག་དང་ནི་རྟག་ཏུ་འགྲོགས་པར་ཤོག ། ལུས་དང་ངག་རྣམས་དང་ནི་སེམས་ཀྱིས་ཀྱང༌། ། སྤྱོད་པ་དག་དང་སྨོན་ལམ་གཅིག་ཏུ་སྤྱད། །
བདག་ལ་ཕན་པར་འདོད་པའི་གྲོགས་པོ་ དག ། བཟང་པོ་སྤྱོད་པ་རབ་ཏུ་སྟོན་པ་རྣམས། ། དེ་དག་དང་ཡང་རྟག་ཏུ་འཕྲད་པར་ཤོག ། དེ་དག་བདག་གིས་ནམ་ཡང་ཡིད་མི་དབྱུང༌། ། སངས་རྒྱས་སྲས་ཀྱིས་བསྐོར་བའི་མགོན་པོ་རྣམས། ། མངོན་སུམ་རྟག་ཏུ་བདག་གིས་རྒྱལ་བར་བལྟ། ། མ་འོངས་བསྐལ་པ་ཀུན་ཏུ་མི་སྐྱོ་བར། ། དེ་དག་ལ་ཡང་མཆོད་པ་རྒྱ་ཆེར་བགྱི། ། རྒྱལ་བ་རྣམས་ཀྱི་དམ་པའི་ཆོས་འཛིན་ཅིང༌། ། བྱང་ཆུབ་སྤྱོད་པ་ཀུན་ཏུ་སྣང་བར་བྱེད། །
བཟང་པོ་སྤྱོད་པ་རྣམ་པར་སྤྱད་པ་ཡང༌། ། མ་འོངས་བསྐལ་པ་ཀུན་ཏུ་སྤྱད་པར་བགྱི། ། སྲིད་པ་ཐམས་ཅད་དུ་ཡང་འཁོར་བ་ན། ། བསོད་ནམས་ཡེ་ཤེས་དང་ནི་མི་ཟད་བརྙེས། ། ཐབས་དང་ཤེས་རབ་ཏིང་འཛིན་རྣམ་ཐར་དང༌། ། ཡོན་ཏན་ཀུན་གྱི་མི་ཟད་མཛོད་གྱུར་ཅིག ། རྡུལ་གཅིག་སྟེང་ན་རྡུལ་སྙེད་ཞིང་རྣམས་ཏེ། ། ཞིང་དེར་བསམ་གྱིས་མི་ཁྱབ་སངས་རྒྱས་རྣམས། ། སངས་རྒྱས་སྲས་ཀྱི་དབུས་ན་བཞུགས་པ་ལ། ། བྱང་ཆུབ་སྤྱོད་པ་སྤྱད་ཅིང་བལྟ་བར་བགྱི། །
དེ་ལྟར་མ་ལུས་ཐམས་ཅད་ཕྱོགས་སུ་ཡང༌། ། སྐྲ་ཙམ་ཁྱོན་ལ་དུས་གསུམ་ཚད་རྙེད་ཀྱི། ། སངས་རྒྱས་རྒྱ་མཚོ་ཞིང་རྣམས་རྒྱ་མཚོ་དང༌། ། བསྐལ་པ་རྒྱ་མཚོར་སྤྱོད་ཅིང་རབ་ཏུ་འཇུག ། གསུང་གཅིག་ཡན་ལག་རྒྱ་མཚོའི་སྒྲ་སྐད་ཀྱིས། ། རྒྱལ་བ་ཀུན་དབྱངས་ཡན་ལག་རྣམ་དག་པ། ། འགྲོ་བ་ཀུན་གྱི་བསམ་པ་ཇི་བཞིན་དབྱངས། ། སངས་རྒྱས་གསུང་ལ་རྟག་ཏུ་འཇུག་པར་བགྱི། ། དུས་གསུམ་གཤེགས་པའི་རྒྱལ་བ་ཐམས་ཅད་དག ། འཁོར་ལོའི་ཚུལ་རྣམས་རབ་ཏུ་བསྐོར་བ་ཡི། །
དེ་དག་གི་ཡང་གསུང་དབྱངས་མི་ཟད་ལ། ། བློ་ཡི་སྟོབས་ཀྱིས་བདག་ཀྱང་རབ་ཏུ་འཇུག ། མ་འོངས་བསྐལ་པ་ཐམས་ཅད་འཇུག་པར་ཡང༌། ། སྐད་ཅིག་གཅིག་གིས་བདག་ཀྱང་འཇུག་པར་བགྱི། ། གང་ཡང་བསྐལ་པ་དུས་གསུམ་ཚད་དེ་དག ། སྐད་ཅིག་ཆ་ཤས་ཀྱིས་ནི་བཞུགས་པར་སྤྱད། ། དུས་གསུམ་གཤེགས་པ་མི་ཡི་སེང་གེ་གང༌། ། དེ་དག་སྐད་ཅིག་གཅིག་ལ་བདག་གིས་བལྟ། ། རྟག་ཏུ་དེ་དག་གི་ནི་སྤྱོད་ཡུལ་ལ། ། སྒྱུ་མར་གྱུར་པའི་རྣམ་ཐར་སྟོབས་ཀྱིས་འཇུག །
གང་ཡང་དུས་གསུམ་དག་གི་ཞིང་བཀོད་པ། ། དེ་དག་རྡུལ་གཅིག་སྟེང་དུ་མངོན་པར་བསྒྲུབ། ། དེ་ལྟར་མ་ལུས་ཕྱོགས་རྣམས་ཐམས་ཅད་དུ། ། རྒྱལ་བ་དག་གི་ཞིང་རྣམས་བཀོད་ལ་འཇུག ། གང་ཡང་མ་བྱོན་འཇིག་རྟེན་སྒྲོན་མ་རྣམས། ། དེ་དག་རིམ་པར་འཚང་རྒྱ་འཁོར་ལོ་བསྐོར། ། མྱ་ངན་འདས་པ་རབ་ཏུ་ཞི་མཐའ་སྟོན། ། མགོན་པོ་ཀུན་གྱི་དྲུང་དུ་བདག་མཆིའོ། ། ཀུན་ཏུ་མྱུར་བའི་རྫུ་འཕྲུལ་སྟོབས་རྣམས་དང༌། ། ཀུན་ནས་སྒོ་ཡི་ཐེག་པའི་སྟོབས་དག་དང༌། །
ཀུན་ཏུ་ཡོན་ཏན་སྤྱོད་པའི་སྟོབས་རྣམས་དང༌། ། ཀུན་ཏུ་ཁྱབ་པ་བྱམས་པ་དག་གི་སྟོབས། ། ཀུན་ནས་དགེ་བའི་བསོད་ནམས་སྟོབས་དག་དང༌། ། ཆགས་པ་མེད་པར་གྱུར་པའི་ཡེ་ཤེས་སྟོབས། ། ཤེས་རབ་ཐབས་དང་ཏིང་འཛིན་སྟོབས་དག་གིས། ། བྱང་ཆུབ་སྟོབས་རྣམས་ཡང་དག་སྒྲུབ་པར་བྱེད། ། ལས་ཀྱི་སྟོབས་རྣམས་ཡོངས་སུ་དག་བྱེད་ཅིང༌། ། ཉོན་མོངས་སྟོབས་རྣམས་ཀུན་ཏུ་འཇོམས་པར་བྱེད། ། བདུད་ཀྱི་སྟོབས་རྣམས་སྟོབས་མེད་རབ་བྱེད་ཅིང༌། ། བཟང་པོ་སྤྱོད་པའི་སྟོབས་ནི་རྫོགས་པར་བགྱི། །
ཞིང་ཁམས་རྒྱ་མཚོ་རྣམ་པར་དག་བྱེད་ཅིང༌། ། སེམས་ཅན་རྒྱ་མཚོ་དག་ནི་རྣམ་པར་དགྲོལ། ། ཆོས་རྣམས་རྒྱ་མཚོ་རབ་ཏུ་མཐོང་བྱེད་ཅིང༌། ། ཡེ་ཤེས་རྒྱ་མཚོ་རབ་ཏུ་རྟོགས་པར་བྱེད། ། སྤྱོད་པ་རྒྱ་མཚོ་རྣམ་པར་དག་བྱེད་ཅིང༌། ། སྨོན་ལམ་རྒྱ་མཚོ་ཡོངས་སུ་རྫོགས་པར་བྱེད། ། སངས་རྒྱས་རྒྱ་མཚོ་རབ་ཏུ་མཆོད་བྱེད་ཅིང༌། ། བསྐལ་པ་རྒྱ་མཚོར་མི་སྐྱོ་སྤྱད་པར་བགྱི། ། གང་ཡང་དུས་གསུམ་གཤེགས་པའི་རྒྱལ་བ་ཡི། ། བྱང་ཆུབ་སྤྱོད་པའི་སྨོན་ལམ་བྱེ་བྲག་རྣམས། །
བཟང་པོ་སྤྱོད་པས་བྱང་ཆུབ་སངས་རྒྱས་ནས། ། དེ་ཀུན་བདག་གིས་མ་ལུས་རྫོགས་པར་བགྱི། ། རྒྱལ་བ་ཀུན་གྱི་སྲས་ཀྱི་ཐུ་བོ་པ། ། གང་གི་མིང་ནི་ཀུན་ཏུ་བཟང་ཞེས་བྱ། ། མཁས་པ་དེ་དང་མཚུངས་པར་སྤྱད་པའི་ཕྱིར། ། དགེ་བ་འདི་དག་ཐམས་ཅད་རབ་ཏུ་བསྔོ། ། ལུས་དང་ངག་དང་ཡིད་ཀྱང་རྣམ་དག་ཅིང༌། ། སྤྱོད་པ་རྣམ་དག་ཞིང་རྣམས་ཡོངས་དག་པར། ། བསྔོ་བ་བཟང་པོ་མཁས་པ་ཅི་འདྲ་བ། ། དེ་འདྲར་བདག་ཀྱང་དེ་དང་མཚུངས་པར་ཤོག །
ཀུན་ནས་དགེ་བ་བཟང་པོ་སྤྱད་པའི་ཕྱིར། ། འཇམ་དཔལ་གྱི་ནི་སྨོན་ལམ་སྤྱད་པར་བགྱི། ། མ་འོངས་བསྐལ་པ་ཀུན་ཏུ་མི་སྐྱོ་བར། ། དེ་ཡི་བྱ་བ་མ་ལུས་རྫོགས་པར་བགྱི། ། སྤྱོད་པ་དག་ནི་ཚད་ཡོད་མ་གྱུར་ཅིག ། ཡོན་ཏན་རྣམས་ཀྱང་ཚད་བཟུང་མེད་པར་ཤོག ། སྤྱོད་པ་ཚད་མེད་པ་ལ་གནས་ནས་ཀྱང༌། ། དེ་དག་འཁྲུལ་པ་ཐམས་ཅད་འཚལ་བར་བགྱི། ། ནམ་མཁའི་མཐར་ཐུག་གྱུར་པ་ཇི་ཙམ་པར། ། སེམས་ཅན་མ་ལུས་མཐའ་ཡང་དེ་བཞིན་ཏེ། །
ཇི་ཙམ་ལས་དང་ཉོན་མོངས་མཐར་གྱུར་པ། ། བདག་གི་སྨོན་ལམ་མཐའ་ཡང་དེ་ཙམ་མོ། ། གང་ཡང་ཕྱོགས་བཅུའི་ཞིང་རྣམས་མཐའ་ཡས་པ། ། རིན་ཆེན་བརྒྱན་ཏེ་རྒྱལ་བ་རྣམས་ལ་ཕུལ། ལྷ་དང་མི་ཡི་བདེ་བའི་མཆོག་རྣམས་ཀྱང༌། ། ཞིང་གི་རྡུལ་རྙེད་བསྐལ་པར་ཕུལ་བ་བས། ། གང་གིས་བསྔོ་བའི་རྒྱལ་པོ་འདི་ཐོས་ནས། ། བྱང་ཆུབ་མཆོག་གི་རྗེས་སུ་རབ་མོས་ཤིང༌། ། ལན་གཅིག་ཙམ་ཡང་དད་པ་སྐྱེད་པ་ནི། ། བསོད་ནམས་དམ་པའི་མཆོག་ཏུའང་འདི་འགྱུར་རོ། །
གང་གིས་བཟང་སྤྱོད་སྨོན་ལམ་འདི་བཏབ་པས། ། དེས་ནི་ངན་སོང་ཐམས་ཅད་སྤངས་པར་འགྱུར། ། དེས་ནི་གྲོགས་པོ་ངན་པ་སྤངས་པ་ཡིན། ། སྣང་བ་མཐའ་ཡས་དེ་ཡང་དེས་མྱུར་མཐོང༌། ། དེ་དག་རྙེད་པ་རབ་རྙེད་བདེ་བར་འཚོ། ། མི་ཚེ་འདིར་ཡང་དེ་དག་ལེགས་པར་འོང༌། ། ཀུན་ཏུ་བཟང་པོ་དེ་ཡང་ཅི་འདྲ་བར། ། དེ་དག་རིང་པོར་མི་ཐོགས་དེ་བཞིན་འགྱུར། ། མཚམས་མེད་ལྔ་པོ་དགི་སྡིག་པ་རྣམས། ། གང་གིས་མི་ཤེས་དབང་གིས་བྱས་པ་དག །
དེ་ཡིས་བཟང་པོ་སྤྱོད་པ་འདི་བརྗོད་ན། ། མྱུར་དུ་མ་ལུས་ཡོངས་སུ་བྱང་བར་འགྱུར། ། ཡེ་ཤེས་དང་ནི་གཟུགས་དང་མཚན་རྣམས་དང༌། ། རིགས་དང་ཁ་དོག་རྣམས་དང་ལྡན་པར་འགྱུར། ། བདུད་དང་མུ་སྟེགས་མང་པོས་དེ་མི་ཐུབ། ། འཇིག་རྟེན་གསུམ་པོ་ཀུན་ནའང་མཆོད་པར་འགྱུར། ། བྱང་ཆུབ་ཤིང་དབང་དྲུང་དུ་དེ་མྱུར་འགྲོ། ། སོང་ནས་སེམས་ཅན་ཕན་ཕྱིར་དེར་འདུག་སྟེ། ། བྱང་ཆུབ་སངས་རྒྱས་འཁོར་ལོ་རབ་ཏུ་བསྐོར། ། བདུད་རྣམས་སྡེ་དང་བཅས་པ་ཐམས་ཅད་བཏུལ། །
གང་ཡང་བཟང་པོ་སྤྱོད་པའི་སྨོན་ལམ་འདི། ། འཆང་བ་དང་ནི་སྟོན་ཏམ་ཀློག་པ་ཡིས། ། དེ་ཡི་རྣམ་པར་སྨིན་པའང་སངས་རྒྱས་མཁྱེན། ། བྱང་ཆུབ་མཆོག་ལ་སོམ་ཉི་མ་བྱེད་ཅིག ། འཇམ་དཔལ་དཔའ་བོས་ཇི་ལྟར་མཁྱེན་པ་དང༌། ། ཀུན་ཏུ་བཟང་པོ་དེ་ཡང་དེ་བཞིན་ཏེ། ། དེ་དག་ཀུན་གྱི་རྗེས་སུ་བདག་སློབ་ཅིང༌། ། དགེ་བ་འདི་དག་ཐམས་ཅད་རབ་ཏུ་བསྔོ། ། དུས་གསུམ་གཤེགས་པའི་རྒྱལ་བ་ཐམས་ཅད་ཀྱིས། ། བསྔོ་བ་གང་ལ་མཆོག་ཏུ་བསྔགས་པ་དེས། །
བདག་གི་དགེ་བའི་རྩ་བ་འདི་ཀུན་ཀྱང༌། ། བཟང་པོ་སྤྱོད་ཕྱིར་རབ་ཏུ་བསྔོ་བར་བགྱི། ། བདག་ནི་འཆི་བའི་དུས་བྱེད་གྱུར་པ་ན། ། སྒྲིབ་པ་ཐམས་ཅད་དག་ནི་ཕྱིར་བསལ་ཏེ། ། མངོན་སུམ་སྣང་བ་མཐའ་ཡས་དེ་མཐོང་ནས། ། བདེ་བ་ཅན་གྱི་ཞིང་དེར་རབ་ཏུ་འགྲོ། ། དེར་སོང་ནས་ནི་སྨོན་ལམ་འདི་དག་ཀྱང༌། ། ཐམས་ཅད་མ་ལུས་མངོན་དུ་འགྱུར་བར་ཤོག། དེ་དག་མ་ལུས་བདག་གིས་ཡོངས་སུ་བཀང༌། ། འཇིག་རྟེན་ཇི་སྲིད་སེམས་ཅན་ཕན་པར་བགྱི། །
རྒྱལ་བའི་དཀྱིལ་འཁོར་བཟང་ཞིང་དགའ་བ་དེར། ། པདྨོ་དམ་པ་ཤིན་ཏུ་མཛེས་ལས་སྐྱེས། ། སྣང་བ་མཐའ་ཡས་རྒྱལ་བས་མངོན་སུམ་དུ། ། ལུང་བསྟན་པ་ཡང་བདག་གིས་དེར་ཐོབ་ཤོག ། དེར་ནི་བདག་གིས་ལུང་བསྟན་རབ་ཐོབ་ནས། ། སྤྲུལ་པ་མང་པོ་བྱེ་བ་ཕྲག་བརྒྱ་ཡིས། ། བློ་ཡི་སྟོབས་ཀྱིས་ཕྱོགས་བཅུ་རྣམས་སུ་ཡང༌། ། སེམས་ཅན་རྣམས་ལ་ཕན་པ་མང་པོ་བགྱི། ། བཟང་པོ་སྤྱོད་པའི་སྨོན་ལམ་བཏོན་པ་ཡི། ། དགེ་བ་ཅུང་ཟད་བདག་གིས་ཅི་བསགས་པ། །
དེས་ནི་འགྲོ་བའི་སྨོན་ལམ་དགེ་བ་རྣམས། ། སྐད་ཅིག་གཅིག་གིས་ཐམས་ཅད་འབྱོར་བར་ཤོག ། གང་ཡང་བཟང་པོ་སྤྱོད་པ་འདི་བསྔོས་པས། ། བསོད་ནམས་མཐའ་ཡས་དམ་པ་གང་ཐོབ་དེས། ། འགྲོ་བ་སྡུག་བསྔལ་ཆུ་བོར་བྱིང་བ་རྣམས། ། འོད་དཔག་མེད་པའི་གནས་རབ་ཐོབ་པར་ཤོག ། སྨོན་ལམ་རྒྱལ་པོ་འདི་དག་མཆོག་གི་གཙོ། ། མཐའ་ཡས་འགྲོ་བ་ཀུན་ལ་ཕན་བྱེད་ཅིང༌། ། ཀུན་ཏུ་བཟང་པོས་བརྒྱན་པའི་གཞུང་གྲུབ་སྟེ། ། ངན་སོང་གནས་རྣམས་མ་ལུས་སྟོངས་པར་ཤོག །
འཕགས་པ་བཟང་པོ་སྤྱོད་པའི་སྨོན་ལམ་གྱི་རྒྱལ་པོ་རྫོགས་སོ། ། ༈ བྱམས་སྨོན་ནི།

སངས་རྒྱས་ཀུན་ལ་ཕྱག་འཚལ་ལོ། ། དྲང་སྲོང་ལྷ་མིག་ལྡན་པ་ཡི། ། བྱང་ཆུབ་སེམས་དཔའ་རྣམས་དང་ཡང༌། ། ཉན་ཐོས་རྣམས་ལ་ཕྱག་འཚལ་ལོ། ། ངན་འགྲོའི་ལམ་ནི་བཟློག་བགྱིད་ཅིང༌། ། མཐོ་རི་ལམ་ནི་རབ་སྟོན་ལ། ། རྒ་ཤི་མེད་པར་འདྲེན་བགྱིད་པའི། ། བྱང་ཆུབ་སེམས་ལ་ཕྱག་འཚལ་ལོ། ། སེམས་ཀྱི་དབང་དུ་གྱུར་པས་ན། ། བདག་གིས་སྡིག་པ་ཅི་བགྱིས་པ༑ ༑ སངས་རྒྱས་སྤྱན་སྔར་མཆིས་ནས་སུ། །
བདག་གིས་དེ་དག་བཤགས་པར་བགྱི། ། བདག་ལ་རྣམ་པ་གསུམ་གང་གིས། ། བསོད་ནམས་ཚོགས་ནི་བསྐྱེད་པ་དེ། ། བདག་ནི་ཀུན་མཁྱེན་ས་བོན་ཏེ། ། བདག་གི་བྱང་ཆུབ་མི་ཟད་ཤོག ། ཕྱོགས་བཅུ་དག་གི་ཞིང་ཁམས་སུ། ། སངས་རྒྱས་མཆོད་པ་གང་བྱུང་བ། ། སངས་རྒྱས་མཁྱེན་པས་ཡི་རང་བ། ། དེ་ལ་བདག་ནི་ཡི་རང་ངོ༌། ། སྡིག་པ་ཐམས་ཅད་བཤགས་པར་བགྱི། །
བསོད་ནམས་ཀུན་ལ་ཡི་རང་ངོ༌། ། སངས་རྒྱས་ཀུན་ལ་ཕྱག་འཚལ་ལོ། ། བདག་ནི་ཡེ་ཤེས་མཆོག་ཐོབ་ཤོག ། ཕྱོགས་བཅུ་དག་གི་ཕྱོགས་རྣམས་ན། ས་བཅུ་དག་ལ་གནས་པ་ཡི། ། བྱང་ཆུབ་སེམས་དཔའ་བྱང་ཆུབ་མཆོག ། འཚང་རྒྱ་བགྱིད་པར་བསྐུལ་མ་འདེབས། ། བྱང་ཆུབ་དམ་པར་སངས་རྒྱས་ཤིང༌། ། སྡེ་དང་བཅས་པའི་བདུད་བཏུལ་ནས། ། སྲོག་ཆགས་ཀུན་ལ་སྨན་སླད་དུ། །
ཆོས་ཀྱི་འཁོར་ལོ་བསྐོར་གྱུར་ཅིག ། ཆོས་རྔ་ཆེན་པོའི་སྒྲ་ཡིས་ནི། ། སྡུག་བསྔལ་སེམས་ཅན་མཐར་བགྱིད་ཤོག ། བསྐལ་པ་བྱེ་བ་བསམ་ཡས་སུ། ། ཆོས་སྟོན་མཛད་ཅིང་བཞུགས་གྱུར་ཅིག ། འདོད་པའི་འདམ་དུ་བྱིན་གྱུར་ཅིང༌། ། སྲེད་པའི་སྲད་བུས་དམ་བཅིངས་པ། ། འཆིང་བ་ཀུན་གྱིས་བཅིངས་བདག་ལ། ། རྐང་གཉིས་མཆོག་རྣམས་གཟིགས་སུ་གསོལ། ། སེམས་ཀྱི་དྲི་མར་གྱུར་པ་ལ། །
སངས་རྒྱས་རྣམས་ནི་སྨོད་མི་མཛད། ། སེམས་ཅན་རྣམས་ལ་བྱམས་ཐུགས་ལྡན། ། སྲིད་པའི་མཚོ་ལས་སྒྲོལ་བར་ཤོག ། རྫོགས་པའི་སངས་རྒྱས་གང་བཞུགས་དང༌། ། གང་དག་འདས་དང་མ་བྱོན་པ། ། དེ་དག་རྗེས་སུ་བདག་སློབ་ཅིང༌། ། བྱང་ཆུབ་སྤྱད་པ་སྤྱོད་གྱུར་ཅིག ། ཕ་རོལ་ཕྱིན་དྲུག་རྫོགས་བགྱིས་ནས། ། འགྲོ་དྲུག་སེམས་ཅན་ཐར་བགྱིད་ཤོག ། མངོན་ཤེས་དྲུག་པོ་མངོན་བགྱིས་ནས། །
བླ་མེད་བྱང་ཆུབ་རེག་གྱུར་ཅིག ། མ་སྐྱེས་པ་དང་མི་འབྱུང་དང༌། ། རང་བཞིན་མ་མཆིས་གནས་མ་མཆིས། རྣམ་རིག་མ་མཆིས་དངོས་མ་མཆིས། ། སྟོང་པའི་ཆོས་ནི་རྟོགས་པར་ཤོག ། སངས་རྒྱས་དྲང་སྲོང་ཆེན་པོ་ལྟར། ། སེམས་ཅན་མ་མཆིས་སྲོག་མ་མཆིས། ། གང་ཟག་མ་མཆིས་གསོ་མ་མཆིས། བདག་མ་མཆིས་པའི་ཆོས་རྟོགས་ཤོག། བདག་འཛིན་བདག་གིར་འཛིན་པ་ནི། །
དངོས་པོ་ཀུན་ལ་མི་གནས་པར། ། སེམས་ཅན་ཀུན་ལ་ཕན་སླད་དུ། ། སེར་སྣ་མ་མཆིས་སྦྱིན་གཏོང་ཤོག། དངོས་པོ་དངོས་པོར་མ་མཆིས་པས། ། བདག་གི་ལོངས་སྤྱོད་ལྷུན་གྲུབ་ཤོག ། དངོས་པོ་ཐམས་ཅད་རྣམ་འཇིག་པའི། ། སྦྱིན་པའི་ཕ་རོལ་ཕྱིན་རྫོགས་ཤོག ། ཁྲིམས་ཀྱི་ཚུལ་ཁྲིམས་སྐྱོན་མེད་ཅིང༌། ། ཚུལ་ཁྲིམས་རྣམ་པར་དག་དང་ལྡན། ། རློམ་སེམས་མེད་པའི་ཚུལ་ཁྲིམས་ཀྱིས། །
ཚུལ་ཁྲིམས་ཕ་རོལ་ཕྱིན་རྫོགས་ཤོག ། ས་འམ་ཡང་ན་ཆུ་འམ་མེ། ། རླུང་གི་ཁམས་ལྟར་མི་གནས་ཤིང༌། ། བཟོད་པ་ཁྲོ་བ་མ་མཆིས་པས། ། བཟོད་པའི་ཕ་རོལ་ཕྱིན་རྫོགས་ཤོག ། བརྩོན་འགྲུས་བརྩམས་པའི་བརྩོན་འགྲུས་ཀྱིས། ། བརྟན་སྤྲོ་ལེ་ལོ་མ་མཆིས་ཤིང༌། ། སྟོབས་དང་ལྡན་པའི་ལུས་སེམས་ཀྱིས། ། བརྩོན་འགྲུས་ཕ་རོལ་ཕྱིན་རྫོགས་ཤོག ། སྒྱུ་མ་ལྟ་བུའི་ཏིང་འཛིན་དང༌། །
དཔའ་བར་འགྲོ་བའི་ཏིང་འཛིན་དང༌། ། རྡོ་རྗེ་ལྟ་བུའི་ཏིང་འཛིན་གྱིས། ། བསམ་གཏན་ཕ་རོལ་ཕྱིན་རྫོགས་ཤོག ། རྣམ་པར་ཐར་པའི་སྒོ་གསུམ་དང༌། ། དུས་གསུམ་མཉམ་པ་ཉིད་དང་ཡང༌། ། རིག་གསུམ་མངོན་སུམ་བགྱིས་པ་ཡིས། ། ཤེས་རབ་ཕ་རོལ་ཕྱིན་རྫོགས་ཤོག ། སངས་རྒྱས་ཀུན་གྱི་བསྔགས་པ་དང༌། ། འོད་དང་གཟི་བརྗིད་འབར་བ་དང༌། ། བྱང་ཆུབ་སེམས་དཔའི་བརྩོན་འགྲུས་ཀྱིས། །
བདག་གི་བསམ་པ་རྫོགས་གྱུར་ཅིག ། དེ་ལྟར་སྤྱད་པ་སྤྱོད་བྱེད་ཅིང༌། ། བྱམས་པ་གྲགས་དང་ལྡན་པ་ཡིས། ། ཕ་རོལ་ཕྱིན་དྲུག་རྫོགས་བགྱིས་ནས། ། ས་བཅུ་པོ་ལ་རབ་ཏུ་གནས། ། ཀུན་དགའ་བོ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་གང་ལ་གནས་ནས་ཐབས་མཁས་པས་ཐེག་པ་བདེ་བ་དང༌། འཇུག་པ་བདེ་བ་དང༌། ལམ་བདེ་བས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡང་དག་པར་བསྒྲུབ་པའི་ཐབས་མཁས་པ་ནི་འདི་ཡིན་ནོ། ། འཕགས་པ་བྱམས་པའི་སྨོན་ལམ་གྱི་རྒྱལ་པོ་རྫོགས་སོ།། དེ་ལྟར་བགྱིས་པའི་བསོད་ནམས་དཔག་མེད་ཀྱིས། །
དམྱལ་བ་ཡི་དྭགས་དུད་འགྲོ་ལྷ་མ་ཡིན། ། གནས་ངན་ལེན་པར་རྟག་ཏུ་སྤངས་བྱས་ནས། ། རྒྱལ་བ་བྱམས་པའི་ཞབས་དྲུང་སྐྱེ་བར་ཤོག ། འཕྲོ་མཐུད་དེ་སྙིང་པོ་དོན་གསུམ་ལས་གྲུབ་ཆེན་མི་ཏྲ་ཛོ་ཀིས་མཛད་ཅེས་བྱུང༌། དགའ་ལྡན་ཆོས་ཀྱི་ཕོ་བྲང་ན། ། རྒྱལ་ཚབ་བྱམས་པ་མགོན་པོ་བཞུགས། ། ས་བཅུ་གནས་པའི་འཁྲུངས་ས་ཡིན། ། ཞིང་མཆོག་དེ་རུ་སྐྱེ་བར་ཤོག ། ཚེ་འདིའི་ཉིན་བྱེད་འཆི་བདག་མུན་ནག་གིས། ། རྣམ་པར་ཟོས་ཚེ་རང་བློའི་ནམ་མཁའ་ལ། །
བྱམས་མགོན་ཐུགས་རྗེའི་ཟླ་བ་དེ་ཤར་ནས། ། དགའ་ལྡན་བགྲོད་པའི་ལམ་ཆེན་མཐོང་བར་ཤོག ། དེ་ནས་རྗེ་བཙུན་ཞབས་ལ་དད་པ་དང༌། ། མི་ཕྱེད་སྨོན་ལམ་བཟང་པོས་མཚམས་སྦྱར་ནས། ། ཐེག་མཆོག་ཆོས་ཀྱི་དགའ་བས་ཚིམ་བཞིན་དུ། ། ཤིན་སྦྱངས་འདབ་སྟོང་རྒྱས་པའི་དཔལ་ཐོབ་ཤོག ། མགོན་ཁྱོད་རྡོ་རྗེ་གདན་དུ་སངས་རྒྱས་ནས། ། ཐེག་གསུམ་ཆོས་ཀྱི་འཁོར་ལོ་བསྐོར་བའི་ཚེ། ། འདུས་པ་དང་པོའི་འཁོར་དུ་བདག་གྱུར་ཏེ། ། བྱང་ཆུབ་དམ་པ་ལུང་བསྟན་ཐོབ་གྱུར་ཅིག །
སྤྲོ་ན་བྱང་ཆུབ་ལྟུང་བཤགས་དང་སྨོན་ལམ་ཡོངས་རྫོགས་ཆ་ཚང་ངམ་རེ་མོས་ཀྱི་འདོན་པ་གང་རུང་གིས་དགེ་བའི་རྩ་བ་རྒྱ་ཆེར་བསྔོ་བ་བྱས་ཏེ། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། ། འཇིག་རྟེན་གསུམ་གྱི་མགོན་པོ་དྲི་མ་གསུམ་སྤངས་པ། ། སངས་རྒྱས་པདྨ་འདབ་འདྲ་རྒྱས་པའི་སྤྱན་མངའ་བ། ། འདི་ནི་འཇིག་རྟེན་དགེ་བའི་བཀྲ་ཤིས་དང་པོ་ཡིན། ། བཀྲ་ཤིས་དམ་པ་དེས་ཀྱང་དེང་འདིར་བདེ་ལེགས་ཤོག ། དེ་ཡིས་ཉེ་བར་བསྟན་པའི་མཆོག་རབ་མི་གཡོ་བ། ། འཇིག་རྟེན་གསུམ་ན་གྲགས་ཤིང་ལྷ་དང་མིས་མཆོད་པ། ། ཆོས་ཀྱི་དམ་པ་སྐྱེ་དགུ་རྣམས་ལ་ཞི་བྱེད་པ། ། འདི་ནི་འཇིག་རྟེན་དགེ་བའི་བཀྲ་ཤིས་གཉིས་པ་ཡིན། །
བཀྲ་ཤིས་དམ་པ་དེས་ཀྱང་དེང་འདིར་བདེ་ལེགས་ཤོག། དགེ་འདུན་དམ་པ་ཆོས་ལྡན་ཐོས་པའི་བཀྲ་ཤིས་ཕྱུག ། ལྷ་དང་མི་དང་ལྷ་མ་ཡིན་གྱིས་མཆོད་པའི་གནས། ། ཚོགས་ཀྱི་མཆོག་རབ་ངོ་ཚ་ཤེས་དང་དཔལ་གྱི་གཞི། ། འདི་ནི་འཇིག་རྟེན་དགེ་བའི་བཀྲ་ཤིས་གསུམ་པ་ཡིན། ། བཀྲ་ཤིས་དམ་པ་དེས་ཀྱང་དེང་འདིར་བདེ་ལེགས་ཤོག ། ཚོགས་གཉིས་མཐར་ཕྱིན་དུས་གསུམ་རྒྱལ་བ་ཡིས། ། འཕྲིན་ལས་བསྒྲུབ་ཅིང་ཡོན་ཏན་རྣམ་དབྱེར་མེད། སྐལ་བ་མཉམ་པའི་གདུལ་བྱ་སྨིན་མཛད་པའི། ། མཉམ་མེད་བླ་མ་མཆོག་གི་བཀྲ་ཤིས་ཤོག །
དུས་གསུམ་རྒྱལ་བ་སྲས་བཅས་ཐུགས་རྗེ་ཡིས། ། ཉན་ཐོས་ཚུལ་དུ་སྲིད་པ་ཇི་སྲིད་བར། ། བསྟན་པ་སྐྱོང་ཞིང་འགྲོ་བའི་དོན་མཛད་པའི། ། གནས་བརྟན་ཆེན་པོ་རྣམས་ཀྱི་བཀྲ་ཤིས་ཤོག ། འབྱུང་པོ་གང་དག་འདིར་ནི་ལྷག་གྱུར་ཏེ། ། སའམ་འོན་ཏེ་བར་སྣང་འཁོད་ཀྱང་རུང༌། ། སྐྱེ་དགུ་ཀུན་ལ་རྟག་ཏུ་བྱམས་བྱེད་ཅིང༌། ། ཉིན་དང་མཚན་དུ་ཆོས་ལ་སྤྱོད་པར་ཤོག ། བཅོམ་ལྡན་འདས་ཀྱི་སྤྱན་སྔ་རུ། ། སྒྲུབ་པ་མཛད་པའི་གང་ཟག་ལ། །
བུ་བཞིན་སྐྱོང་བར་ཞལ་བཞེས་པའི། ། ཆོས་སྐྱོང་སྲུང་མ་རྣམས་ཀྱི་བཀྲ་ཤིས་ཤོག ། ནོར་གྱི་དབང་ཕྱུག་རིན་ཆེན་གཏེར་མངའ་ཞིང༌། ། གནོད་སྦྱིན་ནོར་འཆང་མང་པོ་ཀུན་གྱི་རྗེ། ། བྱང་ཕྱོགས་སྐྱོང་བའི་མགོན་པོ་ཛམྦྷ་ལ། ། དངོས་གྲུབ་མཆོག་སྩོལ་ནོར་ལྷའི་བཀྲ་ཤིས་ཤོག། ལོ་བརྒྱ་ཐུབ་ཅིང་སྟོན་བརྒྱ་མཐོང་བ་དང༌། ། ཚེ་རིང་ནད་མེད་བདེ་སྐྱིད་ཕུན་སུམ་ཚོགས། ། ཐེག་པ་མཆོག་ལ་ངེས་པར་འབྱུང་གྱུར་པའི། ། བཀྲ་ཤིས་དེས་ཀྱང་དེང་འདིར་བདེ་ལེགས་ཤོག །
བགེགས་རིགས་སྟོང་ཕྲག་བརྒྱད་ཅུ་ཞི་བ་དང༌། ། མི་མཐུན་གནོད་པའི་སྐྱོན་དང་བྲལ་བ་དང༌། ། འདོད་པ་འགྲུབ་ཅིང་ཕུན་སུམ་ཚོགས་པ་ཡིས། ། བཀྲ་ཤིས་དེས་ཀྱང་དེང་འདིར་བདེ་ལེགས་ཤོག ། འབད་དང་རྩོལ་བ་མི་དགོས་ཤིང༌། ། ཡིད་བཞིན་ནོར་བུ་དཔག་བསམ་ཤིང༌། ། སེམས་ཅན་རེ་བ་སྐོང་མཛད་པའི། ། བསམ་པ་འགྲུབ་པའི་བཀྲ་ཤིས་ཤོག ། མི་འགྱུར་ལྷུན་པོ་སྐུ་ཡི་བཀྲ་ཤིས་ཤོག ། ཡན་ལག་དྲུག་ཅུ་གསུང་གི་བཀྲ་ཤིས་ཤོག །
མཐའ་བྲལ་འཁྲུལ་མེད་ཐུགས་ཀྱི་བཀྲ་ཤིས་ཤོག ། རྒྱལ་བའི་སྐུ་གསུང་ཐུགས་ཀྱི་བཀྲ་ཤིས་ཤོག ། གནས་འདིར་ཉིན་མོ་བདེ་ལེགས་མཚན་བདེ་ལེགས། ། ཉི་མའི་གུང་ཡང་བདེ་ལེགས་ཤིང༌། ། ཉིན་མཚན་རྟག་ཏུ་བདེ་ལེགས་པའི། ། དཀོན་མཆོག་གསུམ་གྱི་བཀྲ་ཤིས་ཤོག ། སྟོན་པ་འཇིག་རྟེན་ཁམས་སུ་བྱོན་པ་དང༌། ། བསྟན་པ་ཉི་འོད་བཞིན་དུ་གསལ་བ་དང༌། ། བསྟན་འཛིན་སློབ་དཔོན་བཞིན་དུ་མཐུན་པ་ཡིས། ། བསྟན་པ་ཡུན་རིང་གནས་པའི་བཀྲ་ཤིས་ཤོག །
དེས་ཐུབ་དབང་གནས་བརྟན་རྣམས་མཆོད་པའི་ཆོ་གའི་རིམ་པ་རྫོགས་སོ།། །། གཉིས་པ་དྲག་དམར་དང་ཆོས་སྐྱོང་གཏོར་བསྔོས་ཀྱི་རིམ་པ་ནི། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་སངས་རྒྱས་ཆོས་ཀྱི་སྐུ་ལ་སྐྱབས་སུ་མཆིའོ། ། བླ་མ་ལོངས་སྤྱོད་རྫོགས་པའི་སྐུ་ལ་སྐྱབས་སུ་མཆིའོ། ། བླ་མ་ཐུགས་རྗེ་སྤྲུལ་པའི་སྐུ་ལ་སྐྱབས་སུ་མཆིའོ། ། བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆིའོ། ། ལན་གསུམ། བསྟོད་ཚོགས་ནི། སྔོན་ཚེ་སྣང་བ་མཐའ་ཡས་འོད་དཔག་མེད། ། རི་བོ་ཏ་ལར་མགོན་པོ་སྤྱན་རས་གཟིགས། །
ངྷ་ན་ཀོ་ཤར་ཨོ་རྒྱན་པདྨ་འབྱུང༌། ། སྐུ་གསུམ་དབྱེར་མེད་ཞབས་ལ་གསོལ་བ་འདེབས། ། རྒྱ་གར་པཎ་ཆེན་བོད་ལ་བཀའ་དྲིན་ཆེ། ། པདྨ་འབྱུང་གནས་སྐུ་ལ་འདས་འཁྲུངས་མེད། ། ད་ལྟ་ལྷོ་ནུབ་སྲིན་པོའི་ཁ་གནོན་མཛད། ། ཨོ་རྒྱན་རིན་པོ་ཆེ་ལ་གསོལ་བ་འདེབས། ། མི་ཕམ་པདྨ་དཀར་པོ་ཆོས་ཀྱི་རྒྱལ། ། བསྟན་པའི་མངའ་བདག་པཎ་ཆེན་འགྲོ་བའི་མགོན། ། སྙིགས་དུས་རྒྱལ་བ་གཉིས་པ་ཆོས་ཀྱི་རྗེ། ། ངག་དབང་ནོར་བུའི་ཞབས་ལ་གསོལ་བ་འདེབས། །
འཇིག་རྟེན་དབང་ཕྱུག་ཐུགས་རྗེའི་རླབས་འཕྲེང་དབུས། ། རྒྱལ་ཀུན་མཁྱེན་བརྩེའི་འདབ་སྟོང་རྒྱས་པ་ལ། ། ཕན་བདེའི་དྲི་བསུང་ཅི་ཡང་སྤྲོ་བའི་གཉེན། ། ངག་དབང་རྣམ་རྒྱལ་ཞབས་ལ་གསོལ་བ་འདེབས། ། མཁྱེན་པས་མ་རིག་མུན་པའི་ཚོགས་འཇོམས་ཤིང༌། ། བརྩེ་བས་གཞན་དོན་ཡལ་བར་མི་འདོར་བར། ། ནུས་པས་བདུད་དཔུང་འཇོམས་བྱེད་ལྷ་ཡི་ལྷ། ། ངག་དབང་རྣམ་རྒྱལ་ཞབས་ལ་གསོལ་བ་འདེབས། ། ཁམས་གསུམ་སེམས་ཅན་འཁོར་བ་ལས་སྒྲོལ་ཕྱིར། ། འཆི་མེད་རྡོ་རྗེའི་སྐུ་མཆོག་རབ་བརྙེས་ནས། །
འཕྲིན་ལས་རྣམ་བཞིས་འགྲོ་བའི་དོན་མཛད་པའི། ། ཇི་སྲིད་འཚོ་ཞིང་གཞེས་པར་གྱུར་ཅིག་གུ། ། རྒྱ་ཆེན་ཆོས་ཀྱི་སྤྱན་ལྡན་འཇིག་རྟེན་དབང༌། ། སྙིགས་མའི་དུས་འདིར་འགྲོ་བ་འདུལ་མཛད་དུ། ། གདུང་འདིར་སྤྲུལ་པ་དགུ་རུ་ལུང་བསྟན་པའི། ། སྙིང་པོའི་གསལ་བྱེད་གཉིས་པར་གསོལ་བ་འདེབས། ། ཞིང་འདིའི་གདུལ་བྱ་མ་ལུས་མཐར་སོན་ཕྱིར། ། ཉི་ཟླའི་བགྲོད་པའི་འཕོ་བ་ཀུན་བཅོམ་ནས། ། ཉི་ཁྲི་ཆིག་སྟོང་ངྷཱུ་ཏིའི་དབྱིངས་སུ་སད། ། རྡོ་རྗེ་ལྟ་བུའི་སྐུ་ལ་གསོལ་བ་འདེབས། །
གང་ཞིག་ཤེས་བྱ་མ་ལུས་མཁྱེན་བརྩེའི་བདག ། འགྲོ་མང་གང་འདུལ་གཙུག་ལག་གཞུང་ལུགས་ཀུན། ། རབ་གསལ་སྒྲིབ་བྲལ་ཆོས་ཀྱི་དགའ་སྟོན་འགྱེད། ། ཁྱོད་གསུང་ཚངས་པའི་དབྱངས་ལ་གསོལ་བ་འདེབས། ། མཉམ་ཉིད་ཀློང་ལས་མི་འགལ་དུ་མའི་གར། ། གཅིག་ཏུ་བསྟན་པ་མངོན་པར་བྱང་ཆུབ་ཏུ། ། འཆར་མཛད་ཟུང་འཇུག་ལམ་གྱི་མགོན་གཅིག་པུ། ། ཁྱོད་ཐུགས་སྒྲིབ་གཉིས་བྲལ་ལ་གསོལ་བ་འདེབས། ། དེ་ལྟར་གསོལ་བ་བཏབ་པའི་བྱིན་རླབས་ཀྱིས། ། ཡོངས་འཛིན་ངག་གི་དབང་པོའི་ཞབས་བརྟན་ཞིང༌། །
བདག་སོགས་གདུལ་བྱར་གྱུར་པའི་ཞིང་རྣམས་ལ། ། ཐེག་ཆེན་ཆོས་ཀྱི་འཁོར་ལོ་བསྐོར་དུ་གསོལ། ། མཁའ་མཉམ་འགྲོ་ལ་ཕན་པ་འབྱུང་བ་དང༌། ། ཐུབ་པའི་བསྟན་པ་ཡུན་རིང་གནས་པའི་ཕྱིར། ། མཚུངས་མེད་བླ་མ་བསྐལ་བརྒྱར་ཞབས་བརྟན་ཞིང༌། ། མཛད་པ་འཕྲིན་ལས་རྟག་ཏུ་རྒྱས་གྱུར་ཅིག ། སྐྱབས་གནས་ཀུན་འདུས་བླ་མ་རྡོ་རྗེ་འཆང༌། ། གང་ལ་གང་འདུལ་བཤེས་གཉེན་ཚུལ་བཟུང་ནས། ། མཆོག་དང་ཐུན་མོང་དངོས་གྲུབ་སྟེར་མཛད་པའི། ། དྲིན་ཅན་བླ་མ་རྣམས་ལ་གསོལ་བ་འདེབས། །
བླ་མ་སྐུ་ཁམས་བཟང་བར་གསོལ་བ་འདེབས། ། མཆོག་ཏུ་སྐུ་ཚེ་རིང་བར་གསོལ་བ་འདེབས། ། འཕྲིན་ལས་དར་ཞིང་རྒྱས་པར་གསོལ་བ་འདེབས། ། བླ་མ་དང་འབྲལ་བ་མེད་པར་བྱིན་གྱིས་རློབས། ། ཕན་བདེ་འབྱུང་བའི་གནས་གཅིག་པུ། ། བསྟན་པ་ཡུན་རིང་གནས་པ་དང༌། ། བསྟན་པ་འཛིན་པའི་སྐྱེས་བུ་རྣམས། ། སྐུ་ཚེ་རྒྱལ་མཚན་བརྟན་གྱུར་ཅིག ། ཆོས་རྔ་ཆེན་པོའི་སྒྲ་ཡིས་ནི། ། སྡུག་བསྔལ་སེམས་ཅན་མཐར་བགྱིད་ཤོག །
བསྐལ་པ་བྱེ་བ་བསམ་ཡས་སུ། ། ཆོས་བསྟན་མཛད་ཅིང་བཞུགས་གྱུར་ཅིག། ཕྱག་འཚལ་བ་དང་མཆོད་ཅིང་བཤགས་པ་དང༌། ། རྗེས་སུ་ཡི་རང་བསྐུལ་ཞིང་གསོལ་བ་ཡིས། ། དགེ་བ་ཅུང་ཟད་བདག་གིས་ཅི་བསགས་པ། ། ཐམས་ཅད་བདག་གིས་བྱང་ཆུབ་ཕྱིར་བསྔོའཽ། ། བརྒྱུད་འདེབས་ནི། སྣང་མཐའ་སྤྱན་རས་གཟིགས་དང་པདྨ་འབྱུང༌། ། ཆོས་ལོངས་སྤྲུལ་པའི་སྐུར་བཞེངས་གྲགས་པའི་གཞི། ། པདྨ་དཀར་པོ་བསྟན་པའི་ཉི་མ་དང༌། །
ངག་དབང་རྣམ་རྒྱལ་ལ་སོགས་བླ་མ་ཡི། ། ཞབས་ཟུང་བྱང་ཆུབ་སྙིང་པོ་དེ་ཚུན་དུ། ། བདག་གི་སྤྱི་བོའི་ནོར་བུ་ཉིད་གྱུར་ཅིག ། ལན་གསུམ། སྐྱབས་སེམས་ནི། བདག་ནི་མགོན་པོ་གཞན་སྤངས་ནས། ། རིག་འཛིན་ཆེན་པོ་ཁྱེད་ལ་སྐྱབས། ། དེ་ཅིའི་སླད་དུ་ཞེ་ན་ཁྱོད། ། སངས་རྒྱས་ཆོས་ཚོགས་ཀུན་ལགས་སོ། ། དེའི་ཕྱིར་ཐུགས་རྗེའི་སྤྱན་རས་ཀྱིས། །
རྣམ་པ་ཀུན་ཏུ་གཟིགས་པ་དང༌། ། ཁྱེད་ཀྱི་མཛད་པ་གང་ལགས་པ། ། དེ་ལ་བདག་གིས་བསླབ་པར་བགྱིའོ། ། ལན་གསུམ། བགེགས་གཏོར་ནི། ཨོཾ་ཨཱ༔ ཧཱུཾ། ལན་གསུམ་གྱིས་བྱིན་གྱིས་བརླབ། ཨ་ཀ་རོ་ ལན་གསུམ་གྱིས་བསྔོས་ཏེ་ ཧཱུཾ༑ ང་ནི་ཡཀྵ་མེ་སྦལ་ཏེ། །
པདྨ་དབང་གི་ཕོ་ཉ་བ། ། བར་ཆད་བྱེད་པའི་བགེགས་ཐམས་ཅད། ། རྒྱ་མཚོའི་མཐའ་ལ་སྐྲོད་པར་འོངས། ། སུ་ཞིག་ང་ཡི་ཚིག་འདའ་བ། ། དེའི་ལུས་སེམས་རྡུལ་དུ་རློག ། དེ་འདྲའི་ཉེན་ལ་མ་བསྡོ་བར། ། འདོད་པའི་མཆོད་སྦྱིན་འདི་ཁྱེར་ལ། ། ཁོར་ཡུག་རི་བོའི་སྐྱོབས་ལ་བྲོས། ། ཨོཾ་ཨཱཿཧཱུཾ། ཡཀྵ་རཀྵ་ཧཱུཾ།
ཞེས་བསྐྲད། མཚམས་གཅོད་ནི། ཧཱུཾ༑ ཆོས་ཀུན་ཡེ་དག་ཡེ་རྫོགས་ལ། ། བདུད་དང་་ལོག་འདྲེན་གདོན་བགེགས་ཅི། ། གློ་བུར་རྐྱེན་གྱིས་ཅི་བཟོས་ཀྱང༌། ། ཀ་དག་དབྱིངས་ལས་གཡོས་པ་མེད། ། ཨོཾ་ཨཱ༔ ཧཱུཾ། རཀྵ་རཀྵ་ཧཱུཾ།
དངོས་གཞིའི་ལྷ་བདག་མདུན་གཉིས་མེད་འདོན་པ་གཅིག་གིས་གསལ་གདབ་པ་འདི་ལྟར། ཨོཾ་སྭ་བྷཱ་ཝ་བི་ཤུདྡྷཿསརྦ་དྷཱརྨཿསྭ་བྷཱ་ཝ་བི་ཤུདྡྷོ་྅ཧཾ། ཡེ་དག་ཡེ་རྫོགས་ཆེན་པོའི་ཀློང༌། དྲན་རིག་ཡེ་ཤེས་ཀྱི་ཆ། རིག་འཛིན་ཆེན་པོ་པདྨ་དྲག་པོ་རྩལ། བསྐལ་པའི་མེའི་བོང་དང་མདངས་དང་གཟི་བརྗིད་འཛིན་པ། ཞལ་གནམ་ས་ཙམ་དུ་གདངས་ཤིང་མཆེ་བ་གངས་རི་ལྟར་གཙིགས་པ། མིད་པ་སྟོང་གསུམ་ཙམ་བརྒྱངས་པའི་ཡ་རྐན་ལ་ཉི་མ་ཀཱ་ལིས་མཚན་པ། མ་ཁལ་ལ་ཟླ་བ་ཨཱ་ལིས་མཚན་པ། ལྗགས་ཀྱི་རྩེ་རྟ་གདོང་གི་མེ་ལྕེ་ལྟ་བུར་བསྐྱོད་པའི་རྩ་བ་ཧཱུཾ་ལ།
ཨོཾ་ཨཿཧ྄ཱུཾ་ཨར་ཙིག་ནིར་ཙིག་ན་མོ་བྷ་ག་ཝ་ཏེ་བཛྲ་ཀཱི་ལི་ཀཱི་ལ་ཡ། ཞེས་པའི་ཡིག་འབྲུ་དམར་པོ་འབྲུག་སྟོང་དུས་གཅིག་ཏུ་ལྡིར་བ་ལྟ་བུའི་སྒྲ་གྲགས་བཞིན་པས་བསྐོར་བ། དམར་བའི་སྤྱན་གསུམ་པ། ཕྱག་གཡས་གསེར་གྱི་རྡོ་རྗེ་རྩེ་དགུ་པ་ནམ་མཁའ་ལ་འཕྱར་ཞིང༌། གཡོན་སྤྲུལ་པའི་ལྕགས་སྡིག་མགོ་དགུ་རྭ་བཅོ་བརྒྱད་པ་བསྣམས་པས་གདུག་པ་ཅན་ཐམས་ཅད་གཟིར་བ། དཔལ་གྱི་ཆས་ཀྱིས་ལེགས་པར་བརྒྱན་པ། སྐུ་སྨད་ཆུ་སྲིན་ཁྲོས་པའི་ཁ་ནས་གནམ་ལྕགས་འབར་བའི་ཕུར་བུ་དབལ་གསུམ་རྩེ་མོ་གཅིག་ཏུ་རྣོ་བ། ནང་ཁོང་སེང་ཅན། དཔྲལ་བར་འཇམ་དཔལ་གཤིན་རྗེ་གཤེད་གསེར་མདོག་ཅན་གཡས་རལ་གྲི་འཕྱར་བ། མགྲིན་པར་རྟ་མགྲིན་དམར་པོ་གཡས་དབྱུག་ཐོ་འཕྱར་བ།
བྲང་དབུས་ཀྱི་ཐད་ཀྱི་ནང་དུ་དྲེགས་པ་ཕྱག་ན་རྡོ་རྗེ་སྔོན་པོ་གཡས་རྡོ་རྗེ་འཕྱར་བ། གསང་གནས་སུ་ཁྲོ་བོ་ཡཀྵ་མེ་སྦལ་སྨུག་ནག་གཡས་ཐོ་བ་འཕྱར་བ། དེ་ཐམས་ཅད་གཡོན་ཐུགས་ཀར་སྡིགས་མཛུབ། ཤིན་ཏུ་ཁྲོ་ལ་དཔལ་གྱི་ཆས་ཀྱིས་བརྒྱན་ཅིང༌། གཡོན་བརྐྱང་གིས་གནས་པ། ལྟེ་བར་རྡོ་རྗེ་ཕག་མོ་དམར་མོ་གཡས་གྲི་གུག་འཕྱར་ཞིང༌། གཡོན་ཐུགས་ཀར་ཐོད་ཁྲག་འཛིན་པ། གཅེར་མོ་ཆགས་པ་རྒྱས་པ་ཕྱག་རྒྱ་ལྔས་བརྒྱན་ཅིང་སྐྱིལ་ཀྲུང་ཕྱེད་པའི་གར་སྟབས་ཅན། ཐོད་ཀྱི་མགོ་བོ་རྣམས་ཀྱི་དབུས་མ་ལ་བུདྡྷ་ཐོད་འཕྲེང་རྩལ། གཡས་སུ་རྡོ་རྗེ་ཐོད་འཕྲེང་རྩལ་དང་རཏྣ་ཐོད་འཕྲེང་རྩལ།
གཡོན་དུ་པདྨ་ཐོད་འཕྲེང་རྩལ་དང་ཀརྨ་ཐོད་འཕྲེང་རྩལ། དཀར་སྔོ་སེར་དམར་ལྗང་བ། ཐམས་ཅད་ཞི་མ་ཁྲོ་ཟ་འོག་སྨུག་པོའི་བེར་ལྷུབ་གྱོན་དུ་མཛད་ཅིང་རུས་པ་དང་རིན་པོ་ཆེ་སྣ་ཚོགས་ཀྱིས་བརྒྱན་པ། དབུ་ལ་ཤ་བའི་སྙན་ཞུ་རྒོད་ཀྱི་རྩེ་ཁྲུ་དར་གྱི་ཅོད་པན་འཕུར་བ་གསོལ་ཞིང༌། ཕྱག་གཡས་རྡོ་རྗེ་ཐུགས་ཀར་འཛིན་པ། གཡོན་ཐོད་ཁྲག་དཀུར་བརྟེན་པས་རང་རིགས་ཀྱི་ཡུམ་གཅེར་མོ་ཕྱག་རྒྱ་ལྔས་བརྒྱན་པ་ལ་འཁྱུད་དེ་རྡོ་རྗེ་སྐྱིལ་ཀྲུང་གིས་བཞུགས་པ། འཁོར་མཁའ་འགྲོ་བསམ་གྱིས་མི་ཁྱབ་པས་བསྐོར་བ། འཚོགས་མར་སྤྲུལ་པའི་ཁྱུང་མཐིང་ནག་གདུག་པ་ཅན་གྱི་ཀླུ་ཟས་སུ་ཟ་བ། སྤྱི་བོའི་བུ་གར་གཙུག་ཏོར་འཁོར་ལོས་སྒྱུར་བ། མིག་སྣ་རྣ་བ་ཁ་ལྟེ་བ་བརྒྱད་དུ་རྣམ་རྒྱལ།
གཤིན་རྗེ་གཤེད། རྟ་མགྲིན། བགེགས་མཐར་བྱེད། དབྱུག་སྔོན་ཅན། མི་གཡོ་བ། འདོད་རྒྱལ། སྟོབས་པོ་ཆེ། ཕུར་པའི་དབལ་གྱི་ནང་རྩེར་གནོད་མཛེས། ཐམས་ཅད་ཁྲོ་བོའི་ཆས་ཅན་ལྕགས་ཀྱུ་དང་ཞགས་པ་འཛིན་པ། གཡོན་བརྐྱང་ཐམས་ཅད་མཐིང་ཁ།
ཙིཏྟ་རིན་པོ་ཆེའི་གུར་ཁྱིམ་དུ་ཟླ་བ་ལ་གསེར་གྱི་རྡོ་རྗེ་རྩེ་དགུ་པ་འཇའ་འོད་སྣ་ལྔའི་དབུས་ན་གནས་པ། དེའི་གནས་སོ་སོའི་ལྷ་ལས་འོད་འཕྲོས། རྔ་ཡབ་གླིང་གི་པདྨ་འོད་ཀྱི་གཞལ་མེད་ཁང་སོགས་ཕྱོགས་བཅུའི་འཇིག་རྟེན་ན། སློབ་དཔོན་ཆེན་པོའི་སྐུ་གསུང་ཐུགས་ཀྱི་དཀོན་མཆོག་གསུམ་དུ་རྣམ་པར་རོལ་པ་ཐམས་ཅད་མདུན་གྱི་ནམ་མཁར་བཛྲ་ས་མཱ་ཛཿ
ཞེས་ཡེ་ཤེས་པ་སྤྱན་དྲངས་པར་བསམ་སྟེ་རོལ་དབྱངས་དང་བཅས། ཧཱུཾ༑ འདི་ནས་ཉི་མ་ལྷོ་ནུབ་ཕྱོགས་ཤེད་ན། ། ཨོ་རྒྱན་སྤྲུལ་སྐུའི་ཞིང་ཁམས་རྔ་ཡབ་གླིང༌། ། རཀྵ་མི་ཟན་རྣམས་ཀྱི་རྒྱལ་པོའི་ཁབ། ། དཔལ་རི་པདྨ་འོད་ཀྱི་ཕོ་བྲང་དང༌། །
ཕྱོགས་བཅུ་རྒྱལ་བའི་ཞིང་ཁམས་ཐམས་ཅད་ནས། ། སྐུ་གསུང་ཐུགས་ཀྱི་རྣམ་འགྱུར་མི་ཟད་པའི། ། རིག་འཛིན་ཆེན་པོ་པདྨ་འབྱུང་གནས་ལ། ། གསང་བའི་མཚན་གསོལ་གུ་རུ་དྲག་པོ་རྩལ། ། མ་རུང་གདུག་པ་འདུལ་ཕྱིར་གཤེགས་སུ་གསོལ། ། རྣལ་འབྱོར་བར་ཆད་སེལ་ཕྱིར་གཤེགས་སུ་གསོལ། ། དད་ལྡན་བྱིན་གྱིས་རློབས་ཕྱིར་གཤེགས་སུ་གསོལ། ། དངོས་གྲུབ་རྣམ་གཉིས་སྩོལ་ཕྱིར་གཤེགས་སུ་གསོལ། ། ཞེས་གསོལ་བ་བཏབ་པས། དེའི་མོད་ལ སློབ་དཔོན་ཆེན་པོའི་སྐུ་ཞི་ཁྲོའི་སངས་རྒྱས་ཐམས་ཅད་དུ་སྣང་བ།
གསུང་གསང་སྔགས་རིག་སྔགས་གཟུངས་སྔགས་ཐམས་ཅད་དུ་གྲགས་པའི་ཡིག་འབྲུ། ཐུགས་ཏིང་ངེ་འཛིན་ཕྱག་རྒྱ་ཐམས་ཅད་དུ་འཆར་བ། སྟེང་ནས་ཆར་བབས་པ་ལྟ་བུ། འོག་ནས་ས་རླངས་ཐོན་པ་ལྟ་བུ། བར་ནས་བུ་ཡུག་འཚུབས་པ་ལྟ་བུ། ནམ་མཁའ་ས་གཞི་བར་སྣང་ཐམས་ཅད་མེར་མེར་ཡོམ་ཡོམ་ཤིག་ཤིག་བྱོན་ནས། བདག་གི་ལུས་ལྷར་གསལ་བ་དང༌། ངག་སྔགས་སུ་གསལ་བ་དང༌། ཡིད་ཕྱག་རྒྱར་གསལ་བ་ལ་རིམ་རིམ་ཐིམ་པར་གྱུར། ཅེས་བརྗོད།
ཨོཾ་ཨཱཿཧཱུཾ་ཨར་ཙིག་ནིར་ཙིག་ན་མོ་བྷ་ག་ཝ་ཏེ་བཛྲ་ཀཱི་ལི་ཀཱི་ལ་ཡ། ཀ་ཡ་སིདྡྷི་ཨོཾ། ཝཀྐ་སིདྡྷི་ཨཱཿ ཙིཏྟ་སིདྡྷི་ཧཱུཾ། ཞེས་འཛབ་ཉེར་གཅིག་གམ་བདུན་ཅིས་ཀྱང་བཟླའོ། ། དེ་ནས་དབང་སྒྲུབ་ལྷ་ལྔ་ལ་གདུང་ཤུགས་དྲག་པོས་གསོལ་བ་འདི་ལྟར་གདབ་སྟེ། ཀྱཻ༑ དུས་གསུམ་སངས་རྒྱས་ཐམས་ཅད་འདུས་པའི་རྗེ། ། འོད་གསལ་ལྷུན་གྲུབ་སྐྱེ་འགྲོ་ཡོངས་ཀྱི་མགོན། ། སྐྱེ་འཆི་མེད་པ་རྡོ་རྗེ་ལྟ་བུའི་སྐུ། །
མཉམ་པ་མེད་པའི་ཆེ་མཆོག་ཧེ་རུ་ཀ ། འགྲོ་མགོན་བླ་མ་ཁྱེད་ལ་སྐྱབས་སུ་མཆི། ། གསོལ་བ་འདེབས་སོ་གུ་རུ་རིན་པོ་ཆེ། ། ཐུགས་རྗེས་གཟིགས་ཤིག་ཨོ་རྒྱན་སྤྲུལ་པའི་སྐུ། ། བདག་ལ་དབང་བསྐུར་བྱིན་གྱིས་བརླབ་ཏུ་གསོལ། ། སྐུ་མཆོག་འགྱུར་མེད་བུདྡྷ་ཐོད་འཕྲེང་རྩལ། ། འོད་གསལ་ལྷུན་གྲུབ་སྐྱེ་འགྲོ་ཡོངས་ཀྱི་མགོན། ། སྐྱེ་འཆི་མེད་པ་རྡོ་རྗེ་ལྟ་བུའི་སྐུ། ། མཉམ་པ་མེད་པའི་བུདྡྷ་ཧེ་རུ་ཀ ། འགྲོ་མགོན་བླ་མ་ཁྱེད་ལ་སྐྱབས་སུ་མཆི། །
གསོལ་བ་འདེབས་སོ་གུ་རུ་རིན་པོ་ཆེ། ། ཐུགས་རྗེས་གཟིགས་ཤིག་ཨོ་རྒྱན་སྤྲུལ་པའི་སྐུ། ། བདག་ལ་དབང་བསྐུར་བྱིན་གྱིས་བརླབ་ཏུ་གསོལ། ། གསུང་མཆོག་འགག་མེད་པདྨ་ཐོད་འཕྲེང་རྩལ། ། འོད་གསལ་ལྷུན་གྲུབ་སྐྱེ་འགྲོ་ཡོངས་ཀྱི་མགོན། ། སྐྱེ་འཆི་མེད་པ་རྡོ་རྗེ་ལྟ་བུའི་སྐུ། ། མཉམ་པ་མེད་པའི་པདྨ་ཧེ་རུ་ཀ ། འགྲོ་མགོན་བླ་མ་ཁྱེད་ལ་སྐྱབས་སུ་མཆི། ། གསོལ་བ་འདེབས་སོ་གུ་རུ་རིན་པོ་ཆེ། ། ཐུགས་རྗེས་གཟིགས་ཤིག་ཨོ་རྒྱན་སྤྲུལ་པའི་སྐུ། །
བདག་ལ་དབང་བསྐུར་བྱིན་གྱིས་བརླབ་ཏུ་གསོལ། ། ཐུགས་མཆོག་དྲི་མེད་བཛྲ་ཐོད་འཕྲེང་རྩལ། ། འོད་གསལ་ལྷུན་གྲུབ་སྐྱེ་འགྲོ་ཡོངས་ཀྱི་མགོན། ། སྐྱེ་འཆི་མེད་པ་རྡོ་རྗེ་ལྟ་བུའི་སྐུ། ། མཉམ་པ་མེད་པའི་བཛྲ་ཧེ་རུ་ཀ ། འགྲོ་མགོན་བླ་མ་ཁྱེད་ལ་སྐྱབས་སུ་མཆི། ། གསོལ་བ་འདེབས་སོ་གུ་རུ་རིན་པོ་ཆེ། ། ཐུགས་རྗེས་གཟིགས་ཤིག་ཨོ་རྒྱན་སྤྲུལ་པའི་སྐུ། ། བདག་ལ་དབང་བསྐུར་བྱིན་གྱིས་བརླབ་ཏུ་གསོལ། ། ཡོན་ཏན་ཀུན་རྫོགས་རཏྣ་ཐོད་འཕྲེང་རྩལ། །
འོད་གསལ་ལྷུན་གྲུབ་སྐྱེ་འགྲོ་ཡོངས་ཀྱི་མགོན། ། སྐྱེ་འཆི་མེད་པ་རྡོ་རྗེ་ལྟ་བུའི་སྐུ། ། མཉམ་པ་མེད་པའི་རིན་ཆེན་ཧེ་རུ་ཀ ། འགྲོ་མགོན་བླ་མ་ཁྱེད་ལ་སྐྱབས་སུ་མཆི། ། གསོལ་བ་འདེབས་སོ་གུ་རུ་རིན་པོ་ཆེ། ། ཐུགས་རྗེས་གཟིགས་ཤིག་ཨོ་རྒྱན་སྤྲུལ་པའི་སྐུ། ། བདག་ལ་དབང་བསྐུར་བྱིན་གྱིས་བརླབ་ཏུ་གསོལ། ། འཕྲིན་ལས་ཐོགས་མེད་ཀརྨ་ཐོད་འཕྲེང་རྩལ། ། འོད་གསལ་ལྷུན་གྲུབ་སྐྱེ་འགྲོ་ཡོངས་ཀྱི་མགོན། ། སྐྱེ་འཆི་མེད་པ་རྡོ་རྗེ་ལྟ་བུའི་སྐུ། །
མཉམ་པ་མེད་པའི་ཀརྨ་ཧེ་རུ་ཀ ། འགྲོ་མགོན་བླ་མ་ཁྱེད་ལ་སྐྱབས་སུ་མཆི། ། གསོལ་བ་འདེབས་སོ་གུ་རུ་རིན་པོ་ཆེ། ། ཐུགས་རྗེས་གཟིགས་ཤིག་ཨོ་རྒྱན་སྤྲུལ་པའི་སྐུ། ། བདག་ལ་དབང་བསྐུར་བྱིན་གྱིས་བརླབ་ཏུ་གསོལ། ། དེ་ནས༌། དབང་སྒྲུབ་ཀྱི་ལྷ་ཚོགས་སྙོམས་པར་ཞུགས་པས། བདེ་བ་རྒྱས་ཏེ་སྦྱོར་མཚམས་ནས་བྱང་ཆུབ་ཀྱི་སེམས་དཀར་དམར་འདྲེས་པ་དཔག་ཏུ་མེད་པ་བབས། བདག་གི་སྤྱི་བོར་བྱེ་མ་ལ་ཆུ་བཏབ་པ་ལྟ་བུར་ཞུགས། སྤྱི་བོ་གང༌།
ལུས་ཀྱི་དྲི་མ་དག ། བུམ་དབང་ཐོབ། མགྲིན་པ་གང༌། ངག་གི་དྲི་མ་དག ། གསང་དབང་ཐོབ། སྙིང་ག་གང༌། ཡིད་ཀྱི་དྲི་མ་དག ། དབང་གསུམ་པ་ཐོབ། ལྟེ་བ་གང༌། སྒོ་གསུམ་ཐ་དད་དུ་འཛིན་པའི་དྲི་མ་དག །
དབང་བཞི་པ་ཐོབ། ལུས་ཐམས་ཅད་གང་བའི་རྒྱུན་སྤྱི་བོར་ལུད་པས། རལ་པ་གྱེན་དུ་བརྫེས་པའི་དབུས་སུ་སྣང་བ་མཐའ་ཡས་སྤྲུལ་པ་སྐུའི་ཆ་ལུགས་ཅན་དུ་གྱུར་པར་ བསམ། མཆོད་པ་ནི། ཀྱཻ༑ ལྷ་རྫས་མེ་ཏོག་ཀུན་གྱིས་ནམ་མཁའ་བཀབ། ། དྲི་ཞིམ་བདུག་སྤོས་བསྲེགས་པས་ས་གཞི་བཀང༌། ། སྣང་གསལ་འོད་གསལ་ཕྱོགས་བཅུའི་མཐར་འབྲེལ་བ། ། རིག་འཛིན་ཆེན་པོ་ཁྱོད་ལ་མཆོད་པ་འབུལ། ། སིམ་སྐྱེད་བདུད་རྩི་བྱུགས་པའི་ཆུ་འཛིན་གཡོས། །
བདའ་དགུའི་ཞལ་ཟས་ཐམས་ཅད་ཆར་དུ་བབས། ། སྙན་པའི་འབྲུག་སྒྲ་འུར་འུར་སྒྲོག་པ་རྣམས། ། རིག་འཛིན་ཆེན་པོ་ཁྱོད་ལ་མཆོད་པ་འབུལ། ། མཛེས་མ་བྲོ་བརྡུང་སྙན་པའི་གླུ་བླངས་མཐར། ། དྲི་ཞིམ་ངད་འགྱེད་མ་མཆུའི་སྦྲང་སྦྱིན་ནས། ། རེག་མཐར་བདེ་བ་བྷ་གས་སྟོན་པ་རྣམས། ། རིག་འཛིན་ཆེན་པོ་ཁྱོད་ལ་མཆོད་པ་འབུལ། ། མྱོས་བྱེད་དཔའ་བོའི་དམ་རྫས་ཕུད་ཆེན་འཐོར། ། སྣང་སྲིད་མ་མོའི་མཆོད་རྫས་རཀྟ་སྦྲེང༌། ། ཐུན་མོང་མཉེས་པའི་བཱ་ལིང་ཆེར་བཤམས་པ། །
རིག་འཛིན་ཆེན་པོ་ཁྱོད་ལ་མཆོད་པ་འབུལ། ། བསྟོད་པ་ནི། སྣང་བ་མཐའ་ཡས་སྐུ་ཡི་འཕྲོ་འདུ་ལས། ། བདེ་གཤེགས་འདུས་པའི་ཁྲོ་རྒྱལ་དྲག་པོ་རྩལ། ། མ་རུངས་གདུག་པ་འདུལ་བའི་འཕྲིན་ལས་པ། ། ཁྱོད་ལ་བསྟོད་དོ་ལུས་ལ་བྱིན་གྱིས་རློབས། ། སྣང་བ་མཐའ་ཡས་གསུང་གི་འཕྲོ་འདུ་ལས། ། གསང་བ་འདུས་པའི་སྔགས་རྒོད་དམོད་པའི་མཚོན། ། མ་རུངས་གདུག་པ་འདུལ་བའི་འཕྲིན་ལས་པ། ། ཁྱོད་ལ་བསྟོད་དོ་ངག་ལ་བྱིན་གྱིས་རློབས། །
སྣང་བ་མཐའ་ཡས་ཐུགས་ཀྱི་འཕྲོ་འདུ་ལས། ། སོར་རྟོག་ཡེ་ཤེས་རྫོགས་པ་ཆེན་པོའི་ཀློང༌། ། མ་རུངས་གདུག་པ་འདུལ་བའི་འཕྲིན་ལས་པ། ། ཁྱོད་ལ་བསྟོད་དོ་ཡིད་ལ་བྱིན་གྱིས་རློབས། ། བསྙེན་པ་ནི། ཨོཾ་ཨཱཿཧཱུཾ་ཨར་ཙིག་ནིར་ཙིག་ན་མོ་བྷ་ག་ཝ་ཏེ་བཛྲ་ཀཱི་ལི་ཀཱི་ལ་ཡ། ཞེས་ཅི་ནུས་བཟླས་མཐར་སྟོང་འགྱུར་བརྗོད། གསོལ་འདེབས་རྣམ་གསུམ་ནི། ཨེ་མ་ཧོ༔ སྤྲོས་བྲལ་ཆོས་ཀྱི་དབྱིངས་ཀྱི་ཞིང་ཁམས་སུ༔
ཆོས་ཉིད་དུས་གསུམ་སྐྱེ་འགག་མེད་པའི་ངང་༔ བྱ་བྲལ་ལྷུན་རྫོགས་བདེ་བ་ཆེན་པོའི་སྐུ༔ ནམ་མཁའ་བཞིན་དུ་ཐུགས་རྗེ་ཕྱོགས་རིས་མེད༔ བླ་མ་ཆོས་ཀྱི་སྐུ་ལ་གསོལ་བ་འདེབས༔ བདེ་ཆེན་ལྷུན་གྱིས་གྲུབ་པའི་ཞིང་ཁམས་སུ༔ སྐུ་གསུང་ཐུགས་དང་ཡོན་ཏན་འཕྲིན་ལས་ཀྱི༔ ཡེ་ཤེས་ལྔ་ལྡན་བདེ་བར་གཤེགས་པའི་སྐུ༔ ཐུགས་རྗེ་བྱེ་བྲག་སྣ་ཚོགས་སོ་སོར་སྟོན༔ བླ་མ་ལོངས་སྤྱོད་རྫོགས་སྐུར་གསོལ་བ་འདེབས༔ མི་མཇེད་འཇིག་རྟེན་དག་པའི་ཞིང་ཁམས་སུ༔
ཐུགས་རྗེ་ཆེན་པོས་འགྲོ་བའི་དོན་ལ་བྱོན༔ གང་ལ་གང་འདུལ་ཐབས་ཀྱིས་འགྲོ་དོན་མཛད༔ འདས་དང་མ་བྱོན་ད་ལྟར་དུས་གསུམ་གྱི༔ བླ་མ་སྤྲུལ་པའི་སྐུ་ལ་གསོལ་བ་འདེབས༔ ཆོས་སྐུ་ཀུན་ཏུ་བཟང་པོ་ལ་གསོལ་བ་འདེབས༔ ལོངས་སྐུ་རྒྱལ་བ་རིགས་ལྔ་ལ་གསོལ་བ་འདེབས༔ སྤྲུལ་སྐུ་རིགས་གསུམ་མགོན་པོ་ལ་གསོལ་བ་འདེབས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ དགེ་སློང་ནམ་མཁའི་སྙིང་པོ་ལ་གསོལ་བ་འདེབས༔ ཆོས་རྒྱལ་ཁྲི་སྲོང་ལྡེ་བཙན་ལ་༴
མཁའ་འགྲོ་ཡེ་ཤེས་མཚོ་རྒྱལ་ལ་༴ སྣ་ནམ་རྡོ་རྗེ་བདུད་འཇོམས་ལ་༴ ལྷ་སྲས་མུ་ཁྲི་བཙན་པོ་ལ་༴ རིག་འཛིན་གར་གྱི་དབང་ཕྱུག་ལ་༴ མི་ཕམ་ཆོས་ཀྱི་རྒྱལ་པོ་ལ་༴ མི་ཕམ་བསྟན་པའི་ཉི་མ་ལ་༴ རྒྱལ་སྲས་ངག་དབང་རྣམ་རྒྱལ་ལ་༴ དྲིན་ཅན་རྩ་བའི་བླ་མ་ལ་གསོལ་བ་འདེབས༔ མཆོག་དང་ཐུན་མོང་དངོས་གྲུབ་སྩལ་དུ་གསོལ༔ འཇིག་རྟེན་དབང་ཕྱུག༴ །
རྒྱལ་ཀུན་མཁྱེན་བརྩེའི༴། ཕན་བདེའི་དྲི་བསུང་༴། ངག་དབང་རྣམ་རྒྱལ༴། མཁྱེན་པས་མ་རིག༴། བརྩེ་བས་གཞན་དོན༴། ནུས་པས་བདུད་དཔུང་༴། ངག་དབང་རྣམ་རྒྱལ༴། ཁམས་གསུམ་སེམས་ཅན༴། འཆི་མེད་རྡོ་རྗེའི༴། འཕྲིན་ལས་རྣམ་བཞིས༴།
ཇི་སྲིད་འཚོ་ཞིང་༴། སྐྱབས་གནས་ཀུན་འདུས་བླ་མ་རྡོ་རྗེ་འཆང༌། ། གང་ལ་གང་འདུལ་བཤེས་གཉེན་ཚུལ་བཟུང་ནས། ། མཆོག་དང་ཐུན་མོང་དངོས་གྲུབ་སྟེར་མཛད་པའི། ། དྲིན་ཅན་བླ་མ་རྣམས་ལ་གསོལ་བ་འདེབས། ། བདག་ནི་སྐྱབས་གཞན་སྤངས་ནས་ཁྱོད་ཁོ་ནའི། ། ཞབས་པད་འདི་ནས་བཟུང་སྟེ་གར་སྐྱེས་སར། ། མཆོད་དོ་མགོན་ཉིད་གང་དུ་གཤེགས་པའི་སར། ། མྱུར་བར་ཁྲིད་ཅིག་གུ་རུ་རིན་པོ་ཆེ། ། སྐྱེ་བ་ཀུན་ཏུ་ཡང་དག་བླ་མ་དང༌། །
འབྲལ་མེད་ཆོས་ཀྱི་དཔལ་ལ་ལོངས་སྤྱོད་ཅིང༌། ། ས་དང་ལམ་གྱི་ཡོན་ཏན་རབ་རྫོགས་ནས། ། རྡོ་རྗེ་འཆང་གི་གོ་འཕངས་མྱུར་ཐོབ་ཤོག ། ཧཱུཾ༔ བཞེངས་ཤིག་པདྨ་འབྱུང་གནས་མཁའ་འགྲོའི་ཚོགས༔ དགོངས་ཤིག་ཕྱོགས་བཅུའི་དུས་གསུམ་བདེ་གཤེགས་རྣམས༔ རྗེ་བཙུན་ཆེན་པོ་པདྨ་ཐོད་འཕྲེང་རྩལ༔ རིག་འཛིན་མཁའ་འགྲོའི་གནས་ནས་གཤེགས་སུ་གསོལ༔ དབུ་སྐྲ་མཛེས་པའི་ཐོར་ཚུགས་ཤིགས་སེ་ཤིག༔ རིན་ཆེན་རྒྱན་ཆ་མང་པོ་སི་ལི་ལི༔
དུར་ཁྲོད་རུས་ཆེན་རྒྱན་ཆ་ཁྲོ་ལོ་ལོ༔ སྒྲ་དང་རོལ་མོ་མང་པོ་འུ་རུ་རུ༔ ཡི་དམ་ལྷ་ཚོགས་ཧ྄ཱུཾ་སྒྲ་དི་རི་རི༔ མཁའ་འགྲོ་སྡེ་ལྔས་གར་བྱེད་ཤིགས་སེ་ཤིག༔ གིང་ཆེན་དཔའ་བོའི་བྲོ་བརྡུང་ཁྲབ་སེ་ཁྲབ༔ མ་མོ་མཁའ་འགྲོ་སྤྲིན་ལྟར་ཐིབས་སེ་ཐིབ༔ ཆོས་སྐྱོང་སྡེ་བརྒྱད་ལས་བྱེད་ཁྱུགས་སེ་ཁྱུག༔ ཞུབ་ཆེན་སྟོང་གི་སྒྲ་སྐད་སི་ལི་ལི༔ གཡས་ན་ཕོ་རྒྱུད་ཐམས་ཅད་ཤ་ར་ར༔ གཡོན་ན་མོ་རྒྱུད་ཐམས་ཅད་ཤ་ར་ར༔
བར་སྣང་ཐམས་ཅད་དར་གདུགས་ལྷབས་སེ་ལྷབ༔ དྲི་ཞིམ་སྤོས་ཀྱི་ངད་ལྡང་ཐུ་ལུ་ལུ༔ མཁའ་འགྲོ་གསང་བའི་བརྡ་སྐད་དི་རི་རི༔ གིང་ཆེན་དཔའ་བོའི་བཤུག་གླུ་ཀྱུ་རུ་རུ༔ ཧཱུཾ་གི་སྣང་གླུ་མང་པོ་དི་རི་རི༔ ཕཊ་ཀྱི་བརྡ་སྐད་དྲག་པོ་སངས་སེ་སང༔ བདག་དང་འགྲོ་དྲུག་སེམས་ཅན་ཐམས་ཅད་ལ༔ ཐུགས་རྗེས་གཟིགས་ལ་གནས་འདིར་གཤེགས་སུ་གསོལ༔ གནས་འདིར་ཐུགས་རྗེས་དགོངས་ཏེ་གཤེགས་ནས་ཀྱང་༔ བདག་ཅག་བྱང་ཆུབ་སྙིང་པོ་མ་ཐོབ་བར༔
བགེགས་དང་ལོག་འདྲེན་བར་ཆད་འདུལ་བ་དང་༔ མཆོག་དང་ཐུན་མོང་དངོས་གྲུབ་སྩལ་དུ་གསོལ༔ ཐལ་སྦྱར་བཅས། རྒྱལ་བ་ཀུན་དངོས་བླ་མ་ལ། ། ལུས་ངག་ཡིད་གསུམ་གུས་པའི་བློས། ། སྤྲོ་བའི་སྙིམ་པ་དང་བཅས་པས། ། རབ་ཏུ་བཏུད་དེ་གུས་ཕྱག་འཚལ། ། དངོས་སུ་བཤམས་དང་ཡིད་ཀྱིས་སྤྲུལ། ། ཕྱི་ནང་གསང་བ་བླ་མེད་པ། ། མཆོད་སྤྲིན་རྒྱ་མཚོའི་ཚོགས་རྣམས་ཀུན། །
རྣམ་པ་ཀུན་ཏུ་མཆོད་པ་འབུལ། ། ཐོགས་མེད་དུས་ནས་བསགས་པ་ཡི། ། ཐུན་མོང་ཁྱད་པར་དང་འགལ་བའི། ། མི་དགེ་བཅུ་སོགས་ཉེས་པའི་ཚོགས། ། མ་ལུས་འགྱོད་པའི་སྒོ་ནས་བཤགས། ། ནམ་མཁའི་མཐར་ཐུག་ཕྱོགས་ཀུན་ཏུ། ། འགྲོ་ལ་ཕན་པར་མཛད་པ་ཡི། ། དུས་གསུམ་རྒྱལ་བ་སྲས་བཅས་ལ། ། དགའ་བའི་སེམས་ཀྱིས་རྗེས་ཡི་རང༌། ། སྣ་ཚོགས་ཚུལ་གྱིས་གདུལ་བྱ་ལ། །
རང་རང་བསམ་པ་ཇི་ལྟ་བར། ། ཟབ་པ་དང་ནི་རྒྱ་ཆེ་བའི། ། ཐེག་ཆེན་ཆོས་འཁོར་བསྐོར་དུ་གསོལ། ། སྐུ་གསུང་ཐུགས་ཀྱི་འཕྲིན་ལས་ཀྱི། ། གསང་བ་བསམ་གྱིས་མི་ཁྱབ་པའི། ། ཇི་སྲིད་འཁོར་བ་དེ་སྲིད་དུ། ། མྱ་ངན་མི་འདའ་བཞུགས་སུ་གསོལ། ། བདག་གཞན་ཀུན་གྱིས་བསགས་པ་ཡི། ། དུས་གསུམ་དགེ་བ་གཅིག་བསྡུས་ནས། ། མར་གྱུར་འགྲོ་བ་མ་ལུས་པ། །
བྱང་ཆུབ་སྙིང་པོར་ཐོབ་ཕྱིར་བསྔོ། ། ནམ་མཁའི་དབྱིངས་རྣམས་ཀུན་ནས་གང་བའི་སྤོས་ཀྱི་ཆུ་གཏེར་འདོད་དགུའི་དཔལ་འབྱུང་རིན་ཆེན་པདྨོ་རིན་ཆེན་འོད་འབྱིན་རྒྱས་པས་ཁྱབ་པའི་སྙིང་པོ་ནོར་བུའི་ཁོར་ཡུག་གི ། ནང་ན་ཞིང་ཁམས་རྒྱ་མཚོའི་ས་གཞི་རིན་ཆེན་ལས་གྲུབ་རིམ་གྱིས་གཞོལ་བ་བཀོད་ལེགས་མ་ལུས་བཀོད་པའི་ཕུད་ཀྱིས་འཇིག་རྟེན་ཁམས་རེ་རེའང་འདོད་ཡོན་རྨད་བྱུང་འཕྱུར་བ་གང༌། མཐའ་ཡས་སངས་རྒྱས་ཞིང་གིས་བསྐོར་ཞིང་ཀུན་བཟང་མཆོད་སྤྲིན་མ་ཚང་མེད་པའི་རྒྱན་གྱིས་རྣམ་པར་བརྒྱན་པའི་རྡུལ་རེར་རྒྱལ་བ་སྲས་བཅས་མཛད་པ་ཐམས་ཅད་སྣང་བ་ཅན། གཅིག་ཏུ་འདུ་ཞིང་སོ་སོར་མ་འདྲེས་བྱིན་གྱིས་བརླབས་པའི་རྣམ་འཕྲུལ་ཇི་བཞིན་དེ་དག་བདག་གིས་དགེ་བའི་སེམས་ཀྱིས་སྤྲུལ་ཏེ་དཔལ་ལྡན་བླ་མར་དད་པས་འབུལ་བར་བགྱིའ། ོ། ཞིང་ཁམས་རྒྱ་མཚོར་རྡུལ་རེར་རྡུལ་སྙེད་ཀྱི། ། སངས་རྒྱས་ཞིང་དང་ཀུན་བཟང་མཆོད་པའི་སྤྲིན། ། ཀུན་གྱིས་བརྒྱན་ལྡན་ཇི་སྙེད་འོད་འཕྲོའི་རྩེར། ། རྒྱལ་བ་སྲས་བཅས་རྣམ་ཐར་ཀུན་སྣང་ཞིང༌། །
འཁོར་ཞིའི་འདོད་དགུ་མ་ཚང་མེད་འདུས་པ། ། ཆོས་དབྱིངས་ཐམས་ཅད་རྒྱས་པར་འགེངས་པའི་འཕྲུལ། ། ནམ་མཁའི་ཁམས་ཁྱབ་སྲིད་པའི་མཐར་གནས་ནས། ། ཆོས་ཀྱི་རྒྱལ་པོ་མཆོད་པས་མཉེས་གྱུར་ཅིག ། གུ་རུ་ཨི་དཾ་མཎྜལ་ཀཾ་ནིརྻ་ཏ་ཡཱ་མི། མཉེས་བྱས་མཎྜལ་བཟང་པོ་འདི་ཕུལ་བས། ། བྱང་ཆུབ་ལམ་ལ་བར་ཆད་མི་འབྱུང་ཞིང༌། ། དུས་གསུམ་རྒྱལ་བའི་དགོངས་པ་རྫོགས་པ་དང༌། ། སྲིད་པར་མི་འཁྲུལ་ཞི་བར་མི་གནས་ཤིང༌། ། ནམ་མཁའ་དང་མཉམ་པའི་འགྲོ་རྣམས་སྒྲོལ་བར་ཤོག །
ཨེ་མ་ཧོ༔ ནུབ་ཕྱོགས་བདེ་བ་ཅན་གྱི་ཞིང་ཁམས་ནས༔ སྣང་བ་མཐའ་ཡས་ཐུགས་རྗེའི་བྱིན་རླབས་གཡོས༔ སྤྲུལ་སྐུ་པདྨ་འབྱུང་གནས་བྱིན་རླབས་ཏེ༔ འཛམ་གླིང་བོད་ཀྱི་སེམས་ཅན་དོན་ལ་བྱོན༔ འགྲོ་དོན་རྒྱུན་ཆད་མེད་པའི་ཐུགས་རྗེ་ཅན༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ རྒྱལ་པོ་ཁྲི་སྲོང་ལྡེ་བཙན་མན་ཆད་ནས༔ ཆོས་རྒྱལ་གདུང་བརྒྱུད་མཐའ་ལ་མ་སྟོངས་པར༔
དུས་གསུམ་རྒྱུན་ཆད་མེད་པར་བྱིན་གྱིས་རློབས༔ བོད་ཀྱི་ཆོས་སྐྱོང་རྒྱལ་པོའི་གཉེན་གཅིག་པུ༔ རྒྱལ་པོ་ཆོས་སྤྱོད་སྐྱོབ་པའི་ཐུགས་རྗེ་ཅན༔ ཨོ་རྒྱན༴ ༔ བསམ་པ༴ ༔ སྐུ་ནི་ལྷོ་ནུབ་སྲིན་པོའི་ཁ་གནོན་མཛད༔ ཐུགས་རྗེས་བོད་ཀྱི་སེམས་ཅན་དོན་ལ་དགོངས༔ མ་རིག་ལོག་པའི་སེམས་ཅན་འདྲེན་པའི་དཔལ༔ ཉོན་མོངས་གདུལ་དཀའི་སེམས་ཅན་ཐབས་ཀྱིས་འདུལ༔ བརྩེ་གདུང་རྒྱུན་ཆད་མེད་པའི་ཐུགས་རྗེ་ཅན༔
ཨོ་རྒྱན༴ ༔ བསམ་པ༴ ༔ དུས་ངན་སྙིགས་མའི་མཐའ་ལ་ཐུག་པའི་ཚེ༔ ནང་རེ་དགོངས་རེ་བོད་ཀྱི་དོན་ལ་བྱོན༔ ཉི་ཟེར་འཆར་དུས་མདངས་ལ་ཆིབས་ཏེ་བྱོན༔ ཡར་ངོ་ཚེས་བཅུའི་དུས་སུ་དངོས་སུ་བྱོན༔ འགྲོ་དོན་སྟོབས་ཆེན་མཛད་པའི་ཐུགས་རྗེ་ཅན༔ ཨོ་རྒྱན༴ ༔ བསམ་པ༴ ༔ ལྔ་བརྒྱ་མཐའ་མ་དུས་ཀྱི་སྙིགས་མ་ལ༔
སེམས་ཅན་ཐམས་ཅད་ཉོན་མོངས་དུག་ལྔ་ཧྲགས༔ ཉོན་མོངས་བྱོལ་ཉོག་དུག་ལྔ་རང་རྒྱུད་སྤྱོད༔ དེ་འདྲའི་དུས་ན་པད་འབྱུང་ཐུགས་རྗེ་བསྐྱེད༔ དད་ལྡན་མཐོ་རིས་འདྲེན་པའི་ཐུགས་རྗེ་ཅན༔ ཨོ་རྒྱན༴ ༔ བསམ་པ༴ ༔ ཧོར་སོག་འཇིགས་པའི་དམག་གིས་མཐའ་བསྐོར་ནས༔ ཆོས་འཁོར་གཉེན་པོ་འཇིགས་ལ་ཐུག་པའི་ཚེ༔ ཡིད་གཉིས་ཐེ་ཚོམ་མེད་པར་གསོལ་བ་འདེབས༔ པད་འབྱུང་ལྷ་སྲིན་སྡེ་བརྒྱད་འཁོར་གྱིས་བསྐོར༔
དམག་དཔུང་ཧུར་ཐུམ་བཟློག་པར་ཐེ་ཚོམ་མེད༔ ཨོ་རྒྱན༴ ༔ བསམ་པ༴ ༔ སེམས་ཅན་སྒྱུ་ལུས་འཇིག་པའི་ནད་བྱུང་ནས༔ མི་བཟོད་སྡུག་བསྔལ་ཆེན་པོས་ནོན་པའི་ཚེ༔ ཡིད་གཉིས༴ ༔ པད་འབྱུང་སྨན་གྱི་ལྷ་དང་དབྱེར་མེད་པས༔ ཚེ་ཟད་མ་ཡིན་བར་ཆད་ངེས་པར་སེལ༔ ཨོ་རྒྱན༴ ༔ བསམ་པ༴ ༔
འབྱུང་བ་དགྲར་ལངས་ས་བཅུད་ཉམས་པ་ཡིས༔ སེམས་ཅན་མུ་གེའི་ནད་ཀྱིས་གཟིར་བའི་ཚེ༔ ཡིད་གཉིས༴ ༔ པད་འབྱུང་མཁའ་འགྲོ་ནོར་ལྷའི་ཚོགས་ཀྱིས་བསྐོར༔ དབུལ་ཕོངས་བཀྲེས་སྐོམ་སེལ་བར་ཐེ་ཚོམ་མེད༔ ཨོ་རྒྱན༴ ༔ བསམ་པ༴ ༔ ལས་ཅན་འགྲོ་བའི་དོན་དུ་གཏེར་འདོད་ན༔ དམ་ཚིག་ཟོལ་ཟོག་མེད་པའི་དཔའ་གདེང་གིས༔ ཡིད་གཉིས༴ ༔
པད་འབྱུང་ཡི་དམ་ལྷ་དང་དབྱེར་མེད་པས༔ ཕ་ནོར་བུ་ཡིས་ལོན་པར་ཐེ་ཚོམ་མེད༔ ཨོ་རྒྱན༴ ༔ བསམ་པ༴ ༔ སྦས་ཡུལ་ནགས་རོང་དབེན་ས་སྙོགས་པའི་ཚེ༔ ཁ་བ་བུ་ཡུག་འཚུབ་ཅིང་ལམ་འགག་ན༔ ཡིད་གཉིས༴ ༔ པད་འབྱུང་གཞི་བདག་གཉན་པོའི་འཁོར་བཅས་ཀྱིས༔ ཆོས་མཛད་ལམ་སྣ་འདྲེན་པར་ཐེ་ཚོམ་མེད༔ ཨོ་རྒྱན༴ ༔
བསམ་པ་༴ ༔ སྟག་གཟིག་དོམ་དྲེད་དུག་སྦྲུལ་མཆེ་བ་ཅན༔ འབྲོག་ཆེན་འཇིགས་པའི་འཕྲང་ལ་འགྲིམ་པའི་ཚེ༔ ཡིད་གཉིས༴ ༔ པད་འབྱུང་དཔའ་བོའི་གིང་དང་སྲུང་མར་བཅས༔ གདུག་པའི་སེམས་ཅན་སྐྲོད་པར་ཐེ་ཚོམ་མེད༔ ཨོ་རྒྱན༴ ༔ བསམ་པ༴ ༔ ས་ཆུ་མེ་རླུང་འབྱུང་བའི་བར་ཆད་ཀྱིས༔ སྒྱུ་ལུས་འཇིགས་ཤིང་ཉེན་པའི་དུས་བྱུང་ན༔
ཡིད་གཉིས༴ ༔ པད་འབྱུང་འབྱུང་བཞིའི་ལྷ་མོར་བཅས་པ་ཡིས༔ འབྱུང་བ་རང་སར་ཞི་བར་ཐེ་ཚོམ་མེད༔ ཨོ་རྒྱན༴ ༔ བསམ་པ༴ ༔ ལམ་སང་འཇིགས་པའི་འཕྲང་ལ་འགྲིམ་པའི་ཚེ༔ བསད་ཁྱེར་ཇག་པ་ཆོམ་པོས་ཉེན་པ་ན༔ ཡིད་གཉིས༴ ༔ པད་འབྱུང་ཕྱག་རྒྱ་བཞི་ཡི་དགོངས་པར་ལྡན༔ རྩོ་ར་མི་རྒོད་རྔམ་སེམས་བརླག་པར་བྱེད༔
ཨོ་རྒྱ༴ ༔ བསམ་པ༴ ༔ གང་ཞིག་གཤེད་མའི་མི་ཡིས་མཐའ་བསྐོར་ནས༔ མཚོན་ཆ་རྣོན་པོ་འདེབས་ཤིང་ཉེན་པ་ན༔ ཡིད་གཉིས༴ ༔ པད་འབྱུང་རྡོ་རྗེའི་གུར་དང་ལྡན་པ་ཡིས༔ གཤེད་མ་དྲེད་ཅིང་མཚོན་ཆ་འཐོར་བར་འགྱུར༔ ཨོ་རྒྱན༴ ༔ བསམ་པ༴ ༔ ནམ་ཞིག་ཚེ་ཟད་འཆི་བའི་དུས་བྱུང་ན༔
གནད་གཅོད་སྡུག་བསྔལ་འདུ་འཕྲོས་ཉེན་པ་ན༔ ཡིད་གཉིས༴ ༔ པད་འབྱུང་སྣང་བ་མཐའ་ཡས་སྤྲུལ་པ་སྟེ༔ བདེ་བ་ཅན་གྱི་ཞིང་དུ་ངེས་པར་སྐྱེ༔ ཨོ་རྒྱན༴ ༔ བསམ་པ༴ ༔ སྒྱུ་ལུས་གཡར་པོ་ཞིག་པའི་བར་དོ་རུ༔ འཁྲུལ་སྣང་ཉིང་འཁྲུལ་སྡུག་བསྔལ་ཉེན་པ་ན༔ ཡིད་གཉིས༴ ༔ པད་འབྱུང་དུས་གསུམ་མཁྱེན་པའི་ཐུགས་རྗེ་ཡིས༔
འཁྲུལ་སྣང་རང་གྲོལ་སྟོན་པར་ཐེ་ཚོམ་མེད༔ ཨོ་རྒྱན༴ ༔ བསམ་པ་༴ ༔ གཞན་ཡང་ལས་དང་རྐྱེན་གྱི་དབང་གྱུར་ཏེ༔ འཁྲུལ་སྣང་དངོས་པོར་ཞེན་པའི་སྡུག་བསྔལ་ན༔ ཡིད་གཉིས༴ ༔ པད་འབྱུང་བདེ་ཆེན་རྒྱལ་པོའི་ངོ་བོ་སྟེ༔ སྡུག་བསྔལ་འཁྲུལ་སྣང་རྩད་ནས་བཤིག་པར་བྱེད༔ ཨོ་རྒྱན༴ ༔ བསམ་པ༴ ༔
འགྲོ་དྲུག་སྡུག་བསྔལ་ཆེན་པོས་ཉེན་པ་དང་༔ ཁྱད་པར་བོད་ཀྱི་རྗེ་འབངས་སྡུག་བསྔལ་ན༔ དད་གུས་མོས་པའི་གདུང་བས་གསོལ་འདེབས་ཀྱི༔ པད་འབྱུང་ཐུགས་རྗེ་འཕོ་འགྱུར་མེད་པར་གཟིགས༔ ཡིད་གཉིས་ཐེ་ཚོམ་མེད་པར་གསོལ་བ་འདེབས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཨོཾ་ཨཱཿཧཱུཾ་བཛྲ་གུ་རུ་པདྨ་སིདྡྷི་ཧཱུཾ༔
བརྒྱ་རྩ་བཟླས་མཐར་སྟོང་འགྱུར་བརྗོད། འདི་ནས་བཟང་སྤྱོད་གསོག །
མགོན་པོ་ལྕམ་དྲལ་གྱི་གསོལ་ཁ་ནི། ཨོཾ་ཤཱུ་ནྱ་ཏཱ་ཛྙ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། སྟོང་པ་ཉིད་དུ་གྱུར། སྟོང་པའི་ངང་ལས་འབྱུང་བཞི་རི་རབ་དང༌། ། པདྨ་སྣ་ཚོགས་རྡོ་རྗེའི་གདན་སྟེང་དུ། ཧཱུཾ་ལས་འོད་འཕྲོས་རྡོ་རྗེའི་རྭ་གུར་དང༌། ། མཚོན་ཆ་ཡེ་ཤེས་མེ་དཔུང་འབར་བས་དཀྲིགས། ། དེ་དབུས་ཨོཾ་ལས་རྣམ་སྣང་རང་བཞིན་གྱི། ། གཞལ་མེད་ཁང་མཆོག་དུར་ཁྲོད་བརྒྱད་དང་བཅས། ། སྐུ་གསུང་ཐུགས་འཁོར་རིམ་བཞིན་རིན་པོ་ཆེ། །
ལྔ་དང་དཀར་དམར་སྔོ་བའི་ནོར་བུ་དང་ ། ཐོད་པ་སྐམ་རྙིང་རློན་གསུམ་ལས་གྲུབ་པའི། ། ཞི་དང་དྲག་པོའི་རྒྱན་ལྡན་གྲུ་བཞི་དང༌། ། སྒོ་བཞི་མཚན་ཉིད་ཀུན་རྫོགས་ཞག་དང་ཁྲག ། ཀླད་པའི་མཚོ་བཅས་དབུས་སུ་བདེ་ཆེན་འཁོར། ། གྲུ་བཞི་གླིང་དགུ་ཟླུམ་བསྐོར་ཨེ་དབྱིབས་དབུས། ། འདབ་བརྒྱད་པད་ཉི་བཾ་ཆེན་གདན་བཅས་དང༌། ། ལྷ་གནས་རྣམས་སུ་ཧཱུཾ་མཐིང་ཡོངས་གྱུར་ལས། ། དབུས་སུ་ཡེ་ཤེས་མགོན་པོ་སྐུ་མདོག་ནག ། ཕྱག་བཞི་བེ་འབྲས་ཐོད་ཁྲག་རལ་གྲི་དང༌། །
རྩེ་གསུམ་འཛིན་ཅིང་དྲག་པོའི་ཆ་ལུགས་རྫོགས། ། རོལ་སྟབས་པང་དུ་ཡུམ་ཆེན་ཙཎྜི་ཀ ། གྲི་ཐོད་འཛིན་འཁྱུད་ཡེ་ཤེས་མེ་དབུས་བཞུགས། ། གཡས་གཡོན་དབྱིངས་སྒྲོལ་འདབ་བཞིར་རེ་ཏི་བཞི། ། ཟུར་གསུམ་རིགས་གསུམ་ཟླ་གམ་ཡུམ་ཆེན་གསུམ། ། གྲུ་བཞིར་ལས་མགོན་སྡེ་བཞི་རང་གཡོན་ཡུམ། ། གླིང་བརྒྱད་མགོན་པོ་བཀའ་བརྒྱད་ཡུམ་དང་བཅས། ། སྒོ་མཚམས་བརྒྱད་དུ་གདོང་ཅན་གསུང་འཁོར་ཁྱམས། ། ནང་མར་འཇིགས་བྱེད་ཆེན་པོ་བརྒྱད་དང་ནི། ། ཕྱི་རིམ་ཞིང་སྐྱོང་ཉེར་བཞི་སྒོ་སྐྱོང་བཞི། །
རང་རང་ཡབ་བཅས་སྐུ་ཡི་འཁོར་ལོའི་ནང༌། ། སྡེ་བརྒྱད་མགོན་པོ་ཡབ་ཡུམ་འཁོར་བཅས་དང༌། ། ཕྱི་ཁྱམས་ཕྱོགས་སྐྱོང་བཅུ་དང་སྒོ་བཞི་རུ། ། རྒྱལ་ཆེན་བཞི་རྣམས་རང་རིགས་སྡེ་དཔུང་གིས། ། ཡོངས་བསྐོར་དཀྱིལ་འཁོར་ཆེན་པོའི་ལྷ་ཚོགས་གསལ། ། གནས་བཞིར་འབྲུ་བཞི་ཐུགས་ཀའི་འོད་ཟེར་གྱིས། ། ལྷ་མོ་བཞི་བསྐུལ་སྤྲུལ་པའི་ཚོགས་སྤྲོས་པས། ། ཕྱོགས་བཅུའི་ཞིང་ནས་དམ་ཅན་རྒྱ་མཚོའི་ཚོགས། ། མ་ལུས་སྤྲིན་ཕུང་གཏིབས་བཞིན་སྤྱན་དྲངས་གྱུར། ། ཧཱུཾ༑
ཆོས་དབྱིངས་འོག་མིན་ཞིང་དང་རྡོ་རྗེའི་གདན། ། ནཱ་ལནྜ་སོགས་གནས་དང་དུར་ཁྲོད་བརྒྱད། ། ཉེར་བཞིའི་ཡུལ་དང་རང་རང་གནས་མཆོག་ནས། ། འཁོར་བཅས་འབོད་ཀྱིས་མ་གཡེལ་ད་ཚུར་བྱོན། ། ཨོཾ་བཛྲ་མཧཱ་ཀཱ་ལ་སུ་ཏྲི་ཡ་མ་དུ་ཛཿ འབར་བའི་གདན་བཞུགས་ཕྱི་ནང་གསང་མཆོད་འབུལ། ། ཛཿཧཱུཾ་བཾ་ཧོཿདམ་ཡེ་གཉིས་མེད་གྱུར། ། དབང་ལྷ་སྤྱན་དྲངས་དབང་བསྐུར་གཙོ་བོ་ལ། ། བདེ་མཆོག་འཁོར་རྣམས་གཙོ་བོས་དབུ་བརྒྱན་གྱུར། ། འཁོར་བཅས་སྔོན་གྱི་དམ་དགོངས་ལས་མ་གཡེལ། །
སྒོ་གསུམ་གུས་པས་འདུད་ཅིང་ཕྱག་འཚལ་ལོ། ། ཨོཾ་བཛྲ་མཧཱ་ཀཱ་ལ་ས་མ་ཡ་ཧ་ན་ཧ་ན་ཧཱུཾ་ཕཊ། ན་མཿཏེ་ཧཱུཾ། ན་མཱ་མི་ཧཱུཾ། ན་མོ་ན་མཿཧཱུཾ། མཆོད་རྫས་ཐམས་ཅད་ཨོཾ་གྱིས་རབ་སྦྱངས་ཤིང༌། ། ཨཱཿཡིག་གིས་སྤེལ་ཧཱུཾ་གིས་བདུད་རྩིར་སྦར། ། ལས་བཞི་རབ་འབྱམས་དེ་དེའི་རྫས་འཆར་བའི། ། བླ་མེད་མཆོད་པའི་སྤྲིན་ཕུང་ཆེན་པོར་གྱུར། ། ཧཱུཾ༑
ཀུན་ཏུ་བཟང་པོའི་མཆོད་སྤྲིན་རྒྱ་མཚོའི་འཇིང། ། ནམ་མཁའི་མཛོད་ཀྱི་ནོར་བུས་ཡོངས་གང་ཞིང༌། ། ཁམས་གསུམ་འགུགས་པའི་འོད་ཕྲེང་གཤིན་རྗེའི་ཁབ། ། ཇི་བཞིན་བདུད་སྡེའི་སྙིང་ལ་འཇིགས་སྐྱེད་འབུལ། ། ཨོཾ་བཛྲ་མཧཱ་ཀཱ་ལ་ས་པ་རི་ཝཱ་ར་ཨརྒྷཾ་པྲ་ཏིཙྪ་ཧཱུཾ་སྭཱཧཱ། དེ་བཞིན། པཱདྱེཾ༴ ། པུཥྤེ༴ ། ངྷཱུ་པེ༴ ། ཨ་ལོཀེ༴ །
གནྡྷེ་༴ ། ནཻ་ཝི་དྱཾ༴ ། ཤཔྟ་པྲ་ཏིཙྪ་ཧཱུཾ་སྭཱཧཱ། ཞེས་པའི་བར་གྱིས་མཆོད། ཧཱུཾ༑ དམ་རྫས་བདུད་རྩི་རཀྟ་བདེ་བའི་མཆོད། ། ལས་བཞིའི་བཀོད་པ་དང་མཚམས་བཱ་ལིངྟ༌། ། འབྲུ་གསུམ་སྦྱངས་རྟོགས་སྦར་བས་མཁའ་དབྱིངས་ཀུན། ། ཡོངས་གང་དམ་ཅན་རྒྱ་མཚོ་མཉེས་ཕྱིར་འབུལ། ། ཨོཾ་བཛྲ་མཧཱ་ཀཱ་ལ་ས་པ་རི་ཝཱ་ར་ཨ་མྲྀ་ཏ་པཱུ་ཛ་ཁཱ་ཧི།
ཨོཾ་བཛྲ་མཧཱ་ཀཱ་ལ་ས་པ་རི་ཝཱ་ར་རཀྟ་པཱུ་ཛ་ཁཱ་ཧི། ཨོཾ་མཧཱ་སུ་ཁ་བཛྲ་སཏྭ་ཛཿཧཱུཾ་བཾ་ཧོཿསུ་ར་ཏེ་སྟྭཾ། ཞེས་པ་རྣམས་རེ་རེས་འབུལ། ཨོཾ་མཧཱ་ཀཱ་ལ་ཡ་ཤཱ་ས་ན་ཨུ་པ་ཧཱ་རི་ཎི་ཨེ་ཥ་ཨ་པཥི་མ་ཀཱ་ལོ་ཨ་ཡཾ། ཨི་དཾ་རཏྣ་ཏྲ་ཡཱ་ཡ་ཨ་པ་ཀཱ་རི་ཎཾ། ཡ་དི་པྲ་ཏཱི་ཛྙཱ་སྨ་ར་སི་ཏ་དཱ། ཨི་དཾ་དུཥྚཾ་ས་ཏྭ་ན། ཁ་ཁ་ཁཱ་ཧི་ཁཱ་ཧི། མ་ར་མ་ར། གྲྀཧྞ་གྲྀཧྞ།
བནྡྷ་བནྡྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། དི་ན་མེ་ཀེ་ན་ཧཱུཾ་ཕཊ་ཧཱུཾ། ཞེས་ལན་གསུམ་གྱིས་ཐུགས་དཀྱིལ་བ་ལ་འབུལ། ཨོཾ་ཀ་ཀ་ཀེ་དྷྱ་ན། བ་བ་བནྡྷ་ན། ཁ་ཁ་ཁ་ད་ན། སརྦ་དུཥྚ་ནཾ།
ཧ་ན་ཧ་ན༑ གྷཱ་ཏ་ཡ་གྷཱ་ཏ་ཡ་ཨ་མུ་ཀ་སྱ། ཤཱིནྟཾ་ཀུ་རུ་ཧཱུཾ་ཧཱུཾ་ཧཱུཾ་ཕཊ་ཕཊ་ཕཊ་ཛཿསྭཱཧཱ། གསུང་དཀྱིལ་བ་རྣམས་ལ་འབུལ། ཨོཾ་ཨ་ཀཱ་རོ་མུ་ཁཾ་སརྦ་ངྷརྨཱ་ཎཱཾ་ཨདྱ་ནུཏྤནྣ་ཏོཏ་ཨོཾ་ཨཱཿཧཱུཾ་ཕཊ། སྐུ་དཀྱིལ་བ་རྣམས་ལ་འབུལ། སྤྲོ་ན་འདོད་གསོལ་རྒྱས་པ་ནི། དཔལ་མཧཱ་ཀཱ་ལ་ཁྲག་འཐུང་གི་རྒྱལ་པོ་བདུད་དང་བདུད་ཀྱི་ཕྱོགས་ཐམས་ཅད་སྒྲོལ་བའི་དཔའ་བོ། གཙུག་ལག་ཁང་གི་སྲུང་མ། སངས་རྒྱས་ཐམས་ཅད་ཀྱི་བསྟན་པ་སྐྱོང་བ་དུག་གསུམ་ནད་ཀྱི་སྨན་པ།
རྣལ་འབྱོར་གྱི་དགྲ་ལྷ་ཆེན་པོ། ལེགས་ལྡན་རྡོ་རྗེ་སྲིན་པོ་བྱ་རོག་གི་མིང་ཅན། ཡུམ་ཆེན་པེ་ཏཱ་ལི། ཨེ་ཀ་ཛཱ་ཊི། དུད་པའི་སོལ་བ་མ། རེ་མ་ཏི་མཆེད་བཞི། ཧཱུཾ་མཛད་ཡེ་ཤེས་ཀྱི་མགོན་པོ། མྱུར་མཛད་དམ་ཚིག་གི་མགོན་པོ། གསང་བའི་མགོན་པོ། འཇིགས་བྱེད་ཀྱི་མགོན་པོ་ལས་མཁན་ཆེན་པོ།
གསོད་བྱེད་ཀྱི་མགོན་པོ། རྔམ་བྱེད་ཀྱི་མགོན་པོ། སྒྲོལ་བྱེད་ཀྱི་མགོན་པོ། ཡེ་ཤེས་ཀྱི་མ་གསུམ། ཙཎྜི་ཀ་འབར་བའི་གདོང༌། ལས་ཀྱི་མ་མོ་གསུམ། སྐུའི་མགོན་པོ་སྟག་ཞོན་ཡབ་ཡུམ། གསུང་གི་མགོན་པོ་ཨགྷོ་ར་ཡབ་ཡུམ། ཐུགས་ཀྱི་མགོན་པོ་ནག་པོ་ཆེན་པོ་འབར་བ་ཡབ་ཡུམ། ཡོན་ཏན་གྱི་མགོན་པོ་ལེགས་ལྡན་ཡབ་ཡུམ།
འཕྲིན་ལས་ཀྱི་མགོན་པོ་གྲི་གུག་ཡབ་ཡུམ། དམོད་པ་དྲག་སྔགས་ཀྱི་མགོན་པོ་བེང་ཡབ་ཡུམ། རྦོད་གཏོང་གི་མགོན་པོ་མ་ནིང་ཡབ་ཡུམ། འཇིག་རྟེན་དྲེགས་པའི་མགོན་པོ་ཏྲཀ་ཤད་ཡབ་ཡུམ་སྟེ་མགོན་པོ་བཀའ་བརྒྱད། སྒོ་མཚམས་སྐྱོང་བའི་ལྷ་མོ་བརྒྱད། རྡོ་རྗེ་ཕོ་ཉ་མོ་དྲུག་ཅུ་རྩ་བཞི། ཞིང་སྐྱོང་ཆེན་པོ་སོ་གཉིས་སྲིད་པའི་རྒྱལ་མོ་དང་བེར་ནག་ཅན། བཀྲིས་ཚེ་རིང་མ་དང་ཚོགས་ཀྱི་བདག་པོ། རལ་གཅིག་གཡུའི་སྒྲོན་མ་དང་རྟ་ནག་དྲེགས་པ་ཆེན་པོ། དུར་ཁྲོད་བདག་མོ་ཡབ་དང་བཅས་པ།
ལྷའི་མགོན་པོ་གུར་ལང་དབང་ཕྱུག་ཆེན་པོ། བདུད་ཀྱི་མགོན་པོ་ནག་པོ་སེངྒེའི་གདོང༌། གཤིན་རྗེའི་མགོན་པོ་དམ་ཅན་ཆོས་ཀྱི་རྒྱལ་པོ། སྲིན་པོའི་མགོན་པོ་གཟའ་བདུད་དུག་གི་སྤུ་གྲི། ལྟོ་འཕྱེའི་མགོན་པོ་ཀླུ་བདུད་ནཱ་ག་རཀྵ། བཙན་གྱི་མགོན་པོ་སྒྲོལ་གིང་ཆེན་པོ་བེག་རྩེ། གནོད་སྦྱིན་གྱི་མགོན་པོ་ཞང་འོན་ནག་པོ་ཁྲག་རལ་ཅན། གིང་གི་མགོན་པོ་རྒྱལ་པོ་ཆེན་པོ་བྷེ་ཧ་ར། ཕྱོགས་བཅུ་མགོན་པོ་རྒྱལ་པོ་ཆེན་པོ་སྡེ་བཞི། བཙུན་མོ་ནང་མི་སྣག་གི་གཉེན་མངག་གཞུག་དམག་གི་སྡེ་དང་བཅས་པ་དམ་པ་ཆོས་བྱེད་པའི་བཀའ་སྡོད་ཐམས་ཅད་ལ་མཆོད་སྦྱིན་རྒྱ་ཆེན་པོ་འདི་འབུལ་ལོ། །
སྤྱིར་སངས་རྒྱས་ཀྱི་བསྟན་པ་དར་བ། སེམས་ཅན་ལ་བདེ་སྐྱིད་འབྱུང་བ། ཁྱད་པར་དཔལ་ལྡན་འབྲུག་པའི་བཤད་སྒྲུབ་ཀྱི་བསྟན་པ་ཟླ་བ་ཡར་གྱི་ངོ་ལྟར་གོང་ནས་གོང་དུ་འཕེལ་ཞིང་རྒྱས་པར་མཛོད་ཅིག ། སྒོས་རྣལ་འབྱོར་པ་བདག་ཅག་རྒྱུ་སྦྱོར་བ་འཁོར་དང་བཅས་པ་ཐམས་ཅད་ལ་སྔོན་གྱི་ལས་འཕྲལ་གྱི་རྐྱེན་ངན་པ་ཐམས་ཅད་ཞི་བ་དང༌། ཕས་ཀྱི་སྔགས་བོན་མུ་སྟེགས་ནག་པོས་ཕྱག་རྒྱ་སྔགས་ཏིང་ངེ་འཛིན་ཅི་དང་ཅི་བྱད་དུ་སྟེམས་པ། ས་ལ་མནན་པ། ཆུ་ལ་གཏད་པ། མེ་ལ་བསྲེག་པ། རླུང་ལ་བསྐོར་བ་ལ་སོགས་པ་ཐམས་ཅད་བྱེད་པ་པོ་ཁོ་རང་ལ་གཤེད་དུ་ཕོབ་ཅིག ། སྣང་སྲིད་ཀྱི་ལྷ་འདྲེ་ཟ་བའི་ཁ་གཏད་པ།
གནོད་པའི་དབལ་འཛུགས་པ། མཐོ་རྒྱན་གཞི་བཏིངས་པ། ཤོའི་རྡེའུ་སྤུང་བ། བྱད་ཀྱི་ཁྲམ་ཁ་འདེབས་པ་ཐམས་ཅད་དགྲ་ལ་སྒྱུར་ཅིག ། ཞི་བ་དང༌། རྒྱས་པ་དང༌། དགུག་པ་དང༌། དྲག་པོའི་ལས་ཐམས་ཅད་ལ་དབང་དང་ལྡན་པ། གྲུབ་པ་བརྒྱད་དང༌། ཕྱག་རྒྱ་ཆེན་པོ་དངོས་གྲུབ་ཀྱི་མཆོག་སྦྱིན་པར་མཛད་དུ་གསོལ།
བསྡུ་ན། དཔལ་མགོན་ལྕམ་དྲལ་བཀའ་སྡོད་ཚོགས་བཅས་ལ། ། མཆོད་གཏོར་འདི་འབུལ་སྤྱི་དང་བྱེ་བྲག་གི། ། བསྟན་པ་ཆེར་རྒྱས་བདག་ཅག་འགལ་རྐྱེན་སོལ། ། ཞི་སོགས་ལས་དང་དངོས་གྲུབ་རྣམ་གཉིས་སྩོལ། ། ཅེས་འདོད་དོན་གསོལ། ཧཱུཾ༑ བདེ་གཤེགས་ཐུགས་རྗེ་སྐུ་སྤྲུལ་པ། ། སེམས་ཅན་རྣམས་ལ་མགོན་སྐྱབས་མཛད། ། འོག་མིན་གནས་ན་བཞུགས་པ་ལ། །
རབ་ཏུ་བཏུད་དེ་ཕྱག་འཚལ་ལོ། ། བཅོམ་ལྡན་འདས་ཀྱི་སྐུར་སྟོན་པ། ། འདྲེན་པ་འཇིག་རྟེན་མཁའ་འགྲོའི་གཙོ། ། དྲག་པོ་མ་རུང་འདུལ་མཛད་པ། ། མཧཱ་ཀཱ་ལིར་ཕྱག་འཚལ་བསྟོད། ། འཇིག་རྟེན་ལ་གནས་གདུག་པ་འདུལ། ། དུར་ཁྲོད་མ་མོ་རྣམས་ཀྱི་གཙོ། ། ལྷ་ཆེན་དྲག་པོའི་སྐུར་སྟོན་པ། ། འཇིག་རྟེན་མགོན་ལ་ཕྱག་འཚལ་བསྟོད། ། ཅེས་བསྟོད།
ལས་མགོན་བྱ་རོག་གདོང་ཅན་གྱི་གསོལ་ཁ་བསྡུས་པ་ནི། ཨོཾ་སྭ་བྷཱ་ཝ་ཤུདྡྷྱཿསརྦ་ངྷརྨཿསྭབྷཱ་ཝ་ཤུདྡྷོ྅ཧཾ། སྟོང་པ་ཉིད་དུ་གྱུར། སྟོང་པའི་ངང་ལས་མདུན་དུ་དུར་ཁྲོད་ཀྱི། ། ས་གཞི་ཀེཾ་རུས་བཾ་རོ་གསར་རྙིང་དང༌། ། སྐམ་རློན་ཐོད་པ་ཁྲག་ཞག་ཞུན་སྦྱར་བའི། ། གཞལ་ཡས་འཇིགས་རུང་གྲུ་གསུམ་ཡངས་པའི་ནང༌། ། དྲག་པོའི་འབྲུག་གློག་གནམ་ལྕགས་མེའི་སེར་བ། ། འབེབས་བྱེད་སྤྲིན་ནག་བསྐལ་མེ་འཁྲུགས་པའི་དབུས། ། པད་ཉིའི་སྟེང་དུ་ཧཱུཾ་ཡིག་འཕྲོ་འདུ་ལས། །
དཔལ་ལྡན་ལས་བྱེད་མགོན་པོ་བྱ་རོག་གདོང༌། ། མཐིང་ནག་སྦོམ་ཐུང་གནམ་ལྕགས་མཆུ་སྡེར་ཅན། ། རྡོ་རྗེའི་གཤོག་གདེང་ཕྱག་གཉིས་གྲི་གུག་དང༌། ། ཐོད་ཁྲག་འཛིན་ཅིང་དུར་ཁྲོད་ཆས་ཀྱིས་བརྒྱན། ། ཞབས་གཉིས་བརྐྱང་བསྐུམ་དོར་སྟབས་དྲག་པོ་ཡིས། ། དགྲ་བགེགས་བདུད་དཔུང་བརྫིས་པའི་གཡོན་ངོས་ན། ། དམར་མོ་འབར་གདོང་ཙཎྜི་ཀ་དང་ནི། ། ཕྱོགས་མཚམས་རང་འདྲའི་ཚེ་བདག་སྲོག་བདག་དང༌། ། འཆི་བདག་ལ་སོགས་བྱར་གདོང་སྟོང་ཕྲག་དང༌། ། ཤ་ཟ་འབུམ་སྡེ་མ་མོ་བྱེ་བའི་ཚོགས། །
མཁའ་འགྲོ་སྡེ་བརྒྱད་ཡང་འཁོར་དཔག་མེད་བཅས། ། ཀུན་གྱི་གནས་གསུམ་འབྲུ་གསུམ་གྱིས་མཚན་གྱུར། ། ཧཱུཾ༑ ཁྲག་འཐུང་དབྱིངས་ཀྱི་རོལ་གར་གདུག་པའི་གཤེད། ། མ་ལུས་དྲེགས་གཙོ་དཔལ་ལྡན་ལས་ཀྱི་མགོན། ། འཁོར་བཅས་བསིལ་བའི་ཚལ་ནས་མྱུར་བར་ནི། ། འབོད་པའི་དབྱངས་བརྡས་བསྐུལ་ལོ་གཤེགས་སུ་གསོལ། ། ཨོཾ་མཧཱ་ཀཱ་ལ་སུ་ཏྲི་ཡ་མ་དུ་ཛཿ ཛཿཧཱུཾ་བཾ་ཧོཿཨོཾ་ཨ་བྷི་ཥཱཉྩ་ཏུ་མཾ། ཧཱུཾ༑
རྣམ་དག་ལྟ་བའི་མཆོད་ཡོན་རྒྱ་མཚོའི་འཇིང༌། ། འཁྲུལ་མེད་སྒོམ་པའི་མེ་ཏོག་སྤྱོད་པའི་སྤོས། ། ཏིང་འཛིན་སྒྲོན་མེ་སྡོམ་པའི་དྲི་ཆབ་དང༌། ། འབྲས་བུའི་ཞལ་ཟས་རྫོགས་པའི་རོལ་མོ་འབུལ། ། ཨོཾ་ལས་ཁྱབ་གདལ་ཆོས་དབྱིངས་ཐོད་པའི་ཀློང༌། ། ཨཿལས་འགག་མེད་རང་གདངས་གཏོར་མའི་ཚོགས། ། ཧཱུཾ་ལས་སྣ་ཚོགས་དཀར་དམར་འཕྲོ་འདུ་ཅན། ། ཧ་ཧོ་ཧྲཱིཿཡིས་ཡེ་ཤེས་བདུད་རྩིར་གྱུར། ཨོཾ་མཧཱ་ཀཱ་ལ་ཡ་ཤཱ་ས་ན་ཨུ་པ་ཧཱ་རི་ཎི་ཨེ་ཥ་ཨ་པཥི་མ་ཀཱ་ལོ་ཨ་ཡཾ། ཨི་དཾ་རཏྣ་ཏྲ་ཡཱ་ཡ་ཨ་པ་ཀཱ་རི་ཎཾ།
ཡ་དི་པྲ་ཏཱི་ཛྙཱ་སྨ་ར་སི་ཏ་དཱ། ཨི་དཾ་དུཥྚཾ་ས་ཏྭ་ན། ཁ་ཁ་ཁཱ་ཧི་ཁཱ་ཧི། མ་ར་མ་ར། གྲྀཧྞ་གྲྀཧྞ། བནྡྷ་བནྡྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། དི་ན་མེ་ཀེ་ན་ཧཱུཾ་ཕཊ་ཧཱུཾ།
ལན་གསུམ། ཨོཾ་མཧཱ་ཀཱ་ལ་གུ་ཎ་ཧྲི་ད་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། ལན་གསུམ། ཨོཾ་ཨ་ཀཱ་རོ་མུ་ཁཾ་སརྦ་ངྷརྨཱ་ཎཱཾ་ཨ་ད་ནུཏྤནྣ་ཏོཏ་ཨོཾ་ཨཱ༔ ཧཱུཾ་ཕཊ་སྭཱཧཱ། ལན་གསུམ། སྤྲོ་ན་འདོད་གསོལ་རྒྱས་པ་དང། བསྡུ་ན། ལས་མགོན་བྱ་རོག་གདོང་ཅན་འཁོར་བཅས་ལ། ། བསྟན་དགྲའི་ཤ་ཁྲག་རུས་གཏོར་འདི་འབུལ་ལོ། །
བསྟན་དང་དེ་འཛིན་སྤྱི་བྱེ་བདག་ཅག་གི། ། ཕྱི་ནང་གསང་བའི་རྐྱེན་ངན་མྱུར་བཟློག་མཛོད། ། ཅེས་བརྗོད། ཧཱུཾ༑ ཐོད་པའི་སྐྱོགས་ཀྱི་ཁྲག་འཐུང་རྡོ་རྗེའི་གདངས། ། སྲིད་པའི་གཉེན་དུ་བླ་མེད་ཟླ་བའི་ཆ། ། མཐིང་ནག་མེ་འོད་འཇའ་ཚོན་འཁྲུགས་པའི་རྫུ། ། སྣ་ཚོགས་རང་དགའི་ངོ་ན་ཀུན་ཏུ་སྣང༌། ། དེ་ཕྱིར་སྲིད་ཞིའི་འཕྲོ་འདུ་རང་རིག་ཏུ། ། ཤེས་པས་བསྟོད་བྲལ་ཁྱོད་ལ་བསྟོད་བགྱིད་ན། །
སྐྱེ་འཇིག་སྒྱུ་མའི་གཡུལ་ངོ་བཅོམ་པ་དང༌། ། ཡེ་ཤེས་སྣང་བ་ཕྱོགས་བཅུར་རྒྱས་པར་མཛོད། ། ཉོན་མོངས་རང་རིག་ཀློང་དུ་ཞི་བ་དང༌། ། ཏིང་འཛིན་རྒྱ་མཚོའི་རྩལ་སྣང་དབང་སྡུད་ཅིང༌། ། ཡིད་སྲུབ་དྲག་པོའི་འཕྲུལ་འཁོར་ཚར་གཅོད་པའི། ། འཕྲིན་ལས་ཁྱོད་ལ་རེའོ་མྱུར་སྒྲུབ་མཛོད། ། ཅེས་བསྟོད་ཅིང་འདོད་དོན་གསོལ།། །། ༈ དཔལ་ཡེ་ཤེས་ཀྱི་ལྷ་མོ་དུད་སོལ་མའི་གསོལ་ཁ་བསྡུས་པ་ནི། ཨོཾ་སྭ་བྷཱ་ཝ ས་སྦྱངས། སྟོང་པའི་ངང་ལས་ཨེ་ཡཾ་ཝཾ་རཾ་ལཾ། །
སུཾ་བྷྲཱུཾ་ཞུ་བས་ཆོས་འབྱུང་འབྱུང་བཞིའི་དལ། ། རི་རབ་རྭ་གུར་རིན་ཆེན་གཞལ་མེད་ཁང༌། ། མཚན་ཉིད་རྫོགས་པའི་ནང་དུ་ཐོད་པའི་མཁར། ། གྲུ་གསུམ་མེ་རླུང་འཁྲུགས་པའི་ཁྲག་མཚོའི་དབུས། ། མཐིང་ནག་ཧཱུཾ་ལས་བཅོམ་ལྡན་དུད་སོལ་མ། ། ནག་པོའི་སྤྲིན་འདྲ་ཁྲོ་གཏུམ་སྦེག་པའི་གཟུགས། ། མཆེ་གཙིགས་ལྗགས་འདྲིལ་མི་རོ་རེངས་པ་གསོལ། ། དམར་བའི་སྤྱན་གསུམ་བཟློག་གཟིགས་ཟུར་ཕུད་ཅན། ། ལན་བུ་གཡོན་འཁྱིལ་ཐོད་པ་སྦྲུལ་གྱིས་བརྒྱན། ། སྙན་གོང་དར་ནག་ཨུཏྤལ་རོ་ཉེ་དང༌། །
སྦྲུལ་དང་སེངྒེའི་རྣ་རྒྱན་གླང་ལྤགས་གསོལ། ། ཕྱག་བཞིའི་གཡས་གཉིས་རལ་གྲི་ཐོད་ཁྲག་གཡོན། ། ཤཀྟི་ཏྲི་ཤུ་བཟུང་ཞིང་ཕྱག་རྒྱ་དྲུག ། ཁྲག་ཞག་ལྷ་མིན་མགོ་ཡི་དོ་ཤལ་ཅན། ། བ་ལང་ཀོ་རློན་རེ་ལྡེས་སྨད་དཀྲིས་ནས། ། ཀླུ་དབང་སྐ་རགས་བཙན་འཁྱིལ་ལྕགས་སྒྲོག་འཆང༌། ། གྭ་དམར་བོང་བུའི་སྟེང་དུ་འགྱིང་ཞིང་སྒེག ། ཟུར་གསུམ་གཅེར་བུ་རལ་ཅན་སྙིང་ཁྲག་འཛིན། ། ཕྱི་སྣམ་ནང་ཕྱོགས་དཀར་སེར་དམར་ལྗང་བཞི། ། གྲི་ཐོད་འཛིན་མ་བདུན་ཡང་བོང་བུར་ཞོན། །
ཕྱོགས་བཞིར་སེངྒེ་སྟག་སྤྱང་ཕག་དང་མཚམས། ། བྱ་རྒོད་སྐྱུང་ཀ་དུར་བྱ་བྱར་གདོང་མ། ། དྲེའུ་བཅིབས་ཤིང་གྲི་ཐོད་འཛིན་དང་སྒོར། ། ཀཾ་ཀའི་གདོང་ཅན་མདའ་གཞུ་སྤུ་གྲི་སྦྲུལ། ། ནད་རྐྱལ་གཡོན་པ་ཐོད་ཁྲག་སྟག་སྤྱང་སྤྲེའུ། ། དྲེལ་ཞོན་ཁོར་ཡུག་མ་མོ་འབུམ་གྱི་སྡེ། ། དུར་ཁྲོད་ཆས་བརྒྱན་ཨོཾ་ཨཱཿཧཱུཾ་གིས་མཚན། ། ཧཱུཾ༑ སུམ་ཅུ་རྩ་བདུན་གནས་ཀྱི་ཕོ་ཉ་མོའ། ི།
ཚོགས་ཀྱི་དབང་ཕྱུག་རིགས་ལྡན་དུད་སོལ་མ། ། དད་དང་གདུང་བས་སྤྱན་འདྲེན་འདིར་གཤེགས་ལ། ། དྲག་ཤུལ་ཆེན་པོས་དགྲ་བགེགས་འཇོམས་པར་མཛོད། ། དྲྀཥྱ་ཛཿཧཱུཾ་བཾ་ཧོཿབཛྲ་ས་མ་ཡ་ཧ་ན་ཧ་ན་ཧཱུཾ་ཕཊ། ཧཱུཾ༑ སྨིན་བྱེད་དབང་གི་ཆུ་བོའི་ཨརྒྷཾ་སྦྲེང༌། ། དམ་ཚིག་མེ་ཏོག་བསྐྱེད་རིམ་སྤོས་ཀྱིས་དུད། ། རྫོགས་པའི་མར་མེ་སྤྱོད་པའི་དྲི་ཆབ་དང༌། ། འབྲས་བུའི་ཞལ་ཟས་མཆོག་གིས་མཆོད་པར་བགྱི། ། ཧ་ལས་ཐོད་པའི་གཏོར་མ་གསེར་ཞུན་ལྟར། །
ཧོཿལས་དྲི་བཟང་ཀུན་གྱི་འབྱུང་ཁུངས་དང༌། ། ཧྲཱིཿལས་རོ་བཅུད་ལྷ་རྫས་ལས་འདས་པའི། ། ཡེ་ཤེས་བདུད་རྩིའི་རྒྱ་མཚོ་ཆེན་པོར་གྱུར། ། ཨོཾ་ཧཱུཾ་ཤྲཱི་ཡ་དེ་ཝི་ཀཱ་ལི་ཀཱ་ལི་མཧཱ་ཀཱ་ལི་ཧཱུཾ་བྷྱོཿཨི་དཾ་བ་ལིངྟ་གྲྀཧྞ་གྲྀཧྞ་ས་མ་ཡ་ཧཱུཾ་ཕཊ། ལན་གསུམ། སྤྲོ་ན་འདོད་གསོལ་རྒྱས་པ་དང༌། བསྡུ་ན། དཔལ་ལྡན་དུད་སོལ་ལྷ་མོ་འཁོར་བཅས་ལ། ། འདོད་ཡོད་ལྔ་ལྡན་གཏོར་མ་འདི་འབུལ་ལོ། ། བདག་ཅག་དཔོན་སློབ་ཡོན་མཆོད་འཁོར་བཅས་ཀྱི། །
འགལ་རྐྱེན་སེལ་ཞིང་མཐུན་རྐྱེན་འགྲུབ་པར་མཛོད། ། ཅེས་བརྗོད། ཧཱུཾ༑ ངྷཱུ་ཡིག་གིས་བརྗོད་བདག་ཉིད་ཐབས་ཀྱི་ལྷས། ། ཤེས་རབ་ཡུམ་ལ་རྗེས་སུ་ཆགས་བཞིན་པས། ། བསྙེན་པའི་ཚུལ་ཤེས་ཞི་སོགས་གང་འདོད་དེར། ། མོད་ལ་བརྗོད་འདི་འོལ་ཕྱིར་མི་སྤོབས་མཐུ། ། མཾ་ཡིག་ནཱ་ཌིར་ཉི་མའི་སྡེ་འཆིངས་པས། ། ནང་གི་ལྷ་མོ་ཁྱོད་མཉེས་ཉམས་བརྒྱའི་གར། ། ནཱ་དའི་དབྱངས་སྦྱར་ཁམས་གསུམ་དུ་བསྒྱུར་ཚེ། །
ཕུང་ཁམས་འཇའ་ཚོན་སྟོན་པའང་སྒྱུ་མའི་ཟོལ། ། གཱ་ཡིག་ཉི་ཟླ་སྦྱར་བ་སྒྲ་གཅན་ཁར། ། ཟོས་དུས་གསང་བའི་མ་མོ་ཁྱོད་ཞབས་དྲན། ། སྒོ་གསུམ་ངྷཱུ་ཏིའི་དབྱིངས་སུ་ཐིམ་གྱུར་པའི། ། མངོན་པར་བྱང་ཆུབ་ཡུད་ཀྱིས་དེ་ལ་ཤར། ། རྀ་ཡིག་སྒྱུ་མའི་ཁམས་བཞིའི་ལྷ་མོའི་གླུས། ། སྟོང་བཞི་མཐའ་ལས་སད་པའི་ཡེ་ཤེས་ལུས། ། སླད་ནས་ཡང་དག་མཐའ་དང་ནམ་གཞར་ཡང༌། ། མི་ཕྱེད་དད་པས་དངོས་གྲུབ་སྦྱིན་ཁྱོད་ཀྱིས། ། བཤད་པ་པདྨོའི་འབྱུང་གནས་འདི་ཉིད་དུ། །
མཁས་པ་ངང་པའི་དེད་དཔོན་ཀུན་འདུས་ནས། ། པད་དཀར་བཞད་པའི་དྲི་བསུང་གིས་སིམ་པའི། ། དམ་ཆོས་མགྲིན་རྔ་རྡུང་བས་རྟག་འགེངས་མཛོད། ། ཅེས་བསྟོད་ཅིང་འདོད་དོན་གསོལ། དགེ་བསྙེན་གསོལ་ཁ་བསྡུས་པ་ནི། ཧཱུཾ༑ མཐོ་བ་སྲིད་པའི་ཡས་སྟེང་གི། ། རྩུབ་འགྱུར་ཚལ་དུ་རུ་མཚོན་ཅན། ། དཀར་པོ་ལྷ་ཡི་དབང་ཕྱུག་གི། ། དམག་དཔོན་ཆེན་པོ་གཤེགས་སུ་གསོལ། །
ཧཱུཾ༑ དམའ་བ་ས་འོག་རིམ་པ་དགུའི། ། གྲོང་ཁྱེར་མཆོག་ན་སྲོག་བདག་དམར། ། ཆོས་ཀྱི་རྒྱལ་པོ་གཤིན་རྗེ་ཡི། ། ལས་མཁན་ཆེན་པོ་གཤེགས་སུ་གསོལ། ། ཧཱུཾ༑ བར་གྱི་བདུད་ཡུལ་ཁ་རག་གླིང༌། ། གདོང་དམར་ཡུལ་ནས་ཨབ་བསེ་རྒྱལ། ། ཞང་ཞུང་བོན་གྱི་སྐྱོང་བ་ཆེ། ། དགྲའི་རྒྱལ་པོ་གཤེགས་སུ་གསོལ། །
ཧཱུཾ༑ ལྷག་པར་མོན་ཁམས་ཐིམ་ཕུ་ཡི། ། བདེ་ཆེན་གནས་ནས་བཙན་རྒོད་གྱད། ། རིག་འཛིན་བླ་མའི་བཀའ་ཉན་མཆོག ། ཇག་པ་མེ་ལེན་གཤེགས་སུ་གསོལ། ། ཧཱུཾ༑ བསད་པའི་དམར་ཆོལ་ལྦུ་གསར་ཅན། ། དགྲ་བོའི་སྙིང་རྩ་ནས་འབབ་དང༌། ། སྣ་ཚོགས་འབྲུ་ཡི་ཛ་གད་ནི། ། གསེར་ཁ་གཡུ་ཁས་བརྒྱན་ཏེ་འབུལ། །
ཧཱུཾ༑ དགྲ་མགོ་བྲེགས་པའི་འཕྲེང་བས་གཏིབས། ། ཤ་དྲི་གསར་པའི་ན་བུན་འཐུལ། ། རྒྱལ་བའི་རུ་མཚོན་སྣང་བ་སྦར། ། དཔའ་བོའི་འབྲུག་སྒྲ་ལྡིར་བ་འབུལ། ། ཧཱུཾ༑ ཡིད་གར་འོང་བ་སྒྲུབ་པའི་རྒྱན། ། སྡང་བའི་དགྲ་བོ་འཇོམས་པའི་ཆས། ། མནབས་འོས་ཁྱིམ་གྱི་མནངས་ཆེན་ནོར། ། ཕྱུགས་ཀྱི་འགྲོ་བ་ཀུན་ཀྱང་འབུལ། །
ཧཱུཾ༑ རྟ་དམར་གླང་དམར་ར་དག་གི། ། ཤ་ནི་ངར་བཅས་བ་ལིངྟ། ། སྙིང་དང་ནང་ཁྲོལ་སྣ་ཚོགས་ཀྱིས། ། རྒྱ་མཚོ་ཆེན་པོ་བྱས་པ་འབུལ། ། ཧཱུཾ༑ གདུག་པ་ཁྱོད་ཀྱི་གཟུགས་ཀྱི་བྱིན། ། མ་རུང་ཇག་པའི་ཚ་ངད་ཀྱིས། ། བར་ཆད་བགེགས་ཀྱི་ཕྱེ་མར་ལེབ། ། ཐམས་ཅད་གཞོབ་ཀྱང་མེད་པར་སྲེག །
ཧཱུཾ༑ གཟིར་བའི་སྤྱན་གྱིས་མ་ནོན་བགེགས། ། ཁྲོས་པའི་ཞལ་གྱི་མཆེ་བའི་རྩེར། ། མི་ལེན་དམ་ཚིག་ཉམས་པའི་སྲོག ། འཇིག་རྟེན་ཁམས་ན་ཅང་མེད་དོ། ། ཧཱུཾ༑ རྡོ་རྗེའི་རྨོག་ཞུ་ཁྲབ་ཆེན་ཕུབ། ། མདུང་དམར་ཞག་བཟུང་མདོ་དྲུག་ཆས། ། ཞུད་ཅན་རྟར་ཞོན་དཔའ་སྐྱེན་གདོང༌། ། སུས་ཀྱང་ཚུགས་པར་མི་ནུས་སོ། །
ཧཱུཾ༑ སྲིན་བྱ་ཁུས་འདེབས་ཕག་ཁྱི་ངར། ། བཙན་དམག་ཅོ་སྒྲས་ཁོལ་བ་རྣམས། ། མེ་རུ་འབར་ཞིང་རླུང་དུད་འཚུབས། ། དགྲ་བོའི་སྲོག་ལ་དུག་ཏུ་གྱུར། ། ཧཱུཾ༑ སྲིད་གསུམ་འཇོམས་པའི་ཇག་པ་ནི། ། ཞེ་སྡང་མེ་ལྟར་འབར་བ་རྣམས། ། དགྲ་བོའི་སྲོག་རྩ་ལེན་ལ་སོང༌། ། སྲོག་དང་དབུགས་ལ་རྔམ་ཟས་གྱིས། །
ཧཱུཾ༑ མི་སྡུག་གཟུགས་དགུའི་སྒྱུ་འཕྲུལ་ཇག ། དགྲ་དང་བགེགས་ཀྱི་སྟེང་དུ་སྒྱུར། ། མི་ཉན་ངག་གི་དམོད་པའི་མེ། ། ལེན་མཁན་དགྲ་འདི་ཡིན་པས་སྒྱུར། ། ཧཱུཾ༑ ལྷ་སྲིན་དྲེགས་པའི་ཇག་དཔོན་ཁྱོད། ། ཐུབ་པའི་ལྷ་འདྲེ་གར་ཡང་མེད། ། མི་བོ་ཟས་སྐལ་ཡིན་པའི་ཕྱིར། ། དགྲ་བོ་མེ་འདྲ་སྲོག་ལེན་མཛོད། །
ཧཱུཾ༑ ཇག་དམར་རལ་དགུ་བརྡབས་ནས་ཁྱོད་རྦོད་དོ། ། དམ་བསྐུལ་མེ་དཔུང་སྤར་ནས་ཁྱོད་རྦོད་དོ། ། ལེན་རྩའི་རྩ་བ་བཤད་ནས་ཁྱོད་རྦོད་དོ། ། དགྲ་བོ་ཚར་གཅོད་ལས་འདི་མྱུར་དུ་སྒྲུབས། ། དམ་ཅན་ཇག་པ་མེ་ལེན་ཞེས། ། གྲུབ་པའི་བཀའ་ཉན་དེ་མཆོད་པའི། ། ཆོ་ག་ཧཱུཾ་སྒྲ་བཅུ་དྲུག་པ། ། པདྨ་དཀར་པོ་བདག་གིས་སྦྱར།། །། ༈ སྒོ་མོ་ལུང་པའི་གསོལ་ཁ་བསྡུས་པ་ནི།
ཧཱུཾ༑ རྡོ་རྗེ་ལྷུན་པོའི་ཟོམ་ཆེན་པོར། ། གཟའ་རྒོད་ཆེན་པོའི་མཚན་ཡང་འཛིན། ། ཕྱག་བརྙན་ལྷ་མིན་ཚོགས་ཆེན་པོས། ། བསྐོར་ནས་འདིར་གཤེགས་ཀི་ཀང་ཁྱོད། ། ཧཱུཾ༑ ལྕགས་མཁར་སྒོ་མེད་བཅུ་དྲུག་ན། ། འཆི་བདུད་ནག་པོའི་མཚན་ཡང་འཛིན། ། བཀའ་ཉན་དམྱལ་སྲུང་གཏུམ་པོའི་སྡེས། ། བསྐོར་ནས་འདིར་གཤེགས་ལས་གཤིན་ཁྱོད། །
ཧཱུཾ༑ སྤྲུལ་པའི་ཞིང་གི་ལྷོ་ཕྱོགས་སུ། ། སྒོ་བདུད་ཆེན་པོའི་མཚན་ཡང་འཛིན། ། ལས་མཛད་སྡེ་བརྒྱད་བཤན་པའི་ཚོགས། ། བསྐོར་ནས་འདིར་གཤེགས་གནས་སྲུང་ཁྱོད། ། ཧཱུཾ༑ དཔའ་བོའི་ཆང་ཕུད་རྒྱ་མཚོར་བསྐྱིལ། ། དམར་ཆོལ་ཁྲག་སྣའི་ཨརྒྷཾ་སྦྲེང༌། ། མཐུན་རྫས་བཤོས་བུ་རི་དབང་རྩེར། ། དཀར་དམར་ཟླ་ཉིས་མཛེས་པ་འབུལ། །
ཧཱུཾ༑ དམིགས་པའི་དགྲ་བོ་དམ་ཉམས་ཀྱི། ། སྲོག་དང་དབུགས་དང་བླ་དང་ཚེ། ། ཤ་ཁྲག་རུས་པའི་བ་ལིངྟ། ། དམར་གྱི་ངད་དྲི་ཆིལ་བས་མཆོད། ། ཧཱུཾ༑ ནག་པོའི་ངར་ལ་བདུད་ཀྱི་མཁར། ། དགྱེས་དགུ་ཡས་དང་ཐག་ལས་གྲུབ། ། མི་ཟད་ནམ་མཁའི་མཛོད་ངོ་མར། ། བྱིན་གྱིས་བརླབས་པས་ཐུགས་དམ་བསྐང༌། །
ཧཱུཾ༑ མཐོང་བའི་དུག་རླངས་སྤྲིན་ནག་གིས། ། མུན་པར་འཐིབས་གཟུགས་ལྟ་བྱེད་གློག ། སྟོང་ཕྲག་གཡོ་ལ་ཁྲག་གིས་ཆར། ། ཅི་ཡང་འབེབས་ལ་ཕྱག་འཚལ་བསྟོད། ། ཧཱུཾ༑ ཟ་བར་བྱེད་པའི་ཁ་བོ་ཆེ། ། མཚོན་ཆའི་ངར་ཀུན་འདྲིལ་བའི་སོས། ། དགྲ་སྲོག་གཏུབ་པའི་རཀྟའི་རྒྱུན། ། མ་བཾ་འགྲམ་པར་འཛག་ལ་བསྟོད། །
ཧཱུཾ༑ རྒྱལ་བའི་དམ་ཚིག་ཆང་འཐུངས་པས། ། མྱོས་པའི་གད་རྒྱངས་མི་ཟད་པ། ། རྣམ་པར་རོལ་པ་བརྒྱ་ཕྲག་གིས། ། མ་རུངས་འཇོམས་ལ་ཕྱག་འཚལ་བསྟོད། ། སྒེར་གསོལ་རྣམས་ལ་གཏོར་མ་འབུལ་བར་འདོད་ན། མགོན་པོ་ལྕམ་དྲལ་གྱི་གསོལ་ཁའི་རྗེས་སུ་སྤུངས་གཏོར་ལ་དམིགས་ཏེ། ཨོཾ་སྭ་བྷཱ་ཝ ས་སྦྱངས། གཏོར་རྫས་རྣམས་མི་དམིགས་ཏེ་སྟོང་པ་ཉིད་དུ་གྱུར། སྟོང་པའི་ངང་ལས།
ཕྱི་ལྟར་རིན་པོ་ཆེ་ལས་གྲུབ་པའི་གཏོར་སྣོད་སྲིད་པའི་ཁྱོན་ལྟར་ཡངས་པའི་ནང་དུ། གཏོར་རྫས་རྣམས་ངོ་བོ་ཟག་མེད་ཡེ་ཤེས་ཀྱི་བདུད་རྩིའི་རྒྱ་མཚོ། རྣམ་པ་འདོད་ཡོན་གྱི་སྤྲིན་ཕུང་འཕྲོ་བ། ནང་ལྟར་བནྡྷ་འབར་བའི་སྣོད་དུ། ཞིང་བཅུ་ཚང་བའི་དགྲ་བགེགས་ཀྱི་ཤ་ཁྲག་རུས་པ་སྲོག་དབུགས་བླ་ཚེ་ཁར་རྗེ་དབང་ཐང་རླུང་རྟ་ལ་སོགས་འདུས་པའི་ཕུང་པོ། གསང་བ་ཤེས་རབ་བྷ་གའི་སྣོད་དུ། ཐབས་མཆོག་ལིང་གས་གཏམས་པའི་བདེ་སྟོང་དགའ་བཞི་རོ་བཅུད་འཕོ་མེད་བདེ་བ་ཆེན་པོའི་རང་བཞིན་དུ་གྱུར། ཨོཾ་ཨཱཿཧ྄ཱུཾ་ ལན་གསུམ་གྱིས་བྱིན་བརླབས་བྱས་ཏེ། རང་ཉིད་ཧེ་རུ་ཀར་གསལ་བའི་སྙིང་གའི་འོད་ཀྱིས་བསྐུལ་བས། ལྕང་ལོ་ཅན་སོགས་རང་རང་སོ་སོའི་གནས་ནས་རྒྱལ་ཆེན་རྣམ་མང་ཐོས་སྲས།
ལྷ་སྨན་ཚེ་རིང་མཆེད་ལྔ། སྨན་བཙུན་རྡོ་རྗེ་གཡུ་སྒྲོན། ལས་གཤིན་ཅིག་ཅར་དམར་པོ། གཟའ་རྒོད་དུག་གི་སྤུ་གྲི། གཏེར་བདག་སྨྱོན་ཁའི་ཀླུ་བཙན། དཀོར་བདག་རྒྱལ་ཆེན་སྐུ་ལྔ། གངས་བཟང་མི་སྔོན་རྟ་སྔོན། དགེ་བསྙེན་ཇག་པ་མེ་ལེན། དམ་ཅན་སྒོ་མོ་ལུང་པ། ཇོ་བོ་ཤིང་རྟའི་ཁ་ལོ།
གནམ་འབྲུག་ཕུ་མདའི་གཞི་བདག ། གདན་ས་འདི་ཉིད་དུ་གཉུག་མར་གནས་པ་ ཆེ་གེ་མོ་ ལ་སོགས་བསྟན་སྲུང་དམ་ཅན་རྒྱ་མཚོ་ཐམས་ཅད་སྐད་ཅིག་གིས་བྱོན་ནས་དཀྱིལ་འཁོར་གྱི་ཁོར་ཡུག་ཏུ་བཞུགས་པའི་ལྗགས་འོད་ཀྱི་སྦུ་གུས་གཏོར་མའི་བཅུད་དྲངས་ཏེ་གསོལ་བར་གྱུར། རྣམ་སྲས་་ལ། ཨོཾ་བཻ་ཤྲ་ཝཱ་ཎཱ་ཡེ་ས་པ་རི་ཝཱ་ར་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། ཚེ་རིང་མར། མཾ་ལཾ་ཨཾ་ཙཾ་ཏཾ་པཉྩ་ཌཱཀྐི་ནཱི་ས་པ་རི་ཝཱ་ར༴ ། གཡུ་སྒྲོན་མར། ཨོཾ་བཛྲ་ལ་ལ་ལི་ལི་ས་པ་རི་ཝཱ་ར༴ ། ཅིག་ཅར་ལ། ཡུ་ག་པདྨོ་ཧི་ཏ་ས་པ་རི་ཝཱ་ར༴ །
དྲང་སྲོང་ལ། ཧྲཱི་ཤཀ་རུ་རཾ་ན་ག་ལི་ཧཾ་ཤཾ་ཏྲི་ཛཿཛཿཤཀ་རཀྵ་ཀ་ར་ཧཱུཾ་བ་ལིངྟ་ཁཱ་ཧི། ན་ག་ལི་ཧཾ་ཤཾ་ཏྲི་ཛཿཛཿབ་ལིངྟ་ཁཱ་ཧི་ར་ཧུ་ལ་པཀྵི་མེ་ཀེ་རུ་རུ་ཏེ་ཛྭ་ལ་ཏེི་སྭཱཧཱ་བ་ལིངྟ་ཁཱ་ཧི། སྨྱོན་ཁ་ལ། ཨོཾ་ནག་པོ་ཏི་པ་རཱ་ཛ་ནཱ་ག་རཀྵ་ས་པ་རི་ཝཱ་ར༴། རྒྱལ་པོ་ལ། ངྷརྨ་པཱ་ལ་མཧཱ་རཱ་ཛ་བྷེ་ཧ་ར་༴ ། གདན་ས་པ་ལ། ཡཀྵ་པུར་ཎ་བྷ་དྲ་༴ ། མ་ནུ་ཁཱ་ཤོ་ནི་ལ༴ །
དགེ་བསྙེན་ལ། ཨོཾ་སརྦ་སུཾ་ཏྲི་རི་ཏྲི་ན་ན་ཁ་རེ་བྷྲུཾ༴ ། སྒོ་མོ་ལ། མུ་ཁཱི་མ་ར་ཀྲིཥྞཱ༴ ། གནམ་འབྲུག་ཕུ་མདའ་པར། ཨ་དྱ་ནུ་ཀམྤ༴ ། ལག་མི་ནཱི་གཱ༴ ། ཨ་མུ་ཁེ་དེ་ཤསྠ་བ༴ ། གཞི་བདག་སྤྱི་འགྲོ་ལ། ཨོཾ་ཨ་ཀ་རོ༴་ །
རྣམས་ལན་གསུམ་རེས་འབུལ། འདོད་གསོལ་ནི། རྒྱལ་བསྟན་སྒྲུབ་བརྒྱུད་སྙིང་པོ་དཔལ་ལྡན་འབྲུག་པའི་བསྟན་སྲུང་དམ་ཅན་རྒྱ་མཚོ་བཀའ་སྡོད་ཕོ་ཉའི་དམག་ཚོགས་གཞི་བདག་དང་བཅས་པ་རྣམས་ལ་མཆོད་སྦྱིན་གྱི་གཏོར་མ་འདི་འབུལ་ལོ། ། སྤྱིར་སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕངས་བསྟོད། དཔལ་ལྡན་བླ་མའི་སྐུ་ཚེ་སྲིངས། དགེ་འདུན་གྱི་སྡེ་སྐྱོངས། བསྟན་ལ་སྡང་བའི་དགྲ་ཐུལ། གནོད་པར་བྱེད་པའི་བགེགས་ཆོམས། དམ་སྲི་རྒྱལ་འགོང་གི་ཆོ་འཕྲུལ་ཟློག །
འཇིག་རྟེན་དུས་ཀྱི་རྒུད་པ་སེལ། སེམས་ཅན་ཡོངས་ཀྱི་ཕན་བདེ་སྤེལ། ཁྱད་པར་དུའང་རྣལ་འབྱོར་པ་བདག་ཅག་དཔོན་སློབ་འཁོར་དང་བཅས་པ་ཐམས་ཅད་གནས་སྐབས་སུ་ནད་གདོན་ཆག་ཆེ་ཉམ་ང་ལོ་ཀེག་ཟླ་གཤེད་ལ་སོགས་འགལ་རྐྱེན་བར་ཆད་མི་མཐུན་པའི་ཕྱོགས་ངན་པ་མཐའ་དག་ལས་སྲུང་ཞིང༌། ཚེ་བསོད་དཔལ་འབྱོར་ཕྱྭ་གཡང་ལོངས་སྤྱོད་སྙན་གྲགས་མངའ་ཐང་སོགས་མཐུན་པའི་ལེགས་ཚོགས་ཐམས་ཅད་འཕེལ་ཞིང་རྒྱས་པ་དང༌། ཚེ་གང་དབེན་པའི་རི་སུལ་དུ་སྒྲུབ་པ་སྙིང་པོར་ལེན་པའི་རྒྱུ་ཅན་ཉམས་རྟོགས་ཀྱི་གཤོག་རྩལ་ནང་ནས་རྫོགས་ཏེ། ནམ་ཞིག་རྣམ་སྨིན་ལུས་ཀྱི་སྒོང་རྒྱ་རལ་མ་ཐག་ཏུ་མཁའ་སྤྱོད་བདེ་བ་ཆེན་པོའི་ཞིང་དུ་དབུགས་འབྱིན་ཞིང༌། མཐར་ཐུག་ཟུང་འཇུག་རྡོ་རྗེ་འཆང་ཆེན་པོའི་གོ་འཕང་ལ་སྦྱོར་བའི་སྟོངས་གྲོགས་དང་འཕྲིན་ལས་རྒྱ་ཆེན་པོ་འགྲུབ་པར་མཛད་དུ་གསོལ། ཅེས་དང༌། སྤྲོ་ན། ཀྱཻ༑
སངས་རྒྱས་བསྟན་སྲུང་དཀོན་མཆོག་དབུ་འཕངས་བསྟོད། ། དགེ་འདུན་སྡེ་སྐྱོང་རྣལ་འབྱོར་ཚེ་སྲོག་སྲིངས། ། སྙན་པའི་དར་འཕྱར་གྲགས་པའི་དུང་འབུད་ལ། ། འཁོར་དང་ལོངས་སྤྱོད་རྒྱས་པ་ཉིད་དུ་མཛོད། ། རྒས་མེད་ལང་ཚོ་ལྡན་པའི་ལུས་སྟོབས་རྒྱས། ། མིག་ལ་ཡ་མཚན་ལྟད་མོས་དགའ་བ་དང༌། ། རྣ་བར་རྟག་ཏུ་སྙན་པའི་གཏམ་ཐོས་ཤིང༌། ། དྲི་ཞིམ་ངད་པ་སྣ་དང་མི་འབྲལ་མཛོད། ། ཟས་སྐོམ་འབྱོར་པ་རོ་ཡིས་ཚིམ་བྱེད་ཅིང༌། ། ཡིད་ལ་རྣམ་པར་བཀྲ་བའི་ཤེས་རབ་རྒྱས། །
ལུས་ལ་རེག་འཇམ་བདེ་བས་ནམ་ཡང་ཁྱབ། ། ཟག་མེད་བདེ་བས་ནམ་ཡང་ངོམས་པར་མཛོད། ། ཁྱོད་གསོལ་ཁྱོད་བསྟེན་ཁྱོད་བསྒྲུབས་ཁྱོད་རྦད་ན། ། མཐུ་རྩལ་མ་ཆུང་བརྩེ་གདུང་ཆེ་བ་ཡིས། ། གཞི་ལ་བཀྲ་ཤིས་ལོངས་སྤྱོད་ཕུན་སུམ་ཚོགས། ། བྱེས་སུ་ལམ་འཕྲང་ཆུ་ལས་སྒྲོལ་འདོན་མཛོད། ། འཇིགས་སར་དགྲ་ཇག་ཆོམ་རྐུན་འཚེ་བ་སྐྱོབས། ། མདོར་ན་བསམ་དོན་མ་ལུས་འགྲུབ་པ་དང༌། ། འགྲོ་བའི་དོན་ལ་མཐུ་དང་ལྡན་པ་ཡིས། ། བཅོལ་བའི་འཕྲིན་ལས་མ་ལུས་འགྲུབ་པར་མཛོད། །
གང་ཞིག་ཡིད་ལ་དྲན་པ་ཙམ་གྱིས་ཀྱང༌། ། འདོད་པའི་དངོས་གྲུབ་སྟེར་བར་མཛད་པ་ཡི། ། ཆོས་སྐྱོང་ཡིད་བཞིན་ནོར་བུ་ཁྱེད་རྣམས་ཀྱིས། ། བདག་ཅག་བསམ་དོན་མ་ལུས་འགྲུབ་པར་མཛོད། ། བཤགས་པ་ནི། ཨོཾ༑ ཡེ་ཤེས་སྐུ་མཆོག་རང་བཞིན་དཀྱིལ་འཁོར་ནི། ། ཟླ་རྒྱས་བཞིན་དུ་སྤྲོས་པ་མི་མངའ་ཡང༌། ། ཐུགས་རྗེ་ཉི་གསལ་འོད་བཞིན་སྙོམས་མཛད་པ། ། འདིར་གཤེགས་བདག་ལ་དགོངས་ཤིང་བཞུགས་སུ་གསོལ། །
བརྗོད་མེད་ཤེས་རབ་མི་གཡོ་ཆོས་ཀྱི་སྐུ། ། བདེ་ཆེན་ལོངས་སྤྱོད་རྫོགས་སྐུ་རིགས་ལྔའི་གཙོ། ། ཐུགས་རྗེ་ཐབས་མཁས་རྒྱ་ཆེ་རོལ་པའི་ལྷ། ། ཞི་ཁྲོ་སྤྲུལ་པའི་སྐུ་ལ་ཕྱག་འཚལ་ལོ། ། དངོས་སུ་འབྱོར་དང་ཡིད་ཀྱིས་རྣམ་སྤྲུལ་པའི། ། ཀུན་ཏུ་བཟང་པོ་བླ་མེད་མཆོད་སྤྲིན་གྱིས། ། མཁའ་དབྱིངས་རྣམ་དག་རྒྱ་ཆེར་ཡོངས་བཀོད་དེ། ། ཕྱི་ནང་གསང་བའི་མཆོད་པ་རྒྱ་མཚོས་མཆོད། ། ཀུན་ཏུ་བཟང་མོ་གསང་བའི་བྷ་ག་ལ། ། རྒྱལ་བའི་དཀྱིལ་འཁོར་རབ་འབྱམས་མ་ལུས་ཀུན། །
འདུ་འབྲལ་མེད་པའི་ངང་དུ་རོ་གཅིག་པ། ། གཉིས་མེད་བྱང་ཆུབ་སེམས་ཀྱིས་མཉེས་གྱུར་ཅིག ། སེམས་ཀྱི་རང་བཞིན་ཆོས་དབྱིངས་ནམ་མཁའ་ཆེ། ། ཆོས་རྣམས་རྣམ་དག་ཡེ་ནས་འོད་གསལ་ཞིང༌། ། རྣལ་འབྱོར་ཉིད་དབྱིངས་སྨྲ་བསམ་ལས་འདས་པའི། ། མཉམ་ཉིད་བྱང་ཆུབ་སེམས་ལ་རྟག་ཏུ་འདུད། ། ཨཱཿ ཀུན་བཟང་རྫོགས་ཆེན་ཡེ་ནས་བརྡལ་བ་ལ། ། ཕྱི་ནང་གསང་བ་བཀོད་པའི་དཀྱིལ་འཁོར་ནི། ། སྣང་སྲིད་རྣམ་དག་ལྷ་དང་ལྷ་མོའི་དབྱིངས། །
འབྱུང་དང་འབྱུང་འགྱུར་ཡབ་ཡུམ་ལྷུན་རྫོགས་རྣམས། ། གསང་ཆེན་རབ་དགྱེས་གཟུགས་ཅན་བདག་ཉིད་མ། ། མཁའ་དབྱིངས་ཀློང་ཡངས་པདྨོ་འཁྱིལ་བ་ལས། ། གཉིས་མེད་ཐིག་ལེ་ཆེན་པོར་འོད་གསལ་ཞིང༌། ། མ་བཅོས་སྤྲོས་མེད་བྱང་ཆུབ་སྙིང་པོའི་སྐུ། ། ཅིར་ཡང་སྣང་བ་བདེ་ཆེན་གཡུང་དྲུང་ལྷ། ། འདུ་འབྲལ་མེད་པ་གསང་བའི་དཀྱིལ་འཁོར་འདིར། ། བདག་ཉིད་ཆེན་པོ་རིགས་ལྔ་ཡབ་ཡུམ་དང༌། ། བྱང་ཆུབ་ལྕམ་དྲལ་ཁྲོ་བོ་ཁྲོ་མོའི་ཚོགས། ། རྡོ་རྗེ་ལྷ་མོ་ཚོགས་རྗེ་ཚོགས་ཀྱི་བདག །
རིགས་ལྔ་དཔལ་ཆེན་ཁྲོ་རྒྱལ་ཡབ་ཡུམ་བཅུ། ། གནས་དང་ཡུལ་གྱི་ཕྱག་རྒྱ་སྒོ་མ་བཞི། ། ཡེ་ཤེས་སྤྲུལ་པའི་ལྷ་ཚོགས་མང་པོ་དང༌། ། མ་ལྟར་བྱམས་ཤིང་སྲིང་ལྟར་གདུང་ལ་སོགས། ། ལེགས་ཉེས་སྟངས་འཛིན་དམ་ཚིག་རྗེས་གཅོད་མ། ། ཕྱི་ནང་མཁའ་འགྲོ་རྣལ་འབྱོར་མ་ཡི་ཚོགས། ། དབང་གྱུར་རྡོ་རྗེ་དམ་ཅན་དགོངས་སུ་གསོལ། ། ཧཱུཾ༑ ཐུགས་རྗེ་གདུང་འཚོབ་རིག་འཛིན་བདག་ཅག་གིས། ། འགྲོ་བའི་དོན་དུ་བྱང་ཆུབ་སེམས་བསྐྱེད་དེ། །
བླ་མེད་གོ་འཕང་བགྲོད་པར་བྱ་བའི་ཕྱིར། ། བསྟན་པ་རྒྱ་མཚོའི་སོ་སོའི་འདུལ་ཁྲིམས་དང༌། ། སྐུ་གསུང་ཐུགས་དང་མཉམ་སྦྱོར་སྡོམ་པའི་མཆོག ། རྡོ་རྗེ་འདའ་དཀའ་དམ་ཚིག་གཏན་གྱི་གཉེར། ། སྤྱི་དང་ཁྱད་པར་ལྷག་པའི་དམ་ཚིག་རྣམས། ། སྔ་ཕྱིར་མནོས་ཤིང་གཉེར་དུ་སྨྲས་སོ་འཚལ། ། ཡུན་དུ་མི་གཏོང་འདའ་བར་མི་བགྱིད་ཅིང༌། ། དོན་ལ་གོལ་ཞིང་ལྡོག་སེམས་མ་མཆིས་ཀྱང༌། ། གདོད་བྱ་ལོང་ཡོད་སྙམ་པའི་ལེ་ལོ་ཡིས། ། ཀློང་དུ་མ་གྱུར་རྩལ་ཤུགས་ཆུང་བ་དང༌། །
ཤེས་བཞིན་མི་ལྡན་བག་མེད་དབང་གྱུར་ཏེ། ། སྒོམ་ལ་མི་བརྩོན་བསྙེན་སྒྲུབ་གཡེལ་ལ་སོགས། ། ཚོར་དང་མ་ཚོར་མ་རིག་དབང་གིས་ན། ། སྟོན་པའི་བཀའ་དང་དམ་ལས་འདས་གྱུར་ཏེ། ། རྣལ་འབྱོར་གང་ཞིག་དམ་ཚིག་ཉམས་པ་དང༌། ། སྐད་ཅིག་ཙམ་ཡང་འཕྲད་པར་མི་བྱ་ཞེས། ། བཀའ་ལས་བྱུང་ཞིང་དེ་ལྟར་མ་ལྕོགས་ཏེ། ། གསང་སྒོ་འཆོལ་བས་དབྱེ་བསལ་དཀའ་བ་དང༌། ། མངོན་ཤེས་མེད་པས་སྐྱོན་ཅན་མ་རྟོགས་ཏེ། ། ཉམས་དང་ཚོགས་འདྲེས་ཉམས་པ་བསྐང་བ་དང༌། །
ཉམས་དང་སྣོད་མིན་རྣམས་ལ་ཆོས་བཤད་དང༌། ། ཉམས་ལ་མི་འཛེམ་ཉམས་པའི་སྐྱོན་ལ་སོགས། ། ཉམས་དང་འགྲོགས་ཤིང་ཉམས་པ་དེ་དག་གིས། ། ཉམས་གྲིབ་སྐྱོན་གྱིས་གོས་པར་གྱུར་ཏོ་འཚལ། ། ཚེ་འདིའི་རྐྱེན་དང་ཡུན་གྱི་སྒྲིབ་གྱུར་རྣམས། ། རབ་གནོང་འགྱོད་པའི་སེམས་ཀྱིས་མཐོལ་ལོ་བཤགས། ། བྱམས་པའི་ཐུགས་བརྩེས་བདག་ལ་དགོངས་ནས་ཀྱང༌། ། གཉིས་མེད་དབྱིངས་ལས་མི་འགྱུར་བདག་བཀོད་དེ། ། དམིགས་མེད་བཏང་སྙོམས་ངང་ལ་བཞུགས་ནས་ཀྱང༌། ། གཉིས་མེད་དོན་གྱི་ཚངས་པ་སྩལ་དུ་གསོལ། །
དོན་དམ་དམིགས་མེད་སྤྲོས་ལས་འདས་པས་ན། ། རྣམ་རྟོག་གང་ཡང་དམིགས་པར་མི་འགྱུར་ཞིང༌། ། ཀུན་རྫོབ་སྒྱུ་མ་ཙམ་གྱི་དབང་གིས་ནི། ། ནོངས་པར་མཆིས་ན་རབ་གནོངས་བཟོད་པར་གསོལ། ཨོཾ་བཛྲ་སཏྭ་ སོགས་ཡིག་བརྒྱ་བརྗོད། བདག་གཞན་ལུས་ཀྱི་ལས་ནི་རྣམ་པ་གསུམ། ། ངག་གི་རྣམ་པ་བཞི་དང་ནི། ། གང་ཡང་ཡིད་ཀྱི་རྣམ་གསུམ་པོ། ། མི་དགེ་བཅུ་པོ་སོ་སོར་བཤགས། ། མཚམས་མེད་ལྔ་པོ་བདག་གཞན་སྡིག་པ་རྣམས། །
གང་གི་མི་ཤེས་དབང་གིས་བྱས་པ་དག། དེ་ཡི་ལྟུང་བ་བཤགས་པ་འདི་བརྗོད་པས། ། མྱུར་དུ་མ་ལུས་ཡོངས་སུ་བྱང་བར་ཤོག ། དེ་ནས་ཚོགས་རྫས་རྣམས་བཤམས་ལ་བདུད་རྩི་བྲན་ཏེ། རཾ་ཡཾ་ཁཾ་ ཞེས་ལན་གཅིག་གིས་སྦྱངས་ཞིང༌། ཨོཾ་ཨཱཿཧཱུཾ་ཧོཿ ཞེས་ལན་གསུམ་གྱིས་བྱིན་གྱིས་བརླབས། ཀྱཻ༑ དུས་གསུམ་སངས་རྒྱས་ཐམས་ཅད་འདུས་པའི་རྗེ། ། འོད་གསལ་ལྷུན་གྲུབ་སྐྱེ་འགྲོ་ཡོངས་ཀྱི་མགོན། །
སྐྱེ་འཆི་མེད་པ་རྡོ་རྗེ་ལྟ་བུའི་སྐུ། ། མཉམ་པ་མེད་པའི་ཆེ་མཆོག་ཧེ་རུ༌། ། འགྲོ་མགོན་བླ་མ་ཁྱེད་ལ་སྐྱབས་སུ་མཆི། ། གསོལ་བ་འདེབས་སོ་གུ་རུ་རིན་པོ་ཆེ། ། ཐུགས་རྗེས་གཟིགས་ཤིག་ཨོ་རྒྱན་སྤྲུལ་པའི་སྐུ། ། ཚོགས་རྫས་འདི་ལ་བྱིན་གྱིས་བརླབ་ཏུ་གསོལ། ། སྐུ་མཆོག་འགྱུར་མེད་བུདྡྷ་ཐོད་འཕྲེང་རྩལ། ། འོད་གསལ་ལྷུན་གྲུབ་སྐྱེ་འགྲོ་ཡོངས་ཀྱི་མགོན། ། སྐྱེ་འཆི་མེད་པ་རྡོ་རྗེ་ལྟ་བུའི་སྐུ། ། མཉམ་པ་མེད་པའི་བུདྡྷ་ཧེ་རུ་ཀ །
འགྲོ་མགོན་བླ་མ་ཁྱེད་ལ་སྐྱབས་སུ་མཆི། ། གསོལ་བ་འདེབས་སོ་གུ་རུ་རིན་པོ་ཆེ། ། ཐུགས་རྗེས་གཟིགས་ཤིག་ཨོ་རྒྱན་སྤྲུལ་པའི་སྐུ། ། ཚོགས་རྫས་འདི་ལ་བྱིན་གྱིས་བརླབ་ཏུ་གསོལ། ། གསུང་མཆོག་འགག་མེད་པདྨ་ཐོད་འཕྲེང་རྩལ། ། འོད་གསལ་ལྷུན་གྲུབ་སྐྱེ་འགྲོ་ཡོངས་ཀྱི་མགོན། ། སྐྱེ་འཆི་མེད་པ་རྡོ་རྗེ་ལྟ་བུའི་སྐུ། ། མཉམ་པ་མེད་པའི་པདྨ་ཧེ་རུ་ཀ ། འགྲོ་མགོན་བླ་མ་ཁྱེད་ལ་སྐྱབས་སུ་མཆི། ། གསོལ་བ་འདེབས་སོ་གུ་རུ་རིན་པོ་ཆེ། །
ཐུགས་རྗེས་གཟིགས་ཤིག་ཨོ་རྒྱན་སྤྲུལ་པའི་སྐུ། ། ཚོགས་རྫས་འདི་ལ་བྱིན་གྱིས་བརླབ་ཏུ་གསོལ། ། ཐུགས་མཆོག་དྲི་མེད་བཛྲ་ཐོད་འཕྲེང་རྩལ། ། འོད་གསལ་ལྷུན་གྲུབ་སྐྱེ་འགྲོ་ཡོངས་ཀྱི་མགོན། ། སྐྱེ་འཆི་མེད་པ་རྡོ་རྗེ་ལྟ་བུའི་སྐུ། ། མཉམ་པ་མེད་པའི་བཛྲ་ཧེ་རུ་ཀ ། འགྲོ་མགོན་བླ་མ་ཁྱེད་ལ་སྐྱབས་སུ་མཆི། ། གསོལ་བ་འདེབས་སོ་གུ་རུ་རིན་པོ་ཆེ། ། ཐུགས་རྗེས་གཟིགས་ཤིག་ཨོ་རྒྱན་སྤྲུལ་པའི་སྐུ། ། ཚོགས་རྫས་འདི་ལ་བྱིན་གྱིས་བརླབ་ཏུ་གསོལ། །
ཡོན་ཏན་ཀུན་རྫོགས་རཏྣ་ཐོད་འཕྲེང་རྩལ། ། འོད་གསལ་ལྷུན་གྲུབ་སྐྱེ་འགྲོ་ཡོངས་ཀྱི་མགོན། ། སྐྱེ་འཆི་མེད་པ་རྡོ་རྗེ་ལྟ་བུའི་སྐུ། ། མཉམ་པ་མེད་པའི་རིན་ཆེན་ཧེ་རུ་ཀ ། འགྲོ་མགོན་བླ་མ་ཁྱེད་ལ་སྐྱབས་སུ་མཆི། ། གསོལ་བ་འདེབས་སོ་གུ་རུ་རིན་པོ་ཆེ། ། ཐུགས་རྗེས་གཟིགས་ཤིག་ཨོ་རྒྱན་སྤྲུལ་པའི་སྐུ། ། ཚོགས་རྫས་འདི་ལ་བྱིན་གྱིས་བརླབ་ཏུ་གསོལ། ། འཕྲིན་ལས་ཐོགས་མེད་ཀརྨ་ཐོད་འཕྲེང་རྩལ། ། འོད་གསལ་ལྷུན་གྲུབ་སྐྱེ་འགྲོ་ཡོངས་ཀྱི་མགོན། །
སྐྱེ་འཆི་མེད་པ་རྡོ་རྗེ་ལྟ་བུའི་སྐུ། ། མཉམ་པ་མེད་པའི་ཀརྨ་ཧེ་རུ་ཀ ། འགྲོ་མགོན་བླ་མ་ཁྱེད་ལ་སྐྱབས་སུ་མཆི། ། གསོལ་བ་འདེབས་སོ་གུ་རུ་རིན་པོ་ཆེ། ། ཐུགས་རྗེས་གཟིགས་ཤིག་ཨོ་རྒྱན་སྤྲུལ་པའི་སྐུ། ། ཚོགས་རྫས་འདི་ལ་བྱིན་གྱིས་བརླབ་ཏུ་གསོལ། །

དེ་ནས་ཕུད་གསུམ་རིམ་པར་འབུལ་བ་ནི། དང་པོར་ཕུད་ཀྱིས་མི་མཆོད་དུ། ། རིག་འཛིན་ལྷ་ཚོགས་ཕུད་ལ་མཉེས། ། དེས་ན་ཕུད་ཀྱི་མཆོད་པ་འདི། ། ཟག་མེད་བདུད་རྩིར་བསམ་ནས་འབུལ། ། བར་དུ་ཚོགས་ཀྱིས་མི་མཆོད་དུ། ། མ་དང་མཁའ་འགྲོ་ཚོགས་ལ་མཉེས། ། དེས་ན་ཚོགས་ཀྱི་མཆོད་པ་འདི། ། བཤགས་ཤིང་སྐོང་བའི་རྟེན་དུ་འབུལ། ། ཚོགས་མཐའ་མའི་འདོད་ཡོན་རང་ལ་བསྡུས་ནས་དགྲ་བགེགས་ཀྱི་ཤ་ཁྲག་ཏུ་དམིགས་ཏེ། མཐའ་མར་བསྒྲལ་བས་མི་མཆོད་དུ། །
ཆོས་སྐྱོང་སྲུང་མ་བཾ་ལ་མཉེས། ། དེས་ན་ཚོགས་ཀྱི་མཐའ་མ་འདི། ། དགྲ་་བགེགས་བསྒྲལ་བའི་རྫས་སུ་འབུལ། ། ཞེས་རིམ་པར་ཕུལ། ཚོགས་བསྡུས་གསོག་པར་སྤྲོ་ན། ཨོཾ་ཆོས་རྣམས་མི་དམིགས་སྟོང་པའི་ངང༌། ། ཨཱཿཐོད་དཀར་དཔྲལ་བ་རང་ལ་བསྟན། ། ཧཱུཾ་ཤ་ལྔ་ཡེ་ཤེས་བདུད་རྩི་ལྔ། ། ཧྲཱིཿཚོགས་མཆོད་བདུད་རྩིའི་རྒྱ་མཚོར་གྱུར། ། ཨོཾ་ཨཱཿཧཱུཾ་ལ ན་གསུམ་གྱིས་བྱིན་གྱིས་བརླབས།
དྲག་དམར་གྱི་སྐབས་སུ་ དཀར་བརྒྱུད་བླ་མའི་ཚབ་ཏུ རིག་འཛིན་བླ་མ་( ཞེས་བསྒྱུར ) ཐམས་ཅད་ལ། ། ཚོགས་མཆོད་བདུད་རྩིའི་རྒྱ་མཚོ་འབུལ། ། ཡི་དམ་དཀྱིལ་འཁོར་ལྷ་ཚོགས་ལ། ། ཚོགས་མཆོད་བདུད་རྩིའི་རྒྱ་མཚོ་འབུལ། ། གནས་གསུམ་དཔའ་བོ་མཁའ་འགྲོ་ལ། ། ཚོགས་མཆོད་བདུད་རྩིའི་རྒྱ་མཚོ་འབུལ། ། ཆོས་སྐྱོང་མ་མགོན་ལྕམ་དྲལ་ལ། ། ཚོགས་མཆོད་བདུད་རྩིའི་རྒྱ་མཚོ་འབུལ། ། བཀའ་སྡོད་དམ་ཅན་རྒྱ་མཚོ་ལ། ། ཚོགས་མཆོད་བདུད་རྩིའི་རྒྱ་མཚོ་འབུལ། །
ཆོས་བདག་གནས་བདག་ཐམས་ཅད་ལ། ། ཚོགས་མཆོད་བདུད་རྩིའི་རྒྱ་མཚོ་འབུལ། ། མཆེད་དང་ལྕམ་དྲལ་ཐམས་ཅད་ལ། ། ཚོགས་མཆོད་བདུད་རྩིའི་རྒྱ་མཚོ་འབུལ། ། བསྐང་ངོ་བསྐལ་པའི་ཐུགས་དམ་བསྐང༌། ། ཉམས་ཆག་ཐམས་ཅད་སྐོང་གྱུར་ཅིག ། སྡིག་སྒྲིབ་ཐམས་ཅད་དག་གྱུར་ཅིག ། འབྲས་བུ་སྐུ་གསུམ་ཐོབ་གྱུར་ཅིག ། མངོན་གྱུར་དབང་དང་དངོས་གྲུབ་སྩོལ། ། ག་ཎ་ཙ་ཀྲ་པཱུ་ཛ་ཁཱ་ཧི།
ཚོགས་འབུམ་ལྟ་བུ་གསོག་སྐབས་ཤིན་ཏུ་བསྡུས་པ་ནི། རིག་འཛིན་བླ་མ་ཐམས་ཅད་དང༌། ། ཡི་དམ་མཁའ་འགྲོ་ཆོས་སྐྱོང་རྣམས། ། འདིར་གཤེགས་ཚོགས་ཀྱི་མཆོད་པ་བཞེས། ། མཆོག་དང་ཐུན་མོང་དངོས་གྲུབ་སྩོལ། ། གུ་རུ་དྷེ་ཝ་ཌཀྐི་ནི་དྷརྨ་པཱ་ལ་གྷ་ཎ་ཙ་ཀྲ་པཱུ་ཛ་ཁཱ་ཧི། ཞེས་ཅི་ནུས་གསོག ། དེ་ནས་བཤགས་པ་ནི། ཀྱཻ༑ མཧཱ་ཀཱ་ལ་གསན་ཅིང་དགོངས་སུ་གསོལ། །
ནག་པོ་ཆེན་པོའི་དཀྱིལ་འཁོར་སྒོར་ཞུགས་ནས། ། བཀའ་ཡི་དམ་ཚིག་གཉན་པོ་བསྲུང་རྒྱུ་ལ། ། བཀའ་ལྟར་མ་གྱུར་གཞུང་བཞིན་རྔོ་མ་ཐོགས། ། བསྙེན་སྒྲུབ་དུས་འདས་ཕུད་དང་གཏོར་མ་ཆག ། རྩ་བ་ཡན་ལག་དམ་ཚིག་ཉམས་པ་ཀུན། ། རྡོ་རྗེ་སྲིན་པོ་འཁོར་དང་བཅས་ལ་བཤགས། ། ཨོཾ་བཛྲ་སཏྭ་ས་མ་ཡ་ སོགས་བརྗོད། དམ་ཅན་བསྐང་བ་བསྡུས་པ་ནི། ཧཱུཾ༑ ལྷ་མི་འདོད་ཡོན་མ་ལུས་ཚོགས་པའི་སྤྲིན། །
སོ་སོའི་ཐུགས་ལ་དགྱེས་དགུའི་ཆར་འབེབས་པ། ། ནམ་མཁའི་ཁམས་རྣམས་ཀུན་ནས་ཁྱབ་པ་འདིས། ། དམ་ཅན་སྲུང་མ་རྒྱ་མཚོའི་ཐུགས་དམ་བསྐང༌། ། གཡག་ལུག་རྟ་ཁྱི་གཅན་གཟན་གཏུམ་པོའི་ཚོགས། ། བྱ་ནག་རྟེན་གཏོར་གཡང་གཞི་དཔའ་བོའི་སྙིང༌། ། སྲོག་གི་འཁོར་ལོའི་བལྟེམས་སོགས་རང་རང་གི། ། རྟེན་རྫས་རྒྱ་ཆེར་སྤེལ་བས་ཐུགས་དམ་བསྐང༌། ། སྐུ་བརྙན་རྔ་དང་ཅང་ཏེའུ་སིལ་སྙན་དུང༌། ། བོང་བུ་གྭ་དམར་ནལ་བུའི་རྒྱལ་མཚན་སྙིང༌། ། མདོངས་མཐའ་ཅན་གྱི་གར་དང་འདོད་ཡོན་ལྔ། །
དམར་གྱི་ཨརྒྷཾ་སྦྲེང་བས་ཐུགས་དམ་བསྐང༌། ། རིན་ཆེན་གོ་ཆ་རྣོ་བའི་དགྲ་ཆ་དང༌། ། འཕྱར་བའི་དར་དང་བསྲ་བའི་ལག་ཆ་དང༌། ། བལྟ་བས་མི་ངོམས་སྤྱན་གཟིགས་དཀོར་ཆའི་དབྱིག ། གངྒའི་ཀླུང་རྡུལ་གྲངས་ཆས་ཐུགས་དམ་བསྐང༌། ། དྲི་རོ་བཅུད་མདངས་ཕུད་ཀྱི་བཟའ་བཏུང་ནི། ། སྲིད་ན་ཅི་མཆིས་དེ་སྙེད་སྤུངས་པ་གང༌། ། སྔགས་རྒྱས་དམ་ཚིག་རྫས་སུ་ལེགས་བསྙེན་པའི། ། ཚོགས་དང་གཏོར་མ་རྒྱ་མཚོས་ཐུགས་དམ་བསྐང༌། ། དགྱེས་བཞིན་འཁོར་བས་འགལ་རྐྱེན་སེལ་བ་དང༌། །
གནད་དུ་བསྐུལ་བའི་འཕྲིན་ལས་སྒྲུབ་པའི་རྒྱུ། མཆོད་དང་ཉེ་བར་བསྒྲུབ་པའི་སྒོམ་བཟླས་སོགས། ། མཐུན་པའི་དམ་རྫས་ཡོངས་ཀྱིས་ཐུགས་དམ་བསྐང༌། ལྕམ་དྲལ་ཁྱེད་དང་དམ་ཅན་མ་ལུས་པར། ། མཆོག་ཏུ་གདུང་ཤུགས་ལྡན་ཀྱང་མི་མཁས་པས། ། ཚུལ་བཞིན་བསྒྲུབ་པའི་དམ་ཚིག་ལས་ཉམས་པ། ། དོ་ནུབ་བསྐང་ངོ་བཤགས་སོ་ཐུགས་དམ་ཅན། ། དེ་ལྟར་བསྐང་ཞིང་བཤགས་ནས་འདོད་པའི་དོན། ། མ་ལུས་སྒྲུབ་ཅིང་ལྷག་པར་བདག་ཅག་ལ། ། ཕ་རོལ་བསམ་སྦྱོར་ངན་པས་ལས་བརྩམས་པ། །
གང་མཆིས་དགྲ་བགེགས་ཉིད་ལ་བཟློག་པར་མཛོད། ། རྩ་ལྟུང་བཤགས་པ་ནི། རྒྱ་གར་སྐད་དུ། བཛྲ་ཡཱ་ན་མཱུ་ལཱ་པ་ཏི། བོད་སྐད་དུ། རྡོ་རྗེ་ཐེག་པ་རྩ་བའི་ལྟུང་བ། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། ཀུན་ནས་དྭང་བས་བླ་མ་ཡི། ། ཞབས་ཀྱི་པདྨོ་ལ་བཏུད་དེ། ། རྩ་བའི་ལྟུང་བ་བཅུ་བཞི་ནི། །
རྒྱུད་ལས་གསུངས་པ་བཤད་པར་བྱ། ། གང་ཕྱིར་རྡོ་རྗེ་འཛིན་པ་ཡི། ། དངོས་གྲུབ་སློབ་དཔོན་རྗེས་འབྲངས་གསུངས། ། དེ་བས་དེ་ལ་བརྙས་པ་ནི། ། རྩ་བའི་ལྟུང་བ་དང་པོར་བཤད། ། དང་པོ་ཕོག་པ་མཐོལ་ལོ་བཤགས། ། བདེ་གཤེགས་བཀའ་ལས་འདས་པ་ནི། ། ལྟུང་བ་གཉིས་པ་ཡིན་པར་བཤད། ། གཉིས་པ་ཕོག་པ་མཐོལ་ལོ་བཤགས། ། རྡོ་རྗེ་སྤུན་ལ་ཁྲོས་པ་ནི། །
ཉེས་པ་བརྗོད་པ་གསུམ་པ་ཡིན། ། གསུམ་པ་ཕོག་པ་མཐོལ་ལོ་བཤགས། ། སེམས་ཅན་རྣམས་ལ་བྱམས་པ་སྤོང༌། ། བཞི་པ་ཡིན་པར་རྒྱལ་བས་གསུངས། ། བཞི་པ་ཕོག་པ་མཐོལ་ལོ་བཤགས། ། ཆོས་ཀྱི་རྩ་བ་བྱང་ཆུབ་སེམས། ། དེ་སྤོང་བ་ནི་ལྔ་པ་ཡིན། ། ལྔ་པ་ཕོག་པ་མཐོལ་ལོ་བཤགས། ། རང་ངམ་གཞན་གྱི་གྲུབ་པའི་མཐའ། ། ཆོས་ལ་སྨོད་པ་དྲུག་པ་ཡིན། །
དྲུག་པ་ཕོག་པ་མཐོལ་ལོ་བཤགས། ། ཡོངས་སུ་མ་སྨིན་སེམས་ཅན་ལ། ། གསང་བ་སྒྲོག་པ་བདུན་པ་ཡིན། ། བདུན་པ་ཕོག་པ་མཐོལ་ལོ་བཤགས། ། ཕུང་པོ་སངས་རྒྱས་ལྔའི་བདག་ཉིད། ། དེ་ལ་བརྙས་བྱེད་བརྒྱད་པ་ཡིན། ། བརྒྱད་པ་ཕོག་པ་མཐོལ་ལོ་བཤགས། ། རང་བཞིན་དག་པའི་ཆོས་རྣམས་ལ། ། སོམ་ཉི་ཟ་བ་དགུ་པ་ཡིན། ། དགུ་པ་ཕོག་པ་མཐོལ་ལོ་བཤགས། །
གདུག་ལ་རྟག་ཏུ་བྱམས་ལྡན་པ༑ ༑ བྱེད་པ་དེ་ནི་བཅུ་པར་འདོད། ། བཅུ་པ་ཕོག་པ་མཐོལ་ལོ་བཤགས། ། མིང་སོགས་བྲལ་བའི་ཆོས་རྣམས་ལ། ། དེར་རྟོག་པ་ནི་བཅུ་གཅིག་པ། ། བཅུ་གཅིག་ཕོག་པ་མཐོལ་ལོ་བཤགས། ། སེམས་ཅན་དད་དང་ལྡན་པ་ཡི། ། སེམས་སུན་འབྱིན་པ་བཅུ་གཉིས་པ། ། བཅུ་གཉིས་ཕོག་པ་མཐོལ་ལོ་བཤགས། ། དམ་ཚིག་ལས་ནི་ཇི་བཞིན་རྙེད། །
མི་བརྟེན་པ་དེ་བཅུ་གསུམ་པ། ། བཅུ་གསུམ་ཕོག་པ་མཐོལ་ལོ་བཤགས། ། བུད་མེད་ཤེས་རབ་རང་བཞིན་ལ། ། སྨོད་པར་བྱེད་པ་བཅུ་བཞི་པ། ། བཅུ་བཞི་ཕོག་པ་མཐོལ་ལོ་བཤགས། ། རབ་ཏུ་བདེ་བ་འཕྲོག་པར་བྱེད། ། དམ་ཚིག་དད་དང་མི་ལྡན་པའི། ། རིག་མ་བསྟེན་པར་དགའ་བ་ནི། ། ཡན་ལག་ཉེས་པ་དང་པོ་ཡིན། ། དང་པོ་ཕོག་པ་མཐོལ་ལོ་བཤགས། །
ཚོགས་ཀྱི་འཁོར་ལོར་རྩོད་པ་ནི། ། ཡན་ལག་ཉེས་པ་གཉིས་པ་ཡིན། ། གཉིས་པ་ཕོག་པ་མཐོལ་ལོ་བཤགས། ། མ་གསུངས་པ་ཡི་རིག་མ་ལ། ། སྔགས་པས་བདུད་རྩི་འཐོབ་བྱེད་པ། ། ཡན་ལག་ཉེས་པ་གསུམ་པ་ཡིན། ། གསུམ་པ་ཕོག་པ་མཐོལ་ལོ་བཤགས། ། གསང་ཆོས་ཡན་ལག་ཤེས་གྱུར་ཀྱང༌།། གཞན་ལ་མི་སྟོན་ཤེས་རབ་ངན། ། ཡན་ལག་ཉེས་པ་བཞི་པ་ཡིན། །
བཞི་པ་ཕོག་པ་མཐོལ་ལོ་བཤགས། ། དད་པས་སེམས་ཅན་ཆོས་ཀྱི་རྒྱུ། ། གཞན་གྱི་གཏམ་བྱེད་བྱང་ཆུབ་སེམས། ། ཡན་ལག་ཉེས་པ་ལྔ་པ་ཡིན། ། ལྔ་པ་ཕོག་པ་མཐོལ་ལོ་བཤགས། ། ཉན་ཐོས་ནང་དུ་ཞག་བདུན་འདས། ། ཡན་ལག་ཉེས་པ་དྲུག་པ་ཡིན། ། དྲུག་པ་ཕོག་པ་མཐོལ་ལོ་བཤགས། ། རྣལ་འབྱོར་ཡེ་ཤེས་མི་ཤེས་པ། ། ང་ནི་སྔགས་པ་ཡིན་ཟེར་བ། །
ཡན་ལག་ཉེས་པ་བདུན་པ་ཡིན ། བདུན་པ་ཕོག་པ་མཐོལ་ལོ་བཤགས། ། སྣོད་མིན་སེམས་ཅན་ཐམས་ཅད་ལ། ། ཕྱི་ཡི་ཆོས་བཤད་ཡིན་པ་ལ། ། གསང་བའི་དོན་རྣམས་འཆད་པ་ནི། ། ཡན་ལག་ཉེས་པ་བརྒྱད་པ་ཡིན། ། བརྒྱད་པ་ཕོག་པ་མཐོལ་ལོ་བཤགས། ། ཨོཾ་བཛྲ་སཏྭ་ས་མ་ཡ་ སོགས་བརྗོད། རྩ་ལྟུང་བཤགས་པ་བཏོན་ནས་ཐམས་ཅད་ཚོགས་ལ་རོལ། ལྷག་མ་བསྡུས་ལ་ཁ་ཕྲུ་བཏབ་སྟེ།
བྷྲཱུཾ་ཕེཾ། སྣོད་ཐོད་པ་དང་བཅུད་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་ཞུ་བར་ བསམ། ལྷག་མའི་བཤལ་ཆུས་མི་མཆོད་དུ། ། མ་སྲིང་མ་མོ་ལྷག་ལ་དགྱེས། ། ཁ་ཕྲུས་བྲན་པའི་མཆོད་པ་འདི། ། མཐུན་པའི་རྫས་སུ་དངོས་ནས་འབུལ། ། ཨོཾ་ཨུ་ཙིཥྚ་བ་ལིངྟ་བྷཀྵ་བྷྱ་སྭཱཧཱ། ཞེས་ཕྱི་རོལ་དུ་དོར། རིག་འཛིན་བླ་མའི་དཀྱིལ་འཁོར་དུ། ། ཚོགས་ཀྱི་འཁོར་ལོ་མཆོད་པ་ཡིས། །
བདག་གཞན་འགྲོ་བ་མ་ལུས་པ། ། དཀྱིལ་འཁོར་གཅིག་ཏུ་འགྲུབ་པར་ཤོག། ཉེས་ལྟུང་དྲི་མས་མ་གོས་ཤིང༌། ། རླབས་ཆེན་སྤྱོད་པ་རྫོགས་པ་དང༌། ། ཧེ་རུ་ཀ་དང་མཉམ་པ་ཡི། ། གོ་འཕང་ཚེ་འདིར་ཐོབ་པར་ཤོག། ཕ་མ་སེམས་ཅན་ཐམས་ཅད་བདེ་དང་ལྡན་གྱུར་ཅིག ། ངན་འགྲོ་ཐམས་ཅད་རྟག་ཏུ་སྟོང་པར་ཤོག ། བྱང་ཆུབ་སེམས་དཔའ་གང་དག་སར་བཞུགས་པ། ། དེ་དག་ཀུན་གྱི་སྨོན་ལམ་འགྲུབ་གྱུར་ཅིག །
ཅེས་སྨོན་ལམ་བཏབ་བོ། ། མགོན་པོའི་གཉེར་གསོལ་ནི། ཧོཿ དགོངས་སུ་གསོལ། དཔལ་རྡོ་རྗེ་མགོན་པོ་ནག་པོ་འཇིགས་བྱེད་ཆེན་པོ་ཧེ་རུ་ཀ་དང་རང་བཞིན་ཆོས་ཉིད་དུ་གཅིག་པ། ངོ་བོ་ཡེ་ཤེས་སུ་མཚུངས་པ། མཚན་ཉིད་འཕྲིན་ལས་ཐོགས་མེད་དུ་མཉམ་པ། མི་མཐུན་པའི་ཕྱོགས་ཐམས་ཅད་འཇོམས་པའི་དཔའ་བོ། སྣང་སྲིད་ལྷ་འདྲེ་ཀུན་གྱི་ཡང་རྗེ། ཞིང་སྐྱོང་དྲག་པོ་ལས་གཉན་གྱི་དེད་དཔོན།
མི་ཕམ་རྡོ་རྗེ་གཟི་བརྗིད་ཀྱི་རྒྱལ་པོ། རིག་འཛིན་གྱི་རྣལ་འབྱོར་བུ་བཞིན་དུ་སྐྱོང་བ། དམ་ཅན་སྒྲུབ་པ་པོའི་བསམ་གཏན་གྱི་དྲོད་ཉུལ་བ། ཞི་བའི་མདངས་དང་ལྡན་པ། རྒྱས་པའི་བྱིན་ཆགས་པ། དབང་སྡུད་ལས་ཀྱི་རྩལ་མངའ་བ། དྲག་པོ་དགྲ་བགེགས་སྒྲོལ་བའི་ལས་ལ་མྱུར་བ་བསྟན་པ་སྲུང་བ་ལ་རྩལ་འབྱིན་པ། མཐུ་དང་སྟོབས་ཀྱི་དབང་ཕྱུག་རྡོ་རྗེ་དྲག་རྩལ་ཅན་བདག་ལ་དགོངས་སུ་གསོལ། བདག་རྡོ་རྗེ་འཛིན་པས་བཙུགས་པའི་ཕྱི་ནང་གསང་གསུམ་གྱི་རྟེན་འདི་ལ་བཞུགས་ལ༑ རྣལ་འབྱོར་པ་བདག་བླ་ན་མེད་པའི་བྱང་ཆུབ།
བདེ་བ་ཆེན་པོའི་ཞིང་ཁམས་བགྲོད་པའི་ལམ་གྱི་བར་ཆད་བདུད་བཞིའི་འཇིགས་པ་ལས་སྒྲོལ་བའི་སྐྱེལ་མ་མཛོད་ཅིག ། ཡང་དག་པའི་ལམ་ལ་འཁྲིད་པའི་ཏིང་ངེ་འཛིན་གྱི་བསུན་མ་དང་ཕྲད་པར་མཛོད་ཅིག ། དེ་ལྟར་བྱང་ཆུབ་མ་ཐོབ་ཀྱི་བར་དུ་ཡང་ལུས་ངག་ཡིད་གསུམ་ལོག་པའི་ལམ་ལ་མི་འཇུག་ཅིང༌། ཐར་པ་བྱང་ཆུབ་ཀྱི་ཕྱོགས་སུ་བློ་འགྲོ་བར་མཛད་དུ་གསོལ། འཇིག་རྟེན་འདིར་ཡང་མི་མཐུན་པའི་ཕྱོགས་ཐམས་ཅད་ལས་རྒྱལ་ཞིང༌། བཀྲ་ཤིས་དང་བདེ་ལེགས་ཀྱི་གནས་ནས། ཅི་བསམ་པ་ལྷུན་གྱིས་འགྲུབ་པར་མཛད་དུ་གསོལ། མཆོག་ཐུན་མོང་གི་དངོས་གྲུབ་ཐོགས་པ་མེད་པར་ཐོབ་ནས། འགྲོ་བ་ཡོངས་ཀྱི་དཔལ་དང་མགོན་དུ་གྱུར་པར་མཛད་དུ་གསོལ། དུས་དང་གནས་སྐབས་ཐམས་ཅད་དུ་འཕྲིན་ལས་ཀྱི་བྱ་བ་ལ་བདག་གིས་གསོལ་བ་ཇི་ལྟར་བཏབ་པ་བཞིན་དུ་འགྲུབ་པར་མཛད་དུ་གསོལ།
ལྷ་མོའི་གཉེར་གསོལ་ནི། བྷྱོཿ མཁའ་འགྲོ་མ་ནག་མོ་དུད་པའི་སོལ་བ་མ། མ་ལྟར་མཉེས་གཤིན། རྒྱ་མཚོ་ལྟར་དཀྱེལ་ཆེ། རི་བོ་ལྟར་ལྷུན་ཆགས། ཉི་ཟླ་ལྟར་འོད་གསལ། ནོར་བུ་ལྟར་རེ་བ་སྐོང་བ། ཅི་བགྱིའི་དབང་ཕྱུག་མ་འཁོར་དང་བཅས་པ་ལ་རྣལ་འབྱོར་པ་བདག་གིས་གཏད་གཉེར་དུ་བྱ་བའི་འོས། དངོས་གྲུབ་རྣམ་པ་གཉིས།
བཀའ་དང་བསྟན་པ། ཆོས་དང་དམ་ཚིག ། ཚེ་དང་བསོད་ནམས། ནད་མེད་པ་དང་བདེ་བ་དམ་པ། བསྐུལ་ཞིང་བཅོལ་བའི་ལས། སློབ་མ་དང་འཁོར། སྦྱིན་པ་དང་འབངས། དཀོར་དང་ལོངས་སྤྱོད། མངའ་རིས་དང་དབང་ཕྱུག ། སྡེ་དང་སྲིད།
མཆོད་རྟེན་དང་གཙུག་ལག་ཁང༌། དགོན་གནས་དང་ཡུལ་འཁོར་དུ་བཅས་པ་ཐམས་ཅད་གཏད་ཀྱི། མཐུན་ཞིང་དགྱེས་པའི་རྟེན་རྫས་དམ་ཚིག་གི་གཟུགས་སུ་གྱུར་པ་འདི་རྣམས་ལ་བརྟན་པར་བཞུགས་ཏེ། གནས་ལུས་ལོངས་སྤྱོད་མཐུ་སྟོབས་རྫུ་འཕྲུལ་བསམ་གྱིས་མི་ཁྱབ་པར་གྱུར་པ། ལས་བཅོལ་ཞིང་གཏད་པ་འདི་མཐའ་དག་གི་གཉེར་ཁ་གྱིས་ལ། མི་མཐུན་པའི་ཕྱོགས་མཐའ་དག་ལས་སྲུངས། མཐུན་རྐྱེན་ཐམས་ཅད་སྒྲུབས། གོང་ནས་གོང་དུ་སྤེལ། སྙིང་ལ་གཅེས་པ་དང་བརྣག་པ་མ་དོར་བས་བྱང་ཆུབ་ཀྱི་བར་དུ་བསྟན་པ་སྐྱོངས་ལ་ཡིད་བཞིན་དུ་འདོད་པ་འཇོ་བ་བྱོས་ཤིག ། ཨོཾ་ཡེ་དྷརྨ ་དང་ སུ་པྲ་ཏིཥྛ་ སོགས་བརྗོད།
ཨོཾ་བཛྲ་མཧཱ་ཀཱ་ལ་ས་པཱ་རི་ཝཱ་ཨརྒྷཾ ་སོགས་ནས་ ཤཔྟ བར་གྱིས་མཆོད། ཧཱུཾ༑ ཆོས་ཀྱི་དབྱིངས་ནས་བདུད་སྡེར་ཁྲོས་པའི་གཟུགས། ། མཧཱ་ཀཱ་ལ་ཡབ་ཡུམ་སྲས་དང་འཁོར། ། དམ་ཅན་རྒྱ་མཚོའི་ཚོགས་བཅས་དཀྱིལ་འཁོར་གྱི། ། ལྷ་ཚོགས་ཀུན་ལ་དད་པས་ཕྱག་འཚལ་བསྟོད། ། དེ་ནས་རྗེས་ཆོག་ནི། ཀྱཻ༑ ལྷ་རྫས་མེ་ཏོག་ཀུན་གྱིས་ནམ་མཁའ་བཀབ། ། དྲི་ཞིམ་བདུག་སྤོས་བསྲེགས་པས་ས་གཞི་བཀང༌། །
སྣང་གསལ་འོད་གསལ་ཕྱོགས་བཅུའི་མཐར་འབྲེལ་བ། ། རིག་འཛིན་ཆེན་པོ་ཁྱོད་ལ་མཆོད་པ་འབུལ། ། སིམ་སྐྱེད་བདུད་རྩི་བྱུགས་པའི་ཆུ་འཛིན་གཡོས། ། བདའ་དགུའི་ཞལ་ཟས་ཐམས་ཅད་ཆར་དུ་བབས། ། སྙན་པའི་འབྲུག་སྒྲ་འུར་འུར་སྒྲོག་པ་རྣམས། ། རིག་འཛིན་ཆེན་པོ་ཁྱོད་ལ་མཆོད་པ་འབུལ། ། མཛེས་མ་བྲོ་བརྡུང་སྙན་པའི་གླུ་བླངས་མཐར། ། དྲི་ཞིམ་ངད་འགྱེད་མ་མཆུའི་སྦྲང་སྦྱིན་ནས། ། རེག་མཐའ་བདེ་བ་བྷ་གས་སྟོན་པ་རྣམས། ། རིག་འཛིན་ཆེན་པོ་ཁྱོད་ལ་མཆོད་པ་འབུལ། །
མྱོས་བྱེད་དཔའ་བོའི་དམ་རྫས་ཕུད་ཆེན་འཐོར། ། སྣང་སྲིད་མ་མོའི་མཆོད་རྫས་རཀྟ་སྦྲེང༌། ། ཐུན་མོང་མཉེས་པའི་བ་ལིཾ་ཆེར་བཤམས་པ། ། རིག་འཛིན་ཆེན་པོ་ཁྱོད་ལ་མཆོད་པ་འབུལ། ། བསྟོད་པ་ནི། སྣང་བ་མཐའ་ཡས་སྐུ་ཡི་འཕྲོ་འདུ་ལས། ། བདེ་གཤེགས་འདུས་པའི་ཁྲོ་རྒྱལ་དྲག་པོ་རྩལ། ། མ་རུངས་གདུག་པ་འདུལ་བའི་འཕྲིན་ལས་པ། ། ཁྱོད་ལ་བསྟོད་དོ་ལུས་ལ་བྱིན་གྱིས་རློབས། ། སྣང་བ་མཐའ་ཡས་གསུང་གི་འཕྲོ་འདུ་ལས། །
གསང་བ་འདུས་པའི་སྔགས་རྒོད་དམོད་པའི་མཚོན། ། མ་རུངས་གདུག་པ་འདུལ་བའི་འཕྲིན་ལས་པ། ། ཁྱོད་ལ་བསྟོད་དོ་ངག་ལ་བྱིན་གྱིས་རློབས། ། སྣང་བ་མཐའ་ཡས་ཐུགས་ཀྱི་འཕྲོ་འདུ་ལས། ། སོར་རྟོག་ཡེ་ཤེས་རྫོགས་པ་ཆེན་པོའི་ཀློང༌། ། མ་རུངས་གདུག་པ་འདུལ་བའི་འཕྲིན་ལས་པ། ། ཁྱོད་ལ་བསྟོད་དོ་ཡིད་ལ་བྱིན་གྱིས་རློབས། ། ཞེས་བསྟོད། ཨོཾ་བཛྲ་སཏྭ་ས་མ་ཡ་ སོགས་ཡི་གེ་བརྒྱ་པས་ལྷག་ཆད་བསྐང༌། མ་འབྱོར་བ་དང་ཉམས་པ་དང༌། །
གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཡང་བཟོད་པར་མཛད་དུ་གསོལ། ། ལྷག་པ་དང་ནི་ཆད་པ་དང༌། ། ཆོ་གའི་ཡན་ལག་ཉམས་པ་དང༌། ། བདག་གིས་རྗེད་ངས་ཅི་བགྱིད་པ། ། དེ་ཡང་བཟོད་པར་མཛད་དུ་གསོལ། ། ཅེས་བཟོད་པར་གསོལ། སྐུ་གཟུགས་ལ་སོགས་པའི་རྟེན་ལ་དམིགས་ཏེ། འདིར་ནི་གཟུགས་དང་ལྷན་གཅིག་ཏུ། །
འགྲོ་བའི་དོན་དུ་བཞུགས་ནས་ཀྱང༌། ། ནད་མེད་ཚེ་དང་དབང་ཕྱུག་དང༌། ། མཆོག་རྣམས་སྦྱིན་པར་མཛད་དུ་གསོལ། ། སུཔྲ་ཏིཥྛ་བཛྲ་ཡེ་སྭཱཧཱ། ཞེས་པས་བརྟན་བཞུགས་བྱ། སྐྱེ་མེད་ཆོས་ཀྱི་དབྱིངས་ཉིད་ལས། ། འགག་མེད་རྡོ་རྗ་སྲིན་པོ་ཤར། ། འགག་པ་ཉིད་ན་འགག་པ་མེད། ། སྤྲོས་བྲལ་ཆོས་སྐུའི་ཀློང་དུ་ཐིམ། ། ཞེས་བདག་བསྐྱེད་བསྡུ་ལྡང་བྱས་གྲུབ་པ་དང༌།
དགེ་བ་འདི་ཡིས་མྱུར་དུ་བདག ། རིག་འཛིན་ཆེན་པོ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། ཁྱོད་ལ་མཆོད་བསྟོད་གསོལ་བ་བཏབ་པའི་མཐུས། ། བདག་སོགས་གང་དུ་གནས་པའི་ས་ཕྱོགས་སུ། ། ནད་གདོན་དབུལ་འཕོངས་འཐབ་རྩོད་ཞི་བ་དང༌། ། ཆོས་དང་བཀྲ་ཤིས་འཕེལ་བར་མཛད་དུ་གསོལ། ། ཟངས་དཔལ་སྨོན་ལམ་ནི། མཁའ་གློང་རྣམ་དག་འོག་མིན་རྡོ་རྗེའི་དབྱིངས། །
རྒྱལ་བའི་ཞིང་མཆོག་རབ་འབྱམས་རྒྱ་མཚོའི་གར། ། ངོ་མཚར་འཕྲུལ་གྱི་དབང་པོ་བརྩེགས་པའི་ཏོག ། ཟངས་མདོག་དཔལ་གྱི་རི་བོ་སྐྱེ་བར་ཤོག ། སངས་རྒྱས་འོད་སྣང་མཐའ་ཡས་ཡེ་ཤེས་ཀྱི། ། སྒྱུ་འཕྲུལ་རྡོ་རྗེའི་དྲྭ་བས་མངོན་སུམ་དུ། ། མཛེས་དགུར་བརྒྱན་པ་པདྨའི་གཞལ་ཡས་ཁང༌། ། ཟངས་མདོག་དཔལ་གྱི་རི་བོ་སྐྱེ་བར་ཤོག ། རྒྱལ་བའི་སྤྱི་གཟུགས་རྡོ་རྗེ་ཐོད་འཕྲེང་རྩལ། ། གང་འདུལ་འཕྲིན་ལས་འཁོར་ལོའི་གཟི་བྱིན་གྱིས། ། ཀུན་དགའ་བརྒྱན་པའི་ཕོ་བྲང་པདྨ་འོད། །
ཟངས་མདོག་དཔལ་གྱི་རི་བོ་སྐྱེ་བར་ཤོག ། ནོར་བུའི་བ་གམ་བརྩེགས་པའི་རི་དབང་རྩེར། ། པདྨ་རཱ་གའི་ཁང་བརྩེགས་ནོར་བུའི་ཏོག ། མཁའ་འགྲོའི་སྤྲིན་ཕུང་ཕྱོགས་ཀྱི་བླ་བྲེས་པ། ། ཟངས་མདོག་དཔལ་གྱི་རི་བོ་སྐྱེ་བར་ཤོག ། ཨ་ཀརྒྷོ་ཤྲིརྵ་དང་པླ་ཀྵའི། ། ནགས་ཚལ་སྟུགས་པོར་འཁྲིགས་པའི་དྲྭ་མིག་ནས། ། དབང་པོའི་ཤིང་བལ་གཡོ་བའི་ལང་ཚོ་ཅན། ། ཟངས་མདོག་དཔལ་གྱི་རི་བོ་སྐྱེ་བར་ཤོག ། ཁམས་གསུམ་དུག་གསུམ་སྣ་ཚོགས་འདུས་པའི་སྲོག །
སྤྱོད་ལ་དགྱེས་མཛད་རྡོ་རྗེའི་མནྜ་ལར། ། མཁའ་སྤྱོད་ལོངས་སྤྱོད་འདུས་པའི་འཁོར་ལོ་ཅན། ། ཟངས་མདོག་དཔལ་གྱི་རི་བོ་སྐྱེ་བར་ཤོག ། དཔའ་བོ་རིག་འཛིན་ཚོགས་པའི་གྲལ་དབུས་ན། ། པདྨ་རྒྱལ་པོ་སེངྒེའི་སྒྲ་སྒྲོག་པས། ། ཕྱོགས་ལས་རྣམ་པར་རྒྱལ་བའི་དཔའ་བརྗིད་ཅན། ། ཟངས་མདོག་དཔལ་གྱི་རི་བོ་སྐྱེ་བར་ཤོག ། ཙན་དན་དྲི་ཞིམ་གྱིས་བགོས་འཆི་མེད་ལྷའི། ། མེ་ཏོག་ཆར་ཟིམ་འབབ་པའི་དོ་ར་ན། ། ཌཱཀྐིའི་གར་མཁན་རྩེ་བའི་རྒྱང་གླུ་ཅན། །
ཟངས་མདོག་དཔལ་གྱི་རི་བོ་སྐྱེ་བར་ཤོག། མཚུངས་མེད་བློ་ལྡན་ཐུགས་རྗེའི་རང་བཞིན་དང༌། ། ལྷན་ཅིག་མངོན་པར་མཐོ་བ་ལྷུན་པོའི་དཔལ། ། ཉི་མའི་རྒྱན་གྱུར་ཉི་འོད་ཀྱིས་མཛེས་པ། ། ཟངས་མདོག་དཔལ་གྱི་རི་བོ་སྐྱེ་བར་ཤོག ། འདི་ནས་བཟུང་སྟེ་བྱང་ཆུབ་སྙིང་པོའི་བར། ། རྒྱལ་བ་ཀུན་འདུས་པདྨས་རྗེས་འཛིན་ཅིང༌། ། མཁའ་སྤྱོད་དག་པའི་ཞིང་མཆོག་པདྨ་འོད། ། ཟངས་མདོག་དཔལ་གྱི་རི་བོར་སྐྱེ་བར་ཤོག ། གུང་ཐང་ལ་ཐོག་ཏུ་མཁའ་འགྲོ་ཡེ་ཤེས་མཚོ་རྒྱལ་གྱིས་གུ་རུའི་ཞབས་སྤྱི་བོར་བླང་སྟེ་སྨོན་ལམ་བཏབ་པ།
མཧཱ་གུ་རུའི་བྱིན་རླབས་ཀྱིས། ། བདག་ཅག་ཚེ་རབས་ཐམས་ཅད་དུ། ། ཞིང་ཁམས་དག་པའི་ཕོ་བྲང་དུ། ། བླ་མ་འབྲལ་མེད་བསྟེན་པར་ཤོག ། མོས་གུས་ལྟེམས་བརྐྱང་མེད་པ་ཡིས། ། མཉེས་པའི་ཞབས་ཏོག་སྒྲུབ་པ་དང༌། ། དགོངས་པ་ཟབ་མོ་ཐུགས་ཀྱི་བཅུད། ། བྱིན་རླབས་བདུད་རྩིའི་ལུང་ཐོབ་ཤོག ། སྐུ་གསུང་ཐུགས་ཀྱི་བྱིན་རླབས་ཀྱིས། ། ལུས་ངག་ཡིད་གསུམ་སྨིན་པ་དང༌། །
ཟབ་མོའི་བསྐྱེད་རྫོགས་རྣམ་གཉིས་ལ། ། དབང་གི་སྒྲུབ་པ་ཐོབ་པར་ཤོག ། ལོག་ལྟ་བདུད་ཀྱི་ཚོགས་རྣམས་དང༌། ། ནད་གདོན་རྣམ་རྟོག་ཞི་བ་དང༌། ། འཁོར་དང་ལོངས་སྤྱོད་རྒྱས་པ་ཡིས། ། བསམ་པ་ཡིད་བཞིན་འགྲུབ་པར་ཤོག ། དུར་ཁྲོད་རི་ཁྲོད་གངས་ཁྲོད་སོགས། ། ཕུན་སུམ་ཚོགས་པའི་གནས་ཉིད་དུ། ། ཏིང་འཛིན་ཟབ་མོའི་དགོངས་སྤྱོད་ལ། ། རྟག་ཏུ་སྒྲུབ་པ་བྱེད་པར་ཤོག །
སྒྲུབ་པ་བྱེད་པའི་འབྲས་བུ་ཡིས། ། འཕྲིན་ལས་རྣམ་བཞི་སྒྲུབ་པ་དང༌། ། ལྷ་སྲིན་བྲན་དུ་འཁོལ་ནས་ཀྱང༌། ། སངས་རྒྱས་བསྟན་པ་བསྲུང་བར་ཤོག ། སྟོན་པས་གསུངས་པའི་དམ་ཆོས་རྣམས། ། རྩོལ་མེད་རྒྱུད་ལ་འཆར་བ་དང༌། ། མཁྱེན་པ་མཆོག་ལ་མངའ་བརྙེས་ཤིང༌། ། རྟོགས་པ་མཆོག་དང་ལྡན་པར་ཤོག ། བྱང་ཆུབ་སེམས་ཀྱི་རྟེན་འབྲེལ་གྱིས། ། སྐྱེ་འགྲོ་ཐམས་ཅད་དབང་འདུས་ནས། །
ཐོགས་མེད་ཡིད་བཞིན་ནོར་བུའི་གཏེར། ། འབྲེལ་ཚད་དོན་དང་ལྡན་པར་ཤོག ། སངས་རྒྱས་བསྟན་པ་དར་བའི་མཐུས། ། བརྒྱུད་འཛིན་ཆོས་དོན་རྒྱས་པ་དང༌། ། འགྲོ་ཀུན་བདེ་ལ་འཁོད་ནས་ཀྱང༌། ། ཞིང་ཁམས་ཐམས་ཅད་དག་པར་ཤོག ། བདག་གི་ལུས་ངག་ཡིད་གསུམ་གྱིས། ། གདུལ་བྱ་སོ་སོའི་བློ་ཡུལ་དུ། ། གང་ལ་གང་འདུལ་སྤྲུལ་པའི་སྐུ། ། དཔག་ཏུ་མེད་པར་འབྱུང་བར་ཤོག །
མདོར་ན་འཁོར་འདས་མ་ལུས་ཀུན། ། གུ་རུ་ཉིད་དང་དབྱེར་མེད་ཅིང༌། ། སྐུ་གསུམ་འདུ་འབྲལ་མེད་པ་ཡིས། ། རྣམ་མཁྱེན་སངས་རྒྱས་ཐོབ་པར་ཤོག ། སེམས་ཅན་གསོལ་བ་འདེབས་པར་ཤོག ། བླ་མས་བྱིན་གྱིས་རློབས་པར་ཤོག ། ཡི་དམ་དངོས་གྲུབ་སྟེར་བར་ཤོག ། མཁའ་འགྲོས་ལུང་བསྟན་བྱེད་པར་ཤོག ། ཆོས་སྐྱོང་བར་ཆད་སེལ་བར་ཤོག ། སངས་རྒྱས་བསྟན་པ་དར་ཞིང་རྒྱས་པར་ཤོག །
སེམས་ཅན་ཐམས་ཅད་བདེ་ཞིང་སྐྱིད་པར་ཤོག ། ཉིན་དང་མཚན་དུ་ཆོས་ལ་སྤྱོད་པར་ཤོག ། རང་གཞན་དོན་གཉིས་ལྷུན་གྱིས་འགྲུབ་པར་ཤོག ། རང་བཞིན་དག་པའི་དགེ་བ་འདིས། ། འཁོར་བ་ངན་སོང་དོང་སྤྲུགས་ནས། ། སྲིད་མཚོར་སླར་ཡར་མི་གནས་ཤིང༌། ། ཕྱམ་གཅིག་སངས་རྒྱས་མྱུར་ཐོབ་ཤོག ། རྒྱལ་བ་ཀུན་གྱི་གསང་ཆེན་མཛོད། ། བླ་མེད་མཆོག་གི་ཐེག་པ་འདི། ། ཇི་ལྟར་མཁའ་ལ་ཉི་ཤར་ལྟར། །
རྒྱལ་ཁམས་ཡོངས་ལ་དར་རྒྱས་ཤོག ། བདག་གི་དགེ་བའི་རྩ་བ་འདི་དག་དགེ་བའི་རྩ་བ་མཐའ་དག་ཏུ་གྱུར་ནས་བླ་མ་དམ་པའི་ཐུགས་དགོངས་ཡོངས་སུ་རྫོགས་པའི་ཡོན་ཏན་དང་ལྡན་པར་གྱུར་ཅིག ། སངས་རྒྱས་བསྟན་པ་དར་ཞིང་རྒྱས་པ་ཡི། སྐྱེས་བུ་སྟོབས་ལྡན་དུ་གྱུར་ཅིག ། མཁྱེན་བརྩེ་ནུས་གསུམ་མཐར་ཕྱིན་ནས་རྫོགས་པའི་སངས་རྒྱས་སུ་གྱུར་ཅིག ། རིགས་དྲུག་གི་སེམས་ཅན་ཐམས་ཅད་འཁོར་བ་དང་ངན་སོང་གི་སྡུག་བསྔལ་ཆེན་པོ་ལས་སྒྲོལ་ནུས་པའི་དེད་དཔོན་ཆེན་པོར་སྐྱེ་བར་གྱུར་ཅིག ། དེ་ཁོ་ན་བཞིན་དུ་འགྲུབ་པར་གྱུར་ཅིག ། བདག་པདྨ་གླིང་པས་ལྷོ་བྲག་སྨན་མདོའི་བྲག་སེངྒེའི་གདོང་པ་ཅན་ནས་གདན་དྲངས་པའོ། ། རྗེ་བཙུན་ཁྱེད་དང་ཐུགས་རྗེ་མཉམ་པར་ཤོག ། རྒྱལ་སྲས་ཁྱེད་དང་གདུལ་བྱ་མཉམ་པར་ཤོག །
ཐོད་འཕྲེང་རྩལ་དང་འཕྲིན་ལས་མཉམ་པར་ཤོག། ཚེ་དཔག་མེད་དང་སྐུ་ཚེ་མཉམ་པར་ཤོག ། འཇམ་དཔལ་དབྱངས་དང་མཁྱེན་རབ་མཉམ་པར་ཤོག ། སྤྱན་རས་གཟིགས་དང་འགྲོ་དོན་མཉམ་པར་ཤོག། གསང་བའི་བདག་དང་མཐུ་སྟོབས་མཉམ་པར་ཤོག ། ལོངས་སྤྱོད་རྫོགས་དང་མཚན་དཔེ་མཉམ་པར་ཤོག ། ཀུན་ཏུ་བཟང་དང་ཞིང་ཁམས་མཉམ་པར་ཤོག ། ནམ་ཞིག་ཚེ་ཡི་འདུ་བྱེད་གཏོང་བའི་ཚེ། ། མི་གཙང་ལུས་འདིའི་སྒྱུ་མ་བོར་མ་ཐག ། བདེ་བ་ཅན་དུ་རྫུས་ཏེ་སྐྱེ་བར་ཤོག །
སྐྱེས་མ་ཐག་ཏུ་ས་བཅུ་རབ་རྫོགས་ཏེ། ། སྤྲུལ་པ་རེ་རེ་བདག་གིས་བཀྱེ་ནས་ཀྱང༌། ། ཐམས་ཅད་འདྲེན་པའི་དེད་དཔོན་བདག་གྱུར་ཅིག ། བདག་གཞན་གཉིས་མེད་ཆོས་སྐུ་མཐར་ཕྱིན་ནས། ། ཀ་དག་གདོད་མའི་དབྱིངས་སུ་གྲོལ་བར་ཤོག ། སྨོན་ལམ་འདི་རྒྱལ་དབང་བསྟན་འཛིན་གྲགས་པའི་གསུང་ཡིན་ནོ། ། བསྔོ་བ་དང་སྨོན་ལམ་ཡོངས་སུ་གྲུབ་པའི་རྒྱལ་པོ་ལ་ཕྱག་འཚལ་ལོ། ། ཨོཾ་ངྷ་རེ་ངྷ་རེ་བྷན་ངྷ་རེ་བྷན་ངྷ་རེ་སྭཱཧཱ། དགེ་བ་སྟོབས་ཆེ་བར་གྱུར་ཅིག ། སྡིག་པ་འདག་སྐྱེན་པར་གྱུར་ཅིག །
སྨོན་ལམ་མཐུ་བཙན་པར་གྱུར་ཅིག ། ཛ་ཡ་ཛ་ཡ་སིདྡྷི་སིདྡྷི་ཕ་ལ་ཕ་ལ་བཀྲ་ཤིས་པར་གྱུར་ཅིག ། དེ་ལྟར་གྲུབ་པ་ཡང་དཀོན་མཆོག་གསུམ་གྱི་བདེན་པ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་བྱིན་གྱིས་བརླབས་དང་ཚོགས་གཉིས་ཡོངས་སུ་རྫོགས་པའི་མཐུ་དང་ཆོས་ཀྱི་དབྱིངས་རྣམ་པར་དག་ཅིང་བསམ་གྱིས་མི་ཁྱབ་པའི་སྟོབས་ཀྱིས་ཇི་ལྟར་སྨོན་པ་དེ་དེ་བཞིན་དུ་འགྲུབ་པར་གྱུར་ཅིག ། ཨོ་རྒྱན་པདྨའི་ཁྱེད་སྐུ་ཅི་འདྲ་དང༌། ། འཁོར་དང་སྐུ་ཚེ་ཚད་དང་ཞིང་ཁམས་སོགས། ། ཁྱོད་ཀྱི་མཚན་མཆོག་བཟང་པོ་ཅི་འདྲ་བ། ། འདི་འདྲ་ཁོ་ན་བདག་སོགས་སྐྱེ་བར་ཤོག ། འགྲོ་ལ་ཕན་བདེ་འབྱུང་བའི་གཞི་གཅིག་པུ། ། དཔལ་ལྡན་འབྲུག་པའི་བསྟན་པ་རིན་པོ་ཆེ། །
ཕྱོགས་དུས་ཀུན་ཏུ་དར་ཞིང་རྒྱས་པ་དང༌། ། འགྲོ་ཀུན་ཐབས་མཁས་དེ་ཡིས་གྲོལ་གྱུར་ཅིག ། ཡུལ་ལྗོངས་སྤྱི་དང་བྱེ་བྲག་འབྲུག་ཡུལ་འདིར། ། མི་མཐུན་ཉེར་འཚེའི་མིང་ཡང་མི་གྲགས་ཤིང༌། ། དཔལ་ལྡན་བླ་མའི་སྐུ་ཚེ་བརྟན་པ་དང༌། ། དགེ་འདུན་སྡེ་རྣམས་དར་ཞིང་རྒྱས་པར་ཤོག ། ས་སྐྱོང་མི་དབང་ཆབ་སྲིད་བརྟན་པ་དང༌། ། འབངས་རྣམས་བདེ་སྐྱིད་དཔལ་ལ་སྤྱོད་པར་ཤོག ། འདི་ཡི་དགེ་བས་བསྟན་པ་རྒྱས་པའི་གེགས། ། བདུད་རིགས་རྣམས་དང་དེ་ཡིས་ཡིད་བསྐྱོད་པའི། །
ལོག་པར་བསྒྲུབ་པ་མཐའ་དག་ཚར་བཅད་ནས། ། བསྟན་པའི་རྒྱལ་མཚན་ཕྱོགས་བཅུར་བསྒྲེང་བར་ཤོག ། གནས་འདིར་དཔལ་འབྱོར་བྱིན་རླབས་མི་ཉམས་ཤིང༌། ། བསམ་སྦྱོར་ངན་པའི་གདུག་རྩུབ་ཞི་བ་དང༌། ། བསླབ་གསུམ་རྣམ་དག་བསྟན་པ་གཅེས་འཛིན་པའི། ། དགེ་འདུན་ཚོགས་ཀྱིས་གང་བའི་བཀྲ་ཤིས་ཤོག། བཅོམ་ལྡན་འདས་དེ་བཞིན་གཤེགས་པ་སྨོན་ལམ་གྲུབ་པའི་རྒྱལ་པོ་ལ་ཕྱག་འཚལ་ལོ། ། ལས་དང་གློ་བུར་རྐྱེན་ལས་གྱུར་པ་ཡི། ། གདོན་དང་ནད་དང་འབྱུང་པོའི་འཚེ་བ་སོགས། ། སེམས་ཅན་ཡིད་མི་བདེ་བའི་ནད་རྣམས་ཀུན། །
འཇིག་རྟེན་ཁམས་སུ་འབྱུང་བར་མ་གྱུར་ཅིག ། ཇི་ལྟར་གཤེད་མས་ཁྲིད་པའི་བསད་བྱ་བཞིན། ། སྐད་ཅིག་གཅིག་ལ་ལུས་སེམས་འབྲལ་བྱེད་པའི། ། སྲོག་འཕྲོག་ནད་ཀྱི་སྡུག་བསྔལ་ཇི་སྙེད་པ། ། འཇིག་རྟེན་ཁམས་སུ་འབྱུང་བར་མ་གྱུར་ཅིག ། འཆི་བདག་གཤིན་རྗེའི་ཁ་ནང་ཚུད་པ་ལྟར། ། ནད་ཀྱི་མིང་ཙམ་ཐོས་པས་སྐྲག་བྱེད་པའི། ། ཉིན་གཅིག་པ་དང་རྟག་པའི་རིམ་སོགས་ཀྱིས། ། ལུས་ཅན་ཀུན་ལ་གནོད་པར་མ་གྱུར་ཅིག ། གནོད་པའི་བགེགས་རིགས་སྟོང་ཕྲག་བརྒྱད་ཅུ་དང༌། །
གློ་བུར་ཡེ་འབྲོག་སུམ་བརྒྱ་དྲུག་ཅུ་དང༌། ། བཞི་བརྒྱ་རྩ་བཞིའི་ནད་ལ་སོགས་པ་ཡིས། ། ལུས་ཅན་ཀུན་ལ་འཚེ་བར་མ་གྱུར་ཅིག ། ལུས་སེམས་བདེ་བ་མ་ལུས་འཕྲོག་བྱེད་པའི། ། འབྱུང་བཞི་འཁྲུག་པའི་སྡུག་བསྔལ་ཇི་སྙེད་པ། ། མ་ལུས་ཞི་ཞིང་མདངས་སྟོབས་ལྡན་གྱུར་ནས། ། ཚེ་རིང་ནད་མེད་བདེ་སྐྱིད་ལྡན་པར་ཤོག། བླ་མ་དཀོན་མཆོག་རྣམས་ཀྱི་ཐུགས་རྗེ་དང༌། ། མཁའ་འགྲོ་ཆོས་སྐྱོང་སྲུང་མའི་མཐུ་སྟོབས་དང༌། ། ལས་འབྲས་བསླུ་བ་མེད་པའི་བདེན་སྟོབས་ཀྱིས། །
སྨོན་ལམ་ཇི་ལྟར་བཏབ་པ་འགྲུབ་གྱུར་ཅིག ། བླ་མེད་བླ་མའི་ཐུགས་རྗེ་དང༌། ། རྒྱལ་དང་རྒྱལ་སྲས་རང་རྒྱལ་དང༌། ། དགྲ་བཅོམ་བདེན་པའི་བྱིན་རླབས་ཀྱིས། ། སྨོན་ལམ་རྣམ་དག་འགྲུབ་པར་ཤོག ། རྡོ་རྗེ་འཆང་ཆེན་ཏིལླི་ནཱ་རོ་དང༌། ། མར་པ་མི་ལ་སྒམ་པོ་མཐའ་རྩ་པ། ། སྣ་ཕུ་པ་དང་དཔལ་ལྡན་འབྲུག་པ་སོགས། ། དཀར་བརྒྱུད་བླ་མ་རྣམས་ཀྱི་བཀྲ་ཤིས་ཤོག ། རྒྱ་གར་པཎ་ཆེན་བོད་ལ་བཀའ་དྲིན་ཆེ། །
པདྨ་འབྱུང་གནས་སྐུ་ལ་འདས་འཁྲུངས་མེད༌། ། ད་ལྟ་ལྷོ་ནུབ་སྲིན་པོའི་ཁ་གནོན་མཛད། ། ཨོ་རྒྱན་རིན་པོ་ཆེ་ཡི་བཀྲ་ཤིས་ཤོག ། ཆོས་སྐུ་གཟུང་འཛིན་བྲལ་བའི་ངང་ཉིད་ལས། ། ལོངས་སྤྱོད་རྫོགས་སྐུ་འཇའ་ཚོན་ལྟ་བུ་ལ། ། མཚན་དང་དཔེ་བྱད་ཕྱག་རྒྱ་ལྔ་ཡིས་བརྒྱན། ། ཡི་དམ་ལྷ་ཚོགས་རྣམས་ཀྱི་བཀྲ་ཤིས་ཤོག ། ཡུལ་ཉི་ཤུ་རྩ་བཞིའི་མཁའ་འགྲོ་དང༌། ། ཁྱད་པར་ཨོ་རྒྱན་དབེན་གནས་སུ། ། དམ་ཚིག་ཅན་རྣམས་བསྲུང་མཛད་པའི། །
མཁའ་འགྲོ་མ་རྣམས་ཀྱི་བཀྲ་ཤིས་ཤོག ། བཅོམ་ལྡན་འདས་ཀྱི་སྤྱན་སྔ་རུ། ། སྒྲུབ་པ་མཛད་པའི་གང་ཟག་ལ། ། བུ་བཞིན་སྐྱོང་བར་ཞལ་བཞེས་པའི། ། ཆོས་སྐྱོང་སྲུང་མ་རྣམས་ཀྱི་བཀྲ་ཤིས་ཤོག ། འབད་དང་རྩོལ་བ་མི་དགོས་ཤིང༌། ། ཡིད་བཞིན་ནོར་བུ་དཔག་བསམ་ཤིང༌། ། སེམས་ཅན་རེ་བ་སྐོང་མཛད་པའི། ། བསམ་པ་འགྲུབ་པའི་བཀྲ་ཤིས་ཤོག ། མི་འགྱུར་ལྷུན་པོ་སྐུ་ཡི་བཀྲ་ཤིས་ཤོག །
ཡན་ལག་དྲུག་ཅུ་གསུང་གི་བཀྲ་ཤིས་ཤོག ། མཐའ་བྲལ་འཁྲུལ་མེད་ཐུགས་ཀྱི་བཀྲ་ཤིས་ཤོག། རྒྱལ་བའི་སྐུ་གསུང་ཐུགས་ཀྱི་བཀྲ་ཤིས་ཤོག ། སྟོན་པ་འཇིག་རྟེན་ཁམས་སུ་བྱོན་པ་དང༌། ། བསྟན་པ་ཉི་འོད་བཞིན་དུ་གསལ་བ་དང༌། ། བསྟན་འཛིན་དཔོན་སློབ་བཞིན་དུ་མཐུན་པ་ཡིས། ། བསྟན་པ་ཡུན་རིང་གནས་པའི་བཀྲ་ཤིས་ཤོག ། གྲོལ་བའི་ཉིན་ནམ་དེའི་སང་ཉིན་གཏང་རག་གི་མཇུག་གང་བདེར་སྨོན་ལམ་དང་བཀྲ་ཤིས་ཀྱི་རིམ་པ་ནི། གཞུང་ཆོག་སྔར་བཞིན་ལ་དགེ་བསྔོའི་མཇུག་ཏུ་སྤྲོ་ན་ཆོས་རྗེ་གཙང་པ་རྒྱ་རས་ཀྱིས་མཛད་པའི་དགེ་སྦྱོར་འདུན་པའི་སྨོན་ལམ་འདོན། དེ་ཙམ་མི་ནུས་ན་མཐུ་ཆེན་ཆོས་ཀྱི་རྒྱལ་པོས་མཛད་པའི་དགེ་སྦྱོར་འདུན་པའི་སྨོན་ལམ་དོན་བསྡུས་འདི་ལྟར།
ན་མོ་ཧཱ་མུ་དྲ་ཡཿ ཕྱོགས་བཅུའི་དུས་གསུམ་བདེ་གཤེགས་སེམས་དཔའ་ཉན་ཐོས་འཕགས་པ་སྲས་བཅས་དང༌། ། རྩ་བ་བརྒྱུད་པའི་རྗེ་བཙུན་དམ་པ་རྒྱུད་སྡེ་བཞིའི་ལྷ་ཌཱཀྐིའི་ཚོགས། ། ཆོས་སྲུང་དཀར་ཕྱོགས་ལྷར་བཅས་བདག་ལ་བརྩེ་བས་དགོངས་ཤིང་གཟིགས་ནས་ཀྱང༌། ། བདག་གི་སྨོན་ལམ་འདི་ལ་ཐུགས་གཏོད་བྱིན་རླབས་ནུས་པ་སྨིན་པར་མཛོད། ། བདག་ཅག་དུས་འདི་ནས་བཟུང་ཚེ་རབས་ཀུན་ཏུ་དད་མོས་བརྩོན་འགྲུས་དང༌། ། ཤེས་རབ་སྤོབས་པ་ཡོན་ཏན་ཆེ་ཞིང་གཟུགས་བཟང་ཚེ་རིང་ནད་མེད་ཅིང༌། ། རིགས་མཐོ་ལོངས་སྤྱོད་གཏོང་ཕོད་སྙིང་རྗེ་སྙིང་རུས་གཉེན་པོའི་གོ་ཆ་ཆེ། ། དབྱངས་སྙན་ཡིད་འོང་བཟང་པོའི་སྤྱོད་ཡུལ་ཉིད་ལ་རྟག་ཏུ་གནས་པར་ཤོག ། ཚེ་རབས་ཀུན་ཏུ་མཚན་དཔེས་བརྒྱན་པའི་རྡོ་རྗེའི་སྐུ་ཐོབ་དྲུག་ཅུའི་གསུང༌། །
ཤེས་བྱ་ལ་མཁས་ཡེ་ཤེས་ཐུགས་ལྡན་བཤེས་གཉེན་མཇལ་ཞིང་མཉེས་པ་བསྒྲུབ། ། མི་མཉེས་སྤོང་ཞིང་བཤེས་གཉེན་ཡོན་ཏན་བདག་ལ་འཇུག་ཅིང་རྫོགས་པ་དང༌། ། གཞོན་ནུར་རབ་བྱུང་ཚུལ་ཁྲིམས་དམ་ཚིག་བསླབ་པ་གསུམ་གྱི་གཞི་འཛིན་ཤོག ། ཐེག་ཆེན་ཆོས་ལ་ཐོས་བསམ་སྒོམ་སྒྲུབ་བར་ཆད་མེད་ཅིང་ཡོན་ཏན་རྫོགས། ། བརྒྱུད་པའི་སྲོལ་འཛིན་ཕ་རྗེས་བུས་སོབས་སྟོང་ཉིད་སྙིང་རྗེའི་རྩལ་འབྱོངས་པའི། ། རང་གཞན་དོན་འགྲུབ་རྟོགས་པ་འཆར་ཞིང་རྐྱེན་ངན་ལམ་དུ་ལོང་བ་དང༌། ། རྟོགས་པ་ཐུགས་རྗེས་བདག་གཞན་གྲོལ་ཞིང་གདུལ་བྱ་དུས་ལ་བབ་པར་ཤོག། ཤེས་རབ་ཆེན་པོས་བདེན་པའི་དོན་རྟོགས་སྙིང་རྗེས་གཞན་སྡུག་མི་བཟོད་དང༌། ། བྱིན་རླབས་ཆེན་པོས་གཞན་སྣང་བསྒྱུར་ནུས་གདམས་པས་གཞན་རྒྱུད་ཡོན་ཏན་འཁོད། ། ཉམས་མྱོང་ཆེན་པོས་ལམ་སྣ་འཁྲིད་ནུས་རྟེན་འབྲེལ་ཐབས་མཁས་གཟུང་འཛིན་དག །
ལས་འབྲས་ཤེས་ཤིང་རང་འདོད་རྩ་ཆོད་རིགས་དྲུག་ལ་ནི་སྒོམ་ཐེབས་ཤོག ། ཚེ་རབས་ཀུན་ཏུ་བླ་མ་སངས་རྒྱས་འདུ་ཤེས་སྐྱེ་ཞིང་མོས་གུས་ལྡན། ། བྱིན་རླབས་འཇུག་ཅིང་སྐྱོན་དག་ཡོན་ཏན་རབ་རྫོགས་དགོས་མེད་རྒྱུད་ལ་སྐྱེ། ། ཚོགས་གཉིས་རབ་རྫོགས་དོན་གཉིས་ཕུན་ཚོགས་རྟེན་འབྲེལ་ཆིག་ཆོག་གནད་ཚུད་ནས། ། མཉམ་བཞག་བརྟན་ཐོབ་ཞི་གནས་བདེ་གསལ་མི་རྟོག་ཏིང་འཛིན་འབྱོངས་པར་ཤོག ། མངོན་ཤེས་རྫུ་འཕྲུལ་ཐུན་མོང་ཡོན་ཏན་དཔག་མེད་རིག་པའི་རྩ་ཆོད་ཅིང༌། ། རྣམ་རྟོག་ཆོས་སྐུ་འཁོར་འདས་སུ་རྟོགས་སྐྱོན་ཡོན་འཁྲུལ་གྲོལ་ལམ་སློང་ནས། ། སྡུག་བསྔལ་བདེར་འཆར་བར་ཆད་དངོས་གྲུབ་ཏུ་ཤེས་ཕྱག་རྒྱ་ཆེ་ལ་གནས། ། སྣང་བ་དབང་འདུས་ལས་འབྲས་འཇོག་ཅིང་འབྲེལ་ཚད་དོན་དང་ལྡན་པར་ཤོག ། བདག་གཞན་ཀུན་གྱི་ཕན་གནོད་ལས་བྱས་ལོག་དང་བཏང་སྙོམས་མི་འགྲོ་ཞིང༌། །
རྒྱུ་རྐྱེན་མཚམས་སྦྱོར་དུས་གསུམ་ལས་ངན་རྒྱུ་འབྲས་ཐམས་ཅད་བྱང་བ་དང༌། ། དུག་ལྔ་ཆོས་བརྒྱད་མི་དགེའི་བསམ་སྦྱོར་སྐད་ཅིག་མེད་ཅིང་ཚོགས་གཉིས་རྫོགས། ། སྔགས་ཀྱི་སྣོད་རུང་དབང་བཞི་ཐོབ་ཅིང་ཡེ་ཤེས་ངོས་ཟིན་འབྲས་ཐོབ་ཤོག ། དམ་ཚིག་སྡོམ་ལྡན་བསྐྱེད་རྫོགས་བརྟན་ཐོབ་འཕྲིན་ལས་བཞི་འགྲུབ་རྒྱུ་འབྲས་ཤེས། ། རིག་པའི་འགྲོ་ལྡོག་དགེ་སྡིག་འདོར་ལེན་ཤེས་རབ་སྣང་བ་བྱན་ཚུད་ཅིང༌། ། ཕྱི་ནང་གསང་བའི་རྟེན་འབྲེལ་ལ་མཁས་གཞན་སྣང་དབང་འདུས་སྨོན་ལམ་གྱི། ། མཐུ་དང་འབྲས་བུ་ཚེ་འདི་ཉིད་ལ་སྨིན་ཅིང་བདག་གཞན་དོན་འགྲུབ་ཤོག ། ཚེ་རབས་ཀུན་ཏུ་འགྲོ་དོན་འགྲུབ་ཅིང་ཕ་རོལ་ཕྱིན་དྲུག་བསྡུ་བ་བཞི། ། ཚད་མེད་བཞི་དང་ལས་བཞི་བསླབ་གསུམ་གྲུབ་ཆེན་བརྒྱད་དེ་སྒོ་དྲུག་གིས། ། འབད་རྩོལ་མེད་པར་འགྲོ་བའི་དོན་འགྲུབ་སྐྱོ་དུབ་མེད་ཅིང་སྲོག་མི་བལྟ། །
བདག་ལ་དུས་གསུམ་དད་དང་སྐུར་འདེབས་ཐམས་ཅད་ཕན་བདེ་སངས་རྒྱས་ཤོག ། བདག་གྲོགས་ཚངས་སྤྱོད་སངས་རྒྱས་ཡོན་ཏན་ཚེ་འདི་ཉིད་ལ་རབ་རྫོགས་ནས། ། བླ་མེད་བྱང་ཆུབ་ལ་རེག་བདག་གི་ཚེ་རབས་ལ་བརྟེན་དམ་པ་རྣམས། ། སྐུ་གསུང་ཐུགས་དང་ཡོན་ཏན་འཕྲིན་ལས་སྐུ་ཚེ་ཞིང་ཁམས་མཛད་པ་དང༌། ། རྣམ་འཕྲུལ་ཡེ་ཤེས་མཁའ་མཉམ་འཕེལ་ནས་ཐུགས་ཀྱི་དགོངས་པ་རབ་རྫོགས་ཤོག ། དུས་གསུམ་སེམས་ཅན་བདེ་ལྡན་ལམ་ཞུགས་འཇུག་པ་སྐྱོན་དང་བྲལ་གྱུར་ཅིག ། བདག་གི་སྒོ་གསུམ་དམ་པའི་ཡོན་ཏན་ད་ལྟ་ཉིད་དུ་རྫོགས་པ་དང༌། ། བ་སྤུའི་ཁུང་ནས་སངས་རྒྱས་སྤྲུལ་པས་མཁའ་མཉམ་སེམས་ཅན་ལ་རེ་རེ། ། སྣང་མ་ཐག་ཏུ་དད་མོས་དྭང་བས་བདག་གི་དབང་དུ་འགྱུར་བར་ཤོག ། དུས་གསུམ་དག་ཏུ་བདག་ཅག་མཐོང་ཐོས་དྲན་རེག་སྐད་ཅིག་མ་རེ་ལ། །
འཁོར་འདས་རྒྱུད་ལ་ཟག་མེད་བདེ་ཆེན་གྱིས་ཚིམ་ཉེས་བྲལ་ཡོན་ཏན་རྫོགས། ། དམ་པ་བདག་དང་ཐུགས་ཡིད་འདྲེས་ཤིང་ཡིད་ཆེས་རྒྱུན་ཆད་མེད་པ་དང༌། ། མདོར་ན་དམ་པའི་འཕྲིན་ལས་བདག་གིས་རྩོལ་མེད་དུ་འགྲུབ་འགྲོ་འདུལ་ཤོག ། བྱང་ཆུབ་སྤྱོད་པས་སེམས་ཅན་སྒོ་གསུམ་བདེ་གཤེགས་ཉིད་དུ་ངོ་འཕྲོད་ཅིང༌། ། དགོས་མེད་ཞན་ལོག་འཁྲི་བ་རྩད་ཆོད་བཟློག་སྒོམ་གནད་ཚུད་གཉེན་པོར་དབང༌། ། འདོད་ཡོན་བྱ་བ་འཁོར་བ་གཞན་སྤྱོད་དག་ལ་བདག་བློ་མི་འཇུག་ཅིང༌། ། ཆོས་བརྒྱད་མགོ་སྙོམས་རོ་སྙོམས་གདེངས་ཚུད་རྐྱེན་ངན་གྲོགས་སུ་འཆར་བར་ཤོག ། རྣམ་རྟོག་འཕྲིན་ལས་སུ་འཆར་རེ་དོགས་གཡང་ཆོད་དགག་སྒྲུབ་སྤང་བླང་བྲལ། ། རྐྱེན་སྣང་ཆོས་ཉིད་ཞིང་ཁམས་དག་སྣང་ཕྱོགས་མེད་འཆར་ཞིང་རྟོགས་པ་དང༌། ། སྣང་བ་བླ་མ་ཡི་དམ་ཆོས་སྐུ་སྐུ་གསུམ་བདེ་བ་སྒྱུ་མ་དང༌། །
རྟེན་འབྲེལ་ནོར་བུར་འཆར་ཞིང་བཟང་ངན་འབྲིང་གསུམ་སྤྱི་བོར་འཁུར་བར་ཤོག ། བྱམས་དང་སྙིང་རྗེ་བྱང་ཆུབ་སེམས་འབྱོངས་བདག་གཞན་མཉམ་ཉིད་དུ་རྟོགས་ཤིང༌། ། བདག་གཞན་བདེ་སྡུག་སྤྲོ་བ་དང་བཅས་བརྗེ་ནུས་ཀུན་ལ་སྨིན་ཁྱབ་ཅིང༌། ། སྡུག་བསྔལ་རང་བཞིན་ཟག་མེད་བདེར་འཆར་སྟོང་ཉིད་དོན་ལ་རོ་སྙོམས་ནས། ། སྐྱོན་དག་ཡོན་ཏན་རྟོགས་པ་ཏིང་འཛིན་ཉམས་མྱོང་རྒྱུན་ཆད་མེད་སྐྱོང་ཤོག ། ཚེ་འདིར་མཆོག་ཐོབ་བྱང་ཆུབ་སེམས་འབྱོངས་རང་འདོད་སྐད་ཅིག་མི་འབྱུང་ཞིང༌། ། གཞན་དོན་ཆེད་དུ་གྲུབ་ཆེན་བརྒྱད་ཐོབ་ནད་གདོན་རྐྱེན་ངན་ཞི་བ་དང༌། ། ཚེ་དང་བསོད་ནམས་ལོངས་སྤྱོད་ཕུན་ཚོགས་འཁོར་རྒྱས་ཁམས་གསུམ་དབང་འདུས་ཤིང༌། ། ཞིང་བཅུ་ཚང་བའི་གདུག་པ་ཅན་རྣམས་དྲག་པོས་ཚར་གཅོད་བྱེད་པར་ཤོག ། བདག་གི་སྒོ་གསུམ་གཞན་དོན་འབའ་ཞིག་ལ་སྤྱོད་བདག་འཛིན་བློས་ཐོངས་ཤིང༌། །
རྣམ་རྟོག་ཉོན་མོངས་ལྷ་འདྲེ་སྡུག་བསྔལ་ན་ཚ་འཆི་བ་ལམ་སློང་ནས། ། སྡུག་བསྔལ་དང་ལེན་སྐྱིད་འདོད་སྤངས་ཤིང་ལྷ་འདྲེ་དབང་འདུས་བར་ཆད་ཞི། ། སེམས་སྣང་གཟུང་འཛིན་ལས་དང་བྱ་བ་ཡེ་ཤེས་ཀུན་ལ་དབང་ཐོབ་ཤོག ། བདག་འཆིའི་དུས་སུ་གཤིས་ངན་གནད་གཅོད་སྡུག་བསྔལ་རྣམ་རྟོག་མི་འབྱུང་ཞིང༌། ། དྲན་ཤེས་ལྡན་པས་དགའ་སྤྲོ་དང་བཅས་འཆི་བའི་འོག་རོལ་དག་ཏུ་ཡང༌། ། ཤ་རུས་ཁྲག་ཁུ་སྤུ་པགས་སེན་མོ་ལུས་ཀྱི་ཆ་ཤས་རྡུལ་རེས་ཀྱང༌། ། འགྲོ་བའི་དོན་འགྲུབ་གཞན་ལ་ཕན་པའི་འབྲས་བུ་ཉིད་དུ་རྫོགས་པར་ཤོག ། བར་དོ་དང་པོ་ཆོས་སྐུར་ངོ་འཕྲོད་མ་ཟིན་གཉིས་པ་ལོངས་སྐུར་དག ། མངལ་སྒོ་མ་ཁེགས་བསམ་བཞིན་སྐྱེ་བླངས་མངོན་ཤེས་ལྷ་མིག་སྔོན་གནས་དྲན། ། ལམ་ལྷག་རྩལ་སྦྱོངས་སྤྱན་ལྔ་ལྡན་ཞིང་རྫུ་འཕྲུལ་ཡེ་ཤེས་མཆོག་འགྲུབ་ཅིང༌། །
གཞན་དོན་རླབས་ཆེན་མ་རིག་འཁྲུལ་འཁོར་མ་སྟོང་བར་དུ་བྱེད་པར་ཤོག ། དགེ་བའི་རྩ་འདིས་བདག་གཞན་སེམས་ཅན་ཐེག་པ་ཆེན་པོའི་སྒོར་འཇུག་ཅིང༌། ། དབང་ཐོབ་དམ་ལྡན་བསྐྱེད་རིམ་བརྟན་ཐོབ་གཏུམ་མོ་ལ་སོགས་ལམ་བརྒྱད་འབྱོངས། ། འཕྲིན་ལས་བཞི་ཡི་ཏིང་འཛིན་འགྲུབ་ཅིང་མཁའ་འགྲོ་དབང་འདུས་མཆོག་ཐུན་འགྲུབ། ། ཚེ་འདི་ཉིད་ལ་དགེ་རྩའི་འབྲས་བུ་སྨོན་ལམ་ཐམས་ཅད་རྫོགས་པར་ཤོག ། རྒྱལ་བའི་བསྟན་པ་དར་ཞིང་རྒྱས་ལ་སེམས་ཅན་བསོད་ནམས་བདེ་སྐྱིད་སྤེལ། ། བསྟན་པ་མི་ཉམས་གནོད་པ་དང་བྲལ་བསླབ་པ་དག་ལ་ནན་ཏན་སྤྱོད། ། དགེ་འདུན་ཚོགས་འཕེལ་མཐུན་པ་དང་བཅས་རྙེད་དང་བཀུར་སྟི་འཕེལ་བ་དང༌། ། རྒྱལ་བསྟན་དེ་འཛིན་སྐྱེས་བུའི་སྐྱོན་བྲལ་ཡོན་ཏན་ཡུན་རིང་གནས་པར་ཤོག ། བསྐལ་པ་གྲངས་མེད་སེམས་ཅན་ཐམས་ཅད་སྲིད་མཐའི་བར་དུ་འགྲོ་དོན་སྤྱོད། །
ཕ་རོལ་ཕྱིན་དྲུག་བྱང་ཆུབ་སྤྱོད་པ་རླབས་ཆེན་ཟད་མེད་སྤྱོད་པ་དང༌། ། འཁོར་གྱི་གདུལ་བྱ་ཚེ་དང་ཞིང་ཁམས་གོ་ཆ་དགེ་རྩ་སྨོན་ལམ་མཐའ། ། ཚད་བཟུང་མེད་ཅིང་མཁའ་དབྱིངས་ཤེས་བྱའི་དཀྱིལ་འཁོར་དག་དང་མཉམ་པར་ཤོག ། མདོར་ན་རྩ་བ་བརྒྱུད་པའི་བླ་མ་ཡི་དམ་ཌཱཀྐི་ཆོས་སྲུང་དང༌། ། ཆོས་མཛད་གྲུབ་ཐོབ་དུས་གསུམ་རྒྱལ་བ་སྲས་བཅས་ཐམས་ཅད་དང༌། ། ད་ལྟ་ཉིད་དུ་སྐུ་གསུང་ཐུགས་དང་ཡོན་ཏན་འཕྲིན་ལས་སྐུ་ཚེ་ཞིང༌། ། མཛད་པ་རྣམ་ཐར་ནུས་མཐུ་རྟོགས་པའི་ཡེ་ཤེས་འགྲོ་དོན་མཉམ་གྱུར་ཅིག ། ཅེས་དང༌། བདེ་གཤེགས་སྟོན་པའི་བསྟན་པ་མཆོག་གི་མཚོ། ། སྙན་པའི་འབྲུག་སྒྲ་སྒྲོག་པའི་སྤྲིན་འཕྲེང་གིས། །
བཤད་སྒྲུབ་ཆར་གྱིས་ཉིན་བཞིན་རྣམ་སྤེལ་བ། ། ཡངས་པའི་རྒྱལ་ཁམས་ཐམས་ཅད་གང་གྱུར་ཅིག ། སྡོམ་གསུམ་ཉིན་མོའི་འོད་དང་རྟག་འགྲོགས་ཤིང༌། ། ཐོས་བསམ་སྒོམ་པའི་དྲི་བཟང་འཛིན་པའི་དཔྱིད། ། བསྟན་འཛིན་པདྨོའི་གཙོ་བོ་ཅི་ཡང་གིས། ། ཡངས་པའི་རྒྱལ་ཁམས་ཐམས་ཅད་གང་གྱུར་ཅིག ། རྙེད་དང་བཀུར་སྟིའི་ཆུ་ཀླུང་རྣམས་འབབ་ཅིང༌། ། ཕན་དང་བདེ་བའི་རིན་ཆེན་སྐྱེ་བའི་གནས། ། ཆོས་འཁོར་གསར་པ་གསར་པའི་དཔལ་རྒྱ་མཚོས། ། ཡངས་པའི་རྒྱལ་ཁམས་ཐམས་ཅད་གང་གྱུར་ཅིག །
བསོད་ནམས་འདི་ཡིས་ཐམས་ཅད་གཟིགས་པ་ཉིད། ། ཐོབ་ནས་ཉེས་པའི་དགྲ་རྣམས་ཕམ་བྱེད་ཅིང༌། ། སྐྱེ་རྒ་ན་འཆིའི་རྦ་ཀློང་འཁྲུགས་པ་ཡི། ། སྲིད་པའི་མཚོ་ལས་འགྲོ་རྣམས་སྒྲོལ་བར་ཤོག ། འགྲོ་ཀུན་དགེ་རྩ་ཇི་སྙེད་ཡོད་པ་དང༌། ། བྱས་དང་བྱེད་གྱུར་དེ་བཞིན་བྱེད་པ་དང༌། ། བཟང་པོ་སྤྱོད་ཕྱིར་དེ་འདྲའི་ས་དག་ལ། ། ཀུན་ནས་ཀུན་ཀྱང་བཟང་པོར་རེག་གྱུར་ཅིག། བླ་མེད་བླ་མའི་ཐུགས་རྗེ་དང༌། ། རྒྱལ་དང་རྒྱལ་སྲས་རང་རྒྱལ་དང༌།
དགྲ་བཅོམ་བདེན་པའི་བྱིན་རླབས་ཀྱིས། ། སྨོན་ལམ་རྣམ་དག་འགྲུབ་པར་ཤོག། ཨོཾ་བདེ་ལེགས་རྒྱ་མཚོའི་དཀོན་མཆོག་རིན་ཆེན་ལ། ། དད་པ་རྒྱ་མཚོའི་འདུན་པས་ཕྱག་བྱས་ཏེ། ། སྐྱེ་དགུ་རྒྱ་མཚོའི་དཔལ་དུ་གྱུར་པ་ཡིས། ། བཀྲ་ཤིས་རྒྱ་མཚོའི་ཤིས་པ་བརྗོད་པར་བགྱི། ། རྒྱལ་མཚན་རྩེ་མོ་དབང་གི་རྒྱལ་པོ་ལྟར། ། ལྷག་པ་ལྷ་ཡི་གཙུག་གི་རྒྱན་གྱུར་པ། ། སྒྲུབ་པ་པོ་ལ་དངོས་གྲུབ་མཆོག་སྩོལ་བའི། ། མཉམ་མེད་བླ་མ་མཆོག་གི་བཀྲ་ཤིས་ཤོག །
རྡོ་རྗེ་འཆང་ཆེན་ཏིལླི་ནཱ་རོ་དང༌། ། མར་པ་མི་ལ་སྒམ་པོ་མཐའ་རྩ་པ༑ ༑ སྣ་ཕུ་པ་དང་དཔལ་ལྡན་འབྲུག་པ་སོགས། ། བཀའ་བརྒྱུད་བླ་མ་རྣམས་ཀྱི་བཀྲ་ཤིས་ཤོག ། སངས་རྒྱས་ཀུན་བདག་འཁོར་ལོ་བདེ་བའི་མཆོག། དེ་ཡི་རྗེས་བཟུང་གྲུབ་ཆེན་ཤ་ཝ་རི། ། གནས་ལྔ་རིག་པའི་གྲུབ་མཆོག་ནགས་ཀྱི་མཚན། ། དཔལ་ལྡན་བླ་མ་རྒྱལ་དབང་ཆོས་ཀྱི་རྗེ། ། བསྟན་པའི་མངའ་བདག་ངག་དབང་རིན་པོ་ཆེ། ། ཉེར་བརྒྱུད་བླ་མ་རྣམས་ཀྱི་བཀྲ་ཤིས་ཤོག །
རྒྱ་གར་པཎ་ཆེན་བོད་ལ་བཀའ་དྲིན་ཆེ། ། པདྨ་འབྱུང་གནས་སྐུ་ལ་འདས་འཁྲུངས་མེད། ། ད་ལྟ་ལྷོ་ནུབ་སྲིན་པོའི་ཁ་གནོན་མཛད། ། ཨོ་རྒྱན་རིན་པོ་ཆེ་ཡི་བཀྲ་ཤིས་ཤོག ། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། ། འཇིག་རྟེན་གསུམ་གྱི་མགོན་པོ་དྲི་མ་གསུམ་སྤངས་པ། ། སངས་རྒྱས་པདྨ་འདབ་འདྲ་རྒྱས་པའི་སྤྱན་མངའ་བ། ། འདི་ནི་འཇིག་རྟེན་དགེ་བའི་བཀྲ་ཤིས་དང་པོ་ཡིན། ། བཀྲ་ཤིས་དམ་པ་དེས་ཀྱང་དེང་འདིར་བདེ་ལེགས་ཤོག ། དེ་ཡིས་ཉེ་བར་བསྟན་པའི་མཆོག་རབ་མི་གཡོ་བ། །
འཇིག་རྟེན་གསུམ་ན་གྲགས་ཤིང་ལྷ་དང་མིས་མཆོད་པ། ། ཆོས་ཀྱི་དམ་པ་སྐྱེ་དགུ་རྣམས་ལ་ཞི་བྱེད་པ། ། འདི་ནི་འཇིག་རྟེན་དགེ་བའི་བཀྲ་ཤིས་གཉིས་པ་ཡིན། ། བཀྲ་ཤིས་དམ་པ་དེས་ཀྱང་དེང་འདིར་བདེ་ལེགས་ཤོག ། དགེ་འདུན་དམ་པ་ཆོས་ལྡན་ཐོས་པའི་བཀྲ་ཤིས་ཕྱུག ། ལྷ་དང་མི་དང་ལྷ་མ་ཡིན་གྱིས་མཆོད་པའི་གནས། ། ཚོགས་ཀྱི་མཆོག་རབ་ངོ་མཚར་ཤེས་དང་དཔལ་གྱི་གཞི། ། འདི་ནི་འཇིག་རྟེན་དགེ་བའི་བཀྲ་ཤིས་གསུམ་པ་ཡིན། ། བཀྲ་ཤིས་དམ་པ་དེས་ཀྱང་དེང་འདིར་བདེ་ལེགས་ཤོག ། འཇིག་རྟེན་འདྲེན་པའི་གཙོ་བོ་ཚེ་དཔག་མེད། །
དུས་མིན་འཆི་བ་མ་ལུས་འཇོམས་པའི་དཔལ། ། མགོན་མེད་སྡུག་བསྔལ་གྱུར་པ་རྣམས་ཀྱི་སྐྱབས། ། སངས་རྒྱས་ཚེ་དཔག་མེད་ཀྱི་བཀྲ་ཤིས་ཤོག ། པདྨ་ཉི་མ་འཇིགས་བྱེད་དུས་མཚན་མནན། ། སྐུ་མདོག་མཐིང་ནག་ཞལ་བཞི་བཅུ་གཉིས་ཕྱག ། ཕག་མོས་མགུལ་འཁྱུད་དཔའ་བོ་མཁའ་འགྲོས་བསྐོར། ། བདེ་མཆོག་ལྷ་ཚོགས་རྣམས་ཀྱི་བཀྲ་ཤིས་ཤོག ། དབུས་ཀྱི་ཕྱོགས་ནས་བཀྲ་ཤིས་དོན་གྱི་ལྷ། ། རྣམ་པར་སྣང་མཛད་བཀྲ་ཤིས་དོན་གྱི་ལྷ། ། རྣམ་པར་སྣང་མཛད་བཀྲ་ཤིས་གང་ལགས་པ། །
བཀྲ་ཤིས་དམ་པས་དེང་འདིར་བདེ་ལེགས་ཤོག ། ཤར་གྱི་ཕྱོགས་ནས་བཀྲ་ཤིས་དོན་གྱི་ལྷ། ། རྡོ་རྗེ་སེམས་དཔའ་བཀྲ་ཤིས་དོན་གྱི་ལྷ། ། རྡོ་རྗེ་སེམས་དཔའི་བཀྲ་ཤིས་གང་ལགས་པ། ། བཀྲ་ཤིས་དམ་པས་དེང་འདིར་བདེ་ལེགས་ཤོག ། ལྷོ་ཡི་ཕྱོགས་ནས་བཀྲ་ཤིས་དོན་གྱི་ལྷ། ། རིན་ཆེན་འབྱུང་ལྡན་བཀྲ་ཤིས་དོན་གྱི་ལྷ། ། རིན་ཆེན་འབྱུང་ལྡན་བཀྲ་ཤིས་གང་ལགས་པ། ། བཀྲ་ཤིས་དམ་པས་དེང་འདིར་བདེ་ལེགས་ཤོག ། ནུབ་ཀྱི་ཕྱོགས་ནས་བཀྲ་ཤིས་དོན་གྱི་ལྷ། །
སྣང་བ་མཐའ་ཡས་བཀྲ་ཤིས་དོན་གྱི་ལྷ། ། སྣང་བ་མཐའ་ཡས་བཀྲ་ཤིས་གང་ལགས་པ། ། བཀྲ་ཤིས་དམ་པས་དེང་འདིར་བདེ་ལེགས་ཤོག། བྱང་གི་ཕྱོགས་ནས་བཀྲ་ཤིས་དོན་གྱི་ལྷ། ། དོན་ཡོན་གྲུབ་པ་བཀྲ་ཤིས་དོན་གྱི་ལྷ། ། དོན་ཡོན་གྲུབ་པའི་བཀྲ་ཤིས་གང་ལགས་པ། ། བཀྲ་ཤིས་དམ་པས་དེང་འདིར་བདེ་ལེགས་ཤོག ། ཨོཾ་ཡོན་ཏན་རྒྱས་པ་སྐུ་མདོག་གསེར་དང་མཚུངས། ། ཤེས་རབ་ཆེན་པོའི་རྟགས་སུ་རལ་གྲི་བསྣམས། ། འཕགས་པ་འཇམ་དཔལ་བཀྲ་ཤིས་གང་ཡིན་པའི། །
བཀྲ་ཤིས་དམ་པས་དེང་འདིར་བདེ་ལེགས་ཤོག ། ཨཱཿཐུགས་རྗེ་བསིལ་མཛད་སྐུ་མདོག་ཟླ་ཉ་འདྲ། ། སྐྱོན་གྱིས་མ་གོས་ཕྱག་ན་པདྨ་་བསྣམས། ། སྤྱན་རས་གཟིགས་ཀྱི་བཀྲ་ཤིས་གང་ཡིན་པའི། ། བཀྲ་ཤིས་དམ་པས་དེང་འདིར་བདེ་ལེགས་ཤོག ། ཧཱུཾ་འགྱུར་བ་མེད་པ་སྐུ་མདོག་མཐིང་ནག་སྟེ། ། མཐུ་སྟོབས་ཆེར་སྟོན་ཕྱག་ན་རྡོ་རྗེ་བསྣམས། ། གསང་བའི་བདག་པོའི་བཀྲ་ཤིས་གང་ཡིན་པའི། ། བཀྲ་ཤིས་དམ་པས་དེང་འདིར་བདེ་ལེགས་ཤོག ། ཧྲཱིཿལས་སྐྱེས་པའི་རྟ་མཆོག་སྐུ། །
ཉི་མའི་འོད་མཚུངས་ཉོན་མོངས་བསྲེག ། བདུད་བཞི་རྣམ་པར་འཇོམས་མཛད་པའི། ། དཔའ་བོ་རྟ་མགྲིན་ཆེན་པོའི་བཀྲ་ཤིས་ཤོག ། ཆོས་སྐུ་གཟུང་འཛིན་བྲལ་བའི་ངང་ཉིད་ལས། ། ལོངས་སྤྱོད་རྫོགས་སྐུ་འཇའ་ཚོན་ལྟ་བུ་ལ། ། མཚན་དང་དཔེ་བྱད་ཕྱག་རྒྱ་ལྔ་ཡིས་བརྒྱན། ། ཡི་དམ་ལྷ་ཚོགས་རྣམས་ཀྱི་བཀྲ་ཤིས་ཤོག ། ཡུལ་ཉི་ཤུ་རྩ་བཞི་མཁའ་འགྲོ་དང༌། ། ཁྱད་པར་ཨོ་རྒྱན་དབེན་གནས་སུ། ། དམ་ཚིག་ཅན་རྣམས་བསྲུང་མཛད་པའི། །
མཁའ་འགྲོ་མ་རྣམས་ཀྱི་བཀྲ་ཤིས་ཤོག ། དུས་གསུམ་སངས་རྒྱས་ཀུན་གྱི་བསྟན་བསྲུང་ཕྱིར། ། འཇིགས་བྱེད་མི་བཟད་དྲག་པོའི་ལུས་དང་ལྡན། ། རྔམ་པའི་སྟོབས་ཀྱིས་བདུད་བཞི་ཚར་གཅོད་པའི། ། མགོན་པོ་བྱ་རོག་མཚན་གྱི་བཀྲ་ཤིས་ཤོག ། ས་བཅུ་ཉིད་ལ་གནས་པའི་སེམས་དཔའ་ཡང༌། ། གཟི་བརྗིད་མེ་ལྟར་འབར་བའི་ཁྲོ་ཚུལ་གྱིས། ། བསྟན་ལ་སྡང་བའི་དགྲ་བགེགས་རྩད་ནས་གཅོད།། ཡེ་ཤེས་མགོན་པོའི་ཚོགས་ཀྱི་བཀྲ་ཤིས་ཤོག ། ཟབ་མོ་རྒྱུད་ཀྱི་སྲུང་མ་མ་མོ་ནི། །
ཞལ་གཅིག་ཕྱག་བཞི་འཕྲིན་ལས་རྣམ་བཞི་སྒྲུབ། ། རྫུ་འཕྲུལ་མཐུ་ལྡན་དགྲ་བགེགས་ཚར་གཅོད་པའི། ། ཁྲག་འཐུང་དུད་སོལ་ལྷ་མོའི་བཀྲ་ཤིས་ཤོག ། དེ་ཡི་སྐུ་གསུང་ཐུགས་སྤྲུལ་ཕོ་ཉ་ནི། ། འགུགས་བྱེད་གསོད་བྱེད་གསུམ་དང་མཁའ་འགྲོ་བཞི། ། གདོང་ཅན་བརྒྱད་དང་སྒོ་མོ་བཞི་ལ་སོགས། ། ལས་བྱེད་ཕོ་ཉ་རྣམས་ཀྱི་བཀྲ་ཤིས་ཤོག ། བཅོམ་ལྡན་འདས་ཀྱི་སྤྱན་སྔ་རུ། ། སྒྲུབ་པ་མཛད་པའི་གང་ཟག་ལ། ། བུ་བཞིན་སྐྱོང་བར་ཞལ་བཞེས་པའི། །
ཆོས་སྐྱོང་སྲུང་མ་རྣམས་ཀྱི་བཀྲ་ཤིས་ཤོག ། ནོར་གྱི་དབང་ཕྱུག་རིན་ཆེན་གཏེར་མངའ་ཞིང༌། ། གནོད་སྦྱིན་ནོར་འཆང་མང་པོ་ཀུན་གྱི་རྗེ། ། བྱང་ཕྱོགས་སྐྱོང་བའི་མགོན་པོ་ཛམྦྷ་ལ། ། དངོས་གྲུབ་མཆོག་སྩོལ་ནོར་ལྷའི་བཀྲ་ཤིས་ཤོག ། ལོ་བརྒྱ་ཐུབ་ཅིང་སྟོན་བརྒྱ་མཐོང་བ་དང༌། ། ཚེ་རིང་ནད་མེད་བདེ་སྐྱིད་ཕུན་སུམ་ཚོགས། ། ཐེག་པ་མཆོག་ལ་ངེས་པར་འབྱུང་གྱུར་པའི། ། བཀྲ་ཤིས་དེས་ཀྱང་དེང་འདིར་བདེ་ལེགས་ཤོག ། སྦྱིན་པ་གཏོང་ཞིང་ཚུལ་ཁྲིམས་བསྲུང་བ་དང༌། །
བཟོད་པ་བསྒོམ་ཞིང་བརྩོན་འགྲུས་རྩོམ་པ་དང༌། ། མཉམ་པར་གཞོག་ཅིང་གནས་ལུགས་རྟོགས་པ་ཡིས། །་ བཀྲ་ཤིས་དེས་ཀྱང་དེང་འདིར་བདེ་ལེགས་ཤོག། བགེགས་རིགས་སྟོང་ཕྲག་བརྒྱད་ཅུ་ཞི་བ་དང༌། ། མི་མཐུན་གནོད་པའི་རྐྱེན་དང་བྲལ་བ་དང༌། ། འདོད་པ་འགྲུབ་ཅིང་ཕུན་སུམ་ཚོགས་པ་ཡིས། ། བཀྲ་ཤིས་དེས་ཀྱང་དེང་འདིར་བདེ་ལེགས་ཤོག ། བསོད་ནམས་རི་བོ་བཞིན་དུ་བརྟན་པ་དང༌། ། སྙན་པ་ནམ་མཁའ་བཞིན་དུ་ཁྱབ་པ་དང༌། ། རྒྱུད་ནི་ཉི་ཟླ་བཞིན་དུ་གསལ་བ་སྟེ། །
བཀྲ་ཤིས་དེས་ཀྱང་དེང་འདིར་བདེ་ལེགས་ཤོག ། འབད་དང་རྩོལ་བ་མི་དགོས་ཤིང༌། ། ཡིད་བཞིན་ནོར་བུ་དཔག་བསམ་ཤིང༌། ། སེམས་ཅན་རེ་བ་སྐོང་མཛད་པའི། ། བསམ་པ་འགྲུབ་པའི་བཀྲ་ཤིས་ཤོག ། གཞི་ཕྱག་རྒྱ་ཆེན་པོ་ལ་འགྱུར་བ་མེད། ། འགྱུར་མེད་སྐུ་ཡི་བཀྲ་ཤིས་ཤོག ། སྤྱིར་འགྲོ་དྲུག་ཡོངས་ལ་བཀྲ་ཤིས་ཤོག ། སྒོས་འདིར་ཚོགས་རྣམས་ལ་བཀྲ་ཤིས་ཤོག ། ལམ་ཕྱག་རྒྱ་ཆེན་པོ་ལ་འགགས་པ་མེད། །
འགགས་མེད་གསུང་གི་བཀྲ་ཤིས་ཤོག ། སྤྱིར་འགྲོ་དྲུག་ཡོངས་ལ་བཀྲ་ཤིས་ཤོག ། སྒོས་འདིར་ཚོགས་རྣམས་ལ་བཀྲ་ཤིས་ཤོག། འབྲས་བུ་ཕྱག་རྒྱ་ཆེན་པོ་ལ་འཁྲུལ་བ་མེད། ། འཁྲུལ་མེད་ཐུགས་ཀྱི་བཀྲ་ཤིས་ཤོག ། སྤྱིར་འགྲོ་དྲུག་ཡོངས་ལ་བཀྲ་ཤིས་ཤོག ། སྒོས་འདིར་ཚོགས་རྣམས་ལ་བཀྲ་ཤིས་ཤོག ། མི་འགྱུར་ལྷུན་པོ་སྐུ་ཡི་བཀྲ་ཤིས་ཤོག ། ཡན་ལག་དྲུག་ཅུ་གསུང་གི་བཀྲ་ཤིས་ཤོག ། མཐའ་བྲལ་འཁྲུལ་མེད་ཐུགས་ཀྱི་བཀྲ་ཤིས་ཤོག །
རྒྱལ་བའི་སྐུ་གསུང་ཐུགས་ཀྱི་བཀྲ་ཤིས་ཤོག ། སྟོན་མཆོག་དམ་པ་ལྷ་མིས་མཆོད་འོས་པ། ། སངས་རྒྱས་ཕྱག་འཚལ་དེང་འདིར་བདེ་ལེགས་ཤོག ། སེམས་ཅན་གང་དག་འགྲོ་དང་མི་འགྲོ་བ། ། དེ་དག་ཐམས་ཅད་དེང་འདིར་བདེ་ལེགས་ཤོག ། ཞི་བ་ཆགས་བྲལ་ལྷ་མིས་མཆོད་འོས་པ༑ ༑ ཆོས་ལ་ཕྱག་འཚལ་དེང་འདིར་བདེ་ལེགས་ཤོག ། སེམས་ཅན་གང་དག་འགྲོ་དང་མི་འགྲོ་བ། ། དེ་དག་ཐམས་ཅད་དེང་འདིར་བདེ་ལེགས་ཤོག། ཚོགས་མཆོག་དམ་པ་ལྷ་མིས་མཆོད་འོས་པ། །
དགེ་འདུན་ཕྱག་འཚལ་དེང་འདིར་བདེ་ལེགས་ཤོག ། སེམས་ཅན་གང་དག་འགྲོ་དང་མི་འགྲོ་བ། ། དེ་དག་ཐམས་ཅད་དེང་འདིར་བདེ་ལེགས་ཤོག ། གནས་འདིར་ཉིན་མོ་བདེ་ལེགས་མཚན་བདེ་ལེགས། ། ཉི་མའི་གུང་ཡང་བདེ་ལེགས་ཤིང། ། ཉིན་མཚན་རྟག་ཏུ་བདེ་ལེགས་པའི། ། དཀོན་མཆོག་གསུམ་གྱི་བཀྲ་ཤིས་ཤོག ། སྟོན་པ་འཇིག་རྟེན་ཁམས་སུ་བྱོན་པ་དང༌། ། བསྟན་པ་ཉི་འོད་བཞིན་དུ་གསལ་བ་དང༌། ། བསྟན་འཛིན་དཔོན་སློབ་བཞིན་དུ་མཐུན་པ་ཡིས། །
བསྟན་པ་ཡུན་རིང་གནས་པའི་བཀྲ་ཤིས་ཤོག ། ཨོཾ་ཡེ་དྷརྨཱ་ཧེ་ཏུ་པྲ་བྷཱ་ཝ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་ཝ་དཏ། ཏེཥཱཉྩ་ཡོ་ནཱི་རོ་དྷ་ཨེ་ཝཾ་ཝཱ་དཱི་མཧཱ་ཤྲ་མ་ཎཿསྭཱཧཱ། ཨོ་སུ་པྲ་ཏིཥྛ་བཛྲ་ཡེ་སྭཱཧཱ། ཞེས་ཤིས་པ་བརྗོད་པས་མཐའ་བརྒྱན་པར་བྱའོ། ། ཞེས་པ་འདིའང་རྩེ་རང་རབ་སྡེའི་གནས་བརྟན་དབང་འདུས་དང་དགེ་ཕུག་རབ་སྡེའི་གནས་བརྟན་ཚངས་སྤྱོད་རྣམ་གཉིས་ནས་ད་ལྟའི་སྨོན་ལམ་འདོན་སྲོལ་དེའི་ཆོག་ཁྲིགས་ཤིག་དགོས་པའི་བསྐུལ་མ་ཡང་ཡང་བྱུང་བ་ལ་བརྟེན་ནས། ཐུབ་དབང་ཤཱཀྱ་རིན་ཆེན་གྱིས་མཛད་པའི་གནས་བརྟན་བཅུ་དྲུག་གི་གཞུང་ཆོག་ལས་ཉུང་ངུར་བཏུས་པ་ཞེས་བྱ་བ་མཚན་སློབ་རྟ་མགྲིན་ཚེ་དབང་གིས་ཕྱོགས་བསྒྲིགས་མཛད་པ་དེ་དང༌། དྲག་དམར་དང་གསོལ་བསྡུས་རིམ་པ་རྣམས་འབྲུག་ལུགས་འདོན་ཆ་ལས་ཁོལ་དུ་ཕྱུང་སྟེ། ཤཱཀྱའི་དགེ་སྦྱོང་གི་རྟགས་ཙམ་འཛིན་པ་འཇིགས་མེད་ཆོས་ཀྱི་གྲགས་པས་ཕྱོགས་བསྡེབས་བཀླག་ཆོག་ཏུ་བཀོད་པ་དགེའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
