བཀའ་རྙིང་གི་ཆོ་ག་སྣ་ཚོགས།
པོད ༡༥
རྟེན་གསུམ་རབ་ཏུ་གནས་པའི་ཆོ་ག་ཀུན་མཁྱེན་རང་བྱུང་ཡབ་སྲས་ཀྱི་བཞེད་པའི་སྙིང་པོ་བསྡུས་པ་རྣམ་དག་དགོངས་གསལ།
3!"#$%&'()*+,-./0123 ༄༅། །རྟེན་གསུམ་རབ་ཏུ་གནས་པའི་ཆོ་ག་ཀུན་མཁྱེན་རང་བྱུང་ཡབ་སྲས་ཀྱི་བཞེད་པའི་སྙིང་པོ་བསྡུས་པ་རྣམ་དག་དགོངས་གསལ་ཞེས་བྱ་བ་བཞུགས་སོ། ། ན་མོ་གུ་རུ་ཤཱཀྱ་རཱ་ཛ་ཡ། རབ་བརྟན་ཡེ་ཤེས་རྡོ་རྗེ་དམ་ཚིག་གི ། ཕྱག་རྒྱའི་སྲོག་ཏུ་གཞུག་ཚེ་བེམ་པོས་ཀྱང༌། ། སངས་རྒྱས་ཕྲིན་ལས་ལྷུན་གྱིས་གྲུབ་མཛད་པ། ། དངོས་ཀུན་ཁྱབ་བདག་གང་དེས་ཤིས་པ་སྩོལ། ། རབ་ཏུ་གནས་པའི་ཆོ་ག་མཁས་རྣམས་ཀྱིས། ། རྒྱས་བསྡུས་མང་དུ་མཛད་མོད་རང་མཉམ་གྱིས། ། ལག་ཏུ་ལེན་བདེ་རྒྱུད་འགྲེལ་རྩ་བའི་དོན། །
རང་བཟོ་མེད་པར་འཆད་ལ་སྐྱོན་ཡོན་མིན། ། རྟེན་གསུམ་ལ་སོགས་པ་རྣམས་གསང་གསུམ་ཕྲིན་ལས་དང་བཅས་པ་སོ་སོའི་བདག་ཉིད་དུ་ལྷག་པར་རབ་ཏུ་གནས་པར་སྒྲུབ་པ་ལ། ཇོ་བོ་རྗེས། དོན་དམ་སྤྲོས་བྲལ་རབ་གནས་དང༌། ། ཀུན་རྫོབ་སྐུ་གསུང་ཐུགས་ཀྱིའོ། ། ཞེས་གསུངས་པ་ལྟར་གཉིས་ལས། སྔ་མ་ནི་ཡེ་ཤེས་ལ་དབང་ཐོབ་པའི་སྐྱེས་བུ་ཆེན་པོ་རྣམས་ཀྱིས་དགོངས་པ་གཏད་པ་ཙམ་གྱིས། རི་བྲག་སོགས་རང་བྱུང་དང་བཅོས་པའི་རྟེན་གང་ཡིན་ཀྱང་ཡེ་ཤེས་ཆེན་པོའི་འཁོར་ལོར་བྱིན་གྱིས་རློབ་ནུས་པས་ཆོ་ག་ལ་མ་ལྟོས་ཤིང༌། ཕྱི་མ་ནི། རྡོ་རྗེ་གུར་ལས།
རྟག་ཏུ་སངས་རྒྱས་རབ་གནས་བྱ། ། ཟིན་པའི་དེ་མ་ཐག་པ་རུ། ། རབ་ཏུ་གནས་པ་མཆོག་ཏུ་འགྱུར། ། ཅེས་གསུངས་པའི་དོན་རྒྱུད་སྡེ་སོ་སོའི་དགོངས་པ་དང་མཐུན་པའི་ཆོ་ག་ཚད་དང་ལྡན་པ་རྒྱས་འབྲིང་བསྡུས་པ་གང་རུང་གི་བྱ་དགོས་ལ། དེའང་གང་ལ་རབ་ཏུ་གནས་པའི་རྟེན་ཆགས་ཚད་དང་ལྡན་པ། གང་གིས་རབ་གནས་བྱེད་པའི་སློབ་དཔོན་མཚན་ཉིད་དང་ལྡན་པ། ཇི་ལྟར་རབ་ཏུ་གནས་པའི་ཆོ་གའི་ཚུལ་ཕྱིན་ཅི་མ་ལོག་པ་ཁོ་ན་གལ་ཆེ་སྟེ། དེ་དག་ཚད་དང་མི་ལྡན་པས་ནི་འཕྲལ་ཡུལ་ཀུན་ཏུ་ཉེས་པ་དུ་མ་སྐྱེད་པར་བྱེད་ལ། དེ་ལས་ལྡོག་པས་ཐུན་མོངས་དང་མཆོག་གི་དངོས་གྲུབ་བདེ་བླག་ཏུ་འཐོབ་པ་རྡོ་རྗེ་འཆང་ཉིད་ཀྱིས་ཡང་ཡང་གདམས་པར་མཛད་པ་ལྟར་རྒྱ་བོད་ཀྱི་གཞུང་ཚད་མ་རྣམས་ལས་རྒྱས་བསྡུས་ལག་ལེན་ཅི་རིགས་འབྱུང་བ་ལས། སྒྲུབ་བརྒྱུད་ཀཾ་ཚང་གི་ཕྱོགས་སུ་ཐམས་ཅད་མཁྱེན་པ་རང་བྱུང་ཞབས་ཀྱིས་མཛད་པའི་རབ་གནས་བུམ་གཉིས་མ་ཁོ་ན་རྩ་བར་སྣང་བས་གཞུང་དེར་མདོ་ལུགས་དང་སྔགས་ལུགས་གཉིས་སུ་གསུངས་པའི་དང་པོ་ནི།
རྒྱལ་ཚབ་བྱམས་པ་དང་ཐོགས་མེད་སྐུ་མཆེད་ནས་བརྒྱུད་པ་དཔལ་ལྡན་ཨ་ཏི་ཤའི་གདམས་ངག་ཇོ་བོ་བཀའ་གདམས་པ་རྣམས་ཀྱི་ཕྱག་བཞེས་ཏེ། དཀྱིལ་འཁོར་སྒྲུབ་མཆོད་མི་དགོས་ཤིང་རྟེན་རྣམས་ཐུབ་པའི་དབང་པོར་བསྐྱེད་པ་ལ་མདོ་ལུགས་ཞེས་ཐ་སྙད་དུ་མཛད་པ་ལས། བདག་བུམ་རྟེན་གྱི་བསྐྱེད་ཆོག་ཡན་ལག་བཞི་ཚང་བར་དགོས་པས་དོན་ལ་རྒྱུད་སྡེ་འོག་མ་དང་གཙོ་བོར་འབྲེལ་པ་ཐུང་མོང་བའི་ལུགས་སོ། ། གཉིས་པ་ནི། རྒྱུད་སྡེ་རྣམས་ལས་གསུངས་ཤིང་གྲུབ་པའི་སློབ་དཔོན་སོ་སོས་བཀྲལ་བ་ལྟར་རྒྱུད་སྡེའི་དཀྱིལ་འཁོར་བཞེངས་ཤིང་རྟེན་རྣམས་ཀྱང་དེར་བསྐྱེད་པ་སོགས་སྔགས་ཀྱི་ཐུན་མོང་མ་ཡིན་པའི་ཁྱད་ཆོས་དང་ལྡན་པའོ། ། དེ་གཉིས་ཀ་ལའང་ཕྱིས་སུ་རྒྱས་འབྲིང་བསྡུས་པའི་ཕྱག་ལེན་མང་དུ་སྤྲོས་པར་སྣང་བ་ལས། འདིར་ཉེ་བར་མཁོ་བའི་དབང་གིས་བསྡུས་པ་དང་ཤིན་ཏུ་བསྡུས་པའི་ལག་ལེན་བཤད་པར་བྱ་སྟེ། དེའང་སློབ་དཔོན་ཨ་བྷཱ་ཡས། མདོར་བསྡུས་པའི་རབ་གནས་བྱ་བ་ནི། སྐུ་གཟུགས་ལ་སོགས་པ་སྟོང་པ་ཉིད་ཀྱི་རྗེས་ལ་སྐད་ཅིག་གིས་དེ་དང་དེའི་དམ་ཚིག་སེམས་དཔའ་སྤྱན་དང་སྐུ་ལ་སོགས་པ་བྱིན་གྱིས་བརླབས་བསྐྱེད་ནས།
དེ་ལ་དེའི་ཡེ་ཤེས་སེམས་དཔའ་རང་གི་སྙིང་གའི་ས་བོན་གྱི་འོད་ཟེར་གྱིས་བཀུག་པ་བཅུག་ལ། རང་གི་སྙིང་གའི་ས་བོན་གྱི་འོད་ཟེར་བཀུག་པའི་དེ་བཞིན་གཤེགས་པ་ལ་སོགས་པ་དང༌། རང་གིས་ཀྱང་བུམ་པའི་ཆུས་དབང་བསྐུར་ཏེ་མཆོད་ནས། དེའི་སྔགས་བརྒྱ་རྩ་བརྒྱད་བཟླས་སོ། ། ཞེས་པས་ནི་སྐུ་གཟུགས་ལ་སོགས་པའི་རབ་ཏུ་གནས་པར་འགྱུར་རོ། ། ཞེས་གསུངས་པ་རྩ་བར་བཟུང་ནས་སློབ་དཔོན་རྣམས་ཀྱིས་ཕྱག་བཞེས་ཅི་རིགས་མཛད་པ་ལས། འདིར་དཔལ་རང་བྱུང་ཞབས་ཀྱི་བཞེད་པ་ལྟར་འཆད་པ་ལ་གཉིས། མདོ་ལུགས་དང༌། སྔགས་ལུགས་སོ། ། དང་པོ་མདོ་ལུགས་ལྟར་ན་གསུམ།
སྟ་གོན། དངོས་གཞི། རྗེས་ཀྱི་བྱ་བའོ། ། དང་པོ་ལ་གསུམ། ཡོ་བྱད། ཆོ་ག ། རྟེན་གྱི་སྟ་གོན་ནོ། ། དང་པོ་ནི། གང་ལ་རབ་གནས་བྱ་བའི་རྟེན་གྱི་མདུན་ཏུ་སྟེགས་བུ་གཙང་མའི་དབུས་སུ་མཆོད་པའི་མཎྜལ་ཚོམ་བུ་བདུན་པ་ལ་བཀྲ་ཤིས་རྟགས་བརྒྱད་རི་མོར་བྲིས་པས་བསྐོར་བའམ། སྟབས་བདེར་བྱེད་ན་ཙ་ཀ་ལི་མི་བཞག་པར་མཎྜལ་ཚོམ་བུ་སོ་བདུན་མ་བཀོད་ཀྱང་རུང༌།
དེའི་གཡས་སུ་བུམ་གདན་པདྨ་འདབ་བརྒྱད་དམ་ཚོམ་བུའི་ཁར་རྣམ་རྒྱལ་བུམ་པ་མགུལ་ཆིངས་སེར་པོ་བཟང་ཤིང་གི་ཁ་རྒྱན་གྱི་གསེབ་ཏུ་དུང་ཆོས་འོ་མས་བཀང་བ་གཟུངས་རྡོར་དང་བཅས་པ། ནང་དུ་དྲི་བཟང་གི་ཆུ་དང་ཉེར་ལྔའི་རྫས་ཀྱིས་བཀང་བ་བཞག ། གཡོན་ཕྱོགས་སུ་ལས་བུམ་བཅུད་ལྡན་མགུལ་ཆིངས་ལྗང་གུ་ཅན། མདུན་ཏུ་ཆུ་གཉིས་ཉེར་སྤྱོད་ཕྲེང་ཚར། ཙཱརུའི་བཟའ་བ་དཀར་གསུམ་གྱི་ཞལ་ཟས་ཅི་འབྱོར། ཕྱོགས་གཅིག་ཏུ་ཆོས་སྐྱོང་གི་གཏོར་མ་དམར་གཏོར་རྒྱན་ལྡན་གཅིག ། འཐོར་ནས་འབྲུ་དཀར་བཟང་པོ། མེ་ལོང་སྐུ་ཕྱི་ན་བཟའ་སོགས་ཁྲུས་ཀྱི་ཆས། གུ་གུལ། ཡུངས་ཀར།
དྲི་བཟང་གི་ཆུ་སྣོད། སྦྱོང་གཏོར། ཏིལ་ནག་སོགས་ཉེ་བར་མཁོ་བ་རྣམས་ཚོགས་པར་བྱའོ། ། གཉིས་པ་ནི། སངས་རྒྱས་ཆོས་ཚོགས་ སོགས་ཀྱིས་སྐྱབས་སེམས་ལན་གསུམ་སྔོན་ཏུ་སོང་ནས། དཔོན་སློབ་ཐམས་ཅད་ཀྱིས་དོན་ཞགས་ལས་འབྱུང་བའི་ཐེག་པ་ཆེན་པོའི་གསོ་སྦྱོང་ལེན་པར་གྲུབ་ན་ལུགས་འདིར་དམིགས་སུ་གསུངས་པས་ཤིན་ཏུ་ལེགས་སོ། ། གང་ལྟར་སློབ་དཔོན་ཉིད་བསྙེན་སོགས་ལས་སུ་རུང་བའི་ཡི་དམ་བདག་བསྐྱེད་བསྡུས་པ་ཞིག་བསྒོམས་ལ་བཟླས་པ་ཅུང་ཟད་བྱའོ། ། དེའང་ད་ལྟའི་ཚུལ་དང་མཐུན་པ་ལ་བདེ་ཕག་རྒྱལ་རྒྱམ་མི་འཁྲུགས་པ་སྒྲོལ་དཀར་ལྟ་བུ་གང་བྱེད་ཀྱང་ཁྱད་པར་མེད་ཅིང༌། བདེ་མཆོག་ལ་མཚོན་ན་ཀུན་མཁྱེན་བསྟན་པའི་ཉིན་བྱེད་ཀྱིས་མཛད་པའི་ལྷན་སྐྱེས་སྒོམ་བཟླས་ཙམ་བྱ་ཞིང༌། བཟླས་པ་གྲུབ་མ་ཐག་པར་བུམ་བསྐྱེད་ལ་འཇུག་པ་ལས་བསྡུ་སྟངས་ལུགས་འདིར་མ་གསུངས་སོ། །
དེ་ནས་རྣམ་རྒྱལ་བུམ་པ་ཧཱུྃ་བཞིའི་སྔགས་ཀྱིས་བསང༌། སྭ་བྷས་ སྦྱང༌། སྟོང་པའི་ངང་ལས་པདྨ་ཟླ་བའི་དཀྱིལ་འཁོར་གྱི་སྟེང་དུ་བྷྲུཾ་ལས་རིན་པོ་ཆེའི་བུམ་པ་གཞལ་ཡས་ཁང་གི་ངོ་བོའི་དབུས་སུ་རིན་པོ་ཆེའི་དྲི་དང་པདྨའི་སྟེང་དུ་ཨོཾ་ཡེ་དྷརྨ་ཧེ་ཏུ་པྲ་བྷ་བ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་བ་དཏ་ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མ་ཧཱ་ཤྲ་མ་ཎཿསྭཱ་ཧཱ། གསེར་གྱི་ཁ་དོག་ཅན་ལས་འོད་འཕྲོས་སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས། བཅོམ་ལྡན་འདས་ཐུབ་པ་ཆེན་པོ་སྐུ་མདོག་གསེར་བཙོ་མ་ལྟ་བུ། མཚན་སུམ་ཅུ་རྩ་གཉིས་དང་དཔེ་བྱད་བརྒྱད་ཅུས་བརྒྱན་པ། ས་གནོན་མཉམ་བཞག་གི་ཕྱག་རྒྱ་ཅན། ཆོས་གོས་རྣམ་པ་གསུམ་གྱིས་ཀླུབས་པ། ཐུགས་ཀར་ཟླ་བའི་སྟེང་དུ་རྟེན་འབྲེལ་སྙིང་པོ་འོད་དང་བཅས་པ་དེ་ལས་འོད་འཕྲོས་སངས་རྒྱས་ཐམས་ཅད་སྤྱན་དྲངས་པར་གྱུར།
བཛྲ་ས་མཱ་ཛཿ ཨོཾ་བཛྲ་ཨརྒྷཾ་པྲ་ཏཱི་ཙྪ་སྭཱ་ཧཱ། པཱདྱཾ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་ཝིདྱ། ཤབྡ། རྣམ་དག་སྐུ་མངའ་མཆོག་ཏུ་གཟུགས་བཟང་བ། །
ཡེ་ཤེས་རྒྱ་མཚོ་གསེར་གྱི་ལྷུན་པོ་འདྲ། ། གྲགས་པ་འཇིག་རྟེན་གསུམ་ན་ལྷང་ངེ་བ། ། མགོན་པོ་མཆོག་གྱུར་རྣམས་ལ་ཕྱག་འཚལ་བསྟོད། ། ཛཿཧཱུཾ་བཾ་ཧོཿ དམ་ཚིག་པ་དང་གཉིས་སུ་མེད་པར་གྱུར། བདག་ཉིད་ལྷའི་ཐུགས་ཀ་ནས་སྔགས་ཀྱི་འོད་ཟེར་བྱུང༌། གཟུངས་ཐག་ལ་བརྒྱུད། བཅོམ་ལྡན་འདས་ཀྱི་ཐུགས་ཀར་ཕོག་པས་ཐུགས་ཀྱི་རྒྱུད་བསྐུལ། རྟེན་འབྲེལ་སྙིང་པོ་ལས་བདུད་རྩི་དཀར་པོ་བབས་པས་བུམ་པ་གང་བར་གྱུར། གཟུངས་ཐག་འདུས་ལ།
ན་མོ་བུདྡྷཱ་ཡ། ན་མོ་དྷརྨ་ཡ། ན་མོ་སངྒྷ་ཡ། ཨོཾ་ཡེ་དྷརྨཱ་ སོགས་རྟེན་སྙིང་ཅི་འགྲུབ་བཟླས་པའི་མཐར། ཨོཾ་བཛྲ་སཏྭ་ཧཱུྃ་ གིས་དུང་ཞལ་ཕུལ་བས། བུམ་པའི་ལྷ་བདུད་རྩིའི་ཆུ་རྒྱུན་ཏུ་གྱུར། ལས་བུམ་མི་དམིགས་པ་སྟོང་པའི་ངང་ལས་པད་ཟླའི་སྟེང་དུ་རིན་པོ་ཆེའི་བུམ་པའི་དབུས་སུ། པད་ཉི་ལ་ཧཱུྃ་ལས་ཁྲོ་བོ་བདུད་རྩི་འཁྱིལ་བ་སྐུ་མདོག་ལྗང་སྔོན་གཡས་རྡོ་རྗེའི་དབྱུག་པ་དང༌། གཡོན་སྡིགས་མཛུབ་ཅན་ཁྲོ་བོའི་ཆས་དང་ལྡན་པ་ཞབས་བརྐྱང་བསྐུམ་གྱིས་བཞེངས་པའི་གནས་གསུམ་དུ་ཨོཾ་ཨཱ་ཧཱུྃ། ཐུགས་ཀར་ཧཱུྃ་ལ་སྔགས་ཀྱིས་བསྐོར་བའི་འོད་ཀྱིས་ཡེ་ཤེས་པ་སྤྱན་དྲངས།
བཛྲ་ས་མཱ་ཛཿ ཨོཾ་བཛྲ་ཨཾ་ཀུ་ཤ་ཛཿ ཨོཾ་བཛྲ་པཱ་ཤ་ཧཱུྃ། ཨོཾ་བཛྲ་སྥོ་ཊ་བཾ། ཨོཾ་བཛྲ་གྷཎྜེ་ཧོཿ གཉིས་སུ་མེད་པར་གྱུར། སླར་ཡང་ཧཱུྃ་གི་འོད་ཀྱིས་རིགས་ལྔ་སྤྱན་དྲངས། ཨོཾ་བཛྲ་ཨ་བྷི་ཥིཉྩ་ཧཱུྃ་ཞེས་དབང་བསྐུར་བས་དྲི་མ་དག་ཏེ་དོན་ཡོད་གྲུབ་པས་དབུ་བརྒྱན་པར་གྱུར། ཐུགས་ཀའི་ཧཱུྃ་ལས་ཁྲོ་བོའི་རང་བཞིན་གྱི་བདུད་རྩིའི་རྒྱུན་བབས་པས་བུམ་པ་གང་བར་གྱུར། ཨོཾ་བཛྲ་ཨམྲྀ་ཏ་ཀུཎྜ་ལཱི་ཧ་ན་ཧ་ན་ཧཱུྃ་ཕཊ།
ཅི་འགྲུབ་དང༌། ཁྲུས་ཀྱི་དོན་ཏུ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡེ་ཤྲཱི་ཧཱུྃ། ཞེས་པའང་ཅི་འགྲུབ་བཟླ། མཐར། བདུད་རྩི་འཁྱིལ་པས་རབ་ཏུ་གནས་པའི་བྱ་བ་མཐར་མ་ཕྱིན་གྱི་བར་དུ་བགེགས་ཟློག་པ་དང་བར་ཆད་སྲུང་བའི་ཕྲིན་ལས་མཛོད་ཅིག ། མེ་ཏོག་ལ། འབྲུ་རྣམས་རྟེན་འབྲེལ་སྙིང་པོའི་ཡིག་འབྲུའི་རང་བཞིན་གསེར་བཙོ་མའི་ཁ་དོག་ཏུ་གྱུར། ན་མོ་བུདྡྷཱ་ཡ་ སོགས་ཡེ་དྷར་ཆེན་མོ་ཅི་རིགས་བཟླ། དྲི་སྐུ་གསུང་ཐུགས་ཡེ་ཤེས་རྡོ་རྗེའི་བདུད་རྩིར་གྱུར།
ཨོཾ་ཨཱཿཧཱུྃ། བཟླ། ཡུངས་ཀར་ཁྲོ་བོ་དང་ཁྲོ་ཆུང་གི་སྤྲིན་དཔག་ཏུ་མེད་པར་གྱུར། ཞེས་གུལ་ཡུངས་ལ་ ཧཱུྃ་ བཞི་དང་ ཨ་མྲྀ་ཏ་ བཟླ་བས་བྱིན་བརླབ་བོ། ། གསུམ་པ་ནི། བགེགས་སྦྱོང་བ་ནི། གཏོར་མ་ཅོག་ལྡོག་གསུམ་པོ་རྟེན་ལ་བསྐོར་ཞིང༌། སརྦ་བིགྷཱ་ན་ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུངྒ་ཏེ་སྥར་ཎ་ཨི་མཾ་ག་ག་ན་ཁཾ་གྲྀཧྣི་དཾ་བ་ལྱཱ་དཱི་སྭཱ་ཧཱ། ཞེས་གསུམ་དང༌། རྟེན་རབ་ཏུ་གནས་པ་ལ་བར་དུ་གཅོད་པའི་གདོན་བགེགས་ཞི་བས་སྦྱང་བར་འོས་པ་ཐམས་ཅད་གཏོར་མ་འདིས་ཚིམ་པར་གྱིས་ལ་གནས་གཞན་དུ་སོང་ཞིག །
ཞེས་གཏོར་མ་སྣོད་དུ་སྤུངས་ཏེ་གནས་བསགས། ཏིང་ལོ་ཆང་བུ་བསྐོར་ཅིང༌། སྔགས་སྔ་མས་བསྔོས། སུཾ་བྷ་ནི ས་བསྐྲད་པ་ལན་གསུམ་མཐར། ཞི་དྲག་ཕྱེད་མས་སྦྱང་བར་འོས་པ་ ཞེས་བརྗོད་མཐར། གལ་ཏེ་མི་འགྲོ་བ་དེ་དག་རྡོ་རྗེའི་མེ་ལྕེས་རླག་པར་འགྱུར་རོ། ། ཞེས་བརྗོད་ལ་གཏོར་མ་ཕྱིར་བཏང༌། རང་ཉིད་སྐད་ཅིག་གིས་རྡོ་རྗེ་ཁྲོ་བོའི་སྐུར་གྱུར་བའི་ཐུགས་ཀའི་ས་བོན་གྱི་འོད་ཟེར་གྱིས་ཁྲོ་བོའི་ཚོགས་དཔག་ཏུ་མེད་པ་སྤྱན་དྲངས་པར་གྱུར། འདིར་སྤྲོ་ན་ ཡེ་ཤེས་བསྐལ་པ་ སོགས་ཚང་བར་བརྗོད། དཀྱུས་སུ།
ཨོཾ་བཛྲ་མ་ཧཱ་ཀྲོ་དྷ་རཱ་ཛ་ས་པཱ་རི་བཱ་ར་བཛྲ་ས་མཱ་ཛཿ སྔགས་དེ་ལ་ ཨརྒྷཾ་ སོགས་བཏགས་པས་མཆོད། ཧཱུྃ། འཇིགས་པའི་ཧཱུྃ་སྒྲ་ངེས་སྒྲོག་ཅིང༌། ། བགེགས་རྣམས་མ་ལུས་འཇོམས་མཛད་པ། ། དངོས་གྲུབ་མ་ལུས་སྩོལ་པའི་ལྷ། ། བགེགས་ཀྱི་དགྲ་ལ་ཕྱག་འཚལ་བསྟོད། ། ཅེས་པ་ཙམ་གྱིས་བསྟོད་ནས། ཧཱུྃ། དཀྱིལ་འཁོར་ཆེན་པོའི་ས་གཞི་ལ་གནས་པའི། །
ལྷ་ལ་སོགས་པའི་བགེགས་ཚོགས་ཀུན་ཉོན་ཅིག ། ང་ནི་གནས་འདིར་རབ་ཏུ་གནས་པ་སྒྲུབ། ། ཁྱོད་རྣམས་འདི་ནས་གཞན་དུ་འགྲོ་བར་གྱིས། ། གལ་ཏེ་ང་ཡི་བཀའ་ལས་འདའ་བྱེད་ན། ། ཡེ་ཤེས་ཅན་གྱི་རྡོ་རྗེ་འབར་བ་ཡིས། ། མགོ་བོ་ཚལ་པ་བརྒྱར་ནི་འགེམས་འགྱུར་ཞིང༌། ། བགེགས་རྣམས་བརླག་པར་འགྱུར་བ་གདོན་མི་ཟ། ། ཞེས་བསྒོས་ཏེ་ཨ་མྲྀ་ཏ་དང་ཧཱུྃ་བཞི་པའི་དྲག་སྔགས་ཡུངས་ཐུན་སོགས་ཀྱིས་བསྐྲད། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ལན་གསུམ།
བདག་དང་གནས་དང་རྣལ་འབྱོར་བསྲུང་བར་གྱུར། ཞེས་བསྲུང་བའི་འཁོར་ལོ་བསྒོམས་ལ་མཚམས་བཅིང་ངོ༌། ། བྱུར་བསལ་བ་ནི། བདག་དང་སྦྱིན་བདག་རྟེན་གྱི་སྙིང་གར་ཀཾ་ལས་སྡིག་སྒྲིབ་ཀྱི་ངོ་བོ་སྡིག་པའི་གཟུགས་སུ་གྱུར་བ་ལྟེ་བ་ནས་ཧཱུྃ་ལས་རྡོ་རྗེ་གནོད་སྦྱིན་དུ་གྱུར་པས་སྣ་སྒོའི་ལམ་ནས་དེད་ཅིང་མདུན་གྱི་ཏིལ་ལ་ཐིམ་པར་གྱུར། ཏིལ་མེ་ཆུར་དོར་ལ། ཨོཾ་བཛྲ་ཀྲོ་དྷ་ཏྲཻ་ལོ་ཀྱ་བི་ཛ་ཡ་ཁ་ཁ་ཁཱ་ཧི། སརྦ་པཱ་པཾ་ད་ཧ་ན་བྷ་སྨིན་ཀུ་རུ་ཧཱུྃ་ཕཊ་སྭཱ་ཧཱ། ལན་གསུམ་མཐར། གཡས་སུ་ཡེ་ཤེས་ཀྱི་མེར་བསྲེགས། གཡོན་ཏུ་རྒྱ་མཚོ་ཆེན་པོར་དོར་བས་བྱང་ཞིང་དག་པར་གྱུར།
ཞེས་ཀྱང་བརྗོད་དེ་ཕྱིར་དོར་རོ། ། དེ་ནས་བཀྲུ་ཞིང་ཕྱི་བ་ནི་མེ་ལོང་ཁྲུས་དར་དང༌། ལས་བུམ་ཐོགས་ལ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་བདེ་བར་གཤེགས་པ་འཇིག་རྟེན་མཁྱེན་པ་སྐྱེས་བུ་འདུལ་བ་ཁ་ལོ་བསྒྱུར་བ་བླ་ན་མེད་པ་ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་ལ་བདག་གིས་ཡོ་བྱད་ཐམས་ཅད་དང་ལྡན་པའི་ཁྲུས་འདི་གསོལ་བར་བགྱིའོ། ། ཞེས་སྙན་མནན། ཁྲུས་ཀྱི་ཁང་པ་ཤིན་ཏུ་དྲི་ཞིམ་པ། ། ཤེལ་གྱི་ས་གཞི་གསལ་ཞིང་འཚེར་བ་བསྟར། ། རིན་ཆེན་འབར་བའི་ཀ་བ་ཡིད་འོང་ལྡན། ། མུ་ཏིག་འོད་ཆགས་བླ་རེ་བྲེས་པ་དེར། ། སྟོང་གསུམ་ཀུན་ཏུ་དྲི་ངད་ལྡང་བ་ཡི། །
དྲི་མཆོག་རྣམས་ཀྱིས་ཐུབ་དབང་ཀུན་གྱི་སྐུ། ། གསེར་སྦྱངས་གཙོ་མ་བྱི་དོར་བྱས་པ་ལྟར། ། འོད་ཆགས་འབར་བ་དེ་དག་བྱུག་པར་བགྱི། ། ཨཽཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནི་སྭཱ་ཧཱ། ཞེས་དྲིའི་འདག་ཆལ་བྱུགས། ཁྲོ་ཆེན་བདུད་རྩི་འཁྱིལ་པ་ཡིས། ། བྱིན་རླབས་ཡེ་ཤེས་ཆུ་ཡིས་ནི། ། རྒྱལ་བའི་སྐུ་ལ་ཁྲུས་གསོལ་བས། ། སྒྲིབ་པའི་ཚོགས་རྣམས་དག་གྱུར་ཅིག ། ཨོཾ་ཨ་མྲྀ་ཏ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ།
ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་ཁྲུས་གསོལ་ལོ། ། ཨོཾ་སརྦ་ཏ་ཐཱ་ སོགས་སྔགས། འདི་ནི་ཁྲུས་མཆོག་དཔལ་དང་ལྡན། ། ཐུགས་རྗེའི་ཆུ་ནི་བླ་ན་མེད། ། བྱིན་རླབས་ཡེ་ཤེས་ཆུ་ཡིན་ཏེ། ། ཅི་འདོད་དངོས་གྲུབ་སྩོལ་བར་མཛོད། ། སྔགས།
རྒྱལ་བའི་སྐུ་གསུང་ཐུགས་ལ་ཉོན་མོངས་མི་མངའ་ཡང༌། ། སེམས་ཅན་ལུས་ངག་ཡིད་གསུམ་སྒྲིབ་པ་སྦྱང་སླད་དུ། ། རྒྱལ་བའི་སྐུ་གསུང་ཐུགས་ལ་ཁྲུས་ཆབ་འདི་གསོལ་བས། ། སེམས་ཅན་ལུས་ངག་ཡིད་གསུམ་སྒྲིབ་པ་དག་གྱུར་ཅིག ། ན་མཿསརྦ་ཏ་ཐཱ་ག་ཏ་ཀཱ་ཡ་ཝཀྐ་ཙིཏྟ་བི་ཤོ་དྷ་ནི་ཧཱུྃ། དེ་བཞིན་གཤེགས་པ་རྣམས་དང་དེ་སྲས་ལ། ། རིན་ཆེན་བུམ་པ་མང་པོ་སྤོས་ཀྱི་ཆུ། ། ཡིད་འོང་ལེགས་པར་གང་བ་གླུ་དང་ནི། ། རོལ་མོར་བཅས་པ་དུ་མས་སྐུ་ཁྲུས་གསོལ། ། ཉིན་མོ་བདེ་ལེགས སོགས་དང་སྔགས་བརྗོད་ལ་ཁྲུས་གསོལ།
རྒྱལ་དང་རྒྱལ་བའི་སྲས་ཀྱི་སྐུ་རྣམས་ལ། ། རས་དཀར་སྨན་དང་ལྡན་པས་སྐུ་ཕྱིས་པས། ། མི་ཤེས་སྒྲིབ་པ་མ་ལུས་ཀུན་བསལ་ནས། ། ཉེས་པའི་ཚོགས་རྣམས་མ་ལུས་དག་གྱུར་ཅིག ། ཨོཾ་ཧཱུྃ་ཏྲཱྃ་ཧྲཱིཿཨཱཿཀཱ་ཡ་བི་ཤོ་དྷ་ནི་སྭཱ་ཧཱ། ཞེས་ཁྲུས་རས་ཀྱིས་ཕྱི། གོས་ཟུང་ཐོགས་ལ། སྲབ་འཇམ་ཡང་པ་ལྷ་ཡི་གོས། ། མི་བསྐྱོད་རྡོ་རྗེའི་སྐུ་བརྙེས་ལ། ། མི་ཕྱེད་དད་པས་བདག་འབུལ་ན། །
བདག་ཀྱང་རྡོ་རྗེའི་སྐུ་ཐོབ་ཤོག ། ཨོཾ་བཛྲ་ཝསྟྲ་ཨཱཿཧཱུྃ། སྣ་ཚོགས་དབང་པོའི་གཞུ་ལྟར་རབ་བཀྲ་ཞིང༌། ། གང་ལ་རེག་ན་བདེ་བའི་རྒྱུར་གྱུར་པ། ། གོས་བཟང་རིན་ཆེན་བདག་བློ་སྦྱོང་ཕྱིར་འབུལ། ། བཟོད་པ་དམ་པའི་གོས་ཀྱིས་བརྒྱན་པར་ཤོག ། སྔགས་བཅས་ཀྱིས་འབུལ་ལོ། ། གཉིས་པ་ཆོ་གའི་དངོས་གཞི་ལ་གསུམ། རྟེན་སྒྲུབ་པ། རབ་ཏུ་གནས་པ།
མངའ་དབུལ་བའོ། ། དང་པོ་ལ་རྟེན་བསྐྱེད་པ་ནི། བསང་སྦྱང༌། སྟོང་པའི་ངང་ལས་རིན་པོ་ཆེའི་ཁྲིའི་སྟེང་དུ་པཾ་ལས་པདྨ་དང་ཨ་ལས་ཟླ་བའི་སྟེང་དུ། ཡེ་དྷརྨ་ཧེ་ཏུ་པྲ་བྷ་བ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་བ་དཏ་ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མ་ཧཱ་ཤྲ་མ་ཎཿ
ཞེས་བརྗོད་ཅིང༌། སྔགས་ཕྲེང་འོད་དང་བཅས་པ་གཡས་སྐོར་དུ་འཁོར་བ་དེ་ལས་འོད་འཕྲོས། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས། བཅོམ་ལྡན་འདས་ཐུབ་པ་ཆེན་པོ་སྐུ་མདོག་གསེར་བཙོ་མ་ལྟ་བུ་ཞལ་གཅིག་ཕྱག་གཉིས།
ཞབས་གཉིས་རྡོ་རྗེ་སྐྱིལ་ཀྲུང་གིས་བཞུགས་པ། ཕྱག་གཡས་ས་གནོན་དང་གཡོན་མཉམ་བཞག་གི་སྟེང་ན་ལྷུང་བཟེད་བསྣམས་པ། ཆོས་གོས་ངུར་སྨྲིག་གསོལ་བ། དབུ་ལ་གཙུག་ཏོར་དང་ཞབས་ལ་འཁོར་ལོ་སོགས་མཚན་དཔེས་བརྒྱན་པའི་ཐུགས་ཀར་ཟླ་བའི་སྟེང་དུ། ཡེ་དྷརྨཱ་ ནས་ ཤྲ་མ་ཎཿ འི་བར་བརྗོད། ཅེས་པའི་སྔགས་འོད་དང་བཅས་གཡས་བསྐོར་དུ་འཁོར་བ་དེ་ལས་འོད་འཕྲོས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས། མདུན་གྱི་ནམ་མཁར་བཞུགས་པར་གྱུར། སྤོས་དང་རོལ་མོ་བཅས།
མ་ལུས་སེམས་ཅན་ཀུན་གྱི་མགོན་གྱུར་ཅིང༌། ། བདུད་སྡེ་དཔུང་བཅས་མི་བཟོད་འཇོམས་མཛད་ལྷ། ། དངོས་རྣམས་མ་ལུས་ཇི་བཞིན་མཁྱེན་གྱུར་བ། ། བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། ། ཇི་ལྟར་སངས་རྒྱས་རྣམས་ནི་དགའ་ལྡན་ནས། ། སྤྲུལ་པ་དམ་པ་ཏོག་དཀར་ལྷ་ཡི་བུ། ། མི་ཕམ་མགོན་ལ་རྒྱལ་ཚབ་དབང་བསྐུར་ནས། ། གཟིགས་པ་རྣམ་ལྔས་འཛམ་བུའི་གླིང་གཟིགས་ཤིང༌། ། གླང་ཆེན་ཐལ་དཀར་ལྟར་གཤེགས་ལྷུམས་ཞུགས་བཞིན། ། རྡོ་རྗེ་རིན་ཆེན་པདྨའི་རིགས་མཆོག་དང༌། །
ལས་ཀྱི་རིགས་དང་དེ་བཞིན་གཤེགས་པའི་རིགས། ། ཕྱོགས་བཅུའི་རྒྱལ་བ་སྲས་དང་བཅས་པ་རྣམས། ། དུས་འདིར་བདག་གིས་དད་པས་སྤྱན་འདྲེན་ན། ། རྟེན་མཆོག་འདི་ལ་འབྱོན་པར་མཛད་དུ་གསོལ། ། ན་མཿསརྦ་ཏ་ཐཱ་ག་ཏ་ས་མ་ཡ་ཛཿཧཱུྃ་བྃ་ཧོཿ བཅོམ་ལྡན་ཁྱོད་ནི་བྱོན་པ་ལེགས། ། བདག་ཅག་བསོད་ནམས་སྐལ་བར་ལྡན། ། བདག་གིས་མཆོད་ཡོན་བཞེས་སླད་དུ། ། འདི་ཉིད་དུ་ནི་བཞུགས་སུ་གསོལ། ། སྟོང་གསུམ་ཀུན་དང་མཉམ་པ་ཡི། །
པདྨ་འདབ་བརྒྱད་གེ་སར་བཅས། ། བདེ་ཞིང་ཡངས་པར་འབུལ་ལེགས་ན། ། ཅི་བདེ་བར་ནི་བཞུགས་སུ་གསོལ། ། པདྨ་ཀ་མ་ལཱ་ཡ་སྟྭཾ། ཨོཾ་བཛྲ་ཨརྒྷཾ་ སོགས་ཀྱིས་མཆོད། བསྟོད་པར་འོས་པ་ སོགས་ཀྱིས་བསྟོད་ལ། སྙན་གསན་དབབ་པ་ནི། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྒྱལ་བ་སྲས་དང་བཅས་པ་ཕྱོགས་བཅུའི་འཇིག་རྟེན་གྱི་ཁམས་ན་བཞུགས་པ་རྣམས་དགོངས་སུ་གསོལ། སེམས་ཅན་ཐམས་ཅད་ཕན་པ་དང་བདེ་བའི་དོན་གྱི་ཕྱིར་དང༌། ཁྱེད་རྣམས་ལ་ཡང་མཆོད་པའི་དོན་ཏུ་རབ་ཏུ་གནས་པ་བགྱིད་པར་འཚལ་ན་འདུས་པ་ཐམས་ཅད་བྱིན་གྱིས་བརླབས་པ་དང་ད་ལྟར་རྟེན་འདི་ལ་འབྱོན་པར་མཛད་དུ་གསོལ།
ཞེས་བརྗོད་ལ་མེ་ཏོག་འཐོར་ཞིང་རོལ་མོ་བསྒྲག ། འདི་དག་གི་སྐབས་སུ་མེ་ཏོག་ནི་བྱིན་རླབས་མ་བྱས་པའི་འབྲུ་འཐོར་དགོས། དེ་ནས་གསོལ་བ་གདབ་པ་ནི། འདི་ལྟར་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་བདེ་བར་གཤེགས་པ་འཇིག་རྟེན་མཁྱེན་པ་སྐྱེས་བུ་འདུལ་བ་ཁ་ལོ་བསྒྱུར་བ། བླ་ན་མེད་པ་ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་སྐྱེས་བུ་ཆེན་པོའི་མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུས་བརྒྱན་པ། ཡོན་ཏན་ཐམས་ཅད་ཀྱིས་མངའ་བདག་རྡོ་རྗེའི་རིགས་དང༌། རིན་པོ་ཆེའི་རིགས་དང༌། པདྨའི་རིགས་དང༌། ལས་ཀྱི་རིགས་དང༌། དེ་བཞིན་གཤེགས་པའི་རིགས་ལ་སོགས་པ་ཕྱོགས་བཅུའི་འཇིག་རྟེན་གྱི་ཁམས་མཐའ་ཡས་མུ་མེད་པ་ན་བཞུགས་པའི་རྒྱལ་བ་སྲས་དང་བཅས་པ་རྣམས་འགྲོ་བ་ལྷ་དང་བཅས་པ་ལ་ཕན་པ་དང་བདེ་བའི་ཕྱིར་རྟེན་འདི་རྣམས་ལ་འབྱོན་པར་མཛད་དུ་གསོལ།
ཞེས་མེ་ཏོག་འཐོར་ཞིང་རོལ་ཆེན་དང་བཅས་པ་ལན་གསུམ་དུ་བརྗོད་པའི་ཐ་མ་ལ། བྱོན་ནས་ཀྱང་བརྟན་པར་བཞུགས་སུ་གསོལ། ཞེས་བརྗོད་ལ་ནམ་མཁའ་བཞུགས་པའི་ཡེ་ཤེས་པ་རྣམས་རྟེན་ལ་ཐིམ་པར་མོས། དེ་ནས། ཨོཾ་ན་མོ་བྷ་ག་ཝ་ཏེ་ཤཱ་ཀྱ་མུ་ན་ཡེ༌། ཏ་ཐཱ་ག་ཏཱ་ཡ་ཨརྷ་ཏེ་སམྱཀྶཾ་བུདྡྷཱ་ཡ། ཏཱདྱ་ཐཱ། ཨོཾ་མུ་ནི་མུ་ནི་མ་ཧཱ་མུ་ན་ཡེ་སྭཱ་ཧཱ། ཞེས་ཅི་རིགས་སུ་བཟླ་ཞིང་བྱམས་པ་དང་སྙིང་རྗེ་བྱང་ཆུབ་ཀྱི་སེམས་ཡུན་རིང་དུ་བསྒོམས་ལ་རྟེན་དང་དོན་དམ་གྱི་ཡེ་ཤེས་དབྱེར་མེད་ལ་ཅི་གནས་སུ་མཉམ་པར་བཞག་གོ ། དེ་ནས།
ཕྱོགས་བཅུའི་རྒྱལ་བ་སྲས་དང་བཅས་པ་རྣམས་འབྲུ་དང་ཐ་དད་མེད་པར་བྱོན་ནས་རྟེན་སོ་སོ་ལ་ཐིམ་པས་གཉིས་སུ་མེད་པར་གྱུར། ཨོཾ་ན་མོ་བུདྡྷཱ་ཡ། སོགས་ཡེ་དྷར་ཆེན་མོ་བརྗོད་ཅིང་བྱིན་གྱིས་བརླབས་པའི་མེ་ཏོག་གི་ཆར་དབབ། རོལ་མོ་བསྒྲགས་ལ། ཕུན་སུམ་ཚོགས་པ་ སོགས་དཀོན་མཆོག་གསུམ་གྱི་ཤིས་བརྗོད་བྱ། དེ་ནས་རྣམ་རྒྱལ་བུམ་པ་ཐོགས་ལ། བདག་དང་བཅོམ་ལྡན་འདས་ཀྱི་ཐུགས་ཀ་ནས་འོད་ཟེར་འཕྲོས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་དམ་གྱི་རྒྱུད་བསྐུལ། དེ་རྣམས་ཀྱིས་རིན་པོ་ཆེའི་བུམ་པ་ཕྱག་ཏུ་ཐོགས་ནས་བྱོན་ཏེ་དབང་བསྐུར་བར་གྱུར། ཇི་ལྟར་བལྟམས་པ་ སོགས་ནས།
ས་མ་ཡེ་ཤྲཱི་ཧཱུྃ། ཞེས་བརྗོད་ལ་བུམ་ཆུ་འཐོར། རྟེན་དངོས་སམ་མེ་ལོང་དུ་ཤར་བ་ལ། དྲིའི་ཆུས་གནས་གསུམ་དུ་རེག་སྟེ། ཨོཾ་ཨཱཿཧཱུྃ། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་དང་དབྱེར་མེད་པར་གྱུར། གསེར་གྱི་ཐུར་མ་ཐོགས་ལ་སྤྱན་དབྱེ་ཚུལ་བྱ་ཞིང༌། ཀུན་མཁྱེན་ཡེ་ཤེས་སྤྱན་ལྡན་སྐྱོན་བྲལ་ཡང༌། ། གུས་པས་འཕགས་པའི་སྤྱན་ནི་དབྱེ་བགྱིས་པས། ། ནམ་མཁའི་མཐས་གཏུགས་གྱུར་པའི་སེམས་ཅན་རྣམས། །
སངས་རྒྱས་ཡེ་ཤེས་སྤྱན་ནི་ཐོབ་པར་ཤོག ། ཨོཾ་ཙཀྵུཿཙཀྵུཿས་མནྟ་ཙཀྵུཿབི་ཤོ་དྷ་ནི་སྭཱ་ཧཱ། ཤེས་བྱ་ཐམས་ཅད་ལ་གཟིགས་པའི་སྤྱན་ཕུན་སུམ་ཚོགས་པ་མངའ་ཞིང་སྦྱིན་བདག་ལ་ཞི་བས་གཟིགས་པ་ལྷུར་ལེན་པར་གྱུར། གཉིས་པ་ནི། སློན་དཔོན་གྱི་རྡོ་རྗེས་ཞལ་རེག་ཅིང༌། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པ་མ་ཐོབ་ཀྱི་བར་དུ་བརྟན་པར་བཞུགས་སུ་གསོལ། བྱེ་བྲག་ཏུ་རྟེན་འདི་རྣམས་འབྱུང་བ་ཆེན་པོ་བཞིའི་གནོད་པས་ཞིག་པར་མ་གྱུར་གྱི་བར་དུ་སེམས་ཅན་གྱི་དོན་དུ་སངས་རྒྱས་དང་བྱང་ཆུབ་སེམས་དཔའ་རྣམས་རྟེན་འདི་རྣམས་ལ་བརྟན་པར་བཞུགས་སུ་གསོལ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཞེས་བརྗོད་ལ་རྟེན་ཞལ་བསྒྱུར་བ་ནི།
མགོན་པོ་སྐལ་པ་ཇི་བཞིན་དུ། ། སྣ་ཚོགས་གཟུགས་ནི་བཟུང་ནས་ཀྱང༌། ། ཕྱོགས་བཅུའི་འཇིག་རྟེན་ཁམས་ཀུན་ཏུ། ། དེས་ནི་འགྲོ་བའི་དོན་ཀུན་མཛོད། ། བཅོམ་ལྡན་འདས་ཐུབ་པ་ཆེན་པོ་འོད་དུ་ཞུ་བ་ལས་སྐུ་གསུང་ཐུགས་ཀྱི་རྟེན་སོ་སོའི་རྣམ་པར་གྱུར། གསུམ་པ་ལ་གཉིས། སྤྱིར་མཆོད་རྟེན་གྱིས་མངའ་དབུལ་བ་དང༌། བྱེ་བྲག་རྫས་ཀྱི་མངའ་དབུལ་བའོ། ། དང་པོ་ནི། མཆོད་པ་རྣམས་སླར་ཁ་གསོ་ལ།
སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་བྱིན་གྱིས་བརླབས་པའི་སྟོབས་དང༌། བདག་གི་བསོད་ནམས་དང་སྨོན་ལམ་གྱི་སྟོབས་དང༌། རིག་སྔགས་ཀྱི་སྟོབས་ཀྱིས་སངས་རྒྱས་དང་བྱང་ཆུབ་སེམས་དཔའི་འཁོར་གྱི་དཀྱིལ་འཁོར་རྣམས་ལ་མཆོག་ཏུ་རྒྱ་ཆེན་པོ་བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་ལས་མངོན་པར་མཐོ་བའི་མཆོད་པའི་སྤྲིན་ཆེན་པོ་རབ་ཏུ་འཕྲོ་བར་གྱུར་ཅིག ། ན་མཿསརྦ་བུདྡྷ་བོདྷི་ས་ཏྭ་ནཱཾ་སརྦ་ཐཱ་ཁཾ་ཨུངྒ་ཏེ་སྥ་ར་ཎ་ཨི་མཾ་ག་ག་ན་ཁཾ་ས་མནྟ་སྭཱ་ཧཱ། ལན་བརྒྱད་ཀྱིས་བྱིན་བརླབ། འཇིག་རྟེན་ཁམས་ནི་དཔག་མེད་ན། ། མཆོད་ཡོན་ཇི་སྙེད་ཡོད་པ་དང༌། ། བདག་གིས་གུས་པས་བཤམས་པ་འདི། ། རྒྱལ་བ་སྲས་དང་བཅས་རྣམས་མཆོད། ། ན་མཿསརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ།
དེ་བཞིན་ཏུ། མཆོད་ཡོན། ཅེས་དང༌། ཨརྒྷཾ་ ཞེས་པའི་གནས་སུ། ཞབས་བསིལ། པཱདྱཾ། མེ་ཏོག ། པུཥྤེ། བདུག་སྤོས། དྷཱུ་པེ།
སྣང་གསལ། ཨཱ་ལོ་ཀེ། དྲི་ཆབ། གནྡྷེ། ཞལ་ཟས། ནཻ་བིདྱ། སྒྲ་སྙན། ཤབྡ། ཞེས་སྦྱར་བས་ཕྱི་མཆོད་འབུལ། ཕྱོགས་དུས་ཀུན་ན་གཟུགས་སྒྲ་དྲི་དང་རོ། །
རེག་བྱའི་ཁྱད་པར་དབང་པོ་ཚིམས་བྱེད་རྣམས། ། མོས་བློས་རྒྱལ་བ་སྲས་བཅས་ལ་འབུལ་ན། ། བཞེས་ནས་བླ་མེད་གྲུབ་མཆོག་སྩལ་དུ་གསོལ། ། ཨོཾ་སརྦ་ཏ་ཐཱ་ག་ཏ་རཱུ་པ་ཤབྡ་གནྡྷེ་ར་ས་སྤརྴེ་ཀཱ་མ་གུ་ཎ་བཛྲ་པཱུ་ཛི་ཏེ་ཨཱཿཧཱུྃ་སྭཱ་ཧཱ། ཞེས་འདོད་ཡོན་ལྔ་འབུལ། སྤྲོ་ན་སྒེག་སོགས་ལྷ་མོ་བརྒྱད་ཀྱིས་ཀྱང་མཆོད་ལ། དེ་ལས་གཞན་ཡང་མཆོད་པའི་ཚོགས། ། རོལ་མོ་དབྱངས་སྙན་ཡི་འོང་ལྡན། ། སེམས་ཅན་སྡུག་བསྔལ་སིམ་བྱེད་པའི། ། སྤྲིན་རྣམས་སོ་སོར་གནས་གྱུར་ཅིག །
དམ་ཆོས་དཀོན་མཆོག་ཐམས་ཅད་དང༌། ། མཆོད་རྟེན་རྣམས་དང་སྐུ་གཟུགས་ལ། ། རིན་ཆེན་མེ་ཏོག་ལ་སོགས་ཆར། ། རྒྱུན་མི་ཆད་པ་འབབ་པར་ཤོག ། ཇི་ལྟར་འཇམ་དབྱངས་ལ་སོགས་པས། ། རྒྱལ་བ་རྣམས་ལ་མཆོད་མཛད་པ། ། དེ་བཞིན་བདག་གིས་དེ་བཞིན་གཤེགས། ། མགོན་པོ་སྲས་དང་བཅས་རྣམས་མཆོད། ། ཡོན་ཏན་རྒྱ་མཚོ་རྣམས་ལ་བདག ། བསྟོད་དབྱངས་ཡན་ལག་རྒྱ་མཚོས་བསྟོད། །
བསྟོད་དབྱངས་སྙན་སྤྲིན་དེ་དག་ལ། ། ངེས་པར་ཀུན་ཏུ་འབྱུང་གྱུར་ཅིག ། ཅེས་བརྗོད། བསྟོད་པ་ནི། དཀོན་མཆོག་རྗེས་དྲན་ནམ། མཉམ་མེད་མི་གཡོ་ སོགས་བརྗོད་ཀྱང་ལེགས་མོད་ཀྱི། བསྡུ་ན། རྒྱལ་བ་ཟླ་བ་དྲི་མ་མེད་པའི་སྐུ། ། རྒྱལ་བ་ཉི་མ་འོད་ཟེར་སྟོང་གི་འོད། ། རྒྱལ་བ་པདྨ་དྲི་མ་མེད་པའི་སྤྱན། །
རྒྱལ་བ་མེ་ཏོག་པད་རྩ་རྡུལ་མེད་ཚེམས། ། རྒྱལ་བའི་ཡོན་ཏན་རྒྱ་མཚོ་ལྟ་བུ་སྟེ། ། རིན་པོ་ཆེ་ནི་དུ་མའི་འབྱུང་གནས་གྱུར། ། རྒྱལ་བ་རྒྱ་མཚོ་ཡེ་ཤེས་ཆུ་ཡིས་གང༌། ། ཏིང་འཛིན་བརྒྱ་ཕྲག་སྟོང་གིས་ཀུན་ཏུ་གང༌། ། རྒྱལ་བའི་ཞབས་ནི་འཁོར་ལོས་བྲེས་པ་སྟེ། ། འཁོར་ཡུག་མུ་ཁྱུད་དེ་བཞིན་རྩིབས་མ་སྟོང༌། ། ཕྱག་དང་ཞབས་ནི་དྲྭ་བས་སྤྲས་པ་སྟེ། ། ཞབས་ཀྱི་དྲྭ་བ་ངང་པའི་དབང་པོ་བཞིན། ། གསེར་གྱི་རི་བོ་ལྟ་བུར་རབ་ཏུ་གདའ། །
རྒྱལ་བ་དྲི་མེད་གསེར་གྱི་རི་དབང་པོ། ། ཡོན་ཏན་ཐམས་ཅད་རི་དབང་འདྲ་བ་སྟེ། ། སངས་རྒྱས་རི་དབང་རྒྱལ་ལ་ཕྱག་འཚལ་ལོ། ། དེ་བཞིན་གཤེགས་པ་ཟླ་བ་ཆུ་ཟླ་འདྲ། ། ནམ་མཁའ་དང་ཡང་མཚུངས་ཤིང་འདྲ་བ་སྟེ། ། སྒྱུ་མ་སྨིག་རྒྱུ་ལྟ་བུར་ཆགས་མེད་པ། ། རྒྱལ་བ་དྲི་མ་མེད་ལ་ཕྱག་འཚལ་བསྟོད། ། ཅེས་བརྗོད། གཉིས་པ་བྱེ་བྲག་རྫས་ཀྱིས་མངའ་དབུལ་བ་ནི། གླིང་བཞི་རི་རབ་དང་བཅས་པའི་རི་བོ།
ཁྲུས་ཆབ། ན་བཟའ། རྒྱལ་སྲིད་བདུན། འཕན་གདུགས་སོགས་བཀྲ་ཤིས་རྟགས་རྫས། འདོད་ཡོན་ལྔ། ལྔ་ཕྲག་ལྔ། སེང་གེའི་ཁྲི་རྣམས་རིམ་པར་ཕུལ་ལ། ས་གཞི་སྤོས་ཆུས་བྱུགས་ཤིང་མེ་ཏོག་བཀྲམ། ། རི་རབ་གླིང་བཞི་ཉི་ཟླས་བརྒྱན་པ་འདི། ། སངས་རྒྱས་ཞིང་དུ་དམིགས་ཏེ་ཕུལ་བ་ཡིས། །
འགྲོ་ཀུན་རྣམ་དག་ཞིང་ལ་སྤྱོད་པར་ཤོག ། ཨོཾ་བཛྲ་རེ་ཁེ་ཨཱཿཧཱུྃ་སྭཱ་ཧཱ། སྟོང་གསུམ་ཀུན་ཏུ་དྲི་ངད་ལྡང་བ་ཡི། ། སོགས་དང༌། ཨོཾ་བཛྲ་གནྡྷེ་ཨཱཿཧཱུྃ་སྭཱ་ཧཱ། སྣ་ཚོགས་དབང་པོའི་གཞུ་ལྟར་རབ་བཀྲ་ཞིང༌། ། སོགས་དང༌། ཨོཾ་བཛྲ་ཝསྟྲ་ཨཱཿཧཱུྃ་སྭཱ་ཧཱ། མི་དབང་རིན་ཆེན་སྣ་བདུན་འདི་དག་ནི། ། རྒྱལ་བ་སྲས་དང་བཅས་པ་མ་ལུས་ལ། །
བཤམས་ཤིང་ཡིད་ཀྱིས་སྤྲུལ་ཏེ་ཕུལ་བ་ཡིས། ། འགྲོ་བ་མི་ཟད་གཏེར་ལ་སྤྱོད་པར་ཤོག ། ཨོཾ་སཔྟ་མ་ཧཱ་རཏྣ་པཱུ་ཛ་མེ་གྷ་ཨཱཿཧཱུྃ་སྭཱ་ཧཱ། ཐེག་མཆོག་བླ་བྲེ་གདུགས་དང་བ་དན་དང༌། ། བདུད་བཅོམ་རྒྱལ་མཚན་ལྷབ་ལྷུབ་ཏིང་འཛིན་འཕན། ། གར་དང་རོལ་མོ་མཆོད་པའི་སྒྲ་དབྱངས་ཀྱིས། ། རྒྱལ་བའི་དཀྱིལ་འཁོར་མཛེས་པར་བརྒྱན་པར་བགྱི། ། ཨོཾ་བཛྲ་མ་ཧཱ་པཱུ་ཛ་མེ་གྷ་ཨཱཿཧཱུྃ་སྭཱ་ཧཱ། ལྷ་ཡི་དབང་པོ་ལྷ་མིན་གཡུལ་རྒྱལ་ནས། ། བཀྲ་ཤིས་ལྷ་མོ་བརྒྱད་ཀྱིས་མཆོད་པ་ལྟར། །
རྒྱལ་བ་རྣམས་དང་བྱང་ཆུབ་སེམས་དཔའ་ལ། ། བཀྲ་ཤིས་རྫས་བརྒྱད་དག་གིས་མཆོད་པར་བགྱི། ། འཇིག་རྟེན་ཁྱིམ་བདག་རྣམས་ནི་དཔལ་བསྟན་ནས། ། བིལ་བ་སྟར་ཁ་བུམ་པ་བཟང་དང་བཅས། ། མདུན་དུ་བདར་ནས་བཀྲ་ཤིས་བྱེད་པ་ལྟར། ། རྒྱལ་བ་སྲས་དང་བཅས་ལ་འབུལ་བར་བགྱི། ། ཨོཾ་ཨཥྚ་མྃ་ག་ལ་པཱུ་ཛ་མེ་གྷ་ཨཱཿཧཱུྃ་སྭཱ་ཧཱ། གཟུགས་སྒྲ་དྲི་རོ་རེག་ལྡན་པའི། ། མཆོག་ཏུ་གྱུར་པའི་ལོངས་སྤྱོད་རྣམས། ། བདག་གིས་དད་པས་འབུལ་བར་བགྱི། །
ཅི་བདེ་བར་ནི་བཞེས་སུ་གསོལ། ། ཨོཾ་བཛྲ་པཉྩ་ཀཱ་མ་གུ་ཎ་པཱུ་ཛི་ཏེ་ཨཱཿཧཱུྃ་སྭཱ་ཧཱ། རྒྱལ་བ་མགོན་པོ་དཔལ་གྱིས་ལྷམ་མེར་བཞུགས། ། བསོད་ནམས་ཡེ་ཤེས་སྐུ་ལྔ་བརྙེས་པ་ལ། ། ལྔ་ཕྲག་ལྔ་ལྡན་སྙིང་པོ་དམ་པ་འབུལ། ། འགྲོ་བས་བདེ་གཤེགས་སྙིང་པོ་ཐོབ་པར་ཤོག ། ཨོཾ་བཛྲ་པཉྩ་པཉྩ་བི་མ་ལ་པཱུ་ཛ་མེ་གྷ་ཨཱཿཧཱུྃ་སྭཱ་ཧཱ། རིན་ཆེན་དུ་མ་ལས་གྲུབ་སེང་གེའི་ཁྲི། ། ཡིད་འཕྲོག་སྣ་ཚོགས་གོས་ཀྱིས་བཀབ་པ་འདི། ། སྤྲོས་བྲལ་རྒྱལ་བ་རྣམས་ལ་ཕུལ་བ་ཡིས། །
འགྲོ་ཀུན་རྡོ་རྗེའི་གདན་ལ་བཞུགས་པར་ཤོག ། ཨོཾ་བཛྲ་སིངྷ་ཨཱ་ས་ན་ཨཱཿཧཱུྃ་སྭཱ་ཧཱ། ཙ་རུའི་བཟའ་བ། ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒཏེ་སྥ་ར་ཎ་ཨི་མཾ་ག་ག་ན་ཁྃ་སྭཱ་ཧཱ། ཞེས་བྱིན་གྱིས་བརླབས་ལ། ཞལ་ཟས་རོ་བརྒྱ་ལྡན་པ་ཡིད་འཕྲོག་པ། ། ལེགས་སྦྱར་འདི་ནི་རྒྱལ་བ་སྲས་བཅས་ལ། ། དད་པས་ཕུལ་བས་འགྲོ་བའི་འདི་དག་ཀུན། ། འབྱོར་ལྡན་ཏིང་འཛིན་ཟས་ལ་སྤྱོད་པར་ཤོག ། ཨོཾ་བཛྲ་དཱིབྱ་ཨནྣེ་ས་མཱ་དྷི་དྷྱཱ་ན་པྲཎཱ་ནེ་ཨཱཿཧཱུྃ་སྭཱ་ཧཱ།
ཞེས་འབུལ་ལོ། ། སྔགས་ཀྱི་མངའ་དབུལ་ནི། སློབ་དཔོན་གྱིས་རྡོ་རྗེས་རྟེན་ལ་རེག་པའམ་གཟུངས་ཐག་བཏགས་པའི་སྣེ་བཟུང༌། ཐམས་ཅད་ཀྱིས་མེ་ཏོག་འཐོར་ལ། ན་མོ་བུདྡྷཱ་ཡ་ སོགས་ཡེ་དྷར་ཆེན་མོ་དང༌། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ་ དང༌། ཨོཾ་ཧཱུྃ་ཏྲཱྃ་ཧྲཱིཿབྷྲཱུྃ་ཁྃ་བཛྲཱི་བྷ་ཝ་དྲྀཌྷཏིཥྛ་བྷཱུ་ཁཾ་སྭཱ་ཧཱ། ཞེས་པ་རྣམས་ལ་རེ་རེ་ཞིང་ཉེར་གཅིག་གམ་བདུན་ཙམ་བཟླས་ནས་བཀྲ་ཤིས་ཀྱི་ཚིགས་བཅད་ཇི་ལྟར་རིགས་པའང་བརྗོད་དོ། ། གསུམ་པ་རྗེས་ཀྱི་བྱ་བ་ལ། གཏོར་མ་གཏང་བ་ནི།
གྲུབ་ན་དཀྱིལ་འཁོར་གྱི་ཁང་པའི་ཕྱིར་རོལ་དུ་ཆ་གསུམ་གཏོར་མ་བཏང༌། དེ་ནས་མ་མགོན་ལྕམ་དྲལ་དང་རྣམ་ཐོས་སྲས་ལ་སོགས་པ་ལ་གཏོར་ཆོག་མདོར་བསྡུས་པས་གཏོར་མ་བསྔོ་སྟེ་འདིར་མཚོན་ན། མ་དག་སྣོད་བཅུད་སོགས་ཀྱིས་གཏོར་མ་བཏང་བའི་རྗེས་སུ། གཏའ་གཏོར་བཏེགས་ལ། ཆོས་སྐྱོང་བའི་སྲུང་མ་ཁྱེད་རྣམས་ཀྱིས་རབ་ཏུ་གནས་པར་བྱས་པའི་རྟེན་འདི་རྣམས་ཀྱི་ཡོན་བདག་གྱིས་ལ་ཕྱི་མའི་མུ་མཐར་ཐུག་གི་བར་དུ་སྲུངས་ཤིག་སྐྱོབས་ཤིག་ཕྲིན་ལས་སྤེལ་ཅིག ། ཅེས་བརྗོད་པའི་མཐར་རོལ་ཆེན་དང་བཅས་ཏེ་གཏའ་གཏོར་རྟེན་གྱི་དྲུང་དུ་དེ་ཉིད་ལ་ཕྱོགས་པས་བཞག ། དེ་ནས་མཆོད་ཅིང་བཟོད་པར་གསོལ་བ་ནི། མཆོད་པ་བཟང་དུ་བཤམས་ལ། མེ་ཏོག་དམ་པ་ཕྲེང་བ་དམ་པ་དང༌། ། སོགས་བཟང་སྤྱོད་ལས་གསུང་པའི་མཆོད་པའི་ཡན་ལག་གི་ཚིག་བཅད་གསུམ་གྱིས་མཆོད།
ཡིག་བརྒྱ་ལན་གསུམ་དང༌། རྫོགས་སངས་རྒྱས་དང་དེ་ཡི་སྲས། ། ཚངས་སོགས་ལྷ་ཡི་ཚོགས་རྣམས་ཀྱིས། ། གང་དག་ཆོ་ག་བྱ་བ་ལ། ། འགལ་ཞིང་འཁྲུལ་པ་གང་མཆིས་དང༌། ། མ་ཚང་བ་དང་ལྷག་པ་རྣམས། ། ནོངས་པར་གྱུར་པ་གང་ལགས་ཏེ། ། ཀུན་ཏུ་བཟོད་པར་མཛད་དུ་གསོལ། ། སྦྱིན་བདག་བསྒོ་བ་དང་དེའི་ཤིས་བརྗོད་སོགས་ནི་བསྡུས་པའི་སྐབས་འདིར་མ་གསུངས་ལ་གལ་ཏེ་སྤྲོ་བར་འདོད་ན་གཞན་དང་མཐུན་ནོ། ། དེ་ནས་སློབ་དཔོན་ལ་ཅི་འབྱོར་པའི་ཡོན་འབུལ་བ་སོགས་དགའ་སྟོན་བྱ་ཞིང༌།
དེས་ཀྱང་དགེ་བའི་རྩ་བ་བླ་ན་མེད་པའི་བྱང་ཆུབ་ཏུ་བསྔོ། རྗེས་ཤིས་པ་བརྗོད་པ་ནི། སྟོན་མཆོག་དམ་པ་ སོགས་སྔོན་ཏུ་འགྲོ་བའི་བཀྲ་ཤིས་ཀྱི་ཚིགས་སུ་བཅད་པ་རྒྱས་པར་བརྗོད་ཅིང་མེ་ཏོག་འཐོར་བ་དང་རོལ་མོའི་སྒྲ་བསྒྲག་གོ ། དེ་ལྟར་བསྡུས་པའི་ཆོ་ག་དག་ཀྱང་མི་འགྲུབ་པས་ནི་རྗེ་དགུ་པས་མཛད་པའི་རབ་གནས་བསྡུས་པ་རིགས་གཉིས་སམ། ཡང་ན་རྩ་བའི་དགོངས་པ་བསླད་མེད་ལྟར་སེམས་བསྐྱེད་ལ་རང་ཡི་དམ་དུ་སྐད་ཅིག་གིས་གསལ། དྲག་སྔགས་ཀྱིས་བགེགས་བསྐྲད།
སྭཱ་བྷཱ་ བས་རྟེན་སྦྱངས་ལ་ཐུབ་པའི་དབང་པོར་བསྐྱེད། སྐུ་གསུང་ཐུགས་བྱིན་བརླབ། ཕྱོགས་བཅུའི་རྒྱལ་བ་སྲས་དང་བཅས་པ་ཐམས་ཅད་རྟེན་འདི་རྣམས་ལ་འབྱོན་པར་མཛད་དུ་གསོལ། ཞེས་གསོལ་བ་བཏབ་ལ།
ཡེ་དྷརྨཱ་ བརྗོད་ཅིང་མེ་ཏོག་འཐོར། གསོལ་གདབ་ཀྱི་གཤམ། རྟེན་འདི་རྣམས་ལ་བརྟན་པར་བཞུགས་སུ་གསོལ། ། ཞེས་དང༌། སུ་པྲ་ཏིཥྛ་ བརྗོད་ལ་ཞལ་བསྒྱུར། མཆོད་བསྟོད་མདོར་བསྡུས་ཀྱིས་མངའ་དབུལ་ཞིང་བཀྲ་ཤིས་བརྗོད་པས་འགྲུབ་བོ། ། གཉིས་པ་སྔགས་ལུགས་ཀྱི་རབ་གནས་བསྡུས་པ་ནི། དཀྱིལ་འཁོར་སྒྲུབ་མཆོད་དང་འབྲེལ་ན་བཤམ་བཀོད་ཀྱི་སྤྲོས་པའང་སོ་སོའི་ལུགས་བཞིན་ལ། རབ་གནས་ཀྱི་ཡོ་བྱད་ནི་སྔར་དང་མཚུངས། ཐོག་མར་བདག་མདུན་བུམ་པ་སྒྲུབ་ཅིང་བདག་ཉིད་འཇུག་པ་སོགས་གྲུབ་པ་དང༌།
དྲི་དང་མེ་ཏོག་སོགས་བྱིན་རླབས་ལ་སྦྱང་ཁྲུས་བྱ། རྟེན་རྣམས་དཀྱིལ་འཁོར་གང་ཡིན་གྱི་ལྷ་དེར་བསྐྱེད། དབང་བསྐུར་རྒྱས་གདབ་སོ་སོའི་ལུགས་བཞིན་བྱ། མཆོད་བསྟོད་ཀྱང་དེ་མཚུངས་དང་ཙཱ་རུའི་བཟའ་བའི་སྐབས་གཏོར་འབུལ་དང་ཚོགས་ཀྱི་འཁོར་ལོ་བྱ། རྗེས་ཆོག་གོང་སྨོས་གྲུབ་ནས་སླར་དཀྱིལ་འཁོར་གྱི་རྗེས་ཆོག་རྣམས་བྱ། གཞན་གོང་དུ་སྨོས་པ་ལྟར་རོ། ། དཀྱིལ་འཁོར་སྒྲུབ་མཆོད་དང་མ་འབྲེལ་བའི་ཤིན་ཏུ་བསྡུས་པར་འདོད་ན། རྣམ་རྒྱལ་བུམ་པ་མགུལ་ཆིངས་དཀར་པོ། ཁ་རྒྱན་ཀུ་ཤ་སོགས་གཟུག ། བདག་བསྐྱེད་གང་ལ་བརྟེན་པའི་གཏོར་འབུལ་སྤྲོ་ན་གཏོར་མ་འདུ་བྱ།
ཡོ་བྱད་གཞན་གོང་དང་མཚུངས། གསོ་སྦྱོང་མི་དགོས་པས། ཐོག་མར་སྐྱབས་སེམས་ནས་བརྩམས་བདག་གི་རྣལ་འབྱོར་བཟླས་པ་བཅས་བྱ། དེ་ནས་རྣམ་བུམ་བསང་སྦྱང༌། སྟོང་པའི་ངང་ལས་པད་ཟླའི་སྟེང་དུ་བུམ་ལས་རིན་པོ་ཆེའི་བུམ་པ་མཚན་ཉིད་ཐམས་ཅད་ཡོངས་སུ་རྫོགས་པའི་ནང་གཞལ་ཡས་ཁང་དུ་གྱུར་པའི་དབུས་སུ་པད་ཟླའི་གདན་ལ་ཧཱུྃ་དཀར་པོ་ལས་འོད་འཕྲོས་དོན་གཉིས་བྱས། ཚུར་འདུས་ཡོངས་སུ་གྱུར་པ་ལས་བཅོམ་ལྡན་འདས་དཔལ་རྡོ་རྗེ་སེམས་དཔའ་དཀར་གསལ་ཞལ་གཅིག་ཕྱག་གཉིས་ཞི་ཞིང་འཛུམ་པའི་ཉམས་ཅན་དར་དང་རིན་པོ་ཆེའི་རྒྱན་གྱིས་བརྒྱན་པ། གཡས་རྡོ་རྗེ་ཐུགས་ཀར་གཏོད་ཅིང་གཡོན་དྲིལ་བུ་དཀུར་བརྟེན་པ། ཞབས་སེམས་སྐྱིལ་གྱིས་བཞུགས་པའི་གནས་གསུམ་འབྲུ་གསུམ་གྱིས་མཚན་པ་ལས་འོད་འཕྲོས། རང་འདྲའི་ཡེ་ཤེས་པ་སྤྱན་དྲངས་བཛྲ་ས་མཱ་ཛ། ཛཿཧཱུྃ་བཾ་ཧོཿ
སླར་ཡང་དབང་ལྷ་འཁོར་བཅས་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་ལྷ་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས་དབང་ལྷ་རྣམས་ཀྱིས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཧཱུྃ། ཞེས་གསུངས་ཤིང་དབང་བསྐུར། སྐུ་གང༌། དྲི་མ་དག ། ཆུའི་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན་པར་གྱུར། ཨོཾ་བཛྲ་ཨརྒྷཾ་ ནས། ཤབྡ་པྲ་ཏཱི་ཙྪ་སྭཱ་ཧཱ་ མཆོད།
རྡོ་རྗེ་སེམས་དཔའ་སེམས་དཔའ་ཆེ། ། རྡོ་རྗེ་དེ་བཞིན་གཤེགས་པ་ཀུན། ། རྡོ་རྗེ་དང་པོ་ཀུན་ཏུ་བཟང༌། ། ཕྱག་འཚལ་རྡོ་རྗེ་སེམས་དཔའ་ལའོ། ། ཞེས་བསྟོད། རང་གི་ཐུགས་ཀའི་འོད་ཟེར་གཟུངས་ཐག་ལས་བརྒྱུད་དེ་བུམ་ལྷའི་ཐུགས་ཀར་ཕོག་པས་ཡེ་ཤེས་ཀྱི་བདུད་རྩིའི་རྒྱུན་བབ། བུམ་པ་གང་བར་གྱུར། ཞེས་མོས་ལ་ཡིག་བརྒྱ་དང་ཡང་སྙིང་ཅི་འགྲུབ་བཟླ། མཐར་འོད་ཞུ་དང༌། ལས་བུམ་སྒྲུབ་པ།
དྲི་སོགས་བྱིན་རླབས། སྦྱོང་ཁྲུས་སོགས་གོང་དུ་བཤད་པ་ལྟར་ལ། རྟེན་བསྐྱེད་པའི་སྐབས་སུ་སློབ་དཔོན་ཀུན་དགའ་སྙིང་པོས། རྡོ་རྗེ་སློབ་དཔོན་གང་ཞིག་ལ། ། མཚན་མི་ཤེས་པའི་ལྷ་རྣམས་ནི། ། རབ་ཏུ་གནས་པར་བྱེད་པ་ན། ། ཐེ་ཚོམ་གྱུར་པས་བཞག་བྱ་མིན། ། དེ་བཞིན་གཤེགས་ཀུན་ཐམས་ཅད་ཀྱི། ། ཐུགས་ཀྱི་ངོ་བོ་རྡོ་རྗེ་སེམས། ། ཡིན་པས་འགལ་བར་མི་འགྱུར་ཕྱིར། །
རྡོ་རྗེ་སེམས་དཔས་རབ་གནས་བྱའོ། ། ཞེས་གསུངས་པས། ཐམས་ཅད་རྡོར་སེམས་གོང་སྨོས་ལྟར་བསྐྱེད་ཀྱང་ཤིན་ཏུ་རུང་མོད་ཀྱི། རིགས་ལྔ་སོ་སོར་བསྐྱེད་པར་སྤྲོ་ན། རྟེན་བསང་སྦྱང༌། སྟོང་པའི་ངང་ལས་སྐུ་རྟེན་དང་མཆོད་རྟེན་གཙུག་ལག་ཁང་ལ་སོགས་པ་སེང་གེའི་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་ཉི་ཟླ་བརྩེགས་པའི་སྟེང་དུ་ཨོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ་ལས་རྣམ་སྣང་དཀར་པོ་གཡས་འཁོར་ལོ་དང་གཡོན་དྲིལ་བུ་འཛིན་པ། སྤྱན་མ་དཀར་མོ་གཡས་འཁོར་ལོ་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པ་དང་མཉམ་པར་སྦྱོར་བ། དེ་བཞིན་དུ། གླེགས་བམ་རྣམས་རྨ་བྱས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཉི་ཟླ་བརྩེགས་པའི་སྟེང་དུ་ཨོཾ་ལས་པདྨ་ཨཾ་གིས་མཚན་པ་ལས་སྣང་བ་མཐའ་ཡས་དམར་པོ་གཡས་པདྨ་དང་གཡོན་དྲིལ་བུ་འཛིན་པ། གོས་དཀར་མོ་དམར་མོ།
གཡས་པདྨ་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པ་དང་མཉམ་པར་སྦྱོར་བ། ཕྱག་མཚན་རྣམས་གླང་པོས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་ཉི་ཟླ་བརྩེགས་པའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་མི་བསྐྱོད་པ་སྔོན་པོ་གཡས་རྡོ་རྗེ་དང་གཡོན་དྲིལ་བུ་འཛིན་པ། དབྱིངས་ཕྱུག་མ་སྔོན་མོ་གཡས་རྡོ་རྗེ་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པ་དང་མཉམ་པར་སྦྱོར་བ། བང་མཛོད་དང་རིན་པོ་ཆེའི་རིགས་རྣམས་རྟ་མཆོག་གིས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་ཉི་ཟླ་བརྩེགས་པའི་སྟེང་དུ་སྭཱ་ལས་རིན་པོ་ཆེ་སྭཱས་མཚན་པ་ལས་རིན་ཆེན་འབྱུང་ལྡན་སེར་པོ་གཡས་རིན་པོ་ཆེ་དང་གཡོན་དྲིལ་བུ་འཛིན་པ། མཱ་མ་ཀི་སེར་མོ་གཡས་རིན་པོ་ཆེ་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པ་དང་མཉམ་པར་སྦྱོར་བ། རོལ་མོ་གོ་ཆ་སྲུང་བའི་རིགས་རྣམས་ཤང་ཤང་གིས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་ཉི་ཟླ་བརྩེགས་པའི་སྟེང་དུ་ཧཱ་ལས་རྒྱ་གྲམ་ཧཱ་ས་མཚན་པ་ལས་དོན་ཡོད་གྲུབ་པ་ལྗང་གུ་གཡས་རྒྱ་གྲམ་དང་གཡོན་དྲིལ་བུ་འཛིན་པ། དམ་ཚིག་སྒྲོལ་མ་ལྗང་གུ་གཡས་རྒྱ་གྲམ་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པ་དང་མཉམ་པར་སྦྱོར་བ། ཐམས་ཅད་ཀྱང་་ཞི་ཞིང་འཛུམ་ལ་མཚན་དཔེའི་ལང་ཚོ་རབ་ཏུ་རྒྱས་པ་དར་གྱི་ན་བཟའ་དང་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་ཅིང་འོད་ཟེར་མཐའ་ཡས་པར་སྤྲོ་བའི་བདག་ཉིད་ཅན་དུ་བཞུགས་པའོ། ། དེ་རྣམས་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱ་དམར་པོ།
ཐུགས་ཀར་ཧཱུྃ་སྔོན་པོ་རྣམས་ཀྱིས་མཚན་པར་ བསམ་མོ། ། བདག་དང་རྟེན་གྱི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཡེ་ཤེས་ཀྱི་འཁོར་ལོ་བསམ་གྱིས་མི་ཁྱབ་པའི་ཚོགས་ཐམས་ཅད་ཨོཾ་བཛྲ་ས་མཱ་ཛཿ དེ་ནས་སྤྱན་དྲངས་པ་སོགས་སྔར་ལྟར་ལ། སྙིང་པོ་ཡིག་བརྒྱ་བཟླ། དབང་བསྐུར་བའི་སྐབས། རང་གི་སྙིང་གའི་ས་བོན་ལས་བྱུང་བའི་འོད་ཟེར་གྱིས་དབང་གི་ལྷ་དེ་བཞིན་གཤེགས་པ་རིགས་ལྔ་སྲས་དང་བཅས་པ་བཛྲ་ས་མཱ་ཛཿ སྤྱན་དྲངས་ནས་མདུན་གྱི་ནམ་མཁར་བཞུགས་པ་ལ། ཨོཾ་བཛྲ་ཨརྒྷཾ་ སོགས་ནས། ཤབྡ་པྲ་ཏཱིཙྪ་སྭཱ་ཧཱ། ཞེས་པས་མཆོད།
ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང༌། ། གཟུགས་སྐུ་འཇའ་ཚོན་བཞིན་དུ་སོ་སོར་གསལ། ། ཐབས་དང་ཤེས་རབ་མཆོག་ལ་མངའ་བརྙེས་པའི། ། རིགས་ལྔ་བདེ་བར་གཤེགས་ལ་ཕྱག་འཚལ་བསྟོད། ། ཅེས་བསྟོད་ནས། རྡོ་རྗེ་ཅན་གྱི་སངས་རྒྱས་ལ། ། འགྲོ་བ་སྐྱོབ་པའི་ཆེད་དུ་དབང༌། ། ཡོན་ཏན་འབྱུང་གནས་ཇི་ལྟར་སྩལ། ། དེ་ལྟར་འདི་ལའང་སྩལ་དུ་གསོལ། ། ཞེས་གསོལ་བ་བཏབ་པས་ནམ་མཁའ་གང་བའི་དེ་བཞིན་གཤེགས་པ་རྣམས་ཀྱིས་དབང་བསྐུར་བའི་དགོངས་པ་མཛད།
ཡུམ་རྣམས་ཀྱི་བུམ་པའི་ཆུ་རྒྱུན་གྱིས་དབང་བསྐུར། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་པའི་གླུ་དབྱངས་བརྗོད། ལྷ་མོ་རྣམས་ཀྱིས་གདུགས་དང་བ་དན་ལ་སོགས་པ་བསྒྲེངས་ཞིང༌། རོལ་མོའི་སྒྲ་དང་བཅས་པས་མཆོད་རྫས་ཀྱི་ཆར་འབེབས། ཁྲོ་བོ་རྣམས་ཀྱིས་བགེགས་བསྐྲད་པའི་ལས་མཛད་པར་ བསམ། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། ། ཀུན་གྱི་བདག་ཉིད་རིགས་ཀུན་གྱི་ནི་བདག་པོ་མཆོག ། མ་ལུས་སེམས་ཅན་སྐྱེད་མཛད་བདེ་བ་ཆེན་པོ་སྟེ༌། ། དེས་ནི་དེང་ཁྱོད་དབང་བསྐུར་མཆོག་ལ་བཀྲ་ཤིས་ཤོག ། ཅེས་དང༌།
ཇི་ལྟར་བལྟམས་པ་ཙམ་གྱིས་ནི། ། སོགས་དང༌། དེ་བཞིན་བདག་གིས་དབང་བསྐུར་རོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཞེས་དབང་བསྐུར་བས་སྐུ་གང་དྲི་མ་དག་ཆུའི་ལྷག་མ་སྤྱི་བོར་འཁྱིལ་པ་ལས་རྣམ་སྣང་སོགས་བདག་པོར་གྱུར་བའི་རིགས་ལྔས་དབུ་བརྒྱན་པར་ བསམ། ཨོཾ་ཧཱུྃ་ཏྲཱྃ་ཧྲཱིཿཨཱཿ པཉྩ་ཀུ་ལ་མུཀུ་ཊ་ཨ་བྷི་ཥིཉྩ་མཱཾ། ཞེས་དབུ་རྒྱན་གྱིས་དབང་བསྐུར། ཨོཾ་ཧཱུྃ། ཞེས་གོ་བསྒོས།
ཨོཾ་ཏུཥྱ་ཧོཿ། ཞེས་རྡོ་རྗེ་ཐལ་མོས་མཉེས་པར་བྱ། ། བསྟོད་པ་ངེས་པར་མཉམ་མེད་མས་བསྟོད། ། ཚོགས་དང་གཏོར་འབུལ་སྤྲོ་ན་ཙཱ་རུའི་བཟའ་བའི་གོང་དུ་བྱ། མི་སྤྲོ་ན་ངེས་པར་དགོས་པ་མ་ཡིན། རྗེས་བདག་བསྐྱེད་བསྡུ་ལྡང་སོགས་བྱའོ། ། དེ་ལས་ཀྱང་བསྡུ་ན། བདག་བསྐྱེད་སྔོན་དུ་འགྲོ་བའི་ལས་བུམ་བསྒྲུབ། སྦྱོང་ཁྲུས་ནས་བརྩམས་རྟེན་བསྒྱུར་བའི་བར་སྔར་བཞིན་ལ། མཆོད་བསྟོད་ཙམ་དང་སྔགས་ཀྱིས་མངའ་དབུལ།
རྗེས་མཆོད་པ་བཟོད་གསོལ་བསྔོ་སྨོན་ཤིས་བརྗོད་དང༌། བདག་བསྐྱེད་ཀྱི་རྗེས་ཆོག་བྱས་པས་འགྲུབ་བོ། ། ཤིན་ཏུ་བསྡུ་ན། བདག་ཉིད་སྐད་ཅིག་གིས་རྡོ་རྗེ་ཁྲོ་བོའི་སྐུར་གྱུར། དྲག་སྔགས་བརྗོད་ཅིང་བགེགས་བསྐྲད། རྟེན་བསྐྱེད། སྤྱན་དྲངས། དམ་ཡེ་བསྲེ། དབང་བསྐུར་རྒྱས་གདབ། སྤྱན་དབྱེ།
ཞལ་བསྒྱུར་ལ་བརྟན་བཞུགས་ཀྱི་གསོལ་བ་གདབ་ལ་འབྲུ་འཐོར། མཆོད་བསྟོད་ཀྱིས་མངའ་དབུལ། བཀྲ་ཤིས་ཀྱི་ཚིགས་སུ་བཅད་པ་གང་འོས་གྲུབ་བོ། ། བདེན་གཉིས་དབྱེར་མེད་རབ་ཏུ་གནས་པའི་ཚུལ། ། རྒྱ་བོད་མཁས་པའི་གཞུང་ལུགས་བྱེ་བའི་བཅུད། ། རང་བྱུང་རྒྱལ་བ་གཉིས་པའི་དགོངས་དོན་ལ། ། རང་བཟོས་མ་བསླད་འཇུག་བདེ་ལེགས་པར་བཤད། ། ཀུན་རྫོབ་རྟེན་ལ་དོན་དམ་ཡེ་ཤེས་ཀྱི། ། སྙིང་པོ་འབྲལ་བ་མེད་པར་རྟག་འཞུགས་ནས། ། མངོན་པར་མཐོ་དང་ངེས་པར་ལེགས་པ་ཡི། །
བཀྲ་ཤིས་རྒྱ་མཚོའི་སྨིན་ཆེན་བཀོད་གྱུར་ཅིག། །། ཅེས་པའང་ཀུན་མཁྱེན་བླ་མ་འཇམ་མགོན་དགྱེས་པའི་ཞབས་ཀྱིས་བཀའི་གནང་བ་བསྩལ་བ་དང༌། རང་གཞན་ལ་ཕན་པར་འདོད་པའི་བསམ་པས་ཀརྨ་ངག་དབང་ཡོན་ཏན་རྒྱ་མཚོས་དཔལ་སྤུངས་ཡང་ཁྲོ་ཀུན་བཟང་བདེ་ཆེན་འོད་གསལ་གླིང་དུ་རྒྱལ་བ་ལྷ་ལས་བབས་པའི་དཀར་ཕྱོགས་ཀྱི་ཚེས་བཟང་པོར་སྦྱར་བ་དགེ་ལེགས་འཕེལ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
