ཕྱག་ཆེན་སྔོན་འགྲོའི་སྐོར།
པོད ༣
སྔོན་འགྲོ་བཞི་སྦྱོར་གྱི་ཁྲིད་དམིགས་ངག་འདོན་ཉུང་ངུར་སྤེལ་བ་བྱང་ཆུབ་སྣང་བྱེད་ནོར་བུའི་སྒྲོན་མེ།
"$ ༄༅། །སྔོན་འགྲོ་བཞི་སྦྱོར་གྱི་ཁྲིད་དམིགས་ངག་འདོན་ཉུང་ངུར་སྤེལ་བ་བྱང་ཆུབ་སྣང་བྱེད་ ནོར་བུའི་སྒྲོན་མེ་བཞུགས་སོ། ། ༄༅། །བཀའ་བརྒྱུད་རིན་པོ་ཆེ་ལ་ཕྱག་འཚལ་ལོ། ། རྒྱལ་བ་ཉིད་ཀྱང་རྒྱལ་སྲས་ཚུལ། ། སྙིང་རྗེའི་རོལ་པ་བསམ་ཡས་པས། ། གཞན་དོན་མཛད་པ་བླ་མའི་ཞབས། ། གུས་པས་འདུད་དོ་བྱིན་གྱིས་རློབས།། འདིར་དམ་པའི་ཆོས་མཐའ་དག་གི་འཇུག་སྒོ་སྔོན་འགྲོ་བཞི་སྦྱོར་གྱི་ཉམས་ལེན་ཁྲིད་དམིགས་ཉུང་ངུར་བསྡུས་ཏེ་ངག་འདོན་ཚིགས་བཅད་དུ་སྤེལ་བར་བྱའོ། ། དེ་ལ་ཐོག་མར་དལ་འབྱོར་རྙེད་དཀའ་སོགས་བློ་ཡུལ་དུ་གསལ་གདབ་ཅིང་ངག་ནས། དལ་འབྱོར་འདི་ནི་ཤིན་ཏུ་རྙེད་པར་དཀའ། །
ད་རེས་ཐོབ་འདི་དོན་མེད་མི་གཏོང་བར། ། འཇིག་རྟེན་བྱ་བ་ཀུན་ལས་བློ་ལྡོག་སྟེ། ། དམ་ཆོས་ཚུལ་བཞིན་སྒྲུབ་པར་བྱིན་གྱིས་རློབས། ། དགེ་སྡིག་ལས་འབྲས་བསླུ་མེད་བྱེད་པ་པོའི། ། ཀུན་གཞིའི་སེམས་སྟེང་དཀར་ནག་འབྲས་སྨིན་ཕྱིར། ། རྒྱུ་འབྲས་བླང་དོར་ཕྲ་ཞིབ་བྱེད་པ་དང༌། ། འཁོར་བར་ཞེན་ལོག་སྐྱེ་བར་བྱིན་གྱིས་རློབས།། དེ་ནས་སྐྱབས་འགྲོ་སེམས་བསྐྱེད་ཀྱི་ཁྲིད་ལ་སྐྱབས་ཡུལ་གསལ་གདབ་པ་ནི། རང་མདུན་ནམ་མཁར་གསེར་གྱི་ས་གཞིའི་དབུས། ། བདུད་རྩིའི་རྒྱ་མཚོ་དཀར་དྭངས་ཡངས་པའི་དཀྱིལ། །
དཔག་བསམ་ཤིང་ཆེན་རྒྱས་པའི་དབུས་ཉིད་དུ། ། རིན་ཆེན་ཁྲི་པད་ཉི་ཟླའི་གདན་གྱི་སྟེང༌། ། རྩ་བའི་བླ་མ་སངས་རྒྱས་ཀུན་གྱི་དངོས། ། རྣམ་པ་རྡོར་འཆང་རྒྱལ་བའི་རྒྱན་བཀོད་རྫོགས། ། བརྒྱུད་ལྡན་བླ་མ་རབ་འབྱམས་ཚོགས་ཀྱིས་བསྐོར། ། མདུན་དུ་བཅོམ་ལྡན་འཁོར་ལོ་སྡོམ་པ་ལ། ། དཔག་ཡས་རྒྱུད་སྡེ་དཀྱིལ་འཁོར་ལྷ་ཡིས་བསྐོར། ། གཡས་སུ་ཐུབ་དབང་སངས་རྒྱས་ཚོགས་བཅས་དང༌། ། རྒྱབ་ཏུ་ཡུམ་ཆེན་དམ་ཆོས་གླེགས་བམ་ཚོགས། ། གཡོན་དུ་སྤྱན་རས་གཟིགས་དབང་ཚོགས་ཀྱི་གཙོར། །
བྱང་སེམས་ཉན་ཐོས་དགེ་འདུན་ཆེན་པོས་བསྐོར། ། ཕྱོགས་མཚམས་བར་སྣང་འཇའ་འོད་ཟེར་གྱི་ཀློང༌། ། དཔའ་བོ་མཁའ་འགྲོ་ཡེ་ཤེས་བསྲུང་མའི་སྡེ། ། སྐྱབས་ཡུལ་ཐམས་ཅད་སྤྲིན་ཕུང་འཁྲིགས་བཞིན་གསལ། ། བདག་དང་མཐའ་ཡས་འགྲོ་བ་ཐམས་ཅད་ཀྱི། ། སྐྱབས་མགོན་རེ་ས་གཞན་མེད་ཁྱེད་ཤེས་བློས། ། བྱང་ཆུབ་བར་དུ་གུས་པས་སྐྱབས་སུ་མཆི། ། བླ་མེད་བྱང་ཆུབ་སེམས་མཆོག་བསྐྱེད་པར་བགྱི།། ཞེས་སྐྱབས་སེམས་ལན་གསུམ། དེ་ནས་རང་ལུས་ཀྱི་བཀོད་པ་དཔག་མེད་སྤྲུལ་ནས་ཕྱག་འཚལ་བའི་མོས་པས།
མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་སངས་རྒྱས་ཆོས་ཀྱི་སྐུ་ལ་སྐྱབས་སུ་མཆིའོ། ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་ལོངས་སྤྱོད་རྫོགས་པའི་སྐུ་ལ་སྐྱབས་སུ་མཆིའོ། ། དེ་བཞིན་རིགས་འགྲེས། བླ་མ་ཐུགས་རྗེ་སྤྲུལ་པའི་སྐུ་ལ༴ བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆིའོ།། ཞེས་ཕྱག་སྟོང་ཕྲག་གཅིག་གམ་ཅི་ནུས་སུ་འཚལ་རྗེས་ཡིད་ཀྱི་ཀུན་ཏུ་དམིགས་པས་ཡན་ལག་བདུན་པའི་ཚུལ་གྱིས་མཆོད་དེ། ངག་ཏུ་ཚིག་བསྡུས་པར། ཕྱག་འཚལ་བ་དང་མཆོད་ཅིང་བཤགས་པ་དང༌། ། རྗེས་སུ་ཡིད་རངས་བསྐུལ་ཞིང་གསོལ་བ་ཡི། ། དགེ་བ་ཅུང་ཟད་བདག་གི་ཅི་བསགས་པ། །
ཐམས་ཅད་རྫོགས་པའི་བྱང་ཆུབ་ཕྱིར་བསྔོའོ། ། མདུན་གྱི་ཡི་དམ་ཚོགས་ཞིང་གཡས་བསྐོར་དུ། ། དབུས་ཀྱི་བླ་མ་གཙོ་འཁོར་ལ་ཐིམ་སྟེ། ། མཐར་ཡང་བླ་མ་འོད་ཞུ་རང་ལ་བསྟིམ། ། ཐུགས་ཡིད་དབྱེར་ཆེན་ཀློང་དུ་མཉམ་པར་བཞག། སྡིག་སྒྲིབ་སྦྱོང་བྱེད་རྡོར་སེམས་བསྒོམ་བཟླས་ནི། རང་གི་སྤྱི་བོར་པད་དཀར་ཟླ་བའི་སྟེང༌། ། ཧཱུྃ་ལས་རྡོ་རྗེ་སེམས་དཔའ་སྐུ་མདོག་དཀར། ། རྡོར་དྲིལ་ཕྱག་རྒྱས་ཡུམ་མཆོག་སྙེམས་མ་དམར། ། གྲི་ཐོད་འཛིན་འཁྱུད་ཞབས་གཉིས་རྡོར་སྐྱིལ་བཞུགས། །
གཉིས་ཀའང་རིན་ཆེན་རུས་རྒྱན་དར་དཔྱངས་མཛེས། ། དམ་ཡེ་དབྱེར་མེད་གསལ་བའི་གནས་གསུམ་དུ། ། ཨོཾ་ཨཱཿཧཱུྃ་མཚན་ཐུགས་སྲོག་སྔགས་ཀྱིས་བསྐོར། ། དེ་ལས་བདུད་རྩིའི་རྒྱུན་བབ་སྡིག་སྒྲིབ་བཀྲུས། ཨོཾ་བཛྲ་ས་ཏྭ་སོགས་ཡིག་བརྒྱ་ཅི་ནུས་བཟླས་མཐར། ། མགོན་པོ་བདག་ནི་མི་ཤེས་རྨོངས་པ་ཡིས། ། རྩ་བ་ཡན་ལག་དམ་ཚིག་ཉམས་ཆགས་ཀུན། ། གནོང་འགྱོད་བཤགས་སོ་བྱང་ཞིང་དག་མཛད་གསོལ། ། ཉེས་མེད་དབུགས་དབྱུང་མཛད་ཐིམ་མཉམ་པར་བཞག། ཚོགས་གཉིས་རྫོགས་བྱེད་མཎྜལ་གྱི་ཁྲིད་ལ།
མདུན་གྱི་ནམ་མཁར་རིན་ཆེན་རི་རབ་སྟེང༌། ། སྣ་ཚོགས་པདྨ་འདབ་བཞིའི་ལྟེ་བ་རུ། ། སེངྒེ་ཁྲི་སྟེང་བླ་མ་རྡོ་རྗེ་འཆང༌། ། བཀའ་བརྒྱུད་བླ་མ་ཀུན་གྱི་རྣམ་པར་བསྐོར། ། འདབ་མདུན་གླང་པོའི་ཁྲི་སྟེང་ཡི་དམ་ཚོགས། ། ལྷོ་ཕྱོགས་རྟས་བཏེག་ཁྲི་ལ་སངས་རྒྱས་ཀུན། ། ནུབ་ཕྱོགས་རྨ་བྱའི་ཁྲི་སྟེང་དམ་ཆོས་ཚོགས། ། བྱང་དུ་མཁའ་ལྡིང་ཁྲི་ལ་སྤྱན་རས་གཟིགས། ། ཚོགས་མཆོག་དགེ་འདུན་ཆེན་པོ་འཁོར་བཅས་ཀྱི། ། བར་མཚམས་ཀུན་ཁྱབ་ཡེ་ཤེས་ཌཱ་ཀི་ནི། །
བསྲུང་མ་དམ་ཅན་མ་ལུས་དགྱེས་བཞུགས་པ། ། སྒྲུབ་པའི་དཀྱིལ་འཁོར་མཆོད་ཡུལ་ཡིད་ཀྱིས་དམིགས།། དེ་ནས་ཡན་ལག་བདུན་པ་འབུལ་བ་ནི། ཞིང་ཁམས་རྒྱ་མཚོ་རྡུལ་རེར་རྡུལ་རྙེད་ཀྱི། ། སངས་རྒྱས་སྲས་བཅས་ཕྱག་བྱར་འོས་ཀུན་ལ། ། ཞིང་གི་རྡུལ་རྙེད་ལུས་རབ་བཏུད་པ་ཡི། ། སྒོ་གསུམ་གུས་པས་ཕྱག་འཚལ་མཆོད་པར་བགྱི། ། རི་རབ་གླིང་བཞི་གླིང་ཕྲན་ཉི་ཟླ་ལྕགས་རིར་བཅས། ། རིན་ཆེན་སྣ་བདུན་གཏེར་གྱི་བུམ་པས་ལེགས་བཀང་སྟེ། ། བདག་ལུས་ལོངས་སྤྱོད་སྣང་སྲིད་བཅས་པ་ཀུན་འབུལ་ན། །
ཐུགས་རྗེ་ཆེན་པོས་དགོངས་ཏེ་བཞེས་ནས་སྐྱབས་སུ་གསོལ། ། གུ་རུ་ཨི་དཾ་རཏྣ་མཎྜ་ལ་ཀཾ་ནིརྻ་ཏ་ཡཱ་མི།། ཀ༽ འདོད་ཁྲོ་གཏི་མུག་དུག་གིས་ཀུན་བླངས་པའི། ། ལུས་ངག་ཡིད་གསུམ་ཉེས་སྤྱོད་ཀུན་མཐོལ་བཤགས། ། ལེགས་མཛད་ཀུན་ལ་ཡིད་རངས་འགྲོ་བའི་ཁམས། ། ཇི་བཞིན་ཐེག་མཆོག་ཆོས་འཁོར་བསྐོར་བསྐུལ་ཞིང༌། ། མྱ་ངན་མི་འདའ་བརྟན་བཞུགས་གསོལ་བར་བགྱི། ། དགེ་བ་བླ་མེད་བྱང་ཆུབ་ཆེན་པོར་བསྔོ། ། ཚོགས་ཞིང་རང་ཐིམ་སྤྲོས་མེད་ངང་དུ་བཞག། །། ༈ བཞི་པ་བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་ནི། །
རྗེ་བཙུན་རྣལ་འབྱོར་མ་ཡིས་སྐུར་ཞེས་འདེབས། རང་ཉིད་བཅོམ་ལྡན་བདེ་མཆོག་ཡབ་ཡུམ་སྐུར། ། གསལ་བའི་སྤྱི་བོར་ཁྲི་པད་ཉི་ཟླའི་སྟེང༌། ། རྒྱལ་ཀུན་ངོ་བོ་བླ་མ་རྡོ་རྗེ་འཆང༌། ། གཟི་བྱིན་ཐུགས་རྗེའི་ཟིལ་ཆེན་དཔག་མེད་པ། ། ཕྱག་གཉིས་ཐབས་ཤེས་ཟུང་འཇུག་རྡོར་དྲིལ་འཛིན། ། རྒྱན་དང་ཆ་ལུགས་མཚན་དཔེ་ཡོངས་རྫོགས་ཤིང༌། ། བདག་ལ་དགྱེས་པའི་ཞལ་རས་འཛུམ་དཀར་གཡོ། ། ཡེ་ཤེས་འོད་ཟེར་མཁའ་ཁྱབ་རབ་འབར་བཞུགས། ། སངས་རྒྱས་ཀུན་འདུས་བླ་མ་རིན་པོ་ཆེ། །
དམ་ཆོས་ཀུན་འདུས་ཆོས་རྗེ་རིན་པོ་ཆེ། ། དགེ་འདུན་ཀུན་འདུས་འདྲེན་མཆོག་རིན་པོ་ཆེ། ། རྩ་གསུམ་ཀུན་འདུས་གཅིག་ཆོག་རྒྱལ་པོ་ལ། ། གསོལ་བ་འདེབས་སོ་ཐུགས་རྗེས་སྤྱན་གྱིས་གཟིགས། ། མོས་པའི་བུ་ལ་ད་ལྟ་བྱིན་གྱིས་རློབས། ། སྐྱབས་མགོན་རེ་ས་གཞན་ན་མ་མཆིས་པས། ། རྟག་པར་ཐུགས་རྗེས་བདག་སོགས་བསྐྱང་དུ་གསོལ། ། ཀ༽རྗེ་བཙུན་བླ་མའི་སྐུ་ཡི་གནས་བཞི་ལས། ། འོད་འཕྲོས་བདག་གི་གནས་བཞིར་ཐིམ་གྱུར་པས། ། སྒྲིབ་བཞི་དག་ཅིང་སྐུ་བཞི་མངོན་དུ་བྱས། །
བླ་མ་རང་ཐིམ་དབྱེར་མེད་མཉམ་པར་བཞག ། དགེ་བ་འདི་ཡི་མྱུར་དུ་བདག ། དཔལ་ལྡན་བླ་མ་འགྲུབ་གྱུར་སོགས། བསྔོ་སྨོན་ཅི་རིགས་བྱའོ། ། དེ་ལྟར་ཐུན་བཞིའི་དམིགས་རིམ་ཉུང་ངུའི་ཚིགས་བཅད་ངག་འདོན་དགོས་ཞེས་སྒྲོ་ཆུ་འོག་ནས་དད་ལྡན་དགོས་པ་རྡོ་རྗེས་བསྐུལ་ངོར། རེ་ཞིག་རྣམ་གཡེང་གི་འགྱངས་ཀྱང་སླད་ཀྱིས་བཀྲ་ཤིས་མཐོང་སྨོན་གྱི་ཆོས་གྭར། གསང་སྔགས་རྡོ་རྗེ་ཐེག་པའི་རྣལ་འབྱོར་པ། བཀའ་བརྒྱུད་བསྟན་པའི་རྒྱལ་མཚན་འགྱུར་མེད་ཡོངས་གྲུབ་དམ་ཆོས་ཉི་མའི་སྡེས་ཐུན་གཅིག་ལ་ཤར་མར་སུག་བྲིས་སུ་བསྟར་བ་དགེ་བས་རང་གཞན་ཚེ་དང་སྒྲུབ་པ་མཐར་ཕྱིན་ཞིང་མཆོག་གི་དངོས་གྲུབ་མྱུར་དུ་ཐོབ་པའི་རྒྱུ་གྱུར་ཅིག། ༈ སྭ་སྟི། ལེགས་གསུངས་ཆོས་ཀྱི་བདུད་རྩི་འདི། །
མི་ཟད་པར་དུ་སྤེལ་བ་ཡི། ། ཡོན་སྦྱོར་ལྡེ་འཆང་མི་ཕམ་གྱི། ། པར་ཡིག་ཞུས་དག་བྱེད་པའོ། ། རྗེ་དཔོན་མི་ཕམ་བསྟན་འཛིན་དང༌། ། གཟིམ་དཔོན་རྣམ་རྒྱལ་ཟུང་གི་འབད། ། ཡིག་བྲིས་དབུ་མཛད་མི་འགྱུར་དང༌། ། བརྐོས་གསར་རྒྱལ་མཚན་བཟང་པོའོ། ། འདིས་མཚོན་དུས་གསུམ་དགེ་བ་ཡིས། ། སེམས་ཅན་འཁོར་བའི་སྡུག་བསྔལ་ལས། ། གྲོལ་ཏེ་བླ་མེད་བྱང་ཆུབ་ཀྱི། །
གོ་འཕང་དམ་པ་ཐོབ་གྱུར་ཅིག། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
