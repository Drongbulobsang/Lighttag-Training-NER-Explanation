ཕྱག་ཆེན་སྔོན་འགྲོའི་སྐོར།
པོད ༤
ངག་འདོན་གྱི་རིམ་པར་དམིགས་ཁྲིད་དོན་འགྲེལ་ཉུང་ངུར་བཀོད་པ་མཆོག་གི་བྱིན་རླབས་འདྲེན་པའི་ཤིང་རྟ།
"$ ༄༅། །གདམས་ངག་ཉམས་ལེན་པར་མཁོ་བ་ཟབ་ཁྲིད་མཐའ་དག་གི་སྔོན་འགྲོའི་ངག་འདོན་གྱི་རིམ་པར་དམིགས་ཁྲིད་དོན་འགྲེལ་ཉུང་ངུར་བཀོད་པ་མཆོག་གི་བྱིན་རླབས་འདྲེན་པའི་ཤིང་རྟ་ཞེས་བྱ་བ་བཞུགས། ། མི་འགྱུར་བདེ་བའི་ཡེ་ཤེས་ཆ་རྫོགས་ཤིང༌། ། ཆོས་ཀུན་མཁྱེན་གཟིགས་སྣང་བ་མཁའ་མཉམ་ཅན། ། མཆོག་གི་འདོད་འཇོ་སྲིད་ཞིར་ཕུལ་བྱུང་བའི། ། རྗེ་བཙུན་བླ་མས་བདག་ལ་བདེ་ལེགས་མཛོད། ། ཀུན་ཁྱབ་སྤྲོས་བྲལ་ཆོས་དབྱིངས་གཞི། ། རང་བྱུང་ལྷན་སྐྱེས་སྒོམ་པའི་ལམ། ། གདོད་མའི་གཞིར་གྲོལ་འབྲས་བུ་སྟེ། ། དབྱེར་མེད་ཕྱག་རྒྱ་ཆེན་པོར་འདུད། །
གང་གིས་ཆོས་ཀུན་མཐའ་བྲལ་བར། ། མཉམ་བཞག་དེ་བཞིན་ཉིད་གཟིགས་པས། ། གཅིག་ཤེས་ཀུན་ལ་མཁས་པ་ཡི། ། དཀར་བརྒྱུད་རིན་ཆེན་དེ་ལ་འདུད། ། ཟབ་རྒྱས་སྙིང་པོའི་དོན་རྒྱ་མཚོ། ། ཐུགས་སུ་ཆུད་དེ་བསྟན་པའི་ཆུ། ། སྤྲོ་ཞིང་བསྡུ་བའི་མཁས་པའི་དབང༌། ། དཀར་བརྒྱུད་རིན་ཆེན་དེ་ལ་འདུད། ། བཅོས་མའི་འཆིང་བ་ཀུན་ཞིག་ཅིང༌། ། རང་བཞིན་དབྱིངས་སུ་རྟག་དགྱེས་པ། །
ཨེ་ཝཾ་སྡོམ་པ་ཆེ་གྲུབ་པའི། ། དཀར་བརྒྱུད་རིན་ཆེན་དེ་ལ་འདུད། ། དེ་དག་རྣམས་ཀྱི་ཞལ་ལུང་ལས། ། འོངས་པའི་ཕྱག་ཆེན་ཁྲིད་རིམ་གྱི། ། སྔོན་འགྲོའི་ངག་འདོན་དམིགས་པ་རྣམས། ། མང་ཉུང་འཚམས་པའི་ཡི་གེ་བྲི། ། འདིར་ཕྱག་རྒྱ་ཆེན་པོའི་ཁྲིད་རིམ་སོགས་ཀྱི་སྔོན་འགྲོའི་ངག་འདོན་ཚིག་རིས་དམིགས་པར་སྒྲིལ་བ་ལ་སྔོན་འགྲོ་བཞི་སྦྱོར་སོ་སོའི་ཐད་ལ་གོ་དོན་རྒྱ་ཆེའི་རིགས་རྩ་བརྒྱུད་བླ་མའི་གསུང་གསང་དང་ཁྱད་པར་སྐྱབས་རྗེ་འཇམ་དཔལ་དཔའ་བོས་མཛད་པའི་ཕྱག་ཆེན་ཁྲིད་འགྲེལ་ལས་རྟོགས་དགོས་ཀྱང་ཐོར་བུ་འགག་དོན་ཉུང་ངུ་རེ་བློ་རྨོངས་པ་འགའ་ལ་ཕན་ཕྱིར་བྲི་བ་ལ་དེ་ཡང་ཐུན་མོང་གི་སྔོན་འགྲོ་དང་ཐུན་མོང་མ་ཡིན་པའི་སྔོན་འགྲོ་གཉིས་ལས། ཐུན་མོང་ལ་དལ་འབྱོར་རྙེད་དཀའ་བསམ་པ། འཆི་བ་མི་རྟག་པ་བསམ་པ། ལས་རྒྱུ་འབྲས་འཁོར་བའི་ཉེས་དམིགས་བསམ་པ་རྣམས་རྒྱུད་ལ་གོ་དོན་ཐེབས་ངེས་གལ་ཆེ་བས་འདིར་འདོན་བྱ་དང་དེའི་གོ་དོན་ཉུང་ངུ་རེ་སྦྲགས་ཏེ་བཤད་ན།
དང་པོར། དཔལ་ལྡན་རྩ་བའི་བླ་མ་རིན་པོ་ཆེ། ། བདག་གི་སྙིང་གར་པདྨའི་ཟེའུ་འབྲུ་ལ། ། འབྲལ་བ་མེད་པར་རྟག་པར་བཞུགས་ནས་ཀྱང༌། ། སྐུ་གསུང་ཐུགས་ཀྱི་བྱིན་གྱིས་རླབས་ཏུ་གསོལ། ། དལ་འབྱོར་འདི་ནི་རྙེད་པར་ཤིན་ཏུ་དཀའ། ། སྐྱེས་བུས་དོན་གྲུབ་ཐོབ་པར་གྱུར་པ་ལ། ། གལ་ཏེ་འདི་ལ་ཕན་པ་མ་བསྒྲུབ་ན། ། ཕྱིས་འདི་ཡང་དག་འབྱོར་བ་ག་ལ་འགྱུར། ། ཅེས་བརྗོད་ཅིང་དོན་བསམ་པར་དེ་ཡང་རང་གི་སྤྱི་བོར་རྩ་བའི་བླ་མ་ལམ་གྱིས་གསལ་བཏབ་ཅིང་མོས་གདུང་གིས་གསོལ་བ་བཏབ་ལ།
རང་རེ་རྣམས་མི་ཁོམ་པ་བརྒྱད་ལས་ལྡོག་ཏེ། དལ་བ་བརྒྱད་དང་འབྱོར་པ་བཅུ་དང་ལྡན་པའི་མི་ལུས་ཏེ། དམ་ཆོས་སྒྲུབ་རུང་གི་རྟེན་འདི་ཤིན་ཏུ་རྙེད་པར་དཀའ་ཡང་ད་རེས་སྔོན་གྱི་དགེ་བའི་མཐུས་འཕངས་པས་སྐྱེས་བུ་སྟེ། བྱང་ཆུབ་སྒྲུབ་པའི་སྟོབས་དང་ལྡན་པ་དོན་གྲུབ་པ་ཐོབ་པར་གྱུར་པའི་སྐབས་འདིར་འབད་པ་ཆེན་པོས་ཐར་པ་དོན་དུ་གཉེར་དགོས་ལ། གལ་ཏེ་ཆོས་ཉམས་ལེན་མ་བྱས་པར་འཆི་བར་གྱུར་ན་དལ་འབྱོར་སྟོང་ལོག་བྱས་པ་སྟེ། ཕྱིས་ནས་དལ་འབྱོར་རྟེན་འདི་ལྟ་བུ་ཐོབ་པ་ཆེས་དཀའ་སྟེ་ལས་དབང་དུ་འགྲོ་བའི་ཕྱིར། ལས་མ་བྱས་པ་དང་མི་འཕྲད། བྱས་པ་ཆུད་མི་ཟ་བ་ཡིན་ཅེས་གསུང་རབ་ལས་འབྱུང་བས། ངན་སོང་དུ་སྐྱེས་ན་བདེ་འགྲོའི་སྒྲ་ཡང་ཐོས་པར་མི་འགྱུར་རོ། ། དེ་བས་ད་རེས་དལ་འབྱོར་རྟེན་ཐོབ་པ་འདི།
ཁ་རྗེ་ཆེ་བས་ཆོས་སྙིང་ནས་བྱེད་དགོས་བསམ་མོ། ། དེ་ནས་དལ་འབྱོར་རྙེད་དཀའ་བསམ་པ་སྟེ་དལ་འབྱོར་འདི་ནི་སོགས་སྤྱོད་འཇུག་གི་ཚིག་ཡིན་ནོ། ། འཆི་བ་མི་རྟག་པ་བསམ་པ་ནི། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། ། འགྲོ་བའི་སྐྱེ་འཆི་གར་ལ་ལྟ་དང་མཚུངས། ། འགྲོ་བའི་ཚེ་འགྲོ་ནམ་མཁའི་གློག་འདྲ་སྟེ། ། རི་གཟར་འབབ་ཆུ་བཞིན་དུ་མྱུར་འགྱོགས་འགྲོ། ། ཞེས་རྒྱ་ཆེ་རོལ་པའི་ཚིག་འདིའི་དོན། སྲིད་གསུམ་ཐམས་ཅད་ནི་མི་རྟག་པ་སྟོན་ཀའི་སྤྲིན་དང་གར་མཁན་གྱི་ལག་པ་དང་ནམ་མཁའི་གློག་དང་རི་གཟར་ངོས་ཀྱི་འབབ་ཆུ་ལྟ་བུར་ཚེ་འདི་ནི་སྐད་ཅིག་ཀྱང་མི་གནས་པར་འཆི་བའི་ལམ་དུ་འགྲོ་བ། དེ་ལའང་རྐྱེན་ངེས་པ་མེད་པས་ནམ་འཆི་ཆ་མེད་པ་ནི།
བཤེས་སྤྲིངས་ལས། ཚེ་འདི་གནོད་མང་རླུང་གིས་བཏབ་པ་ཡི། ། ཆུ་ཡི་ཆུ་ལྦུར་བས་ཀྱང་མི་རྟག་ན། ། ཅེས་གསུངས་པ་ལྟར་ལགས་ན་དམ་པའི་ཆོས་ལོང་ཡོད་ཕྱི་གཤོལ་དུ་མི་འཇོག་པར་ད་ལྟ་ཉིད་དུ་བརྩོན་འགྲུས་བསྐྱེད་དགོས་སྙམ་དུ་བསམ་མོ། ། ལས་འབྲས་བསམ་པ་ནི། དུས་ཀྱིས་ཉེན་ཏེ་རྒྱལ་པོ་འགྲོ་གྱུར་ན། ། ལོངས་སྤྱོད་འཛའ་དང་གཉེན་བཤེས་རྗེས་མི་འབྲང༌། ། སྐྱེས་བུ་དག་ནི་གང་དང་གང་འགྲོ་བ། ། ལས་ནི་གྲིབ་མ་བཞིན་དུ་རྗེས་སུ་འབྲང༌། ། གསུངས་པའི་དོན་ལས་སྡིག་པ་དང་དགེ་བའི་དོར་ལེན་མ་བྱས་ན་ཚེ་འདིའམ་ཤི་བའི་འོག་ཏུ་མི་འདོད་པའི་འབྲས་བུ་ཐོག་ཏུ་འབབ་པས་ལས་གང་ཞིག་བར་མ་དོར་བརླག་པར་མི་འགྱུར་བར་ཅི་ཞིག་ན་དུས་ལ་འབབ་ཚེ་མྱོང་བར་འགྱུར་བ་ཁོ་ན་ཡིན་པས།
མདོ་ལས། ལུས་ཅན་དག་གི་ལས་རྣམས་ནི། ། བསྐལ་པ་བརྒྱར་ཡང་ཆུད་མི་འཛའ། ། ཚོགས་ཤིང་དུས་ལ་བབས་པ་ན། ། འབྲས་བུ་ཉིད་དུ་སྨིན་པར་འགྱུར། ། ཅེས་གསུངས་པ་བཞིན། རང་འདི་ནས་ཕྱི་མར་འགྲོ་བའི་ཚེ་ཟས་གོས་ལོངས་སྤྱོད་ཉེ་འཁོར་གྲོགས་སོགས་ཡིད་དུ་འོང་བའི་ཕུན་སུམ་ཚོགས་པ་ཅི་ཡོད་ཀྱང་བཞག་ཏེ་འགྲོ་དགོས་ལ། ལས་དགེ་སྡིག་གང་བྱས་ཀྱི་རྣམ་སྨིན་ནི་ལུས་དང་གྲིབ་མ་བཞིན་དུ་རྗེས་སུ་འབྲང་བས་སྡིག་པའི་ལས་ཕྲ་ཞིང་ཕྲ་བ་ནས་སྤངས། དགེ་བ་ཆུང་ངུ་ཡིན་ནའང་ཆེ་ཐང་དུ་འབད་དགོས་སྡིག་པ་མི་དགེ་བ་ཕྲ་རགས་མང་ཡང་རགས་པ་གཙོ་ཆེར་ལུས་ཀྱིས་སྲོག་གཅོད། མ་བྱིན་ལེན།
འདོད་པས་ལོག་གཡེམ་གསུམ། ངག་གིས་རྫུན། ཕྲ་མ། ཚིག་རྩུབ། ངག་འཁྱལ་ཏེ་བཞི། ཡིད་ཀྱིས་བརྣབ་སེམས། གནོད་སེམས། ལོག་ལྟ་སྟེ། གསུམ་བསྡོམས་པས་བཅུ་པོ་དང༌། མདོར་ན་འདོད་ཆགས་ཞེ་སྡང་གཏི་མུག་ཏེ། །
དེས་བསྐྱེད་ལས་ནི་མི་དགེ་བ། ། ཞེས་པ་ལྟར་དུག་གསུམ་གྱིས་བསྐྱེད་པའི་ལས་ཐམས་ཅད་མི་དགེ་བ་ཡིན་པས་སྤང་ཞིང་དེ་ལས་ལྡོག་པ་ནི་དགེ་བ་ཡིན་པས་ཅི་ནུས་སུ་བསླབ་པ་ཡིན་ནོ། ། འཁོར་བའི་ཉེས་དམིགས་བསམ་པ་ནི། སྲིད་སྲེད་མ་རིག་དབང་གིས་སྐྱེ་བོ་རྣམས། ། མི་དང་ལྷ་དང་ངན་སོང་རྣམ་གསུམ་པོ། ། འགྲོ་བ་ལྔ་པོ་དག་ཏུ་མི་མཁས་འཁོར། ། དཔེར་ན་རྫ་མཁན་འཁོར་ལོ་འཁོར་བ་བཞིན། ། སྲིད་གསུམ་རྒ་དང་ནད་ཀྱི་སྡུག་བསྔལ་འབར། ། འདི་ན་འཆི་མེ་རབ་འབར་མགོན་མེད་དེ། ། སྲིད་ལས་བྱུང་ལ་འགྲོ་བ་རྟག་ཏུ་རྨོངས། །
བུམ་པར་ཆུད་པའི་བུང་བ་འཁོར་བ་བཞིན། ། གལ་ཏེ་རང་ཅག་ཉོན་མོངས་པའི་ལས་དབང་ལས་འཁོར་བར་འཁོར་བ་ཞིག་ན་སྡུག་བསྔལ་འབའ་ཞིག་ལས་བདེ་བ་མེད་ཅིང༌། ཡུན་རིང་པོར་བུམ་ནང་གི་བུང་བ་སོགས་ཀྱི་དཔེས་འཁོར་བཞིན་གནས་པ་སྟེ། མདོ་སྡེ་དྲན་ཉེར། སེམས་ཅན་དམྱལ་བ་དམྱལ་མེས་ཉམས། ། ཡི་དྭགས་བཀྲེས་ཤིང་སྐོམ་པས་ཉམས། ། དུད་འགྲོ་གཅིག་ལ་གཅིག་ཟས་ཉམས། ། མི་དག་འཚོ་བ་ཐུང་བས་ཉམས། ། ལྷ་མིན་མཐའ་ཅིང་རྩོད་པས་ཉམས། ལྷ་དག་བག་མེད་པ་ཡིས་ཉམས། །
འཁོར་བ་ཁབ་ཀྱི་རྩེ་ཙམ་ལ། ། བདེ་བ་ནམ་ཡང་ཡོད་མ་ཡིན། ། ཞེས་གསུངས་པས་མཚོན་པར་ནུས་བཞིན་དམྱལ་བ་ལ་ཚ་དམྱལ་བརྒྱད། གྲང་དམྱལ་བརྒྱད་དེ་ཚ་གྲང་གི་སྡུག་བསྔལ་བསམ་གྱིས་མི་ཁྱབ་པ་དང་ཡི་དྭགས་ལ་བཀྲེས་སྐོམ་གྱི་སྡུག་བསྔལ། དུད་འགྲོ་རྣམས་ལ་གཅིག་ལ་གཅིག་ཟ་བ་དང་བཀོལ་སྤྱོད་ཀྱི་སྡུག་བསྔལ། མི་ལ་སྐྱེ་རྒ་ན་འཆིའི་སྡུག་བསྔལ། ལྷ་ལ་འཆི་འཕོ་ལྟུང་བྱེད་ཀྱི་སྡུག་བསྔལ་སོགས། མདོར་ན་འཁོར་བའི་གནས་གང་སྡུག་བསྔལ་དངོས་སུ་སྣང་བ་དེར་མ་ཟད། བདེ་བ་སྣང་བ་ཙམ་དང་བར་མར་གནས་པའང་སྡུག་བསྔལ་ཉིད་དུ་ལྷུང་བས་ན་འཁོར་བ་འདི་ལས་ཐར་པའི་ཐབས་ཅི་ནུས་སུ་འབད་པར་རིགས་པ་སྟེ། སློབ་དཔོན་ཀླུ་སྒྲུབ་ཀྱིས།
འཁོར་བ་དེ་འདྲ་ལགས་པས་ལྷ་མི་དང༌། ། དམྱལ་བ་ཡི་དྭགས་དུད་འགྲོ་རྣམས་དག་ཏུ། ། སྐྱེ་བ་བཟང་པོ་མ་ལགས་སྐྱེ་བ་ནི། ། གནོད་པ་དུ་མའི་སྣོད་གྱུར་ལགས་མཁྱེན་མཛོད། ། ཅེས་གསུངས་པ་ལྟར། དུས་ད་རེས་དམ་པའི་ཆོས་ཉམས་སུ་བླངས་ཏེ་གཏན་དུ་བདེ་བ་རྫོགས་པའི་སངས་རྒྱས་ཀྱི་གོ་འཕང་ཐོབ་པའི་ཐབས་ལ་ཅི་ནས་བརྩོན་པར་བྱ་བ་ནི་གལ་པོ་ཆེ་ཡིན་ནོ།། ༈ ཐུན་མོང་མ་ཡིན་པའི་སྔོན་འགྲོའི་རིམ་པར། སྐྱབས་འགྲོ་སེམས་བསྐྱེད་རྡོར་སེམས་བསྒོམ་བཟླས། མཎྜལ་བླ་མའི་རྣལ་འབྱོར་ཏེ་བཞི་ལས་དང་པོ་སྐྱབས་སེམས་ཀྱི་ཁྲིད་ལ། སྐྱབས་ཡུལ་གསལ་གདབ་པའི་འདོན་དམིགས་ཀྱི་རིམ་པ་ནི་འདི་སྐད་དུ།
རང་མདུན་ནམ་མཁར་ལཾ་ཡིག་སེར་པོ་ལས། ། གསེར་གྱི་ས་གཞི་ཁོད་སྙོམས་རྒྱ་ཆེ་ཞིང༌། ། ཁོར་ཡུག་ནེའུ་སིང་བཀོད་ལེགས་ལྗོངས་ཡིད་འོང༌། ། བདེ་ལྡན་ཞིང་ལྟར་ཕུན་སུམ་ཚོགས་པའི་དབུས། ། བཾ་ཡིག་དཀར་ཞུ་བདུད་རྩིའི་རྒྱ་མཚོ་ནི། ། རབ་དྭངས་ཡིད་སིམ་རྦ་རླབས་དལ་བུར་གཡོ། ། སྤྲུལ་པའི་བྱ་ཚོགས་སྙན་པའི་ཆོས་སྒྲ་སྒྲོག ། རིན་ཆེན་པདྨས་བརྒྱན་པའི་དབུས་སུ་ནི། ། དགོས་འདོད་ཀུན་འབྱུང་དཔག་བསམ་ལྗོན་པ་ཆེ། ། ཡལ་འདབ་རབ་རྒྱས་དྲི་བསུང་ཕྱོགས་བཅུར་འགྲོ། །
དེ་སྟེང་རིན་ཆེན་ཁྲི་པད་ཉི་ཟླའི་སྟེང༌། ། རྩ་བའི་བླ་མ་རྡོ་རྗེ་འཆང་དབང་སྐུ། ། ཞི་འཛུམ་ཕྱག་གཉིས་རྡོར་དྲིལ་འཁྱུད་རྒྱས་འཛིན། ། སྙན་མགུལ་ཕྱག་ཞབས་རིན་ཆེན་རྒྱན་གྱིས་མཛེས། ། རལ་པའི་ཐོར་ཚུགས་རིན་ཆེན་ཅོད་པཎ་བརྒྱན། ། མཚན་དཔེ་གསལ་རྫོགས་རྡོ་རྗེའི་སྐྱིལ་ཀྲུང་བཞུགས། ། འོད་དང་འོད་ཟེར་འཕྲེང་བ་འཁྲིགས་པ་ཡི། ། དབུ་ཐོག་ནས་ཡར་བརྒྱུད་པའི་བླ་མ་རྣམས། ། མཐའ་སྐོར་རྒྱ་བོད་མཁས་གྲུབ་ཇི་སྙེད་པ། ། བསམ་གྱིས་མི་ཁྱབ་ཁྲོམ་ཚོགས་ལྟ་བུར་གསལ། །
བླ་མ་རྡོ་རྗེ་འཆང་གི་མདུན་ངོས་སུ། ། པད་ཉི་འཇིགས་བྱེད་དུས་མཚན་བསྒྱེལ་བའི་སྟེང༌། ། ཡི་དམ་འཁོར་ལོ་སྡོམ་པ་ཞལ་བཞི་པ། ། བཅུ་གཉིས་ཕྱག་ལྡན་ཕག་མོ་མཉམ་སྦྱོར་བར། ། རྒྱུད་སྡེ་བཞི་ཡི་ལྷ་ཚོགས་རྣམས་ཀྱིས་བསྐོར། ། གཡས་སུ་པད་ཟླའི་གདན་སྟེང་བཅོམ་ལྡན་འདས། ། ཤཱཀྱ་ཐུབ་པར་དུས་གསུམ་སངས་རྒྱས་ཀྱིས། ། ཡོངས་སུ་བསྐོར་ཏེ་བཞུགས་པ་རྣམ་པར་སྒོམ། ། རྒྱབ་ཏུ་ཡུམ་ཆེན་ཤེས་རབ་ཕར་ཕྱིན་མ། ། གསེར་མདོག་ཞལ་གཅིག་ཕྱག་བཞི་རྡོར་སྐྱིལ་མཛེས། །
མཐའ་སྐོར་གསུང་རབ་དམ་ཆོས་རྣམས་ཀྱིས་བསྐོར། ། གཡོན་དུ་སྙིང་རྗེའི་དབང་ཕྱུག་སྤྱན་རས་གཟིགས། ། དཀར་པོ་ཕྱག་བཞི་རྒྱན་མཛེས་པད་ཟླར་བཞུགས། ། བྱང་སེམས་ཉན་ཐོས་དགེ་འདུན་གྲངས་མེད་བསྐོར། ། ཕྱོགས་མཚམས་ཐམས་ཅད་ཡེ་ཤེས་ཌཱ་ཀི་ནི། ། དཔལ་མགོན་ལྕམ་དྲལ་ཡེ་ཤེས་སྲུང་མའི་སྡེ། ། མཁའ་དབྱིངས་གང་བར་བཞུགས་པ་ཐམས་ཅད་ཀྱང༌། ། གང་འདུལ་སྐུ་ཡི་རྣམ་པ་ཅིར་ཤར་ཡང༌། ། ངོ་བོ་རྩ་བའི་བླ་མའི་ཡེ་ཤེས་འཕྲུལ། ། བདག་ལ་དགྱེས་བཞིན་བྱིན་གྱིས་རློབས་ཕྱིར་བཞུགས། །
བདག་ལུས་བཀོད་པ་གྲངས་མེད་སྤྲུལ་པ་དང༌། ། རིགས་དྲུག་སེམས་ཅན་ནམ་མཁའ་ཁྱབ་པ་ཀུན། ། ལུས་ངག་ཡིད་གསུམ་གུས་པས་སྐྱབས་སུ་མཆི། ། འགྲོ་ཀུན་འཁོར་བའི་འཇིགས་ལས་སྐྱབས་ཏུ་གསོལ། ། ཞེས་ཚིག་དོན་བསམ་བཞིན་བརྗོད་ནས་དངོས་སུ་ཕྱག་བགྱིད་པར། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་སངས་རྒྱས་ཆོས་ཀྱི་སྐུ་ལ་སྐྱབས་སུ་མཆིའོ། ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་ལོངས་སྤྱོད་རྫོགས་པའི་སྐུ་ལ་སྐྱབས་སུ་མཆིའོ། ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་ཐུགས་རྗེ་སྤྲུལ་པའི་སྐུ་ལ་སྐྱབས་སུ་མཆིའོ། ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆིའོ། ། ཞེས་བརྗོད།
ཕྱག་འབུམ་གཏོང་སྐབས་ཐུན་རེར་ཕྱག་སྟོང་ཕྲག་རེ་བཙལ་དགོས་པར་བླ་མ་སངས་རྒྱས་ཆོས་སྐུ་ལ་ཕྱག་བརྒྱ་ཕྲག་གཅིག བླ་མ་ལོངས་སྐུ་ལ་ཉིས་བརྒྱ། བླ་མ་སྤྲུལ་སྐུ་ལ་གསུམ་བརྒྱ་བླ་མ་སངས་རྒྱས་རིན་པོ་ཆེ་ལ་བཞི་བརྒྱ་བཅས་འགྲོ་དགོས། དེ་ནས། བདག་སོགས་སེམས་ཅན་ཐམས་ཅད་ཀྱི་བློ་ཆོས་སུ་འགྲོ་བར་བྱིན་གྱིས་བརླབ་ཏུ་གསོལ། ། ཞེས་སོགས་ཀྱི་གསོལ་བ་གདབ་ཅིང་བྱིན་རླབས་ཞུ་བ་ནི། དེ་ལ་བློ་ཆོས་སུ་འགྲོ་བའི་ཆོས་ནི་འཇིག་རྟེན་གྱི་ལུགས་བཟང་པོ་སྟེ་དེ་སྤྱད་པས་ཐར་པའི་སྣོད་རུང་དུ་འགྱུར་བས་ན་འཇིག་རྟེན་པའི་ཐེག་པའམ་སྐྱེས་བུ་ཆུང་ངུའི་ལམ་དང༌། ཆོས་ལམ་དུ་འགྲོ་བར་བྱིན་གྱིས་བརླབ་ཏུ་གསོལ། ། ཞེས་པ་ནི་སྐྱེས་བུ་འབྲིང་གི་ཉམས་ལེན་ཏེ། དེ་སྒོམ་པས་སྡུག་བསྔལ་སྤངས་ནས་མྱ་ངན་ལས་འདས་པར་འགྱུར་བའི་ཕྱིར་རོ། །
ལམ་འཁྲུལ་པ་སེལ་བར་བྱིན་གྱིས་བརླབ་ཏུ་གསོལ། ། ཞེས་པ་ནི་སྐྱེས་བུ་ཆེན་པོའི་ཉམས་ལེན་རྒྱུའི་ཐེག་ཆེན་ཏེ། ཉན་རང་གི་ལམ་གྱིས་ནི་ཉོན་མོངས་པའི་སྒྲིབ་པ་འཇོམས་ཀྱི། ཤེས་བྱའི་སྒྲིབ་པ་སྤོང་མི་ནུས་ཤིང་ཐེག་ཆེན་པས་སྒྲིབ་གཉིས་བག་ཆགས་དང་བཅས་པའི་འཁྲུལ་པ་ཐམས་ཅད་ཚེར་མ་འབྱིན་པ་བཞིན་དུ་དྲུང་ནས་འབྱིན་ནུས་པས་འཁྲུལ་པ་སེལ་བའི་ཐ་སྙད་དུ་འཇོག འཁྲུལ་པ་ཡེ་ཤེས་སུ་འཆར་བར་བྱིན་གྱིས་བརླབ་ཏུ་གསོལ། ཞེས་པས་ནི་སྐྱེས་བུ་ཆེས་མཆོག་གི་ཉམས་ལེན་འབྲས་བུ་སྔགས་ཀྱི་ཐེག་ཆེན་སྟོན་ཏེ། འཁྲུལ་པ་དང་མ་འཁྲུལ་པ་ཞེས་སྤང་གཉེན་གཉིས་སུ་དབྱེར་མེད་པར། འཁྲུལ་པ་བདོ་ཙ་ན་དེའི་རང་བཞིན་ཤེས་པས་འཁྲུལ་མེད་དུ་གཏན་ལ་ཕེབས་པས་ཡེ་ཤེས་སུ་ཤར་བ་སྟེ། དེས་ནི་དྭགས་པོ་ཆོས་བཞི་ཞེས་པའི་ཁྲིད་རྐང་དུ་ཡང་འགྱུར་བ་དང་ཕྱག་རྒྱ་ཆེན་པོའི་ལམ་རིམ་ཡང་དོན་རྐང་དེར་གནས་པས་དེ་རྣམས་རིམ་བཞིན་མངོན་རྟོགས་རྒྱུད་ལ་སྐྱེ་བའི་འདོད་དོན་གསོལ་བ་འདེབས་པའོ། ། རྩ་བའི་བླ་མ་བརྒྱུད་པ་དང་བཅས་པ་རྣམས་ལ་སྐྱབས་སུ་མཆིའོ། །
མཆེད་གྲོགས་ཆོས་མཛད་དང་བཅས་པ་རྣམས་ལ་སྐྱབས་སུ་མཆིའོ། ། ཞེས་པ་རྩ་བརྒྱུད་ཀྱི་བླ་མ་དང་གྲོགས་དམ་ཚིག་དང་ལྡན་པའི་རྡོ་རྗེ་སྤུན་ལ་སྐྱབས་འགྲོ་བགྱིད་པ་ཕྱི་མོས་ཡུལ་གྱི་སྐྱབས་འགྲོ། སྣོད་ཀྱི་འཇིག་རྟེན་དཔལ་ལྡན་བླ་མའི་ཚོགས་ལ་སྐྱབས་སུ་མཆིའོ། ། བཅུད་ཀྱི་སེམས་ཅན་ལྷ་དང་ལྷ་མོའི་ཚོགས་ལ་སྐྱབས་སུ་མཆིའོ། ། ཅེས་པ་བཅུད་ཀྱི་སེམས་ཅན་སྣོད་ཀྱི་འཇིག་རྟེན་ལ་བརྟེན་པ་ལྟར། ཡི་དམ་ལྷ་ཚོགས་ཐམས་ཅད་ཀྱང་རྩ་བའི་བླ་མའི་སྒྱུ་མའི་རྣམ་རོལ་དུ་ངེས་ཤིང༌། ཡི་དམ་མཁའ་འགྲོའི་དངོས་གྲུབ་ཀྱང་བླ་མའི་བྱིན་རླབས་ལ་རག་ལུས་ཕྱིར་བླ་མ་རྩ་གསུམ་ཀུན་འདུས་སུ་ཤེས་པ་ནང་དག་སྣང་གི་སྐྱབས་འགྲོ། མདོར་ན་སྣང་སྲིད་ཐམས་ཅད་བླ་མའི་རོལ་པ་དེ་ཡང་རང་སེམས་ལྷན་ཅིག་སྐྱེས་པར་ངོ་འཕྲོད་ཅིང་གཏན་ལ་ཕེབས་པ་ནི་གསང་བ་དོན་དམ་བླ་མེད་ཀྱི་སྐྱབས་འགྲོ་སྟེ། སྣང་སྲིད་དཔལ་ལྡན་བླ་མའི་ཚོགས་ལ་སྐྱབས་སུ་མཆིའོ། ། ཞེས་པ་ཡིན་ནོ། །
རྟོགས་པས་བདག་གྲོལ་བར་བྱིན་གྱིས་བརླབ་ཏུ་གསོལ། ཐུགས་རྗེས་གཞན་གྲོལ་བར་བྱིན་གྱིས་བརླབ་ཏུ་གསོལ། རྟེན་འབྲེལ་ཐབས་ལ་མཁས་པར་བྱིན་གྱིས་བརླབ་ཏུ་གསོལ། འབྲེལ་ཚད་དོན་དང་ལྡན་པར་བྱིན་གྱིས་བརླབ་ཏུ་གསོལ། ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱིན་གྱིས་བརླབ་ཏུ་གསོལ། ཞེས་པ་གོ་སླ་བ་སྟེ། མདོར་ན་རང་དོན་དུ་སྤངས་རྟོགས་མཐར་ཕྱིན་གཞན་དོན་ཐུགས་རྗེ་རྒྱུན་ཆད་མེད་པས་འགྲོ་བའི་དོན་སྤྱོད་ནུས་པ་སོགས། མཐར་ཐུག་གི་གོ་འཕང་ཕྱག་རྒྱ་ཆེན་པོའི་དངོས་གྲུབ་ཐོབ་པར་སྨོན་པའོ། ། དེ་ནས་སྐྱབས་སེམས་རྒྱས་པའི་ཚུལ་དུ་བླང་བ་ནི། ཕྱོགས་བཅུར་བཞུགས་པའི་བླ་མ་དང༌།
སངས་རྒྱས་བྱང་ཆུབ་སེམས་དཔའ་ཆེ། དཔའ་བོ་དཔའ་མོ་རྣལ་འབྱོར་ཚོགས། ཐམས་ཅད་བདག་ལ་དགོངས་སུ་གསོལ། ཞེས་པ་ནི། སྐྱབས་ཡུལ་ཚོགས་ཞིང་གསལ་གདབ་ཀྱིས་མཚོན་པའི་ཕྱོགས་བཅུ་དུས་གསུམ་གྱི་རྒྱལ་བ་སྲས་བཅས་རྩ་བ་དང་བརྒྱུད་པའི་བླ་མ་གང་འདུལ་དེར་སྟོན་གྱི་ཡི་དམ་མཁའ་འགྲོའི་ཚོགས་ཐམས་ཅད་བདག་ལ་དགོངས་སུ་གསོལ། ཞེས་པའོ། ། དེང་ནས་བརྩམས་ཏེ་མགོན་མེད་བདག ། བྱང་ཆུབ་སྙིང་པོ་མ་ཐོབ་བར། ། འཁོར་བའི་འཇིགས་པ་ཆེན་པོ་ལས། ། བདག་དང་འགྲོ་རྣམས་སྐྱབས་པའི་ཕྱིར། །
རྐང་གཉིས་གཙོ་བོ་སྐུ་གསུམ་བདག ། བཅོམ་ལྡན་འདས་ལ་སྐྱབས་སུ་མཆི། ། འདོད་ཆགས་བྲལ་ཞིང་མྱ་ངན་འདས། ། ཞི་བའི་ཆོས་ལ་སྐྱབས་སུ་མཆི། ། ཚོགས་ཀྱི་མཆོག་གྱུར་ས་ལ་བཞུགས། ། ཕྱིར་མི་ལྡོག་ལ་སྐྱབས་སུ་མཆི། ། ཞེས་པ་དེང་ནས་བཟུང་སྟེ་བདག་གཞན་འགྲོ་བ་མགོན་མེད་ཐམས་ཅད་འཁོར་བའི་འཇིགས་པ་ཆེན་པོ་ལས་བསྐྱབ་ཏུ་གསོལ་ཞིང་དེ་ཡང་བྱང་ཆུབ་སྙིང་པོ་མ་ཐོབ་ཀྱི་བར་དུ་སྐྱབས་བསླུ་བ་མེད་པ་རྐང་གཉིས་གཙོ་བོ་སྐུ་གསུམ་གྱི་བདག་ཉིད་སངས་རྒྱས་བཅོམ་ལྡན་འདས་ལ་སྐྱབས་སུ་མཆིའོ། ། ཞི་བ་ཆགས་བྲལ་ལྷ་མིས་མཆོད་འོས་པ། ། ཞེས་པ་ལྟར། འདོད་ཆགས་དང་བྲལ་ཞིང་མྱ་ངན་ལས་འདས་པ་ཉིད་ཡིན་ཅིང་ཆགས་བྲལ་ཞི་བའི་ངོ་བོ་ཉིད་དེས་གཞན་རྒྱུད་གྲོལ་བར་མཛད་པ་དམ་པའི་ཆོས་ལ་སྐྱབས་སུ་མཆི་སྙམ་པ་དང་ཚོགས་རྣམས་ཀྱི་མཆོག་ཐེག་པ་ཆེ་ཆུང་གི་དགེ་འདུན་འཕགས་པའི་ས་ལ་བཞུགས་པ་རྣམས་ལ་སྐྱབས་སུ་མཆིའོ་སྙམ་པ་ཐེག་པ་ཐུན་མོང་གི་མཆོག་གསུམ་ལ་སྐྱབས་སུ་གསོལ་བ་སྟེ།
སྐྱབས་ཡུལ་ལ་ཕྱི་ནང་གསང་གསུམ་དུ་འབྱེད་པའི་ཕྱིའི་སྐྱབས་ཡུལ་དང་ནང་གི་སྐྱབས་ཡུལ་དུ་བཞག་པ་ནི། སངས་རྒྱས་ཀུན་གྱི་རང་བཞིན་སྐུ། ། བླ་མ་མཆོག་ལ་སྐྱབས་སུ་མཆི། ། དངོས་གྲུབ་སྟེར་བའི་ཡི་དམ་ལྷ། ། དཀྱིལ་འཁོར་ལྷ་ལ་སྐྱབས་སུ་མཆི། ། དཔའ་བོ་དཔའ་མོ་རྣལ་འབྱོར་ཚོགས། ། མཁའ་འགྲོའི་ཚོགས་ལ་སྐྱབས་སུ་མཆི། ། ཞེས་པ་སྟེ་བླ་མ་ནི་སངས་རྒྱས་ཐམས་ཅད་ཀྱི་ངོ་བོ་ཉིད་སྐུ་ཡིན་པས་ན་རང་བཞིན་གྱི་སྐུ་ཞེས་བྱ། དངོས་གྲུབ་སྟེར་བའི་ཡི་དམ་ལྷ་ཞེས་པར་དབྱིབས་ཀྱི་ལྷ་སྔགས་སམ་ཡི་གེའི་ལྷ་ཏིང་ངེ་འཛིན་དང་ཕྱག་རྒྱའི་ལྷ་ཞེས་ཕྱེ་བས་ཆོས་དཀོན་མཆོག་འདིར་འདུ་དཔའ་བོ་དང་དཔའ་མོ་ཟུང་འཇུག་དུ་ཚོགས་པའི་ཕྱིར་རྣལ་འབྱོར་ནི། ནམ་མཁར་ཀུན་ཏུ་རྒྱུ་གྲུབ་པས།
མཁའ་འགྲོ་མ་ཞེས་རབ་ཏུ་གྲགས། ཞེས་གསུངས་པ་ལྟར་དབྱིངས་སྟོང་པ་ཉིད་ཀྱི་ནམ་མཁའ་ལ་མི་འགྱུར་བའི་ཡེ་ཤེས་འགྲོ་བ་ཟུང་འཇུག་ལྷན་སྐྱེས་སྟོན་པའི་ཚིག དཔའ་བོ་དཔའ་མོ་ཞེས་པའི་ཤུགས་ལས་ཆོས་སྐྱོང་སྲུང་མའི་ཚོགས་ཀྱང་སྟོན། དོན་བྱིན་རླབས་ཞུ་བའི་ཡུལ་བླ་མ། དངོས་གྲུབ་ཞུ་བའི་ཡུལ་ཡི་དམ། འཕྲིན་ལས་སྒྲུབ་པའི་གྲོགས་མཁའ་འགྲོ་ཆོས་སྐྱོང་ཞེས་རྩ་བ་གསུམ་སྔགས་ཀྱི་ཐུན་མོང་མ་ཡིན་པ་སྟེ་སྤྱི་ཁྱབ་ཀྱི་དཀོན་མཆོག་གསུམ་སྟེང་བསྣན་པས་དྲུག་སྐོར་དུ་གསུངས་པ་དང་དེ་ཡང་སངས་རྒྱས་ལ་སྟོན་པ་ཞུ་དེས་བསྟན་པའི་ཆོས་ཉམས་སུ་བླངས་པས་གྲོལ་བ་ཐོབ་ཕྱིར་ཆོས་ལ་སྐྱབས་གནས་ཀྱི་དངོས་གཞི་དགེ་འདུན་ལ་ལམ་སྒྲུབ་པའི་ཟླ་གྲོགས་ཞུ་བ་སྟེ། སྔགས་སུ་དེ་ཐམས་ཅད་བླ་མ་ཉིད་ཀྱིས་མཛད་པས། བླ་མ་སངས་རྒྱས་བླ་མ་ཆོས། དེ་བཞིན་བླ་མ་དགེ་འདུན་སྟེ། བླ་མ་དཔལ་ལྡན་རྡོ་རྗེ་འཆང༌།
ཞེས་རྒྱུད་ལས་གསུངས་པ་ལྟར་བླ་མ་ཉིད་རྩ་གསུམ་ཀུན་འདུས། དཀོན་མཆོག་ཀུན་འདུས་སུ་ཤེས་པར་བྱ་བ་གནད་དོ། ། གསང་བའི་སྐྱབས་ཡུལ་དུ་བཞག་པ། སྟོང་ཉིད་སྙིང་རྗེ་དབྱེར་མེད་པའི། ། གཉུག་མའི་སེམས་ལ་སྐྱབས་སུ་མཆི། ། ཞེས་པ་གསལ་བ་རྣམ་པ་ཀུན་ལྡན་གྱི་སྟོང་པ་དང་ཟབ་པ་མི་འགྱུར་བའི་བདེ་བ་གཉིས་གདོད་ནས་ལྷན་གཅིག་སྐྱེས་པ་ཟུང་འཇུག་གི་ཡེ་ཤེས་སེམས་ཉིད་གདོད་མའི་གནས་ལུགས་རྟོགས་པ་དེའོ། ། དེ་ནི། དག་ཐོབ་བྲལ་བའི་སེམས་སངས་རྒྱས། ། མི་འགྱུར་དྲི་མེད་ཆོས་དང་ནི། ། ཡོན་ཏན་ལྷུན་རྫོགས་དགེ་འདུན་ནོ། །
ཞེས་པ་དང་མཐུན་པ་ཉིད་དོ། ། བདག་གི་ལུས་ངག་ཡིད་གསུམ་གྱིས། ། སྔོན་ཆད་སྡིག་པ་ཅི་བགྱིས་པ། ། མགོན་པོ་ཁྱེད་ཀྱི་སྤྱན་སྔར་བཤགས། ། ཕྱིན་ཆད་སྡིག་ལས་ལྡོག་པར་བགྱི། ། དེང་ནས་ཁྱེད་ཀྱི་འབངས་སུ་མཆི། ། ཁྱེད་ཀྱི་བརླབ་བྱ་རྗེས་སུ་སློབ། ། ཁྱེད་ཀྱི་བཀའ་ལས་མི་འདའ་བར། ། ཀུན་ནས་ཡོངས་སུ་བསྐྱབ་ཏུ་གསོལ། ། ཞེས་གཞན་དོན་དུ་རྫོགས་བྱང་ཐོབ་ཕྱིར་མཆོག་གསུམ་ལ་སྐྱབས་སུ་གསོལ་ནས།
སྐྱབས་དེ་དག་གི་འབངས་སུ་ཞུགས་ཕྱིན། དེ་མི་དགྱེས་པ་སྤོང་དགོས་པས་སྡིག་པ་སྤོང་དགེ་བ་སྒྲུབ་པ་སོགས་བསླབ་བྱ་རྣམས་ལ་སློབ་ཅིང༌། ལས་མི་དགེ་བར་སྔར་སྤྱད་རྣམས་མཐོལ་བཤགས་བགྱིད་པ་དང་ཕྱིན་ཆད་སྡིག་ལས་ལྡོག་ནས་ཁྱེད་ཀྱི་བཀའ་ལས་མི་འདའ་བར་ཡི་དམ་བཟུང་བ་སྟེ་གོ་སླའོ། ། སྐྱབས་འགྲོའི་བསླབ་བྱ་ནི་སྤྱིར་དགེ་བ་ཀུན་ལ་བསླབ་པ་ཡིན་མོད། བྱེ་བྲག་སངས་རྒྱས་ཀྱི་སྐུ་གསུང་ཐུགས་རྟེན་ལ་སངས་རྒྱས་དངོས་ཀྱི་འདུ་ཤེས་བཞག་ལ་གུས་པས་བཀུར་བསྟི་བྱ། སངས་རྒྱས་ཀྱི་སྐུ་གཟུགས་ལ་སོགས་པ་མི་བཤིག་མི་འཚོང་མི་འགོམ་སེམས་ཅན་ལ་གནོད་འཚེ་སྤོང་དམ་པའི་ཆོས་མི་སྤོང་ཆོས་དང་ཆོས་སྨྲ་བ་ལ་གུས་པར་བྱ་ཆོས་ཉན་ཆོས་ལ་སོ་སོར་རྟོག ཐོས་ཤིང་རྟོགས་པའི་ཆོས་རྣམས་གཞན་ལ་སྟོན། རྣམ་པ་ཐམས་ཅད་དུ་དམ་པའི་ཆོས་བསྲུང་བ་ལ་བསླབ་གྲོགས་མུ་སྟེགས་སོགས་དང་མི་འགྲོགས་དེ་དག་ལ་མི་བསྟེན་བཀུར་བསྟི་མི་བྱ། དགེ་སློང་དགེ་འདུན་ལ་གུས་པས་བསྙེན་པར་བྱ་བ་དང༌། སྐྱེས་བུ་དམ་པ་ལ་བསྟེན་པ།
དམ་པའི་ཆོས་ཉན་པ། ཐོས་དོན་ཡིད་ལ་བྱེད་པ། བདེན་བཞི་སྒོམ་པ། དབང་པོ་མི་རྒོད་པ། རྒྱུན་དུ་དཀོན་མཆོག་མཆོད་པ་ལ་བརྩོན་པ། ལུས་སྲོག་ལ་བབས་ཀྱང་དཀོན་མཆོག་མི་སྤོང་བ་དང་སྔགས་ཐུན་མོང་མིན་པར་རྩ་གསུམ་སྐུ་གསུང་ཐུགས་ཀྱི་དམ་ཚིག་ལ་གུས་པས་སྦྱོར་བ་སོགས་སོ། ། སྐྱབས་ཡུལ་དཔང་པོར་བཞུགས་པ་ལ་སེམས་བསྐྱེད་ལེན་པ་ནི། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་ལྟར། ། བྱང་ཆུབ་སེམས་ནི་བླ་ན་མེད། །
དམ་པ་བདག་གིས་བསྐྱེད་པར་བགྱི། ། ཞེས་པའི་དོན་ནི་ཇི་ལྟར་དུས་གསུམ་བྱོན་པའི་རྒྱལ་བ་སྲས་བཅས་ཀུན་གྱིས་རང་གཞན་དོན་ཕུན་སུམ་ཚོགས་པའི་བྱང་ཆུབ་ཆེན་པོའི་སླད་དུ་ཚོགས་མ་ལུས་པ་བསགས་པས་ངེས་པར་སྒྲུབ་པར་མཛད་པ་ལྟར། བླ་ན་མེད་པའི་བྱང་ཆུབ་སེམས་དམ་པ་བདག་གིས་བསྐྱེད་པར་བགྱིའོ། ། ཞེས་པ་སྟེ། སྨོན་པའི་སེམས་བསྐྱེད་དང་འཇུག་པ་སེམས་བསྐྱེད་ནི། ཚུལ་ཁྲིམས་ཀྱི་ནི་བསླབ་པ་དང༌། ། དགེ་བའི་ཆོས་རྣམས་སྡུད་པ་དང༌། ། སེམས་ཅན་དོན་བྱེད་ཚུལ་ཁྲིམས་གསུམ། ། བདག་གིས་བརྟན་པོར་བཟུང་བར་བགྱི། ། ཞེས་པ་ཚུལ་ཁྲིམས་ཀྱི་བསླབ་པ་ནི་མི་དགེ་བ་བཅུ་ལ་སོགས་པ་ཉེས་སྤྱོད་སྡོམ་པའི་ཚུལ་ཁྲིམས་ཏེ་བྱང་ཆུབ་ཀྱི་སེམས་གནས་པའི་རྒྱུར་གྱུར་པ་དང༌།
ཕར་ཕྱིན་དྲུག་གམ་བཅུ་སོགས་དགེ་བའི་ཆོས་རྣམས་སྒྲུབ་པར་བྱེད་པ་ནི་དགེ་བའི་ཆོས་སྡུད་ཀྱི་ཚུལ་ཁྲིམས་ཏེ། བདག་ཉིད་ཀྱི་སངས་རྒྱས་ཆོས་རྣམས་ཡོངས་སུ་སྨིན་པའི་རྒྱུར་གྱུར་པ་དང༌། སེམས་ཅན་དོན་བྱེད་ཀྱི་ཚུལ་ཁྲིམས་ནི། སྙན་པར་སྨྲ་བ་མཁོ་བ་སྦྱིན་པ་དོན་མཐུན་པ་དོན་སྤྱོད་པ་སྟེ་བསྡུ་བའི་དངོས་པོ་བཞིས་སེམས་ཅན་ལ་ཕན་བདེ་སྒྲུབ་པ་སྟེ་སེམས་ཅན་ཡོངས་སུ་སྨིན་པའི་རྒྱུར་གྱུར་པ། བརྟན་པོར་བཟུང་བ་ནི། ཕྱིར་མི་ལྡོག་པར་བཟུང་བའི་དོན་ནོ། ། བླ་ན་མེད་པའི་བྱང་ཆུབ་སེམས། ། དམ་པ་བདག་གིས་བསྐྱེད་པར་བགྱི། ། སེམས་ཅན་ཀུན་གྱི་དོན་གྱི་ཕྱིར། ། བདག་གིས་སྡོམ་པ་མ་ལུས་བཟུང༌། །
ཞེས་པ་གོང་གི་སྨོན་འཇུག་སེམས་བསྐྱེད་ནི་ཀུན་རྫོབ་སེམས་བསྐྱེད་དེ། ཀུན་རྫོབ་ནི་དམིགས་བཅས་འདིར་ནི་འཁོར་གསུམ་དག་པ་དོན་དམ་པའི་སེམས་སུ་ལ་བཟླ་པས་སེམས་བསྐྱེད་པ་ཀུན་གྱི་མཐར་ཐུག་ཡིན་པས་བླ་ན་མེད་པ་དང་དམིགས་པ་མེད་པས་དམ་པ་སྟེ་བདག་གིས་བསྐྱེད་པར་བགྱི་ཞེས་པ་སྟེ་གཞན་གོ་སླ། མ་བསྒྲལ་བ་རྣམས་བདག་གིས་བསྒྲལ། ། མ་གྲོལ་བ་རྣམས་བདག་གིས་དགྲོལ། ། དབུགས་མ་ཕྱིན་པར་དབུགས་དབྱུང་ཞིང༌། ། སེམས་ཅན་མྱ་ངན་འདས་ལ་འགོད། ། ཞེས་པ་ཉན་རང་སོགས་ཐེག་དམན་གྱི་ས་ལས་མ་བསྒྲལ་བ་རྣམས་བྱང་ཆུབ་ཆེན་པོའི་གནས་སུ་བསྒྲལ་བ་དང༌། ཚངས་པ་ལ་སོགས་ཉོན་མོངས་པའི་འཆིང་བ་ལས་མ་གྲོལ་བ་རྣམས་ཉོན་མོངས་མེད་པར་དགྲོལ་བ་དང༌། དམྱལ་བ་སོགས་ངན་སོང་གསུམ་གྱི་སྡུག་བསྔལ་ལས་དབུགས་མ་ཕྱིན་པ་རྣམས་དབུགས་དབྱུང་ཞིང༌། མཐར་ཐུག་སེམས་ཅན་ཐམས་ཅད་མི་གནས་པའི་མྱང་འདས་རྫོགས་པའི་བྱང་ཆུབ་ཏུ་འགོད་པར་བྱའོ་ཞེས་པ་ཡིན་ནོ། །
འདིར་ལམ་རིམ་གཞན་དུ། སེམས་ཅན་མ་བསྒྲལ་བ་ནི་ངན་སོང་གསུམ། བསྒྲལ་བ་ནི་དེ་དག་ངན་སོང་གི་སྡུག་བསྔལ་ལས་སྒྲོལ་ཏེ་མངོན་མཐོའི་ལམ་ལྷ་མིའི་གོ་འཕང་ཐོབ་པར་བྱ་བ་དང༌། མ་གྲོལ་བ་ནི་ལྷ་དང་མིའི་འགྲོ་བ་རྣམས་ཏེ་ཉོན་མོངས་ཀྱི་འཆིང་བ་ལས་བཀྲོལ་ཏེ་ངེས་ལེགས་ཀྱི་ལམ་ལ་བཀོད་ཅིང་ཐར་པའི་གོ་འཕང་ཐོབ་པར་བྱ་བ་དང་དབུགས་མ་ཕྱིན་པ་ནི་ཉན་རང་རྣམས་ཐེག་པ་ཆེན་པོར་དབུགས་མ་ཕྱིན་པ། དེ་རྣམས་བྱང་ཆུབ་ཏུ་སེམས་བསྐྱེད་ནས་ཐེག་པ་ཆེན་པོའི་ལྟ་སྤྱོད་དུ་དབུགས་དབྱུང་ཏེ་ས་བཅུའི་གོ་འཕང་ཐོབ་པར་བྱ་བ་དང་བྱང་ཆུབ་སེམས་དཔའ་ཡོངས་སུ་མྱ་ངན་ལས་མ་འདས་པ་རྣམས་མྱ་ངན་ལས་འདས་པ་སངས་རྒྱས་ཀྱི་གོ་འཕང་ཐོབ་པར་བྱ་བ། ། སོགས་སུ་བཤད་དེ་རྣམས་གྲངས་སོ། ། དེ་ལྟར་སེམས་བསྐྱེད་ཆོ་ག་ལན་གསུམ་བླང༌། སེམས་བསྐྱེད་ཀྱི་བསླབ་བྱ་ལ་རྒྱུན་དུ་བསླབ་སྟེ། སྨོན་སེམས་མི་ཉམས་ཤིང་འཕེལ་བའི་ཕྱིར། སེམས་ཅན་བློས་མི་བཏང་སེམས་བསྐྱེད་པའི་ཕན་ཡོན་དྲན་པར་བྱ།
ཚོགས་གཉིས་འགྲུབ་ཚད་དུ་བསག་པ་དང༌། བྱང་སེམས་ལ་ཡང་ཡང་བློ་སྦྱང་བ་དང་དཀར་པོའི་ཆོས་བཞི་སྒྲུབ་ཅིང༌། ནག་པོའི་ཆོས་བཞི་སྤོང་བ་རྣམས་སོ། ། འཇུག་སྡོམ་མི་ཉམས་ཤིང་འཕེལ་བའི་ཕྱིར་སྡོམ་པའི་ཚུལ་ཁྲིམས་དགེ་བ་ཆོས་སྡུད་སེམས་ཅན་དོན་བྱེད་གསུམ་ལ་འབད་པའོ། ། སེམས་བསྐྱེད་བླངས་རྗེས་ཚོགས་ཞིང་བསྡུ་བ་ལ། སྐྱབས་ཡུལ་བར་རྣམས་མདུན་གྱི་ལྷ་ལ་ཐིམ། ། གཡས་བསྐོར་ཚུལ་གྱིས་རིམ་པ་འདུས་པ་ནི། ། དབུས་ཀྱི་རིས་མེད་བླ་མ་དེ་བརྒྱུད་པ། ། དེ་རྣམས་ཡས་མར་འོད་ཞུ་བླ་མར་འདུས། ། ཀུན་འདུས་རྩ་བའི་བླ་མ་རིགས་ཀྱི་བདག །
བདག་ལ་ཐིམ་པས་སྐུ་གསུང་ཐུགས་རྡོ་རྗེ། ། ལུས་ངག་ཡིད་དང་རྣམ་དབྱེར་མེད་པའི་གཤིས། ། རང་རིག་ཡེ་ཤེས་དོན་གྱི་སྐྱབས་འགྲོ་མཆོག ། དེ་ཡང་མདུན་གྱི་ཡི་དམ་རྣམས་གཡས་ཀྱི་སངས་རྒྱས་གཙོ་འཁོར་ལ་ཐིམ། དེ་ཡང་རྒྱབ་ཀྱི་ཡུམ་ཆེན་མོ་གསུང་རབ་དང་བཅས་པ་ལ་ཐིམ། དེ་རྣམས་གཡོན་གྱི་ཐེག་པ་ཆེ་ཆུང་གི་དགེ་འདུན་གཙོ་འཁོར་ལ་ཐིམ། དེ་བླ་མ་རྡོ་རྗེ་འཆང་ལ་ཐིམ་པའམ་ཡང་ན་ཕྱོགས་ཀུན་ནས་འོད་ཀྱི་རྣམ་པར་བསྡུས་ཏེ་བླ་མ་རྡོ་རྗེ་འཆང་ལ་ཐིམ། བླ་མ་ཡང་འོད་ཕུང་གི་རྣམ་པར་རང་ཉིད་ལ་ཐིམ་པས་བླ་མ་རང་སེམས་དབྱེར་མེད་རྩ་བྲལ་ལྷུན་གྲུབ་ཆེན་པོའི་ངང་དུ་མཉམ་པར་བཞག་གོ ། སེམས་ཅན་ཐམས་ཅད་ཉོན་མོངས་འཆིང་བས་བཅིངས། འཁོར་བའི་སྡུག་བསྔལ་འཇིགས་པ་ཆེན་པོས་མནར། །
དེ་བས་བདག་གཞན་ཐར་པ་མཆོག་ཐོབ་ཕྱིར། ། གཏན་སྐྱབས་བསླུ་མེད་དཀོན་མཆོག་གསུམ་ལ་བཅོལ། ། རང་ཉིད་གཅིག་པུ་ཐར་འདོད་སེམས་བསྐྱེད་དམན། ། དེ་བས་འགྲོ་ཀུན་དོན་ཕྱིར་བྱང་སེམས་བསྐྱེད། ། དམ་པའི་ཆོས་ལ་ཉམས་ལེན་མི་ཞན་པར། ། བརྩོན་པས་སངས་རྒྱས་སྒྲུབས་མཛོད་སྐལ་ལྡན་རྣམས། ། གོ་ཞིང་ཤེས་ན་སྐྱབས་སེམས་ཙམ་ལ་ཡང༌། ། ཆོས་ཀྱི་གནད་ཀུན་འདུས་སོ་དེ་ཡི་ཕྱིར། ། ལག་ཏུ་ལེན་མཛོད་ཕན་ཡོན་བརྗོད་ལས་འདས། ། རང་གཞན་ལེགས་པར་འདོད་རྣམས་དགོངས་པར་འཚལ། །
ཞེས་པ་ནི་བར་སྐབས་ཀྱི་ཚིགས་སུ་བཅད་པའོ།། ༈ གཉིས་པ་འགལ་རྐྱེན་སྡིག་སྒྲིབ་སྦྱོང་བར་བྱེད་པ་རྡོར་སེམས་སྒོམ་བཟླས་ནི། རང་གི་སྤྱི་བོར་པཾ་ལས་པདྨ་འདབ་མ་བརྒྱད་པའི་ལྟེ་བར་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པའི་ལྟེ་བ་ལ་ཧཱུྃ་གིས་མཚན་པ་དེ་ལས་འོད་ཟེར་འཕྲོས་འཕགས་པ་མཆོད་སེམས་ཅན་གྱི་དོན་བྱས་ཚུར་འདུས་ཧཱུྃ་ལ་ཐིམ་དེ་ཡོངས་སུ་གྱུར་པ་ལས་དཔལ་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། ཡུམ་རྡོ་རྗེ་སྙེམས་མ་དམར་མོ་གྲི་གུག་དང་ཐོད་པ་འཛིན་པས་ཡབ་ལ་འཁྱུད་པ། གཉིས་ཀའང་རུས་པ་དང་རིན་པོ་ཆེའི་རྒྱན་གྱིས་བརྒྱན་པ། ཞབས་རྡོ་རྗེ་སྐྱིལ་མོ་ཀྲུང་དུ་བཞུགས་པའི་སྤྱི་བོར་ཨོཾ་མགྲིན་པར་ཨཱཿཐུགས་ཀར་ཧཱུྃ། ཧཱུྃ་ལས་འོད་ཟེར་འཕྲོས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྡོ་རྗེ་སེམས་དཔའ་ཡབ་ཡུམ་གྱི་རྣམ་པར་སྤྱན་དྲངས་ཧཱུྃ་བཾ་ཧོཿ ཞེས་འདོན། ཚིག་དོན་གཞན་ནི་གོ་སླ་ལ་ཛཿ ཞེས་པའི་སྐབས་ཡེ་ཤེས་པ་དབྱིངས་ནས་དགུག
ཧཱུྃ་ཞེས་པས་དམ་ཚིག་པའི་སྤྱི་བོར་བྱོན། བཾ་ཅེས་པས་ཆུ་ལ་ཆུ་བཞག་པ་ལྟར་གཉིས་མེད་དུ་འདྲེས། ཧོཿཅེས་པས་དགྱེས་ཤིང་བརྟན་པར་བཞུགས་པར་བསམ། དེ་ལྟར་ས་བོན་དང་ཕྱག་མཚན་ས་བོན་གྱིས་མཚན་པ་དང༌། སྐུ་ཡོངས་སུ་རྫོགས་པ་གསུམ་ནི་རྡོ་རྗེ་ཆོ་ག་གསུམ་བསྐྱེད་དང་ཕྱིའི་རྡོར་སེམས་དབྱིབས་ཀྱི་ལྷ། སྐུ་རྡོ་རྗེའི་རྣལ་འབྱོར་རོ། ། ཐུགས་ཀའི་ཆ་སྨད་ཙམ་དུ་ཟླ་བའི་དཀྱིལ་འཁོར་སྟེང་རྡོ་རྗེ་དཀར་པོ་རྩེ་ལྔ་པ། དེའི་ལྟེ་བར་ཐུགས་སྲོག་ཧཱུྃ་ཡིག་དཀར་པོ་དེའི་མཐའ་བསྐོར་དུ་གསུང་སྔགས་ཡི་གེ་བརྒྱ་བ་སྔགས་འཕྲེང་གཡོན་དུ་བཀོད་པ་གཡས་སུ་འཁོར་བ་ལ་དམིགས་ནས་བཟླས་བརྗོད་གསོལ་འདེབས་ཀྱི་ཚུལ་དུ་བྱེད་པ་ནི་ནང་གི་རྡོར་སེམས་སྔགས་ཀྱི་ལྷ། གསུང་རྡོ་རྗེའི་རྣལ་འབྱོར་རོ། ། དེ་ནས་བཅོམ་ལྡན་འདས་བདག་དང་མཐའ་ཡས་པའི་སེམས་ཅན་ཐམས་ཅད་ཀྱི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ།
ཨོཾ་བཛྲ་སཏྭ་ས་མ་ཡ། མ་ནུ་པཱ་ལ་ཡ། བཛྲ་སཏྭ་ཏྭེ་ནོ་པ་ཏིཥྛ། དྲྀ་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། སུ་བོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སརྦ་སིདྡྷིམྨེ་པྲ་ཡཙྪ། སརྦ་ཀརྨ་སུ་ཙ་མེ་ཙིཏྟཾ། ཤྲེ་ཡཿཀུ་རུ་ཧཱུྃ།
ཧ་ཧ་ཧ་ཧ་ཧོཿ བྷ་ག་ཝན། སརྦ་ཏ་ཐཱ་ག་ཏ་བཛྲ་མཱ་མེ་མུཉྩ། བཛྲཱི་བྷ་ཝ་མ་ཧཱ་ས་མ་ཡ་སཏྭ་ཨཱཿ ཅེས་པའི་བོད་སྐད། རྡོ་རྗེ་སེམས་དཔའ་དམ་ཚིག་རྗེས་སུ་སྐྱོངས་ཤིག རྡོ་རྗེ་སེམས་དཔའ་ཁྱོད་ཀྱིས་ཉེ་བར་བཞུགས་ཤིག རྡོ་རྗེ་སེམས་དཔའ་ཁྱོད་བདག་ལ་བརྟན་པར་ཉེ་བར་བཞུགས་པར་མཛོད་ཅིག བདག་ཤིན་ཏུ་ཚིམ་པར་མཛོད། བདག་ཤིན་ཏུ་རྒྱས་པར་མཛོད།
བདག་ལ་རྗེས་སུ་ཆགས་པར་མཛོད། དངོས་གྲུབ་ཐམས་ཅད་བདག་ལ་རབ་ཏུ་རྩོལ། ལས་ཐམས་ཅད་ལའང་བདག་གི་སེམས་དགེ་བར་མཛོད། ཀྱེ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ། བདག་མ་འདོར། རྡོ་རྗེ་ཅན་དུ་མཛོད་ཅིག དམ་ཚིག་སེམས་དཔའ་ཆེན་པོ་ཨཱཿ ཅེས་པ་རྣམས་ཡིན་ནོ། ། དེ་ལྟར་གསོལ་བ་བཏབ་ཅིང་སྔགས་འདོན་སྐབས། རྡོར་སེམས་ཀྱི་ཐུགས་ཀའི་ས་བོན་སྔགས་འཕྲེང་དང་བཅས་པ་ལས་འོད་ཟེར་འཕྲོས།
སེམས་ཅན་གྱི་སྡིག་སྒྲིབ་སྦྱངས། རྒྱལ་བ་སྲས་བཅས་མཆོད། དེ་དག་གི་བྱིན་མཐུ་བདུད་རྩིའི་རྒྱུན་གྱི་རྣམ་པར་སྤྱན་དྲངས། སྐུ་དང་ས་བོན་སྔགས་འཕྲེང་རྣམས་ལ་ཐིམ་པས་བྱིན་རླབས་དང་གཟི་བྱིན་མཚུངས་པ་མེད་པ་སངས་རྒྱས་ཀུན་གྱི་སྐུ་གཅིག་པུར་གྱུར་པར་བསམ། དེ་ནས་ཡབ་ཡུམ་གཉིས་ཀྱི་སྐུའི་ཆ་ཤས་ལས་སྐུའི་བྱིན་རླབས། སྔགས་འཕྲེང་ལས་གསུང༌། ཟླ་བ་རྡོ་རྗེ་ལས་ཐུགས། ཧཱུྃ་ལས་ཡེ་ཤེས་ཀྱི་བདུད་རྩིའི་རྒྱུན་དཀར་ལ་དྭངས་པ་རྒྱུན་མི་ཆད་དུ་སྦྱོར་མཚམས་ནས་བབས། རང་གི་སྤྱི་བོར་ནས་ཞུགས་པས་ལུས་ཕྱི་ནང་མེད་པར་བཀྲུས་ཤིང་ཐོག་མེད་ནས་བསགས་པའི་སྡིག་སྒྲིབ་ནད་གདོན་བགེགས་ཐམས་ཅད་དུད་ཁུའམ་སོལ་ཁུ་དང་སྲོག་ཆགས་མི་སྡུག་པའི་རྣམ་པར། དབང་པོའི་སྒོ་དང་བ་སྤུའི་བུ་ག་ཀུན་ནས་ནག་ཉིལ་གྱིས་ཐོན།
རང་ལུས་ཤེལ་དག་པའི་སྣོད་འོ་མས་གང་བ་ལྟར་དྲི་མ་མེད་པའི་བྱང་སེམས་ཀྱིས་གང་བར་བསམ་པ་ནི། གསང་བའི་རྡོར་སེམས་གོང་བུའི་ལྷ་ཐུགས་རྡོ་རྗེ་རྣལ་འབྱོར་རོ། ། དེ་ལྟར་དམིགས་པ་ལ་གནད་དུ་བསྣུན་ཞིང་ཡིག་བརྒྱ་གང་མང་བཟླ། སྐབས་སུ་མཁའ་མཉམ་གྱི་སེམས་ཅན་རེ་རེའི་སྤྱི་བོར་རྡོར་སེམས་ཡབ་ཡུམ་རེ་རེ་སྤྲོས་ནས་སྡིག་སྒྲིབ་འཁྲུད་པའི་མོས་པའམ། རང་གི་སྤྱི་བོར་སྒོམ་པའི་རྡོར་སེམས་ཀྱི་སྦྱོར་མཚམས་ནས་བདུད་རྩིའི་རྒྱུན་སེམས་ཅན་མ་ལུས་པའི་སྤྱི་བོ་ནས་ཞུགས་པ་སོགས་གང་རུང་སྒོམ་གསུང༌། མཐར། མགོན་པོ་བདག་ནི་མི་ཤེས་རྨོངས་པ་ཡིས། དམ་ཚིག་ལས་ནི་འགལ་ཞིང་ཉམས། བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། །
ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་གཙོ་ལ་བདག་སྐྱབས་མཆི། ། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་འཐོལ་ལོ་བཤགས་སོ། ། སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། ཞེས་གསོལ་བ་བཏབ་པས་རྡོ་རྗེ་སེམས་དཔའི་ཞལ་ནས་རིགས་ཀྱི་བུ་ཁྱོད་ཀྱི་ཉེས་ལྟུང་ཐམས་ཅད་དག་པ་ཡིན་ནོ། ། ཞེས་གནང་བ་སྦྱིན་ནས་རང་ལ་གཉིས་སུ་མེད་པར་ཐིམ་པར་གྱུར། ཞེས་མོས་ཤིང་མཉམ་པར་བཞག་པ་ནི་དོན་དམ་དེ་ཁོ་ན་ཉིད་ཀྱི་རྡོར་སེམས་ཡེ་ཤེས་རྡོ་རྗེའི་རྣལ་འབྱོར་རོ། ། དེ་ལྟར་རྡོར་སེམས་སྒོམ་བཟླས་ལ་ནན་ཏན་གྱིས་འབད་དགོས་ཏེ། སྡིག་སྒྲིབ་མ་དག་ན་བྱིན་རླབས་མི་འཇུག བྱིན་རླབས་མི་འཇུག་ན་ལམ་གྱི་ཡོན་ཏན་རྒྱུད་ལ་མི་སྐྱེ་ཤིང་སྤྱིར་ལས་མི་དགེ་བ་ཐམས་ཅད་ཀྱིས་ངན་སོང་གི་སྡུག་བསྔལ་མི་བཟོད་པའི་གནས་སུ་འཕེན་ཞིང་དེ་ལས་ཀྱང་སྡོམ་གསུམ་དང་འགལ་བའི་ཉེས་པ་ལྕི།
ཁྱད་པར་གསང་སྔགས་ཀྱི་དམ་ཚིག་དང་འགལ་བའི་ཉེས་པ་ནི་ཆེས་ཆེ་བས། གནོང་འགྱོད་དྲག་པོས་བཤགས་སྡོམ་དང་སྡིག་པ་སྦྱོང་བའི་ཐབས་ལ་མྱུར་པོར་འབད་དགོས་ཤིང༌། སྤྱོད་འཇུག་ལས། བདག་ནི་སྡིག་པ་མ་བྱང་བའི། ། སྔོན་དུ་འགུམ་པར་འགྱུར་ཏུ་མཆི། ། ཇི་ལྟར་འདི་ལས་ངེས་ཐར་བར། ། མྱུར་བའི་ཚུལ་གྱིས་སྐྱབས་ཏུ་གསོལ། ། ཞེས་པ་བཞིན་དང་སྙིང་པོ་རྒྱན་ལས། ཡི་གེ་བརྒྱ་པ་ཆོ་ག་བཞིན། ཉི་ཤུ་རྩ་ནི་རེ་རེ་བཟླ།
ལྟུང་སོགས་བྱིན་གྱིས་རླབས་འགྱུར་བས། ། འཕེལ་བ་རུ་ནི་མི་འགྱུར་ཞེས། ། གྲུབ་པ་མཆོག་རྣམས་ཀྱིས་བཤད་པས། ། ཐུན་མཚམས་ནི་སྤྱད་པར་བྱ། ། འབུམ་ཕྲག་དུ་ནི་བཟླས་གྱུར་ན། ། རྣམ་པར་དག་པའི་བདག་ཉིད་འགྱུར། ། ཞེས་གསུངས་པས་ཚེགས་ཆུང་དོན་ཆེ་བའི་གདམས་པ་ལ་འབད་པར་བྱའོ། ། སྒོ་གསུམ་སྡིག་པའི་བག་ཆགས་ཀྱིས་བསྒོས་པར། ། དཀར་པོའི་ཡོན་ཏན་འཕེལ་བའི་ས་བོན་ཅི། ། བླ་མེད་བདེ་ཆེན་གོ་འཕང་སྒྲུབ་འདོད་ན། །
བླ་མ་རྡོ་རྗེ་སེམས་དཔའི་སྒྲུབ་ཐབས་ལོང༌། ། ཅེས་ཀྱང་སྨྲས་སོ།། ༈ གསུམ་པ་ཚོགས་རྫོགས་པར་བྱེད་པ་མཎྜལ་གྱི་སྒོམ་དོན་ནི། སྒྲུབ་པའི་མཎྜལ་དང་མཆོད་པའི་མཎྜལ་དང་གཉིས་ལས་སྒྲུབ་པའི་མཎྜལ་ནི་དཀོན་མཆོག་གི་རྟེན་དངོས་སུ་ཡོད་པའམ། གང་ན་ཡང་དམིགས་པའི་རིམ་པ་ཚོགས་ཞིང་གསལ་གདབ་པ་ནི། རང་གི་མདུན་མཁར་རིན་ཆེན་སྣ་བཞི་ལས། ། ཡོངས་གྲུབ་རི་རབ་གྲུ་བཞི་བང་རིམ་བཞིས། ། མཛེས་པ་རྒྱ་ཁྱོན་ཚད་མེད་དཔངས་མཐོ་བའི། ། སྟེང་དུ་སྣ་ཚོགས་པདྨ་འདབ་བཞི་པ། ། ལྷུན་པོའི་ཁ་ཁྱབ་དེ་ཡི་ལྟེ་བ་རུ། །
མི་འཇིགས་བཞི་ལྡན་སེང་གེས་བཏེག་པའི་ཁྲི། ། པད་ཉི་ཟླ་བའི་གདན་སྟེང་འཁོར་ལོའི་མགོན། ། བླ་མ་རྡོ་རྗེ་འཆང་དབང་ཟུང་འཇུག་སྐུར། ། བརྒྱུད་པའི་བླ་མའི་ཚོགས་ཀྱིས་བསྐོར་བར་བསམ། ། མདུན་གྱི་འདབ་མར་སྟོབས་བཅུ་དང་ལྡན་པའི། ། གླང་ཆེན་ཁྲི་སྟེང་པད་ཉིའི་གདན་བཞུགས་པའི། ། ཡི་དམ་འཁོར་ལོ་སྡོམ་པ་གཙོ་བོ་ལ། ། རྒྱུད་སྡེ་བཞི་ཡི་ཡི་དམ་ལྷ་ཚོགས་གསལ། ། གཡས་ཀྱི་འདབ་མར་རྫུ་འཕྲུལ་རྐང་པ་བཞི། ། མཚོན་བྱེད་རྟ་ཡིས་བཏེག་པའི་རིན་ཆེན་ཁྲི། །
པད་ཟླའི་གདན་ལ་བདེ་གཤེགས་ཤཱཀྱའི་ཏོག ། དུས་གསུམ་རྒྱལ་བ་རྣམས་ཀྱིས་བསྐོར་ཏེ་བཞུགས། ། རྒྱབ་ཀྱི་འདབ་མར་དབང་བཅུ་མངའ་བ་ཡི། ། རྨ་བྱས་བཏེག་པའི་ཁྲི་དང་པད་ཟླ་ལ། ། ཤེས་རབ་ཕར་ཕྱིན་ཡུམ་མཆོག་དམ་པའི་ཆོས། ། གླེགས་བམ་རྣམ་པས་བསྐོར་ཏེ་བཞུགས་པར་མོས། ། གཡོན་གྱི་འདབ་མར་ཐོགས་མེད་ཐུགས་རྗེའི་སྟོབས། ། ཤུགས་འཆང་མཁའ་ལྡིང་གིས་བཏེག་རིན་ཆེན་ཁྲི། ། པད་ཟླའི་གདན་ལ་འཕགས་མཆོག་སྤྱན་རས་གཟིགས། ། བྱང་སེམས་དགེ་འདུན་ཆེན་པོའི་འཁོར་གྱིས་བསྐོར། །
གཞན་ཡང་ཕྱོགས་མཚམས་སྟེང་འོག་ཐམས་ཅད་དུ། ། དཔའ་བོ་དཔའ་མོ་ཡེ་ཤེས་སྲུང་མའི་སྡེ། ། དམིགས་མེད་ཐུགས་རྗེའི་བདག་ཉིད་མཆོད་འོས་ཀུན། ། བདག་ལ་དགྱེས་བཞིན་བྱིན་གྱིས་རློབས་ཕྱིར་བཞུགས། ། ཞེས་ངག་ཏུ་བརྗོད་ཅིང་དོན་བསམ་ནས། མཆོད་པའི་མཎྜལ་གྱི་ཐོག་མར་བཟང་སྤྱོད་ནས་བྱུང་བའི་ཇི་སྙེད་སུ་དག་མ་འདོན་བཞིན་ཕྱག་འཚལ་ཏེ། དེ་ཡང༌། ཇི་སྙེད་སུ་དག་ཕྱོགས་བཅུའི་འཇིག་རྟེན་ན། ། དུས་གསུམ་གཤེགས་པ་མི་ཡི་སེང་གེ་ཀུན། ། བདག་གིས་མ་ལུས་དེ་དག་ཐམས་ཅད་ལ། །
ལུས་དང་ངག་ཡིད་དང་བས་ཕྱག་བགྱིའོ། ། ཞེས་པའི་དོན་ཕྱོགས་བཅུའི་འཇིག་རྟེན་ཇི་སྙེད་ན་སུ་དག་ཅེས། འཇིག་རྟེན་གྱི་ཁམས་གཅིག་གི་བཅུ་ལ་སོགས་པའི་གྲངས་ཚད་ཅན་མ་ཡིན་པར། ཕྱོགས་བཅུ་མཐའ་ཡས་པ་ན་བཞུགས་པ་ལ་ཕྱག་འཚལ་ཏེ། དེ་ཡང་ད་ལྟར་བཞུགས་པ་མ་ཟད་ཀྱི། དུས་གསུམ་དུ་གཤེགས་ཤིང་བཞུགས་པ་མིར་སྐྱེ་བ་སྟོན་པ་དང༌། ཐམས་ཅད་ལ་འཇིགས་པ་དང༌། བྲལ་བའི་མི་ཡི་སེང་གེ་ཏེ་སངས་རྒྱས་མ་ལུས་པ་དེ་དག་ཐམས་ཅད་ལ་ཕྱག་འཚལ་ལོ། ། སུ་ཞིག་གིས་ཕྱག་འཚལ་ཅེ་ན་བདག་གིས་སོ། ། ཚུལ་ཇི་ལྟར་ཕྱག་འཚལ་ན།
ལུས་དང་ངག་ཡིད་དང་བ་སྟེ་རྙོག་པ་དང་བྲལ་བའི་དད་པ་ཆེན་པོའི་སྒོ་ནས་ཕྱག་བགྱིའོ། ། ཅེས་པ་སྟེ་སྒོ་གསུམ་གཅིག་ཏུ་འདུས་པའི་ཕྱག་གོ ། སྒོ་གསུམ་སོ་སོའི་ཕྱག་ལས་ཐོག་མར་ལུས་ཀྱི་ཕྱག་ནི། བཟང་པོ་སྤྱོད་པའི་སྨོན་ལམ་སྟོབས་དག་གིས། ། རྒྱལ་བ་ཐམས་ཅད་ཡིད་ཀྱིས་མངོན་སུམ་དུ། ། ཞིང་གི་རྡུལ་སྙེད་ལུས་རབ་བཏུད་པ་ཡིས། ། རྒྱལ་བ་ཀུན་ལ་རབ་ཏུ་ཕྱག་འཚལ་ལོ། ། ཞེས་པའི་དོན་བཟང་པོ་སྤྱོད་པ་ལ་སྨོན་ཅིང་འདུན་པ་སྟེ་སྨོན་ལམ་གྱི་སྟོབས་དག་གིས། སྡིག་པའི་ཆོས་ཐམས་ཅད་ལས་རྒྱལ་བས་རྒྱལ་བ་སྟེ། ཕྱོགས་བཅུའི་རྒྱལ་བ་མ་ལུས་པ་ཐམས་ཅད་ཡིད་ཀྱི་མོས་པས་མངོན་སུམ་དུ་དམིགས་ཏེ།
དེ་རེ་རེའི་སྐུ་མདུན་དུ་ཡང་སངས་རྒྱས་ཀྱི་ཞིང་མ་ལུས་པ་དག་གི་རྡུལ་ཇི་སྙེད་པ་དང་གྲངས་མཉམ་པའི་ལུས་རབ་ཏུ་བཏུད་པས་རྟག་ཏུ་ཕྱག་འཚལ་ལོ། ། ཞེས་སོ། ། ཡིད་ཀྱི་ཕྱག་ནི། རྡུལ་གཅིག་སྟེང་ན་རྡུལ་སྙེད་སངས་རྒྱས་རྣམས། ། སངས་རྒྱས་སྲས་ཀྱི་དབུས་ན་བཞུགས་པ་དག ། དེ་ལྟར་ཆོས་ཀྱི་དབྱིངས་རྣམས་མ་ལུས་པ། ། ཐམས་ཅད་རྒྱལ་བ་དག་གིས་གང་བར་མོས། ། རྡུལ་ཕྲ་རབ་གཅིག་གི་སྟེང་སྟེ་གོ་ས་ན་ཡང་ཞིང་མ་ལུས་པའི་རྡུལ་གྱི་གྲངས་ཇི་སྙེད་པའི་གྲངས་དང་མཉམ་པའི་སངས་རྒྱས་བཞུགས་པ་དང་དེ་ཡང་གཅེར་བ་དང་དོག་པ་མ་ཡིན་པར་སངས་རྒྱས་སྲས་བྱང་ཆུབ་སེམས་དཔའི་འཁོར་གྱིས་བསྐོར་ཏེ་བཞུགས་པ་དང་དེ་ཡང་རྡུལ་གཅིག་གི་སྟེང་ན་དེ་ལྟར་ཡོད་པ་བཞིན་དུ་ཡུལ་ཕྱོགས་འཇིག་རྟེན་གྱི་ཁམས་གཅིག་ཙམ་དུ་མ་ཟད་ཆོས་ཀྱི་དབྱིངས་མ་ལུས་པ་སྟེ་ཆོས་དབྱིངས་ཀྱིས་གར་ཁྱབ་ནམ་མཁས་ཁྱབ། ནམ་མཁས་གར་ཁྱབ་དེ་དང་མཉམ་པའི་ཞིང་རབ་འབྱམས་ཐམས་ཅད་རྒྱལ་བ་སྲས་བཅས་ཀྱིས་གང་བར་མོས་ཤིང་ཡིད་ཀྱིས་དད་པ་བླ་ན་མེད་པ་སྒོམ་མོ། ། ངག་གི་ཕྱག་ནི།
དེ་དག་བསྔགས་པ་མི་ཟད་རྒྱ་མཚོ་རྣམས། ། དབྱངས་ཀྱི་ཡན་ལག་རྒྱ་མཚོའི་སྒྲ་ཀུན་གྱིས། ། རྒྱལ་བ་ཀུན་གྱི་ཡོན་ཏན་རབ་བརྗོད་ཅིང༌། ། བདེ་བར་གཤེགས་པ་ཐམས་ཅད་བདག་གིས་བསྟོད། ། ཅེས་པ། ཆོས་ཀྱི་དབྱིངས་དང་མཉམ་པའི་སངས་རྒྱས་དེ་དག་གི་བསྔགས་པ་བསྐལ་པའི་བར་དུ་བརྗོད་ཀྱང་མི་ཟད་པ་རྒྱ་མཚོ་ལྟ་བུ་རྣམས་ལ། བསྟོད་དབྱངས་ཡན་ལག་ལྔའམ་དྲུག་ཅུ་སོགས་རྒྱ་མཚོ་ལྟར་མང་བའི་སྒྲ་ཀུན་གྱིས་རྒྱལ་བའི་ཡོན་ཏན་རབ་ཏུ་བརྗོད་པའི་ཚུལ་གྱིས་བདེ་བར་གཤེགས་པ་དེ་དག་ཐམས་ཅད་བདག་གིས་བསྟོད་དོ། ། དེ་ཡང་ཆོས་དབྱིངས་དང་མཉམ་པའི་སངས་རྒྱས་རེ་རེ་དྲུང་དུ་ལུས་ཞིང་གི་རྡུལ་སྙེད་དུ་སྤྲུལ་པ་དང་ལུས་དེ་ལྟ་བུས་སངས་རྒྱས་རེ་རེའི་ཞབས་ལ་འདུད་ཅིང༌། ལུས་རེ་རེ་ལ་ཡང་མགོ་དེ་སྙེད་དང༌། མགོ་རེ་རེ་ལ་ཡང་ལྕེའི་རྩེ་མོ་དེ་སྙེད་དང༌།
ལྕེ་དེ་སྙེད་ལས་ཀྱང་བསྟོད་དབྱངས་དེ་སྙེད་བྱུང་བར་མོས་པའོ། ། ཅེས་ཀུན་མཁྱེན་སྒྲོལ་བའི་མགོན་པོས་གསུངས་ལ། ། དེ་ལྟར་ཕྱག་འཚལ་བའི་ཡན་ལག་སྔོན་དུ་སོང་ནས་མཆོད་པའི་ཡན་ལག་གི་གཙོ་བོ་མཎྜལ་འབུལ་བ་ལ་དེ་ཡང་འབྱོར་ལྡན་ཞིག་ན་གསེར་དངུལ་སོགས་རིན་པོ་ཆེ་མཆོག་ལས་གྲུབ་པའམ། ། མ་འབྱོར་ན་འཁར་བ་ལྟ་བུའི་རིན་ཆེན་ཕལ་བ་སོགས་ཏེ་ཇི་ལྟར་རྒྱུ་བཟང་ཤིང་ཆེ་བ་ཉིད་ལེགས་པ་ཡིན་པས་གང་འགྲུབ་བྱ། ཚོམ་བུའང་འགྲུབ་ན་རིན་པོ་ཆེའམ། དེ་མིན་དྲི་མས་མ་གོས་པའི་འབྲུ་དཀར་སོགས་ཀྱི་བྱ། འབུལ་ཚུལ་ནི། ལག་གཡོན་པར་འབྲུ་ཅུང་ཟད་ཙམ་དང་བཅས་པས་མཎྜལ་བཟུང་སེམས་རྒྱུད་དྲི་མ་མེད་པ་མཚོན་ཕྱིར་ལེགས་པར་འཕྱིས། སྙིང་རྗེ་བྱང་སེམས་ཀྱི་བརླན་དང་མི་འབྲལ་བ་མཚོན་བྱེད་དྲི་དང་བ་བྱུང་ལྔ་སྦྱར་བའི་ཆུས་བྱུག ཨོཾ་བཛྲ་བྷཱུ་མི་ཨཱཿཧཱུྃ།
ཞེས་མེ་ཏོག་སིལ་མ་བཀྲམ་པས་འོག་གཞི་དབང་ཆེན་གསེར་གྱི་ས་གཞིར་བསམ། ལག་པ་གཡས་པའི་གུང་མོའམ་སྲིན་ལག་གིས་ཁོར་ཡུག་ཏུ་བསྐོར་ནས། ཨོཾ་བཛྲ་རེ་ཁེ་ཨཱཿཧཱུྃ། ཞེས་བརྗོད་པས་ཕྱི་ལྕགས་རིའི་ཁོར་ཡུག་གིས་བསྐོར་བར་བསམ། མཎྜལ་དབུས་སུ་མེ་ཏོག་བཞག་སྟེ་ཧཱུྃ་ཞེས་བརྗོད་པས་གེགས་བསལ། ཚོམ་བུ་རྣམས་རིམ་པར་འགོད་ཅིང་དབུས་སུ་འོག་གཞི་རླུང་དང་ཆུ་དང་དབང་ཆེན་གྱི་དཀྱིལ་འཁོར་བརྩེགས་པའི་སྟེང་དུ་རིའི་རྒྱལ་པོ་རི་རབ་རིན་པོ་ཆེ་བཞི་ལས་གྲུབ་ཅིང་བང་རིམ་བཞི་དང་ལྡན་པའི་མཐའ་སྐོར་དུ་གསེར་རི་བདུན་དང་རོལ་མཚོ་བདུན་སྤེལ་མས་བསྐོར་བའི་ཕྱི་རོལ་བ་ཚྭ་ཅན་གྱི་རྒྱ་མཚོར་གླིང་རྣམས། ཕྱི་མཐའ་ཁོར་ཡུག་ལྕགས་རིས་བསྐོར་བའི། ཤར་དུ་ལུས་འཕགས་པོ། ལྷོ་འཛམ་བུ་གླིང༌། ནུབ་བ་ལང་སྤྱོད།
བྱང་སྒྲ་མི་སྙན། ཤར་གླིང་གི་གཡས་གཡོན་དུ་ལུས་དང་ལུས་འཕགས། ལྷོར་རྔ་ཡབ་དང་རྔ་ཡབ་གཞན། ནུབ་ཏུ་གཡོ་ལྡན་དང་ལམ་མཆོག་འགྲོ། བྱང་དུ་སྒྲ་མི་སྙན་དང་སྒྲ་མི་སྙན་གྱི་ཟླ་སྟེ་གླིང་བཅུ་གཉིས་ལས། ཤར་གླིང་གསུམ་དབྱིབས་ཟླ་གམ། ལྷོ་གླིང་གསུམ་ཤིང་རྟའི་དབྱིབས། ནུབ་གླིང་ཟླུམ་པོ། བྱང་གླིང་གྲུ་བཞི་པ་རྣམས་སུ་གཙོ་ཆེར་མིའི་འགྲོ་བ་དང༌། ལྷོ་ནུབ་ཏུ་སྲིན་པོ་གནས་པར་བཤད།
རྒྱ་མཚོ་བརྒྱད་ན་ཀླུ་དང་རི་རབ་ཀྱི་ཁོང་སེང་ན་ལྷ་མིན། བང་རིམ་བཞི་དང་ཉི་ཟླ་སྐར་མ་གསེར་རི་བཅས་ལ་རྒྱལ་ཆེན་བཞི་པ་ཆར་གཏོགས་དང་བཅས་པའི་ལྷ་རྣམས། རི་རབ་ཀྱི་སྟེང་ན་སུམ་ཅུ་རྩ་གསུམ་པ། དེའི་སྟེང་གི་ནམ་མཁའ་ལ་བར་དང་བཅས་པའི་མཐོ་བརྩེགས་སུ་འཐབ་བྲལ་དང༌། དགའ་ལྡན་དང༌། འཕྲུལ་དགའ་དང༌། གཞན་འཕྲུལ་དབང་བྱེད་དེ་འདོད་ལྷ་རིགས་བཞི་འདོད་ཁམས་ཀྱི་སྟེང་ནས། ཚངས་རིས་ཚངས་པ་མདུན་ན་འདོན་ཚངས་ཆེན་ཏེ་བསམ་གཏན་དང་པོ་གཉིས་པ་འོད་ཆུང་ཚད་མེད་འོད་འོད་གསལ་ལོ། ། གསུམ་པ་དགེ་ཆུང༌། ཚད་མེད་དགེ
དགེ་རྒྱས། བཞི་པ། སྤྲིན་མེད། བསོད་ནམས་སྐྱེས། འབྲས་བུ་ཆེ་བ་དང༌། མི་ཆེ་བ། མི་གདུང་བ། གྱ་ནོམ་སྣང༌། ཤིན་ཏུ་མཐོང༌། འོག་མིན་རྣམས་ཏེ་བསམ་གཏན་བཞིས་བསྡུས་པའི་ལྷ་གཟུགས་ཁམས་གནས་རིགས་བཅུ་བདུན་ནོ། །
སའི་དངོས་གཞིར། དེའི་སྟེང་ན་དབང་ཕྱུག་ཆེན་པོའི་གནས་འོག་མིན་ཆེན་པོ་བྱ་བ་ཡོད་པར་བཤད་གསུངས། དེ་ལས་གོང་ན་སྐྱེ་མཆེད་མུ་བཞིའི་ལྷ་སྟེ། ནམ་མཁའ་མཐའ་ཡས་སྐྱེ་མཆེད། རྣམ་ཤེས་མཐའ་ཡས། ཅི་ཡང་མེད་པའི་སྐྱེ་མཆེད། འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་དེ་གཟུགས་མེད་ཀྱི་ལྷ་རྣམས་གནས་སོ། ། རིན་པོ་ཆེའི་རི་བོ། དཔག་བསམ་གྱི་ཤིང༌། འདོད་འཇོའི་བ།
མ་རྨོས་པའི་ལོ་ཏོག་ཏེ་རིམ་པ་བཞིན། ལྷོ་གླིང༌། བྱང་གླིང༌། ནུབ་གླིང༌། ཤར་གླིང་རྣམས་ཀྱི་ལོངས་སྤྱོད་དུ་གྱུར་པས་ཚོམ་བུའང་ཕྱོགས་དེར་འགོད་ཅིང༌། སྒོམ་དུས་ཀྱང་གླིང་སོ་སོའི་ལོངས་སྤྱོད་དུ་མོས་པས་ཆོག་གསུང༌། འཁོར་ལོ་རིན་པོ་ཆེ། ནོར་བུ་རིན་པོ་ཆེ། བཙུན་མོ་རིན་པོ་ཆེ། བློན་པོ་རིན་པོ་ཆེ།
གླང་པོ་རིན་པོ་ཆེ། རྟ་མཆོག་རིན་པོ་ཆེ། དམག་དཔོན་རིན་པོ་ཆེ། གཏེར་ཆེན་པོ་བུམ་པ་རྣམས་ཚོམ་བུ་གླིང་བཞིའི་ནང་ཐད་དུ་འགོད་ཅིང་མོས་པས་གླིང་བཞིའི་སྟེང་གི་ནམ་མཁའི་ཕྱོགས་མཚམས་བརྒྱད་དུའོ། ། དེའི་ནང་ངོས་ཀྱི་བར་སྣང་ལ། སྒེག་མོ་མ། འཕྲེང་བ་མ། གླུ་མ། གར་མ། མེ་ཏོག་མ།
བདུག་སྤོས་མ། སྣང་གསལ་མ། དྲི་ཆབ་མ་རྣམས་འགོད། རི་རབ་ཀྱི་གཡས་སུ་ཉི་མ། གཡོན་དུ་ཟླ་བ་རིན་པོ་ཆེའི་གདུགས་ཕྱོགས་ལས་རྣམ་པར་རྒྱལ་བའི་རྒྱལ་མཚན་ཏེ་རི་རབ་ཀྱི་མདུན་རྒྱབ་དུ་འགོད་པའམ། ཡང་རི་རབ་ཀྱི་སྟེང་དུ་གདུགས། མཐའ་སྐོར་དུ་རྒྱལ་མཚན་གྱི་འཕྲེང་བ་ཡོད་པར་དམིགས་ཏེ་ཚོམ་བུ་ཡང་དེ་དང་བསྟུན། མཎྜལ་མེ་ཏོག་གིས་ཕྱུར་པོ་བཀང་སྟེ། ལྷ་མིའི་དཔལ་འབྱོར་ཕུན་སུམ་ཚོགས་པས་ཡོངས་སུ་གང་བར་དམིགས་ཏེ། དེ་ཡང་སྣོད་ཀྱི་འཇིག་རྟེན་འོག་གཞི་རླུང་ནས་སྲིད་པའི་རྩེ་མོ་ཡན་ཆད་ཀྱི་ཞིང་ཐམས་ཅད་རིན་པོ་ཆེ་འབའ་ཞིག་ལས་གྲུབ་པ་སྟེ།
ས་གཞི་རིན་པོ་ཆེའི་བྱེ་མ་བརྡལ་བ་ལ་ཡན་ལག་བརྒྱད་ལྡན་གྱི་ཆུ་རྫིང༌། འདོད་རྒུ་སྦྱིན་པའི་ལྗོན་ཕྲེང་རིན་པོ་ཆེའི་ཁང་བཟང་གིས་གཏམས་ཤིང༌། སྐྱེ་འགྲོ་ཐམས་ཅད་ཀྱང་གཟུགས་དང་ལང་ཚོ་ཕུན་སུམ་ཚོགས་པ་རྒྱན་གོས་ཀྱི་ཁྱད་པར་ཕུལ་དུ་ཕྱིན་པ་སོགས་ལྷ་མིའི་ལོངས་སྤྱོད་དཔག་ཏུ་མེད་པར་སྤྱོད་པ་ལ་ཉོན་མོངས་མེད་པས་ཁྱད་པར་དུ་བྱས་པ་སོགས་སྣོད་བཅུད་ཀྱི་དཔལ་ཡོན་དག་པའི་ཞིང་ཁམས་དང་མཚུངས་པར་ལྡན་པ་སོགས་དང་དམིགས་པས་ཁྱབ་ཚེ་གླིང་བཞི་རི་རབ་དང་བཅས་པའི་ཚོམ་བུ་དང་པོ་དེ་ལས་འོད་ཟེར་ནམ་མཁའི་ཁམས་ཡོངས་སུ་འགེངས་པར་སྤྲོས་པའི་འོད་ཟེར་རེའི་རྩེ་ལ་ཡང་རིན་པོ་ཆེའི་པདྨ་ཡངས་ཞིང་རྒྱ་ཆེ་བའི་ལྟེ་བར་ཡང་གསེར་གྱི་ས་གཞི་ནས་གདུགས་རྒྱལ་མཚན་བར་གྱི་སྣོད་བཅུད་དཔལ་འབྱོར་གྱིས་ཡོངས་སུ་གང་བར་དམིགས་ཏེ་འབུལ་བ་དང༌། གཞན་དུ་མོས་བློ་ཙམ་མོ། ། གང་ལྟར་དམིགས་པ་དང་ཆབས་གཅིག་དབུས་སུ། ལྷ་དང་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་ཚང་ཞིང་ཡིད་དུ་འོང་བ་དང་བཅས་པ་འདི་ཉིད་དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་ཡི་དམ་དཀྱིལ་འཁོར་གྱི་ལྷ་ཚོགས་དཀོན་མཆོག་རིན་པོ་ཆེ་རྣམ་པ་གསུམ་དུས་གསུམ་གྱི་རྒྱལ་བ་སྲས་དང་སློབ་མར་བཅས་པ་རྣམས་ལ་འབུལ་བར་བགྱི། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་རླབས་ཏུ་གསོལ། གུ་རུ་རཏྣ་མཎྜལ་ཀཾ་ནིརྻ་ཏ་ཡ་མི། ཞེས་ཚོམ་བུ་སོ་བདུན་མ་རྒྱས་པ་དང༌།
འབྲིང་པོ་ཚོམ་བུ་ཉེར་གསུམ་མ་ནི། རི་རབ་གླིང་བཞི་གླིང་ཕྲན་ཉི་ཟླ་ལྕགས་རིར་བཅས། རིན་ཆེན་སྣ་བདུན་གཏེར་གྱི་བུམ་པས་ལེགས་བཀང་ཏེ། བདག་ལུས་ལོངས་སྤྱོད་སྣང་སྲིད་བཅས་པ་ཀུན་འབུལ་ན། ཐུགས་རྗེ་ཆེན་པོས་དགོངས་ཏེ་བཞེས་ནས་སྐྱབས་ཏུ་གསོལ་སོགས་འདོན་པའི་ཚིག་འདི་དང་བསྟུན། བསྡུས་པ་ཚོམ་བུ་བདུན་མ་ནི། ས་གཞི་སྤོས་ཀྱིས་བྱུགས་ཤིང་མེ་ཏོག་བཀྲམ། རི་རབ་གླིང་བཞི་ཉི་ཟླས་བརྒྱན་པ་འདི། སངས་རྒྱས་ཞིང་དུ་དམིགས་ཏེ་ཕུལ་བ་ཡིས། འགྲོ་ཀུན་རྣམ་དག་ཞིང་དུ་སྤྱོད་པར་ཤོག །
ཅེས་པས་འབུལ་ཞིང་མཎྜལ་འབུལ་ཚིག་གཞན་ཡང༌། ནམ་མཁའི་དབྱིངས་རྣམས་ཀུན་ནས་གང་བའི་སྤོས་ཀྱི་ཆུ་གཏེར་འདོད་རྒུའི་དཔལ་འབྱུང་རིན་ཆེན་པདྨོ་རིན་ཆེན་འོད་འབྱིན་རྒྱས་པས་ཁྱབ་པའི་སྙིང་པོར་ནོར་བུའི་ཁོར་ཡུག་གི ། ནང་ན་ཞིང་ཁམས་རྒྱ་མཚོ་ས་གཞི་རིན་ཆེན་ལས་གྲུབ་རིམ་གྱིས་གཞོལ་བ་བཀོད་ལེགས་མ་ལུས་བཀོད་པའི་ཕུལ་གྱིས་འཇིག་རྟེན་ཁམས་རེའང་འདོད་ཡོན་རྨད་བྱུང་འཕྱུར་བ་གང༌། མཐའ་ཡས་སངས་རྒྱས་ཞིང་གིས་བསྐོར་ཞིང་ཀུན་བཟང་མཆོད་སྤྲིན་མ་ཚང་མེད་པའི་རྒྱན་གྱིས་རྣམ་པར་བརྒྱན་པའི་རྡུལ་རེར་རྒྱལ་བ་སྲས་བཅས་མཛད་པ་ཐམས་ཅད་སྣང་བ་ཅན། གཅིག་ཏུ་འདུ་ཞིང་སོ་སོར་མ་འདྲེས་བྱིན་གྱིས་རླབས་པའི་རྣམ་འཕྲུལ་ཇི་བཞིན་དེ་དག་བདག་གིས་དགེ་བའི་སེམས་ཀྱིས་སྤྲུལ་ཏེ་དཔལ་ལྡན་བླ་མར་དད་པས་འབུལ་བར་བགྱི། ཞེས་བརྗོད་དེ་དེའི་དོན་མདོར་བསྡུ་ན། གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པའི་འཇིག་རྟེན་གྱི་ཁམས་རྒྱ་མཚོའི་བཀོད་པས་མཚོན་པའི་ཞིང་རབ་འབྱམས་བཤད་པ་སྟེ། ནམ་མཁའི་དབྱིངས་ལ་རྒྱ་ཁྱོན་ཚད་མེད་པ་བཞིན་དེ་ཀུན་ནས་གང་བའི་སྤོས་ཀྱི་ཆུ་གཏེར་ཏེ་སྤོས་ཆུའི་རྒྱ་མཚོ་ནོར་བུ་ཀུན་ནས་སྣང་བའི་གཞིས་བརྒྱན་པའི་སྙིང་པོ་སོགས་སངས་རྒྱས་ཀྱི་ཞིང་རྡུལ་ཕྲ་རབ་སྙེད་ཀྱི་གྲངས་དང་མཉམ་པའི་སྤོས་ཆུའི་རྒྱ་མཚོ་མཐའ་ཡས་པ་རྣམས། རླུང་གི་དཀྱིལ་འཁོར་རི་རབ་ཀྱི་རྡུལ་ཕྲ་རབ་སྙེད་ཀྱིས་བསྟེན་ཅིང༌། སྤོས་ཆུའི་རྒྱ་མཚོ་མཐའ་ཡས་པ་གྲངས་ཀྱིས་བགྲང་བར་མི་ནུས་པ་དག་ལས།
འདོད་རྒུའི་དཔལ་འབྱུང་པའི་ནོར་བུ་རིན་པོ་ཆེའི་པདྨོ་རིན་པོ་ཆེའི་འོད་ཟེར་ཀུན་ནས་འབྱིན་པ་རབ་ཏུ་རྒྱས་པ་གྲངས་ལས་འདས་པ་འཁོད་ཅིང་ཁྱབ་པའི་པདྨ་སོ་སོའི་སྙིང་པོར་ནོར་བུའི་ཁོར་ཡུག་གིས་བསྐོར་བའི་ནང་ན། ཞིང་ཁམས་རྒྱ་མཚོ་མཐའ་མེད་པ་དེ་ཐམས་ཅད་ཀྱང་ས་གཞི་རིན་པོ་ཆེ་ལས་གྲུབ་ཅིང་དབུས་མཐོ། མཐའ་རིམ་གྱིས་གཞོལ་བ་ཁོད་སྙོམས་པ་རེག་ན་བདེ་བ་གསེར་གྱི་པདྨ་སོགས་ཡིད་འོངས་ནོར་བུའི་ལྗོངས་ཀྱིས་མཛེས་པ་རིན་པོ་ཆེའི་ཁང་བཟང་དང་སྐྱེ་འགྲོ་ཉོན་མོངས་མེད་ཅིང་ཕུན་ཚོགས་ཡོན་ཏན་གྱི་འབྱོར་པ་སོགས་མདོར་ན་བཀོད་ལེགས་མ་ཚང་བ་མེད་པའི་ལོངས་སྤྱོད་ཕུལ་དུ་བྱུང་བའམ་རྨད་དུ་བྱུང་བས་འཇིག་རྟེན་གྱི་ཁམས་ཐམས་ཅད་འཕྱུར་བུར་བཀང་བ། མཐའ་ཡས་པའི་སངས་རྒྱས་ཀྱི་ཞིང་ཁམས་དཔག་ཏུ་མེད་པས་བསྐོར་བ་ལ་མཆོད་པའི་སྤྲིན་རབ་འབྱམས་དཔག་ཏུ་མེད་པ་རྒྱུན་མི་ཆད་པ་ཀུན་ཏུ་བཟང་པོའི་ཏིང་འཛིན་སྨོན་ལམ་གྱི་མཐུ་ལྟར་རྣམ་པར་བརྒྱན་ཅིང་ཞིང་གི་རྡུལ་རེར་ཡང་རྡུལ་སྙེད་ཀྱི་རྒྱལ་བ་སྲས་བཅས་ཐམས་ཅད་དོག་པ་མ་ཡིན་པར་མཛད་པའི་འཕྲུལ་རླབས་ཐམས་ཅད་ཅིག་ཅར་གསལ་བའམ་སྣང་བ་ཅན་དང༌། དེ་ཡང་ཆོས་ཀྱི་དབྱིངས་སུ་རོ་གཅིག་པ་བཞིན་དུ་མར་སྣང་ཡང་ཆོས་ཉིད་གཅིག་ཏུ་འདུ་བ་གཅིག་པུ་ཉིད་རྣམ་པ་ཐམས་ཅད་པར་འཆར་བའི་རྒྱལ་བའི་ཐུགས་རྗེའི་བྱིན་རླབས་རྣམ་པར་འཕྲུལ་པ་སྟོན་པ་ཇི་བཞིན། བདག་གིས་དགེ་བའི་སེམས་མོས་སྟོབས་ཀྱིས་སྤྲུལ་ཏེ་དཔལ་ལྡན་བླ་མར་དད་པས་འབུལ་བར་བགྱི་ན། འགྲོ་ཀུན་སྤྲུལ་སྐུའི་ཞིང་ལ་སྤྱོད་པར་ཤོག་ཅེས་པའོ། ཞིང་ཁམས་རྒྱ་མཚོ་རྡུལ་རེར་རྡུལ་སྙེད་ཀྱི། སངས་རྒྱས་ཞིང་དང་ཀུན་བཟང་མཆོད་པའི་སྤྲིན། ། ཀུན་གྱི་རྒྱན་ལྡན་ཇི་སྙེད་འོད་འཕྲོའི་རྩེར།
རྒྱལ་བ་སྲས་བཅས་རྣམ་ཐར་ཀུན་སྣང་ཞིང༌། འཁོར་ཞིའི་འདོད་རྒུ་མ་ཚང་མེད་འདུས་པ། ཆོས་དབྱིངས་ཐམས་ཅད་རྒྱས་པར་འགེངས་པའི་འཕྲུལ། ནམ་མཁའི་ཁམས་ཁྱབ་སྲིད་པའི་མཐར་གནས་ནི། ཆོས་ཀྱི་རྒྱལ་པོ་མཆོད་པས་མཉེས་གྱུར་ཅིག ། ཅེས་པའི་ཚིག་དོན་ཡང་གོང་གིས་ཤེས་སོ། ། མཎྜལ་གྱི་གྲངས་འཛིན་སྐབས། ཐོག་མར་རྒྱས་པ་རེའི་རྗེས་སུ་འདོན་ཚིག་བསྡུས་པ་རི་རབ་གླིང་བཞི་མ་ལྟ་བུས་གྲངས་བསོག མེ་ཏོག་གི་ཚོམ་བུ་ཡང་རེ་རེ་བཞིན་ཁ་གསོ་བྱ། དེ་ནས་ཡན་ལག་བདུན་པ་ལས་མཆོད་པའི་ཡན་ལག་གི་འཕྲོས་བླ་ན་ཡོད་པའི་མཆོད་པ།
མེ་ཏོག་དམ་པ་འཕྲེང་བ་དམ་པ་དང༌། ། སིལ་སྙན་རྣམས་དང་བྱུག་པ་གདུགས་མཆོག་དང༌། ། མར་མེ་མཆོད་དང་བདུག་སྤོས་དམ་པ་ཡིས། ། རྒྱལ་བ་དེ་དག་ལ་ནི་མཆོད་པར་བགྱི། ། ན་བཟའ་དམ་པ་རྣམས་དང་དྲི་མཆོག་དང༌། ། ཕྱེ་མའི་ཕུར་མ་རི་རབ་མཉམ་པ་དང༌། ། བཀོད་པས་ཁྱད་པར་འཕགས་པའི་མཆོག་ཀུན་གྱིས། ། རྒྱལ་བ་དེ་དག་ལ་ཡང་མཆོད་པར་བགྱི། ། དམ་པ་ཅེས་པ་དང་མཆོག་ཞེས་པའི་དོན་ནི་བཟང་པོའི་དོན་ཡིན་པས་དངོས་པོ་དེ་ཉིད་རྒྱུ་བཟང་ཞིང་མཛེས་པ་ལ་སོགས་པ་ཅན་ཏེ་དེ་ཡང་ལྷ་དང་མིའི་མེ་ཏོག་དམ་པ་སིལ་མ་རྣམས་དང་རིན་པོ་ཆེ་དང་མེ་ཏོག་གི་འཕྲེང་བ་དམ་པ་དང་སིལ་སྙན་རྣམས་དང་རྒྱུད་ཅན་ལ་སོགས་པ་རོལ་མོའི་མཆོག་རྣམས་དང་དྲི་ཞིམ་པོའི་བྱུག་པ་དང་གདུགས་མཆོག་ལ་སོགས་པ་བ་དན་དང་རྒྱལ་མཚན་ལྡ་ལྡི་ལ་སོགས་པ་དང་འབྲུ་མར་ལ་སོགས་པའི་མར་མེ་མཆོག་དང་ཤངས་ཚིམ་པར་བྱེད་པའི་ལྷན་སྐྱེས་སྣ་གཅིག་པའམ་སྦྱར་སྤོས་དམ་པ་གཞན་ཡང་ན་བཟའ་ལྷ་དང་མི་གོས་མཆོག་དང་སྐུ་ལ་བྱུག་པར་བྱ་བ་སྟོང་གསུམ་ཀུན་ཏུ་དྲི་ངད་ལྡང་བའི་ལྷའི་དྲི་ཆབ་སྤོས་དྲི་ཞིམ་པོའི་ཕྱེ་མའི་ཕུར་མ་འཐུམ་བུར་བྱས་པ་དེ་དག་ཀྱང་རྒྱ་རྔམས་རི་རབ་དང་མཉམ་པ་བཀོད་པས་ཁྱད་པར་འཕགས་པའི་མཆོག་རྣམས་ཀྱིས་རྒྱལ་བ་རྣམས་ལ་མཆོད་པར་བགྱི་ཅེས་པའོ། ། བླ་ན་མེད་པའི་མཆོད་པ་ནི།
མཆོད་པ་གང་རྣམས་བླ་མེད་རྒྱ་ཆེ་བ། ། དེ་དག་རྒྱལ་བ་ཐམས་ཅད་ལ་ཡང་མོས། ། བཟང་པོ་སྤྱོད་ལ་དད་པའི་སྟོབས་དག་གིས། ། རྒྱལ་བ་ཀུན་ལ་ཕྱག་འཚལ་མཆོད་པར་བགྱི། ། འདི་ནི་བླ་ན་མེད་པ་སྟེ། ལྷའི་འཇིག་རྟེན་མན་ཆད་ན་དེ་ལས་ལྷག་པ་ལྟ་ཅི་སྨོས་དེ་དང་མཉམ་པ་འགའ་ཡང་མེད་པས་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཏིང་ངེ་འཛིན་ལས་སྤྲུལ་པའི་མཆོད་པ་ཇི་སྙེད་པ་རྣམས་ནི་དེའི་གོང་ན་མཆོད་པ་གཞན་མེད་པས་བླ་ན་མེད་པ་དང་ཕྱོགས་དུས་ཀུན་ཏུ་ཁྱབ་པས་རྒྱ་ཆེ་བ་ཡིན་ལ་དེ་དག་གོང་དུ་སྨོས་པའི་རྒྱལ་བ་ཐམས་ཅད་ལ་ཡང་ལྷག་པར་མོས་པ་དང་བཟང་པོ་སྤྱོད་པ་ལ་ཕན་ཡོན་དཔག་ཏུ་མེད་པ་ཞིག་ཡོད་པར་ཡིད་ཆེས་པའི་དད་པའི་སྟོབས་ཀྱིས་ཀུན་ནས་བླངས་ཏེ། རྒྱལ་བ་ཀུན་ལ་ཕྱག་འཚལ་ཞིང་མཆོད་པར་བགྱིའོ། ། ཅེས་ཏེ་དེ་ལྟར་ཕྱག་འཚལ་བའི་ཚུལ་བསམ་གྱིས་མི་ཁྱབ་པ་དང་མཆོད་པའི་ཚུལ་བསམ་གྱི་མི་ཁྱབ་པ་རྣམས་ནི་དེ་ལྟ་མོས་པས་སྒྲུབ་པ་དང་མ་འོངས་པ་ན་མཐུ་ཐོབ་པའི་ཚེ་དེ་ལྟ་བུ་འགྲུབ་པར་སྨོན་པ་ཉིད་དོན་གྱི་གཙོ་བོ་ཡིན་ནོ། ། དེ་ནས་བཤགས་པའི་ཡན་ལག་ལ་སྐབས་འདིར་ཕུང་པོ་གསུམ་པའི་མདོ་འདོན་སྲོལ་མཛད་པས་དེ་ལྟར་ན་བྱང་ཆུབ་ལྟུང་བཤགས་འདིར་འདོན། ཕུང་པོ་གསུམ་ཟེར་བའི་རྒྱུ་མཚན་རྟེན་གྱི་ཕུང་པོ།
བཤགས་པའི་ཕུང་པོ་བསྔོ་བའི་ཕུང་པོ་གསུམ་བརྗོད་དོན་ལ་ཡོད་པས་དེར་བཏགས་སོ་དེ་ཡང་སངས་རྒྱས་ཤཱཀྱ་ཐུབ་པ་ནས་སངས་རྒྱ་རི་དབང་གི་རྒྱལ་པོ་ལ་ཕྱག་འཚལ་ལོའི་བར་རྟེན་གྱི་ཕུང་པོ། བདག་གཞན་གྱི་སྐྱེ་བ་འདི་དང་སོགས་ནས་བགྱིད་ལགས་སོའི་བར་སྡིག་པ་མི་དགེ་བ་ཐམས་ཅད་བཤགས་སྡོམ་བགྱིད་པ་སྟེ་བཤགས་པའི་ཕུང་པོ། སངས་རྒྱས་བཅོམ་ལྡན་འདས་སོགས་ནས་འཇུག་རྫོགས་པའི་སངས་རྒྱས་བར་གྱིས་བསྔོ་བྱ་བསྔོ་བྱེད་བསྔོ་བ་སོགས་བསྔོ་བའི་ཕུང་པོ་ཡན་ལག་དང་བཅས་པ་བསྟན་ནོ། ། དེ་ནས་བཟང་སྤྱོད་ཀྱི། འདོད་ཆགས་ཞེ་སྡང་ཏི་མུག་དབང་གིས་ནི། ལུས་དང་ངག་དང་དེ་བཞིན་ཡིད་ཀྱིས་ཀྱང༌། ། སྡིག་པ་བདག་གིས་བགྱིས་པ་ཅི་མཆིས་པ། ། དེ་དག་ཐམས་ཅད་བདག་གིས་སོ་སོར་བཤགས། ། རྒྱུ་དུག་གསུམ་ལ་བསྟེན་ནས་བདག་གིས་ལུས་ངག་ཡིད་ཀྱིས་སྡིག་པ་བགྱིས་པ་དང་བགྱིད་དུ་རྩལ་བ་དང་བགྱིས་པ་ལ་རྗེས་སུ་ཡིད་རང་བའི་ཉེས་པ་ཅི་མཆིས་པ་ཐམས་ཅད་རྒྱལ་བ་སྲས་བཅས་རྣམས་ཀྱི་སྤྱན་སྔར་འགྱོད་པ་དྲག་པོས་སོ་སོར་བཤགས་སོ། ། ཞེས་སྟོབས་བཞི་ཚང་བའི་སྒོ་ནས་བཤགས་པ་སྟེ་རྒྱལ་བ་རྣམས་ཀྱི་སྤྱན་སྔར་དམིགས་པ་རྟེན་གྱི་སྟོབས།
བཤགས་པའི་ཚིག་སོགས་སྡིག་པ་བཤགས་པའི་ཐབས་ལ་འབད་པ་གཉེན་པོ་ཀུན་ཏུ་སྤྱོད་པའི་སྟོབས། ཉེས་བྱས་ལ་དུག་འཐུངས་པ་ལྟ་བུའི་འགྱོད་པ་བསྐྱེད་པ་རྣམ་པར་སུན་འབྱིན་པའི་སྟོབས། ཕྱིན་ཆད་སྲོག་ལ་བབས་ཀྱང་མི་བྱེད་སྙམ་པའི་སྡོམ་སེམས་ཉེས་པ་ལས་སླར་ལྡོག་པའི་སྟོབས་བཞི་ཡིན་ནོ། ། སྔོན་གྱི་སྐྱེས་བུ་དམ་པ་རྣམས་ཀྱི་ཞལ་ནས། སྡིག་ལྟུང་དང་ཞག་ཏུ་མ་འགྲོགས་པར་འཐོལ་བཤགས་བགྱིད་དགོས་ཅེས་གསུངས་པས་ཤིན་ཏུ་གལ་ཆེའོ། ། ཡི་རངས་བའི་ཡན་ལག ཕྱོགས་བཅུའི་རྒྱལ་བ་ཀུན་དང་སངས་རྒྱས་སྲས། ། རང་རྒྱལ་རྣམས་དང་སློབ་དང་མི་སློབ་དང༌། ། འགྲོ་བ་ཀུན་གྱི་བསོད་ནམས་གང་ལ་ཡང༌། ། དེ་དག་ཀུན་གྱི་རྗེས་སུ་བདག་ཡི་རངས། །
ཞེས་པ་སྟེ་ཕྱོགས་བཅུ་ན་བཞུགས་པའི་རྒྱལ་བ་ཀུན་དང་སངས་རྒྱས་ཀྱི་ཐུགས་ཀྱི་སྲས་བྱང་ཆུབ་སེམས་དཔའ་རྣམས་དང་རང་རྒྱལ་དང་ཉན་ཐོས་སློབ་པ་སྟེ་རྒྱུན་ཞུགས་ཕྱིར་འོང་ཕྱིར་མི་འོང་གསུམ་དང་མི་སློབ་པ་དགྲ་བཅོམ་པ་དང་གཞན་ཡང་འགྲོ་བ་ཐམས་ཅད་ཀྱིས་བསོད་ནམས་དགེ་བ་བྱས་པ་དེ་དག་ལ་བདག་རབ་ཏུ་དགའ་བའི་སྒོ་ནས་རྗེས་སུ་ཡི་རང་ངོ༌། ། ཆོས་འཁོར་བསྐོར་བར་བསྐུལ་བའི་ཡན་ལག་ནི། གང་རྣམས་ཕྱོགས་བཅུའི་འཇིག་རྟེན་སྒྲོན་མ་དག ། བྱང་ཆུབ་རིམ་པར་སངས་རྒྱས་མ་ཆགས་བརྙེས། ། མགོན་པོ་དེ་དག་བདག་གིས་ཐམས་ཅད་ལ། ། འཁོར་ལོ་བླ་ན་མེད་པར་བསྐོར་བར་བསྐུལ། ། ཕྱོགས་བཅུའི་འཇིག་རྟེན་ན་སེམས་ཅན་རྣམས་ཀྱི་གཏི་མུག་མུན་པ་སེལ་བར་མཛད་པའི་སྒྲོན་མ་དག བྱང་ཆུབ་དམ་པར་སངས་རྒྱས་ཤིང་དུས་གསུམ་ལ་མ་ཆགས་པའི་ཡེ་ཤེས་བརྙེས་པའི་མགོན་པོ་རྣམས་ལ་སེམས་ཅན་ཐམས་ཅད་ལ་ཕན་པའི་ཕྱིར་ཆོས་ཀྱི་འཁོར་ལོ་བླ་ན་མེད་པར་བསྐོར་བར་བསྐུལ་ཞིང་གསོལ་བ་འདེབས་སོ། ། ཞེས་པའོ། ། མྱ་ངན་ལས་མི་འདའ་བར་གསོལ་བའི་ཡན་ལག་ནི།
མྱ་ངན་འདའ་སྟོན་གང་བཞེད་དེ་དག་ལ། ། འགྲོ་བ་ཀུན་ལ་ཕན་ཞིང་བདེ་བའི་ཕྱིར། ། བསྐལ་པ་ཞིང་གི་རྡུལ་སྙེད་བཞུགས་པར་ཡང༌། ། བདག་གི་ཐལ་མོ་རབ་སྦྱར་གསོལ་བར་བགྱི། ། སངས་རྒྱས་ཐམས་ཅད་ནི་ཆོས་སྐུ་རྟག་པའི་སྐུ་ཅན་ཡིན་མོད་ཀྱང༌། གདུལ་བྱ་རྟག་འཛིན་ཅན་འདུལ་ཕྱིར་གཟུགས་སྐུ་མྱ་ངན་ལས་འདའ་བའི་ཚུལ་སྟོན་པར་བཞེད་པ་དེ་ཐམས་ཅད་ལ་འགྲོ་བ་རྣམས་ལ་མངོན་མཐོ་ངེས་ལེགས་ཀྱི་ཕན་བདེ་འབྱུང་ཕྱིར་བསྐལ་པ་ཞིང་གི་རྡུལ་སྙེད་ཀྱི་གྲངས་ལྡན་དུ་བཞུགས་པར་གསོལ་བ་འདེབས་པའོ། ། བསྔོ་བའི་ཡན་ལག་ནི། ཕྱག་འཚལ་བ་དང་མཆོད་ཅིང་བཤགས་པ་དང༌། ། རྗེས་སུ་ཡི་རངས་བསྐུལ་ཞིང་གསོལ་བ་ཡི། ། དགེ་བ་ཅུང་ཟད་བདག་གིས་ཅི་བསགས་པ། །
ཐམས་ཅད་རྫོགས་པའི་བྱང་ཆུབ་ཕྱིར་བསྔོའོ། ། དེ་ལྟར་ཕྱག་འཚལ་བ་དང་མཆོད་པ་དང་སྡིག་པ་བཤགས་པ་དགེ་བ་ལ་ཡིད་རང་བ་ཆོས་འཁོར་བསྐོར་བར་བསྐུལ་བ་མྱ་ངན་ལས་མི་འདའ་བར་གསོལ་བ་སོགས་དགེ་བ་ཐམས་ཅད་སྲིད་པའི་བདེ་བ་དང་ཉན་རང་གི་བྱང་ཆུབ་ཙམ་མ་ཡིན་པར་རྣམ་པ་ཐམས་ཅད་མཁྱེན་པའི་གོ་འཕང་དམ་པ་བདག་གཞན་སེམས་ཅན་ཐམས་ཅད་ཀྱིས་ཐོབ་པའི་ཕྱིར་ཡོངས་སུ་བསྔོའོ། ། ཞེས་སོ། ། མཐར་ཚོགས་ཞིང་བསྡུ་བ་ནི། མཆོད་ཞིང་འཁོར་རྣམས་ཁྱབ་བདག་བླ་མར་ཐིམ། ། བླ་མ་འོད་ཞུར་བདག་དང་གཅིག་ཏུ་འདྲེས། ། མཆོད་བྱ་མཆོད་བྱེད་མཆོད་རྫས་མཉམ་པ་ཉིད། ། རང་གྲོལ་བདེ་བ་ཆེ་འདི་མཆོད་པའི་ཕུལ། ། ཞེས་སྐྱབས་འགྲོའི་སྐབས་བཞིན་བྱས་ལ་མ་བཅོས་སྤྲོས་བྲལ་གྱི་ངང་དུ་མཉམ་པར་བཞག དེ་ལྟར་མཎྜལ་ནི་ཚོགས་གཉིས་རྫོགས་བྱེད་ཀྱི་ཐབས་ཤིན་ཏུ་གལ་ཆེ་བ་ཡིན་ཏེ་དངོས་པོ་ཆུང་ཡང་དམིགས་པ་དང་བསམས་པའི་སྟོབས་ཀྱིས་རྒྱ་ཆེར་འཕེལ་བའི་ཕྱིར་དང་ཚོགས་ཞིང་ཁྱད་པར་ཅན་གྱི་དྲུང་དུ་མཎྜལ་གྱི་ཆོ་ག་ཚར་གཅིག་ཕུལ་བ་ལའང་ཕ་རོལ་ཕྱིན་པ་དྲུག་ཀའི་ཆ་ཤས་ཚང་བའི་ཕན་ཡོན་ཡོད་པར་ཡང་མདོ་ལས།
བ་གཅི་ཆུར་བཅས་སྦྱིན་པ་སྟེ། བྱི་དོར་བྱས་པ་ཚུལ་ཁྲིམས་ཡིན། ། སྲོག་ཆགས་བསལ་བ་བཟོད་པ་སྟེ། ། བརྩོན་འགྲུས་བྱི་དོར་བྱེད་པ་བརྩོན། ། བསམ་གཏན་དེར་སེམས་སྐད་ཅིག་མར། ། རི་མོ་ལེགས་འབར་ཤེས་རབ་བོ། ། ཞེས་དང་འདིར་ནི་ལུས་ཀྱི་ལས་བྱས་ན། ཁ་དོག་གསེར་ལྟར་འགྱུར་བ་དང༌། ། ནད་རྣམས་ཀུན་ལས་རྣམ་པར་གྲོལ། ། ལྷ་དང་མི་ལས་ཆེས་ལྷག་ཅིང༌། །
ཟླ་བ་ལྟ་བུར་གཟི་བརྗིད་ལྡན། ། ནོར་དང་གསེར་ནི་ཕུན་སུམ་ཚོགས། ། རྒྱལ་པོའི་རིགས་དང་སངས་རྒྱས་ས། ། མཆོག་གི་ཁྱིམ་དུ་སྐྱེ་བ་ཉིད། ། ཅེས་སོགས་ཕན་ཡོན་རྒྱ་ཆེར་གསུངས་སོ། ། མཆོད་འོས་ཀུན་ལ་མཆོད་ཅིང་བསྟོད་པ་ནི། ། ཡོན་ཏན་མ་ལུས་འབྱུང་བའི་རྩ་བར་གསུངས། ། ཁྱད་པར་བླ་མ་མཆོད་པའི་ཐབས་ཚུལ་ནི། ། ཆེས་ཆེར་ཕན་ཡོན་ཆེ་བར་རྒྱལ་བས་གསུངས། ། དེ་ཕྱིར་ཚོགས་གཉིས་རྫོགས་པའི་ཐབས་ཟབ་མོ།
མཎྜལ་ཆོ་ག་འདི་ལ་ནན་ཏན་གྱིས། ཉམས་སུ་བླངས་ན་དོན་འབྲས་མི་བསླུ་ངེས། ཚིག་དོན་ཡིད་ལ་ཡང་དག་སེམས་པར་མཛོད། ཅེས་ཀྱང་སྨྲས་སོ།། ༈ བཞི་པ་བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་ནི། དེ་ཡང་རང་ཉིད་བཅོམ་ལྡན་འདས་མ་རྡོ་རྗེ་ཕག་མོའི་སྐུར་གསལ་གདབ་པ་ལ། འདི་ལྟར་འདོན་ཞིང་དོན་བསམ་མོ། ། དེ་ཡང༌། གཉིས་བསྡུས་ཆོས་རྣམས་མི་དམིགས་སྟོང་ཉིད་ངང༌། རང་རིག་ཡེ་ཤེས་སྙིང་རྗེའི་རང་གཟུགས་ནི། །
རྒྱལ་ཡུམ་རྡོ་རྗེ་ཕག་མོ་བདེ་ཆེན་སྐུ། ། དམར་གསལ་བདེན་པ་གཉིས་མཚོན་རྩ་ཞལ་འཛུམ། ། རྣ་ལྟག་ཕག་ཞལ་མཐིང་ག་གྱེན་དུ་གཟིགས། ། དུས་གསུམ་གཟིགས་པའི་སྤྱན་གསུམ་མཛེས་པ་དང༌། ། བདུད་བཞི་བཅོམ་པས་མཆེ་བ་ཅུང་ཟད་གཙིགས། ། ཐབས་ཤེས་ཟུང་འཇུག་ཕྱག་གཉིས་གཡས་གྲི་གུག ། གཡོན་པ་ཐོད་ཁྲག་ཐུགས་ཀར་འཛིན་པ་དང༌། ། མཆན་ཁུང་རྡོ་རྗེ་ཁ་ཊྭཾ་ག་བསྣམས་པ། ། དུག་གསུམ་བཅོམ་ཞིང་བདེ་ཆེན་དགྱེས་པའི་ཉམས། སྐུ་ལྔ་ཡེ་ཤེས་ལྔ་རྫོགས་ཐོད་སྐམ་ལྔ། །
ཕྱག་རྒྱ་ལྔས་བརྒྱན་འདུ་བྱེད་ལྔ་བཅུ་ནི། ། རྣམ་དག་མི་མགོ་རློན་པའི་དོ་ཤལ་འཆང༌། ། སྒྲིབ་གཉིས་རྣམ་དག་གཅེར་མོའི་སྐུའི་ལང་ཚོ། ། བཅུ་དྲུག་དགའ་བའི་ཉམས་ལྡན་ཞབས་གཉིས་ནི། ། སྲིད་ཞིའི་མཐའ་ལ་མི་གནས་གར་སྟབས་ཀྱིས། ། སྐྱོན་གྱིས་མ་གོས་མ་ཆགས་པདྨ་དང༌། ། རང་བཞིན་འོད་གསལ་ཉི་མའི་གདན་ལ་བཞུགས། ། ཡེ་ཤེས་མེ་ཕུང་ཆེན་པོ་འབར་བར་གསལ། ། རང་ཉིད་དེ་ལྟར་གསལ་བའི་སྤྱི་བོ་ཡི། ། ནམ་མཁར་དགོས་འབྱུང་རིན་ཆེན་ཁྲི་སྟེང་དུ། །
པདྨ་ཉི་ཟླའི་གདན་སྟེང་བླ་མ་མཆོག ། རྡོ་རྗེ་འཆང་དབང་འགྱུར་མེད་སྐུ་མདོག་མཐིང༌། ། ཆོས་ཀུན་དབྱིངས་སུ་དག་ཕྱིར་ཞལ་གཅིག་འཛུམ། ། ཐུགས་རྗེའི་རང་བཞིན་སྤྱན་རས་ཟུང་གིས་མཛེས། ། བདེན་གཉིས་ཟུང་འཇུག་ཕྱག་རྒྱས་རྡོར་དྲིལ་འཛིན། ། སྲིད་ཞིའི་མཐའ་གཉིས་མི་གནས་ཞབས་ཟུང་ནི། ། རྡོ་རྗེ་སྐྱིལ་ཀྲུང་བཞུགས་པའི་སྐུ་ལུས་ལ། ། དགེ་ཆོས་ཡོངས་རྫོགས་རལ་པའི་ཐོར་ཚུགས་དང༌། ཡེ་ཤེས་ལྔ་བདག་རིགས་ལྔའི་ཅོད་པཎ་ཅན། ། འདོད་ཡོན་རྒྱན་དུ་འཆར་བ་རིན་ཆེན་རྒྱན། །
ཚུལ་ཁྲིམས་ཕུང་པོའི་དར་གྱི་ན་བཟའ་མཛེས། ། རྣམ་ཀུན་སྟོང་ཉིད་ཡུམ་མཆོག་ཕག་མོས་འཁྱུད། ། བདེ་སྟོང་ཟུང་འཇུག་དགྱེས་པའི་ཉམས་ཀྱིས་རོལ། ། འཁོར་འདས་ཀུན་ཁྱབ་འཕྲིན་ལས་འོད་ཟེར་ཀློང༌། ། མཐོང་ཐོས་དྲན་གྲོལ་ཆེན་པོ་ཆོས་ཀྱི་རྗེ། ། བླ་མ་ཡི་དམ་དཔག་མེད་རྣལ་རོལ་ཀུན། ། རྩ་བའི་བླ་མའི་ཡེ་ཤེས་སྒྱུ་མ་ཏེ། ། གང་འདུལ་རྣམ་ཆ་སྤྱི་བོའི་གཙུག་ཏུ་ཤར། ། བདག་གི་ལུས་དང་ལོངས་སྤྱོད་ཐམས་ཅད་དང༌། ། མཁའ་དང་མཉམ་པའི་འགྲོ་བ་མ་ལུས་པ། །
སྐྱེས་མཆོག་ཁྱེད་ཀྱི་འབངས་སུ་འབུལ་ལགས་ན། ། ཐུགས་རྗེས་དགོངས་ནས་བཞེས་ཏེ་བསྐྱབ་ཏུ་གསོལ། ། ཞེས་ངག་ཏུ་འདོན་པ་དང་ལྷན་ཅིག་རང་ཉིད་རྡོ་རྗེ་ཕག་མོའི་སྐུའི་རྣམ་པ་གསལ་བའི་སྤྱི་བོར་རྩ་བའི་བླ་མ་རྡོ་རྗེ་འཆང་ཡབ་ཡུམ་དེའི་དབུ་གཙུག་ན་ཡར་བརྒྱུད་པའི་བླ་མ་རྡོ་རྗེ་འཆང་ལ་ཐུག་གི་བར་མཐོ་བརྩེགས་སུ་བཞུགས་པར་བསམ་པ་སྟེ། རྩ་བརྒྱུད་ཀྱི་བླ་མ་ཐམས་ཅད་དགོངས་པ་ལ་མཐོ་དམའ་མེད་པ་སངས་རྒྱས་ཉག་གཅིག་ཏུ་བསམ་ལ་རང་ཕག་མོར་གསལ་བའི་ཐུགས་ཀ་ནས་འོད་ཟེར་གྱི་སྣེ་ལ་མཆོད་པའི་ཚོགས་དཔག་ཏུ་མེད་པ་ཕྱི་མེ་ཏོག་བདུག་སྤོས་སོགས་ཉེར་མཆོད་ནང་ཤ་ལྔ་བདུད་རྩི་ལྔ་གསང་བ་རིག་མ་བཅུ་དྲུག་བདེ་སྟོང་གི་ཡེ་ཤེས་དེ་ཁོ་ན་ཉིད་སོགས་ཀྱི་མཆོད་པས་མཆོད་པར་བསམ་དེ་ནས་གསོལ་འདེབས་འདོན་པ་ནི། ན་མོ་མཧཱ་མུ་དྲཱ་ཡ། སྐུ་གསུམ་གྱི་འབྲས་བུ་སྨིན་པའི་ས། ། གནས་འོག་མིན་ཆོས་ཀྱི་ཕོ་བྲང་དུ། ། ཆོས་སྐུ་རྡོ་རྗེ་འཆང་ཆེན་ལ་གསོལ་བ་འདེབས། ། སེམས་ཉིད་ལྷན་སྐྱེས་ཀྱི་རང་ངོ་འཕྲོད་པ་དང༌། ། ལམ་གང་ཤར་ལ་སྤང་བླང་མེད་པ་དང༌། །
སྣང་སྲིད་སྐུ་གསུམ་དུ་འཆར་བར་བྱིན་གྱིས་རློབས། ། བྱིན་རླབས་ཀྱི་ཆུ་བོ་འབབ་པའི་ས། ། ཤར་ཟ་ཧོར་ནོར་བུའི་དགོན་པ་རུ། ། ཏིལླི་ཤེས་རབ་བཟང་པོ་ལ་གསོལ་བ་འདེབས། ། སེམས་ཉིད༴ སོགས་གོང་བཞིན་རིགས་འགྲེའོ། ། དངོས་གྲུབ་ཀྱི་བདུད་རྩི་འབྱུང་བའི་ས། ། བྱང་པུཥྤ་ཧ་རིའི་དགོན་པ་རུ། ། མཁས་པ་ནཱ་རོ་པཎ་ཆེན་ལ་གསོལ་བ་འདེབས། ། སེམས༴
ལམ་གང་ཤར༴ སྣང་སྲིད༴ མན་ངག་གི་རྒྱ་མཚོ་འཁྱིལ་བའི་ས། ། ལྷོ་གྲོ་བོ་ལུང་གི་དགོན་པ་རུ། ། སྒྲ་བསྒྱུར་མར་པ་ལོ་ཙཱ་ལ་གསོལ་བ་འདེབས། ། སེམས༴ ལམ༴ སྣང༴ སྒྲུབ་བརྒྱུད་ཀྱི་གངས་རི་ཆགས་པའི་ས། ། ནུབ་ལ་ཕྱི་གངས་ཀྱི་ར་བ་རུ། །
དབང་ཕྱུག་མི་ལ་རས་པ་ལ་གསོལ་བ་འདེབས། ། སེམས༴ ལམ༴ སྣང༴ དཀར་བརྒྱུད་ཀྱི་རི་དབང་བརྟན་པའི་ས། ། ཤར་དྭགས་ལྷ་སྒམ་པོའི་དགོན་པ་རུ། ། ཆོས་རྒྱལ་དྭགས་པོ་ལྷ་རྗེ་ལ༴ སེམས༴ ལམ༴ སྣང༴
ཁམས་གསུམ་གྱི་རྒྱལ་སྲིད་སྐྱོང་བའི་ས། ། དཔལ་ཕག་མོ་གྲུ་ཡི་ནགས་ཁྲོད་དུ། ། བདེ་གཤེགས་ཁམས་པ་རྡོར་རྒྱལ་ལ༴ སེམས༴ ལམ༴ སྣང༴ གནས་ལུགས་ཀྱི་རྟོགས་པ་སྐྱོང་བའི་ས། ། སྣ་ཕུ་ཆོས་ལུང་གི་དགོན་པ་རུ། ། གྲུབ་ཐོབ་གླིང་ཆེན་རས་པ་ལ༴ སེམས༴
ལམ༴ སྣང༴ བཤད་སྒྲུབ་ཀྱི་སྙིང་པོ་ལེན་པའི་ས། ། འབྲུག་ར་ལུང་གཉིས་ཀྱི་དགོན་པ་རུ། ། འགྲོ་མགོན་གཙང་པ་རྒྱ་རས་ལ༴ སེམས༴ ལམ༴ སྣང༴ ཆོས་བརྒྱད་ལ་རོ་སྙོམས་སྤྱོད་པའི་ས། ། སྟག་རི་གངས་ཀྱི་ར་བ་རུ། །
སངས་རྒྱས་དབོན་ཆེན་རས་པ་ལ༴ སེམས༴ ལམ༴ སྣང༴ ལྷུན་གྲུབ་ཀྱི་རང་ས་འཛིན་པའི་ས། ། གདན་ས་ཡ་བཞིའི་བཞུགས་གནས་སུ། ། ཆོས་རྗེ་གཞོན་ནུ་སེང་གེ་ལ༴ སེམས༴ ལམ༴ སྣང༴
བདེ་ཆེན་གྱི་འཁོར་ལོས་བསྒྱུར་བའི་ས། ། ཡང་དགོན་རྒྱལ་པོའི་ཕོ་བྲང་དུ། ། བྱང་སེམས་ཉི་མ་སེང་གེ་ལ༴ སེམས༴ ལམ༴ སྣང༴ སྐྱེ་མེད་ཀྱི་ནམ་འཕང་སྤྱོད་པའི་ས། ། བར་འབྲོག་རྡོར་གླིང་གི་དགོན་པ་རུ། ། ཆོས་ཀྱི་རྡོ་རྗེ་གླིང་པ་ལ༴ སེམས༴
ལམ༴ སྣང༴ ཟབ་རྒྱས་ཀྱི་ཆོས་སྒོ་འབྱེད་པའི་ས། ། སྤོས་སྐྱ་དཔལ་གྱི་གཟིམ་ཁང་དུ། ། མཚན་ལྡན་སྤོས་སྐྱ་པ་ཆེན་པོ་ལ༴ སེམས༴ ལམ༴ སྣང༴ ཐེག་ཆེན་གྱི་བསྟན་པ་དར་བའི་ས། ། དཀར་བརྒྱུད་ཀྱི་གདན་ཁྲི་ཡངས་པ་རུ། །
དྲིན་ཆེན་བཅུ་གསུམ་པ་ཆེན་པོ་ལ༴ སེམས༴ ལམ༴ སྣང༴ སྨིན་གྲོལ་གྱི་སྐལ་ལྡན་ཚིམ་པའི་ས། ། ཟབ་ཡངས་བདེ་ཆེན་གྱི་ཕུག་པ་རུ། ། འཇམ་དབྱངས་ཀུན་དགའ་སེང་གེ་ལ༴ སེམས༴ ལམ༴ སྣང༴
བསླབ་གསུམ་གྱི་མེ་ཏོག་འཁྲུངས་པའི་ས། ། གཞན་ཕན་གྱི་སྐྱེད་ཚལ་ཡངས་པ་རུ། ། དྲིན་ཆེན་བཛྲ་རཏྣ་ལ༴ སེམས༴ ལམ༴ སྣང༴ འཁྲུལ་མེད་ཀྱི་ཉམས་མྱོང་འཆར་བའི་ས། ། ཟབ་གསལ་གྱི་ཀུན་དགའ་ར་བ་རུ། ། འཇམ་དབྱངས་བློ་གྲོས་སེང་གེ་ལ༴ སེམས༴
ལམ༴ སྣང༴ གནས་ལུགས་ཀྱི་རང་འོད་གསལ་བའི་ས། ། གངས་ཅན་གྱི་ལྟེ་བ་གངས་བཟང་སུ། ། མཉམ་མེད་མཁྱེན་བརྩེ་རྟོགས་ལྡན༴ སེམས༴ ལམ༴ སྣང༴ འཁོར་འདས་ལ་མཉམ་པར་སྤྱོད་པའི་ས། ། རང་བྱུང་ལྷན་སྐྱེས་ཀྱི་ཕོ་བྲང་དུ། །
འཇམ་དབྱངས་ཡེ་ཤེས་རིན་ཆེན་ལ༴ སེམས༴ ལམ༴ སྣང༴ བདག་གཞན་གྱི་དགོས་འདོད་འབྱུང་བའི་ས། ། མཉམ་ཉིད་ཀྱི་ཞིང་ཁམས་ཡངས་པ་རུ། ། གྲུབ་ཆེན་བློ་གྲོས་མཆོག་ལྡན༴ སེམས༴ ལམ༴ སྣང༴
སྐལ་ལྡན་གྱི་སེམས་རྒྱུད་གྲོལ་བའི་ས། ། རང་རིག་ཡེ་ཤེས་ཀྱི་ཕོ་བྲང་དུ། ། དྲིན་ཆེན་ཤེས་རབ་བཟང་པོ་ལ༴ སེམས༴ ལམ༴ སྣང༴ མཁྱེན་གཉིས་ཀྱི་ལོ་ཏོག་རྒྱས་པའི་ས། ། རང་བཞིན་རྣམ་དག་གི་ཕོ་བྲང་དུ། ། འཁྲུལ་ཞིག་ནམ་མཁའི་རྣལ་འབྱོར་ལ༴ སེམས༴
ལམ༴ སྣང༴ སྣང་གྲགས་རྣམས་ཆོས་སྐུར་རོལ་བའི་ས། ། ཕྱོགས་བྲལ་གྱི་ནམ་མཁའ་ཡངས་པ་རུ། ། རྒྱལ་དབང་ཀུན་དགའ་དཔལ་འབྱོར༴ སེམས༴ ལམ༴ སྣང༴ སེམས་ཉིད་ཀྱི་གཏེར་ཁ་འབྱེད་པའི་ས། ། སྟོང་ཉིད་སྙིང་རྗེའི་ཕོ་བྲང་དུ། །
ངག་དབང་ཆོས་ཀྱི་རྒྱལ་པོ་ལ༴ སེམས༴ ལམ༴ སྣང༴ བདེ་སྟོང་གི་ཡེ་ཤེས་འབྱུང་བའི་ས། ། ལྷན་སྐྱེས་ཟབ་ཡངས་ཀྱི་ཕོ་བྲང་དུ། ། རྒྱལ་དབང་ཆོས་ཀྱི་གྲགས་པ་ལ༴ སེམས༴ ལམ༴ སྣང༴
ཟབ་དོན་སྙིང་པོ་ལེན་པའི་ས། ། བདེ་ཆེན་འབྲུག་རྒྱས་ཀྱི་དགོན་པ་རུ། ཀུན་སྤངས་ཤེས་རབ་རྒྱ་མཚོ་ལ༴ སེམས༴ ལམ༴ སྣང༴ ཚད་མེད་ཀྱི་ཐུགས་རྗེས་ཁྱབ་པའི་ས། འཕྲིན་ལས་མཁའ་ཁྱབ་ཀྱི་ཕོ་བྲང་དུ། ། རྒྱལ་དབང་པདྨ་དཀར་པོ་ལ། ། སེམས༴
ལམ༴ སྣང༴ ཐེག་ཆེན་གྱི་ཆོས་ཆར་འབེབས་པའི་ས། ། གནས་གར་བཞུགས་ཆོས་ཀྱི་ཕོ་བྲང་དུ། ། ཡོངས་འཛིན་ངག་དབང་བཟང་པོ་ལ༴ སེམས༴ ལམ༴ སྣང༴ གཞན་ཕན་གྱི་འཕྲིན་ལས་འཕེལ་བའི་ས། ། ཆོས་ཉིད་གཉུག་མའི་ཕོ་བྲང་དུ། །
སེམས་དཔའ་རིན་ཆེན་དཔལ་བཟང་ལ༴ སེམས༴ ལམ༴ སྣང༴ དཀར་བརྒྱུད་ཀྱི་སྙིང་པོ་རྒྱས་པའི་ས། ། བྱང་ཆུབ་གཏེར་ཆེན་གྱི་ཕོ་བྲང་དུ། ། རྒྱལ་དབང་དཔག་བསམ་དབང་པོ་ལ། ། སེམས༴ ལམ༴ སྣང༴
མཐའ་བྲལ་གྱི་ལམ་ལ་གནས་པའི་ས། ། སྙིང་རྗེའི་གྲུ་འཛིན་གྱི་ཕོ་བྲང་དུ། ། ཕྱག་རྡོར་ནོར་བུ་ཡབ་སྲས་ལ༴ སེམས༴ ལམ༴ སྣང༴ བརྟུལ་ཞུགས་ཀྱི་སྤྱོད་པ་སྐྱོང་བའི་ས། ། འཁོར་འདས་ཟང་ཐལ་གྱི་ཕོ་བྲང་དུ། ། རྗེ་བཙུན་རང་རིག་རས་ཆེན་ལ་གསོལ་བ་འདེབས༴ སེམས༴
ལམ༴ སྣང༴ གང་འདུལ་གྱི་འགྲོ་ཕན་འབྱམས་ཀླས་པ། ། འབྲེལ་ཚད་ཐར་ལམ་གྱི་ཕོ་བྲང་དུ། ། རྒྱལ་དབང་མི་ཕམ་དབང་པོ་ལ། ། སེམས༴ ལམ༴ སྣང༴ སྦས་ཚུལ་གྱིས་འགྲོ་ཕན་སྒྲུབ་པའི་ས། ། བྲག་མཚོ་བསམ་རྫོང་གི་དགོན་པ་རུ། །
འཇམ་དབྱངས་འཕྲིན་ལས་རབ་བརྟན་ལ༴ སེམས༴ ལམ༴ སྣང༴ དོན་གཉིས་ཀྱི་སྨོན་ལམ་སྤྱོད་པའི་ས། ། རྒྱལ་ཁམས་ཀྱི་གནས་མཆོག་ཡངས་པ་ན། ། ཨ་ཝ་དྷཱུ་ཏི་ཚེ་དབང་ནོར་བུ་ལ༴ སེམས༴ ལམ༴ སྣང༴
འཕགས་མཆོག་གིས་བསམ་བཞིན་སྤྲུལ་པའི་ས། ། གཞན་ཕན་རབ་འབྱམས་ཀྱི་ཕོ་བྲང་དུ། ། རྒྱལ་དབང་འཕྲིན་ལས་ཤིང་རྟ་ལ༴ སེམས༴ ལམ༴ སྣང༴ ལྷན་སྐྱེས་ཀྱི་བདེ་ལ་རོལ་པའི་ས། ། གནས་ཟུང་འཇུག་མཆོག་གི་ཕོ་བྲང་དུ། ། རྗེ་བཙུན་འཕྲིན་ལས་ཡར་འཕེལ་ལ༴ སེམས༴
ལམ༴ སྣང༴ གཞན་ཕན་གྱི་སྨོན་ལམ་སྤྱོད་པའི་ས། ། གནས་ངེས་མེད་བདེ་བའི་ཞིང་ཁམས་སུ། ། རྒྱལ་དབང་ཆོས་ཀྱི་སྣང་བ་ལ༴ སེམས༴ ལམ༴ སྣང༴ ཚེ་གཅིག་ལ་སངས་རྒྱས་སྟེར་བའི་ས། ། གནས་སྤྱི་གཙུག་ཉི་ཟླའི་གདན་སྟེང་དུ། །
དྲིན་ཆེན་རྩ་བའི་བླ་མ་ལ་གསོལ་བ་འདེབས། ། སེམས་ཉིད་ལྷན་སྐྱེས་ཀྱི་རང་ངོ་འཕྲོད་པ་དང༌། ། ལམ་གང་ཤར་ལ་སྤང་བླང་མེད་པ་དང༌། ། སྣང་སྲིད་སྐུ་གསུམ་དུ་འཆར་བར་བྱིན་གྱིས་རློབས། ། ཞེས་ཕྱག་ཆེན་བརྒྱུད་པའི་གསོལ་འདེབས་རྒྱས་པ་འདི་སྟེ། བརྒྱུད་ཚུལ་འདི་ནི་རྗེ་རིག་འཛིན་ཆེན་པོ་ཚེ་དབང་ནོར་བུ་ནས་བརྒྱུད་པ་དེའི་གསུང་ལྟར་ལ་གཞན་ཡང་བརྒྱུད་ཚུལ་འབྲུག་ལུགས་ལ་ཀུན་མཁྱེན་པདྨ་དཀར་པོ་ཡན་ཐམས་ཅད་མཐུན་ཅིང་དེ་ནས་རང་རང་གི་བརྒྱུད་ལུགས་སོ་སོ་གང་ཡིན་གྱི་གསོལ་འདེབས་བསྒྱུར་ཆོག་ཅིང་བདག་གིས་ཀྱང་ཕྱག་ཆེན་བརྒྱུད་ཚུལ་ཁ་ཤས་ཐོབ་པའི་ཚུལ་གཅིག་ནི། པདྨ་དཀར་པོ་ནས་ལྷ་རྩེ་ཞབས་གྲུབ་ཆེན་ཤེས་རབ་འབྲུག་རྒྱས་མཁས་གྲུབ་མང་ཐོས་མཚན་ཅན་བྱ་བཏང་ནོར་བུའི་ཞབས་འཇམ་དབྱངས་ཆོས་འཕེལ་རྗེ་རྩ་བའི་བླ་མ་འཕྲིན་ལས་ཡར་འཕེལ་ཞབས་དེས་བདག་ལའོ། ། ཡང་རྗེ་འཕྲིན་ལས་ཡར་འཕེལ་གྱིས་ཕྱག་ཆེན་སྐོར་འབྲུག་པ་འཕྲིན་ལས་ཤིང་རྟ་ལའང་གསན་སྣང་བས་དེ་ནི་རིག་འཛིན་ཚེ་དབང་ནོར་བུ་ནས་འཕྲིན་ལས་ཤིང་རྟ། དེས་རྗེ་འཕྲིན་ལས་ཡར་འཕེལ་ཏེ་གོང་གི་གཞུང་འཁོད་བཞིན་ནོ། ། ཡང་རིག་འཛིན་ཚེ་དབང་ནོར་བུ་ནས་ལོ་རི་བླ་མ་མི་ཕམ་བསྟན་འཛིན་ནམ་སྲིད་ཞི་ཡོངས་གྲོལ་དེས་ཀུན་སྤངས་ཤྲི་ཡ་པ་དེས་རྗེ་འཛི་སྒར་རིན་པོ་ཆེ་ནུས་ལྡན་དྲག་པོ་དེས་བདག་གོ །
ཡང་ཕྱག་ཆེན་བརྒྱུད་ཚུལ་གཅིག་རྒྱལ་དབང་དཔག་བསམ་དབང་པོ་ནས་ཡོངས་འཛིན་ཀུན་དགའ་མི་ཕམ་ཆོས་དབང་དགེ་ལེགས་བཞད་པ་མཉམ་མེད་ཐུགས་ཀྱི་རྡོ་རྗེ་བདེ་ཆེན་རྡོ་རྗེ་བླ་མ་འཇམ་དཔལ་དཔའ་བོ་དེས་བདག་ལའོ། །

རྗེ་བཙུན་འཕྲིན་ལས་ཡར་འཕེལ་ཞབས་ལས་བདག་གིས་ཀརྨ་ཀམ་ཚང་གི་དོན་བརྒྱུད་ཕྱག་ཆེན་གྱི་ཁྲིད་ཀྱང་ལེགས་པར་ཐོབ་པས་ཆུ་བོ་གཅིག་འདུས་སུ་འགྱུར་ཡང་དེ་ནི་མཉམ་མེད་སྒམ་པོ་པ་ནས་དཔལ་ཀརྨ་པ་དུས་གསུམ་མཁྱེན་པ་ནས་མར་བརྒྱུད་པའི་ཀརྨ་བཀའ་བརྒྱུད་ཀྱི་གསོལ་འདེབས་ལོགས་སུ་ཡོད་པ་བཞིན་ནོ། ། གསོལ་འདེབས་བསྡུས་པ་ནི། རིགས་བརྒྱའི་དབང་ཕྱུག་རྡོ་རྗེ་འཛིན། ། ཏིལ་བརྡུང་ཡ་ཤྭ་བྷ་དྲ་དང༌། ། ཆོས་ཀྱི་བློ་གྲོས་ཐོས་པ་དགས། ། བདག་གི་སྙིང་པོའི་དོན་མཐོང་སྩོལ། ། དགེ་སློང་འཚོ་མཛད་ཕག་གྲུ་པ། ། པདྨ་རྡོ་རྗེ་གཙང་པ་རྒྱ། ། དབོན་དང་གཞོན་ནུ་ཉི་མའི་མཚན། ། བདག་གི༴ སེང་གེ་ཤེས་རབ་སྤོས་སྐྱ་པ། །
བཅུ་གསུམ་ཀུན་དགའ་རྡོར་རིན་པ། ། བློ་གྲོས་མཁྱེན་བརྩེའི་རྟོགས་ལྡན་གྱིས། ། བདག་གི༴ བློ་མཆོག་ནམ་མཁའི་རྣལ་འབྱོར་པ། ། རྒྱལ་བའི་དབང་དང་འབྲུག་པ་རྗེ། ། ཆོས་ཀྱི་གྲགས་པ་ཡབ་སྲས་ཀྱིས། ། བདག་གི༴ རྒྱལ་བ་རྣམས་ཀྱི་ཐུགས་རྗེ་ནི། ། བདག་ཅག་རྣམས་དང་མཐུན་ཞུགས་པ། ། རྗེ་བཙུན་བླ་མ་པད་དཀར་འཛིན། །
བདག་གི༴ རིན་ཆེན་དཔལ་བཟང་ལྷ་རྩེ་པ། ། རྫོགས་པའི་སངས་རྒྱས་དཔག་བསམ་དབང༌། ། ཕྱག་རྡོར་ནོར་བུ་ཡབ་སྲས་ཀྱིས། ། བདག་གི༴ བརྟུལ་ཞུགས་སྤྱོད་མཛད་རང་རིག་ཞབས། ། སྲིད་ཞིའི་གཙུག་རྒྱན་མི་ཕམ་དབང༌། ། འཇམ་དབྱངས་འཕྲིན་ལས་རབ་བརྟན་གྱིས། ། བདག་གི༴ ཚེ་དང་ཡེ་ཤེས་དཔག་མེད་པའི། །
དབང་ཕྱུག་རིགས་བརྒྱའི་ཁྱབ་བདག་ཆེ། ། ཡིད་བཞིན་ནོར་བུ་རྗེ་བླ་མས། ། བདག་གི༴ དམ་པའི་མགོན་གྱིས་རྗེས་བཟུང་ཞིང༌། ། བྱང་ཆུབ་སྤྱོད་པའི་ལྷག་བསམ་ཅན། ། དཀར་བརྒྱུད་འཕྲིན་ལས་ཤིང་རྟའི་སྡེས། ། བདག་གི༴ བདེ་བ་ཆེན་པོའི་རང་བཞིན་སྐུ། ། དྲན་མཆོག་འཕྲིན་ལས་ཡར་འཕེལ་དང༌། ། མི་ཕམ་ཆོས་ཀྱི་སྣང་བ་ཡིས། །
བདག་གི་སྙིང་པོའི་དོན་མཐོང་རྩོལ། ། སྐུ་ཡི་བྱིན་རླབས་ལུས་ལ་ཞུགས། ། སྒྱུ་འཕྲུལ་རྡོ་རྗེའི་སྐུ་ཐོབ་ཤོག ། གསུང་གི་བྱིན་རླབས་ངག་ལ་ཞུགས། ། འཇམ་དབྱངས་ཆེན་པོ་འགྲུབ་གྱུར་ཅིག ། ཐུགས་ཀྱི་བྱིན་རླབས་ཡིད་ལ་ཞུགས། ། འཕོ་མེད་བདེ་བ་ཆེ་ཐོབ་ཤོག ། ཇི་ལྟར་ཆུ་ལ་ཆུ་བཞག་ལྟར། ། བདག་དང་དབྱེར་མེད་གཅིག་གྱུར་ནས། ། ས་བཅུའི་མགོན་པོ་འགྲུབ་པར་ཤོག །
ཅེས་པ་རྒྱས་བསྡུས་གང་རིགས་བརྗོད་པ་ཡིན་ལ་རྩ་བའི་བླ་མ་རྡོ་རྗེ་འཆང་དང་བརྒྱུད་པའི་བླ་མ་སོ་སོའི་སྐུའི་ཆ་ལུགས་གསལ་པོར་སྒོམ་ཞིང་གསོལ་བ་བཏབ་དགོས། ཆ་ལུགས་ཀྱང་རྡོ་རྗེ་འཆང་ནི་ཡོངས་གྲགས་ལོངས་སྐུའི་ཆ་བྱད། ཏིལླི་པ་ནི་ཉ་རོ་ཕྱག་ཏུ་བསྣམས་པ་རྣལ་འབྱོར་སྤྱོད་པའི་ཚུལ། ནཱ་རོ་ཏ་པ་རྣལ་འབྱོར་སྤྱོད་ཚུལ་མི་ལྤགས་ཀྱི་བགོ་པ་ཕྱག་གིས་བརྒྱངས་ཤིང་ཕྱག་རྡོར་དྲིལ་བཟུང་བ་ལྟ་བུ་གང་རིགས། མར་པ་ལོ་ཙཱ་དབུ་སྐྲ་ལི་ཧྲོག་ཅན་སྔགས་འཆང་ཆས། ཕྱམ་རྩེ་དཀར་པོ་བཞེས་པ་ཤ་ཉམས་རྒྱས་པ། རྗེ་བཙུན་མི་ལ་རྣལ་འབྱོར་རས་པའི་ཆས་ཕྱག་གཡས་ས་གནོན། གཡོན་གདན་ལ་བསྟེན་པའམ་ཐོད་པ་བདུད་རྩིས་བཀང་བ་འཛིན་པ། རྗེ་དྭགས་པོ་ལྷ་རྗེ་དགེ་སྦྱོང་ཆས་ཅན་མཉམ་བཞག་དྭགས་ཞྭ་གསོལ་བ། ཕག་མོ་གྲུ་པ་སྐུ་ཤ་སྨུག་ནག་རྒྱས་པ་ཕྱག་ས་གནོན་མཉམ་བཞག་སྒོམ་ཞྭ་བཞེས་པ།
གྲུབ་ཐོབ་གླིང་རས་ཞལ་རྒྱན་ཡོད་པ་སྐུ་ཤ་རྒྱས་པ་གསུས་ཁྱིམ་ཆེ་ཞིང་ཕྱག་གཉིས་ས་གནོན་དང་ཐོད་པ་འཛིན་པ་རས་དཀར་ན་བཟའ་ཅན། འགྲོ་མགོན་རྒྱ་རས་པ་དགེ་སྦྱོང་ཆ་བྱེད་ཅན་སྒོམ་ཞྭ་བཞེས་ཞིང་སྤྱན་ཧུར་བག་ཆགས་པ་ལྟ་སྟངས་ཅན། སངས་རྒྱས་དབོན་རས་དགེ་སྦྱོང་ཆས་སྒོམ་ཞྭ་གསོལ་བ། དེ་མན་ཕལ་ཆེར་དགེ་སྦྱོང་ཆས་ཤ་སྟག་པ་ཡིན་ཅིང༌། ཀུན་མཁྱེན་པད་དཀར་ཞབས་སྒོམ་ཞྭ་བཞེས་པའམ་པཎ་ཞྭ་སྣ་རིང་བཞེས་པ་གང་རིགས་ཕྱག་ཆོས་འཆད་ཀྱི་ཕྱག་རྒྱ་དང༌། ངག་དབང་བཟང་པོ་དང༌། སེམས་དཔའ་རིན་ཆེན་དཔལ་གཉིས་བགྲེས་ཉམས་དགེ་སྦྱོང་ཆས་ལ་སྒོམ་ཐག་གསོལ། དཔག་བསམ་དབང་པོ་པདྨ་དཀར་པོ་བཞིན་རྗེ་རང་རིག་པ་མི་ལ་རྣལ་འབྱོར་ལྟ་བུ། རིག་འཛིན་ཚེ་དབང་ནོར་བུ་མེ་ཁ་ལི་གསོལ་བ་དབུ་ཞྭ་པདྨ་ཁ་འབུས་ཅན་བཞེས་པ་ཕྱག་མཉམ་བཞག་ལྟ་བུ་གང་རིགས་སོ། ། བརྒྱུད་པའི་གསོལ་འདེབས་རྗེས།
བླ་མ་འོག་མ་འོག་མའི་གདུང་ཤུགས་ཀྱིས་གོང་མ་གོང་མ་རིམ་བཞིན་ཞུ་ནས་རྩ་བའི་བླ་མར་ཐིམ་པས། བླ་མ་ཉིད་རྩ་གསུམ་ཀུན་གྱི་སྤྱི་དཔལ་ཆེན་པོར་ངེས་ཤེས་ཀྱི་མོས་གདུང་དྲག་པོ་ཁྱད་པར་གྱི་གསོལ་འདེབས། བླ་མ་སངས་རིན་མ་སོགས་བྱས་རྗེས། དབང་བཞི་ལེན་པའི་དམིགས་པ་ནི། མཚན་རྣམས་ཡོངས་རྫོགས་བླ་མའི་སྐུ། ། སྤྱི་བོར་ལུས་ཀྱི་ཐིག་ལེ་ལ། ། ཞུགས་ནས་བུམ་དབང་དགའ་བའི་ཆུས། ། སད་པའི་དྲི་མ་སྦྱང་དུ་གསོལ། ། སྒྱུ་འཕྲུལ་སྣ་ཚོགས་གཟུགས་བརྙན་སྐུ་རྡོ་རྗེའི་བདག་ཉིད་བླ་མའི་སྐུའི་སྨིན་མཚམས་ཀྱི་ཨོཾ་ལས་འོད་ཟེར་སྐར་མདའ་ཆད་པ་ལྟར་བྱུང་བ། རང་གི་སྤྱི་བོ་ལུས་ཀྱི་ཐིག་ལེ་ལ་ཞུགས་པས་ལུས་ཀྱི་ཕུང་པོའི་སྒྲིབ་པ་དག་བུམ་པའི་དབང་ཐོབ།
ལམ་བསྐྱེད་རིམ་སྒོམ་པ་ལ་དབང༌། དགའ་བའི་ཡེ་ཤེས་ཐོབ་ཐ་མལ་སད་པའི་གནས་སྐབས་དག འབྲས་བུ་སྤྲུལ་སྐུ་ཐོབ་པའི་རྟེན་འབྲེལ་མངོན་དུ་བྱས་པར་བསམ། ལོངས་སྤྱོད་རྫོགས་པ་ཀུན་གྱི་སྐད། ། མགྲིན་པར་ངག་གི་ཐིག་ལེ་ལ། ། ཞུགས་ནས་གསང་དབང་མཆོག་དགའི་མེས། ། རྨི་ལམ་བག་ཆགས་བསྲེག་ཏུ་གསོལ། ། ལས་རླུང་དབུ་མར་ཐིམ་པའི་སྒྲ་ཚུལ་གཞོམ་མེད་ཀྱི་སྐད་དམ་གསུང་རྡོ་རྗེ་ལོངས་སྤྱོད་རྫོགས་པའི་བདག་ཉིད་བླ་མའི་མགྲིན་པའི་ཨཱཿལས་འོད་ཟེར་དམར་པོ་གློག་གི་ཟེར་ཐག་ལྟར་བྱུང་བ། རང་གི་མགྲིན་པར་ངག་གི་ཐིག་ལེ་ལ་ཞུགས་པས། གསང་དབང་ཐོབ་རང་བཞིན་བརྒྱད་ཅུའི་རྣམ་རྟོག་གི་རྟེན་བྱེད་པའི་ལས་རླུང་ཉི་ཁྲི་ཆིག་སྟོང་དྲུག་བརྒྱ་དབྱངས་སུ་དག
ལམ་རྩ་རླུང་ཐིག་ལེ་སྒོམ་པ་ལ་དབང༌། མཆོག་དགའི་ཡེ་ཤེས་སྐྱེས་འབྲས་བུ་ལོངས་སྤྱོད་རྫོགས་སྐུ་ཐོབ་པའི་སྐལ་བ་ཅན་དུ་བྱས། དཔལ་ལྡན་བླ་མ་ཆོས་ཀྱི་སྐུ། ། སྙིང་གར་སེམས་ཀྱི་ཐིག་ལེ་ལ། ། ཞུགས་ནས་ཤེས་རབ་ཡེ་ཤེས་ཉིས། ། གཉིད་སྟུག་མུན་པ་བསལ་དུ་གསོལ། ། ཟབ་གསལ་གཉིས་སུ་མེད་པའི་ཡེ་ཤེས་ཀྱི་དཔལ་ལྡན་རྣམ་པ་ཐམས་ཅད་པའི་བདག་ཉིད་ཐུགས་ཀྱི་རྡོ་རྗེ་ཆོས་ཀྱི་སྐུ་བླ་མའི་ཐུགས་ཀའི་ཧཱུྃ་ཡིག་ལས་འོད་ཟེར་སྔོན་པོ་སྤོས་རེང་དུད་པ་ལྟར་བྱུང་བ་རང་གི་སྙིང་ག་ཡིད་ཀྱི་ཐིག་ལེ་ལ་ཐིམ་པས་ཡིད་སྒྲིབ་པ་བག་ཆགས་ཀུན་དག་ཤེས་རབ་ཡེ་ཤེས་ཀྱི་དབང་ཐོབ་ཁྱད་པར་དགའ་བའི་བདེ་ཆེན་གྱི་ཡེ་ཤེས་བསྐྱེད། ཕོ་ཉའི་ལམ་སྒོམ་པར་དབང༌། མ་རིག་པའི་གཉིད་ལས་གྲོལ་ཏེ་འོད་གསལ་ཆོས་སྐུ་ཐུགས་རྡོ་རྗེ་འགྲུབ་པའི་སྐལ་ལྡན་དུ་བྱས། མགོན་པོ་ལྷན་ཅིག་སྐྱེས་པའི་སྐུ། །
ལྟེ་བར་ཡེ་ཤེས་ཐིག་ལེ་ལ། ། ཞུགས་ནས་བཞི་པའི་དབང་བསྐུར་བས། ། འཕོ་མེད་ཐོབ་པར་བྱིན་གྱིས་རློབས། ། སྐུ་གསུམ་གྱི་རང་བཞིན་ལྷན་སྐྱེས་ངོ་བོ་ཉིད་སྐུའི་བདག་ཉིད་དཔལ་ལྡན་བླ་མའི་ལྟེ་བའི་ཧོཿཡིག་ལས་འོད་ཟེར་ལྗང་གུ་མར་གད་གྱི་མདངས་ཅན་འཕྲོས་པ་རང་གི་ལྟེ་བའི་ཡེ་ཤེས་ཀྱི་ཐིག་ལེ་ལ་ཐིམ་པས་ལུས་ངག་ཡིད་གསུམ་ཐ་དད་དུ་འཛིན་པའི་སྒྲིབ་པ་ལྷག་མེད་དུ་དག དབང་བཞི་པ་ཐོབ། ལམ་ཕྱག་རྒྱ་ཆེན་པོ་སྒོམ་པ་ལ་དབང༌། ལྷན་སྐྱེས་དགའ་བའི་མཐར་ཐུག་འཕོ་མེད་བདེ་བ་ཆེན་པོ་རྒྱུད་ལ་སྐྱེས། འབྲས་བུ་ཡེ་ཤེས་རྡོ་རྗེ་ངོ་བོ་ཉིད་སྐུ་ཐོབ་པའི་རྟེན་འབྲེལ་མངོན་དུ་བྱས། དེ་ལྟར་བདག་དང་འགྲོ་རྣམས་ཀྱི། ། ལུས་ངག་ཡིད་དང་ཡེ་ཤེས་ཚོགས། །
རྡོ་རྗེ་བཞི་དང་མཉམ་སྦྱོར་བས། ། སྐུ་བཞིའི་དབང་ཕྱུག་ཐོབ་པར་ཤོག ། མཐར་བླ་མ་རྡོ་རྗེ་འཆང་ཡབ་ཡུམ་འོད་ཟེར་གྱི་གོང་བུར་གྱུར་པ་རང་གི་སྤྱི་བོ་ནས་ཐིམ་པས། ལྕགས་ལ་གསེར་གྱི་རྩིས་རེག་པ་བཞིན། རང་གི་ལུས་ངག་ཡིད་ཡེ་ཤེས་བླ་མའི་རྡོ་རྗེ་བཞིའི་བདག་ཉིད་དུ་གྱུར་པར་བསམ་ལ་རང་བཞིན་གནས་ལུགས་ཀྱི་ངང་དུ་མཉམ་པར་བཞག་པ་ནི། དོན་དམ་པའི་བླ་མའི་རྣལ་འབྱོར་ཏེ། རྗེ་བཙུན་ཆེན་པོ་མི་ལའི་ཞལ་ནས། བླ་མ་ཡིན་པར་ངེས་ཀྱི་རང་གི་སེམས་ལ་ལྟོས། ། གསུངས་པའི་དོན་དང་རྗེས་སུ་མཐུན་ནོ། ། དེ་ཡང་གསང་སྔགས་ཀྱི་ལམ་ཐམས་ཅད་ཀྱི་སྲོག་དང་སྙིང་པོར་གྱུར་པ་ནི་བླ་མའི་སྒྲུབ་པ་སྟེ།
བླ་མ་སངས་རྒྱས་ཀུན་འདུས་སུ་ཤེས་པས་གསོལ་བ་གདབ་ཅིང་བླ་མའི་རྣལ་འབྱོར་སྒོམ་པ་ནི་ཤིན་ཏུ་གལ་ཆེ་ཞིང་ཕན་ཡོན་བརྗོད་ལས་འདས་ཏེ། རྒྱུད་ལས། ལྷ་སྐུ་འབུམ་ཕྲག་སྒོམ་པ་བས། ། བླ་མ་གཅིག་པུ་སྒོམ་པ་མཆོག ། ཞེས་དང༌། སློབ་དཔོན་ཆེན་པོ་པདྨས། ང་སྒྲུབ་སངས་རྒྱས་ཐམས་ཅད་འགྲུབ། ། ང་མཐོང་སངས་རྒྱས་ཐམས་ཅད་མཐོང༌། ། ཞེས་གསུངས་པ་སོགས་རྒྱུད་ལུང་ཐམས་ཅད་ནས་ཆེས་ཆེར་བསྔགས་ཤིང་ནན་ཏན་དུ་གསུངས་ན་ཤིན་ཏུ་འབད་པར་བྱའོ། ། དེ་ལ་དགོངས་ནས་ཆོས་རྗེ་རྒྱ་རས་པས་ཀྱང༌།
རྗེ་ལ་གསོལ་བ་འདེབས་ནུས་ན། ། ཆོས་མ་ཤེས་ཀྱང་དེ་ཁས་ཆོག ། སྒོམ་མ་ཤེས་ཀྱང་དེ་ཁས་ཆོག ། བསྲུང་བ་དྲག་སྔགས་ཀྱང་དེ་ཁས་ཆོག ། ཅེས་གསུངས་བ་དང༌། རྗེ་རྒོད་ཚང་པས་ཀྱང༌། ཚེ་གཅིག་ལ་སངས་རྒྱ་པ། གདམས་ངག་གཞན་ཐམས་ཅད་ཀྱིས་ཁས་མི་ལོན་མོས་གུས་ཀྱིས་ཁས་ལོན་པ་ཡིན་སོགས་གསུངས་སོ། ། འཁོར་བའི་ཆོས་ཀུན་སྡུག་བསྔལ་རང་བཞིན་ལ། ། འཁྲུལ་སྣང་ཞེན་པ་སྤངས་ནས་སྒོ་གསུམ་ཀུན། །
དམ་པའི་ཆོས་ལ་སྦྱོར་བའི་བརྩོན་འགྲུས་ཀྱིས། ། འཆིའང་འགྱོད་མེད་མཛོད་ཅིག་སྙིང་གཏམ་ཡིན། ། ལམ་མཆོག་སྙིང་པོ་བླ་མའི་རྣལ་འབྱོར་ཏེ། ། བླ་མ་སངས་རྒྱས་ངེས་པའི་མོས་གུས་ཀྱིས། ། གསོལ་འདེབས་ཉིད་ལ་ནན་ཏན་བརྩོན་པ་ན། ། ཡོན་ཏན་མ་ལུས་འབྱུང་བ་ངེས་པར་མཛོད། ། སྐྱབས་སེམས་ཡིག་བརྒྱའི་རྣལ་འབྱོར་ཟབ་མོ་དང༌། ། མཎྜལ་ཆོ་ག་བླ་མའི་རྣལ་འབྱོར་བཞི། ། སྐལ་ལྡན་རྒྱུད་ལ་སྦྱོར་བའི་ཐབས་ཚུལ་འདི། ། བྲིས་པའི་དགེ་བས་དོན་གཉིས་འགྲུབ་པར་ཤོག །
ཅེས་ཟབ་ཆོས་ཉམས་ལེན་ཀུན་གྱི་སྔོན་འགྲོའི་ངག་འདོན་གྱི་རིམ་པ། དམིགས་པ་དང་གོ་དོན་ཚིག་འགྲེལ་དགོས་རིགས་རྩ་བའི་བླ་མ་རྣམས་ཀྱིས་གསུང་བ་ལྟར་གོ་བདེ་བར་བཀོད་པ་འདི་ནི། དོན་གཉེར་ཅན་དུ་མ་དང༌། ལྷག་པར་གཅུང་མི་ཕམ་བསྟན་འཛིན་འཕྲིན་ལས་རྣམ་རྒྱལ་གྱི་འདོད་ངོར། འབྲུག་པའི་མིང་འཛིན་པ་མི་ཕམ་ཀུན་གཟིགས་ཆོས་ཀྱི་སྣང་བ་པད་དཀར་བཞད་པའི་དགེ་མཚན་འགྱུར་མེད་རྡོ་རྗེའི་སྙིང་པོ་མཆོག་ཏུ་གྲུབ་པས། དཔལ་གྱི་གནས་ཆེན་ཙཱ་རི་ཏྲ་ཡི་དབེན་གནས་དོན་ཀུན་གྲུབ་པའི་ནགས་ལྗོངས་སུ་ཐུན་མཚམས་ཀྱི་ངེས་པ་ལ་བྲིས་པ་དགེ་ལེགས་རྒྱ་མཚོ་འཕེལ་བར་གྱུར་ཅིག།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
