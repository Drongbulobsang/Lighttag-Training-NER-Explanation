ཤེས་བྱ་ཀུན་ཁྱབ་མཛོད།
The Text
$$
༄༅། །ཐེག་པའི་སྒོ་ཀུན་ལས་བཏུས་པ་གསུང་རབ་རིན་པོ་ཆེའི་མཛོད་བསླབ་པ་གསུམ་ལེགས་པར་སྟོན་པའི་བསྟན་བཅོས་ཤེས་བྱ་ཀུན་ཁྱབ་ཅེས་བྱ་བ་ལས་ལྷག་པ་ཚུལ་ཁྲིམས་ཀྱི་བསླབ་པའི་རིམ་པར་ཕྱེ་བ་སྟེ་ གནས་ལྔ་པའི་འགྲེལ་པ་བཞུགས་སོ།། ༄༅། །དེ་ལྟར་རྒྱལ་བའི་བསྟན་པ་རིན་པོ་ཆེ་འཇིག་རྟེན་དུ་འཚོ་ཞིང་གཞེས་པའི་སྒོར་འཇུག་པ་དེའི་ཚེ། ཐོག་མ་ཁོ་ནར་ཐར་པ་དམ་པའི་མངོན་པར་རྟོགས་པ་ཐམས་ཅད་ཀྱི་གཞི་རྟེན་དགེ་བའི་བཤེས་གཉེན་ལེགས་པར་བསྟེན་ཞིང༌། སྡོམ་པ་གསུམ་ལ་སློབ་དགོས་པས་ལྷག་པ་ཚུལ་ཁྲིམས་ཀྱི་བསླབ་པའི་རིམ་པར་ཕྱེ་བ་སྟེ་གནས་ལྔ་པ་ལ་སྐབས་བཞི། སློབ་དཔོན་དང་སློབ་མའི་མཚན་ཉིད་བསྟེན་ཚུལ་འཆད་ཉན་བཅས་བཤད་པ། སོ་ཐར་གྱི་སྡོམ་པ་རབ་ཏུ་དབྱེ་བ། བྱང་སེམས་ཀྱི་བསླབ་པ་བརྗོད་པ། གསང་སྔགས་རིག་འཛིན་གྱི་སྡོམ་པ་སྤྱིར་བཤད་པ་དང་བཅས་པའོ། ། དང་པོ་ལ་བཅུ།
དགེ་བའི་བཤེས་གཉེན་ཇི་ལྟར་འཚོལ་བ། བཤེས་གཉེན་བསྟེན་པའི་འཐད་པ། བསྟེན་བྱ་སློབ་དཔོན་གྱི་དབྱེ་བ་དང་མཚན་ཉིད། དེ་ལས་འཕྲོས་པའི་འཇུག་ལྡོག་བྱ་ཚུལ། སྟེན་བྱེད་སློབ་མའི་མཚན་ཉིད། ཇི་ལྟར་བསྟེན་པའི་ཚུལ། དེ་ལྟར་བསྟེན་པའི་དགོས་ཆེད་ཕན་ཡོན། འགལ་ཟླ་སྡིག་གྲོགས་སྤང་བ། མཐུན་རྐྱེན་དད་པ་སྐྱེད་པ། དམ་པའི་ཆོས་འཆད་ཉན་བྱ་བའི་ཚུལ་ལོ། །
དང་པོ་ནི། ༼ཝཾ༢ན༽ ཕན་བདེའི་འབྱུང་གནས་རྒྱལ་བའི་བསྟན་པ་ལ། ། དལ་འབྱོར་དོན་ཡོད་ཕྱིར་དུ་འཇུག་པ་ན། ། ཐོག་མར་དགེ་བའི་བཤེས་གཉེན་བཙལ་ཞིང་བསྟེན། ། འདི་དང་གཏན་གྱི་ཕན་པ་དང་བདེ་བ་མ་ལུས་པའི་འབྱུང་གནས་རྒྱལ་བའི་བསྟན་པ་རིན་པོ་ཆེ་བརྒྱ་ལམ་ན་མཚན་ཙམ་ཡང་ཐོས་པར་དཀའ་བ་ཉིད་འཇིག་རྟེན་དུ་གནས་པ་ལ། དལ་འབྱོར་གྱི་ཆོས་དང་ལྡན་པའི་ཡིད་བཞིན་ནོར་བུ་ལྟ་བུའི་མི་ལུས་ཐོབ་པ་དག་ཆུད་ཟོས་སུ་མི་བཏང་བར་དོན་ཡོད་པར་བགྱི་བའི་ཕྱིར་དུ་འཇུག་པའི་བློ་གྲོས་དང་ལྡན་པ་དག ། ཐོག་མར་ཁོ་ན་དགེ་བའི་བཤེས་གཉེན་མཚན་ཉིད་དང་ལྡན་པ་བཙལ་ནས་རྙེད་པ་ན་ཚུལ་བཞིན་དུ་བསྟེན་པར་བྱའོ། ། འདི་ལ་ཕྱོགས་གསུམ། དང་པོ་ནི། སྤེལ་མར་བསྟོད་པ་ལས།
བགྲོད་པ་གཅིག་དང་ཐབས་བདེ་དང༌། ། ལེགས་པར་འབྲེལ་དང་ཉེས་པ་མེད། ། ཐོག་མ་བར་དང་མཐར་དགེ་བ། ། ཁྱོད་ཀྱི་བསྟན་འདྲ་གཞན་ལ་མེད། ། ཅེས་ཐར་པའི་ལམ་དུ་བགྲོད་པ་གཅིག་ཅིང་འཇུག་པའི་ཐབས་བདེ་བ་ལ་ཞུགས་ནས་ལེགས་པའི་འབྲས་བུ་ཁོ་ནར་འབྲེལ་ཞིང་ཆགས་༼ཝཾ༢ན༽སོགས་ཀྱི་ཉེས་སྐྱོན་མེད་པ། ཐོག་མར་ཐོས་པ། བར་དུ་བསམ་པ། ཐ་མ་སྒོམ་པའི་དུས་ཐམས་ཅད་མངོན་མཐོ་ངེས་ལེགས་ཀྱི་རྒྱུ་འབའ་ཞིག་ཏུ་གྱུར་པས་དགེ་བའི་ཕྱིར་རྣམ་པ་ཀུན་ཏུ་ཕན་བདེའི་འབྱུང་གནས་ནི་སངས་རྒྱས་ཀྱི་བསྟན་པ་ཁོ་ན་ལས། དྲང་སྲོང་སེར་སྐྱ་སོགས་སྟོན་པ་གཞན་གྱི་བསྟན་པ་ལ་མེད་པས། རྒྱལ་སྲས་ཞི་བ་ལྷས།
འགྲོ་བའི་སྡུག་བསྔལ་སྨན་གཅིག་པུ། ། བདེ་བ་ཐམས་ཅད་འབྱུང་བའི་གནས། ། བསྟན་པ་རྙེད་དང་བཀུར་སྟི་དང༌། ། བཅས་ཏེ་ཡུན་རིང་གནས་གྱུར་ཅིག ། ཅེས་སྨོན་ལམ་དུ་མཛད་པས་མཚོན་ནོ། ། གཉིས་པ་ནི། ཡབ་སྲས་མཇལ་བའི་མདོ་ལས། མི་ཁོམ་བརྒྱད་པོ་ཐམས་ཅད་རབ་སྤངས་ཤིང༌། ། དལ་བ་ཕུན་ཚོགས་རྙེད་དཀའ་ཐོབ་གྱུར་ནས། ། བདེ་གཤེགས་བསྟན་ལ་དད་པ་རྙེད་གྱུར་པའི། །
མཁས་པ་རྣམས་ཀྱིས་རིགས་པའི་རྣལ་འབྱོར་སྤྱོད། ། ཅེས་དལ་འབྱོར་གྱི་མི་ལུས་ཐོབ་པ་དོན་ཡོད་པར་བྱེད་པ་ནི་སངས་རྒྱས་ཀྱི་བསྟན་པ་ལ་དད་ཅིང་འཇུག་པ་ཁོ་ན་ཡིན་ནོ། ། གསུམ་པ་ནི། འཕགས་པ་བརྒྱད་སྟོང་པ་ལས། འདི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་པས། དང་པོ་ཉིད་དུ་དགེ་བའི་བཤེས་གཉེན་དག་ལ་བསྙེན་པར་བྱ། བསྟེན་པར་བྱ། བསྙེན་བཀུར་བར་བྱའོ། ། ཞེས་གསུངས་པ་ལྟར་རོ། ། བཤེས་གཉེན་ཇི་ལྟ་བུ་ཞིག་འཚོལ་ཞེ་ན།
ཆེད་དུ་བརྗོད་པའི་ཚོམ་ལས། དམན་པ་བསྟེན་པས་མི་དག་ཉམས་འགྱུར་ཞིང༌། ། ཐད་ཀར་བབས་པ་བསྟེན་པས་སོ་ན་གནས། ། གཙོ་བོ་བསྟེན་པས་དམ་པ་ཐོབ་པར་འགྱུར། ། དེ་ཕྱིར་བདག་བས་གཙོར་གྱུར་བསྟེན་པར་བྱ། ། བཤེས་གཉེན་དེའང་ཚུལ་ཁྲིམས་དང་མང་དུ་ཐོས་པ་དང་ཏིང་ངེ་འཛིན་ལ་སོགས་པ་རང་ལས་ཀྱང་ཡོན་ཏན་གྱིས་དམན་པ་བསྟེན་པས་སྟེན་པའི་མི་དག་ལ་ཡང་ཡོན་ཏན་གང་ཡང་མི་སྐྱེ་བར་སྐྱོན་མང་པོ་སྐྱེད་པས་༼ཝཾ༣ན༽ཉམས་པར་འགྱུར་ཞིང༌། ཐད་ཀར་བབས་པ་སྟེ་ཡོན་ཏན་རང་དང་མཉམ་པ་བསྟེན་པས་འཕེལ་འགྲིབ་མེད་པར་རང་སོ་ན་གནས་ཤིང༌། རང་ལས་ཡོན་ཏན་ལྷག་པར་གྱུར་པའི་གཙོ་བོ་བསྟེན་པས་དམ་པ་སྟེ་འདོད་པའི་དོན་མཆོག་ཐོབ་པར་འགྱུར་བ་དེའི་ཕྱིར་རྣམ་པ་ཀུན་ཏུ་བདག་བས་ལྷག་ཅིང་འཕགས་པ་གཙོ་བོ་བསྟེན་པར་བྱ་སྟེ། དེ་ཉིད་ལས། ཚུལ་ཁྲིམས་ཉེ་བར་ཞི་བ་དང༌། །
ཤེས་རབ་ཆེས་མཆོག་ལྷག་པ་ཡི། ། གཙོ་བོ་གང་ཡིན་དེ་བསྟེན་ན། ། གཙོ་བོ་ལས་ཀྱང་ཆེས་གཙོར་འགྱུར། ། ཞེས་བཤད་དོ། ། གཉིས་པ་ནི། འཐད་པ་ལུང་རིགས་དཔེ་ཡི་སྒོ་ནས་བཙལ། ། དགེ་བའི་བཤེས་གཉེན་བསྟེན་དགོས་པའི་འཐད་པ་ལ་ལུང་དང་རིགས་པ་དཔེ་ཡི་སྒོ་ནས་བཙལ་བ་གསུམ་གྱི། དང་པོ་ནི། སྡུད་པ་ལས། སློབ་མ་བཟང་པོ་བླ་མ་གུས་ལྡན་དེ་དག་གིས། །
བླ་མ་མཁས་པ་དག་ལ་རྟག་ཏུ་བསྟེན་པར་བྱ། ། ཅི་ཕྱིར་ཞེ་ན་མཁས་པའི་ཡོན་ཏན་དེ་ལས་འབྱུང༌། ། ཞེས་དང༌། སྡོང་པོ་བཀོད་པ་ལས། རིགས་ཀྱི་བུ་ཁྱོད་ཀྱི་དགེ་བའི་ཆོས་ཐམས་ཅད་ནི་དགེ་བའི་བཤེས་གཉེན་ལས་འབྱུང་ངོ༌། ། དགེ་བའི་བཤེས་གཉེན་དེ་ནི་བསྐལ་པ་རྒྱ་མཚོ་ཐམས་ཅད་ནས་བསོད་ནམས་དང་ཡེ་ཤེས་ཀྱི་ཚོགས་བསགས་པ་དག་གིས་རྙེད་ནས་ཆོས་ཐོབ་པར་འགྱུར་གྱི། གཞན་དུ་ནོར་བུའི་མཆོག་རྙེད་པ་ལས་ཀྱང་ཕྲད་པར་ཤིན་ཏུ་དཀའོ། ། དེའི་ཕྱིར་རྟག་ཏུ་གུས་པས་བསྙེན་བཀུར་ལ་མི་སྐྱོ་བར་བྱའོ། ། ཞེས་སོགས་ལུང་མཐའ་ཡས་པ་འབྱུང་ངོ༌། ། གཉིས་པ་ནི།
ཐམས་ཅད་མཁྱེན་པ་ཐོབ་པར་འདོད་པའི་གང་ཟག་དེ་ཆོས་ཅན། ཁྱོད་ཀྱིས་དགེ་བའི་བཤེས་གཉེན་བསྟེན་དགོས་པར་དམ་བཅའ། རང་ཉིད་ཀྱིས་ཚོགས་གསོག་པ་དང༌། སྒྲིབ་པ་སྦྱོང་མི་ཤེས་པའི་ཕྱིར། གཏན་ཚིག་དེའི་མཐུན་པའི་དཔེ་དུས་གསུམ་གྱི་སངས་རྒྱས་བཞིན་ནོ། ། བཟློག་པའི་དཔེ་རང་སངས་རྒྱས་བཞིན་ཞེས་པ་ལ་སོགས་པའི་དཔེ་དུ་མས་༼ཝཾ༣བ༽བསྟན་པ་བཞིན་ནོ། ། གསུམ་པ་ནི། དཔལ་འབྱུང་གི་རྣམ་ཐར་ལས། དགེ་བའི་བཤེས་གཉེན་ནི་ཕ་རོལ་ཏུ་ཕྱིན་པའི་ལམ་དུ་འཛུད་པས་ལམ་མཁན་ལྟ་བུའོ། ། ཞེས་དང༌།
དགེ་བསྙེན་མ་མི་གཡོ་བའི་རྣམ་ཐར་ལས་ཀྱང༌། དགེ་བའི་བཤེས་གཉེན་རྣམས་ནི་བདག་ཅག་ཐམས་ཅད་མཁྱེན་པའི་གནས་སུ་ཕྱིན་པར་སྐྱེལ་བས་སྐྱེལ་མ་ལྟ་བུའོ། ། ཞེས་དང༌། སྡོང་པོ་བཀོད་པ་ལས། དགེ་བའི་བཤེས་གཉེན་ནི་འཁོར་བའི་ཆུ་བོ་ཆེན་པོ་ལས་སྒྲོལ་བས་ན་མཉན་པ་ལྟ་བུའོ། ། ཞེས་པ་ལ་སོགས་པ་དུ་མས་བསྟན་པ་བཞིན་ནོ། ། གསུམ་པ་གང་ཞིག་བསྟེན་བྱ་སློབ་དཔོན་བཤད་པ་ལ་གཉིས། སྤྱི་དང༌། བྱེ་བྲག་གོ ། དང་པོ་ལའང་གཉིས།
དབྱེ་བ་དང་མཚན་ཉིད་དོ། ། དང་པོ་ནི། དབྱེ་བ་སྤྱིར་ནི་སོ་སྐྱེ་བྱང་ཆུབ་སེམས། ། སྤྲུལ་རྫོགས་རང་གི་གནས་སྐབས་བཞི་དང་སྦྱར། ། དགེ་བའི་བཤེས་གཉེན་གྱི་དབྱེ་བ་སྤྱི་ཙམ་དུ་བཞི། སོ་སོ་སྐྱེ་བོ་དང༌། བྱང་ཆུབ་སེམས་དཔའ་དང༌། སངས་རྒྱས་སྤྲུལ་པའི་སྐུ་དང༌། ལོངས་སྤྱོད་རྫོགས་པའི་སྐུའོ། ། དེ་དག་ཀྱང་རང་གི་གནས་སྐབས་བཞི་དང་སྦྱར་ཏེ་རང་ཉིད་ལས་དང་པོ་བའི་དུས་སུ་སངས་རྒྱས་དང་ས་ཆེན་པོ་ལ་གནས་པའི་བྱང་ཆུབ་སེམས་དཔའ་རྣམས་ལ་བསྟེན་པའི་ནུས་པ་མེད་པས།
དགེ་བའི་བཤེས་གཉེན་སོ་སོ་སྐྱེ་བོ་ལ་བསྟེན་པའོ། ། རང་ལས་ཀྱི་སྒྲིབ་པ་ཕལ་ཆེར་ཟད་ཙ་ན། དགེ་བའི་བཤེས་གཉེན་ས་ཆེན་པོ་ལ་གནས་པའི་བྱང་ཆུབ་སེམས་དཔའ་ལ་བསྟེན་པར་ནུས་པའོ། ། རང་ཚོགས་ལམ་ཆེན་པོ་ཡན་ཆད་ལ་གནས་ཙ་ན། དགེ་བའི་བཤེས་གཉེན་སངས་རྒྱས་སྤྲུལ་པའི་སྐུ་ལ་བསྟེན་པར་ནུས་པའོ། ། རང་ས་ཆེན་པོ་ལ་གནས་ཙ་ན། དགེ་བའི་བཤེས་གཉེན་ལོངས་སྤྱོད་རྫོགས་པའི་སྐུ་ལ་བསྟེན་པར་ནུས་པའོ། ། དེ་དག་ལས་བདག་ཅག་ལས་དང་པོ་བ་ལས་དང་ཉོན་མོངས་པའི་མུན་ཁང་ན་འདུག་པའི་ཚེ། དགེ་བའི་བཤེས་གཉེན་གོང་མ་རྣམས་བསྟེན་པ་ལྟ་ཞོག ། ཞལ་མཐོང་བ་ཙམ་༼ཝཾ༤ན༽ཡང་མེད་པ་ལ།
དགེ་བའི་བཤེས་གཉེན་སོ་སོ་སྐྱེ་བོ་དང་མཇལ་བས། དེའི་གསུང་གི་སྒྲོན་མེས་ལམ་སྣང་བར་བྱས་ནས། དགེ་བའི་བཤེས་གཉེན་གོང་མ་རྣམས་དང་མཇལ་བར་འགྱུར་ཏེ། དེས་ན་ཐམས་ཅད་ལས་དྲིན་ཆེ་བ་ནི་དགེ་བའི་བཤེས་གཉེན་སོ་སོ་སྐྱེ་བོ་ཡིན་ནོ། ། གཉིས་པ་ནི། སོ་སྐྱེའི་མཚན་ཉིད་ཡོན་ཏན་བརྒྱད་བཞི་གཉིས། ། བཤེས་གཉེན་གསུམ་པོས་ལས་དང་པོ་བ་ལ་ཕན་མི་ཐོགས་པས་མཚན་ཉིད་སྨོས་མ་དགོས། སོ་སྐྱེའི་བཤེས་གཉེན་གྱི་མཚན་ཉིད་ལ་ཡོན་ཏན་བརྒྱད་དམ་བཞིའམ་གཉིས་དང་ལྡན་པ་དགོས་པར་གསུངས་ཏེ། བརྒྱད་ནི། ཚུལ་ཁྲིམས་ལྡན་ཞིང་མང་དུ་ཐོས། །
རྟོགས་པ་དང་ནི་སྙིང་བརྩེར་ལྡན། ། མི་འཇིགས་བཟོད་ལྡན་སྐྱོ་བ་མེད། ། ཚིག་གི་བྱ་བ་ལྡན་པའོ། ། ཞེས་བྱང་ས་ལས་བཤད་པའི་དོན་སྡོམ་དུ་བྱས་པའོ། ། བཞི་ནི། མང་དུ་ཐོས་པས་སྟོན་པ་རྒྱ་ཆེ་བ་དང༌། ཤེས་རབ་ཆེ་བས་གཞན་གྱི་ཐེ་ཚོམ་གཅོད་པ་དང༌། སྐྱེས་བུ་དམ་པའི་ལས་བྱེད་པས་ཚིག་བཟུང་བར་འོས་པ་དང༌། ཀུན་ནས་ཉོན་མོངས་པ་དང་རྣམ་པར་བྱང་བ་གཉིས་ཀྱི་མཚན་ཉིད་ཀྱི་དེ་ཁོ་ན་ཉིད་སྟོན་པ་བཞིར་མདོ་སྡེ་རྒྱན་ལས་བཤད་དོ། ། གཉིས་ནི།
སྤྱོད་འཇུག་ལས། རྟག་པར་དགེ་བའི་བཤེས་གཉེན་ནི། ། ཐེག་ཆེན་དོན་ལ་མཁས་པ་དང༌། ། བྱང་ཆུབ་སེམས་དཔའི་བརྟུལ་ཞུགས་མཆོག ། སྲོག་གི་ཕྱིར་ཡང་མི་གཏོང་ངོ༌། ། ཞེས་གསུངས་པ་ལྟར་མཁས་ཤིང་སྡོམ་པ་དང་ལྡན་པའོ། ། གཉིས་པ་བྱེ་བྲག་ལའང་གཉིས། དབྱེ་བ་དང་སོ་སོའི་མཚན་ཉིད་དོ། ། དང་པོ་ནི། བྱེ་བྲག་སོ་བྱང་སྔགས་གསུམ་རིམ་པ་བཞིན། །
བྱེ་བྲག་སྡོམ་པ་གསུམ་གང་ལས་བླངས་པའི་ཡུལ་གྱི་དབང་གིས་དབྱེ་ན། སོ་ཐར། བྱང་སེམས། སྔགས་ཀྱི་སློབ་དཔོན་གསུམ། དེ་དག་གི་མཚན་ཉིད་ཀྱང་གོ་རིམ་བཞིན་བཤད་པར་བྱའོ། ། ཞེས་མཚམས་སྦྱར་ནས། གཉིས་༼ཝཾ༤བ༽པ་ལ་གསུམ། སོ་བྱང་སྔགས་ཀྱི་སློབ་དཔོན་བཤད་པའོ། ། དང་པོ་ནི། མཁན་སློབ་གསང་སྟོན་གནས་ཀློག་སློབ་དཔོན་ལྔ། །
དེ་ལས་ཐོག་མར་འདུལ་བ་ཁོ་ན་ལའང་རབ་བྱུང་དང་བསྙེན་རྫོགས་གནང་བའི་མཁན་པོ། ལས་བྱེད་པ་སློབ་དཔོན། གསང་སྟེ་སྟོན་པ། གནས་སམ་ཀློག་པའི་སློབ་དཔོན་དང་བཞི། དེ་སྟེང་དགེ་ཚུལ་གྱི་སློབ་དཔོན་བསྣན་ན་ལྔར་ཡང་བཤད་དོ། ། དེ་དག་སྤྱིའི་མཚན་ཉིད་ནི། སུམ་བརྒྱ་པ་ལས། ཚུལ་ཁྲིམས་ལྡན་ཞིང་འདུལ་བའི་ཆོ་ག་ཤེས། ། ནད་པར་སྙིང་བརྩེ་འཁོར་ནི་དག་པ་དང༌། ། ཆོས་དང་ཟང་ཟིང་ཕན་འདོགས་ལ་བརྩོན་པ། །
དུས་སུ་འདོམས་པ་དེ་དག་བླ་མར་བསྔགས། ། ཞེས་བསྙེན་པར་རྫོགས་ནས་ལོ་བཅུ་ལོན་ཞིང་སྐྱོན་མ་བྱུང་བས་ཚུལ་ཁྲིམས་དང་ལྡན་པ་ནི་བརྟན་པའི་ཡན་ལག ། སྡེ་སྣོད་འདུལ་བའི་ཆོ་ག་མ་འཁྲུལ་བར་བློ་ནས་ཤེས་པ་མཁས་པའི་ཡན་ལག ། སློབ་མ་ནད་པ་ལ་སྙིང་བརྩེ་ཞིང་རང་གི་འཁོར་ཚུལ་ཁྲིམས་དང་ལྡན་པས་དག་པ། ཆོས་དང་ཟང་ཟིང་སྟེ་ཕན་འདོགས་གཉིས་ཀྱིས་ཕན་གདགས་པ་ལ་བརྩོན་པ། བསླབ་བྱ་རྣམས་དུས་དང་དུས་སུ་གདམས་པ་རྣམས་ནི་ཕན་འདོགས་པའི་ཡན་ལག་སྟེ་དེ་ལྟ་བུ་ནི་སོ་སོ་ཐར་པའི་བླ་མར་བསྔགས་སོ། ། བྱེ་བྲག་མཁན་པོ་ནི་བརྟན་མཁས་བཙུན་དང་ཕན་འདོགས་པའི་ཡན་ལག་བཞི་དང་ལྡན་པ། བརྟན་མཁས་ལའང་ལྷན་ཅིག་ཏུ་སྦྱར་བའམ་ལྔ་ཕྲུགས་ཉེར་གཅིག་དང་ལྡན་པ་སྟེ་མདོ་རྩའི་འགྲེལ་ཆེན་དང་པད་དཀར་ཞབས་ཀྱིས་བཤད་པ་ལྟར་ཤེས་པར་བྱ། ཕན་འདོགས་ལའང་ཡན་ལག་བཅུ་གཉིས་སུ་བཤད་དེ། སྙིང་རྗེ་བཟོད་ལྡན་ནང་འཁོར་དག་པ་དང༌། །
ཕན་འདོགས་གཉིས་བརྩོན་མཚན་དང་ལྟ་བ་མཐུན། ། སྨྲ་ཤེས་ ཐ་སྙད་གསུམ་མམ་ དོན་གོ་ཤེས་པ་རང་བཞིན་གནས། ། ཐ་མལ་ལུས་དང་ས་ནི་རང་བཞིན་པའོ། ། ཞེས་པ་ལྟར་རོ། ། ལས་བྱེད་པའི་སློབ་དཔོན་ནི་དགེ་སློང་གི་སྡོམ་པ་རྣམ་པར་དག་ཅིང༌། མཚན་མཐུན་པ། ལྟ་བ་མཐུན་པ། ཐ་སྙད་གསུམ་ལྡན། ལུས་ཐ་མལ་དུ་༼ཝཾ༥ན༽གནས་པ། ས་རང་བཞིན་དུ་གནས་པ་སྟེ་ཆོས་དྲུག་གི་སྟེང་དུ་སྡོམ་པ་འབོགས་པ་ལ་མཁས་པའོ། །
གསང་སྟོན་ནི། ཆོས་དྲུག་པོའི་སྟེང་དུ་བར་ཆད་དྲི་བ་ལ་མཁས་པའོ། ། གནས་སློབ་ནི་མཁན་པོའི་མཚན་ཉིད་ཀྱི་ཁར་སྤང་བླང་གི་ལུང་འབོགས་པས་སློབ་མའི་རྒྱུད་དག་པར་སྒྲུབ་ནུས་པའོ། ། ཀློག་སློབ་ནི་སློབ་དཔོན་གྱི་ཆོས་ཀྱི་ཁར་སྡེ་སྣོད་གསུམ་ལ་བློ་གྲོས་གསལ་བའོ། ། གཉིས་པ་བྱང་སྡོམ་གྱི་སློབ་དཔོན་ནི། མདོ་སྡེ་རྒྱན་ལས། བཤེས་གཉེན་དུལ་བ་ཞི་བ་ཉེར་ཞི་བ། ། ཡོན་ཏན་ལྷག་པ་བརྩོན་བཅས་ལུང་གིས་ཕྱུག ། དེ་ཉིད་རབ་ཏུ་རྟོགས་པ་སྨྲ་མཁས་ལྡན། ། བརྩེ་བའི་བདག་ཉིད་སྐྱོ་ངལ་སྤངས་ལ་བསྟེན། །
ཞེས་ཆོས་བཅུ་དང་ལྡན་པ་ཞིག་དགོས་པར་གསུངས་ཏེ་ཚུལ་ཁྲིམས་བསླབ་པའི་སྲབ་བཟང་པོས་སེམས་ཀྱི་རྟ་རྒོད་དུལ་བ། དྲན་པ་དང་ཤེས་བཞིན་གྱིས་ཏིང་ངེ་འཛིན་ལ་བསླབ་པས་སེམས་ནང་དུ་ཞི་བར་གནས་པ། སེམས་ལས་སུ་རུང་བའི་ཞི་གནས་ལ་བརྟེན་ཏེ་ཡང་དག་པའི་དོན་ལ་སོ་སོར་དཔྱོད་པའི་ཤེས་རབ་སྐྱེས་པས་རྨོངས་པ་ཉེ་བར་ཞི་བ། སློབ་མ་ལས་དམན་པའམ་མཉམ་པ་མ་ཡིན་པ་ཡོན་ཏན་ཆེས་ལྷག་པ། གཞན་གྱི་དོན་ལ་སྤྲོ་བ་བརྟན་པའི་བརྩོན་འགྲུས་དང་བཅས་པ། སྡེ་སྣོད་གསུམ་མང་དུ་ཐོས་པའི་ལུང་གིས་ཕྱུག་པ། ཐོས་བསམ་བསྒོམ་པའི་སྟོབས་ཀྱིས་ཆོས་ཐམས་ཅད་ཀྱི་དེ་ཁོ་ན་ཉིད་རབ་ཏུ་རྟོགས་པ། གདུལ་བྱའི་བློ་ཚོད་དང་བསྟུན་པའི་ལམ་གྱི་རིམ་པ་སྨྲ་བ་སྟེ་བཤད་མཁས་པ་དང་ལྡན་པ། རྙེད་བཀུར་སོགས་ལ་མི་ལྟ་བར་སྙིང་རྗེས་ཆོས་སྟོན་པའི་ཀུན་སློང་དག་པས་བརྩེ་བའི་བདག་ཉིད། ཡང་ཡང་འཆད་པས་མི་ངལ་ཞིང་ཁོང་ཁྲོ་བ་སོགས་བཟོད་པའི་སྐྱོ་ངལ་སྤངས་པ་ལ་བརྟེན་པར་བྱའོ། །
དེའང་དུལ་བ་ཞི་བ་ཉེ་བར་ཞི་བ་དེ་ཉིད་རྟོགས་པ་རྣམས་ནི་རྟོགས་པའི་ཡན་ལག ། ལུང་གིས་ཕྱུག་པ་ནི་ལུང་གི་ཡན་ལག ། ཡོན་ཏན་ལྷག་པ་བཅས་ཆོས་དྲུག་པོ་རང་གིས་ཐོབ་པའི་ཡོན་ཏན། ལྷག་མ་༼ཝཾ༥བ༽བཞི་པོ་གཞན་རྗེས་སུ་འཛིན་པའི་ཡོན་ཏན་ཏེ་དེ་དག་དང་ལྡན་པ་ནི་སྐྱེས་བུ་ཆེན་པོ་ཞེས་བྱའོ། ། གཞན་ཡང་ཐོས་སོགས་བཅུ་གཉིས་ལྡན་པ་མཆོག ། དེ་ལས་གཞན་ཡང་མང་ཐོས་ལ་སོགས་པའི་ཡོན་ཏན་བཅུ་གཉིས་དང་ལྡན་པ་ནི་མཆོག་ཏུ་གསུངས་ཏེ། འཕགས་པ་ཀླུ་སྒྲུབ་ཀྱིས། མང་དུ་ཐོས་ཤིང་ཤེས་རབ་ཆེ། ། ཟང་ཟིང་རྙེད་པ་དོན་མི་གཉེར། ། བྱང་ཆུབ་སེམས་ལྡན་སྙིང་རྗེ་ཆེ། །
དཀའ་བ་བཟོད་ཅིང་སྐྱོ་ངལ་ཆུང༌། ། མན་ངག་ཆེ་ཞིང་ལམ་ལས་གྲོལ། ། རིགས་ལ་མཁས་ཤིང་དྲོད་ཚད་ཤེས། ། བཅུ་གཉིས་ལྡན་ལ་བསྟེན་པར་བྱ། ། ཞེས་གསུངས་པ་ལྟར་རོ། ། གསུམ་པ་སྔགས་ཀྱི་སློབ་དཔོན་ནི། རྡོ་རྗེ་སློབ་དཔོན་བརྟན་དུལ་བློ་གྲོས་ཅན། ། བཟོད་ལྡན་གཡོ་མེད་སྔགས་རྒྱུད་སྦྱོར་བ་ཤེས། ། བརྩེ་ལྡན་མཁས་ཤིང་དེ་ཉིད་བཅུ་མཐར་སོན། ། དཀྱིལ་འཁོར་ལས་མཁས་སྔགས་བཤད་སྤྱོད་པ་ཤེས།།
སྔགས་ཀྱི་རྡོ་རྗེ་སློབ་དཔོན་གྱི་དབྱེ་བ་ནི་འོག་ཏུ་འཆད། མཚན་ཉིད་རྒྱ་ཆེར་གསུངས་ཀྱང་མདོར་བསྡུས་བླ་མ་ལྔ་བཅུ་པ་ལས་བཤད་པ་ལྟར་ན་ཐུན་མོང་གི་མཚན་ཉིད། ལུས་ངག་སེམས་རྣམས་མ་འཚུབས་པས་བརྟན་པ། སེམས་ཀྱི་བསླབ་པ་དང་ལྡན་པས་འདུལ་བ། ཆོས་རབ་ཏུ་རྣམ་པར་འབྱེད་པའི་བློ་གྲོས་ཅན། སློབ་མའི་བྱ་བ་ལ་བཟོད་པ་དང་ལྡན་པས་ཁོང་མི་ཁྲོ་བ། རང་གི་ཉེས་པ་བཅབ་པའི་གཡོ་དང་གཞན་བསླུ་བའི་བསམ་པས་ཡང་དག་པ་མ་ཡིན་པའི་དོན་སྟོན་པའི་སྒྱུ་མེད་པས་དྲང་བ་སྟེ་དྲུག ། ཁྱད་པར་གྱི་མཚན་ཉིད་ཕྲིན་ལས་བཞི་ལ་སོགས་པའི་སྔགས་ཀྱི་སྦྱོར་བ་དང་མཐའ་དྲུག་ལ་སོགས་པ་རྒྱུད་ཀྱི་སྦྱོར་བ་ཤེས་པ། གཞན་ལ་སྙིང་བརྩེ་བ་དང་ལྡན་པ། ཐུན་མོང་བའི་གཞུང་ལུགས་རྣམས་ལའང་ཅི་རིགས་པར་མཁས་ཤིང༌།
དེ་ཉིད་རྣམ་པ་བཅུའི་མཐར་སོན་པ། བསྙེན་སོགས་དག་པར་བྱས་ཤིང་དབང་བསྐུར་བའི་བྱ་བ་ཁོང་དུ་ཆུད་པས་དཀྱིལ་འཁོར་བྲི་བའི་ལས་ལ་མཁས་པ། དབང་པོ་རབ་འབྲིང་༼ཝཾ༦ན༽ཐ་མའི་ཚུལ་དང་མཐུན་པར་སྔགས་བཤད་པའི་སྤྱོད་པ་ཤེས་པ་སྟེ་དེ་ཉིད་བཅུ་ལ་ཚན་པ་གསུམ་དུ་དབྱེ་ནས་བསྡོམས་པས་དགུ། ཐུན་ཁྱད་གཉིས་ཀ་བསྡོམས་པས་བཅོ་ལྔའོ། ། དེ་ཉིད་བཅུ་ལ་ནང་གསེས་སུ་དབྱེ་ན་གསུམ་གྱི་དང་པོ་རྡོ་རྗེ་སློབ་དཔོན་ལ་ཉེ་བར་མཁོ་བའི་དེ་ཉིད་བཅུ་ནི། རབ་གནས་ཀྱི་རྒྱུད་ལས། དཀྱིལ་འཁོར་ཏིང་འཛིན་ཕྱག་རྒྱ་དང༌། ། སྟངས་སྟབས་སྔགས་དང་འདུག་སྟངས་དང༌། ། བཟླས་བརྗོད་སྦྱིན་སྲེག་གཏོར་མ་དང༌། ། ལས་ལ་སྦྱར་དང་སླར་བསྡུ་བའོ། །
ཞེས་འབྱུང་བ་ལྟར་དང༌། ཆོ་གའི་དེ་ཉིད་བཅུ་གུར་གྱི་དགོངས་པ་ཌོམྦྷི་པའི་དེ་ཉིད་བཅུ་པ་ལས་འབྱུང་བ། སྲུང་བ་དབང་བསྐུར་གཏོར་མ་བཟླས་བསྒོམ་དང༌། ། ཕྱིར་ཟློག་པ་དང་དཀྱིལ་འཁོར་སྒྲུབ་པ་དང༌། ། སྡིག་སྦྱོང་བ་དང་གཤེགས་སུ་གསོལ་བ་དང༌། ། དེ་ཉིད་བཅུ་ཞེས་རྒྱལ་བ་རྣམས་ཀྱིས་གསུངས། ། ཞེས་འབྱུང་བ་དང༌། དེ་ཁོ་ན་ཉིད་ཀྱི་དེ་ཉིད་བཅུ་རྒྱུད་འབུམ་ལྔའི་དགོངས་པ་རིན་ཆེན་འབར་བ་ལས་འབྱུང་བ། རྡོ་རྗེ་དྲིལ་བུ་ཡེ་ཤེས་དང༌། ། ལྷ་དང་དཀྱིལ་འཁོར་སྦྱིན་སྲེག་དང༌། །
སྔགས་དང་རྡུལ་ཚོན་གཏོར་མ་དང༌། ། དབང་བསྐུར་དེ་ཉིད་བཅུ་རིག་པས། ། ཞེས་གསུངས་ཏེ། དེ་ལྟར་ན་དེ་ཁོ་ན་ཉིད་སུམ་ཅུ་ཐམ་པའོ། ། ཡང་ན་རབ་གནས་ཀྱི་རྒྱུད་ལས་འབྱུང་བ་དེ་དང་འདྲ་བ་རྡོ་རྗེ་སྙིང་རྒྱན་ལས་ཕྱིའི་དེ་ཉིད་བཅུར་གསུངས་པ་དང༌། དེ་ཉིད་འདུས་པ་ལས་དེ་དང་ཕྱོགས་མཚུངས་གསུངས་པ་རྣམས་ནི་ཡོ་གའི་ལུགས་ཡིན་ལ། སྙིང་རྒྱན་ལས། ཕྱིར་ཟློག་གཉིས་ཀྱི་ཆོ་ག་དང༌། ། གསང་བ་ཤེས་རབ་ཡེ་ཤེས་དང༌། ། ཁ་སྦྱོར་དབྱེ་བའི་ཆོ་ག་དང༌། །
གཏོར་མ་རྡོ་རྗེའི་བཟླས་པ་དང༌། ། དྲག་ཤུལ་སྒྲུབ་པའི་ཆོ་ག་དང༌། ། རབ་ཏུ་གནས་དང་དཀྱིལ་འཁོར་སྒྲུབ། ། གསང་བའི་དེ་ཉིད་བཅུ་ཡིན་ནོ། ། ཞེས་འབྱུང་བ་དང༌། ། བླ་མའི་ཡོན་ཏན་ཡོངས་བཟུང་གི་རྒྱུད། མཉམ་སྦྱོར་འགྲེལ་པ། མན་སྙེ་སོགས་ལས་འབྱུང་བ་ནི་བླ་མེད་ཀྱི་དབང་དུ་༼ཝཾ༦བ༽བྱས་པར་མི་བསྐྱོད་ཡབ་སྲས་བཞེད་དོ། ། ཡང་ན་མཛོད་གསུམ་ལྡན་ཞིང་ཆུ་བོ་རྫོགས། ། གཉེར་ལྡན་རྒྱུད་དང་ལས་མཁས་དྲོད་ཚད་འཆང༌། །
ཡང་གསང་སྔགས་སྔ་འགྱུར་གྱི་ཕྱོགས་ལས་བཤད་པ་ལྟར་ན། དམ་པའི་མཛོད་གསུམ་ལྡན་པ་སྟེ། དེའང་བདེན་པ་དབྱེར་མེད་དུ་རྟོགས་པའི་ལྟ་བ། བསྐྱེད་རྫོགས་མཐར་ཕྱིན་པའི་ཏིང་འཛིན། སྤྱི་དང་བྱེ་བྲག་གི་དམ་ཚིག་ལས་མི་འདའ་བ་སྟེ་གསུམ་དང༌། ཡང་ན། བསྐྱེད་པའི་མཛོད་མཧཱ། རྫོགས་པའི་མཛོད་ཨ་ནུ། ལྟ་བའི་མཛོད་ཨ་ཏི་གསུམ་ལ་མཁས་པ། ཕན་ནུས་ཟབ་མོའི་དབང་གི་ཆུ་བོ་རྫོགས་པ།
གསང་སྔགས་ཡལ་བར་མི་འདོར་ཞིང་སྣོད་ལྡན་རྗེས་སུ་འཛིན་པའི་གཉེར་དང་ལྡན་པ། རྒྱུད་སྡེ་ལ་མཁས་ཤིང་ལུང་གི་དོན་ཁྲོལ་བ། ཕྲིན་ལས་ཏེ་སྒྲུབ་པའི་ཆོག་ཁྲིགས་ལ་མཁས་པ། སྙན་བརྒྱུད་ཀྱི་མན་ངག་ཉམས་སུ་མྱོང་བའི་དྲོད་རྟགས་འཆང་བ་སྟེ་མཛོད་གསུམ་སོ་སོར་བགྲང་བས་རང་བཞིན་བརྒྱད་ལྡན་གྱི་རྡོ་རྗེ་སློབ་དཔོན་དུ་སངས་རྒྱས་གསང་བའི་ལམ་རིམ་ལས་བཤད་དོ། ། མདོར་ན་བརྒྱུད་པ་དམ་ཚིག་མན་ངག་ལྡན། ། རྒྱུད་དོན་རིག་པ་གསུམ་ལས་དགེ་སློང་མཆོག ། བླ་མའི་མཚན་ཉིད་ཇི་སྐད་བཤད་པ་ཐམས་ཅད་མདོར་བསྡུ་ན། རྡོ་རྗེ་འཆང་ནས་ད་ལྟའི་བར་དུ་སྨིན་གྲོལ་གྱི་བརྒྱུད་པ་མ་ཆད་ཅིང་དམ་སེལ་གྱི་སྐྱོན་མ་ཞུགས་པ། སྡོམ་པ་དང་དམ་ཚིག་བརྟུལ་ཞུགས་ལ་གནས་པ། བརྒྱུད་པ་ནས་བརྒྱུད་པར་བྱུང་བའི་མན་ངག་དང་ལྡན་པ།
བཀའ་བསྟན་བཅོས་སྤྱི་དང་ཁྱད་པར་རྒྱུད་ཀྱི་དོན་རིག་པ། གཞན་ཕན་སྙིང་རྗེའི་ཐུགས་དང་ལྡན་པ་ལ་ཐམས་ཅད་འདུའོ། ། མཚན་ཉིད་དེ་ལྡན་གྱི་རྟེན་ཡང་དགེ་བསྙེན་དགེ་ཚུལ་དགེ་སློང་གསུམ་ལས། དང་པོ་ནི་ས་ཐོབ་པ་མ་གཏོགས་ཐ་མར་གསུངས་ཏེ། རྡོ་རྗེ་སྙིང་འགྲེལ་ལས། ས་ཐོབ་མ་གཏོགས་ཁྱིམ་པ་ནི། ། རྒྱལ་པོས་བླ་མར་མི་བྱ་སྟེ། ། དེ་ལ་ཐོས་པ་ཡོངས་ཤེས་པས། ། གང་ཞིག་རྟགས་ཅན་བྱ་བ་ཉིད། ། ས་ཐོབ་མ་གཏོགས་སློབ་༼ཝཾ༧ན༽དཔོན་ནི། །
ཁྱིམ་གནས་གང་ཚེ་མཆོད་བྱེད་པ། ། དེ་ཚེ་སངས་རྒྱས་ཆོས་དང་ནི། ། དགེ་འདུན་རྣམས་ལ་གུས་མེད་འགྱུར། ། ཞེས་སོ། ། གཉིས་པ་ནི་རབ་བྱུང་གི་ཕྱོགས་ཡིན་པས་སྔ་མ་ལས་འཕགས་ཀྱང་ཕྱི་མ་ལ་ལྟོས་ན་འབྲིང་ཡིན་ལ། དགེ་སློང་ཁོ་ན་མཆོག་ཡིན་ཏེ། དུས་འཁོར་རྩ་རྒྱུད་ལས། དེ་ཉིད་བཅུ་ནི་ཡོངས་ཤེས་པ། ། གསུམ་ལས་དགེ་སློང་མཆོག་ཡིན་ནོ། ། འབྲིང་ནི་དགེ་ཚུལ་ཞེས་བྱ་སྟེ། །
ཁྱིམ་གནས་དེ་ལ་ཐ་མའོ། ། ཞེས་གསུངས་པ་ལྟར་རོ། ། ཁྱད་པར་ཟུང་འཇུག་རྡོ་རྗེའི་ཡེ་ཤེས་གང༌། ། རྒྱུད་ལ་སྐྱེད་ནུས་དཔལ་ལྡན་བླ་མ་སྟེ། ། ཁྱད་པར་ཟུང་འཇུག་ཕྱག་རྒྱ་ཆེན་པོ་རྡོ་རྗེའི་ཡེ་ཤེས་གང་དེ་སློབ་མའི་རྒྱུད་ལ་སྐྱེད་པར་ནུས་པས་མཆོག་གི་དངོས་གྲུབ་ཀྱི་ལྷན་ཅིག་བྱེད་རྐྱེན་དུ་གྱུར་པ་ནི་དཔལ་ལྡན་བླ་མ་ཞེས་བྱ་སྟེ། དེའི་མཚན་ཉིད་བསྡུས་རྒྱུད་ལས། སངས་རྒྱས་ཞལ་འདི་གང་གི་ཐུགས་དང་ཞལ་ལ་གནས་པར་གྱུར་པ་དེ་ནི་དཔལ་ལྡན་བླ་མའོ། ། ཞེས་སངས་རྒྱས་ཀྱི་ཞལ་ལམ་སྒོར་གྱུར་པའི་དབང་བཞི་པ་ཟུང་འཇུག་གི་ལམ་འདི་ཉིད། གང་གི་ཞལ་ལས་རྒྱུད་ཀྱི་ངེས་པ་བྱང་ཆུབ་སེམས་དཔའི་འགྲེལ་པས་གསལ་བར་བྱས་པ་བཞིན་དུ་སློབ་མའི་བློ་ལ་འགོད་པར་ནུས་ཤིང༌། ཏིང་ངེ་འཛིན་གྱི་ཡན་ལག་ཐུགས་ལ་བཞུགས་པས་སློབ་མའི་རྒྱུད་ལ་བྱིན་རླབས་ཀྱི་ངོ་བོར་རྟོགས་པ་སྤོ་བར་ནུས་པ་སྔགས་ཀྱི་ངེས་པས་ས་དང་པོ་ཐོབ་པ་ནི་བླ་མ་ཙམ་ལས་ཀྱང་ཆེས་ཁྱད་པར་དུ་གྱུར་པའི་དཔལ་ལྡན་བླ་མ་ཞེས་བྱའོ། །
བཞི་པ་དེ་ལས་འཕྲོས་པའི་འཇུག་ལྡོག་བྱ་བའི་ཚུལ་ནི། ལྡོག་པ་སྐྱོན་ཅན་སྤངས་ལ་མཚན་ཉིད་ཀྱང༌། ། ཐམས་ཅད་ཚང་དཀོན་ཡོན་ཏན་མང་བ་བཟུང༌། ། གོང་སྨོས་ཀྱི་མཚན་ཉིད་རྣམས་ལས་ལྡོག་པ་ནི་སངས་རྒྱས་ཀྱི་བསྟན་པ་ལས་ཕྱི་རོལ་ཏུ་གྱུར་པ་མཚན་ཉིད་དང་མི་ལྡན་པའི་སྐྱོན་ཅན་ཡིན་པའི་ཕྱིར་འདུ་འཛི་སྙན་གྲགས་ལ་སོགས་པ་ཆེ་ཡང་དཔྱོད་ལྡན་རྣམས་ཀྱིས་༼ཝཾ༡༣༽བརྟགས་ལ་སྔོན་བླ་མར་འབྲེལ་ནའང་བཏང་སྙོམས་སུ་བཞག་ཅིང༌། མ་འབྲེལ་ན་ཐོག་མ་ནས་མི་བསྟེན་པར་སྤང་བར་བྱ་སྟེ། ས་སྐྱ་པཎ་ཆེན་གྱིས། སངས་རྒྱས་བསྟན་བཞིན་མི་བྱེད་པའི། ། བླ་མ་ཡིན་ཀྱང་བཏང་སྙོམས་བཞག ། ཅེས་གསུངས་སོ། ། གཞན་ཡང་བསྡུས་རྒྱུད་ལས།
ང་རྒྱལ་དང་ལྡན་ཁྲོ་བས་ཟིལ་མནན་དམ་ཚིག་རྣམས་བྲལ་རྫས་ལ་བརྐམ་ཞིང་ཐོས་པ་དག་ཀྱང་མེད། ། སློབ་མ་རྣམས་ནི་བསླུ་བ་དོན་དུ་གཉེར་ཞིང་མཆོག་གི་བདེ་བའི་གནས་ལས་སེམས་ཉམས་དབང་མ་བསྐུར། ། ལོངས་སྤྱོད་དག་ལ་ཀུན་ཆགས་བག་མེད་རྩུབ་མོའི་ཚིག་དང་བཅས་ཤིང་དབང་པོའི་དོན་དུ་འདོད་ལྡན་པ། ། དེ་ཉིད་དམྱལ་བ་བཞིན་དུ་སློབ་མ་མཁས་པ་རྣམས་ཀྱིས་རྫོགས་པའི་བྱང་ཆུབ་རྒྱུར་ནི་སྤང་བར་བྱ། ། ཞེས་པས་མཚོན་གཞན་དག་ལས་ཀྱང་མང་དུ་བྱུང་བའི་ཚུལ་ཤེས་པར་བྱས་ལ་སྤང་ངོ༌། ། ལེགས་པའི་མཚན་ཉིད་ཀྱང་ཐམས་ཅད་ཚང་བ་དུས་དབང་གིས་ཤིན་ཏུ་དཀོན་པས་དེ་ལྟར་མ་རྙེད་ཀྱང་སྐྱོན་ཉུང་ཞིང་ཡོན་ཏན་མང་བ་བླ་མར་བཟུང་བར་བྱ་སྟེ། དོན་དམ་བསྙེན་པ་ལས། རྩོད་ལྡན་དབང་གིས་བླ་མར་སྐྱོན་དང་ཡོན་ཏན་འདྲེས། ། རྣམ་པ་ཀུན་ཏུ་སྡིག་དང་བྲལ་བ་ཡོད་མ་ཡིན། ། དེ་ཕྱིར་ཡོན་ཏན་ལྷག་པ་ཡང་ནི་ལེགས་དཔྱད་ནས། །
བུ་རྣམས་ཀྱིས་ནི་དེ་ལ་བསྟེན་པར་བྱ་བའོ། ། ཞེས་གསུངས་པ་ལྟར་རོ། ། ལྔ་པ་གང་གིས་བསྟེན་པ་སློབ་མའི་མཚན་ཉིད་བཤད་པ་ལའང་གཉིས། བསྟེན་བྱ། སྤང་བྱ་ཞར་བྱུང་དང་བཅས་པའོ། ། དང་པོ་ལ་གསུམ། སོ་ཐར། བྱང་སེམས། སྔགས་ཀྱི་སྣོད་རུང་ངོ༌། ། དང་པོ་ནི།
སོ་ཐར་སྣོད་ལྡན་སྡོམ་པའི་བར་ཆད་མེད། ། སོ་ཐར་གྱི་སྡོམ་པའི་སྣོད་དང་ལྡན་པ་ནི་འཆད་པར་འགྱུར་བ་སྡོམ་པའི་མི་མཐུན་ཕྱོགས་འགལ་རྐྱེན་བར་ཆད་ཀྱི་ཆོས་བཞི་དང་བྲལ་བ་ཞིག་དགོས་ཏེ་སྤྱིར་སྡོམ་པ་སྐྱེ་བའི་རྟེན་ནོ། ། ཁྱད་པར་སུམ་བརྒྱ་པ་ལས། སློབ་དཔོན་ལ་གུས་ཚུལ་ཁྲིམས་ཡང་དག་དང༌། ། བསམ་གཏན་དང་ནི་འདོན་ལ་རྟག་བརྩོན་༼ཝཾ༨ན༽དང༌། ། གྲིམས་ཤིང་དུལ་ལ་བཟོད་དང་ལྡན་པ་ནི། ། སྡོམ་བརྩོན་གནས་པའི་ཆོས་ལྡན་ཤེས་པར་བྱ། ། ཞེས་གསུངས་ཏེ། མཁན་པོ་དང་ཁྱད་པར་གནས་དང་ཀློག་པའི་སློབ་དཔོན་ལ་རྟག་ཏུ་གུས་པ། ལྟུང་བ་འབྱུང་བའི་རྒྱུ་བཞི་སྤངས་པས་ཚུལ་ཁྲིམས་ཡང་དག་པར་འཛིན་ནུས་པ།
སྤོང་བ་བསམ་གཏན་དང་ཀློག་པ་ཁ་ཏོན་ནམ་འདོན་པ་ལ་རྟག་ཏུ་བརྩོན་པ། བློ་ཤིན་ཏུ་གྲིམས་ཤིང་རྒྱུད་དང་ཀུན་སྤྱོད་རང་བཞིན་གྱིས་དུལ་བ། སློབ་དཔོན་གྱིས་བསྒོ་བ་དང་གཞན་གྱིས་གནོད་པ་ལ་བཟོད་པ་དང་ལྡན་པ་ནི་སོ་ཐར་གྱི་སྡོམ་པ་ལ་བརྩོན་ནུས་ཤིང་མི་ཉམས་པར་གནས་པའི་ཆོས་དང་ལྡན་པར་ཤེས་པར་བྱའོ། ། གཉིས་པ་ནི། བྱང་སེམས་སྣོད་གྱུར་དད་བརྩེ་བློ་གྲོས་ལྡན། ། སྤྱད་པ་སྤྱོད་བཟོད་རང་ཞི་དོན་མི་གཉེར། ། བརྩོན་ལྡན་སྟོང་ཉིད་ཐོས་ལ་དགའ་བ་ཡིན། ། བྱང་སེམས་ཀྱི་སྡོམ་པའི་སྣོད་དུ་གྱུར་པ་ནི། ཐེག་པ་ཆེན་པོའི་སྡེ་སྣོད་དང་དགེ་བའི་བཤེས་གཉེན་ལ་དད་པ། སེམས་ཅན་ལ་སྙིང་བརྩེ་བ།
ཟབ་ཅིང་རྒྱ་ཆེ་བ་རྟོགས་པའི་བློ་གྲོས་དང་ལྡན་པ། བསྡུ་དངོས་བཞི་དང་ཕར་ཕྱིན་དྲུག་ལ་སོགས་པ་སྤྱད་པ་རྒྱ་ཆེན་པོ་ལ་མི་ཞུམ་པར་སྤྱོད་པར་བཟོད་པ། རང་ཉིད་ཁོ་ན་ཞི་བདེའི་གོ་འཕང་ཙམ་དོན་དུ་མི་གཉེར་ཞིང་སེམས་ཅན་ཐམས་ཅད་བསྒྲལ་བ་ལ་དགའ་བ། བརྩོན་འགྲུས་རྒྱུན་མི་འཆད་པ་དང་ལྡན་ཞིང་ཟབ་མོ་སྟོང་པ་ཉིད་ཀྱི་དོན་ཐོས་ན་སེམས་ལ་དགའ་བ་སྐྱེ་བ་ནི་རིགས་སད་པའི་རྟགས་ཡིན་པར་གསུངས་ཏེ། ཆོས་བཅུ་པའི་མདོ་ལས། བྱང་ཆུབ་སེམས་དཔའ་བློ་ལྡན་གྱི། ། རིགས་ནི་མཚན་མ་དག་ལས་ཤེས། ། དུ་བ་ལས་ནི་མེར་ཤེས་དང༌། ། ཆུ་སྐྱར་ལས་ནི་ཆུ་བཞིན་ནོ། ། ཞེས་སོ། །
གཞན་ཡང་བཞི་བརྒྱ་པ་ལས། གཟུར་གནས་བློ་ལྡན་དོན་གཉེར་བ། ། ཉན་པོ་སྣོད་ཅེས་བྱ་བར་བཤད། ། ཅེས་རང་གི་ལུགས་ལ་ཆགས་ཤིང་གཞན་ལུགས་ལ་སྡང་བའི་ཕྱོགས་ལྷུང་མེད་པས་གཟུ་བོར་གནས་པ། ལེགས་བཤད་ལས་༼ཝཾ༨བ༽ཡང་དག་པ་དང་ཉེས་བཤད་ལས་ལྟར་སྣང་གཉིས་འབྱེད་པའི་བློ་དང་ལྡན་པ། ཐེག་པ་ཆེན་པོ་ལ་དོན་གཉེར་ཆེ་བ་དང་ལྡན་པ་གསུམ་ཚང་ན་དགེ་བའི་བཤེས་གཉེན་གྱི་ཡོན་ཏན་ཀྱང་ཡོན་ཏན་དུ་མཐོང་ལ། དེ་གསུམ་མི་ལྡན་ན་བཤེས་གཉེན་ཡོན་ཏན་ཆེན་པོ་དང་ལྡན་ཀྱང་སྐྱོན་དུ་མཐོང་བར་འགྱུར་རོ། ། གསུམ་པ་ནི། སྔགས་ཀྱི་སྣོད་རུང་དེ་སྟེང་བླ་མར་གུས། ། གསང་ཐུབ་བློ་ཆེ་དམ་ཚིག་སྒྲུབ་ལ་བརྩོན། །
གསང་སྔགས་ཀྱི་སྨིན་གྲོལ་སྦྱིན་པའི་སྣོད་དུ་རུང་བ་ནི། བཤད་མ་ཐག་པ་དེ་དག་གི་སྟེང་དུ་བླ་མ་ལ་ཤིན་ཏུ་གུས་པ། ཟབ་མོའི་ལྟ་སྤྱོད་ལ་སོགས་པ་གསང་ཐུབ་པ། གསང་སྔགས་དོན་ལ་ཐེ་ཚོམ་མེད་ཅིང་དེ་ཉིད་རྟོགས་པའི་བློ་རྒྱ་ཆེ་བ། སྤང་བླང་གི་དམ་ཚིག་དང་སྒྲུབ་པ་ལ་བརྩོན་ནུས་པ་རྣམས་སུ་ཅི་རིགས་པར་འདུ་ལ། བསྡུས་རྒྱུད་དང་བཤད་རྒྱུད་རྡོར་ཕྲེང་སོགས་ལས་ནི་རྒྱ་ཆེར་གསུངས་སོ། ། སྔ་འགྱུར་གྱི་རྒྱུད་སྒྱུ་འཕྲུལ་ལས། སྟོན་པ་མཆོད་བརྩོན་རྟོགས་པ་གསལ། ། དམ་ཚིག་སྔགས་དང་ཕྱག་རྒྱ་རྣམས། ། མ་ཉམས་ཤེས་ཤིང་ཡོ་བྱད་ལྡན། །
ཅེས་པས། སྟོན་པ་བླ་མ་ལ་མཆོད་པས་དབང་རྣམས་རིམ་པར་ཐོབ་པ། གུས་སྦྱོར་དང་རྟག་སྦྱོར་གྱི་བརྩོན་འགྲུས་ཀྱིས་ཐོས་བསམ་ཡལ་བར་མི་འདོར་བ། རྟོགས་བྱའི་ལྟ་བ་ལ་རྣམ་པར་དཔྱོད་པའི་བློ་གྲོས་ཕྱིན་ཅི་མ་ལོག་པར་གསལ་བ། རྩ་བ་དང་ཡན་ལག་གི་དམ་ཚིག་མ་ཉམས་ཤིང༌། སྔགས་དང་ཕྱག་རྒྱ་ལ་སོགས་པའི་དོན་རྣམས་ཀྱང་ཁོང་དུ་ཆུད་ལ། མཐུན་རྐྱེན་གྱི་ཡོ་བྱད་དང་ལྡན་པ་དག་ལམ་འདིར་གཞུག་པར་བྱ་བའི་སྣོད་ལྡན་དུ་བསྟན་ཏོ། ། གཉིས་པ་སྤང་བྱ་ཞར་བྱུང་བཅས་བཤད་པ་ནི། སྐྱོན་སྤངས་འདྲེས་ལ་དད་སོགས་ལྡན་པ་བཟུང༌། ། སློབ་མའི་ཡོན་ཏན་གང་ལས་ལྡོག་པ་ནི་སྐྱོན་དང་བཅས་པས་སྤང་བར་བྱ་བ་ཡིན་ཏེ།
སྡོམ་འབྱུང་ལས། སྙིང་རྗེ་མེད་ཅིང་ཁྲོ་ལ་གདུག ། ཁེངས་དང་མ་བསྡོམས་རྣམ་གཡེང་ཅན། ། མ་རུང་རྨོངས་པ་སྙོམ་ལས་ཅན། ། གཞན་གྱི་སྲོག་ལ་བརྩེ་བ་བྲལ། ། ༼ཝཾ༩ན༽ཕ་རོལ་རྫས་ལ་མངོན་པར་ཞེན། ། བླ་མས་རྟག་ཏུ་སྤང་བར་བྱ། ། ཞེས་དང༌། རིམ་ལྔ་ལས། བླ་མ་ལ་བརྙས་སྒྱུ་ཅན་དད་པ་མེད། །
སྔགས་ཀྱིས་རློམ་ཞིང་གླེགས་བམ་མཐོང་བས་ཁེངས། ། དད་པ་མེད་དང་དབང་བསྐུར་དམན་པ་ལ། ། གདམས་པའི་རིམ་པའང་དེ་ལ་བརྗོད་མི་བྱ། ། ཞེས་གསུངས་པ་ལྟར་རོ། ། སྐྱོན་ཡོན་འདྲེས་པ་ལ་དད་པ་དང་སོགས་ཁོངས་ནས་དོན་གཉེར་ལྡན་པ་ནི་མཚན་ཉིད་ཐམས་ཅད་མ་ཚང་ཡང་རྗེས་སུ་བཟུང་བར་བྱ་སྟེ། སྤྱི་རྒྱུད་ལས། སློབ་མ་ཡན་ལག་མ་ཉམས་དང༌། ། ལྷག་པར་ཡོན་ཏན་ལྡན་པ་དང༌། ། ནད་མེད་རིགས་ནི་བཙུན་པ་དང༌། ། དད་ཅིང་བརྟུལ་བཞུགས་ལྡན་པ་དཀོན། །
དཀོན་མཆོག་གསུམ་ལ་གང་དད་ཅིང༌། ། ཐེག་པ་ཆེན་པོའི་ལུགས་ལ་དགའ། ། བསོད་ནམས་ལྡན་པའི་སེམས་ཅན་ནི། ། ཆེན་པོ་དེ་དག་མདོར་བཟུང་ངོ༌། ། བདེ་གཤེགས་གསང་སྔགས་སྒྲུབ་པ་ལ། ། དོན་གཉེར་བརྩོན་པ་སློབ་མ་ནི། ། གཟུགས་ངན་ཡོན་ཏན་མི་ལྡན་ཡང༌། ། བློ་དང་ལྡན་པས་གཞུག་པར་བྱ། ། ཞེས་གསུངས་སོ། ། དྲུག་པ་ཇི་ལྟར་བསྟེན་པའི་ཚུལ་བཤད་པ་ལ་གཉིས། །
ཐོག་མར་འབྲེལ་བ་བརྟག་པ། དེ་ནས་བསྟེན་པའོ། ། དང་པོ་ནི། རིན་ཆེན་ལྟ་བུའི་དཔོན་སློབ་འབྲེལ་བརྟགས་ནས། ། དེ་ལྟར་བཤད་པའི་ཡོན་ཏན་དང་ལྡན་པ་རིན་པོ་ཆེ་ལྟ་བུའི་དཔོན་སློབ་ཚོགས་པ་ན་ཐོག་མར་ཡས་མས་སུ་འབྲེལ་བརྟག་པ་ནི་ཅི་ནས་ཀྱང་གལ་ཆེ་སྟེ། བླ་མ་ལྔ་བཅུ་པ་ལས། བླ་མ་དང་ནི་སློབ་མ་དག ། མཚུངས་པར་དམ་ཚིག་ཉམས་འགྱུར་བས། ། དཔའ་བོས་དང་པོར་སློབ་དཔོན་དང༌། ། སློབ་མའི་འབྲེལ་བ་བརྟག་པར་བྱ། །
ཞེས་དང༌། ཕྱག་ཆེན་ཐིག་ལེ་ལས། དེ་ལྟ་བུ་ཡི་བླ་མ་ཡིས། ། འབད་པས་སློབ་མ་བརྟག་པར་བྱ། ། ཇི་ལྟར་སྲེག་ལ་སོགས་པས་གསེར། ། བརྟག་མཁས་པས་ནི་རིན་པོ་ཆེ། ། ཇི་ལྟར་བདེ་ལྡན་བུ་མོ་ནི། ། དེ་ལྟར་སློབ་མ་བརྟག་པར་བྱ། ། ༼ཝཾ༩བ༽དེ་བས་ཐམས་ཅད་རབ་འབད་དེ། ། ཕན་ཚུན་སོ་སོར་བརྟག་པར་བྱ། །
དེ་ལྟ་མིན་ན་སྐྱོན་དུ་འགྱུར། ། ཞེས་གསུངས་པ་ལྟར་རོ། ། ཁྱད་པར་གསང་སྔགས་ཀྱི་བླ་མས་སློབ་མ་མ་བརྟགས་པར་སུ་རུང་ལ་དབང་བསྐུར་ན་སྣོད་མིན་གྱིས་དམ་ཚིག་མི་ཐུབ་པས་འདི་ཕྱི་གཉིས་ཀར་ཕུང་ཞིང་དམ་ཚིག་ཉམས་པར་འགྱུར་བ་དང༌། རང་གི་དངོས་གྲུབ་ཀྱང་རྒྱང་རིང་དུ་བྱེད་པ་དང་བགེགས་ཀྱི་འཚེ་བ་སོགས་ཉེས་པ་མང་དུ་འབྱུང་ལ། སློབ་མས་ཀྱང་བླ་མའི་མཚན་ཉིད་མ་བརྟགས་པར་གང་རུང་ལས་དབང་བླངས་ན་ལོག་པའི་བཤེས་གཉེན་གྱིས་བསླུས་པར་འགྱུར་བ་དང༌། དམ་ཚིག་སྲུང་མི་ནུས་པས་དངོས་གྲུབ་ཀྱི་རྩ་བ་འཆད་པ་དང༌། ལམ་ངན་པར་དཀྲི་བས་དལ་འབྱོར་ཆུད་འཛའ་བ་སོགས་ཀྱི་ཉེས་དམིགས་མང་དུ་འབྱུང་བ་ཡིན་ནོ། ། གཉིས་པ་ནི། ཐར་འདོད་རྙེད་བཀུར་རིམ་གྲོ་སྒྲུབ་པས་བསྟེན། ། ཞེས་པ་སྟེ།
དེ་ལ་གཉིས། བསམ་པ་དང་སྦྱོར་བའོ། ། དང་པོ་ནི། སྡུད་པ་ལས། དེ་ལྟ་བས་ན་བྱང་ཆུབ་དམ་པ་འཚོལ་བ་ཡི། ། བསམ་པ་དྲག་ལྡན་མཁས་པས་ང་རྒྱལ་ངེས་བཅོམ་སྟེ། ། ནད་པའི་ཚོགས་ཀྱིས་གསོ་ཕྱིར་སྨན་པ་བསྟེན་པ་ལྟར། ། གཡེལ་བ་མེད་པར་དགེ་བའི་བཤེས་གཉེན་བསྟེན་པར་བྱ། ། ཞེས་གསུངས་པ་ལྟར་ཐར་པ་བླ་ན་མེད་པའི་བྱང་ཆུབ་ཀྱི་གོ་འཕང་དམ་པ་དོན་དུ་གཉེར་བར་འདོད་པའི་བསམ་པ་གཏིང་ཚུགས་པས་གཡོ་བ་མེད་པར་བསྙེན་བཀུར་བའོ། ། གཉིས་པ་སྦྱོར་བ་ནི།
བསྙེན་བཀུར་བའི་ཚུལ་ཡང༌། མདོ་སྡེ་རྒྱན་ལས། རྙེད་པ་བཀུར་སྟི་དག་དང་རིམ་གྲོ་དང༌། ། སྒྲུབ་པའི་སྒོ་ནས་བཤེས་གཉེན་བསྟེན་པར་བྱ། ། ཞེས་དོན་གསུམ་དུ་གསུངས་པའི་དང་པོ་རྙེད་པ་སྟོབ་པ་ནི། བཟའ་བ་དང་བགོ་བ་ལ་སོགས་ཡོད་ཅིང་འབྱོར་ན་ཇི་ལྟར་བཞེད་པ་བཞིན་སྤྲོ་བ་དང་བཅས་པས་ཕུལ། དེར་མ་ཟད་བུ་དང་ཆུང་མ་རང་ལུས་ཚུན་ཆད་ཀྱང་འབུལ་དགོས་པར་གསུངས། བཀུར་སྟིའི་རིམ་པ་ནི། མཐོང་ཕྱག་དང་ལྡང་བ་༼ཝཾ༡༠ན༽དང་བསྔགས་པ་བརྗོད་པ་ལ་སོགས་པ་རྟག་ཏུ་གུས་པའི་སྤྱོད་ལམ་བསྟེན་ཞིང༌། སྐུའི་གྲིབ་མའང་འགོམ་པར་མི་བྱ་ན་གཞན་ལ་ལྟ་ཅི་སྨོས་ཏེ་ན་བཟའ་བཞུགས་གདན་ཉེར་སྤྱད་མཆིལ་ལྷམ་བཞོན་པ་གཟུངས་མ་ལ་སོགས་པ་ལ་བཀས་མ་གནང་བར་མི་འགོམ་མི་སྤྱད་ཅིང་སྤྱན་སྔར་ཉལ་བསྙེས་མཆིལ་སྣབས་འདོར་བ་ལྐོག་ཏུ་བསྔགས་པ་མ་ཡིན་པ་བརྗོད་པ་ལ་སོགས་པ་མ་གུས་པའི་སྤྱོད་ལམ་རྣམ་པ་ཐམས་ཅད་དུ་སྤང༌།
གཉིས་པ་རིམ་གྲོ་བྱ་བ་ནི། ཕྱག་སྔོན་དུ་འགྲོ་བས་ཁྲུས་བཀུ་མཉེ་དྲིལ་ཕྱིས་སོགས་འཕྲལ་གྱི་བྱ་བ་ཐམས་ཅད་ཞི་དེས་དང་ཡིད་གཞུངས་པར་བྱ། གསུམ་པ་སྒྲུབ་པའི་སྒོ་ནས་བསྟེན་པ་ནི། བླ་མས་བསྒོ་བ་ཐམས་ཅད་ལ་སྒྲུབ་པ་བཀའ་བློ་བདེ་བ་དང༌། ཆོས་བསྟན་པ་ཐམས་ཅད་ལ་ཐོས་བསམ་སྒོམ་པ་སོགས་ཅི་རིགས་པར་ནན་ཏན་གྱིས་སྒྲུབ་པ་ནི་སྔ་མ་རྣམས་ལས་ཀྱང་བསྙེན་བཀུར་གྱི་མཆོག་སྟེ་ཡང་དག་པའི་དགེ་བའི་བཤེས་གཉེན་སྒྲུབ་པའི་མཆོད་པས་མཉེས་པར་བྱ་བ་ཡིན་གྱི་རྙེད་སོགས་ཀྱིས་མ་ཡིན་པའི་ཕྱིར་རོ། ། སྡོང་པོ་བཀོད་པ་ལས་ཀྱང༌། ཁྱོད་ཀྱིས་དགེ་བའི་བཤེས་གཉེན་འཚོལ་བ་ལ་ཡོངས་སུ་མི་སྐྱོ་བར་བྱའོ། ། རྙེད་ནས་ཀྱང་དེའི་རྗེས་སུ་སྒྲུབ་པ་ལ་བསྙེལ་བ་མེད་པའི་སྲི་ཞུ་བྱའོ། ། ཁུར་ཐམས་ཅད་ཀྱིས་མི་སྐྱོ་བས་ས་ལྟ་བུའི་འདུ་ཤེས་བསྐྱེད་པར་བྱའོ། ། ཅི་བསྒོ་བ་ཉན་པར་བྲན་ལྟ་བུའི་འདུ་ཤེས་བསྐྱེད་པར་བྱའོ། །
ཞེས་སོགས་གསུངས་སོ། ། བདུན་པ་དེ་ལྟར་བསྟེན་པའི་དགོས་པ་ལ་གཉིས། རིགས་པས་དགོས་པ་བསྒྲུབ་པ། ཕན་ཡོན་གྱི་ལུང་སྨོས་པའོ། ། དང་པོ་ནི། ཚངས་སྤྱོད་རིལ་པོ་མ་འདྲེས་ཡོངས་རྫོགས་དག ། ད་ལྟ་བཤེས་གཉེན་ང་བསྟེན་སྡུག་བསྔལ་ལས། ། གྲོལ་བའི་རིགས་པ་ལྟོས་ཞེས་རྒྱལ་བས་གསུངས། ། དགེ་བའི་བཤེས་གཉེན་བསྟེན་པས་ཚངས་པར་སྤྱོད་པ་རིལ་པོ་དང་མ་འདྲེས་པ་ཡོངས་སུ་རྫོགས་༼ཝཾ༡༠བ༽པ་དང་ཤིན་ཏུ་རྣམ་པར་དག་པའི་བར་དུ་འགྱུར་བ་དང༌། ད་ལྟ་དགེ་བའི་བཤེས་གཉེན་ང་བསྟེན་པས་སྲིད་པའི་སྡུག་བསྔལ་ལས་ཚེགས་མེད་པར་གྲོལ་བའི་རིགས་པའམ་དཔེ་ལ་ལྟོས་ཞེས་རྒྱལ་བ་སྟོན་པ་ཐུགས་རྗེ་ཅན་དེས་ལེགས་པར་གསུངས་ཤིང་གདམས་པར་མཛད་དེ།
མདོ་ལས། ཀུན་དགའ་བོ་འདི་ལྟ་སྟེ། དགེ་བའི་བཤེས་གཉེན་དང་དགེ་བའི་གྲོགས་པོ་ཚངས་པར་སྤྱོད་པ་ཡོངས་སུ་རྫོགས་པ་ཡིན་ནོ། ། ཞེས་དང༌། བཤེས་སྤྲིངས་ལས། དགེ་བའི་བཤེས་གཉེན་བསྟེན་པ་ཚངས་པར་སྤྱོད། ། ཡོངས་སུ་རྫོགས་པར་ཐུབ་པས་གསུངས་དེའི་ཕྱིར། ། དགེ་བའི་བཤེས་གཉེན་བསྟེན་བགྱི་བཤེས་གཉེན་ལ། ། བསྟེན་ནས་རབ་ཏུ་མང་པོས་ཞི་བ་ཐོབ། ། ཅེས་སོ། །
གཉིས་པ་ནི། གཞན་ཡང་བཤེས་གཉེན་བསྟེན་པའི་ཕན་ཡོན་མང༌། ། དེ་ལས་གཞན་ཡང་མདོ་རྒྱུད་རྣམས་ལས་དགེ་བའི་བཤེས་གཉེན་བསྟེན་པའི་ཕན་ཡོན་མང་པོ་མཐའ་ཡས་པར་གསུངས་ཏེ། སྡོང་པོ་བཀོད་པ་ལས། དགེ་བའི་བཤེས་གཉེན་གྱིས་ཡོངས་སུ་ཟིན་པའི་བྱང་ཆུབ་སེམས་དཔའ་རྣམས་ནི་ངན་འགྲོར་མི་ལྟུང༌། བྱ་བ་མ་ཡིན་པ་རྣམས་ཁོང་དུ་ཆུད་པར་མི་བྱེད། བག་མེད་པའི་གནས་ལས་ཟློག ། འཁོར་བའི་གྲོང་འཁྱེར་ནས་འདོན། བྱང་ཆུབ་སེམས་དཔའི་བསླབ་པ་ལས་འགལ་བར་མི་བྱེད། འཇིག་རྟེན་ཐམས་ཅད་ལས་མངོན་པར་འཕགས།
ལས་དང་ཉོན་མོངས་པས་ཐུབ་པར་དཀའོ། ། རིགས་ཀྱི་བུ་དེ་ལྟ་བས་ན་དེ་ལྟར་ཡིད་ལ་བྱེད་པ་རྒྱུན་མ་ཆད་པས་དགེ་བའི་བཤེས་གཉེན་རྣམས་ཀྱི་དྲུང་དུ་འགྲོ་བར་བྱའོ། ། ཞེས་པས་མཚོན། ལུང་རྣམས་ཀྱི་དོན་བསྡུས་ཀུན་མཁྱེན་དྲི་མེད་འོད་ཟེར་གྱི་ཞལ་ནས། བླ་མ་བསྟེན་པའི་ཡོན་ཏན་མཐའ་ཡས་ཏེ། ། ཡང་དག་ལམ་ཆུད་བླང་དོར་དམིགས་རྣམ་ཕྱེད། ། ཚོགས་རྫོགས་སྒྲིབ་སྦྱངས་བར་ཆད་རབ་ཞི་ཞིང༌། ། རང་ཡང་སྐྱེ་བོ་དམ་པའི་གནས་ཐོབ་ནས། ། མྱུར་དུ་ཐར་པའི་གྲོང་དུ་ཕྱིན་པའོ། ། ཞེས་གསུངས་སོ། །
གཞན་ཡང་སངས་རྒྱས་ཀྱི་གོ་འཕང་ལ་༼ཝཾ༡༡ན༽ཉེ་བ་དང་རྒྱལ་བ་རྣམས་དགྱེས་པ་དང༌། དགེ་བའི་བཤེས་གཉེན་གྱིས་མི་ཕོངས་པ་དང་ངན་འགྲོར་མི་ལྟུང་བ་དང་ལས་ངན་པ་དང་ཉོན་མོངས་པས་ཐུབ་པར་དཀའ་བ་དང༌། བྱང་སེམས་ཀྱི་སྤྱོད་པ་དང་མི་འགལ་ཞིང་དེ་ལ་དྲན་པ་དང་ལྡན་པས་ཡོན་ཏན་གྱི་ཚོགས་ཀྱིས་ཇེ་མཐོ་ཇེ་མཐོར་འགྱུར་ཞིང་གནས་སྐབས་དང་མཐར་ཐུག་གི་དོན་ཐམས་ཅད་འགྲུབ་པར་གསུངས་པ་དང༌། གཞན་ཡང་བཤེས་གཉེན་བཀུར་བས་ནི་ངན་འགྲོ་མྱོང་བའི་ལས་རྣམས་ཚེ་འདི་ལ་ལུས་སེམས་ལ་གནོད་པ་ཕྲ་མོ་ཙམ་མམ། རྨི་ལམ་དུ་མྱོང་བས་ཀྱང་ལས་དེ་འདྲོངས་ནས་ཟད་པར་འགྱུར་བ་དང༌། སངས་རྒྱས་དཔག་ཏུ་མེད་པ་ལ་ཡོན་ཕུལ་བ་སོགས་ཀྱི་དགེ་རྩ་རྣམས་ཟིལ་གྱིས་གནོན་པ་སོགས་ཀྱི་ཕན་ཡོན་ཆེ་བར་གསུངས་སོ། ། བསྟེན་ཚུལ་ལོག་ན་ཚེ་འདིར་ནད་དང་གདོན་དུ་མས་འཚེ་བ་དང་ཕྱི་མར་ངན་འགྲོའི་སྡུག་བསྔལ་དཔག་ཏུ་མེད་པར་མྱོང་བ་དང༌། ཡོན་ཏན་མ་སྐྱེས་པ་རྣམས་མི་སྐྱེ། སྐྱེས་པ་རྣམས་ཀྱང་ཉམས་པར་འགྱུར་བས་ན། ལག་ན་རྡོ་རྗེ་དབང་བསྐུར་བའི་རྒྱུད་ལས།
གསང་བ་པའི་བདག་པོ་སློབ་དཔོན་ལ་སློབ་མས་ཇི་ལྟར་བལྟ་བར་བྱ་ཞེ་ན། སངས་རྒྱས་བཅོམ་ལྡན་འདས་ལ་ཇི་ལྟ་བ་དེ་བཞིན་དུའོ། ། ཞེས་དང༌། ཐེག་པ་ཆེན་པོའི་མདོ་སྡེ་དང་འདུལ་བ་ལས་ཀྱང་དེ་ལྟར་གསུངས་པ་ཡོད་པས་སྐྱོན་རྟོག་གི་བློ་སྤངས་ཏེ་སངས་རྒྱས་ལས་ལྷག་པའི་གུས་པ་ཆེན་པོས་བསྟེན་པར་བྱའོ། ། བླ་མ་མཆོད་པའི་ཕན་ཡོན་ཀྱང་བསམ་གྱིས་མི་ཁྱབ་སྟེ། གསང་བ་འདུས་པར། ཕྱོགས་བཅུ་དུས་གསུམ་གྱི་སངས་རྒྱས་མཆོད་པ་བས། བླ་མའི་བ་སྤུའི་ཁུང་བུ་གཅིག་མཆོད་པས་བསོད་ནམས་ཆེའོ། ། ཞེས་དང༌། དཔལ་འབྱུང་བའི་མདོ་ལས།
དགེ་བའི་བཤེས་གཉེན་མགུ་བར་བྱས་ན་སངས་རྒྱས་ཀྱི་བྱང་ཆུབ་ཐོབ་བོ། ། ཞེས་སོགས་འབྱུང་ཞིང༌། མདོར་ན་བསོད་ནམས་དང་ཡེ་ཤེས་ཀྱི་ཚོགས་རྫོགས་པ་དང༌། རྐྱེན་ངན་པའི་བར་ཆད་ཐམས་ཅད་ཞི་བ་དང༌། དཔལ་དང་འབྱོར་བ་ཆེ་བ་དང༌། མྱུར་དུ་སངས་རྒྱས་༼ཝཾ༡༡བ༽ཐོབ་པ་སོགས་མཐོང་བ་དང༌། མ་མཐོང་བའི་ཆོས་ཀྱི་ཡོན་ཏན་དཔག་ཏུ་མེད་པ་ཐོབ་བོ། ། སྤྱིར་ཡུལ་མཆོག་བླ་མ་དང༌། མཁན་པོ་དང༌། སློབ་དཔོན་དང༌།
ནད་པ་དང༌། ཆོས་སྨྲ་བ་དང༌། སྲིད་པ་ཐ་མ་པའི་བྱང་ཆུབ་སེམས་དཔའ་དང༌། ཉན་ཐོས་དང༌། རང་སངས་རྒྱས་འཕགས་པ་དང༌། ཕ་མ་རྣམས་ལ་བསོད་ནམས་དང་བསོད་ནམས་མ་ཡིན་པའི་ལས་གང་བྱས་ཀྱང་སྟོབས་ཆེ་སྟེ། མཛོད་ལས། འཕགས་པ་མིན་ཡང་ཕ་མ་དང༌། ། ནད་པ་དང་ནི་ཆོས་སྨྲ་དང༌། ། སྐྱེ་མཐའི་བྱང་ཆུབ་སེམས་དཔའ་ལ། །
ཡོན་ནི་གཞལ་དུ་མེད་པར་གསུངས། ། ཞེས་ཀྱང་བྱུང་ངོ༌། ། བརྒྱད་པ་འགལ་ཟླ་སྤང་བར་བཤད་པ་ལ་གཉིས། སྡིག་པའི་གྲོགས་དང༌། བདུད་ཀྱི་བར་ཆད་དོ། ། དང་པོ་ནི། རྒྱུད་ངན་དག་སྣང་ཆུང་ཞིང་ཕྱོགས་རིས་ཆེ། ། མཆོག་འཛིན་བདག་བསྟོད་གཞན་སྨོད་སྡིག་པའི་བཤེས། ། སྤྱིར་བླ་མ་དང་མཁན་སློབ་དང་གྲོགས་མཆེད་ལ་སོགས་པ་ཚེ་འདིར་སྣང་ལ་ཞེན་ཞིང་མི་དགེ་བའི་ལས་ལ་སྦྱོར་བ་བྱེད་པ་ཐམས་ཅད་མི་དགེ་བའི་བཤེས་གཉེན་ཡིན་པས་སྤང་དགོས་ཤིང༌། བྱེ་བྲག་ལྟར་སྣང་བཟང་པོའི་ངང་ཚུལ་དང་ལྡན་ཀྱང་ཐར་པ་ལ་བར་དུ་གཅོད་པར་བྱེད་པ།
རང་རྒྱུད་ངན་པ་དང༌། དག་སྣང་ཆུང་བ་དང༌། ཕྱོགས་རིས་ཆེ་བ་དང༌། རང་གི་ལྟ་བ་དང་ཆོས་ཁོ་ན་མཆོག་ཏུ་འཛིན་པ་དང༌། བདག་ལ་བསྟོད་པ་དང༌། གཞན་ལ་སྨོད་པ་དང༌། ཆོས་ལུགས་གཞན་ལ་ཟུར་གྱིས་སྨོད་ཅིང་སྤོང་བ་དང༌། བླ་མ་དགེ་བའི་བཤེས་གཉེན་གཞན་དོན་གྱི་ཁུར་བསྣམས་པ་དག་ལ་སྨོད་པའི་རིགས་ཅན་དེ་དག་དང་འགྲོགས་པ་ན། རང་ཡང་དེའི་ཕྱོགས་དང་བཤེས་འདྲིས་བསྟེན་པས་དེའི་ཉེས་པ་ཞར་ལ་འགོ་བས་རིམ་གྱིས་རྒྱུད་ངན་པར་གྱུར་ཏེ། འདུལ་བ་ལུང་ལས།
མི་ཡི་མདུན་ན་ཉ་རུལ་ལ། ། ཀུ་ཤ་ཉིད་ཀྱིས་དམ་དཀྲིས་པ། ། དེ་ནི་རིང་པོར་མི་ཐོགས་པར། ། ཀུ་ཤ་ཉིད་ཀྱང་དེ་འདྲར་འགྱུར། ། དེ་བཞིན་སྡིག་པའི་གྲོགས་བསྟེན་པས། ། རྒྱུན་དུ་དེ་འདྲར་འགྱུར་བ་ཉིད། ། ཅེས་གསུངས་པ་བཞིན་ནོ། ། ༼ཝཾ༡༢ན༽དེས་ན་དྲན་པ་ཉེར་གཞག་ལས། དགེ་བའི་ཆོས་ཐམས་ཅད་ཀྱི་བར་དུ་གཅོད་པའི་གཙོ་བོ་ནི་སྡིག་པའི་གྲོགས་པོ་ཡིན་ལ། དེ་དང་ལྷན་ཅིག་འགྲོགས་པའམ།
གཏམ་སྨྲ་བའམ། གྲིབ་མས་ཕོག་པ་ཙམ་ཡང་སྤང་བར་བྱའོ། ། ཞེས་གསུངས་པ་ལྟར་རྣམ་པ་ཀུན་ཏུ་སྡིག་པའི་བཤེས་འདྲིས་སྤང་བ་ལ་བརྩོན་པར་བྱའོ། ། གཉིས་པ་ནི། བདུད་ཀྱི་བར་ཆད་ངོ་ཤེས་གཉེན་པོས་གཞོམ། ། ཡང་དག་པའི་ཆོས་དང་བླ་མ་ཕྲད་ཅིང་ཐོས་བསམ་སྒོམ་པ་ལ་ཞུགས་པ་དེའི་ཚེ་བདུད་ཀྱི་བར་ཆད་འབྱུང་བར་འགྱུར་ཏེ། སྡུད་པ་ལས། རིན་ཆེན་ཆོས་ཀྱང་དཀོན་ལ་རྟག་ཏུ་འཚེ་བའང་མང༌། ། ཐེག་པར་གསར་དུ་ཞུགས་པའི་སེམས་ཅན་བློ་ཆུང་བ། ། གང་ཞིག་དཀོན་པའི་རིན་ཆེན་འདི་ནི་མ་རྙེད་པ། །
དེ་ལ་བར་ཆད་བྱ་ཕྱིར་བདུད་ནི་སྤྲོ་བར་འགྱུར། ། ཞེས་གསུངས། དེ་ལ་ཡང་སྤྱིའི་བདུད་ཉོན་མོངས་སོགས་བཞི། བྱེ་བྲག་ཕྱི་ནང་གསང་བའི་བདུད་དྲུག་གསུམ་བཅོ་བརྒྱད་ལ་སོགས་པ་མདོ་དང་མན་ངག་ལས་གསུངས་ཤིང༌། བདུད་དེ་དག་འཇུག་པའི་རྒྱུ། ལས་དང་སྤྱོད་ཡུལ། བྱིན་གྱིས་བརླབས་པའི་རྟགས། ཞི་བར་བྱེད་པའི་ཐབས་རྣམས་ཐུན་མོང་དང་ཐུན་མོང་མ་ཡིན་པ་རྒྱ་ཆེར་ཡོད་པ་ལས། སྐབས་སུ་བབས་པ་ནི་བཤེས་གཉེན་གྱི་སྐྱོན་ལ་རྟོག་ཅིང་ཐོས་བསམ་ལ་བརྩོན་པར་མི་འདོད་པ་དང༌། དབྱེན་དང་བྲེ་མོ་ལ་སོགས་ཁོང་ཁྲོ་བའི་རྒྱུ་བསྟེན་པ།
བཟའ་བཏུང་གནས་མལ་ཚོང་ལ་སོགས་པའི་རྣམ་པར་གཡེང་བ་དང༌། གཉིད་རྨུགས་ལེ་ལོའི་དབང་དུ་བྱིང་བ་དང༌། འདོད་ཆགས་སོགས་རྣམ་པར་རྟོག་པའི་གཞན་དབང་དུ་གྱུར་པ་རྣམས་ནི་བདག་གི་ཐར་པ་ལ་བར་དུ་གཅོད་པའི་བདུད་དུ་ངོ་ཤེས་པར་བྱས་ལ། བླ་མ་དང་མཆེད་གྲོགས་ལ་དད་གུས། ཐོས་བསམ་སྒོམ་གསུམ་ལ་བརྩོན་འགྲུས། ཆོས་ལ་ཐེ་ཚོམ་མེད་པའི་ཡིད་ཆེས། རྣམ་རྟོག་དང་གཡེང་བའི་གཞན་དབང་དུ་མ་ཤོར་བར་གཉེན་པོའི་གོ་ཆ་དང་ལྡན་པས་བདུད་གཞོམ་པ་ལ་མཁས་པར་བྱའོ། ། དགུ་པ་དད་པ་བསྟེན་པར་༼ཝཾ༡༢བ༽བཤད་པ་ནི། དང་བ་ཡིད་ཆེས་འདོད་པའི་དད་པ་བསྐྱེད། ། སྤྱིར་དཀར་པོའི་ཆོས་ཐམས་ཅད་ཀྱི་སྔོན་དུ་འགྲོ་ཞིང་ཁྱད་པར་བཤེས་གཉེན་བསྟེན་ཞིང་ལམ་ལ་བརྩོན་པའི་ཐོག་མ་ཁོ་ནར་དད་པ་རྣམ་གསུམ་བསྐྱེད་པ་གལ་ཆེ་སྟེ།
དཀོན་མཆོག་ཏ་ལའི་མདོ་ལས། དད་པ་སྔོན་འགྲོ་མ་ལྟར་བསྐྱེད་པ་སྟེ། ། དོགས་པ་སེལ་ཞིང་ཆུ་བོ་རྣམས་ལས་སྒྲོལ། དད་པ་བདེ་ལེགས་གྲོང་ཁྱེར་མཚོན་བྱེད་ཡིན། ། ཅེས་སོགས་གསུངས་སོ། ། དེ་ལ་དང་བའི་ངོ་བོ་ནི། སྤང་བླང་གི་ཡུལ་འཇུག་ལྡོག་ལ་དམིགས་པའི་བློ་རབ་ཏུ་དང་བ་སྟེ། དེ་ལ་དབྱེ་ན་ཆོས་མངོན་པར། དད་པ་གང་ཞེ་ན། ལས་དང་འབྲས་བུ་དང་བདེན་པ་དང༌།
དཀོན་མཆོག་ལ་མངོན་པར་ཡིད་ཆེས་པ་དང༌། འདོད་པ་དང༌། སེམས་དང་བའོ། ། ཞེས་གསུངས་པས། དང་བའི་དད་པ། ཡིད་ཆེས་པའི་དད་པ། འདོད་པའི་དད་པ་རྣམས་སུ་ཡོད་པ་ལས། དང་པོ་ནི། ཡུལ་དཀོན་མཆོག་ལ་བརྟེན་ཏེ། དཀོན་མཆོག་གསུམ་དང་བླ་མར་མོས་ཤིང་སེམས་དང་བའོ། །
གཉིས་པ་ནི། ལས་རྒྱུ་འབྲས་ལ་ཡིད་ཆེས་པའོ། ། གསུམ་པ་ནི། བླ་ན་མེད་པའི་བྱང་ཆུབ་ཐོབ་པའི་ཆེད་དུ་གུས་པ་དང་བཅས་ཏེ་ལམ་ལ་སློབ་པའོ། ། དེ་ཉིད་ལས། འདུན་དང་ཞེ་སྡང་འཇིགས་པ་དང༌། ། རྨོངས་པས་གང་ཞིག་ཆོས་མི་འདའ། ། དེ་ནི་དད་པ་ཅན་ཞེས་བྱ། ། ངེས་པར་ལེགས་པའི་སྣོད་མཆོག་ཡིན། ། ཅེས་ཆགས་སྡང་རྨོངས་གསུམ་སོགས་ཀྱི་དོན་དུ་ཆོས་མི་གཏོང་བ་ནི་དད་པ་སྐྱེས་པའི་ཚད་ཡིན་ལ།
ཕན་ཡོན་ནི། སྐྱེས་བུ་མཆོག་གི་སེམས་སྐྱེ། མི་ཁོམས་པ་བརྒྱད་སྤངས་པ་སོགས་མཐའ་ཡས་ཤིང༌། དད་པ་དང་ལྡན་ན་དེ་བཞིན་གཤེགས་པ་རྣམས་ཀྱང་དེའི་དྲུང་དུ་བྱོན་ནས་ཆོས་སྟོན་ཏེ། དཀོན་མཆོག་ཏ་ལར། རྒྱལ་དང་རྒྱལ་བའི་ཆོས་ལ་དད་གྱུར་ཅིང༌། ། རྒྱལ་སྲས་རྣམས་ཀྱི་སྤྱོད་ལ་དད་བྱེད་ལ། ། བྱང་ཆུབ་བླ་ན་མེད་ལ་དད་གྱུར་ན། ། སྐྱེས་བུ་ཆེན་པོ་རྣམས་ཀྱི་སེམས་སྐྱེའོ། ། ཞེས་དང༌།
བྱང་སེམས་ཀྱི་སྡེ་སྣོད་ལས། ༼ཝཾ༡༣ན༽དེ་ལྟར་དད་པ་ལ་གནས་པའི་བྱང་ཆུབ་སེམས་དཔའ་སངས་རྒྱས་བཅོམ་ལྡན་འདས་རྣམས་ཀྱིས་སངས་རྒྱས་ཀྱི་ཆོས་རྣམས་ཀྱི་སྣོད་དུ་རིག་ནས་དེའི་དྲུང་དུ་གཤེགས་ཏེ་བྱང་ཆུབ་སེམས་དཔའི་ལམ་ཡང་དག་པར་སྟོན་ཏོ། ། ཞེས་གསུངས་སོ། ། མདོར་ན་དད་པ་ནི་དཀར་པོའི་ཆོས་ཐམས་ཅད་ཀྱི་རྟེན་དུ་གྱུར་པས་སྐྱེད་ཅིང་འཕེལ་བའི་རྒྱུ་དང་རྐྱེན་བསྟེན། འགྲིབས་པའི་རྒྱུ་རྐྱེན་སྤངས་ལ་སྐྱེས་པ་རྣམས་ཀྱང་བརྟན་པ་ལ་འབད་པར་བྱའོ། ། བཅུ་པ་ཆོས་འཆད་ཉན་ཇི་ལྟར་བྱ་བའི་ཚུལ་འཆད་པ་ལ་བཞི། སྦྱོར་བ། དངོས་གཞི། རྗེས་ཀྱི་བྱ་བ། འཆད་ཉན་ལ་སོགས་པའི་ཕན་ཡོན་སྨོས་པའོ། །
དང་པོ་ལ་གཉིས། སློབ་དཔོན་དང༌། སློབ་མའི་བྱ་བའོ། ། དང་པོ་ནི། དམ་ཆོས་འཆད་པའི་སྦྱོར་བར་བཀོད་པ་བཤམ། ། བདུད་རིས་ཚར་བཅད་ཀུན་སྤྱོད་དག་པར་བྱ། ། ཞེས་པ་སྟེ། འདི་ལ་གསུམ། དང་པོ་བཀོད་པ་བཤམ་པ་ནི། དམ་ཆོས་པདྨ་དཀར་པོ་ལས།
གཙང་ཞིང་ཡིད་དུ་འོང་བའི་ས་ཕྱོགས་སུ། ། མཛེས་པའི་ཁྲི་སྟན་ལེགས་པར་བཤམས་ནས་ནི། ། གོས་བཟང་ཡིད་འོང་གཙང་མ་རྣམས་བགོས་ཏེ། ། བཅོས་མའི་རས་སོགས་རྣམ་པ་མང་བཏིང་ནས། ། རྐང་རྟེན་བཅས་པའི་ཁྲི་ལ་འདུག་ནས་ནི། ། རྩེ་གཅིག་ཉན་པའི་འཁོར་གྱི་ཚོགས་ནང་དུ། ། ཟང་ཟིང་རྙེད་དང་གྲགས་ལ་མི་སེམས་པར། ། བྱམས་པའི་སེམས་ཀྱིས་ལེ་ལོ་མེད་པར་སྟོན། ། ཞེས་སོགས་རྒྱས་པར་གསུངས་པ་བཞིན་ནོ། ། གཉིས་པ་བདུད་ཚར་གཅོད་པ་ནི།
བློ་གྲོས་རྒྱ་མཚོས་ཞུས་པའི་མདོ་ལས། བདག་ལ་སྨན་པ། ཆོས་ལ་སྨན། ཉན་པ་པོ་ནད་པ། དེ་བཞིན་གཤེགས་པ་ལ་སྐྱེས་བུ་དམ་པ། ཆོས་ཀྱི་ཚུལ་ཡུན་རིང་དུ་གནས་པ་སྟེ་འདུ་ཤེས་ལྔ་བསྐྱེད་ལ་དཔག་ཚད་བརྒྱ་ཚུན་ཆད་དུ་བདུད་རིས་ཀྱི་ལྷ་འོང་བར་མི་ནུས་པའི་སྔགས་བསྒྲག་པར་གསུངས་པ་བཞིན་བྱ་བ་ཡིན་ནོ། ། གསུམ་པ་ཀུན་སྤྱོད་དག་པར་བྱ་བ་ནི། ལུས་ཉལ་༼ཝཾ༡༣བ༽བ་དང༌། བསྙེས་པ་དང༌། རྐང་བརྐྱངས་ལ་སོགས་པ་སྤངས་ཏེ་ཤཱཀྱའི་རྒྱལ་པོས་ཆོས་ཀྱི་འཁོར་ལོ་བསྐོར་བའི་ཚུལ་དུ་བྱ།
ངག་སྒྲ་མང་པོ་དང༌། ཟློས་པ་དང༌། སྐད་གདངས་ཞན་པ་དང༌། སྒྲ་གསང་མཐོ་དམན་ལ་སོགས་པ་སྤངས་ཏེ་དབྱངས་ཀྱི་ཡན་ལག་ཕུན་སུམ་ཚོགས་པས་གསལ་ལ་དག་པར་བཤད། ཡིད་ཆགས་སྡང་སྤངས་ཏེ་སྟོང་པ་ཉིད་དང་ལྷའི་ཏིང་འཛིན་སོགས་སྐབས་དང་བསྟུན། སེམས་ཅན་ཐམས་ཅད་ཕན་བདེ་ལ་འགོད་པར་འདོད་པའི་བསམ་པས་ཆོས་ཀྱི་ཆར་དབབ་བོ་སྙམ་པར་བྱའོ། ། གཉིས་པ་ནི། ཡོན་དབུལ་སྤྱོད་ལམ་བསྟེན་ཞིང་དགའ་བ་བསྒོམ། ། སློབ་མའི་བྱ་བ་གསུམ་ལས་དང་པོ་དག་པའི་ཡོན་དབུལ་བ་ནི། གནས་ལྔ་ས་ལ་འདུད་པའི་ཕྱག་སྔོན་དུ་འགྲོ་བས།
ཡིད་དུ་འོང་བའི་སྐུ་ཡོན་དང༌། རྒྱ་ཆེན་པོར་དམིགས་པའི་མཎྜལ་ཕུལ། གཉིས་པ་གུས་པའི་སྤྱོད་ལམ་བསྟེན་པ་ནི། སྐྱེས་རབས་ལས། རབ་ཏུ་དམའ་བའི་སྟན་ལ་འདུག ། དུལ་བའི་དཔལ་ནི་རྣམ་པར་བསྐྱེད། ། དགའ་དང་ལྡན་པའི་མིག་གིས་བལྟ། ། ཚིག་ནི་བདུད་རྩི་འཐུང་བ་བཞིན། ། དྲི་མེད་རབ་ཏུ་དང་བའི་ཡིད། ། གུས་པས་བསྐྱེད་དེ་རྩེ་གཅིག་བཏུད། །
ནད་པས་སྨན་པའི་ཚིག་ཉན་བཞིན། ། རིམ་གྲོ་བསྐྱེད་དེ་ཆོས་ཉོན་ཅིག ། ཅེས་གསུངས་པ་ལྟར་ཉལ་བ་དང༌། བསྙེས་པ་དང༌། སློབ་དཔོན་ལ་རྒྱབ་ཀྱིས་ཕྱོགས་པ་ལ་སོགས་པ་སྤངས་ཏེ། ཙོག་པུའམ་པུས་མོ་བཙུགས་ཏེ། གུས་པའི་སྤྱོད་ལམ་དང་ལྡན་པས་ངག་སྨྲ་བ་བཅད་དེ། ཡིད་རྩེ་གཅིག་པས་ཉན་ནོ། ། གསུམ་པ་མཐུན་པའི་རྐྱེན་ཚོགས་པ་ལ་དགའ་བ་བསྒོམ་པ་ནི། གསང་བ་བསམ་གྱིས་མི་ཁྱབ་པ་ལས།
སངས་རྒྱས་འཇིག་རྟེན་འབྱུང་བ་བརྒྱ་ལམ་ཡིན། ། མི་ཡི་ལུས་ནི་ཤིན་ཏུ་རྙེད་པར་དཀའ། ། ཀྱེ་མ་དད་པ་དང་ནི་ཆོས་ཉན་པ། ། འདི་འདྲ་འཇིག་རྟེན་ན་ནི་ཤིན་ཏུ་དཀོན། ། ཞེས་གསུངས་པ་ལྟར་རྐྱེན་དེ་དག་ཚོགས་ནས་ཆོས་ཉན་དུ་ཡོད་པ་ལ་དགའ་༼ཝཾ༡༤ན༽ཞིང་སྤྲོ་བ་དང་བཅས་པས་ཉན་ནོ། ། གཉིས་པ་དངོས་གཞི་ལ་གསུམ། སློབ་དཔོན་གྱིས་ལེགས་པར་བཤད། སློབ་མས་གུས་པས་ཉན། གཉིས་ཀས་ཕར་ཕྱིན་དྲུག་ལྡན་དུ་བྱ་བའོ། ། དང་པོ་ལ་གསུམ།
འཆད་བྱེད་ཀྱི་མཚན་ཉིད། གང་ལ་བརྟེན་ནས་བཤད་ཐབས། ཇི་ལྟར་འཆད་པའི་ཚུལ་ལོ། ། དེའི་དང་པོ་ལའང་གསུམ། མཁས་པའི་ཤེས་རབ། བརྩེ་བའི་བསམ་པ། སྦྱོར་བ་བཟོད་པ་ལྡན་པའོ། ། དང་པོ་ནི། དངོས་གཞིར་མཁས་པ་གསུམ་དང༌། ། ཞེས་པ་སྟེ།
དམ་ཆོས་འཆད་པའི་དངོས་གཞིར་འཆད་པ་པོའི་མཚན་ཉིད་བརྒྱད་ཀྱི་ཐོག་མར་མཁས་པ་གསུམ་ནི། བཤད་བྱ། འཆད་བྱེད། ཀུན་སྤྱོད་ལ་མཁས་པའོ། ། དང་པོ་ནི། ཤེས་བྱའམ་སྡེ་སྣོད་ཀུན་ལ་མཁས་ནའང་ལེགས་མོད་ཀྱི་འདིར་གང་འཆད་པ་དེའི་ཚིག་དོན་ལུང་རིགས་མན་ངག་དང་ལྡན་པས་མཁས་པ་ཞིག་དགོས་ཏེ། དེས་གདུལ་བྱའི་ཐེ་ཚོམ་གཅོད་ནུས་པས་སོ། ། གཉིས་པ་ནི། རྗོད་བྱེད་ཀྱི་བརྡ་དག་པ་དང༌། གང་ནས་བཤད་ཀྱང་འབྲེལ།
ཇི་ཙམ་བཤད་ཀྱང་རན། ཇི་ལྟར་བཤད་ཀྱང་འཐད་པ་གསུམ་གྱི་ངག་འབྲེལ། གཞན་དགའ་བར་ནུས་པའི་དབྱངས་སྙན་པ་དང་གསུམ་མོ། ། ཡང་ན། མདོ་སྡེ་རྒྱན་ལས། ངག་ཚིག་ཤིན་ཏུ་རིགས་པ་དང༌། ། བསྟན་དང་རྣམ་འབྱེད་ཐེ་ཚོམ་གཅོད། ། ལན་མང་བྱེད་དང་ལྡན་པ་ནི། ། མགོ་སྨོས་རྣམ་སྤྲོས་གོ་རྣམས་ལ། ། སངས་རྒྱས་རྣམས་ཀྱི་བསྟན་པ་ནི། །
འཁོར་གསུམ་གྱིས་ནི་དག་པ་སྟེ། ། འདི་ནི་ཉེས་པ་བརྒྱད་དག་དང༌། ། བྲལ་བ་ཉིད་དུ་ཤེས་པར་བྱ། ། ལེ་ལོ་དང་ནི་མི་གོ་དང༌། ། སྐབས་མི་འབྱེད་དང་མ་ངེས་དང༌། ། ཐེ་ཚོམ་དག་ནི་མི་གཅོད་དང༌། ། དེ་དང་བྲལ་བར་བསྟན་མི་བྱེད། ། སྐྱོ་བ་དང་ནི་སེར་སྣ་ཉིད། ། འདི་དག་གཏམ་གྱི་ཉེས་པར་འདོད། ། དེ་དག་མེད་ཕྱིར་སངས་རྒྱས་ཀྱི། །
བཤད་པ་བླ་ན་མེད་པར་འགྱུར། ། ཞེས་༼ཝཾ༡༤བ༽གཏམ་གྱི་ཉེས་པ་བརྒྱད་དང་བྲལ་བས་འཁོར་གསུམ་དག་པའི་བཤད་པའམ། རྣམ་བཤད་རིགས་པར། བརྗོད་པའི་སྐྱོན་བཅུ་གཅིག་གི་གཉེན་པོར་ཆོས་ཀྱི་གཏམ་རྣམ་པ་ཉི་ཤུ་དང་ལྡན་པར་འཆད་པར་གསུངས་པ་ལྟར་རོ། ། གསུམ་པ་ནི། སྒོ་གསུམ་དགེ་བ་ཀུན་གྱིས་བཀུར་བར་འོས་པས་རང་གི་ཀུན་སྤྱོད་ལ་མཁས་པ་དང༌། གདུལ་བྱའི་ཀུན་སྤྱོད་ལ་མཁས་པ་ནི་དབང་པོ་དང་ཁམས་དང་བག་ལ་ཉལ་ཤེས་པས་དེ་དང་མཐུན་པའི་ཆོས་བཤད་པས་དོན་དུ་འགྱུར་བའོ། ། བརྩེ་བ་གཉིས། ། ཞེས་པ་ནི། རབ་སེམས་ཅན་ཐམས་ཅད་བྱང་ཆུབ་ཆེན་པོ་ལ་བཞག་འདོད་ཀྱི་སྙིང་རྗེ།
དེ་མེད་ན་གང་འཆད་པའི་དོན་དེ་ལེགས་པར་ཤེས་ཤིང་ཕན་འདོད་ཀྱིས་ཟང་ཟིང་ལ་ལྟོས་མེད་དུ་འཆད་པའི་སྙིང་རྗེ་ངེས་པར་དགོས་ཏེ། དེས་རང་གི་བཤད་པ་ལམ་དུ་འགྱུར་ལ། ཕན་འདོད་མེད་ཅིང་ཟང་ཟིང་སོགས་ལ་ལྟོས་པ་ནི་ཆོས་འཚོང་བའི་ཉེས་པར་འགྱུར་རོ། ། བཟོད་གསུམ་ལྡན་པས། ། ཞེས་པ་ནི། འཆད་དུས་ཀྱི་ངལ་དུབ་དང་དཀའ་ལས་ལ་སྐྱོ་བ་མེད་པའི་བཟོད་པ། སློབ་མས་དྲི་བར་བཟོད་པ། གཞན་གྱིས་བརྩད་པར་བཟོད་ཅིང་ལན་འདེབས་ནུས་པ་གསུམ་གྱིས་གདུལ་བྱ་རྗེས་སུ་འཛིན་ནུས་པར་འགྱུར་རོ། ། དེ་ལྟར་ཆོས་དེ་དག་ཚང་བས་བཤད་ན་འཁོར་གྱི་སྐྱེ་བོ་ལ་འཇེབས་ཤིང་མཛེས་ལ་ལམ་དུ་འགྱུར་ཏེ། མདོ་སྡེ་རྒྱན་ལས།
དེ་ལྟར་བློ་བཟང་སྐྱོ་བ་མེད་ལྡན་བརྩེ་བ་ཅན། ། སྙན་པར་རབ་གྲགས་ཆོ་ག་བཟང་ཤེས་ལྡན་པ་ཡིས། ། བྱང་ཆུབ་སེམས་དཔའ་ལེགས་པར་སྨྲ་བ་ཡིན་པ་སྟེ། ། བཤད་པས་སྐྱེ་བོའི་ནང་ན་ཉི་མ་བཞིན་དུ་ལྷམ། ། ཞེས་སོ། ། གཉིས་པ་བཤད་པའི་ཐབས་ལ་གཉིས། སྤྱིར་བཤད་པ། བྱེ་བྲག་ཏུ་དབྱེ་བའོ། ། དང་པོ་ནི། བཤད་པའི་སྒོ་དྲུག་གམ། །
ཞེས་པ་སྟེ། མངོན་པ་ཀུན་ལས་བཏུས་སུ། ཡོངས་སུ་ཤེས་པར་བྱ་བའི་དངོས་པོ། དེའི་དོན། དེའི་རྒྱུ། དེ་ཡོངས་སུ་ཤེས་པ། ཤེས་པའི་འབྲས་བུ། དེ་རབ་ཏུ་ཤེས་པ་དྲུག་གམ། རྣམ་པར་བཤད་པ་བསྡུས་༼ཝཾ༡༥ན༽པའི་སྒོ་ལ་སོགས་པ་སྒོ་བཅུ་གཉིས་ཀྱིས་འཆད་པར་གསུངས། གཞུང་ཁ་ཅིག་ལས།
དགོས་དོན་བསྡུས་དོན་ཚིག་དོན་གསུམ་གྱིས་འཆད་ཅིང༌། ལ་ལར་སྤྱི་དང་ཡན་ལག་གི་དོན་གཉིས་ཀྱིས་འཆད་པར་བཤད་དོ། ། མཆིམས་པ་ནི། འདི་ལྟར་དོན་བསྟན་པ་དང༌། གཞུང་བཤད་པ་དང༌། དེ་དག་ངེས་པར་བྱ་བའོ། ། དང་པོ་ནི། གཞུང་གི་ངག་དོན་སྐམ་ཕོགས་སུ་བསྟན་ཏེ། གང་ལས་འོངས་པའི་འབྲེལ། ཅིའི་ཕྱིར་བཀོད་པའི་དགོས་པ།
ཅི་ཞིག་བསྟན་པའི་བརྗོད་བྱ་གསུམ་གྱིས་ངེས་པར་བྱེད་པ་སྟེ། དེས་སློབ་མ་ཆོས་ཀྱི་དོན་བཟང་བར་འགྱུར་རོ། ། གཉིས་པ་ནི། དཀྱུས་ཀྱི་འཐེམ་སྦྱོར་གྱིས་ཁྱད་པར་གྱི་གཞི་ངོས་བཟུང་སྟེ། དོགས་སྤང་གི་ཚུལ་གྱིས་ཁྱད་པར་དུ་བྱེད་པའི་ཆོས་བཤད་ནས། དེས་དངོས་ཤུགས་ལ་ཇི་ལྟར་བསྟན་སྤྱོད་པ་སྟེ། དེས་སློབ་མ་ཚིག་ལ་མཁས་པར་བྱེད་དོ། ། གསུམ་པ་ནི། དེ་དག་གིས་གཞུང་དོན་རྟོགས་ཀྱང༌། གཞན་གྱི་རྒོལ་བ་མི་བཟློག་པ་སྲིད་པས་བཤད་ཟིན་པ་དེ་ཉིད་ལ་འགལ་ཟློས་མ་འབྲེལ་ལོ་ཞེས་བསམ་པ་མ་རྟོགས་པའི་རྒོལ་བ་བཀོད་ནས་དེའི་བསམ་པ་བསལ་བྱེད་ཀྱི་ལན་གདབ་པ་དང༌།
ལུང་རིགས་གཞན་གྱི་ལན་དོན་དགོངས་པ་ཅན་དུ་དོགས་པ་སྤངས་པ་སྟེ། དེས་སློབ་མ་གཞུང་དོན་ལ་ངེས་པ་ཐོབ་པར་འགྱུར་རོ། ། ཞེས་བཞེད་དོ། ། གཉིས་པ་ནི། དགོས་དོན་སྤྱི་དང་ཁྱད་པར་ཐོག་མར་བརྗོད། ། བསྡུས་དོན་གཉིས་ཀྱི་ཡོན་ཏན་དྲུག་དང་ལྡན། ། ཚིག་དོན་བྱ་བྱེད་ལས་གསུམ་སྒྲ་དོན་བཅས། ། མཚམས་སྦྱོར་གཉིས་པོ་གོ་བདེ་འབྲེལ་ཆགས་ཤིང༌། ། བརྒལ་ལན་ལུང་དང་རིགས་པས་གཏན་ལ་དབབ། ། འདི་ནི་རྣམ་བཤད་རིགས་པ་ལས་གསུངས་པ་ལྟར་ད་ལྟ་ཡོངས་སུ་གྲགས་པའི་འཆད་ཚུལ་ཏེ།
དེ་ལའང༌། དང་པོ་དགོས་པའི་དོན་བརྗོད་པས་ཉན་པ་པོ་ཉན་འཛིན་ལ་འབད་པར་འགྱུར་བས་སྤྱིའི་དགོས་པ་ཉན་བཤད་བྱས་པའི་ཕན་ཡོན། ཁྱད་པར་གྱི་དགོས་པ་བཤད་བྱའི་ཆོས་དེ་དང་༼ཝཾ༡༥བ༽འབྲེལ་བ་ཐོག་མར་བརྗོད། གཉིས་པ་བསྡུས་པའི་དོན་ལ་གཉིས་ཏེ། ངག་དོན་བསྡུས་པའི་དོན་ནི་གཞུང་འདིའི་ངག་དོན་འདི་ཡིན་ཞེས་གཞུང་དེ་ནས་དངོས་སུ་བཤད་པ་རྣམས་དོན་ཚན་ཁྲིགས་སུ་བཀོད། དེ་ལ་ཉེ་བར་མཁོ་ན་གཞུང་དེ་ན་མེད་ཀྱང་ལུང་དང་རིགས་པས་གཞུང་གཞན་ནས་བླངས་ཏེ་གོ་བདེ་ཞིང་བཟུང་སླ་བའི་ངག་དོན་བསྡུས་ཏེ་ཐོག་མར་བཤད་དོ། ། སོ་སོའི་བསྡུས་དོན་ནི། གཞུང་གི་ཐོག་མཐའ་མ་ལུས་པ་བློ་ཡུལ་དུ་བྱས་ལ། སྤྱི་སྡོམ་ཆེན་པོ་རྣམས་སོ་སོར་བཞག ། ནང་གསེས་ཀྱི་དབྱེ་བ་རྣམས་མི་འགལ་བར་ཕྱེ།
ཡན་ལག་གི་དབྱེ་བསྡུ་རྣམས་མ་འདྲེས་པར་བཤད་དེ་སྤྱིའི་བསྡུས་དོན་ཆོད་ཆེ་བ། བྱེ་བྲག་གི་གཞུང་དོན་གོ་བདེ་བ་གཉིས་གཅིག་ཏུ་བསྡོམས་པའི་ཁར་ཚིག་གསལ་བ་དང༌། བརྗོད་པ་བདེ་བ། ངག་ཉུང་བ། ཚིག་སྙོམས་པ། གཟུང་སླ་བ་བཅས་ཡོན་ཏན་དྲུག་དང་ལྡན་པ་སྟེ། མདོར་ན་རང་གིས་བརྗོད་པ་དེ་གཞན་གྱིས་རྟོགས་སླ་ཞིང༌། གཉིས་ཀའི་རྣ་བར་སྙན་པ་ཞིག་ཤེས་ན་མཁས་པ་ཡིན་ནོ། ། གསུམ་པ་ཚིག་གི་དོན་ནི་ལེགས་སྦྱར་ལ་བྱེད་དངོས་ལས་གསུམ། ཡི་གེ་ཕྱིས་བསྣན་ལ་སོགས་པའི་སྒོ་ནས་འཆད་པ་དང༌།
བོད་སྐད་ལ་གང་བཤད་བྱ། གང་གིས་འཆད་བྱེད། ཇི་ལྟར་བཤད་པའི་ལས་གསུམ་དང་སྦྱར་ཞིང༌། དེའང་ཐོག་མར་སྒྲའམ་ཚིག་ལ་བརྟེན་ནས་དོན་འཚོལ་དགོས་པས་ཐུན་མོང་བ་མངོན་པ་ནས་བཤད་པའི་མིང་ཚིག་ཡི་གེ་གསུམ་དང༌། ཐུན་མོང་མ་ཡིན་པ་མངོན་བརྗོད་དང་བརྡ་སྤྲོད་ཀྱི་བསྟན་བཅོས་ལ་སོགས་པ་ནས་བྱུང་བའི་མིང་ཚིག་ཡི་གེའི་སྤྲོས་པ་རྣམས་ལ་མཁས་པར་བྱས་པའི་སྒོ་ནས། ཚིག་གི་ཆ་མ་འདྲེས་པ་སོ་སོར་ཕྱེ་སྟེ་བསྟན་ལ། དེ་ནས་གཞུང་དེའི་བརྗོད་བྱ་གང་དང་གང་ཡིན་པ་དེ་དང་དེའི་དོན་ལྷག་ཆད་འཁྲུལ་པ་མེད་པར་འཆད་དོ། ། བཞི་པ་མཚམས་སྦྱོར་ལའང་གཉིས། ཚིག་གི་མཚམས་སྦྱོར་ནི། ཚིག་སྔ་མའི་ནུས་པས་ཕྱི་མ་འདྲེན་མི་ནུས་པའམ།
ནུས་ཀྱང་དངོས་སུ་མི་གསལ་བའམ། གསལ་༼ཝཾ༡༦ན༽ཡང་སྦྱོར་ཚུལ་རྟོགས་དཀའ་བ་འགའ་ཞིག་ཚིག་སྔ་ཕྱིའི་དོན་འདི་ལྟར་འབྲེལ་ཞེས་གོ་བདེ་བར་འཆད་པ་དང༌། དོན་གྱི་མཚམས་སྦྱོར་ནི། དེ་ལྟར་མདོར་བསྟན་ནས་དེ་ཉིད་རྒྱས་པར་འཆད་པ་ལ་ཞེས་པ་ལྟ་བུའམ། འགལ་འབྲེལ་གྱི་སྒོ་ནས་སམ། སྤང་བྱ་དང་གཉེན་པོའམ་རྒྱུ་དང་འབྲས་བུ་ལ་སོགས་པ་ཕན་ཚུན་སྦྱར་ཏེ་འབྲེལ་ཆགས་པར་འཆད་དོ། ། ལྔ་པ་བརྒལ་ལན་ནི། གཞུང་གི་དོན་སློབ་མས་རྟོགས་དཀའ་བ་འགའ་ཞིག་ལ། འདི་དང་འདི་མི་འགལ་ལམ་ཇི་ལྟར་ཡིན་ཞེས་པ་ལྟ་བུའི་དྲི་བའམ་དོགས་པ་ཁོངས་ནས་བསླངས་ཏེ་དེ་དག་གི་ལན་ལུང་རིགས་དང་མི་འགལ་བར་བཤད་པའི་སྒོ་ནས་འགལ་བ་སྤོང་ཞིང་གཞུང་གི་དོན་བཙལ་ཏེ་གཏན་ལ་དབབ་བོ། ། གསུམ་པ་ཇི་ལྟར་བཤད་པའི་ཚུལ་ནི།
བློ་ཆེན་ཟབ་རྒྱས་བློ་ཆུང་བཟུང་བདེ་ཞིང༌། ། གོ་སླ་ཕྱིས་ནས་ཕྲ་ཞིབ་འགལ་འབྲེལ་གཅོད། ། ཞུམ་ལ་གཟེངས་བསྟོད་རྒོད་དང་རྨུགས་པ་བཟློག ། སློབ་མ་དབང་པོ་རྣོ་ཞིང་ཤེས་རབ་ཆེ་བ་རྣམས་ལ་ཚིག་བརླིང་ཞིང་སྦྲེལ་ལེགས་པ། དོན་ཟབ་ཅིང་རྒྱ་ཆེ་བར་བཤད། དབང་པོ་རྟུལ་ཞིང་བློ་ཆུང་བ་རྣམས་ལ་ཚིག་གཟུང་སླ་ཞིང་གོ་བདེ་བ། དོན་རྟོགས་སླ་ཞིང་རྣ་བར་སྙན་པར་བཤད་ལ། ཕྱིས་ནས་ཚིག་དོན་ལ་འབྲེལ་ཅུང་ཟད་ཆགས་ཤིང་དཔྱོད་པར་ནུས་པ་ན། བརྗོད་བྱ་ཕྲ་ཞིང་ཞིབ་པ་ནས་བསྟན་ལ་ཚིག་དོན་གྱི་འགལ་འབྲེལ་གཅོད་ཅིང་བཤད་དོ། ། བློ་རྟུལ་ཞིང་རྒས་པ་དང༌།
ཚེ་ཐུང་བ་ལ་སོགས་པ་ཐོས་སྒོམ་མི་ནུས་པའམ་ནུས་ཀྱང་ལོང་མེད་སྙམ་དུ་སེམས་ཞུམ་པ་རྣམས་ལ་འཕགས་པ་ལམ་ཕྲན་བརྟན་ལ་སོགས་པའི་ལོ་རྒྱུས་དང༌། གཞན་ཡང༌། རིག་པ་ནངས་པར་འཆི་ཡང་བསླབ། ། ཚེ་འདིར་མཁས་པར་མ་གྱུར་ཀྱང༌། ། སྐྱེ་བ་ཕྱི་མར་བཅོལ་བ་ཡི། ། ནོར་ལ་རང་ཉིད་ལེན་དང་འདྲ། ། ཞེས་གསུངས་པ་ལ་སོགས་པ་དྲན་དུ་གཞུག་སྟེ་གཟེངས་བསྟོད། ཚེ་འདིའི་བྱ་བ་ལ་ཞེན་པ་དང༌། འདོད་༼ཝཾ༡༦བ༽པའི་ཡོན་ཏན་གྱིས་སེམས་གཡེངས་ཏེ་རྒོད་པ་རྣམས་ལ་མི་རྟག་པའི་གཏམ་དང༌། འདོད་ཡོན་གྱི་ཉེས་དམིགས་དང༌།
ངན་སོང་གི་འཇིགས་པ་ལ་སོགས་པ་བཤད་ནས་སེམས་ཆོས་ལ་བསྒྱུར། གཉིད་རྨུགས་ལ་སོགས་པའི་དབང་དུ་སོང་བ་རྣམས་ལ་ངོ་མཚར་བའི་ལོ་རྒྱུས་དང་གཉིད་རྨུགས་ཀྱི་ཉེས་པ་ཅི་རིགས་པར་བཤད་ཅིང་ཉེས་པ་དེ་དག་ལས་བཟློག་པར་བྱའོ། ། གཉིས་པ་སློབ་མས་གུས་པར་མཉན་པའི་ཚུལ་ནི། སྣོད་ཀྱི་སྐྱོན་གསུམ་དྲི་མ་དྲུག་སོགས་སྤངས། ། ནད་པ་སྨན་དང་སྨན་པའི་འདུ་ཤེས་བཞག ། དེའང་མདོ་ལས། ལེགས་པར་རབ་ཏུ་ཉོན་ལ་ཡིད་ལ་ཟུངས་ཤིག་དང་ངས་ཁྱོད་ལ་བཤད་དོ། ། ཞེས་གསུངས་ཏེ་དེའི་དོན་ནི། སྣོད་ཀྱི་སྐྱོན་གསུམ་སྤངས་ནས་ཉན་པ་སྟེ། དེའང་ལེགས་པར་ཉོན་ཞེས་པ་ནི།
སྣོད་ཁ་སྦུབས་ལྟ་བུའི་སྐྱོན་སྤོང་བ་སྟེ། སྣོད་ཁ་སྦུབས་པར་བཅུད་མི་ཡོང་བ་བཞིན། ཉན་པའི་དུས་སུ་ཆོས་ལ་དོན་གཉེར་མེད་པ་དང༌། སེམས་ཡུལ་ལ་གཡེང་བ་དང༌། གཉིད་རྨུགས་ཀྱི་དབང་དུ་སོང་བས་ཡིད་བསྡུས་ཏེ་ཆོས་ལ་རྣ་བ་མི་གཏོད་པ་སྤངས་ལ་ཉོན། ཞེས་པའོ། ། རབ་ཏུ་ཉོན་ཞེས་པ་ནི། སྣོད་དྲི་མ་ཅན་ལྟ་བུའི་སྐྱོན་སྤོང་བ་སྟེ། སྣོད་དྲི་མ་ཅན་དུ་བཅུད་བླུགས་ཀྱང་ཕན་མི་ཐོགས་པ་བཞིན། སེམས་ཉོན་མོངས་པའི་དྲི་མ་དང་བཅས་པས་ཆོས་ཉན་ན་རང་གཞན་གྱི་རྒྱུད་ལ་ཕན་མི་ཐོགས་པས།
ང་རྒྱལ་དང་མ་དད་པ་ལ་སོགས་པའི་ཉོན་མོངས་པའི་བསམ་པ་སྤངས་ཏེ་ཉོན་ཞེས་པའོ། ། ཡིད་ལ་ཟུངས་ལ་ཉོན་ཞེས་པ་ནི། སྣོད་ཞབས་རྡོལ་ལྟ་བུའི་སྐྱོན་སྤང་བ་སྟེ། སྣོད་ཞབས་རྡོལ་དུ་བཅུད་མི་ཆགས་པ་བཞིན། ཆོས་ཉན་པ་ལ་སྐྱོ་སྟེ་ཚིག་དོན་ལ་ནན་ཏན་མ་བྱས་ན་ཕན་མི་ཐོགས་པས། མི་ནུས་པའི་སྐྱོ་བ་སྤངས་ལ་འབད་དེ་ཉོན། ཞེས་པའོ། ། དྲི་མ་དྲུག་ནི། རྣམ་བཤད་རིགས་པ་ལས། ང་རྒྱལ་དང་ནི་མ་དད་དང༌། །
དོན་དུ་གཉེར་བ་མེད་ཉིད་དང༌། ། ཕྱི་རོལ་རྣམ་གཡེང་ཡིད་བསྡུས་དང༌། ། སྐྱོ་བས་ཉན་༼ཝཾ༡༧ན༽པ་དྲི་མ་ཡིན། ། ཞེས་བཤད་པ་ལྟར་ཏེ་དེ་དག་སྣོད་ཀྱི་སྐྱོན་གསུམ་ལ་འདུ་ཞིང༌། སོགས་ཁོངས་ནས་སྤང་བླང་གི་བསླབ་བྱ། གཞན་ཡང་དེ་ཉིད་ལས་སྐྱོན་བཅུ་གསུམ་གྱི་གཉེན་པོར་རྣམ་པ་བཅུ་དྲུག་གིས་ཆོས་ཉན་པ་དང༌། ལས་ཀྱི་སྐྱོན་དང༌། མོས་པ་མེད་པའི་དང༌། མཆོད་པར་མི་འགྱུར་བའི་དང༌། བསམ་པའི་དང༌།
མི་མཐུན་པའི་དང༌། འཛིན་པའི་སྐྱོན་དྲུག ། ཕྱི་མ་གཉིས་ལ་ནང་གསེས་ལྔ་ལྔར་བཅས་པའང་གསུངས་སོ། ། ཆོས་ཉན་པའི་ཚེ་སྡོང་པོ་བཀོད་པ་ལས་དཔེའི་རྣམ་གྲངས་དུ་མས་བསྟན་པ་ལྟར། རང་ལ་ནད་པ། ཆོས་ལ་སྨན་དང༌། བླ་མ་ལ་སྨན་པ། ཡང་རང་ཉིད་མགྲོན་པོ། ཆོས་ལ་གྲུ། བླ་མ་ལ་མཉན་པ།
ཡང་རང་ཉིད་རྒྱུས་མེད། ཆོས་ལ་ཞོན་པ། བླ་མ་ལ་ལམ་མཁན་ལ་སོགས་པའི་འདུ་ཤེས་ཉེ་བར་བཞག་ནས་མཉན་པར་བྱའོ། ། གསུམ་པ་གཉིས་ཀས་ཕར་ཕྱིན་དྲུག་ལྡན་དུ་བྱ་བ་ནི། གཉིས་ཀས་ཕར་ཕྱིན་དྲུག་ལྡན་ཉམས་སུ་ལེན། ། ཆོས་འཆད་པ་པོ་དང༌། ཉན་པ་པོ་གཉིས་ཀས་བཤད་ཉན་གྱི་ཚེ་ཕ་རོལ་ཏུ་ཕྱིན་པ་དྲུག་དང་ལྡན་པར་བྱ་སྟེ། ཆོས་ཀྱི་ཚིག་སྟེར་བ་དང༌། དེའི་ཆེད་དུ་ཡོན་དབུལ་བ་ལ་སོགས་པའི་སྦྱིན་པ། ཉན་བཤད་ཀྱི་མི་མཐུན་ཕྱོགས་སྤོང་བའི་ཚུལ་ཁྲིམས།
ལུས་ངག་གི་དཀའ་སྤྱད་ལ་མི་སྐྱོ་བའི་བཟོད་པ། ཉན་བཤད་ལ་སྤྲོ་བའི་བརྩོན་འགྲུས། ཆོས་ལ་རྩེ་གཅིག་པའི་བསམ་གཏན། ཚིག་དང་དོན་རྣམ་པར་འབྱེད་པའི་ཤེས་རབ་སྟེ། ཕ་རོལ་ཏུ་ཕྱིན་པ་དྲུག་དང་ལྡན་པར་ཉམས་སུ་ལེན་ནོ། ། གསུམ་པ་རྗེས་ཀྱི་བྱ་བ་ལ་གཉིས། སློབ་དཔོན་དང༌། སློབ་མའི་བྱ་བའོ། ། དང་པོ་ནི། རྗེས་ནས་བཟོད་གསོལ་བསྔོ་བ་རྒྱ་ཡིས་གདབ། །
ཆོས་ཉན་བཤད་ཟིན་པའི་རྗེས་ནས་སློབ་དཔོན་གྱིས་བགྱི་འོས་པ་གསུམ་གྱི་དང་པོ་ནོངས་པ་བཟོད་པར་གསོལ་བ་ནི། སེམས་ཀྱི་དབང་དུ་གྱུར་པས་ན། ། བདག་གིས་སྡིག་པ་ཅི་བགྱིས་པ། ། ༼ཝཾ༡༧བ༽སངས་རྒྱས་སྤྱན་སྔར་མཆིས་ནས་སུ། ། བདག་གིས་དེ་དག་བཤགས་པར་བགྱི། ། ཞེས་བྱ་བ་ལ་སོགས་པ་ཇི་ལྟར་རིགས་པས་སོ། ། གཉིས་པ་དགེ་བ་བྱང་ཆུབ་ཏུ་བསྔོ་བ་ནི། བསོད་ནམས་འདི་ཡིས་ཐམས་ཅད་གཟིགས་པ་སོགས་སམ། འཕགས་པ་ཐོགས་མེད་ཀྱི་གསུང༌། ཐེག་མཆོག་དམ་ཆོས་རིན་ཆེན་བཤད་འདི་ལས། །
བསོད་ནམས་མཐའ་ཡས་བདག་གིས་གང་ཐོབ་པ། ། དེས་ནི་འགྲོ་ཀུན་ཐེག་མཆོག་དམ་པའི་ཆོས། ། རིན་ཆེན་དྲི་མ་མེད་པའི་སྣོད་གྱུར་ཅིག ། ཅེས་སོགས་རྣམ་པར་དག་པའི་བསྔོ་སྨོན་བྱའོ། ། གསུམ་པ་དམིགས་མེད་ཀྱི་རྒྱས་གདབ་པ་ནི། འཇུག་པ་ལས། སྦྱིན་པ་སྦྱིན་བྱ་ལེན་པོ་གཏོང་པོས་སྟོང༌། ། འཇིག་རྟེན་འདས་པའི་ཕ་རོལ་ཕྱིན་ཅེས་བྱ། ། ཞེས་གསུངས་པ་ལྟརལ་འཁོར་གསུམ་རྣམ་པར་མི་རྟོག་པའི་ཤེས་རབ་ཀྱིས་རྒྱས་གདབ་བོ། ། གཉིས་པ་སློབ་མའི་བྱ་བ་ནི།
སློབ་མས་ཡོན་དབུལ་བསྔོ་སྨོན་དྲན་ཤེས་བསྟེན། ། སློབ་མས་བྱ་དགོས་པ་ལའང་གསུམ་སྟེ། དང་པོ་གཏང་རག་གི་ཡོན་དབུལ་བ་ནི། བཀའ་དྲིན་རྗེས་སུ་དྲན་པས་ཕྱག་དང་གཏང་རག་གི་མཎྜལ་ཅི་རིགས་པར་དབུལ་ལོ། ། གཉིས་པ་དགེ་བ་བྱང་ཆུབ་ཏུ་བསྔོ་བ་ནི་སྔར་དང་འདྲ་བ་ལས་བཤད་ཅེས་པ་ཉན་པའི་ཚིག་ཏུ་ཁ་བསྒྱུར་རོ། ། གསུམ་པ་དྲན་ཤེས་ཀྱི་རྒྱུན་བརྟན་པ་ནི། ཆོས་ཀྱི་ཚིག་དོན་དྲན་པ་དང་བཅས་དབེན་པར་སོང་ལ། རྣམ་པར་གཡེང་བ་དང་རྨུགས་པ་ལ་སོགས་པ་སྤངས་ལ། གང་ལ་ཉན་པའི་ཆོས་དེ་ཡང་དང་ཡང་དུ་བསམ་པར་བྱའོ། ། བཀླག་པར་བྱའོ། །
འབྲི་བར་བྱའོ། ། ཡིད་གཉིས་ཐམས་ཅད་བླ་མ་ལ་དྲི་བར་བྱའོ། ། ཆོས་ཡོངས་སུ་རྫོགས་ནས་གཏང་རག་དང་བཅས་པས་བླ་མ་མཉེས་པར་བྱའོ། ། ཞེས་ཆོས་ལ་འཇུག་པའི་སྒོ་ལས་གསུངས་པ་ལྟར་བྱའོ། ། བཞི་པ་ཕན་ཡོན་ནི། ཐོས་བསམ་ཉན་བཤད་འཛིན་ཞིང་སྒྲུབ་པ་དང༌། ། སྤེལ་མར་༼ཝཾ༡༨ན༽བྱས་པའི་ཕན་ཡོན་མཐའ་ཡས་སོ། ། དེ་ལ་སྤྱིར་ཐོས་བསམ་བྱས་པའི་ཕན་ཡོན་ནི། ལུང་རྣམ་འབྱེད་ལས། མང་དུ་ཐོས་པ་ལ་ཕན་ཡོན་ལྔ་ཡོད་དེ།
ཕུང་པོ་ལ་མཁས་པ་དང༌། ཁམས་ལ་མཁས་པ་དང༌། སྐྱེ་མཆེད་ལ་མཁས་པ་དང༌། རྟེན་ཅིང་འབྲེལ་བར་འབྱུང་བ་ལ་མཁས་པ་དང༌། དེའི་གདམས་ངག་རྗེས་སུ་བསྟན་པ་གཞན་ལ་རག་མ་ལས་པ་ཡིན་ནོ། ། ཞེས་དང༌། སྐྱེས་རབས་སོགས་ལས་ཀྱང་རྒྱ་ཆེར་འབྱུང་བ་ལྟར་རོ། ། བྱེ་བྲག་ཆོས་ཉན་པའི་ཕན་ཡོན་ནི། རྣམ་བཤད་རིགས་པ་ལས། བཅོམ་ལྡན་འདས་ཀྱིས་ཆོས་ཉན་པ་ལ་ཕན་ཡོན་ལྔ་གསུངས་ཏེ།
ཐོས་པ་ཐོས་པར་འགྱུར་བ་དང༌། ཐོས་པ་ཡོངས་སུ་བྱང་བར་འགྱུར་བ་དང༌། སོམ་ཉི་སྤོང་བ་དང༌། ལྟ་བ་དྲང་པོར་བྱེད་པ་དང༌། ཤེས་རབ་ཀྱིས་ཚིག་དང་དོན་ཟབ་མོ་རྟོགས་པར་འགྱུར་བའོ། ། ཞེས་གསུངས་ཤིང༌། སྤྱིར་ཆོས་ཐོས་པའི་ཕན་ཡོན་ནི་བསམ་གྱིས་མི་ཁྱབ་པ་མདོ་རྒྱུད་ཀུན་ནས་གསུངས་སོ། ། བཤད་པའི་ཕན་ཡོན་ཡང་སངས་རྒྱས་ལ་མཆོད་པའི་མཆོག་ཏུ་འགྱུར་བ། སེམས་ཅན་ལ་སྦྱིན་པའི་མཆོག་ཏུ་འགྱུར་བ། བསོད་ནམས་འཕེལ་ཞིང་མངོན་ཤེས་ཐོབ་པར་འགྱུར་བ་གསུམ་དང༌།
དེ་ལས་འཕྲོས་ཏེ་ཆོས་སྦྱིན་གྱི་ཕན་ཡོན་ཉི་ཤུ་ཐམ་པ་ལྷག་པའི་བསམ་པ་བསྐུལ་བའི་མདོ་ལས་བཤད་པ་སོགས་ཤིན་ཏུ་མང་ངོ༌། ། ཆོས་འཛིན་པའི་ཕན་ཡོན་ནི། དེ་བཞིན་གཤེགས་པའི་གསང་བ་བསྟན་པ་ལས། དམ་ཆོས་འཛིན་པའི་བསོད་ནམས་ནི། ། སངས་རྒྱས་ཀུན་གྱིས་ནན་ཏན་དུ། ། བསྐལ་པ་བྱེ་བར་བརྗོད་མཛད་ཀྱང༌། ། མཐར་མི་ཕྱིན་པར་འགྱུར་བ་ལགས། ། ཞེས་སོགས་རྒྱ་ཆེར་འབྱུང་ངོ༌། ། ཁྱད་པར་ཐེག་ཆེན་གྱི་ཆོས་ཉན་བཤད་བགྱིས་པའི་ཕན་ཡོན་ནི། གཞི་དུས་སུ་ཐེག་དམན་གྱི་དགེ་བ་ཟིལ་གྱིས་གནོན་པ།
ལམ་དུས་སུ་སྒྲིབ་པ་མ་ལུས་པ་སྤོང་བ། འབྲས་དུས་སུ་རྫོགས་པའི་སངས་རྒྱས་ཐོབ་པའི་ལུང་རྒྱ་ཆེར་འབྱུང་ངོ༌། ། རྟོགས་པའི་ཆོས་ལ་སྒྲུབ་པ་༼ཝཾ༡༨བ༽བྱས་པ་ནི་ཡོན་ཏན་དེ་དག་ལས་ཀྱང་ཆེས་ཁྱད་པར་དུ་འཕགས་ཏེ། ཐ་ན་ཆོས་བདག་མེད་པ་ཡིད་ལ་བྱས་ཏེ་དགོན་པའི་ཕྱོགས་སུ་གོམ་པ་བདུན་བོར་བའི་བསོད་ནམས་ཀྱང་བསམ་ལས་འདས་པར་གསུངས་སོ། ། སྒྲུབ་པ་དང་བྲལ་བའི་བཤད་པ་ཁོ་ན་ལ་འབྱམས་པ་ནི་ཤིན་ཏུ་སྙིང་པོ་མེད་པས་མདོ་ལས་སྨྲ་བ་ལ་དགའ་བའི་ཉེས་པ་ཉི་ཤུ་ལ་སོགས་པ་གསུངས་ཤིང༌། མ་ཐོས་པར་ཚུལ་ཁྲིམས་དང་ཏིང་ངེ་འཛིན་སོགས་སྒྲུབ་པ་ལ་ཞུགས་ཀྱང་ལོང་བ་ལམ་དུ་ཞུགས་པ་དང་འདྲ་བས་གཉིས་ཀ་དང་ལྡན་པ་ནི་ཡོན་ཏན་མཆོག་ཏུ་ཆེ་སྟེ། མདོ་སྡེ་རྒྱན་ལས། དེ་ལྟར་རྣལ་འབྱོར་ཅན་གྱི་སྒོམ་པ་གང་ཡིན་དེ་ཡང་དོན་མེད་མིན། ། དེ་ལྟར་བདེ་བར་གཤེགས་ཀྱི་བསྟན་པ་གང་ཡིན་དེ་ཡང་དོན་མེད་མིན། ། གལ་ཏེ་ཐོས་པ་ཙམ་གྱིས་དོན་མཐོང་འགྱུར་ན་སྒོམ་པ་དོན་མེད་འགྱུར། །
གལ་ཏེ་མ་ཐོས་པར་ཡང་སྒོམ་འཇུག་འགྱུར་ན་བསྟན་པ་དོན་མེད་འགྱུར། ། ཞེས་གསུངས་པ་ལྟར་རོ། ། དེས་ན་བཤད་སྒྲུབ་སྤེལ་མར་བྱས་པའི་ཡོན་ཏན་ནི་བསམ་ལས་འདས་པར་གསུངས་ཏེ། འཕགས་པ་ཀླུ་སྒྲུབ་ཀྱིས། ཤེས་རབ་རྒྱས་བྱེད་པ་ནི་ཐོས་པ་སྟེ། ། བསམ་པ་དང་ནི་གཉིས་པོ་ཡོད་གྱུར་ན། ། དེ་ལས་སྒོམ་པ་ཡང་ནི་རབ་ཏུ་འབྱུང༌། ། དེས་ནི་བྱང་ཆུབ་བླ་ན་མེད་པ་འཐོབ། ། ཅེས་གསུངས་སོ། ། སློབ་དཔོན་དང་སློབ་མའི་མཚན་ཉིད་དམ་ཆོས་འཆད་ཉན་གྱི་ཚུལ་བཅས་བཤད་པ་སྐབས་དང་པོའི་འགྲེལ་པའོ།། །།
༈ སྐབས་གཉིས་པ་སོ་སོ་ཐར་པའི་སྡོམ་པ་རབ་ཏུ་དབྱེ་བ་ལ་གཉིས། སྡོམ་གསུམ་སྤྱིར་བཏང་བ། བྱེ་བྲག་སོ་ཐར་ཉིད་བཤད་པའོ། ། དང་པོ་ནི། ཡོན་ཏན་གཞི་རྟེན་ཚུལ་ཁྲིམས་རྣམ་པ་གསུམ། ། དགྲ་བཅོམ་སེམས་དཔའ་རྒྱལ་བའི་རྗེས་སློབ་སྟེ། ། སོ་ཐར་བྱང་སེམས་རིག་འཛིན་སྡོམ་པར་གྲགས། ། བདག་ཅག་གི་སྟོན་པ་མཉམ་མེད་ཤཱཀྱའི་རྒྱལ་པོའི་རིང་ལུགས་ལ་འཇུག་པ་དག་གིས་ཐོག་མར་བསླབ་པར་བྱ་བ་ནི། ཡོན་ཏན་ཐམས་ཅད་ཀྱི་གཞི་རྟེན་སྟོན་པ་ཉིད་ཀྱིས་བཅས་པའི་ཚུལ་ཁྲིམས་རིན་པོ་ཆེ་རྣམ་པ་༼ཝཾ༡༩ན༽གསུམ་སྟེ། རྒྱུད་རྡོ་རྗེ་རྩེ་མོར།
གལ་ཏེ་དེ་དག་རབ་བྱུང་གྱུར། ། སྡོམ་པ་གསུམ་དང་ཡང་དག་ལྡན། ། སོ་སོ་ཐར་དང་བྱང་ཆུབ་སེམས། ། རིག་འཛིན་རང་གི་ངོ་བོའོ། ། ཞེས་དང༌། སྡོམ་པ་གསུམ་ལ་གནས་པ་ནི། ། དང་པོ་ཁྲུས་སུ་བཤད་པ་ཡིན། ། ཅེས་གསུངས་པ་ལྟར་སངས་རྒྱས་ཀྱི་བསྟན་པའི་ཉམས་ལེན་སྙིང་པོ་བསྡུས་པ་སྟེ། དེའང༌། ཇོ་བོ་རྗེ་ལྷ་གཅིག་གིས།
དང་པོའི་སྡོམ་པ་ནི་དགྲ་བཅོམ་པ་རྣམས་ཀྱི་རྗེས་སུ་སློབ་པའོ། ། བར་མའི་སྡོམ་པ་ནི་སྔོན་གྱི་བྱང་ཆུབ་སེམས་དཔའ་རྣམས་ཀྱི་རྗེས་སུ་སློབ་པའོ། ། སྔགས་ཀྱི་སྡོམ་པ་ནི་སངས་རྒྱས་རྣམས་ཀྱི་རྗེས་སུ་སློབ་པའོ། ། ཞེས་གསུངས་པ་ལྟར་ཉན་ཐོས་དང༌། བྱང་ཆུབ་སེམས་དཔའ་དང༌། དེ་བཞིན་གཤེགས་པའི་འདུལ་བའམ། སོ་སོ་ཐར་པའི་སྡོམ་པ། བྱང་ཆུབ་སེམས་དཔའི་སྡོམ་པ། རིག་པ་འཛིན་པའི་སྡོམ་པ་ཞེས་ཡོངས་སུ་གྲགས་སོ། ། གཉིས་པ་ལ་བཞི།
ཉན་ཐོས་ཀྱི་སོ་ཐར་སྤྱིར་བཤད། ཐེག་ཆེན་གྱི་སོ་ཐར་ཁྱད་པར་དུ་དབྱེ། དེ་དག་གི་དོན་མདོར་བསྡུ། སྐྱོན་དང་ཡོན་ཏན་སྨོས་པའོ། ། དང་པོ་ལ་དྲུག ། སྡོམ་པའི་ངོ་བོ། སྒྲ་དོན། དབྱེ་བ། མ་ཐོབ་པ་འཐོབ་བྱེད། ཐོབ་པ་མི་ཉམས་པར་བསྲུང་ཚུལ།
འཕྲོས་དོན་སྨོས་པའོ། ། དང་པོ་ལ་གསུམ། མཚན་གཞི། མཚན་ཉིད། བཞེད་ཚུལ་ལོ། ། དང་པོ་ནི། ཉན་ཐོས་སོ་ཐར་རང་ཞི་དོན་གཉེར་ཅན། ། ངེས་འབྱུང་ཀུན་བསླངས། ། ཞེས་པ་སྟེ། ཐེག་དམན་ཉན་ཐོས་ལུགས་ཀྱི་སོ་ཐར་སྡོམ་པའི་མཚན་གཞི་ནི།
རང་ཉིད་ཞི་བ་དོན་དུ་གཉེར་བའི་བློས་འཇིགས་སྐྱོབ་དང་ལེགས་སྨོན་ཙམ་མ་ཡིན་པར་འཁོར་བ་མཐའ་དག་ལས་ངེས་པར་འབྱུང་བའི་བསམ་པས་ཀུན་ནས་བསླངས་པའི་ཚུལ་ཁྲིམས་སོ། ། གཉིས་པ་ནི། གཞན་གནོད་གཞི་དང་བཅས། ། སྤོང་སེམས་མཚུངས་ལྡན། ། ཞེས་པ་སྟེ། གཞན་གནོད་གཞིར་བཅས་སྤོང་བའི་སེམས་པ་མཚུངས་ལྡན་དང་བཅས་པ་ནི་དེའི་མཚན་ཉིད་དེ། དེའང་གཞན་ལ་གནོད་༼ཝཾ༡༩བ༽པ་ནི་ལུས་ངག་གི་མི་དགེ་བ་བདུན་དང༌། གཞི་ནི་སྤྱིར་དོན་ལྔ་ལ་འཇུག་ཀྱང་འདིར་རྒྱུའི་དོན་ཏེ་ཡིད་ཀྱི་མི་དགེ་བ་གསུམ་མོ། ། བཅས་པ་ནི་ཕན་ཚུན་སྡུད་པ་སྟེ། མདོར་ན་སོ་ཐར་རིས་བདུན་ཆར་ཡང་མི་དགེ་བ་བཅུ་སྤོང་དུ་གྲུབ་བོ། །
མཚུངས་ལྡན་དང་བཅས་པ་ནི་སེམས་པ་གཙོ་བོ་ཡིན་པས་དེ་དང་མཚུངས་ལྡན་རྣམས་ཀྱང་སྡོམ་པར་སོང་བའི་དོན་ཏོ། ། ཞེས་པ་ནི་ཀརྨ་ཤིང་རྟར་གསུངས་སོ། ། གཞན་གནོད་ལུས་ངག་གི་སྤོང་བདུན། གཞི་ནི་འཁོར་དང་བཅས་པའི་དོན་ཏེ་དེའི་ཕྱོགས་གཏོགས་ཀྱིས་སྤང་བྱ་སྤངས་པས་མདོར་ན་ཐར་སྡོམ་གྱི་མཚན་ཉིད་ལུས་ངག་གི་ཉེས་པ་ཙམ་སྤོང་བའི་ཚུལ་ཁྲིམས་ཏེ། མཛོད་འགྲེལ་ལས། ལུས་ངག་སྡོམ་པའི་ཕྱིར་སོ་སོ་ཐར་པའི་སྡོམ་པ་ཞེས་ཀྱང་བྱའོ། ། ཞེས་པའི་དོན་འདི་ནི་བསྟན་བཅོས་མཁན་པོ་ཆབས་གཅིག་ཏུ་བཞེད་པར་སྣང་བས་ལུགས་སྔ་མ་གཙོ་བོར་ཐེག་ཆེན་སོ་ཐར་དང༌། ཕྱི་མ་ཉན་ཐོས་སོ་ཐར་གྱི་མཚན་ཉིད་དུ་བཟུང་ན་ལེགས་པར་སྣང་ངོ༌། ། གསུམ་པ་ནི། བྱེ་སྨྲས་གཟུགས་ཅན་འདོད། །
ཅེས་པ་སྟེ། གཙོ་བོ་སྨོས་པས་ཞར་བྱུང་དང་བཅས་པ་གོ་བར་བྱེད་པ་སྟེ། བྱེ་སྨྲས་སྡོམ་པའི་ངོ་བོ་རྣམ་པར་རིག་བྱེད་དང་རིག་བྱེད་མ་ཡིན་པ་གང་རུང་གི་བསྡུས་པའི་གཟུགས་ཅན། གང་ཟག་དང་ཐོབ་པ་ཐག་པ་ལྟ་བུས་སྦྲེལ་བ། མདོ་སྡེ་པས་རྒྱུད་ཡོངས་སུ་འགྱུར་བའི་ཁྱད་པར། སེམས་ཙམ་པས་འཆལ་ཚུལ་སྤོང་བའི་སེམས་པ་རྒྱུན་ཆགས་ས་བོན་དང་བཅས་པ། དབུ་མ་རང་སྟོང་པས་སྤོང་སེམས་མཚུངས་ལྡན་དང་བཅས་པ་སྟེ། མདོར་ན། མདོ་སྡེ་པ་ཡན་གྱིས་ངེས་འབྱུང་གི་བསམ་པ་ཉེར་ལེན་གྱི་རྒྱུ། མངོན་གྱུར་སོགས་ལྷན་ཅིག་བྱེད་པའི་རྐྱེན་བྱས་ཏེ་ཤེས་པའི་ངོ་བོར་སྐྱེ་བར་འདོད་པ་མཚུངས།
འདི་གོ་དཀའ་བས་ཅུང་ཟད་སྤྲོ་ན། དང་པོ་ནི། ཡང་དག་པར་བླངས་པའི་ཚུལ་ཁྲིམས་སོ་ཐར་གྱི་སྡོམ་པ་སྐད་ཅིག་དང་པོ་དེ། མཁན་སློབ་སོགས་གཞན་གྱི་རྣམ་པར་རིག་བྱེད་ལ་བརྟེན་ནས། རྣམ་པ་རིག་༼ཝཾ༢༠ན༽བྱེད་དང་རིག་བྱེད་མ་ཡིན་པ་གཉིས་ཀའི་ངོ་བོར་སྐྱེ། སྐད་ཅིག་གཉིས་པ་ཕྱིན་ནས་སྡོམ་པ་གཏོང་བའི་རྒྱུ་མ་བྱུང་གི་བར་དུ་རྣམ་པར་རིག་བྱེད་མ་ཡིན་པའི་ངོ་བོར་རྒྱུད་ལ་ལྡན་པ་ཡིན་ལ་སྡོམ་པ་དེའི་ནང་གསེས་སྲོག་གཅོད་སྤོང་བ་སོགས་ལས་ལམ་གཟུགས་ཅན་བདུན་ཡང་དེའི་རིགས་པས་སྐད་ཅིག་དང་པོར་གཉིས་ཀ་དང༌། གཉིས་པ་ཕྱིན་ཆད་རིག་མིན་གྱི་གཟུགས་སུ་ཡོད་པའི་ཕྱིར་སྐད་ཅིག་དང་པོ་དེར་དགོངས་ནས་གཉིས་ཀ་ཡོད་དོ་ཞེས་པའོ། ། གཉིས་པ་ནི། ཚིག་གསུམ་སོ་སོའི་ལས་མཆོག་སྔོན་དུ་འགྲོ་བའི་སྒོ་ནས། སེམས་ཕྱིར་ཞིང་འབྱུང་བ་ང་དགེ་བསྙེན་ཡིན་ནོ། །
དགེ་ཚུལ་ཡིན་ནོ་སྙམ་པ་ལྟ་བུའི་སེམས་ཀྱི་རྒྱུད་སྔ་མ་ལས་ཕྱི་མ་སྐྱེ་བ་ནི་ཡོངས་སུ་འགྱུར་བ་སྟེ་དེ་ཙམ་སྡོམ་པའི་ངོ་བོར་འདོད།

གསུམ་པ་ནི། རྣམ་རིག་སྨྲ་བས་ཀུན་གཞི་འདོད་པའི་ཕྱིར་སྡོམ་པ་སོགས་ལུས་ཀྱི་ལས་ཀྱང་སེམས་ཀྱི་རྒྱུན་དུ་ཁས་བླངས་ཏེ་སྡོམ་པའི་ངོ་བོ་སེམས་པ་ཁོ་ན་ལ་བྱས་ན་གཡེང་བ་དང་སེམས་མེད་པའི་སྐབས་སོགས་སུ་རྒྱུན་ཆད་པར་འགྱུར་ཞིང༌། བག་ཆགས་ཙམ་ལ་བྱས་ན་གཏོང་རྒྱུ་བྱུང་བའི་ཚེ་ནའང་མི་གཏོང་བར་འགྱུར་བས་སྤོང་བའི་སེམས་པའི་རྒྱུན་དང༌། བག་ཆགས་ཀྱི་ས་བོན་ཀུན་གཞི་ལ་བཞག་པ་དང་བཅས་པ་ལ་འདོད་དོ། ། བཞི་པ་ནི། རང་སྟོང་པས་ཀུན་གཞི་ཁས་མི་ལེན་པས་སྤོང་བའི་སེམས་པ་དེ་དང་མཚུངས་ལྡན་དང་བཅས་པ་ལ་འདོད་པ་ཡིན་ནོ། ། ཟླ་གྲགས་ཀྱིས་དབུ་མ་ཕུང་པོ་ལྔ་པར་རྣམ་པར་རིག་མིན་གྱི་གཟུགས་སུ་མཛད་ལ། རྗེ་འབྲི་གུང་པ་སྟག་ཚང་ལོ་ཙཱ་རྣམས་ཀྱིས་ཀྱང་དེ་ལྟར་རྩལ་དུ་བཏོན་ནས་བཤད་དོ། ། མདོར་ན་ངེས་འབྱུང་གི་བསམ་པས་ཟིན་པའི་ཉེས་སྤྱོད་སྡོམ་པའི་ཚུལ་ཁྲིམས་འདོད་པའི་སས་བསྡུས་པའི་སྡོམ་པ་གཟུགས་ཅན་དུ་ཕལ་ཆེར་བཞེད་པ་མཐུན་ནོ། ། གཉིས་པ་སྒྲ་དོན་ནི། ཚུལ་ཁྲིམས་ལེགས་སྤྱད་ལས་དང་སྡོམ་པ་ཞེས། །
སྤྱིར་པྲ་ཏི་མོཀྵ་སྟེ་སོ་སོ་ཐར་པའི་སྒྲ་ནི་གང་ཟག་སོ་སོ་འཁོར་བ་ལས་སྒོ་༼ཝཾ༢༠བ༽ཐར་དུ་བྱེད་པས་དེ་སྐད་དུ་གྲགས་ཤིང༌། ཐར་སྡོམ་དེས་ཉོན་མོངས་པའི་ཚ་གདུང་ལས་བསིལ་བ་ཐོབ་པ་དང་སྒོ་གསུམ་གྱི་ངང་ཚུལ་བཟང་བར་བྱེད་པས་ཤཱི་ལ་སྟེ་ཚུལ་ཁྲིམས། མཁས་པས་བསྔགས་པའི་གནས་སུ་བྱེད་པས་ལེགས་སྤྱད། བྱ་བའི་རང་བཞིན་ཡིན་པའི་ཕྱིར་ལས། འཆལ་ཚུལ་འགོག་པའི་ཆུ་ལོན་དུ་གྱུར་པས་སམ་ལུས་ངག་ཡང་དག་པར་སྡོམ་པས་སྡོམ་པ་ཞེས་པའི་མིང་རྣམས་ཀྱིས་མངོན་པར་བརྗོད་དོ། ། གསུམ་པ་དབྱེ་བ་ལ་གཉིས། སའི་སྒོ་ནས་སྤྱིར་དབྱེ་བ། རྟེན་གྱི་སྒོ་ནས་བྱེ་བྲག་ཏུ་དབྱེ་བའོ། ། དང་པོ་ནི། སོ་ཐར་བསམ་གཏན་ཟག་མེད་ས་ཡིས་བསྡུས། །
སྡོམ་པ་དེའང་འདོད་པའི་སས་བསྡུས་པ་སོ་ཐར་གྱི་སྡོམ་པ། གཟུགས་ཀྱི་སས་བསྡུས་པ་བསམ་གཏན་གྱི་སྡོམ་པ། ཁམས་གསུམ་ལས་འདས་ཤིང་འཕགས་པའི་སས་བསྡུས་པ་ཟག་མེད་ཀྱི་སྡོམ་པ་སྟེ་སས་བསྡུས་པ་གསུམ་མོ། ། དང་པོ་ནི། ཆོས་འདི་པ་རྣམས་ཀྱི་འདོད་པ་ན་སྤྱོད་པའི་ཉེས་སྤྱོད་སྤངས་པའི་ཚུལ་ཁྲིམས། གཉིས་པ་ནི། གཟུགས་ཁམས་ན་སྤྱོད་པའི་ཏིང་འཛིན་གྱིས་ཐོབ་པའི་ཚུལ་ཁྲིམས། གསུམ་པ་ནི། འཇིག་རྟེན་ལས་འདས་པའི་ཟག་མེད་ཀྱི་ཤེས་རབ་ལས་ཐོབ་པའི་ཚུལ་ཁྲིམས་སོ། ། བྱེ་སྨྲ་ལྟར་ན་དེ་གསུམ་རྫས་འགལ་བས་རྒྱུད་གཅིག་ལ་མི་ལྡན་པར་འདོད།
ཐེག་ཆེན་པ་ལྟར་ན་ཐེག་ཆེན་འཕགས་རྒྱུད་ཀྱི་སྡོམ་པ་དེ་རིམ་བཞིན་ཉེས་སྤྱོད་སྤོང་བ། བསམ་གཏན་དངོས་གཞིས་བསྡུས་པ། འཕགས་ལམ་གྱི་ངོ་བོ་ཡིན་པའི་ཆ་ནས་ཐར་སྡོམ་སོགས་གསུམ་པོ་ཡིན་པས་མི་འགལ་བར་ལྷན་ཅིག་གནས་པར་འདོད་དོ། ། གཉིས་པ་ནི། དགེ་སློང་དགེ་ཚུལ་དགེ་བསྙེན་ཕ་མ་གཉིས། ། དགེ་སློབ་བསྙེན་གནས་རིས་བརྒྱད་རྫས་སུ་བཞི། ། མཚན་ཉིད་ལྡན་པ་རིས་བདུན་ཁོ་ནའོ། ། རྟེན་གྱི་སྒོ་ནས་དབྱེ་ན། དགེ་སློང་ཕ་མ་གཉིས། དགེ་ཚུལ་ཕ་མ་གཉིས།
དགེ་བསྙེན་ཕ་མ་གཉིས། དགེ་སློབ་མ་སྟེ་རིས་བདུན་ནམ། ༼ཝཾ༢༡ན༽དགེ་བསྙེན་ལས་བསྙེན་གནས་ལོགས་སུ་ཕྱེ་བས་རིས་བརྒྱད་དོ། ། དེ་དག་ཀྱང་ཐ་དད་པའི་ངོ་བོའམ་རྫས་སུ་བསྡུ་ན་དགེ་སློང་དགེ་ཚུལ་ཏེ་རབ་བྱུང་གི་ཕྱོགས་གཉིས། དགེ་བསྙེན་བསྙེན་གནས་ཏེ་ཁྱིམ་པའི་ཕྱོགས་གཉིས། བསྡོམས་པས་བཞིར་འདུས་སོ། ། དེ་དག་ལས་སོ་ཐར་མཚན་ཉིད་དང་ལྡན་པ་ནི་རིས་བདུན་ཁོ་ན་ཡིན་ལ། དེའང་བསྙེན་གནས་མ་གཏོགས་པའི་བདུན་དུ་བཞེད་པ་དང༌། དགེ་སློབ་མ་ཇི་སྲིད་འཚོ་བ་དང་ཉིན་ཞག་གི་མཐའ་ཅན་གང་དུའང་མི་རུང་བས་དེ་མ་གཏོགས་པའི་བདུན་དུ་བཞེད་པ་གཉིས་སུ་སྣང་ངོ༌། ། བཞི་པ་མ་ཐོབ་པ་འཐོབ་བྱེད་ཀྱི་ཚུལ་བཤད་པ་ལ་བཞི།
ཆོ་གའི་དབྱེ་བ། སྐྱེ་བའི་རྟེན། འགལ་རྐྱེན་བར་ཆད་དང་བྲལ་བ། མཐུན་རྐྱེན་ཆོ་ག་ཚོགས་པར་སྒྲུབ་པའོ། ། དང་པོ་ནི། འཐོབ་བྱེད་སྔོན་དང་ད་ལྟའི་ཆོ་ག་སྟེ། ། སྡོམ་པ་མ་ཐོབ་པ་འཐོབ་བྱེད་ཀྱི་ཆོ་ག་ལ་ཚེགས་ཆུང་ངུས་རྫོགས་པ་སྔོན་གྱི་ཆོ་ག ། ཚེགས་དང་བཅས་པས་རྫོགས་པ་ད་ལྟའི་ཆོ་ག་གཉིས་ཡོད། སྔོན་ཆོག་ལའང་བྱེ་བྲག་སྨྲ་བ་རྣམས་ཀྱིས་རྣམ་པ་བཅུར་བཤད་དེ། རྫོགས་པའི་སངས་རྒྱས་དང་རང་སངས་རྒྱས་གཉིས་ཟད་མི་སྐྱེ་ཤེས་ནས་བྱང་ཆུབ་བརྙེས་པའི་རང་བྱུང་གིས་དང༌།
ལྔ་སྡེ་བཟང་པོ་མཐོང་ལམ་སྐྱེས་ཚེ་ཡེ་ཤེས་ཁོང་ཆུད་ཀྱིས་དང༌། ཤཱ་རིའི་བུ་སོགས་ཚུར་ཤོག་གིས་དང༌། འོད་སྲུང་ཆེན་པོ་སྟོན་པར་ཁས་བླངས་པས་དང༌། བཟང་སྡེས་ཚོགས་དྲུག་ཅུ་ལ་སྐྱབས་གསུམ་ཁས་བླངས་པས་དང༌། སྐྱེ་དགུའི་བདག་མོ་སོགས་ལྕི་ཆོས་བརྒྱད་སྤོང་བར་ཁས་བླངས་པས་དང༌། ལེགས་བྱིན་དྲིས་པའི་ལན་ལ་དགྱེས་པས་དང༌། མཆོད་སྦྱིན་མ་ཕ་མའི་དབང་དུ་སོང་བ་ལ་དགེ་སློང་མ་ཨུཏྤ་ལས་ཕོ་ཉ་བྱས་ཏེ་དགེ་འདུན་གྱིས་འཕྲིན་ཆོག་ལ་བརྟེན་ནས་དང༌། དགེ་འདུན་གྱི་གྲངས་མཐའ་ཡུལ་དབུས་སུ་བཅུ་དང་མཐའ་འཁོབ་ཏུ་ལྔ་ཚོགས་ཀྱིས་གསོལ་བཞིའི་ལས་ཀྱིས་རབ་བྱུང་བསྙེན་རྫོགས་ཅིག་ཅར་དུ་བྱེད་པ་རྣམས་སོ། ། འདི་རྣམས་ནི་མཁན་པོ་༼ཝཾ༢༡བ༽འཕགས་པ་ཡིན་པ་དང༌། གདུལ་བྱ་ལས་ཉོན་རྣམ་སྨིན་གྱི་སྒྲིབ་པ་གསུམ་ཤས་ཆུང་ཞིང༌།
ཤེས་རབ་དང་རྒྱུད་དང་དབང་པོ་གསུམ་སྨིན་པའི་གདུལ་བྱ་བློ་དག་པ་ཤ་སྟག་གི་རྒྱུད་ལ་བྱུང་བ་སྟེ་ཕྱི་མ་བཅས་ནས་སྔ་མའི་ཆོ་ག་དེ་བྱར་མི་རུང་ངོ༌། ། སྔོན་ཆོག་གི་རྗེས་སུ་བཅས་པའི་གསོལ་བཞིའི་ལས་འཁོར་དང་བཅས་པ་སྟོན་པ་འདས་ནས་ད་ལྟའི་བར་དུ་བྱ་བ་ནི་ད་ཆོག་སྟེ་ཡུལ་དབུས་སུ་བཅུ་ཚོགས་དང་མཐའ་འཁོབ་ཏུ་ལྔ་ཚོགས་ཀྱིས་བསྒྲུབ་རུང་བའོ། ། ཡུལ་དབུས་མཐའི་ཁྱད་པར་ལ་ས་ཚིགས་ཀྱི་དབང་དུ་བྱས་ན་རགས་པར་འཕགས་ཡུལ་དབུས་དང༌། གཞན་རྣམས་མཐའ་འཁོབ་ཏུ་བརྩི། ཆོས་ཚིགས་ཀྱིས་ཕྱེ་ན་ལུང་རྟོགས་ཀྱི་བསྟན་པ་གནས་པ་དབུས་དང༌། ལྡོག་པ་མཐའ་འཁོབ་བོ། ། གཉིས་པ་རྟེན་ནི། གླིང་གསུམ་སྐྱེས་པ་བུད་མེད་སྐྱེ་བའི་རྟེན། ། ཐར་སྡོམ་གང་གིས་བླང་བའི་རྟེན་ལ་རིས་བརྒྱད་ཀའང་གླིང་གསུམ་གྱི་སྐྱེས་པ་བུད་མེད་མ་གཏོགས་གཞན་ལ་མི་སྐྱེ་བར་འདོད་དེ། མདོ་རྩར།
མི་མ་ཡིན་པའི་འགྲོ་བ་པ་དང༌། བྱང་གི་སྒྲ་མི་སྙན་པ་གཉིས་ནི་སྡོམ་པའི་ཞིང་ཉིད་མ་ཡིན་ནོ། ། ཞེས་དང༌། ཟ་མ་དང་མ་ནིང་ལའང་སྡོམ་པ་སྐྱེ་བའི་ཆོས་ཉིད་མེད་པར་གསུངས་པའི་ཕྱིར་རོ། ། མདོ་སྡེ་པ་བསྙེན་གནས་དུད་འགྲོ་སོགས་ལའང་སྐྱེ་བར་འདོད་དེ། འདུལ་བ་ལུང་ལས་ཀླུ་གཞོན་ནུ་ཙམ་པོ་ཞེས་པ་ཚེས་བརྒྱད་ལ་བསྙེན་གནས་བསྲུང་བར་བཤད་པ་དང༌། སྐྱེས་རབས་ལས་གོང་མ་སྲེག་སོགས་བཞིས་བསྙེན་གནས་བསྲུངས་པར་བཤད་པ་སྒྲ་ཇི་བཞིན་དུ་ཁས་ལེན་པས་སོ། ། གསུམ་པ་ནི། ངེས་པ་ལྔ་དང་བར་ཆད་བཞི་རྣམས་བྲལ། ། མཐུན་རྐྱེན་ཚང་བའི་ཡུལ་འདིར་བསྲུང་གི་གཞན་དུ་བསྲུང་མི་ནུས་སྙམ་པ་ལྟ་བུ་ཡུལ།
ལོའམ་ཟླ་བ་གཅིག་ཙམ་དུ་སྤོང་གི་དེ་ཕན་ཆད་བསྲུང་མི་ནུས་སྙམ་པ་ལྟ་བུ་དུས། རྩོད་པའི་སྐབས་མ་གཏོགས་གཞན་དུ་བསྲུང་སྙམ་པ་ལྟ་བུ་ཚེ། དགྲ་མ་གཏོགས་པ་གཞན་གྱི་སྲོག་མི་གཅོད་སྙམ་པ་ལྟ་བུ་སེམས་ཅན། བསླབ་བྱ་རགས་པ་འགའ་ཞིག་ལས་ཕྲ་བ་༼ཝཾ༢༢ན༽རྣམས་བསྲུང་མི་ནུས་སྙམ་པ་ལྟ་བུ་ཡན་ལག་ངེས་པ་སྟེ་ངེས་པ་ལྔ་དང་བྲལ་བས་སོ་ཐར་གྱི་སྡོམ་པ་ཐོབ་ཅིང༌། དེའང་དགེ་སློང་ལ་ངེས་པ་ལྔ་བྲལ། དགེ་ཚུལ་ལའང་ཆ་འདྲ་ཞིག་དགོས་སོ། ། ངེས་པ་ལྔ་ལྡན་གྱིས་ནི་སྡོམ་པ་མི་ཐོབ་ཀྱང་ལེགས་སྤྱད་ཙམ་དུ་འགྱུར་རོ། ། གཞན་ཡང་མ་ནིང་དང་མཚམས་མེད་བྱས་པ་སོགས་སྐྱེ་བའི་བར་ཆད། རྒྱལ་པོ་དང་ཕ་མས་མ་གནང་བ་སོགས་གནས་པའི་བར་ཆད། བྱ་རོག་སྐྲོད་མི་ནུས་པའམ་ནད་དང་སྡུག་བསྔལ་གྱིས་ཉེན་པ་སོགས་ཁྱད་པར་དུ་འགྱུར་བའི་བར་ཆད།
སྐྲ་སེར་ཅན་དང་རྣ་རྡུམ་སོགས་མཛེས་པའི་བར་ཆད་བཞི་རྣམས་དང་བྲལ་བའང་དགོས་ཏེ། དེ་དག་ཁྱིམ་པའི་ཕྱོགས་ཀྱི་ཁྲིམས་གཉིས་ལ་ནི་ངེས་པ་མེད་དོ། ། བཞི་པ་ལ་གཉིས། དུས་ཁྲིམས་དང༌། གཏན་ཁྲིམས་སོ། ། དང་པོ་ནི། སྐྱབས་སུ་མ་སོང་བ་ལ་ཐར་སྡོམ་མེད། ། བསྙེན་གནས་སྡོམ་ལྡན་ལས་བླང་ཉིན་ཞག་མཐའ། ། མཛོད་ལས། སྡོམ་པ་ཀུན་ལ་ཡོད་མོད་ཀྱང༌། །
སྐྱབས་སུ་མ་སོང་བ་ལ་མེད། ། ཅེས་པས་མཆོག་གསུམ་ལ་སྐྱབས་སུ་འགྲོ་བ་སྔོན་དུ་མ་སོང་བ་ལ་བསྙེན་གནས་ཀྱིས་མཚོན་སོ་ཐར་གྱི་སྡོམ་པ་མེད་པས་ཐམས་ཅད་ཀྱི་ཐོག་མར་སྐྱབས་འགྲོའི་སྡོམ་པ་བཟུང་དགོས་ལ། བླང་བའི་ཡུལ་བྱེ་སྨྲས་རིས་བརྒྱད་ཀ་དགེ་སློང་ལས་བླང་དགོས་པར་འདོད་ཅིང༌། མདོ་སྡེ་པས་བསྙེན་གནས་དགེ་བསྙེན་ཡན་ཆད་གང་རུང་བ་ལས་བླང་བར་འདོད་དེ། གནས་འཇོག་གི་མདོ་ལས། དགེ་སློང་ངམ་བྲམ་ཟེའམ་ཁྱིམ་པའམ་རབ་ཏུ་བྱུང་བ་གང་ཡང་རུང་བ་ཆོ་ག་ཤེས་པ་ཞིག་གི་མདུན་དུ་འདུག་ལ། ཞེས་དང༌། ལུང་རྣམ་འབྱེད་ལས། ཁྱིམ་བདག་མགོན་མེད་ཟས་སྦྱིན་གྱིས་སྐྱེ་བོ་མང་པོ་ལ་བསྙེན་གནས་འབོགས་པར་བཤད་པས་སོ། ། གང་ལྟར་བསྙེན་གནས་སྡོམ་པ་དང་ལྡན་པ་ལས་དེ་རིང་ཉི་མ་མ་ཤར་གོང་དུ་བླངས་ནས།
སང་ཉི་མ་མ་ཤར་བར་ཉིན་ཞག་གི་མཐའ་ཅན་དུ་སྲུང་བར་འདོད་པ་མཐུན་ཡང༌། དམིགས་བསལ་ཐོག་མར་༼ཝཾ༢༢བ༽སློབ་དཔོན་ལས་ཟླ་བ་བྱུང་ངོ་ཅོག་གི་ཉ་སྟོང་བརྒྱད་ལ་བསྲུང་བར་ཁས་བླངས་ཆབ་གཅིག་ཏུ་བྱས་ཀྱང་ཕྱིས་སྲུང་བའི་དུས་དེ་དང་དེར་ལེན་དགོས་ལ། སྔར་སྟབས་གཅིག་ཏུ་བླངས་པའི་དགོས་པ་ནི་བྱེ་སྨྲ་ལྟར་ན་ཟས་ཟོས་རྗེས་བླངས་ཀྱང་སྐྱེ་བ་དང༌། མདོ་སྡེ་པ་ལྟར་ན་རྟེན་གྱི་དྲུང་དུ་རང་ཉིད་ཀྱིས་བླངས་ཀྱང་སྐྱེ་བའི་དོན་དུ་འདོད་དོ། ། དེའང་ལེན་ཡུལ་ལས་དམའ་བར་འདུག་ལ་རྗེས་ཟློས་ལན་གསུམ་བྱེད་པ་ནི་ཆོ་གའི་དངོས་གཞིའོ། ། གཉིས་པ་ནི། དགེ་བསྙེན་ལ་སོགས་རང་རང་ཆོ་གས་ཏེ། ། དགེ་ཚུལ་དགེ་སློང་མངོན་གྱུར་བཅུ་དགོས་སོ། ། དགེ་བསྙེན་ལ་སོགས་པའི་ཚིག་གསུམ་ནི་རང་རང་གི་ལུགས་ཀྱི་མཐུན་རྐྱེན་ཚང་བའི་ཆོ་གས་བསྒྲུབ་པར་བྱ་སྟེ། དེའང་བསླབ་ཚིགས་ཕྱི་མ་རྣམས་ནི་སྔ་མ་སྔོན་དུ་མ་སོང་བར་བསྒྲུབ་ཏུ་མི་རུང་ལ།
དགེ་བསྙེན་དང་དགེ་ཚུལ་གྱི་སྡོམ་པ་ཁོ་ན་ཙམ་བླང་བར་འདོད་པས་ནི་དེ་དང་དེའི་ཆོ་ག་ཁོལ་དུ་བཏོན་ཏེ་སྡོམ་པ་འབོག་གོ ། འདིར་ཚིགས་གསུམ་རིམ་ནོད་ཀྱི་དབང་དུ་བྱས་ན་ཚིགས་དང་པོ་དགེ་བསྙེན་ལ་སྣ་གཅིག་སྤྱོད་སོགས་ཉི་ཚེ་བ་དང་ཡོངས་རྫོགས་གཉིས་ལས་རིས་བརྒྱད་ཀྱི་ཟླས་ཕྱེ་བའི་དགེ་བསྙེན་དུ་འགྱུར་བ་ལ་བསླབ་གཞི་ལྔ་འཛིན་པའི་ཡོངས་རྫོགས་དགེ་བསྙེན་ཉིད་བཟུང་དགོས་པས། རབ་བྱུང་གི་མཁན་པོར་འོས་པའི་དགེ་སློང་དེས་རབ་ཏུ་དབྱུང་བར་རུང་མི་རུང་བརྟགས་པའི་ཕྱིར་བར་ཆད་འདྲི། སྐྱབས་འགྲོ་དང་དགེ་བསྙེན་ཉིད་དུ་ཁས་བླངས་པས་དངོས་གཞི་བསྒྲུབ། འཇུག་ཏུ་བསླབ་པ་ཁས་བླང་བས་བཟུང་ངོ༌། ། ཉི་ཚེ་བ་རྣམས་ཀྱང་དེ་ཉིད་ཁ་སྤོས་པས་ཆོག་ཅིང་རབ་བྱུང་མི་བྱེད་པ་ལ་བར་ཆད་དྲི་མི་དགོས་པ་ནི་ཁྱད་པར་རོ། ། ཚིགས་གཉིས་པ་དགེ་ཚུལ་ལ། སྦྱོར་བ་བར་མ་རབ་བྱུང་གི་ཆོ་ག་ནི། དགེ་བསྙེན་དེ་ཉིད་ལ་ལས་བྱེད་པས་བར་ཆད་དྲིས་ཏེ་དག་པར་འདུག་ན་དགེ་འདུན་ལ་རབ་ཏུ་དབྱུང་བར་ཞུ། གནང་ན་མཁན་པོ་ལ་གསོལ་བ་འདེབས།
རྟགས་དང་མིང་དང་བསམ་པ་སྟེ་བརྗེ་བ་གསུམ་བྱས་ནས་མཁན་པོས་བར་མ་རབ་བྱུང་དུ་༼ཝཾ༢༣ན༽བསྒྲུབ། དངོས་གཞི་མཁན་པོས་ལས་བྱེད་པའི་དགེ་སློང་ལ་གཏད། དེས་བསྒྲུབ་བྱ་དེ་འགལ་རྐྱེན་བར་ཆད་ཀྱི་ཆོས་བཞི་དང་བྲལ་ཞིང༌། མཐུན་རྐྱེན་ལྔ་ཚང་བའི་སྒོ་ནས་སྐྱབས་འགྲོ་རྩོམ་བྱེད་དུ་བྱས་ཏེ་དགེ་ཚུལ་ཉིད་དུ་བསྒྲུབ། རྗེས་ནི། དགེ་སློང་གཞན་ཞིག་གིས་གྲིབ་ཚོད་གཞལ་ཏེ་དགེ་ཚུལ་ཐོབ་པའི་དུས་གོ་བརྗོད་ཅིང༌། སློབ་དཔོན་གྱིས་དགེ་ཚུལ་གྱི་བསླབ་གཞི་བཅུ་བརྗོད་པ་ཁས་བླང་དུ་གཞུག་གོ ། དེ་ལ་མཐུན་རྐྱེན་ལྔ་ནི། ཡུལ། རྒྱུད།
རྟགས། བསམ་པ། ཆོ་ག་དང་ལྔའོ། ། དང་པོ་ནི། དཀོན་མཆོག་གསུམ་དད་པའི་ཡུལ་ན་ཡོད་ཅིང༌། སྡོམ་པ་འབོགས་པར་བྱེད་པའི་དགེ་སློང་དངོས་སུ་ཡོད་པའོ། ། གཉིས་པ་ནི། རྒྱུད་ཚོགས་སུ་མ་ཚང་བ། སྡོམ་པ་རྙིང་པས་རྒྱུད་མ་བཀག་པ། ཚིགས་སྔ་མ་སྔོན་དུ་སོང་བའོ། །
གསུམ་པ་ནི། ཁྱིམ་པའི་རྟགས་སྤོང་ལ། ལུས་ཀྱི་བྱི་བྱད་གོས། སྣོད་སྤྱད་ཀྱི་རྟགས་གསུམ་གྱི་སྒོ་ནས་རབ་བྱུང་གི་ཆ་ལུགས་དང་ལྡན་པའོ། ། བཞི་པ་ནི། རྒྱུའི་ཀུན་སློང་ཐོབ་འདོད། དུས་ཀྱི་ཀུན་སློང་ཐོབ་ཤེས། འགལ་རྐྱེན་ལྔ་དང་བྲལ་བ། མཐུན་རྐྱེན་ཕུན་ཚོགས་གསུམ་དང་ལྡན་པ། དེ་ཐམས་ཅད་ངེས་འབྱུང་གི་བསམ་པས་ཟིན་པའོ། །
ལྔ་པ་ནི། སྐྱབས་འགྲོ་རྩོམ་བྱེད་དུ་བྱས་ནས་དགེ་ཚུལ་དུ་བསྒྲུབ་པའི་སྔགས་ཚིག་ལན་གསུམ་བརྗོད་པའོ། ། ཚིགས་གསུམ་པ་བསྙེན་པར་རྫོགས་པ་དགེ་སློང་ནི། སྤྱིར་མངོན་དུ་གྱུར་པ་བཅུ་ཚང་དགོས་ཏེ། དེ་ལ་དང་པོ་སངས་རྒྱས་མངོན་གྱུར་ནི། རྒྱལ་བའི་སྐུ་བརྙན་བྱིན་རླབས་ཅན་བཤམས་པ། གཉིས་པ་ཆོས་མངོན་གྱུར་ནི། ལས་བྱེད་པ་པོ་རྣམས་ཀྱིས་བསླབ་པ་ལ་བརྩོན་པ་རྟོགས་པའི་ཆོས་དང༌། ལས་ཀྱི་ཆོ་ག་དངོས་སུ་ཡོད་པས་ལུང་གི་ཆོས་ཀྱི་དོན་ཚང་བ། གསུམ་པ་དགེ་འདུན་མངོན་གྱུར་ནི།
གྲངས་ཚང་བ། ཁ་སྐོང་གི་ཆོས་དང་ལྡན་པ། མི་མཐུན་པ་གཉིས་དང་བྲལ་བ་སྟེ་མཚན་ཉིད་གསུམ་ལྡན་ནོ། ། དེའང་དང་པོ་ནི་ཚོགས་སུ་ལོངས་པ་སྟེ་༼ཝཾ༢༣བ༽མཁན་པོ་མ་གཏོགས་པའི་བཞི་ཚང་བ། གཉིས་པ་ནི། མི་འདུག་པར་འགྲེང་བ་དང༌། ཚུལ་དེ་ཆད་ལས་སོགས་བྱ་བའི་འོས་སུ་གྱུར་པ་དང༌། ལུས་དངོས་སུ་མ་འདུས་པར་འདུན་པ་སོགས་ཕུལ་བ་དང༌། བསྙེན་པར་མ་རྫོགས་པ་དང༌། སྡོམ་པ་ཉམས་པ་དང༌།
མཚམས་མེད་བྱས་པ་དང༌། ཆང་འཐུང་བ་སོགས་ལ་སྡིག་པ་མེད་པར་འདོད་པའི་སྡིག་ལྟ་ཅན་དང༌། ས་ཐ་དད་པ་སྤོ་མགུ་སྤྱོད་པ་ཅན་དང༌། སྨྱོན་པ་སོགས་འཁྲུལ་པ་དང་བཅས་པ་དང༌། མཚམས་གཅིག་ཏུ་མིན་པར་མཚམས་ཐ་དད་དུ་གནས་པ་དང༌། མཚན་ཐ་དད་པ་དགེ་སློང་མ་ལྟ་བུ་དང༌། དཀོན་མཆོག་གཞན་དུ་འཛིན་པ་རྣམས་མིན་པ་ཞིག་དགོས་སོ། ། གསུམ་པ་ནི། འདུན་དག་ཕུལ་བ་སོགས་ཀྱིས་ལས་གྲལ་ཏུ་དངོས་སུ་མ་འདུས་པ་དང་འདུས་པ་ཕྱིར་ལོག་གཉིས་སོ། ། བཞི་པ་མཁན་པོ་མངོན་གྱུར་ནི།
སྤྱིར་བརྟན་མཁས་ཀྱི་ཡོན་ཏན་ཕུན་སུམ་ཚོགས་ཤིང༌། ཁྱད་པར་བསྒྲུབ་བྱའི་ངོས་ནས་མཐོང་ཐོས་དོགས་གསུམ་གྱི་སྐྱོན་མེད་པའོ། ། ལྔ་པ་སློབ་དཔོན་མངོན་དུ་གྱུར་པ་ནི། དགེ་འདུན་གྱི་དབུས་སུ་ལས་ཀྱི་ཆོ་ག་བརྡ་སྤྲོད་པ་ལ་མཁས་པའི་ལས་སློབ་དང༌། འདུན་འཇིགས་ཞེ་སྡང་རྨོངས་པས་འགྲོ་བ་བཞི་བྲལ་ལྐོག་ཏུ་བར་ཆད་དྲིས་ནས་ནང་དུ་ཞུ་བ་ལ་མཁས་པའི་གསང་སྟོན་ནོ། ། འགྲོ་བ་བཞིའི་དོན་ཡང་བསྒྲུབ་བྱ་དེ་ལ་དགའ་བ་དང༌། སྐྲག་པ་དང༌། མི་མཐུན་པ་དང༌། བར་ཆད་ཡོད་མེད་མི་ཤེས་པ་སྟེ། བསྒྲུབ་བྱ་དང་གསང་སྟོན་མཛའ་བ་ཞིག་ཡིན་ན་བར་ཆད་ཡོད་ཀྱང་གསང་ནས་མི་སྨྲ་བ་དང༌།
སྐྲག་ནས་སྨྲ་མི་ཕོད་པ་དང༌། མི་མཐུན་ན་ལོག་པར་སྨྲ་བ་དང༌། མ་ཤེས་ན་མི་རྟོགས་པའི་སྐྱོན་འཇུག་པས་སོ། ། དྲུག་པ་བསྙེན་པར་རྫོགས་འདོད་མངོན་དུ་གྱུར་པ་ནི། བསམ་པ་ཐག་པ་ནས་ནོད་པར་འདོད་ཅིང་ངེས་འབྱུང་དང་ལྡན་པ། ལོ་ཉི་ཤུ་ལོན་ཅིང་སྨྲ་ཤེས་དོན་གོ་ཤེས་པ་རང་བཞིན་དུ་གནས་པ། མི་མཐུན་པའི་སེམས་མ་སྐྱེས་པ། ངེས་པ་ལྔ་དང་༼ཝཾ༢༤ན༽བྲལ་ཞིང་རྒྱུད་ཚོགས་སུ་མ་ཚང་བའོ། ། བདུན་པ་ཡོ་བྱད་མངོན་གྱུར་ནི། ཡོ་བྱད་ལྔ་ཚང་བ་སྟེ་ཆོས་གོས་གསུམ་ཚད་ལྡན་དངོས་སམ་རྒྱུ་རུང་བ་ཁྲུ་གང་ཡན་ཆད་ལོངས་པ།
ལྷུང་བཟེད་རུང་བ་ཚད་ལྡན་གདིང་བ་ཆུ་ཚགས་བཅས་པའོ། ། བརྒྱད་པ་ཡང་དག་མངོན་གྱུར་ནི། བར་ཆད་ཀྱི་ཆོས་བཞི་སོགས་དང་མི་ལྡན་པ། དགུ་པ་གསོལ་བ་མངོན་གྱུར་ནི། དགེ་འདུན་ལ་གསོལ་བ་ལན་གསུམ་བཏབ་པ། བཅུ་པ་ལས་མངོན་གྱུར་ནི། གསོལ་བ་དང་བཞིའི་ལས་ཀྱི་ཆོ་ག་ཚང་ལ་མ་ནོར་མ་འཁྲུགས་པ་རྣམས་སོ། ། བྱེ་བྲག་སྦྱོར་དངོས་རྗེས་ཀྱི་བྱ་བ་གསུམ་གྱིས་བསྡུས་ཏེ། སྦྱོར་བ་མངོན་གྱུར་དང་པོ་དགུ་སྔོན་དུ་སོང་ནས། དངོས་གཞི་གསོལ་བའི་ལས་བྱས་ཤིང་ཆགས་པའི་སྒོ་ནས་དགེ་འདུན་ལས་བསྙེན་པར་རྫོགས།
རྗེས་བསྙེན་བཀུར་གྱི་གནས་དང་གནས་མ་ཡིན་པར་ཤེས་པའི་ཕྱིར་སྡོམ་པ་ཐོབ་མཚམས་ཀྱི་དུས་གོ་བརྗོད། ཐོབ་པ་མི་ཉམས་ཤིང་འཕེལ་བར་བྱ་བའི་ཕྱིར་བསླབ་བྱ་ཡུལ་ལ་གདམས་པ་དགུ། སློབ་བྱེད་ཡུལ་ཅན་ལ་གདམས་པ་གཉིས་ཏེ་བཅུ་གཅིག་བརྗོད་པས་གྲུབ་བོ། ། བུད་མེད་དགེ་བསྙེན་དང་དགེ་ཚུལ་མར་བསྒྲུབ་པའི་ཆོ་ག་ཕ་ཆོག་བཞིན་ལས། བསྒྲུབ་བྱའི་མིང་བསྒྱུར་ཅིང་དྲི་ཚིག་ལྷག་པོར་བཅུག ། དེ་རྗེས་ཁྱིམ་སོ་མ་བཟུང་ན་ལོ་བཅོ་བརྒྱད་དང་བཟུང་ན་ལོ་བཅུ་ལོན་པ་དེ་ཉིད། ཡུལ་དབུས་སུ་དགེ་སློང་མ་བཅུ་གཉིས། མཐའ་འཁོབ་ཏུ་དྲུག་ཚོགས་ཀྱིས་གསོལ་བ་དང་གཉིས་ཀྱི་ལས་ཀྱིས་དགེ་སློབ་མའི་གདམས་པ་སྦྱིན། དེ་རྗེས་ཁྱིམ་སོ་བཟུང་ན་ལོ་བཅུ་གཉིས། མ་བཟུང་ན་ལོ་ཉི་ཤུ་ལོན་པ་ལ་དགེ་སློང་མའི་དགེ་འདུན་གྲངས་སྔར་དང་འདྲ་བ་དང་མཁན་མོས་རྔུལ་གཟན་དང་ཤིང་ང་དཔུང་བཅད་གཉིས་བསྣན་པའི་ཆོས་གོས་ལྔ་དང་བཅས་པའི་རྟགས་སྦྱིན།
བར་ཆད་དྲིས་ཏེ་ཚངས་སྤྱོད་ཉེར་གནས་ཀྱི་སྡོམ་པ་སྦྱིན། དེ་ནས་དགེ་འདུན་ཕའི་ཚོགས་བསྣན་ཏེ་གཉིས་༼ཝཾ༢༤བ༽ཀའི་དགེ་འདུན་དང་བཅས་ཏེ་བསྙེན་པར་རྫོགས་ཤིང༌། རྗེས་གདམས་ངག་བརྗོད་པ་ལའང་ཕམ་པ་བརྒྱད་དང་ལྕི་བའི་ཆོས་བརྒྱད་སོགས་འཕྲི་བསྣན་དགོས་ཀྱང་བོད་ཡུལ་འདིར་དགེ་སློབ་མ་དང་དགེ་སློང་མ་སྒྲུབ་པའི་སྲོལ་ཐོག་མ་ནས་མ་བྱུང་ངོ༌། ། ལྔ་པ་ཐོབ་པ་མི་ཉམས་པའི་བསླབ་བྱ་བརྗོད་པ་ལ་གཉིས། སྤྱིར་བཤད་པ་དང༌། སོ་སོར་བཤད་པའོ། ། དང་པོ་ནི། གང་ཟག་གཞན་བརྟེན་བློ་དག་མི་མཐུན་ཤེས། ། བསླབ་པ་ཡོངས་སྦྱོང་བདེར་གནས་རྐྱེན་གྱིས་བསྲུང༌། ། སྤྱིར་བསླབ་པ་སྲུང་བའི་ཐབས་ལྔ་སྟེ།
གང་ཟག་གཞན་ལ་བརྟེན་ནས་སྲུང་བ་ནི། མང་ཐོས་མཁས་པའི་གདམས་ངག ། བཙུན་པའི་ཕྱག་ལེན་མིག་ལྟོས་ལ་བརྟེན་ཅིང༌། ཁྱད་པར་བསྙེན་པར་རྫོགས་ནས་གནས་ཀྱི་སློབ་དཔོན་ལ་བརྟེན་དགོས་ཏེ་མདོ་ཙམ་འོག་ཏུ་འཆད་དོ། ། རང་གི་བློའམ་བསམ་པ་དག་པས་སྲུང་བ་ནི། བླང་དོར་གྱི་གནས་ལ་སྤྲོ་བའི་བརྩོན་འགྲུས། འཇུག་ལྡོག་གི་གནས་ལ་གཟོབ་པའི་བག་ཡོད། རང་གི་རྒྱུད་ལ་རྟོག་པའི་དྲན་པ་དང་ཤེས་བཞིན། གཞན་ལ་ལྟོས་ནས་ངོ་ཚ་ཤེས་ཤིང་རང་ལ་ལྟོས་ནས་ཁྲེལ་ཡོད་པ་དང་མ་བྲལ་བས་སོ། ། མི་མཐུན་ཕྱོགས་ངོ་ཤེས་པས་སྲུང་བ་ནི།
སྡོམ་པ་གཏོང་བའི་རྒྱུ། ཉམས་པའི་རྒྱུ། གནས་པའི་རྐྱེན། སེམས་རབ་ཏུ་དད་པ་ལ་གེགས་བྱེད་པའི་རྒྱུ་རྣམས་ངོ་ཤེས་པས་ཏེ་མདོར་ན་འདུལ་བའི་སྡེ་སྣོད་ལ་སློབ་ཅིང་ཐོས་བསམ་བྱ་བས་སོ། ། བསླབ་པ་ཡོངས་སུ་སྦྱོང་བས་སྲུང་བ་ནི། གཞི་གསུམ་གྱི་ཕྱག་ལེན་མི་འདོར་བས་སོ། ། བདེར་གནས་ཀྱི་རྐྱེན་བསྟེན་པས་སྲུང་བ་ནི། གོས་ལ་བརྟེན་པའི་ལྟུང་བ་སོ་དྲུག ། ཟས་ལ་ཉེར་གཉིས། སྣོད་སྤྱད་ལ་གསུམ།
གནས་མལ་ལ་བཅུ་རྣམས་སྤང་ཞིང་བསྲུང་ངོ༌། ། ཉེས་པ་འབྱུང་བའི་རྒྱུའི་གཙོ་བོ། མི་ཤེས་པ། མ་གུས་པ། བག་མེད་པ། ཉོན་མོངས་པ་མང་བ་རྣམས་ཡིན་པས་དེ་དག་གི་གཉེན་པོར་སྲུང་བའི་ཐབས་ལྔ་པོ་བརྟེན་ནས་༼ཝཾ༢༥ན༽བསླབ་པ་མིག་གི་འབྲས་བུ་ལྟར་བསྲུང་བ་ལ་བརྩོན་པར་བྱའོ། ། གཉིས་པ་སོ་སོར་བཤད་པ་ལའང་གཉིས། ཁྱིམ་པའི་ཕྱོགས་སུ་གཏོགས་པའི་དང༌། རབ་བྱུང་གི་ཕྱོགས་སུ་གཏོགས་པའི་བསླབ་བྱའོ། ། དང་པོ་ལ་གཉིས།
བསྙེན་གནས་དང༌། དགེ་བསྙེན་ནོ། ། དང་པོ་ནི། བསྙེན་གནས་རྩ་བཞི་ཆང་དང་གར་ཕྲེང་སོགས། ། མལ་སྟན་ཆེ་མཐོ་ཕྱི་དྲོའི་ཁ་ཟས་སྤང༌། ། ཚུལ་ཁྲིམས་བག་ཡོད་བརྟུལ་ཞུགས་ཡན་ལག་བརྒྱད། ། གཏན་དུ་སྲུང་བ་གོ་མིའི་དགེ་བསྙེན་གྲགས། ། ཐོག་མར་བསྙེན་གནས་ཀྱི་བསླབ་པ་ནི། སྲོག་གཅོད་པ། མ་བྱིན་པར་ལེན་པ།
མི་ཚངས་པར་སྤྱོད་པ། རྫུན་སྨྲ་བ་སྟེ་རྩ་བ་བཞི། ཆང་འཐུང་བ། གར་སོགས་ཕྲེང་སོགས། མལ་སྟན་ཆེ་མཐོ། ཕྱི་དྲོའི་ཁ་ཟས་བཅས་སྤང་ངོ༌། ། དེ་ལ་གར་སོགས་ཞེས་པ་ནི་གླུ་གར་དང༌། རོལ་མོའི་སྒྲ་དང༌། ཕྲེང་སོགས་ནི་ཕྲེང་བ་དང་སྤོས་ཉུག་པ་དང་རྒྱན་དང་ཁ་དོག་འཆང་བའོ། ། སྤོས་ཉུག་ཅེས་པ་ནི་སྤོས་ཀྱིས་གོས་སོགས་དྲི་ཞིམ་པར་བྱེད་པའོ། །
མལ་སྟན་ཆེ་མཐོ་ཞེས་པ་ནི་རིན་པོ་ཆེ་སོགས་རྒྱུ་བཟང་པོ་ལས་བྱས་པ་ནི་ཆེན་པོ་དང༌། མཐོན་པོ་ནི་ཁྲུ་གང་ཡན་ཆད་དུ་ལོངས་པ་སྟེ་ཆོས་འཆད་པ་པོ་ནི་མ་གཏོགས་སོ། ། དེའི་ཐོག་མ་བཞི་ནི་ཚུལ་ཁྲིམས་ཀྱི་ཡན་ལག་དང་དེའི་འོག་གཅིག་བག་ཡོད་ཀྱི་ཡན་ལག་དང༌། མཐའ་མ་གསུམ་བརྟུལ་ཞུགས་ཀྱི་ཡན་ལག་ཅེས་བྱ། འདིར་བརྟུལ་ཞུགས་ཞེས་པའང་སྔ་མ་ཁྱིམ་པའི་སྤྱོད་པ་ཁ་ན་མ་ཐོ་བ་བརྟུལ་ནས་ཕྱི་མ་བསྙེན་གནས་ཀྱི་སྤྱོད་པ་ལ་ཞུགས་པའི་དོན་ཏེ་གཞན་ལའང་དེས་མཚོན་ནོ། ། ཡན་ལག་བརྒྱད་ཀྱི་སྟེང་དུ་ཇོ་བོ་རྗེའི་ཕྱག་ལེན་གྱིས་ཟས་དཀར་གསུམ་ཉིད་བརྟེན་པ་དང༌། བག་ཡོད་པའི་སླད་དུ་ཆབ་ལེན་པ་གཉིས་བསྣན་པར་མཛད་དོ། ། དེའང་དགེ་བསྙེན་ཐོབ་པ་ཞིག་གིས་འདི་བསྲུངས་ན་དགེ་བསྙེན་གྱི་གསོ་སྦྱོང་དུ་འགྱུར་ལ། དགེ་བསྙེན་མ་ཐོབ་པས་༼ཝཾ༢༥བ༽བསྲུང་ན་ནི་བསྙེན་གནས་ཉིད་དང་དགེ་ཚུལ་ཐོབ་པ་ཡན་གྱིས་ནི་འདི་ཆེད་དུ་གཉེར་བྱ་མ་ཡིན་ནོ། ། གསོ་སྦྱོང་ཡན་ལག་བརྒྱད་ཇི་སྲིད་འཚོའི་བར་གཏན་ཁྲིམས་སུ་བསྲུང་བ་ནི་གོ་མཱིའི་དགེ་བསྙེན་དུ་བཤད་ལ།
སློབ་དཔོན་དབྱིག་གཉེན་གྱིས། གོ་མཱིའི་དགེ་བསྙེན་ཞེས་བྱ་བ་འདི་ནི་འཕགས་པ་གནས་བརྟན་པའི་མན་ངག་བརྒྱུད་པ་ལས་ཐོས་ཀྱི་བདེ་བར་གཤེགས་པས་གསུངས་པ་ནི་མ་མཐོང་ངོ༌། ། ཞེས་གསུངས། འོན་ཀྱང་ཐེག་ཆེན་གྱི་སྡེ་སྣོད་ལས་གསུངས་ཏེ། རྒྱལ་བུ་སྙིང་རྗེ་ཆེར་སེམས་ཀྱིས་བསྙེན་གནས་ཡན་ལག་བརྒྱད་ཇི་སྲིད་འཚོའི་བར་དུ་བླང་བར་དཀོན་བརྩེགས་ལས་བཤད་པའི་ཕྱིར་རོ། ། དབྱིག་གཉེན་གྱི་གསུང་དེ་ནི་འདུལ་བའི་སྡེ་སྣོད་ལས་དངོས་སུ་མི་གསལ་བའི་དོན་ནོ། ། གཉིས་པ་ནི། དགེ་བསྙེན་ལྔ་ལས་སྐྱབས་གསུམ་འཛིན་པ་ཡིས། ། མཐུན་མིན་གསུམ་དང་ཐུན་མོང་ལྔ་ལ་བསླབ། ། རྩ་བཞི་ཆང་བཅས་སྤོང་ཚུལ་རིམ་པ་ཡིས། །
སྣ་གཅིག་སྣ་འགའ་ཕལ་ཆེར་ཡོངས་རྫོགས་སྤྱོད། ། མདོ་སྡེ་པ་རྣམས་ཚངས་སྤྱོད་ཉིད་ཀྱང་འདོད། ། དགེ་བསྙེན་ལ་ནང་གསེས་ཀྱི་དབྱེ་བ་ལྔ་སྟེ། ཐོག་མར་སྐྱབས་འགྲོ་བླངས་ནས་དེའི་བསླབ་བྱ་ཙམ་སྲུང་བ་ནི་སྐྱབས་གསུམ་འཛིན་པའི་དགེ་བསྙེན་དུ་གྲགས་ཏེ། དེའི་བསླབ་བྱ་ནི། སངས་རྒྱས་ལ་སྐྱབས་སུ་སོང་ནས་འཇིག་རྟེན་པའི་ལྷ་གཞན་ལ་ཕྱག་མི་བྱེད། ཆོས་ལ་སྐྱབས་སུ་སོང་ནས་སེམས་ཅན་ལ་གནོད་འཚེ་སྤོང༌། དགེ་འདུན་ལ་སྐྱབས་སུ་སོང་ནས་གྲོགས་མུ་སྟེགས་ཅན་དང་མི་འགྲོགས་པ་སྟེ་དགག་པའི་བསླབ་བྱ་གསུམ་དང༌། སྐུ་རྟེན་སཱཙྪའི་དུམ་བུ་ཙམ་དང༌། གསུང་རྟེན་ཡིག་འབྲུ་ཙམ་དང༌།
དགེ་འདུན་ལྷན་པ་སེར་པོ་དང་ལྡན་ཙམ་ཡན་ལ་མཆོག་གསུམ་གྱི་ངོ་བོར་བལྟ་བ་ནི་བསྒྲུབ་པའི་བསླབ་བྱ་གསུམ་སྟེ་ཐུན་མོང་མ་ཡིན་པའི་གསུམ་ཚན་གཉིས་དང༌། སྲོག་དང་རྒྱལ་སྲིད་ལ་སོགས་པའི་ཆེད་དུའང་དཀོན་མཆོག་མི་སྤང་བ་དང༌། དགོས་གལ་ཇི་ལྟར་ཆེ་ཡང་དཀོན་མཆོག་ལ་བློ་གཏད་པ་ལས་འཇིག་རྟེན་པའི་ཐབས་༼ཝཾ༢༦ན༽གཞན་མི་འཚོལ་བ་དང༌། རྟག་ཏུ་ཡོན་ཏན་དྲན་པས་དུས་ཀྱི་མཆོད་པ་མི་བཅག་པ་དང༌། ཕན་ཡོན་ཤེས་པས་རང་སྐྱབས་སུ་འགྲོ་ཞིང་གཞན་དག་ཀྱང་འགྲོར་གཞུག་པ་དང༌། གར་འགྲོའི་ཕྱོགས་ཀྱི་སངས་རྒྱས་དང་དེའི་སྐུ་གཟུགས་ལ་ཕྱག་འཚལ་བ་རྣམས་ནི་ཐུན་མོང་གི་བསླབ་བྱ་ལྔར་ཇོ་བོ་རྗེས་གསུངས་པ་ལྟར་ལ་བསླབ་བོ། ། བསླབ་བྱ་འདི་དག་ནི་དགེ་བསྙེན་དུ་མ་ཟད་བསྙེན་གནས་དགེ་ཚུལ་གྱིས་མཚོན་སྡོམ་པ་གོང་འོག་ཐམས་ཅད་ཀྱི་སྔོན་དུ་འགྲོ་བ་ཡིན་ནོ། ། དེ་སྟེང་དགེ་བསྙེན་གྱི་བསླབ་པ་དངོས་ལ་རྩ་བ་བཞི་དང༌། དེ་དག་བསྲུང་ནུས་པའི་ཡན་ལག་ཏུ་མྱོས་འགྱུར་ཆང་དང་བཅས་པ་སྤོང་ཚུལ་གྱི་རིམ་པས་རྣམ་གྲངས་བཞིར་གྱུར་ཏེ། སྲོག་གཅོད་ཙམ་སྤོང་བ་སྣ་གཅིག་སྤྱོད་པ་དང༌།
དེའི་སྟེང་མ་བྱིན་ལེན་ཙམ་སྤོང་བ་སྣ་འགའ་སྤྱོད་པ་དང༌། དེ་གཉིས་ཀྱི་སྟེང་རྫུན་དང་གསུམ་སྤོང་བ་ཕལ་ཆེར་སྤྱོད་པ་དང༌། དེ་གསུམ་གྱི་སྟེང་དུ་འདོད་ལོག་དང་ཆང་སྟེ་ལྔ་ཆར་སྤོང་བ་ཡོངས་རྫོགས་དགེ་བསྙེན་ནོ། ། དེ་བཞི་ལ་བྱེ་བྲག་ཏུ་སྨྲ་བ་ལྟར་ན། སྡོམ་པ་ལེན་པའི་ཚེ་དགེ་བསྙེན་ཙམ་དུ་ཁས་བླངས་ནས་ཕྱིས་བསྲུང་དུས་སྣ་གཅིག་སོགས་གང་འདོད་བསྲུང་བ་ལ་དེ་དག་སྤྱོད་ཅེས་འདོད། མདོ་སྡེ་པ་ལྟར་ན། ལེན་པའི་ཚེ་བདག་སྣ་གཅིག་སྤྱོད་པའི་དགེ་བསྙེན་དུ་བཟུང་དུ་གསོལ་ཞེས་པ་ལྟ་བུ་གང་འདོད་ཁས་བླངས་ནས་དེ་བསྲུང་དགོས་ཀྱི། གཞན་དུ་ཡོངས་རྫོགས་བླངས་ནས་ཕྱིས་དེ་ལྟར་མ་བསྲུང་ན་ཚུལ་འཆལ་དུ་འགྱུར་བའི་ཕྱིར། ཞེས་འདོད། ཡོངས་རྫོགས་དགེ་བསྙེན་གྱི་སྟེང་དུ་མི་ཚངས་སྤྱོད་སྤོང་བའི་ཚངས་སྤྱོད་དགེ་བསྙེན་ཉིད་ཀྱང་དེ་ཉིད་ཀྱིས་འདོད་དེ།
རྒྱན་གྱིས་བརྒྱན་པར་བྱས་ཀྱང་ཆོས་སྤྱོད་ལ། ། ཞེས་སོགས་དང༌། ཆོ་འཕྲུལ་བསྟན་པའི་མདོ་ལས་ཀྱང་འདི་དང་གོ་མཱིའི་དགེ་བསྙེན་གཉིས་ཀ་གསལ་བར་བསྟན་ཏོ། ། འདི་གཉིས་ནི་ཁྱིམ་ཐབས་སྤངས་པས་ཁྱིམ་པ་མ་ཡིན་ལ། རྟགས་མ་བླངས་པས་རབ་བྱུང་དུའང་མི་གཏོགས་སོ། ། དགེ་བསྙེན་གྱི་སྡོམ་ལྡན་སྔགས་ལ་ཞུགས་པ་ཡིན་ན། རབ་བྱུང་གི་རྟགས་དང་༼ཝཾ༢༦བ༽ལས་ཀྱི་ཆོ་ག་ཕྱི་དྲོའི་ཁ་ཟས་ལྟ་བུ་བཅས་རྐྱང་འགའ་ཞིག་མ་གཏོགས་པ་ལྷག་མ་རྣམས་འདུལ་བའི་སྡེ་སྣོད་ལྟར་བསླབ་དགོས་པ་དཔུང་བཟང་ལས་གསུངས་སོ། ། གཉིས་པ་རབ་བྱུང་ཕྱོགས་གཏོགས་ཀྱི་བསླབ་བྱ་ལ་གསུམ། དགེ་ཚུལ་ཕ་མ། དགེ་སློབ་མ།
དགེ་སློང་ཕ་མའི་བསླབ་བྱའོ། ། དང་པོ་ནི། དགེ་ཚུལ་ཡན་ལག་བརྒྱད་སྟེང་གསེར་དངུལ་སྤང༌། ། བླངས་འདས་བཅུ་ཡིན་ཕྱོགས་མཐུན་དགེ་སློང་བཞིན། ། བསྲུང་བྱ་ཉེས་མེད་བཅུ་གསུམ་ལ་སོགས་པའོ། ། དགེ་ཚུལ་གྱི་བསླབ་བྱ་བླངས་འདས་དངོས། ཕྱོགས་མཐུན་བསྡམ་བྱའི་ཉེས་བྱས། རབ་བྱུང་གི་དུས་སུ་བླངས་པ་ལས་འདས་པའི་ཕྱོགས་མཐུན་གསུམ་དུ་ཡོད་པ་ལས། དང་པོ་ནི། བསྙེན་གནས་ཀྱི་སྐབས་སུ་བཤད་པའི་ཡན་ལག་བརྒྱད་ལ་གར་སོགས་དང༌།
ཕྲེང་སོགས་སོ་སོར་དབྱེ། དེ་སྟེང་གསེར་དངུལ་ལེན་པ་སྤང་བ་བཅས་བླངས་འདས་རགས་པ་བཅུར་གསུངས་པ་ནི་བསླབ་གཞི་མང་པོ་ཐོས་ནས་ཞུམ་པ་རྣམས་ལ་གཙོ་ཆེ་བར་དགོངས་པ་སྟེ། དེའང་རྩ་བ་བཞི་ནི་དགེ་སློང་དང་འདྲ་ཡང་འདིར་ཕམ་འདྲའི་ཉེས་བྱས་དང༌། ཆང་འཐུང་བ་སོགས་དྲུག་ནི་བཤགས་བྱའི་ཉེས་བྱས། དེ་ལས་ཞིབ་མོར་དབྱེ་ན་སུམ་ཅུ་སོ་གསུམ་དུ་གྱུར་ཏེ། རྩ་བ་བཞི་ལས། སྲོག་གཅོད་ཀྱི་ཆར་གཏོགས་དུད་འགྲོ་གསོད་པ། སྲོག་ཆགས་བཅས་པའི་རྩྭ་དང་ཆུར་སྤྱོད་པ་གསུམ། རྫུན་གྱི་ཆར་གཏོགས། གཞི་མེད།
བག་ཙམ་གྱི་སྐུར་འདེབས། དགེ་འདུན་དབྱེན། དེ་རྗེས་ཕྱོགས། ཁྱིམ་སུན་འབྱིན། ཤེས་བཞིན་རྫུན་དུ་སྨྲ་བ། བཤེས་ངོར་འཕྱ་བ། ཞལ་ཏ་པར་འཕྱ་བ། ཟས་ཅུང་ཟད་ཀྱི་ཕྱིར་ཆོས་སྟོན་ཞེས་པའི་སྐུར་འདེབས། ལྷག་མའི་སྐུར་འདེབས། བསླབ་པ་ལ་ཁྱད་གསོད་ཀྱིས་སྤོང་བ།
ལྷག་པོ་ལེན་ཕྱིར་འབྲས་ཆན་འགེབས་པ་སྟེ་བཅུ་གཉིས། དེ་ལྟར་རྩ་བཞི་དང་དེའི་ཆར་གཏོགས་བཅོ་ལྔ་སྟེ་བཅུ་དགུ། ཆང༌། གར་སོགས་གསུམ། ཕྲེང་སོགས་གསུམ། མལ་སྟན་ཆེ་མཐོ་རྣམས་སོ་སོར་བགྲངས་པ་དང༌། ༼ཝཾ༢༧ན༽ཕྱི་དྲོའི་ཁ་ཟས། གསེར་དངུལ་ལེན་པ་རྣམས་བསྣན་པས་སུམ་ཅུ། ཉམས་པ་གསུམ་དང་བཅས་པས་བླངས་འདས་སུམ་ཅུ་སོ་གསུམ་མོ། ། འདི་ལ་བཤད་པའི་རྣམ་གྲངས་གཞན་ཡང་ཡོད་དོ། །
གཉིས་པ་ནི། གནང་བའི་ཉེས་མེད་རྣམས་མ་གཏོགས་དགེ་སློང་གི་ལྟུང་བ་ཐམས་ཅད་དགེ་ཚུལ་ལའང་ཕྱོགས་མཐུན་གྱི་ཉེས་བྱས་སུ་འགྱུར་ཞིང༌། དེ་དག་བཤགས་ཡུལ་ལ་མི་ལྟོས་པར་ཡིད་ཀྱིས་བསྡོམས་པ་ཙམ་གྱིས་འདག་པར་འགྱུར་རོ། ། གསུམ་པ་ནི། ཁྱིམ་པའི་རྟགས་སྤོང་བ། རབ་བྱུང་གི་རྟགས་ལེན་པ། མཁན་པོར་གུས་པར་ཁས་བླངས་པ་གསུམ་ལས་ཉམས་པའོ། ། དེ་གསུམ་ནི་རབ་བྱུང་གཏོང་བྱེད་ཀྱི་རྒྱུ་ཡང་ཡིན་ཏེ། བསམ་པ་ཐག་པ་ནས་ཁྱིམ་པའི་རྟགས་ཉིན་གཅིག་ཙམ་བླངས་པས་ཀྱང་དེ་གཏོང་བར་བཤད་པའི་ཕྱིར་རོ། ། དེས་ན་སུམ་བརྒྱ་པར་རྒྱས་པར་བཤད་པ་བཞིན་ཕྱོགས་མཐུན་རྣམས་དགེ་སློང་བཞིན་དུ་བསྲུང་བར་བྱ་ཞིང༌།
དགེ་ཚུལ་ལ་ཉེས་མེད་དུ་གནང་བ་ནི་བཅུ་གསུམ་དང༌། སོགས་ཁོངས་ནས། བོད་ཀྱི་འདུལ་འཛིན་རྣམས་ཀྱིས་རུང་མཐུན་དྲུག་བསྣན་པར་བཤད་པའི་བཅུ་དགུ་པོ་རྣམས་ནི་ཉེས་པ་མེད་པའོ། ། དེ་ལ་ཉེས་མེད་བཅུ་གསུམ་ནི། ཆོས་གོས་ལྷུང་བཟེད་འཆང་འབྲལ་ས་རྐོ་དང༌། ། རིན་ཆེན་མེ་རེག་སྤངས་ཟ་ཤིང་འཛེག་གཅོད། ། བྱིན་ལེན་མེད་ཟ་རྩྭ་སྔོན་མི་གཙང་འདོར། ། གསོག་འཇོག་ཟ་དང་ས་བོན་འཇོམས་པའོ། ། དྲུག་ནི་ཟླ་འཇོག་གསོག་འཇོག་དགོན་པ་འབྲལ། ། མ་སྨྲས་འདུན་སྒྱུར་མ་རྫོགས་ལྷན་ཅིག་ཉལ། །
ཞེས་པ་རྣམས་སོ། ། གཉིས་པ་ནི། དགེ་སློབ་མ་ནི་རྩ་བ་རྗེས་མཐུན་དྲུག ། དགེ་ཚུལ་གྱི་བསླབ་གཞི་བཅུ་ཐོབ་པའི་སྟེང་དུ་དགེ་སློབ་མའི་སྡོམ་པ་བླངས་ནས་ལོ་གཉིས་སུ་དེའི་བསླབ་བྱ་ལ་སློབ་པ་སྟེ། ས་གའི་ལྷས། གཅིག་པུར་ལམ་དུ་མི་འགྲོ་ཞིང༌། ། ཆུ་བོའི་ཕ་རོལ་རྐྱལ་མི་བྱ། ། སྐྱེས་པ་ལ་ནི་མི་རེག་ཅིང༌། ། དེ་དང་ལྷན་ཅིག་འདུག་མི་བྱ། ། ཁ་ན་མ་ཐོ་མི་འཆབ་ཅིང༌། །
གཉེན་༼ཝཾ༢༧བ༽དུ་འགྱུར་བར་མི་བྱ་སྟེ། ། རྩ་བའི་ཆོས་དྲུག་འདི་དག་ནི། ། དགེ་སློབ་མ་ལ་གསུངས་པ་ཡིན། ། ཞེས་དང༌། ས་ལེ་སྦྲམ་ནི་ལེན་པ་དང༌། ། གསང་བའི་གནས་ཀྱི་སྤུ་འདྲེག་དང༌། ། ས་རྣམས་རྐོ་བར་བྱེད་པ་དང༌། ། རྩྭ་སྔོན་ལ་སོགས་གཅོད་པ་དང༌། ། བྱིན་ལེན་མ་བྱས་ཟ་བ་དང༌། ། གསོག་འཇོག་བྱས་པ་ཟ་བ་ལས། །
ལྡོག་པ་ཞེས་བྱ་དེ་བཞིན་གཞན། ། རྗེས་མཐུན་ཆོས་ནི་དྲུག་ཏུ་འདོད། ། ཅེས་གསུངས་ཤིང༌། གཞན་ཡང་ཉེས་མེད་བདུན་མ་གཏོགས་པ་དགེ་སློང་མའི་བསླབ་གཞི་མཐའ་དག་ཕྱོགས་མཐུན་རྣམས་བསྲུང་བྱར་བཤད་དོ། ། གསུམ་པ་དགེ་སློང་གི་བསླབ་བྱ་བརྗོད་པ་ལ་ཐོག་མར་གནས་བཅའ་བའི་ཚུལ་ནི། དགེ་ཚུལ་དང་བསྙེན་རྫོགས་བྱས་མ་ཐག་པ་དེས། རང་ཉིད་བསྙེན་པར་རྫོགས་ནས་ལོ་བཅུ་བར་མ་ཆད་དུ་ལོན་པ་དང༌། ལྔ་ཕྲུགས་དང་ལྡན་པ་སྟེ་བརྟན་མཁས་ཀྱི་ཡོན་ཏན་གཉིས་དང་ལྡན་པ་མ་བྱུང་གི་བར་དུ་གནས་ཀྱི་བླ་མ་ཁྱད་པར་ཅན་ལ་བསྟེན་ནས་བླང་དོར་མ་ནོར་བར་བྱེད་པ་སྟེ། དེའང་མཁན་པོ་ཡོད་ན་དེར་གྱུར་པ་ཉིད་ཀྱིས་གནས་ཀྱི་བླ་མར་ཡང་གྱུར་ཟིན་པ་ཡིན་པས་གནས་གསར་དུ་འཆའ་མི་དགོས། མེད་ན་བླ་མར་འོས་པའི་དགེ་སློང་ཞིག་ལ་གནས་འཆའ་བའི་ཆོ་ག་བྱས་ཏེ།
ལྷན་ཅིག་གནས་པས་ཞག་གཉིས་པའི་སྐྱ་རེངས་ཤར་བའི་ཚེ་དེ་ཉིད་གནས་ཀྱི་སློབ་དཔོན་དུ་འགྱུར་ཞིང༌། བླ་མ་གཅིག་གི་འཁོར་དུ་གནས་པ་དགེ་སློང་གི་ཚོགས་མང་པོ་དག་རུང་མོད། དགེ་ཚུལ་ནི་གཅིག་ལས་བཞག་ཏུ་མི་རུང་བར་བཤད་ལ། དེ་ཡང་ནུབ་གསུམ་ལས་ལྷག་པར་ལྷན་ཅིག་གནས་སུ་མི་རུང་བས། ལྷན་ཅིག་གནས་པ་ཞེས་མི་བྱ་སྟེ། ཉེ་གནས་ཞེས་བྱའོ། ། གནས་ཀྱི་སློབ་དཔོན་ལ་བསྟེན་ཚུལ་ནི། གནས་པས་གནས་ལ་མ་ཞུས་པར་བྱ་བ་མི་བྱའོ། ། ཞེས་པས་ཉེ་འཁོར་གྱི་མཆོད་རྟེན་ལ་ཕྱག་བྱ་བ་དང༌། བཤང་གཅི་འདོར་བ།
ཞག་གཅིག་གཞན་དུ་ཕྱིན་པ་ལ་སོགས་པའི་བྱ་བ་དང་དུས་ཀྱི་དམིགས་བསལ་གསུངས་པ་རྣམས་མ་༼ཝཾ༢༨ན༽གཏོགས་བྱ་བ་ཐམས་ཅད་རང་ཉམས་སུ་མི་གཏོང་བར་དེ་ལ་ཞུ་ཞིང༌། དེས་ཀྱང་ལེགས་པར་འདོམས་པའི་སྒོ་ནས་ཚུལ་བཞིན་དུ་བསྟན་པ་ཡིན་ནོ། ། གནས་བཅས་པ་འཇིག་པའི་རྒྱུ་ནི། གནས་དང་གནས་པ་གཉིས་ཀ་ལ་ལྟོས་མེད་ཀྱི་འདུ་ཤེས་སྐྱེས་པའོ། ། བསླབ་བྱ་དངོས་ལ་གཉིས། དགག་པའི་བསླབ་བྱ་དང༌། བསྒྲུབ་པའི་བསླབ་བྱའོ། ། དང་པོ་ལ་གཉིས། དགེ་སློང་ཕའི་བསླབ་བྱ། དགེ་སློང་མའི་བསླབ་བྱའོ། །
དེའི་དང་པོ་ལ་གཉིས། མདོར་བསྟན། རྒྱས་བཤད་དོ། ། དང་པོ་ནི། དགེ་སློང་ཚུལ་ཁྲིམས་ལྟུང་བ་སྡེ་ལྔ་སྟེ། ། དགེ་སློང་རྣམས་ལ་ཚུལ་ཁྲིམས་སུ་བཅས་པར་མཛད་པ་ནི་ལྟུང་བ་སྡེ་ལྔ་སྟེ། ཕམ་པའི་སྡེ། ལྷག་མའི་སྡེ། ལྟུང་བྱེད་ཀྱི་སྡེ། སོ་སོར་བཤགས་པའི་སྡེ།
ཉེས་བྱས་ཀྱི་སྡེའོ། ། གཉིས་པ་ལ་ལྔ། ཕམ་པ་ནས་ཉེས་བྱས་ཀྱི་བར་རོ། ། དང་པོ་ནི། མི་ཚངས་སྤྱོད་དང་མ་བྱིན་ལེན་པ་དང༌། ། སྲོག་གཅོད་བླ་མའི་རྫུན་སྨྲ་ཕམ་པའི་སྡེ། ། གཞི་བསམ་སྦྱོར་བ་མཐར་ཐུག་ཚང་ན་ཉམས། ། ཡན་ལག་མ་ཚང་སྦོམ་པོ་ལ་སོགས་མང༌། ། དེ་ལ་ཕམ་པའི་སྡེ་ཚན་ལ་བཞི་ཡོད་པའི། མི་ཚངས་སྤྱོད་ཀྱི་ཕམ་པ་ནི།
ཕོ་མོ་མ་ནིང་མི་དང་དུད་འགྲོ་སོགས་གང་གིའང༌། གསོན་པོའམ་ལུས་ཕྱེད་དུ་ལངས་པའི་རོ་ལྟ་བུའི་ཁ་བཤང་ལམ་ཟག་བྱེད་གསུམ་པོ་གང་རུང་དུ་ནོར་བུ་བཅུག་ཅིང་རེག་པ་ལས་བྱུང་བའི་བདེ་བ་རྫོགས་པར་ཉམས་སུ་མྱོང་བའོ། ། མ་བྱིན་ལེན་གྱི་ཕམ་པ་ནི། གཞན་གྱི་དངོས་པོ་རིན་ཐང་ཚང་བ་རང་གིས་དངོས་སུ་བརྐུས་པའམ་གཞན་རྐུར་བཅུག་པའོ། ། རིན་ཐང་གི་ཚད་ནི་རྒྱ་གར་དུ་མགྲོན་བུ་བཞི་བརྒྱ་ཀརྴ་པཎའི་ཆ་བཞིའི་ཚད་ཡིན་ལ་དེ་དང་མཉམ་པའི་དངོས་པོ་བརྐུས་པ་སྟེ། བོད་དུ་མུ་གེ་མེད་པའི་ཚེ་ནས་ཁལ་གཅིག་ཙམ་དང༌། མུ་གེ་བྱུང་བའི་ཚེ་ནས་ཁལ་ཕྱེད་ཙམ་གྱིས་ཀྱང་ལོངས་པར་མངོན། གཙོ་བོ་ནི་ཡུལ་སོ་སོའི་རིན་ཐང་གི་སྐབས་ཐོབ་རྩི་དགོས་པར་བཤད་དོ། ། ༼ཝཾ༢༨བ༽སྲོག་གཅོད་ཀྱི་ཕམ་པ་ནི། མིའམ་མངལ་དུ་ཡོད་པའི་མེར་མེར་པོ་ལ་སོགས་པ་མཚོན་དུག་རིག་སྔགས་ཀྱྀས་བསད་པའམ།
གཞན་གསོད་དུ་བཅུག་ཀྱང་རུང་སྟེ། མཛོད་ལས། དམག་ལ་སོགས་པ་དོན་གཅིག་ཕྱིར། ། ཐམས་ཅད་བྱེད་པ་པོ་བཞིན་ལྡན། ། ཞེས་སོ། ། མི་ཆོས་བླ་མའི་རྫུན་སྨྲ་བའི་ཕམ་པ་ནི། མིའི་རྟེན་ལ་སྒྲུབ་པར་སླ་བའི་ཆོས་མ་ཡིན་པ། དེ་དག་གི་གོང་མའམ་བླ་མ་ལྟ་བུར་གྱུར་པའི་ཡོན་ཏན་ཞིག་མ་ཐོབ་བཞིན་དུ་ཐོབ་ཅེས་སྨྲས་པ་སྟེ། དཔེར་ན་ལྷ་མ་མཐོང་བར་ལྷ་མཐོང་ངོ་ཞེས་པས་མཚོན་ཏེ། རང་ཉིད་སངས་རྒྱས་མ་ཡིན་པར་སངས་རྒྱས་སུ་ཁས་ལེན་པ།
མངོན་ཤེས་དང་གྲུབ་རྟགས་སོགས་མེད་བཞིན་དུ་ཡོད་པར་ཁས་འཆེ་བ་སོགས་ཀྱང་འདིའི་གྲངས་སུ་འགྲོ་ཞིང༌། ས་གའི་ལྷས། འདིར་ནི་སྒྲིབ་པ་རྣམ་པ་ལྔ། ། མི་རྣམས་ཀྱིས་ནི་ཆོས་སུ་ཐོས། ། དེ་ཟད་བླ་མའི་ཆོས་སུ་འདོད། ། ཅེས་པས། འདོད་པ་ལ་འདུན་པ། གནོད་སེམས། གཉིད་རྨུག ། རྒོད་འགྱོད།
ཐེ་ཚོམ་སྟེ་སྒྲིབ་པ་ལྔ་པོ་ནི་མི་རྣམས་ཀྱི་རང་བཞིན་ནམ་ཆོས་ཡིན་ལ། དེ་ཟད་པས་བླ་མ་སྟེ་ཁམས་གོང་མའི་སེམས་ཐོབ་པས་སོ། ། བཅས་ལྡན་དགེ་སློང་གིས་འདི་བཞི་གང་རུང་ལ་སྤྱད་ནས་སྐད་ཅིག་མ་གཅིག་བཅབས་ཀྱང་སྡོམ་པ་ལྷག་མ་མེད་པར་བྱེད་པས་ན་རྩ་བའི་ལྟུང་བ་སྟེ། མི་མཐུན་ཕྱོགས་ཀྱིས་གཉེན་པོ་མཐུ་མེད་པར་བཅོམ་པའི་ཕྱིར་ཕམ་པ་བཞི་ཞེས་བྱ་སྟེ་ཕམ་པའི་སྡེའོ། ། འདིར་གོང་འོག་ཐམས་ཅད་དུ་གླེང་གཞི། ཉེས་དམིགས། འབྲས་བུ། བསམ་པ། སྦྱོར་བ། མཐར་ཐུག །
སེལ་བ། ལྟུང་མེད། བསླབ་བྱ་སོགས་ཞིབ་པར་ཡོད་ནའང་བློ་གྲོས་ཀྱི་རྩལ་དང་ལྡན་པ་རྣམས་ཀྱིས་རྩོད་དུས་ཀྱི་ཀུན་མཁྱེན་གཉིས་པ་བུ་སྟོན་ཆོས་རྗེ་དང༌། རྗེ་བརྒྱད་པའི་འདུལ་ཊཱིཀ་ཆེན་པོ་སོགས་གཞུང་ལུགས་རྣམས་དང༌། བློ་གྲོས་མ་སྦྱངས་པ་དག་གིས་ལོ་ཆེན་དྷརྨ་ཤྲཱིའི་སྡོམ་འགྲེལ། པད་དཀར་ཞབས་དང་རྗེ་དབོན་ཀརྨའི་སྡོམ་གསུམ་༼ཝཾ༢༩ན༽སོགས་ལས་ཞིབ་ཏུ་རྟོགས་པར་བྱ་དགོས་ཀྱི་འདིར་མ་སྤྲོས་སོ། ། སྐབས་འདིར་མི་ཤེས་སུ་མི་རུང་བ་ལྟུང་བ་རྣམས་ལ་གཞི་བསམ་སྦྱོར་བ་མཐར་ཐུག་གི་ཡན་ལག་བཞི་ཚང་བ་དང་མ་ཚང་བ་ལས་ལྟུང་བའི་དངོས་གཞི་སོགས་སུ་འགྱུར་བས་དཔེར་མཚོན་ན། མི་ཚངས་སྤྱོད་ལ་གཞི་རྨ་གསུམ་པོ་གང་རུང་མ་ཉམས་པ་དང༌། ཕོ་དབང་ནད་མེད་ལས་སུ་རུང་བ། བསམ་པ་འཇིགས་དང་ངོ་ཚ་མེད་པ་ཆགས་པར་གྱུར་པ།
སྦྱོར་བ་ཅུང་ཟད་བཅུག་པ། མཐར་ཐུག་བདེ་བ་ཉམས་སུ་མྱོང་བ་བཅས་ཚང་ན་ཕམ་པའི་དངོས་གཞི་དང༌། དེ་ལས་ཡན་ལག་སྣ་རེ་མ་ཚང་ན་ཕམ་པའི་སྦོམ་པོ། དེའང་ཡན་ལག་མང་ཉུང་གིས་ལྕི་ཡང་གཉིས་སུ་ཡོད་ཅིང༌། ཕམ་པ་གཞན་རྣམས་དང་ལྷག་མ་སོགས་ལའང་ཡན་ལག་བརྩི་ཞིང་ཡན་ལག་རེ་རེ་མ་ཚང་ན་ལྷག་མའི་སྐབས་སུ་ལྷག་མའི་སྦོམ་པོ་ཞེས་བྱ་ཞིང༌། ལྟུང་བ་གཞན་རྣམས་ལ་ཡན་ལག་རེ་རེ་མ་ཚང་ན་ཉེས་བྱས་སོ། ། འདི་ལ་བདག་གིས་འདོད་པ་བརྟེན་ནོ་བསམས་པ་ཙམ་གྱིས་ནི་བསྡམ་བྱའི་ཉེས་བྱས་དང༌། བསམ་པ་དེའི་སྟེང་དུ་སྦྱོར་བ་དེ་གཉེར་ཞིང་ཕམ་པ་དངོས་སུ་མ་གྱུར་པ་ཚུན་ཆོད་ལ་སྦྱོར་ལྟུང་ཞེས་དང༌། སྨྱོན་པ་ལ་ནི་ལྟུང་བ་མེད་པ་སྟེ། དེས་ཐམས་ཅད་ལ་འགྲེ།
རྣམ་གཞག་ཕྲ་ཞིབ་མང་ཡང་གཙོ་ཆེ་བ་ནི་དེ་དག་གོ ། གཉིས་པ་ནི། ཁུ་བ་འབྱིན་རེག་འཁྲིག་ཚིག་བསྙེན་བཀུར་བསྔགས། ། སྨྱན་བྱེད་ཁང་པ་ཁང་ཆེན་གཞི་མེད་དང༌། ། བག་ཙམ་གཞི་བརྗོད་དབྱེན་དང་དེ་རྗེས་ཕྱོགས། ། སུན་འབྱིན་བཀའ་བློ་མི་བདེ་ལྷག་མའི་སྡེ། ། གང་སྤྱད་སྡོམ་པའི་ལྷག་ཙམ་ལུས་པར་འདོད། ། དགེ་འདུན་ལྷག་མའི་སྡེ་ལ་བཅུ་གསུམ་ཡོད་པའི། ཁུ་བ་འབྱིན་པའི་ལྷག་མ་ནི། གཞན་གྱི་ཁ།
བཤང་ལམ། ཟག་བྱེད་གསུམ་གང་རུང་མ་ཡིན་པའི་ལུས་ཀྱི་ཆ་ཤས་སམ། རང་གི་སོར་མོ་ལྟ་བུས་ཁུ་བ་འབྱིན་པའོ། ། རེག་པའམ་འཛིན་པའི་ལྷག་མ་ནི། ཆགས་༼ཝཾ༢༩ན༽སེམས་ཀྱིས་བུད་མེད་ཀྱི་ཤ་རྗེན་པ་ལ་རེག་པའོ། ། འཁྲིག་ཚིག་སྨྲ་བའི་ལྷག་མ་ནི། ཆགས་སེམས་ཀྱིས་ཀུན་ནས་བསླངས་ཏེ་བུད་མེད་ལ་འཁྲིག་ཚིག་སོགས་བཙོག་གཏམ་སྣ་ཚོགས་སྨྲ་བའོ། ། བསྙེན་བཀུར་བསྔགས་པའི་ལྷག་མ་ནི། ཆགས་སེམས་ཀྱིས་བུད་མེད་ལ་འཁྲིག་པས་བསྙེན་བཀུར་ན་ལེགས་སོ་ཞེས་བསྔགས་པ་བརྗོད་པའོ། ། སྨྱན་བྱེད་པའི་ལྷག་མ་ནི།
འཕྲིན་ལན་གསུམ་བསྐྱལ་བའི་སྒོ་ནས་སྔར་མི་མཐུན་པའི་སྐྱེས་པ་དང་བུད་མེད་འཁྲིག་པ་བསྟེན་པ་ལ་མཐུན་པར་སྦྱར་བའོ། ། འདི་ནི་རང་གིས་དངོས་སུ་མ་བྱས་པར་གཞན་ལ་བྱེད་དུ་བཅུག་ཀྱང་རུང་སྟེ། ཇི་སྐད་དུ། རང་ངམ་གཞན་བྱེད་འཇུག་ཀྱང་རུང༌། ། བུད་མེད་སྐྱེས་པ་ཕྲད་ན་ནི། ། དགེ་འདུན་ལྷག་མའི་རལ་གྲི་ཡིས། ། རང་གི་མགོ་ནི་གཅོད་པར་བྱེད། ། ཅེས་སོ། ། ཁང་པའི་ལྷག་མ་ནི། གཞི་མ་དག་པའི་སར་རང་དོན་དུ་ཚད་ལས་འདས་པའི་ཁང་པ་བརྩིགས་པའོ། །
ཁང་ཆེན་གྱི་ལྷག་མ་ནི། གཞི་དང་དངོས་པོ་མ་དག་པས་དགེ་སློང་བཞི་ཡན་ཆད་ཀྱི་དོན་དུ་ཁང་པ་ཆེན་པོ་བརྩིགས་པའོ། ། ཁང་པའི་ཚད་ནི་ལྡང་བ་ན་ལག་མི་འཐོགས་པ། ཉལ་ན་རྐང་ལག་བརྐྱང་བསྐུམ་མི་འཐོགས་པ། འགྲོ་ན་ཕྱོགས་རེར་གོམ་པ་གསུམ་གསུམ་བགྲོད་ཐུབ་པ། སྡོད་ན་སྐྱིལ་ཀྲུང་བཅའ་བ་ལ་མི་གནོད་པའོ། ། ལྷག་པ་ནི་སྲིད་དུ་མིའི་ཁྲུ་བཅོ་བརྒྱད་དང་ཞེང་དུ་ཁྲུ་ཕྱེད་དང་བཅུ་གཅིག་གི་ཚད་ལས་འདས་པའོ། ། གཞི་མེད་ཀྱི་ལྷག་མ་ནི། དགེ་སློང་གཞན་ལ་ཕམ་པའི་མཐོང་ཐོས་དོགས་གསུམ་མེད་བཞིན་དུ་སྒྲོ་བཏགས་ནས་སྐུར་པ་བཏབ་པའོ། ། བག་ཙམ་གྱི་ལྷག་མ་ནི།
དགེ་སློང་གཞན་ལ་སྐུར་པ་འདེབས་པའི་གཞི་བག་ཙམ་ཡོད་པ་རྒྱུ་མཚན་དུ་བྱས་ནས་ཕམ་པའི་སྐུར་འདེབས་བྱས་པའོ། ། དབྱེན་བྱེད་པའི་ལྷག་མ་ནི། དགེ་འདུན་གྱི་དབྱེན་གྱི་གཞི་ལ་ཞུགས་པ་ལ། དགེ་སློང་གཞན་གྱིས་ལན་གསུམ་བཟློག་ཀྱང་མི་ཉན་པའོ། ། དེ་རྗེས་ཕྱོགས་ཀྱི་ལྷག་མ་ནི། དགེ་འདུན་གྱི་དབྱེན་བྱེད་པ་༼ཝཾ༣༠༽དེའི་གྲོགས་དགེ་སློང་གཞན་གྱིས་བྱེད་པ་ལ་ལན་གསུམ་གྱི་བར་དུ་བཟློག་ཀྱང་མི་ཉན་པའོ། ། ཁྱིམ་སུན་འབྱིན་པའི་ལྷག་མ་ནི། སྤྱོད་པ་ངན་པས་ཁྱིམ་བདག་དགེ་འདུན་ལ་དད་པ་བཟློག་པར་བྱས་པ་ན། དེའི་ཉེས་པས་རང་བསྐྲད་པ་ན་སྐྲོད་པ་པོའི་དགེ་འདུན་ལ་སྐུར་པ་འདེབས་ཏེ། གཞན་གྱིས་བཟློག་ཀྱང་མི་ཉན་པའོ། །
བཀའ་བློ་མི་བདེ་བའི་དགེ་འདུན་ལྷག་མ་ནི། རང་ཉིད་ལ་ལྟུང་བ་བྱུང་བ་ལ་གཞན་གྱིས་གླེང་བ་ན་དང་དུ་མི་ལེན་པས་བཀའ་བློ་མི་བདེ་བ་སྟེ་གཞན་གྱིས་བཟློག་ཀྱང་མི་ཉན་པར་བློ་མི་བདེ་བར་བཅོས་པའོ། ། བཅུ་གསུམ་པོ་དེ་དག་ནི་དགེ་འདུན་ལྷག་མའི་སྡེ་ཞེས་བྱ་སྟེ། གསོ་བ་དགེ་འདུན་ལ་རགས་ལས་ཤིང་སྡོམ་པ་རྣམ་དག་གི་ལྷག་མ་ཙམ་ལུས་པས་ན་དེ་སྐད་དུ་གྲགས་སོ། ། འཕྲོས་དོན་རྩ་བའི་མདོར། དབེན་པ་སྐྱབས་ཡོད་འདུག་པའོ། ། ཞེས་མ་ངེས་པ་གཉིས་གསུངས་ཏེ། ཁྲིམས་གྲོགས་མེད་པའི་དབེན་པར་སྒྲིབ་བྱེད་ཀྱི་སྐྱབས་ཡོད་པའི་གནས་སུ་དགེ་སློང་དང་བུད་མེད་ལྷན་ཅིག་ཏུ་འདུག་པའི་ཚེ། གནས་དེ་མི་ཚངས་སྤྱོད་བྱར་རུང་མི་རུང་གི་ཁྱད་པར་ལས། དགེ་སློང་དེ་ལ་ཕམ་ལྷག་ལྟུང་བྱེད་གསུམ་གང་རུང་ངམ།
ལྷག་མ་དང་ལྟུང་བྱེད་གཉིས་གང་བྱུང་མ་ངེས་པའམ་དངོས་པོ་ལ་མཐའ་གང་དུ་འགྱུར་མ་ངེས་པའོ། ། གསུམ་པ་ལ་གཉིས། སྤང་བའི་ལྟུང་བ། ལྟུང་བྱེད་འབའ་ཞིག་པའོ། ། དང་པོ་ལ་བཅུ་ཚན་གསུམ་གྱི་བཅུ་ཚན་དང་པོ་ནི། འཆང་འབྲལ་འཇོག་དང་འཁྲུར་འཇུག་ལེན་དང་སློང༌། ། ཚད་དང་རིན་ཐང་སོར་སྤགས་བསྐུལ་བ་ལྷག ། དེ་ལ་གོས་ལྷག་འཆང་བའི་སྤང་བ་ནི། ཆོས་གོས་ཀྱི་རྒྱུར་མ་བསྔོས་པའི་ཁྲུ་ཚད་དུ་ལོངས་པ་ཡན་ཆད་ཀྱི་གོས་ལྷག་པོ་རང་ཉིད་དབང་བ་བྱིན་གྱིས་མ་བརླབས་པར་ཞག་བཅུ་མ་རྫོགས་ཀྱི་བར་དུ་འཇོག་པའོ། ། འབྲལ་བའི་སྤང་བ་ནི།
ཆོས་གོས་རྣམ་གསུམ་དང་ཉིན་ཞག་ཕྲུགས་གཅིག་གི་བར་དུ་འབྲལ་བའོ། ། ཟླ་འཇོག་གི་སྤང་བ་ནི། ཆོས་གོས་གསུམ་གང་རུང་མེད་པས་ཆོས་གོས་ཀྱི་རྒྱུར་བསྔོས་པ་༼ཝཾ༣༠བ༽ཁྲུ་ཚད་དུ་ལོངས་ཤིང་འཁོར་གསུམ་མི་ཁེབས་པའི་གོས་བྱིན་གྱིས་མ་བརླབས་པར་ཟླ་བ་གཅིག་གི་བར་དུ་འཆང་བའོ། ། འཁོར་གསུམ་ནི་ལྟེ་བའི་འཁོར་ལོ། པུས་མོའི་འཁོར་ལོ་གཉིས་དང་བཅས་པའོ། ། གོས་བྱིན་གྱིས་མ་བརླབས་པར་ཞག་བཅུ་འདས་པའི་བཅུ་གཅིག་གི་སྐྱ་རེངས་ཤར་བའི་དུས་གོས་དེ་ལ་བརྟེན་པའི་ཞག་བཅུ་འཆང་བའི་ལྟུང་བ་འབྱུང་བར་མ་ཟད་དེའི་རྗེས་སུ་རྙེད་པའི་ཞག་བཅུ་མ་སོང་བ་ཞིག་ལ་ཡང་ཤན་སྟོབས་ཀྱིས་ཞག་བཅུ་འཆང་བའི་ལྟུང་བ་འབྱུང་བ་དང༌། ཐོག་མར་ཟླ་འཇོག་གི་ལྟུང་བ་འབྱུང་བའི་གོས་ཞིག་རྙེད་པའི་རྗེས་སུ་ཆོས་གོས་ཡོངས་རྫོགས་རྙེད་ན་ཞག་བཅུ་གཅིག་གི་སྐྱ་རེངས་ཤར་བའི་ཚེ། སྔ་མས་ཞག་བཅུ་འཆང་བའི་ལྟུང་བ་བསྐྱེད་ནུས་པ་སོགས་ཤན་གྱི་སྐོར་རྣམ་གྲངས་མང་ཞིང༌། གོས་ལ་བཤད་པ་འདིས་ལྷུང་བཟེད། སྨན་ལྟུང་བའི་ཤན་རྣམས་ལའང་རིགས་འགྲེ་བར་བྱའོ། །
འབྲལ་སྤང་སྐབས་མཚམས་ཐ་དད་དང༌། གནང་བ། བྱིན་རླབས་སོགས་ཀྱང་གལ་ཆེ་བས་གཞན་དུ་བལྟ་བར་བྱའོ། ། ཆོས་གོས་འཁྲུར་འཇུག་གི་སྤང་བ་ནི། རང་གི་ཉེ་དུ་མ་ཡིན་པའི་དགེ་སློང་མ་ལ་གོས་རྙིང་པ་འཁྲུར་བཅུག་པའོ། ། འདིར་ཉེ་དུ་ཞེས་པ་ནི། ཕ་མ་གང་རུང་གི་རྒྱུད་མི་ཚིགས་བདུན་ཚུན་ཆད་དོ། ། གོས་ལེན་པའི་སྤང་བ་ནི། རང་ལ་ཆོས་གོས་རྣམ་གསུམ་ཡོད་བཞིན་དུ་འཁོར་གསུམ་ཁེབས་པའི་ཚད་དུ་ལོངས་པའི་གོས་ཉེ་དུ་མ་ཡིན་པའི་དགེ་སློང་མ་ལས་བླངས་པའོ། ། སློང་བའི་སྤང་བ་ནི།
ཉེ་དུ་མ་ཡིན་པའི་ཁྱིམ་པ་ལ་བཤད་མ་ཐག་པ་ལྟར་བསླངས་པའོ། ། སློང་བ་རིགས་པ་སློང་བའི་སྤང་བ་ནི། ཆོས་གོས་རྣམ་གསུམ་མེད་པའི་དགེ་སློང་གིས་ཉེ་དུ་མ་ཡིན་པའི་ཁྱིམ་པ་ལ་སྟོད་གཡོགས་སྨད་གཡོགས་ཟུང་གཅིག་གི་ཚད་ལས་ལྷག་པ་བསླངས་པའོ། ། སྤགས་པ་སློང་བའི་སྤང་བ་ནི། ཁྱིམ་པ་ཉེ་དུ་མ་ཡིན་པས་བློས་གང་སྤོགས་ཀྱིས་སྦྱིན་པར་རྩོམ་པའི་ཚེ་དེ་ལས་ལྷག་པའི་རིན་ཐང་སོགས་བཟང་བ་ཞིག་དགོས་ཞེས་བསླངས་པ་ལྟ་བུའོ། ། ༼ཝཾ༣༡ན༽སོ་སོ་ནས་སྤགས་པ་སློང་བའི་སྤང་བ་ནི། ཁྱིམ་གཅིག་ནས་ཐུན་མོང་དུ་ཕུལ་བ་དང་ཕོ་མོ་གཉིས་སོ་སོར་ཕུལ་བའི་ཁྱད་པར་ཙམ་མ་གཏོགས་འདྲའོ། ། བསྐུལ་བའི་སྤང་བ་ནི། གོས་ཉོ་བའི་རིན་གྱི་རིན་པོ་ཆེ་ཞལ་ཏ་པ་ལ་གཏད་ནས་ལན་གསུམ་གྱི་བར་དུ་བསྐུལ་བ་དང་ལན་གསུམ་གྱི་བར་དུ་མཐོང་སར་བསྡད་པ་ལས་ལྷག་པའི་བསྐུལ་མས་གོས་བླངས་པའོ། ། བཅུ་ཚན་གཉིས་པ་ནི།
སྲིན་བལ་བལ་ནག་ཆ་གཉིས་ལོ་དྲུག་དང༌། ། མཐོ་གང་མི་ལྷན་ཁུར་རྨེལ་གསེར་དངུལ་རེག ། བུན་སྐྱེད་ཉོ་ཚོང༌། ཞེས་པ་སྟེ། སྲིན་བལ་གྱི་སྟན་གྱི་སྤང་བ་ནི། རིན་ཐང་ཅན་གྱི་དངོས་པོ་སྲིན་བལ་ལྟ་བུ་ལས་གྲུབ་པའི་འཁོར་གསུམ་ཁེབས་པའི་མཐའི་ཚད་དུ་ལོངས་པའི་སྟན་བྱེད་པའོ། ། བལ་ནག་གི་སྟན་གྱི་སྤང་བ་ནི། བལ་ནག་པོ་འབའ་ཞིག་ལས་གྲུབ་པའི་སྟན་ཚད་གོང་དང་འདྲ་བའོ། ། ཆ་གཉིས་བསྲེས་པའི་སྤང་བ་ནི། སྟན་ལ་ཆ་བཞིར་བགོས་པའི་ཆ་གཉིས་ལས་ལྷག་པ་བལ་ནག་གིས་བྱས་པའོ། །
ལོ་དྲུག་གི་སྤང་བ་ནི། ལོ་དྲུག་གི་བར་དུ་ལོངས་སྤྱད་རྒྱུའི་རང་ལ་སྟན་ཡོད་བཞིན་དུ་སྟན་གསར་པ་ཆེད་དུ་བྱས་པའོ། ། མཐོ་གང་གི་སྤང་བ་ནི། གདིང་བ་གསར་པ་དྲུབ་པའི་ཚེ། རྙིང་པ་ནས་བདེ་བར་གཤེགས་པའི་མཐོ་གང་གི་ཚད་དེ་མིའི་ཁྲུ་ཕྱེད་དོ་མ་གླན་པར་ལོངས་སྤྱད་པའོ། ། ལམ་དུ་བལ་ཐོགས་པའི་སྤང་བ་ནི། ཆགས་སེམས་ཀྱིས་ཀུན་ནས་བསླང་སྟེ་བལ་ལ་སོགས་པའི་ཁུར་ཆེན་པོ་ཁུར་ནས་ཉི་མ་གཅིག་གི་ནང་དུ་རྒྱང་གྲགས་ལས་འདས་པར་ཕྱིན་པའོ། ། བལ་འཁྲུར་འཇུག་པའི་སྤང་བ་ནི། རང་གི་ཉེ་དུ་མ་ཡིན་པའི་དགེ་སློང་མ་ལ་བལ་འཁྲུད་པ་དང་རྨེལ་བ་དང་འཚེད་དུ་འཇུག་པའོ། ། རིན་པོ་ཆེ་ལ་རེག་པའི་སྤང་བ་ནི།
ཆགས་སེམས་ཀྱི་སྒོ་ནས་རུང་བ་མ་བྱས་པའི་གསེར་ལ་སོགས་པའི་རིན་པོ་ཆེ་ལ་རེག་གམ་རེག་ཏུ་བཅུག་ནས་བདག་གིར་བྱས་པའོ། ། མངོན་ཚན་ཅན་གྱི་སྤང་བ་ནི། ཆགས་སེམས་ཀྱིས་ཉེ་དུ་མ་ཡིན་པའི་ཁྱིམ་པ་ལ་༼ཝཾ༣༡བ༽གསེར་ལ་སོགས་པ་བུན་སྐྱེད་དམ་ཁེ་སྤོགས་བྱེད་དུ་བཅུག་པའོ། ། ཉོ་ཚོང་བྱེད་པའི་སྤང་བ་ནི། རིན་པོ་ཆེ་མ་ཡིན་པའི་དངོས་པོ་འབྲུ་སོགས་གཞན་ལ་ཁེ་སྤོགས་བྱེད་པ་སྟེ་སྔ་ཕྱི་དེ་གཉིས་སྐྱེད་ཐོབ་པ་ན་དངོས་གཞིར་འགྱུར་རོ། ། བཅུ་ཚན་གསུམ་པ་ནི། ལྷུང་བཟེད་ཐ་ག་གཉིས། ། བྱིན་འཕྲོག་གཏད་འབྱུང་འབྲལ་སྤང་རས་ཆེན་དང༌། ། བསྔོས་བསྒྱུར་གསོག་འཇོག་སྤང་འབྲལ་ལྟུང་བའི་སྡེ། ། ལྷུང་བཟེད་སྤང་ལྟུང་གཉིས་ལས།
དང་པོ་ལྷུང་བཟེད་འཆང་བའི་སྤང་བ་ནི། བྱིན་གྱིས་མ་བརླབས་པའི་ལྷུང་བཟེད་ཞག་བཅུ་འཆང་བའོ། ། ལྷུང་བཟེད་ལྷག་པོ་འཚོལ་བའི་སྤང་བ་ནི། རང་ལ་ལྷུང་བཟེད་ཚད་ལྡན་ཡོད་བཞིན་དུ་ཁྱིམ་པ་ཉེ་དུ་མ་ཡིན་པ་ལས་ལྷུང་བཟེད་བཙལ་ནས་ཐོབ་པའོ། ། ཐ་ག་གཉིས་ལས་ཐགས་འཐག་ཏུ་འཇུག་པའི་སྤང་བ་ནི། ཁྱིམ་པ་ཉེ་དུ་མ་ཡིན་པ་ལ་གླ་རྔན་མ་བྱིན་པར་ཐགས་འཐག་ཏུ་བཅུག་པའོ། ། འཐག་པ་བསྐྱེད་པའི་སྤང་བ་ནི། ཉེ་དུ་མ་ཡིན་པའི་ཁྱིམ་པས་ཐག་བཏགས་ནས་རང་ལ་སྟེར་བར་ཁས་བླངས་པ་ན་ཐག་མཁན་ལ་གླ་རྔན་བྱིན་ནས་སྦྱིན་བདག་གི་བློ་དང་མི་འཚམས་པའི་བཟང་རིན་ཆེན་པོར་འཐག་ཏུ་བཅུག་པའོ། ། བྱིན་འཕྲོག་གི་སྤང་བ་ནི། དགེ་སློང་གཞན་ལ་ཡོ་བྱད་བྱིན་པ་སླར་ཕྲོགས་པའོ། །
གཏད་པ་ལས་བྱུང་བའི་སྤང་བ་ནི། སྦྱིན་བདག་གིས་གཏད་པའི་དབྱར་གྱི་རྙེད་པ་དབྱར་མཚམས་ཀྱི་ནང་དུ་ལོངས་སྤྱད་པའོ། ། དགོན་པའི་འབྲལ་བའི་སྤང་བ་ནི། དགེ་སློང་དགོན་པ་བས་ཆོས་གོས་དང་བྲལ་ནས་ཞག་བདུན་ཕན་ཆད་འདས་པའོ། ། རས་ཆེན་གྱི་སྤང་བ་ནི། དབྱར་ཁས་ལེན་གྱི་སྔ་རོལ་ཟླ་གཅིག་ཡན་དང༌། དགག་དབྱེ་གྲོལ་ནས་ཟླ་ཕྱེད་ཕན་འདས་བར་རས་ཆེན་བཙལ་བ་དང་བཅངས་པའོ། ། བསྔོས་པ་གཞན་དུ་བསྒྱུར་བའི་སྤང་བ་ནི། དགེ་འདུན་ལ་བསྔོས་པའི་ཡོ་བྱད་རང་ཉིད་ལ་བསྒྱུར་བའོ། ། གསོག་འཇོག་གི་སྤང་བ་ནི།
སྨན་གསུམ་པོ་གང་རུང་དུས་ལས་འདས་པར་བཅངས་པའོ། ། འདི་༼ཝཾ༣༢ན༽ལ་སྤང་ལྟུང་སུམ་ཅུ་ཞེས་པའི་དོན་ནི། གང་ལས་ལྟུང་བ་བྱུང་བའི་རྒྱུར་གྱུར་པའི་རྫས་དེ་ཞག་གཅིག་གི་སྔོན་དུ་སྤང་བའི་འབྲལ་བ་སྔོན་དུ་བཏང་ནས་གདོད་བཤགས་པར་བྱ་དགོས་པའི་ལྟུང་བ་ཡིན་པས་སོ། ། དེ་ལ་སྤང་ལྟུང་གང་རུང་ཞིག་སྔོན་དུ་བྱུང་བའི་སྟེང་དུ་འཚོ་བའི་ཡོ་བྱད་གང་བདག་གིར་བྱས་ཀྱང་ལྟུང་བ་དེ་བཅོས་ཚེ་ལྟུང་བ་འབྱུང་བའི་རྫས་དང༌། ཡོ་བྱད་རྟིང་མ་དེ་རྣམས་ཀྱང་མཉམ་དུ་སྤང་འབྲལ་ཞག་གཅིག་སྔོན་དུ་འགྲོ་དགོས་ཏེ། ལྟུང་བའི་ཤན་ཕྱི་མ་རྡེག་བྱེད་ཀྱིས་སྔ་མ་བརྡེག་བྱ་ལ་ཕོག་པས་སོ། ། གཉིས་པ་ལྟུང་བྱེད་འབའ་ཞིག་པ་ལ་བཅུ་ཚན་དགུ་ཡོད་པའི་དང་པོ་ནི། རྫུན་སྐྱོན་ཕྲ་མ་སྐྱོ་སྔོགས་སྟོན་དང་འདོན། ། བརྗོད་སྨྲ་སྐུར་འདེབས་ཁྱད་གསོད། ཅེས་པ་སྟེ།
རྫུན་སྨྲ་བའི་ལྟུང་བྱེད་ནི། ཕམ་ལྷག་སྦོམ་པོ་ཉེས་བྱས་བཞིའི་ནང་ཚན་གྱི་རྫུན་མ་ཡིན་པའི་ཤེས་བཞིན་དུ་རྫུན་སྨྲ་བའོ། ། སྐྱོན་བརྗོད་པའི་ལྟུང་བྱེད་ནི། དགེ་སློང་རིགས་རུས་ངན་པ་དང་དབང་པོ་མ་ཚང་བ་སོགས་ལ་དེའི་སྐྱོན་བརྗོད་པའོ། ། ཕྲ་མ་བྱེད་པའི་ལྟུང་བྱེད་ནི། བསམ་བཞིན་དུ་དགེ་སློང་གཞན་ཕན་ཚུན་དུ་ཕྲ་མ་བཅུག་ནས་ཕྱེ་བའོ། ། སྐྱོ་སྔོགས་བྱེད་པའི་ལྟུང་བྱེད་ནི། དགེ་སློང་གཞན་དག་གི་རྩོད་པ་ཞི་བར་བྱས་པ་སྐྱོ་སྔོགས་ཀྱི་སྒོ་ནས་སླར་རྩོད་པ་སློང་བའོ། ། བུད་མེད་ལ་ཆོས་སྟོན་པའི་ལྟུང་བྱེད་ནི། སྐྱེས་པ་གཞན་མེད་པའི་སར་བུད་མེད་ལ་ཚིག་ལྔ་དྲུག་ལས་མང་བའི་ཆོས་སྟོན་པའོ། །
བསྙེན་པར་མ་རྫོགས་པ་དང་ལྷན་ཅིག་འདོན་པའི་ལྟུང་བྱེད་ནི། རྒོད་བག་གི་བསམ་པའི་སྒོ་ནས་བསྙེན་པར་མ་རྫོགས་པ་དང་ལྷན་ཅིག་ཏུ་ཆོས་ཀྱི་ཚིག་གདངས་སྣ་ཚོགས་ཀྱིས་འདོན་པའོ། ། གནས་ངན་ལེན་བརྗོད་པའི་ལྟུང་བྱེད་ནི། ཕམ་ལྷག་གི་རིགས་བྱུང་བ་ལ་རང་ཉིད་དེའི་ལྟུང་བ་གླེང་བར་མ་བསྐོས་བཞིན་དུ་བསྙེན་པར་མ་རྫོགས་པ་ལ་སྨྲ་བར་བྱེད་པའོ། ། མི་ཆོས་བླ་མ་བདེན་པར་སྨྲ་བའི་ལྟུང་བྱེད་ནི། རང་ཉིད་ཀྱིས་མི་ཆོས་བླ་མའི་ཡོན་ཏན་༼ཝཾ༣༢བ༽ཐོབ་པ་དེ་དགོས་པ་ཁྱད་པར་ཅན་མེད་བཞིན་དུ་ཡུལ་བསྙེན་པར་མ་རྫོགས་པ་ལ་སྨྲ་བའོ། ། བཤེས་ངོར་བྱེད་ཅེས་སྐུར་པ་འདེབས་པའི་ལྟུང་བྱེད་ནི། དགེ་འདུན་སྤྱིའི་བྱ་བ་བྱེད་པའི་དགེ་སློང་ལ་སྤྱི་རྫས་ཀྱི་སྟེང་ནས་འོས་པ་བྱིན་པ་ལ་མ་བཟོད་པར་དགེ་འདུན་ལ་སྐུར་པ་འདེབས་པའོ། ། ཁྱད་གསོད་ཀྱི་ལྟུང་བྱེད་ནི། བསླབ་པའི་གཞི་ཕྲ་མོ་འདི་རྣམས་ཀྱིས་ཅི་བྱ་ཞེས་ཁྱད་གསོད་ཀྱི་ཚིག་སྨྲ་བའོ། །
བཅུ་ཚན་གཉིས་པ་ནི། སྐྱེ་འཇིག་འཕྱ། ། རྣར་གཟོན་མལ་གདིང་སྐྲོད་གནོན་དབུག་འདེབས་བརྩིགས། ། ས་བོན་དང་སྐྱེ་བ་འཇིག་པའི་ལྟུང་བྱེད་ནི། རྩྭ་སྔོ་ལྗོན་ཤིང་གཅོད་པ་དང༌། མེ་སོགས་ཀྱིས་རུང་བ་མ་བྱས་པའི་ས་བོན་གྱི་རིགས་ཉམས་པར་བྱས་པའོ། ། འཕྱ་བའི་ལྟུང་བྱེད་ནི། དགེ་འདུན་གྱི་ཞལ་ཏ་ཆོས་དང་མཐུན་པར་བྱེད་པའི་དགེ་སློང་ལ་དངོས་སུ་འཕྱ་བའམ་གཞན་ལ་སྨོད་པའི་ཟོལ་གྱིས་འཕྱ་བའོ། ། བསྒོ་བ་རྣར་གཟོན་པའི་ལྟུང་བྱེད་ནི། དགེ་འདུན་གྱིས་ཕྱིར་བཅོས་ལ་དགོད་པའི་ཆེད་དུ་ལྟུང་བ་གླེང་བ་ན་ཁས་མི་ལེན་པར་ཐབས་སྣ་ཚོགས་ཀྱིས་བསྒྱུར་བའོ། །
གནས་མལ་ལས་གྱུར་པའི་ལྟུང་བྱེད་ནི། ཁྲི་ལ་སོགས་པ་དགེ་འདུན་གྱི་གནས་མལ་རང་གིས་ལོངས་སྤྱོད་པའི་མཐར་ཚག་མ་བྱས་པར་ཉི་མ་རླུང་ཆར་པ་སོགས་ཀྱིས་ཆུད་ཟོས་སུ་འཇུག་པའོ། ། གདིང་བ་ལས་གྱུར་པའི་ལྟུང་བྱེད་ནི། གཙུག་ལག་ཁང་དུ་རང་གི་གདིང་བའི་འོག་ཏུ་བཏིང་བའི་རྩྭ་དང་ལོ་མ་ལ་སོགས་པ་རྗེས་སུ་མ་བསྡུས་པའོ། ། སྐྲོད་པའི་ལྟུང་བྱེད་ནི། ཞེ་སྡང་གི་སེམས་ཀྱིས་དགེ་སློང་གཞན་གནས་ཁང་ནས་ཕྱི་རོལ་ཏུ་འདོན་པའོ། ། ཕྱིས་གནོན་བྱེད་པའི་ལྟུང་བྱེད་ནི། གཙུག་ལག་ཁང་ལ་སྔར་ཞུགས་པའི་དགེ་སློང་ལ་ལུས་ངག་གང་རུང་གིས་གནོད་པ་རྩོམ་པའམ། རང་གི་ལུས་ཀྱིས་དགེ་སློང་གཞན་བརྫིས་ཤིང་གནོན་པའོ། ། རྩ་བ་འབྱུང་བའམ་དབུག་པའི་ལྟུང་བྱེད་ནི། །
གཙུག་ལག་ཁང་གི་ཐོག་སྙི་བ་ལ་ཁྲི་རྐང་རྣོན་པོའི་ལྗིད་བཀལ་༼ཝཾ༣༣ན༽ནས་བུག་པ་ཕུག་པའོ། ། སྲོག་ཆགས་དང་བཅས་པས་འདེབས་པའི་ལྟུང་བྱེད་ནི། གཞན་དོན་དུ་སྲོག་ཆགས་ཡོད་པ་ཤེས་བཞིན་དུ་ཆུ་ལ་རྩྭ་དང་རྩྭ་ལ་ཆུ་སོགས་འདེབས་ནས་ལོངས་སྤྱོད་པའོ། ། རིམ་པ་ལྷག་པ་བརྩིག་པའི་ལྟུང་བྱེད་ནི། གཞི་མི་བརྟན་སར་རམ་ཆར་ཆུ་བྱུང་བའི་དུས་སུ་གནོད་པ་སྲུང་བའི་ཐབས་མ་བྱས་པར། ཉི་མ་གཅིག་ལ་གཙུག་ལག་ཁང་རྩིག་པ་རིམ་པ་གསུམ་ལས་ལྷག་པ་བརྩིགས་པའོ། ། བཅུ་ཚན་གསུམ་པ་ནི། མ་བསྐོས་ཉི་ནུབ་ཕྱིར་སྟོན་ཆོས་གོས་གཉིས། ། མཉམ་འགྲོ་གྲུར་འཇུག་འདུག་འགྲེང་སྦྱོར་བཅུག་དང༌། ། དགེ་སློང་མ་ལ་ཆོས་སྟོན་པའི་ལྟུང་བྱེད་ནི།
དགེ་སློང་མའི་སྟོན་པར་མ་བསྐོས་བཞིན་དུ་ཆོས་སྟོན་པའོ། ། ཉི་མ་ནུབ་ཀྱི་བར་དུ་ཆོས་སྟོན་པའི་ལྟུང་བྱེད་ནི། དགེ་སློང་མའི་སྟོན་པ་ཡིན་ཡང་འཇིགས་པ་ཡོད་པའི་སར་ཉི་མ་ནུབ་ནས་ཆོས་སྟོན་པའོ། ཟས་ཅུང་ཟད་ཙམ་གྱི་ཕྱིར་དུ་ཆོས་སྟོན་ནོ་ཟེར་བའི་ལྟུང་བྱེད་ནི། ཕྲག་དོག་གི་སྒོ་ནས་དགེ་སློང་མའི་སྟོན་པར་བསྐོས་པའི་དགེ་སློང་ལ་བཟའ་བཏུང་ལྟ་བུ་གཞི་གཅིག་ལ་བརྟེན་ནས་སྐུར་པ་འདེབས་པའོ། ། ཆོས་གོས་གཉིས་ལས་གོས་བྱིན་པའི་ལྟུང་བྱེད་ནི། ཉེ་དུ་མ་ཡིན་པའི་དགེ་སློང་མར་གོས་བྱིན་པའོ། ། གོས་བྱེད་པའི་ལྟུང་བྱེད་ནི། ཉེ་དུ་མ་ཡིན་པའི་དགེ་སློང་མའི་གོས་འཚེམ་པའོ། ། ལམ་དུ་འགྲོ་བའི་ལྟུང་བྱེད་ནི།
དགེ་སློང་མ་དང་ལྷན་ཅིག་རྒྱང་གྲགས་ལས་འདའ་བར་བྱེད་པའོ། ། དགེ་སློང་མ་དང་ལྷན་ཅིག་གྲུར་འཇུག་པའི་ལྟུང་བྱེད་ནི། དགེ་སློང་མ་དང་ལྷན་ཅིག་གྲུར་ཞུགས་ཏེ་ཆུའི་རྒྱུན་ཕྱོགས་སམ་ལྡོག་ཕྱོགས་གང་རུང་ལ་རྒྱང་གྲགས་ཀྱི་བར་ཕྱིན་པའོ། ། དབེན་པ་སྐྱབས་ཡོད་དུ་འདུག་པའི་ལྟུང་བྱེད་ནི། ཉེ་དུ་མ་ཡིན་པའི་བུད་མེད་དང་ལྷན་ཅིག་དབེན་པ་སྐྱབས་ཡོད་དུ་སྡོད་པའོ། ། འགྲེང་བའི་ལྟུང་བྱེད་ནི། འགྲེང་བ་དང་སྡོད་པ་ཙམ་མ་གཏོགས་སྔར་ལྟར་རོ། ། ཟས་སྦྱོར་༼ཝཾ༣༣བ༽དུ་འཇུག་པའི་ལྟུང་བྱེད་ནི། ཉེ་དུ་མ་ཡིན་པའི་དགེ་སློང་མ་བརྒྱུད་ནས་ཁྱིམ་བདག་ལ་རང་གི་བཟའ་བཏུང་སྦྱོར་དུ་བཅུག་པའོ། ། བཅུ་ཚན་བཞི་པ་ནི།
ཡང་ཡང་འདུག་ཟ་ལྷག་ལེན་སྤངས་པ་སྟོབ། ། འདུས་དང་དུས་མིན་གསོག་འཇོག་མ་བྱིན་སློང༌། ། ཡང་ཡང་ཟ་བའི་ལྟུང་བྱེད་ནི། ཉེ་དུ་མ་ཡིན་པའི་ཁྱིམ་པ་ལ་དུས་རུང་གི་ཁ་ཟས་ཀྱི་བསོད་སྙོམས་ཉིན་གཅིག་ལ་གཉིས་གསུམ་བསླངས་པའོ། ། ཟས་ཟ་བའི་ལྟུང་བྱེད་ནི། མུ་སྟེགས་ཀྱི་རབ་བྱུང་ཡོད་པའི་ཁྱིམ་དུ་ཞག་གཅིག་ལས་ལྷག་པ་གནས་ཏེ་ཟ་བའོ། ། ལྷག་པ་ལེན་པའི་ལྟུང་བྱེད་ནི། ཉེ་དུ་མ་ཡིན་པའི་ཁྱིམ་པ་ལ་དུས་གཅིག་ལ་ལྷུང་བཟེད་གསུམ་ལས་ལྷག་པ་ལེན་པའོ། ། སྤངས་པ་ཟ་བའི་ལྟུང་བྱེད་ནི། བྱིན་ལེན་བྱས་པའི་ཟས་བསམ་སྦྱོར་གྱིས་སྤངས་པ་སླར་ལྷག་པོ་མ་བྱས་པར་ཟ་བའོ། །
ཁ་ཟས་ཟོས་མ་ཟིན་པར་ལྡངས་ནའང་བརྩམས་ལྡངས་ཞེས་བྱ་བའི་ལྟུང་བའོ། ། སྤངས་པ་སྟོབ་པའི་ལྟུང་བྱེད་ནི། དགེ་སློང་གཞན་གྱིས་སྤངས་པའི་ཟས་ལྷག་པོ་མ་བྱས་བཞིན་དུ་བྱས་སོ་ཞེས་བསྟབས་ན་སྟོབ་པ་པོ་ལ་ལྟུང་བའོ། ། འདུས་ཤིང་ཟ་བའི་ལྟུང་བྱེད་ནི། མཚམས་ནང་དུ་བསམ་པ་མི་མཐུན་པས་ཀུན་ནས་བསླངས་ཏེ་ལོགས་སུ་འདུས་ཏེ་ཟ་བའོ། ། དུས་མ་ཡིན་པར་ཟ་བའི་ལྟུང་བྱེད་ནི། གླིང་འདིའི་ཉི་མ་ཕྱེད་ཡོལ་ནས་སང་གི་སྐྱ་རེངས་མ་ཤར་གྱི་བར་དུ་དུས་རུང་གི་སྨན་ཟ་བའོ། ། གསོག་འཇོག་བྱས་པ་ཟ་བའི་ལྟུང་བྱེད་ནི། སྨན་གསུམ་པོ་གང་རུང་ལོངས་སྤྱད་པའི་ལྷག་མ་དང་དུས་ལས་འདས་པར་གསོག་འཇོག་བྱས་ནས་ལོངས་སྤྱོད་པའོ། ། བྱིན་ལེན་མ་བྱས་པ་ཟ་བའི་ལྟུང་བྱེད་ནི།
སྨན་བཞི་པོ་གང་རུང་བྱིན་ལེན་མ་བྱས་པར་ཟ་བའོ། ། ཟས་བསོད་པ་སློང་བའི་ལྟུང་བྱེད་ནི། ཉེ་དུ་མ་ཡིན་པའི་ཁྱིམ་པ་ལས་ཁ་ཟས་བཟང་པོ་ཅི་བདེར་མ་བསྟབས་ཀྱང་ཆོག་མི་ཤེས་པར་བསླངས་ཏེ་ཟོས་པའོ། ། བཅུ་ཚན་ལྔ་པ་ནི། ཆུར་སྤྱོད་ཉལ་སར་འདུག་འགྲེང་གཅེར་བུར་སྦྱིན། ། དམག་ལ་ལྟ་གནས་བཤམས་དཀྲུགས་༼ཝཾ༣༤ན༽རྡེག་གཟས་འཆབ། ། སྲོག་ཆགས་དང་བཅས་པའི་ཆུ་ལ་ལོངས་སྤྱོད་པའི་ལྟུང་བྱེད་ནི། རང་དོན་དུ་སྲོག་ཆགས་གནས་པའི་ཆུ་ལ་ཁྲུས་དང་བཏུང་བ་སོགས་བྱེད་པ་དང་རྩྭ་ཤིང་ལ་ལོངས་སྤྱོད་པའོ། ། ཉལ་པོ་བྱེད་པའི་ཁྱིམ་དུ་གནས་པའི་ལྟུང་བྱེད་ནི། ཁྱིམ་པ་ཕོ་མོ་ཉལ་པོ་བྱེད་སར་འདུག་སྟེ་དེ་ལ་བར་དུ་གཅོད་པར་བྱེད་པའོ། །
ཉལ་པོ་བྱེད་པའི་ཁྱིམ་དུ་འགྲེང་བའི་ལྟུང་བྱེད་ནི། འདུག་པ་དང་འགྲེང་བའི་ཁྱད་པར་མ་གཏོགས་སྔར་ལྟར་རོ། ། གཅེར་བུ་པ་ལ་ཟས་སྦྱིན་པའི་ལྟུང་བྱེད་ནི། དགོས་པ་ཁྱད་པར་ཅན་མེད་པར་ཕྱི་རོལ་པ་ལ་གཏོགས་པའི་ཕོ་མོ་ལ་ཟས་སྟེར་བའོ། ། དམག་ལ་ལྟ་བའི་ལྟུང་བྱེད་ནི། མཚམས་ཀྱི་ཉེ་འཁོར་ལས་འདས་ཏེ་དམག་ལ་ལྟ་ཞིང་མཐོང་བའོ། ། དམག་གི་ནང་དུ་གནས་པའི་ལྟུང་བྱེད་ནི། དགོས་པ་ཁྱད་པར་ཅན་མེད་པར་དམག་གི་ནང་དུ་ཞག་གཅིག་ལས་འདས་པར་གནས་པའོ། ། བཤམས་པ་དཀྲུགས་པའི་ལྟུང་བྱེད་ནི། དགོས་པ་ཁྱད་པར་ཅན་མ་ཡིན་པར་དམག་གི་གོ་མཚོན་དཀྲུགས་ཤིང་རེག་པ་དང་དཔུང་གི་རུ་བཀོད་བྱས་པའོ། །
རྡེག་པའི་ལྟུང་བྱེད་ནི། དགེ་སློང་ལ་རང་གིས་རྡེག་གམ་གཞན་བརྡེག་ཏུ་འཇུག་པའོ། ། བརྡེག་པར་གཟས་པའི་ལྟུང་བྱེད་ནི། དགེ་སློང་ལ་བརྡེག་པར་བརྩམས་པའོ། ། གནས་ངན་ལེན་འཆབ་པའི་ལྟུང་བྱེད་ནི། དགོས་པ་ཁྱད་པར་ཅན་མ་ཡིན་པར་དགེ་སློང་གཞན་ལ་ཕམ་ལྷག་གི་ལྟུང་བ་བྱུང་བ་ཤེས་བཞིན་དུ་འཆབ་པའོ། ། བཅུ་ཚན་དྲུག་པ་ནི། གཅོད་རེག་འདུན་བསྒྱུར་མ་རྫོགས་ལྟ་མི་འདོར། ། རྗེས་ཕྱོགས་བསྙིལ་སྡུད་གོས་གྱོན་སྨོས་རེག་ཁྲུས། ། ཟན་གཅོད་དུ་འཇུག་པའི་ལྟུང་བྱེད་ནི།
གནོད་སེམས་ཀྱི་སྒོ་ནས་གྲོགས་དགེ་སློང་ལ་དུས་རུང་གི་ཟས་བཀག་པའོ། ། མེ་ལ་རེག་པའི་ལྟུང་བྱེད་ནི། དུས་བྱིན་གྱིས་མ་བརླབས་པ་དང་ན་བའི་དབང་གིས་མ་ཡིན་པར་མེ་ལ་རེག་པའོ། ། རེག་དགོས་ན་དུས་བྱིན་གྱིས་བརླབས་པ་ནི། ཆོས་ལྡན་གྱི་དོན་དཔེར་ན་དགེ་འདུན་སྤྱིའི་ལྷ་ཚོན་༼ཝཾ༣༤བ༽སོགས་ཀྱི་དོན་འདི་ལྟ་བུའི་ཚེ་སྟོན་པས་གནང་བ་ཡིན་སྙམ་དུ་དུས་དྲན་བྱས་ནས་རེག་གོ ། མེ་མ་མུར་ལ་རེག་ན་ཉེས་བྱས་དང་མེ་ལྕེ་ལ་བུད་ཤིང་བཅུག་ན་དངོས་དང་སྐྲ་སོགས་གཞན་བཙུད་པ་ཉེས་བྱས་སོ། ། སྤྱིར་འདུལ་བ་ལུང་ལས་འདི་ལྟ་བུའི་བྱིན་རླབས་བཅུ་གཅིག་གསུངས་ཏེ། དེའང༌། གོས་དང་ལྷུང་བཟེད་རིན་པོ་ཆེ། ། ལྟུང་བ་གསོ་སྦྱོང་དབྱར་དང་ནི། །
དགག་དབྱེ་སྨན་དང་རུང་ཁང་དང༌། ། རྙེད་པ་དུས་ཀྱི་བྱིན་བརླབ་བོ། ། ཞེས་སོ། ། འདུན་པ་ཕྱིར་བསྒྱུར་བའི་ལྟུང་བྱེད་ནི། དགེ་འདུན་ལས་ལ་མི་མཐུན་པ་མེད་པར་བྱ་བའི་ཕྱིར་དུ་འདུན་པ་ཕུལ་བར་སླར་འདུན་པ་ཕྱིར་བྱིན་ཅིག་ཅེས་ལྡོག་ཏུ་བཅུག་པའོ། ། ནུབ་ལྷག་པོར་ཉལ་བའི་ལྟུང་བྱེད་ནི། བསྙེན་པར་མ་རྫོགས་པ་དང་ལྷན་ཅིག་ཏུ་མཚམས་ནང་གཅིག་ཏུ་ནུབ་གཉིས་ལས་ལྷག་པར་ཉལ་བའོ། ། སྡིག་ལྟ་མི་གཏོང་བའི་ལྟུང་བྱེད་ནི། སྟོན་པའི་གསུང་ལ་ཡིད་མི་ཆེས་པའི་སྡིག་ལྟ་སྐྱེས་པ་གཞན་གྱིས་བཟློག་པའི་མཐའ་ལ་མི་གཏོང་བའོ། ། སྤངས་པ་རྗེས་སུ་ཕྱོགས་པའི་ལྟུང་བྱེད་ནི།
དགེ་འདུན་གྱི་གནས་ནས་ཕྱུང་བའི་དགེ་སློང་དང་ལྷན་ཅིག་སྤྱོད་ལམ་མཐུན་པའོ། ། དགེ་ཚུལ་བསྙིལ་བ་སྡུད་པའི་ལྟུང་བྱེད་ནི། དགེ་ཚུལ་སློང་མ་གཏོགས་སྔར་ལྟར་རོ། ། གོས་ཁ་མ་བསྒྱུར་བ་གྱོན་པའི་ལྟུང་བྱེད་ནི། རུང་བའི་ཚོན་གསུམ་གྱིས་ཁ་མ་བསྒྱུར་བའི་ཁྲུ་གང་དུ་ལོངས་པའི་གོས་གཞན་གྱི་གཡོགས་མེད་པར་གྱོན་པའོ། ། ལོངས་པ་སྟེ་རྒྱགས་པའི་གཞིར་གཏོགས་རིན་པོ་ཆེ་ལ་རེག་པའི་ལྟུང་བྱེད་ནི། རྒོད་བག་གི་བསམ་པས་རང་ལ་མི་དབང་བའི་ནོར་བུ་དང་མུ་ཏིག་སོགས་རིན་པོ་ཆེའམ། རིན་པོ་ཆེའི་མིང་གིས་སྨོས་པ། དུང༌། རྔ་བོ་ཆེ་རོལ་ཆ་མཚོན་ཆ་ལ་རེག་པའོ། །
འདི་ནི་རེག་པ་ཙམ་ལས་བདག་ཏུ་བཟུང་བ་མི་དགོས་ཤིང་རྒྱགས་པའི་བསམ་པས་རྒྱན་དང་བྱུགས་པ་གླུ་དང་རོལ་མོ་བསྒྲགས་པ་སོགས་ཀྱང་འདིའི་ཁོངས་སུ་གཏོགས་སོ། ། ཁྲུས་བྱེད་པའི་ལྟུང་བྱེད་ནི། ནད་པ་དང་ཚ་བའི་དུས་ཟླ་བ་གསུམ་མ་གཏོགས་ཁྲུས་སྔ་མ་ཟིན་ནས་༼ཝཾ༣༥ན༽ཟླ་བ་ཕྱེད་ཀྱི་སྔ་རོལ་དུ་ཁྲུས་བྱེད་པའོ། ། བཅུ་ཚན་བདུན་པ་ནི། གསོད་འགྱོད་གཡའ་བསྒག་ཆུར་རྩེ་ལྷན་ཅིག་ཉལ། ། དངངས་སྦེད་ལོངས་སྤྱོད་སྐུར་འདེབས་བུད་མེད་འགྲོགས། ། དུད་འགྲོ་གསོད་པའི་ལྟུང་བྱེད་ནི། བསམ་བཞིན་དུ་དུད་གྲོ་ཆེ་ཕྲ་གསོད་པའོ། ། འགྱོད་པ་སྐྱེད་པའི་ལྟུང་བྱེད་ནི། བསྙེན་རྫོགས་ཀྱི་ཡོན་ཏན་ལ་སྨོད་པའམ་ཁྱོད་ལ་སྡོམ་པ་མ་སྐྱེས་ཞེས་སོགས་ཀྱི་སྒོ་ནས་དགེ་སློང་གཞན་ཡིད་མི་བདེ་བར་འཇུག་པའོ། །
གག་ཚིལ་བྱེད་པའི་ལྟུང་བྱེད་ནི། སྐྱི་གཡའ་བར་འདོད་པའི་བསམ་པས་དགེ་སློང་ལ་གཡའ་སྒོག་པའོ། ། ཆུ་ལ་རྩེ་བའི་ལྟུང་བྱེད་ནི། རྒོད་བག་གི་བསམ་པས་ཆུ་ལ་རྩེ་བར་བྱེད་པའོ། ། བུད་མེད་དང་ལྷན་ཅིག་ཏུ་ཉལ་བའི་ལྟུང་བྱེད་ནི། མཚམས་ནང་གཅིག་ཏུ་བུད་མེད་དང་ནུབ་གཅིག་ལྷན་དུ་གནས་པའོ། ། དངངས་པར་བྱེད་པའི་ལྟུང་བྱེད་ནི། དགེ་སློང་ལ་ཐོ་མཚམས་པའི་བསམ་པས་འཇིགས་པ་སྣ་ཚོགས་སྟོན་པའོ། ། སྦེད་པའི་ལྟུང་བྱེད་ནི། ཐོ་མཚམས་པའི་བསམ་པས་དགེ་སློང་གི་གོས་ལྷུང་བཟེད་སོགས་ཡོ་བྱད་སྦེད་པའོ། །
མ་བྱིན་པས་ཉེ་བར་འཚོ་བའི་ལྟུང་བྱེད་ནི། རང་གིས་བྱིན་པའམ་རང་དང་རྫས་མི་གཅིག་པའི་དགེ་སློང་གི་གོས་མ་བྱིན་པར་ལོངས་སྤྱོད་པའོ། ། སྐུར་པ་འདེབས་པའི་ལྟུང་བྱེད་ནི། མཐོང་ཐོས་དོགས་གསུམ་མེད་བཞིན་དུ་དགེ་སློང་ལ་བསམ་བཞིན་དུ་ལྷག་མའི་སྐུར་པ་འདེབས་པའོ། ། བུད་མེད་དང་ལྷན་ཅིག་ཏུ་ལམ་དུ་འགྲོ་བའི་ལྟུང་བྱེད་ནི། བུད་མེད་དང་ལྷན་ཅིག་ཏུ་རྒྱང་གྲགས་ལས་འདས་པར་ལམ་དུ་འགྲོ་བའོ། ། ཉལ་བ་དང་འདི་རིགས་ལ་ཁྲིམས་གྲོགས་ཡོད་ན་ལྟུང་བ་མེད་དོ། ། བཅུ་ཚན་བརྒྱད་པ་ནི། རྐུ་དང་བསྙེན་རྫོགས་ས་བརྐོ་གཉེར་ལས་རིང༌། ། འཇོག་ཉན་མི་སྨྲ་མ་གུས་ཆང་དུས་མིན། །
རྐུན་པོ་དང་ལྷན་ཅིག་ལམ་དུ་འགྲོ་བའི་ལྟུང་བྱེད་ནི། རྐུན་པོའམ་ཤོ་གམ་མ་བྱིན་པའི་མགྲོན་པོ་དང་ལྷན་ཅིག་ཏུ་རྒྱང་གྲགས་ལས་འདས་པར་འགྲོ་བའོ། ། ཉི་ཤུ་༼ཝཾ༣༥བ༽མ་ལོན་པར་བསྙེན་པར་རྫོགས་པའི་ལྟུང་བྱེད་ནི། བསྒྲུབ་བྱ་མངལ་ཤོལ་དང་བཅས་པའི་ལོ་ཉི་ཤུ་མ་ལོན་པར་ཤེས་བཞིན་དུ་བསྙེན་པར་རྫོགས་པའོ། ། རྐོ་བའི་ལྟུང་བྱེད་ནི། དགོས་པ་ཁྱད་པར་ཅན་མེད་པར་སྲ་ཞིང་འཐས་པ་ནས་ས་སྤར་བ་གང་ལོངས་པ་ཡན་ཆད་དུ་བརྐོས་པའོ། ། མགྲོན་དུ་གཉེར་བ་ལས་རིང་དུ་འདུག་པའི་ལྟུང་བྱེད་ནི། སྦྱིན་བདག་གིས་ཞག་གི་གྲངས་ཀྱིས་བསྙེན་བཀུར་བྱེད་པ་ན། དུས་ལས་འདས་པའི་བསྙེན་བཀུར་ལོངས་སྤྱོད་པ་དང༌། ཞག་གྲངས་མེད་ན་ཟླ་བ་བཞི་ལས་ལྷག་པར་ལོངས་སྤྱོད་པའོ། །
བསླབ་པ་ཉེ་བར་འཇོག་པ་སྤོང་བའི་ལྟུང་བྱེད་ནི། བསླབ་བྱ་ལ་སློབ་པའི་ཐབས་གཞན་གྱིས་བརྗོད་པ་ལ་ཁྱད་གསོད་བྱེད་པའོ། ། ཉན་རྣ་བྱེད་པའི་ལྟུང་བྱེད་ནི། ཕན་ཚུན་མི་མཐུན་པའི་བསམ་པས་གཞན་དག་གླེང་མོ་བྱེད་པ་ལ་ལྐོག་ཏུ་ཉན་པའོ། ། མི་སྨྲ་བར་འགྲོ་བའི་ལྟུང་བྱེད་ནི། གསོ་སྦྱོང་སོགས་ཀྱི་ལས་གྲལ་དུ་འཁོད་ནས་འདུན་པ་མ་ཕུལ་བར་གཞན་དུ་འགྲོ་བའོ། ། མ་གུས་པའི་ལྟུང་བྱེད་ནི། དགེ་འདུན་གྱིས་བསྐོས་པའི་ཆོས་ལྡན་གྱི་བྱ་བ་ལ་ཤད་སྦྱངས་མེད་པར་མ་གུས་པའི་ཚུལ་གྱིས་འདའ་བའོ། ། ཆང་འཐུང་བའི་ལྟུང་བྱེད་ནི། མྱོས་འགྱུར་གྱི་རིགས་འཐུང་བ་སྟེ།
མྱོས་འགྱུར་ལ་བརྟེན་པའི་བག་མེད་པས་གཞན་མ་དད་པར་བྱེད་ནུས་ན་ལྟུང་བ་འདི་འབྱུང་ངོ༌། ། དུས་མིན་ཕྱི་དྲོ་གྲོང་དུ་འཇུག་པའི་ལྟུང་བྱེད་ནི། ཉེ་དུ་མ་ཡིན་པའི་ཁྱིམ་དུ་གུང་ཡོལ་ནས་སང་གི་སྐྱ་རེངས་མ་ཤར་གྱི་བར་དུ་གནས་པའོ། ། བཅུ་ཚན་དགུ་པ་ནི། གྲོང་གཞན་རྒྱུ་དང་ནུབ་འགྲོ་ཁྱད་དུ་གསོད། ། ཁབ་རལ་ཁྲི་རྐང་ཤིང་བལ་གདིང་གཡན་དགབ། ། རས་ཆེན་ཆོས་གོས་ཚད་ལྷག་ལྟུང་བྱེད་སྡེ། ། གྲོང་དུ་རྒྱུ་བའི་ལྟུང་བྱེད་ནི། རང་གྲོང་གཞན་དུ་རྒྱུ་བ་ལ་བརྟེན་ནས། དགེ་འདུན་སྤྱིའི་གདུགས་ཚོད་དུས་ལས་ཡོལ་བའོ། །
རྒྱལ་པོའི་ཕོ་བྲང་དུ་ནུབ་མོ་འགྲོ་བའི་ལྟུང་བྱེད་ནི། མཚན་མོ་རྒྱལ་པོའི་བཙུན་མོ་དང་༼ཝཾ༣༦ན༽བཅས་པའི་ཕོ་བྲང་དུ་འདུག་པའོ། ། ཁྱད་དུ་གསོད་པའི་ལྟུང་བྱེད་ནི། གསོ་སྦྱོང་གི་མདོ་ཐོས་པའི་དུས་སུ་བསླབ་བྱའི་ཚིག་ལ་ཤེས་བཞིན་དུ་ཁྱད་དུ་གསོད་པའོ། ། ཁབ་རལ་བྱེད་པའི་ལྟུང་བྱེད་ནི། ཁྱིམ་པ་ཉེ་དུ་མ་ཡིན་པ་ལ་སྤུས་ནོམ་ཡོད་པའི་ཁབ་རལ་འཆོས་སུ་བཅུག་ནས་ལེན་པའོ། ། ཁྲི་རྐང་འཆོས་པའི་ལྟུང་བྱེད་ནི། ཁྲི་རྐང་ཁྲུ་གང་ལས་མཐོ་བ་འཆོས་པའོ། ། ཤིང་བལ་གྱིས་གོས་པར་བྱེད་པའི་ལྟུང་བྱེད་ནི། དགེ་འདུན་གྱི་ཁྲི་ལ་བསམ་བཞིན་དུ་ཤིང་བལ་གྱིས་གོས་པར་བྱེད་པའོ། །
གདིང་བ་ཚད་ལྷག་བྱེད་པའི་ལྟུང་བྱེད་ནི། གདིང་བ་སྲིད་དང་ཞེང་གི་ཚད་ལས་ལྷག་པ་འཆང་བའོ། ། གཡན་པ་དགབ་པ་ཚད་ལས་ལྷག་པའི་ལྟུང་བྱེད་དང༌། དབྱར་གྱི་གོས་རས་ཆེན་ཚད་ལས་ལྷག་པའི་ལྟུང་བྱེད་དང༌། ཆོས་གོས་ཚད་ལས་ལྷག་པའི་ལྟུང་བྱེད་གསུམ་སྟེ་དེ་དག་རྣམས་སོ། ། དེ་རྣམས་ནི་སྤྱད་ན་ངན་འགྲོར་ལྟུང་བར་བྱེད་ཅིང་སྤང་འབྲལ་སྔོན་དུ་གཏང་མི་དགོས་པར་བཤགས་པ་ཙམ་གྱིས་འདག་པས་འབའ་ཞིག་པའི་སྡེ་ཞེས་བྱའོ། ། བཞི་པ་སོར་བཤགས་ཀྱི་སྡེ་ནི། མ་ཡི་ཟས་ལེན་མ་ཕེབ་བྲིམ་པ་ཟ། ། ཁྲིམས་དྲལ་གྲོང་འགྲོ་ནགས་མ་མྱུལ་བར་ཟ། ། སོར་བཤགས་སྡེ་ཡིན། །
ཅེས་པ་སྟེ། དགེ་སློང་མ་ཡི་ཟས་ལེན་པའི་སོར་བཤགས་ནི། གྲོང་དུ་དགེ་སློང་མ་ཉེ་དུ་མ་ཡིན་པས་རང་ཉིད་ཀྱི་བསོད་སྙོམས་སུ་བསླངས་པའི་ཟས་དགེ་སློང་གིས་སློང་བའོ། ། གྲལ་རིམ་དུ་མ་ཕེབ་པར་བྲིམ་དུ་འཇུག་པ་མ་བཟློག་པར་ཟ་བའི་སོར་བཤགས་ནི། དགེ་སློང་གསུམ་ཡན་ཆད་ཁྱིམ་པས་མགྲོན་དུ་བོས་ཏེ་བསྐོ་བཤམ་དགེ་སློང་མས་བྱས་པ་ན། དེས་ངོས་མགྲོན་གྱིས་གོང་མ་ནས་རིམ་བཞིན་བྲིམ་མི་འཇུག་པར་འོག་ཏུ་རང་ལ་བྲིམ་བྱུང་ན། གོང་མར་བྲིམས་ཤིག་ཟེར་བ་ལྟ་བུའི་ཚིག་གིས་མ་བཟློག་པར་བླངས་ཏེ་ཟོས་པའོ། ། བསླབ་པ་དྲལ་ཏེ་ཁྱིམ་དུ་འཇུག་པ་ནི། སྦྱིན་བདག་ཟས་ནོར་གྱིས་ཕོངས་པར་གྱུར་པ་ལ་ཁྱིམ་གྱི་བསླབ་པའི་སྡོམ་པ་སྦྱིན་པར་བྱ་སྟེ། དེའང་གསོལ་བའི་༼ཝཾ༣༦བ༽ལས་ཀྱིས་སྦྱིན་ནོ། །
དེ་སླར་བག་ཡངས་དགོས་ནའང་ལས་ཀྱིས་བྱའོ། ། ཁྱིམ་གྱི་བསླབ་སྡོམ་དེ་བྱིན་ཟིན་ནས་དགེ་སློང་རྣམས་ཀྱིས་དེ་ལས་ཉུང་མ་སོགས་ལས་གཞན་པའི་བསོད་སྙོམས་མི་སློང་སྟེ་སློང་ན་ལྟུང་བ་འདིར་འགྱུར་རོ། ། ནགས་མ་མྱུལ་བར་ཟ་བའི་སོར་བཤགས་ནི། དགོན་པ་འཇིགས་པ་དང་བཅས་པའི་སར་ནགས་མྱུལ་བར་བསྐོས་པའི་དགེ་སློང་གིས་འཇིགས་པ་ཡོད་མེད་མ་ཉུལ་བར་ཀུན་དགའ་ར་བའི་ཕྱི་རོལ་ཏུ་རང་ཉིད་ཟས་ཟོས་པའོ། ། བཞི་པོ་དེ་ལྟུང་བ་དག་པར་བྱེད་པའི་ཚེ་སྨྲེ་སྔགས་འདོན་པའི་རྣམ་པར་བརྗོད་པས་སོ་སོར་བཤགས་དགོས་པས་དེ་སྐད་དུ་གྲགས་པ་ཡིན་ནོ། ། ལྔ་པ་ཉེས་བྱས་ཀྱི་སྡེ་བརྒྱ་དང་བཅུ་གཉིས་ནི། གོས་བགོ་བ་ཡི་བཅུ། སྤྱོད་ཡུལ་ཉི་ཤུ་སྟན་ལ་འདུག་པའི་དགུ། ། ཟས་བརྒྱད་ཟ་ཚུལ་ཉེར་གཅིག་ལྷུང་བཟེད་ཀྱི། ། བཅུ་བཞི་ཆོས་བཤད་ཉེར་དྲུག་སྒྲུབ་ཚུལ་གསུམ། །
རྒྱུ་བ་གཅིག་སྟེ་ཉེས་བྱས་སྡེ་ཚན་རྣམས། ། བསྡོམས་པས་ཉིས་བརྒྱ་ལྔ་བཅུ་རྩ་གསུམ་མོ། ། འདིའི་ངོས་འཛིན་བརྗོད་བདེ་བའི་ཕྱིར་གོ་སླའི་ཚིགས་བཅད་དུ་བསྡེབ་པར་བྱ་སྟེ། དང་པོ་གོས་བགོ་བའི་སྡེ་བཅུ་ནི། ཤམ་ཐབས་མཐོ་དམན་མཉམ་པའི་ཟླུམ་པོར་བགོ ། ཧ་ཅང་ཐུང་ནས་བརྩེངས་དང་རིང་ནས་འཇོལ། ། མས་སྣ་གླང་ཆེན་སྣ་ལྟར་ཕྱོགས་སུ་དཔྱངས། ། གོང་ནས་ཏཱ་ལའི་ལོ་མ་བཞིན་དུ་བལྟེབ། ། སྐ་རགས་བར་ནས་འཕུར་མ་བཞིན་དུ་འབུར། ། སྐ་རགས་གོང་དུ་སྦྲུལ་མགོའི་གདེངས་ཀ་ལྟར། །
མཐོ་དམན་ཅན་རྣམས་ནམ་ཡང་མི་བྱ་ཞིང༌། ། སྣམ་སྦྱར་བླ་གོས་དག་ཀྱང་ཟླུམ་པོར་བགོ ། ཧ་ཅང་རིང་དང་ཐུང་བ་མིན་པའོ། ། གཉིས་པ་སྤྱོད་ཡུལ་འགྲོ་བ་ཉི་ཤུ་ནི། ། དྲན་དང་ཤེས་བཞིན་ལུས་ངག་ཡོངས་སུ་བསྡམ། ། གོས་ཚགས་ལེགས་པར་བགོ་ཞིང་ཅ་ཅོ་བསྐྱུང༌། ། མིག་མི་གཡེང་ཞིང་གཉའ་ཤིང་གང་ཙམ་བལྟ། ། མགོ་བོ་མི་གཏུམས་ཤམ་ཐབས་བརྫེ་མི་བྱེད། ། བླ་གོས་ཕྲག་པ་གཉིས་ཀར་གཟར་བ་མིན། ། ལག་གཉིས་མདུན་ནས་གཉའ་༼ཝཾ༣༧ན༽བར་བསྣོལ་བ་དང༌། །
རྒྱབ་ནས་ལྟག་པར་བསྣོལ་ཏེ་འགྲོ་མི་བྱ། ། མཆོངས་དང་གོམ་རྒྱངས་རྐང་པའི་རྟིང་པ་དང༌། ། བྲང་བ་ཁོ་ན་བཙུགས་ནས་མི་འགྲོ་ཞིང༌། ། ལག་པ་དཀུར་བརྟེན་གྲུ་རྒྱངས་བཅས་མི་འགྲོ། ། ལུས་ཉིད་ཀྱོག་པོར་མི་བསྒྱུར་ལག་མི་གཡོབ། ། མགོ་བོ་མི་བསྒྱུར་གཞན་དང་ཕྲག་མི་སྤྲད། ། ཕན་ཚུན་ལག་པ་སྦྲེལ་ནས་མི་འགྲོའོ། ། གསུམ་པ་སྟན་ལ་འདུག་པའི་ཚུལ་དགུ་ནི། ། ཁྱིམ་བདག་སོགས་ཀྱིས་བསྡད་པར་མ་བགོས་དང༌། ། སྟན་ལ་སྲོག་ཆགས་ཡོད་མེད་མ་བརྟགས་དང༌། །
ལུས་ཀྱི་ལྗིད་བསྐྱུར་རྐང་པ་བསྣོལ་ཏེ་བརྐྱང༌། ། བརླ་གཉིས་དང་ནི་ལོང་བུ་བརྩེགས་པ་དང༌། ། ཁྲི་འོག་རྐང་བཀུག་རྐང་གཉིས་གདངས་ཏེ་བགྲད། ། འདོམས་པར་བསྟན་པའི་སྐྱོན་དགུ་སྤངས་ལ་འདུག ། ཞར་བྱུང་བསླབ་བྱ་ལག་པས་འགྲམ་མི་བརྟེན། ། རྒྱབ་ཏུ་འདུག་སྟན་ཁུར་ནས་མི་འགྲོའོ། ། བཞི་པ་ཟས་ལེན་ཚུལ་ལ་བརྒྱད་ཚན་གཅིག ། ཟས་རྣམས་ལྷུང་བཟེད་ཁ་ལས་མཐོར་མི་ལེན། ། འབྲས་ཆན་ཚོད་མ་མང་ཉུང་མཉམ་པར་ལེན། ། གྲལ་རིམ་མཐར་ཆགས་སྔ་ཕྱི་མེད་པར་ལེན། །
བླང་ཚེ་མི་གཡེང་ལྷུང་བཟེད་མིག་གིས་ལྟ། ། ཟས་མ་བྱུང་བར་ལྷུང་བཟེད་མི་བཟེད་ཅིང༌། ། ཚོད་མ་འདོད་ནས་འབྲས་ཆན་འགེབས་པ་དང༌། ། འབྲས་ཆན་འདོད་ནས་ཚོད་མ་འགེབས་མི་བྱ། ། བཟའ་བཅའི་སྟེང་དུ་སྣོད་གཞན་མི་བཟེད་དོ། ། ལྔ་པ་ཁ་ཟས་སྤྱོད་ཚུལ་ཉེར་གཅིག་ནི། སྤྱོད་ལམ་མི་ལེགས་པ་ཡིས་བཟའ་མི་བྱ། ། ཁམ་ཚད་ཧ་ཅང་ཆེ་དང་ཆུང་བ་མིན། ། འཇིག་རྟེན་དང་མཐུན་རན་པར་བཟའ་བར་བྱ། ། ཁ་སྒོར་ཟས་མ་སླེབ་པར་ཁ་མི་གདངས། །
ཁ་ནང་ཟས་ཀྱིས་བཀང་ནས་གཏམ་མི་སྨྲ། ། མི་ཞིམ་ཙུག་ཙུག་ཞིམ་ལ་ཅག་ཅག་དང༌། ། གྲང་ལ་ཧུ་ཧུ་ཚན་མོར་ཕུ་ཕུ་དང༌། ། ཁ་ཡི་ཕྱི་རོལ་ལྕེ་ཕྱུང་བཟའ་མི་བྱ། ། ཆན་སོགས་འབྲུ་མ་རེ་རེར་འཐུ་བ་དང༌། ། ཟས་ལ་འཕྱ་སྨོད་མཁུར་བ་གཡས་གཡོན་སྤོ། རྐན་སྒྲ་ཏོག་ཅིང་༼ཝཾ༣༧བ༽ཁམ་འཕྲོ་སོ་ཡིས་གཅོད། ། ལག་པ་སྣོད་དུ་འགོས་པ་ལྕེ་ཡིས་ལྡག ། ལག་པར་ཟས་ཀྱིས་འགོས་པ་སྤྲུགས་པ་དང༌། ། ལྷུང་བཟེད་ཟས་དང་བཅས་པ་སྐྱོམ་སྐྱོམ་བྱེད། །
ཟས་ལ་མཆོད་རྟེན་དབྱིབས་བཅོས་ཟ་རྣམས་སྤངས། ། དྲུག་པ་ལྷུང་བཟེད་སྤྱོད་ཚུལ་བཅུ་བཞི་ནི། ། དགེ་སློང་གཞན་གྱི་ལྷུང་བཟེད་འཕྱས་མི་གདགས། ། ལག་པ་ཟས་སྦགས་ཆུ་སྣོད་ལ་མི་རེག ། གཞན་ལ་ཟས་དང་བཅས་པའི་ཆུ་མི་འཐོར། ། ཟས་བཅས་འཁྲུད་ཆུ་ཁྱིམ་གཞན་འཕོ་མི་བྱ། ། ཟས་ཀྱི་ལྷག་མ་ལྷུང་བཟེད་ནང་མི་བླུག ། ལྷུང་བཟེད་འོག་སྟེགས་མེད་པར་ས་རྗེན་དང༌། ། གཡང་ས་གད་ཁ་དཀན་གཉེར་གཟར་བཞི་ལ། ། མི་བཞག་གད་གཡང་དཀན་གཉེར་གསུམ་པོ་དང༌། །
འགྲེང་བཞིན་ལྷུང་བཟེད་མི་བཀྲུ་འབབས་ཆུ་ཡི། ། རྒྱུན་ལས་ལྡོག་སྟེ་དེ་ཡིས་མི་བཅུའོ། ། བདུན་པ་ཆོས་སྟོན་ཚུལ་ལ་ཉེར་དྲུག་སྟེ། ། ཉན་པོ་མི་ན་བཞིན་དུ་འདུག་པ་ལ། ། རང་ཉིད་འགྲེངས་ཏེ་འཆད་དང་དེ་བཞིན་དུ། ། ཉལ་དང་ཁྲི་སྟན་ཆེ་མཐོར་འདུག་པ་དང༌། ། མདུན་འགྲོར་རྒྱབ་དང་དབུས་འགྲོར་མདུན་ནས་བཤད། ། མགོ་དཀྲིས་གོས་བརྫེས་བླ་གོས་ཕྲག་གཉིས་གཟར། ། ལག་པ་གཉའ་གོང་བསྣོལ་དང་ལྟག་པར་བསྣོལ། ། ཐོར་ཚུགས་བཅིངས་དང་ཞྭ་གྱོན་ཅོད་པན་བཏགས། །
མེ་ཏོག་ཕྲེང་དང་དར་སོགས་ཐོད་ཀྱིས་དཀྲིས། ། གླང་ཆེན་རྟ་ཞོན་ཁྱོགས་དང་བཞོན་པར་འདུག ། མཆིལ་ལྷམ་གྱོན་ཞིང་ལག་ན་མཁར་བ་གདུགས། ། མཚོན་ཆ་རལ་གྲི་མདའ་གཞུ་ཐོགས་པ་དང༌། ། གོ་ཆ་གྱོན་ལ་བཤད་རྣམས་མི་བྱའོ། ། བརྒྱད་པ་སྒྲུབ་པའི་ཚུལ་གསུམ་ནད་མེད་པས། ། འགྲེང་བཞིན་པ་དང་ཆུ་དང་རྩ་སྔོན་ནང༌། ། བཤང་གཅི་མི་འདོར་ཆུ་ལ་མཆིལ་སྣབས་དང༌། ། སྐྱུག་པ་སོགས་ཀྱང་འདོར་བར་མི་བྱའོ། ། དགུ་པ་རྒྱུ་བ་གཅིག་ནི་གནོད་མེད་པར། །
ཤིང་ལ་མི་གང་༡ལྷག་པར་མི་འཛེག་གོ ། དེ་ལྟར་ཉེས་བྱས་བརྒྱ་དང་བཅུ་གསུམ་པོ་དེ་དག་ནི་སྤྱད་ན་ཉེས་བྱས་ཙམ་དུ་འགྱུར་ལ། ༼ཝཾ༣༨ན༽དེ་ལས་བཟློག་སྟེ་བསླབ་པར་བྱ་དགོས་པས་དེ་སྐད་ཅེས་བྱའོ། ། དེ་བས་ན་གོས་ཚགས་མཐོང་ན་ཡིད་དུ་འོང་ཞིང་སྤྱོད་ལམ་ཞི་དུལ་དང་ལྡན་པས་བསོད་སྙོམས་ཀྱི་ཁྱིམ་དུ་འཇུག་ཅིང་མཉམ་པར་བཞག་པའི་འདུག་སྟངས་ཀྱིས་འཁོད་ལ་བག་ཡོད་པས་བཟའ་བཏུང་ལ་ལོངས་སྤྱོད་ཅིང༌།

དྲན་པ་མངོན་དུ་བཞག་ནས་ཆོས་ཀྱི་གཏམ་སྐབས་དང་འཚམས་པས་མགུ་བ་བསྐྱེད་པར་བྱ་བ་ཡིན་ནོ། ། ལྟུང་བ་སྡེ་ལྔ་པོ་བསྡོམས་པས་དགེ་སློང་གི་ཁྲིམས་ཉིས་བརྒྱ་ལྔ་བཅུ་རྩ་གསུམ་སྟེ། ཐམས་ཅད་ཀྱང་བསྡུ་ན་བཅས་པའི་ཁ་ན་མ་ཐོ་བ་དང་རང་བཞིན་གྱི་ཁ་ན་མ་ཐོ་བ་གཉིས་སུ་འདུ། དེ་ལས་རང་བཞིན་གྱིས་ཁ་ན་མ་ཐོ་བ་ཞེས་པ་ནི་ཁྱིམ་པ་སོགས་འཇིག་རྟེན་པ་ཐམས་ཅད་ལ་སྡིག་པ་ཡོད་པར་གྲགས་པའི་སྲོག་བཅད་པ་ལྟ་བུའོ། ། བཅས་པའི་ཁ་ན་མ་ཐོ་བ་ནི་རབ་བྱུང་རྣམས་ཀྱིས་སྤྱད་མི་རུང་ཞིང་ཁྱིམ་པ་རྣམས་ལ་སྡིག་པ་མེད་པར་གྲགས་པ་ཕྱི་དྲོའི་ཁ་ཟས་ལྟ་བུའོ། ། དེ་ཐམས་ཅད་ལའང་འདིའི་སྐབས་སུ་ལྟུང་བ་ཞེས་སུ་གྲགས་པ་ནི་དེ་སྤྱད་ན་ངན་འགྲོ་ལ་ལྟུང་བས་དེ་སྐད་དུ་གྲགས་སོ། ། གཉིས་པ་དགེ་སློང་མའི་བསླབ་བྱ་ནི། དགེ་སློང་མ་ལ་སུམ་བརྒྱ་དྲུག་ཅུ་བཞི། ། དགེ་སློང་མ་ལ་རྩ་བའི་ལྟུང་བ་ཕམ་པ་བརྒྱད། ལྷག་མ་ཉི་ཤུ། སྤང་ལྟུང་སོ་གསུམ།
ལྟུང་བྱེད་བརྒྱ་དང་བརྒྱད་ཅུ། སོར་བཤགས་བཅུ་གཅིག ། ཉེས་བྱས་བརྒྱ་དང་བཅུ་གཉིས་ཏེ་བསྡོམས་པས་སུམ་བརྒྱ་དང་དྲུག་ཅུ་རྩ་བཞི་ཡོད་ཀྱང་ཡུལ་དུས་འདིར་ལག་ལེན་བྱེད་པ་མེད་པས་མ་སྤྲོས་པ་རྟོགས་པར་འདོད་ན་གཞན་དུ་ཤེས་པར་བྱའོ། ། དགག་པའི་བསླབ་བྱ་ཚུལ་ཁྲིམས་མི་མཐུན་ཕྱོགས། ། དེ་དག་རྣམས་ནི་སྤང་བར་བྱ་བ་དགག་པའི་བསླབ་བྱ་ཚུལ་ཁྲིམས་ཀྱི་མི་མཐུན་ཕྱོགས་རྣམས་ཡིན་པས་ངོ་ཤེས་པའི་སྒོ་ནས་བསྲུང་བར་བྱའོ། ། གཉིས་པ་སྒྲུབ་པའི་བསླབ་བྱ་ནི། ལུང་ལས། རབ་བྱུང་གསོ་སྦྱོང་གཞི་དང་ནི། ། དགག་དབྱེ་དབྱར་དང་ཀོ་ལྤགས་གཞི། ། སྨན་དང་གོས་དང་སྲ་བརྐྱང་༼ཝཾ༣༨བ༽དང༌། །
ཀཽ་ཤཱམྦཱི་དང་ལས་ཀྱི་གཞི། ། དམར་སེར་ཅན་དང་གང་ཟག་དང༌། ། སྤོ་དང་གསོ་སྦྱོང་གཞག་པ་དང༌། ། གནས་མལ་དང་ནི་རྩོད་པ་དང༌། ། དགེ་འདུན་དབྱེན་རྣམས་བསྡུས་པ་ཡིན། ། ཅེས་གཞི་བཅུ་བདུན་དུ་གསུངས་ཏེ། གཞི་ཞེས་བྱ་བ་ནི་བསྟུའི་སྒྲ་ལས་བསླབ་པ་གསུམ་གྱི་རྟེན་བྱེད་པའི་དོན་ཏོ། ། དེ་ལས་དང་པོ་ནི་གོང་དུ་སོང༌། གཞན་བཅུ་དྲུག་པོའང་བསྡུ་ན་ལྔ་སྟེ། བསླབ་པ་ཡོངས་སུ་སྦྱོང་བའི་གཞི།
བདེ་བར་གནས་པའི་རྐྱེན་གྱི་གཞི། ཆོ་ག་ཁྱད་འབྲེལ་ལས་ཀྱི་གཞི། ཉེས་པ་དག་བྱེད་ཕྱིར་བཅོས་གཞི། མཐའ་གཉིས་སྤངས་པ་གནས་མལ་གྱི་གཞི་རྣམས་སོ། ། དེའི་དང་པོ་ལ་གཉིས། མདོར་བསྟན། རྒྱས་བཤད་དོ། ། དང་པོ་ནི། བསྒྲུབ་པའི་གཞི་ལ་བསླབ་པ་ཡོངས་སྦྱོང་གསུམ། ། བསྒྲུབ་པའི་བསླབ་བྱ་གཞི་བཅུ་བདུན་དུ་གྲགས་པའི་ཐོག་མ་བསླབ་པ་ཡོངས་སུ་སྦྱོང་བར་བྱེད་པའི་གཞི་ནི་གསུམ་མོ། །
གཉིས་པ་ལ་གསུམ། གསོ་སྦྱོང༌། དབྱར་གནས། དགག་དབྱེའོ། ། དང་པོ་ནི། ཞི་གནས་གསོ་སྦྱོང་སེམས་དང་ཤེས་རབ་སྦྱོང༌། ། མཐུན་པ་ཟླ་བ་ཕྱེད་ཕྱེད་བཀྲ་ཤིས་དང༌། ། གནོད་ཞི་རྩོད་པ་ཟློག་རྣམས་དུས་དེར་བྱ། ། བསླབ་པ་གསུམ་གྱི་ཡོན་ཏན་གསོ་ཞིང་ཉེས་ལྟུང་སྦྱོང་བའི་གསོ་སྦྱོང་དེ་ལ་གཉིས་ཏེ། ཞི་གནས་ཀྱི་གསོ་སྦྱོང་ནི།
ཚུལ་ཁྲིམས་དང་ལྡན་ཞིང་མ་ཆགས་འཕགས་རིགས་ཞེས་འདོད་ཆུང་ཆོག་ཤེས་དང་ལྡན་པ་དེས་ཐོག་མར་ལམ་གྱི་རྒྱུ་སྡེ་སྣོད་ཐོས་པ་དང་དེའི་དོན་བསམ། དེ་ནས་སྤོང་ཁང་བརྩིགས་ཤིང་ཞལ་ཏ་པ་བསྐོས་ལ་སེམས་གནས་པའི་ཐབས་དགུས་ཞི་གནས་བསྒྲུབ་ཅིང༌། དྲན་པ་ཉེ་བར་གཞག་པ་བཞི་སོགས་ཀྱིས་ལྷག་མཐོང་གི་ཤེས་རབ་བསྐྱེད་ལ། ལམ་ལྔ་བྱང་ཕྱོགས་སོ་བདུན་གྱིས་བགྲོད་ནས་འབྲས་བུ་བཞི་འཐོབ་པར་བྱེད་པའོ། ། མཐུན་པའི་གསོ་སྦྱོང་ནི། ཀརྨ་ཤ་ཏཾ་ལས། མཐུན་པའི་གསོ་སྦྱོང་ནི་རྣམ་པ་ལྔ་སྟེ། བཅུ་བཞི་པ་དང༌། བཅོ་ལྔ་པ་དང༌། ༼ཝཾ༣༩ན༽བཀྲ་ཤིས་པའི་གསོ་སྦྱོང་དང༌།
གནོད་པ་དབྱུང་བའི་གསོ་སྦྱོང་དང༌། བསྡུམ་པའི་གསོ་སྦྱོང་དང་ལྔའོ། ། ཞེས་པ་ལྟར་ལྔ་ལས། དང་པོ་ནི། ལོ་ཆེན་དྷརྨ་ཤྲཱིས། ཧོར་ཟླ་དང་སྦྱར་ཟླ་བ་ནི། ། བཅུ་གཅིག་དང་པོ་གསུམ་པ་ལྔ། ། བདུན་པ་དགུ་པའི་མར་ངོ་ལ། ། ཉིན་ཞག་བཅུ་བཞིའོ། ། ཞེས་དང༌།
གཉིས་པ་ནི། དེ་ལྷག་གི ། ངོ་གཉིས་རེ་རེར་ཉིན་ཞག་ནི། ། བཅོ་ལྔ་བཅོ་ལྔར་ཤེས་པར་བྱ། ། འདི་ལས་གཞན་དུ་སྨྲ་བ་འཁྲུལ། ། ཞེས་གསུངས་ཏེ། དེའང་མཚོ་སྣ་པ་དང་བྱ་འདུལ་སོགས་ཀྱིས་ཧོར་ཟླ་བཅུ་པའི་མར་ངོའི་ཚེས་གཅིག་ནས་དགུན་ར་མགོ་ཟླར་བྱས་ཏེ་དུས་ཀྱི་འགོ་བཟུང་བས། དེ་ནས་ཟླ་བ་ཕྱེད་དང་གཉིས་འདས་པ་ཧོར་ཟླ་བཅུ་གཅིག་པའི་མར་ངོ་ལ་རྒྱལ་ཟླའི་བཅུ་བཞི་པ་འབྱུང་བའི་དབང་དུ་མཛད་པ་ཡིན། བུ་སྟོན་སོགས་ཀྱིས་དགུ་པའི་བཅུ་དྲུག ། མཆིམས་སོགས་སྔ་རབས་པ་རྣམས་བརྒྱད་པའི་བཅུ་དྲུག་ནས་བཟུང་བ་ཡོད་ལ།
ཞྭ་དམར་དྲུག་པ་ནི་བུ་སྟོན་དང་མཐུན་ནོ། ། གང་ལྟར་ཉིན་ཞག་བཅུ་བཞི་པ་དྲུག ། བཅོ་ལྔ་པ་བཅོ་བརྒྱད་དེ། དེ་དག་ལ་དུས་ངེས་པའི་གསོ་སྦྱོང་བྱའོ། ། དེའི་གནས་ནི་གྲུབ་པ་བྲག་ཕུག་ལྟ་བུ། བགྱིས་པ་ཁང་པ་ལྟ་བུ། ལགས་པའམ་ཟིན་པ་ནི་ཤིང་གྲིབ་ལྟ་བུ་ལ་མཚམས་ཆེ་ཆུང་གང་རུང་བཅད་པ་ལ། བྱེད་པ་པོ་རབ་བྱུང་སྡེ་ལྔས། སྦྱོར་བ་ལྟུང་བ་བྱུང་ན་བཤགས་བསྡོམས་བྱིན་རླབས་བྱ་ཞིང་ཚད་དང་ལྡན་པའི་གཎྜིས་དགེ་འདུན་བསྡུས་ལ་རྒྱུན་ཆགས་གསུམ་པ་དང་ཆོས་འཆད་ཉན་གྱི་དོད་ཚུལ་ཁྲིམས་རབ་བསྔགས་ཀྱི་མདོ་འདོན། རྒྱུད་དག་པ་དང་བློ་མཐུན་བྱས་ལ་འདུ་བར་མི་ནུས་པས་གསོ་སྦྱོང་ཉམས་སུ་མྱོང་བ་བསྒྲུབ།
དངོས་གཞི་གནས་བརྟན་གྱིས་སོ་ཐར་གྱི་མདོ་འདོན་ཞིང་རྗེས་བསྔོ་སྨོན་བྱ་བ་སོགས་སོ། ། གནས་དེར་དགེ་སློང་གསུམ་ལས་མེད་ན་ཕན་ཚུན་གཅིག་གི་མདུན་ན་གཅིག་འདུག་ནས་བྱིན་གྱིས་བརླབས་ཤིང༌། རང་གཅིག་པུ་ལས་མེད་ན་ཡིད་ཀྱིས་བསམ་ཞིང་བརྗོད། དེ་ཙམ་ཡང་མ་གྲུབ་ན་ཐུབ་པའི་༼ཝཾ༣༩བ༽སྔོན་གྱི་གསོ་སྦྱོང་ཚིགས་སུ་བཅད་པ་ཕྱེད་དང་བཞི་ཙམ་འདོན་པར་བྱའོ། ། དེ་དག་གི་སྐབས་སུ་གནས་བརྟན་གྱི་ཚད་ནི། སྤྱིར་གནས་བརྟན་རྒྱལ་ཚབ་ལྟ་བུ་ཞེས་བསྙེན་པར་རྫོགས་ནས་ལོ་ཉི་ཤུ་རྩ་ལྷག་ལོན་པ་དང༌། གནས་བརྟན་སེང་གེ་ལྟ་བུ་ཞེས་རྫོགས་ནས་ཉི་ཤུ་ལོན་པ་སྟེ་འདུལ་བ་ལ་མཁས་པ་གཞན་ལ་བརྟེན་མི་དགོས་པའི་རང་དབང་ཅན་ནོ། ། བྱིས་པ་ལྟ་བུ་ཞེས་རྫོགས་ནས་དྲུག་ཅུ་ལོན་ཡང་འདུལ་བ་མི་ཤེས་པ་དང༌། གནས་བརྟན་སྲེད་ད་ལྟ་བུ་ཞེས་ཚུལ་ཁྲིམས་འཆལ་པ་བཞིར་བཤད་པ་ལས་སྔ་མ་གཉིས་བཟུང་ངོ༌། ། གསུམ་པ་ནི།
རབ་གནས་སོགས་བཀྲ་ཤིས་པའི་དུས་དང༌། ཆར་ཧ་ཅང་ཆེ་བ་དང་ཆུང་བ་དང༌། བྱི་བ་ནེ་ཙོ་ཆ་ག་པ་རྒྱལ་པོ་ངན་པ་སོགས་བཀྲ་མི་ཤིས་པ་ཤིས་པར་བྱ་བའི་དུས་སུའོ། ། བཞི་པ་ནི། སེར་བ་ཆོམ་རྐུན་ནད་ཡམས་སོགས་གནོད་པ་བྱུང་ཟིན་ལྡོག་པའམ་སླར་མི་འབྱུང་བའི་ཕྱིར་བྱེད་པའོ། ། ལྔ་པ་ནི། དགེ་འདུན་བྱེ་བ་བསྡུམ་པའི་ཕྱིར་གསོ་སྦྱོང་བྱེད་པའོ། ། དེ་ལྟར་བཀྲ་ཤིས་པ་སོགས་དུས་མ་ངེས་པའི་གསོ་སྦྱོང་གསུམ་ཡང༌། གསོལ་བའི་ལས་ཀྱི་ཚེ་རང་རང་གི་དུས་བརྗོད་དགོས་པའི་ཁྱད་པར་ཙམ་མ་གཏོགས་གཞན་ཆོ་ག་ཐམས་ཅད་དུས་ངེས་པའི་གསོ་སྦྱོང་དང་འདྲའོ། ། གཉིས་པ་དབྱར་གནས་ནི།
དབྱར་གནས་སྔ་ཕྱི་གཉིས་ཡོད་ཟླ་གསུམ་མཐར། ། དབྱར་གནས་ལ་གཉིས་ཏེ། དབྱར་སྔ་མ་དང༌། ཕྱི་མའོ། ། དེ་གཉིས་ཀྱི་ཁྱད་པར་དབྱར་སྔ་མ་ཡིན་ན་གྲོ་ཞུན་ཟླ་བ་དབྱར་ཟླ་ཐ་ཆུང་གི་མར་ངོའི་ཚེས་གཅིག་དང༌། ཕྱི་མ་ཡིན་ན་ཁྲུམ་ཟླ་སྟོན་རའི་མར་ངོའི་ཚེས་གཅིག་ནས་དབྱར་ཟླ་གསུམ་དུ་ཁས་ལེན་པའམ། བུ་སྟོན་སོགས་ཀྱིས་སྣོན་ཟླའི་བཅུ་དྲུག་ལ་དབྱར་སྔ་མ་ཁས་ལེན་པ་ལེགས་གསུངས་ཤིང་ཞྭ་དམར་དྲུག་པའང་དེ་ལྟར་བཞེད། གང་ལྟར་རིང་སྦྱོར་འཐབ་བཀྲོལ་ཅན་མེད་ཅིང་སྡེ་སྣོད་འཛིན་པ་སོགས་ཡོད་པས་བདེ་བར་གནས་པའི་རྐྱེན་ཚང་བར་གཙུག་ལག་ཁང་བྱི་དོར་སོགས་སྔ་རོལ་ནས་བྱས། ཉེ་སྦྱོར་གསོ་སྦྱོང་གི་མཇུག་ཏུ་ཚུལ་ཤིང་བྲིམ་ཞིང་གནས་༼ཝཾ༤༠ན༽མལ་སྟོབ། དངོས་གཞི་ཕྱི་ནང་བླ་གབ་དང་བཅས་པའི་གནས་སུ་དགེ་སློང་གི་མདུན་དུ་སྔགས་ཚིག་ལན་གསུམ་བརྗོད་པས་གནས་པར་ཁས་བླངས་ཏེ།
བྱིན་གྱིས་མ་བརླབས་པར་མཚམས་ཀྱི་ཕྱི་རོལ་ཏུ་སྐྱ་རེངས་འཆར་བར་མི་སྡོད་པར་ཐོས་བསམ་སྒོམ་པ་ལ་བརྩོན་པའི་མཐར་དགག་དབྱེ་བྱའོ། ། གསུམ་པ་དགག་དབྱེ་ནི། དུས་དང་དུས་མིན་ལ་ཡང་དགག་པ་དབྱེ། ། དགག་དབྱེ་ལ་གསུམ། དུས་དང༌། དུས་མ་ཡིན་པ་དང༌། ཡང་སྒྲས་གློ་བུར་དུའང་བྱ་དགོས་པའོ། ། དང་པོ་ནི། དབྱར་གནས་ཟླ་བ་གསུམ་རྫོགས་པའི་ཉ་ལ་བྱ་སྟེ། རིང་སྦྱོར་སྤྱོད་ཡུལ་གྱི་གྲོང་དུ་གོ་བར་བྱ་ཞིང་གཙུག་ལག་ཁང་བརྒྱན།
བཅུ་བཞིའི་མཚན་ཐོག་ཐག་ཏུ་ཆོས་ཀྱི་དོན་གཏན་ལ་དབབ། ཉེ་སྦྱོར་བཅོ་ལྔའི་ཉིན་ཕན་ཚུན་བཟོད་གསོལ་སོགས་ཀྱི་མཐར་བསྐོས་པའི་བྱེད་པ་པོས་གསོལ་བའི་ལས་ཀྱིས་ཐུགས་བསྟུན། དངོས་གཞི་རྩྭ་དརྦྷ་བཟུང་ལ་ལྟུང་བའི་དགག་དབྱེ་དང༌། དབྱར་ནང་གི་རྙེད་པ་བགོ་བའི་ཕྱིར་རྫས་ཀྱི་དགག་དབྱེ་བྱ། རྗེས་ཚེས་བཅུ་དྲུག་གི་ཉིན་གནས་ལ་ལྷག་པར་ཞེན་པ་སྤང་བའི་ཕྱིར་ལྗོངས་རྒྱུ་བར་བྱའོ། ། གཉིས་པ་ནི། གལ་ཏེ་རྐྱེན་དབང་གིས་ཟླ་བ་གསུམ་དབྱར་གནས་པར་མ་གྲུབ་ན་གསོ་སྦྱོང་གསུམ་མམ་གཉིས་སོང་བའི་འོག་ཏུ་དགག་དབྱེ་བྱར་རུང་བའོ། ། གསུམ་པ་ནི། དམག་འཁྲུག་ལ་སོགས་པའི་རྐྱེན་གྱིས་གློ་བུར་དུ་འགྱེས་དགོས་པ་བྱུང་ན་ཚོགས་ཀྱི་དགག་དབྱེ་བྱ། དགེ་སློང་གང་རུང་རྐྱེན་དབང་གིས་འགྲོ་དགོས་པ་བྱུང་ནའང་དེ་ལྟར་རོ། །
ཡང་དགེ་སློང་བཞི་ལས་མེད་ན་དགག་དབྱེ་བྱེད་པ་པོ་མི་བསྐོ་བར། གསོལ་བའི་ལས་དང་དགག་དབྱེ་དངོས་བྱའོ། ། དགེ་སློང་གསུམ་མམ་གཉིས་ལས་མེད་ན་དགག་དབྱེ་བྱིན་གྱིས་བརླབས། རང་གཅིག་པུ་ལས་མེད་ན་དངོས་གཞི་ཙམ་ལན་གསུམ་བརྗོད་པ་ཡིན་ནོ། ། དབྱར་གནས་ཀྱི་སྐབས་སུ་འཁྲུག་ལོང་སྐྱེད་པའི་རྒྱུ་ལྟུང་བ་གླེང་དྲན། ཆད་ལས། རྙེད་པ་བགོ་བ། ༼ཝཾ༤༠བ༽མཚམས་ཀྱི་ཕྱི་རོལ་ཏུ་མཚན་གཅིག་འདའ་བ་བཞི་པོ་དགག་བྱ་ཡིན་ལ། དེ་དག་གི་སྐབས་དབྱེ་བས་དགག་དབྱེ་ཞེས་བྱའོ། ། གཉིས་པ་བདེ་བར་གནས་པ་རྐྱེན་གྱི་གཞི་ལ་གཉིས།
གོས་དང༌། སྨན་ནོ། ། དང་པོ་ལ་གསུམ། སྲ་བརྐྱང༌། གོས། ཀོ་ལྤགས་ཀྱི་གཞིའོ། ། དང་པོ་ནི། བདེར་གནས་རྐྱེན་གྱི་གཞི་ནི་སྲ་བརྐྱང་འདིང༌། ། འཚོ་བ་བདེ་བར་གནས་པའི་རྐྱེན་ལ་གོས་སྨན་གཉིས་ཡོད་པའི་གོས་ཀྱི་བྱེ་བྲག ། བག་ཡངས་དང་འབྲེལ་བ་སྲ་བརྐྱང་འདིང་བ་ནི།
དབྱར་གནས་ཀྱི་རྙེད་པའི་ཆོས་གོས་གསར་པ་དགེ་འདུན་སྤྱི་ལ་དབང་བ་རྣམས་མང་ཉུང་གང་ཡང་རུང་བ་སྟེ། དབྱར་སྔ་ཕྱི་གང་ཡིན་པའི་དབྱར་གནས་གྲོལ་བའི་དགག་དབྱེའི་ཕྱི་ཉིན་ཚེས་བཅུ་དྲུག་ནས་ཟླ་བ་ལྔ་ཡི་བར་དུ་སྲ་བརྐྱང་འདིང་བར་དགེ་འདུན་གྱི་ལས་ཀྱིས་བསྐོས་ཏེ་དགེ་སློང་ལ་གཏད་ནས་དགེ་སློང་དེས་བཏིང་བའི་ཆོ་ག་དང་བཅས་པས་ལེན་ཏེ། ཚག་སྦྱོང་བྱེད་པ་ལས་མཚམས་ཀྱི་ཕྱི་རོལ་དུ་མི་ཁྱེར་བ་དང་མི་གཙང་བའི་ཁང་པ་དང་སྟེང་ཐོག་མེད་སར་མི་བཞག་པ་དང༌། དུས་དུས་སུ་རླུང་སེང་དང་རྡུལ་སྤྲུགས་སོགས་བྱའོ། ། འདི་འདིང་བ་པོ་ལ་འཆང་འབྲལ་འཇོག་གསུམ་གྱི་ལྟུང་བ་མེད་པ་སོགས་ཕན་ཡོན་བཅུར་གསུངས། བོད་དུ་རྒྱལ་པོའི་བཀས་བཅད་དེ་སྤྱོད་པ་བག་ཡངས་དང་འབྲེལ་བ་བཀག་པའི་དབང་གིས་འདིའི་ཕྱག་ལེན་མ་བྱུང་ངོ༌། ། གཉིས་པ་ནི། གོས་ལ་འཚོ་མཁོ་ལྷག་པའི་ཡོ་བྱད་དེ། ། འཚོ་བ་རུང་བས་ཁ་བསྒྱུར་བཅུ་གསུམ་མོ། ། འཚོ་བའི་ཡོ་བྱད་དང་འབྲེལ་བ་གོས་ལའང༌།
འཚོ་བའི་ཡོ་བྱད། མཁོ་བའི་ཡོ་བྱད། ལྷག་པའི་ཡོ་བྱད་གསུམ་གྱི་དང་པོ་འཚོ་བའི་ཡོ་བྱད་ནི། ལོག་འཚོས་མ་བསྒྲུབས་ཤིང་རྒྱུ་ཧ་ཅང་ངན་པ་དང་བཟང་བ་མ་ཡིན་པའི་རྒྱུར་རུང་བ་བལ་གོས་ལ་སོགས་པ་བདུན། རྔ་མོང་དང་རའི་སྤུ་ལ་སོགས་པ་མི་རུང་བ་ལས་མ་བྱས་ཤིང་སྤུ་ཤིན་ཏུ་ཆེ་བ་དང་ཁ་ཚར་ཕུན་ཚར་མ་བཅད་པ་སོགས་མ་ཡིན་པ། མི་རུང་བའི་ཚོན་ཆེན་བརྒྱད་སྤངས་ཏེ་རུང་བའི་ཚོན་གསུམ་གྱིས་ཁ་བསྒྱུར་བར་བྱའོ། ། ༼ཝཾ༤༡ན༽དེ་ལྟར་ཡང༌། རྒྱ་སྐྱེགས་ལེ་བརྒན་རྩི་དང་བཙོད། ། སྨན་ཤིང་རྩི་དང་མཐིང་ཤིང་མཚལ། ། སིནྡྷུ་ར་དང་གུར་གུམ་སྟེ། །
འདི་དག་ཚོན་ཆེན་བརྒྱད་དུ་འདོད། ། ཅེས་དང༌། སྔོན་པོ་བཙག་དང་ངུར་སྨྲིག་རྩི། ། འདི་དག་རུང་བའི་ཚོན་གསུམ་སྟེ། ། ཞེས་སོ། ། དེ་ལ་སྤྱིར་བཏང་དུ་གོས་མཚོན་གྱིས་དྲས་པ་ཞིག་དགོས་ཏེ། མཚོན་གྱིས་མ་དྲས་པའི་གོས་བཅང་བར་མི་བྱའོ། ། ཞེས་པས་གྲིས་དྲས་ནས་འཚོ་བའི་ཡོ་བྱད་བཅུ་གསུམ་པོ་གང་རུང་ཚད་དང་ལྡན་པར་དྲུབས་པ་སྟེ། སྣམ་སྦྱར། བླ་གོས།
མཐང་གོས། ཤམ་ཐབས། ཤམ་ཐབས་ཀྱི་གཟན། རྔུལ་གཟན། རྔུལ་གཟན་གྱི་གཟན། གདོང་ཕྱིས། རྣག་གཟན། གཡན་དགབ། སྐྲ་བཟེད། གདིང་བ།
དབྱར་གྱི་གོས་རས་ཆེན་རྣམས་སོ། ། དེ་ལ་སྣམ་སྦྱར་ནི་སྣམ་ཕྲན་དགུ་ནས་ཉེར་ལྔའི་བར་ཏེ། དགུ་མ། བཅུ་གཅིག ། བཅུ་གསུམ་མ་གསུམ་ནི་གླེགས་བུ་ཕྱེད་དང་གསུམ་མོ། ། བཅོ་ལྔ། བཅུ་བདུན། བཅུ་དགུ་གསུམ་ནི་གླེགས་བུ་ཕྱེད་དང་བཞི་པའོ། ། ཉེར་གཅིག ། ཉེར་གསུམ།
ཉེར་ལྔ་གསུམ་ནི་གླེགས་བུ་ཕྱེད་དང་ལྔ་པའོ། ། ཚད་ནི་ཆེ་སྐོར་གསུམ་དཔངས་སུ་ཁྲུ་གསུམ་དང་སྲིད་དུ་ཁྲུ་ལྔ། ཆུང་གསུམ། དེ་ལས་ཁྲུ་ཕྱེད་ཕྱེད་ཕྲི་བ། འབྲིང་གསུམ་དེ་གཉིས་ཀྱི་བར་རོ། ། བླ་གོས་ནི་སྣམ་ཕྲན་བདུན། གླེགས་བུ་ཕྱེད་དང་གསུམ་པ། ཚད་སྣམ་སྦྱར་ལྟར་གསུམ་མོ། ། མཐང་གོས་ནི་སྣམ་ཕྲན་ལྔ་དང་གླེགས་བུ་ཕྱེད་དང་གཉིས་པ། ཚད་དཔངས་སུ་ཁྲུ་དོ་དང༌།
སྲིད་དུ་ཁྲུ་ལྔའམ་བཞི། ཐ་ན་འཁོར་གསུམ་ཁེབས་པས་ཀྱང་རུང་ཞིང༌། ལུས་སྦོམ་པས་མི་ཡོགས་ན་རལ་ཁ་དཔུང་ཆད་སྣོན་པར་བཤད་དོ། ། སྤྱིར་ཁྲུ་ལ་རྡུལ་ཁྲུ། ལག་ཁྲུ། ལུས་ཁྲུ་གསུམ་ལས་འདིར་ལུས་ཁྲུ་སྟེ། མདོ་རྩར། ཁྲུའི་དོན་ནི་ལུས་ཀྱི་ཆ་བདུན་ལས་གཉིས་སོ། ། ཞེས་གསུངས་པའི་ཕྱིར། ཤམ་ཐབས་དང་དེའི་གཟན་མཐང་གོས་དང་ཚད་འདྲ་ཞིང༌།
རྔུལ་༼ཝཾ༤༡བ༽གཟན་དང་དེའི་གཟན་བླ་གོས་དང་ཚད་འདྲ་སྟེ། དེ་དང་དེ་ཉིན་མོ་དང་མཚན་མོ་མཐང་གོས་བླ་གོས་ཀྱི་འོག་ཏུ་གྱོན་པའི་གོས་ཡིན་པའི་ཕྱིར། གདོང་ཕྱིས་སྲིད་དང་ཞེང་དུ་ཁྲུ་གང་པ་རྣག་གཟན་བླ་གོས་དང་མཉམ་པ། སྐྲ་བཟེད་སྲིད་དུ་ཁྲུ་གསུམ་དང་ཞེང་དུ་ཁྲུ་ཕྱེད་དང་གཉིས་པ། གཡན་དགབ་སྲིད་དུ་ཁྲུ་དྲུག་དང་ཞེང་དུ་ཁྲུ་གསུམ། གདིང་བ་སྲིད་དུ་ཁྲུ་གསུམ་ཞེང་དུ་ཁྲུ་དོ་དང་སོར་དྲུག ། གླེགས་བུ་ཕྱེད་དང་གཉིས་པ། དབྱར་གྱི་གོས་རས་ཆེན་ནི། སྲིད་དུ་ཁྲུ་དགུ། ཞེང་དུ་ཁྲུ་གསུམ་དང་སོར་བརྒྱད་པའོ། །
གཉིས་པ་མཁོ་བའི་ཡོ་བྱད་ནི། འཚོ་བའི་ཡོ་བྱད་གང་རུང་གི་དབྱིབས་སུ་མ་དྲུབས་པའི་གོས་ཀྱི་ཁྱད་པར་ཁྲུ་གང་ཡན་ཆད་མ་ངེས་པ་དར་གོས་སྣམ་བུ་ལྟ་བུ་ནོར་གྱི་འདུ་ཤེས་སྐྱེ་བ་དང༌། ཞྭ་དང་སྐ་རགས་སོགས་གོས་ཀྱི་འདུ་ཤེས་སྐྱེ་བའི་ཡོ་བྱད་དག་གོ ། གསུམ་པ་ལྷག་པའི་ཡོ་བྱད་ནི། སྣམ་སྦྱར་གཉིས་པ་ལྟ་བུ་འཚོ་བའི་ཡོ་བྱད་གང་རུང་གི་དབྱིབས་སུ་དྲུབས་པའི་ལྷག་པོ་དང༌། སྐ་རགས་གཉིས་པ་ལྟ་བུ་མཁོ་བའི་ཡོ་བྱད་ཀྱི་གོས་ལྷག་པོ་དག་གོ ། གཞན་ཡང་འཚོ་བའི་ཡོ་བྱད་ཕྲན་ཚེགས་ཞྭ་ལྷམ་སྐ་རགས་སོགས་དང༌། མཁོ་ལྷག་ཕྲན་ཚེགས་ནི་དེ་དག་གི་རྒྱུར་བསྔོས་ཤིང་ཁྲུར་མ་ལོངས་པ་སྟེ་ཐམས་ཅད་ཀྱང་རང་རང་གི་ཆོ་གས་བྱིན་གྱིས་བརླབ་དགོས་སོ། ། ཡོ་བྱད་དེ་དག་སྤྱིར་རབ་བྱུང་ཚུལ་ལྡན་དང༌། ཁྱད་པར་སྣམ་སྦྱར་དགེ་སློང་ཁོ་ནས་བཅང༌།
དེའང་རྟེན་ལ་ཕྱག་འཚལ་ཞིང་བསོད་སྙོམས་རྒྱུ་བ། ཆོས་འཆད་ཉན་དང་ལས་ཆོག་ལ་འདུས་པའི་ཚེ་མ་གཏོགས་རྟག་ཏུ་མི་གྱོན་ཞིང་བླ་གོས་མཐང་གོས་གཉིས་ནི་ཉིན་མོ་ཕལ་ཆེར་དུ་བགོ ། དེའང་རྒྱགས་པ་ལ་སོགས་པའི་ཕྱིར་དུ་མ་ཡིན་པར་དགེ་སྦྱོང་གི་དྲན་པ་གསོ་བའི་རྟེན་དུ་བཅང་ཞིང་རྙིང་ནས་བཅོས་སུ་མི་རུང་ན་ས་དང་བསྲེས་ནས་མཆོད་རྟེན་ལ་སོགས་པའི་སེར་ཁ་ལ་བསླན་པར་བཤད་དོ། ། གསུམ་པ་ནི། ཀོ་ལྤགས་སྟན་ལྷམ། ། ཞེས་པས་སྟོན་ཏེ། དམིགས་༼ཝཾ༤༢ན༽བསལ་དང་འབྲེལ་བ་ཀོ་ལྤགས་ནི། ཡུལ་དབུས་སུ་གནས་མལ་སྐྱོབ་པའི་ཕྱིར་ཀོ་ལྤགས་ཀྱི་ལྷམ་ཙམ་དང༌། གཙུག་ལག་ཁང་ལས་གཞན་པའི་ཁྱིམ་དུ་སྟན་གཞན་མེད་ན་ཀོ་ལྤགས་ལ་འདུག་པ་ཙམ་གནང་གི་ཉལ་བར་མ་གནང་ལ། མཐའ་འཁོབ་ཏུ་ནི་གྲང་བ་སྐྱོབ་པའི་ཕྱིར་གནང་བས་ལྷམ་དང་མལ་སྟན་གཉིས་ཀ་བསྟེན་དུ་རུང་ཞིང༌།
དེའི་ཁྱད་པར་ཁྲ་བོ་དང་གསེར་དངུལ་གྱི་རྒྱན་ཅན་སོགས་སྒེག་རྫས་དང་སྒྲ་སྒྲོག་པའི་མཆིལ་ལྷམ་བསྟེན་དུ་མི་རུང་བའོ། ། ཆུ་ལ་ཆབ་རོམ་ཙམ་ཆགས་པའི་ཡུལ་དུ་ཞྭ་དང་ལྷམ་ཡུ་ཅན་གཉིས་ཀ་གནང་བའི་བསླབ་བྱར་གསུངས་སོ། ། གཉིས་པ་སྨན་གྱི་གཞི་ནི། སྨན་ལ་དུས་ཐུན་ཚོད། ། ཞག་བདུན་རུང་དང་འཚོ་བཅང་རྣམ་པ་བཞི། ། བདེར་གནས་ཀྱི་རྐྱེན་གྱུར་སྨན་ལའང་བཞི་ཡོད་པའི་དང་པོ་དུས་སུ་རུང་བ་ནི། བཀྲེས་པ་སེལ་བྱེད་སྐྱ་རེངས་ཤར་ནས་གུང་ཚིགས་ཚུན་དུ་བཟའ་བ་ལས་ཕྱི་དྲོ་ལོངས་སྤྱོད་དུ་མི་རུང་བ་བཟའ་བ་ལྔ་དང་བཅའ་བ་ལྔ་ལ་སོགས་པ་སྟེ། བཟའ་བ་ལྔ་ནི། ཟན་དང༌། འབྲས་ཆན་དང༌།
ལྡེ་གུ་དང༌། ཤ་དང༌། ཁུར་བ་ལྔའོ། ། བཅའ་བ་ལྔ་ནི། རྩ་བ་དང༌། སྡོང་བུ་དང༌། ལོ་མ་དང༌། མེ་ཏོག་དང༌། འབྲས་བུའོ། ། གཉིས་པ་ཐུན་ཚོད་དུ་རུང་བ་ནི།
སྐོམ་པ་སེལ་བའི་བཏུང་བ་སྟེ་བྱིན་བརླབས་ནས་ཐུན་ཚོད་ཀྱི་མཐའ་སྟེ་ཉིན་མཚན་གྱི་མཚམས་ཀྱི་བར་རུང་ཞིང་དེ་ནས་ལུས་ན་གསོག་འཇོག་གི་ཉེས་པ་སྐྱེད་པར་བྱེད་པ་སྟེ། ཀུ་ཤུ་དང་རྒུན་འབྲུམ་དང་འབྲ་གོ་སོགས་ལས་བྱས་པའི་བཏུང་བ་དང༌། དར་བའི་དྭངས་མ་སྟེ་ཆུར་ཁུ་དང༌། ཞོ་ཁ་ཆུ་སྟེ་ཞོའི་ཆུ་དང༌། ཙབ་མོ་ཞེས་པ་འབྲས་ཁྲེ་གྲོ་སོགས་བཙོས་པའི་ཁུ་བ་ཕབ་མ་བཏབ་པར་མནན་པ་དང༌། འོ་མ་དང༌། ཇ་ལ་སོགས་པའི་བཏུང་བ་མཚན་ཉིད་ལྔ་ལྡན་ཏེ། རུང་ཆུས་བསླད་པ། ཚགས་ཀྱིས་བཙགས་པ། ཤིན་ཏུ་སླ་བ།
བཞིན་སྣང་བ། འདམ་བུ་ཉག་མའི་མདོག་ལྟ་བུ་རྣམས་སོ། ། གསུམ་པ་ཞག་བདུན་པ་ནི། བཀྲེས་པ་དང༌། འདུས་པའི་ནད་གཉིས་ཀ་སེལ་བ་སྟེ་༼ཝཾ༤༢བ༽བྱིན་བརླབས་ནས་ཞག་བདུན་ཚུན་ཆོད་དུ་བཟའ་རུང་བའོ། ། དེའང་བུ་རམ་དང༌། འབྲུ་མར་དང༌། སྦྲང་རྩི་དང༌། མར་དང༌། ཁ་ར་དང༌།
ཧྭགས་དང༌། ཉ་དང༌། ཕག་དོམ་རི་བོང་གི་ཞག་རྣམས་སོ། ། བཞི་པ་འཚོ་བཅང་ནི། འདུས་པའི་ནད་སེལ་བ་སྨན་དངོས་རྣམས་ཏེ་བྱིན་བརླབས་ཏེ་ནམ་འཚོའི་བར་དུ་བཅང་རུང་བའོ། ། མཚམས་བཙོས་དང་ཞག་ལོན་སོགས་ཀྱི་ཉེས་པ་ཁེགས་པའི་ཕྱིར་དུས་བཞིར་བྱིན་གྱིས་བརླབས་པའི་རུང་ཁང་བཅད། ཟས་ལ་ལོངས་སྤྱོད་པའི་ཚུལ་དང་འདུ་ཤེས་སོགས་ཀྱང་གཞུང་ནས་བཤད་པ་ལྟར་བྱའོ། ། གསུམ་པ་ཆོ་ག་ཁྱད་འབྲེལ་ལས་ཀྱི་གཞི་ནི། ལས་ལ་བརྒྱ་རྩ་གཅིག་ཡོད་གསུམ་དུ་འདུ། ། ཐམས་ཅད་ལ་ཁྱབ་པ་ལས་ཀྱི་གཞི་ལ།
གསོལ་བ་རྐྱང་པའི་ལས་ཉེར་བཞི། གསོལ་བ་དང་གཉིས་ཀྱི་ལས་བཞི་བཅུ་རྩ་བདུན། གསོལ་བ་དང་བཞིའི་ལས་སུམ་ཅུ་སྟེ་བསྡོམས་པས་བརྒྱ་རྩ་གཅིག་གོ ། དང་པོ་ནི། གསང་སྟོན་བསྐོ་བ་སོགས་གསོལ་བ་འབའ་ཞིག་པ་སྟེ་གསོལ་བ་ཁོ་ན་ལས་བརྗོད་པ་མེད་པས་སོ། ། གཉིས་པ་ནི། གནས་བློ་མཐུན་སོགས་གསོལ་བ་ཚར་གཅིག་དང༌། ། ལས་དངོས་ཚར་གཅིག་བཅས་རྣམ་གྲངས་གཉིས་འབྱུང༌། གསུམ་པ་ནི། བསྙེན་རྫོགས་སོགས་གསོལ་བ་ལན་གཅིག་དང༌།
ལས་དངོས་ཚར་གསུམ་བརྗོད་པ་ཡིན་ལ། བརྒྱ་རྩ་བརྒྱད་པོ་བསྡུ་ན་ཚན་པ་གསུམ་པོ་དེར་འདུའོ། ། བཞི་པ་ཉེས་པ་དག་བྱེད་ཕྱིར་བཅོས་ཀྱི་གཞི་ལ་གསུམ། སྡོམ་པ་གཏོང་བའི་རྒྱུ། ལྟུང་བ་ཕྱིར་བཅོས། རྩོད་པ་ཕྱིར་བཅོས་སོ། ། དང་པོ་ནི། ཕུལ་དང་ཤི་འཕོས་སྡིག་ལྟ་སོགས་ཀྱིས་གཏོང༌། ། སོ་ཐར་གྱི་སྡོམ་པ་སྤྱིའི་གཏོང་རྒྱུ་ནི་བཞི་སྟེ། བརྡ་འཕྲོད་པའི་དྲུང་དུ་བསམ་པ་ཐག་པ་ནས་བསླབ་པ་ཕུལ་བ།
ཤི་འཕོས་པ། རྒྱུ་འབྲས་མེད་ལྟ་སོགས་སྡིག་ལྟ་སྐྱེས་པ། སོགས་ཁོངས་ནས་མཚན་གཉིས་ཅིག་ཅར་བྱུང་བ་དང༌། མཚན་ལན་གསུམ་གྱུར་པ་རྣམས་ཀྱིས་གཏོང་ཞིང༌། གཞན་ཡང༌། ལོ་ཉི་ཤུ་མ་ལོན་པ་ལ་མའི་མངལ་ཤོལ་༼ཝཾ༤༣ན༽གྱི་ཟླ་བས་ཁ་བསྐངས་ཀྱང་ཉི་ཤུ་མ་ཚང་བར་བསྙེན་པར་རྫོགས་ནས་ཕྱིས་དེར་ཤེས་པས་ཀྱང་གཏོང་ངོ༌། ། ལྟུང་དང་སྡོམ་ཡོད་ནོར་ལྡན་བུ་ལོན་ཅན། ། གཅིག་སྤྱད་ཀུན་ཉམས་བཞེད་སྲོལ་ཐ་དད་གཉིས། ། ཁ་ཆེ་བྱེ་བྲག་སྨྲ་བ་རྣམས་ཀྱིས་རྩ་ལྟུང་འཆབ་བཅས་བྱུང་ཡང་སྡོམ་པ་མི་གཏོང་སྟེ། ཕྱོགས་གཅིག་ཉམས་པས་སྡོམ་པ་ཟད་པར་གཏོང་བ་མི་རིགས་པའི་ཕྱིར།
དེ་འདྲ་དེ་སྡོམ་ལྡན་དང་ཚུལ་འཆལ་གཉིས་ཀ་ཡིན་ཏེ། མི་འགའ་ཞིག་ལ་ནོར་དང་ལྡན་ལ་བུ་ལོན་ཡང་ཆགས་པ་བཞིན་ནོ་ཞེས་འདོད་ལ་འབྲི་གུང་སྐྱོབ་པ་དང་ཞྭ་དམར་དྲུག་པ་སོགས་ཀྱང་དེ་དང་ཕྱོགས་མཚུངས་བཞེད། མདོ་སྡེ་པ་དང་བོད་སྔ་རབས་པ་རྣམས་ཕམ་པ་རྣམས་རྩ་བ་ཆད་པའི་ལྟུང་བ་ཡིན་པའི་ཕྱིར། ཤིང་ཏཱ་ལའི་མགོ་བཅད་ན་སོགས་ཀྱི་དཔེས་རྩ་ལྟུང་གཅིག་སྤྱད་ན་ཀུན་ཉམས་ནས་དེའི་རྒྱུད་ལ་དགེ་སློང་གི་སྡོམ་པ་མེད་པ་ལ་བཞེད་པ་སྟེ་སྲོལ་ཐ་དད་གཉིས་ཡོད། དེའང་སྡོམ་པའི་ངོ་བོ་གཟུགས་ཅན་ལ་འདོད་པའི་ཚེ། བསླབ་པ་བཞི་སོགས་གཟུགས་སོ་སོར་ཡོད་དགོས་པས་གཅིག་ཞིག་ཀྱང་གཞན་ཞིག་མི་སྲིད་ཅིང་ཤེས་པར་འདོད་པའི་ཚེ་རྫས་སོ་སོ་བ་མེད་པས་གཅིག་གཏོང་ན་ཐམས་ཅད་གཏོང་བར་གྲུབ་བོ། ། སྒྲུབ་མ་ནུས་སོགས་ཉེས་མེད་སྐབས་ཀྱང་ཡོད། ། བསྒྲུབ་པར་མ་ནུས་པ་ནི་ལུས་སེམས་རང་དབང་དུ་མ་འདུས་པ་སྟེ་རྨི་ལམ་དུ་མི་ཚངས་སྤྱོད་བྱས་པ་ལྟ་བུ་དང༌། ལས་དང་པོ་བ་སྤང་བླང་མ་ཤེས་པ་དང༌། ཡིད་རྣལ་དུ་མ་གནས་པ་སྨྱོན་པས་མི་བསད་པ་ལྟ་བུ་ཕམ་པའི་ལྟུང་བ་སྤྱད་ཀྱང་དངོས་གཞིའི་ཉེས་པ་ཇི་ལྟ་བ་མེད་པའི་སྐབས་ཀྱང་ཡོད་དོ། །
བསླབ་ཚིགས་ཀུན་ཀྱང་རྩ་བཞི་ཉམས་པས་འཇིག ། སོ་ཐར་རིས་བརྒྱད་ཀྱི་བསླབ་ཚིགས་ཀུན་ཀྱང་རྩ་བ་བཞི་ཉམས་པས་སྡོམ་པ་འཇིག་པ་ནི་མཐུན་ཞིང་དེའང་འཆབ་བཅས་བྱུང་ན་ཆེས་ལྕིའོ། ། གཉིས་པ་ལྟུང་བ་ཕྱིར་བཅོས་ལ་གཉིས། སྤྲོ་བ་མཐོལ་བཤགས། མི་སྤྲོ་བ་ནན་ཏུར་གྱིས་ཕྱིར་བཅོས་པའོ། ། དང་པོ་ནི། དགེ་༼ཝཾ༤༣བ༽བསྙེན་སླར་བསྐྱར་དགེ་ཚུལ་དགེ་སློང་དག ། འཆབ་བཅས་གསོར་མི་རུང་ལ་འཆབ་མེད་བཅོས། ། ལྷག་མ་སྤོ་མགུ་སྤང་བཤགས་སྡོམ་སོགས་ཀྱིས། ། ལྟུང་བ་ཕྱིར་བཅོས། །
ཞེས་པ་སྟེ། དགེ་བསྙེན་ལ་རྩ་ལྟུང་བྱུང་ན་སྡོམ་པ་བསྐྱར་ནས་བླང༌། ཆང་འཐུང་བ་སོགས་ཡན་ལག་གི་ལྟུང་བ་བྱུང་ན་སྡོམ་ལྡན་གཅིག་གི་མདུན་དུ་བཤགས་སོ། ། དགེ་ཚུལ་དང་དགེ་སློང་དག་ལ་རྩ་ལྟུང་འཆབ་བཅས་བྱུང་ན་རྒྱུད་གསོར་མི་རུང་དུ་སོང་བས་ཚེ་འདིར་ལྟུང་བ་ཕྱིར་བཅོས་སུ་མེད་པས་གནས་ནས་དབྱུང༌། སྐད་ཅིག་ཀྱང་མ་བཅབས་པའི་འཆབ་མེད་ལ་ཆད་ལས་ཀྱི་བསླབ་པ་སྦྱིན་ཏེ་ཇི་སྲིད་འཚོ་བའི་བར་དུ་དམན་པའི་སྤྱོད་པ་ལྔ་དང་དུ་ལེན་ཞིང་ཁྱད་པར་གྱི་སྤྱོད་པ་ལྔ་སྤོང་བའི་སྒོ་ནས་ཕྱིར་བཅོས། ཡང་ཕམ་པ་འཆབ་མེད་ཅན་གྱིས་བསྙེན་རྫོགས་ཀྱི་སྡོམ་པ་ཕུལ་ཏེ་སླར་བླངས་ནའང་སྐྱེ་བར་གསུངས་སོ། ། ལྷག་མ་འཆབ་མེད་ནི་དགེ་སློང་གི་མདུན་དུ་བཤགས་ལ། དངོས་གཞི་དག་བྱེད་དུ་མགུ་བ་སྤྱོད་ལ་དབྱུང་ཆོག་ཅིང༌། ཞག་ཏུ་ལོངས་པར་བཅབས་ན་བཅབས་ཉེས་འདག་པའི་ཕྱིར་ཇི་སྲིད་བཅབས་པ་དེ་སྲིད་དུ་སྤོ་བ་སྤྱོད་པ་དང༌། དེ་ནས་ལྷག་མའི་དངོས་གཞི་འདག་པའི་ཆེད་དུ་དགེ་སློང་ཕ་མའི་བྱེ་བྲག་གིས་ཞག་དྲུག་དང་ཟླ་ཕྱེད་དུ་མགུ་བ་སྤྱད།
དེ་ནས་རང་བཞིན་གྱི་གནས་སུ་གཟེངས་བསྟོད་པའི་ཆེད་དུ་གསོལ་བཞིའི་ལས་ཀྱིས་དབྱུང་ངོ༌། ། དེ་ལ་སྤོ་བ་ནི་གནས་ཁྱད་པར་ཅན་ནས་དམན་པ་ལ་སྤོ་བ་དང༌། མགུ་བ་ནི་དགེ་འདུན་ཐུགས་མགུ་བར་བྱེད་པ་སྟེ་དགེ་སློང་རྣམས་ཀྱི་གྲལ་གཞུག་ཏུ་འདུག་པ་དང་ཕྱག་དར་སོགས་དམན་པའི་སྤྱོད་པ་བྱེད་དགོས་པ་ཡིན་ནོ། ། ཀཽ་ཤཱམྦྷི་སྟེ་ལས་བྱེད་པའི་གཞི་དང༌། དམར་སེར་ཅན་ཏེ་ཕྱིར་བཅོས་ཀྱི་གཞིའང་འདི་ལས་འཕྲོས་ཏེ་གླེང་གཞིའི་ཐོག་མ་དེ་དག་ནས་བྱུང་བས་སོ། ། སྤང་ལྟུང་ལ་ནི་ཞག་གི་ཆད་ལས་དང་འབྲེལ་བའི་སྤང་བ་སྔོན་དུ་བཏང་ནས་རིགས་མཐུན་གྱི་ལྟུང་བ་མེད་པའི་དགེ་སློང་གི་མདུན་དུ་བཤགས་དགོས་ཤིང༌། ལྟུང་བྱེད་འབའ་ཞིག་པ་དང་སོར་༼ཝཾ༤༤ན༽བཤགས་དང་བཤགས་བྱའི་ཉེས་བྱས་རྣམས་ནི་བཤགས་པ་ཙམ་གྱིས་འདག་ལ། བསྡམ་བྱའི་ཉེས་བྱས་རྣམས་ནི་ཡིད་ཀྱིས་བསྡོམས་པས་སོར་ཆུད་དོ། ། དགེ་ཚུལ་ལ་བཤགས་བྱའི་ཉེས་བྱས་གང་ཟག་གི་མདུན་དུ་རང་མིང་བརྗོད་པས་བཤགས་ཤིང༌། བསྡམ་བྱའི་ཉེས་བྱས་ཡིད་ཀྱིས་བསྡོམས་ཏེ་ལྟུང་བ་རྣམས་ཕྱིར་བཅོས་སོ། །
གཉིས་པ་ནན་ཏུར་ནི། མི་སྤྲོ་ནན་ཏུར་བྱ། ། ཞེས་པ་སྟེ། རང་བཞིན་ངན་པ་སོགས་ཀྱིས་ལྟུང་བ་བཅོས་མི་འདོད་ན་ནན་ཏུར་གྱི་ལས་བྱ་སྟེ། དེ་ནི་འོག་ཏུ་གཞུག་ཅིང་སྨད་པའི་དོན་ཡིན་ལ། དབྱེ་ན། བསྡིགས་དམད་བསྐྲད་པ་ཕྱིར་འགྱེད་བཞི། གནས་དབྱུང་བདུན། གསོ་དགག་བཞག་པ་གཉིས་ཏེ་བཅུ་གསུམ་མམ། གནས་དབྱུང་བདུན་པོ་གཅིག་ཏུ་བྱས་ན་ནན་ཏུར་བདུན་ནོ། །
དེ་ལ་བསྡིགས་པ་ནན་ཏུར་ནི། འཐབ་ཀྲོལ་བྱེད་པ་ལ་བྱ་བ་འདི་ཐོང་ཞིག་མི་གཏོང་ན་གནས་ནས་དབྱུང་ངོ་ཞེས་བསྡིགས་པའོ། ། སྨད་པ་ནན་ཏུར་ནི་ལྷག་མ་ཕྱིར་མི་བཅོས་པར་རྒྱུན་དུ་བྱེད་པ་ལ་གང་ཟག་རང་དབང་ཅན་ཡིན་ཀྱང་གཞན་ལ་གནས་ཆོས་ཤིག་ཅེས་སྨོད་པའོ། ། བསྐྲད་པ་ནན་ཏུར་ནི་ཁྱིམ་སུན་འབྱིན་པ་གནས་དེ་ནས་བསྐྲོད་པའོ། ། ཕྱིར་འགྱེད་ནན་ཏུར་ནི་ཁྱིམ་པ་སོགས་ལ་བརྙས་ཐབས་བྱེད་པ་ལ་མཛའ་གཅུགས་ཀྱི་དངོས་པོ་སྤངས་ནས་ཕྱིར་འགྱེད་པའོ། ། གནས་དབྱུང་བདུན་ནི། ལྟུང་བ་མ་མཐོང་ཟེར་བ། ལྟུང་བ་ཕྱིར་མི་འཆོས་པ། སྡིག་ལྟ་ཅན། འཐབ་ཀྲོལ་བྱེད་པ།
འཐབ་ཀྲོལ་གྱི་རྒྱུ་ཉེར་བར་སྒྲུབ་པ། དགེ་སློང་མ་དང་འདྲིས་ཤིང་གནས་པ། ཆོས་རྣམ་པར་གཏན་ལ་ཕབ་པས་ཀྱང་རྩོད་པ་ཞི་བར་མ་གྱུར་པ་རྣམས་ནི་གནས་ནས་དབྱུང་བའོ། ། གདམས་ངག་བཞག་པས་མ་ཐུལ་བ་ལ་དགེ་འདུན་དང་ལྷན་ཅིག་གསོ་སྦྱོང་དང་དགག་དབྱེ་བྱེད་དུ་མི་འཇུག་པ་ནི་དེ་དང་དེ་བཞག་པའོ། ། ལྷུང་བཟེད་ཁ་སྦུབ་ནི་སྤྱིར་ནན་ཏུར་ཡིན་ཀྱང་ཡུལ་ཁྱིམ་པ་ལ་བྱ་བ་ཡིན་པས་འདིར་མི་བགྲང་ངོ༌། ། དེ་ལྟར་ནན་ཏུར་བྱས་པ་ལ་བརྟེན་ནས་བཟོད་པ་འབུལ་ན་དེ་༼ཝཾ༤༤བ༽རང་བཞིན་དུ་གནས་པ་ཐོབ་པའི་ཕྱིར་དགེ་འདུན་མཚན་ཉིད་དང་ལྡན་པས་བཟོད་པ་བླང་བའི་ཆོ་ག་བྱ། དབེན་པ་སྐྱབས་ཡོད་ན་འདུག་པ་ལྟ་བུ་མ་ངེས་པ་ལ་དེའི་ངོ་བོ་ཉིད་འཚོལ་དུ་གཞུག་གོ ། འཆབ་ཉེས་འབྱུང་བའི་ཡུལ་དང༌། གཞི་བསམ་སྦྱོར་བ་མཐར་ཐུག་ཚང་བའི་འཆབ་ཉེས་ཀྱི་ཚད་སོགས་ཀྱིས་ལྟུང་བ་ལས་ལྡང་བའི་དུས་དང་དུས་མིན་པར་བསྡུས་པ་འབྱུང་བ་གང་ཟག་གི་གཞི་དང༌། བསླབ་སྦྱིན་དང་སྤོ་མགུ་སྤྱོད་པ་སོགས་ས་གཞན་ན་གནས་པ་ཉེར་དྲུག་གི་སྤྱོད་པ་བཤད་པས་གཞན་ན་གནས་པའི་གཞི་དང༌།
མཐོང་ཐོས་དོགས་གསུམ་གྱི་ལྟུང་བ་གླེང་བའི་ཐབས་གསོ་སྦྱོང་གཞག་པའམ་ཡོངས་སུ་སྦྱོང་བའི་གཞི་རྣམས་ཀྱང་འདི་དག་ལས་འཕྲོས་པའོ། ། གསུམ་པ་རྩོད་པ་ཕྱིར་བཅོས་ནི། རྩོད་པ་བཞི་པོ་ཞི་བྱེད་བདུན་གྱི་ས་གཞིལ། ། འཁོན་འཛིན་གྱི་ཤེས་པས་རྩོད་པ་སྤེལ་བའི་ཚུལ་བཞི་ཡོད་དེ། འདུས་བྱས་རྟག་མི་རྟག་ལ་རྒོལ་ཕྱིར་རྒོལ་རྩོད་པ་ལྟ་བུ་འགྱེད་ཕྱིར་གྱི་རྩོད་པ་དང༌། གདམས་ངག་གསོ་དགག་གཞག་པ་ལ་འཇོག་པ་པོ་དང་བཞག་བྱ་རྩོད་པ་ལྟ་བུ་མི་གདམས་པའི་ཕྱིར་གྱི་རྩོད་པ་དང༌། ལྟུང་བ་གླེང་བས་ཁས་མི་ལེན་པ་གླེང་བྱ་གླེང་བྱེད་རྩོད་པ་ལྟུང་ཕྱིར་རྩོད་པ་དང༌། རྩོད་པ་དེ་གསུམ་གྱི་དབང་གིས་གསོ་སྦྱོང་སོགས་ཀྱི་ལས་ལ་མཐུན་པ་མི་སྦྱིན་པས་རྩོད་པར་གྱུར་པ་བྱ་ཕྱིར་གྱི་རྩོད་པ་དང་བཞིའོ། ། དེ་དག་ཞི་བྱེད་ལ། རང་གི་ངང་གིས་ཞི་བ་ནི་རྩོད་བྱེད་རྣམས་ཤི་བའམ་རྒྱུད་འགྱུར་བ་ལྟ་བུའོ། །
སོ་སོར་ཞི་བྱེད་ཀྱི་ཆོས་ནི་བདུན་དུ་གསུངས་ཏེ། དང་པོ་ལ་མངོན་སུམ་བརྒྱད་དང༌། གཉིས་པ་ལ་ལྟུང་བ་གླེང་རྒྱུ་ཡོད་པ་ལ་མངོན་སུམ་བརྒྱད་དང༌། མེད་པ་དགེ་འདུན་གྱིས་གསོལ་བཞིའི་ལས་ཀྱིས་དྲན་པས་འདུལ་བ་སྦྱིན་པ་དང༌། སྨྱོས་པ་ལ་མ་སྨྱོས་པའི་འདུལ་བ་སྦྱིན་པ་གསུམ། གསུམ་པ་ལ་ཉེས་པ་རང་གིས་ངོ་མ་ཤེས་པ་ལ་ངོ་བོ་ཉིད་འཚོལ་དུ་གཞུག་པ་དང༌། ཤེས་པ་ལ་ལྟུང་བ་ཁས་བླངས་པ་དང༌། དགེ་འདུན་བློ་རྩེ་མཐུན་པས་རྩྭ་༼ཝཾ༤༥ན༽བཀྲམ་པ་ལྟ་བུའི་ཞི་བྱེད་གསུམ། བཞི་པ་ལ་ཞི་བྱེད་བདུན་པོ་དེ་ཐམས་ཅད་འཇུག་ཅིང་ལས་ལ་མཐུན་པ་སྦྱིན་པས་དངོས་སུ་ཞི་བར་བྱེད་དོ། ། ལྔ་པ་མཐའ་གཉིས་སྤངས་པ་གནས་མལ་གྱི་གཞི་བཤད་པ་ནི།
གནས་མལ་གཞི་ཡང་ལུགས་འདིར་མཐུན་ན་མཆོག ། ད་ལྟའི་ཕྱག་ལེན་ལ་བཤད་ཚོད་དང་མཐུན་པ་གང་ཡང་བྱེད་པ་དཀོན་ཀྱང་གནས་མལ་གྱི་གཞིའང་འདུལ་བ་ནས་ཇི་སྐད་གསུངས་པའི་ལུགས་འདི་དང་མཐུན་ན་སངས་རྒྱས་ཀྱིས་བསྟན་པ་ཡིན་པས་ཕན་ཡོན་མཆོག་ཏུ་ཆེ་ཞིང་ཉེས་པ་མེད་པར་འགྱུར་བས། དེ་ལ་གང་དུ་བྱ་བའི་གནས་རྩོད་པ་ཅན་དང་སྲོག་ཆགས་གདུག་པ་ཅན་དང་ཉམ་ང་བའི་ཡུལ་ཚ་སྒོ་ཅན་དང་ཚེར་མ་ཅན་སོགས་མ་ཡིན་པར་གཙུག་ལག་ཁང་ལྔ་བརྩེགས་ལ་སོགས་པའི་དྲི་གཙང་ཁང་དུ་བསྟན་པའི་གཙོ་བོ། ལོགས་སུ་ཐུབ་པའི་སྔོན་གྱི་སྐྱེས་རབས། སྤྱོད་པ་སྟེ་ལས་བརྒྱ་རྩ་བྱ་བའི་གནས་སུ་གནས་བརྟན་ཆེན་པོ་རྣམས། སྒོར་གནོད་སྦྱིན་ལག་ན་རྡོ་རྗེ། སྒོ་ཁང་དུ་འཁོར་བའི་འཁོར་ལོ་ཆ་ལྔ་པ། དེ་སྟོན་བྱེད་ཚིགས་བཅད་དང་བཅས་པ་ལ་སོགས་པ་བྲི། ཆོས་སྨྲ་བའི་སེང་གེའི་ཁྲི་དང་ཕྱི་རོལ་ཏུ་ལྕགས་རི། གཞན་ཡང་མཛོད་དང་ཟས་ཀྱི་ཁང་པ་ལ་སོགས་པ་རྣམ་གྲངས་བཅུར་བཤད་པ་རྣམས་དང༌།
གང་ཟག་སོ་སོའི་ཁང་པ་སྤྱོད་ལམ་བཞི་ཤོང་གི་ཚད་ཅན། མཆོད་རྟེན་དང་རྒྱལ་མཚན་རྣམ་པ་བཞི་ཀུན་དགའ་ར་བ་ལ་གཟུག་ཅིང༌། དེ་དག་གི་ལས་ཚན་བསྐོ་བ་ལ་སོགས་པ་རྣམས་ཀྱང་གཞུང་མཐུན་དུ་བྱའོ། ། དྲུག་པ་ཞར་བྱུང་འཕྲོས་དོན་དུ་བཤད་པ་ལ་གསུམ། མཐའ་གཉིས་སྤང་བར་གདམས་པ། སྤང་བླང་མདོར་བསྡུས། ཚིགས་གསུམ་ཇི་ལྟར་ལྡན་པའི་ཚུལ་ལོ། ། དང་པོ་ནི། ཆགས་དང་ངལ་དུབ་མཐའ་གཉིས་རྣམ་པར་བསལ། ། ཆོས་འདི་ལ་ཞུགས་པ་རྣམས་ཀྱིས་འདོད་པའི་ཡོན་ཏན་ལ་ཧ་ཅང་ཞེན་ཅིང་ཆགས་པ་འདོད་པ་བསོད་ཉམས་ཀྱི་མཐའ་དང༌།
དཀའ་ཐུབ་༼ཝཾ༤༥བ༽ཀྱིས་ཧ་ཅང་ངལ་ཞིང་དུབ་པས་ཐོས་སྒོམ་མི་ནུས་པའི་མཐའ་གཉིས་ཀ་རྣམ་པར་བསལ་ལ་བདེ་བར་གནས་དགོས་ཏེ། དེའང་འབད་མེད་དུ་རྙེད་ན་ཀརྵ་པ་ཎ་འབུམ་ཕྲག་བརྒྱ་རི་བའི་གོས་དང༌། ཁ་ཟས་རོ་བརྒྱ་དང་ལྡན་པ། ཁང་པ་བརྩེགས་པ་ལྔ་བརྒྱ་པ་སོགས་ཀྱང་ཞེན་པ་མེད་པར་ལོངས་སྤྱོད་དུ་རུང་ལ། འབད་རྩོལ་གྱིས་སྒྲུབ་དགོས་ན་སྤོང་ཀློག་གི་གེགས་སུ་འགྱུར་བས། གོས་ཕྱགས་དར་ཁྲོད་པ། ཟས་བསོད་སྙོམས། གནས་ཤིང་དྲུང་ལ་སོགས་པ་བསྟེན་པས་ཆོག་ཤེས་པར་བྱ་ཞིང༌། དེ་ལའང་བརྟུལ་ཞུགས་རབ་ཀྱིས་སྦྱངས་པའི་ཡོན་ཏན་བཅུ་གཉིས་ལ་གནས་པར་བྱ་སྟེ། ཇི་སྐད་དུ།
བསོད་སྙོམས་པ་དང་སྟན་གཅིག་ཕྱིས་མི་ལེན། ། ཆོས་གོས་གསུམ་དང་ཕྱིང་བ་ཕྱགས་དར་ཁྲོད། ། དགོན་པ་པ་དང་ཤིང་དྲུང་བླ་གབ་མེད། ། དུར་ཁྲོད་པ་དང་ཙོག་པུ་གཞི་ཇི་བཞིན། ། ཞེས་པ་ལྟར་དང༌། ཟས་གོས་བཟང་ངན་ཐམས་ཅད་ལའང་ལོག་པའི་འཚོ་བ་ལྔ་དང་བྲལ་བར་བྱའོ། ། གཉིས་པ་ནི། རུང་དང་ཉེ་བླང་མི་རུང་དང་ཉེ་སྤང༌། ། དངོས་སུ་མ་སྨོས་པའི་གནང་བཀག་རྣམས་ཀྱང་རིགས་པས་བརྟགས་ནས་བླང་དོར་བྱ་དགོས་ཏེ། གང་ཞིག་བྱར་རུང་བར་གསུངས་པ་དང་ཉེ་ཞིང་མི་རུང་བ་ལས་བཟློག་ན་དེ་དག་ཐེ་ཚོམ་མེད་པར་སྤྱོད་པར་བྱ་སྟེ།
དཔེར་ན་དགེ་ཚུལ་ལ་དགག་དབྱེ་གསུངས་པར་མཚོན་ནས་གསོ་སྦྱོང་བྱ་དགོས་པ་བཞིན་ནོ། ། གང་སྤྱད་དུ་མི་རུང་བར་གསུངས་པ་དང་ཉེ་ཞིང་རུང་བ་ལས་བཟློག་ན་དེ་དག་ཀུན་ཏུ་སྤང་དགོས་ཏེ། དཔེར་ན་སྲིན་བལ་ལ་སྟན་བྱེད་པ་བཀག་པས་དེ་དང་མཉམ་པའམ་ལྷག་པ་ལ་སྟན་བྱ་མི་རུང་བར་མཐུན་པ་བཞིན་ནོ། ། དེ་ལྟར་འདུལ་བ་བསྡུས་པ་འདི་ནི་སངས་རྒྱས་མྱ་ངན་ལས་འདའ་ཀར་བཅས་པར་ལུང་ཕྲན་ཚེགས་ལས་གསུངས་སོ། ། གསུམ་པ་ནི། གཟུགས་ཅན་འདོད་རྣམས་ཚིགས་གསུམ་ཐ་དད་ལྡན། ། ཤེས་པར་འདོད་པས་གནས་འགྱུར་ལྡན་པར་བཞེད། ། དེ་ལྟར་བཤད་༼ཝཾ༤༦ན༽པའི་ཚིགས་གསུམ་པོ་བླངས་ནས་གནས་པའི་ཚེ་དེ་གསུམ་པོ་ངོ་བོ་ཐ་དད་དུ་ལྡན་ནམ། ངོ་བོ་གཅིག་ཏུ་ལྡན་ནམ། སྔ་མ་ཕྱི་མར་གནས་གྱུར་པའི་ཚུལ་དུ་ལྡན་ཞེ་ན།
འདི་ལ་གཟུགས་ཅན་དུ་འདོད་པའི་ལུགས་བྱེ་སྨྲ་ལྟར་ན་ཚིགས་གསུམ་རིམ་གྱིས་ནོད་པའི་དགེ་སློང་གི་རྒྱུད་ལ་གསུམ་པོ་དེ་འཐོབ་བྱེད་ཀྱིས་ཐོབ་ཅིང་གཏོང་བྱེད་ཀྱིས་མ་གཏོང་བས་གཟུགས་ཅན་གྱི་ངོ་བོ་ཐ་དད་ཡིན་པའི་ཕྱིར་ཞེས་འདོད། ཤེས་པར་འདོད་པའི་ལུགས་དབུ་མ་པ་ལྟར་ན། ཚིགས་གསུམ་རིམ་གྱིས་ནོད་པའི་དགེ་སློང་གི་རྒྱུད་ལ་ངོ་བོ་ཐ་དད་ཅིག་ཅར་དུ་ལྡན་པ་མིན་ཏེ། དེ་ཡིན་ན་གཙོ་སེམས་གཅིག་གི་འཁོར་དུ་སྤོང་སེམས་རྫས་གཞན་པ་གསུམ་ཅིག་ཅར་ལྡན་པར་ཐལ་བའི་ཕྱིར། ངོ་བོ་གཅིག་ཏུ་ལྡན་པའང་མིན་ཏེ་ཤེས་རྒྱུད་གཅིག་ལ་དེ་གསུམ་གྱི་གཞི་མཐུན་མི་སྲིད་པའི་ཕྱིར། དེས་ན་དེ་ལྟ་བུའི་རྒྱུད་ལ་སྔ་མ་སྔ་མ་ཕྱི་མ་ཕྱི་མར་རྫས་སོགས་གོང་འཕེལ་དུ་གནས་གྱུར་པའི་ཚུལ་གྱིས་ལྡན་ཏེ། དགེ་བསྙེན་གྱིས་དགེ་ཚུལ་དང༌། དེས་དགེ་སློང་གི་སྡོམ་པ་བླངས་ཚེ་སྡོམ་པ་སྔ་མ་ཕྱི་མའི་ངོ་བོར་འགྱུར་བའི་ཕྱིར། དཔེར་ན་ཚོགས་ལམ་ནས་སྦྱོར་ལམ། དེ་ནས་མཐོང་ལམ་དུ་གནས་འགྱུར་བ་བཞིན་ནོ། །
དེས་ན་དགེ་སློང་གི་རྒྱུད་ལ་དགེ་ཚུལ་གྱི་སྡོམ་པ་ཐོབ་ལ་མ་ཉམས་པ་ཡིན་གྱི། དགེ་ཚུལ་གྱི་སྡོམ་པ་ཡོད་པར་ཁས་ལེན་པ་མི་རིགས་ཏེ། དགེ་སློང་གི་རྒྱུད་ལ་སྡོམ་པ་གསུམ་པོ་དེ་གཟུགས་ཅན་ངོ་བོ་ཐ་དད་དང་ཤེས་པའི་ངོ་བོར་གྱུར་པའི་རྫས་ཐ་དད་གང་དུའང་མེད་པའི་ཕྱིར་ཏེ། དེ་གཉིས་ངོ་བོ་གཅིག་པའི་ཚུལ་གྱིས་ཅིག་ཅར་དུ་ལྡན་པ་མེད་པའི་ཕྱིར། ཞེས་འདོད་དོ། ། རྩ་བའི་གཉིས་པ་ཐེག་ཆེན་སོ་ཐར་ཁྱད་པར་དུ་དབྱེ་བ་ལ་བདུན། སེམས་བསྐྱེད་ཀྱི། ཆོ་གའི། བླང་ཡུལ། རྟེན་གྱི།
གནང་བཀག་གི ། གསོ་ཚུལ་གྱི། གཏོང་མི་གཏོང་གི་ཁྱད་པར་རོ། ། དང་པོ་ནི། ཐེག་ཆེན་སོ་ཐར་ཐེག་དམན་ཇི་བཞིན་ལ། ། བླང་དུས་གཞན་དོན་བྱང་ཆུབ་ལ་དམིགས་༼ཝཾ༤༦བ༽སམ། ། སླད་ནས་སེམས་སྐྱེས་པས་ཀྱང་འགྱུར་བར་གསུངས། ། ཐེག་ཆེན་སོ་ཐར་ཐུན་མོང་མ་ཡིན་པའི་ཆོ་ག་རྒྱས་པ་ནི་བོད་དུ་མ་བྱུང་ལ། སུམ་བརྒྱ་པ་ལས། རྫོགས་པའི་བྱང་ཆུབ་དཔལ་ནོད་དབང་བསྐུར་ཡིན། །
ཅེས་དང༌། འོད་ལྡན་དུ། རྫོགས་པའི་བྱང་ཆུབ་ཉིད་དཔལ་ཡིན་ཏེ། ཆོས་ཀྱི་རྒྱལ་པོའི་མཛད་པའི་རྒྱུ་ཡིན་པའི་ཕྱིར་རོ། ། དེ་འཐོབ་པར་བྱེད་པའི་ཕྱིར་དབང་བསྐུར་བ་ཡིན་ཏེ། ཞེས་འབྱུང་བ་ལྟར་གཞི་ཉན་ཐོས་ཀྱི་སོ་ཐར་ལ་བསམ་པས་ཁྱད་པར་དུ་ཕྱེ་བ་ནི་ཐེག་ཆེན་སོ་ཐར་གྱི་མཚན་གཞི་ཡིན་ལ། དེའང་ཐོག་མར་སྡོམ་པ་བླང་བའི་དུས་ཉིད་ནས་གཞན་དོན་དུ་རྫོགས་པའི་བྱང་ཆུབ་ཐོབ་པའི་དོན་ལ་དམིགས་པའམ། སྐབས་དེར་སེམས་བསྐྱེད་དེ་ལྟ་བུ་མ་ཤེས་ཀྱང་སླད་ནས་དེ་ལྟ་བུའི་སེམས་བསྐྱེད་པས་ཀྱང་ཐེག་ཆེན་སོ་ཐར་དུ་འགྱུར་བར་གསུངས་སོ། ། གཉིས་པ་ནི། ཆོ་ག་ཐུན་མོང་ཉན་ཐོས་ལུགས་ལྟར་ལ། །
ཐུན་མིན་གསོ་སྦྱོང་སྡོམ་སོགས་གོང་མ་དང༌། ། ཐུན་མོང་སྨོན་སེམས་སྟ་གོན་དག་ལས་ཐོབ། ། སྡོམ་པ་འབོགས་པའི་ཆོ་ག་ལ་གསུམ། ཉན་ཐོས་དང་ཐུན་མོང་བའི་ཐེག་ཆེན་སོ་ཐར་ནི། བསམ་པ་ཐེག་ཆེན་སེམས་བསྐྱེད་ཀྱིས་ཟིན་ཅིང་ཆོ་ག་ཉན་ཐོས་ལྟར་བྱས་པའི་རིས་བརྒྱད་དོ། ། ཆོ་ག་ཐུན་མོང་མིན་པའི་ཐེག་ཆེན་སོ་ཐར་ནི། སྔོན་ཆོག་བྱམས་པ་འཇམ་དབྱངས་སོགས་ཀྱིས་འགྲོ་བ་མང་པོ་བསྙེན་རྫོགས་མཛད་པར་བཤད་པ་ལྟ་བུ་དང༌། ད་ལྟར་གྱི་ཆོ་ག་དོན་ཞགས་ལས་བཤད་པའི་གསོ་སྦྱོང་གི་སྡོམ་པ་ལ་སོགས་པའོ། ། ཆོ་ག་གོང་མ་དང་ཐུན་མོང་བའི་ཐེག་ཆེན་སོ་ཐར་ནི། སྨོན་སེམས་ཀྱི་སྐབས་སུ་ཐོབ་པའི་སོ་ཐར་དང༌།
དབང་གི་སྟ་གོན་དག་ལས་ཐོབ་པའི་སོ་ཐར་ལྟ་བུའོ། ། གསུམ་པ་ནི། བླང་ཡུལ་རབ་བྱུང་ཁྱིམ་པ་སྡོམ་ལྡན་ཏེ། ། ཐུན་མོང་བའི་སྡོམ་པ་བླང་བའི་ཡུལ་ནི་རབ་བྱུང་གི་དགེ་འདུན་མཚན་ཉིད་ལྡན་པ་དང༌། ཐུན་མིན་གསོ་སྦྱོང་ལ་སོགས་པ་ཆོ་འཕྲུལ་བསྟན་པའི་མདོ་ལས་བཤད་པ་བཞིན་དུ་ཁྱིམ་པའི་ཆ་ལུགས་ཅན་གྱི་སྡོམ་ལྡན་ལས་༼ཝཾ༤༧ན༽ཀྱང་བླང་དུ་རུང་ངོ༌། ། བཞི་པ་ནི། རྟེན་ཀྱང་ཐུན་མོང་དེ་བཞིན་ཐུན་མིན་ནི། ། སེམས་བསྐྱེད་གང་རུང་དག་ལ་སྡོམ་འདི་སྐྱེ། ། སྡོམ་པ་དེ་བླང་བའི་རྟེན་ཀྱང་ཉན་ཐོས་དང་ཐུན་མོང་བ་ནི་དེ་ནས་བཤད་པ་བཞིན་དུ་དགོས་ཤིང༌། ཐུན་མོང་མིན་པ་རྣམས་ནི་ཐེག་ཆེན་སེམས་བསྐྱེད་གང་ལ་འབོགས་རུང་བ་དེ་ལ་སྡོམ་པ་འདིའང་སྐྱེ་བ་ཡིན་ནོ། །
ལྔ་པ་ནི། དགོས་པ་ཁྱད་པར་ཅན་ལ་སྤང་བདུན་གནང༌། ། བསླབ་བྱ་ཆོ་ག་ཐུན་མོང་བས་ནི་རང་གིས་གང་བླངས་པའི་སོ་སོ་ཐར་པ་དེ་དགག་དགོས་ཁྱད་པར་ཅན་མེད་ཚེ་ཉན་ཐོས་ཀྱི་ཇི་ལྟ་བ་བཞིན་བསྲུང་དགོས་ཏེ། སྡོམ་པ་གཉིས་ཀྱི་བཅས་པ་ལས་དགོས་མེད་འདའ་བ་རྡོ་རྗེ་ཐེག་པའི་སྐབས་སུ་ལྟུང་བར་གསུངས་པའི་ཕྱིར། སེམས་ཅན་གྱི་དོན་དུ་འགྱུར་བ་སོགས་དགོས་པ་ཁྱད་པར་ཅན་ཡོད་ན་ལུས་ངག་གི་སྤོང་བདུན་ཁ་ན་མ་ཐོ་བ་ཐམས་ཅད་གནང་སྟེ། སྤྱོད་འཇུག་ལས། ཐུགས་རྗེ་མངའ་བས་རིང་གཟིགས་པས། ། བཀག་པ་རྣམས་ཀྱང་དེ་ལ་གནང༌། ། ཞེས་པ་ལྟར་རོ། ། ཆོ་ག་ཐུན་མོང་མིན་པ་ལས་གསོ་སྦྱོང་རང་གིས་ལེན་པ་ནི་བསྙེན་གནས་དང་བསྲུང་བྱ་ཁྱད་པར་མེད་དོ། །
དྲུག་པ་ནི། ལྟུང་བ་འཆབ་བཅས་བཤགས་བསྡོམས་བླང་དུ་རུང༌། ། ཡན་ལག་ལྟུང་བ་སྟོབས་བཞིས་བཤགས་པས་འདག ། བསམ་པས་ལྟུང་བ་ལས་ལྡང་ཆད་པས་མིན། ། ཉན་ཐོས་དང་ཐུན་མོང་བ་ནི་ཕམ་པ་འཆབ་བཅས་ལ་སྡོམ་པ་སླར་བླང་དུ་མེད་པར་འདུལ་འཛིན་ཕལ་ཆེར་གྱིས་བཤད་པ་ནི་ལག་ལེན་དོགས་པའི་ཕྱོགས་ཡིན་པས་ཤིན་ཏུ་ལེགས་ལ། རྗེ་ཕྲིན་ལས་པ་སོགས་ཀྱིས་རྩ་བའི་ལྟུང་བ་འཆབ་བཅས་འཆབ་མེད་གང་བྱུང་ཡང་འགྱོད་པ་དང་བཅས་པས་བཤགས་ཤིང་སྡོམ་པ་སླར་བླང་བའི་སྒོ་ནས་གསོར་རུང་སྟེ། འདི་དག་ཐེག་ཆེན་སེམས་བསྐྱེད་ཀྱིས་ཟིན་པའི་སྡོམ་པ་ཡིན་པའི་ཕྱིར། ཡན་ལག་གི་ལྟུང་བ་རྣམས་ནི་སྟོབས་བཞིའི་བཤགས་པ་ཚུལ་བཞིན་བྱས་པའི་སྒོ་ནས་ཕྱིར་བཅོས་པས་འདག་པར་གསུངས་སོ། ། ༼ཝཾ༤༧བ༽ཕྱིར་བཅོས་སྔ་ཕྱིར་བཤད་པ་ཐམས་ཅད་ཀྱང་འགྱོད་པ་དྲག་པོ་དང་ངོ་ཚ་ཁྲེལ་ཡོད་ཀྱི་བསམ་པ་དང་ལྡན་པས་ལྟུང་བ་ལས་ལྡང་ནུས་ཀྱི་དེ་དག་ཇི་བཞིན་མེད་ན་ཆད་ལས་ཙམ་ཉམས་སུ་མྱོང་ཡང་ལྟུང་བ་ལས་ལྡང་ནུས་པ་མ་ཡིན་པས། དེ་ལ་དགོངས་ནས་ངོ་ཚ་ཆེན་པོ་དང་ལྡན་པ་དང་སྡེ་སྣོད་འཛིན་པས་ནི་ལྟུང་བ་ཐམས་ཅད་བཤགས་པ་ཁོ་ནས་འདག་པར་བཤད་པ་ཡིན་ནོ། །
བདུན་པ་ནི། ལོག་ལྟ་ཕམ་དང་བསླབ་པ་འབུལ་བ་རྣམས། ། མ་གཏོགས་གཏོང་རྒྱུ་གཞན་གྱིས་གཏོང་མི་འགྱུར། ། ལོག་ལྟ་སྐྱེས་པས་དགེ་རྩ་ཆད་པ། ཕམ་པ་བྱུང་བ། བསླབ་པ་ཕུལ་བ་རྣམས་ཀྱིས་ནི་སྡོམ་པ་འཇིག་པར་འགྱུར་ཞིང༌། དེ་དག་མ་གཏོགས་ཤི་བ་དང་མཚན་འགྱུར་བ་སོགས་གཏོང་རྒྱུ་གཞན་གྱིས་ནི་གཏོང་བར་མི་འགྱུར་ཏེ་ལྟུང་བ་དང་སྡོམ་པ་གཉིས་ཀ་ཤེས་པར་འདོད་པའི་ཕྱིར་རོ། ། ཞེས་བཤད་དོ། ། གསུམ་པ་སོ་ཐར་གྱི་སྡོམ་པའི་སྙིང་པོ་མདོར་བསྡུ་བ་ནི། མདོར་ན་སྡིག་པ་སྤང་ཞིང་དགེ་བ་སྒྲུབ། །
རང་སེམས་འདུལ་ལ་འདུལ་བའི་སྡེ་སྣོད་འདུས། ། གོང་དུ་སྨོས་པའི་བསླབ་བྱ་ཐམས་ཅད་མདོར་བསྡུ་ན་བཅས་པ་དང་རང་བཞིན་གྱི་ཁ་ན་མ་ཐོ་བའི་སྡིག་པ་ཐམས་ཅད་སྤང་ཞིང༌། སྒོ་གསུམ་དང་འབྲེལ་བའི་ཆོས་དཀར་དགེ་བ་མཐའ་དག་སྒྲུབ་པ་དང༌། དགེ་སྡིག་ཐམས་ཅད་ཀྱི་རྩ་བ་རང་སེམས་རྣམ་པར་རྟོག་པའི་གཞན་དབང་དུ་གྱུར་པ་འདི་ཉིད་དྲན་པ་དང་ཤེས་བཞིན་གྱི་གཉེན་པོས་འདུལ་བར་བརྩོན་པ་ལ་འདུལ་བའི་སྡེ་སྣོད་ཀྱི་དོན་ཐམས་ཅད་འདུ་སྟེ། གསོ་སྦྱོང་གི་ཚིགས་སུ་བཅད་པར། སྡིག་པ་ཅི་ཡང་མི་བྱ་ཞིང༌། ། དགེ་བ་ཕུན་སུམ་ཚོགས་པར་སྤྱད། ། རང་གི་སེམས་ནི་ཡོངས་སུ་འདུལ། ། འདི་ནི་སངས་རྒྱས་བསྟན་པ་ཡིན། ། ཞེས་འབྱུང་བ་ཡིན་ནོ། །
རྩ་བའི་བཞི་པ་འཆལ་ཚུལ་གཉིས་ཀྱི་སྐྱོན་དང་ཡོན་ཏན་མདོར་སྨོས་པ་ནི། ཁྲིམས་འཆལ་ཉེས་པ་ལྕི་ཞིང་ཁྲིམས་ལྡན་ནི། ། ཡོན་ཏན་ཀུན་གཞི་ཆོས་དཀར་མཐའ་དག་སྐྱེད། ། བསླབ་པ་༼ཝཾ༤༨ན༽བླངས་ནས་ཚུལ་ཁྲིམས་འཆལ་བ་ནི་ཉེས་པ་ཤིན་ཏུ་ལྕི་ཞིང་རྒྱུད་ལ་ཡོན་ཏན་མི་སྐྱེ་སྟེ། ཆོས་བསྒྲགས་ཀྱི་མདོར། ཚུལ་ཁྲིམས་ཉམས་ཤིང་ཞིག་པ་ནི་སྐྱེ་བ་འབུམ་ཕྲག་བརྒྱ་ཡི་བར་དུ་རིགས་དང་བྲལ་ཞིང་བདེ་བ་སྤངས་ཏེ་རྣམ་པར་ལྟུང་བ་ཆེན་པོ་ཉམས་སུ་མྱོང་བར་འགྱུར་རོ། ། ཞེས་དང༌། འདུལ་བ་ལུང་དུ་ཚུལ་ཁྲིམས་མ་བསྲུངས་པའི་ཉེས་དམིགས་བཅུ་གསུངས་པའི་ནང་ཚན་དུ། དམ་ཆོས་ཐོས་པར་མི་འགྱུར་ལ། ། ཐོས་པ་མྱུར་དུ་བརྗེད་པར་འགྱུར། །
ས་ལམ་རྟོགས་པའང་ཡོངས་མི་སྐྱེ། ། ཞེས་སོགས་གསུངས་ཤིང༌། ལྟུང་བ་ཆུང་ངུས་ཀྱང་ཉེས་ལྟུང་ཆེན་པོ་བསྐྱེད་པས་ཕྲ་ཞིང་ཕྲ་བ་ནས་བསྲུང་དགོས་ཏེ། ལུང་ལས། གང་ཞིག་སྟོན་པ་ཐུགས་རྗེའི་བསྟན་པ་ལ། ། ཡང་བར་སེམས་ཤིང་ཅུང་ཟད་འདའ་བྱེད་པ། ། དེ་ནི་དེ་ལས་སྡུག་བསྔལ་གཞན་དབང་ཐོབ། ། སྨྱིག་ཚལ་བྲེགས་པས་ཨ་མྲའི་ཚལ་ཉམས་བཞིན། ། འདི་ན་ལ་ལ་རྒྱལ་པོའི་ཚིག་ཆེན་པོ། ། ལན་འགའ་འདས་ནའང་ཆད་པ་ཐོབ་མི་འགྱུར། །
ཐུབ་པའི་བཀའ་ལུང་ཚུལ་མིན་འདས་བྱས་ན། ། དུད་འགྲོར་སྐྱེ་འགྱུར་ཨེ་ལའི་འདབ་ཀླུ་བཞིན། ། ཞེས་གསུངས་ཤིང༌། མདོར་ན་ཕམ་ལྷག་སྦོམ་པོ་ལྟུང་བྱེད་སོར་བཤགས་ཉེས་བྱས་རྣམས་ལས་འདས་ན་རིམ་པར་ཚ་བའི་དམྱལ་བ་ནས་ཡང་སོས་ཀྱི་བར་དུ་སྐྱེ་བར་མདོ་ལས་བཤད་དོ། ། ཚུལ་ཁྲིམས་དང་ལྡན་པ་ནི། ཐེག་པ་མཐའ་དག་གི་ལུང་རྟོགས་ཡོན་ཏན་ཀུན་གྱི་གཞི་དང་གོང་དུ་འཕེལ་བའི་རྐྱེན། ཆོས་དཀར་མཐའ་དག་སྐྱེད་པར་བྱེད་པ་ཡིན་ཏེ། བཤེས་སྤྲིང་ལས། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། ། ཡོན་ཏན་ཀུན་གྱི་གཞི་རྟེན་ལེགས་པར་གསུངས། །
ཞེས་དང༌། ཆོས་བསྒྲགས་ཀྱི་མདོར། ཚུལ་ཁྲིམས་ལྡན་པ་འཇིག་རྟེན་ཀུན་གྱིས་བསྟོད། ། སོགས་ཀྱིས་རྒྱས་པར་བསྟན་ལ། ས་གའི་ལྷས། རབ་བསྔགས་ནོར་ནི་ཕུན་ཚོགས་ཤིང༌། ། ལྷ་ཡི་ཁང་བཟང་དམ་པར་སྐྱེ། ། ཏིང་ངེ་འཛིན་༼ཝཾ༤༨བ༽དང་ངེས་འབྱུང་ཐོབ། ། ཚུལ་ཁྲིམས་འདི་ནི་འབྲས་བུ་ཆེ། ། ཞེས་དང༌།
དགེ་སློང་ལ་རབ་ཏུ་གཅེས་པའི་མདོ་ལས། ཚུལ་ཁྲིམས་བསླབ་པར་རང་ཡིད་ཆེས། ། མི་དེ་ཉི་མ་གཅིག་ལ་ཡང༌། ། བསོད་ནམས་ཕུང་པོ་དཔག་ཏུ་མེད། ། གསོག་ཅིང་སངས་རྒྱས་འབྲས་བུ་འགྲུབ། ། ཅེས་སོགས་གསུངས་སོ། ། མདོར་ན་སྔོན་བསྟན་པ་དར་བའི་དུས་སུ་ལོ་དཔག་ཏུ་མེད་པར་བསླབ་གཞི་ཡོངས་སུ་རྫོགས་པའི་ཚུལ་ཁྲིམས་རྣམ་པར་དག་པ་བསྲུངས་པ་ལས། ད་ལྟ་བསྟན་པ་ནུབ་པ་ལ་ཉེ་བ་འདི་ལྟ་བུའི་དུས་སུ་ཉིན་ཞག་གཅིག་གི་བར་དུ་བསླབ་གཞི་གཅིག་ཙམ་ཞིག་བསྲུངས་པ་ཕན་ཡོན་ཆེ་བར་གསུངས་ཏེ། ཏིང་འཛིན་རྒྱལ་པོ་ལས། བསྐལ་པ་བྱེ་བ་གངྒཱའི་བྱེ་སྙེད་དུ། །
དང་བའི་སེམས་ཀྱིས་ཟས་དང་སྐོམ་རྣམས་དང༌། ། གདུགས་དང་བ་དན་མར་མེའི་ཕྲེང་བ་ཡིས། ། སངས་རྒྱས་བྱེ་བ་ཁྲག་ཁྲིག་རིམ་གྲོ་བྱས། ། གང་ཞིག་དམ་ཆོས་རབ་ཏུ་འཇིག་པ་དང༌། ། བདེ་གཤེགས་བསྟན་པ་འགག་པར་འགྱུར་བའི་ཚེ། ། ཉིན་མཚན་དུ་ནི་བསླབ་པ་གཅིག་སྤྱོད་པ། ། བསོད་ནམས་འདི་ནི་དེ་བས་ཁྱད་པར་འཕགས། ། ཞེས་གསུངས་པས་ཐར་འདོད་རྣམས་ཀྱིས་བསླབ་པ་ལ་ནན་ཏན་དུ་བརྩོན་པར་བྱའོ། ། འདིར་འཕྲོས་དོན་དུ་ཐེག་དམན་སོ་སོ་ཐར་པའི་ལམ་གྱི་རིམ་པ་ཅུང་ཟད་སྨོས་ན། སྤྱིར་ཆོས་འདུལ་གྱི་བརྗོད་བྱ་ཐམས་ཅད་འཕགས་པ་ཐོགས་མེད་ཞབས་ཀྱིས།
དགེ་འདུན་བསྡུ་བ་དང༌། ལེགས་པར་བསྡུ་བ་དང༌། བསྡུས་པ་རྣམས་ཅི་བདེར་བྱ་བ་དང༌། མ་འོངས་པ་གཞན་དག་བདེ་བར་འཇུག་པར་འགྱུར་བ་དང་བཞིར་འདུས་པར་གསུངས་པའི་དང་པོ་ནི། འཁོར་རྣམ་བཞི་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ་སྔོན་དང་ད་ལྟར་གྱི་ཆོ་གས་བསྙེན་པར་རྫོགས། གཉིས་པ་ནི། བསླབ་པ་ཇི་ལྟར་འཆའ་བ། འཆའ་བའི་རྒྱུ་ལ་སོགས་པ་གཞི་དང་བཅས། ངེས་པར་འབྱུང་༼ཝཾ༤༩ན༽བ་དང་བཅས། སྟོན་པ་དང་བཅས།
བརྟུལ་བ་དང༌། ཆོ་འཕྲུལ་དང་བཅས་པས་ཆོས་སྟོན། གསུམ་པ་ལ་ལྔའི་དང་པོ་ཡོ་བྱད་རྐྱེན་དུ་འབབ་པ་བསྟེན་པ་ནི། ལོག་འཚོ་སྤངས་ཤིང་ཆོས་དང་མཐུན་པའི་རྙེད་པའི་རྒྱུ་ལས་བྱུང་བའི་དུས་རུང་ཐུན་ཚོད་དུ་རུང་བ་ཞག་བདུན་པ་འཚོ་བཅངས་ཀྱི་སྨན་བཞི་གཙོ་བོར་གྱུར་པའི་ཟས། འཚོ་མཁོ་ལྷག་པའི་ཡོ་བྱད་ཕྲན་ཚེགས་བཅས་པའི་གོས་བཞི། འཚོ་བ་དང་མཁོ་བའི་སྣོད་སྤྱད། དགེ་འདུན་གྱི་གཙུག་ལག་ཁང་དང་གང་ཟག་གི་ཁང་པ་ཤིང་དྲུང་ཁྲི་དང་མལ་ཆ་ལ་སོགས་པ་གནས་དང་གནས་མལ་ལ་ལྟུང་བས་མ་གོས་པར་མཐའ་གཉིས་སྤངས་པའི་ཚུལ་གྱིས་ལོངས་སྤྱད། གཉིས་པ་ཆོས་དང་མི་མཐུན་པའི་གང་ཟག་ཚར་བཅད་པ་ནི། ཕམ་པ་གསོར་མི་རུང་བ་གཞན་དུ་བསྐྲད། དེ་ལས་གཞན་པ་ནན་ཏུར་གྱི་ལས་ཀྱིས་བྱ་བ་ངན་པ་འཕྲོ་གཅོད་པ་དང༌།
གླེང་དྲན་གྱིས་ཕྱིར་བཅོས་སུ་གཞུག་ཅིང་རྩོད་པ་ལ་ཞི་བྱེད་ཀྱིས་གཞིལ། གསུམ་པ་འགྱོད་པ་སྐྱེས་པ་སེལ་བ་ནི། འགྱོད་པའི་ཚུལ་ལྔ། བག་ཡོད་པའི་སྐབས་ལྔ། འགྱོད་པ་སེལ་བའི་ཆོས་ལྔ་སྟེ་བཅོ་ལྔ་དང་ལྡན་པས་ལྡང༌། བཞི་པ་ཉོན་མོངས་པའི་ཀུན་ནས་དཀྲིས་པ་གནོན་པ་ནི། བསླབ་པ་སྲུང་བའི་ཐབས་ཡན་ལག་ལྔ་དང་ལྡན་པ་སྟེ། དེའི་དང་པོ་ཟས་གོས་སྣོད་སྤྱད་གནས་མལ་བཞི་ཆོས་ལྡན་ལ་རྟེན་པ་བདེ་བར་གནས་པའི་རྐྱེན་ལ་བརྟེན་ནས་བསྲུང་བ། གཉིས་པ་གནས་ཀྱི་བླ་མའམ། དེ་མ་ཡིན་པའི་གནས་བརྟན་སྡེ་སྣོད་འཛིན་པ་དག་གི་བཀའ་བཞིན་སྒྲུབ་པ་གང་ཟག་གཞན་ལ་བརྟེན་ནས་བསྲུང་བ།
གསུམ་པ་ལྟུང་བ་སྡེ་ལྔའི་ངོ་བོ་ལྕི་ཡང་འབྱུང་བའི་རྒྱུ་ལྡང་བའི་ཐབས་རྣམས་ཤེས་པ་སྤང་བྱ་མི་མཐུན་ཕྱོགས་ངོ་ཤེས་པའི་སྒོ་ནས་བསྲུང་བ། བཞི་པ་གསོ་སྦྱོང་དབྱར་གནས་དགག་དབྱེ་ལ་བརྩོན་པ་བསླབ་པ་ཡོངས་སུ་སྦྱོང་བའི་སྒོ་ནས་བསྲུང་བ། ལྔ་པ་རང་གི་བསམ་སྦྱོར་ཕུན་སུམ་ཚོགས་པའི་སྒོ་ནས་༼ཝཾ༤༩བ༽བསྲུང་བ་སྟེ། འདི་ལ་བསམ་པ་ཕུན་སུམ་ཚོགས་པ་དད་པ་སྙིང་རྗེ་ཤེས་རབ་དྲན་པ་ཤེས་བཞིན་ངོ་ཚ་ཁྲེལ་ཡོད་པ་སྟེ་བརྒྱད་པོ་སྔོན་དུ་འགྲོ་བས་སྦྱོར་བ་ཕུན་སུམ་ཚོགས་པ་ཐོག་མར་མེད་དུ་མི་རུང་བའི་འདུལ་བ་ལ་བསླབ། ལྟུང་བ་མི་འབྱུང་བའི་རྒྱུ་བཞི་ལ་བརྩོན། བསླབ་པ་དང་མི་མཐུན་པའི་ཆོས་ལྔ་སྤང༌། མཐུན་པའི་ཆོས་ལྔ་བརྟེན། ཡོངས་སུ་ཤེས་པའི་ཆོས་ལྔ་དང༌། ཉེ་བར་ཞི་བའི་ཆོས་ལྔ་ཤེས་ནས་བླང་དོར་བྱ་བ་སྟེ་བསླབ་པའི་གནས་དྲུག་ལ་བསླབ་ཅིང༌། བསླབ་པ་ལ་བརྩོན་པའི་ཆོས་ལྔ་དང་སྟོབས་ལྡན་རྣམས་དང་ལྡན་པར་བྱའོ། །
བསམ་སྦྱོར་གཉིས་ཀ་ཕུན་སུམ་ཚོགས་པ་དང་ལྡན་པའི་ཚུལ་ཁྲིམས་སྒོམ་པ་ནི། དགེ་སློང་གནས་བརྟན་དང༌། བར་མ་དང༌། གསར་བུ་ཐམས་ཅད་ཀྱིས་ཀྱང་རབ་ཏུ་བྱུང་བའོ་སྙམ་དུ་སེམས་མངོན་དུ་བཞག་པར་བྱ། སངས་རྒྱས་བཅོམ་ལྡན་འདས་མགོན་མཛད་པ་ལ་མགོན་པོའོ་སྙམ་དུ་འདུ་ཤེས་མངོན་དུ་བཞག་པར་བྱ། མྱ་ངན་ལས་འདས་པ་ལ་གཞོལ་བར་བྱ། བསླབ་པའི་གཞི་ཇི་ལྟ་བུར་བཅས་པ་ལ་མཚུངས་པར་སྤྱད་པར་བྱ། བླ་མའི་ཁྱད་པར་ཆུད་པའི་ཕྱིར་ནན་ཏན་དུ་བྱ། ཞེས་གསུངས་པ་ལྟར་རོ། ། ལྔ་པ་ཉོན་མོངས་པའི་བག་ལ་ཉལ་སྤོང་བ་ནི།
ཞི་གནས་ཀྱི་གསོ་སྦྱོང་སྟེ་རྣལ་འབྱོར་སྒོམ་པ་ཡིན་ལ། བླ་མ་རྣལ་འབྱོར་ཤེས་པ་ལ་གསོལ་བ་བཏབ་ནས་བར་ཆད་བཞི་དྲི། གནས་བཞི་བརྟགས་ནས། ཏིང་ངེ་འཛིན་གྱི་ཚོགས་སྲུང་ཞིང་བསགས་པ་དང༌། རབ་ཏུ་དབེན་པ་དང༌། སེམས་རྩེ་གཅིག་པ་དང༌། སྒྲིབ་པ་རྣམ་པར་སྦྱོང་བ་དང༌། ཡིད་ལ་བྱེད་པ་སྒོམ་པ་སྟེ་གནས་ལྔ་ལ་སྦྱར་ཞིང༌། ཞི་རགས་སུ་འདུ་ཤེས་པ་འཇིག་རྟེན་པའི་ལམ་གྱི་ཆགས་བྲལ་དང༌། ལུས་དང་དུས་གསུམ་གྱི་འདུ་བྱེད་ལ་སོ་སོར་རྟོག་པའི་ཞི་གནས་ལ་བརྩོན་པ་སྟེ་འདུ་ཤེས་སྒོམ་པ་དང༌།
དྲན་པ་ཉེར་བཞག་བཞི་ལ་སོགས་པ་བྱང་ཆུབ་ཀྱི་ཕྱོགས་བསྒོམ་པ་གཉིས་ཀྱིས་དཀར་པོ་རྣམ་པར་མཐོང་བ་སོགས་ས་བརྒྱད་དང༌། ཚོགས་སྦྱོར་མཐོང་སྒོམ་གྱི་ལམ་རྣམས་བགྲོད་པ་སྟེ། ༼ཝཾ༥༠ན༽དེའང་སེམས་གནས་པའི་ཐབས་དགུས་ཞི་གནས་ཡིད་ལ་བྱེད་པ་དང༌། ཆོས་རྣམས་རབ་ཏུ་འབྱེད་པ་ལ་སོགས་པ་བཞིས་ལྷག་མཐོང་ཡིད་ལ་བྱེད་པ་སྟེ། སེམས་རྩེ་གཅིག་པ་གཉིས་ལ་བརྟེན་ནས། ཀུན་ཏུ་གདུང་བར་འགྱུར་བ་སོགས་ཡིད་ལ་བྱེད་པ་བཞི་ཐོབ་ནས། འཕགས་པའི་བདེན་པ་བཞི་ལས་བརྩམས། རྣམ་པ་མི་རྟག་པ་སོགས་བཅུ་དྲུག་ཏུ་སོ་སོར་རྟོག་པ་མཚན་ཉིད་རབ་ཏུ་རིག་པ་ཡིད་ལ་བྱེད་པས་ཐོས་བསམ་དང་འདྲེས་པ་ཚོགས་ལམ་བགྲོད། དེ་ལས་འདས་ནས་གཅིག་ཏུ་སྒོམ་པའི་རྣམ་པས་མོས་པར་བྱེད་པ་མོས་པ་ལས་བྱུང་བའི་ཡིད་བྱེད་ཀྱིས་སྦྱོར་ལམ་དྲོད་རྩེ་བཟོད་མཆོག་བགྲོད། དེ་ནས་སྔར་བརྩོན་པའི་བདེན་པ་ལ་རྩོལ་མ་ཐག་ཏུ་རྣམ་པར་མི་རྟོག་པ་ཤིན་ཏུ་ངེས་པའི་ཡེ་ཤེས་དང་མངོན་སུམ་གྱི་ཡེ་ཤེས་སྐྱེས་ནས་མཐོང་སྤང་སྤངས་ཏེ་རབ་ཏུ་དབེན་པ་ཡིད་ལ་བྱེད་པ་མཐོང་ལམ་ཐོབ།
སྦྱོར་བ་ཡིད་བྱེད་དང་དགའ་བ་སྡུག་པ་ཡིད་ལ་བྱེད་པས་སྒོམ་སྤང་སྤངས་ཤིང་སྒོམ་ལམ་རྣམས་བགྲོད་དེ་སྦྱོར་མཐའ་ཡིད་བྱེད་རྡོ་རྗེ་ལྟ་བུའི་ཏིང་ངེ་འཛིན་སྐྱེས་ནས་སེམས་ཤིན་ཏུ་རྣམ་པར་གྲོལ་བའི་དགྲ་བཅོམ་པ་ཐོབ་པ་ནི་སྦྱོར་བའི་མཐའི་འབྲས་བུ་ཡིད་ལ་བྱེད་པ་སྟེ་དེའི་ཚེ་ཟག་པ་ཐམས་ཅད་ཟད་པ་ཡིན་ལ། རྒྱུན་ཞུགས་སོགས་འབྲས་བུ་གསུམ་པོའང་སྒོམ་སྤང་སྤོང་ཚུལ་ཆེ་ཆུང་གིས་ཐོབ་པའོ། ། བཞི་པ་ནི། དེ་ལྟར་ཚུལ་ཁྲིམས་རྣམ་པར་དག་པ་ལས། བདག་ཉིད་ཕན་ཡོན་བཅུ་དང་ལྡན་པའི་ཚུལ་གྱིས་ཐོབ་པ་རྣམས་བདེ་བར་གནས་པ་དང༌། ལྷ་མི་རྣམས་ལ་ཕན་བདེ་ཕུན་སུམ་ཚོགས་པ་དང་བསྟན་པ་ཡུན་རིང་གནས་པའི་རྒྱུར་འགྱུར་བས་མ་ཐོབ་པ་རྣམས་བདེ་བར་འཇུག་པར་འགྱུར་བའོ། ། ོ་ཐར་གྱི་སྡོམ་པ་རབ་ཏུ་དབྱེ་བ་སྐབས་གཉིས་པའི་འགྲེལ་པའོ།། །། ༈ སྐབས་གསུམ་པ་བྱང་སེམས་ཀྱི་བསླབ་པ་བརྗོད་པ་ལ་བདུན། སྐྱེ་བའི་རྒྱུ། སྡོམ་པའི་ངོ་བོ།
དབྱེ་བའི་རྣམ་གྲངས། ཤིང་རྟ་༼ཝཾ༥༠བ༽སོ་སོའི་སྲོལ། ཐུན་མོང་གི་བསླབ་བྱ། དོན་དམ་སེམས་བསྐྱེད། འཆལ་ལྡན་གྱི་སྐྱོན་ཡོན་བཤད་པའོ། ། དང་པོ་ལ་གསུམ། རྒྱུད་སྤྱིར་བཤད། ལྷན་ཅིག་བྱེད་པའི་རྐྱེན་བྱེ་བྲག་ཏུ་དབྱེ། གདམས་ངག་ལུགས་ཁྱད་པར་དུ་སྨོས་པའོ། ། དང་པོ་ནི།
ཐེག་ཆེན་བྱང་ཆུབ་སེམས་སྡོམ་སྐྱེ་བའི་རྒྱུ། ། རིགས་སད་དད་བརྩེ་སྙིང་སྟོབས་ལྡན་པའམ། ། ཐེག་པ་ཆེན་པོ་སངས་རྒྱས་ཀྱི་ཐེག་པ་ལ་ཞུགས་པར་འདོད་པས་ཐོག་མར་བྱང་ཆུབ་ཏུ་སེམས་བསྐྱེད་ཅིང་དེའི་སྡོམ་པ་བླང་དགོས་པས་བྱང་ཆུབ་སེམས་སྐྱེ་བའི་རྒྱུ་ནི། ཐེག་ཆེན་གྱི་རིགས་སད་པའི་རྟགས་དང་ལྡན་པ། གནས་ཕྱིན་ཅི་མ་ལོག་པ་ལ་དད་པ། སེམས་ཅན་ལ་བརྩེ་བ། དཀའ་བ་རྒྱ་ཆེན་སྤྱོད་ནུས་ཀྱི་སྙིང་སྟོབས་དང་ལྡན་པ་དགོས་ཏེ། བྱང་ས་ལས། དེ་ལ་རྒྱུ་བཞི་གང་ཞེ་ན། རིགས་ཕུན་སུམ་ཚོགས་པ་ནི་བྱང་ཆུབ་སེམས་དཔའི་སེམས་སྐྱེ་བའི་རྒྱུ་དང་པོའོ། །
སངས་རྒྱས་དང་བྱང་ཆུབ་སེམས་དཔའ་དང༌། དགེ་བའི་བཤེས་གཉེན་གྱི་ཡོངས་སུ་ཟིན་པ་ནི། བྱང་ཆུབ་སེམས་དཔའི་སེམས་སྐྱེ་བའི་རྒྱུ་གཉིས་པའོ། ། སེམས་ཅན་ལ་སྙིང་རྗེ་ནི། བྱང་ཆུབ་སེམས་དཔའི་སེམས་སྐྱེ་བའི་རྒྱུ་གསུམ་པའོ། ། འཁོར་བའི་སྡུག་བསྔལ་དང་དཀའ་བ་སྤྱད་པའི་སྡུག་བསྔལ་ཡུན་རིང་བ་རྣམ་པ་སྣ་ཚོགས་པ། དྲག་པ། བར་ཆད་མེད་པས་ཀྱང་མི་འཇིག་པ་ནི་བྱང་ཆུབ་སེམས་དཔའི་སེམས་སྐྱེ་བའི་རྒྱུ་བཞི་པའོ། ། ཞེས་གསུངས་སོ། ། འམ་ཞེས་པ་ནི་ཚིག་ཕྱི་མ་འབྱེད་པའི་དོན་ཏོ། །
གཉིས་པ་ནི། གྲོགས་དང་རྒྱུ་འབྲས་ལམ་དང་གོམས་པས་ཏེ། ། ཁྱད་པར་ཀུན་རྫོབ་སེམས་གཉིས་སྐྱེ་བའི་ལྷན་ཅིག་བྱེད་པའི་རྐྱེན་ནི། མདོ་སྡེ་རྒྱན་ལས། གྲོགས་སྟོབས་རྒྱུ་སྟོབས་རྩ་བའི་སྟོབས། ། ཐོས་སྟོབས་དགེ་བ་གོམས་པ་ལས། ། མི་བརྟན་པ་དང་བརྟན་འབྱུང་བ། ། གཞན་གྱིས་བསྟན་པའི་སེམས་བསྐྱེད་བཤད། ། ཅེས་གསུངས་པ་ལྟར། གྲོགས་དགེ་བའི་བཤེས་གཉེན་གྱི་སྟོབས་དང༌།
རྒྱུ་རིགས་སད་པའི་སྟོབས་དང༌། ༼ཝཾ༥༡ན༽འབྲས་བུ་དགེ་རྩ་རྒྱས་པའི་སྟོབས་དང༌། ལམ་ཐེག་ཆེན་གྱི་སྡེ་སྣོད་ཐོས་པའི་སྟོབས་དང༌། ཐོས་པ་དེ་ཉིད་མང་དུ་གོམས་པས་བསྐྱེད་པ་དང་ལྔ་ལས། དང་པོ་གྲོགས་ལ་རགས་ལས་པས་མི་བརྟན་པའི་སེམས་བསྐྱེད་དང༌། ཕྱི་མ་བཞི་མི་མཐུན་ཕྱོགས་ཀྱིས་ཉམས་དཀའ་བས་བརྟན་པའི་སེམས་བསྐྱེད་ཀྱི་བརྡ་སྦྱར་ཞིང༌། ཀུན་རྫོབ་སེམས་བསྐྱེད་ནི་གཙོ་བོར་གཞན་གྱིས་བསྟན་པའི་རྒྱུ་ལས་བྱུང་བའོ། ། གསུམ་པ་ནི། བྱམས་ལས་སྙིང་རྗེ་དེ་ལས་བྱང་སེམས་སྐྱེ། ། བྱམས་པའི་ངོ་བོ་ནི་གཞན་ལ་ཕན་བདེ་འདོད་པའི་བློའོ། །
དེ་ཉིད་ཐོག་མར་བསྒོམ་པས་སྙིང་རྗེ་སྐྱེ་སྟེ། དེ་ནི་སེམས་ཅན་ཐམས་ཅད་སྡུག་བསྔལ་རྒྱུ་དང་བཅས་པ་ལས་བྲལ་བར་འདོད་པའི་བློའོ། ། དེ་ལས་སངས་རྒྱས་ཐོབ་འདོད་བྱང་ཆུབ་ཀྱི་སེམས་སྐྱེ་བར་འགྱུར་བས་བྱམས་པ་ནི་ཆོས་དཀར་ཐམས་ཅད་ཀྱི་རྒྱུ་ཡིན་པ་རྒྱལ་པོ་ལ་གདམས་པའི་མདོ་ལས་གསུངས་སོ། ། གཉིས་པ་སྡོམ་པའི་ངོ་བོ་ནི། ངོ་བོ་གཞན་དོན་རྫོགས་བྱང་འཐོབ་འདོད་བློས། ། སྒོ་གསུམ་ཉེས་སྤྱོད་སྤོང་བའི་ཚུལ་ཁྲིམས་སོ། ། བྱང་ཆུབ་ཏུ་སེམས་བསྐྱེད་པའི་སྡོམ་པ་སྤྱིའི་ངོ་བོ་ནི། གཞན་དོན་དུ་རྫོགས་པའི་བྱང་ཆུབ་འཐོབ་པར་འདོད་པའི་བློས་ཀུན་ནས་བསླངས་པའི་དམིགས་པ་ཁྱད་པར་ཅན་གང་ཞིག ། དེའི་མཐུན་ཕྱོགས་སྒྲུབ་ཅིང་མི་མཐུན་ཕྱོགས་སྒོ་གསུམ་གྱི་ཉེས་སྤྱོད་སྤོང་བའི་སེམས་པ་མཚུངས་ལྡན་དང་བཅས་པའི་ངེས་འབྱུང་གི་ཚུལ་ཁྲིམས་ཏེ། མངོན་རྟོགས་རྒྱན་ལས།
སེམས་བསྐྱེད་པ་ནི་གཞན་དོན་ཕྱིར། ། ཡང་དག་རྫོགས་པའི་བྱང་ཆུབ་འདོད། ། ཅེས་གསུངས་སོ། ། གསུམ་པ་རྣམ་པར་དབྱེ་བ་ལ་དྲུག ། མཚན་གཞི། སྐྱེ་ཚུལ། ས་མཚམས། རྟེན། ཡུལ། ཆོ་གའི་སྒོ་ནས་དབྱེ་བའོ། །
དང་པོ་ནི། དབྱེ་སྒོ་འདོད་དང་བརྩོན་སེམས་མཚུངས་ལྡན་གྱིས། ། སྨོན་འཇུག ། ཅེས་པ་སྟེ། སེམས་བསྐྱེད་དེའང་མཚན་གཞིའི་སྒོ་ནས་དབྱེ་ན་སྨོན་པ་སེམས་བསྐྱེད་ཀྱི་སྡོམ་པ་དང༌། འཇུག་པ་༼ཝཾ༥༡བ༽སེམས་བསྐྱེད་ཀྱི་སྡོམ་པ་གཉིས། དང་པོ་ནི། ཐེག་ཆེན་སློབ་པའི་སེམས་བསྐྱེད་ཀྱི་ཚུལ་ཁྲིམས་གང་ཞིག ། གཞན་དོན་དུ་རྫོགས་བྱང་འཐོབ་པར་འདོད་པའི་སེམས་པ་མཚུངས་ལྡན་དང་བཅས་པའོ། ། གཉིས་པ་ནི།
ཚུལ་ཁྲིམས་གང་ཞིག ། དེའི་དོན་དུ་སྤྱོད་པ་རྒྱ་ཆེན་པོ་ལ་བརྩོན་པར་འདོད་པའི་སེམས་པ་མཚུངས་ལྡན་དང་བཅས་པའོ། ། སྨོན་འཇུག་གཉིས་ཀྱི་མཚན་གཞིའང་ཐེག་ཆེན་ཚོགས་སྦྱོར་བའི་རྒྱུད་ཀྱི་སེམས་བསྐྱེད་རྣམས་དང༌། བྱང་འཕགས་ཀྱི་རྗེས་ཐོབ་ཀྱི་ངོ་བོར་གྱུར་པའི་སེམས་བསྐྱེད་ལྟ་བུའོ། ། འདི་གཉིས་ཀྱི་ཁྱད་པར་སློབ་དཔོན་དཾཥྚ་སེ་ན་ལ་སོགས་པ་ནི་འཇིག་རྟེན་པའི་ལམ་གྱིས་བསྡུས་པ་སྨོན་པ་དང་འདས་ལམ་གྱིས་བསྡུས་པ་འཇུག་པར་བཞེད་ཅིང༌། ཨ་བྷ་ཡ་དང་སྨྲྀ་ཏི་སོགས་ནི་འོག་གི་འདུན་པ་དང་ལྡན་པའི་སེམས་བསྐྱེད་སོགས་གསུམ་སྨོན་པ་དང༌། གཞན་བཅུ་དགུ་འཇུག་པར་བཞེད་ལ། རྒྱ་མཚོ་སྤྲིན་ལ་སོགས་པ་ནི་བྱང་ཆུབ་ཀྱི་བློ་ཆོ་གས་མ་བསྐྱེད་པ་སྨོན་པ་དང་ཚོགས་བསྐྱེད་འཇུག་པར་འདོད་པ་དང༌། རྒྱ་ཆེན་སྤྱོད་རྒྱུད་དང་ཇོ་བོ་རྗེ་ནི་འབྲས་བུ་ལ་དམ་འཆའ་བ་སྨོན་པ་དང་དེའི་རྒྱུ་ལ་དམ་འཆའ་བ་འཇུག་པར་བཞེད་པ་དང༌། ཡང་ཁ་ཅིག་ཕྱིར་མི་ལྡོག་པ་མ་ཐོབ་ཀྱི་བར་དུ་སྨོན་པ་དང་ཐོབ་ནས་འཇུག་པར་འདོད་ལ།
ཟབ་མོ་ལྟ་རྒྱུད་དང་ཞི་བ་ལྷའི་བཞེད་པ་ནི། སེམས་ཅན་ལ་སྙིང་རྗེ་སོགས་ཀྱིས་བྱང་ཆུབ་འཐོབ་པར་འདོད་པའི་བློ་ཙམ་སྐྱེ་བ་ཆོ་ག་ལ་མ་བརྟེན་པ་དང༌། ཆོ་གས་ཁས་བླངས་པ་འགྲོ་བར་འདོད་པ་ལྟ་བུ་ནི་སྨོན་པའི་སེམས་དང༌། དེའི་སྡོམ་པ་ཡང་དག་པར་བླངས་པ་ཕྱིན་ཆད་འགྲོ་བཞིན་པ་ལྟ་བུ་འཇུག་པའི་སེམས་སུ་བཞེད་དེ། དེའང་སྨོན་པ་ནི་སེམས་བསྐྱེད་ཉིད་དང་འཇུག་པ་ནི་སྡོམ་པའོ། ། འདིར་ས་སྐྱའི་རྗེ་བཙུན་རྣམས་ཀྱིས་སྨོན་པའི་སེམས། སྨོན་པའི་སེམས་བསྐྱེད། སྨོན་པ་མི་ཉམས་པར་བསྲུང་བ། འཇུག་པའི་སེམས། འཇུག་པའི་སེམས་བསྐྱེད།
འཇུག་པ་མི་ཉམས་པར་བསྲུང་བ། ཞེས་དང༌། དེའི་སྨོན་འཇུག་༼ཝཾ༥༢ན༽གི་སེམས་རྐྱང་པ་སྡོམ་པ་མིན་ལ། སྨོན་འཇུག་གི་སེམས་བསྐྱེད་པ་མི་མཐུན་ཕྱོགས་གཞིར་བཅས་སྤོང་སེམས་དང་ལྡན་ན་མཚན་ཉིད་ཚང་བས་སྡོམ་པར་འགྱུར་བ་བཞེད་དོ། ། གཉིས་པ་ནི། སྐྱེ་ཚུལ་དབང་གིས་རགས་ཕྲ་གཉིས། ། སྐྱེ་ཚུལ་གྱིས་དབྱེ་ན་རགས་པ་བརྡ་ལས་འབྱུང་བ་དང༌། ཕྲ་བ་ཆོས་ཉིད་ཀྱིས་ཐོབ་པ་གཉིས་ཏེ། ཤཱནྟི་པའི་བཞི་བརྒྱ་ལྔ་བཅུ་པའི་འགྲེལ་པ་ལས། བྱང་ཆུབ་ཀྱི་སེམས་འདི་ཡང་ཇི་སྲིད་སྟོང་པ་ཉིད་ལ་ལྷག་པར་མོས་པར་བྱེད་ཀྱི་མངོན་སུམ་དུ་མི་བྱེད་པ་དེ་སྲིད་ཀྱི་བར་དུ་ནི་བརྡར་བཏགས་པ་ཉིད་ཡིན་ལ།
ཡང་གང་གི་ཚེ་མངོན་སུམ་དུ་བྱེད་པ་དེའི་ཚེ་ནི་དོན་དམ་པ་ཡིན་པ་ཤེས་པར་བྱའོ། ། ཞེས་པ་ལྟར་རོ། ། གསུམ་པ་ནི། ས་མཚམས་མོས་བསམ་རྣམ་སྨིན་སྒྲིབ་ཀུན་སྤངས། ། བགྲོད་པའི་ས་མཚམས་ཀྱི་སྒོ་ནས་དབྱེ་ན། མདོ་སྡེ་རྒྱན་ལས། སེམས་བསྐྱེད་དེ་ནི་ས་རྣམས་ལ། ། མོས་དང་ལྷག་བསམ་དག་པ་དང༌། ། རྣམ་པར་སྨིན་པ་གཞན་དུ་འདོད། ། དེ་བཞིན་སྒྲིབ་པ་སྤངས་པའོ། །
ཞེས་པ་ལྟར་ཚོགས་སྦྱོར་ལ་མོས་པས་ཐོབ་པ། མ་དག་ས་བདུན་ལ་ལྷག་བསམ་དག་པ། དག་པ་ས་གསུམ་ལ་རྣམ་པར་སྨིན་པ། སངས་རྒྱས་ཀྱི་སར་སྒྲིབ་པ་སྤངས་པའི་སེམས་བསྐྱེད་དེ་བཞིའོ། ། བཞི་པ་ནི། ས་གསེར་ཟླ་སོགས་རྟེན་གྱིས་ཉི་ཤུ་གཉིས། ། ས་གསེར་ཟླ་བ་ལ་སོགས་དཔེ་གྲོགས་ཆོས་གསུམ་སྦྱར་ཏེ་རྟེན་ནམ་ས་མཚམས་ཀྱིས་དབྱེ་ན་ཉི་ཤུ་རྩ་གཉིས་སུ་གྱུར་ཏེ། མངོན་རྟོགས་རྒྱན་ལས། དེ་ཡང་ས་གསེར་ཟླ་བ་མེ། ། གཏེར་དང་རིན་ཆེན་འབྱུང་གནས་མཚོ། །
རྡོ་རྗེ་རི་སྨན་བཤེས་གཉེན་དང༌། ། ཡིད་བཞིན་ནོར་བུ་ཉི་མ་ཀླུ། ། རྒྱལ་པོ་མཛོད་དང་ལམ་པོ་ཆེ། ། གཞོན་པ་བཀོད་མའི་ཆུ་དང་ནི། ། སྒྲ་བརྙན་ཆུ་བོ་སྤྲིན་རྣམས་ཀྱིས། ། རྣམ་པ་ཉི་ཤུ་རྩ་གཉིས་སོ། ། ཞེས་དཔེ་ཉེར་གཉིས་ཀྱིས་མཚོན་པའི་དོན་ནི་རིམ་པ་ཇི་ལྟ་བར། འདུན་པ་དང༌། ༼ཝཾ༥༢བ༽བསམ་པ་དང༌། ལྷག་པའི་བསམ་པ་དང༌།
སྦྱོར་བ་དང༌། སྦྱིན་པ་ནས་ཡེ་ཤེས་ཀྱི་བར་ཕར་ཕྱིན་བཅུ་དང། མངོན་ཤེས་དང༌། ཚོགས་གཉིས་དང༌། བྱང་ཕྱོགས་དང་མཐུན་པའི་ཆོས་དང༌། ཞི་ལྷག་དང༌། གཟུངས་སྤོབས་དང༌། ཆོས་ཀྱི་དགའ་སྟོན་དང་བགྲོད་པ་གཅིག་པའི་ལམ་དང༌། ཆོས་ཀྱི་སྐུ་དང་ལྡན་པ་རྣམས་ཏེ། འདུན་པ་ས་ལྟ་བུ་ནས་ཆོས་སྐུ་དང་མཚུངས་པར་ལྡན་པ་སྤྲིན་ལྟ་བུའི་བར་དུ་སྦྱར་རོ། །
དེ་ལ་ས་མཚམས་ནི། འདུན་པ་སོགས་གསུམ་ཚོགས་ལམ་གསུམ་ནའོ། ། སྦྱོར་བ་ནི་སྦྱོར་ལམ་ནའོ། ། སྦྱིན་པ་ནས་ཡེ་ཤེས་ཀྱི་བར་ཕར་ཕྱིན་བཅུ་ནི་མཐོང་སྒོམ་གྱིས་བསྡུས་པའི་ས་བཅུ་ནའོ། ། མངོན་ཤེས་ནས་གཟུངས་སྤོབས་ཀྱི་བར་ལྔ་ནི་ཁྱད་པར་གྱི་ལམ་དག་པ་ས་གསུམ་ཀ་ལ་ཁྱབ་པར་ཡོད་དོ། ། ཆོས་ཀྱི་དགའ་སྟོན་སོགས་གསུམ་ནི་སངས་རྒྱས་ཀྱི་ས་ཞེས་ཐེག་ཆེན་དགྲ་བཅོམ་ཞུགས་པའི་ས་སྟེ་ས་བཅུ་པའི་སྦྱོར་དངོས་རྗེས་གསུམ་ན་ཡོད་དོ། ། དེའང་ས་སོགས་དཔེ་དང༌། འདུན་པ་སོགས་གྲོགས་དང༌། འདུན་པ་དེ་ཆོས་དཀར་པོ་ཐམས་ཅད་ཀྱི་གཞིར་གྱུར་པས་ས་དང་ཆོས་མཚུངས་པ་སྟེ། སྦྱོར་ངག་དགོད་ན།
གྲོགས་བྱང་ཆུབ་དོན་གཉེར་གྱི་འདུན་པ་དང་མཚུངས་པར་ལྡན་པའི་སེམས་བསྐྱེད་ཆོས་ཅན། དཔེ་ས་ལྟ་བུ་ཡིན་ཏེ། ཆོས་དཀར་པོ་ཐམས་ཅད་བསྐྱེད་པའི་གཞིའི་དངོས་པོར་བྱེད་པས་མཐུན་པའི་ཕྱིར་ཞེས་ཐམས་ཅད་ལ་འགྲེ་ཤེས་པར་བྱའོ། ། ལྔ་པ་ནི། ཡུལ་གྱི་སྒོ་ནས་ཀུན་རྫོབ་དོན་དམ་ཚུལ། ། ཡུལ་དུ་བྱེད་པའི་སྒོ་ནས་དབྱེ་ན་ཀུན་རྫོབ་དང་དོན་དམ་པའི་ཚུལ་ཅན་གཉིས་ཏེ། སྔ་མ་སྨོན་འཇུག་གི་སེམས་དང༌། ཕྱི་མ་དངོས་ནི་འཕགས་རྒྱུད་ཀྱི་རྣམ་པར་མི་རྟོག་པའི་ཡེ་ཤེས་ལ་བྱ་ཞིང༌། རྗེས་མཐུན་པ་ནི་ལས་དང་པོ་བའི་གནས་སྐབས་སུའང་ཡོད་དོ། ། དྲུག་པ་ནི།
ཆོ་ག་གསུམ་ལས། ། ཞེས་པ་སྟེ། ཆོ་གའི་སྒོ་ནས་དབྱེ་ན། སོ་ཐར་དང་ཆོ་ག་ཐུན་མོང་བའི་བྱང་སྡོམ། ཆོ་ག་ཐུན་མོང་མིན་པའི་བྱང་༼ཝཾ༥༣ན༽སྡོམ། དབང་བསྐུར་དང་ཆོ་ག་ཐུན་མོང་བའི་བྱང་སྡོམ་དང་གསུམ། དང་པོ་ནི། ཉན་ཐོས་ཀྱི་སྡོམ་པའི་སྐབས་བཤད་པའི་ཐེག་ཆེན་སོ་ཐར་རྣམས་སོ། ། གཉིས་པ་ནི། དབུ་སེམས་གང་རུང་གི་ཆོ་གས་ཐོབ་པའི་སྨོན་འཇུག་གི་སྡོམ་པ་ལྟ་བུའོ། །
གསུམ་པ་ནི། དབང་གི་སྟ་གོན་སྐབས་ཐོབ་པའི་བྱང་སྡོམ་དང༌། དངོས་གཞིའི་སྐབས་ཐོབ་པའི་སྔགས་སྡོམ་ལྟ་བུའོ། ། རྩ་བའི་བཞི་པ་ཤིང་རྟ་སོ་སོའི་སྲོལ་བཤད་པ་ལ་གཉིས། སྤྱིར་བསྟན། བྱེ་བྲག་ཏུ་དབྱེ་བའོ། ། དང་པོ་ནི། ཐུན་མོང་མིན་པ་ལ། ། ཤིང་རྟའི་སྲོལ་གཉིས་རྗེས་འབྲང་དེ་བཞིན་ནོ། ། ཆོ་ག་ཐུན་མོང་མིན་པ་དེ་ལའང་ཤིང་རྟའི་སྲོལ་གཉིས་སུ་གྲགས་ཤིང༌།
རྒྱ་བོད་དུ་རྗེས་འབྲང་ཡང་དེ་བཞིན་སོ་སོར་བྱུང་སྟེ། དང་པོ་ནི། རྗེ་བཙུན་འཇམ་དབྱངས་ནས་འཕགས་པ་ཀླུ་སྒྲུབ་ཡབ་སྲས་ལ་བརྒྱུད་དེ་རྒྱལ་སྲས་ཞི་བ་ལྷའི་ཕྱག་སྲོལ་ཇོ་བོ་པུཎྱེ་ཤྲཱི་ལས་བྱུང་བ་རྗེ་བཙུན་ས་སྐྱ་པ་རྣམས་ཀྱི་ཕྱག་ལེན་དུ་མཛད་པ་འདི་ཉིད་ཡིན་ལ། དེའང་ཀླུ་སྒྲུབ་ཀྱི་སེམས་བསྐྱེད་ཀྱི་ཆོ་ག་དང༌། ཛེ་ཏཱ་རིའི་ཡི་དམ་བླངས་པའི་ཆོ་ག་དང༌། ཞི་བ་ལྷའི་སྤྱོད་འཇུག་བསླབ་བཏུས་སོགས་ལས་འབྱུང་བ་ལྟར་རོ། ། གཉིས་པ་ནི། འཕགས་པ་བྱམས་པ་ནས་ཐོགས་མེད་སྐུ་མཆེད་ལ་བརྒྱུད་དེ་སློབ་དཔོན་ཙནྡྲ་གོ་མཱིའི་ཕྱག་སྲོལ་ཇོ་བོ་རྗེ་ལས་བྱུང་བ་བཀའ་གདམས་པ་དང་མཉམ་མེད་དྭགས་པོ་བཀའ་བརྒྱུད་པ་རྣམས་ཀྱི་ཕྱག་ལེན་དུ་མཛད་པ་འདི་ཉིད་ཡིན་ལ། དེའང་བྱང་ས་དང་སྡོམ་པ་ཉི་ཤུ་པ་སོགས་ལས་འབྱུང་བ་ལྟར་རོ། ། བོད་འདིར་ཀླུ་ཐོགས་རྣམ་གཉིས་དབུ་སེམས་ལྟ་བུའི་རྐང་གཙུགས་མཁན་དུ་བཞེད་པ་མང་བས་སེམས་བསྐྱེད་ལུགས་གཉིས་ཀྱང་དབུ་སེམས་ཀྱི་ལུགས་གཉིས་ཞེས་ཤིན་ཏུ་ཐ་དད་ཅིང་མཆོག་དམན་ཆེ་བར་མཛད་ལ།
རྗེ་ཟླ་འོད་བཞོན་ནུས་དབུ་སེམས་ཀྱི་མིང་མ་བཏགས། སློབ་དཔོན་ཨ་བྷ་ཡས་དེ་གཉིས་ཁྱད་པར་མེད་པར་བཞེད་ལ། ཀུན་མཁྱེན་པད་དཀར་ཞབས་སོགས་ཀྱིས་དེ་མཚུངས་སུ་༼ཝཾ༥༣བ༽སྒྲུབ་ཅིང་སྔ་མ་ལ་ལུང་རིགས་ཀྱིས་འགོག་པར་མཛད། དཔལ་ལྡན་གཙུག་ལག་ཕྲེང་བ་སོགས་ཀྱང་རྗེ་སྒམ་པོ་པའི་རྗེས་སུ་འབྲང་ངོ༌། ། ཡང་གྲུབ་ཆེན་བི་རཱུ་པ་དང་ནཱ་རོ་པའི་གདམས་ངག་རྗེ་བཙུན་ས་སྐྱ་པ་ཆེན་པོ་ལ་བཀའ་བབས་པ་དབང་གི་སྔོན་འགྲོའི་སེམས་བསྐྱེད་ཀྱི་ཆོ་ག་དབུ་མ་དང་ཆ་མཐུན་པ་ཟུར་དུ་བཞུགས་ཀྱང་ཤིང་རྟའི་རིང་སྲོལ་ལོགས་སུ་མི་བགྲང་ངོ༌། ། གཉིས་པ་བྱེ་བྲག་ཏུ་དབྱེ་བ་ལ་གཉིས། ཟབ་མོ་ལྟ་བརྒྱུད་པའི་ལུགས། རྒྱ་ཆེན་སྤྱོད་བརྒྱུད་པའི་ལུགས་སོ། ། དང་པོ་ལ་ལྔ། མ་ཐོབ་པ་འཐོབ་བྱེད།
ཐོབ་པ་མི་ཉམས་པར་སྲུང་ཚུལ། སྡོམ་པ་གཏོང་བའི་ཚུལ། ཉམས་ན་ཕྱིར་བཅོས། འཇུག་པ་འཕྲོས་སུ་སྨོས་པའོ། ། དང་པོ་ནི། ཟབ་མོ་ལྟ་བརྒྱུད་ལུགས་ལ་བརྡ་འཕྲོད་པའི། ། འགྲོ་བ་གང་རུང་རྟེན་ནམ་བླ་མ་ལས། ། བསགས་སྦྱོང་སྔོན་འགྲོས་སྨོན་འཇུག་ཆབ་གཅིག་ལེན། ། ཟབ་མོ་ལྟ་བརྒྱུད་པའི་ལུགས་ལ། གང་གིས་ལེན་པའི་རྟེན་ནི།
བརྡ་འཕྲོད་ཅིང་དོན་གོ་ལ་ལེན་འདོད་ཡོད་པའི་འགྲོ་བ་མཐའ་དག་ལ་བྱང་སྡོམ་སྐྱེ་བར་བཞེད་དེ། སྡོང་པོ་བཀོད་པའི་མདོར་འཇམ་དཔལ་གྱིས་རྒྱ་མཚོའི་ཀླུ་སྟོང་ཕྲག་གསུམ་སེམས་བསྐྱེད་ལ་བཀོད་པར་གསུངས་པ་དང༌། བསྐལ་བཟང་ལས། རྒྱལ་བ་ཕན་བཞེད་གྲོང་དཔོན་གྱུར་པའི་ཚེ། ། དེ་བཞིན་གཤེགས་པས་བསོད་ནམས་འོད་དེ་ལ། ། ཉིན་གཅིག་སྲོག་གཅོད་སྡོམ་པ་བླངས་ནས་ཀྱང༌། ། དང་པོར་བྱང་ཆུབ་མཆོག་ཏུ་སེམས་བསྐྱེད་དོ། ། ཞེས་དང༌། གཙུག་ན་རིན་ཆེན་གྱིས་ཞུས་པའི་མདོར་ལྷ་དང་མིའི་སྲོག་ཆགས་ཉི་ཁྲིས་བྱང་ཆུབ་ཏུ་སེམས་བསྐྱེད་པར་གསུངས་པ་སོགས་པ་ལས་ཤེས་སོ། ། མཉམ་མེད་དྭགས་པོའི་བཞེད་པས།
ཐེག་པ་ཆེན་པོའི་རིགས་ཡོད་ཅིང་སད་པ་དང༌། དཀོན་མཆོག་ལ་སྐྱབས་སུ་སོང་བ་ནི་སྨོན་སེམས་སྐྱེ་བའི་རྟེན་དང༌། དེའི་སྟེང་དུ་བསྙེན་གནས་ཙམ་མ་གཏོགས་པའི་སོ་ཐར་རིས་བདུན་གང་རུང་དང་ལྡན་༼ཝཾ༥༤ན༽ཅིང་སྨོན་པའི་སེམས་སྐྱེད་པ་ནི་འཇུག་སྡོམ་གྱི་རྟེན་དུ་དགོས་སོ། ། བླང་བའི་ཡུལ་ནི། རྟེན་བླ་མ་ལས་བླངས་ཏེ་བླ་མའི་མཚན་ཉིད་གོང་སྨོས་བསླབ་སྤྱོད་ལས་བཤད་པ་ལྟར་དང༌། མ་རྙེད་ན་རྟེན་ཁྱད་པར་ཅན་གྱི་དྲུང་ངམ། དེའང་མ་འབྱོར་ན་མདུན་གྱི་ནམ་མཁར་སངས་རྒྱས་བྱང་སེམས་བསྒོམས་པའི་དྲུང་དུ་རང་ཉིད་ཀྱིས་ལེན་པར་བཤད། ལེན་པའི་ཆོ་ག་ནི། བླ་མ་ཡོད་ན་མཎྜལ་དང་གསོལ་བ་བཏབ། སྦྱོར་བ་ཡན་ལག་བདུན་པས་རྒྱུད་སྦྱོང་ཞིང་ཁྱད་པར་གསུམ་ལ་སྐྱབས་སུ་འགྲོ།
དངོས་གཞི་སྨོན་འཇུག་གི་སེམས་བསྐྱེད་སྡོམ་པ་ཆབ་གཅིག་ཏུ་ལེན། རྗེས་རང་གཞན་དགའ་བ་སྒོམ་ཞིང་གཟེངས་བསྟོད། བསླབ་པ་བརྗོད་ཅིང་གཏང་རག་འབུལ། རང་གིས་ལེན་ན་འགོ་འཇུག་མ་གཏོགས་པ་ཚང་བར་བྱ་བའོ། ། རང་གིས་བླངས་པས་སེམས་བསྐྱེད་ཀྱི་ངོ་བོ་ཙམ་ནི་སྐྱེ་མོད། སྡོམ་པས་ཟིན་པ་ལ་གྲོགས་སྟོབས་རྒྱུ་སྟོབས་ལ་སོགས་པ་ཚོགས་དགོས་པ་མཁས་པ་རྣམས་བཞེད་དོ། ། གཉིས་པ་བསླབ་བྱ་སྲུང་ཚུལ་ལ་གཉིས། རྩ་བ་དང༌། ཡན་ལག་གོ ། དང་པོ་ལ་གསུམ།
དབང་རྣོན་ལ་བཅུ་བཞི། དབང་འབྲིང་ལ་བཞི། དབང་རྟུལ་ལ་གཅིག་ཏུ་བསྟན་པའོ། ། དང་པོ་ནི། བསྲུང་བྱ་རྩ་ལྟུང་དབང་རབ་བཅུ་བཞི་སྟེ། ། དཀོན་མཆོག་དཀོར་འཕྲོག་ཆོས་སྤོང་ཚུལ་འཆལ་གཞོམ། ། མཚམས་མེད་ལོག་ལྟ་རྒྱལ་པོར་འབྱུང་ཉེ་ལྔ། ། བསྲུང་བའི་བསླབ་བྱ་རྩ་བའི་ལྟུང་བ་བཅུ་བཞི་ནམ་སྙིང་གི་མདོའི་དགོངས་དོན་བསླབ་བཏུས་སུ་བཤད་པ་སྟེ། དེའང་སྐུ་གསུང་ཐུགས་རྟེན་དང་དགེ་འདུན་ལ་ཕུལ་བའི་དཀོར་འཕྲོག་པ་དང༌། ཐེག་ཆེན་ཐེག་དམན་གྱི་ཆོས་སྤོང་བ་དང༌།
ཚུལ་ཁྲིམས་ལྡན་པ་ལྟ་ཅི་སྨོས་ཚུལ་འཆལ་ཡིན་ཀྱང་རུང་རབ་བྱུང་གི་རྟགས་ཡོད་པ་ཙམ་ཚུན་གྱི་གང་ཟག་ལ་གནོད་པར་བྱེད་པ་དང༌། ཕ་མ་དང་དགྲ་བཅོམ་བསད་པ་དང་དགེ་འདུན་གྱི་སྡེ་གཉིས་སུ་དབྱེ་བའི་དབྱེན་དང་༼ཝཾ༥༤བ༽སངས་རྒྱས་ལ་ངན་སེམས་ཀྱིས་ཁྲག་འབྱིན་པ་སྟེ་མཚམས་མེད་ལྔ་པོ་དེ་ལས་གང་རུང་བྱས་པ་དང༌། ལས་ཀྱི་འབྲས་བུ་དང་ཚེ་ཕྱི་མ་མེད་པར་སྨྲ་ཞིང་མི་དགེ་བ་ལ་སྤྱད་པར་བྱེད་པའི་ཆད་ལྟ་འཛིན་པ་སྟེ་དེ་ལྔ་ནི་བྱང་སེམས་རྒྱལ་པོ་ལ་གཙོ་བོར་འབྱུང་ཉེ་བ་ལྔའོ། ། དང་པོ་བཞི་དང་གྲོང་ཁྱེར་སོགས་གཞོམ་ལྔ། ། བློན་པོར་འབྱུང་ཉེ། ། ཞེས་པ་ནི། རྒྱལ་པོའི་རྩ་ལྟུང་དང་པོ་བཞི་དང༌། གྲོང་ཁྱེར་ལ་སོགས་པ་གཞོམ་པ་གཅིག་ཏུ་བྱས་པ་སྟེ་གྲོང་སོགས་ནི་མི་རིགས་བཞི་ཡོད་པ་ནི་གྲོང་དང༌། བཟོ་རིགས་བཅོ་བརྒྱད་ཡོད་པ་གྲོང་ཁྱེར་དང༌། གྲོང་ཁྱེར་དུ་མ་ཡོད་པ་གྲོང་བརྡལ་དང༌།
གྲོང་བརྡལ་དུ་མ་ཡོད་པ་ཡུལ་ལྗོངས་དང༌། ཡུལ་ལྗོངས་དུ་མ་ཡོད་པ་ཡུལ་འཁོར་ཏེ་དེ་ལྔ་འཇོམས་པ་ནི་བྱང་སེམས་བློན་པོ་ལ་གཙོ་བོར་འབྱུང་བའི་རྩ་ལྟུང་ལྔའོ། ། མ་སྦྱངས་སྟོང་ཉིད་སྟོན། ། བྱང་ཆུབ་ལས་ལྡོག་དམན་སྤོང་མི་ལྡོག་འཛིན། ། བདག་བསྟོད་གཞན་སྨོད་ཟབ་མོ་བཟོད་པར་རློམ། ། ཆད་པ་གཅོད་གཞུག་དཀོར་བརྐུས་དང་དུ་ལེན། ། རྣལ་འབྱོར་འདོར་འཇུག་སྤོང་སྤྱོད་ཀློག་ལ་སྦྱིན། ། ལས་དང་པོ་ཡི་བརྒྱད་ཡིན། ཅེས་པ་ནི། བློ་ཆུང་བློ་མ་སྦྱངས་པ་ལ་སྟོང་པ་ཉིད་ཀྱི་དོན་ཟབ་མོ་བསྟན་པས་དེ་མ་དད་ཅིང་སྐྲག་པར་འགྱུར་ན་དང༌།
ཐེག་པ་ཆེན་པོར་ཞུགས་ཟིན་པ་ལ་ཁྱོད་ཀྱིས་ཕར་ཕྱིན་དྲུག་སོགས་ལ་སྦྱང་མི་ནུས་པར་བསྒྲགས་ཏེ་རྫོགས་པའི་བྱང་ཆུབ་ལས་ལྡོག་ཅིང་ཉན་ཐོས་སམ་རང་སངས་རྒྱས་ཀྱི་ཐེག་པར་གཞུག་པ་དང༌། ཉན་ཐོས་ཀྱི་རིགས་ཅན་དགོས་པ་མེད་པར་དམན་པའི་ཐེག་པ་སྤང་བར་གདམས་ནས་ཐེག་ཆེན་ལ་གཞུག་པ་དང༌། ཉན་ཐོས་ཐེག་པ་ཉོན་མོངས་པ་མི་ལྡོག་པར་འཛིན་ཅིང་དགོས་པ་མེད་པར་གཞན་ལའང་འཛིན་དུ་གཞུག་པ་དང༌། རྙེད་བཀུར་ཕྱིར་དུ་བདག་ལ་བསྟོད་མི་འོས་ཀྱང་བསྟོད་ཅིང་གཞན་ལ་སྨད་མི་འོས་ཀྱང་སྨད་པ་དང༌། རྙེད་བཀུར་ཕྱིར་དུ་བདག་གིས་ཆོས་ཟབ་མོ་འདི་ལྟ་བུ་རྟོགས་པས་ཁྱོད་ཀྱིས་ཀྱང་སྒོམས་ཤིག་ཟེར་བ་ལྟ་བུ་ཆོས་ཟབ་མོ་ལ་༼ཝཾ༥༥ན༽བཟོད་པ་ཐོབ་པར་རློམ་པ་སྟེ་ལྟུང་བ་དྲུག་དང༌། རྩ་ལྟུང་བདུན་པ་ནི། རྒྱལ་རིགས་ལྟ་བུ་དབང་པོ་ཆེ་དང༌། ཆོས་འདི་པའི་དགེ་སྦྱོང་ཕྲ་མོས་ཕྱེ་ནས་དབང་པོ་ཆེའི་ཕྱོགས་ལ་བརྟེན་ཏེ་དགེ་སྦྱོང་ལ་ནོར་གྱི་ཆད་པས་གཅོད་དུ་འཇུག་པ་དང༌། དེའི་རྐྱེན་གྱིས་དགེ་སྦྱོང་གིས་དཀོན་མཆོག་གི་དཀོར་བརྐུས་ནས་ཕྲ་མ་བྱེད་པ་ལ་ལྐོག་བརྔན་དུ་བྱིན་པ། དེ་དག་ཕྲ་མ་བྱེད་པ་རང་གིས་ལེན་ནམ།
དབང་པོ་ལ་བྱིན་པས་ནོར་བདག་གིར་བྱས་ན་དེ་གཉིས་ཀ་ལ་ལྟུང་བར་འགྱུར་རོ། ། ལྟུང་བ་བརྒྱད་པ་ནི། ཆོས་ལྡན་གྱི་དགེ་སྦྱོང་ལ་གནོད་པའི་ཁྲིམས་ངན་བཅས་ཏེ་ཞི་གནས་ཀྱིས་མཚོན་པའི་རྣལ་འབྱོར་འདོར་དུ་གཞུག་པ་དང༌། དགེ་སློང་སྤོང་བ་བསམ་གཏན་པའི་ལོངས་སྤྱོད་ཕྲོགས་ནས་ཀློག་པ་ཁ་ཏོན་པ་ལ་སྟེར་བའམ་སྟེར་དུ་འཇུག་པ་སྟེ། ལེན་པ་པོའང་འཕྲོག་པ་པོའི་ཕྱོགས་སུ་གཏོགས་ན་གཉིས་ཀ་ལ་རྩ་ལྟུང་འབྱུང་ངོ༌། ། དེ་དག་ནི་ལས་དང་པོ་བ་ཡི་རྩ་ལྟུང་བརྒྱད་ཡིན་ལ། རྒྱལ་པོ་ལ་ལྔ། བློན་པོའི་ཐུན་མོང་མ་ཡིན་པ་གཅིག ། ལས་དང་པོ་བའི་བརྒྱད་བཅས་བསྡོམས་པས་བཅུ་བཞིའོ། ། གཉིས་པ་ནི།
དབང་འབྲིང་ལ། ། སེམས་འདོར་མི་སྦྱིན་ཁྲོ་དང་ལྟར་སྣང་སྟོན། ། དབང་པོ་འབྲིང་ལ་བཞིར་བསྟན་པ་ནི། ཐབས་ལ་མཁས་པའི་མདོ་དོན་བསླབ་བཏུས་སུ་བཤད་པ་ལྟར་ཏེ། བྱང་ཆུབ་སེམས་ནི་ཡོངས་འདོར་དང༌། ། ཆགས་དང་སེར་སྣ་མི་བཟད་པས། ། སློང་ལ་སྦྱིན་པར་མི་བྱེད་དང༌། ། བསྒྲིམས་ཏེ་དགའ་བར་བྱེད་པ་ན། ། སེམས་ཅན་ལ་ནི་མི་བཟོད་པར། ། ཁྲོས་པས་སེམས་ཅན་བརྡེག་པ་དང༌། །
ཉོན་མོངས་པ་དང་གཞན་མཐུན་པས། ། ཆོས་ལྟར་བཅོས་པ་སྟོན་པའོ། ། ཞེས་གསུངས་པ་ལྟར་རོ། ། གསུམ་པ་ནི། དབང་རྟུལ་སྨོན་སེམས་གཅིག་པུ་བསྲུང་བའོ། ། ཐེག་ཆེན་གྱི་སྒོར་ཞུགས་པའི་དབང་རྟུལ་ལ་སྨོན་སེམས་གཅིག་པུ་བསྲུང་བ་ལ་བསླབ་བྱ་ཐམས་ཅད་འདུས་པ་རྒྱལ་པོ་ལ་གདམས་པའི་མདོ་ལས་གསུངས། འདི་སྤོང་བ་ནི་བྱང་ཆུབ་༼ཝཾ༥༥བ༽སེམས་དཔའ་དབང་པོ་རྣོ་འབྲིང་རྟུལ་གསུམ་ལ་རྩ་ལྟུང་ཤིན་ཏུ་ལྕི་སྟེ། སྡུད་པ་ལས། གལ་ཏེ་བསྐལ་པ་བྱེ་བར་དགེ་བའི་ལས་ལམ་བཅུ། ། སྤྱོད་ཀྱང་རང་རྒྱལ་དགྲ་བཅོམ་ཉིད་དུ་སེམས་བསྐྱེད་ན། །
དེ་ནི་ཚུལ་ཁྲིམས་སྐྱོན་བྱུང་ཚུལ་ཁྲིམས་ཉམས་པ་སྟེ། ། སེམས་བསྐྱེད་དེ་ནི་ཕས་ཕམ་པས་ཀྱང་ཤིན་ཏུ་ལྕི། ། ཞེས་སོ། ། གཉིས་པ་ཡན་ལག་གི་ཉེས་བྱས་ནི། ཡན་ལག་བདེ་སྡུག་ཡལ་འདོར་ཉི་ཤུ་བཞི། ། སྒྲུབ་པ་ཡལ་འདོར་བཅུ་དྲུག་རེ་རེ་ལ། ། འཕྲལ་དང་གཏན་གྱི་དབྱེ་བས་བརྒྱད་ཅུའོ། ། བསླབ་བཏུས་ལས་ཡན་ལག་ཉེས་བྱས་བརྒྱད་ཅུར་བཤད་དེ། བདེ་སྡུག་ཡལ་བར་འདོར་བ་ཉེར་བཞི་ནི། གཞན་གྱི་སྡུག་བསྔལ་དང་ཡིད་མི་བདེ་བ་ཞི་བར་ནུས་བཞིན་དུ་ཞི་བར་མི་བྱེད་པ་དང༌།
བདེ་བ་དང་ཡིད་བདེ་བ་བསྐྱེད་ནུས་བཞིན་དུ་སྐྱེད་པར་མི་བྱེད་པ་གཉིས་ནི་དབྱེ་གཞི། དེ་གཉིས་ལ་ལུས་དང་སེམས་ཀྱི་རྟེན་སོ་སོས་ཕྱེ་བས་བཞི། དེ་ལ་ད་ལྟ་དང་མ་འོངས་པའི་དུས་ཀྱིས་ཕྱེ་བས་བརྒྱད། དེའི་ཆེད་དུ་སྒོ་གསུམ་མི་བརྩོན་པ་དང༌། ཕན་པའི་རྒྱུ་རྐྱེན་མི་ཚོལ་བ་དང༌། གཉེན་པོའི་ཕྱོགས་ལ་མི་འབད་པ་སྟེ། དེ་ལྟར་རྗེས་སྒྲུབ་ཀྱི་སྒོ་གསུམ་པོ་དེས་ཕྱེ་བས་ཉི་ཤུ་རྩ་བཞིའོ། ། སྒྲུབ་པ་ཡལ་བར་དོར་བ་བཅུ་དྲུག་ནི། སྡུག་བསྔལ་དང་ཡིད་མི་བདེ་བ་ཆེན་པོའི་གཉེན་པོར་ཆུང་ངུ་མི་བསྐྱེད་པ་གཞིར་བཞག་ནས། དེ་གཉིས་ལ་འདི་དང་ཕྱི་མའི་སྐྱེ་བས་ཕྱེ་བ་བཞི།
རང་དང་གཞན་གྱི་རྒྱུད་གཉིས་ཀྱིས་ཕྱེ་བས་བཞི། ཡང་བདེ་བ་དང་ཡིད་མི་བདེ་བ་ཆེན་པོའི་ཕྱིར་ཆུང་ངུ་ཉམས་པར་མི་བྱེད་པ་གཞིར་བཞག་ནས། སྔར་ལྟར་སྐྱེ་བ་དང་རྒྱུད་ཀྱིས་ཕྱེ་བས་བརྒྱད་དེ་བཅུ་དྲུག་གོ ། དེ་ལྟར་བཞི་བཅུ་པོ་རེ་རེ་ལའང་རེ་ཞིག་ཡལ་བར་འདོར་བ་དང༌།

གཏན་དུ་ཡལ་བར་འདོར་བ་གཉིས་གཉིས་སུ་ཕྱེ་བས་བརྒྱད་ཅུའོ། ། གསུམ་པ་གཏོང་ཚུལ་ནི། གཏོང་རྒྱུ་སྐྱབས་འགྲོ་བཏང་སོགས་དྲུག་ཏུ་བཤད། ། རྩ་ལྟུང་བྱུང་ཡང་འཇུག་པའི་ཕྱོགས་འགའ་ལས། ། སྨོན་སེམས་ཡོད་ཚེ་ལྟུང་བས་དེ་༼ཝཾ༥༦ན༽མི་ཉམས། ། སྡོམ་པ་གཏོང་བའི་རྒྱུ་དམིགས་བསལ་སྐྱབས་འགྲོ་གཏོང་བ་ལ་སོགས་པ་དྲུག་ཏུ་བཤད་དེ། སྐྱབས་འགྲོ་གཏོང་དང་སྨོན་སེམས་ལོག ། བསླབ་པ་ཕུལ་དང་ལོག་ལྟ་སྐྱེས། ། ཉན་རང་ཡིད་བྱེད་སྐྱེས་པ་དང༌། ། སེམས་ཅན་བློ་ཡིས་སྤངས་པ་རྣམས། ། བྱང་སྡོམ་རྩད་ནས་གཏོང་བའི་རྒྱུ། །
རྩ་བའི་ལྟུང་བས་ཉམས་ཤིང་འཇིག ། ཉེས་བྱས་སོགས་ཀྱིས་ན་སྨད་དོ། ། ཞེས་དཔལ་གཙུག་ལག་ཕྲེང་བས་གསུངས་ལ། རྗེ་ཕྲིན་ལས་པས་ནམ་སྙིང་གི་མདོར་གསུངས་པའི་རྩ་ལྟུང་བྱུང་ནའང་འཇུག་པའི་ཕྱོགས་འགའ་ཞིག་ཉམས་པ་ལས། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ་སྙམ་པའི་བསམ་པ་མ་དོར་ན་སྨོན་པ་བྱང་ཆུབ་ཀྱི་སེམས་མི་འདོར་ལ། དེ་ཡོད་ཚེ་ལྟུང་བས་སྡོམ་པ་དེ་རྩད་ནས་མི་ཉམས་པར་བཤད་དོ། ། བཞི་པ་ཉམས་ན་ཕྱིར་བཅོས་བྱ་བའི་ཚུལ་ནི། ཕྱིར་བཅོས་ནམ་སྙིང་གསོལ་གདབ་ལྟུང་བཤགས་བྱ། ། བཤགས་ཚད་འདས་ན་སྟོབས་བཞིའི་སྒོ་ནས་ལྡངས། ། སྨོན་སེམས་དོར་བའི་དབང་གིས་བྱང་སྡོམ་ལས་ཉམས་ན་ཆོ་གའི་སྒོ་ནས་སླར་གསོ།
ནམ་སྙིང་གི་མདོ་ནས་བཤད་པ་ལྟར་གྱི་རྩ་ལྟུང་གང་ཡང་རུང་བ་བྱུང་ན་ཕྱིར་བཅོས་ནི་བྱང་ཆུབ་སེམས་དཔའ་ནམ་མཁའི་སྙིང་པོ་ལ་གསོལ་བ་བཏབ་པས་དེའི་རྨི་ལམ་དུ་ནམ་མཁའི་སྙིང་པོ་བྱོན་པའི་མདུན་དུ་བཤགས་པ་བྱེད་པར་བཤད་དེ། བསླབ་བཏུས་ལས། རྨི་ལམ་འཕགས་པ་ནམ་སྙིང་གི ། མདུན་དུ་འདུག་སྟེ་བཤགས་པར་བྱ། ། ཞེས་པ་ལྟར་རོ། ། བྱང་སེམས་ཀྱི་བསླབ་བྱ་དང་འགལ་བའི་ལྟུང་བའི་ལྷག་མ་ཕྲ་མོ་རྣམས་ནི་ཉིན་མཚན་དུས་དྲུག་ཏུ་ལྟུང་བ་བཤགས་པ་སྟེ་ཕུང་པོ་གསུམ་པའི་མདོ་འདོན་ཞིང་བྱང་ཆུབ་ཀྱི་སེམས་བརྟན་པོར་སྒོམ་པའི་སྒོ་ནས་བཤགས་པར་བྱ་བ་སྤྱོད་འཇུག་ལས་གསུངས་སོ། ། སློབ་དཔོན་ནག་པོ་པས་དབང་རབ་ཆོས་ཐམས་ཅད་སྐྱེ་བ་མེད་པར་ཤེས་པ། དབང་འབྲིང་གིས་རིག་སྔགས་ཀྱི་ལྷ་ལ་༼ཝཾ༥༦བ༽གསོལ་བ་བཏབ་པ། དབང་པོ་ཐ་མས་ལྟུང་བ་དངོས་པོར་འཛིན་པས་འགྱོད་ཅིང་གཞན་གྱི་དྲུང་དུ་ཉེས་པ་འཆགས་པ་དང་གསུམ་དུ་བསྡུ་བར་མཛད་དོ། ། སྤྱིར་ཉིན་མཚན་ལ་ཆ་གསུམ་གསུམ་དྲུག་ཏུ་དབྱེ་བའི་ཐུན་ཚད་རེ་རེའི་ཁོང་དུ་ལྟུང་བ་བྱུང་བ་དེའི་མཇུག་ཏུ་གཉེན་པོས་མ་སླེབས་ན་ཐུན་འདས་ཞེས་པ་ལྟུང་བ་དངོས་གཞིར་འགྱུར།
བཤགས་ཚད་དེ་ལས་མ་འདས་ན་ཚུལ་ཁྲིམས་རྣམ་པར་དག་པས་གོང་སྨོས་ཕྱིར་བཅོས་ཙམ་གྱིས་གསོར་རུང་ལ། ལྟུང་བ་ཞག་གྲངས་སུ་ལུས་པ་ལྟ་བུའི་བཤགས་ཚད་ལས་འདས་ན་སྟོབས་བཞི་དང་ལྡན་པས་བཤགས་ཤིང་བསྡོམས་ནས་ལྟུང་བ་ལས་ལྡངས། སླར་བསྐྱར་ཏེ་བླང་བས་སོར་ཆུད་དོ། ། དེ་ལ་སྟོབས་བཞི་ནི། རྟེན་གྱི་སྟོབས་གཙོ་རྒྱལ་མ་སོགས་སྐྱབས་འགྲོ། རྣམ་པར་སུན་འབྱིན་པའི་སྟོབས་འགྱོད་པ་དྲག་པོས་ལྟུང་བའི་མིང་ནས་སྨོས་པ། གཉེན་པོ་ཀུན་ཏུ་སྤྱོད་པའི་སྟོབས། དེ་བཞིན་གཤེགས་པའི་ཡིག་བརྒྱ་གཙོ་བོར་གྱུར་པའི་གཟུངས་སྔགས་བཟླ་བ་སོགས་གཉེན་པོ་སྒོ་དྲུག་ཏུ་གྲགས་པ། སོར་ཆུད་པའི་སྟོབས་ཕྱིན་ཆད་མི་བྱེད་པར་བསྡམ་པའོ། ། ལྔ་པ་འཇུག་པའི་བསླབ་བྱ་འཕྲོས་སུ་སྨོས་པ་ནི།
འཇུག་པའི་བསླབ་བྱ་དུས་ཚོད་ནུས་དང་སྦྱར། ། གོང་དུ་དགག་ཕྱོགས་ཀྱི་བསླབ་བྱ་གཙོ་བོར་བསྟན་ལ། འཇུག་པའི་བསླབ་བྱ་འགའ་ཞིག་གཤམ་དུའང་འཆད་པར་འགྱུར་བ་དང་གཞུང་ལུགས་རྣམས་སུ་རྒྱས་པར་འབྱུང་བ་དེ་དག་རང་བློས་ཇི་ཙམ་ནུས་པ་བསྲུང་ཞིང༌། དུས་ཀྱང་ཞག་དང་ཟླ་བ་དང་ལོ་དང་ཇི་སྲིད་འཚོ་བ་དང་བྱང་ཆུབ་ཀྱི་བར་ཇི་ཙམ་ལེན་ནུས་པ་དེ་ཙམ་བླང་བར་རུང་སྟེ། བསླབ་བཏུས་ལས། སྡོམ་པ་བདག་ཉིད་ཀྱི་སྟོབས་དང་སྦྱར་ནས་བླང་བར་བྱ་སྟེ། དེ་ལྟ་མ་ཡིན་ན་སངས་རྒྱས་བྱང་སེམས་ཐམས་ཅད་དང་ལྷ་དང་བཅས་པའི་འཇིག་རྟེན་བསླུས་པར་འགྱུར་རོ། ། ཞེས་པ་ལྟར་རོ། ། གཉིས་པ་རྒྱ་ཆེན་སྤྱོད་རྒྱུད་ཀྱི་ལུགས་སྲོལ་འཆད་པ་ལ་བཞི། མ་ཐོབ་༼ཝཾ༥༧ན༽པ་འཐོབ་བྱེད།
ཐོབ་པ་སྲུང་ཚུལ། ཉམས་ན་ཕྱིར་བཅོས། སློབ་ཚུལ་འཕྲོས་སུ་སྨོས་པའོ། ། དང་པོ་ནི། རྒྱ་ཆེན་སྤྱོད་ལུགས་སོ་ཐར་རིས་བདུན་པོ། ། གང་རུང་ལྡན་ལ་མཁས་ནུས་སྡོམ་ལྡན་གྱིས། ། སྨོན་པ་སེམས་བསྐྱེད་སྡེ་སྣོད་བསླབས་ནས་ཕྱིས། ། འཇུག་སེམས་བར་ཆད་དྲི་སོགས་རྒྱས་པར་སྦྱིན། ། རྒྱ་ཆེན་སྤྱོད་པའི་ལུགས་ཀྱི་བྱང་སེམས་ཀྱི་སྡོམ་པ་གང་ལ་སྐྱེ་བའི་རྟེན་ནི་ངེས་པར་སོ་ཐར་རིས་བདུན་གང་རུང་སྔོན་དུ་སོང་བ་ཞིག་ལས་བར་ཆད་དང་བཅས་པ་རྣམས་ལ་དངོས་སུ་མི་སྐྱེ་བར་བཤད། གང་ལས་བླང་བའི་སློབ་དཔོན་མཚན་ཉིད་གོང་དུ་སྨོས་པ་དང༌།
བསྡུ་ན། རབ་སྡེ་སྣོད། ཐ་ན་བྱང་སྡོམ་འབོགས་ཆོག་ལ་མཁས་པ། བརྡ་སྤྲོད་པར་ནུས་པ། སྡོམ་པ་ཐོབ་ལ་མ་ཉམས་པ། བརྩེ་བ་དང་ལྡན་པས་སློབ་མ་སྐྱོང་བ་སྟེ་ཆོས་བཞི་ལྡན་གྱི་སྡོམ་པ་འབོག་པར་གསུངས་ཤིང༌། དེའང་སྲོག་དང་ཚངས་སྤྱོད་ལ་གནོད་ན་མ་གཏོགས་བླ་མ་ངེས་པར་དགོས་ཤིང༌། གལ་ཏེ་མ་རྙེད་ན་རྟེན་གྱི་དྲུང་དུ་བླང་རུང་སྟེ། བྱང་ས་ལས། དགེ་བའི་བཤེས་གཉེན་མཚན་ཉིད་ལྡན་པ་རྒྱང་གྲགས་དང་དཔག་ཚད་ཀྱི་བར་དུ་སྲོག་དང་ཚངས་སྤྱོད་ལ་མི་གནོད་ཙམ་དུ་བཙལ་ཀྱང་མ་རྙེད་ན་དཀོན་མཆོག་གི་རྟེན་གྱི་དྲུང་དུ་བདག་ཉིད་ཀྱིས་བླངས་པས་ཀྱང་སྐྱེའོ། །
ཞེས་པ་ལྟར་རོ། ། ཉམས་ན་གསོ་བ་ལ་བླ་མ་ངེས་པར་དགོས་པ་གནས་བརྟན་བྱང་བཟང་སོགས་བཞེད་དོ། ། ལེན་པའི་ཆོ་ག་ཐོགས་མེད་སོགས་ཀྱི་གཞུང་དུ་སྨོན་སེམས་ལེན་པའི་སྒྲོས་མི་གསལ་ཡང་ཇོ་བོ་རྗེས་གསལ་བར་གསུངས་པ་བྱམས་མགོན་ནས་བརྒྱུད་པའི་མན་ངག་སྙན་བརྒྱུད་དུ་བཞེད་ཅིང༌། དེ་ལ་དོན་གསུམ། རྟེན་ངེས་པར་བྱ་བ། སྦྱོར་བ་རྗེས་སུ་སྒྲུབ་པ། རང་བཞིན་གཏན་ལ་དབབ་པའོ། ། དང་པོ་ནི། མཐའ་གཉིས་ཀྱི་ཞེན་པ་བཀག་ནས་བྱང་སེམས་ལ་སྤྲོ་བ་བསྐྱེད་པའོ། ། གཉིས་པ་ལ་གཉིས།
སྨོན་པ་དང༌། འཇུག་པའོ། ། ༼ཝཾ༥༧བ༽དང་པོ་ལ་སྦྱོར་བའི་ཆོས་ཡུལ་སྟེན་ཐབས་ཁྱད་པར་ཅན་གསུམ་དང་འབྲེལ་བར་གསོལ་གདབ་སྐྱབས་འགྲོ་ཚོགས་བསགས་གྲུབ་ནས། དངོས་གཞི་ལ་རང་སྟོབས་རིགས་སད་པ། གཞན་སྟོབས་རྫོགས་བྱང་གི་ཕན་ཡོན་མཐོང་བ་ལ་སོགས་པ། སྦྱོར་བའི་སྟོབས་འཁོར་བར་སྐྱོ་བ། མྱང་འདས་ལ་མི་ཞེན་པ། བྱང་ཆུབ་ཀྱི་སེམས་ལ་སྤྲོ་བའི་འདུ་ཤེས་བསྐྱེད་དེ་སྡོམ་པ་བླང༌། རྗེས་སྤྲོ་བ་བསྐྱེད་པ། བསླབ་བྱ་བསྟན་པ།
གཏང་རག་བཏང་བ་རྣམས་ཀྱིས་གྲུབ་བོ། ། གཉིས་པ་ལ་འཇུག་སྡོམ་ནི། སྨོན་སེམས་བསྐྱེད་པ་དེས་བྱང་སེམས་ཀྱི་སྡེ་སྣོད་བསླབས་ནས་ཕྱིས་དད་ཅིང་བསྒྲུབ་པར་ནུས་པ་དེ་བླང་བའི་ཆོ་ག་སྦྱོར་དངོས་རྗེས་གསུམ་ལས། སྦྱོར་བ་ནི་གསོལ་བ་གདབ་པ། བསམ་པ་བརྟགས་པ། མྱུར་དུ་སྦྱིན་པར་གསོལ་བ་འདེབས་པ། བར་ཆད་དྲི་བ། བསླབ་པའི་གནས་གོ་བར་བྱས་ནས་སྤྲོ་བ་དྲི་བ་རྣམས་སོ། ། དངོས་གཞི་ནི་ཁས་བླངས་ལན་གསུམ་གྱིས་སྡོམ་པ་བཟུང༌། རྗེས་ཆོག་མཁྱེན་པར་གསོལ་བ།
ཕན་ཡོན་བསྟན་པ། གསང་བར་གདམས་པ། བསླབ་བྱ་བསྟན་པ། གཏང་རག་འབུལ་བ་རྣམས་སོ། ། གསུམ་པ་ནི། སྨོན་འཇུག་གི་རྒྱུ་དང༌། ངོ་བོ་དང༌། དབྱེ་བ་དང༌། ཕན་ཡོན་རྣམས་ཤེས་པར་བྱ་བ་སྟེ། དེ་ལྟ་བུའི་ཚུལ་གྱིས་རྒྱས་པར་སྦྱིན་ནོ། །
སྡོམ་པ་སྐྱེ་བའི་དུས་མཚམས་ནི་ལུགས་གཉིས་ཀར་བརྗོད་པ་གསུམ་གྱི་མཐའ་ལ་སྐྱེའོ། ། གཉིས་པ་ཐོབ་པ་མི་ཉམས་པར་སྲུང་བའི་བསླབ་བྱ་བཤད་པ་ལ་གཉིས། མདོར་བསྟན། རྒྱས་པར་བཤད་པའོ། ། དང་པོ་ནི། བསྲུང་བྱ་རྩ་བཞི་ཡན་ལག་ཞེ་དྲུག་སྟེ། ། སྨོན་འཇུག་སྡོམ་པ་ཐོབ་པའི་གང་ཟག་གིས་བསྲུང་བྱ་རྩ་བའི་ལྟུང་བ་བཞི། ཡན་ལག་གི་ཉེས་བྱས་ཞེ་དྲུག་སྤང་བར་བྱ་སྟེ། ཞེས་སོ། ། གཉིས་པ་ལ་གཉིས།
རྩ་བ། ཡན་ལག་གོ ། དང་པོ་ནི། རྙེད་བཀུར་ཆགས་པས་བདག་བསྟོད་གཞན་ལ་སྨོད། ། བཀྲེན་ལ་སེར་སྣས་ཆོས་དང་ནོར་མི་སྟེར། ། ༼ཝཾ༥༨ན༽ བཤགས་ཀྱང་མི་ཉན་ཁྲོས་པས་གཞན་ལ་འཚོགས། ། ཐེག་ཆེན་སྤོང་ཞིང་དམ་ཆོས་འདྲར་སྣང་སྟོན། ། ཀུན་དཀྲིས་དབང་གིས་རབ་འབྲིང་ཐ་གསུམ་འགྱུར། ། ཞེས་བྱང་སའི་དོན་བསྡུས་སྡོམ་པ་ཉི་ཤུ་པར་གསུངས་པ་ཉན་ཐོས་ཀྱི་ཕམ་པ་དང་འདྲ་བའི་རྩ་བའི་ལྟུང་བ་བཞི་སྟེ། དང་པོ་རྙེད་བཀུར་ལ་ཆགས་པའི་དབང་གིས་བདག་བསྟོད་གཞན་ལ་སྨོད་པ།
གཉིས་པ་ལོངས་སྤྱོད་ཡོད་བཞིན་དུ་བཀྲེན་པ་སྟེ་དབུལ་ཕོངས་སྙིང་རྗེ་བའི་གནས་ལ་སེར་སྣའི་དབང་གིས་ཆོས་འདོད་པ་ལ་ཆོས་མི་སྟེར་ཞིང་ནོར་འདོད་པ་ལ་ཟང་ཟིང་མི་སྟེར་བ། གསུམ་པ་གཞན་གྱིས་བཤགས་སྦྱངས་བྱས་པས་ཀྱང་མི་ཉན་པར་ཁྲོ་བས་ལག་པ་དང་དབྱུག་པ་སོགས་ཀྱིས་རྡེག་པ། བཞི་པ་བྱང་ཆུབ་སེམས་དཔའི་སྡེ་སྣོད་ཐེག་པ་ཆེན་པོ་ལ་སྐུར་པ་འདེབས་ཤིང་སྤོང་བ་དང༌། དམ་པའི་ཆོས་མ་ཡིན་པ་ཆོས་ལྟར་བཅོས་པ་ལ་དགའ་ཞིང་ཆོས་དེ་སྟོན་པའོ། ། དེ་བཞིའང་སྡོམ་པ་དང་ལྡན། ཤེས་པ་རྣལ་དུ་གནས། ཀུན་དཀྲིས་ཆེན་པོས་བསླངས་པ་སྟེ་ཡན་ལག་གསུམ་ཚང་ན་ཉན་ཐོས་ཀྱི་ཕམ་པ་དང་འདྲ་ལ། ཀུན་དཀྲིས་འབྲིང་དང་ཆུང་ངུས་བྱས་པ་ནི་ལྷག་མ་དང་ལྟུང་བྱེད་བཞིན་ནོ། ། དེ་ལ་ཀུན་དཀྲིས་ཆེ་ཆུང་དབང་གིས་ལྟུང་བ་རབ་འབྲིང་ཐ་གསུམ་དུ་འགྱུར་བའི་ཀུན་དཀྲིས་དེའང་རྒྱུན་ཆད་མེད་པར་སྤྱོད་པ་དང༌། ངོ་ཚ་དང་ཁྲེལ་མེད་པ་དང༌།
ལས་དེས་མགུ་ཞིང་དེ་ལ་ཡོན་ཏན་དུ་ལྟ་བ་རྣམས་ནི་ཆེན་པོ་ཡིན་ལ། ཡན་ལག་མང་ཉུང་གིས་འབྲིང་དང་ཐ་མར་འགྱུར་བ་དང༌། ངོ་ཚ་སྐྱེ་བའི་དུས་སྔ་ཕྱི་དང༌། སྐྱེས་པའི་ཡུན་རིང་མྱུར་ལ་སོགས་པའི་ཁྱད་པར་ཡང་ཡོད་དོ། ། གཉིས་པ་ཡན་ལག་གི་ཉེས་བྱས་ཞེ་དྲུག་བཤད་པ་ལ་གཉིས། དགེ་བ་ཆོས་སྡུད་དང་འགལ་བ་སོ་བཞི། སེམས་ཅན་དོན་བྱེད་དང་འགལ་བ་བཅུ་གཉིས་སོ། ། དང་པོ་ལའང༌། སྦྱིན་པ་དང་འགལ་བ་བདུན། ཚུལ་ཁྲིམས་དང་འགལ་བ་དགུ།
བཟོད་པ་དང་འགལ་བ་བཞི། ། བརྩོན་༼ཝཾ༥༨བ༽འགྲུས་དང་འགལ་བ་གསུམ། བསམ་གཏན་དང་འགལ་བ་གསུམ། ཤེས་རབ་དང་འགལ་བ་བརྒྱད་དོ། ། དང་པོ་ནི། མི་མཆོད་རྗེས་འཇུག་མ་གུས་ལན་མི་འདེབས། ། མི་འགྲོ་བྱིན་སྤོང་འཆད་མིན་སྦྱིན་འགལ་བདུན། ། དཀོན་མཆོག་གསུམ་མི་མཆོད་པ་དང༌། འདོད་སེམས་ཀྱི་རྗེས་སུ་འཇུག་པ་གཉིས་ཟང་ཟིང་གི་སྦྱིན་པ་དང་འགལ། བསླབ་པ་རྒན་པ་ལ་མ་གུས་པ་དང༌།
དྲིས་པ་ལ་ལན་མི་འདེབས་པ་གཉིས་མི་འཇིགས་པའི་སྦྱིན་པ་དང་འགལ། མགྲོན་བོས་སར་མི་འགྲོ་བ་དང༌། གཞན་གྱིས་བྱིན་པ་ཁྲོས་ནས་སྤོང་སྟེ་མི་ལེན་པ་གཉིས་ནི་གཞན་གྱི་སྦྱིན་པའི་རྐྱེན་མི་བྱེད་པའོ། ། ཆོས་འདོད་པ་ལ་འཆད་པ་མིན་པ་ནི་ཆོས་སྦྱིན་དང་འགལ་བ་སྟེ་སྦྱིན་པ་དང་འགལ་བ་བདུན་ནོ། ། གཉིས་པ་ནི། ཡལ་འདོར་མི་སློབ་ཆུང་དང་གནང་མི་སྤྱོད། ། ལོག་འཚོ་འཕྱར་དགོད་འཁོར་སེམས་གྲགས་ངན་དང༌། ། ཉོན་མོངས་མི་འཆོས་ཚུལ་ཁྲིམས་འགལ་བ་དགུ། ། ཚུལ་ཁྲིམས་འཆལ་པ་ཡལ་བར་འདོར་བ། ཕ་རོལ་པོ་དད་པའི་ཕྱིར་ཤེས་བྱ་མི་སློབ་པ།
སེམས་ཅན་དོན་ལ་བརྩོན་པ་ཆུང་བ། སྙིང་རྗེ་དང་བཅས་ལ་དགོས་པ་ཡོད་ན་མི་དགེ་བ་གནང་ཡང་མི་སྤྱོད་པ་བཞི་གཞན་དོན་གཙོ་བོར་གྱུར་པ་དང་འགལ་བ། ལོག་འཚོ་ལྔ་དང་དུ་ལེན་པ། འཕྱར་གཡེང་རྒོད་བག་གིས་རྩེ་བ། ཞེན་སྲེད་དབང་གིས་འཁོར་བ་གཅིག་པུས་བགྲོད་པར་སེམས་པ་གསུམ་རང་དོན་གཙོ་བོར་གྱུར་པ་དང་འགལ་བ། གྲགས་པ་ངན་པ་ལ་མི་འཛེམ་པ། ཉོན་མོངས་པ་མི་འཆོས་པ་གཉིས་ནི་གཉིས་ཀ་ཆ་མཉམ་དང་འགལ་བ་སྟེ། ཚུལ་ཁྲིམས་དང་འགལ་བ་དགུའོ། ། གསུམ་པ་ནི། ཆོས་བཞི་མི་སྒྲུབ་ཁྲོ་འདོར་བཤགས་མི་ཉན། །
ཁྲོས་པའི་རྗེས་འཇུག་བཟོད་དང་འགལ་བ་བཞི། ། གཤེ་བའི་ལན་དུ་སླར་མི་གཤེ ། ཁྲོས་པའི་ལན་དུ་སླར་མི་ཁྲོ། རྡེག་པའི་ལན་དུ་སླར་མི་རྡེག ། མཚང་འབྲུ་བའི་ལེན་དུ་སླར་མཚང་མི་འབྲུ་བ་སྟེ་དགེ་སྦྱོང་གི་ཆོས་བཞི་༼ཝཾ༥༩ན༽གསུངས་བཞིན་མི་སྒྲུབ་པར། གཤེ་ལ་སླར་གཤེ་བ་སོགས་ལོག་པར་སྒྲུབ་པ། རང་ལ་ཁྲོས་པ་ཞི་བས་རྗེས་སུ་མི་བཟུང་བར་ཡལ་བར་འདོར་བ། ཆོས་བཞིན་དུ་བཤགས་པ་ལ་མི་ཉན་པ། ཁྲོས་པའི་སེམས་ཀྱི་རྗེས་སུ་འཇུག་པ་ནི་བཟོད་པ་དང་འགལ་བ་བཞིའོ། ། བཞི་པ་ནི།
འཁོར་སྡུད་མི་སེལ་བྲེ་མོ་བརྩོན་འགལ་གསུམ། ། རྙེད་བཀུར་འདོད་ཕྱིར་འཁོར་སྡུད་པ། ལེ་ལོ་ལ་སོགས་པ་མི་སེལ་བ། ཆགས་པའི་སེམས་ཀྱིས་འདུ་འཛི་བྲེ་མོའི་གཏམ་ལ་དགའ་བ་ནི་བརྩོན་འགྲུས་དང་འགལ་བ་གསུམ་མོ། ། ལྔ་པ་ནི། མི་འཚོལ་མི་སྤོང་རོར་ཆགས་བསམ་གཏན་གསུམ། ། ཏིང་ངེ་འཛིན་མི་འཚོལ་བ། བསམ་གཏན་གྱི་སྒྲིབ་པ་སོགས་མི་སྤོང་བ། བསམ་གཏན་གྱི་རོ་ལ་ཡོན་ཏན་དུ་ལྟ་ཞིང་ཆགས་པ་ནི་བསམ་གཏན་དང་འགལ་བ་གསུམ་མོ། ། དྲུག་པ་ནི།
ཉན་ཐོས་ཐེག་སྤོང་དེ་དང་ཕྱི་རོལ་བརྩོན། ། དེར་དགའ་ཁྱད་ཆོས་མི་མོས་ཕྱིར་མི་འགྲོ། ། བདག་བསྟོད་གཞན་སྨོད་ཚིག་བརྟོན་ཤེས་རབ་བརྒྱད། ། དགེ་ཆོས་སྡུད་དང་འགལ་བ་སོ་བཞིའོ། ། ཉན་ཐོས་ཀྱི་ཐེག་པ་ལ་མ་གུས་པས་སྤོང་བ། རང་ལུགས་ཐེག་ཆེན་སྤངས་ནས་ཉན་ཐོས་ཐེག་པ་དེ་ལ་བརྩོན་པ། དེ་བཞིན་ཕྱི་རོལ་གྱི་བསྟན་བཅོས་ལ་བརྩོན་པ། ཐེག་ཆེན་ལ་བརྩོན་ཡང་ཉན་ཐོས་དང་ཕྱི་རོལ་བསྟན་བཅོས་དེ་ལ་དགའ་བ་ནི་ཡུལ་དམན་པ་དང་འབྲེལ་བའི་ཉེས་པའོ། ། ཐེག་པ་ཆེན་པོའི་ཁྱད་ཆོས་ལ་མི་མོས་པ། ང་རྒྱལ་དང་ལེ་ལོ་ལ་སོགས་པས་དམ་ཆོས་ཚོལ་བའི་ཕྱིར་མི་འགྲོ་བ།
བདག་ལ་བསྟོད་ཅིང་གཞན་ལ་སྨོད་པ། དོན་ལ་མི་བརྟོན་ཚིག་ལ་བརྟོན་པ་བཞི་ནི་ཡུལ་དམ་པ་དང་འབྲེལ་བའི་ཉེས་པ་སྟེ། ཤེས་རབ་དང་འབྲེལ་བ་བརྒྱད་དེ་བསྡོམས་པས་དགེ་བ་ཆོས་སྡུད་དང་འགལ་བ་སུམ་ཅུ་རྩ་བཞིའོ། ། གཉིས་པ་དོན་བྱེད་དང་འགལ་བ་ལའང་གཉིས། དོན་བྱ་བའི་སྤྱི་དང་འབྲེལ་བ། དོན་བྱ་བའི་ཁྱད་པར་དང་འབྲེལ་བའོ། ། དང་པོ་ནི། དགོས་གྲོགས་མི་བྱེད་ནད་༼ཝཾ༥༩བ༽དང་སྡུག་མི་སེལ། ། མི་འཆོས། ། ཞེས་པ་སྟེ།
དགོས་ངེས་པའི་གྲོགས་སུ་འགྲོ་བར་མི་བྱེད་པ། ནད་པའི་རིམ་གྲོ་སྤོང་བ་དང༌། གཞན་གྱི་སྡུག་བསྔལ་སེལ་བར་མི་བྱེད་པ། བག་མེད་དུ་ཞུགས་པ་ལེགས་པར་མི་འཆོས་པ་བཞིའོ། ། གཉིས་པ་ནི། མི་བཟོ་མི་བསལ་སྦྱིན་མི་བྱེད། ། མི་འདོགས་མི་བསྟུན་མི་བསྔགས་ཚར་མི་གཅོད། ། མི་འདུལ་སེམས་ཅན་དོན་བྱེད་འགལ་བཅུ་གཉིས། ། བྱས་པ་དྲིན་དུ་མི་བཟོ་བ། གཞན་གྱི་མྱ་ངན་མི་བསལ་བ།
ནོར་འདོད་པ་ལ་ཡོད་བཞིན་དུ་སྦྱིན་པར་མི་བྱེད་པ། འཁོར་ལ་ཕན་མི་འདོགས་པ། གཞན་གྱི་བློ་དང་མི་བསྟུན་པ། ཡོན་ཏན་ཅན་ལ་བསྔགས་པ་བརྗོད་པས་མི་བསྔགས་པ་དྲུག་ནི་ཕན་མི་འདོགས་པའི་ཉེས་པའོ། ། ལོག་པར་ཞུགས་པ་ཚར་མི་གཅོད་པ། རྫུ་འཕྲུལ་དང་མངོན་ཤེས་ཀྱིས་འདུལ་འོས་པ་མི་འདུལ་བ་གཉིས་ནི་ཚར་མི་གཅོད་པའི་ཉེས་པ་སྟེ་བསྡོམས་པས་སེམས་ཅན་དོན་བྱེད་དང་འགལ་བ་བཅུ་གཉིས་སོ། ། ཉོན་མོངས་ཅན་མིན་ཉེས་མེད་གསུམ་གསུམ་འགྱུར། ། ཉེས་བྱས་ཞེ་དྲུག་པོ་འདི་དག་མ་གུས་པ་དང་སྙོམ་ལས་ཀྱིས་སྤྱད་པའི་ཉོན་མོངས་པ་ཅན་དང༌། བརྗེད་པ་དང་བག་མེད་པ་སོགས་ཀྱིས་སྤྱད་པ་ཉོན་མོངས་ཅན་མིན་པ་དང༌། དགེ་འདུན་གྱི་ཁྲིམས་སྲུང་བ་དང་སེམས་འཁྲུགས་ནས་སྤྱད་པ་ཉེས་མེད་དེ་གསུམ་གསུམ་དུ་དབྱེ་བའི་ཚུལ་བྱང་ས་ལས་བཤད་དོ། །
གསུམ་པ་ཉམས་ན་ཕྱིར་བཅོས་བྱ་བའི་ཚུལ་ནི། རྩ་ལྟུང་ཀུན་དཀྲིས་ཆེར་སྤྱད་སྨོན་པའི་སེམས། ། ཉམས་ན་སྡོམ་པ་བཏང་བས་བསྐྱར་ནས་བླང༌། ། འབྲིང་དང་ཆུང་ངུ་གསུམ་དང་གཅིག་ལ་བཤགས། ། ཉེས་བྱས་ཉོན་མོངས་མི་མོངས་སེམས་ཀྱིས་ཏེ། ། རྩ་བའི་ལྟུང་བ་ཀུན་དཀྲིས་ཆེན་པོས་སྤྱད་པ་དང༌། བྱང་ཆུབ་ཏུ་སྨོན་པའི་སེམས་ཉམས་པ་ནི་བྱང་ས་ལས་གཏོང་བའི་རྒྱུ་གཉིས་སུ་བཤད་པ་ལྟར་སྡོམ་པ་རྩད་ནས་གཏོང་བས་བཤགས་སྡོམ་སྔོན་དུ་འགྲོ་བས་བསྐྱར་ནས་བླང༌། འོན་ཀྱང་བསྐྱར་གྲངས་གསུམ་ལས་༼ཝཾ༦༠ན༽ལྷག་པར་བྱར་མེད་ཅེས་ཀློང་ཆེན་ཞབས་ཀྱིས་གསུངས། ཀུན་དཀྲིས་འབྲིང་དང་ཆུང་ངུས་སྤྱད་པའི་ཕམ་འདྲ་ནི་རིམ་བཞིན་སྡོམ་ལྡན་གསུམ་ཡན་ཆད་དང༌། གཅིག་གི་མདུན་དུ་བཤགས་ཤིང་བསྡམ།
ཉེས་བྱས་ཞེ་གཉིས་ཉོན་མོངས་ཅན་ནི་འཛོམས་ན་སྡོམ་ལྡན་གྱི་དྲུང་དུ་བཤགས། ཉོན་མོངས་ཅན་མ་ཡིན་པ་ནི་རང་སེམས་དཔང་པོར་བྱས་ཏེ་ཡིད་ཀྱིས་རྒྱལ་བ་སྲས་བཅས་ཀྱི་སྤྱན་སྔར་བཤགས་པས་འདག་གོ ། འདིར་ཡང་གཏོང་རྒྱུ་ཐུན་མོང་བ་རྣམས་ནི་གོང་དུ་སྨོས་པ་བཞིན་ཤེས་པར་བྱ་དགོས་ལ། དེ་ལས་སྡོམ་པ་ཕུལ་བ་ནི་ཉན་ཐོས་ཀྱི་སྐབས་སུ་བསླབ་བྱར་གསུངས་མོད། བྱང་སྡོམ་ཕུལ་ན་ཉེས་པ་ཤིན་ཏུ་ལྕི་བས་རྣམ་པ་ཀུན་ཏུ་དགག་བྱ་ཡིན་ལ། ཤི་འཕོས་ཤིང་བརྗེད་པ་སོགས་ཀྱིས་ནི་སྡོམ་པ་ཉམས་པར་མི་འགྱུར་ཏེ། བྱང་ས་ལས། བྱང་ཆུབ་སེམས་དཔའ་ཚེ་བརྗེས་ཏེ་བརྗེད་ན་ཡང་དགེ་བའི་བཤེས་གཉེན་བསྟེན་པ་ལ་བརྟེན་ནས་དྲན་པ་གསོ་བའི་ཕྱིར་ཡང་དང་ཡང་དུ་ནོད་པར་ཟད་ཀྱི་གསར་དུ་ཡང་དག་པར་ལེན་པ་ནི་མ་ཡིན་ནོ། ། ཞེས་སོ། ། བཞི་པ་འཕྲོས་དོན་ནི།
བསླབ་བྱ་ཀུན་སློབ་བྱང་ཆུབ་བར་དུའོ། ། ལུགས་འདིར་ཐོག་མར་སྡོམ་པ་བླངས་པ་ནས་བཟུང་སྨོན་འཇུག་གི་བསླབ་བྱ་མཐའ་དག་སློབ་དགོས་པ་དང༌། དུས་ཀྱང་དེ་ནས་བཟུང་བྱང་ཆུབ་ཀྱི་བར་དུ་ལེན་པ་ཁོ་ན་ལས་ལུགས་སྔ་མ་ལྟར་འདོད་པ་དང་སྦྱར་བ་ནི་མ་བཤད་པས་དེ་དག་ཀྱང་མ་འདྲེས་པར་བྱའོ། ། རྩ་བའི་ལྔ་པ་ལུགས་གཉིས་ཐུན་མོང་གི་བསླབ་བྱ་བཤད་པ་ལ་གསུམ། སྨོན་པའི་བསླབ་བྱ། འཇུག་པའི་བསླབ་བྱ། གཉིས་ཀའི་སྲུང་ཚུལ་བསྟན་པའོ། ། དང་པོ་ལ་གསུམ། རྩ་བ་ལ་སོགས་པ་ལྔ། དམ་པ་གསུམ།
ཉམས་པའི་རྒྱུ་སྤོང་བའི་ཚུལ་ལོ། ། དང་པོ་ནི། ཐུན་མོང་སྨོན་སེམས་སེམས་ཅན་བློས་མི་སྤང༌། ། ཕན་ཡོན་བསམ་ཞིང་ཚོགས་བསག་བྱང་སེམས་སྦྱངས། ། བླ་མ་མཆོད་འོས་བསླུ་ཞིང་གནས་མིན་འགྱོད། ། བྱང་སེམས་ལ་སྡང་འགྲོ་ལ་གཡོ་སྒྱུ་སྟེ། ། ༼ཝཾ༦༠བ༽ ནག་པོའི་ཆོས་བཞི་སྤངས་ལ་དཀར་ཆོས་སྒྲུབ། ། ཤིང་རྟའི་སྲོལ་གཉིས་ཀའི་ཐུན་མོང་དུ་ཐོག་མར་སྨོན་པ་སེམས་བསྐྱེད་ཀྱི་བསླབ་བྱ་ལ་ལྔ། དང་པོ་རྩ་བ་སེམས་ཅན་བློས་མི་སྤངས་པ་ནི་དགྲ་ལྟ་བུ་གཅིག་གམ། འབུ་སྲིན་ཙམ་ལའང་ཁྱད་དུ་གསོད་ནས་བློས་བཏང་བ་དང༌།
གཉིས་པ་མཐུན་པའི་རྐྱེན་བྱང་ཆུབ་སེམས་ཀྱི་ཕན་ཡོན་བསམ་པ་ནི་བཀའ་བསྟན་བཅོས་དུ་མ་ལས་བྱུང་བ་རྣམས་དྲན་ཞིང་བརྗོད་དེ་ཇོ་བོ་ཆེན་པོས། ངན་འགྲོ་ལས་ནི་ལྡོག་བགྱིད་ཅིང༌། ། སོགས་ཤར་ཤར་གསུངས་པ་གྲགས་པ་ལྟ་བུ་དང༌། གསུམ་པ་རྒྱུ་ཚོགས་གཉིས་བསགས་པ་ལ་བརྩོན་པ་ནི། ཆོས་སྤྱོད་བཅུ། ཕར་ཕྱིན་དྲུག་སོགས་བསོད་ནམས་དང་ཡེ་ཤེས་ཀྱི་ཚོགས་སུ་འགྱུར་རོ་ཅོག་ཟུང་འབྲེལ་དུ་བསྒྲུབ། བཞི་པ་ཐབས་བྱང་ཆུབ་ཀྱི་སེམས་ལ་སྦྱང་བ་ནི། ཉིན་མཚན་དུས་དྲུག་ཏུ་སེམས་བསྐྱེད་བླང་ཞིང་བྱམས་པ་དང་སྙིང་རྗེ་སྒོམ། དེའི་མན་ངག་བློ་སྦྱོང་གི་རྩ་བ་གཏོང་ལེན་ལ་ནན་ཏན་བྱ། ལྔ་པ་བྱང་སེམས་ཉམས་པ་དང་བརྗེད་པའི་རྒྱུ་སྤངས་ཤིང་དེ་ལས་ལྡོག་པ་བླང་བ་ནི།
རང་གི་བླ་མ་དང་གཞན་མཆོད་པར་འོས་པ་རྫུན་ལ་སོགས་པས་བསླུ་བ། སྡིག་ལྟུང་སོགས་ལ་འགྱོད་དགོས་མོད། དེ་ལས་གཞན་འགྱོད་པའི་གནས་མིན་པ་ལ་འགྱོད་པ་བསྐྱེད་པ། བྱང་ཆུབ་ཏུ་སེམས་བསྐྱེད་པའི་གང་ཟག་ལ་ཞེ་སྡང་གིས་མི་སྙན་པར་བརྗོད་པ། འགྲོ་བ་གང་ཡང་རུང་བ་ལ་གཡོ་སྒྱུ་ཆེ་ཕྲ་བྱས་ན། དེ་དག་གིས་ཚོར་མ་ཚོར་དགའ་མ་དགའ་གང་ཡིན་ཀྱང་རུང་ལྟུང་བར་འགྱུར་བས་ནག་པོའི་ཆོས་བཞི་ཞེས་བྱའོ། ། དེ་དག་གིས་ནི་ཐུན་ཚོད་ལས་འདས་ན་སྡོམ་པ་འཇིག་པས་བཤགས་སྡོམ་འཕྲལ་དུ་བྱ་དགོས་སོ། ། དེས་ན་དེ་དག་སྤངས་ལ་ནག་པོའི་ཆོས་བཞིའི་གཉེན་པོར་དཀར་པོའི་ཆོས་བཞི་བསྒྲུབ་པར་བྱ་སྟེ། ཤེས་བཞིན་དུ་སྲོག་གི་ཕྱིར་ཡང་རྫུན་མི་སྨྲ་བ་དང༌། སེམས་ཅན་ཐམས་ཅད་དགེ་བ་ལ་འགོད་ཅིང་ཁྱད་པར་ཐེག་ཆེན་ལ་འགོད་པ་དང༌།
སེམས་བསྐྱེད་པའི་བྱང་ཆུབ་སེམས་དཔའ་ཐམས་ཅད་༼ཝཾ༦༡ན༽ལ་སངས་རྒྱས་ཀྱི་འདུ་ཤེས་བཞག་ཅིང་ཡོན་ཏན་བསྒྲག་པ་དང༌། སེམས་ཅན་ལ་ལྷག་པའི་བསམ་པས་གནས་པའོ། ། འདི་དག་ནི་འོད་སྲུང་གིས་ཞུས་པའི་མདོ་ལས་གསུངས་སོ། ། གཉིས་པ་ནི། བྱ་བྱེད་ཕྲིན་ལས་དམ་པ་གསུམ་ལ་སྨོན། ། སེམས་ཅན་ཐམས་ཅད་ཀྱི་དོན་དུ་སངས་རྒྱས་བསྒྲུབ་པར་བྱའོ་སྙམ་པ་འབྲས་བུ་ལ་སྨོན་པ། དེའི་ཆེད་དུ་བྱང་ཆུབ་ཀྱི་སྤྱོད་པ་ལ་བསླབ་པར་བགྱིའོ་སྙམ་པ་བྱེད་པ་སྟེ་ཐབས་ལ་སྨོན་པ། སེམས་ཅན་ཐམས་ཅད་ཀྱི་རེ་བ་ཡིད་བཞིན་དུ་བསྐང་བར་བགྱིའོ་སྙམ་པ་ཕྲིན་ལས་ལ་སྨོན་པ་སྟེ་སྐྱེས་བུ་དམ་པའི་སྨོན་པ་གསུམ་ལ་རྟག་ཏུ་སྨོན་པ་དང་ལྡན་པར་བྱའོ། ། གསུམ་པ་ནི། ཞུམ་དང་སྐྲག་སོགས་མི་མཐུན་ཉམས་རྒྱུ་སྤང༌། །
མགོ་དང་ཡན་ལག་བུ་དང་ཆུང་མ་གཏོང་བ། ཚུལ་ཁྲིམས་བརྩོན་འགྲུས་བརྩམས་པ་སོགས་སྤྱད་དཀའ་བས་བློ་ཞུམ་པ་དང༌། གྲངས་མེད་སུམ་ཅུ་ལ་སོགས་པར་ཚོགས་གསོག་པའི་ཡུན་རིང་ཆེས་པས་དེ་ཙམ་མི་ནུས་སྙམ་དུ་སྒྱིད་ལུག་པ་དང༌། འཁོར་བ་མཐོ་དམན་གང་དུ་སྐྱེས་ཀྱང་བདེ་བ་སྤུ་རྩེ་ཙམ་མེད་པ་ལ་སྐྲག་ནས་འཁོར་བ་སྤང་བར་སེམས་པ་སོགས་ནི་སེམས་བསྐྱེད་པ་དང་མི་མཐུན་པའི་ཕྱོགས་ཉམས་པའི་རྒྱུ་ཡིན་པས་སྤང་བར་བྱའོ། ། གཉིས་པ་འཇུག་པའི་བསླབ་བྱ་བཤད་པ་ལ་གཉིས། མདོར་བསྟན། རྒྱས་བཤད་དོ། ། དང་པོ་ནི། འཇུག་པར་དགག་སྒྲུབ་ཕྱོགས་གཉིས་བསླབ་བྱ་ཀུན། ། སྡོམ་དང་ཆོས་སྡུད་དོན་བྱེད་གསུམ་དུ་འདུ། །
འཇུག་པའི་བསླབ་བྱ་ལ་དགག་པའི་ཕྱོགས་དང་སྒྲུབ་པའི་ཕྱོགས་གཉིས་སུ་ཡོད་ཅིང༌། དེ་གཉིས་ལ་ཐེག་པ་གོང་འོག་གི་བསླབ་བྱ་ཕལ་ཆེར་ཀུན་འདུ་བས་རྒྱ་ཆེ་ཡང་མདོར་བསྡུ་ན། ཉེས་སྤྱོད་སྡོམ་པ། དགེ་བ་ཆོས་སྡུད། སེམས་ཅན་དོན་བྱེད་ཀྱི་ཚུལ་ཁྲིམས་གསུམ་དུ་འདུའོ། ། དེ་གསུམ་ཡང་བྱང་སའི་དགོངས་པ་རྗེ་ཟླ་འོད་གཞོན་ནུས་བསྡུས་པར། དང་པོ་ནི་སེམས་གནས་པར་༼ཝཾ༦༡བ༽བྱེད་པའོ། ། གཉིས་པ་ནི་རང་རྒྱུད་ཀྱི་ཆོས་སྨིན་པར་བྱེད་པའོ། ། གསུམ་པ་ནི་སེམས་ཅན་ཡོངས་སུ་སྨིན་པར་བྱེད་པའོ། ། ཞེས་གསུངས་སོ། །
གཉིས་པ་ལ་གཉིས། དགག་པའི་ཕྱོགས་དང༌། སྒྲུབ་པའི་ཕྱོགས་བཤད་པའོ། ། དང་པོ་ལ་གཉིས། ངོ་བོ་ངོས་འཛིན། བླང་དོར་བྱེ་བྲག་ཏུ་བཤད་པའོ། ། དང་པོ་ནི། དགག་ཕྱོགས་སྡོམ་པ་གོང་སྨོས་ལུགས་སྲོལ་གཉིས། ། དགག་ཕྱོགས་ཀྱི་བསླབ་བྱ་ནི་སྡོམ་པའི་ཚུལ་ཁྲིམས་ཏེ་དེ་ལ་ཐུན་མོང་བ་སོ་ཐར་རིས་བརྒྱད་རང་གིས་བླངས་པ་དེ་དང༌། ཐུན་མོང་མ་ཡིན་པ་གོང་བཤད་ཤིང་རྟའི་སྲོལ་གཉིས་ཀྱི་རྩ་བ་དང་ཡན་ལག་གི་ཉེས་ལྟུང་རྣམས་སྡོམ་པ་ཡིན་ནོ། །
བྱང་སེམས་ཀྱི་སྡོམ་པའི་མི་མཐུན་ཕྱོགས་གཞན་ཡང་ཐེག་ཆེན་གྱི་མདོ་སྡེ་རྣམས་ལས་འབྱུང་བ། མི་དགེ་བ་བཅུ། འཇིག་རྟེན་ཆོས་བརྒྱད། འཕགས་ལམ་ཡན་ལག་བརྒྱད་ཀྱི་ལྡོག་པ་ལོག་པར་ལྟ་བ་དང༌། ལོག་པའི་རྟོག་པ་སོགས་བརྒྱད། ཁ་གསག ། གཞོག་སློང༌། ཐོབ་འཇལ། རྙེད་འཚོལ། གཡོ་སྒྱུ་སྟེ་ལོག་འཚོ་ལྔ།
ཤན་པ། ཆང་འཚོང༌། སྨད་འཚོང༌། རྒྱལ་པོ། གདོལ་པའི་གནས་སུ་འགྲོ་བ་སྟེ་སྤྱོད་ཡུལ་མིན་པ་ལྔ། མ་བསྔོས་པ། ལོག་པར་བསྔོས་པ། དགེ་བ་ལ་འགྱོད་པ། ཁོང་ཁྲོ་བ་སྟེ་དགེ་བ་འཛད་པའི་རྒྱུ་བཞི། ལྟ་བ་ཐ་དད་པས་གཟིགས་པ།
སྡིག་གྲོགས་དང་སྡིག་ལྟ་འཛིན་པ་སོགས་བདུད་ཀྱི་ལས་སུ་བཤད་པ་མཐའ་དག་སྤང་བར་བྱའོ། ། གཉིས་པ་ནི། དགོས་པ་མེད་པར་བཅས་རང་ཉེས་ཀུན་དང༌། ། རང་དང་གཞན་རྒྱུད་སྨིན་པར་བྱེད་པའི་གེགས། ། འདིར་བདེ་ཕྱི་མར་སྡུག་དང་གཉིས་ཀར་སྡུག ། ལྟུང་དང་ལྟུང་མེད་གཟུགས་བརྙན་རྣམ་ཀུན་སྤང༌། ། དགོས་པ་ཁྱད་པར་ཅན་མེད་པར་བཅས་པ་དང་རང་བཞིན་གྱི་ཉེས་པ་ཁ་ན་མ་ཐོ་བའི་རིགས་ཀུན་དང༌། རང་དང་གཞན་གྱི་རྒྱུད་སྨིན་པར་བྱེད་པའི་གེགས་སུ་གྱུར་པ་དཔེར་ན་ཁྱིམ་པའི་རྟགས་དང་སྤྱོད་ལམ་འཆང་བ་ལྟ་བུ། ཚེ་འདིར་བདེ་བ་ལྟར་༼ཝཾ༦༢ན༽སྣང་ཡང་ཕྱི་མར་སྡུག་བསྔལ་གྱི་འབྲས་བུ་བསྐྱེད་པ་ལོག་འཚོའི་ཟས་ནོར་ལ་སྤྱོད་པ་ལྟ་བུ། འདི་དང་ཕྱི་མ་གཉིས་ཀར་སྡུག་བསྔལ་བ་དམག་འཁྲུག་གི་བཀོད་པ་བཤམ་པ་ལྟ་བུ།
ལྟུང་བ་དངོས་སྔར་སྨོས་པ་རྣམས་དང༌། ལྟུང་མེད་ཀྱི་གཟུགས་བརྙན་རྣམས་ཀྱང་རྣམ་པ་ཀུན་ཏུ་སྤང་བར་བྱ་བ་ཡིན་ནོ། ། འདིར་སྡུག་ཕྱི་མར་བདེ་དང་གཉིས་ཀར་བདེ། ། ལྟུང་མེད་ལྟུང་བའི་གཟུགས་བརྙན་སྤྱད་པར་བྱ། ། ཚེ་འདིར་སྡུག་བསྔལ་ཡང་ཕྱི་མར་བདེ་བ་ཆེན་པོ་ཐོབ་པ་ཆོས་ཕྱིར་དཀའ་བ་སྤྱོད་པའམ་ཞིང་དག་པ་ལ་བདོག་རྒུ་གཏོང་བ་ལྟ་བུ། འཕྲལ་ཡུན་གཉིས་ཀར་བདེ་བ་ཚུལ་ཁྲིམས་ལེགས་པར་བསྲུང་བ་ལྟ་བུ་ལྟུང་བ་མེད་པ་རྣམས་དང་ལྟུང་བའི་གཟུགས་བརྙན་ལའང་སྤྱད་ཅིང་བསྒྲུབ་པར་བྱའོ། ། ལྟུང་བའི་རྣམ་གཞག་མུ་བཞིར་བརྩི་ཚུལ་ཡང༌། སྡོམ་པའི་ཚུལ་ཁྲིམས་ལ། ཞེ་སྡང་གིས་སྲོག་གཅོད་པ་ལྟུང་བ་དང༌། ཕན་སེམས་ཀྱིས་གསོད་ན་ལྟུང་བའི་གཟུགས་བརྙན།
སྙིང་རྗེས་མི་གསོད་པ་ལྟུང་མེད། གཞན་ལ་ཕན་ཀྱང་མི་གསོད་པ་ལྟུང་མེད་ཀྱི་གཟུགས་བརྙན་ནོ། ། དགེ་བ་ཆོས་སྡུད་ལ། སེར་སྣས་མི་སྦྱིན་པ་ལྟུང་བ། ཕན་སེམས་ཀྱིས་མི་སྟེར་བ་ལྟུང་བའི་གཟུགས་བརྙན། བསམ་པ་དག་པས་སྟེར་བ་ལྟུང་མེད། གཞན་ལ་གནོད་ཕྱིར་སྟེར་བ་ལྟུང་མེད་ཀྱི་གཟུགས་བརྙན་ནོ། ། སེམས་ཅན་དོན་བྱེད་ལ། ནད་གཡོག་མ་བྱས་པ་ལྟུང་བ། དོན་ཆེན་སྒྲུབ་ཕྱིར་ནད་གཡོག་མ་བྱས་པ་ལྟུང་བའི་གཟུགས་བརྙན།
བརྩེ་བས་ནད་གཡོག་བྱེད་པ་ལྟུང་མེད། ནད་གཡོག་གཞན་ཡོད་བཞིན་དུ་རང་གི་སྤོང་ཀློག་སོགས་དོན་ཆེན་དོར་ནས་ནད་གཡོག་བྱས་ན་ལྟུང་མེད་ཀྱི་གཟུགས་བརྙན་ཏེ། དེ་ལ་ལྟུང་བའི་གཟུགས་བརྙན་ནི་དོན་ལ་ལྟུང་མེད་དང༌། ལྟུང་མེད་ཀྱི་གཟུགས་བརྙན་ནི་ལྟུང་བ་ཡིན་ནོ། ། སྙིང་བརྩེ་ལྡན་ལ་ཀུན་ཀྱང་ཉེས་པ་མེད། ། སྡོམ་པ་ཉི་ཤུ་པ་ལས། སྙིང་བརྩེར་ལྡན་ཕྱིར་བྱམས་ཕྱིར་དང༌། ། སེམས་དགེ་བ་ལ་ཉེས་པ་༼ཝཾ༦༢བ༽མེད། ། ཅེས་གསུངས་པ་ལྟར། གཞན་ལ་སྙིང་བརྩེར་ལྡན་པ་སོགས་རྒྱུ་གསུམ་གྱིས་རང་འདོད་མེད་པར་ཡུལ་དེ་ལ་ཕན་པའི་བསམ་པ་འབའ་ཞིག་དང་ལྡན་པས་ནི་གཏོང་བའི་རྒྱུ་འགའ་ཞིག་མ་གཏོགས་པ་མུ་བཞི་པོ་གང་ཞིག་སྤྱད་ཀྱང་ཉེས་པ་མེད་པར་མ་ཟད་བསྒྲུབ་པའི་བསླབ་བྱར་གསུངས་སོ། །
གཉིས་པ་སྒྲུབ་ཕྱོགས་བཤད་པ་ལ་གཉིས། མདོར་བསྟན། རྒྱས་པར་བཤད་པའོ། ། དང་པོ་ནི། སྒྲུབ་ཕྱོགས་དགེ་བ་ཆོས་སྡུད་ཕར་ཕྱིན་དྲུག ། སྒྲུབ་ཕྱོགས་ནི་དགེ་བ་ཆོས་སྡུད་ཀྱི་ཚུལ་ཁྲིམས་ཏེ། དེའང་མཉམ་མེད་དྭགས་པོས། བྱང་ཆུབ་སེམས་དཔའ་སྡོམ་པའི་ཚུལ་ཁྲིམས་ཡང་དག་པར་བླངས་པའི་འོག་ཏུ་བྱང་ཆུབ་ཆེན་པོའི་ཕྱིར་ལུས་དང་ངག་གི་དགེ་བ་བསགས་པ་གང་ཅིའང་རུང་བ་དེ་དག་ཐམས་ཅད་ནི་མདོར་བསྡུ་ན་དགེ་བ་ཆོས་སྡུད་ཀྱི་ཚུལ་ཁྲིམས་ཡིན་ནོ། ། ཞེས་གསུངས་པའི་དོན་མདོ་དང་བསྟན་བཅོས་ལས་ཤིན་ཏུ་རྒྱ་ཆེར་གསུངས་པ་ཐམས་ཅད་བསྡུ་ན་ཕ་རོལ་ཏུ་ཕྱིན་པ་དྲུག་ལ་འདུ་བས་སོ། ། གཉིས་པ་ལ་གཉིས།
བསྡུས་དོན་རྣམ་པར་གཞག ། ཡན་ལག་རྒྱས་པར་བཤད་པའོ། ། དང་པོ་ནི། གྲངས་ངེས་གོ་རིམ་མཚན་ཉིད་ངེས་པའི་ཚིག ། རབ་ཏུ་དབྱེ་དང་བསྡུ་བས་རྣམ་པར་གཞག ། ཕར་ཕྱིན་ཐུན་མོང་གི་རང་བཞིན་གྲངས་ངེས་པ་དྲུག་སྟེ། དང་པོ་རྣམ་གྲངས་ངེས་པ་ནི། མངོན་མཐོའི་དོན་དུ་སྦྱིན་ཚུལ་བཟོད་གསུམ་དང་ངེས་ལེགས་ཀྱི་དོན་དུ་རྗེས་མ་གསུམ་མོ། ། ཡང་ན་གཞན་དོན་སྒྲུབ་ཕྱིར་སྔ་མ་གསུམ་དང་རང་དོན་སྒྲུབ་ཕྱིར་ཕྱི་མ་གསུམ་མོ། ། གཉིས་པ་གོ་རིམ་ནི།
སྦྱིན་པ་ལ་བརྟེན་ནས་ཚུལ་ཁྲིམས་དང་ཚུལ་ཁྲིམས་ལ་བརྟེན་ནས་བཟོད་པ་སོགས་སྐྱེ་བའི་རིམ་པས་སམ། ཡང་ན་སྦྱིན་པ་ལས་ཚུལ་ཁྲིམས་མཆོག་ཏུ་གྱུར་པ་སོགས་ཡོན་ཏན་དམན་པ་སྔོན་དང་མཆོག་ཕྱི་ནས་བསྟན་པའི་རིམ་པའམ། ཡང་ན་རགས་པ་སྔོན་དང་ཕྲ་བ་ཕྱི་ནས་ཏེ་གང་ལྟར་འཇུག་སླ་བ་དག་སྔོན་དུ་བསྟན་ཏོ། ། ༼ཝཾ༦༣ན༽གསུམ་པ་མཚན་ཉིད་ནི་ཁྱད་པར་བཞི་ལྡན་ཏེ། སེར་སྣ་ལ་སོགས་པ་རང་གི་མི་མཐུན་ཕྱོགས་ཉམས་པར་བྱེད་པ། གྲོགས་འཁོར་གསུམ་མི་རྟོག་པའི་ཡེ་ཤེས་དང་ལྡན་པ། བྱེད་ལས་གཞན་གྱི་འདོད་དོན་རྫོགས་པར་བྱེད་པ། འབྲས་བུ་གདུལ་བྱའི་རྒྱུད་ཐེག་པ་གསུམ་ལ་སྨིན་པར་བྱེད་པའོ། ། བཞི་པ་ངེས་ཚིག་ནི། འཇིག་རྟེན་པ་དང་ཉན་རང་གི་དགེ་བ་ཀུན་ལས་ཕུལ་དུ་བྱུང་བའི་ཕ་རོལ་ཏུ་འགྲོ་བས་ཕ་རོལ་ཏུ་ཕྱིན་པའོ། །
ལྔ་པ་རབ་དབྱེ་ནི། སྦྱིན་པའི་སྦྱིན་པ། སྦྱིན་པའི་ཚུལ་ཁྲིམས་སོགས་རེ་རེ་ལའང་དྲུག་དྲུག་སྟེ་སོ་དྲུག་གམ་བརྒྱ་སྟོང་དུའང་དབྱེར་ཡོད་དོ། ། དྲུག་པ་བསྡུ་བ་ནི། ཚོགས་གཉིས་སུ་འདུ་སྟེ་སྦྱིན་ཚུལ་གཉིས་བསོད་ནམས་ཀྱི་ཚོགས་ཤེས་རབ་ཡེ་ཤེས་ཀྱི་ཚོགས་དང་གཞན་གསུམ་གཉིས་ཀར་གཏོགས་པའོ། ། བསླབ་པ་གསུམ་དུའང་འདུ་སྟེ་ལྷག་པ་ཚུལ་ཁྲིམས་ཀྱི་བསླབ་པ་ནི་དང་པོ་གསུམ། སེམས་ཀྱི་བསླབ་པ་ལྔ་པ། ཤེས་རབ་ཀྱི་བསླབ་པ་དྲུག་པ་སྟེ་བརྩོན་འགྲུས་ཐམས་ཅད་ཀྱི་གྲོགས་སོ། ། གཉིས་པ་ནི། སྦྱིན་པ་ཟང་ཟིང་ཆོས་དང་མི་འཇིགས་པ། །
ཚུལ་ཁྲིམས་སྡོམ་དང་ཆོས་སྡུད་དོན་བྱེད་གསུམ། ། བཟོད་པ་གནོད་དང་དཀའ་བ་སྟོང་ཉིད་ལ། ། བརྩོན་འགྲུས་གོ་ཆ་སྦྱོར་དང་ཆོག་མི་ཤེས། ། བསམ་གཏན་བདེར་གནས་སྒྲུབ་དང་དོན་ལ་དམིགས། ། ཤེས་རབ་འཇིག་རྟེན་འཇིག་རྟེན་འདས་དམན་མཆོག ། ཡང་ན་ཐོས་བསམ་སྒོམ་ལས་བྱུང་རྣམས་བསྒྲུབ། ། འདི་རྣམས་རེ་རེ་ལའང་མཚན་ཉིད་སྒྲ་དོན་དབྱེ་བ་དགོས་པ་བཞིར་འཆད་དུ་ཡོད་པ་ནི་འདིར་མ་སྤྲོས་པས་འོག་ཏུ་ཤེས་པར་བྱ་དགོས་ལ། ངོ་བོ་ཙམ་སྨོས་ན། སྦྱིན་པ་ལ་གསུམ་སྟེ། བསམ་པ་དངོས་པོ་ཞིང་དང་ཐབས་མ་དག་པ་བཞི་སྤངས་པའི་སྒོ་ནས་བདོག་པའི་དངོས་པོ་མཐའ་དག་གཏོང་བ་དང༌།
ཤིན་ཏུ་གཏོང་བ་དང༌། གཏོང་བ་ཆེན་པོ་སྟེ་ཟང་ཟིང་གི་སྦྱིན་པ། བློའི་ནུས་པ་དང་མཐུན་པར་ཐེག་པ་ཆེ་ཆུང་གི་ཆོས་བཤད་པ་ཆོས་ཀྱི་༼ཝཾ༦༣བ༽སྦྱིན་པ། རྒྱལ་པོ་སྟག་སེང་མེ་ཆུ་ནད་མཚོན་སོགས་གནས་སྐབས་མཐར་ཐུག་གི་འཇིགས་པ་ལས་སྐྱོབ་པ་ནི་མི་འཇིགས་པའི་སྦྱིན་པའོ། ། ཡང་ན། ཡང་ཡང་སྦྱིན་པ། ཕྱོགས་རིས་མེད་པ། བསམ་པ་རྫོགས་པར་སྦྱིན་པ་གསུམ་དུའང་བཤད་དོ། ། ཚུལ་ཁྲིམས་ལ་གསུམ། ཉེས་སྤྱོད་སྡོམ་པ།
དགེ་བ་ཆོས་སྡུད། སེམས་ཅན་དོན་བྱེད་གསུམ་བཤད་ཟིན་དང་འཆད་པར་འགྱུར་བ་ལྟར་རོ། ། བཟོད་པ་ལ་གསུམ། བདག་དང་བདག་གི་ཕྱོགས་སུ་གནོད་པ་ལ་སྤྱོད་འཇུག་ལྟར་ཐབས་དགུ་དང་བྱང་ས་ལྟར་འདུ་ཤེས་ལྔ་སོགས་བསྒོམས་ནས་ཇི་མི་སྙམ་པ་གནོད་པ་ལ་བཟོད་པ། ཆོས་ཀྱི་ཕྱིར་དུ་ངལ་དུབ་བཀྲེས་སྐོམ་སོགས་དཀའ་བ་སྤྱད་ནུས་པ་སྡུག་བསྔལ་དང་ལེན་གྱི་བཟོད་པ། སྟོང་པ་ཉིད་སོགས་ཟབ་མོའི་གནས་ལ་ཞུམ་པ་དང་སྐྲག་པ་སྤངས་པ་ཆོས་ལ་ངེས་སེམས་ཀྱི་བཟོད་པའོ། ། བརྩོན་འགྲུས་ལ་གསུམ། བྱང་ཆུབ་མ་ཐོབ་ཀྱི་བར་བརྩོན་པ་མི་འདོར་བའི་བློས་ཐུན་ཁོངས་རེ་རེར་ཡང་དགེ་བ་ལ་བརྩོན་འགྲུས་རྩོམ་པ་གོ་ཆའི་བརྩོན་འགྲུས། ཉོན་མོངས་པ་སྤོང་བ། དགེ་བ་སྒྲུབ་པ།
སེམས་ཅན་གྱི་དོན་བྱ་བའི་གནས་གསུམ་ལ་བཏང་སྙོམས་མེད་པ་སྦྱོར་བའི་བརྩོན་འགྲུས། དེའི་བར་པ་ལ་གནས་དེ་ལ་རྟག་ཏུ་བྱེད་པའི་བརྩོན་འགྲུས། གུས་པའི་བརྩོན་འགྲུས། ཉོན་མོངས་པས་མི་གཡོ་བའི་བརྩོན་འགྲུས། རྐྱེན་གྱིས་མི་ལྡོག་པའི་བརྩོན་འགྲུས། ང་རྒྱལ་མེད་པའི་བརྩོན་འགྲུས་ལྔར་དབྱེར་ཡོད། ངོམས་པ་མེད་པར་དགེ་བ་ལ་སྤྱོད་པ་ཆོག་མི་ཤེས་པའི་བརྩོན་འགྲུས་སོ། ། བསམ་གཏན་ལ་གསུམ། ལུས་སེམས་ཤིན་ཏུ་སྦྱངས་པ་ཞི་རགས་ཀྱི་རྣམ་པར་སྐྱེས་པ་ནི་མཐོང་ཆོས་བདེར་གནས་ཀྱི་བསམ་གཏན། ཐུན་མོང་ཟད་པར་ཟིལ་གནོན་རྣམ་ཐར་ལ་སོགས་པ་རྣམས་དང༌།
ཐུན་མིན་བྱང་སེམས་ཁོ་ནའི་ཁྱད་ཆོས་ཀྱི་ཡོན་ཏན་རྣམས་བསྐྱེད་པའི་ཏིང་ངེ་འཛིན་ལ་གཞོལ་བ་ནི་ཡོན་ཏན་སྒྲུབ་པའི་བསམ་གཏན། ཏིང་ངེ་འཛིན་གྱི་༼ཝཾ༦༤ན༽སྟོབས་ཀྱིས་མངོན་ཤེས་རྫུ་འཕྲུལ་ལ་སོགས་པས་འགྲོ་བ་འདུལ་བ་ནི་སེམས་ཅན་གྱི་དོན་ལ་དམིགས་པའི་བསམ་གཏན་ནོ། ། ཤེས་རབ་ལ་གསུམ། ཐུན་མོང་རིག་པའི་གནས་ལ་མཁས་པ་ནི་འཇིག་རྟེན་པའི་ཤེས་རབ། འཇིག་རྟེན་ལས་འདས་པའི་ཤེས་རབ་ལ་གཉིས་ཏེ། ཉན་རང་གི་ཆོས་ལས་བདེན་བཞི་རྟོགས་པ་དང༌། ཐེག་ཆེན་གྱི་ཆོས་ལས་བདག་མེད་གཉིས་རྟོགས་པའི་ཤེས་རབ་སྟེ། དེ་དག་ཀྱང་སྔ་མ་སྔ་མ་དམན་པའི་ཤེས་རབ་དང་ཕྱི་མ་ཕྱི་མ་མཆོག་གི་ཤེས་རབ་བོ། ། ཡང་ན་ཐོས་བྱུང་བསམ་བྱུང་སྒོམ་བྱུང་གི་ཤེས་རབ་རྣམས་ཏེ། དང་པོ་ནི།
ལུང་རིགས་དུ་མ་ཐོས་ཤིང་དེའི་དོན་ཤེས་པ། གཉིས་པ་ནི། གྲུབ་མཐའ་བཞི་བདེན་པ་གཉིས་དྲང་ངེས་སོགས་འབྱེད་པས་ཤེས་བྱ་ལ་སྒྲོ་འདོགས་ཆོད་པའོ། ། གསུམ་པ་ནི། དེ་དག་གི་དོན་བསྒོམས་པས་གནས་ལུགས་ཇི་བཞིན་དུ་རྟོགས་པའོ། ། ཤེས་རབ་རྗེས་ཞུགས་ཀུན་ཀྱང་ཕ་རོལ་ཕྱིན། ། སྤྱིར་ཕར་ཕྱིན་དྲུག་གའང་དམ་པ་དྲུག་དང་ལྡན་པར་ཉམས་སུ་བླང་དགོས་ཏེ། རྟེན་དམ་པ་བྱང་ཆུབ་ཀྱི་སེམས་དང་ལྡན་པ། དངོས་པོ་དམ་པ་སྦྱིན་སོགས་ཕྱོགས་རེ་མ་ཡིན་པར་གཞི་ཐམས་ཅད་ལ་འཇུག་པ། ཆེད་དུ་བྱ་བ་དམ་པ་སེམས་ཅན་ཐམས་ཅད་ཀྱི་དོན་དུ་སྦྱོར་བ།
ཐབས་དམ་པ་འཁོར་གསུམ་མི་རྟོག་པའི་ཤེས་རབ་ཀྱིས་ཟིན་པ། བསྔོ་བ་དམ་པ་བླ་ན་མེད་པའི་བྱང་ཆུབ་ཏུ་བསྔོ་བ། རྣམ་དག་དམ་པ་སྒྲིབ་གཉིས་ཀྱི་དངོས་གཉེན་དུ་སྤྱོད་པ་རྣམས་སོ། ། ཁྱད་པར་སྡུད་པ་ལས། དམུས་ལོང་དམིགས་བུ་མེད་པ་བྱེ་བ་ཁྲག་ཁྲིག་རྣམས། ། ལམ་ཡང་མི་ཤེས་གྲོང་ཁྱེར་འཇུག་པར་ག་ལ་ནུས། ། ཤེས་རབ་མེད་ན་མིག་མེད་ཕ་རོལ་ཕྱིན་ལྔ་འདིའི། ། དམིགས་བུ་མེད་པས་བྱང་ཆུབ་རེག་པར་ནུས་མ་ཡིན། ། ཞེས་གསུངས་པ་ལྟར་ཕར་ཕྱིན་ལྔ་པོ་རྣམ་པར་མི་རྟོག་པའི་ཤེས་རབ་ཀྱིས་མ་ཟིན་ན་འཇིག་རྟཻན་པའི་ལེགས་སྤྱད་ཙམ་དུ་འགྱུར་ལ། ཤེས་རབ་རྗེས་སུ་ཞུགས་ན་སྦྱིན་སོགས་ཀུན་༼ཝཾ༦༤བ༽ཀྱང་འཇིག་རྟེན་ལས་འདས་པའི་ཕ་རོལ་ཏུ་ཕྱིན་པ་ཞེས་བྱའོ། །
གསུམ་པ་དོན་བྱེད་ཀྱི་ཚུལ་ཁྲིམས་བཤད་པ་ནི། སེམས་ཅན་དོན་བྱེད་བསྡུ་དངོས་བཞི་སོགས་སྤྱད། ། དགེ་བ་ཆོས་སྡུད་ཀྱིས་རང་རྒྱུད་སྨིན་ནས་སེམས་ཅན་དོན་བྱེད་ཀྱི་ཚུལ་ཁྲིམས་བསྡུ་བའི་དངོས་པོ་བཞི་ལ་སྤྱད་པར་བྱ་སྟེ། དེའང་སྦྱིན་པ། སྙན་སྨྲ། དོན་མཐུན། དོན་སྤྱོད་བཞི་སྟེ། གདུལ་བྱ་འཁོར་དུ་མ་འདུས་པ་བསྡུ་བར་བྱ་བའི་ཕྱིར་ཐོག་མར་ཟང་ཟིང་གི་སྦྱིན་པས་མགུ་བར་བྱེད་པ་དང་པོ། འཁོར་དུ་འདུས་ནས་སྙན་པར་སྨྲ་བའི་གཏམ་གྱིས་བློ་རིམ་གྱིས་དྲངས་ཏེ་དམ་པའི་ཆོས་བསྟན་པས་དེ་སྒྲུབ་པ་ལ་དོན་གཉེར་གྱི་མོས་འདུན་དང་སྤྲོ་བ་སྐྱེད་དུ་འཇུག་པ་གཉིས་པ། བྱིས་པ་ཁ་ཟས་འཇམ་རྩུབ་ཀྱིས་རིམ་པར་གསོ་བ་ལྟར་ཆོས་གཅིག་གིས་བློ་རིས་ཐ་དད་སྨིན་པར་མི་ནུས་པས་གདུལ་བྱའི་བློ་དང་འཚམས་པའི་ཆོས་ལ་སྤྱོད་དུ་འཇུག་པ་གསུམ་པ།
སེམས་ཅན་དེ་དག་དམ་པའི་ཆོས་དང་དགེ་བའི་སྤྱོད་པ་ལ་འདྲེན་པའི་ཕྱིར་རང་ཡང་དོན་དེ་ལ་མཐུན་པར་སློབ་པ་བཞི་པའོ། ། སོགས་ཁོངས་ནས་གོང་སྨོས་སེམས་ཅན་དོན་བྱེད་ཀྱི་འགལ་ཟླ་བཅུ་གཅིག་པོ་སྒྲུབ་པའི་སྒོ་ནས་དང་དུ་བླང་བར་བྱའོ། ། གསུམ་པ་སྨོན་འཇུག་གི་བསླབ་བྱ་གཉིས་པོ་ཇི་ལྟར་བསྲུང་བའི་ཚུལ་བཤད་པས་འཇུག་བསྡུ་བ་ནི། དྲན་དང་ཤེས་བཞིན་སེམས་དང་བསླབ་པ་བསྲུང༌། ། ཇི་སྐད་བཤད་པའི་ཚུལ་དེ་དག་དུས་རྟག་ཏུ་སྲུང་སེམས་མི་བརྗེད་པའི་དྲན་པ་དང༌། རང་རྒྱུད་ལ་ཉེས་པ་བྱུང་མ་བྱུང་རྟོག་པའི་ཤེས་བཞིན་དང༌། འཇུག་ལྡོག་གི་གནས་ལ་གཟོབ་པ་ལྷུར་ལེན་པའི་བག་ཡོད་དང་གསུམ་བསྟེན་པས་སེམས་བསྲུང་བར་བྱ་ཞིང༌། བྱེ་བྲག་ཏུ་བྱང་ཆུབ་ཀྱི་སེམས་རིན་པོ་ཆེ་སྐྱེས་པ་དང༌། དེའི་བསླབ་པ་སློབ་པ་གཉིས་ཀའང་བསྲུང་དག་སྤེལ་གསུམ་གྱི་ཐབས་ལ་བརྩོན་པ་བསྐྱེད་པར་བྱ་སྟེ། དེའང་སེམས་དེ་ཉིད་མི་ཉམས་པར་སྲུང་བ་ནི།
སྨོན་འཇུག་གི་རང་བཞིན་ལ་སེམས་༼ཝཾ༦༥ན༽གནས་པ་སྟེ། མཐུན་ཕྱོགས་བསླབ་པར་བྱ་བའི་གནས་སོ། ། སེམས་དེའི་དྲི་མ་དག་པར་བྱེད་པ་ནི། ཉེས་སྤྱོད་ཐམས་ཅད་ལས་ཟློག་པར་བྱེད་པ་སྟེ་མི་མཐུན་པའི་ཕྱོགས་སྤོང་བའི་བསླབ་བྱའོ། ། དགེ་བ་སྤེལ་བའི་ཐབས་ནི། བདག་གི་བདེ་བ་དང་གཞན་གྱི་སྡུག་བསྔལ་བརྗེ་བ་ལ་སྤེལ་མར་སྦྱོང་སྟེ། མཐུན་ཕྱོགས་ཀྱི་བསླབ་བྱའོ། ། དེ་བཞིན་དུ་དགག་སྒྲུབ་ཀྱི་ཕྱོགས་རྣམས་བརྩོན་པ་ཆེན་པོས་སྤང་བླང་བྱ་བ་ནི་བསླབ་པ་བཟུང་བ། དགོས་པ་དང་བྲལ་བའི་མཆོང་རྒྱུག་སོགས་ལུས་ཀྱི་སྤྱོད་པ། སྨྲ་བ་མང་པོ་དང་རྩུབ་པ་དང་རྣོན་པོ་སྟེ་ངག་གི་སྤྱོད་པ།
རྙེད་བཀུར་ལ་ཞེན་པ་དང་གཉིད་རྨུགས་ལ་ཆགས་པ་སོགས་ཡིད་ཀྱི་སྤྱོད་པ་སྟེ་སྒོ་གསུམ་གྱི་འདུ་བྱེད་མ་དག་པ་གསུམ་པོ་སྤོང་ཞིང༌། ལུས་ཀྱིས་ཞི་དལ་འཛུམ་བག ། ངག་གིས་སྨྲ་བ་ཉུང་ཞིང་འཇམ་པ། ཡིད་ཀྱིས་མ་ཆགས་པ་དང་དད་པ་སོགས་གསུམ་ལ་བསླབ་པ་ནི་བསླབ་པ་དག་པར་བྱེད་པ། ཡེ་ཤེས་དང་ཤེས་རབ་དང་བསྔོ་བ་གསུམ་གྱིས་བསླབ་པ་སྤེལ་བའོ། ། གཞན་ཡང་ཕལ་པོ་ཆེའི་སྤྱོད་ཡུལ་ཡོངས་སུ་དག་པའི་མདོ་སྡེ་ལས་གསུངས་པ་སེམས་བསྐྱེད་བཞི་བཅུ་རྩ་གཅིག་གི་ཚུལ་གྱིས་བློ་སྦྱོང་བ་སོགས་ཀྱིས་ཀྱང་སེམས་དང་བསླབ་པ་བསྲུང་བ་ལ་བརྩོན་པར་བྱའོ། ། གཞན་ཡང་བསླབ་བཏུས་ལས། བདག་གི་ལུས་དང་ལོངས་སྤྱོད་དང༌། ། དུས་གསུམ་དགེ་བ་སྐྱེས་པ་རྣམས། ། སེམས་ཅན་ཀུན་ལ་བཏང་བ་དང༌། །
དེ་བསྲུང་དག་པ་སྤེལ་བའོ། ། ཞེས་པས་གཞི་གསུམ་བཏང་བ་དང༌། བསྲུང་བ་དང༌། དག་པ་དང༌། སྤེལ་བ་བཞིས་བྱང་སེམས་ཀྱི་སྡོམ་པ་མཐའ་དག་བསྡུས་པར་བཤད་ཅིང༌། ཇི་ལྟར་སྒྲུབ་ཚུལ་ཀྱང་ལས་དང་པོ་བས་བསྲུང་བ། མོས་སྤྱོད་པས་དག་པ། མ་དག་ས་བདུན་ལ་གནས་པས་བཏང་བ། དག་པ་ས་གསུམ་ལ་གནས་པས་སྤེལ་བ་གཙོ་བོ་སྒྲུབ་པར་བཤད་པ་སོགས་ཀྱང་ཁོང་དུ་༼ཝཾ༦༥བ༽ཆུད་པར་བྱའོ། ། དྲུག་པ་དོན་དམ་བྱང་ཆུབ་ཀྱི་སེམས་བསྐྱེད་པའི་ཚུལ་བཤད་པ་ལ་ལྔ།
རྒྱུ། ངོ་བོ། དབྱེ་བ། ཆོ་ག ། རང་བཞིན་ངོས་བཟུང་བའོ། ། དང་པོ་ནི། དོན་དམ་བྱང་ཆུབ་སྤྱོད་པ་རླབས་ཆེན་རྒྱུ། ། དོན་དམ་བྱང་ཆུབ་ཀྱི་སེམས་སྐྱེ་བའི་རྒྱུ་ནི། སྤྱིར་ཀུན་རྫོབ་བྱང་ཆུབ་ཀྱི་སེམས་སྔོན་དུ་སོང་བ་དང༌། ཁྱད་པར་མཉམ་མེད་དྭགས་པོས།
ལུང་དང༌། སྒྲུབ་པ་དང༌། རྟོགས་པའི་ཁྱད་པར་དག་གིས་བསྐྱེད་དོ། ། ཞེས་གསུངས་པ་ལྟར། ལུང་གི་ཆོས་ལ་ཐོས་བསམ། རྟོགས་པའི་ཆོས་ལ་སྒྲུབ་པ། གཉིས་ཀའི་གྲུབ་འབྲས་སམ་བླ་སློབ་མཚན་ལྡན་གྱི་རྟེན་འབྲེལ་འགྲིགས་པའི་བྱིན་རླབས་ལས་རང་གི་སྙིང་དབུས་སུ་སད་པའི་རྟོགས་པའི་ཁྱད་པར་རྣམས་ཀྱིས་བསྐྱེད་ལ། ཐམས་ཅད་དུའང་བྱང་ཆུབ་ཀྱི་སྤྱོད་པ་རླབས་ཆེན་སྤྱད་པ་ནི་དེའི་རྒྱུའོ། ། གཉིས་པ་ནི། ངོ་བོ་འཕགས་པའི་མཉམ་གཞག་ཡེ་ཤེས་ཏེ། །
ངོ་བོ་ནི་བྱང་འཕགས་ཀྱི་མཉམ་གཞག་དང༌། སངས་རྒྱས་ཀྱི་སའི་མཉམ་བརྗེ་དབྱེར་མེད་ཀྱི་ངོ་བོར་གྱུར་པའི་སེམས་བསྐྱེད་རྣམ་པར་མི་རྟོག་པའི་ཆོས་ཉིད་མངོན་སུམ་དུ་རྟོགས་པའི་ཡེ་ཤེས་ཏེ། མཉམ་མེད་དྭགས་པོས། འོ་ན་དོན་དམ་བྱང་ཆུབ་ཀྱི་སེམས་བསྐྱེད་དེ་ཇི་ཙམ་ཞིག་སྙམ་ན། སྟོང་ཉིད་སྙིང་རྗེའི་སྙིང་པོ་ཅན་གསལ་ལ་མི་གཡོ་བ་སྤྲོས་པའི་མཚན་མ་དང་བྲལ་བའོ། ། ཞེས་གསུངས་སོ། ། གསུམ་པ་ནི། རྣམ་པའི་དབྱེ་བ་དང་པོའི་ས་ལ་སོགས། ། སྟོང་པ་ཉིད་ཀྱི་ངོ་བོ་ལ་དབྱེར་མེད་ཀྱང་སྐྱེ་ཚུལ་གྱི་རྣམ་པའི་དབང་དུ་བྱས་ན་དབྱེ་བ་མང་སྟེ། དང་པོའི་སའི་རྟོགས་པ་དང༌།
སོགས་ཁོངས་ནས་སངས་རྒྱས་ཀྱི་བར་དུའོ། ། བཞི་པ་ནི། ཆོ་གས་སྐྱེ་དང་མི་སྐྱེ་བཞེད་སྲོལ་གཉིས། ། དོན་དམ་སེམས་བསྐྱེད་དེ་ཉིད་ཆོས་རྗེས་འཇིག་རྟེན་གསུམ་མགོན་ལ་སོགས་པ་རྣམས་ནི་རྒྱུད་དང་མདོའི་ལུང་ལ་བརྟེན་ཏེ་ཆོ་གས་སྐྱེ་བར་བཞེད་དེ། རྒྱུད་ལས་བཤད་པ་དེ་ཆོ་གས་སྐྱེ་ན་མདོ་ལས་བཤད་པ་དེའང་སྐྱེ་སྟེ་སོ་ཐར་གྱི་སྡོམ་༼ཝཾ༦༦ན༽ཆོག་བཞིན། སྔགས་སུ་དོན་དམ་དུ་སེམས་བསྐྱེད་པ་ཡོད་ལ་དེའི་ཐ་སྙད་མ་བཤད་པའང་ཡིན་ཏེ། ཟླ་བ་རྡོ་རྗེའི་སེམས་བསྐྱེད་ལ་དོན་དམ་དུ་སེམས་བསྐྱེད་པ་ཡོངས་སུ་གྲགས་པའི་ཕྱིར། དེ་དག་རྣམ་པ་ལམ་བྱེད་ཀྱི་ཕྱིར་རྗེས་མཐུན་ཙམ་ལས་དངོས་མི་སྐྱེ་བས་དེའི་ཐ་སྙད་མི་འཐོབ་ཅེ་ན། འཇུག་པ་སེམས་བསྐྱེད་ལའང་དེ་དང་མཚུངས་པ་སོགས་ཀྱི་དགོངས་པས་ཕྱག་ལེན་དུ་མཛད་དེ། དཔེར་ན།
སོ་ཐར་སྡོམ་རྐྱང་ཙམ་ཕྱིས་ངེས་འབྱུང་གིས་ཟིན་ན་སྡོམ་པ་མཚན་ཉིད་པར་འགྱུར་བར་བཞེད་པ་དང༌། བྱང་སྡོམ་ཡང་ཐོག་མར་སེམས་དགེ་བའི་ངོ་བོ་ཙམ་སྐྱེས་པ་དེ་ཚོགས་ལམ་དངོས་ལ་ཞུགས་པ་ན་སེམས་སེམས་བྱུང་རིལ་གྱིས་སྡོམ་པའི་ངོ་བོར་འགྲོ་བས་སྨོན་འཇུག་མཚན་ཉིད་པར་འགྱུར་བར་བཞེད་པ་དང༌། འདིར་ཆོ་གའི་སྟོབས་ལས་རྣམ་པར་མི་རྟོག་པའི་ཡེ་ཤེས་བློ་ཡུལ་དུ་བྱས་པའི་རྒྱུན་ཕྱིས་དགེ་རྩ་སྨིན་པས་མངོན་སུམ་དུ་རྟོགས་པ་ཆ་མཚུངས་པའོ། ། ས་སྐྱ་པཎ་ཆེན་གྱིས། དོན་དམ་སེམས་བསྐྱེད་སྒོམ་པའི་སྟོབས་ལས་སྐྱེའི་ཆོ་གས་མི་སྐྱེ། གལ་ཏེ་སྐྱེ་ན་བརྡ་བྱུང་དུ་འགྱུར་བས་མི་འཐད། དོན་དམ་སེམས་བསྐྱེད་བྱའོ་ཞེས་གསུངས་པ་ཡོད་སྲིད་ཀྱང་དམ་བཅའ་ཙམ་ཡིན་གྱི་ཆོ་ག་མ་ཡིན་པར་གསུངས་པས་དེ་དང༌། མངའ་རིས་པཎ་ཆེན་གྱི་རྗེས་འབྲང་རྣམས་ཀྱང་སེམས་བསྐྱེད་འདི་ནི་ཆོ་ག་ལས་མི་སྐྱེ་བར་བཞེད་པ་སྟེ་སྲོལ་གཉིས་སུ་སྣང་ངོ༌། ། དེ་དག་ཀྱང་འགལ་བ་མ་ཡིན་ཏེ་སྔ་མས་རྗེས་མཐུན་ཙམ་ཆོ་གས་ཀྱང་བསྐྱེད་ནུས་པ་དང༌། ཕྱི་མས་མཚན་ཉིད་པ་བསྐྱེད་མི་ནུས་པ་ལ་དགོངས་པའོ། །
དེས་ན་རྗེས་འབྲང་དག་མཐའ་གཅིག་ཏུ་ཆོ་གས་མི་སྐྱེ་བར་ཁ་ཚོན་གཅོད་པ་ནི་རིགས་པ་མ་ཡིན་ཏེ། དབང་བཞི་པའི་ཡེ་ཤེས་ཚིག་ཙམ་གྱིས་སྐྱེ་བ་དང༌། དོན་དམ་སེམས་བསྐྱེད་ཆོ་གས་སྐྱེ་བར་བཤད་པ་གཉིས་རིག་པ་དང་སྒྲུབ་བྱེད་མཚུངས་པའི་ཕྱིར་རོ། ། ལྔ་པ་ནི། དམ་པ་གསུམ་གྱིས་ཟིན་པའི་༼ཝཾ༦༦བ༽སེམས་བསྐྱེད་ཅེས། ། ཆོས་དབྱིངས་མངོན་སུམ་རྟོགས་པའི་ཡེ་ཤེས་སོ། ། དོན་དམ་པའི་སེམས་བསྐྱེད་ཀྱི་རང་བཞིན་དངོས་དེ་གང་ལ་བྱེད་ན་སྔགས་སུ་གཟུང་འཛིན་གཉིས་མེད་ཀྱི་ཡེ་ཤེས་སུ་བཤད་པ་དང༌། སློབ་དཔོན་སོ་སོའི་བཞེད་ཚུལ་གྱིས་ཕྲ་རགས་མང་དུ་སྣང་ཡང༌། ཕར་ཕྱིན་ཐེག་པ་ལྟར་ན་མདོ་སྡེ་རྒྱན་ལས། རྫོགས་པའི་སངས་རྒྱས་རབ་མཉེས་བྱས། །
བསོད་ནམས་ཡེ་ཤེས་ཚོགས་རབ་བསགས། ། ཆོས་ལ་མི་རྟོག་ཡེ་ཤེས་ནི། ། སྐྱེས་ཕྱིར་དེ་ནི་དམ་པར་འདོད། ། ཅེས་ཡོངས་འཛིན་དང༌། རྗེས་སྒྲུབ་དང༌། རྟོགས་པ་སྟེ་དམ་པ་གསུམ་གྱིས་ཟིན་པའི་སེམས་བསྐྱེད་ཅེས་བཤད་དེ། ཚོགས་སྦྱོར་གྱི་གནས་སྐབས་སུ་བདག་རྐྱེན་རྫོགས་པའི་སངས་རྒྱས་མཉེས་པར་བྱས་ཤིང༌། རྒྱུ་བསོད་ནམས་དང་ཡེ་ཤེས་ཀྱི་ཚོགས་བསྐལ་པ་གྲངས་མེད་གཅིག་ཏུ་བསགས་པའི་སྟོབས་ཀྱིས། ས་དང་པོ་ཆོས་ཀྱི་བདག་མེད་མངོན་སུམ་དུ་རྟོགས་པའི་ཡེ་ཤེས་རང་གི་ངང་གིས་སྐྱེས་པ་ལ་དོན་དམ་སེམས་བསྐྱེད་དུ་འཇོག་པར་མཁས་པ་རྣམས་བཞེད་དོ། ། རྩ་བའི་བདུན་པ་འཆལ་ལྡན་གྱི་སྐྱོན་ཡོན་བཤད་པ་ནི།
ཉམས་ན་ཉེས་བཞི་མ་ཉམས་བརྒྱད་གཉིས་སོགས། ། འཕྲལ་ཡུན་ཕན་བདེ་ཀུན་གྱི་འབྱུང་གནས་སོ། ། བྱང་སེམས་ཀྱི་བསླབ་པ་ཉམས་ན་ཉེས་དམིགས་ཚད་མེད་པར་གསུངས་ལ། བསྡུ་ན་བཞི་སྟེ། སྤྱི་ལ་གསུམ། ཁྱད་པར་ལ་གཅིག་གོ ། དེ་ལ་ལྟུང་བ་སྤྱིའི་ཉེས་དམིགས་གསུམ་ནི། སྟོན་པ་སངས་རྒྱས། ཡུལ་སེམས་ཅན། བྱེད་པ་པོ་རང་ཉིད་བཅས་བསླུས་ཏེ་ཁས་བླངས་ཉམས་པས་ཀུན་གྱིས་སྨད་པའི་གནས་སུ་འགྱུར་བ་དང༌།
རྒྱལ་པོ་རྒྱལ་སྲིད་ཤོར་བ་ལྟར་སྙིང་དོན་ཤོར་བས་འཕྲལ་ཡུན་དུ་མི་འདོད་པ་ཐམས་ཅད་འདུ་བ་དང༌། ཕྱི་མ་ངན་འགྲོར་ལྟུང་ཞིང་དེ་ལས་ཐར་དཀའ་བའོ། ། ཁྱད་པར་རྩ་ལྟུང་ལས་འདས་ན། སྔོན་བསྐྱེད་པའི་བྱང་སེམས་ཀྱི་དགེ་རྩ་ཐམས་ཅད་ཐལ་བར་རློག་པ་དང༌། དེས་དཀོན་མཆོག་ལྷ་དང་བཅས་༼ཝཾ༦༧ན༽པ་བསླུས་པ་དང༌། དེའི་རྒྱུས་སེམས་ཅན་དམྱལ་བ་ཆེན་པོར་སྐྱེ་བར་འགྱུར་རོ། ། བཤགས་སྡོམ་བྱེད་པ་སོགས་ངོ་ཚ་ཁྲེལ་ཡོད་ཀྱི་ཕྱོགས་དང་ལྡན་ཀྱང་ལྟུང་བ་ལ་སྤྱོད་ན་ས་ཐོབ་པ་ལ་ཡུན་རིང་དུ་འགོར་བ་སྟེ། དེ་ལྟར་ལྟུང་བ་སྟོབས་ལྡན་དང༌། ། བྱང་ཆུབ་སེམས་སྟོབས་ལྡན་པ་དག ། འཁོར་བར་རེས་ཀྱིས་འདྲེ་བྱེད་ན། །
ས་ཐོབ་པ་ལ་ཡུན་རིང་ཐོགས། ། ཞེས་གསུངས་པའི་ཕྱིར་ཐོག་མ་ཉིད་ནས་མི་འབྱུང་བ་ལ་འབད་པར་བྱའོ། ། མ་ཉམས་པར་བསྲུངས་པའི་ཕན་ཡོན་ནི་མཐའ་ཡས་ཀྱང་བསྡུ་ན་སྨོན་པ་ལ་བརྒྱད། འཇུག་པ་ལ་དེའི་སྟེང་དུ་ཁྱད་པར་གྱི་ཕན་ཡོན་གཉིས་སུ་བཤད་དེ། མཉམ་མེད་དྭགས་པོས། སྨོན་སེམས་ཀྱི་ཕན་ཡོན་བརྒྱད་དེ། ཐེག་པ་ཆེན་པོ་པར་ཆུད་པར་འགྱུར་བ་དང༌། བྱང་ཆུབ་སེམས་དཔའི་བསླབ་པ་ཐམས་ཅད་ཀྱི་རྟེན་དུ་འགྱུར་བ་དང༌། སྡིག་པ་ཐམས་ཅད་རྩད་ནས་གཅོད་པར་འགྱུར་བ་དང༌། བླ་ན་མེད་པའི་བྱང་ཆུབ་ཀྱི་རྩ་བ་ཚུགས་པར་འགྱུར་བ་དང༌།
བསོད་ནམས་དཔག་ཏུ་མེད་པ་འཐོབ་པར་འགྱུར་བ་དང༌། སངས་རྒྱས་ཐམས་ཅད་མཉེས་པར་འགྱུར་བ་དང༌། སེམས་ཅན་ཐམས་ཅད་ལ་ཕན་པར་འགྱུར་བ་དང༌། མྱུར་དུ་མངོན་པར་རྫོགས་པར་འཚང་རྒྱ་བར་འགྱུར་རོ། ། ཞེས་གསུངས་སོ། ། འཇུག་པ་ལ་དེ་དག་གི་སྟེང་དུ་ཁྱད་པར་སེམས་བསྐྱེད་པ་ནས་བརྩམས་གཉིད་དམ་བག་མེད་པ་ལ་སོགས་པའི་དུས་ཐམས་ཅད་དུའང་རང་དོན་བསོད་ནམས་རྒྱུན་མི་འཆད་པ་དང༌། གཞན་གྱི་སྡུག་བསྔལ་སེལ་ཞིང་ཕན་པ་སྒྲུབ་པ་སོགས་གཞན་དོན་སྣ་ཚོགས་སུ་འབྱུང་བའོ། ། ཕ་རོལ་ཏུ་ཕྱིན་པ་དྲུག་པོ་རེ་རེ་ལའང་ཕན་ཡོན་ཚད་མེད་པར་གསུངས་པ་སོགས་མདོར་ན་འདི་ནས་སངས་རྒྱས་ཐོབ་ཀྱི་བར་གྱི་ཡོན་ཏན་མཐའ་དག་བྱང་ཆུབ་ཀྱི་སེམས་རིན་པོ་ཆེ་ཁོ་ན་ལས་འབྱུང་བས་འཕྲལ་དང་ཡུན་གྱི་ཕན་བདེ་མ་ལུས་པའི་འབྱུང་གནས་ཉིད་དོ། ། འཕྲོས་དོན་ཐེག་ཆེན་ལམ་གྱི་རིམ་པའང་མདོར་བསྡུ་ན། མགོན་པོ་བྱམས་པས་༼ཝཾ༦༧བ༽མདོ་སྡེའི་རྒྱན་ལས།
རིགས་དང་ཆོས་ལ་མོས་པ་དང༌། ། དེ་བཞིན་དུ་ནི་སེམས་བསྐྱེད་དང༌། ། སྦྱིན་པ་ལ་སོགས་བསྒྲུབ་པ་དང༌། ། སེམས་ཅན་རྣམས་ཡོངས་སྨིན་བྱེད་དང༌། ། སྐྱོན་མེད་པ་ལ་འཇུག་ཉིད་དང༌། ། ཞིང་ནི་ཡོངས་སུ་དག་པ་དང༌། ། མི་གནས་མྱ་ངན་འདས་པ་དང༌། ། བྱང་ཆུབ་མཆོག་ལམ་སྟོན་པའོ། ། ཞེས་གསུངས་པ་ལྟར། ཐོག་མར་སྐལ་བ་དང་ལྡན་པའི་གཞི་ཐེག་པ་ཆེན་པོའི་རིགས་སད་པའི་རྟགས་སུ་སྙིང་རྗེ་དང༌།
མོས་པ་དང༌། བཟོད་པ་དང༌། དགེ་བ་སོགས་ལ་མངོན་པར་སྤྲོ་བའི་གང་ཟག་གིས། ཆོས་འདི་པ་ལ་མི་ཕྱེད་པའི་མོས་པས་མཚམས་སྦྱར་ཏེ་བསྟན་པ་སྤྱིའི་འཇུག་སྒོ་སྐྱབས་འགྲོ་དང༌། བྱེ་བྲག་ཐེག་ཆེན་གྱི་འཇུག་སྒོ་བྱང་ཆུབ་མཆོག་ཏུ་སེམས་བསྐྱེད་པ་སྔོན་དུ་འགྲོ་བས། རང་སྨིན་པར་བྱེད་པ་སྦྱིན་པ་ལ་སོགས་པ་ཕ་རོལ་ཏུ་ཕྱིན་པ་དྲུག་བསྒྲུབ་ཅིང༌། གཞན་སེམས་ཅན་རྣམས་ཡོངས་སུ་སྨིན་པར་བྱེད་པ་བསྡུ་བའི་དངོས་པོ་བཞི་ལ་མཉམ་རྗེས་གཉིས་ཀྱི་སྒོ་ནས་ཅི་ནུས་སུ་འབད་པས་རང་ཤུགས་ཀྱིས་ཆོས་ལས་བློ་གཞན་དུ་མི་འགྲོ་ཞིང༌། དད་པ་དང་ངེས་འབྱུང་དང༌། བསྒོམ་པ་སོགས་ལ་སུན་པ་མེད་པར་པདྨོའི་མཚོ་ལ་ངང་མོ་འཇུག་པ་བཞིན་སྤྲོ་བ་ངང་གིས་འཕེལ་བ་ན་ཚོགས་ལམ་ཆུང་ངུ་ཐོག་མར་རྒྱུད་ལ་སྐྱེས་པ་ཡིན་ནོ། ། དེ་ནས་ཏིང་ངེ་འཛིན་སྐྱོན་མེད་་པ་དང༌།
ཞིང་ཡོངས་སུ་དག་པ་འཕགས་པའི་ཆོས་ལ་འཇུག་པའི་སླད་དུ་ལམ་ལ་འབད་པས། བདེན་པ་བཞིའི་དོན་ལ་གསལ་སྣང་ཅུང་ཟད་རྙེད་པ་ནི་ཚོགས་ལམ། དེ་ཉིད་བསྒོམས་པའི་སྟོབས་དང༌། ཚོགས་བསགས་པའི་སྟོབས་གཉིས་འཛོམས་པས་ཕུང་པོ་ལྔ་སྒྱུ་མ་ལྟར་རྟོགས་ཤིང༌། ཆོས་ཀྱི་བདག་མེད་ལ་གསལ་སྣང་རིམ་གྱིས་རྙེད་པ་ནི་སྦྱོར་ལམ། བདག་མེད་གཉིས་ཀྱི་དོན་ཇི་བཞིན་པ་དང་པོར་མཐོང་བ་མཐོང་ལམ། མཐོང་ཟིན་པའི་ཏིང་ངེ་འཛིན་ཁྱད་པར་ཅན་གྱི་འཇུག་ངོགས་ལ་གོམས་པར་བྱེད་པ་སྒོམ་ལམ། ཤེས་བྱ་དང་སྤང་བྱ་༼ཝཾ༦༨ན༽མཐར་ཕྱིན་པ་མི་སློབ་པའི་ལམ་སྟེ། དེ་ཡང་མཐོང་ལམ་གྱིས་ཡེ་ཤེས་ཁོང་དུ་ཆུད་པ་དང༌། ས་དང་པོ་གསར་དུ་ཐོབ་པ་དུས་མཉམ།
དེ་ནས་སྒོམ་ལམ་གྱིས་ས་དགུ་པའི་བར་བགྲོད་ནས། མི་སློབ་པའི་ལམ་དུ་ས་བཅུ་པ་ཆོས་ཀྱི་སྤྲིན་རྒྱ་མཚོར་འཇུག་པ་སྟེ། མདོར་ན་དེ་ལྟ་བུའི་ལམ་དང་ས་དེ་དག་ཀྱང༌། རྟོགས་པ་སེམས་བསྐྱེད་ལ་བརྟེན་ནས། ཤེས་རབ་སྟོང་པ་ཉིད་བསྒོམས་པས་ཉེར་ལེན་གྱི་རྒྱུ་དང༌། ཐབས་སྙིང་རྗེ་ཆེན་པོས་ལྷན་ཅིག་བྱེད་པའི་རྐྱེན་བྱས་ནས་ལམ་ལྔ་འགྲུབ། ཀུན་རྫོབ་སེམས་བསྐྱེད་ལ་བརྟེན་ནས། ཐབས་སྙིང་རྗེས་ཉེར་ལེན་གྱི་རྒྱུ་དང༌། ཤེས་རབ་སྟོང་པ་ཉིད་ཀྱིས་ལྷན་ཅིག་བྱེད་པའི་རྐྱེན་བྱས་ནས་ས་བཅུ་ཐོབ་ལ། སངས་རྒྱས་པ་ནའང་ལམ་མཐར་ཐུག་པ་ཆོས་སྐུ་དང༌།
ས་མཐར་ཐུག་པ་གཟུགས་སྐུ་ཡིན་ནོ། ། དེ་ལྟར་ས་ལམ་མཐར་ཕྱིན་པའི་འབྲས་བུ་ནི། ཤེས་རབ་ཆེན་པོས་འཁོར་བ་དང༌། སྙིང་རྗེ་ཆེན་པོས་མྱ་ངན་ལས་འདས་པའི་མཐའ་ལ་མི་གནས། བྱང་ཆུབ་མཆོག་སྟེ་སངས་རྒྱས་ཀྱི་སའི་ཡོན་ཏན་མཐའ་དག་ལྷུན་གྱིས་གྲུབ། ནམ་མཁའ་ཇི་སྲིད་བར་དུ་སེམས་ཅན་གྱི་ཁམས་ལ་ལམ་སྟོན་པའི་ཕྲིན་ལས་རྒྱུན་མི་འཆད་པར་འགྱུར་རོ། ། བྱང་ཆུབ་སེམས་ཀྱི་བསླབ་པ་བརྗོད་པ་སྐབས་གསུམ་པའི་འགྲེལ་པའོ།། །། ༈ སྐབས་བཞི་པ་རིག་འཛིན་གྱི་སྡོམ་པ་བཤད་པའི་ལེའུ་འདི་ལ་དུམ་བུ་གཉིས། སྔགས་སྡོམ་བཤད་པ། སྡོམ་གསུམ་སྤྱི་དོན་བཤད་པའོ། །
དང་པོ་ལ་གཉིས། མདོར་བསྟན། རྒྱས་བཤད་དོ། ། དང་པོ་ནི། རིག་འཛིན་སྡོམ་པར་གསར་རྙིང་བཞེད་སྲོལ་གཉིས། ། གསང་སྔགས་རིག་པ་འཛིན་པའི་སྡོམ་པ་ལ་ཕྱི་འགྱུར་གསར་མར་གྲགས་ཆེ་བ་དང༌། སྔ་འགྱུར་རྙིང་མར་གྲགས་ཆེ་བའི་བཞེད་སྲོལ་ཐ་དད་པ་གཉིས་སུ་མཆིས་སོ། ། གཉིས་པ་ལ་གཉིས། སྔགས་གསར་མའི་ལུགས་དང༌། རྙིང་མའི་ལུགས་སོ། །
དང་པོ་ལའང་གཉིས། འཇུག་ཚུལ་སྤྱིར་བསྟན། སྡོམ་པ་དངོས་བྱེ་བྲག་ཏུ་བཤད་པའོ། ། དང་པོ་ནི། ༼ཝཾ༦༨བ༽ ཕྱི་འགྱུར་ལུགས་ལ་རིམ་དང་ཅིག་ཅར་འཇུག ། སྔགས་ཀྱི་ཐེག་པ་འདི་ལ་ཕྱི་འགྱུར་བ་རྣམས་ཀྱི་ལུགས་སུ་སྐལ་དམན་རིམ་གྱིས་འཇུག་པ་དང༌། སྐལ་ལྡན་ཅིག་ཅར་དུ་འཇུག་པའི་ལུགས་གཉིས་སུ་གསུངས་པ་ལས། སྔ་མ་ནི་དངོས་སུ་དགྱེས་པ་རྡོ་རྗེའི་རྒྱུད་ལ་བརྟེན་ཀྱང་ཤུགས་ཀྱིས་རྒྱུད་གཞན་དག་ལ་དཀྲི་བའི་ཆིངས་ཆེན་པོ་ཡིན་ཏེ། བརྟག་གཉིས་ལས། དང་པོར་གསོ་སྦྱོང་སྦྱིན་པར་བྱ། །
དེ་རྗེས་བསླབ་པའི་གནས་བཅུ་ཉིད། ། ཅེས་སྤྱོད་པ་རིམ་འཇུག་གི་ཚུལ་དང༌། དེ་ལ་བྱེ་བྲག་སྨྲ་བ་བསྟན། ། མདོ་སྡེ་པ་ཡང་དེ་བཞིན་ནོ། ། དེ་ནས་རྣལ་འབྱོར་སྤྱོད་པ་ཉིད། ། དེ་ཡི་རྗེས་སུ་དབུ་མ་བསྟན། ། ཅེས་པ་ལྟ་བ་རིམ་འཇུག་དང༌། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱེ་ཡི་རྡོ་རྗེ་བསྟན། ། ཅེས་རྒྱུད་སྡེ་རིམ་འཇུག་གི་ཚུལ་བསྟན་པ་དང་མཐུན་པར་སྔ་འགྱུར་ཕུར་པ་ཞེ་སྡང་ཁྲོས་པའི་རྒྱུད་ལས་ཀྱང༌།
སོ་སོ་ཐར་པ་དང་པོར་སྦྱིན། ། དེ་ལ་ཉན་ཐོས་ཆོས་རྣམས་བསྟན། ། དེ་ནས་བྱང་ཆུབ་སྡོམ་ཆེན་སྦྱིན། ། དེ་ལ་དབུ་མའི་ཆོས་རྣམས་བཤད། ། མཐར་ནི་འབྲས་བུ་ཐེག་ཆེན་གྱི། ། དབང་སྦྱིན་འབྲས་བུའི་རྒྱུད་འདི་བཤད། ། ཅེས་འབྱུང་ངོ༌། ། ཕྱི་མ་ནི། ཐེག་ཆེན་ཐུན་མོང་མ་ཡིན་པའི་སྐྱབས་སེམས་ཀྱི་སྡོམ་པ་ཙམ་རྒྱུད་ལ་ལྡན་པས་དབང་དང་དམ་ཚིག་བླང་ཆོག་པར་བཞེད་དོ། ། གཉིས་པ་ལ་བདུན།
སྔགས་སྡོམ་གྱི་ངོ་བོ། དེའི་དབྱེ་བ། ཇི་ལྟར་ཐོབ་ཚུལ། ཐོབ་མཚམས་ཀྱི་དུས། གོང་འོག་གི་ཁྱད་པར་འདུ་ཚུལ་དང་བཅས་པ། སྐྱེ་བའི་རྟེན། དམ་ཚིག་དངོས་བཤད་པའོ། ། དང་པོ་ནི། ངོ་བོ་གཟུང་འཛིན་འཕོ་བཅས་སྡོམ་པ་ཡི། ། བདེ་ཆེན་ཡེ་ཤེས་ཐབས་ལ་སེམས་མཚུངས་བཅས། །
མདོར་ན་སྒོ་གསུམ་ཐབས་ཤེས་བསྡོམས་པའི་ཁྲིམས། ། སྔགས་སྡོམ་གྱི་ངོ་བོ་ནི་བསྡམ་བྱ་གཟུང་འཛིན་གྱི་རྣམ་རྟོག་འཕོ་བའི་བག་ཆགས་དང་བཅས་པ། སྡོམ་བྱེད་བདེ་བ་ཆེན་པོའི་ཡེ་ཤེས་དེ་འཛིན་པར་དམ་བཅས་ནས། དེའི་ཐབས་ལ་སློབ་པའི་སེམས་པ་༼ཝཾ༦༩ན༽མཚུངས་ལྡན་དང་བཅས་པ་གང་ཞིག་རང་རྒྱུ་དབང་བསྐུར་སོ་སོ་ལས་མངོན་དུ་གྱུར་པའོ། ། རྒྱུད་སྡེ་བཞི་པོ་ཡེ་ཤེས་མངོན་དུ་བྱེད་པའི་ཐབས་ལ་ཟབ་མི་ཟབ་ཀྱི་ཁྱད་པར་ཡོད་ཀྱང་མངོན་དུ་བྱ་རྒྱུའི་ཡེ་ཤེས་ལ་ཁྱད་པར་མེད་པས་དབང་དོན་ཐམས་ཅད་རྒྱ་ཆེ་ཆུང་ཙམ་ལས་བདེ་བ་ཆེན་པོའི་ཡེ་ཤེས་སུ་འདོད་པ་ཡིན་ནོ། ། མདོར་ན་བསྡམ་བྱ་སྒོ་གསུམ་ཕྲ་བའི་བག་ཆགས་དང་བཅས་པ། སྡོམ་བྱེད་ཐབས་ཤེས་ཁྱད་པར་ཅན་གྱིས་ཟིན་པའི་སེམས་པ་ས་བོན་དང་བཅས་པ། རང་རྒྱུ་དབང་ལས་གསར་དུ་ཐོབ་པའི་སྡོམ་པའི་ཚུལ་ཁྲིམས་སོ། ། འདི་ལ་རིག་འཛིན་གྱི་སྡོམ་པ་ཞེས་བྱ་བའི་རིག་པ་ནི་གཟུང་འཛིན་གཉིས་མེད་མཆོག་ཏུ་མི་འགྱུར་བའི་བདེ་བ་ཆེན་པོའི་ཡེ་ཤེས་ཡིན་ལ། དེ་ཉིད་གཞི་གདོད་མ་ནས་གྲུབ་པ་སླར་གསལ་གདབ་པའི་ཚུལ་གྱིས་འཛིན་པ་དང༌།
དེའི་ཐབས་ལྷའི་རྣམ་པའམ་ཡེ་ཤེས་ཀྱི་བྱིན་གྱིས་བརླབས་པ་ལ་སྡོམ་པར་གཞག་པ་སྔགས་ཀྱི་ཐེག་པའི་ཁྱད་ཆོས་སོ། ། གཞན་ཡང༌། ཀུན་རྫོབ་དོན་དམ་གཟུགས་ཅན་གྱི། ། བྱང་ཆུབ་སེམས་ནི་རབ་ཏུ་བསྐྱེད། ། ཅེས་ཕར་ཕྱིན་དང་ཐུན་མོང་བའི་སྟེང་དུ། ཀུན་རྫོབ་ཀུནྡ་ལྟ་བུ་སྟེ། ། དོན་དམ་བདེ་བའི་གཟུགས་ཅན་ནོ། ། ཞེས་ཁམས་བྱང་ཆུབ་ཀྱི་སེམས་དང་དེ་བརྟན་པ་ལས་བདེ་བ་ཆེན་པོ་མངོན་དུ་གྱུར་པས་གསང་སྔགས་ཀྱི་སྡོམ་པ་ཁྱད་པར་དུ་འཕགས་པའང་ཤེས་པར་བྱའོ། ། གཉིས་པ་དབྱེ་བ་ལ་གསུམ། བརྗོད་བྱ་དོན་གྱི་རྒྱུད་ཀྱི་སྒོ་ནས།
རྗོད་བྱེད་རྒྱུད་སྡེ་བཞིའི་སྒོ་ནས། འཐོབ་བྱེད་ཆོ་གའི་སྒོ་ནས་དབྱེ་བའོ། ། དང་པོ་ནི། དབྱེ་བ་བརྗོད་བྱ་རྒྱུ་ཐབས་འབྲས་བུ་གསུམ། ། སྣང་གྲགས་ཆོས་ཀུན་ལྷན་སྐྱེས་ཡེ་ཤེས་དང༌། ། མཚན་རྟོགས་ཕྲ་རགས་བསྐྱེད་དང་རྫོགས་པར་ཏེ། ། རང་སྣང་སྐུ་དང་ཡེ་ཤེས་ངོ་བོར་སྡོམ། ། སྔགས་སྡོམ་གྱི་དབྱེ་བའི་རྣམ་གྲངས་མང་དུ་མཆིས་ཀྱང་འདིར་རེ་ཞིག་བརྗོད་བྱ་དོན་གྱི་རྒྱུད་ཀྱི་སྒོ་ནས་དབྱེ་ན། རྒྱུ་རྒྱུད། ཐབས་རྒྱུད།
འབྲས་རྒྱུད་ཀྱི་༼ཝཾ༦༩བ༽སྔགས་སྡོམ་གསུམ་ཡོད། དང་པོ་ནི། སྣང་གྲགས་ཀྱི་ཆོས་ཀུན་རང་བཞིན་ལྷན་ཅིག་སྐྱེས་པའི་ཡེ་ཤེས་ཀྱི་ངང་དུ་སྡོམ་པ། གཉིས་པ་ནི། གཉིས་སྣང་གི་མཚན་རྟོག་ཕྲ་རགས་ཐམས་ཅད་བསྐྱེད་དང་རྫོགས་པའི་རྣལ་འབྱོར་དུ་སྡོམ་པ། གསུམ་པ་ནི། རང་སྣང་དུ་ཤར་བའི་ཆོས་ཐམས་ཅད་སྐུ་དང་ཡེ་ཤེས་ཀྱི་ངོ་བོར་སྡོམ་པ་སྟེ། སྔ་མ་ནི་སྔགས་སྡོམ་བཏགས་པ་བ་དང་ཕྱི་མ་གཉིས་ནི་མཚན་ཉིད་པའོ། ། གཉིས་པ་ནི། རྗོད་བྱེད་བྱ་སྤྱོད་རྣལ་འབྱོར་བླ་མེད་བཞི། །
རྗོད་བྱེད་རྒྱུད་སྡེ་བཞིའི་སྒོ་ནས་དབྱེ་ན། བྱ་བ། སྤྱོད་པ། རྣལ་འབྱོར། བླ་མེད་ཀྱི་སྔགས་སྡོམ་བཞི་སྟེ། དང་པོ་ནི། རྒོད་པའི་བདེ་བ་ལམ་བྱེད་ཀྱི་སྒོ་ནས་གཟུང་འཛིན་གྱི་རྟོག་པ་དང་འཕོ་བའི་བག་ཆགས་སྡོམ་པར་བྱེད་པའི་བདེ་ཆེན་གྱི་ཡེ་ཤེས་འཛིན་པར་དམ་བཅས་པ། གཉིས་པ་ནི། བལྟས་པའི་བདེ་བ་ལམ་བྱེད་ཀྱི་སྒོ་ནས་དེ་ལྟར་དམ་བཅས་པ། གསུམ་པ་ནི།
ལག་བཅངས་ཀྱི་བདེ་བ་ལམ་བྱེད་ཀྱི་སྒོ་ནས་དེ་ལྟར་དམ་བཅས་པ། བཞི་པ་ནི། དབང་པོ་གཉིས་སྦྱོར་གྱི་བདེ་བ་ལམ་བྱེད་ཀྱི་སྒོ་ནས་དེ་ལྟར་དམ་བཅས་པའོ། ། དེ་ལྟར་ན་ཐེག་པ་ཐུན་མོང་གི་སྤང་བྱ་གཟུང་འཛིན་གྱི་རྣམ་རྟོག་ཕྲ་རགས་བཞི་དང༌། ཐུན་མོང་མ་ཡིན་པ་སྔགས་ཀྱི་སྤང་བྱ་འཕོ་བའི་བག་ཆགས་ཕྲ་རགས་བཞིའི་གཉེན་པོར་ཆོ་ག་མི་འདྲ་བ་བཞིའི་དབྱེ་བས་གཟུང་འཛིན་གཉིས་མེད་ཀྱི་རིག་པ་བདེ་བ་ཆེན་པོའི་ཡེ་ཤེས་དེ་འཛིན་པར་དམ་བཅས་པ་ནི་རྒྱུད་སྡེ་བཞི་པོའི་རིག་པ་འཛིན་པའི་སྡོམ་པ་སོ་སོའི་ཁྱད་པར་དུ་བྱ་བ་དག་ཡིན་ནོ། ། གསུམ་པ་ནི། འཐོབ་བྱེད་ཆོ་གའི་དབང་གིས་གསུམ་ཡིན་ཏེ། ། རྒྱུན་བཤགས་སྐབས་སུ་རང་ལུགས་སོ་བྱང་དང༌། ། འཇུག་པས་ལྷ་དང་སྐལ་མཉམ་སྡོམ་པ་སྟེ། ། དངོས་གཞིས་བསྐྱེད་རྫོགས་སྡོམ་པ་ཀུན་ཐོབ་བོ། །
འཐོབ་བྱེད་ཆོ་གའི་དབང་གིས་དབྱེ་བ་གསུམ་དུ་འགྱུར་བ་ཡིན་ཏེ། སྟ་གོན། འཇུག་པ། དངོས་གཞིའི་སྐབས་སུ་ཐོབ་པའོ། ། དང་པོ་ནི། རྒྱུན་བཤགས་ཀྱི་སྐབས་སུ་སྔགས་རང་ལུགས་ཀྱི་སོ་ཐར་༼ཝཾ༧༠ན༽དང་བྱང་སེམས་ཀྱི་སྡོམ་པ་ཐོབ་པ་དང༌། སྔགས་སྡོམ་གྱི་རང་ལྡོག་གནས་གསུམ་བྱིན་རླབས་ཀྱི་སྐབས་སུ་ཇི་ཙམ་ཐོབ་པ་ཐམས་ཅད་སྐབས་འདིར་སྔགས་སྡོམ་གྱི་ངོ་བོར་སྐྱེ་བ་དེ་དག་གོ ། གཉིས་པ་ནི། ཕྱི་འཇུག་གི་འདོད་འདྲིའི་ལན་གདབ་དང་ཟླ་བ་རྡོ་རྗེ་ངོ་སྤྲད་པའི་དུས་སུ་ཐོབ་པ་དང༌། ནང་འཇུག་གི་དམ་གཞག་དང་ཡེ་ཤེས་དབབ་པ་དང་ལྷ་ངོ་བསྟན་པའི་སྐབས་སུ་ཐོབ་པ་རྣམས་ལ་ལྷ་དང་སྐལ་མཉམ་གྱི་སྡོམ་པ་ཞེས་གསུངས་པ་དེ་རྣམས་སོ། །
གསུམ་པ་དངོས་གཞིའི་སྐབས་སུ་ཐོབ་པ་ལའང་ནང་གསེས་སུ། རྒྱུད་སྡེ་འོག་མ་གསུམ་ལ་རང་རང་གི་དབང་གི་དངོས་གཞིའི་སྐབས་སུ་ཐོབ་པ་རྣམས་དང༌། བླ་མེད་ལ་བུམ་དབང་གི་སྐབས་སུ་བསྐྱེད་རིམ་གྱི་སྡོམ་པ་ཐོབ་ཅིང༌། དེ་ལའང་རྣལ་འབྱོར་རྒྱུད་དང་ཐུན་མོང་བའི་བུམ་དབང་གི་སྡོམ་པ་དབང་གི་སྔོན་འགྲོའི་རིགས་ལྔའི་སྡོམ་བཟུང་གི་སྐབས་ཁས་བླངས་ཀྱིས་ཐོབ་པ་དང༌། བླ་མེད་ཐུན་མོང་མ་ཡིན་པའི་བུམ་དབང་གི་སྡོམ་པ་མཐའ་རྟེན་གྱི་སློབ་དཔོན་སྨད་པར་མི་བྱ་ཞིང་ཞེས་སོགས་ཀྱི་མཐར་ཐོབ་པ་གཉིས། དབང་གོང་མའི་སྐབས་སུ་ཐོབ་པའི་རྫོགས་རིམ་གྱི་སྡོམ་པ་རྣམས་སོ། ། བསྐྱེད་རྫོགས་ཀྱི་སྡོམ་པ་དེ་གཉིས་ཀྱི་ཁྱད་པར་ཡང་བདེ་ཆེན་གྱི་ཡེ་ཤེས་མངོན་དུ་མ་གྱུར་པ་འཛིན་པ་དང་མངོན་དུ་གྱུར་ཟིན་འཛིན་པའི་དབྱེ་བས་ཕྱེ་བ་ཡིན་ལ། དེ་གཉིས་ཀྱི་ཆོ་ག་ཡང་ཡེ་ཤེས་དེ་གཉིས་བརྒྱུད་ནས་འདྲེན་པ་དང་དངོས་སུ་འདྲེན་པའི་ཁྱད་པར་ཡོད་དོ། ། རྩ་བའི་གསུམ་པ་ཇི་ལྟར་ཐོབ་ཚུལ་བཤད་པ་ནི། ཐོབ་ཚུལ་འཇུག་པར་ཁས་བླངས་ཚུལ་གྱིས་ཏེ། །
ཆོ་གའི་མཐའ་རུ་རྣམ་དག་རྫོགས་པར་ཐོབ། ། སྔགས་སྡོམ་ཇི་ལྟར་ཐོབ་པའི་ཚུལ་ལ་གཉིས་ཏེ། ཁས་བླངས་ཀྱིས་ཐོབ་པ་དང༌། ཆོ་གས་ཐོབ་པའོ། ། དང་པོ་ནི། སྟ་གོན་ནམ་འཇུག་པའི་སྐབས་ཀྱི་སྡོམ་བཟུང་ལན་གསུམ་གྱི་མཐར་ཐོབ་མོད། འོན་ཀྱང་དངོས་གཞིའི་ཆོ་ག་ལ་མ་ལྟོས་པར་སྐབས་དེར་ཁས་བླངས་པའི་དམ་ཚིག་རྣམས་༼ཝཾ༧༠བ༽ཀྱང་བསྲུང་བར་དབང་བ་མ་ཡིན་ཏེ། དཔེར་ན་བར་མ་རབ་བྱུང་གི་སྐབས་སུ་རབ་བྱུང་དུ་ཁས་བླངས་ཀྱང་རབ་བྱུང་གི་སྡོམ་པ་སྲུང་བ་དགེ་ཚུལ་ལམ་དགེ་སློང་དུ་སྒྲུབ་པའི་ཆོ་ག་ལ་ལྟོས་པ་བཞིན་ནོ། ། འོ་ན་དེའི་ཐོབ་ཚུལ་ཇི་ལྟར་ཡིན་སྙམ་ན། དབང་གི་དངོས་གཞི་ལ་བརྟེན་ནས་སྔགས་སྡོམ་མཚན་ཉིད་པ་ཐོབ་ཚེ་དམ་ཚིག་དང་སྡོམ་པ་འདི་དག་བསྲུང་བར་བྱའོ་ཞེས་ཁས་བླངས་པའི་ཚུལ་གྱིས་སོ། །
གཉིས་པ་ནི། དེ་ཉིད་སྔགས་སྡོམ་གྱི་གཙོ་བོ་ཡིན་པས་བྱ་རྒྱུད་ལ་ཆུ་ཅོད་པན་གྱི་དབང༌། སྤྱོད་རྒྱུད་ལ་ཆུ་སོགས་དབང་ལྔ། རྣལ་འབྱོར་རྒྱུད་ལ་ཕྱིར་མི་ལྡོག་པའི་དབང༌། བླ་མེད་ལ་དབང་བཞི་རྫོགས་པར་ཐོབ་པའི་ཚེ་རྒྱུད་སྡེ་བཞི་པོ་རང་རང་གི་རྡོ་རྗེ་སློབ་དཔོན་གྱི་དབང་རྫོགས་པར་ཐོབ་ཅིང༌། དེའི་ཚེ་རང་རང་གི་སྔགས་སྡོམ་གྱི་གཙོ་བོ་རྫོགས་པར་འཐོབ་པར་གྱུར་བས་མདོར་ན་སོ་སོའི་དབང་གི་ཆོ་ག་གྲུབ་པའི་མཐའ་རུ་སྔགས་སྡོམ་རྣམ་པར་དག་པ་རྫོགས་པའི་ཚུལ་དུ་ཐོབ་པ་ཡིན་ནོ། ། འོན་ཀྱང་བྱ་སྤྱོད་གཉིས་ལ་རྡོ་རྗེ་སློབ་དཔོན་གྱི་དབང་ཇི་ལྟར་ཞེ་ན། སྤྱིར་རྒྱུད་སྡེ་རང་རང་གི་དབང་བསྐུར་རྒྱུད་འཆད་རབ་གནས་སོགས་རྡོ་རྗེ་སློབ་དཔོན་གྱི་ཕྲིན་ལས་བྱེད་པ་ལ་དེའི་དབང་ཐོབ་དགོས་པའི་རིགས་པས་རྒྱུད་སྡེ་བཞི་ཀ་ལ་རང་གི་རྡོ་རྗེ་སློབ་དཔོན་གྱི་དབང་ཡོད་པར་གྲུབ་ཅིང༌། ལུང་གིས་ཀྱང་ཤེས་ཏེ། ཕྱག་རྡོར་དབང་རྒྱུད་ལས།
ལག་པ་གཡས་སུ་རྡོ་རྗེ་དང༌། ། གཡོན་དུ་འཁོར་ལོ་བཞག་ནས་སུ། ། སློབ་མ་དེ་ལ་འདི་སྐད་དུ། ། རྡོ་རྗེ་སློབ་དཔོན་ཁྱོད་འགྱུར་ཏེ། ། ཞེས་དང༌། སྤྱི་རྒྱུད་ལས། སློབ་དཔོན་གོ་འཕང་རབ་སྒྲུབ་ཕྱིར། ། དང་པོ་ཡོངས་སུ་བསྒྲག་པ་ཡིན། ། ཞེས་སློབ་དཔོན་གྱི་གོ་འཕང་བསྒྲུབ་པའི་ཆེད་དུ་དབང་དང་པོ་ཆུ་དང་ཅོད་པན་གྱི་དབང་བསྐུར་བར་གསུངས་པའི་ཕྱིར་རོ། ། འོ་ན་ཡེ་ཤེས་ཐིག་ལེ་ལས་སློབ་དཔོན་གྱི་དབང་རྣལ་འབྱོར་རྒྱུད་ཀྱི་ཁྱད་ཆོས་སུ་བཤད་པ་མིན་ནམ་སྙམ་ན་དེ་ནི་ཕྱིར་མི་ལྡོག་པའི་འཁོར་ལོའི་དབང་ལ་དགོངས་པས་སྐྱོན་མེད་དོ། །
བཞི་པ་༼ཝཾ༧༡ན༽ཐོབ་མཚམས་ཀྱི་དུས་ནི། ཐོབ་དུས་སྒོ་གསུམ་བྱིན་རླབས་ས་བོན་ཐེབས། ། སྡོམ་བཟུང་གསལ་གདབ་དབབ་པས་བྱིན་གྱིས་བརླབས། ། དབང་བསྐུར་དངོས་གཞིས་འཕེལ་རྒྱས་མཐར་ཐུག་གོ ། སྡོམ་པ་ཐོབ་པའི་དུས་ནི་སྤྱིར་སྡོམ་པ་སྐྱེ་བའི་ཐོག་མ་སློབ་མའི་སྒོ་གསུམ་རྡོ་རྗེ་གསུམ་དུ་བྱིན་གྱིས་བརླབས་པའི་དུས་དེ་ནས་འགོ་བཟུང་བ་ཡིན་ལ། སྐྱེས་ཟིན་པའི་མཐའ་ནི་རྒྱུད་སྡེ་རང་རང་གི་དབང་གི་མཐའ་རྟེན་རྫོགས་ཟིན་པའི་དུས་དེ་ཁོ་ནའོ། ། སྐྱེ་ཚུལ་ཡང་སློབ་མའི་སྒོ་གསུམ་རྡོ་རྗེ་གསུམ་དུ་བྱིན་གྱིས་བརླབས་པས་སྔགས་སྡོམ་གྱི་ས་བོན་བཏབ། རིགས་ལྔའི་སྡོམ་བཟུང་ལན་གསུམ་གྱིས་དེ་ཉིད་གསལ་གདབ། ཡེ་ཤེས་ཕབ་པས་དེ་ཉིད་བྱིན་གྱིས་བརླབས། དབང་བསྐུར་དངོས་རིག་དབང་ལྔ་བརྟུལ་ཞུགས་ཀྱི་དབང་དང་བཅས་པ་བསྐུར་བས་ཆོས་ཅན་ཕུང་པོ་ལྔ་རེ་རེ་བ་དྲི་བཅས་ཀྱི་ཆོས་ཉིད་དང་བཅས་དྲུག་པོ་སངས་རྒྱས་རིགས་ལྔ་རྡོར་སེམས་དང་དྲུག་ཏུ་བྱིན་གྱིས་བརླབས་ཏེ་དེ་ཉིད་རྒྱས་པར་བྱས།
བུམ་དབང་བསྐུར་བས་ཐ་མལ་སྣང་ཞེན་གྱི་དྲི་མ་སྦྱངས་ནས་བརྟན་གཡོ་སྣོད་བཅུད་ཐམས་ཅད་རྟེན་བརྟེན་པར་བཅས་པའི་དཀྱིལ་འཁོར་གྱི་རོལ་པར་ཤར་ཏེ་དེ་ཉིད་ཤིན་ཏུ་རྒྱས་པར་བྱས། མཆོག་དབང་གོང་མ་གསུམ་བསྐུར་བས་གྱ་ནོམ་ལྟར་ཞེན་པའི་དྲི་མ་ཡང་སྦྱངས་ནས་སྲིད་ཞི་ཐམས་ཅད་བདེ་བ་དང་སྟོང་པ་ཟུང་དུ་འཇུག་པའི་ཡེ་ཤེས་ཆེན་པོར་གྲོལ་ནས་དེ་ཉིད་ཡོན་ཏན་འཕེལ་རྒྱས་མཐར་ཐུག་པར་བྱས་པ་ལས་རྣལ་འབྱོར་བླ་མེད་ཀྱི་སྔགས་སྡོམ་ཡོངས་སུ་རྫོགས་པར་སྐྱེས་ཤིང་ཐོབ་པ་ཡིན་ནོ། ། སྤྱིར་རྒྱུད་སྡེ་བཞི་པོ་རང་རང་གི་དབང་གི་དངོས་གཞི་རྫོགས་པར་ཐོབ་པའི་ཚེ་རང་རང་གི་དབང་བསྐུར་བ་དང་རྒྱུད་འཆད་པ་དང་རབ་ཏུ་གནས་པ་སོགས་ལ་དབང་བའི་ཕྱིར་ན་རང་རང་གི་རྡོ་རྗེ་སློབ་དཔོན་གྱི་དབང་ཐོབ་པ་ཡིན་ལ། དེའི་ཚེ་མཐའ་རྟེན་དུ་སློབ་དཔོན་ལ་དགོས་པའི་དམ་ཚིག་རྣམས་༼ཝཾ༧༡བ༽རྒྱས་པར་བསྒྲགས་ནས་བསྡུས་ཏེ་བཟུང་བ་ལན་གསུམ་བྱས་པའི་མཐར་སྔགས་སྡོམ་ཡང་ཡོངས་སུ་རྫོགས་པར་ཐོབ་པ་ཡིན་ཏེ། དེའི་ཚེ་དེ་འདྲ་རེ་རང་རང་ལ་ལྟོས་པའི་རྩ་བའི་ལྟུང་བ་དེ་དང་དེ་བསྐྱེད་པའི་རྟེན་དུ་རུང་བ་ཡིན་ལ། དེའི་སྔ་རོལ་དུ་མ་ཡིན་པའི་ཕྱིར་རོ། ། ལྔ་པ་གོང་འོག་གི་ཁྱད་པར་འདུ་ཚུལ་དང་བཅས་པ་ནི། རྒྱུད་སྡེ་འོག་མར་མ་རྫོགས་ཕལ་ཆེར་རྫོགས། ། གོང་མར་ཡོངས་རྫོགས་སྔགས་སྡོམ་ཞེས་བྱར་འགྱུར།། བདེ་སྟོང་གཉིས་སམ་ཟུང་འཇུག་གཅིག་ཏུའང་འདུ། །
ཐོབ་ཚུལ་རྒྱ་ཆེ་ཆུང་གི་དབང་གིས་རྒྱུད་སྡེ་འོག་མ་བྱ་སྤྱོད་གཉིས་ནི་མ་རྫོགས་པའི་སྔགས་སྡོམ། རྣལ་འབྱོར་རྒྱུད་ནི་ཕལ་ཆེར་རྫོགས་པའི་སྔགས་སྡོམ། གོང་མ་བླ་མེད་དུ་ཡོངས་སུ་རྫོགས་པའི་སྔགས་སྡོམ་ཞེས་བྱ་བའི་ཐ་སྙད་ཀྱང་ཐོབ་པར་འགྱུར་བ་མཁས་པ་སྔ་མ་རྣམས་བཞེད་དོ། ། སྡོམ་པ་དང་དམ་ཚིག་དེ་དག་མདོར་བསྡུ་ན། ཐབས་བདེ་བ་ཆེན་པོ་དོན་དམ་པའི་དམ་ཚིག ། ཤེས་རབ་རྣམ་བཅས་སྟོང་ཉིད་ཀུན་རྫོབ་པའི་དམ་ཚིག་གཉིས་སམ། ཐབས་ཤེས་ཟུང་འཇུག་ཨེ་ཝྃ་གྱི་སྡོམ་པ་གཅིག་པུར་ཡང་འདུ་སྟེ། བརྟག་གཉིས་ལས། སངས་རྒྱས་ཀུན་གྱི་སྡོམ་པ་ནི། ། ཨེ་ཝྃ་རྣམ་པར་རབ་ཏུ་གནས། །
ཨེ་ཝྃ་རྣམ་པའི་བདེ་ཆེན་པོ། ། དབང་ལས་ཡང་དག་ཤེས་པར་བྱ། ། ཞེས་སོ། ། ཨེ་ཝྃ་སྡོམ་པ་དེའང་རྒྱུ་དང་འབྲས་བུའི་གནས་སྐབས་གཉིས་ཀར་འཇུག་པའི་ཕྱིར་སངས་རྒྱས་ཀྱིས་ཀྱང་དམ་ཚིག་ཆེན་པོར་གསུངས་ཏེ། འདུལ་བ་ཕྱི་མ་ལས། འཇིག་རྟེན་སྤྱོད་ལས་རྣམ་གྲོལ་བ། ། གང་བཤད་དམ་ཚིག་སྡོམ་པ་སྟེ། ། ཞེས་དང༌། འཇམ་དཔལ་སྒྱུ་འཕྲུལ་དྲྭ་བ་ལས། འགྲོ་བའི་བླ་མ་སྟོན་པ་པོ། །
དམ་ཚིག་ཆེན་པོ་དེ་ཉིད་མཁྱེན། ། ཅེས་དང༌། སྡོམ་འབྱུང་སོགས་ལས་ཀྱང་རྒྱ་ཆེར་གསུངས་སོ། ། དྲུག་པ་གང་ལ་སྐྱེ་བའི་རྟེན་བཤད་པ་ནི། སྐྱེ་བའི་རྟེན་ལ་བྱེ་བྲག་མ་མཆིས་ཀྱང༌། ། ཐུན་མོང་སྡོམ་ཙམ་འཛིན་པར་མི་ནུས་ན། ། དབང་བསྐུར་མི་རུང་འཇུག་པ་ཙམ་ཞིག་སྦྱིན། ། ༼ཝཾ༧༢ན༽ སྔགས་སྡོམ་སྐྱེ་བའི་རྟེན་ནི་གཙོ་བོར་ཁམས་དྲུག་ལྡན་པའི་མིའི་ལུས་རྟེན་ཅན་དུ་གཟུང་དགོས་ཤིང༌། དེ་ལའང་ལས་དང་རིགས་བཟང་ངན་ལ་སོགས་པའི་བྱེ་བྲག་གི་ཁྱད་པར་མ་མཆིས་ཏེ། དམ་པ་དང་པོའི་རྒྱུད་ལས།
གདོལ་པ་སྨྱིག་མ་མཁན་ལ་སོགས། ། མཚམས་མེད་ལྔ་ནི་བྱེད་པ་ཡང༌། ། སྔགས་ཀྱི་སྤྱོད་པ་རྗེས་སྤྱད་ན། ། ཚེ་འདི་ཉིད་ལ་སངས་རྒྱས་འགྲུབ། ། ཅེས་གསུངས་པ་དང༌། ཨོ་རྒྱན་གྱི་གནས་སུ་ཀླུ་རྣམས་ལ་དབང་བསྐུར་བར་བཤད་པ་དང༌། རྒྱུད་སྡེ་རྣམས་ལས་ལྷ་དང་ལྷ་མིན་ལ་སོགས་པ་རྒྱུད་མཉན་པའི་སྣོད་དུ་བསྡུས་པས་དད་ཅིང་མོས་པ་ཐམས་ཅད་རྗེས་སུ་བཟུང་བར་བྱ་བར་གསུངས་ཀྱང༌། བསྙེན་གནས་དང་སྨོན་སེམས་ཀྱིས་མཚོན། ཐུན་མོང་སོ་བྱང་གི་སྡོམ་པ་ཙམ་ཡང་འཛིན་པར་མི་ནུས་པའི་བློ་སྟོབས་དམན་ན་དབང་བསྐུར་དུ་མི་རུང་ཡང་དོན་དུ་གཉེར་ན་འཇུག་པ་ཙམ་ཞིག་ནི་སྦྱིན་པར་བྱ་སྟེ། དེ་ལས་དེ་ཉིད་ཀྱི་རྣམ་པར་གྲོལ་བའི་རྒྱུར་འགྱུར་རོ། །
དེ་ལྟར་ཡང་རྡོ་རྗེ་རྩེ་མོ་ལས། གང་ཞིག་སྡོམ་པ་མི་ལེན་ཞིང༌། ། ཤིན་ཏུ་གདུལ་དཀའ་དད་མེད་ལ། ། གཞུག་པ་ཙམ་ནི་སྦྱིན་པར་བྱ། ། དེ་ལ་ལས་ནི་མི་བྱའོ། ། ཞེས་དང༌། མཐོང་བ་ཙམ་གྱི་མོད་ལ་ནི། ། སྡོམ་པ་དག་པར་འགྱུར་བ་ཡིན། ། ཅེས་སོགས་གསུངས་པས་སོ། ། བདུན་པ་བསྲུང་བྱའི་དམ་ཚིག་དངོས་འཆད་པ་ལ་གཉིས།
རྒྱུད་སྡེ་བཞི་ཐུན་མོང་དུ་བསྟན་པ། སོ་སོའི་རྣམ་པར་དབྱེ་བའོ། ། དང་པོ་ནི། དབང་བསྐུར་སྡོམ་ཐོབ་དམ་ཚིག་སྲོག་ལྟར་བཟུང༌། ། གཞི་ནི་ཡང་དག་ལྟ་དང་སྐྱབས་སེམས་ལྡན། ། དཀྱིལ་འཁོར་དབང་ཐོབ་བཞི་སྟེ་ཐུན་མོང་ངོ༌། ། དཀྱིལ་འཁོར་ཆེན་པོའི་དབང་བསྐུར་བ་ཡོངས་སུ་རྫོགས་པ་ཐོབ་ནས་རྡོ་རྗེ་ཐེག་པའི་དམ་ཚིག་དང་སྡོམ་པ་མཐའ་དག་ཐོབ་པ་ཡིན་པས་དེ་དང༌། འཇུག་པ་ཙམ་ལའང་སྡོམ་བཟུང་གི་སྐབས་སུ་སྔགས་སྡོམ་བཏགས་པ་བ་ཁས་བླངས་པའི་ཚུལ་དུ་ཐོབ་༼ཝཾ༧༢བ༽པས། དེ་ཕྱིན་ཆད་ཇི་ལྟར་ཁས་བླངས་པའི་དམ་ཚིག་དང་སྡོམ་པ་ལ་བརྩོན་པར་བྱས་ནས་ལམ་སྒོམ་ན་དངོས་གྲུབ་མྱུར་དུ་འཐོབ་པར་འགྱུར་ལ། སྲུང་སྡོམ་ཡལ་བར་དོར་ནས་ལམ་ལ་འབད་ཀྱང་ཉེས་པ་ཆེན་པོའི་གཞིར་འགྱུར་བས་དམ་ཚིག་སྲོག་ལྟར་དུ་བསྲུང་དགོས་ཏེ།
སྡོམ་འབྱུང་ལས། ཅི་སྟེ་དངོས་གྲུབ་མཆོག་འདོད་ན། ། སྲོག་ནི་ཡོངས་སུ་བཏང་ཡང་བླ། ། འཆི་བའི་དུས་ལ་བབས་ཀྱང་བླ། ། རྟག་ཏུ་དམ་ཚིག་བསྲུང་བར་བྱ། ། ཞེས་གསུངས་སོ། ། དེ་ལ་བསྲུང་བྱའི་དམ་ཚིག་གི་ཐོག་མར་རྒྱུད་སྡེ་ཐམས་ཅད་ཀྱི་གཞིར་གྱུར་པའི་ཐུན་མོང་གི་དམ་ཚིག་ནི་རྩ་བའི་དམ་ཚིག་ཆེན་པོ་བཞིར་གྲགས་པ་འཇིག་རྟེན་པའི་ཡང་དག་ལྟ་བ། དཀོན་མཆོག་གསུམ་ལ་སྐྱབས་སུ་འགྲོ་བ། བྱང་ཆུབ་ཆེན་པོར་སེམས་བསྐྱེད་པ། དཀྱིལ་འཁོར་དུ་དབང་བསྐུར་བ་རྣམས་ཡིན་ཏེ།
སྔགས་ལ་འཇུག་པ་དྲུག་ཅུ་པ་ལས། དེ་ལ་གཞི་ཡི་དམ་ཚིག་ནི། ། རྣམ་པ་བཞིར་ནི་ཤེས་བྱ་སྟེ། ། ཡང་དག་ལྟ་དང་ལྡན་པ་དང༌། ། དཀོན་མཆོག་གསུམ་པོ་མི་སྤོང་དང༌། ། བྱང་ཆུབ་སེམས་དང་ལྡན་པ་དང༌། ། དབང་བསྐུར་ཡང་དག་མི་སྤོང་བའོ། ། ཞེས་དང༌། འཇམ་དཔལ་རྩ་རྒྱུད་ལས། གཞིའི་དམ་ཚིག་བཞི་པོ་སོ་སོར་རྒྱས་པར་བཤད་པའི་རྗེས་སུ།
ཀྱེ་རྒྱལ་བའི་སྲས། ངའི་སྔགས་ཀྱི་ཡུལ་རྨད་དུ་བྱུང་བ་ལས་འཇུག་པའི་དམ་ཚིག་ནི་མདོར་བསྡུ་ན་རྣམ་པ་གཉིས་ཏེ། གཞི་དང་ཡན་ལག་གོ ། དེ་ལ་གཞི་ཇི་ལྟ་བུ་ཞེ་ན། མངོན་པར་དབང་བསྐུར་བ་མི་གཏོང་བ་ནི་གཞི་སྟེ། ཇི་ལྟར་ཡང་དག་པའི་ལྟ་བ་མེད་པ་ལ་སྡོམ་བརྩོན་མེད་པ་དང༌། སྐྱབས་སུ་མ་སོང་བ་ལ་ཆོས་འདི་པར་གཏོགས་པ་མེད་པ་དང༌། བྱང་ཆུབ་ཏུ་སེམས་མ་བསྐྱེད་པ་ལ་བྱང་ཆུབ་སེམས་དཔའ་མེད་པ་ལྟར་མངོན་པར་དབང་བསྐུར་བ་མ་བྱས་པ་དག་ལ་ཡང་སྔགས་པའི་ཐ་སྙད་མེད་པར་རིག་པར་བྱའོ། ། ཞེས་སོགས་རྒྱས་པར་འབྱུང་ངོ༌། ། དེས་ན་རྩ་བའི་ཆེན་པོ་བཞིའི་དམ་ཚིག་འདི་ནི་རྒྱུད་སྡེ་བཞིའི་ལམ་གྱི་རིམ་པ་༼ཝཾ༧༣ན༽གང་ལ་འཇུག་ཀྱང་མེད་ཐབས་མེད་པས་ཐུན་མོང་གི་དམ་ཚིག་ཏུ་བཞག་པའོ། །
གཉིས་པ་སོ་སོར་བཤད་པ་ལ་བཞི། བྱ་རྒྱུད། སྤྱོད་རྒྱུད། རྣལ་འབྱོར། རྣལ་འབྱོར་བླ་མེད་ཀྱི་དམ་ཚིག་བཤད་པའོ། ། དང་པོ་ལ་སྤྱིར་བྱ་བའི་རྒྱུད་རྣམས་ལས་དམ་ཚིག་གི་རིམ་པ་གྲངས་སུ་ཆད་པ་དང་མ་ཆད་པ་ཅི་རིགས་གསུངས་པ་ལ་མཁས་པ་རྣམས་ཀྱིས་རྣམ་བཞག་སྣ་ཚོགས་སྨྲ་ནའང༌། བུ་སྟོན་གྱི་སྤྱི་རྣམ་དུ་ཇོ་བོའི་དམ་ཚིག་བསྡུས་པར་བྱ་རྒྱུད་ལ་རྩ་ལྟུང་སུམ་ཅུ་གསུངས་པས་དེ་ལེགས་གྲུབ་ལས་གསུངས་པའི། མཁས་པས་ཞེ་སྡང་མི་བྱའོ། ། ཞེས་སོགས་འདི་ཡིན་ནམ་དཔྱད་ཅེས་འབྱུང་བ་དང༌། དུས་འཁོར་ལས་རྒྱུད་བཞི་ཀ་ལ་རྩ་ལྟུང་བཅུ་བཞིར་གསུངས་པ་དེ་ངོས་འཛིན་ཚེ་གསང་བ་སྤྱི་རྒྱུད་ཀྱི་འདི་ལ་བྱེད་པ་དང༌།
ངོར་ཆེན་སོགས་ཀྱིས་སྤྱི་རྒྱུད་ལས་གསུངས་པ་དེའི་དང་པོ་གསུམ་སྤྱིའི་དམ་ཚིག ། ཕྱི་མ་རྣམས་ལ་ནང་གསེས་དབྱེ་བ་དང་བཅས་པའི་བཅུ་གསུམ་དབང་ལས་ཐོབ་པའི་དམ་ཚིག་ཅེས་དབྱེ་བར་མཛད་ཅིང༌། ཀུན་མཁྱེན་པདྨ་དཀར་པོས། བསླབ་པར་བྱ་བའི་དམ་ཚིག་སུམ་ཅུ། བསྲུང་བར་བྱ་བའི་རྩ་ལྟུང་བཅུ་དྲུག་ཅེས་རྣམ་པར་བཞག་པའི་དང་པོ་ལེགས་གྲུབ་ལས་སྒྲུབ་ཚིག་གིས་གསུངས་པ་བཅུ་གཉིས། དགག་ཚིག་གིས་གསུངས་པ་བཅོ་བརྒྱད་བཅས་བསྡམས་པ་དང༌། གཉིས་པ་ནི། གོང་སྨོས་སྤྱིའི་དམ་ཚིག་བཞིའི་སྟེང་དུ་བླ་མ་ལ་འཁུ་བ་བཅས་འཇམ་དཔལ་རྩ་རྒྱུད་ལས་བསྟན་པ་ལྔ། དཔུང་བཟང་གིས་ཞུས་པ་ལས་གསུངས་པ་མཚམས་མེད་ལྔ་དང་ཉེ་བ་ལྔ་དཀོན་མཆོག་ལ་གནོད་པར་བྱེད་པ་བཅས་བཅུ་གཅིག་བསྡམས་པས་བཅུ་དྲུག་གོ ། གཞན་ཡང་བོ་དོང་པཎ་ཆེན་གྱི་རྒྱུད་སྡེ་སྤྱི་རྣམ་བྱམས་པ་གླིང་པའི་སྔགས་འདུལ་ཆེན་མོ་སོགས་སུ་འདི་དག་ལ་གྲངས་འདྲེན་ཚུལ་མང་ཉུང་དབྱེ་བསྡུ་ཅི་རིགས་བཤད་ཀྱང་སྤྱི་རྒྱུད་ལས་གསུངས་པ་འདི་ལ་གཙོ་བོར་བྱེད་པ་ཐམས་ཅད་མཐུན་ནོ། །
གཞུང་དངོས་༼ཝཾ༧༣བ༽ལ་གསུམ། བྱ་རྒྱུད་སྤྱིའི་དམ་ཚིག་དང༌། རིགས་སོ་སོའི་དམ་ཚིག ། ཉམས་ན་ཕྱིར་བཅོས་བྱ་བའི་ཚུལ་ལོ། ། དང་པོ་ནི། བྱ་རྒྱུད་སྤྱི་ཡི་དམ་ཚིག་བཅུ་བཞི་སྟེ། ། དཀོན་མཆོག་སྔགས་ལ་དད་དང་ཐེག་ཆེན་མོས། ། ཞིང་མཆོག་ལ་གུས་མི་སྡང་དུས་མཚམས་མཆོད། ། གཞན་གཞུང་མི་བཀུར་མགྲོན་མཆོད་བྱམས་སེམས་བརྟན། ། བསོད་ནམས་བཟླས་པ་དམ་ཚིག་གཞན་སྲུང་བརྩོན། །
དམ་མེད་སྔགས་རྒྱ་མི་སྦྱིན་རྒྱུད་ཀྱང་རྟོགས། ། བྱ་རྒྱུད་ཀྱི་དམ་ཚིག་གསང་བ་སྤྱི་རྒྱུད་ལས་གསུངས་པ་ནི་བཅུ་བཞི་སྟེ། ཐུན་མོང་དང་ཐུན་མོང་མ་ཡིན་པའི་དཀོན་མཆོག་གསུམ་ལ་དད་པ། གསང་སྔགས་རིག་སྔགས་གཟུངས་སྔགས་ཀྱི་ཚོགས་ལ་བཟང་ངན་མི་འཛིན་པར་ཕྱོགས་གཅིག་ཏུ་དད་པ། ཐེག་པ་ཆེན་པོ་ལ་ཁྱད་པར་མོས་ཤིང་དེའི་བསླབ་བྱ་སྒྲུབ་པ། བླ་མ་དང༌། བྱ་རྒྱུད་ལ་ཞུགས་པ། དེའི་དམ་ཚིག ། བསྟན་པ་ལ་ཞུགས་པའི་མཛའ་བོ་བཞི་སྟེ་ཞིང་མཆོག་ལ་གུས་པ། རང་འདོད་ཀྱི་ལྷ་ལ་མ་གྲུབ་པའི་དྲག་ཤུལ་སྦོགས་ཆོག་དང་ཐུན་མོང་སྒྲུབ་པའི་ལྷ་ལའང་ལས་མ་གྲུབ་པས་མི་སྡང་བ།
ཉ་སྟོང་བརྒྱད་གསུམ་སོགས་དུས་མཚམས་བཟང་པོར་མཆོད་པ་མི་བཅག་པ། མུ་སྟེགས་སྟོན་པ་སོགས་གཞན་གྱི་གཞུང་མི་བཀུར་བ། གློ་བུར་དུ་ལྷག་པའི་མགྲོན་ལ་ཟས་སྐོམ་སོགས་མཆོད་པ། སྲོག་ཆགས་ཀུན་ལ་བྱམས་པའི་སེམས་བརྟན་པ། བསོད་ནམས་ཀྱི་ཚོགས་གོང་དུ་སྤེལ་བ། དཔུང་བཟང་ལས་བཤད་པའི་བླང་དོར་དང་ལྡན་པས་བཟླས་བརྗོད་ལ་བརྩོན་པ། རང་རིགས་སུ་མ་ཟད་རིགས་སྤྱིར་བསྟན་པའི་དམ་ཚིག་གཞན་རྣམས་ཀྱང་བསྲུང་བ་ལ་བརྩོན་པ། དམ་ཚིག་མེད་པ་དང་ཉམས་པ་ལ་སྔགས་དང་ཕྱག་རྒྱ་མི་སྦྱིན་པ།

སྔགས་རྒྱུད་རྣམས་ཀྱང་སྦ་ཞིང་སྲུང་ལ་རང་ཉིད་ཀྱིས་ཐོས་བསམ་སྒོམ་པས་རྟོགས་པར་བྱ་བ་རྣམས་སོ། ། ཞར་བྱུང་ལེགས་གྲུབ་ནས་གསུངས་པ་སུམ་ཅུའང་སྡོམ་དུ་བཀོད་ན། དཀོན་མཆོག་སྔགས་དང་ཐེག་༼ཝཾ༧༤ན༽པ་ཆེ་ལ་མོས། ། ལྷ་ལ་དུས་མཚམས་མགྲོན་ལ་གློ་བུར་མཆོད། ། བསོད་ནམས་ཚོགས་བསགས་བཟླས་བརྗོད་ཚུལ་བཞིན་བརྩོན། ། སྤྱི་དང་བྱེ་བྲག་རིགས་ཀྱི་དམ་ཚིག་བརྟན། ། རྒྱུད་སྲུང་རྟོགས་དང་སྒོ་གསུམ་ཉེར་ཞི་བྱ། ། ཁྲུས་དང་གཙང་སྦྲ་བཅུ་གཉིས་སྒྲུབ་ཕྱོགས་སོ། ། ལྷ་ལ་མི་སྡང་གཞན་གྱི་གཞུང་མི་མཆོད། ། མ་གནང་མི་ལེན་གསང་སྔགས་རང་བཟོར་མིན། ། གདོན་གྱི་ལས་མིན་ལས་སྒྲུབ་གཞན་མི་བསྒྱུར། །
དམ་མེད་མི་སྦྱིན་ཕྱག་རྒྱ་སོགས་མི་འགོངས། ། མ་བསྡོམས་པ་མིན་མ་གནང་ཟས་མི་ཟ། ། བྱམས་པ་མི་གཏོང་མ་ཟིན་སྨྲ་བ་མིན། ། ཁྲོས་ནས་དྲག་ཤུལ་མི་སྤྱོད་བདག་མི་བརྙས། ། གཞན་སུན་མི་འབྱིན་གནས་ངན་ལེན་རྣམས་སྤངས། ། ལྟད་མོ་མི་ལྟ་བཤང་གཅི་ཆུར་མི་དོར། ། བཅོ་བརྒྱད་དེ་དག་དགག་པའི་སྒོ་ནས་གསུངས། ། ཞེས་སོ། ། གཉིས་པ་ནི། སོ་སོའི་རིགས་ཀྱི་དམ་ཚིག་རྒྱུད་ལྟར་སྤྱད། །
འཇིག་རྟེན་ལས་འདས་པའི་རིགས་གསུམ། འཇིག་རྟེན་པའི་རིགས་གསུམ་སོ་སོར་དམིགས་བསལ་དུ་བཤད་པའི་བླང་དོར་ཇི་སྙེད་ཡོད་པ་རྣམས་ཀྱང་སྤྱིའི་དམ་ཚིག་གཞིར་བཞག་པའི་སྟེང་དུ་རང་རིགས་ཀྱི་དམ་ཚིག་རྒྱུད་དང་རྟོག་པ་རྣམས་ནས་གསུངས་པ་ལྟར་སྤྱད་པར་བྱའོ། ། དམ་ཚིག་དེ་རྣམས་ཀྱང་བྱ་སྤྱོད་ཀྱི་དབང་ཞུས་པ་རྣམས་ཀྱིས་བསྲུང་བྱ་ཡིན་པར་མ་ཟད་རྣལ་འབྱོར་བླ་མེད་ལ་ཞུགས་པ་རྣམས་ཀྱིས་ཀྱང་བསྲུང་དགོས་པར་དགྲ་ནག་གི་འགྲེལ་པ་རིན་ཆེན་སྒྲོན་མེ་ལས་བཤད་དོ། ། གསུམ་པ་ནི། འགལ་ན་རང་རིག་འབུམ་མམ་མེས་རྨོངས་གཟུངས། ། ཞི་བའི་སྲེག་བླུགས་སོགས་ཀྱིས་ཕྱིར་བཅོས་བྱ།། དམ་ཚིག་རྣམས་ཐོག་མར་ཤེས་པར་བྱས་ནས་ཉེས་ལྟུང་གིས་མི་གོས་པ་ལ་འབད། གལ་ཏེ་འགལ་བར་གྱུར་ན་དེ་མ་ཐག་ཏུ་ཕྱིར་བཅོས་དགོས་ཤིང༌། བཅོས་ཚུལ་རང་རང་གི་རིག་པའི་སྙིང་པོ་འབུམ་ཕྲག་གཅིག་བཟླ་བའམ། ཡང་ན་མེས་རྨོངས་བྱེད་པའི་གཟུངས་ཏེ་རྡོ་རྗེ་མི་ཕམ་པ་མེ་ལྟར་༼ཝཾ༧༤བ༽རབ་ཏུ་རྨོངས་པར་བྱེད་པའི་གཟུངས་སྟོང་ཕྲག་གཅིག་བཟླ་བའམ།
ཡང་ན་ཞི་བའི་སྲེག་བླུགས་གྲངས་དེ་སྙེད་དམ། སོགས་ཁོངས་ནས་དཀྱིལ་འཁོར་དུ་སླར་ཡང་ནས་ཡང་དུ་འཇུག་པ་རྣམས་ཀྱིས་ཕྱིར་བཅོས་བྱ་བ་སྤྱི་རྒྱུད་ནས་གསུངས་ཤིང༌། དུས་ཀྱང་ལེགས་གྲུབ་ལས། ཉིན་མོ་བག་མེད་བྱས་པ་དག ། མཚན་མོ་སོ་སོར་བཤགས་པར་བྱ། ། ནུབ་མོར་བྱས་པའང་ནངས་པར་བཤགས། ། ཞེས་གསུངས་པ་ལྟར། ཉིན་མོར་བྱུང་བ་རྣམས་མཚན་མོ་དང༌། དེ་ལ་བྱུང་བ་རྣམས་ཉིན་མོར་བཤགས་ཏེ་དག་པར་བྱ་དགོས་སོ། ། གཉིས་པ་སྤྱོད་རྒྱུད་ཀྱི་དམ་ཚིག་བཤད་པ་ནི།
སྤྱོད་རྒྱུད་མི་དགེ་བཅུ་དང་དམ་པའི་ཆོས། ། བྱང་ཆུབ་སེམས་སྤང་སེར་སྣ་འགྲོ་ལ་གནོད། ། བཅུ་བཞི་སྤང་བྱ་ཕྱིར་བཅོས་གོང་འོག་མཚུངས། ། སྤྱོད་པའི་རྒྱུད་སྤྱིར་དམ་ཚིག་ཁྱད་པར་བ་བཅུ་བཞི་རྣམ་སྣང་མངོན་བྱང་ལས་གསུངས་ཏེ། དེའང་ལུས་ཀྱི་མི་དགེ་བ་གསུམ། ངག་གི་བཞི། ཡིད་ཀྱི་གསུམ་བཅས་མི་དགེ་བ་བཅུ་སྤངས་པས་དགེ་བ་བཅུ་ལ་གནས་པ་དང༌། དམ་པའི་ཆོས་གཏོང་བ། བྱང་ཆུབ་ཀྱི་སེམས་སྤང་བ། ཆོས་ནོར་ལ་སེར་སྣ་བྱེད་པ།
འགྲོ་བ་ལ་གནོད་པར་བྱེད་པ་ནི་རྩ་བ་བཞི་སྟེ་བསྡོམས་པས་བཅུ་བཞི་ནི་སྤང་བྱའི་དམ་ཚིག་གོ ། འོ་ན་མི་དགེ་བ་བཅུ་སྤངས་པ་ནི་ཉན་རང་དང༌། འཇིག་རྟེན་མུ་སྟེགས་པ་ལའང་ཡོད་པས་དེ་དང་ཁྱད་པར་ཅི་ཡོད་སྙམ་ན། ཉན་རང་ཐབས་ཤེས་རབ་དང་མི་ལྡན། འཇིག་རྟེན་མུ་སྟེགས་པ་དངོས་ལ་ཞེན་ཅིང་གཞན་རྐྱེན་གྱིས་འཇུག་ལ། བྱང་སེམས་ཐབས་ཤེས་རབ་དང་ལྡན་པས་ཆོས་ཐམས་ཅད་མཉམ་པ་ཉིད་ཀྱི་སྒོ་ནས་གཞན་གྱི་དྲིང་མི་འཇོག་པས་ཁྱད་པར་ཆེའོ། ། བྱེ་བྲག་རིགས་སོ་སོའི་དམ་ཚིག་ཀྱང་དེ་ཉིད་ཀྱི་རྒྱུད་སོ་སོ་ལས་འབྱུང་བ་ལྟར་བླང་དོར་བྱ་དགོས་ལ། ཉམས་ན་ཕྱིར་བཅོས་བྱ་བའི་ཚུལ་ནི་གོང་བྱ་རྒྱུད་སྐབས་སུ་བཤད་པ་ལྟར་བྱ་དགོས་ཤིང་དེ་ནི་འོག་ཏུ་འཆད་པར་འགྱུར་བའི་རྣལ་འབྱོར་བླ་མེད་རྒྱུད་ཀྱི་དམ་༼ཝཾ༧༥ན༽ཚིག་ལའང་མཚུངས་སོ། ། རྗེ་པད་དཀར་ཞབས་ཀྱིས་སྐབས་འདིར་དམ་ཚིག་ཆེན་པོ་ལ་འཇུག་པའི་ཕྱིར་འཇུག་པའི་སེམས་དང༌། དམ་ཚིག་ཆེན་པོ་ཉིད་ལ་ཞུགས་པ་གནས་པའི་སེམས་དང༌།
དམ་ཚིག་ཆེན་པོར་ཆུད་ནས་དེ་ལ་སེམས་ཅན་རབ་ཏུ་འགོད་པ་ལྡང་བའི་སེམས་ཀྱི་སྡོམ་པ་གསུམ་ནི་བསླབ་པར་བྱ་བའི་དམ་ཚིག་གསུམ་དང༌། སྔར་སྨོས་པ་དེ་ཉིད་རབ་བྱུང་གི་རྩ་ལྟུང་བཅུ་བཞིར་བཞག ། ཁྱིམ་པ་ལ་ལོག་གཡེམ། སྲོག་གཅོད། མ་བྱིན་ལེན། རྫུན་སྨྲ། ལོག་ལྟ་རྣམས་ཀྱི་སྟེང་དུ་ལྟུང་བའི་རྩ་བ་བཞི་བསྣན་པས་དགུར་དབྱེ་བར་མཛད་དོ། ། གསུམ་པ་རྣལ་འབྱོར་རྒྱུད་ཀྱི་དམ་ཚིག་བཤད་པ་ལ་གསུམ། བཤད་རྒྱུད་གཙོ་བོར་བྱེད་པ་རིགས་ལྔའི་དམ་ཚིག ། རྩ་རྒྱུད་གཙོ་བོར་བྱེད་པ་ལྷ་ལྔའི་དམ་ཚིག་དང་རྩ་ལྟུང་བཅུ་པོ།
བཤད་རྒྱུད་ཀྱི་བཤད་པའི་རྣམ་གྲངས་གཞན་བསྟན་པའོ། ། དང་པོ་ལ་གཉིས། མདོར་བསྟན། རྒྱས་བཤད་དོ། ། དང་པོ་ནི། རྣལ་འབྱོར་རྒྱུད་ལ་དགག་སྒྲུབ་ཕྱོགས་བཅུ་བཞི། ། རྣལ་འབྱོར་རྒྱུད་ལ་བཤད་རྒྱུད་རྡོ་རྗེ་རྩེ་མོ་ལས་རྒྱ་ཆེར་གསུངས་པའི་གཙོ་བོར་དགག་ཕྱོགས་བཅུ་བཞི་དང༌། སྒྲུབ་ཕྱོགས་བཅུ་བཞི་སྔོན་གྱི་མཁས་པ་རྣམས་ཀྱིས་བསྡུ་བར་མཛད་དོ། ། གཉིས་པ་ལ་གཉིས། སྒྲུབ་ཕྱོགས་དང༌།
དགག་ཕྱོགས་ཀྱི་བཅུ་བཞི་བཤད་པའོ། ། དང་པོ་ནི། སྒྲུབ་ཕྱོགས་རིགས་ལྔར་མཆོག་གསུམ་བཟུང་བ་གསུམ། ། སྦྱིན་བཞི་འཛིན་གསུམ་བརྩོན་གཅིག་རིམ་བཞིན་ནོ། ། དེའང༌། སངས་རྒྱས་ཆོས་དང་དགེ་འདུན་ཏེ། ། དཀོན་མཆོག་གསུམ་ལ་སྐྱབས་སུ་སོང༌། ། ཞེས་སོགས་ཀྱི་སྡོམ་པ་བསྒྲགས་ཏེ་སྣོད་བརྟགས་པ་ན་སྣོད་རུང་དུ་གྱུར་པ་དེས་དཀྱིལ་འཁོར་དུ་འཇུག་པའི་སྐབས་དང་འབྲེལ་བར། ཇི་ལྟར་དུས་གསུམ་མགོན་པོ་རྣམས། ། ཞེས་པ་ནས།
སེམས་ཅན་མྱ་ངན་འདས་ལ་འགོད། ། ཅེས་པའི་བར་ལན་གསུམ་གྱིས་ཕས་ཕམ་པ་བཅུ་བཞི་ལས་ལྡོག་ཅིང༌། སྒྲུབ་ཕྱོགས་ཡན་ལག་བཅུ་༼ཝཾ༧༥ན༽བཞི་རྫོགས་པས་སྔགས་སྡོམ་ཆོ་ག་བཞིན་དུ་བཟུང་བ་ནི་ཐོག་མར་དམ་ཚིག་ཇི་ལྟར་བཟུང་བའི་ཚུལ་ཡིན་ལ། དེ་ལྟར་བཟུང་བའི་དམ་ཚིག་སྒྲུབ་ཕྱོགས་བཅུ་བཞི་རིགས་ལྔར་བསྡུས་པ་ནི། དཀོན་མཆོག་གསུམ་བཟུང་བ་སྟེ་རྣམ་སྣང་གི་རིགས་ཀྱི་དམ་ཚིག་གསུམ། རྡོ་རྗེའི་ཕྱག་རྒྱ་དང༌། དྲིལ་བུའི་ཕྱག་རྒྱ་དང༌། སློབ་དཔོན་བཟུང་བ་སྟེ་རྡོ་རྗེ་རིགས་ཀྱི་དམ་ཚིག་གསུམ། ཆོས་དང༌། ཟང་ཟིང་དང༌།
མི་འཇིགས་པ་དང༌། བྱམས་པའི་སྦྱིན་པ་སྟེ་རིན་ཆེན་རིགས་ཀྱི་དམ་ཚིག་བཞི། ཕྱི་བྱ་སྤྱོད་དང༌། གསང་བ་རྣལ་འབྱོར་རྒྱུད་དང༌། ཐེག་པ་གསུམ་འཛིན་པ་སྟེ་པདྨའི་རིགས་ཀྱི་དམ་ཚིག་གསུམ། མཆོད་པའི་ལས་ལ་བརྩོན་པའི་ལས་ཀྱི་རིགས་ཀྱི་དམ་ཚིག་གཅིག་སྟེ་བཅུ་བཞིའོ། ། དེ་དག་རིགས་སོ་སོའི་དམ་ཚིག་ཏུ་འཇོག་པའི་རྒྱུ་མཚན་ཡང་རྣམ་སྣང་ནི་དེ་བཞིན་གཤེགས་པ་རྣམས་ཀྱི་སྐུའི་རིགས་ཡིན་ལ། སྐུ་ནི་དགེ་ཆོས་ཐམས་ཅད་ཀྱི་རྟེན་བྱེད་ཅིང་དགེ་ཆོས་ཐམས་ཅད་ཀྱི་རྩ་བ་ཡང་གསུམ་ལ་སྐྱབས་སུ་འགྲོ་བ་ཡིན་པས་སོ། ། མི་བསྐྱོད་པ་ནི་ཐུགས་ཀྱི་རིགས་ཡིན་ལ་ཐུགས་ནི་སྟོང་ཉིད་དང་སྙིང་རྗེ་དབྱེར་མེད་དུ་གྲུབ་པ་དེའི་བདག་ཉིད་རྡོར་དྲིལ་དང་དེའི་དོན་སྟོན་པའི་སློབ་དཔོན་བཟུང་བའོ། ། རིན་འབྱུང་ནི་ཡོན་ཏན་གྱི་རིགས་ཡིན་ལ་ཡོན་ཏན་ནི་ཡིད་བཞིན་གྱི་ནོར་བུ་ལྟར་འདོད་དགུ་འབྱུང་བས་སྦྱིན་པ་བཞིས་སེམས་ཅན་རྣམས་ཀྱི་རེ་འདོད་སྐོང་བའོ། །
འོད་དཔག་མེད་ནི་གསུང་གི་རིགས་ཡིན་ལ། གསུང་ལས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་འབྱུང་ཞིང་བརྒྱད་ཁྲི་བཞི་སྟོང་ཡང་ཕྱི་ནང་གསང་ཐེག་གསུམ་དུ་འདུས་པས་སོ། ། དོན་གྲུབ་ནི་ཕྲིན་ལས་ཀྱི་རིགས་ཡིན་ལ་ཕྲིན་ལས་ཀྱི་ངོ་བོ་ཡང་སངས་རྒྱས་མཆོད་པ་དང་སེམས་ཅན་གྱི་དོན་བྱེད་པར་ངེས་ཤིང་མཆོད་པའི་ལས་ཅི་ནུས་བྱ་བས་ནི་དེ་གཉིས་ཀ་འགྲུབ་པས་སོ། ། གཉིས་པ་ནི། དགག་ཕྱོགས་དཀོན་མཆོག་བྱང་སེམས་དོར་བ་དང༌། ། ལྷ་དང་སྔགས་རྒྱ་བླ་མར་སྨད་ཅིང་འགོམས། ། བཟའ་མིན་གསང་བསྒྲགས་འདོར་འཚེ་དམན་ལ་དགའ། ། སྐྱོ་དང་སྤྱོད་དོར་བྱ་༼ཝཾ༧༦ན༽མིན་བྱ་བ་སྟེ། ། དེ་དག་བཤད་རྒྱུད་གཙོར་བྱས་རིགས་ལྔའིའོ། ། དགག་པའི་ཕྱོགས་ནས་སྨོས་པའི་བསླབ་བྱ་ནི།
དཀོན་མཆོག་གསུམ་མི་སྤང༌། བྱང་སེམས་མི་འདོར། ལྷ་རྣམས་ལ་མི་སྨད། སྔགས་རྒྱ་ལ་མི་སྨད། སློབ་དཔོན་ལ་མི་བརྙས། བླ་མའི་བཞོན་པ་སོགས་དང་མཚོན་ཆ་ཕྱག་མཚན་མི་འགོམ། བཟའ་བྱ་མིན་པ་མི་བཟའ། གསང་བའི་ཡེ་ཤེས་མི་བསྒྲགས། སྔགས་རྒྱའི་བསླབ་པ་མི་འདོར། གནོད་འཚེ་མི་བྱ།
ཐེག་དམན་ལ་མི་དགའ། སེམས་ཅན་གྱི་དོན་ལ་དཀའ་བས་མི་སྐྱོ། ཕྱིན་དྲུག་གི་སྤྱོད་པ་མི་འདོར། བྱ་མིན་མི་བྱ་བ་བཅས་བཅུ་བཞི་སྟེ། དགག་སྒྲུབ་དེ་དག་ནི་བཤད་རྒྱུད་གཙོར་བྱས་པའི་རིགས་ལྔའི་དམ་ཚིག་ཅེས་བྱའོ། ། གཉིས་པ་རྩ་རྒྱུད་གཙོ་བོར་བྱས་པའི་ལུགས་གཉིས་བཤད་པ་ནི། རྩ་རྒྱུད་དཔལ་མཆོག་ལུགས་སོགས་གཞན་དུ་ཤེས། ། རྩ་རྒྱུད་དེ་ཉིད་འདུས་པ་དང་དཔལ་མཆོག་ནས་གསུངས་པའི་ལུགས་སོགས་འདིར་ཡི་གེ་མང་གིས་དོགས་ནས་མ་སྤྲོས་པས་གཞན་དུ་ཤེས་པར་བྱའོ། ། ཞེས་སྨོས་པ་འགྲེལ་པའི་ཚིག་གིས་ཁ་བསྐངས་པ་ལ་དང་པོ་དེ་ཉིད་འདུས་པ་ལས་གསུངས་པ་ལྷ་ལྔའི་དམ་ཚིག་ནི། བྱང་ཆུབ་ཀྱི་སེམས་རྣམ་པ་གཉིས་ལ་གོམས་པར་བྱེད་པ་དང༌།
དེ་ཉིད་ནན་ཏན་གྱིས་གོང་དུ་སྤེལ་བ་ནི་དེ་བཞིན་གཤེགས་པའི་དམ་ཚིག ། ཉན་ཐོས་རྣམས་འདོད་པའི་ཡུལ་ལ་ཟུག་རྔུ་དང་འདྲ་བར་ལྟ་ཞིང་སྤོང་བ་དེ་བཞིན་དུ་སྐྱོ་བ་མི་བསྐྱེད་པར་བྱང་ཆུབ་ཀྱི་སེམས་བརྟན་པ་དང༌། རྗེས་སུ་ཆགས་པ་དང༌། མགུ་བ་ལ་སོགས་པས་རྗེས་སུ་ཆགས་པ་དེ་བཞིན་གཤེགས་པའི་རིགས་ཀྱི་དམ་ཚིག ། གདུག་ཅིང་གདུལ་དཀའ་བའི་སེམས་ཅན་རྣམས་ལ་ཁྲོ་བ་ལྟར་བཅོས་ཏེ་མངོན་སྤྱོད་ཀྱི་ལས་ལ་སློབ་པ་རྡོ་རྗེ་རིགས་ཀྱི་དམ་ཚིག ། དོན་དམ་སྟོང་ཉིད་དུ་ཤེས་པའི་ངང་ལས་ཕྱག་རྒྱ་ཆེན་པོའི་སྐུར་ལྡངས་པ་ལ་སོགས་པས་འགྲོ་བ་ལ་ཇི་ལྟར་ཕན་པ་དེ་ལྟར་སྦྱོར་བ་ནི་པདྨའི་རིགས་ཀྱི་དམ་ཚིག ། དངོས་པོ་རྣམ་པ་༼ཝཾ༧༦བ༽མང་ཉུང་གང་ཡང་རུང་ཉིན་རེ་བཞིན་དུ་ཇི་ལྟར་འདོད་པ་སྦྱིན་པ་རིན་ཆེན་རིགས་ཀྱི་དམ་ཚིག་སྟེ། གཞན་དོན་གྱི་ཕྲིན་ལས་སུ་སོང་བའི་ཆ་ནས་ལས་ཀྱི་རིགས་ཀྱི་དམ་ཚིག་ཤུགས་ལས་ཐོན་པ་ཡིན་ནོ། ། གཉིས་པ་ལ་དཔལ་མཆོག་དང་པོ་ལས་རྩ་ལྟུང་བཅུར་གསུངས་པ་ནི། སྨོན་སེམས་སྤོང་བ།
འཇུག་སེམས་སྤོང་བ། བདེན་གཉིས་སེམས་བསྐྱེད་དེ་ཟླ་བ་རྡོ་རྗེའི་ཏིང་འཛིན་སྤོང་བ། རྗོད་བྱེད་སྡེ་སྣོད་འཐིང་བསླད་ཀྱིས་སྤོང་བ། བརྗོད་བྱ་ཉམས་ལེན་སྤོང་བ། རྨོངས་པས་ཆོས་ལ་སྨོད་པ། ཕྱག་རྒྱ་བཞི་འབྲེལ་གྱི་རྣལ་འབྱོར་གྱིས་བྱིན་གྱིས་བརླབས་པའི་ལུས་སེམས་དཀའ་ཐུབ་ཀྱིས་གདུང་བ། དམ་ཚིག་རྣལ་འབྱོར་རྡོར་དྲིལ་སྤོང་བ། ཕྱག་རྒྱ་བཞི་སྤངས་ནས་ཐ་མལ་དུ་གནས་པ། རྡོ་རྗེ་སློབ་དཔོན་སྤང་བ་སྟེ་བཅུ་དང༌། དེ་སྟེང་རྡོ་རྗེ་འབྱུང་བ་ལས་བཤད་པའི་མ་སྨིན་པ་ལ་གསང་བ་སྒྲོག་པ་བསྣན་པས་བཅུ་གཅིག་གོ །
གསུམ་པ་བཤད་རྒྱུད་ལ་བརྟེན་པའི་རྣམ་གྲངས་གཞན་ཞར་བྱུང་ཐོབ་ཚུལ་བཅས་བཤད་པ་ནི། ཡང་ན་རིགས་ལྔ་སོ་སོ་སྤྱི་མདོར་བསྡུས། ། སྤྱི་ལ་རྩ་བ་ཡན་ལག་གོ་རིམ་བཞིན། ། བྱང་སེམས་ཕམ་པ་བཅུ་བཞི་རྩ་བཞི་ཆང༌། ། སྡོམ་དང་དམ་པ་བསྟེན་སོགས་དགེ་ཆོས་སྡུད། ། ལྡོག་ཕྱོགས་བཞི་བྲལ་དོན་བྱེད་ཚུལ་ཁྲིམས་ཏེ། ། མི་བརྙས་ཐུན་མོང་བཟུང་རྣམས་ཕྱི་མའོ། ། བསླབ་གཞི་ཀུན་སྲུང་ཁས་བླངས་ཐོབ་པ་སྟེ། ། རྩ་ལྟུང་བཅུ་སོགས་ཆོ་གས་ཐོབ་པར་འདོད། ། ཡང་བཤད་རྒྱུད་རྡོ་རྗེ་རྩེ་མོ་ལས་སྡོམ་པ་བསྒྲག་བཟུང་གསུངས་པ་འདི་ཉིད་བླ་མེད་དང་ཐུན་མོང་དུ་འགྱུར་བའི་སྡོམ་པའི་ཆིངས་སུ་སྣང་བས་དེའི་ལུགས་ལྟར་ན།
རིགས་ལྔ་སོ་སོའི་དམ་ཚིག ། སྤྱིའི་དམ་ཚིག ། སྡོམ་པ་མདོར་བསྡུས་ཏེ་བསྒྲག་པ་གསུམ། དང་པོ་ནི་གོང་དུ་བཤད་པ་ལྟར་རོ། ། སྤྱི་ལ་རྩ་བ་དང་ཡན་ལག་གཉིས། དེ་དག་གི་ངོས་འཛིན་ཀྱང་འཆད་འགྱུར་གོ་རིམ་ལྟར་སྦྱར་ཏེ་རྩ་བའི་དམ་ཚིག་ནི་ནམ་མཁའི་སྙིང་པོའི་མདོར་གསུངས་པའི་བྱང་སེམས་ཀྱི་ཕམ་པ་བཅུ་བཞི་སྤོང་བའོ། ། ༼ཝཾ༧༧ན༽ཡན་ལག་གི་དམ་ཚིག་ནི་ཚུལ་ཁྲིམས་རྣམ་པ་གསུམ་སྟེ་དེའང་བསྒྲག་ཚིག་གི་སྐབས་སུ་མ་མཐའ་དགེ་བསྙེན་གྱི་བསླབ་པ་ཙམ་མེད་ཀ་མེད་ཀྱི་དབང་དུ་མཛད་དེ། ཁྱོད་ཀྱིས་སྲོག་ཆགས་བསད་མི་བྱ། ། ཞེས་སོགས་འབྱུང་བ་ལྟར་རྩ་བ་བཞི་ཆང་དང་བཅས་པ། གཞན་ཡང་སེམས་ཅན་གྱི་དོན་དུ་འགྱུར་ན་མ་གཏོགས་ཉེས་པར་སྤྱོད་པ་མཐའ་དག་སྤོང་བ་སྡོམ་པའི་ཚུལ་ཁྲིམས།
དམ་པ་ཉེ་བར་བསྟེན་པ་དང༌། སོགས་ཁོངས་ནས་རྣལ་འབྱོར་ཅན་ལ་བསྙེན་བཀུར། ཕྱིན་དྲུག་དང་ངོ་བོ་གཅིག་པའི་ཐེག་ཆེན་དགེ་བཅུ་སྒྲུབ་པ་དགེ་བ་ཆོས་སྡུད་ཀྱི་ཚུལ་ཁྲིམས། ཐེག་དམན་ལ་འདོད་པ། གཞན་དོན་ལ་རྒྱབ་ཀྱིས་ཕྱོགས་པ། འཁོར་བ་སྤང་བ། མྱང་འདས་ལ་ཆགས་པ་སྟེ་ཐེག་ཆེན་དང་མི་མཐུན་པའི་ལྡོག་ཕྱོགས་བཞི་དང་བྲལ་བ་ནི་སེམས་ཅན་དོན་བྱེད་ཀྱི་ཚུལ་ཁྲིམས་སོ། ། ལྷ་དང་ལྷ་མིན་གནོད་སྦྱིན་སོགས་ལ་མི་བརྙས་པ་དང༌། རྡོ་རྗེ་སོགས་ཕྱག་རྒྱ། བླ་མའི་བཞོན་པ།
ཕྱག་མཚན་མཚོན་ཆ་དང་ལྷའི་མཚན་མ་རྣམས་མི་འགོམ་པ་དང༌། སྡོམ་པ་འོག་མ་རྣམས་གོང་མར་འདུ་བས་ཕར་ཕྱིན་དང་བྱ་སྤྱོད་ཀྱི་སྡོམ་པ་ཐུན་མོང་བ་རྣམས་ཀྱང་བཟུང་བ་ནི་ཕྱི་མ་སྟེ་མདོར་བསྡུས་བསྒྲགས་པ་ལས་བཟུང་བའོ། ། པད་དཀར་ཞབས་ཀྱིས། རིགས་ཀྱི་རྗེས་སུ་མཐུན་པའི་དམ་ཚིག་སྒྲུབ་ཕྱོགས་ཀྱི་ཆོས་བཅུ་བཞི། དེའི་མི་མཐུན་ཕྱོགས་ཀྱི་ལྟུང་བ་ལ་དགག་ཕྱོགས་བཅུ་བཞི་རྩ་བ་དང༌། ཁྱོད་ཀྱིས་སྲོག་ཆགས་བསད་མི་བྱ། ། ལ་སོགས་པས་བསྟན་པ་ཡན་ལག་གི་ལྟུང་བ། ཉམས་སུ་བླངས་པའི་དམ་ཚིག་གོང་སྨོས་ལྷ་ལྔའི་དམ་ཚིག་རྣམས་ཏེ་རྣམ་པ་གསུམ་དུ་བསྡུ་བར་མཛད་དོ། ། སྤྱིར་རྣལ་འབྱོར་རྒྱུད་ལས་དམ་ཚིག་དང་ལྟུང་བའི་རྣམ་གྲངས་བཤད་པ་ནི་ཤིན་ཏུ་མང་བས་མཐའ་གཅིག་ཏུ་བསྡུ་མི་ནུས་སོ། ། དེ་ལྟར་བཤད་པའི་དགག་སྒྲུབ་ཀྱི་ཕྱོགས་བཅུ་བཞི་སོགས་བསླབ་བཞི་ཀུན་སྲུང་བ་ནི་ཁས་བླངས་པའི་ཚུལ་གྱིས་ཐོབ་པ་དང༌།
རྩ་ལྟུང་བཅུ་ལ་སོགས་པ་ནི་ཆོ་གས་༼ཝཾ༧༧བ༽ཐོབ་པའི་སྡོམ་པར་འདོད་དོ། ། ཉམས་ན་ཕྱིར་བཅོས་པའི་ཚུལ་སྔར་སྨོས་པ་དང༌། འཆད་འགྱུར་སྙིང་པོ་རྒྱན་ལས་གསུངས་པ་རྣམས་ཀྱང་སྦྱར་རོ། ། གསུམ་པ་རྣལ་འབྱོར་བླ་མེད་ཀྱི་དམ་ཚིག་བཤད་པ་ལ་གསུམ། དམ་ཚིག་རྣམ་གཞག་རྒྱས་པར་བཤད། དབྱེ་བསྡུའི་རྣམ་གྲངས་གཞན་བསྟན། ཉམས་པའི་ཚད་དང་ཕྱིར་བཅོས་ཀྱི་ཐབས་བསྟན་པའོ། ། དང་པོ་ལ་གཉིས། མདོར་བསྟན། རྒྱས་བཤད་དོ། །
དང་པོ་ནི། བླ་མེད་བརྟུལ་ཞུགས་སྡོམ་པ་དམ་ཚིག་གསུམ། ། རྣལ་འབྱོར་བླ་མེད་ཀྱི་དབང་གིས་སྡོམ་པ་ནོས་པས་བསྲུང་བར་བྱ་བ་ནི། རྡོ་རྗེའི་བརྟུལ་ཞུགས། རིགས་སོ་སོའི་སྡོམ་པ། རྩ་བ་ཡན་ལག་གི་དམ་ཚིག་སྟེ་བླང་དོར་བྱ་བའི་རིགས་གསུམ་ཡོད་དོ། ། གཉིས་པ་ལ་གསུམ། བརྟུལ་ཞུགས། སྡོམ་པ། དམ་ཚིག་བཤད་པའོ། །
དང་པོ་ནི། བརྟུལ་ཞུགས་སོ་སོར་དམིགས་སུ་གསུངས་པ་སྟེ། ། འདུས་པར་རིགས་ལྔ་དགོངས་ཏེ་གསུངས་པ་བཞི།། ཐ་མལ་གྱི་ལས་སྤྱོད་དང་རྣམ་པར་རྟོག་པ་བརྟུལ་ནས་སྒོ་གསུམ་རྡོ་རྗེ་སེམས་དཔའི་ཚུལ་ལ་ཞུགས་པ་ནི་བླ་མེད་ཀྱི་སྡོམ་པའི་ཐོག་མར་བཤད་ལ། དེའང་རྒྱུད་སྡེ་སོ་སོ་ནས་རང་ལུགས་ཐ་དད་དམིགས་བསལ་དུ་གསུངས་པ་རྣམས་ཏེ། དཔལ་གསང་བ་འདུས་པར་བསྐྱེད་རིམ་གྱི་བརྟུལ་ཞུགས་སུ། ཤ་ཆེན་སྐུ། བཤང་བ་དང་གཅི་བ་གསུང༌། ཁུ་བ་དང་ཁྲག་ཐུགས་ཏེ་རྡོ་རྗེ་གསུམ་མམ་ཡང་ན་བདུད་རྩི་ལྔ་པོ་རིགས་ལྔའི་དམ་ཚིག་ཏུ་བསྟེན་པར་གསུངས་པ་དང༌། རྫོགས་རིམ་ལ་དེ་དག་ཕུང་པོ་ལྔ་པོ་འོད་གསལ་དུ་སྡུད་པའི་ཐབས་ལ་བསླབ་པ་དང༌།
རྒྱུད་ལེའུ་བཞི་པ་ལས། སྲོག་གཅོད་པ་ནི་སེམས་ཅན་གང༌། ། རྫུན་དུ་སྨྲ་ལ་དགའ་བ་གང༌། ། གཞན་གྱི་ནོར་ལ་ཆགས་པ་དང༌། ། རྟག་ཏུ་འདོད་པ་སྤྱོད་གང་དང༌། ། ཞེས་དགོངས་ཏེ་གསུངས་པའི་དམ་ཚིག་བཞིར་བཤད་དེ་བསྐྱེད་རིམ་ལ་གནས་པས་གཞན་དོན་དུ་འགྱུར་ན། དེ་དག་དངོས་སུ་ཡང་བྱ་ལ། རྫོགས་རིམ་ལ་གནས་པས་༼ཝཾ༧༨ན༽རླུང་འགོག་པ་སྲོག་གཅོད། རྟེན་འབྲེལ་གྱི་རིམ་པ་ཤེས་པས་ཆོས་སྨྲ་བ་རྫུན་སྨྲ། སངས་རྒྱས་ཀྱི་ཡེ་ཤེས་ཕྱག་རྒྱའི་སྟོབས་ལས་སྒྲུབ་པ་མ་བྱིན་ལེན།
ཆོས་ཉིད་དེ་བཞིན་ཉིད་ལ་སྤྱོད་པའི་འདོད་པ་སྤྱོད་པ་སྟེ། ལས་དང་པོ་བས་ཀྱང་འདི་དག་མོས་པའི་ཚུལ་གྱིས་བཟུང་ཞིང་རྒྱུ་ཚོགས་ལ་བསླབ་དགོས་པ་ཡིན་ནོ། ། བདེ་མཆོག་ཚངས་སྤྱོད་ཉེར་གཉིས་རིག་མར་བརྒྱད། ། འཁོར་ལོ་བདེ་མཆོག་གི་རྒྱུད་གཞུང་རྣམས་སུ་ཚངས་སྤྱོད་ཉི་ཤུ་རྩ་གཉིས་ཞེས་གསུངས་པ་ནི་དམ་པ་སྔ་མ་ཕལ་པོ་ཆེ་རྩ་ལྟུང་བཅུ་བཞི། ཡན་ལག་སྦོམ་ལྟུང་བརྒྱད་བསྡོམས་པ་ལ་བཞེད་པས་དེ་ནི་ཕྱིས་ནས་འཆད་པར་འགྱུར་ཞིང༌། ཐུན་མོང་མ་ཡིན་པའི་བརྟུལ་ཞུགས་ནི། ཚེས་བཅུའི་མཆོད་པ། ལག་མཆོད། རྡོ་རྗེ་བཞིའི་ངེས་དོན་གྱི་མཆོད་པ། ཕྱག་རྒྱ་བཞི་བརྟེན་པ།
དཔའ་བོ་དང་རྣལ་འབྱོར་མ་མཆོད་པ། བརྡའི་ཀུན་སྤྱོད། ཐུན་མོང་མ་ཡིན་པའི་དམ་ཚིག་བརྒྱད་རྣམས་སུ་ཅི་རིགས་པར་འདུ་བའི་ཐོག་མར་ཚེས་བཅུའི་མཆོད་པ་ལའང་ནང་གསེས་སུ་གཞོན་ནུ་མ་དང་རིགས་ལྡན་མའི་མཆོད་པ། ཕྱི་རོལ་མཆོད་པ། གཏོར་ཆོག་ཆེ་ཆུང་སོགས་མང་དུ་ཡོད་ཅིང༌། ཕྱི་མའི་སྡོམ་ནི། གཡོན་པའི་ཀུན་སྤྱོད་རྨོངས་པས་བགྲོད། ། ཐ་དད་འཛིན་དང་གུས་པ་ལྷོད། ། ཕྱག་རྒྱ་མི་སྒྲུབ་ཕྱག་རྒྱ་འབྲལ། ། སྤྱོད་པ་ཉམས་དང་དམ་རྫས་ཁྲོ། །
ཞེས་པ་སྟེ། དང་པོ་ནི། གཡོན་པའི་ཀུན་སྤྱོད་ཡིན་ཏེ། རྒྱུན་གྱི་དུས་སུ་དུས་བཞིར་མ་དྲན་པ་དང༌། ཚོགས་དང་ལག་མཆོད་སོགས་ཁྱད་པར་གྱི་དུས་སུ་མ་བྱས་ན་ལྟུང་བའོ། ། གཉིས་པ་ནི། ལམ་སྒོམ་པ་དང༌། དབང་བསྐུར་བ་དང༌། བཅུད་ལེན་དང༌། དམ་ཚིག་གི་རྫས་ལ་སོགས་པ་མ་ཡིན་པར་འཛག་པ་དོན་གཉེར་གྱི་བུད་མེད་ལ་སྲེད་པའི་དབང་འབའ་ཞིག་གིས་ཕྱག་རྒྱ་ལ་བགྲོད་ན་ལྟུང་བའོ། །
གསུམ་པ་ནི། རང་གཞན་ཐ་དད་དུ་འཛིན་པ་སྟེ། ཆོས་ཐམས་ཅད་རང་བཞིན་སྟོང་པ་ཉིད་དུ་མཉམ་པར་རྣམ་པར་མི་རྟོག་༼ཝཾ༧༨བ༽པའི་ཚུལ་གྱིས་སྐྱོང་དགོས་པ་ཡིན་ལ། ཐུན་བཞིར་དེ་ཉིད་མི་དྲན་ན་ལྟུང་བའོ། ། བཞི་པ་ནི། ལམ་གཞན་ལ་མོས་པས་ལམ་འདི་ལ་གུས་པ་ལྷོད་པའམ་སྐྱོན་དུ་འཛིན་པས་ཐེ་ཚོམ་སྐྱེས་ཏེ་སྒྲུབ་པ་ལ་ཆེད་ཆེར་མི་འཛིན་ན་ལྟུང་བའོ། ། ལྔ་པ་ནི། ཐིག་ལེ་འཆིང་བ་དང་བདེ་སྟོང་དུ་སྐྱོང་བའི་ནུས་པ་དང་ལྡན་པས་ཕྱག་རྒྱ་བརྟེན་པར་བྱ་སྟེ་མི་བརྟེན་ན་ལྟུང་བའོ། ། དྲུག་པ་ནི། ལས་རྒྱ་ལ་བརྟེན་ཏེ་ཡེ་ཤེས་སྒྲུབ་པའི་འགོ་བརྩམས་ནས་བདེ་བ་ཆེན་པོའི་ཡེ་ཤེས་བརྟན་པར་མ་བྱས་པ་དང༌།
སྤྱོད་པ་ལ་སོགས་པའི་ལམ་གྱི་འབྲས་བུ་མངོན་དུ་མ་གྱུར་བར་དུ་གྲོགས་ཕྱག་རྒྱ་དང་མི་འབྲལ་བར་བྱ་སྟེ་བྲལ་ན་ལྟུང་བའོ། ། བདུན་པ་ནི། ཕྱག་རྒྱའི་ལམ་ལས་བྱང་ཆུབ་ཀྱི་སེམས་ཀུནྡ་དབབ་བཟློག་གི་སྦྱོར་བས་ཕྱིར་མི་ལྟུང་ཞིང་སྤྱི་བོར་མི་གཡོ་བར་བརྟན་པར་བྱེད་པ་ལས། གསང་དབང་བསྐུར་བ་སོགས་དམིགས་བསལ་གྱི་དུས་མ་ཡིན་པར་ཐིག་ལེ་འཛག་པར་བྱེད་ན་ལྟུང་བའོ། ། བརྒྱད་པ་ནི། ཤེས་རབ་མའི་བྷ་ག་ལས་བྱུང་བའི་སིཧླ་ག་པུར་དྲི་ཆུ་ལ་སོགས་པ་བཟའ་ཞིང་བསྟེན་པར་བྱ་བ་ཡིན་པ་ལ། མི་གཙང་བའི་སེམས་ཀྱིས་མི་བཟའ་ཞིང་ཡིད་ཀྱིས་སྤོང་ན་ལྟུང་བའོ། ། དེ་རྣམས་སྔགས་སྐྱེས་ཞིང་སྐྱེས་ལྷན་སྐྱེས་ཏེ་ཕོ་ཉ་གསུམ་གྱི་ལམ་སྒྲུབ་པ་ལ་གནས་པ་ཙམ་གྱིས་གཙོ་བོར་བསྒྲུབ་པར་བྱ་དགོས་པས་རིག་མ་ལ་བརྟེན་པའི་བརྟུལ་ཞུགས་བརྒྱད་དུ་གྲགས་སོ། ། གུར་ལས་བཅུ་བཞི་མངོན་བརྗོད་བླ་མར་དགུ། ། རྡོ་རྗེ་གུར་གྱི་རྒྱུད་ལས་ལས་དང་པོ་བའི་བསྒྲུབ་བྱ་བཅུ་བཞིར་གསུངས་ཏེ།
སྡོམ་ནི། དཀོན་མཆོག་མི་སྤང་དམ་ཚིག་རྣམས་ལ་སྤྱད། ། རྡོ་རྗེ་དྲིལ་བུ་གླེགས་བམ་གཙུག་ཏུ་བཅངས། ། སྦྱིན་སྲེག་དཀྱིལ་འཁོར་རབ་གནས་ལས་ལ་བརྩོན། ། འབྱུང་པོར་གཏོར་མ་སྦྱིན་ཞིང་བཟླས་བསྒོམ་འབད། ། སློབ་མར་ཆོས་བཤད་སེམས་ཅན་བྱམས་པས་བསྡུ། ། རྒྱལ་ལ་ཚོགས་གསོག་ཛམ་ལར་ཆུ་སྦྱིན་བཏང༌། ། མཆོད་རྟེན་སཱཙྪ་དགེ་བའི་ལས་བྱའོ། ། ཞེས་སོ། ། ༼ཝཾ༧༩ན༽མངོན་བརྗོད་བླ་མར་རྒྱུན་གྱི་བྱ་བའི་སྤྱོད་པ།
མཆོད་པའི་དེ་ཉིད་ཀྱི་སྤྱོད་པ། གསང་ཞིང་སྤང་བའི་སྤྱོད་པ། རིག་པའི་ཕོ་ཉའི་སྤྱོད་པ། སྔགས་ཀྱི་བཟླས་པའི་སྤྱོད་པ། ཞིང་ལ་གུས་པའི་སྤྱོད་པ། སྤྱོད་པའི་བརྟུལ་ཞུགས་ཀྱི་སྤྱོད་པ། ཀློག་པ་ཐོས་བསམ་གྱི་སྤྱོད་པ། སྒྲུབ་པ་བརྟན་པོར་བྱིན་གྱིས་བརླབས་པའི་སྤྱོད་པ་སྟེ་རྣམ་པ་དགུར་གསུངས་སོ། ། ཁྱད་པར་དུས་ཀྱི་འཁོར་ལོར་ཉི་ཤུ་ལྔ། ། བསྲུང་བྱ་ལྔ་ནི་རྩ་བཞི་ཆང་དང་བཅས། །
ཁྱད་པར་དུས་ཀྱི་འཁོར་ལོའི་རྒྱུད་ལས་རྡོ་རྗེ་སེམས་དཔའི་བརྟུལ་ཞུགས་ཉི་ཤུ་རྩ་ལྔར་གསུངས་པ་ལས། ཐོག་མར་བསྲུང་བྱ་ལྔ་ནི་རྩ་བཞི་ཆང་དང་བཅས་པ་སྟེ། དེའང༌། འཚེ་དང་མི་བདེན་སོགས་ཀྱིས་བསྟན་པའི་དོན་ལས། འཚེ་བ་ནི་མིའམ་མིར་ཆགས་པ་བསོད་པ་ལྟ་ཞོག་སྟེ་ཐ་ན་གྲོག་སྦུར་ཡན་ཆད་ལ་འཚེ་བ་གཞིར་བཅས་འགོག་པ། མི་བདེན་པ་ནི་མིའི་ཆོས་བླ་མ་སྨྲ་བ་ལྟ་ཞོག་སྟེ་བཞད་གད་ཙམ་གྱི་ཆེད་དུའང་རྫུན་མི་སྨྲ་བ། ཚངས་སྤྱོད་ཀྱི་སྡོམ་པ་ནོད་མ་ནོད་གང་ཡིན་ཀྱང་རུང་སྟེ་གཞན་གྱི་བུད་མེད་སོགས་ལོག་གཡེམ་གྱི་ཡུལ་ཡོད་དགུ་ཅོག་སྤོང་བ། གཞན་ནོར་རིན་ཐང་ལོངས་པ་ལྟ་ཅི་སྨོས་པས་ཏིལ་གྱི་ཤུན་པ་ཡན་ཆོད་བདག་གིར་མི་བྱེད་པ་སྟེ་རྩ་བ་བཞི་དང༌། ཆང་གི་བཏུང་བ་དམ་ཚིག་གི་ཆེད་དུ་དང་ལམ་སྒོམ་པའི་ཆེད་དུ་བརྟེན་པ་ནི་མ་བཀག་གི ། སྨྱོས་པ་ལས་བགེགས་འདྲེན་པར་གྱུར་པ་རྣམས་སྤང་བར་བྱ་སྟེ།
དགེ་བསྙེན་གྱི་བསླབ་པའི་གནས་ལྔ་པོ་ངོ་བོ་ངེས་པ་དང་ཀུན་སློང་རྒྱ་ཆེར་བཏང་བ་སྟེ་ལྷག་པའི་སྡིག་པ་ལྔ་ཞེས་བྱའོ། ། དེ་དག་བསྲུང་བར་ནུས་ཤིང་འདོད་ན་བརྟུལ་ཞུགས་ལྷག་མ་ཉི་ཤུ་སྦྱིན་པར་བྱ་བ་ནི། རྒྱན་པོ་བཟའ་མིན་ངན་ཚིག་འབྱུང་པོ་དང༌། ། ཀླ་ཀློའི་ཆོས་ནི་བྱ་བ་མིན་པ་ལྔ། ། དུད་འགྲོ་བྱིས་པ་ཕོ་མོ་མཆོད་རྟེན་སྣུན། ། གྲོགས་དཔོན་སངས་རྒྱས་དགེ་འདུན་ཡིད་བརྟོན་འཁུ། ། གཟུགས་སྒྲ་དྲི་རོ་རེག་བྱ་ཞེན་པ་སྟེ། ། སྣུན་མིན་ལ་སོགས་དམ་སྡོམ་ཀུན་གྱི་གཞི། ། དེ་ལ་༼ཝཾ༧༩བ༽རྒྱན་པོ་སྟེ་ཆོ་ལོ་ནི་དེ་ཉིད་ཀྱི་དུས་འདས་ཏེ་དགེ་བའི་ཕྱོགས་ཉམས་པར་བྱེད་པ། བཟའ་མིན་ཏེ་ཁ་ན་མ་ཐོ་བའི་ཟས་ནི་རིན་དང་བཟའ་བའི་དོན་དུ་བསད་པའི་ཤ་ལ་སོགས་པ་སྟེ་ཆོས་དང་མི་མཐུན་པའི་ལོག་པའི་འཚོ་བ།
ཚིག་ངན་ཀློག་པ་ནི་དམག་དང་ཆོམ་རྐུན་དང་རྒྱལ་པོ་སོགས་ཀྱི་གཏམ་སྨྲ་བ། འབྱུང་པོའི་ཆོས་ནི་རིག་བྱེད་ལས་འབྱུང་བའི་ཕ་མེས་ཀྱི་མཚུན་གསོལ་བ་སོགས་དང༌། མཐོ་རིས་ཀྱི་ཆེད་དུ་ཕྱུགས་ཀྱི་མཆོད་སྦྱིན་བྱེད་པ། ཀླ་ཀློའི་ཆོས་ནི་མཁོ་བའི་བརྟུལ་ཞུགས་འཛིན་པ་རྣམས་ཏེ་ཉེས་པའི་སྡིག་པ་བྱས་པ་མ་ཡིན་པ་ལྔ། བ་ལང་སོགས་དུད་འགྲོ། བྱིས་པ། སྐྱེས་པ་ཕོ། སྐྱེས་དམན་མོ། མཆོད་རྟེན་གྱི་སྒྲས་བསླབ་པ་ལྡན་པའི་གང་ཟག་དང་དཀོན་མཆོག་གསུམ་གྱི་རྟེན་གསུམ་ལ་སྣུན་ཞིང་བཤིག་པ་ནི་གསོད་པ་ལྔ་སྟེ་འདི་དག་འཚེ་བ་ལས་ལོགས་སུ་སྨོས་པ་ནི་འདི་རྣམས་བརྟུལ་ཞུགས་སུ་འཛིན་པ་ལས་ལྡོག་པའི་ཕྱིར་དུའོ། ། ཆོས་འཇིག་རྟེན་ལ་ཕན་པའི་གྲོགས་དང༌།
ལུགས་གཉིས་ཀྱིས་བཀུར་འོས་རྗེ་དཔོན་རྒན་རབས་སོགས་དང༌། ལྷ་མིའི་བླ་མ་སངས་རྒྱས་དང༌། དགེ་འདུན་དང༌། ཡིད་བརྟན་པ་བླ་མ་ལ་འཁུ་བ་སྟེ་འཁུ་བ་ལྔ་དང༌། མིག་གཟུགས་ལ་ཞེན་པ་ནས་ལུས་རེག་བྱ་ལ་ཞེན་པའི་བར་ཡང་སྲིད་འཕེན་ནུས་ཀྱི་ལས་སུ་རྫོགས་པར་ཞེན་པ་ལྔ། ཕྱི་མ་རྣམས་ལའང་འདི་དག་ཚིག་གི་སྒྲ་སྦྱར་བས་སྣུན་མིན་ལ་སོགས་པ་ལྔ་ཕྲག་གསུམ་སྟེ་ཐམས་ཅད་བསྡོམས་པའི་སྡོམ་པ་ཉེར་ལྔ་པོ་འདི་དག་ནི་དམ་ཚིག་དང་སྡོམ་པ་ཐམས་ཅད་ཀྱི་གཞི་རྟེན་དུ་གྱུར་པའོ། ། དེའང་བརྟུལ་ཞུགས་ཉེར་ལྔ་པོ་འདི་དག་ནི་ངེས་པར་དབང་གི་སྔོན་དུ་འགྲོ་དགོས་པའི་བརྟུལ་ཞུགས་ཡིན་ལ། གོང་མ་རྣམས་དེ་ལྟར་མ་ངེས་ཀྱང་འདིར་ཕྱོགས་གཅིག་ཏུ་འཆད་བདེ་བ་དང༌། དེ་དག་ལས་ཕལ་ཆེར་དབང་བསྐུར་དངོས་གཞི་མ་ཐོབ་ཀྱང་དཀྱིལ་འཁོར་དུ་ཞུགས་པ་ཙམ་གྱིས་དེ་དང་དེའི་བརྟུལ་ཞུགས་འཛིན་དགོས་པའང་ཡོད་པས་ཐོག་མར་སྨོས་པའོ། ། གཉིས་པ་བསྒྲུབ་བྱ་སྡོམ་པ་༼ཝཾ༨༠ན༽བཤད་པ་ལ་གཉིས།
ཐུན་མོང་དང་ཐུན་མོང་མ་ཡིན་པའོ། ། དང་པོ་ནི། སྡོམ་པ་ཐུན་མོང་ལྔའམ་རིགས་དྲུག་ནི། ། མི་བསྐྱོད་ཕྱག་རྒྱ་བླ་མ་རིན་པོ་ཆེ། ། སྦྱིན་པ་རྣམ་བཅུ་འཁོར་ལོར་བཟའ་བ་བཅུ། ། རལ་གྲིར་མཆོད་པ་པདྨར་འགོག་པའི་སྡོམ། ། རྡོར་སེམས་བྱང་ཆུབ་སེམས་ཏེ་དྲང་ངེས་གཉིས། ། འདིར་ཉམས་སུ་བླང་བྱ་སྒྲུབ་པའི་ཚུལ་ཁྲིམས་ལ་སྡོམ་པ། སྤང་བྱ་བཟློག་པའི་ཚུལ་ཁྲིམས་ལ་དམ་ཚིག ། ཞེས་བཞག་པའི་ལུགས་དང༌།
དེ་གོ་ཟློག་པ་དང༌། དེ་གཉིས་དོན་གཅིག་མིང་གི་རྣམ་གྲངས་སུ་བྱེད་པའི་ལུགས་སྲོལ་གསུམ་དུ་ཡོད་པ་དོན་ལ་ཐམས་ཅད་འགལ་བ་མེད་ཀྱང་འཆད་བདེ་བས་སྔ་མའི་དབང་དུ་བྱས་ཏེ། སྡོམ་པའི་སྒྲ་དོན། སམྦརའི་སྒྲ་ལས། ཐ་མལ་སྒོ་གསུམ་བག་ཆགས་དང་བཅས་པ་ཐབས་ཤེས་ཁྱད་པར་ཅན་གྱིས་རྡོ་རྗེ་བཞིའི་ངོ་བོ་སྡོམ་པའི་དོན་ཏེ། དེ་ལ་རྒྱུད་སྡེ་ཐུན་མོང་གི་རིགས་ལྔ་སྤྱི་དང་བྱེ་བྲག་གི་སྡོམ་པ་རྣམས་གོང་དུ་སྨོས་པ་ཉིད་དེ། འམ་ཞེས་པ་ནི་ཚིག་ཕྱི་མ་འབྱེད་པའི་སྒྲའོ། ། འདིར་དཔལ་དུས་ཀྱི་འཁོར་ལོ་ལས་གསུངས་པ་རྒྱལ་བ་རིགས་དྲུག་གི་དམ་ཚིག་ལའང་གཉིས། དང་པོ་དྲང་དོན་ལྟར་ན། མི་བསྐྱོད་པ་སྟེ་རྡོ་རྗེ་རྩེ་ལྔ་པའི་རིགས་ལ་རྡོ་རྗེ་ཐུགས་སྟོང་པ་ཉིད།
དྲིལ་བུ་གསུང་སྙིང་རྗེ་ཆེན་པོ། ཕྱག་རྒྱ་ལྷའི་སྐུ་སྟེ་ལུས་ངག་ཡིད་གསུམ་གྱི་གསང་བ་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ལས་ནམ་ཡང་འདའ་བར་མི་བསྐྱོད་པའི་ངོ་བོ་ཉིད་དུ་གདོད་མ་ནས་གནས་པ་ནི་གཞིའི་དམ་ཚིག ། དེ་རྣལ་འབྱོར་པའི་བློའི་རིམ་པས་ལུས་ངག་ཡིད་གསུམ་རྡོ་རྗེ་གསུམ་དུ་ངོ་འཕྲོད་ཅིང༌། རྣལ་འབྱོར་དུ་མོས་པ་ནི་འཛིན་པ་སྟེ་ཉེར་ལེན་གྱི་རྒྱུའི་སྟེང་ནས་བཞག་པ་དང༌། ལྷན་ཅིག་བྱེད་པའི་རྐྱེན་གྱི་གཙོ་བོ་ནི་བླ་མ་ཡིན་པས་དེ་ཉིད་བསྟེན་ཚུལ་རྣམ་པ་ཐམས་ཅད་ཀྱིས་བསྟེན་དགོས་པ་ནི་འདའ་བྱ་མིན་པའི་དམ་ཚིག ། དེ་ཉིད་གཙོ་བོར་བཟུང་སྟེ་ང་རྒྱལ་བཅགས་༼ཝཾ༨༠བ༽ལ་བསྟེན་པར་བྱེད་པ་ནི་འཛིན་པའི་དོན་ཏོ། ། མཚོན་བྱེད་རྟགས་ཀྱི་རྡོར་དྲིལ་མཚན་ཉིད་དང་ལྡན་པ། ལག་པའི་ཕྱག་རྒྱ་དང་རུས་པའི་ཕྱག་རྒྱ་ལྔ་ལ་སོགས་པ་རྣམས་ཀྱང་ཚུལ་བཞིན་བཅངས། རིན་ཆེན་རིགས་ལ་སྦྱིན་པ་རྣམ་པ་བཅུ་ནི། རིན་ཆེན་ལྕགས་ཟངས་བ་ལང་རྟ། །
གླང་ཆེན་བུ་མོ་ཡུལ་འཁོར་དང༌། ། འདོད་པའི་ཆུང་མ་རང་གི་ཤ། ། སྦྱིན་པ་རྣམ་པ་བཅུ་རུ་འདོད། ། ཅེས་པ་རྣམས་ལས་དང་པོ་བས་དངོས་སུ་སྦྱིན་ནུས་པ་སྦྱིན་ཞིང༌། མི་ནུས་པ་སྨོན་ལམ་གྱི་ཡུལ་དུ་བྱ། འཁོར་ལོའི་དམ་ཚིག་ཤ་ལྔ་བདུད་རྩི་ལྔ་ལ་སོགས་པའི་བཟའ་བའི་དམ་ཚིག་དང༌། དེའི་ཆོས་མཐུན་རྣལ་འབྱོར་དང་མཐུན་པའི་ཁ་ཟས། དེ་ལ་ག་པུར་རྒྱུ་ཡི་ཕྱིར། ། ཤ་ནི་རྟག་ཏུ་བཟའ་བར་བྱ། ། ཁྱད་པར་དུ་ཡང་ཆང་ཉིད་དོ། །
ཞེས་པ་རྣམས་བསྟེན། རལ་གྲིའི་རིགས་ཀྱི་དམ་ཚིག་ཡུལ་མཆོག་ལ་བསོད་ནམས་བསགས་པ་སྟེ་སངས་རྒྱས་བྱང་ཆུབ་སེམས་དཔའ་རྣམས་ལ་མེ་ཏོག་སོགས་མཆོད་པའི་རྣམ་པ་ཇི་སྙེད་པས་མཆོད། པདྨ་རིགས་ཀྱི་དམ་ཚིག་ནི་ཚངས་སྤྱོད་དེ་དབང་བདུན་ཡན་ཆད་དུ་ལོག་གཡེམ་འགོག་པ་དང༌། དབང་གོང་མ་རྣམས་སུ་བུད་མེད་དང་འགྲོགས་པ་ལས་ཀྱང་ཁུ་བ་མི་འཕོ་བའི་འཛག་མེད་ཀྱི་སྡོམ་པ་བསྲུང༌། རྡོ་རྗེ་སེམས་དཔའ་སྟེ་རྡོ་རྗེ་རྩེ་གཅིག་པའི་རིགས་ཀྱི་དམ་ཚིག་ཏུ་དམིགས་མེད་ཀྱི་སྙིང་རྗེ་དང་དོན་དམ་རིག་པའི་ཡེ་ཤེས་ཀྱི་སྟོང་ཉིད་ཟུང་དུ་འཇུག་པའི་བྱང་ཆུབ་ཀྱི་སེམས་བཟུང་བའོ། ། གཉིས་པ་ངེས་དོན་ལྟར་ན། མི་བསྐྱོད་པའི་རིགས་ལ་རྡོ་རྗེ་ཐུགས་ཀྱི་དམ་ཚིག་མི་འགྱུར་བའི་བདེ་བ་དང༌། དྲིལ་བུ་གསུང་གི་དམ་ཚིག་ངག་གཞོམ་མེད་ཀྱི་སྒྲ་དང༌། ཕྱག་རྒྱ་སྐུའི་དམ་ཚིག་ལུས་སྟོང་གཟུགས་སུ་བྱེད་པ་ལ་བསླབ། སློབ་དཔོན་གྱི་དམ་ཚིག་ནི།
སྒྲུབ་པ་པོའི་ཉམས་རྟོགས་ཀྱི་ཁྱད་པར་གྱིས་མོས་གུས་མཆོག་དམན་གྱི་ཁྱད་པར་མ་གཏོགས་རྣམ་པ་འདྲ་བ་ཡིན། རིན་ཆེན་རིགས་ཀྱི་དམ་ཚིག་ནི། རླུང་བཅུ་༼ཝཾ༨༡ན༽དབུ་མར་བཅིངས་པ་དང༌། རྣམ་སྣང་རིགས་ཀྱི་དམ་ཚིག་ནི། ཕུང་པོ་ལྔའི་དྭངས་མ་དང༌། དབང་པོ་ལྔའི་དྭངས་མ་འཛག་མེད་དུ་བྱེད་པ་དང༌། དོན་ཡོད་རིགས་ལ་དྲོད་དང་རྗེས་ཆགས་ཀྱིས་གཏུམ་མོ་འབར་བས་ཐིག་ལེ་ཞུ་བ་དང༌། ལྡོག་སྟེ་བདེ་བས་ཕུང་ཁམས་དབང་ཡུལ་ཚིམས་པར་བྱེད་པ་དང༌། འོད་དཔག་མེད་ཀྱི་རིགས་ལ། སྟོང་གཟུགས་ཕྱག་ཆེན་ལ་བསྟེན་ནས་ཞུ་བདེ་འགྱུར་མེད་དུ་བསྒྲུབ་པ།
རྡོ་རྗེ་སེམས་དཔའི་རིགས་ལ་མི་འགྱུར་བའི་བདེ་བ་དང་རྣམ་ཀུན་མཆོག་ལྡན་ཟུང་འཇུག་ཏུ་བསྒོམ་པ་རྣམས་ཏེ། དེའང་བསྐྱེད་རིམ་པས་དྲང་དོན། རྫོགས་རིམ་པས་ངེས་དོན་ལ་བསླབ་བོ། ། སྤྱིར་གསང་སྔགས་ཀྱི་ལམ་ཐམས་ཅད་ཚོགས་གསུམ་གྱིས་བསྡུས་པའི་ཕྱིར། བསོད་ནམས་ཚོགས་ཀྱི་ཕྱིར་རིན་པོ་ཆེའི་སྦྱིན་པ་དང་ལས་རིགས་ཀྱི་མཆོད་པའི་སྡོམ་པ་གཉིས། ཚུལ་ཁྲིམས་ཀྱི་ཚོགས་ཀྱི་རྒྱུ་འཁོར་ལོའི་དམ་ཚིག ། དངོས་པདྨའི་དམ་ཚིག་གཉིས། ཡེ་ཤེས་ཀྱི་ཚོགས་རྡོ་རྗེ་རྩེ་ལྔ་རྩེ་གཅིག་གཉིས་ཏེ་སྔགས་ཀྱི་དམ་ཚིག་དང་སྡོམ་པ་མཐའ་དག་འདིར་འདུ་བ་ཡིན་ནོ། ། གོ་རིམ་ཡང་ཉམས་ལེན་གྱི་འགྲོས་དང་མཐུན་པར་གནས་པས་ལག་ལེན་དེ་ཁོ་ན་ལྟར་འདེབས་དགོས་ཏེ། རྒྱུད་འདིར་ཞུགས་ནས་ལུས་ཐ་མལ་གྱི་སྣང་ཞེན་བསལ་ཏེ་ལྷའི་སྐུར་བྱ་བ་ཕྱག་རྒྱའི་དམ་ཚིག་དང༌།
ངག་ཐ་མལ་གྱི་སྣང་ཞེན་བསལ་ནས་སྔགས་སུ་བྱ་བ་དྲིལ་བུའི་དམ་ཚིག་དང༌། སེམས་ཐ་མལ་གྱི་རྟོག་པ་བསལ་ནས་སྐབས་གང་ཡང་རུང་བའི་དེ་ཁོ་ན་ཉིད་དུ་བྱ་བ་རྡོ་རྗེའི་དམ་ཚིག་སྟེ། རྣམ་པར་རྟོག་པའི་བློས་བཏགས་པའི་ཕྱིར་རྣམ་ཤེས་ཀྱི་ཕྱོགས་ཀྱི་དམ་ཚིག་དང༌། དེ་ལྟར་ལུས་ངག་ཡིད་གསུམ་སངས་རྒྱས་ཀྱི་རྡོ་རྗེ་གསུམ་དུ་དབང་དུས་སུ་ངོ་སྤྲད་ཅིང་རྣལ་འབྱོར་དུ་བྱས་པས་མངོན་སུམ་གྱི་མཚན་ཉིད་ཅན་དུ་ལུས་སྟོང་གཟུགས། ངག་གཞོམ་མེད་ཀྱི་ནཱ་དའི་རང་སྒྲ། སེམས་བདེ་བ་ཆེན་པོར་མངོན་དུ་གྱུར་པ་སྟེ་དེ་དག་ནི་ཡེ་ཤེས་ཀྱི་ཕྱོགས་ཀྱི་དམ་ཚིག་གསུམ་བཟུང་བ་༼ཝཾ༨༡བ༽ཡིན་ལ། དེ་གཉིས་ཀར་ཡང་ལྷན་ཅིག་བྱེད་རྐྱེན་གྱི་གཙོ་བོ་སངས་རྒྱས་ཀྱི་ཕྲིན་ལས་ཀྱི་བདག་རྐྱེན་བྱེད་པའི་རྡོ་རྗེ་སློབ་དཔོན་ཉིད་བསྟེན་པར་བྱ་བ་སྟེ། མ་རིག་པའི་དངོས་ཀྱི་གཉེན་པོར་འགྱུར་བའི་ཕྱིར་རོ། ། འདི་ནི་གསང་སྔགས་ཀྱི་ལམ་ཐམས་ཅད་ཀྱི་སྙིང་རྩ་ཡིན་ལ་འདི་ལས་ནམ་དུ་ཡང་གཡོ་ཞིང་འཕགས་པར་བྱ་བ་མ་ཡིན་པས་ན་མི་བསྐྱོད་པའི་དམ་ཚིག་ཅེས་བྱའོ། ། དེ་ཉིད་རྣལ་འབྱོར་དུ་བྱས་པ་ལས་མ་རིག་པའི་གཉེན་པོར་འགྱུར་ཞིང༌།
འཁོར་བའི་རྩ་བ་མ་རིག་པ་ཡིན་མོད་ཀྱི་འཁོར་བར་ཡང་སྲིད་འཕེན་པ་པོ་སྲེད་པ་ཡིན་པས། དེའི་གཉེན་པོར་ཕྱི་རོལ་གྱི་འདོད་པ་རྣམས་ལ་མ་ཆགས་པ་ཞིག་དགོས་པས་འདོད་པ་བཅུ་གཞན་ལ་སྦྱིན་ཏེ་མ་ཆགས་པར་བྱ་བ་དང༌། དེ་ལྟ་བུའི་སེམས་རྣལ་འབྱོར་དུ་བྱེད་པ་ལ་ལུས་ཀྱང་དེ་དང་མཐུན་པར་སྦྱངས་པ་ཞིག་དགོས་པས་བཟའ་བའི་དམ་ཚིག་བཅུ་བསྟེན་ཏེ། དེའང་ཟག་མེད་ཀྱི་གཟུགས་ཕུང་སྒྲུབ་པར་བྱེད་པའམ། ཡོན་ཏན་ཁྱད་པར་ཅན་གྱི་མངོན་ཤེས་ལྔས་ཡུལ་སྣང་བའི་བྱ་བ་བྱེད་པའི་ཕྱིར་རྣམ་སྣང་གི་དམ་ཚིག ། དེ་ལྟར་མ་ཆགས་པ་དང་ལུས་ལས་སུ་རུང་བས་སྒོ་གསུམ་དབྱེར་མེད་པའི་རྣལ་འབྱོར་གྱིས་བླ་མ་དེ་བཞིན་གཤེགས་པ་ཐམས་ཅད་ཀྱི་བདག་ཉིད་དུ་སྒྲུབ་པར་བྱེད་པ་ལ་ཚོགས་གསུམ་དགོས་པས་མཆོད་པ་ནི་བསོད་ནམས་ཀྱི་ཚོགས་ཡིན་ལ། དེ་གཟུགས་སྐུའི་རྒྱུ་ཡིན་པས་གཞན་དོན་ལ་མྱུར་བ་ཉིད་ཀྱི་ཕྱིར་མྱུར་འགྲོའི་རྟ་མཆོག་གི་རིགས་དོན་གྲུབ་ཀྱི་དམ་ཚིག ། འཛག་མེད་ནི་ཚུལ་ཁྲིམས་ཀྱི་ཚོགས་ཏེ་འོད་མཐའ་ཡས་པའི་རྒྱུ་ཡིན་པའི་ཕྱིར་འོད་དཔག་མེད་ཀྱི་དམ་ཚིག ། བྱང་ཆུབ་ཀྱི་སེམས་ནི་ཡེ་ཤེས་ཀྱི་ཚོགས་ཏེ་སྟོང་ཉིད་སྙིང་རྗེ་རྩེ་གཅིག་པས་རྡོ་རྗེ་སེམས་དཔའི་དམ་ཚིག་ཏུ་བཞག་པའོ། །
བསྡུས་རྒྱུད་རྣམས་སུ་འབྱུང་བ་ནི་དྲང་དོན་གཙོ་ཆེ་ལ་འདིར་ནི་ངེས་དོན་ཁོ་ནའི་དབང་དུ་བྱས་ཏེ་གོ་རིམ་དང་ངོས་འཛིན་མི་འདྲ་བ་ཡིན་ནོ། །
གཉིས་པ་ནི། ཐུན་མིན་རྡོ་རྗེར་སྲོག་གཅོད་རལ་གྲིར་རྫུན། ། རིན་ཆེན་ནོར་དང་ཆུ་སྐྱེས་བུད་མེད་༼ཝཾ༨༢ན༽འཕྲོག ། འཁོར་ལོར་ཤ་ཆང་གྲི་གུག་མི་སྨད་གཏོང༌། ། སྒྲུབ་པོ་གྲུབ་པའི་ཚོད་སྦྱར་དངོས་སྦས་གཉིས། ། འདིའང་དམ་པ་དང་པོའི་སངས་རྒྱས་ལས་གསུངས་པ་སྟེ། དེ་ལས་དངོས་སྦས་གཉིས་རེར་ཡོད་པ་ལས། རྡོ་རྗེའི་རིགས་དྲང་དོན་དུ་ཇི་སྲིད་འཚོའི་བར་མཚམས་མེད་ལྔ་སོགས་མི་དགེ་བ་བྱེད་པ་དང་ཞིང་བཅུ་ཚང་བའི་ཉམས་པ་ཞི་བའི་ལས་ཀྱིས་གདུལ་མ་ནུས་པ་རྣམས་མི་བསྐྱོད་པའི་ཏིང་ངེ་འཛིན་གྱིས་ཁ་སྦྱོར་ཕྱེ་སྟེ་བསད་པ་དང༌། ངེས་དོན་དུ་སྲོག་ནི་རོ་རྐྱང་གི་རླུང་ཡིན་ལ། དེ་བསད་པ་ནི་དབུ་མར་འགོག་པ་སྟེ།
དབུ་མར་སྲོག་རེངས་པ་ལས་མཐར་ཐུག་པ་གཙུག་ཏོར་དུ་རླུང་སེམས་བརྟན་པ་ལ་བྱ་ཞིང༌། དེས་ཁུ་བ་སྟེང་དུ་བགྲོད་དེ་དངོས་ས་བཅུ་གཉིས་པ་དང་རྗེས་མཐུན་ལས་དང་པོ་བས་ཁུ་བ་སྟེང་དུ་འཆིང་བ་ལ་བསླབ་པའོ། ། རལ་གྲིའི་རིགས་ལ་དྲང་དོན་དུ་ལམ་མ་ཡིན་པར་ལྟུང་བ་བདེན་པར་སྨྲས་ཀྱང་ཡིད་མི་རྟོན་པ་རྣམས་ཆོས་མ་ཡིན་པ་ལས་བཟློག་པའི་སླད་དུ་རྫུན་སྨྲ་བ་དང༌། ངེས་དོན་དུ་བདེན་པའི་ཚིག་ནི་རིས་བཅས་གཉིས་ཆོས་རྣམས་ཡིན་ལ། བདེན་པ་མིན་པ་རབ་ཏུ་མི་གནས་པའི་ཆོ་ག་གསུང་རྣམ་པ་ཐམས་ཅད་པ་སྙིང་གར་གཞོམ་དུ་མེད་པའི་རང་སྒྲའི་ངོ་བོར་གནས་ཏེ། དངོས་ས་ལྔ་པ་དང་དྲུག་པ་ཡིན་ལ། ལས་དང་པོ་བས་གཞོམ་མེད་ཀྱི་རང་སྒྲ་ཐོས་པའི་ཐབས་སོར་སྡུད་སྒོམ་པའོ། ། རིན་པོ་ཆེའི་རིགས་ལ་དྲང་དོན་དུ་ནོར་ལ་སྲེད་ཅིང་བརྐམ་པས་རྒྱུད་བཅིངས་པ་དག་ཡི་དྭགས་ཀྱི་འགྲོ་བ་ལས་བཟློག་པའི་སླད་དུ་མ་བྱིན་པར་བླངས་ཏེ་འཕྲོག་ལ། དེ་ཉིད་ཚོགས་ཀྱི་སླད་དུ་གཞན་ལ་སྦྱིན་པ་དང༌། ངེས་དོན་དུ་གཞན་ནི་རྡོ་རྗེ་སེམས་དཔའ་སྟེ་དེའི་ནོར་རིན་པོ་ཆེ་དང་མཚུངས་པའི་འགྱུར་མེད་ཀྱི་བདེ་བ།
གང་ལས་དབྲོག་ན་སྟོང་གཟུགས་དང་གཉིས་མེད་དུ་བྱ་བ་གནས་མགྲིན་པར་དངོས་ས་བརྒྱད་པ་ལ་སྟེ། ལས་དང་པོ་བས་མི་འགྱུར་བའི་བདེ་ཆེན་གྱི་ལམ་སྒོམ་པའོ། ། པདྨའི་རིགས་ལ་དྲང་དོན་དུ་བུད་མེད་ལ་སྲེད་ཅིང་ཆགས་པས་དུད་༼ཝཾ༨༢བ༽འགྲོར་སྐྱེ་བ་བཟློག་པའི་དོན་དུ་བུད་མེད་དབྲོག་པ་དང༌། ངེས་དོན་དུ་གཞན་གྱི་བུད་མེད་སྟོང་གཟུགས་ཕྱག་རྒྱ་ཆེན་མོ་ཡིན་ལ། འཕྲོག་པ་ནི་དེ་མངོན་དུ་བྱེད་པ་སྟེ་དངོས་ས་དགུ་པ་བཅུ་པ་གཉིས་དང༌། ལས་དང་པོ་བས་སྟོང་གཟུགས་ཀྱི་ལམ་ལ་བསླབ་པའོ། ། འཁོར་ལོའི་རིགས་ལ་དྲང་དོན་དུ་རིགས་ཀྱིས་དྲེགས་ཤིང་ང་རྒྱལ་བ་གཞིག་པའི་སླད་དུ་ཆང་དང་སྒྲོན་མ་ཞེས་པ་ཤ་ལྔ་དང་བདུད་རྩི་ལྔ་ལ་བསྟེན་པ་དང༌། ངེས་དོན་དུ་ཆང་ནི་ལྷན་ཅིག་སྐྱེས་པའི་ཡེ་ཤེས། ཤ་ལྔ་ནི་རྣམ་པ་གཞན་པའི་དབང་པོ་ལྔ། བདུད་རྩི་ལྔ་ནི་སངས་རྒྱས་ལྔ།
བཟང་པོའི་ཡུལ་ཞེས་གསུངས་པ་ནི་རྣམ་པ་གཞན་པའི་ཡུལ་ལྔ་སྟེ། བཤང་གཅི་ཁུ་བའི་དྭངས་མ་ལྟེ་བར་ལུགས་ཟློག་ཏུ་བརྟན་པ་དངོས་ས་བཞི་པ། ལས་དང་པོ་བས་སོར་བསམ་གྱི་ཡན་ལག་ལ་བསླབ་པའོ། ། གྲི་གུག་གི་རིགས་དྲང་དོན་དུ་ལས་རྒྱའི་དངོས་གྲུབ་ཀྱི་སླད་དུ་བུད་མེད་རྣམ་པར་མི་སྨད་ཅིང་གཏོང་བ་ཆེན་པོ་རང་ལུས་སྦྱིན་པར་གཏོང་བར་བྱ་བ་དང༌། ངེས་དོན་དུ་མི་འགྱུར་བའི་བདེ་བའི་རྒྱུར་མཁའི་པདྨར་བསྲུབས་པ་ལས་ཁུ་བ་མི་འཕོ་བ་ཚངས་པར་སྤྱོད་པའི་སྡོམ་པ་ལ་གནས་པ་སྟེ། དངོས་གསང་བའི་འཁོར་ལོར་ཁུ་བ་བརྟན་པས་ས་དང་པོ་དང༌། ལས་དང་པོ་བས་བྱེད་བཅིངས་ཀྱི་སྦྱོར་བས་རྡོ་རྗེ་བྱང་སེམས་གསང་བར་བརྟན་པ་ལ་བསླབ་ཅིང༌། བུ་དང་ཆུང་མ་སོགས་དང་ལྷན་ཅིག་རང་གི་ལུས་ཀྱང་གཏོང་བར་བྱའོ། ། དེ་དག་ཀྱང་ནུས་པ་མ་ཐོབ་པའི་སྒྲུབ་པ་པོ་རྣམས་དང་ཏིང་ངེ་འཛིན་གྱི་ཡན་ལག་ལ་བརྟེན་ནས་མངོན་ཤེས་ལྔ་ལ་སོགས་པ་ཐོབ་པའི་གྲུབ་པ་རྣམས་ཀྱི་རྒྱུད་ཚོད་དང་སྦྱར་ཏེ་དངོས་བསྟན་དང་སྦས་དོན་གཉིས་སུ་དགོངས་ནས་གསུངས་པ་སྟེ། མངོན་ཤེས་མ་ཐོབ་པར་ཞི་རྒྱས་དབང་དགུག་མ་གཏོགས་སྲོག་གཅོད་སོགས་དྲག་པོའི་ལས་མི་བྱ་བར་གསུངས་པས།
གྲུབ་པ་ཐོབ་པ་རྣམས་ཀྱིས་དངོས་དང༌། ལས་དང་པོ་བ་རྣམས་ཀྱིས་བསམ་པའི་སྒོ་ནས་དང༌། རྣལ་འབྱོར་པ་རྣམས་ཀྱིས་ཇི་ལྟར་རིགས་པར་༼ཝཾ༨༣ན༽བློ་ཚོད་དང་སྦྱར་ཏེ་བྱ་བ་ཡིན་ནོ། ། འདི་ལ་ལུས་སོགས་གཏོང་བ་ནི་བསོད་ནམས་ཀྱི་ཚོགས་དང༌། བུད་མེད་ལ་མི་སྨད་པ་ཚུལ་ཁྲིམས་ཀྱི་ཚོགས་དང༌། བདུད་རྩི་ལྔ་སོགས་བརྟེན་པ་ཡེ་ཤེས་ཀྱི་ཚོགས་སུ་གསུངས་སོ། ། འདིར་རྒྱལ་བ་གཉིས་པ་རང་བྱུང་ཞབས་ཀྱིས་རྒྱུད་སྡེ་སྤྱི་འགྲོའི་དབང་དུ་མཛད་དེ་དམ་ཚིག་རྒྱ་མཚོ་ལས། ཁྱད་པར་བླ་མེད་སྡོམ་པ་ནི། ། རྡོ་རྗེའི་རིགས་ལ་སྲོག་གཅོད་དེ། ། ཞིང་བཅུ་རླུང་དང་རྟོག་པར་གསུངས། །
རིན་ཆེན་རིགས་ལ་མ་སྦྱིན་ལེན། ། ནོར་དང་བུད་མེད་ཐེག་པ་ཆེ། ། གཞན་དང་རང་དོན་སྒྲུབ་བྱེད་པའོ། ། པདྨ་རིགས་ཀྱི་དམ་ཚིག་མཆོག ། ལས་ཆོས་དམ་ཚིག་ཕྱག་རྒྱ་ཆེ། ། བུད་མེད་ཡིན་ཏེ་བསྟེན་པའོ། ། ལས་ཀྱི་རིགས་ནི་རྫུན་དུ་སྨྲས། ། བདག་དང་སེམས་ཅན་མི་དམིགས་པར། ། མྱ་ངན་འདས་ལ་འགོད་པར་གྲགས། ། འཁོར་ལོའི་རིགས་ལ་ཤ་ལྔ་དང༌། །
ཆང་དང་ཡུལ་ཀུན་བསྟེན་པ་སྟེ། ། ཕྱི་ནང་གསང་བའི་རིམ་པ་ཡིས། ། མ་ཉམས་སྤྱོད་པ་བླ་ན་མེད། ། ཅེས་གསུངས་སོ། ། གསུམ་པ་སྤང་བྱ་དམ་ཚིག་བཤད་པ་ལ་བཞི། རྩ་བའི་ལྟུང་བ། ཡན་ལག་གི་ལྟུང་བ། ཕྲ་མོ་ཉེར་བརྒྱད། ཞར་བྱུང་དབང་བཞིའི་དམ་ཚིག་བཤད་པའོ། ། དང་པོ་ནི།
དམ་ཚིག་རྩ་བའི་ལྟུང་བ་བཅུ་བཞི་སྟེ། ། སློབ་དཔོན་བརྙས་དང་བཀའ་འདས་སྤུན་ལ་ཁྲོ། ། བྱམས་བཏང་བྱང་སེམས་སྤོང་དང་ཆོས་ལ་སྨོད། ། གསང་སྒྲོགས་ཕུང་པོར་བརྙས་དང་སོམ་ཉི་ཟ། ། གདུག་ལ་བྱམས་ལྡན་དེར་རྟོག་སེམས་སུན་འབྱིན། ། དམ་ཚིག་རྙེད་འདོར་བུད་མེད་སྨོད་པའོ། ། དེའང་དམ་ཚིག་གི་སྐད་དོད་ས་མ་ཡ་ནི། ཇི་སྐད་དུ། ས་མ་ཡ་མཉམ་ཇི་བཞིན་སྤྱོད། ། གྲུབ་པའི་མཐའ་དང་ཕུན་སུམ་ཚོགས། །
ཁྲིམས་བཅའ་གཞན་ཡང་རྒྱས་པར་བསྟན། ། བརྡ་དང་དུས་དང་སྐད་རྣམས་ལའོ། ། ཞེས་དོན་བཅུ་ལ་འཇུག་པར་བཤད་པ་ལས། སྐབས་འདིར་ཇི་བཞིན་པར་སྤྱོད་པ་དང༌། དམ་པའི་ཚིག་༼ཝཾ༨༣བ༽གིས་ཁྲིམས་སུ་བཅས་པ་དེ་ལས་འདར་མེད་པའི་དོན་སོགས་སུ་བཟུང་བར་བྱ་སྟེ། དེ་ལ་ཕྱིར་བཅོས་དང་མ་འབྲེལ་ན་མནར་མེད་སོགས་སུ་ལྟུང་བའི་རྩ་བར་གྱུར་པས་རྩ་བའི་ལྟུང་བ་ཞེས་གྲགས་པ་ནི་བཅུ་བཞི་སྟེ། རྩ་ལྟུང་དང་པོའི་ཡུལ་རྡོ་རྗེ་སློབ་དཔོན་ལའང༌། དམ་ཚིག་བཟླས་པ་སྦྱིན་པ་དང༌། ། འཆད་བྱེད་མན་ངག་སྟོན་པ་དང༌། ། དབང་བསྐུར་བ་དང་ལས་བྱེད་པ། །
སློབ་དཔོན་དྲུག་ཏུ་རབ་ཏུ་བརྗོད། ། ཅེས་གསུངས་པ་ལས་གཙོ་བོར་གྱུར་པ་དབང་བསྐུར་རྒྱུད་བཤད་མན་ངག་ཕོག་པ་དང༌། ཁྱད་པར་དེ་ཁོ་ན་ཉིད་ཀྱི་ཡེ་ཤེས་མཚོན་པར་མཛད་པ་ནི་དཔལ་ལྡན་བླ་མ་ཞེས་བྱ་སྟེ་དེའི་ཐུགས་དཀྲུགས་སམ་དེ་ལ་རྡེག་འཚོག་སྐུར་འདེབས་ལོག་ལྟ་སོགས་སྒོ་གསུམ་གང་ཡང་རུང་བས་སྤྱོས་ཤིང་བརྙས་ན་རྩ་ལྟུང་དང་པོར་གྱུར་ཏེ། དེའང་ཡུལ་བླ་མ་དམ་པ་ཡིན་པ། མི་དགེ་བ་སྤྱད་ན་དེ་མི་དགྱེས་པར་ཤེས་པ། ལས་ལུས་ངག་གི་རྣམ་པར་རིག་བྱེད་དུ་བླ་མའི་དངོས་སུ་ཐོན་པར་སྤྱད་པ། གཞན་དོན་དུ་འགྱུར་བ་སོགས་ཀྱི་དགོས་པ་མེད་པར་རང་དོན་ལྷུར་བླངས་པ། ཕྱི་ནས་སྦྱོང་སེམས་མེད་པ་སྟེ་ཡན་ལག་དྲུག་དང་ལྡན་ན་རྫོགས་པའོ། ། དབང་བསྐུར་བ་སོགས་གསུམ་ཀའམ་གཉིས་སམ་གཅིག་ལྡན་གྱིས་ལྟུང་བའི་ཡུལ་ལས་ལྕི་ཡང་གསུམ་ལ་སོགས་པའང་དབྱེར་ཡོད་དོ། ། གཉིས་པ་བཀའ་ལས་འདས་པ་ནི།
སྤྱིར་རྒྱལ་བའི་བཀའ་ལས་འདས་པར་བཤད་དེ། རང་གི་བློ་དང་མ་འཚམས་ཀྱང་སྨོད་ཅིང་སྤངས་ན་འདིར་གྱུར་ཏེ། དེའང་ཐེག་ཆེན་གྱི་ཆོས་སྤངས་ན་ཕམ་པ། རང་འདོད་ཀྱི་བཀའི་ཚིག་དང་མི་མཚུངས་པའི་བཀའ་གཞན་ལ་སྡང་ན་སྦོམ་པོ། སྒྲོ་སྐུར་ཆུང་ངུ་ནི་ཉེས་བྱས་སུ་འགྱུར་ལ། བྱེ་བྲག་ཏུ། བླ་མ་དེས་རང་ལ་མི་དགེ་བཅུ་སོགས་ལས་བཟློག་པའི་ཆེད་དུ་གདམས་པ་ལས་ལྐོག་ཏུ་དེ་དག་སྤྱད་ནས་བཀའ་དེ་འགོངས་ན་རྩ་ལྟུང་དུ་གྱུར་ཏེ། ཡན་ལག་བླ་མ་དམ་པ་ཡིན་པ། སྤྱད་ན་མི་དགྱེས་པར་ཤེས་པ། ལྐོག་ཏུ་ལུས་ངག་གིས་སྤྱད་པ།
གོང་སྨོས་ཡན་ལག་ཕྱི་མ་༼ཝཾ༨༤ན༽གསུམ་མཚུངས་པ་ལས་རྫོགས་པའོ། ། གསུམ་པ་སྤུན་ལ་ཁྲོས་པ་ནི། ཡུལ་སྤུན་ལའང་སྤྱིར་སངས་རྒྱས་ཀྱི་བསྟན་པ་ལ་ཞུགས་པ་ཐམས་ཅད། ཉེ་བ་ཐེག་ཆེན་སེམས་བསྐྱེད་དང་ལྡན་པ། ཁྱད་པར་སྔགས་ཀྱི་ཐེག་པར་ཞུགས་ཤིང་སྔགས་སྡོམ་དང་ལྡན་པ། དེ་ལས་ཀྱང་ཁྱད་པར་བླ་མ་གཅིག་གིས་དབང་བཞི་རྫོགས་པར་བསྐུར་བའི་རྡོ་རྗེའི་སྤུན་ཏེ། རྒན་ནམ་གཞོན་ཡང་རུང་ལུས་ངག་ཡིད་གསུམ་གྱི་སྒོ་ནས་ཁྲོས་པས་མི་བསྔགས་པ་བརྗོད་པ་དང་རྡེག་བརྡུང་སོགས་བྱས་ན་རྩ་ལྟུང་དུ་འགྱུར་རོ། ། དེའི་ཡན་ལག་ཡུལ་དེར་ངེས་པ། དེ་ལ་ཁྲོས་ན་མི་དགའ་བར་ཤེས་པ། ལུས་ངག་གིས་ཐོན་པར་ཁྲོས་པ།
ཡན་ལག་ཕྱི་མ་གསུམ་མཚུངས་པ་ལས་འགྱུར་རོ། ། སློབ་དཔོན་ཡེ་ཤེས་ཞབས་ཀྱིས་སྤུན་གྱི་དབྱེ་བ་ལྔར་བཤད་པ་དང༌། དུས་འཁོར་ལས་སྤྱིར་སེམས་ཅན་ཐམས་ཅད་རིང་བའི་སྤུན་སོགས་སྤུན་བདུན་གྱི་དབྱེ་བར་གསུངས་པ་ལས་ཕྱི་མ་རྣམས་རིམ་པར་ལྕི་བའོ། ། བཞི་པ་བྱམས་པ་བཏང་བ་ལ་ཚུལ་བཞི་སྟེ། ཆུ་ལ་རི་མོ་བྲིས་པ་ལྟ་བུ། བྱེ་མ་ལ་རི་མོ་བྲིས་པ་ལྟ་བུ། ས་གས་པ་ཆུས་བགས་ཀྱིས་སྦྱར་བ་ལྟ་བུ། རྡོ་ཆག་པའམ་ཤིང་ཐོག་ས་ལ་ལྟུང་བ་སླར་ལྷན་དུ་མེད་པ་ལྟ་བུའི་དུས་མྱུར་བུལ་རིམ་པས་བཏང་བ་རྣམས་ལས། འགའ་ཞིག་ཕྱི་མ་གཉིས་འདིའི་གཞིར་འཆད་ཀྱང༌། དོན་ལ་ཕྱི་མ་སླར་བཅོས་སུ་མེད་པ་སེམས་ཅན་གཅིག་གི་ཡུལ་ལའང་འདི་ལ་ཕན་ནམ་དུའང་མི་འདོགས་སྙམ་དུ་བྱང་ཆུབ་ཏུ་འགོད་པར་འདོད་པའི་སེམས་བཏང་ན་རྩ་ལྟུང་དུ་གྱུར་ཏེ།
ཡན་ལག་ཡུལ་སེམས་ཅན། དེ་ལ་ནམ་ཡང་ཕན་པར་མི་སེམས་པ། སླར་སྦྱོང་སེམས་མེད་པ་སྟེ་གསུམ་གྱིས་རྫོགས་པའོ། ། ལྔ་པ་རྟེན་ཀུནྡ་ལྟ་བུའི་བྱང་ཆུབ་ཀྱི་སེམས་ཉམས་པ་སྟེ། འགྲེལ་ཆེན་དུ། དེ་ཁོ་ན་ཉིད་མི་ཤེས་པར་དབང་པོ་གཉིས་སྦྱོར་གྱི་བདེ་བས་སངས་རྒྱས་ཐོབ་པར་འདོད་པའི་བློས་ཁུ་བ་བཏང་ན་འདའ་སྟེ་རྩ་བའི་ལྟུང་བ་ལྔ་༼ཝཾ༨༤བ༽པར་འགྱུར་རོ། ། ཞེས་འབྱུང་བས་རྩ་ལྟུང་གི་ངོ་བོ་བསྟན་ཏེ། དེའང་ཆོས་ཐམས་ཅད་ཀྱི་རྩ་བ་ཀུན་རྫོབ་དང་དོན་དམ་གྱི་བྱང་ཆུབ་སེམས་གཉིས་ལས་སངས་རྒྱས་ཀྱི་སྐུ་གཉིས་འགྲུབ་པར་འགྱུར་བ་ལས་གཟུགས་སྐུའི་རྒྱུ་ཀུན་རྫོབ་བྱང་སེམས་ཀུནྡ་ལྟ་བུ་དེ་ཉིད་ཡིན་པས་དེ་ཉམས་པ་ལྟུང་བའི་ངོ་བོའོ། ། ཡན་ལག་ཤེས་རབ་ཆེན་པོས་དེ་ཁོ་ན་ཉིད་མི་འགྱུར་བའི་བདེ་བ་མི་ཤེས་པ། འགྱུར་བའི་བདེ་བ་འཆོར་བས་སངས་རྒྱས་འཐོབ་པར་འདོད་པ།
གསང་སྔགས་དབང་གི་རྫས་དང༌། ཤེས་རབ་ཡེ་ཤེས་ཀྱི་དབང་གཞན་ལ་བསྐུར་བའི་བདེ་བའི་རྐྱེན་མིན་པ། བདུད་རྩི་རིལ་བུ་སོགས་ཀྱི་ཆེད་མ་ཡིན་པ་སྟེ་ཡན་ལག་ལྔས་རྩ་ལྟུང་དུ་འགྱུར་རོ། ། དྲུག་པ་ནི། སྤྱིར་རྙེད་བཀུར་འདོད་པས་གྲུབ་མཐའ་གཞན་ལ་སྨོད་པ་སྟེ། ཐེག་ཆེན་གྱི་མདོ་སྡེ་སྨད་ན་སྦོམ་པོ། ཐེག་དམན་ལ་ཉེས་བྱས། ཕྱི་རོལ་པ་སོགས་ལ་ཕྲ་མོའི་ཉེས་བྱས། དེ་དག་འདུལ་བའི་བསམ་པས་སྨད་ན་ཉེས་པ་མེད་པའི་སྟེང་བསོད་ནམས་ཐོབ་པར་གསུངས་ལ། བྱེ་བྲག་ཏུ་ནང་པའི་གྲུབ་མཐའ་སྔགས་དང་ཕ་རོལ་ཏུ་ཕྱིན་པ་གཉིས་རྒྱུ་འབྲས་ཀྱི་འབྲེལ་བར་ཡོད་དེ།
འཁོར་ལོ་རིམ་པ་གསུམ་ལས་དང་པོར་གང་ཟག་གི་བདག་མེད་དང་གཟུང་བ་དོན་སྤྱི་བདེན་མེད་དུ་རྟོགས་པར་བསྟན་ལ། བར་པར་ཆོས་ཐམས་ཅད་སྨྲ་བསམ་བརྗོད་པ་ལས་འདས་པའི་སྟོང་པ་ཉིད་དུ་རྟོགས་པར་བསྟན། ཕྱི་མར་ཉམས་ལེན་གྱི་ངོ་བོར་སོ་སོ་རང་རིག་དང་འཆད་པའི་སྒོར་སེམས་འོད་གསལ་བ་རྟོགས་པར་བསྟན་ལ། དེ་འདྲ་བ་དེ་རྒྱུད་སྡེ་བཞིའི་རིམ་པས་མཐར་བདེ་སྟོང་ཟུང་འཇུག་གི་ཨེ་ཝྃ་རོ་མཉམ་དུ་རྟོགས་པར་བསྟན་པའི་ཕྱིར་མཐར་ཐུག་དེ་ཁོ་ན་ཉིད་གཅིག་པ་ལ། སྔགས་ཀྱི་ངེས་དོན་གྱི་སྙིང་པོ་ཅན་གྱི་ཤེར་ཕྱིན་ཟབ་མོ་ལ་དམན་པར་བལྟས་ཏེ་སྨོད་ན་རྩ་ལྟུང་དྲུག་པར་གྱུར་ཏེ། ཡན་ལག་ངེས་དོན་སྔགས་སུ་གནས་པའི་ཤེར་ཕྱིན་དང་སྔགས་མཆོག་དམན་༼ཝཾ༨༥ན༽ཏུ་བཟུང་ནས་སྨོད་ཚིག་དངོས་སུ་བརྗོད་པ། དེ་ལེགས་བཤད་དུ་འཛིན་པ། ཕར་ཕྱིན་ཐེག་པ་ཁོ་ནར་འཆེལ་བ་དྲང་བའི་ཆེད་སོགས་མ་ཡིན་པ་སྟེ་ཡན་ལག་གསུམ་གྱིས་རྫོགས་པའོ། ། བདུན་པ་ནི། མ་སྨིན་པའི་མི་ལ་གསང་བ་སྦྱིན་པ་སྟེ།
དབང་གིས་མ་སྨིན་ཞིང་ཉན་ཐོས་སོགས་ཀྱི་ཐེག་པར་འཆེལ་བ། གསང་བའི་གཏམ་ཐོས་ན་སྐྲག་ཅིང་མ་གུས་པར་འགྱུར་བའི་རིགས་ཅན་ལ་བདེ་བ་ཆེན་པོའི་གསང་བ་བསྒྲགས་ན་བདུན་པར་འགྱུར་ཏེ། ཡན་ལག་མ་སྨིན་པའི་ཉན་རང་གི་རིགས་གསང་བ་ཐོས་ན་སྐྲག་ཅིང་མི་གུས་པར་འགྱུར་བའི་རིགས་ཅན་ཡིན་ལ། དེ་ལ་བདེ་བ་ཆེན་པོའི་གསང་བ་བསྒྲགས་པ། ཡན་ལག་ཕྱི་མ་གཉིས་འདྲ་སྟེ་དེས་རྫོགས་སོ། ། དཱ་རི་ཀ་པས་བདེ་ཆེན་གྱི་གསང་བ་བསྒྲགས་ན་མཆོག་གི་དངོས་གྲུབ་ཀྱི་བར་ཆད་དུ་འགྱུར་ཞིང༌། གསང་སྔགས་སྤྱིའི་གསང་བ་བསྒྲགས་ན་ཐུན་མོང་གི་དངོས་གྲུབ་ཀྱི་བར་ཆད་དུ་འགྱུར་བར་བཤད་དོ། ། འདིར་མ་སྨིན་པ་ལ་བཞི་སྟེ། ཆོས་ལ་ཁོང་ཁྲོ་བའི་ལོག་ལྟ་ཅན་རྒྱུས་མ་སྨིན་པ། བདག་ཏུ་ལྟ་བ།
འཁོར་བ་ལ་སྐྱོ་བ། སེམས་ཅན་གྱི་དོན་མི་བྱེད་པ་གསུམ་རྐྱེན་གྱིས་མ་སྨིན་པ་སྟེ་འདོད་ཆེན་མུ་སྟེགས་ཉན་རང་གི་སྒྲིབ་པ་བཞིའོ། ། མ་སྨིན་པ་རིམ་པ་ལྟར་གོང་མ་རྣམས་གསང་དགོས་པར་གསུངས་སོ། ། བརྒྱད་པ་ཕུང་པོ་ཉོན་མོངས་པ་ནི། སྤྱིར་རང་གཞན་གྱི་ཕུང་ཁམས་སྐྱེ་མཆེད་ཐམས་ཅད་ལ་མི་བརྙས་ཏེ་གཟུགས་སྐུ་དྲི་བཅས་ཡིན་པས་སོ། ། བྱེ་བྲག་ཏུ། བུམ་དབང་གིས་ཕུང་སོགས་སངས་རྒྱས་ཀྱི་ངོ་བོར་ངོ་སྤྲད་པ་ཉིད་འདོད་ཡོན་གྱིས་མཉེས་པར་མཆོད་པ་ལས་རྟེན་བདེ་བ་འཕེལ། དེས་བརྟེན་པ་ཡེ་ཤེས་དེ་ཁོ་ན་ཉིད་མངོན་དུ་འགྱུར་བ་ཡིན་པ་ལ། ཕུང་པོ་ཀུན་འབྱུང་གི་གཙོ་བོར་བཟུང་སྟེ་མཚོན་གྱིས་བཅད་པ་དང༌། མེར་སྲེག་པ་སོགས་ཀྱི་དཀའ་སྤྱད་དང༌།
སྨྱུང་གནས་ལ་སོགས་པའི་དཀའ་ཐུབ་ཀྱིས་ལུས་གདུང་བར་བྱེད་ན་རྩ་ལྟུང་དུ་གྱུར་ཏེ། ཡན་ལག་ཕུང་སོགས་དེ་དག་ཏུ་ཤེས་པ་ཤེས་བཞིན་དུ་ལུས་གདུང་༼ཝཾ༨༥བ༽བར་བྱེད་པ། ཡན་ལག་ཕྱི་མ་གཉིས་སྔ་མ་དང་འདྲ་བ་སྟེ་བཞིས་རྫོགས་སོ། ། དེ་ལྟ་ན་རྒྱུད་སྡེ་མང་པོར་སྨྱུང་བར་གནས་པར་གསུངས་པ་དེ་དག་ཅི་ཞེ་ན། དེ་ནི་ལུས་གདུང་བར་བྱེད་པའི་ཆེད་དུ་མ་ཡིན་ཏེ། ལྷ་མཉེས་པར་བྱེད་པའི་གཙང་བྱེད་དམ། ནང་གི་ཁྲུས་ཀྱི་ཡན་ལག་ཡིན་པས་དེ་ལ་ནི་ཉེས་པ་མེད་ཀྱི་སྟེང་དུ་ཕན་ཡོན་ཆེའོ། ། དགུ་པ་ནི། སྤྱི་ལྟར་ན། བདེན་པ་གཉིས་ལས་དོན་དམ་བདེན་པར་སོམ་ཉི་ཟ་བ་རྩ་ལྟུང་བཅུ་གཅིག་པར་བཤད་ཅིང༌།
འདིར་སྔ་མ་ཆོས་ཐམས་ཅད་ཆུ་ཟླ་ལྟ་བུར་རང་བཞིན་མེད་པར་སྣང་ཙམ་པ་ཀུན་རྫོབ་ཀྱི་བདེན་པ་རྟེན་ཅིང་འབྲེལ་བར་འབྱུང་བ་ལ་ལོག་པར་རྟོག་པ་སྟེ། སེམས་ཅན་སངས་རྒྱས་སུ་འགྱུར་བ་དང༌། སངས་རྒྱས་ལ་རྟོག་པ་མེད་ཅིང་མཁྱེན་པའི་ཡེ་ཤེས་མངའ་བ་འགལ་འདུར་བཟུང་བ་སོགས་ཡིན་པར་བཤད་ལ། བྱེ་བྲག་ཏུ། དག་པའི་ཆོས་ཀྱི་སྤྱི་དོན་སྟོང་པ་ཉིད་ལ་སོགས་པ་སྟོང་ཉིད་ལ་མི་མོས་ཤིང་ཡིད་གཉིས་ཟ་བ། སྤྲོས་བཅས་དང་དུ་ལེན་པས་རྩ་ལྟུང་དུ་འགྱུར་རོ། ། ཡན་ལག་ཡུལ་དག་པའི་ཆོས་སྟོང་པ་ཉིད་ལ། བསམ་པ་མི་མོས་ཤིང་སྤྲོས་བཅས་དང་དུ་ལེན་པ། ཡན་ལག་ཕྱི་མ་གཉིས་མཚུངས་ཏེ་བཞིས་རྫོགས་སོ། ། བཅུ་པ་ནི།
སྤྱི་ལྟར་ན། བདུད་དང་མུ་སྟེགས་ཕྱིར་རྒོལ་དྲེགས་པ་ཅན་བྱམས་པས་མི་འདུལ་བའི་གདུག་པ་ཅན་ལ་བྱམས་པར་བྱེད་པ་ཡིན་ལ། བྱེ་བྲག་ཏུ། ལས་རྒྱ་གཙོ་བོར་གྱུར་པའི་སེམས་ཅན་ལ་ཁ་ཞེ་མི་མཐུན་པའི་གཡོ་སྒྱུའི་བྱམས་པ་བྱས་པ་ལས་ལྟུང་བར་གྱུར་ཏེ། ཡན་ལག་ཡུལ་ཕྱག་རྒྱ་གཙོ་བོར་གྱུར་པའི་སེམས་ཅན་ལ། བསམ་པ་ཞེ་གནག་ཅིང་ཁ་འཇམ་པའི་སྒྱུའི་བྱམས་པ་བྱེད་པ། ཕྱི་མ་གཉིས་མཚུངས་པའི་ཡན་ལག་བཞི་རྫོགས་སོ། ། གཞན་དུ་གོང་སྨོས་ལྟར་གདུག་པའི་སེམས་ཅན་ཕྲིན་ལས་དྲག་པོས་ཚར་བཅད་བྱ་ཡིན་པ་ལ། དེ་ལྟར་མ་བྱས་ན་ལྟུང་བར་བཤད་མོད། འདིར་ནི་དབང་གསུམ་པའི་མི་མཐུན་ཕྱོགས་ལ་བཞག་དགོས་པས་འདི་ཉིད་དོ། །
བཅུ་གཅིག་པ་ནི། སྤྱིར་ཐ་སྙད་ལས་འདས་༼ཝཾ༨༦ན༽པའི་ཡུལ་ལ་སྒྲོ་སྐུར་བྱེད་པ་སྟེ་ཆོས་ཐམས་ཅད་ཆོས་ཉིད་དེ་བཞིན་ཉིད་དང༌། ཆོས་ཉིད་ཁོ་ན་ཆོས་ཐམས་ཅད་ཀྱི་རང་བཞིན་ཡིན་པ་དེ་ལྟར་མ་རྟོགས་ཏེ་ཡོད་མེད་ཡིན་མིན་སོགས་རྟོག་གེའི་བློས་ཁ་ཚོན་གཅོད་པ་དང༌། བྱེ་བྲག་ཏུ། སངས་རྒྱས་ཀྱི་སྐུ་གསུང་ཐུགས་ཀྱི་བདག་ཉིད་མི་འགྱུར་བའི་བདེ་བ་འཇིག་རྟེན་ན་དཔེར་བྱ་བ་ཐམས་ཅད་ལས་འདས་པ་མིང་སོགས་དང་བྲལ་བ་དང༌། བདེ་བ་དེ་སྦྱིན་པ་མོ་དེ་ཉིད་ཀྱི་སྣང་ཆ་རྣམ་པ་ཐམས་ཅད་པའི་སྟོང་པ་ཉིད་ལ་རྟོག་ཅིང་ཐེ་ཚོམ་ཟ་བར་གྱུར་ཏེ། ཡན་ལག་ཡུལ་འགྱུར་དེ་གཏན་མ་ཡིན་པའི་འགྱུར་མེད་ཀྱི་བདེ་བ་ལ། དེ་ལས་གཞན་དུ་དེ་ཁོ་ན་ཉིད་རྟོགས་པ། ཕྱི་མ་གཉིས་མཚུངས་ཏེ་ཡན་ལག་བཞིས་རྫོགས་སོ། ། བཅུ་གཉིས་པ་ནི།
སྤྱིར་དད་ལྡན་སེམས་ཅན་སུན་མི་འབྱིན་པ་སྟེ། དད་ལྡན་སྔགས་ལས་ལྡོག་ན་ཕམ་པ། མདོ་དང་ཉན་ཐོས་ལས་ལོག་ན་སྦོམ་པོ། རེ་ཞིག་ལྡོག་ན་ཉེས་བྱས་སུ་བཤད་ཅིང༌། བྱེ་བྲག་ཏུ། དག་པའི་སེམས་ཅན་ནི་ནང་དུ་དེ་ཁོ་ན་ཉིད་ཀྱི་ཡེ་ཤེས་ལ་གནས་ཤིང་ཕྱིའི་སྤྱོད་པ་མ་ངེས་པ་སྟེ། དེ་ལ་ཕྲག་དོག་གིས་སྨོད་ཅིང་སུན་འབྱིན་པར་བྱེད་ན་རྩ་བའི་ལྟུང་བར་གྱུར་ཏེ། ཡན་ལག་ཡུལ་དག་པའི་སེམས་ཅན་ལ། བསམ་པ་ཕྲག་དོག་གི་བློས་སུན་འབྱིན་བརྗོད་པ། ཡན་ལག་ཕྱི་མ་གཉིས་མཚུངས་པ་སྟེ་བཞིས་རྫོགས་སོ། །
བཅུ་གསུམ་པ་ནི། སྤྱོད་པའི་དུས་ལ་སོགས་པར་ཚོགས་འཁོར་རམ་དཔའ་བོ་དཔའ་མོའི་སྟོན་མོ་གང་ཡིན་ཀྱང་རུང༌། ཕྱི་ནང་གི་ཤ་ལྔ་བདུད་རྩི་ལྔ་ལ་སོགས་པའི་བསྟེན་བྱའི་དམ་ཚིག་རྣམས་ལ་ཉན་ཐོས་ཀྱི་བརྟུལ་ཞུགས་ཁོ་ནར་འཆེལ་བ་ལ་སོགས་པས་ཐེ་ཚོམ་ཟ་ཞིང་སྤོང་བར་བྱེད་ན་རྩ་བའི་ལྟུང་བར་འགྱུར་རོ། ། ཡན་ལག་དམ་ཚིག་སྤྱོད་པའི་དུས་ཡིན་པ། བསྟེན་བྱའི་དམ་ཚིག་སྤངས་པ། ཡན་ལག་ཕྱི་མ་གཉིས་སྔར་ལྟ་བུ་སྟེ་བཞིས་རྫོགས་སོ། ། བཅུ་བཞི་པ་ནི། ཡུལ་བུད་མེད་སྤྱི་ལ་ཞེ་ནས་སྨོད་པའི་བསྟིང་ཚིག་བརྗོད་ན་ལྟུང་བར་གྱུར་ཏེ། ཡན་ལག་ཡུལ་བུད་མེད་སྤྱི་ལ་༼ཝཾ༨༦བ༽བསམ་པ་ཞེ་ནས་སྨོད་ཚིག་བརྗོད་པ། ཡན་ལག་ཕྱི་མ་གཉིས་འདྲ་བའི་བཞིས་རྫོགས་སོ། །
འདིར་སྤྱིར་བཤད་པ་རྣམས་ནི་བླ་མེད་ཀྱི་འཆད་ཚུལ་སྤྱི་ལ་གྲགས་པ་ལྟར་དང༌། བྱེ་བྲག་ཏུ་སྨོས་པ་རྣམས་ནི་དུས་འཁོར་ལས་ཇི་ལྟར་གསུངས་པ་ལྟར་ཏེ། རྡོ་རྗེ་སྙིང་རྒྱན། གཤིན་རྗེ་གཤེད་དམར་ནག་གི་རྒྱུད་ལས་གྲངས་དེ་དང་མཚུངས་པར་འབྱུང་ཞིང༌། རྡོ་རྗེ་གུར་ལས་བཅུ་གསུམ་དུ་བཤད་དོ། ། རྩ་ལྟུང་བཅུ་བཞི་པོ་དེ་ལ། ཡུལ། བསམ་པ། སྦྱོར་བ། དུས།
ཉེས་པ། ལན་གྲངས་ཀྱི་བྱེ་བྲག་སྟེ་སྒོ་དྲུག་གི་དབྱེ་བས་བརྒྱད་བཅུ་རྩ་བཞི། དེའང་ལྕི་བ་དང༌། འབྲིང་དང༌། ཡང་བ་གསུམ་གྱིས་བསྒྱུར་བས་རིག་པ་འཛིན་པའི་ཁྲིམས་ཉིས་བརྒྱ་ལྔ་བཅུ་རྩ་གཉིས་སུ་འགྱུར་བ་སློབ་དཔོན་འཇམ་དཔལ་གྲགས་པས་བཤད་དོ། ། གཉིས་པ་ནི། ཡན་ལག་བརྒྱད་ནི་དམ་མེད་རིག་མ་བསྟེན། ། ཚོགས་ལ་རྩོད་ཅིང་ཡུལ་མིན་བདུད་རྩི་ལེན། ། དུས་ལ་མི་བཤད་དྲིས་ལན་བྲེ་མོས་གདབ། ། ཉན་ཐོས་ནང་འདུག་མི་ཤེས་སྔགས་པར་རློམས། །
སྣོད་མིན་གསང་བསྒྲགས་རྣམས་ཏེ་འདྲེན་ཚུལ་མང༌། ། རྩ་བ་བཅུ་བཞི་དང་རྗེས་སུ་མཐུན་པའི་ཡན་ལག་བརྒྱད་ནི། དབང་མ་ཐོབ་ཅིང་ཐོབ་ཀྱང་ཉམས་པས་དམ་ཚིག་མེད་པ། གསང་མི་ཐུབ་པ། རང་ཉིད་ལ་མི་དད་ཅིང་མཚན་ཉིད་མི་ལྡན་པའི་རིག་མ་བསྟེན་པ་དང་པོ་འདི་ནི་གཙོ་བོར་ཁྱིམ་པ་རྡོ་རྗེ་འཛིན་པའི་དབང་དུ་བྱས་པའོ། ། ཚོགས་འཁོར་གྱི་སྐབས་སུ་གྲལ་དང་བཟའ་བཏུང་ལ་རྩོད་པས་མཚོན་དཀྱིལ་འཁོར་སྒྲུབ་མཆོད་སྦྱིན་སྲེག་རབ་གནས་སོགས་སྔགས་ཀྱི་སྤྱོད་པའི་དུས་སུ་འཁྲུག་ལོང་བསྐྱེད་པ་གཉིས་པ། རྒྱུད་ནས་མ་གསུངས་ཤིང་སྨད་པའི་རིག་མ་ལས་ཕྱི་ནང་གི་དམ་ཚིག་བདུད་རྩི་བླངས་ན་གསུམ་པ། དད་པ་དང་ལྡན་པས་གདམས་ངག་ཞུས་པའི་དུས་ལ་ལོངས་སྤྱོད་མེད་པའམ། དཔེ་མཁྱུད་ཀྱིས་མི་སྟོན་པ་བཞི་པ། གཞན་གྱིས་ཆོས་ཀྱི་དྲི་བ་དྲིས་པ་ལ་དེའི་ལན་མི་ལྡོན་པར་ཀུ་རེ་བྲེ་མོའི་གཏམ་སྨྲ་བའམ།
སྔགས་༼ཝཾ༨༧ན༽དྲིས་པ་ལ་མདོ་ཆོས་བཤད་པ་ལྟ་བུ་ལྔ་པ། ཐེག་ཆེན་ལ་མི་དད་པའི་ཉན་ཐོས་ཀྱི་སྡེའི་ནང་དུ་ཞག་བདུན་འདས་པར་འདུག་པ་དྲུག་པ། གསང་སྔགས་ཀྱི་ཚུལ་ཕྱི་ནང་གཞན་གསུམ་དང་ཟུང་འཇུག་གི་རྣལ་འབྱོར་མི་ཤེས་ཀྱང་ཕྱིའི་བྱ་བ་དང་བསྐྱེད་རིམ་ཙམ་ཤེས་པས་ང་ནི་སྔགས་འཆང་རྡོ་རྗེ་འཛིན་པའོ་ཞེས་མངོན་པའི་ང་རྒྱལ་གྱིས་རློམས་པ་བདུན་པ། སློབ་མ་རིན་པོ་ཆེ་ལྟ་བུ་ལ་སློབ་བཤད། ཙནྡན་ལྟ་བུ་སོགས་ལ་ཚོགས་བཤད། སྣོད་དང་མི་ལྡན་པ་ལ་ཐུན་མོང་ཙམ་འཆད་དགོས་པ་ལ་དེ་ལས་ལྡོག་སྟེ་གསང་བ་སྒྲག་པ་རྣམས་ནི་བརྒྱད་པ་སྟེ། རྡོ་རྗེ་སྙིང་པོ་རྒྱན་གྱི་རྒྱུད་ལས། དང་པོ། གཉིས་པ། ལྔ་པ།
དྲུག་པ། བརྒྱད་པ། གསང་བ་སྟོན་པ་བཅས་དྲུག་གསུངས་ཤིང༌། གཞན་ཡང་རྒྱུད་སྡེ་རྣམས་ལས་ཐོར་བུ་ཅི་རིགས་གསུངས་པས་མཐའ་གཅིག་ཏུ་གྲངས་ངེས་དཀའ་ཞིང་སློབ་དཔོན་རྣམས་ཀྱིས་འདྲེན་ཚུལ་ཡང་མང་བ་ལས་འདིར་བཤད་པ་ནི་འཇམ་དཔལ་གྲགས་པའི་གཞུང་བཞིན་དམ་ཚིག་རྒྱ་མཚོ་ལས་བྱུང་བ་ཉིད་ཡིན་ལ། སྙིང་པོའི་ཞབས་ཀྱི་གཞུང་ལས། དམ་ཚིག་དང་ནི་མི་ལྡན་པའི། ། རིག་མ་བསྟེན་པར་དགའ་བ་དང༌། ། ཚོགས་ཀྱི་འཁོར་ལོར་རྩོད་པ་དང༌། ། སེམས་ཅན་དད་དང་ལྡན་པ་ལ། ། དམ་ཆོས་གཞན་དུ་སྟོན་པ་དང༌། །
ཉན་ཐོས་དག་ཏུ་རློམ་བྱེད་པའི། ། ནང་དུ་ཞག་བདུན་འདས་པ་དང༌། ། སྤྱོད་པ་ལེགས་པར་མ་བྱས་པའི། ། སྐལ་མིན་གསང་བ་བསྟན་པ་དང༌། ། གང་ཞིག་ཕྱག་རྒྱ་མི་མཁས་ལ། ། ལུས་ཀྱི་ཕྱག་རྒྱ་བསྟན་པ་དང༌། བསྙེན་སོགས་དག་པར་མ་བྱས་པར། ། དཀྱིལ་འཁོར་ལས་ལ་འཇུག་པ་དང༌། ། སྡོམ་པ་གཉིས་ཀྱི་བཅས་པ་ལས། ། དགོས་པ་མེད་པར་འདའ་བ་དང༌། །
ཞེས་བརྒྱད་དུ་གསུངས་པ་ལྟར་འཁྲུལ་སྤང་དང་ཇོ་ནང་རྗེ་བཙུན་ཆེན་པོས་ཀྱང་དེ་བཞིན་དུ་འཆད་པར་མཛད་དོ། ། འགའ་ཞིག་གིས་དེའི་སྟེང་དུ་དགོས་པ་མེད་པར་བརྡའི་སྐད་བསྟན་པ་བསྣན་ནས་དགུར་བཤད་དོ། ། གསུམ་པ་ནི། ༼ཝཾ༨༧བ༽ ཕྲིན་ལས་བཅོ་ལྔ་དེ་ཡི་ཡན་ལག་བདུན། ། ཕྲིན་ལས་སྒྲུབ་པ་ལ་བརྟེན་པའི་ལྟུང་བ་བཅོ་ལྔ་པ་ཞེས་སློབ་དཔོན་དཔའ་བོས་ཕྱུང་བ་ནི། མེ་ཏོག་ཕོག་པའི་ལྷ་ངོར་གཞན་བཟང་རྟོག ། རང་ལྷའི་བསྐྱེད་རྫོགས་ཉིན་མཚན་དུས་ལས་ཡོལ། ། ཕྱི་རོལ་ལྷར་དགའ་བསྐྱེད་རིམ་དངོས་པོར་ཞེན། ། རང་གིས་དབང་མ་རྫོགས་པར་གཞན་ལ་བསྐུར། ། ཚེ་འདིའི་ཆེད་དུ་ཟབ་མོའི་དོན་རྣམས་སྟོན། །
བསླབ་པ་འོག་མར་བརྙས་དང་ཚུལ་འཆོས་བྱེད། ། ནུས་མེད་ལས་སྦྱོར་དོན་མེད་གཡེང་བས་འདའ། ། སྐྱབས་ནུས་མི་སྐྱོབ་འོག་མའི་སྤྱོད་ལ་དགའ། ། ཟང་ཟིང་ལ་ཆགས་དམ་ཉམས་འདུལ་མི་བྱེད། ། སྤྱོད་པའི་དུས་སྐབས་མི་འབྲེལ་སྤྱད་བཅོ་ལྔ། ། དམ་པ་བསྟེན་ཞིང་སྣོད་ཀྱི་སྤང་བླང་བརྟག ། རང་འདོད་ཕྱིར་དུ་སྲོག་ཆགས་གཞན་གནོད་མིན། ། དཀོན་མཆོག་དཀོར་ལ་མི་སྤྱོད་གཞན་དོན་བྱ། ། བསྔོ་བས་རྒྱས་འདེབས་འཕོ་བའི་དེ་ཉིད་མཁས། ། ཡན་ལག་བདུན་ནོ་སྔགས་ལ་ཐེ་ཚོམ་ཟ། །
ཐེག་གསུམ་རིམ་པར་མི་བསྟན་གཅིག་ཏུ་སྦྱོར། ། དེ་ཉིད་བཅུ་དང་མི་ལྡན་སློབ་དཔོན་བྱེད། ། བདུད་བརྟག་མི་མཁས་དམ་ཚིག་བརྟག་མི་བྱེད། ། ཕྲ་མོའི་ཉེས་བྱས་མི་བཤགས་ཉེས་པ་དྲུག ། ཅེས་པ་རྣམས་བསྡོམས་པས་ཕྲ་མོ་ཉེར་བརྒྱད་དུ་འགྱུར་རོ། ། གཞན་ཡང་གཤེད་དམར་ནག་གི་རྒྱུད་ལས། རྣལ་འབྱོར་སློང་མོས་མི་རྒྱུ་ཞིང༌། ། རྣལ་འབྱོར་སྤང་བར་མི་བྱ་སྟེ། ། རྟག་པར་རྒྱུན་དུ་གསང་སྔགས་ཟླ། ། རྟག་ཏུ་དམ་ཚིག་ལ་སོགས་བསྟེན། །
ཞེས་ཡན་ལག་གི་ལྟུང་བ་བཞིའང་བཤད་དོ། ། བཞི་པ་ནི། དབང་བཞིའི་དམ་ཚིག་ལ་སོགས་རབ་དབྱེ་མང༌། ། སྤྱིར་བདེ་མཆོག་རྩ་བཤད་ཀྱི་དཀྱིལ་འཁོར་ཕལ་ཆེར་དུ་དབང་བཞིའི་དམ་ཚིག་སོ་སོར་བསྒྲགས་པས་མཚོན་རྒྱུད་སྡེ་རྣམས་སུ་རབ་ཏུ་དབྱེ་བའི་ཚུལ་ཅི་རིགས་པར་འབྱུང་ལ། ཁྱད་པར་ལམ་འབྲས་བུ་དང་བཅས་པའི་གདམ་ངག་ལས་དབང་བཞིའི་དམ་ཚིག་སོ་སོ་དང༌། དེ་རེ་རེ་ལའང་ལྔ་ལྔར་གསུངས་ཏེ། ༼ཝཾ༨༨ན༽བུམ་དབང་མཉམ་གཞག་གི་དམ་ཚིག་བསྐྱེད་རིམ། རྗེས་སྤྱོད་ཀྱི་དམ་ཚིག་ངོ་བོ་ཉིད་གསུམ། བཟའ་བའི་དམ་ཚིག་བདུད་རྩི་ལྔ་དང་ཤ་ལྔའི་རིལ་བུ། བསྲུང་བ་རྩ་བ་དང་ཡན་ལག་གི་དམ་ཚིག་ཉི་ཤུ་རྩ་གཉིས།
མི་འབྲལ་བ་རྡོ་རྗེ་དྲིལ་བུའོ། ། གསང་དབང་མཉམ་བཞག་གི་དམ་ཚིག་རྩ་རླུང༌། རྗེས་སྤྱོད་ཀྱི་དམ་ཚིག་རང་བྱུང་གི་ཡེ་ཤེས། བཟའ་བའི་དམ་ཚིག་སྟོང་གསལ། བསྲུང་བ་རང་བྱུང་དང་རླུང་དང་འགལ་བ་མཐའ་དག་མི་འབྲལ་བ་རླུང་ཞི་དྲག་གང་རུང་ངོ༌། ། ཤེས་རབ་ཡེ་ཤེས་ཀྱི་མཉམ་བཞག་གི་དམ་ཚིག་དཀྱིལ་འཁོར་འཁོར་ལོ། རྗེས་སྤྱོད་ལྷན་སྐྱེས། བཟའ་བ་བདེ་བ། བསྲུང་བ་ཐིག་ལེ་འཛག་པ་དྲུག ། མི་འབྲལ་བ་དངོས་སམ་ཡེ་ཤེས་ཀྱི་ཕྱག་རྒྱའོ། །
དབང་བཞི་པའི་མཉམ་བཞག་རྦ་རླབས་གསུམ། རྗེས་སྤྱོད་ཤིན་ཏུ་རྣམ་པར་དག་པའི་དེ་ཁོ་ན་ཉིད། བཟའ་བ་བདེ་ཆེན་བདེ་སྟོང༌། བསྲུང་བ་སྒྲིབ་པ་གཉིས་ལས་ཀྱང་ཤེས་བྱའི་སྒྲིབ་པ། མི་འབྲལ་བ་པད་ཅན་མ་དངོས་སམ་ཡེ་ཤེས་ཀྱི་ཕྱག་རྒྱའོ། ། དེ་དག་སྲུང་བའི་ཚུལ་ཡང་ཚུལ་ཇི་ལྟ་བར་རྒྱུད་ལ་སྐྱེས་པས་དང༌། རྣམ་གྲངས་རྗེས་སུ་དྲན་པས་དང༌། ཉམས་སུ་མྱོང་བ་གཅིག་སྐྱེས་པས་དང༌། བླ་མ་ལ་གུས་པ་ཁྱད་པར་ཅན་སྐྱེས་པ་བཞིས་སྲུང་ཞིང༌། སྔ་མ་ཉམས་ན་སྲིད་པའི་སྡུག་བསྔལ་ལས་འདྲེན་པའི་དམ་ཚིག་ཉམས་པ་དང༌།
ཕྱི་མ་གསུམ་ཉམས་ན་ལམ་བགྲོད་པ་ལས་རིང་དུ་འགོར་བའི་དམ་ཚིག་ཉམས་པར་བཤད་དོ། ། སོགས་ཁོངས་ནས་སཾ་བུ་ཊི་ལས། བུད་མེད་དང་ནི་སྐྱེས་པའི་ལུས། ། ལས་ནི་དུ་མ་སྐྱེས་པ་སྟོན། ། མི་ཤེས་པས་ཀྱང་མི་བྱ་སྟེ། ། སྐུ་ཡི་རྡོ་རྗེའི་དམ་ཚིག་གོ ། སེམས་ཅན་སྣ་ཚོགས་གདུང་བ་དང༌། ། ཀུན་རྟོག་དྲྭ་བའི་རྣམ་རྟོག་གིས། ། སེམས་ལ་རབ་སྨད་མི་བྱ་སྟེ། ། ཐུགས་ཀྱི་རྡོ་རྗེའི་དམ་ཚིག་གོ །
ཕྲག་དོག་གཉིས་ཀྱིས་མ་རངས་པས། ། ཚིག་རྩུབ་ལ་སོགས་སྨྲ་མི་བྱ། ། རྣ་བར་བདེ་བར་བྱེད་པ་ཉིད། ། ༼ཝཾ༨༨བ༽གསུང་གི་རྡོ་རྗེའི་དམ་ཚིག་གོ ། ཞེས་གསུངས་ཏེ། དེའང་སེམས་ཅན་ཐམས་ཅད་སྐུ་གསུང་ཐུགས་རྡོ་རྗེའི་རང་བཞིན་ཅན་ཡིན་པས་རིགས་དྲུག་ཏུ་གཏོགས་པའི་སྐྱེས་པ་དང་བུད་མེད་ཀྱི་ལུས་གང་ལའང་མི་བརྙས་པ་ནི་སྐུ་རྡོ་རྗེའི་དམ་ཚིག ། རང་གཞན་གྱི་སེམས་འགྱོད་པ་ལ་སོགས་པའི་ཀུན་ཏུ་རྟོག་པས་སུན་ཕྱུང་ནས་ཟུག་རྔུ་སྐྱེད་པ་སོགས་མི་བྱེད་པ་ཐུགས་ཀྱི་རྡོ་རྗེའི་དམ་ཚིག ། ཚིག་རྩུབ་སྤང་ཞིང་དགའ་བའི་གཏམ་གྱིས་ཡིད་གཞན་དུ་མ་གྱུར་པར་རྣ་བ་བདེ་བར་བྱེད་པ་གསུང་རྡོ་རྗེའི་དམ་ཚིག་སྟེ། འདི་ནི་རྡོ་རྗེ་སྙིང་རྒྱན་སོགས་རྒྱུད་སྡེ་མང་པོར་མགྲིན་གཅིག་ཏུ་གསུངས་སོ། ། ཡང་བདེ་མཆོག་རྩ་བའི་རྒྱུད་ལས་ཁྱད་པར་གྱི་དམ་ཚིག་བརྒྱད་གསུངས་པ་ནི།
འདོད་སྤྱོད་ལས་རྒྱ། གཟུགས་སྤྱོད་ཡེ་རྒྱ། ཕྱག་རྒྱ་ཆེན་པོ་སངས་རྒྱས་ཀྱི་འབྲས་བུ་ཐོབ་པའི་རྒྱུ་བྱང་ཆུབ་ཀྱི་སེམས་འཕོ་བ་མེད་པ་ནི་དངོས་གྲུབ་ཀྱི་རྒྱུ་སྟེ་དང་པོའོ། ། ཤེས་རབ་ཀྱི་ཆགས་པས་མགྲིན་སྙིང་ལྟེ་གསང་གི་གནས་སུ་དགའ་བ་བཅུ་དྲུག་གི་རིམ་པ་བསྐྱེད་པ་ནི་དམ་ཚིག་བསྐྱང་བ་ཞཻས་གཉིས་པ། རིགས་ལྡན་མ་བོར་ནས་རིགས་གཞན་གྱི་ཕོ་ཉ་མོར་ཕྱི་རོལ་གྱི་དངོས་གྲུབ་ཙམ་ལ་འདོད་པས་མི་བསྒྲོད་པ་གསུམ་པ། གནས་བཞིར་ཐིག་ལེ་བཞིའི་དམ་ཚིག་རྣམས་ལྷན་སྐྱེས་དགའ་བ་དང་སྟོང་པ་དབྱེར་མེད་དུ་རྫོགས་པས་ཉའི་མཐར་གཉིས་སུ་མེད་པར་བྱེད་པ་ཞེས་བཞི་པ། དགའ་བ་བཅུ་དྲུག་གི་རང་བཞིན་འཛག་བདེའི་རྐྱེན་གྱིས་མ་ཉམས་པས་ཐོགས་པ་མེད་པ་ནག་པོའི་ཕྱོགས་ལ་མ་ཞུགས་པ་སྟེ་ལྔ་པ། ཀུན་ཏུ་བཟང་པོ་ཕ་རོལ་ཏུ་ཕྱིན་པའི་སྤྱོད་པ་སེམས་ཅན་གྱི་དོན་རྣམ་པ་དུ་མ་ལ་བདེ་བའི་སེམས་ཀྱིས་རྟག་ཏུ་སྤྱོད་པ་ནི་མི་མོའི་སྤྱོད་པ་ལེགས་པར་སྲུང་བ་སྟེ་དྲུག་པ། རྟག་ཏུ་འཕོ་བ་མེད་པའི་ཚུལ་ཁྲིམས་ལ་གནས་པ་ནི་ཚངས་པར་སྤྱོད་པ་རྡོ་རྗེའི་ཞལ་ཏེ་བདུན་པ། གསང་བའི་སྣ་རྩེར་སོན་པའི་ཐིག་ལེ་རྣམས་ཡས་བརྟན་ལུགས་ལྡོག་གི་དགའ་བ་བསྐྱེད་དེ་གཙུག་ཏོར་གྱི་མཐར་ཐུག་ཏུ་དྲངས་ཤིང་བརྟན་པ་ནི་འདྲེན་པ་རྩ་ཡི་ཀུན་སྤྱོད་༼ཝཾ༨༩ན༽ཅེས་བྱ་བ་སྟེ་བརྒྱད་པའོ། །
དེ་ལྟར་ཡང་སྟོད་འགྲེལ་ལས། དེ་ལྟར་དམ་ཚིག་བརྒྱད་པོ་འདི་རྣམས་གང་ཞིག་ངེས་པར་དུས་ཐམས་ཅད་དུ་སྐྱོང་བར་བྱེད་པ་དེ་མྱུར་དུ་ཕྱག་རྒྱ་ཆེན་པོའི་དངོས་གྲུབ་ཐོབ་པར་འགྱུར་རོ། ། ཞེས་ཕན་ཡོན་དང་བཅས་ཏེ་རྒྱས་པར་གསུངས་སོ། ། གཞན་ཡང་རྒྱུད་སྡེ་རྣམས་ལས་ཕྲན་ཚེགས་སོ་སོར་གསུངས་པའི་རབ་ཏུ་དབྱེ་བ་མང་ཡང་གཙོ་བོར་སྔར་བཤད་པ་དེ་དག་ཏུ་འདུའོ། ། གཉིས་པ་དབྱེ་བསྡུའི་རྣམ་གྲངས་གཞན་བསྟན་པ་ནི། བསྲུང་དང་བཟའ་སྤྱད་མི་འབྲལ་དམ་ཚིག་བཞི། ། དབང་བཞིར་འབྲེལ་ཞེས་མི་བསྐྱོད་དགའ་བས་བཞེད།། བླ་མེད་ཀྱི་དམ་ཚིག་ཐམས་ཅད་དབང་བཞིའི་དམ་ཚིག་ཏུ་འདུ་སྟེ། དེའང་བུམ་དབང་གི་སྡོམ་པས་ཐོབ་པ་ནི། བསྲུང་བའི་དམ་ཚིག་སྟེ་རིགས་ལྔ་སྤྱི་དང་སོ་སོའི་དམ་ཚིག་དང༌།
རྩ་ལྟུང་བཅུ་བཞི་དང༌། ཡན་ལག་བརྒྱད་རྣམས་བསྲུང༌། གསང་དབང་གི་སྡོམ་པས་ཐོབ་པ་ནི་བཟའ་བའི་དམ་ཚིག་སྟེ་ཤ་ལྔ་བདུད་རྩི་ལྔ་བསྟེན་པའོ། ། ཤེར་དབང་གིས་ཐོབ་པ་ནི་སྤྱད་པའི་དམ་ཚིག་སྟེ་སྲོག་ཆགས་བསད་པ་སོགས་ཁྱད་པར་གྱི་དམ་ཚིག་རྣམས་སོ། ། དབང་བཞི་པའི་སྡོམ་པས་ཐོབ་པ་ནི་མི་འབྲལ་བའི་དམ་ཚིག་སྟེ་ཧེ་རུ་ཀའི་ཆ་ལུགས་དང་ཤེས་རབ་མ་བསྟེན། དེ་ལྟར་དམ་ཚིག་བཞི་པོ་དང་དབང་བཞིར་འབྲེལ་བས་སྡོམ་པ་མཐའ་དག་བསྡུས་པ་ཐམས་ཅད་མཁྱེན་པ་མི་བསྐྱོད་དགའ་བས་བཞེད་པའི་རྣམ་གྲངས་ཟུར་ཙམ་སྨོས་པའོ། ། བསྲུང་བྱ་རྩ་ལྟུང་བསྒྲུབ་བྱ་རིགས་དྲུག་སྟེ། ། ཉམས་ལེན་འབྲེལ་ལ་ཡོ་བྱད་ལོངས་སུ་སྤྱོད། ། མཉམ་རྗེས་རྣམས་སུ་པདྨ་དཀར་པོས་བསྡུས། ། བསྲུང་བྱ་རྩ་ལྟུང་བཅུ་བཞི་ཡན་ལག་དང་བཅས་པ།
བསྒྲུབ་བྱ་རིགས་དྲུག་གི་དམ་ཚིག་ཐུན་མོང་དང་ཐུན་མོང་མིན་པ་ཉམས་སུ་ལེན་པ་དང་འབྲེལ་བའི་དམ་ཚིག་དེ་ལ་ནང་གསེས་སུ། ཡོ་བྱད་ཀྱི་དམ་ཚིག་བྲིས་སྐུ་གླེགས་བམ་ཕྱག་རྒྱ་ལ་སོགས་པ། ལོངས་སྤྱོད་ཀྱི་དམ་ཚིག་ཤ་ལྔ་བདུད་རྩི་ལྔ་བཏུང་བ་ལྔ་རིག་མ་ལྔ་ལ་སོགས་པ། མཉམ་གཞག་གི་དམ་ཚིག་༼ཝཾ༨༩བ༽དགོངས་ཏེ་གསུངས་པ་བཞི། རྗེས་སྤྱོད་ཀྱི་དམ་ཚིག་བརྟུལ་ཞུགས་ཉེར་ལྔ་གུར་གྱི་བཅུ་བཞི་ལ་སོགས་པ་སྟེ། དེ་ལྟར་དམ་ཚིག་གི་རྣམ་གྲངས་གསུམ་དུ་ཀུན་མཁྱེན་པདྨ་དཀར་པོས་བསྡུས་སོ། ། རང་བྱུང་རྒྱལ་བས་བསྡུས་པ་བཞི་རུ་གསུངས། ། ཀུན་མཁྱེན་རང་བྱུང་རྒྱལ་བས་དམ་ཚིག་རྒྱ་མཚོར། དཀོན་མཆོག་ཕྱི་ནང་བྱང་ཆུབ་སེམས། ། ཡུལ་དང་ཡུལ་ཅན་ཕྱི་ནང་རྐྱེན། །
ཚར་གཅོད་རྗེས་བཟུང་ཕྲིན་ལས་སུ། ། དམ་ཚིག་ཐམས་ཅད་བསྡུས་པའོ། ། ཞེས་དཀོན་མཆོག་གསུམ་དང་ཕྱི་ནང་ཀུན་རྫོབ་དོན་དམ་གྱི་བྱང་སེམས་མི་སློང་བ་དང༌། ཡུལ་དང་ཡུལ་ཅན་གྱི་དག་པ་ལ་ཐེ་ཚོམ་མི་ཟ་བ་དང༌། ཕྱི་ནང་གི་མཐུན་པའི་རྐྱེན་ཉེ་བར་བསྟེན་པ་དང༌། ཚར་གཅོད་རྗེས་བཟུང་གི་ཕྲིན་ལས་དུས་ལས་མི་འདའ་བ་རྣམས་ཀྱིས་དམ་ཚིག་ཐམས་ཅད་བསྡུས་པ་སྟེ། དེ་ལྟར་ན་བསྡུས་པ་བཞི་རུ་གསུངས་སོ། ། མདོར་ན་བསྲུང་བྱ་བསྒྲུབ་བྱ་གཉིས་སུ་འདུ། ། ཇི་སྐད་བཤད་པའི་དམ་ཚིག་དེ་དག་ཐམས་ཅད་ཀྱང་མདོར་བསྡུ་ན་བསྲུང་བྱ་དང་བསྒྲུབ་བྱའི་དམ་ཚིག་གཉིས་སུ་འདུ་སྟེ་སྔ་མ་ནི་རྩ་ལྟུང་ཡན་ལག་བརྟུལ་ཞུགས་དང་བཅས་པ་རྣམས་དང༌། ཕྱི་མ་ནི་རིགས་ལྔའི་སྡོམ་པ་དང་དབང་གོང་མའི་དམ་ཚིག་ལ་སོགས་པ་རྣམས་སོ། །
དྲོད་ཐོབ་བརྟུལ་ཞུགས་དྲུག་ཏུ་གུར་ལས་གསུངས། ། ཏིང་ངེ་འཛིན་བརྟན་ཞིང་དྲོད་ཀྱི་ཡེ་ཤེས་ཐོབ་པའི་གང་ཟག་གི་བརྟུལ་ཞུགས་སྤྱོད་པའི་རྣམ་གྲངས་དྲུག་རྡོ་རྗེ་གུར་ལས་གསུངས་ཏེ། ཕྱག་རྒྱ་བཅིངས་པ་རྣམ་པར་སྤང༌། ། མཆོད་རྟེན་ལས་ནི་མི་བྱ་ཞིང༌། ། རྡོ་རྗེ་གསུམ་མཆོག་ཕྱག་མི་འཚལ། ། དཀྱིལ་འཁོར་ལ་སོགས་ལུས་ཀྱི་ལས། ། རྨི་ལམ་དུ་ཡང་མི་བྱའོ། ། བླ་མ་སྤུན་ཟླར་ཕྱག་བྱ་ཡི། ། སློབ་དཔོན་གཞན་ལ་ཕྱག་མི་འཚལ། ། ཞེས་གསུངས་ཏེ།
ཕྱི་རོལ་གྱི་ཕྱག་རྒྱ་འཆིང་བ། སཱཙྪ་གདབ་པ། རྡོ་རྗེ་གསུམ་གྱི་གཟུགས་བརྙན་ལ་ཕྱག་བྱ་བ། ། དཀྱིལ་འཁོར་བྲི་བ་སོགས་ལུས་ཀྱི་ལས་བྱ་བ་རྣམས་སྤང༌། རང་གི་བླ་མ་བརྒྱུད་པར་བཅས་པ་ལ་༼ཝཾ༩༠ན༽ཕྱག་བྱ་ཞིང༌། སློབ་དཔོན་གཞན་ལ་ཕྱག་མི་འཚལ་བ་རྣམས་སོ། ། ཡེ་ཤེས་ཚད་ཕྱིན་བླང་དོར་ཀུན་ལས་འདས། ། བརྟན་པ་ཆེར་ཐོབ་ཅིང་ཡེ་ཤེས་ཚད་དུ་ཕྱིན་པའི་གང་ཟག་ལ་སྡོམ་པ་དང་སྡོམ་པ་མ་ཡིན་པ་དང༌། བླང་བྱ་དང་དོར་བྱ། སྤྱད་བྱ་དང་སྤྱད་བྱ་མ་ཡིན་པ་ལ་སོགས་པ་གཉིས་རྟོག་གི་སྣང་བ་ཀུན་ལས་འདས་ཏེ་སྲུང་བ་ཆེན་པོའི་དམ་ཚིག་ཏུ་ལྷུན་གྱིས་གྲུབ་པའོ། །
གསུམ་པ་ཉམས་པའི་ཚད་དང་ཕྱིར་བཅོས་བཤད་པ་ལ་གཉིས། ལྟུང་བའི་ཚད། ཕྱིར་བཅོས་སོ། ། དང་པོ་ནི། ཀུན་བསླངས་དེར་ཤེས་བརྟན་དང་བར་དུ་བཅད། ། མ་འཁྲུལ་འགྱོད་མེད་ཚད་འདས་ཕམ་པ་སྟེ། ། ཡན་ལག་མ་ཚང་སྦོམ་ལྟུང་ལ་སོགས་དཔག ། རྩ་ལྟུང་རྣམས་ལ་སྦྱོར་བ་བདུན་ཚང་ན་ཕམ་པ་དངོས་གཞིར་གྱུར་ཏེ། སྦྱོར་བདུན་ནི། བསམ་པ་ཉོན་མོངས་པས་ཀུན་ནས་བསླངས་པ།
དེ་ལ་དེ་ཡིན་པར་ཤེས་པ། ལུས་ངག་གི་སྦྱོར་བ་གང་གིས་ཉེས་པ་སྐྱེད་པ་དེ་བརྟན་པ། བར་བཅད་ཅེས་པ་ལྟུང་བ་སོ་སོའི་དངོས་གཞི་ལ་ཞུགས་པ་དང༌། འགྱོད་པ་མེད་པ་ཡི་རང་བ་དང༌། སེམས་མ་འཁྲུལ་པ་དང༌། བླ་མ་བཞུགས་ན་ལོ་གཅིག་གམ་གསུམ་ཚུན་དུ་མ་བཤགས་ན་ཚད་ལས་འདས་པ་སྟེ་བདུན་ཚང་ན་ཕམ་པ་དང༌། ཚད་ལས་མ་འདས་པའི་ཡན་ལག་དྲུག་ཚང་ན་ལྟུང་བ་ཞེས་སོ་ཐར་གྱི་ལྷག་མ་དང་འདྲ་བ་དང༌། ཡན་ལག་གཞན་མེད་པའི་དངོས་གཞི་ནི་སྦོམ་པོ་དང༌། དེ་བས་ཀྱང་དམན་ན་ལྟུང་བྱེད་དང༌། ཡན་ལག་གཞན་མེད་པའི་ལུས་ངག་གི་སྦྱོར་བ་གཅིག་ནི་ཉེས་བྱས་དང་འདྲ་ལ་དྲན་པ་ཉམས་ཏེ་བྱས་པའི་དངོས་གཞིའང་ཉེས་བྱས་སོ། །
ཡན་ལག་གི་ལྟུང་བ་བརྒྱད་ལའང་སྦྱོར་བདུན་གྱི་དབང་གིས་སྦོམ་ལྟུང་ཉེས་བྱས་དེ་བཞིན་དུ་འགྱུར་རོ། ། གཞན་གྱི་དོན་དུ་འགྱུར་བར་མཐོང་བ་སོགས་དོན་ཆེན་པོ་དང༌། བར་ཆད་དུ་འགྲོ་བ་དང༌། གནང་བ་ཐོབ་པ་དང༌། ན་ཞིང་མི་ནུས་པ་སོགས་ལ་དེ་དག་ལྟུང་བའི་གཟུགས་བརྙན་ཏེ་༼ཝཾ༩༠བ༽ཉེས་པ་མེད་པ་སྙིང་པོ་རྒྱན་ལས་གསུངས་སོ། ། ཡང་ན་རྟེན་གྱི་ཡན་ལག་དམ་ཚིག་ཐོབ་ལ་མ་ཉམས་པ། ཡུལ་གྱི་ཡན་ལག་བླ་མ་ལ་སོགས་པ་དེ་དང་དེ་ཡིན་པ། བསམ་པའི་ཡན་ལག་སྦྱོར་བ་ངོ་ཚ་མེད་པ། དངོས་གཞིར་གཉེན་པོས་མ་སླེབ་པ། རྗེས་འགྱོད་པ་མེད་ཅིང་དགའ་བར་བྱེད་པ།
སྦྱོར་བའི་ཡན་ལག་ལས་དངོས་ལ་ཞུགས་པ། མཐར་ཐུག་ཡན་ལག་དེ་དང་དེ་ཟིན་པ་སྟེ་ཡན་ལག་ལྔ་རུའང་བཤད་དེ་སྔ་མ་དང་དོན་གཅིག་གོ ། དེ་དག་འབྱུང་བའི་རྒྱུའང་སྡོམ་པའི་རྒྱུད་ལས། མི་ཤེས་པ་དང་བག་མེད་དང༌། ། ཉོན་མོངས་མང་དང་མ་གུས་དང༌། ། བརྗེད་ངེས་དྲན་པ་མི་གསལ་བ། ། འདི་དྲུག་དམ་ཚིག་ཉམས་པའི་རྒྱུ། ། ཞེས་གསུངས་པ་ལྟར་རྒྱུ་སྤོང་བ་ལ་བརྩོན་ན་འབྲས་བུ་ཤུགས་ཀྱིས་ཁེགས་པ་ཡིན་ཞིང༌། སྤྱིར་གསང་སྔགས་ཀྱི་དམ་ཚིག་ནི་ཁེ་ཉེན་ཆེ་ཞིང་ཤིན་ཏུ་གཉན་པ་དང་རྩ་ལྟུང་དང་པོ་རྡོ་རྗེ་སློབ་དཔོན་གྱི་དམ་ཚིག་དང་འགལ་ན་དམ་ཚིག་གཞན་བསྲུངས་ཀྱང་རྩ་བ་བཅད་པའི་ལྗོན་ཤིང་དང་མཚུངས་པས་བླ་མའི་དམ་ལས་མ་འགལ་བ་ཙམ་ཞིག་མ་བྱུང་བའི་ཐབས་མེད་དོ། ། གཉིས་པ་ནི།
ཕྱིར་བཅོས་ཉེར་ལྔ་སྙིང་པོ་རྒྱན་ལས་འབྱུང༌། ། སྤྱིར་ལྟུང་བ་བྱུང་ནས་ཕྱིར་བཅོས་དགོས་ལ། དེའི་ཚུལ་ཡང༌། དབང་དུ་ཙམ་ཐོབ་པས་དཀྱིལ་འཁོར་གྱི་ལྷའི་གྲངས་ཇི་སྙེད་པ་དེ་སྙེད་ལ་སྟོང་ཕྲག་གསུམ་ཅུ་རྩ་དྲུག་ཏུ་བཟླས་ཤིང་ཕྱིས་མི་བྱེད་པའི་སྡོམ་སེམས་དང་ལྡན་པ་ལ་སླར་དབང་བདུན་སྦྱིན། བུམ་པ་དང་གསང་དབང་ཐུན་མིན་ཐོབ་པ་ནི་སློབ་དཔོན་གྱིས་གསུངས་པའི་ཆད་ལས་ཉམས་སུ་བླངས་ནས་སླར་དབང་ནོད་པར་གསུངས། ཆད་ལས་སམ་ཕྱིར་བཅོས་ཉམས་སུ་བླང་བར་བྱ་བའི་རྣམ་གྲངས་ཉེར་ལྔ་སྙིང་པོ་རྒྱན་ལས་འབྱུང་བ་ནི། ཚོགས་ཞིང་ལ་བཤགས་དྲལ་བའི་སྔགས་རྒྱས་སྦྱོང༌། ། ཕྱི་ནང་ཆུས་བཀྲུ་གཏུམ་མོས་ས་བོན་བསྲེག ། སྐྱེ་མེད་དོན་སྒོམ་ཕྱི་ནང་དབང་བཞི་ལེན། ། ཚོགས་སུ་ཞུ་དང་རྟེན་ལ་༼ཝཾ༩༡ན༽སྨྲེ་བཤགས་བརྗོད། །
མཎྜལ་སོགས་འབུལ་བདེ་གཤེགས་མཆོད་རྟེན་བཞེངས། ། ཞི་བའི་མེས་སྦྱང་མཆོད་གཏོར་རྒྱ་ཆེན་བཏང༌། ། ལྷ་ཡི་སྔགས་བཟླ་ཟབ་མོའི་བསམ་གཏན་བསྒོམ། ། སེམས་ཅན་སྲོག་སྐྱབས་མདོ་རྒྱུད་གསུང་རབ་བཀླག ། བླ་མ་གཙུག་བསྟེན་ཟབ་མོའི་བདག་འཇུག་བྱ། ། བདེར་གཤེགས་ཡིག་བརྒྱ་དུས་བཟང་གཟུངས་སྔགས་བཟླ། ། ལྟུང་བཤགས་ལན་དྲུག་རྡོར་སེམས་བསྒོམ་བཟླས་བྱ། ། རྡོ་རྗེ་གསུམ་ལྡན་བླ་མའི་རྣལ་འབྱོར་དང༌། ། དཔྱིད་ཐིག་དང་ནི་ཕྲ་མོའི་རྣལ་འབྱོར་བསྒོམ། ། ཞེས་སོ། །
སྦྱིན་སྲེག་བཟླས་སྒོམ་ཚོགས་ཀྱི་འཁོར་ལོ་སོགས། ། ཉམས་འདས་རལ་བའི་ཚོད་དང་སྦྱར་ཏེ་བྱ། ། ཕྲ་རགས་གང་ཡང་ཐུན་ཚོད་མ་འདས་བཤགས། ། ཁྱད་པར་རྒྱུད་སྡེ་གོང་འོག་ཀུན་ཏུ་དམིགས་སུ་བསལ་ནས་གསུངས་པ་སྡིག་པ་སྦྱོང་བའི་སྲེག་བླུགས་སྤྱི་དང་ཁྱད་པར་རྡོ་རྗེ་མཁའ་འགྲོའི་སྦྱིན་སྲེག ། རང་ལྷའི་བཟླས་བསྒོམ། ཚོགས་ཀྱི་འཁོར་ལོ་དངོས་སམ་རྗེས་མཐུན་དཔའ་བོའི་སྟོན་མོ་ལ་སོགས་པ་ཁྱད་པར་འཕགས་པའི་ཕྱིར་བཅོས་རྣམས་ཉམས་པ་དང་འདས་པ་དང་རལ་བའི་ཚོད་དང་སྦྱར་ལ་གྲངས་དང་བརྩོན་པ་ཆ་ཡིས་བསྐྱེད་པར་བྱའོ། ། དེའང་ཉིན་མཚན་གྱི་དྲུག་ཆའི་ནང་དུ་གཉེན་པོས་མ་སླེབ་ན་ཐུན་ཚོད་ལས་འདས་པ་ཞེས་བྱ་བ་དང༌། ཞག་གཅིག་གིས་བར་མ་ཆོད་ན་འགལ་བ་དང༌། ཟླ་བས་བར་མ་ཆོད་པ་ཚུན་ཆད་ཉམས་པ། ལོ་གཅིག་ཚུན་ཆད་འདས་པ་དང༌།
ལོ་གཉིས་སམ་གསུམ་ཚུན་ཆད་རལ་བ་ཞེས་དུས་ལ་ལྟོས་ནས་ཉེས་པ་ཕྱི་རིམ་གྱིས་ལྕི་བ་སྟེ། དེ་ཚུན་ཆད་སྙིང་ནས་བརྩོན་པ་ཆེན་པོས་བཤགས་ན་ལྡང་ལ། ལོ་གསུམ་འདས་པ་ཕན་ཆད་ནི་གསོར་མི་རུང་བར་ངེས་པར་དམྱལ་བར་འགྲོ་བར་གསུངས་སོ། ། དེས་ན་ལྟུང་བ་གང་ལའང་དྲན་ཤེས་ཀྱི་གཉེན་པོས་ཟིན་པར་བྱས་ཏེ་ཐོག་མ་ནས་མི་འབྱུང་བ་ལ་བརྩོན། གལ་ཏེ་བྱུང་ན་ཕྲ་༼ཝཾ༩༡བ༽རགས་གང་ཡང་ཐུན་ཚོད་ལས་མ་འདས་པར་བཤགས་པས་སོར་ཆུད་པར་འགྱུར་རོ། ། རྡོར་སེམས་དམ་ཚིག་རྡོ་རྗེའི་བཟླས་བསྒོམ་དང༌། ། དབང་དང་བདག་འཇུག་ཀུན་ལ་མཆོག་ཏུ་འགྱུར། ། ཐུན་ཚོད་ཀྱི་ནང་དུ་བཤགས་པའི་ཐབས་གཙོ་བོར་གྱུར་པ་ཉམས་སུ་ལེན་བདེ་ཞིང་ཕན་ཡོན་ཤིན་ཏུ་ཆེ་བ་ནི་རྡོ་རྗེ་སེམས་དཔའ་དང་དམ་ཚིག་རྡོ་རྗེའི་བཟླས་བསྒོམ། དབང་བསྐུར་ཞུ་བའམ་བདག་ཉིད་ཕྱི་ནང་གི་དཀྱིལ་འཁོར་དུ་འཇུག་པ་རྣམས་དགོས་པ་ཁྱད་པར་ཅན་དང་འབྲེལ་བས་ཀུན་ལ་མཆོག་ཏུ་འགྱུར་བའི་ཕྱིར་དུས་རྟག་ཏུ་འདི་ཁོ་ནར་བརྩོན་པར་འོས་ཞེས་སླར་ཡང་བསྐྱར་ནས་བཤད་དོ། །

འདིར་གོ་རིམ་ཡང་ཐོག་མར་ཚོགས་སམ་རྟེན་གྱི་སྤྱན་སྔར་ཉེས་པ་ཚིག་གིས་བཤགས། བར་དུ་བདག་འཇུག་གམ་དབང་བསྐུར་བླང༌། མཐར་སྡིག་པ་སྦྱོང་བའི་ཐབས་ལ་བརྩོན་པ་རྡོ་རྗེ་འཛིན་པ་ཆེན་པོ་རྣམས་ཀྱི་ཕྱག་ལེན་ནོ། ། གོང་མ་རང་བྱིན་རླབས་དང་ལྟ་བས་བསྐང༌། ། དབང་གོང་མ་ཁྱད་པར་བ་རྣམས་ནོས་པ་ལ་རྩ་ལྟུང་བྱུང་ན་ཐུན་མོང་བའི་ཆད་ལས་སྡིག་སྦྱོང་སོགས་ཀྱིས་སྦྱོང་བར་མི་ནུས་པས། བསོད་ནམས་ཀྱི་ཚོགས་ཀྱི་དོན་དུ་བསྐྱེད་རིམ། ཚུལ་ཁྲིམས་ཀྱི་ཚོགས་ཀྱི་དོན་དུ་ཕྲ་ཐིག་སོགས་རང་བྱིན་རླབས་ཀྱི་རིམ་པ་དང༌། ཞུ་བདེའི་ཡེ་ཤེས་སྤེལ་བ། འཁོར་གསུམ་རྣམ་པར་མི་རྟོག་པའི་ལྟ་བ་ལ་རྟག་ཏུ་མཉམ་པར་བཞག་སྟེ་བསྐང༌། དེའང་བུམ་དབང་སོགས་ནི་སློབ་དཔོན་གྱི་གཞན་རྐྱེན་ལས་ལྡངས་ནུས་པ་ཡིན་ལ། འདིར་ནི་རང་སེམས་རྣམ་པར་དག་པས་ལྡངས་དགོས་སོ། །
གཉིས་པ་གསང་སྔགས་སྔ་འགྱུར་གྱི་ལུགས་ལྟར་བཤད་པ་ལ་གསུམ། ཐུན་མོང་གི་ལུགས་སྦྱོར་བསྟན། བྱེ་བྲག་གི་ལུགས་ཁྱད་པར་དུ་དབྱེ། ཉམས་བཤགས་ཀྱི་ཚུལ་དཔེ་བཅས་སྨོས་པའོ། ། དང་པོ་ལ་གཉིས། མདོར་བསྟན། རྒྱས་བཤད་དོ། ། དང་པོ་ནི། སྔ་འགྱུར་ཐབས་ཀྱི་ཐེག་པ་ཐུན་མོང་དུ། ། སྤྱི་དང་ཁྱད་པར་ལྷག་པའི་དམ་ཚིག་ཅེས། །
སྔ་འགྱུར་གྱི་རིང་ལུགས་ལ་ཐེག་པ་རིམ་པ་དགུར་དབྱེ་བའི་ནང་༼ཝཾ༩༢ན༽ལྷག་པ་གསུམ་ཐུན་མོང་དུ་བསྲུང་བྱར་གྲགས་ཆེ་བ་ནི། སྤྱི་དང༌། ཁྱད་པར་དང༌། ལྷག་པའི་དམ་ཚིག་ཅེས་རྣམ་པ་གསུམ་དུ་རྣལ་འབྱོར་སྤྱི་ཁྲུས། བདེར་འདུས་ཞི་བའི་རྒྱུད་ལ་སོགས་པ་ནས་གསུངས་ཤིང༌། དམ་ཚིག་སྒྲ་དོན་ཀྱང་འདའ་དཀའ་རྡོ་རྗེའི་ཐ་ཚིག་ཅེས་པས་ཇི་ལྟར་བཅས་པ་ལས་མི་འདའ་བ་ཡལ་གམ་བཅས་པའི་ཐ་ཚིག་ལ་འཇུག་པ་སྔར་དང་མཚུངས་ལ། ཧེ་རུ་ཀ་འདུས་པའི་རྒྱུད་ལས། མི་འདའ་དམ་པ་མཆོག་གྱུར་པ། ། འདས་པར་གྱུར་ན་ཚིག་པར་བཤད། ། ཅེས་བསྲུངས་མ་བསྲུངས་ཀྱི་ཁེ་ཉེན་ལས་བཞག་པའང་ཡོད་དོ། །
གཉིས་པ་ནི། སོ་བྱང་ཕྱི་རྒྱུད་གསུམ་གྱི་བསྲུང་མཚམས་སྤྱི། ། རྩ་བ་སྐུ་གསུང་ཐུགས་དང་བྱང་ཆུབ་སེམས། ། ཡན་ལག་སྤྱད་བྱ་མི་སྤང་དང་དུ་ལེན། ། བསྒྲུབ་དང་ཤེས་བྱ་ལྔ་ལྔ་ཁྱད་པར་ཏེ། ། དྲང་ངེས་དུས་ཚོད་འབྲེལ་བས་བསྲུངས་ཏེ་སྤྱད། ། སྒྲུབ་པའི་དམ་ཚིག་ཉི་ཤུ་ལྷག་པའོ། ། དེའང་སོ་བྱང་གཉིས་དང་ཕྱི་རྒྱུད་སྡེ་གསུམ་གྱི་སྡོམ་པའི་བསྲུང་མཚམས་རྣམས་ནི་ཐུན་མོང་སྤྱིའི་དམ་ཚིག་ཡིན་ལ། རྩ་བ་སྐུ་གསུང་ཐུགས་གསུམ་དང་བྱང་ཆུབ་སེམས་ཀྱི་དམ་ཚིག ། ཡན་ལག་སྤྱད་བྱ་ལྔ།
མི་སྤང་བ་ལྔ། དང་དུ་ལེན་པ་ལྔ། བསྒྲུབ་བྱ་ལྔ། ཤེས་པར་བྱ་བ་ལྔ་སྟེ་ལྔ་ཕྲག་ལྔ་ནི་ཁྱད་པར་གྱི་དམ་ཚིག་དང༌། བསྙེན་སྒྲུབ་ལ་སོགས་པ་སྐབས་སུ་ལྷག་པོར་བསྲུང་དགོས་པའི་དམ་ཚིག་ཉི་ཤུ་ནི་ལྷག་པའི་དམ་ཚིག་ཅེས་བྱའོ། ། དེ་ལས་རྩ་བ་སྐུའི་དམ་ཚིག་ནི་བླ་མ་དང་མཆེད་ལ་བསྲུང་སྟེ། དེའང་སྒེག་པ་རྡོ་རྗེའི་དམ་ཚིག་གསལ་བཀྲ་ལས། སྤྱི་དང་འདྲེན་དང་དམ་ཚིག་དབང༌། ། ཉམས་ཆགས་སྐོང་དང་ཤེས་རྒྱུད་འགྲོལ། ། མན་ངག་ལུང་གི་སློབ་དཔོན་རྣམས། །
ཞེས་པའི་སློབ་དཔོན་དྲུག་ཇི་ལྟར་བཀུར་ཚུལ་གྱི་དཔེ་ཡང་རིམ་བཞིན་དེ་ཉིད་ལས། ཡུལ་ལ་དབང་བའི་རྒྱལ་པོ་དང༌། ། ཁུ་བོ་ཕ་དང་མ་དང་མིག ། སྙིང་བས་ལྷག་པའི་ཚུལ་བལྟས་ཏེ། ། ཞེས་༼ཝཾ༩༢བ༽དང༌། ཁྱད་པར་ཞི་རྒྱུད་ལས་གསུངས་པ་ལྟར། དབང་བསྐུར། རྒྱུད་བཤད། མན་ངག་ནོད་པའི་སློབ་དཔོན་གསུམ་ནི། སངས་རྒྱས་ལས་ལྷག་པའམ་མཉམ་པའམ་དཀོན་མཆོག་བཞི་པར་ལྟ་བ་གང་རུང་གིས་སྒོ་གསུམ་གཡོ་ཟོལ་མེད་པས་ཐུགས་ཅི་མཉེས་དང་བཀའ་ཅི་གསུང་སྒྲུབ་པའི་སྒོ་ནས་བཀུར་བར་བྱ།
མཆེད་ལའང་སྤྱི་རིང་ཉེ་བ་འདྲེས་པའི་མཆེད་བཞི་དང༌། དེ་རྣམས་ཀྱང་ཡང་དག་ལམ་དུ་ཞུགས་པའི་མཆེད་ཕྱི་མ་གསུམ་དང༌། དེའི་ནང་ནས་ཀྱང་འདྲེས་པའི་མཆེད་ལྷག་པར་ཡང་གཉན་པར་ཤེས་པའི་རིམ་པས་མི་འབྲལ་ཞིང་བྱམས་པས་བཀུར་རོ། ། གསུང་གི་དམ་ཚིག་ནི། གསལ་བཀྲ་ལས། རྩ་བ་སྐྱེད་དང་ལས་སྔགས་དང༌། ། དམ་ཚིག་ལས་དང་ཆོས་དང་ནི། ། སྐུ་ཉིད་ཕྱག་རྒྱ་ཆེན་པོ་བཞི། ། ཞེས་པས་ཡུལ་སྔགས་གསུམ་དང་ཕྱག་རྒྱ་བཞི་བརྩོན་པ་རབ་ཀྱིས་ཆུ་བོའི་རྒྱུན། འབྲིང་གིས་ཟླ་བ་ངོ་རེ།
ཐ་མས་ཀྱང་ལོ་ཟླའི་དུས་མཆོད་ཀྱི་རྒྱུན་མ་ཆགས་པར་བྱ། ཐུགས་ཀྱི་དམ་ཚིག་ནི། གསང་བ་བཅུ་དམ་མེད་དམ་ཉམས་ཐ་མལ་པ་ལ་མི་བསྒྲགས་པ་སྟེ། གསང་བཅུ་ནི་གསལ་བཀྲ་ལས། ལྟ་ཟབ་སྤྱོད་པ་བརླང་པོ་དང༌། ། ལྷའི་མིང་གཟུངས་དང་གྲུབ་རྟགས་རྣམས། ། སྤྱི་གསང་རྣམ་པ་བཞི་ཡིན་ནོ། ། ཞེས་དང༌། སྒྲུབ་པའི་གནས་དུས་གྲོགས་དང་རྫས། ། བར་དུ་གསང་ལ་བསྒྲུབ་པར་བྱ། །
ཞེས་པ་ལྟར་སྤྱི་གསང་བཞི་པར་གསང་བཞི་སྟེ་བརྒྱད་དང༌། གསང་བར་འོས་པ་ཐུན་མོང་མ་ཡིན་པའི་སྔགས་ཀྱི་སྤྱོད་པ་དང་དམ་རྫས། མཆེད་ཀྱི་ངན་སྤྱོད་སོགས་མཐོང་ཐོས་སུ་མི་རུང་བ་རྣམས་དང༌། གསང་བར་གཉེར་གཏད་པ་བླ་མ་དང་མཆེད་ཀྱིས་གསང་བར་བཀའ་རྒྱས་བཏབ་པ་རྣམས་སོ། ། བྱང་ཆུབ་སེམས་ཀྱི་དམ་ཚིག་ནི་ལྷག་པའི་བདེན་པ་དབྱེར་མེད་སྤྱོད་ཡུལ་དང་བྲལ་བའི་གནས་ལུགས་རྟོགས་པ་ལྟ་བུའི་དམ་ཚིག ། དེ་ཉིད་སྤང་ཐོབ་མེད་པར་མངོན་དུ་གྱུར་པའི་འབྲས་བུ་ལ་དམིགས་པ་སྨོན་༼ཝཾ༩༣ན༽པ་དང༌། དེ་སྒྲུབ་པའི་ཕྱིར་རང་གནས་ཀྱི་ཡེ་ཤེས་དང་རྗེས་སུ་མཐུན་པར་སྒོ་གསུམ་སྤྱོད་ཡུལ་དང་བཅས་པའི་སྣང་བ་ཐམས་ཅད་ལྷའི་སྐུ་གསུང་ཐུགས་ཀྱི་ཕྱག་རྒྱ་ལས་མི་འདའ་བས་གང་ཤར་དག་པའི་སྣང་བར་ལམ་དུ་ཁྱེར་བར་འཇུག་པའི་སེམས་ལ་བསླབ་པར་བྱའོ། ། ཡན་ལག་སྤྱད་བྱ་ལྔ་ནི་དྲང་དོན་དུ་སྦྱོར་སྒྲོལ་མ་བྱིན་ལེན་དང་རྫུན་ངག་བརླང་པོར་སྨྲ་བ་ལྔ་རང་དོན་མེད་པའི་ཐབས་མཁས་གཞན་དོན་དུ་འགྱུར་ན་སྤྱད་པར་བྱ་ཞིང༌། སྦས་དོན་གཟུང་འཛིན་རྟོགས་པའི་སྲོག་རང་རིག་པའི་ཡེ་ཤེས་ཀྱིས་གཅོད་པ། བཙུན་མོའི་ཤུ་ཀྲ་མ་བྱིན་པར་ལེན་པ།
ཁ་སྦྱོར་ལས་ཞུ་བདེ་འགྱུར་མེད་སྒྲུབ་པའི་འདོད་སྤྱོད། འཁོར་བ་མེད་སྣང་ལས་འགྲོ་བ་སྒྲོལ་བའི་རྫུན་ཚིག ། བརྗོད་མེད་རྟོགས་པས་གབ་སྦས་མེད་པར་སྨྲ་བའི་བརླང་ཚིག་རྣམས་སོ། ། མི་སྤང་བ་ལྔ་ནི། ལོག་པའི་དུག་ལྔ་རང་མཚན་པ་རྣམས་ཀྱང་ཉན་ཐོས་ལྟར་དགྲར་ལྟ་བས་མི་སྤངས་ཏེ་ཐབས་ཀྱིས་ཟིན་ན་སྤྱད་ཀྱང་རྣམ་པར་གྲོལ་བའི་མྱུར་ལམ་ཡིན་པ་དང༌། རང་བཞིན་གདོད་ནས་ཡེ་ཤེས་ལྔ་ཡིན་པའི་ཕྱིར་རོ། ། སྦས་དོན་ཡང་དག་པའི་དུག་ལྔ་སྟེ། ཆོས་ཐམས་ཅད་མཉམ་པ་ཉིད་དུ་རྫོགས་པས་ལྟ་བ་ལ་ཕྱོགས་རིས་དང་སྤྱོད་པ་བླང་དོར་གྱིས་འབྱེད་པ་མེད་པའི་གཏི་མུག ། དེ་ལྟར་མ་རྟོགས་པ་ལ་དམིགས་པ་མེད་པའི་སྙིང་རྗེ་ཆེན་པོས་རྗེས་སུ་ཆགས་པའི་འདོད་ཆགས། རང་རིག་པའི་ཡེ་ཤེས་ཀྱིས་ལོག་རྟོག་འཇོམས་པའི་ཞེ་སྡང༌།
མཉམ་ཉིད་རྟོགས་པའི་ལྟ་བ་གཤོངས་སུ་མི་འབེབས་པའི་ང་རྒྱལ། གཉིས་འཛིན་གྱི་ལྟ་སྤྱོད་མཉམ་ཉིད་ཀྱི་ཀློང་དུ་མི་ཤོང་བའི་ཕྲག་དོག་རྣམས་རྟོགས་གོམས་ཀྱི་ཐབས་ཀྱིས་མི་སྤོང་བའོ། ། དང་དུ་བླང་བ་ལྔ་ནི། དྲི་ཆེན་དྲི་ཆུ་རཀྟ་མཱཾ་ས་རྡོ་རྗེ་ཟིལ་པ་ལྔ་ནི་ཆོས་ཉིད་རང་བཞིན་དང༌། རང་གི་ངོ་བོ་དང༌། མཐུ་དང༌། བྱིན་གྱིས་རླབས་ཀྱིས་གྲུབ་པའི་རྫས་ཁྱད་པར་ཅན་ཡིན་པས་མི་འདོར་བར་དང་དུ་བླང་བར་བྱའོ། ། སྦས་དོན་དུ་ཕུང་ལྔའི་དྭངས་མ་འཛག་མེད་དུ་༼ཝཾ༩༣བ༽བཅིང་བས་དང་དུ་བླང་བའོ། ། ཤེས་པར་བྱ་བ་ལྔ་ནི། ཆོས་ཐམས་ཅད་ཡེ་ནས་སངས་རྒྱས་པས་ཕུང་པོ་ལྔ་དེ་བཞིན་གཤེགས་པ་ཡབ་ལྔ།
འབྱུང་བ་ལྔ་ཡུམ་ལྔ། དབང་པོ་དང་དབང་ཤེས་ལྔ་སེམས་དཔའ། ཡུལ་ལྔ་སེམས་མ། ཁ་དོག་ལྔ་རིགས་ལྔ་ཡེ་ཤེས་ལྔ་སོགས་ལྔ་ཚན་གྱི་རྟོག་ཚོགས་ཐམས་ཅད་སྐུ་དང་ཡེ་ཤེས་ཀྱི་དཀྱིལ་འཁོར་དུ་ཤེས་རབ་ཀྱིས་སྒྲོ་འདོགས་བཅད་ནས་ཤེས་པར་བྱེད་པའོ། ། བསྒྲུབ་པར་བྱ་བ་ལྔ་ནི། ཤེས་པར་བྱ་བའི་དམ་ཚིག་ལྔ་པོ་དེ་རྟོགས་གོམས་ཀྱི་སྦྱོར་བས་རང་རྒྱུད་ལ་ཚུལ་བཞིན་དུ་སྒྲུབ་པའི་ཐབས་ལ་བརྩོན་པར་བྱེད་པའོ། ། དེ་ལ་ཤེས་པར་བྱ་བ་ལྟ་བའི་དམ་ཚིག ། དེ་ལྟར་རྟོགས་ནས་སྒྲུབ་པར་བྱེད་པ་བསྒོམ་པའི་དམ་ཚིག ། སྤྱད་དང་མི་སྤང་དང་དུ་བླང་བ་གསུམ་པོ་དྲང་དོན་ལྟར་ན་སྤྱོད་པའི་དམ་ཚིག་གཙོ་ཆེ་བ་ཡིན་པས་དེ་དག་ཀྱང་མཉམ་གཞག་ཏུ་ངེས་དོན་དང༌། ལྟ་དགོངས་ཀྱི་གདེང་དང་ཚོགས་དབེན་ལ་སོགས་པའི་ཡུལ་དུས་ཀྱི་གནས་སྐབས་བརྩིས་ནས་དུས་ཚོད་དང་འབྲེལ་བའི་དགོངས་པ་བླངས་ཏེ་རིམ་པ་མ་ནོར་བར་བསྲུངས་ཏེ་སྤྱད་པར་བྱའོ། །
སྒྲུབ་པའི་དམ་ཚིག་ཉི་ཤུ་ནི། བདེ་འདུས་ཞི་རྒྱུད་ལས། གཅན་གཟན་རྒྱལ་པོའི་ཁྲི་མི་གཞིག ། ཅེས་སོགས་བརྡ་ཡིས་བསྟན་པ་རྣམས་ཏེ། རྡོ་རྗེ་སློབ་དཔོན་གྱི་སྐུ་ལ་མི་འཚེ་ཞིང་བཀའ་མི་གཅོག་པ་དང༌། བླ་མའི་ཡུམ་ལ་མི་སྤྱོད་པ་དང༌། དད་པ་ཅན་གྱི་ཚོགས་མི་བཅག་པ་དང༌། དཀོན་མཆོག་དང་མཁས་པའི་དཀོར་ལ་མི་འབག་ཅིང་ཆང་མྱོས་པར་མི་འཐུང་བ་དང༌། རྡོ་རྗེ་སྤུན་གྱི་ཡུམ་ལ་མི་སྤྱོད་པ་དང༌། མཚན་དང་མི་ལྡན་པའི་གཟུངས་མ་མི་བསྟེན་པ་དང༌།
མཚན་ཉིད་དང་མི་ལྡན་པའི་དམ་རྫས་མི་བསྟེན་པ་དང༌། མཁས་པའི་ཡོན་ཏན་ལ་མི་སྨོད་པ་དང༌། སྣོད་མིན་ལ་གསང་ཆོས་མི་སྟོན་པ་དང༌། མཚན་ལྡན་གྱི་གཟུངས་མ་དང་སྣོད་ལྡན་གྱི་སློབ་མ་མི་སྤང་བ་དང༌། དོན་བདེ་སྟོང་དང་རྟགས་ཡབ་ཡུམ་མི་འབྲལ་བ་དང༌། མཆེད་ལྕམ་ལ་ཀྱལ་ཁ་ཙམ་༼ཝཾ༩༤ན༽དུའང་ནང་འཐབ་མི་བྱེད་པ་དང༌། གཞན་གྱིས་སྤྱད་པའི་ལྷག་མ་མི་སྤྱོད་པ་དང༌། བླ་མའི་གདན་ས་མི་རློམ་པ་དང༌། རང་གཞན་གྱི་མཚམས་མི་དབྲལ་བ་དང༌། ཏིང་ངེ་འཛིན་བྱིང་རྒོད་ཀྱི་དབང་དུ་མི་གཏོང་བ་དང༌།
བཟླས་པ་དང་ཆོ་ག་མི་ཚིག་གིས་བར་མི་གཅོད་པ་དང༌། དབང་རྟགས་ཀྱི་ཕྱག་རྒྱ་ལས་མི་འདའ་ཞིང་བརྡའ་མི་བརྗེད་པར་བྱ་བ་དང༌། རྣལ་འབྱོར་པའི་དཀྱིལ་འཁོར་མི་དཀྲུག་ཅིང་སྐྱེ་བོའི་མཐུ་ཟློག་མི་བྱེད་པ་དང༌། སློབ་དཔོན་གཙུག་ཏུ་འཁུར་བ་ལས་ཉམས་པར་མི་བྱ་བ་རྣམས་སོ། ། གཉིས་པ་ལ་གསུམ། མ་ཧཱ། ཨ་ནུ། ཨ་ཏི་ཡོ་གའི་ལུགས་སོ། ། དང་པོ་ནི། བྱེ་བྲག་མ་ཧཱའི་རྩ་བ་སྒྱུ་འཕྲུལ་ལས། །
རྩ་བ་བླ་མེད་མི་སྤང་བླ་མ་བཀུར། ། སྔགས་རྒྱ་མི་བཅད་མཆེད་བྱམས་གསང་བ་བཅུ། ། མི་བསྒྲགས་ལྔའོ་ཡན་ལག་དམ་ཚིག་བཅུ། ། མི་སྤང་མི་འདོར་ལྔ་སྟེ་དེ་དག་ལས། ། སུམ་བརྒྱ་དྲུག་ཅུ་དེ་ལས་མཐའ་ཡས་སྤྲོ། ། བྱེ་བྲག་མ་ཧཱ་ཡོ་ག་ཏནྟྲ་སྡེ་ཆེན་པོ་བཅོ་བརྒྱད་ཀྱི་རྩ་བ་རྡོ་རྗེ་སེམས་དཔའ་སྒྱུ་འཕྲུལ་དྲྭ་བའི་རྒྱུད་ལས། རྩ་བ་བླ་མེད་མི་སྤང་བ་དང༌། བླ་མ་གུས་པས་བཀུར་བ་དང༌། སྔགས་གསུམ་ཕྱག་རྒྱ་བཞི་མི་གཅོད་པ་དང༌། མཆེད་ལ་བྱམས་པ་དང༌།
གསང་བ་བཅུ་གཞན་ལ་མི་བསྒྲགས་པ་དང་ལྔར་གསུངས་ལ། དང་པོ་ནི། ཡུལ་ལྷག་པ་དོན་དམ་དང་ཀུན་རྫོབ་བྱང་སེམས་གཉིས་སྣང་སྟོང་དབྱེར་མེད་དུ་རྟོགས་ནས་སྒོ་གསུམ་ལྷའི་སྐུ་གསུང་ཐུགས་ཀྱི་ཕྱག་རྒྱ་ལས་མི་འདའ་བར་བྱེད་པ་སྟེ། ལྷག་མ་བཞི་ནི་སྔར་སྨོས་པ་ལྟར་རོ། ། ཡན་ལག་དམ་ཚིག་བཅུ་ནི། མི་སྤང་བ་ལྔ་དུག་ལྔ། མི་འདོར་བ་ལྔ་དམ་རྫས་བདུད་རྩི་ལྔ་སྟེ་དེ་དག་གི་རྩ་བ་ལྔ་པོ་རེ་རེ་ལ་ཐབས་ཤེས་གཉིས་གཉིས་སུ་ཕྱེ་བས་བཅུ། ཡང་ལྔ་པོ་ལ་སུམ་ཅུ་རེ་ཕྱེ་བས་བརྒྱ་ལྔ་བཅུ། བསྡོམས་པས་བརྒྱ་དང་དྲུག་ཅུ། ཡན་ལག་གི་དམ་ཚིག་བཅུ་པོ་རེ་རེ་ལ་ཉི་ཤུ་ཉི་ཤུར་ཕྱེ་བས་ཉིས་བརྒྱ།
སྔ་ཕྱི་བསྡམས་པས་སུམ་བརྒྱ་དྲུག་༼ཝཾ༩༤བ༽ཅུའོ། ། དབྱེ་ཚུལ་དེ་དག་ཀྱང་ཕྲ་རྒྱས་སོགས་ལས་ཞིབ་པར་འབྱུང་ངོ༌། ། དེ་ལས་ཀྱང་སེམས་ཀྱི་རྟོག་ཚོགས་ཇི་སྙེད་པའི་གཉེན་པོར་དམ་ཚིག་ཀྱང་དེ་སྙེད་མཐའ་ཡས་པར་སྤྲོས་པའི་ཕྱིར་བརྗོད་ཀྱིས་མི་ལངས་ཏེ། སྙིང་པོ་ལས། འཇིག་རྟེན་དྲུག་གི་ཕྱོགས་བཅུ་ན། ། སྲིད་གསུམ་འགྲོ་བ་ཇི་སྙེད་པའི། ། རྟོག་འདུལ་དམ་ཚིག་དེ་སྙེད་སྤྲོ། ། ཞེས་འབྱུང་ངོ༌། ། ཐེག་ཆེན་འོག་མའི་བསླབ་བཞི་མཐའ་དག་ལས། ། ཆེ་བ་བདུན་གྱིས་འཕགས་པ་རོང་ཟོམ་བཞེད། །
ཉན་ཐོས་ཀྱི་ཐར་སྡོམ་ལས་བྱང་སེམས་ཀྱི་སྡོམ་པ་དམིགས་པ་ཆེན་པོ་སོགས་ཆེ་བ་བདུན་གྱིས་འཕགས་ལ། ཐེག་ཆེན་དང་རྒྱུད་སྡེ་འོག་མའི་བསླབ་གཞི་མཐའ་དག་ལས་ཀྱང་བླ་མེད་ཀྱི་སྡོམ་པ་ཆེ་བ་བདུན་གྱིས་འཕགས་པ་རོང་ཟོམ་པཎྜི་ཏ་བཞེད་དེ། དཀོན་མཆོག་འགྲེལ་ལས། ཀུན་ཏུ་བཟང་པོའི་ཕྱག་རྒྱས་བཏབ་པས་ཡོན་ཏན་བཙལ་བ་མེད་པར་ལྷུན་གྱིས་གྲུབ་པ་དང༌། འཇིག་རྟེན་གྱི་གཙོ་བོ་ལྷ་ཆེན་པོ་རྣམས་དང་དེའི་འཁོར་མ་མོ་དང་མཁའ་འགྲོ་མ་རྣམས་ཀྱིས་བཀུར་གནས་དམ་པར་མཐོང་བས་མཐུ་དང་བྱིན་རླབས་ཁྱད་པར་དུ་འཕགས་པ་དང༌། སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཉེ་བའི་སྲས་དང་སྤུན་དུ་དགོངས་པས་ཐུགས་རྗེ་བྱིན་རླབས་མྱུར་དུ་འབྱུང་བ་དང༌། དེ་བཞིན་གཤེགས་པ་ཉིད་དང་སྤྱོད་ཡུལ་མཐུན་པས་སྤྱོད་ཡུལ་ཁྱད་པར་དུ་འཕགས་པ་དང༌། ཆོས་ཐམས་ཅད་ཀུན་ཏུ་བཟང་པོའི་ཞིང་དུ་སྦྱོར་བས་འཇིགས་པ་དང་བག་ཚ་བ་ཐམས་ཅད་མེད་པ་དང༌། བཀྲི་བ་དང་ངེས་པའི་དོན་དུ་གསུངས་པའི་སྡོམ་པ་ཇི་སྙེད་པ་ཐམས་ཅད་ཀྱང་རང་བཞིན་ལྷུན་གྱིས་གྲུབ་པར་འདུས་པ་དང་ཉམས་པར་གྱུར་ཀྱང་བསྐང་བའི་ཐབས་ཡོད་པ་སྟེ། དེ་ལྟར་རྣམ་པ་བདུན་ལ་སོགས་པའི་ཡོན་ཏན་མཐའ་ཡས་པས་ཁྱད་པར་འཕགས་སོ། །
ཞེས་སོགས་རྒྱས་པར་འབྱུང་ངོ༌། ། གཉིས་པ་ནི། ཨ་ནུ་སྤྱི་ཡི་དམ་ཚིག་རྣམ་གྲངས་དགུ། ། མདོར་བསྡུས་བསྲུང་མཚམས་མེད་པ་ཆོས་ཉིད་དང༌། ། ༼ཝཾ༩༥ན༽ ཡོད་པ་སྙིང་རྗེའི་དམ་ཚིག་གཉིས་སུ་བཤད། ། ལུང་ཨ་ནུ་ཡོ་ག་སྤྱིའི་དམ་ཚིག་ཏུ་སྤྱི་མདོའི་ལེའུ་རེ་དྲུག་པར། གལ་མདོ་ངེས་པའི་དམ་ཚིག་བཞི། ཐུན་མོང་གི་ཉི་ཤུ་རྩ་བརྒྱད། ལྷག་པའི་དམ་ཚིག་བཞི། བརྟུལ་ཞུགས་ཀྱི་ཉེར་གསུམ།
སྒྲུབ་པའི་ཉི་ཤུ། སྤྱོད་ལམ་རྒྱུན་གྱི་བཞི། བདུད་ལྔ་སྤོང་བ། དགྲ་བཞི་གཞོམ་པ། ལྟ་བའི་དམ་ཚིག་སྟེ་རྣམ་གྲངས་དགུར་གསུངས་པའི་དོན་མདོར་བསྡུས་ཏེ་བཤད་ན། དང་པོ་ནི། ལུས་དང་ངག་དང་ཡིད་དང་སྤྱོད་ཡུལ་ཡོངས་སུ་དག་པར་བྱའོ། ། གཉིས་པ་ནི། རྩ་བ་སྐུ་གསུང་ཐུགས་རྡོ་རྗེའི་དམ་ཚིག་གསུམ། ཡན་ལག་སྤྱད་བྱ་ལྔ།
དང་བླང་ལྔ། མི་འདོར་བ་ལྔ། ཤེས་བྱ་ལྔ། བསྒྲུབ་བྱ་ལྔ་སྟེ་གོང་དུ་བཤད་པ་དང་འདྲའོ། ། གསུམ་པ་ནི། དོན་དམ་པར་དམ་ཚིག་གི་ངོ་བོ་ལ་འདའ་ཉམས་དང་བྲལ་བས་བསྲུང་མཚམས་མེད་པ་དང༌། རྣམ་པ་གཟུང་འཛིན་ལས་འདས་པས་ཕྱལ༷་པ༷་སྟེ་ཕྱ་ལེར་ཁྱབ་པ་དང༌། དེ་དག་སེམས་ཉིད་གཅི༷ག་པུའི༷་དབྱིངས་སུ་འདུས་པ་དང༌། ཆོས་ཉིད་བསམ་གྱིས་མི་ཁྱབ་པའི་ངང་ལས་མ་གཡོས་ན་སྡོམ་པ་དང་དམ་ཚིག་ཐམས་ཅད་རང་བཞིན་གྱིས་རྣམ་པར་དག་ཅིང་ལྷུན་གྱིས་གྲུབ་པ་སྟེ་གནས་ལུགས་རྟོགས་པ་རབ་ཀྱི་དམ་ཚིག་གོ ། བཞི་པ་ནི།
ལེའུ་དྲུག་ཅུ་རྩ་བཞི་པར། ཝ་དང་ཅང་ཤེས་གྱི་ལིང་སོགས་ཀྱི་དཔེས་བསྟན་པའི་དོན་གནུབས་ཆེན་པོ་སོགས་ཀྱིས་བཀྲལ་བ་ལྟར་ན། ཝ་གལ་ལ་ཟིན་ན་སྲོག་ལ་མི་ལྟ་བར་ལག་པ་བཅད་ནས་འགྲོ་བ་ལྟར། རྣལ་འབྱོར་པས་སྲོག་ལ་བབས་ཀྱང་དམ་ཚིག་སྲུང་བ་སྟེ། མི་མཐུན་ཕྱོགས་བརྟུལ་ཞིང་དམ་ཚིག་གི་སྟོབས་ལ་ཞུགས་པའི་ཐབས་སོ། ། ཅང་ཤེས་རྟས་ཐམས་ཅད་ཤེས་ཤིང་མྱུར་མགྱོགས་ཀྱིས་ས་ཐམས་ཅད་ཡུད་ཙམ་གྱིས་བསྐོར་བ་ལྟར། ཤེས་རབ་ཀྱིས་ཤེས་བྱ་སྤྱི་དང་རང་གི་མཚན་ཉིད་ཐམས་ཅད་ལ་ཐོགས་པ་མེད་པའི་བརྟུལ་ཞུགས་སོ། ། གྱི་ལིང་རྩལ་ཆེ་༼ཝཾ༩༥བ༽བས་ཅིར་ཡང་འགྱུར་བ་ལྟར། ལུས་གུས་པས་གར་དང་ཕྱག་རྒྱ་འཁྲུལ་འཁོར་ལ་བརྩོན་པ་ལེ་ལོ་གཞོམ་པའི་བརྟུལ་ཞུགས་སོ། ། གླང་ཆེན་ཆང་གིས་མྱོས་པས་དགྲ་ཟིན་མི་འབྱེད་པར་གང་སྣང་གཞོམ་པ་ལྟར།
འཁོར་འདས་དབྱེར་མེད་དུ་ཤེས་པས་ལྟ་སྤྱོད་ཀྱི་དགྲ་བཞི་བཅོམ་པའི་སྤྱོད་པའོ། ། སྟག་དཔའ་རྟུལ་ཟ་བྱེད་ཀྱི་སེམས་གཏུམ་རྔམས་འཁྲུགས་པ་ལྟར། གནས་ལུགས་རྟོགས་པའི་ཏིང་འཛིན་དཔའ་བོའི་བརྟུལ་ཞུགས་སྟོབས་དང་ལྡན་ཞིང༌། སྤྱོད་པའི་བརྟུལ་ཞུགས་ཀྱིས་ཞིང་བཅུ་སྒྲོལ་བ་ཟ་བྱེད་གཏུམ་རྔམས་འཁྲུགས་པའི་ཚུལ་གདུལ་བྱ་དང་མཐུན་པ་སྟེ་རུ་དྲ་བསྒྲལ་ནས་གནས་སྤར་བ་ལྟ་བུའི་སྤྱོད་པའོ། ། ཁྱུང་ཆེན་ནམ་མཁར་ལྡིང་བས་གནམ་འཕང་རྩོལ་མེད་དུ་གཅོད་ཅིང་མ་བལྟས་པར་ཐམས་ཅད་གསལ་བ་ལྟར། ལྟ་བས་དབྱིངས་དང་ཡེ་ཤེས་དབྱེར་མེད་དུ་རྟོགས་པས་རྩོལ་བ་མེད་པའི་སྤྱོད་པའོ། ། དོམ་གྱིས་གང་ལ་དམིགས་པ་ཐེ་ཚོམ་མེད་པར་འཇིགས་ཤིང་འདྲལ་བར་བྱེད་པ་ལྟར། རྣལ་འབྱོར་ལྟ་སྤྱོད་ཀྱི་གདེང་དང་ལྡན་པས་ཐེ་ཚོམ་མེད་པར་མངོན་སྤྱོད་ཀྱི་ལས་ལ་སྦྱོར་བའི་བརྟུལ་ཞུགས་སོ། ། རྒྱ་མཚོའི་གཏིང་གི་གསེར་འགྱུར་བ་མེད་པ་ལྟར། ཟབ་དོན་གསང་ཐུབ་ཅིང་ཉམས་སུ་ལེན་པ་ལ་བློ་མི་ལྡོག་པར་བརྟན་པའི་བརྟུལ་ཞུགས་སོ། །
ལྐུགས་པ་གཏི་མུག་ཅན་གྱིས་བླང་དོར་མི་འབྱེད་པ་ལྟར། འཁོར་འདས་སོགས་རིས་སུ་མི་འབྱེད་པའི་མཉམ་བཞག་གིས་བདག་མེད་རྟོགས་པའི་ཤེས་རབ་མཐར་ཕྱིན་པའི་བརྟུལ་ཞུགས་སོ། ། རི་རབ་མི་གཡོ་བ་ལྟར། བླ་མ་དང་གྲོགས་ལ་དད་གུས་མི་འགྱུར་བ་དང་ཏིང་ངེ་འཛིན་བྱིང་རྒོད་ཀྱིས་མི་གཡོ་བའི་གཉེན་པོར་བརྟེན་པའི་ཐབས་ཀྱི་བརྟུལ་ཞུགས་སོ། ། ནམ་མཁའ་ཡངས་ལ་རྒྱ་ཆེ་བས་སྤང་ལེན་མེད་པ་ཅིའང་ཤོང་བ་ལྟར། རྣལ་འབྱོར་པ་མཆེད་ཀྱི་ནང་དུ་ཤོང་ཡངས་ཆེ་བ་དང་བདག་ཉིད་ཆེན་པོའི་ལྟ་སྤྱོད་འདིའི་ནང་དུ་འཁོར་འདས་དང་ཐེག་པ་གང་ཡང་མ་ཤོང་བ་མེད་པར་སྤྱོད་བའི་བརྟུལ་ཞུགས་སོ། ། ༼ཝཾ༩༦ན༽ཐོག་གང་ལ་བབས་ཀྱང་འཇོམས་པ་ལྟར། རྣལ་འབྱོར་པ་དྲག་པོའི་ཏིང་ངེ་འཛིན་གྱིས་དགྲ་བགེགས་གང་ཡང་ཐོགས་མེད་དུ་འཇོམས་པའི་བརྟུལ་ཞུགས་སོ། ། ལག་ན་རྡོ་རྗེས་ལོག་ལྟ་ཅན་ཐམས་ཅད་འཇོམས་པ་ལྟར། རྣལ་འབྱོར་པས་ཁྲོ་བོ་བསྒོམས་ནས་བར་དུ་གཅོད་པ་ཐེ་ཚོམ་མེད་པར་འཇོམས་པའི་བརྟུལ་ཞུགས་སོ། །
བྱ་རོག་གིས་དགྲ་དང་གཟན་གཉིས་དུས་གཅིག་ཏུ་མིག་གིས་བསྲུང་བ་ལྟར། ཕྱི་ནང་གི་དམ་ཚིག་འདི་དག་རྒྱུན་དུ་སྤོང་ལེན་དུས་གཅིག་ཏུ་བརྩོན་པའི་ཐབས་ཀྱི་བརྟུལ་ཞུགས་སོ། ། གླང་ཆེན་ཆུ་རབ་བདེ་བ་དང་མི་བདེ་བ་ལ་ལྟོས་པ་མེད་པར་འཇུག་པ་ལྟར། བདག་ཉིད་ཆེན་པོའི་ལྟ་སྤྱོད་གདེང་དང་ལྡན་པས་སྤང་བླང་གཉིས་མེད་དུ་སྤྱོད་པའམ། གདུལ་བྱ་མི་གདམ་པར་ཕྲིན་ལས་བཞིའི་ལས་མཛད་པའི་བརྟུལ་ཞུགས་སོ། ། སེང་གེ་གྲོགས་མེད་གཅིག་པུར་སྡོད་པ་ལྟར། ལྟ་སྤྱོད་མི་མཐུན་པའི་གྲོགས་ངན་སྤངས་ནས་གཅིག་པུར་དགོན་པར་གནས་པས་ལྟ་སྒོམ་སྐྱོང་བའི་བརྟུལ་ཞུགས་སོ། ། ངང་པ་ཕོ་མོ་མི་འབྲལ་བར་བདེ་བར་འགྲོགས་པ་ལྟར། སེམས་ཅན་ལ་སྙིང་བརྩེ་བས་ཐར་པའི་བདེ་ལ་འགོད་པའི་ཐབས་དང་མི་འབྲལ་བར་འགྲོགས་པའི་བརྟུལ་ཞུགས་སོ། ། སྒྱུ་མ་མཁན་གྱིས་བྱས་པའི་གཟུགས་བརྙན་ལྟར།
ཕུང་ཁམས་སྐྱེ་མཆེད་རྒྱལ་བའི་དཀྱིལ་འཁོར་སྒྱུ་མ་ལྟ་བུ་ཡིན་པར་ཤེས་ནས་དེ་ལྟར་སྒོམ་ཞིང་སྟོན་པ་ནི་ཐབས་མཁས་ཀྱིས་འདྲིད་པའི་བརྟུལ་ཞུགས་སོ། ། ཕག་གིས་གཙང་དམེ་མེད་པར་ཐམས་ཅད་བཟའ་བ་ལྟར། དམ་རྫས་ལྔ་བླང་དོར་མེད་པར་མཉམ་ཉིད་དུ་སྤྱོད་པའི་བརྟུལ་ཞུགས་སོ། ། ཅེ་སྤྱང་ཐོགས་པ་མེད་པར་གསོད་ལ་དགའ་བ་ལྟར། ལྟ་སྤྱོད་གོམས་པའི་ཐུགས་རྗེས་ལོག་ལྟ་ཅན་རྟོག་པས་བསྒྲལ་ཞིང་རྣམ་ཤེས་ཟག་མེད་ལ་བཀོད་པས་ཚོགས་གཉིས་རྫོགས་པའི་ཐབས་ཀྱི་བརྟུལ་ཞུགས་སོ། ། གློག་གིས་ཐམས་ཅད་དུས་གཅིག་ལ་མྱུར་དུ་གསལ་བ་ལྟར། ལམ་ཉམས་༼ཝཾ༩༦བ༽སུ་བླངས་པས་རང་དོན་མྱུར་དུ་འགྲུབ་ཅིང་གཞན་དོན་མྱུར་བར་འགྲུབ་པར་བརྩོན་པའི་བརྟུལ་ཞུགས་སོ། ། བྱ་རྒོད་ཚུལ་ཁྲིམས་སྲོག་གཅོད་ལ་འཛེམ་པ་ལྟར། བརླངས་སྤྱོད་ཀྱི་བརྟུལ་ཞུགས་ཐེག་པ་གཞན་ལ་མི་འཚམས་པ་ལྟར་སྣང་ཡང་འདིར་བདག་ཉིད་ཆེན་པོའི་ཚུལ་དུ་སྤྱད་ན་དམ་ཚིག་སྐྱོང་ཞིང་ཉེས་པ་དག་པའི་བརྟུལ་ཞུགས་སོ། ། རྒྱལ་པོ་བག་དང་ལྡན་པས་རྒྱལ་ས་གནོན་ཞིང་རང་ལས་འཁོར་གཅེས་པར་སྐྱོང་བ་ལྟར།
དབྱིངས་ཡེ་ཤེས་དབྱེར་མེད་བདེ་བ་ཆེན་པོར་རྟོགས་གོམས་ཀྱི་ཐབས་ལ་འབད་པའི་རྣལ་འབྱོར་པས་བརྟུལ་ཞུགས་ཀྱི་རྒྱལ་ས་གནོན་ཞིང་ཆོས་ཐམས་ཅད་རང་ལས་མི་གཞན་པར་རྟོགས་པས་འགྲོ་བ་སྐྱོང་ཞིང་ཉེས་པ་རང་སར་དག་པའི་བརྟུལ་ཞུགས་སོ། ། དེ་རྣམས་ཀྱང་བདག་དོན་དང་གཞན་དོན་དང་གཉིས་ཀའི་དོན་བློ་རབ་ཅིག་ཅར་བས་ཉམས་སུ་ལེན་བྱར་གསུངས་སོ། ། ལྔ་པ་ནི། མི་ཤིགས་པ་ནི་སེང་གེ་སྟེ། ། གཅན་གཟན་རྒྱལ་པོའི་ཁྲི་མི་གཞིག ། ཅེས་སོགས་གསུངས་པའི་དོན། སྔར་སྨོས་པའི་ལྷག་པའི་དམ་ཚིག་ཉི་ཤུ་དང་གནད་གཅིག་གོ ། དྲུག་པ་ནི། རྡོ་རྗེ་གོ་ཕུར་ཊྭཱཾ་ཆེན་སོགས་ཀྱིས་བསྟན་པའི་དོན། བསམ་གཏན་གྱི་སྲོག་གཅོད་པ་གཉིད་དང༌།
ཆང་སྤང་བ། གསང་སྔགས་བརྡ་སྐད་ཀྱིས་སྨྲ་བ། ལེ་ལོ་གཞོམ་པའོ། ། བདུན་པ་ནི། རྣལ་འབྱོར་སྤྱོད་པ་ལ་རྒྱུན་གྱི་བར་དུ་གཅོད་པའི་བདུད་ལྔར་བཤད་པ། རྣམ་པར་རྟོག་པ་དང༌། ལེ་ལོ་དང༌། འདུ་འཛི་དང༌། ཚིག་རྩུབ་དང༌། ཁྲོ་གཏུམ་སྤང་བའོ། །
བརྒྱད་པ་ནི། ལྟ་སྒོམ་སྤྱོད་གསུམ་བཅོས་མ་རང་གར་ཤོར་བའི་དགྲ། ལྟ་བ་དམན་ལ་སྤྱོད་པ་རྩིངས་པ་འཆལ་བའི་དགྲ། རྩ་བ་དང་ཡན་ལག་གི་དམ་ཚིག་ཉམས་པ་ལྟུང་བའི་དགྲ། ཚོད་ཡོད་ལེ་ལོས་འབྲས་བུ་འཕྲོག་པའི་དགྲ་སྟེ་བཞི་པོ་དེ་གཞོམ་པའོ། ། དགུ་པ་ནི། སྣོད་རྣམ་པར་དག་པའི་འོག་མིན་གྱི་ཞིང༌། འདོད་ཡོན་རྣམ་པར་དག་པ་མཆོད་པའི་ཡོ་བྱད། འཁོར་རྣམ་པར་དག་པ་ལྷའི་དཀྱིལ་འཁོར། ཉོན་མོངས་རྣམ་༼ཝཾ༩༧ན༽པར་དག་པ་ཡེ་ཤེས་ཆེན་པོར་རྟོགས་པའོ། །
དེ་དག་ཀྱང་བསྡུ་ན། བསྲུང་མཚམས་མེད་པ་ཆོས་ཉིད་ཅིག་ཅར་བའི་དམ་ཚིག་དང༌། བསྲུང་མཚམས་ཡོད་པ་སྙིང་རྗེའི་དམ་ཚིག་རིམ་གྱིས་པའི་སྡོམ་པ་གཉིས་སུ་འདུ་བར་བཤད་དེ། སྤྱི་མདོ་ལས། བསྲུང་བྱ་བསྲུང་དུ་མེད་པ་ནི། ། ཆོས་ཉིད་དམ་ཚིག་དམ་པ་ཡིན། ། ཞེས་དང༌། དམ་ཚིག་འདི་ནི་རྨད་པོ་ཆེ། ། ཀུན་གྱི་ཐུན་མོང་མ་ཡིན་ཕྱིར། ། མོས་པ་ཆུང་ངུ་ཐམས་ཅད་ལ། །
བསྲུང་བའི་མཚམས་དག་བཟུང་བར་བྱ། ། ཞེས་སོ། ། གསུམ་པ་ནི། སྐུ་གསུང་ཐུགས་ལ་ཕྱི་ནང་གསང་བ་གསུམ། ། རེ་རེར་གསུམ་དབྱེ་ཉི་ཤུ་རྩ་བདུན་ནི། ། ཨ་ཏིའི་དམ་ཚིག་སྤྱི་ཡིན་ཁྱད་པར་ཆེ། ། མེད་པ་ཕྱལ་པ་ལྷུན་གྲུབ་གཅིག་པུའོ། ། ཨ་ཏི་རྫོགས་པ་ཆེན་པོའི་ལུགས་སུ་སྤྱི་དང་ཁྱད་པར་གཉིས་ལས། དང་པོ་ནི། རྩ་བ་སྐུ་གསུང་ཐུགས་ཀྱི་དམ་ཚིག་གསུམ་ལ།
ཕྱི་ནང་གསང་བ་གསུམ་གསུམ། དེ་རེ་རེ་ལའང་གསུམ་རེར་དབྱེ་བས་ཉི་ཤུ་རྩ་བདུན་ཏེ། དང་པོ་སྐུའི་དམ་ཚིག་གསུམ་ཚན་གསུམ་གྱི་ཕྱིའི་དམ་ཚིག་ཕྱི་ནང་གསང་གསུམ་ནི། རིམ་པར་མ་བྱིན་ལེན། མི་ཚངས་སྤྱོད། སྲོག་གཅོད་གསུམ་སྤང་བའོ། ། ནང་གི་གསུམ་ནི། ཕ་མ་རྡོ་རྗེ་སྤུན་སྲིང་དང་རང་ལུས་སྨོད་པ། ཆོས་དང་གང་ཟག་ལ་སྨོད་པ། རང་ལུས་ལ་རྡེག་འཚོག་དང་དཀའ་ཐུབ་ཀྱིས་བརྙས་ཤིང་གདུང་བ་རྣམས་སྤང་བའོ། །
གསང་བའི་གསུམ་ནི། རྡོ་རྗེ་སྤུན་སྲིང་གི་ལུས་ལ་རྡེག་པར་གཟས་ཤིང་རྒྱན་ལ་སྨོད་པ། རྡོ་རྗེ་མཆེད་ལྕམ་ལ་རྡེག་པ་དང་བླ་མའི་ཡུམ་ལ་གཙེས་པ། བླ་མའི་གྲིབ་མར་འགོང་བ་དང་སྤྱན་སྔར་ལུས་ངག་གི་སྤྱོད་པ་བག་མེད་རྣམས་སྤང་བའོ། ། གཉིས་པ་གསུང་གི་དམ་ཚིག་གསུམ་ཚན་གསུམ་གྱི། ཕྱིའི་གསུམ་ནི། རྫུན་ཚིག ། ཕྲ་མ། གཞན་གྱི་ཞེར་འདེབས་པའི་ཚིག་སྨྲ་བ་རྣམས་སྤང་བའོ། ། ནང་གི་གསུམ་ནི།
ཆོས་ཀྱི་ཚིག་སྨྲ་བ། དོན་ཡིད་ལ་བསམ་པ། གནས་ལུགས་སྒོམ་པར་བྱེད་༼ཝཾ༩༧བ༽པ་རྣམས་ལ་གཤེ་སྐུར་འདེབས་པ་སྤང་བའོ། ། གསང་བའི་གསུམ་ནི། རྡོ་རྗེ་སྤུན་སྲིང་གི་ཚིག ། བླ་མའི་ཕྱག་རྒྱ་དང་ཉེ་འཁོར་གྱི་ཚིག ། བླ་མའི་གསུང་རྣམས་ལ་བརྙས་ཤིང་གཅོག་པ་རྣམས་སྤང་བའོ། ། གསུམ་པ་ཐུགས་ཀྱི་དམ་ཚིག་གསུམ་ཚན་གསུམ་གྱི། ཕྱིའི་གསུམ་ནི། གནོད་སེམས།
བརྣབ་སེམས། ལོག་ལྟ་གསུམ་སྤང་བའོ། ། ནང་གི་གསུམ་ནི། སྤྱོད་པ་ལོག་པ་བག་མེད། སྒོམ་པ་ལོག་པ་བྱིང་རྒོད་དང་གོལ་སྒྲིབ། ལྟ་བ་ལོག་པ་རྟག་ཆད་མཐར་འཛིན་རྣམས་སྤང་བའོ། ། གསང་བའི་གསུམ་ནི། ཉིན་ཞག་གི་ཐུན་རེ་རེ་བཞིན་ལྟ་སྒོམ་སྤྱོད་གསུམ་ཡིད་ལ་མ་བྱས་པ། ཡི་དམ་གྱི་ལྷ་ཡིད་ལ་མ་བྱས་པ། བླ་མའི་རྣལ་འབྱོར་དང་མཆེད་ལྕམ་ལ་བརྩེ་གདུང་ཡིད་ལ་མ་བྱས་པ་རྣམས་སྤང་བའོ། །
དེ་དག་ནི་ཨ་ཏིའི་དམ་ཚིག་སྤྱི་ཡིན་ནོ། ། གཉིས་པ་ཁྱད་པར་ཆེན་པོའི་དམ་ཚིག་བཞི་ནི། ངོ་བོ་ཀ་དག་ལ་བལྟས་ནས་ཁྲེགས་ཆོད་ཀྱི་དམ་ཚིག་ཏུ་སྣོད་བཅུད་སྣང་སྲིད་ཀྱི་ཆོས་ཐམས་ཅད་ཡེ་ནས་མེད་པ་སྒྱུ་མའི་དཔེ་བརྒྱད་ལྟར་ཤེས་པས་སྣང་བ་ལ་བདེན་ཞེན་གྲོལ། སེམས་འཛིན་གྱི་འཇུར་བུས་མ་བཅིངས་པའི་རིག་པ་རྟེན་མེད་ཕྱལ་པར་བསྐྱངས་པས་སྣང་བཏགས་ཆོས་ཉིད་དུ་གྲོལ། རང་བཞིན་ལྷུན་གྲུབ་ལ་ལྟོས་ནས་ཐོད་རྒལ་གྱི་དམ་ཚིག་ཏུ་འོད་ལྔ་རང་གསལ་ལྷུན་གྲུབ་སྣང་བ་བཞྀའི་ཉམས་ལེན་དང་མ་བྲལ་བས་སངས་རྒྱས་རང་ཆས་སུ་འགྲུབ་པར་ཐག་བཅད་པས་འབྲས་བུ་གཞན་ནས་འཚོལ་བའི་བློ་ལྡོག ། རྣམ་རྟོག་བྱུང་ཚོར་རྐྱེན་སྣང་ཅི་བྱུང་ཅི་ཤར་རང་བྱུང་གི་ཡེ་ཤེས་གཅིག་པུར་ཐག་ཆོད་པས་ཆོས་ཉིད་གདོད་མའི་ཟད་སར་གཏན་སྲིད་ཟིན་པའོ། ། གསུམ་པ་ཉམས་བཤགས་ཀྱི་ཚུལ་བཤད་པ་ལའང་གཉིས། ཉམས་ཚུལ་དང༌། བཅོས་ཚུལ་ལོ། ། དང་པོ་ནི།
ཉམས་པ་ཆེ་དང་རྩ་ལག་ཟླས་ཞར་ལྔ། ། མ་བཤགས་མི་འདོད་ཀུན་འབྱུང་མནར་མེད་སྐྱེ། ། དུས་འདས་རལ་བའི་ཉམས་ཚུལ་རྣམས་༼ཝཾ༩༨ན༽གོང་དུ་སྨོས་པ་ལྟར་ལ། གཞན་ཡང་སྤྱི་མདོ་དགོངས་འདུས་ལས་ཉམས་པ་ལྔར་བཤད་པའི་ཉམས་པ་ཆེན་པོའམ་ཀུན་ཏུ་ཉམས་པ་ནི་ཡུལ་ཆེས་གཉན་པ་ལ་ཀུན་དཀྲིས་དྲག་པོས་སྤྱད་པའམ་ལན་གྲངས་མང་དུ་བྱུང་བ་དང་དུས་འདས་རལ་བ་ལ་སོགས་པ་ཡིན་ལ། རྩ་བ་ཉམས་པ་དང་ཡན་ལག་ཉམས་པ་གཉིས་ནི་དེ་དག་དང༌། ཟླས་ཉམས་ནི་ཉམས་པ་དང་འགྲོགས་པའི་ཉེས་པ་དང༌། ཞར་ཉམས་ནི་གཞན་གྱི་ངོ་དགར་ཐལ་བའི་ཉེས་པའོ། ། དེ་ལྟར་བཤད་པའི་དམ་ཚིག་དེ་དག་ཐམས་ཅད་བླངས་ཟིན་ནས་མ་ཉམས་པར་བསྲུང་བ་དང༌། ཅིས་ཀྱང་ཉམས་ན་དེ་མ་ཐག་ཏུ་བཤགས་པའི་ཆོ་ག་རྒྱུད་ལུང་མན་ངག་རྣམས་ལས་འབྱུང་བ་བཞིན་ཚུལ་བཞིན་དུ་བྱ་བ་ཤིན་ཏུ་གལ་ཆེ་ཡི། མ་བཤགས་ན་ཚེ་འདིར་མི་འདོད་པ་སྣ་ཚོགས་པ་འབྱུང་ཞིང་ཕྱི་མ་མནར་མེད་རྡོ་རྗེའི་དམྱལ་བ་ཆེན་པོར་སྐྱེས་ནས་ནམ་མཁའ་མ་ཞིག་གི་བར་དུ་ཐར་བ་མེད་པར་གསུངས་ཏེ།
ཟླ་གསང་ཐིག་ལེ་ལས། དམ་ཚིག་སྡོམ་པ་ཉམས་པ་ལ། ། སངས་རྒྱས་བྱང་ཆུབ་སེམས་དཔའ་རྣམས། ། བྱིན་གྱིས་རློབས་པར་མི་མཛད་དོ། ། སྤོས་དང་མེ་ཏོག་ལ་སོགས་པ། ། ཕུལ་ཡང་བཞེས་པར་མི་འགྱུར་ཏེ། ། ནད་དང་དུག་དང་དགྲ་རྣམས་ཀྱིས། ། བསད་ནས་སེམས་ཅན་དམྱལ་བར་འགྲོ། ། ཞེས་དང༌། ཡེ་ཤེས་གྲུབ་པ་ལས།
དམ་ཚིག་ཉམས་པ་སྡུག་བསྔལ་ཏེ། ། ལུས་དང་དེ་བཞིན་ཡིད་དང་ནི། ། དེ་ཡི་ཡོན་ཏན་ཉམས་འགྱུར་ཞིང༌། ། མྱུར་བ་ཉིད་དུ་འཆི་བར་འགྱུར། ། ཤི་ནས་དམྱལ་བའི་སྡུག་བསྔལ་ནི། ། བསྐལ་པ་བྱེ་བ་བརྒྱ་ཕྲག་ཏུ། ། མྱོང་ནས་གནས་ལས་འཕོ་འགྱུར་ནས། ། གདོལ་པའམ་དམན་པའི་རིགས་སུ་སྐྱེ། ། ལྐུགས་པའམ་ཡང་ན་འོན་པར་སྐྱེ། ། ཞེས་སོགས་གསར་རྙིང་གི་རྒྱུད་གཞུང་དུ་མར་མགྲིན་གཅིག་ཏུ་གསུངས་སོ། །
གཉིས་པ་ནི། ཉན་ཐོས་རྫ་བཞིན་བྱང་སེམས་གསེར་དངུལ་སྣོད། ། ཆག་༼ཝཾ༩༨བ༽དང་འདིར་ནི་ཞོམ་པ་དང་སྦྱར་ཏེ། ། གསོར་མི་རུང་དང་གསོར་རུང་རང་སྟོབས་སོས། ། ཉམས་པ་གསོར་རུང་ངམ་ཞེ་ན། ཉན་ཐོས་ཀྱི་ཕམ་པ་འཆབ་བཅས་བྱུང་བ་ནི་རྫ་སྣོད་ཆག་པ་སླར་བཅོས་སུ་མི་རུང་བ་བཞིན་དང༌། བྱང་སེམས་ཀྱི་སྡོམ་པ་ནི་གསེར་དངུལ་གྱི་སྣོད་ཆག་པ་མགར་བའི་རྩོལ་བས་ད་དུང་བཅོས་སུ་རུང་བ་དང༌། སྔགས་ཀྱི་སྡེ་སྣོད་འདིར་ནི་གསེར་སྣོད་ཞོམ་པ་རང་ཉིད་ཀྱི་རྩོལ་བས་ཀྱང་བསྲང་ཐུབ་པའི་དཔེ་དང་སྦྱར་ཏེ། རིམ་བཞིན་གསོར་མི་རུང་བ་དང༌། གསོར་རུང་བ་དང༌།
རང་སྟོབས་ཀྱིས་སོས་པ་རྒྱུད་ལུང་རྣམས་ནས་གསུངས་སོ། ། ལས་རྫས་འདུན་དང་ཏིང་འཛིན་དེ་ཉིད་དེ། ། སྤྱི་ཁྲུས་ཆེན་པོས་ཀུན་ཀྱང་དག་ཚངས་འགྱུར། ། ཇི་ལྟར་གསོ་བའི་ཐབས་ཀྱང་སྤྱི་མདོ་ལས་རྣམ་གྲངས་ལྔར་གསུངས་པའི། དང་པོ་ལས་ཀྱིས་སྐོང་བ་སྦྱིན་སྲེག་དང་བཟླས་བརྗོད་ཉམས་པ་ཆེན་པོ་ལ་ཁྲི་ཕྲག་བཅུ་གསུམ་གྱིས་མཚོན་ཚོད་དང་དཔགས། རྫས་ཀྱིས་སྐོང་བ་རིགས་ལྔའི་དམ་ཚིག་དང་མཐུན་པའི་དམངས་གདོལ་སོགས་རིགས་ལྔའི་བླ་མ་དངོས་སམ་དེར་མོས་པས་སངས་རྒྱས་རིགས་ལྔའི་རང་བཞིན་ཅན་ལ་རིགས་མཐུན་གྱི་རིན་པོ་ཆེ་ཕངས་པ་མེད་པར་འབུལ། འདུན་པས་སྐོང་བ་དང་འདོད་པའི་དད་པས་གནོང་འགྱོད་དྲག་པོས་བཤགས། ཏིང་ངེ་འཛིན་གྱིས་སྐོང་བ་སྟོབས་བཞིའི་སྒོ་ནས་བཤགས་པས་རྟེན་གྱི་གནས་གསུམ་གྱི་འོད་ཟེར་གྱིས་རང་གི་སྡིག་སྒྲིབ་སྦྱང་བར་བསམ་པ་སྟེ། དེ་ལའང་ཏིང་ངེ་འཛིན་གྱི་མེས་སྲེག་པ་དང༌། བྱང་ཆུབ་སེམས་ཀྱི་འོད་ཟེར་གྱིས་མུན་པ་ཐམས་ཅད་བསལ་བ་དང༌།
སྤྱོད་པ་རླབས་པོ་ཆེའི་ཆུས་བཀྲུ་བ་ལ་སོགས་པའོ། ། དེ་ཁོ་ན་ཉིད་ཀྱིས་སྐོང་བ་ནི། ཀུན་འདུས་ལས། ཤེས་རབ་ཆེན་པོས་རྒྱུད་ཀྱི་བག་ཆགས་ཐམས་ཅད་རང་བཞིན་མེད་པར་ཤེས་པ་དང༌། ཞེས་པས་འཁོར་གསུམ་མི་དམིགས་པའི་ཤེས་རབ་སྒོམ་པ་ནི་སྡིག་སྦྱོང་རྣམས་ཀྱི་ནང་ནས་ཕུལ་དུ་བྱུང་བའོ། ། ཁྱད་པར་རྣལ་འབྱོར་གྱི་སྤྱི་ཁྲུས་ཆེན་པོ་ན་རཀ་དོང་སྤྲུགས་ཀྱི་མན་༼ཝཾ༩༩ན༽ངག་ལ་བརྟེན་ནས་ཕྱི་ཡོ་བྱད་ཚོགས་ཀྱི། ནང་ཕུང་པོ་རྟེན་གྱི། གསང་བ་བྱང་ཆུབ་སེམས་ཀྱི་བསྐང་བཤགས་གསུམ་ཉ་སྟོང་ཚེས་བརྒྱད་ལ་བྱས་ན་དེ་ཚུན་ཆད་ཀྱི་ཉམས་ཆགས་ཐམས་ཅད་དག་ཚངས་སུ་འགྱུར་བར་གསུངས་པས་གཡར་དམ་བྱ་བར་རིགས་སོ། ། འདིར་འཕྲོས་དོན་དུ་རྡོ་རྗེ་ཐེག་པའི་ལམ་རིམ་མདོར་བསྡུ་ན། སློབ་དཔོན་སྐལ་བཟང་རྡོ་རྗེས།
སྐལ་པ་དང་ལྡན་གང་ཟག་གིས། ། བླ་མ་དམ་པར་གྱུར་པ་ལ། ། སེམས་བསྐྱེད་སྡོམ་བླང་དབང་ནོད་ཅིང༌། ། དེ་ཉིད་བསྲུང་དང་མཚན་ཉིད་ཤེས། ། སེམས་སྦྱོང་སྤྱོད་པ་དག་པ་དང༌། ། ཆོ་ག་ལྔ་ཡི་མཚན་ཉིད་དོ། ། ཞེས་མ་སྨིན་པ་སྨིན་པར་བྱེད་པ་དབང་གི་ཆོ་ག ། སྨིན་པ་མི་ཉམས་པར་བྱེད་པ་དམ་ཚིག་སྲུང་བའི་ཆོ་ག ། བླ་མ་ལས་རྒྱུད་མཉན་ནས་མཚན་ཉིད་ཤེས་པར་བྱེད་པའི་ཆོ་ག ། བྱང་ཆུབ་འགྲུབ་པར་བྱེད་པ་སེམས་སྦྱོང་བའི་ཆོ་ག །
དེ་མཐར་ཕྱིན་པའི་ཐབས་སྤྱོད་པ་དགེ་བའི་ཆོ་ག་དང་ལྔར་བསྡུས་པ་ལས། དང་པོ་ནི། རྒྱུ་རྒྱུད་ཐོག་མཐའ་མེད་པའི་བྱང་ཆུབ་སེམས་ཀྱི་རིགས་སད་པས་ཁམས་དྲུག་དང་ལྡན་པའི་རྡོ་རྗེའི་ལུས་རྩ་ཐིག་རླུང་གསུམ་གྱི་ཚོགས་པ་སྐྱོན་མེད་པའི་རྟེན་ཅན་མཚུངས་པར་ལྡན་པའི་རྒྱུ་དང༌། བསྙེན་སོགས་ཀྱིས་དག་པར་བྱས་པས་དཀྱིལ་འཁོར་བཞེངས་པ་དང་སྒྲུབ་ཅིང་མཆོད་པའི་བྱ་བ་མ་འཁྲུལ་བར་བྱས་པ་ལྷན་ཅིག་བྱེད་པའི་རྒྱུ། དབང་བསྐུར་གྱི་སྣོད་རུང་པདྨ་ལྟ་བུ་ལ་སོགས་པའི་གང་ཟག་ལྔ་པོ་རྒྱུའི་རྐྱེན། བསྐུར་མཁན་སློབ་དཔོན་ཕྱི་ནང་གི་དེ་ཉིད་བཅུ་ལ་སོགས་པ་མཚན་ཉིད་དང་ལྡན་ཞིང་ཏིང་ངེ་འཛིན་རྩལ་རྫོགས་པ་བདག་པོའི་རྐྱེན། རྫས་སྔགས་ཕྱག་རྒྱ་ཏིང་ངེ་འཛིན་ལེགས་པར་ཚོགས་པ་དམིགས་པའི་རྐྱེན། བུམ་པའི་དབང་སོགས་སྔ་མས་གོ་ཕྱེས་ནས་ཕྱི་མ་རྣམས་རིམ་གྱིས་བསྐུར་ཐོབ་ཏུ་སྨིན་པ་དེ་མ་ཐག་པའི་རྐྱེན་ཏེ་རྒྱུ་གཉིས་རྐྱེན་བཞི་ཚོགས་པས་སྔགས་ཀྱི་འཇུག་སྒོ་དབང་བསྐུར་བ་ཐོབ་ནས། གཉིས་པ་དབང་སྲོག་དམ་ཚིག་བྱ་སྤྱོད་རྣལ་འབྱོར་སོ་སོ་ལས་བཤད་༼ཝཾ༩༩བ༽པ་རྣམས་དང༌། ཁྱད་པར་བླ་མེད་ཀྱི་བརྟུལ་ཞུགས་དང་སྡོམ་པ་དང་རྩ་བ་ཡན་ལག་གི་དམ་ཚིག་བཟང་བ་དང་བསྲུང་བ་དྲང་ངེས་ལྡེམ་པོར་དགོངས་ཏེ་གསུངས་པ་རྣམས་རྟོགས་པའི་ཚོད་དང་སྦྱར་ཏེ་སྲོག་བཞིན་བསྲུང༌།
གསུམ་པ་རྗོད་བྱེད་ཚིག་གི་རྒྱུད་བླ་མ་ལས་མཉན་ཞིང་ཚུལ་བཞི་དང་སྦྱར་བས་བརྗོད་བྱ་དོན་གྱི་རྒྱུད་ལེགས་པར་ཁོང་དུ་ཆུད་དེ་ལམ་ཉམས་སུ་ལེན་པ་ལ་མ་འཁྲུལ་བའི་ཤེས་རབ་བསྐྱེད་ནས། བཞི་པ་གསང་སྔགས་ཀྱི་སྒོར་སྤྱད་པ་སྤྱོད་པ་རྣམས་ཀྱིས་ཆེད་དུ་གཉེར་བྱའི་དོན་གྱི་གཙོ་བོ། གཞན་དོན་ཕུན་ཚོགས་ཀྱི་རྟེན་རང་དོན་ཕུན་སུམ་ཚོགས་པ་རྫོགས་པའི་བྱང་ཆུབ་མངོན་དུ་བྱེད་པའི་ཉེར་ལེན་གྱི་རྒྱུ་རིགས་ཁམས་ས་བོན་སྨིན་བྱེད་ཀྱིས་གསོས་བཏབ་པ་དེ་ཉིད། ལྷན་ཅིག་བྱེད་པའི་རྐྱེན་གྲོལ་བྱེད་རིམ་པ་གཉིས་ཀྱིས་གནས་སྐབས་བཞིའི་བག་ཆགས་དང་འབྲེལ་བའི་སྒྲིབ་པ་གསུམ་དྲུངས་ནས་འབྱིན་པ་སྟེ། དེའང་ཐམས་ཅད་བྱང་ཆུབ་ཀྱི་ལམ་དུ་འགྱུར་བའི་ཕྱིར་རྟོགས་པའི་ལྟ་བ་གཞིར་བཞག ། རྒྱུད་སྡེ་འོག་མ་གསུམ་པོར་མཚན་བཅས་ལྷའི་རྣལ་འབྱོར་དང་མཚན་མེད་དེ་ཁོ་ན་ཉིད་ཀྱི་རྣལ་འབྱོར་ལ་བརྩོན་ཞིང་བླ་མེད་དུ་ཏིང་ངེ་འཛིན་གསུམ། བསྙེན་བསྒྲུབ་ཡན་ལག་བཞི། མངོན་རྟོགས་ཡན་ལག་དྲུག་ལ་སོགས་པས་རྟེན་བསྐྱེད་པའི་རིམ་པ་བསྒོམ་ཞིང་བཟླས་པ་གཏོར་མ་རབ་གནས་སྦྱིན་སྲེག་སོགས་རྡོ་རྗེ་སློབ་དཔོན་གྱི་ལས་རབ་འབྱམས་རྣམས་སྒྲུབ་པ་དང༌། སྣང་ཕྱོགས་སྟོང་ཕྱོགས་ཟུང་འཇུག་གསུམ་མམ་རང་བྱིན་རླབས་དང་དཀྱིལ་འཁོར་འཁོར་ལོའམ་རྡོ་རྗེའི་རྣལ་འབྱོར་ཟབ་མོས་བརྟེན་པ་རྫོགས་པའི་རིམ་པ་བསྒོམ་སྟེ་བག་ཆགས་དང་བཅས་པའི་སེམས་སྦྱོང༌། ལྔ་པ་ལས་དང་པོ་བས་ཨ་བ་དྷཱུ་ཏི་ཀུན་འདར་གྱི་སྤྱོད་པ།
རྣལ་འབྱོར་ཐོབ་པས་ཀུན་བཟང༌། གྲུབ་པ་ཐོབ་པས་ཕྱོགས་ལས་རྣམ་རྒྱལ་གསུམ་མམ། འདོད་འཇུག་དང་བརྟན་སློབ་ཀྱི་སྤྱོད་པ་སྤྲོས་བཅས་སྤྲོས་མེད་ཤིན་ཏུ་སྤྲོས་མེད་ཚུལ་དུ་སྦྱར་ནས་རིམ་པ་གཉིས་ཀྱི་བོགས་དབྱུང་བས་གང་ཟག་རྣམ་པ་བཞིར་རིམ་གྱིས་ན་༼ཝཾ༡༠༠ན༽འཕོས་ཏེ། གསལ་སྣང་མཆེད་ཅིང་ཐུན་མོང་གི་དངོས་གྲུབ་འགྲུབ་པའི་ཚོགས་ལམ་གསུམ། དབུ་མར་རླུང་སེམས་ཐིམ་པའི་བདེ་སྟོང་གི་ཡེ་ཤེས་བརྟན་པས་སྦྱོར་ལམ་དྲོད། དཀྱིལ་འཁོར་འཁོར་ལོ་རྒྱུན་མི་འཆད་པར་སྣང་བ་རྣམ་རྟོག་དང་བྲལ་བའི་སྐུ་ཐོབ་པས་རྩེ་མོ། རང་བཞིན་བརྒྱད་ཅུའི་རྟོག་པ་མངོན་གྱུར་འགགས་པས་བཟོད་པ། མཐོང་བའི་ལམ་དུ་སྦྱོར་ནུས་པའི་ཡེ་ཤེས་ལ་རྩོལ་བ་ཆོས་མཆོག་གི་བར་དུ་བགྲོད་ཅིང༌། དེ་ནས་ཕྱི་རོལ་དུ་ཡུལ་ཆེན་རྣམས་བགྲོད་པ་དང་ནང་དུ་རྩ་རླུང་ཐིག་ལེའི་འགྲོས་རྣམས་དབུ་མར་ཐིམ་པ་ལས་གནས་སྐབས་ཀྱི་འབྲས་བུ་ས་བཅུ་གཉིས་དང༌། ཉེ་རྒྱུས་མཚམས་སྦྱར་བས་མཐར་ཐུག་གི་འབྲས་བུ་སངས་རྒྱས་ཀྱི་ས་ལ་མི་སློབ་པའི་ཟུང་འཇུག་ཁ་སྦྱོར་བདུན་ལྡན་རྡོ་རྗེ་འཆང་གསང་བ་བསམ་གྱིས་མི་ཁྱབ་པའི་དབང་ཕྱུག་ཆེན་པོ་རྟག་པ་དམ་པའི་གོ་འཕང་ལ་དབང་འབྱོར་བར་འགྱུར་རོ། །
སྡོམ་པ་གསུམ་ལས་བརྩམས་པའི་ལམ་རིམ་དེ་དག་གོ་བདེ་བའི་སླད་དུ་མདོ་ཙམ་སྨོས་པ་སྟེ་རྒྱས་པར་ཕྱི་ནས་འཆད་པར་འགྱུར་བ་ཉིད་དོ། ། གཉིས་པ་སྡོམ་གསུམ་སྤྱི་དོན་བཤད་པ་ལ་གསུམ། གཅིག་ལྡན་ལ་སོགས་པའི་གྲངས། གང་ཟག་གཅིག་ལ་ལྡན་ལུགས། བསྲུངས་པའི་ཕན་ཡོན་སྨོས་པས་འཇུག་བསྡུ་བའོ། ། དང་པོ་ནི། སྡོམ་པ་གསུམ་པོ་གཅིག་གཉིས་གསུམ་ལྡན་སོགས། ། དབྱེར་ཡོད། ། ཅེས་པ་སྟེ། དེ་ལ་གཅིག་ལྡན་ནི་ཐེག་དམན་སོ་ཐར་རྒྱུད་ལྡན་གྱི་གང་ཟག་སྟེ་འདི་ལ་སོ་ཐར་ཙམ་ལྡན་གྱི་གོང་མ་གཉིས་མི་ལྡན་པའི་ཕྱིར།
གཉིས་ལྡན་ནི། བྱང་སྡོམ་དང་ལྡན་པ་སྟེ་ཐེག་ཆེན་སོ་ཐར་དང་བྱང་སྡོམ་གཉིས་རྫས་གཅིག་པར་ལྡན་པའི་ཕྱིར། སུམ་ལྡན་གྱི་དབང་དུ་བྱས་པ་ནི་སྔགས་སྡོམ་ཅན་ཏེ་སྔགས་སྡོམ་ཡིན་ན་སོ་བྱང་སྡོམ་ལྡན་ཡིན་པ་ཞིག་དགོས་པའི་ཕྱིར། དེའང་དགེ་སློང་རྡོ་རྗེ་འཛིན་པའི་རྒྱུད་ཀྱི་སྡོམ་པ་གསུམ་པོ་ངོ་བོ་གཅིག་ལ་ལྡོག་པའི་སྒོ་ནས་ཕྱེ་བ་སྟེ། དེའི་རྒྱུད་ཀྱི་ངེས་པར་འབྱུང་བའི་ཚུལ་ཁྲིམས་དེ། གཞན་༼ཝཾ༡༠༠བ༽གནོད་གཞིར་བཅས་སྤོང་བའི་ཆ་ནས་ཐར་སྡོམ། གཞན་ཕན་བསམ་པས་ཟིན་པའི་ཆ་ནས་བྱང་སྡོམ། འབྲས་བུ་ལམ་བྱེད་ཀྱི་ཐབས་ཀྱིས་ཟིན་པའི་ཆ་ནས་སྔགས་སྡོམ་དུ་བཞག་པའི་ཕྱིར། སོགས་ཁོངས་ནས་སྡོམ་པ་གསུམ་རིམ་པར་ཞུགས་པ་དང་གོང་མ་གཉིས་གང་རུང་ཐོག་མར་ཞུས་ནས་སླར་སོ་ཐར་གྱི་སྡོམ་པ་ཞུ་བ་སོགས་ཀྱི་ལྡན་ཚུལ་དབྱེ་བ་མང་དུ་འགྱུར་རོ། ། གཉིས་པ་ལ་གཉིས།
མདོར་བསྟན། རྒྱས་བཤད་དོ། ། དང་པོ་ནི། གང་ཟག་གཅིག་ལ་སུམ་ལྡན་ཚེ། ། གནས་ཚུལ་འཕགས་བོད་གཉིས་སུ་བཞེད་སྲོལ་མང༌། ། གང་ཟག་གཅིག་གིས་སོ་བྱང་སྔགས་ཀྱི་སྡོམ་པ་རིམ་ཅན་དུ་ཞུས་ནས་རྒྱུད་ལ་གསུམ་ཀ་ལྡན་པའི་ཚེ། གནས་ཚུལ་ཇི་ལྟར་ལྡན་ཞེ་ན། འདི་ལ་འཕགས་བོད་གཉིས་སུ་བཞེད་སྲོལ་མི་མཐུན་པ་མང་དུ་བྱུང་ངོ༌། ། ཞེས་སོ། ། གཉིས་པ་ལ་གཉིས།
འཕགས་ཡུལ་བའི་བཞེད་སྲོལ། བོད་ཀྱི་སློབ་དཔོན་རྣམས་ཀྱི་བཞེད་སྲོལ་ལོ། ། དང་པོ་ནི། འཇིགས་མེད་ཞབས་ཀྱིས་སྤོང་སེམས་རིགས་མཐུན་ཀྱང༌། ། རྣམ་པ་ཐ་དད་པཎ་ཆེན་བི་བྷཱུ་ཏིས། ། གོང་མས་འོག་མ་ཟིལ་གནོན་ཐ་དད་བཞེད། ། སྤྱིར་འཕགས་ཡུལ་དུའང་དབང་གི་ལྡེའུ་མིག་ལས་གསུངས་པ་ལྟར་ན། སྔགས་སྡོམ་གྱི་རྟེན་བྱང་སྡོམ་དང་དེའི་རྟེན་སོ་ཐར་དུ་བཤད་པ་རྟེན་ཅན་དང༌། གོང་མ་ཐོབ་པ་ན་འོག་མ་འཕེལ་ཞིང་དག་པར་འདོད་པ་དང༌། སྡོམ་པ་གཅིག་ཉིད་ཕྱི་སོ་ཐར།
ནང་བྱང་སྡོམ། གསང་བ་སྔགས་སུ་འདོད་པ་དང༌། གོང་མ་གོང་མ་ལ་འོག་མ་འོག་མ་ཚང་བར་འདོད་པ་སྟེ་ཡར་ལྡན་དང༌། གོང་མ་ཐོབ་པས་འོག་མའང་གནས་འགྱུར་བ་སྟེ་རིམ་པ་ཅན་དུ་འདོད་པ་དང༌། གཅིག་དང་གཅིག་མ་འདྲེས་པ་སྟེ་མ་འདྲེས་ཡོངས་རྫོགས་སུ་འདོད་པ་དང་དྲུག་ཡོད་པར་བཤད་དོ། ། དེ་ལས་དེང་སང་བོད་འདིར་གྲགས་ཆེ་བ་ནི་སློབ་དཔོན་ཆེན་པོ་འཇིགས་མེད་ཞབས་ཀྱིས། གསེར་གྱི་རྒྱན་གསེར་ཡིན་པར་རིགས་གཅིག་ཀྱང་མགོ་རྒྱན་དང་རྐང་རྒྱན་ལག་གདུབ་ཏུ་ཐ་དད་པ་བཞིན་དུ། སྡོམ་གསུམ་༼ཝཾ༡༠༡ན༽སྤོང་བའི་སེམས་པར་རིགས་མཐུན་ཀྱང་གསུམ་པོ་རྣམ་པ་ཐ་དད་པར་བཞེད་པ་དང༌། པཎ་ཆེན་བི་བྷཱུ་ཏི་ཙནྡྲས་སྡོམ་གསུམ་འོད་ཕྲེང་དུ་སྡོམ་པ་གསུམ་སྐར་མ་ཟླ་བ་ཉི་མའི་དཔེས་གོང་མས་འོག་མ་སྟེ་ཕྱི་རིམ་གྱིས་སྔ་མ་ཟིལ་གྱིས་མནན་ནས་བག་ལ་ཞ་བར་འགྱུར་ཡང་ངོ་བོ་ཐ་དད་དུ་བཞེད་པ་གཉིས་སྣང་ངོ༌། ། གཉིས་པ་ནི།
ངོ་བོ་ཐ་དད་བསྲུང་ན་འཆོལ་བར་བསྲུངས། ། འདོམ་ཐུག་གོང་མ་གཙོ་ཞིང་འོག་མ་ཡི། ། སྐྱོན་ཀུན་ཟིལ་གནོན་ཡོན་ཏན་ཡར་ལྡན་ཚུལ། ། གཏོང་དང་ཐོབ་པའི་ས་མཚམས་ཐ་དད་ཅེས། ། མཉམ་མེད་དྭགས་པོ་རྗེས་འབྲངས་བཅས་པས་བཞེད། ། རྗེ་སྒམ་པོ་པའི་གསུངས་ལས། ངོ་བོ་ཐ་དད། བསྲུང་ན་འཆོལ་བར་བསྲུང༌། འདོམ་ཐུག་ན་གོང་མ་གཙོ། འོག་མའི་སྐྱོན་ཟིལ་གྱིས་གནོན།
ཡོན་ཏན་ཡར་ལྡན་ཡིན་ཅེས་གསུངས་ཏེ། དང་པོ་ནི། སྡོམ་གསུམ་གང་ལས་བྱུང་བའི་སྡེ་སྣོད། ལེན་པའི་ཡུལ་དང་དུས་ཚོད། བསམ་པ་ཆོ་ག་བསྲུང་བྱ་གཏོང་རྒྱུ་ཕན་ཡོན་ཉམས་པ་གསོར་ཡོད་མེད་སོགས་ཐ་དད་པས་ངོ་བོ་ཐ་དད། རྣམ་པ་མི་དགེ་བ་སྡོམ་ཞིང་གཉེན་པོ་ཡང་དག་ལྟ་བ་སྐྱེད་པས་མཚོན་སྤོང་སེམས་ཙམ་དུ་རིགས་གཅིག་པས་སྡོམ་གསུམ་གཉེན་པོའི་གནད་ལ་གཅིག ། སྤང་གཉེན་གྱི་ཡུལ་གང་དང་ཕྲད་པ་དེ་དང་དེར་རང་རང་གི་ལུགས་བཞིན་བསྲུང་དགོས་པས་བསྲུང་ན་འཆོལ་བར་བསྲུང༌། ཚོགས་ཀྱི་དམ་རྫས་ལྟ་བུ་མ་བརྟེན་ན་སྔགས་དང་འགལ་ལ་བརྟེན་ན་སོ་ཐར་དང་འགལ་བ་ལྟ་བུ་འདོམ་ཐུག་ན་གོང་མ་གཙོར་སྤྱད། དེ་ལྟར་ནའང་བསམ་པ་དང་ཐབས་ཁྱད་པར་ཅན་གྱིས་ཟིན་པས་སོ་ཐར་གྱི་བཅས་འདས་ཉེས་པ་མི་འབྱུང་བས་འོག་མའི་སྐྱོན་ཟིལ་གྱིས་གནོན། ཉེས་ལྟུང་མེད་པ་ཙམ་དུ་མ་ཟད་གོང་མའི་ཕན་ཡོན་རྒྱ་ཆེན་པོ་འབྱུང་བས་ཡོན་ཏན་ཡར་ལྡན་ཡིན་ཅེས་མཉམ་མེད་དྭགས་པོ་ཉིད་དང་རྗེས་འབྲང་ཟུང་བཞི་ཡ་བརྒྱད་ཀྱི་མཁས་གྲུབ་རྣམས་དང༌།
ཁྱད་པར་རྒྱལ་དབང་ཐམས་ཅད་མཁྱེན་༼ཝཾ༡༠༡བ༽པ་བདུན་པ་ཆོས་གྲགས་རྒྱ་མཚོའི་ཞལ་སྔ་ནས་གསུངས་སོ། ། རྗེ་བཙུན་གྲགས་པ་ཀུན་མཁྱེན་ཀློང་ཆེན་སོགས། ། རང་ལྡོག་མ་འདྲེས་དགག་དགོས་ཡོངས་སུ་རྫོགས།། ངོ་བོ་གནས་འགྱུར་ཡོན་ཏན་ཡར་ལྡན་པས། ། གནད་ཀྱིས་མི་འགལ་དུས་སྐབས་གཙོར་སྤྱད་གསུངས།། ས་སྐྱའི་རྗེ་བཙུན་གྲགས་པ་རྒྱལ་མཚན་ཁུ་དབོན། ཀུན་མཁྱེན་ཀློང་ཆེན་རབ་འབྱམས། སོགས་ཁོངས་ནས་ལོ་ཆེན་རིན་བཟང༌། རོང་ཟོམ་ཆོས་བཟང་རྗེས་འབྲང་དང་བཅས་པ་རྣམས་ནི། སྡོམ་པ་གསུམ་བླངས་པའི་ཡུལ་སོགས་ཐ་དད་པས་རང་རང་གི་ལྡོག་ཆ་མ་འདྲེས།
དགག་བྱ་ཉོན་མོངས་པ་རང་མཚན་པ་སྤོང་བ་དང༌། དགོས་པ་ཉོན་མོངས་པས་མི་འཆིང་བ་གནད་གཅིག་པས་དགག་འོས་དགག་དགོས་ཡོངས་རྫོགས། ཟངས་རྡོ་ལས་ཟངས་དང་དེའང་གསེར་འགྱུར་གྱི་རྩིས་གསེར་དུ་བསྒྱུར་བའི་དཔེས་སོ་ཐར་སྡོམ་པ་དེ་ཐེག་ཆེན་སེམས་བསྐྱེད་ཀྱིས་ཟིན་ན་དེའི་སྡོམ་པ་དང༌། དེའང་ཐབས་ཤེས་ཁྱད་པར་ཅན་གྱིས་ཟིན་པ་ན་སྔགས་སྡོམ་དུ་གནས་འགྱུར་བས་ངོ་བོ་གནས་འགྱུར། གོང་མའི་སྡོམ་པ་ཉམས་སུ་བླངས་པས་འོག་མའི་དགག་དགོས་ཡར་ལྡན་དུ་རྫོགས་པའི་ཕྱིར་ཡོན་ཏན་ཡར་ལྡན་ཡིན་པས་བསྲུང་སྡོམ་ཁ་ཅིག་འགལ་བ་ལྟར་སྣང་ཡང་ལྟ་བ་དང་ཐབས་ཀྱི་སྤྱོད་པའི་གནད་ཀྱིས་མི་འགལ་ལ། དུས་སྐབས་ཀྱིས་གཙོ་བོར་གང་འགྱུར་སྤྱད་པར་གསུངས་པ་དང༌། པཎ་ཆེན་པདྨ་དབང་རྒྱལ་གྱིས། སྡིག་ཏོ་མི་དགེའི་ཕྱོགས་དང་ཚོགས་པའི་གསེབ། ། འོག་མ་གཙོར་སྤྱོད་འདོད་པས་དབེན་པ་དང༌། ། སྤྱོད་པའི་དུས་དང་དབེན་པར་གསང་སྔགས་སྤྱད། །
ནང་མ་འདོམ་ན་མ་འདྲེས་ཡོངས་རྫོགས་བསྲུང༌། ། འདོམ་ན་དགག་དགོས་བརྩི་ཞེས་མཁས་རྣམས་བཞེད། ། ཅེས་གསུངས་སོ། ། དགེ་ལྡན་པ་རྣམས་ཐ་དད་རྟེན་ཅན་ཏེ། ། སོ་སོར་ལུང་དང་རིགས་པའི་སྒྲུབ་བྱེད་མང༌། ། རི་བོ་དགེ་ལྡན་པ་ནི་ཐོབ་ཚུལ་གཏོང་རྒྱུ་སོ་སོར་ངེས་པས་སྡོམ་གསུམ་ཚུལ་ཐ་དད། འོག་མ་གོང་མའི་ཡན་ལག་ཏུ་འགྱུར་༼ཝཾ༡༠༢ན༽བའི་དཔེར། སྣོད་ཤིན་ཏུ་དྭངས་པར་ཆུ་གཙང་བླུགས་པའི་ནང་དུ་རིན་པོ་ཆེ་ཨིནྡྲ་ནཱི་ལ་ལྟ་བུ་བཅུག་ན་ཆུ་མདོག་ཀྱང་རིན་པོ་ཆེའི་ཁ་དོག་ཏུ་འགྱུར་བས་མཚོན་པས་གོང་མ་འོག་མའི་རྟེན་ཅན་དུའང་དོན་གྱིས་བཞེད་པ་སྟེ། ལུགས་དེ་དག་སོ་སོ་ནས་ལུང་དང་རིགས་པའི་སྒྲུབ་བྱེད་མང་དུ་མཛད་པར་སྣང་ངོ༌། ། གསུམ་པ་ནི།
སུམ་ལྡན་རྡོ་རྗེ་འཛིན་མཆོག་བརྩོན་ལྡན་ན། ། ཚེ་ལུས་གཅིག་གིས་རྡོ་རྗེ་འཆང་འགྲུབ་འགྱུར། ། སུམ་ལྡན་རྡོ་རྗེ་འཛིན་པ་ནི་གཙོ་བོའི་སྒྲས་སྨོས་པ་སྟེ། སྔགས་པ་རྣམས་ཀྱི་མཆོག་དེའམ། གང་ཡང་སྔགས་ཀྱི་སྒོར་ཞུགས་པ་རྣམས་དམ་ཚིག་མ་ཉམས་ཤིང་ལམ་ལ་བརྩོན་འགྲུས་དང་ལྡན་ན། ཚེ་གཅིག་ལུས་གཅིག་གིས་རྡོ་རྗེ་འཆང་གི་གོ་འཕང་འགྲུབ་པར་འགྱུར་བ་རྒྱུད་སྡེ་རྣམས་ལས་ཡང་ཡང་གསུངས་ཤིང༌། རྗེ་རང་བྱུང་ཞབས་ཀྱིས་ཀྱང༌། མ་ཉམས་རབ་ནི་ཚེ་གཅིག་གིས། ། རྡོ་རྗེ་སེམས་དཔའ་ཉིད་འགྲུབ་ཅིང༌། ། ཐུན་མོང་དངོས་གྲུབ་ཐམས་ཅད་ཀུན། །
ཐོགས་མེད་བསམ་པ་ཙམ་གྱིས་འགྲུབ། ། ཅེས་གསུངས། ལམ་ལ་བརྩོན་མི་ནུས་ཀྱང་དམ་ཚིག་མ་ཉམས་ན་ཡུན་རིང་མི་འགོར་བར་དངོས་གྲུབ་ཐོབ་སྟེ། རྒྱུད་ལས། གལ་ཏེ་དམ་ཚིག་སྡོམ་ལ་གནས། ། སྐྱེ་འདིར་ལས་དབང་གིས་མ་འགྲུབ། ། སྐྱེ་བ་གཞན་དུ་དངོས་གྲུབ་ཐོབ། ། ཅེས་གསུངས་པ་ལྟར་རོ། ། རིག་འཛིན་གྱི་སྡོམ་པ་སྤྱིར་བཤད་པ་དང་བཅས་པ་སྐབས་བཞི་པའི་འགྲེལ་པའོ། ། ཐེག་པའི་སྒོ་ཀུན་ལས་བཏུས་པ་གསུང་རབ་རིན་པོ་ཆེའི་མཛོད་བསླབ་པ་གསུམ་ལེགས་པར་སྟོན་པའི་བསྟན་བཅོས་ཤེས་བྱ་ཀུན་ཁྱབ་ཅེས་བྱ་བ་ལས་ལྷག་པ་ཚུལ་ཁྲིམས་ཀྱི་བསླབ་པའི་རིམ་པར་ཕྱེ་བ་སྟེ་གནས་ལྔ་པའི་འགྲེལ་པ་གྲུབ་བོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
