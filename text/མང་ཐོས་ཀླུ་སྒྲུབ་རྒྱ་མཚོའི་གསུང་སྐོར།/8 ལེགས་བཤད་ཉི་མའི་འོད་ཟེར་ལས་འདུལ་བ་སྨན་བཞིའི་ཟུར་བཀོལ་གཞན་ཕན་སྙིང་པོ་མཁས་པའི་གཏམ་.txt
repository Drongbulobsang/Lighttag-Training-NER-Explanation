མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༨
ལེགས་བཤད་ཉི་མའི་འོད་ཟེར་ལས་འདུལ་བ་སྨན་བཞིའི་ཟུར་བཀོལ་གཞན་ཕན་སྙིང་པོ་མཁས་པའི་གཏམ་བྱ་རིན་ཆེན་ཕྲེང་བ།
༄༅། །ལེགས་བཤད་ཉི་མའི་འོད་ཟེར་ལས་འདུལ་བ་སྨན་བཞིའི་ཟུར་བཀོལ་གཞན་ཕན་སྙིང་པོ་མཁས་པའི་གཏམ་བྱ་རིན་ཆེན་ཕྲེང་བ་བཞུགས་སོ།། སོ་ཐར་གསེར་གྱི་ཤིང་རྟ་ལ་ཆིབས་གནང་བཀག་འོད་དཀར་དྲ་བ་འགྱེད། ། མཁྱེན་དང་བརྩེ་བའི་དཀྱིལ་འཁོར་རབ་རྒྱས་སྲིད་ཞི་ལྕགས་རིའི་འཁོར་ཡུག་བསྐོར། ། གཏི་མུག་རབ་རིབ་བདུད་སྡེའི་ཚོགས་འཇོམས་སྐལ་བཟང་འགྲོ་ལ་ལམ་ཡང་སྟོན། ། ཁོ་བོའི་འདྲེན་མཆོག་ཤཱཀྱའི་རྒྱལ་པོ་ཨེ་མ་ཧོ་གནས་འདིར་ད་ལྟ་བྱོན། ། ཆོས་འདུལ་གསེར་གྱི་བང་མཛོད་ཁ་ཕྱེ་ནས། ། གནང་བཀག་ཟབ་མོའི་སྦྱིན་གཏོང་ཨུ་པ་ལི། ། ཡོན་ཤག་ཆོས་བཤེས་ལ་སོགས་འཕགས་ཡུལ་གྱི། ། འགྲེལ་མཛད་བརྒྱུད་པའི་བཤེས་ཀུན་ཕྱག་གི་གནས། ། འབུམ་ཕྲག་ཆོས་ཀྱི་སྒོ་འབྱེད་འབུམ་ཕྲག་གསུམ། །
བསྟན་པའི་ཁུར་ཆེན་བསྟན་འཛིན་ལྕགས་ཐང་པ། ། བྱམས་པའི་བཤེས་མཆོག་མ་ཏི་རྣམ་རྒྱལ་སོགས། ། མཉན་ཡོད་འདུལ་འཛིན་མཁས་རྣམས་གཙུག་ན་དགེ ། འདིར་ནི་ཆོས་འདུལ་སྦྲང་རྩིའི་བཅུད། ། སྨན་བཞིའི་རྣམ་གཞག་ཉེར་མཁོའི་གནད། ། བློ་གསལ་བུང་བའི་སྙིང་ལམ་དུ། ། དགའ་བས་སྦྱིན་ནོ་སྤྲོ་བས་ལོང་། ། ཞེས་བརྗོད་ནས། སྨན་བསྟེན་པར་བྱའོ། ། ཞེས་སོགས་སྐབས་སུ་གསུམ་ལས།
དང་པོ་གཞན་དུ་འཆད། གཉིས་པ་ནི། འདིར་སྐབས་ཀྱི་སྨན་ནོ། ། ཁྱོད་ལ་དབྱེ་ན་བཞི་ཡོད་དེ། དུས་རུང་གི་སྨན་སོགས་བཞི་ཡོད་པའི་ཕྱིར་རོ། ། གསུམ་པ་ལ། འདིར་སྐབས་ཀྱི་སྨན་ལ་མཚན་ཉིད། དབྱེ་བ། ཁྱད་ཆོས་དང་གསུམ་མོ། ། དང་པོ་ནི།
དྲི་རོ་རེག་བྱ་གསུམ་གང་རུང་གིས་བསྡུས་པའི་ཁམ་ཟས་དེ། སྨན་ཙམ་གྱི་ངོ་བོ་ཡིན་ཅིང་། དེ་དང་ཟས་བཞིའི་ཟླས་ཕྱེ་བའི་ཁམ་ཟས་དོན་གཅིག་སྟེ། མཛོད་ལས། ཁམ་གྱི་ཟས་ནི་འདོད་པ་ན། ། སྐྱེ་མཆེད་གསུམ་གྱི་བདག་ཉིད་དོ། ། གཟུགས་ཀྱི་སྐྱེ་མཆེད་མ་ཡིན་དེས། ། རང་དབང་གྲོལ་ལ་མི་ཕན་ཕྱིར། ། ཞེས་སོ། ། ཁམ་ཟས་གང་ཞིག
བཅས་ལྡན་དགེ་སློང་ལ་རུང་བའི་རིགས་སུ་གནས་པ་དེ། སྐབས་འདིར་བསྟན་སྨན་གྱི་ངོ་བོ་ཡིན་ནོ་བྱས་པ་ལ་ཁོ་ན་རེ། བུ་རམ་ཆོས་ཅན། དྲི་རོ་རེག་བྱ་གསུམ་པོ་གང་རུང་ཐལ། འདིར་སྐབས་ཀྱི་སྨན་ཡིན་པའི་ཕྱིར་ཏེ། ཞག་བདུན་པའི་སྨན་ཡིན་པའི་ཕྱིར། འདོད་མི་ནུས་ཏེ། གཟུགས་ཀྱི་སྐྱེ་མཆེད་ཡིན་པའི་ཕྱིར། དེ་བཞིན་དུ་བཟའ་བ་ལྔ་དང་བཅའ་བ་ལྔ་སོགས་མང་པོ་ཞིག་སྐྱོན་ལ་གནས་སོ་ཟེར་ན། སྐྱོན་མེད་དེ།
གཞུང་གི་དངོས་བསྟན་བུ་རམ་ཞག་བདུན་པའི་སྨན་གྱི་མཚན་གཞིར་བཟུང་བ་ནི། དངོས་བཏགས་མ་ཕྱེ་བའི་རྣམ་གཞག་ཡིན་གྱི། ཕྱེ་ན་བུ་རམ་གྱི་ཚོགས་པ་ན་ཡོད་པའི་ཁམ་ཟས་དེ། ཞག་བདུན་པའི་སྨན་གཞི་ཡིན་ཞེས་སོགས་གོང་འོག་ཀུན་ལ་སྦྱར་བས་དཀའ་བའི་འཕྲང་ལས་གྲོལ་ལོ། ། གནད་འདི་མ་རྟོགས་པར་ཆུ་བྱང་པ་ན་རེ། འདི་ནི་འཇིག་རྟེན་ན་གྲགས་པ་དང་བསྟུན་པ་འདྲ་སྟེ། ཨ་རུ་ར་དང་བུ་རམ་སོགས་སྨན་དུ་གསུངས་པའི་ཕྱིར་ཞེས་གསུངས་པ་ནི་ཞིབ་ཆ་མ་ཕྱེད་པའོ། ། གཉིས་པ་དབྱེ་ན། དུས་རུང་གི་སྨན། ཐུན་ཚོད་དུ་རུང་བའི་སྨན།
ཞག་བདུན་པའི་སྨན། ཇི་སྲིད་འཚོ་བཅང་གི་སྨན་ནོ། ། དང་པོ་ལ་མཚན་ཉིད། དབྱེ་བ། སྒྲ་བཤད། བྱེད་ལས་སོ། ། དང་པོ་ནི། སྨན་བཞི་གང་རུང་གང་ཞིག རབ་ཏུ་བྱུང་བས་སྔ་དྲོ་ཁོ་ན་ལོངས་སྤྱོད་དུ་རུང་བའི་རིགས་གནས་དེའོ། ། གཉིས་པ་དབྱེ་ན།
ཚིག་ལེར། སྣ་ཚོགས་འབྲས་ཆན་ཟན་དང་ཤ། ། ཕྱེ་དང་འཁུར་བ་བཟའ་བ་ལྔ། ། ཞེས་པ་ལྟར་འབྲས་ཆེན། ཟན། ཕྱེ། འཁུར་བ་ལྔའི་ཚོགས་པ་ན་ཡོད་པའི་ཁམ་ཟས་སོ། ། ཡང་ན་སུམ་བརྒྱ་པར། ནས་ཆན་སྣུམ་འཁུར་འབྲས་ཆན་ཉ་དང་ཤ། ། འདི་དག་སྲོག་གནས་བྱ་ཕྱིར་བཟའ་བར་བྱ། །
ཞེས་པ་ལྟར་ལྔའམ། ཡང་ན། རྣམ་འབྱེད་དང་། འགྲེལ་ཆེན་སོགས་སུ། འབྲས་ཆན། ཟན་དྲོན། ཤ་དང་། སྣུམ་འཁུར། ལྡེ་གུ་དང་ལྔ་ལ་བཤད་པ་ལྟར་རོ། ། དེ་དག་ཏུ་མ་འདུས་པ་ཐུད་དང་།
ཕྱེ་མར། འོ་འཛར། ཞོ་དང་། དར་བ། ཐུག་པ་ལ་སོགས་པ་རྣམས་ཀྱང་དུས་རུང་ཡིན་ལ། འདིར་ལྡེ་གུ་ཞེས་པ་སྐྱོ་མ་དང་གནད་གཅིག་ཅིང་། སྐྱོ་མ་ཐུག་པ་ཟན་དྲོན་གསུམ་གྱི་ཁྱད་པར་ནི། བཟར་བུ་གྱེན་དུ་བསྒྲེངས་མི་ནུས་པ་ཐུག་པ་དང་། ནུས་པ་སྐྱོ་མ་ཡིན་ཞིང་། དེ་ལ་ཡང་སོར་མོ་ལྔའི་རྗེས་དོད་པ་ཟན་དྲོན་དང་།
མི་དོད་པ་སྐྱོ་མ་ཙམ་དུ་བཞག་གོ ། ཁ་ཅིག་མར་གསར་འདི་དུས་རུང་དུ་བཞེད་ཀྱང་ཚིག་ལེ་ལྟར་ན་ཞག་བདུན་པ་སྟེ། འབྲུ་མར་སྦྲང་རྩི་བུ་རམ་དང་། མར་ཡང་ཞག་བདུན་པར་བཤད་དེ། ། ཞེས་བཤད་པས་སོ། ། དེས་ན་བུ་རམ་བསྒར་མ་ནི་ཅིས་ཀྱང་ཞག་བདུན་པ་ཡིན་པས། རབ་བྱུང་དག་གིས་ཀྱང་དགོང་དུས་སྤྲོ་བཞིན་ལོངས་སྤྱོད་པས་ཆོག་པ་ཡིན་ནོ། ། གཉིས་པ་བཅའ་བ་ལྔ་ནི། ཚིག་ལེར། རྩ་བ་སྡོང་བུ་མེ་ཏོག་འབྲས། །
ལོ་མ་ཡང་ནི་བཅའ་བ་ལྔ། ། ཞེས་པ་ལྟར་ཡིན་ལ། དེ་ཡང་རྩ་བ་ནི་ཐུ་ལུ། ལ་ཕུག གྲོ་མ་སོགས་སོ། ། སྡོང་བུ་ནི་བུ་རམ་ཤིང་སོགས་སོ། ། མེ་ཏོག་ནི་ཨུཏྤལ་པདྨ་སོགས་བཅའ་བར་ངོས་འཛིན་དུ་རུང་བ་རྣམས་སོ། ། འབྲས་བུ་ནི་དགུན་འབྲུ་ཁམ་བུ་ཏར་ཁ་སོགས་ཀྱི་ཁམ་ཟས་སོ། ། ལོ་མ་ནི་ཐུ་ལུ་དང་ལ་ཕུག་སོགས་ཀྱི་ལོ་མའོ། ། གསུམ་པ་སྒྲ་བཤད་པ་ནི།
རབ་བྱུང་དག་གིས་སྔ་དྲོའི་ཆ་ལ་ལོངས་སྤྱད་དུ་རུང་ཞིང་ཕྱི་དྲོ་བཟར་མི་རུང་བས་དུས་རུང་ཞེས་བྱའོ། ། གསུམ་པ་བྱེད་ལས་ནི། གཙོ་བོར་བཀྲེས་པའི་ནད་སེལ་བར་བྱེད་པ་ཡིན་ནོ།། །། གཉིས་པ་ཐུན་ཚོད་དུ་རུང་བའི་སྨན་ལ། མཚན་ཉིད། དབྱེ་བ། སྒྲ་བཤད། བྱེད་ལས་སོ། ། དང་པོ་ནི། སྨན་བཞི་གང་རུང་གང་ཞིག
ཐུན་ཚོད་ཀྱི་མཐའ་ཅན་དུ་བྱིན་གྱིས་བརླབ་ཏུ་རུང་བའི་རིགས་གནས་ཀྱི་བཏུང་བ་དེའོ། ། གཉིས་པ་དབྱེ་ན། དུས་རུང་གི་རྒྱུ་ལས་བྱུང་བ། ཐུན་ཚོད་དུ་རུང་བའི་རྒྱུ་ལས་བྱུང་བ། ཞག་བདུན་པའི་རྒྱུ་ལས་བྱུང་བ། འཚོ་བཅང་གི་རྒྱུ་ལས་བྱུང་བའི་ཐུན་ཚོད་དུ་རུང་བའི་སྨན་དང་བཞིའོ། ། དང་པོ་ནི། ཚགས་ཀྱིས་བཙགས་པའི་རྩམ་ཐང་ཤིན་ཏུ་སླ་བ་དང་། རུས་ཐང་ཤིན་ཏུ་སླ་བ་བཞིན་གྱི་གཟུགས་བརྙན་སྣང་བ་ལྟ་བུའོ། ། གཉིས་པ་ནི།
དར་སིང་ཆུར་ཁུ་སོགས་ཆུ་དང་འདྲེས་པའི་དངས་མ་ཚགས་ལ་བཙགས་པ་ལྟ་བུའོ། ། གསུམ་པ་ནི། སྦྲང་བུར་གྱི་དངས་མ་ཤིན་ཏུ་སླ་བ་ལྟ་བུའོ། ། བཞི་པ་ནི། ཨ་བར་སྐྱུར་གསུམ་སོགས་ཀྱི་ཁུ་བ་ཤིན་ཏུ་སླ་བ་ལྟ་བུའོ། ། གསུམ་པ་སྒྲ་བཤད་ནི། དགེ་སློང་རྣམས་ཀྱིས་ཐུན་ཚོད་ཀྱི་མཐའ་ཅན་དུ་བྱིན་གྱིས་བརླབས་ནས་ལོངས་སྤྱོད་རུང་བས་དེ་སྐད་ཅེས་བྱའོ། ། བཞི་པ་བྱེད་ལས་ནི་གཙོ་བོར་སྐོམ་པའི་ནད་སེལ་བར་བྱེད་དོ། ། གསུམ་པ་ཞག་བདུན་པའི་སྨན་ལ་མཚན་ཉིད་སོགས་བཞི་ལས། དང་པོ་ནི།
སྨན་རྣམ་བཞི་གང་རུང་གང་ཞིག ཞག་བདུན་གྱི་མཐའ་ཅན་དུ་བྱིན་གྱིས་བརླབ་ཏུ་རུང་བའི་རིགས་གནས་དེའོ། ། འདི་ལ་པཎ་ཤག་པ་གོང་བུའི་རྫས་ཡིན་པ་ཞིག་དགོས་གསུངས་པ་ནི་མ་ངེས་ཏེ། ཞུན་མར་འབྲུ་མར་བུ་རམ་ཁུ་བ་སླ་བ་མ་ཡིན་པ་རྣམས་ཀྱང་ཞག་བདུན་པ་ཡིན་པའི་ཕྱིར་རོ། ། གསུམ་པ་དེའི་དབྱེ་བའམ་མཚན་གཞི་ནི། འབྲུ་མར། ཞུན་མར། བུ་རམ། སྦྲང་རྩི། མར་གསར།
ཧྭགས་རྣམས་སོ། ། ཧྭགས་དེ་ནི་བུ་རམ་སྐོལ་བའི་རླངས་པའི་ཟིལ་པ་བསགས་པའི་ཁནྡྷའོ་ཞེས་བཤད་དོ། ། གསུམ་པ་སྒྲ་བཤད་ནི། ཞག་བདུན་གྱི་བར་དུ་བྱིན་གྱིས་བརླབ་ནས་ལོངས་སྤྱོད་རུང་བས་ན་དེ་སྐད་ཅེས་བྱའོ། ། བཞི་པ་བྱེད་ལས་ནི་གཙོ་བོར་རླུང་ནད་སེལ་བར་བྱེད་དོ། ། བཞི་པ་འཚོ་བཅང་གི་སྨན་ལ་མཚན་ཉིད་སོགས་བཞི་ལས། དང་པོ་ནི། སྨན་བཞི་གང་རུང་གང་ཞིག ཇི་སྲིད་འཚོའི་བར་དུ་བྱིན་གྱིས་བརླབ་ཏུ་རུང་བའི་རིགས་གནས་དེའོ། ། སྤྱིར་ཞག་བདུན་གྱི་བར་དུ་བྱིན་གྱིས་བརློབས་པའི་སྨན་ལ་ཞག་བདུན་པ་སོགས་ཀྱིས་མ་ཁྱབ་སྟེ།
ཞག་བདུན་པ་དང་ཇི་སྲིད་འཚོ་བཅང་གི་རྒྱུ་ལས་བྱུང་བའི་ཐུན་ཚོད་ཀྱི་བཏུང་བ་རྣམས། ཞག་བདུན་དང་ཇི་སྲིད་འཚོ་བཅང་གི་བར་དུ་བྱིན་གྱིས་བརླབས་ཀྱང་ཆོག་པའི་ཕྱིར་ཏེ། གཞུང་ཉིད་ལས། དེ་དུས་སུ་རུང་བ་ཉིད་ཡིན་ན་ཐུན་ཚོད་ཀྱི་མཐའི་མཐའ་ཡིན་ནོ། ། གཞན་ཉིད་ཡིན་ན། དེའི་གང་ཡིན་པའོ་ཞེས་དུས་རུང་གི་རྒྱུ་ལས་བྱུང་བ་ཐུན་ཚོད་ཀྱི་མཐའ་ཅན་དང་། ཞག་བདུན་པ་དང་འཚོ་བཅང་གི་རྒྱུ་ལས་བྱུང་བ་རང་རང་གི་མཐའ་ཅན་དུ་བྱིན་རླབས་བྱས་པས་ཆོག་པར་བཤད་པའི་ཕྱིར་རོ། ། གཉིས་པ་དབྱེ་ན། འཇིག་རྟེན་ན་སྨན་དུ་གྲགས་པའི་རྩ་བ། སྡོང་བུ།
ལོ་མ། མེ་ཏོག འབྲས་བུ་དང་ལྔའོ། ། དང་པོ་ནི། གླ་སྒང་དང་། ཤུ་དག་དང་། བོང་བ་དཀར་པོ་ལྟ་བུ། གཉིས་པ་ནི། ཙན་དན་དང་། ཤུག་པ་དང་།
སླེ་ཏྲེས་ལྟ་བུའོ། ། གསུམ་པ་ནི། བ་ཤ་ཁ་དང་། ནིམ་པའི་ལོ་མ་ལྟ་བུའོ། ། བཞི་པ་ནི། ནིམ་པ་དང་། བ་ཤ་ཀ་དང་། ཀླུ་ཤིང་གི་མེ་ཏོག་ལྟ་བུའོ། ། ལྔ་པ་ནི། ཨ་བར་སྐྱུར་གསུམ་དང་།
ན་ལེ་ཤམ་སོགས་ལྟ་བུའོ། ། གསུམ་པ་སྒྲ་བཤད་ནི། ཇི་སྲིད་མ་ཤིའི་བར་དུ་བྱིན་གྱིས་བརླབ་ཏུ་རུང་བས་དེ་སྐད་ཅེས་བྱའོ། ། བཞི་པ་བྱེད་ལས་ནི་གཙོ་བོར་འདུས་པའི་ནད་སེལ་བར་བྱེད་པའོ། ། སྨན་བཞི་པོ་དེ་དག་ཀྱང་། དུས་རུང་ལ་ནི་བྱིན་བརླབས་མེད་ལ། བྱིན་ལེན་བྱས་ན་སྔ་དྲོའི་དུས་ཁོ་ན་ལོངས་སྤྱོད། ཕྱི་མ་གསུམ་ནི། དུས་དང་དུས་མིན་ཐམས་ཅད་དུ་ལོངས་སྤྱོད་དུ་རུང་བ་ཡིན་མོད། ཐུན་ཚོད་དུ་རུང་བ་བྱིན་གྱིས་མ་བརླབས་ན།
སྔ་དྲོ་བྱིན་ལེན་བྱས་པ་དེ་གུང་ཚིགས་ཚུན་ལ་ལོངས་སྤྱོད། དེ་ལས་འདས་ན་གསོག་འཇོག་ཏུ་འགྱུར། ཕྱི་དྲོ་བྱིན་ལེན་བྱ་བ་དེ་ཐུན་ཚོད་ཀྱི་མཐའ་ཚུན་ཆད་དུ་ལོངས་སྤྱོད། དེ་ལས་འདས་ན་གསོག་འཇོག་ཏུ་འགྱུར། བྱིན་གྱིས་བརླབས་ན་བྱིན་བརླབས་ཀྱི་དུས་སྔ་དྲོ་ཡིན་པས། སྔ་དྲོ་དུས་དེ་ནས་ཐུན་ཚོད་ཀྱི་མཐའ་ཚུན་ཆད་དུ་ལོངས་སྤྱད་པས་ཆོག དེ་ལས་འདས་ན་གསོག་འཇོག་དང་སྤང་ལྟུང་གཉིས་ཆར་འབྱུང་། ཞག་བདུན་པའི་སྨན་བྱིན་གྱིས་མ་བརླབས་ན། སྔ་དྲོ་བྱིན་ལེན་བྱས་པ་གུང་ཚིགས་ཚུན་དང་། ཕྱི་དྲོ་བྱིན་ལེན་བྱས་པ་ཐུན་ཚོད་ཀྱི་མཐའ་ཚུན་ཆད་དུ་ལོངས་སྤྱོད།
མཐའ་དེ་གཉིས་ལས་འདས་ན་གསོག་འཇོག་སྟེ། བྱིན་གྱིས་བརླབས་ན། བྱིན་རླབས་བྱས་པའི་སྔ་དྲོ་ནས་བཟུང་ཞག་བདུན་དུ་ལོངས་སྤྱད་པས་ཆོག བརྒྱད་པའི་སྐྱ་རེངས་ཤར་ན་གསོག་འཇོག་དང་། གསོག་འཇོག་བྱས་པའི་སྤང་ལྟུང་གཉིས་ཀ་འབྱུང་། ཇི་སྲིད་འཚོ་བཅང་ལ་ཡང་བྱིན་གྱིས་མ་བརླབས་པར་སྔ་དྲོ་དང་ཕྱི་དྲོ་བྱིན་ལེན་བྱས་ན། གུང་ཚིགས་དང་ཐུན་ཚོད་ལས་འདས་པའི་ཚེ་ན་གསོག་འཇོག་ཏུ་འགྱུར་ལ། འཚོ་བཅང་བྱིན་གྱིས་བརླབས་ན་ཇི་སྲིད་མ་ཤིའི་བར་དུས་ཐམས་ཅད་དུ་ལོངས་སྤྱད་དུ་རུང་བས་འདི་ལ་གསོག་འཇོག་དང་། གསོག་འཇོག་གི་སྤང་ལྟུང་གཉིས་ཀ་མི་འབྱུང་བ་འདྲའོ། ། ཁ་ཅིག
ནད་ལས་གྲོལ་ནས་བཅངས་ན་གསོག་འཇོག་འབྱུང་ཞེས་པ་དང་། ཁ་ཅིག་ནད་ཇི་སྲིད་འཚོའི་བར་དུ་བྱིན་གྱིས་རློབས་ཞེས་གསུངས་ཏེ། འདི་ལ་ལུང་གིས་ཟིན་ཟོ་མེད་པ་འདྲའོ། ། རྣམ་དབྱེ་འདི་ཙམ་གྱིས་ཀྱང་བཅས་ལྡན་དགེ་སློང་དག་ལ་མིག་ཁ་ཕྱེ་བ་ལྟ་བུའི་ཕན་ཡོན་འབྱུང་བར་སེམས་སོ། ། དེས་ན་བཅས་ལྡན་དགེ་སློང་གིས་གནང་བའི་དུས་ཀྱི་དམིགས་བསལ་མེད་པར་མཐའ་དེ་དག་ལས་འདས་པར་འཆང་ན་གསོག་འཇོག་དང་། དེ་ཟོས་ན་གསོག་འཇོག་ཅན་ཟོས་པའི་ལྟུང་བྱེད་འཕོག་པས་དེ་དག་ལས་མ་འདས་པར་ལོངས་སྤྱོད་པའམ། ཡང་ན་གཞན་ལ་སྦྱིན་པའམ། ཡང་ན་བྱིན་ལེན་དང་བྱིན་བརླབས་ཞིག་པར་བྱས་ཏེ། གསོག་འཇོག་བསྲུང་བའི་ཐབས་བླ་ན་མ་མཆིས་པའོ། ། གསུམ་པ་སྨན་གྱི་ཁྱད་ཆོས་ལ།
ཟས་ལ་བརྟེན་པའི་སྨན་གྱི་ལྟུང་བ་བསྲུང་བའི་ཚུལ་དང་། ཟས་དེ་བསྟེན་པའི་ཚུལ་ལོ། ། དང་པོ་ལ་ཐུན་མོང་བ་རུང་ཆུའི་རྣམ་གཞག ཐུན་མོང་མིན་པ་བསྲུང་ཚུལ་སོ་སོར་བཤད་པའོ། ། དང་པོ་ལ། གང་ལ་རུང་ཆུ་འཐོར་བའི་གཞི། གང་འཐོར། གང་གིས་འཐོར་བ། ཚུལ་ཇི་ལྟར། ནམ་གྱི་ཚེ་འཐོར།
དེ་ལྟར་སྟོར་བའི་དགོས་པའོ། ། དང་པོ་ནི། སྨན་གྱི་མ་གསུམ་རུང་བ་ཚད་ལྡན་ཏེ། སློབ་དཔོན་སྦྲང་མའི་རྐང་པ་ཅན་གྱིས་སོ་ཐར་ཊཱིཀར། མི་རུང་བ་དང་དུས་རུང་དང་། ། ཁོལ་བའི་གནས་སྐབས་རྣམས་ལ་ནི། ། རུང་ཆུ་གདབ་པར་མི་བཞེད་དོ། ། ཞེས་བཤད་པས་སོ། ། གཉིས་པ་ནི། ཟན་དང་མ་འདྲེས་པའི་ཆུ་གཙང་མ་སྐོལ་གྲང་མིན་པའི་རང་བཞིན་གྱིས་གྲང་བའོ། །
གསུམ་པ་ནི། རང་ལ་ལྟོས་པའི་བསྙེན་པར་མ་རྫོགས་པས་འཐོར་ཏེ། འོན་ཀྱང་རྫོགས་པས་གོ་ནི་ཆོད་དོ། ། བཞི་པ་ནི། ཀུ་ཤ་ལ་སོགས་པས་ཆུ་འཐོར་བའི་ཐ་སྙད་བྱས་པ་ཙམ་མོ། ། ལྔ་པ་ནི། སྨན་བྱིན་རླབས་བྱེད་ན། ཚ་བའི་གོང་དུ་སྟེ། བྱིན་བརླབས་ཚ་བའི་གོང་དུ་བྱེད་དགོས་ཤིང་། དེའི་སྔོན་དུ་བྱིན་ལེན་དང་།
བྱིན་ལེན་གྱི་སྔོན་དུ་རུང་ཆུ་དགོས་པའི་ཕྱིར་རོ། ། བྱིན་གྱིས་མི་རློབ་ན་ཉི་མ་ཕྱེད་ཡོལ་ནས་སྐྱ་རེངས་མ་ཤར་གྱི་བར་དུའོ། ། བྱ་བ་ཇི་ཙམ་བྱེད་ན། བྱིན་གྱིས་བརླབས་ན་བྱིན་རླབས་མ་ཞིག་བར་དང་། མ་བརླབས་ན་ཉིན་ཞག་གཅིག་ཏུ་བྱ་བ་བྱེད་ཅེས་འཆད་མོད། ཁོ་བོ་ནི། བྱིན་ལེན་མི་བྱེད་ན་རུང་ཆུའི་དགོས་པ་ཡང་མེད་ལ། ཕྱི་དྲོ་རུང་ཆུ་དང་བྱིན་ལེན་བྱས་ནས་ཐུན་ཚོད་ཀྱི་མཐའ་ཚུན་ཆད་དུ་བྱ་བ་བྱེད་དེ། དེ་ལས་འདས་པར་འཆང་བ་ལ་གསོག་འཇོག་འབྱུང་བས་རུང་ཆུའི་བྱ་བ་མི་བྱེད་པའི་ཕྱིར་སྙམ་མོ། ། ཐུན་ཚོད་ཀྱི་མཐའ་ནི།
འགའ་ཞིག་ཞག་གཅིག་ཅེས་དང་། ཁ་ཅིག མཚམས་ཀྱི་དམར་འོད་ཀྱི་མཐའ་ཚུན་ཞེས་དང་། ཁ་ཅིག སྲོད་ཐུན་གྱི་མཐའ་ཚུན་ཞེས་དང་། ཁ་ཅིག་ཉིན་མོའི་ཐུན་ཚོད་གྱི་མཐའ་ཉིན་མོའི་ཐུན་གསུམ་པ་དང་། མཚན་མོའི་ཐུན་ཚོད་ཀྱི་མཐའ་མཚན་མོའི་ཐུན་གསུམ་པ་སྐྱ་རེངས་འཆར་ཁ་ཚུན་ཞེས་སོགས་བཞེད་པ་མི་འདྲ་བ་མང་ཡང་། འདིར་འབུམ་ཕྲག་གསུམ་པའི་དགོངས་པ་སྲོད་ཐུན་གྱི་མཐའ་འདས་མ་འདས་ལ་བཞེད་ཅིང་། ཁ་ཅིག་མཚམས་ཀྱི་འོད་དམར་བསྲུང་བའི་ལག་ལེན་བྱེད་ཀྱང་། དེ་ལ་བཤད་ཁུངས་གསལ་པོ་མེད་དོ་ཅེས་པཎ་ཆེན་ཐམས་ཅད་མཁྱེན་པ་གསུང་ངོ་། །
འོ་ན་ནད་པ་ལ་མཚན་གུང་སྐོམ་ནད་བྱུང་ན་ཇི་ལྟར་བྱེད་སྙམ་ན། དེའི་ཚེ་བྱིན་ལེན་བྱས་ནས་ཐུན་ཚོད་ཀྱི་སྨན་ལོངས་སྤྱད་པས་ཆོག་གོ་ཞེས་རོང་སྟོན་གྱི་ཚིག་ལེའི་ཊིཀྐར་བཤད་དོ། ། དེས་ན་རབ་བྱུང་རྣམས་ཀྱིས་སྨན་ཕྱི་མ་གསུམ་རུང་བ་ཚད་ལྡན། ཉི་མ་ཕྱེད་ཡོལ་ནས་ལོངས་སྤྱོད་པའི་ཚེ་སྔོན་ལ་རུང་ཆུ་དང་དེ་ནས་བྱིན་ལེན་བྱས་ནས་ལོངས་སྤྱོད་པར་བྱེད་དགོས་པ་ཡིན་ནོ། ། དྲུག་པ་དགོས་པ་ནི། སྨན་ཕྱི་མ་གསུམ་ཕྱི་དྲོ་རུང་ཆུ་མ་བཏབ་པར་ལོངས་སྤྱད་ན། བསྙེན་པར་རྫོགས་པ་ལ་བཤགས་བྱའི་ཉེས་བྱས་དང་། མ་རྫོགས་པ་ལ་བསྡམ་བྱའི་ཉེས་བྱས་འབྱུང་བས་དེ་ཁེགས་པ་ཡིན་ཞིང་། ངེས་ཚིག་ནི། དུས་མིན་དུ་ལོངས་སྤྱོད་དུ་རུང་བ་ལ་རུང་བར་ངེས་པའི་ཆུ་ཡིན་པས་རུང་ཆུ་ཞེས་བྱ་བ་ཡང་ཡིན་ནོ། །
མདོར་ན་དངོས་ཀྱི་དགོས་པ་ཉེས་པ་དེ་ཁེགས་པ་དང་། བརྒྱུད་པའི་དགོས་པ་ཕྱི་དྲོ་དང་མཚན་མོ་ལོངས་སྤྱོད་དུ་རུང་མི་རུང་གི་བཅས་པའི་མཚམས་ཟིན་པའི་ཆེད་ཡིན་ནོ། ། འོ་ན་སྨན་བྱིན་རླབས་ཀྱི་ཆོ་ག་ཇི་ལྟ་བུ་སྙམ་ན། དུས་རུང་གི་སྨན་ལ་ནི་བྱིན་རླབས་ཀྱི་ཆོ་ག་མེད་ལ། ཕྱི་མ་གསུམ་བྱིན་གྱིས་རློབ་པའི་ཚེ། ཡུལ་དགེ་སློང་ཞིག་གི་དྲུང་དུ་རང་ལས་བསླབ་པ་རྒན་ན་ཕྱག་བྱས་ནས། སྨན་བྱིན་བརླབས་ཀྱི་ཆོ་ག་ལ་ཐུགས་གཏད་པར་ཞུ། ཡུལ་དེས་ཆོས་བཞིན་འདུལ་བ་བཞིན་མཛད་པར་ཞུ་ཞེས་བརྗོད། དེ་ནས་མཁན་པོའམ་སློབ་དཔོན་ནམ་བཙུན་པ་དགོངས་སུ་གསོལ། ། བདག་མིང་འདི་ཞེས་བྱ་བའི་ཐུན་ཚོད་དུ་རུང་བའམ།
ཞག་བདུན་པའམ། འཚོ་བཅང་གི་སྨན་འདི་བདག་དང་ཚངས་པ་མཚུངས་པར་སྤྱོད་པ་རྣམས་ཀྱི་ཐུན་ཚོད་དུ་རུང་བའམ། ཞག་བདུན་པར་རུང་བའམ། ཇི་སྲིད་འཚོ་བཅང་དུ་རུང་བར་བྱིན་གྱིས་བརླབ་བོ། ། ལན་གསུམ་དང་། ཐབས་ལེགས་བྱ། ཞུ་མཁན་དེས། སྨན་བྱིན་རླབས་ཀྱི་ཆོ་ག་ལ་ཐུགས་གཏད་པ་བཀའ་དྲིན་ཆེ། ཡུལ་དེས་ཆོས་བཞིན་འདུལ་བ་བཞིན་མཛད་པ་ངོ་མཚར་ཆེ་ཞེས་བརྗོད། སྤྱོད་ལམ།
ཡུལ་དེའི་མདུན་དུ་ཙོག་པུར་འདུག་སྟེ། སྨན་དེ་གཉིས་ཆར་ལག་པ་གཡོན་པའི་མཐིལ་དུ་བཞག གཡས་པས་སྟེང་ནས་བཀབ་སྟེ་བྱ་བ་ཡིན་ནོ། ། དེ་ལྟར་བྱིན་གྱིས་བརླབས་པའི་དགོས་པ་ནི། གསོག་འཇོག་ཏུ་སོང་བའི་ཉེས་པ་ཁེགས་པ་དང་། དགེ་སློང་ནད་པས་ཡང་ཡང་བྱིན་ལེན་བྱ་མི་དགོས་པར་ཚེགས་ཆུང་ངུས་བདེ་བ་ལ་རེག་པར་གནས་པ་དང་། བཅས་པའི་འཚམས་ཟིན་པའི་ཆེད་ཡིན་ནོ། ། དེས་ན་སྨན་བྱིན་རླབས་ནི་གཙོ་ཆེར་ནད་པའི་དབང་དུ་བྱས་ལ། འཚོ་བཅང་ལ། ཚིག་ལེ་ལས།
ཇི་སྲིད་འཚོ་བར་བསྒྲུབ་ན་ནི། ། བྱིན་གྱིས་མ་བརླབས་མི་འཆང་ངོ་། ། ཞེས་ངེས་པར་བྱིན་རླབས་དགོས་པ་ལྟར་བཤད་འདུག་ནའང་། མདོ་རྩ་རྒྱ་ཆེར་འགྲེལ་སོགས་ལྟར་ན་དེ་ལྟར་མ་ངེས་ཏེ། འཚོ་བཅང་གི་སྨན་བྱིན་གྱིས་བརླབས་པ་ནི་དུས་ཐམས་ཅད་དུ་ལོངས་སྤྱོད་དུ་རུང་ལ། བྱིན་གྱིས་མ་བརླབས་པ་བྱིན་ལེན་མེད་པར་སྤྱད་ན་བྱིན་ལེན་མ་བྱས་པར་ཟ་བའི་ལྟུང་བྱེད་སྐྱེད་ལ། བྱིན་ལེན་བྱས་པ་ཡིན་ན་སྔ་དྲོ་དང་གུང་ཚིག་ཚུན་དང་། ཕྱི་དྲོ་ནས་ཐུན་ཚོད་ཀྱི་མཐའ་ཚུན་ཆད་དུ་ལོངས་སྤྱད་དུ་རུང་ལ། དེ་ལས་འདས་ན་གསོག་འཇོག་སྐྱེས་པས་འཆང་དུ་མི་རུང་ཞིང་ཟོས་ན། གསོག་འཇོག་བྱས་པ་ཟོས་པའི་ལྟུང་བྱེད་སྐྱེད་པ་ཡང་ཡིན་པའི་ཕྱིར་རོ། །
གནད་འདི་སྨན་གཞན་གཉིས་ལ་ཡང་དྲན་དགོས་སོ།། །། གཉིས་པ་སྨན་ལ་བརྟེན་པའི་ལྟུང་བ་བསྲུང་ཚུལ་ལ། གསོག་འཇོག་གི་སྤང་ལྟུང་བསྲུང་ཚུལ། བྱིན་ལེན་མ་བྱས་པར་ཟ་བའི་ལྟུང་བྱེད་བསྲུང་ཚུལ། དུས་མིན་དུ་ཟ་བའི་ལྟུང་བྱེད་བསྲུང་ཚུལ། སྤངས་པ་ཟ་བའི་ལྟུང་བྱེད་བསྲུང་ཚུལ། གསོག་འཇོག་བྱས་པ་ཟ་བའི་ལྟུང་བྱེད་བསྲུང་ཚུལ། དེ་ལས་གཞན་ཡང་བསྲུང་ཚུལ་ལོ། ། དང་པོ་ནི། བཅས་ལྡན་དགེ་སློང་གིས་གསོག་འཇོག་བྱས་ན་སྤང་ལྟུང་འབྱུང་བས་དེ་བསྲུང་དགོས་ལ།
འོ་ན་གསོག་འཇོག་སྤངས་ལྟུང་གི་ཚད་ཇི་ལྟ་བུ་སྙམ་ན། འདི་ལ་གཞི་བསམ་པ་སྦྱོར་བ་མཐར་ཐུག་གི་ཡན་ལག་དང་བཞི། དང་པོ་གཞི་ནི་སྨན་རྣམ་བཞི་གང་རུང་། རུང་བ་ཚད་དང་ལྡན་པ། ངོ་བོ་ཡོངས་སུ་རྫོགས་པ། རང་ཉིད་དབང་ཞིང་གནས་སྐབས་དབང་བྱར་ཡོད་པ། རང་ངམ་རང་དང་འདྲ་བས་བྱིན་ལེན་བྱས་ལ་མ་ཞིག་པ། ལྷའི་བདུད་རྩིའི་མིན་པའོ། ། འདིར་རུང་བ་ཞེས་པ་ནི་རང་གི་ལག་ཉར་སོང་བ་ནི་མི་རུང་བའི་ཟས་ཡིན་ལ། དེ་ལྟ་བུ་ལ་སོགས་པ་མིན་པའོ། །
ཚད་དང་ལྡན་པ་ནི་མགུལ་དུ་མིད་རིན་ཆོག་པའོ། ། ངོ་བོ་རྫོགས་པ་ནི། ཚ་ཆུ། འགྱུར་བྱེད་ཀྱི་ཆུ། རྙོག་ཆུ་སོགས་ནི་ཟས་ཀྱི་ཆེད་ཡིན་པས་མ་རྫོགས་པའོ། ། རང་དང་འདྲ་བ་འོག་ཏུ་འཆད། ལྷའི་བདུད་རྩི་གནང་བ་ཡིན་ཞིང་། དེ་དང་འདྲ་བའི་དཀོན་ཟས་འགའ་ཞིག་ལ་ཡང་མཚུངས་སམ་སྙམ་ན། སྨན་ཕྱི་མ་གསུམ་ལ་ནི། བྱིན་གྱིས་བརླབས་པའམ་མ་བརླབས་ཀྱང་།
ཤན་རྗེས་སུ་འབྲེལ་བ་དགོས་ཏེ། དེ་གསུམ་བྱིན་གྱིས་མ་བརླབས་པར་བྱིན་ལེན་བྱས་ནས་རང་དུས་ལས་འདས་ཏེ་གསོག་འཇོག་ཏུ་སོང་བ་ལ་ནི། ཉེས་བྱས་ཙམ་ཞིག་འབྱུང་གི སྤང་ལྟུང་མི་འབྱུང་བའི་ཕྱིར་དང་། སྨན་བཞིའི་བྱིན་བརླབས་མ་བྱས་པར་འཆང་བ་ཙམ་ལ་ཉེས་པ་མ་བཅས་པ་འདྲ་ནའང་། བྱིན་ལེན་མ་བྱས་པར་ཟ་བ་ལ་ལྟུང་བྱེད་འབྱུང་བའི་ཕྱིར་རོ། ། གནད་འདི་ཡང་དྲན་དགོས་སོ། ། བདག་ཉིད་ནི་དགེ་སློང་ཕ་མ་དང་དགེ་སློབ་མ་གསུམ་གང་རུང་ཡིན་པ་སྟེ། དགེ་སློབ་མ་ལ་གསོག་འཇོག་གི་སྤང་ལྟུང་མ་བཅས་ཀྱང་གསོག་འཇོག་གི་ལྟུང་བ་བཅས་འདུག་པའི་ཕྱིར་རོ། ། བསམ་པ་ལ་འདུ་ཤེས་མ་འཁྲུལ་ཞིང་ཟ་བའི་ཆེད་དུ་རང་དུས་འདས་ནས་ཀྱང་འཆང་འདོད་ཀྱི་བསམ་པ་རྒྱུན་མ་ཆད་པའོ། །
སྦྱོར་བ་དེ་ལྟར་འཇོག་པར་རྩོམ་པ། མཐར་ཐུག་རང་རང་གི་དུས་ལས་འདས་པ་ན་གསོག་འཇོག་སྤང་ལྟུང་གི་དངོས་གཞི་གྲུབ་པོ། ། འོ་ན་རང་དུས་ཇི་ལྟ་བུ་སྙམ་ན། དུས་རུང་གི་སྨན་ལ་བྱིན་རླབས་མི་དགོས་པས། སྔ་དྲོ་བྱིན་ལེན་བྱས་ཏེ་མ་ཞིག་པར་གུང་ཚིག་ལས་འདས་པའི་ཚེ་ན་སྨན་དེ་གསོག་འཇོག་ཏུ་སོང་བ་ཡིན་ཞིང་། གསོག་འཇོག་གི་སྤང་ལྟུང་ཡང་སྐྱེད་དོ། ། ཐུན་ཚོད་དུ་རུང་བའི་སྨན་སྔ་དྲོ་བྱིན་ལེན་དང་བྱིན་རླབས་བྱས་ཏེ་མ་ཞིག་པར་ཐུན་ཚོད་ལས་འདས་པའི་ཚེ་དང་། ཞག་བདུན་པའི་སྨན་སྔ་དྲོ་བྱིན་ལེན་དང་བྱིན་རླབས་བྱས་ཏེ་མ་ཞིག་པར་ཞག་བརྒྱད་པའི་སྐྱ་རེངས་ཤར་བའི་ཚེ་གསོག་འཇོག་ཏུ་སོང་བས་སྤང་ལྟུང་སྐྱེད་ཅིང་། འཚོ་བཅང་གི་སྨན་སྔ་དྲོ་བྱིན་ལེན་བྱས་ཏེ་ནད་ལས་གྲོལ་བའི་ཚེ་གསོག་འཇོག་ཏུ་སོང་ཞེས་འཆད་པ་དག་སྣང་ཡང་། ཁོ་བོ་ཅག་ནི་མི་བཞེད་དེ།
དེའི་ཚེ་རང་དུས་ལས་འདས་པ་མ་ཡིན་པའི་ཕྱིར། དེས་ན་འཚོ་བཅང་གི་སྨན་བྱིན་གྱིས་བརླབས་པ་དེས་སྤང་ལྟུང་མི་སྐྱེད་དེ། མ་ཤི་བར་དུ་རང་དག་ལས་འདས་པ་མིན་ལ། ཤི་ནས་རྟེན་བོར་བས་སྤང་ལྟུང་མི་སྐྱེད་པའི་ཕྱིར་རོ། ། འོ་ན་སྨན་ཕྱི་མ་གཉིས་བྱིན་གྱིས་མ་བརླབས་པས་སྤང་ལྟུང་གཏན་ནས་མི་བསྐྱེད་དམ་སྙམ་ན། མ་ཡིན་ཏེ། ཚེས་གཅིག་ལ་བུ་རམ་གྱི་སྨན་གཅིག་རྙེད་ནས་བྱིན་གྱིས་རླབས། དེའི་ཉིན་ནམ་ཚེས་གཉིས་ནས་བདུན་གྱི་བར་ལ་བུ་རམ་གྱི་སྨན་གཞན་རྙེད་པ་བྱིན་གྱིས་མ་བརླབས་ཀྱང་ཞག་བརྒྱད་པའི་སྐྱ་རེངས་ཤར་བའི་ཚེ། དེ་ཐམས་ཅད་ཀྱི་སྤང་ལྟུང་སྐྱེད་པའི་ཕྱིར་ཏེ། བྱིན་གྱིས་བརླབས་པས་རང་སྟོབས་དང་། །
མ་བརླབས་པ་རྣམས་ལ་ཤན་དེ་འདྲེས་པའི་སྐྱོན་གྱི། ཤན་སྟོབས་ཀྱི་སྤང་ལྟུང་བསྐྱེད་པའི་ཕྱིར་རོ། ། དེ་ནི་ཤན་འདྲེས་པའི་སྐྱོན་ནོ། ། མཁས་མཆོག་ཤཱཀྱ་མཆོག་ལྡན་གྱི་འདུལ་སྤྱི་ལས། བྱིན་གྱིས་བརླབས་པ་དེ་ལྟར་ཡིན་ཡང་མ་བརླབས་པའི་ཚེ་སྨན་བཞི་པོ་གང་ཡིན་ཡང་། སྔ་དྲོ་བྱིན་ལེན་བྱས་པ་གུང་ཚིགས་ལས་འདས་པ་དང་། ཕྱི་དྲོ་བྱིན་ལེན་བྱས་པ་འོད་དཀར་གྱི་མཐའ་ལས་འདས་པ་དང་། དེར་བྱིན་རླབས་བྱས་པ་སྲོད་ཐུན་ལས་འདས་པ་དང་། དེར་བྱིན་ལེན་བྱས་པ་ཐུན་ཐ་མ་ལས་འདས་པའི་ཚེ་གསོག་འཇོག་གི་སྤང་ལྟུང་བསྐྱེད་ཅེས་གསུངས་པ་ནི། བརྟག་དགོས་ཏེ།
རྒྱ་ཆེར་འགྲེལ་ལས། བྱིན་གྱིས་མ་བརླབས་པ་ནི། ཞག་བདུན་ལས་འདས་པར་འཆང་དུ་ཟིན་ཀྱང་ཉེས་པ་མེད་དེ། རུང་བའི་ཕྱིར་གསེར་ལ་སོགས་པ་དང་འདྲའོ་ཞེས་སྨན་ཕྱི་མ་གསུམ་བྱིན་གྱིས་མ་བརླབས་ན། བྱིན་ལེན་བྱས་ནས་རང་དུས་འདས་ཀྱང་རང་སྟོབས་ཀྱིས་སྤང་ལྟུང་མི་བསྐྱེད་པར་བཤད་པ་ཡིན་པའི་ཕྱིར། གཞན་ཡང་། ཚེས་གཅིག་ལ་བུ་རམ་གྱི་སྨན་གཉིས་རྙེད་པ་གཅིག་བྱིན་གྱིས་བརླབས། གཅིག་བྱིན་གྱིས་མ་བརླབས་པར་ཟ་བྱེད་ཀྱི་བྱིན་ལེན་ཙམ་བྱས་པ་དེ། ཞག་བརྒྱད་པའི་སྐྱ་རེངས་ཤར་བའི་ཚེ། སྔ་མས་རང་སྟོབས་དང་ཕྱི་མས་ཤན་སྟོབས་ཀྱི་སྤང་ལྟུང་དུ་སྐྱེད་པར་བཤད་པ་དེ་མི་འཐད་པར་ཐལ།
བྱིན་གྱིས་མ་བརླབས་པ་བྱིན་ལེན་ཅན་དེ་གུང་ཚིགས་ཡོལ་ནས་གསོག་འཇོག་གི་སྤང་ལྟུང་བསྐྱེད་པའི་ཕྱིར། རྟགས་དངོས་ཁྱབ་པ་ཁོ་བོས་མཁས་པའི་མདུན་སར་བཅས། འདོད་མི་ནུས་ཏེ། རྒྱ་ཆེར་འགྲེལ་ལས། དགེ་སློང་གི་ཚེས་གཅིག་ལ་སྨན་ཞིག་བྱུང་ལ། ཚེས་གཉིས་ལ་ཡང་སྨན་ཕྱི་མ་ཞིག་བྱུང་སྟེ། དགེ་སློང་དེས་ཉི་མ་བདུན་པ་དེ་ཉིད་ཀྱི་ནང་དུ་སྔ་མ་ཤོས་བྱིན་གྱིས་བརླབས་པར་བྱ་ཞིང་ཕྱི་མ་ཤོས་གཏང་བར་བྱའམ། གཞན་ལ་སྦྱིན་པར་བྱའོ། ། ཡང་ན་ཕྱི་མ་ཤོས་བྱིན་གྱིས་བརླབས་པར་བྱ་ཞིང་། སྔ་མ་ཤོས་གཏང་བར་བྱའམ་གཞན་ལ་སྦྱིན་པར་བྱའོ། །
བྱིན་གྱིས་བརླབས་པར་མི་བྱའམ། གཏོང་བར་མི་བྱེད་དམ། གཞན་ལ་སྦྱིན་པར་མི་བྱེད་ན་ཉི་མ་བརྒྱད་པའི་སྐྱ་རེངས་ཤར་ནས་སྤངས་པའི་ལྟུང་བྱེད་དོ། ། ཞེས་ཚེས་གཅིག་ལ་སྨན་བྱིན་གྱིས་བརླབས་པ་དེས་ཚེས་གཉིས་ལ་རྙེད་པའི་སྨན་བྱིན་ལེན་བྱས་པ་དེ་ལ་ཤན་འདྲེས་ནས་ཚེས་བརྒྱད་ལ་སྤང་ལྟུང་སྐྱེད་པར་བཤད་འདུག་པའི་ཕྱིར་རོ། ། གལ་ཏེ་ལུང་དེའི་དོན། ཚེས་གཅིག་ལ་རྙེད་པའི་སྨན་བྱིན་གྱིས་བརླབས་པ་དེས། ཚེས་གཉིས་ལ་རྙེད་པའི་སྨན་བྱིན་ལེན་མ་བྱས་པ་དེ་ལ་ཤན་རྡེག་པའི་དོན་ནོ་སྙམ་ན། ཁྱེད་རང་ལ་ནང་འགལ་ཏེ། སྨན་ལ་ཤན་བརྡེག་བྱ་རྡེག་བྱེད་གཉིས་ཀ་བྱིན་གྱིས་བརླབས་པ་ཞིག་དགོས་པར་ཁས་བླངས་པའི་ཕྱིར་རོ། ། གཞན་ཡང་ཁྱེད་ཀྱི་ལུགས་ལ་ཚེས་གཅིག་ལ་བུ་རམ་གྱི་སྨན་གཉིས་རྙེད།
ནས་སྔ་དྲོ་གཅིག་བྱིན་གྱིས་བརླབས། གཅིག་ཟ་ཆེད་ཀྱི་བྱིན་ལེན་ཙམ་བྱས་ནས། གུང་ཚིགས་ཡོལ་བའི་ཚེ་ན་བྱིན་གྱིས་མ་བརླབས་པ་བྱིན་ལེན་ཙམ་བྱས་པ་དེས་རང་སྟོབས་དང་། བྱིན་གྱིས་བརླབས་པ་དེས་ཤན་སྟོབས་ཀྱིས་གསོག་འཇོག་གི་སྤང་ལྟུང་སྐྱེད་རིགས་པར་ཐལ། དེའི་ཚེ་བྱིན་ལེན་ཙམ་བྱས་པ་དེས་སོག་འཇོག་གི་སྤང་ལྟུང་སྐྱེད་པའི་ཕྱིར། རྟགས་དངོས། འདོད་པར་ག་ལ་ནུས་ཏེ། གོས་ཀྱི་ཤན་རྡེག་བྱེད་བྱིན་གྱིས་མ་བརླབས་པ་ཁོ་ན་དང་། སྨན་གྱི་ཤན་རྡེག་བྱེད་བྱིན་གྱིས་བརླབས་པ་ཁོ་ན་དགོས་ཞེས་འདུལ་བའི་གླེགས་བམ་ཀུན་ན་རི་མོར་གསལ་བའི་ཕྱིར་རོ། ། དེས་ན་སྨན་ལ་ཤན་རྡེག་བྱེད་བྱིན་གྱིས་བརླབས་པ་ཞིག་དགོས་པའི་གནད་རྟོགས་ན་དཀའ་བའི་གནད་ལས་རང་གྲོལ་ཏེ།
རང་སྟོབས་ཀྱིས་གསོག་འཇོག་གི་སྤང་ལྟུང་བསྐྱེད་པ་ལ། སྨན་བྱིན་གྱིས་བརླབས་པ་ཞིག་དགོས་པའི་གནད་ཀྱི་ཡིན་པའི་ཕྱིར་རོ། ། གནད་འདི་རྟོགས་པ་ཁོ་བོ་ཙམ་མོ། ། འོ་ན་ཐུན་ཚོད་ཀྱི་མཐའ་ཇི་ལྟར་སྙམ་ན། ཁ་ཅིག་ཉིན་ཞག་གཅིག་ཚུན་དང་། ཁ་ཅིག་ཉིན་མོའི་ཐུན་ཚོད་ཀྱི་མཐའ་འོད་དམར་ཚུན་དང་། མཚན་མོའི་ཐུན་ཚོད་ཀྱི་མཐའ་སྐྱ་རེངས་ཤར་ཚུན་ལ་བྱེད་པ་སོགས་སྣང་ཡང་། རང་རེའི་འབུམ་ཕྲག་གསུམ་པའི་དགོངས་པ་སྲོད་ཐུན་ཚུལ་ལ་མཛད་པ་ལུང་གིས་གྲུབ་སྟེ། སྨན་གཞིར། བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་རྩལ་པ།
དགེ་སློང་དག་བཏུང་བ་བརྒྱད་པོ་འདི་དག་ནི། དུས་སུ་བྱིན་གྱིས་བརླབས། དུས་སུ་མཉེས། དུས་སུ་བཙགས། དུས་སུ་བྱིན་གྱིས་བརླབས་ནས་དུས་སུ་ལོངས་སྤྱད་པར་བྱ་ཞིང་། དུས་མ་ཡིན་པར་ཡང་ལོངས་སྤྱད་པར་བྱ་སྟེ། ནམ་གྱི་ཐུན་དང་པོ་ཐལ་ནས་ནི་ལོངས་སྤྱད་པར་མི་བྱའོ་ཞེས་བཤད་པའི་ཕྱིར་རོ། ། འོ་ན་ནད་པ་ལ་མཚན་མོའི་ཐུན་ཕྱི་མ་གཉིས་ལ་སྐོམ་པའི་ནད་བྱུང་ན་ཇི་ལྟར་བྱ་སྙམ་ན། དེའི་ཚེ་སྲོད་ཐུན་འདས་ནས་ཀྱང་བྱིན་བརླབས་བྱས་ཏེ་ལོངས་སྤྱད་པས་རུང་ངོ་ཞེས་རོང་སྟོན་གྱི་ཚིག་ལེའི་ཊིཀྐར་བཤད་པ་ལྟར་ལེགས་སོ། ། འོ་ན་རང་དང་འདྲའོ་ཞེས་པ་དེ་གང་ལ་ངོས་བཟུང་སྙམ་ན།
འདི་ལ་ལྔ་སྟེ། ཆོ་གའི་སྒོ་ནས་འདྲ་མི་འདྲ། དེ་བཞིན་དུ་སྡོམ་པ། ལྟ་བ། མཚན། མཆོག་དང་མཆོག་མ་ཡིན་པའི་སྒོ་ནས་འདྲ་མི་འདྲའི་ཐ་སྙད་བཞག་པའོ། ། དང་པོ་ནི། འདུལ་བའི་ལག་ལེན་ཚུལ་བཞིན་བྱེད་པ་རྣམས་འདྲ། དེ་བྱེད་པ་དང་མི་བྱེད་པ་རྣམས་མི་འདྲ་བའོ། ། གཉིས་པ་ནི།
བསྙེན་པར་རྫོགས་པ་རྣམས་ནང་ཕན་ཚུན་འདྲ། རྫོགས་པ་དང་མ་རྫོགས་པ་མི་འདྲ་བའོ། གསུམ་པ་དང་བཞི་པ་ནི། མཚན་དང་ལྟ་བ་མཐུན་པ་རྣམས་འདྲ། མཐུན་པ་དང་མི་མཐུན་པ་རྣམས་མི་འདྲ་བའོ། ། ལྔ་པ་ནི། དགེ་སློང་ཕམ་པས་མ་གོས་པ་རྣམས་ཕན་ཚུན་འདྲ། གོས་མ་གོས་མི་འདྲ་བའོ། ། དེ་ལྟ་བུའི་འདྲ་བ་ལྔ་ཆར་ཚང་ན་འདྲ་བའི་ཐ་སྙད་ཐོབ་ལ། མི་འདྲ་བ་ལ་གང་རུང་གཅིག་མི་འདྲ་བས་ཆོག་གོ་ཞེས་འདུལ་འཛིན་སྔ་མ་དག་བཞེད་དོ། །
འོན་ཀྱང་འདྲ་བ་ལ་འདྲ་བ་ལྔ་ཆར་ཚང་དགོས་པའི་ངེས་པ་ནི་མེད་དེ། དམིགས་བསལ་འོག་ནས་འཆད་དོ། ། གཞུང་དུ་མཆོག་དང་མཆོག་མ་ཡིན་པར་རོ། ། ཞེས་པའི་མཆོག་དང་མཆོག་མིན་གྱི་ངོས་འཛིན་དང་། འདིར་སྐབས་ཀྱི་མཆོག་དང་མཆོག་མིན་ནི་ངོས་འཛིན་མི་འདྲ་སྟེ། རྒྱ་ཆེར་འགྲེལ་གྱི་དགོངས་པ་འོག་ནས་འབྱུང་བའི་ཕྱིར་རོ།། །། གཉིས་པ་བྱིན་ལེན་མ་བྱས་པར་ཟ་བའི་ལྟུང་བྱེད་བསྲུང་ཚུལ་ལ། བཅས་ལྡན་དགེ་སློང་གིས་རང་བཟའ་བའི་ཆེད་དུ་གཞན་གྱིས་བྱིན་ལེན་བྱེད་མཁན་མེད་པར་རང་ཉིད་ཀྱིས་སྨན་རྣམ་བཞི་ཟོས་ན། བྱིན་ལེན་མ་བྱས་པར་ཟ་བའི་ལྟུང་བྱེད་འབྱུང་བས་དེ་བསྲུང་དགོས་ལ། དེ་བསྲུང་བ་ལ།
ལྟུང་བའི་རྣམ་གཞག་དང་། བྱིན་ལེན་གྱི་རྣམ་གཞག་གཉིས། དང་པོ་གཞི་བསམ་སྦྱོར་བ་མཐར་ཐུག་གོ ། དང་པོ་ནི། སྨན་རྣམ་བཞི་རུང་བ་ཚད་དང་ལྡན་པ། རང་ངམ་རང་དང་འདྲ་བས་བྱིན་ལེན་བྱས་པ་མ་ཞིག་པ་མིན་པ་སྟེ། བྱིན་ལེན་བྱས་ལ་མ་ཞིག་པ་ལ་བྱིན་ལེན་བསྐྱར་མ་མི་རུང་བ་མ་ཡིན་ཡང་བྱ་མི་དགོས་པས་སོ། ། བདག་ཉིད་དགེ་སློང་ཕ་མ་གང་རུང་ཡིན་པ་སྟེ། དགེ་སློང་མ་ལའང་བྱིན་ལེན་དགོས་ཀྱང་། བྱིན་ལེན་མ་བྱས་པར་ཟ་བའི་ཉེས་བྱས་ལས་ལྟུང་བྱེད་མི་འབྱུང་བའི་ཕྱིར་རོ། །
གནང་བའི་དུས་ཅན་མིན་པ་སྟེ་ལམ་རྒྱགས་ལྟ་བུ་བྱིན་ལེན་བྱེད་མཁན་མེད་པའི་སྐབས་སུ་དེ་མ་བྱས་ཀྱང་ལྟུང་བ་དེ་མེད་པའི་ཕྱིར་རོ། ། གནས་སྒྲ་མི་སྙན་མིན་པ་སྟེ་དགེ་སློང་མ་ལའང་བྱིན་ལེན་དགོས་ཀྱང་། བྱིན་ལེན་མ་བྱས་པར་ཟ་བའི་ཉེས་བྱས་ལས་ལྟུང་བྱེད་མི་འབྱུང་བའི་ཕྱིར་རོ། ། དེར་ཡང་བྱིན་ལེན་མི་དགོས་པའི་ཕྱིར་རོ། ། གཞན་ཡང་བྱིན་ལེན་མཁན་མེད་པར་སྦྱིན་བདག་གིས་བསམ་པ་དག་པས་བཏང་བ་རང་གིས་ཟ་བ་དང་། ཟན་གཅོད་ཀྱི་ཆོ་ག་བྱས་པ་དང་། ན་བ་དང་མུ་གེའི་དུས་སུའང་བྱིན་ལེན་མི་དགོས་ཏེ། དེ་ལྟར་བྱས་ཆོག་པ་གནང་བའི་ཕྱིར་རོ། ། འོ་ན་ཟན་གཅོད་ཀྱི་ཆོ་ག་ཇི་ལྟ་བུ་སྙམ་ན། བྱིན་ལེན་སྟོབ་མཁན་གཏན་ནས་མ་རྙེད་པའི་ཚེ་ཉི་མ་གཅིག་ཟན་བཅད་པར་བྱའོ། །
དེ་ནས་ཉི་མ་དང་པོ་ལ་སྤར་བ་གང་བཟའོ། ། ཉི་མ་གཉིས་པ་ལའང་སྤར་བ་གང་བཟའོ། ། གསུམ་པ་ཕན་ཆད་ཇི་ཙམ་གྱིས་ཆོག་པ་བཟའ་བ་ལ་བྱིན་ལེན་བྱེད་མི་དགོས་པ་ཡིན་ནོ། ། འདི་ལྟ་བུའི་ཟན་གཅོད་ཀྱི་ཆོ་ག་ནི། དགེ་སློང་མཚམས་དམ་པོ་ལ་ཐུགས་དམ་བཞུགས་པ་འདུལ་བ་ལ་གཅེས་སྤྲས་བྱེད་པ་དག་ལ་ཉེ་བར་མཁོ་ཤིང་ཆོ་ག་འདི་བྱས་ནས་ཤིན་ཏུ་བཀྲེས་པའི་ཚེ། ཤིང་ཐོག་རུང་བ་མ་ཡིན་པ་དང་། དུས་མིན་ཟ་བ་སོགས་ཀྱང་གནང་བ་ཡིན་ཏེ། རྒྱ་ཆེར་འགྲེལ་ལས། དགེ་སློང་ཟན་བཅད་པ་བྱས་པས་དགུན་འབྲུམ་ལ་སོགས་པའི་ཤིང་ཏོག་རུང་བ་མ་བྱས་པ་དང་། བྱིན་ལེན་མ་བྱས་པ་དང་།
ལག་ཉར་བླངས་པ་དག་ཀྱང་དུས་མ་ཡིན་པར་ཡང་བཟའ་བར་བྱ་བ་ཉིད་ཡིན་ནོ་ཞེས་བཤད་པས་སོ། ། གཉིས་པ་བྱིན་ལེན་གྱི་རྣམ་གཞག་ལ། བྱིན་ལེན་དངོས། བྱིན་ལེན་གྱི་དབྱེ་བ། བྱིན་ལེན་འཇིག་པའི་རྒྱུ་ངོས་བཟུང་བ་དང་གསུམ་མོ། ། དང་པོ་ལ། སྤྱིར་བཏང་བ་དང་། དམིགས་ཀྱི་བསལ་བའོ། ། དང་པོ་ལ་གཞི་བསམ་སྦྱོར་བ་མཐར་ཐུག་གོ ། དང་པོ་ལ་ཡང་བྱིན་ལེན་བྱ་བའི་དངོས་པོ་ནི།
ཆུ་དང་སོ་ཤིང་མ་གཏོགས་པའི་སྨན་རྣམ་བཞི་རུང་བ་ཚད་ལྡན་ནོ། ། དེ་ཡང་ཁ་བཤལ་བའི་ཆུ་ལྟ་བུ་ལ་བྱིན་ལེན་མི་དགོས་ཀྱི། སྐོམ་པས་བཏུང་བར་བྱ་བ་ཡིན་ན་ནི་བྱིན་ལེན་དགོས་པར་སྣང་སྟེ། རྒྱ་ཆེར་འགྲེལ་ལས། དེ་ཡང་ཁ་སྦྱང་བའི་ཕྱིར་དེ་སྐད་སྨྲས་པ་ཡིན་གྱི། མགུལ་དུ་མིད་པའི་ཕྱིར་ནི་མ་ཡིན་ནོ། ། མགུལ་དུ་མིད་པ་ལ་ནི་ལྟུང་བྱེད་ཁོ་ནར་འགྱུར་རོ་ཞེས་བཤད་པས་སོ། ། ངོ་བོའི་སྒོ་ནས་མི་རུང་བ། ཙོང་སྒོག ཤ་རྗེན་པ།
རྟ་ཤ། བོང་ཤ། གླང་པོ་ཆེའི་ཤ་སོགས་དང་། ཆོ་གའི་སྒོ་ནས་མི་རུང་བ། ལག་ཉ་ཅན། མཚམས་གཙོས། ཞག་ལོན། རྗེན་བཙོས། གསོག་འཇོག་ཏུ་སོང་བའི་ཟས་སོགས་ལ་བྱིན་ལེན་མི་དགོས་ཏེ། བྱས་ཀྱང་མི་ཆགས་པའི་ཕྱིར་རོ། །
ཆུ་བྱང་པ། མི་རུང་བའི་ཟས་ལ་བྱིན་ལེན་མི་ཆགས་ཀྱང་། ཟ་བར་འདོད་ན་བྱ་དགོས་ཏེ། བསྟན་པ་རྣམ་དག་བསྲུང་དགོས་པའི་ཕྱིར་གསུང་མོད། ཁོ་བོ་ནི་མི་འཐད་དེ། བྱིན་ལེན་ཆགས་པ་ལ་བྱེད། མི་ཆགས་པ་ལ་མི་བྱེད་པ་དེ་བསྟན་པ་དང་མཐུན་པ་ཡིན་པའི་ཕྱིར་རོ། ། མཁས་པ་པཎ་ཤཱཀ་པས་སྨན་ངོ་བོ་དང་ཆོ་གའི་སྒོ་ནས་མི་རུང་བ་ཞིག་ལ་བྱིན་ལེན་ཆགས་ཀྱང་། དེ་ལ་བྱིན་ལེན་བྱས་པའི་ཚེ་ཉེས་པ་གཅིག་ཁེགས་ཀྱང་གཅིག་ཤོས་བསྐྱེད་པས། བྱིན་ལེན་བྱ་རྒྱུ་དེ་ལ་རུང་བ་ཅིག་དགོས་པར་བཤད་པ་ཡིན་ཞེས་འཆད་མོད།
འཐད་པར་མི་སེམས་ཏེ། སྨན་དེ་ལ་བཟའ་ཆེད་ཀྱི་བྱིན་ལེན་བྱས་ཀྱང་བཟར་མི་རུང་བ་སྟེ་དེ་ལ་བྱིན་ལེན་མི་ཆགས་པའི་གནད་ཀྱི་གཙོ་བོ་ཡིན་པའི་ཕྱིར་དང་། ཚིག་ལེ་ལས་ཀྱང་། རེག་ནས་བྱིན་ལེན་མི་བྱ་སྟེ། ཉམ་ང་བ་ན་མ་གཏོགས་སོ། ། ཞེས་རང་གི་ལག་ཉར་སོང་བའི་ཟས་དེ་ལ་བྱིན་ལེན་མི་བྱེད་པར་བཤད་འདུག་པའི་ཕྱིར་དང་། གཞན་དུ་ན་བྱིན་ལེན་ཆགས་པ་དང་མི་ཆགས་པའི་རྣམ་དབྱེ་མེད་པར་ཐལ་བའི་སྐྱོན་ཡོད་པའི་ཕྱིར་རོ། ། བྱིན་ལེན་སྟོབ་པ་པོའི་ངོས་འཛིན་ནི། སྤྱིར་བསྙེན་པར་མ་རྫོགས་པ། བྱིན་ལེན་སྟོབ་པར་འོས་པ།
ཞེ་ཐག་པ་ནས་བྱིན་ལེན་སྟོབ་པར་འདོད་པ། ཟས་དེ་གྱེན་དུ་འདེགས་ནུས་པ། བྱིན་ལེན་ནོད་པ་པོའི་གློ་གཡས་གཡོན་རྒྱབ་དང་། དེ་ལས་མཐོ་བར་བསྡད་པ་མིན་པ། ལག་པ་གཉིས་གྱེན་དུ་བཀན་པ་དང་བཅས་པའོ། ། བྱིན་ལེན་ནོད་པ་པོ་ནི། དགེ་སློང་ཕ་མ་དགེ་སློབ་མ་དང་གསུམ་གང་རུང་ཡིན་པ་ལངས་པ་མིན་པར་ས་ལ་འདུག་བཞིན་པ། ལག་པ་གཉིས་གྱེན་དུ་བཀན་པས་ལེན་པ། དེ་གཉིས་ཀྱི་བར་དུ་རགས་པ་མཚམས་གཞན་གྱི་བར་མ་ཆོད་པར་མཚམས་གཅིག་གི་ནང་དུ་ཆུད་པའོ། ། བྱིན་ལེན་སྟོབ་པ་པོ་ས་ལ་བསྡད་པས་ཀྱང་བྱིན་ལེན་ཆགས་མོད།
མ་གུས་པ་སྤང་པའི་ཕྱིར་ལངས་པ་དགོས་ཞེས་བསྡམས་སོ། ། བསམ་པ་ལ། འདུ་ཤེས་མ་འཁྲུལ་ཞིང་རང་ངམ་རང་དང་འདྲ་བ་ཟ་བའི་ཕྱིར་དུ་སྟོབ་འདོད་དང་ལེན་འདོད་ཀྱི་བསམ་པ་རྒྱུན་མ་ཆད་པ། སྦྱོར་བ་ལག་པ་གཉིས་གྱེན་དུ་བཀན་པས་སྟོབ་པའམ་ལེན་པར་བརྩམ་པ། མཐར་ཐུག་ལེན་པ་པོའི་ལག་པའམ་ལག་པ་དང་འབྲེལ་བའི་སྣོད་དུ་ཐོབ་ཅིང་། སྟོབ་པ་པོའི་ལག་པ་སོགས་དང་འབྲེལ་བ་ཆད་པའི་ཚེ་བྱིན་ལེན་ཆགས་པ་ཡིན་ནོ། ། འོ་ན་བྱིན་ལེན་སྟོབ་པར་འོས་པ་ལ་ཇི་ལྟ་བུ་དགོས་སྙམ་ན། མི་མཉམ་པ་རྣམས་ཀྱིས་མཉམ་པ་ལ་འོས་ཤིང་། མཉམ་པས་མཉམ་པ་དང་མི་མཉམ་པ་ལ་མི་འོས་ཞེས་སྔ་མ་དག་འཆད་དོ། ། འོ་ན་རགས་པ་མཚམས་གཞན་ཇི་ལྟ་བུ་སྙམ་ན།
རྡོ་བ། དབྱུག་པ། རྩིག་པ། བར་མཚམས་ཀྱི་བུ་ག་ནམ་མཁའ། སྲོག་ཆགས། གོས་ལ་སོགས་པ། ཞེང་དང་དཔངས་སོར་བཞི་ཡན་དང་། དཀྱུས་ཁྲུ་གང་ཡན་གྱིས་བར་ཆོད་ན་བྱིན་ལེན་མི་ཆགས་པའོ། ། འོ་ན་ཅོག་རྩེ་སོགས་ཀྱི་སྟེང་དུ་ཡང་མི་ཆགས་སམ་ཞེ་ན། བྱིན་ལེན་ནོད་པའི་གཞི་ཡིན་ན་བྱིན་ལེན་ཆགས་ཏེ།
ཁྲི་དང་ཁྲིའུ་སོགས་ཀྱི་སྟེང་དུ་བྱིན་ལེན་ཆགས་པར་བཤད་པའི་ཕྱིར་རོ། ། འདི་ལ་རགས་པ་མཚམས་གཞན། མེ། ཆུ། ནམ་མཁའ། བདག་པོ་མཚམས་གཞན་དང་བཞི་ཡོད་ཅེས་པཎ་ཤཱཀ་པས་གསུངས་སོ། ། གཉིས་པ་དམིགས་བསལ་ནི། འོ་ན་བྱིན་ལེན་སྟོབ་པ་པོ་བསྙེན་པར་མ་རྫོགས་པ་ཞིག་ངེས་པར་དགོས་སམ་སྙམ་ན། མི་དགོས་ཏེ། བསླབ་བྱིན་དགེ་སློང་གིས་དགེ་སློང་རྣམ་དག་ལ་བྱིན་ལེན་ཆགས་པའི་ཕྱིར་རོ། །
བསླབ་པ་སྦྱིན་པ་ནི་འདྲ་བ་ཉིད་དོ་ཞེས་བཤད་པས་སོ། ། འོ་ན་དགེ་སློང་རྣམ་དག་ནང་ཕན་ཚུན་དུ་བྱིན་ལེན་མི་ཆགས་སམ་སྙམ་ན། དེ་ཡང་མ་ཡིན་ཏེ། དགེ་སློང་ཕ་མ་རྣམ་དག་ཕན་ཚུན་བྱིན་ལེན་ཆགས་པའི་ཕྱིར་ཏེ། མདོར། སྐྱེས་པ་དང་བུད་མེད་དག་ནི་ཕན་ཚུན་ཁྱིམ་པ་དང་འདྲའོ་ཞེས། དགེ་སློང་ཕ་མ་གཉིས་པོ་དེ་ཕན་ཚུན་གཅིག་ལ་གཅིག་ལྟོས་ཏེ་བསྙེན་པར་རྫོགས་པ་ཁྱིམ་པ་ལྟ་བུ་ཡིན་ཞེས་བཤད་པས་སོ། ། འོ་ན་དགེ་སློང་ཕ་མ་རྣམ་དག་ནང་ཕན་ཚུན་དུ་བྱིན་ལེན་མི་ཆགས་སམ་ཞེ་ན། དེ་ཡང་མ་ངེས་ཏེ། ཕ་མ་རྣམ་དག་བསླབ་པ་གཡེལ་བས་མི་གཡེལ་བ་ལ་ཆགས་པ་དང་།
ལྟ་བ་ཐ་དད་པས་ཆགས་པ་དང་། མཆོག་མིན་པས་མཆོག་ལ་ཆགས་པའི་ཕྱིར་ཏེ། གཡེལ་བས་ལག་ཉར་བླངས་པ་དང་། བྱིན་ལེན་བླངས་པ་ཉིད་ནི་མ་ཡིན་ནོ། ། སྡོམ་པས་མཉམ་པ་ལྟ་བ་ཐ་མི་དད་པ་དག་གིས་གསོག་འཇོག་བྱས་པ་དང་། བྱིན་ལེན་བྱས་པ་དང་། ལག་ཉར་བླངས་པ་ནི་གཅིག་པ་ཉིད་ཡིན་ནོ། ། མཆོག་དང་མཆོག་མ་ཡིན་པར་རོ། ། ཞེས་བཤད་པས་སོ། ། འོ་ན་ལུང་དེས་དོན་དེ་སྟོན་པར་མི་ནུས་སམ་སྙམ་ན།
ཚིག་ཟིན་ལ་མ་བསྟན་ཡང་། དོན་གྱི་སྙིང་པོར་བསྟན་ཏེ། བསླབ་པ་གཡེལ་བས་ལག་ཉར་བླངས་པའི་ཟས་དང་། དེ་ལ་བྱིན་ལེན་བྱས་པའི་ཟས་ཏེ། བསླབ་པ་མི་གཡེལ་བ་ལ་ལག་ཉ་དང་བྱིན་ལེན་བྱས་པར་མི་འགྱུར་ཞེས་དངོས་སུ་བསྟན་པའི་ཤུགས་ལ། བསླབ་པ་གཡེལ་བ་དེ་མི་གཡེལ་བ་ལ་ལྟོས་ཏེ་བསྙེན་པར་མ་རྫོགས་པ་ཡིན་པས་དེས་དེ་ལ་བྱིན་ལེན་སྟབས་ན་ཐོབ། རེག་ན་འཇིག་ཅིང་། གཡེལ་བ་ལ་ལག་ཉར་སོང་བའི་ཟས་ཏེ། མི་གཡེལ་བ་ལ་ལག་ཉར་སོང་བ་ཡང་མིན་པས་དེ་ལ་རུང་བའི་ཟས་ཡིན་པའི་ཕྱིར་ན། མི་གཡེལ་བས་དེ་བྱིན་ལེན་བྱས།
ཟོས་ཀྱང་རུང་ངོ་ཞེས་བསྟན་འདུག་པའི་ཕྱིར་དང་། སྡོམ་པས་མཉམ་པའི་དགེ་སློང་ཕ་རྣམ་དག་ལྟ་བ་ཐ་མི་དད་པ་རྣམས། ཕན་ཚུན་གཅིག་གིས་གསོག་འཇོག་བྱས་པ་དང་། ལག་ཉ་བྱས་པ་དེ་གཞན་ལ་ཡང་དེར་སོང་བས་བཟར་མི་རུང་བ། གཅིག་ལ་བྱིན་ལེན་བྱས་པ་དེ་གཞན་ལ་ཡང་བྱིན་ལེན་བྱས་པར་སོང་བས་བཟར་རུང་ཞིང་། སྡོམ་པས་མཉམ་ཡང་ལྟ་བས་ཐ་དད་པ་ལ་དེ་ལས་ལྡོག་སྟེ་བསྟན་པའི་ཤུགས་ཀྱིས། ཕ་རྣམ་དག་ལྟ་བ་ཐ་དད་ན་ཕན་ཚུན་བྱིན་ལེན་ཆགས་པས་བསྟན་འདུག་པའི་ཕྱིར་རོ། ། གཞན་ཡང་། མཆོག་དང་མཆོག་མ་ཡིན་པར་རོ་ཞེས་པའི་དོན་ཡང་། ཕམ་པ་བྱུང་མ་བྱུང་ལ་མཆོག་མིན་པ་དང་།
མཆོག་ཏུ་བཞག་པ་མ་ཡིན་གྱི། སྡོམ་པ་མཆོག་དམན་ཡིན་པས་སྡོམ་པ་མཆོག་དང་ལྡན་པའི་དགེ་སློང་མ་རྣམ་དག་དང་། སླབ་སྦྱིན་དགེ་སློང་མས་གསོག་འཇོག་བྱས་པ་ནི། སྡོམ་པ་མཆོག་མ་ཡིན་པ་དང་ལྡན་པའི་དགེ་སློང་མས་གསོག་འཇོག་བྱས་པར་འགྱུར་ལ། དགེ་སློབ་མས་གསོག་འཇོག་བྱས་པ་ནི། དགེ་སློང་མ་རྣམ་དག་དང་བསླབ་སྦྱིན་དགེ་སློང་མས་གསོག་འཇོག་བྱས་པ་མ་ཡིན་ཞེས་བསྟན་པའི་ཤུགས་ཀྱིས། དགེ་སློང་མ་རྣམ་དག་གཅིག་གིས་དགེ་སློང་མ་རྣམ་དག་དང་། བསླབ་སྦྱིན་དགེ་སློང་མ་ལ་བྱིན་ལེན་ཆགས་ལ། དེ་གཉིས་ཀྱིས་དེ་ལ་བྱིན་ལེན་མི་ཆགས་ཞེས་བསྟན་པ་ཡིན་པའི་ཕྱིར་རོ། ། སྐལ་པ་ཡོད་ན་སྙིང་ལམ་དུ་བཅང་བར་བྱོས་ཤིག
དེ་ལྟར་ཡིན་པར་ཅིས་ཤེས་ན། ལུང་ལས་ཏེ། རྒྱ་ཆེར་འགྲེལ་ལས། འདི་སྐད་བསྟན་ཏེ། སྡོམ་པ་མཆོག་དང་ལྡན་པའི་དགེ་སློང་མ་དང་བསླབ་པ་བྱིན་པ་མོ་དང་། སྡོམ་པ་མཆོག་མ་ཡིན་པ་དང་ལྡན་པའི་དགེ་སློབ་མར་ནི་གསོག་འཇོག་བྱས་པ་ལ་སོགས་པ་གཅིག་པ་ཉིད་ཡིན་ལ། སྡོམ་པ་མཆོག་མ་ཡིན་པ་དང་ལྡན་པའི་དགེ་སློབ་མ་དང་། སྡོམ་པ་མཆོག་དང་ལྡན་པའི་དགེ་སློང་མ་དང་། བསླབ་པ་བྱིན་པ་མོར་ནི། གསོག་འཇོག་བྱས་པ་ལ་སོགས་པ་གཅིག་པ་ཉིད་མ་ཡིན་ནོ། །
འདིར་གཞུང་ནི། དགེ་སློང་མ་དང་བསླབ་པ་བྱིན་པ་མོས་གསོག་འཇོག་བྱས་པ་ནི། དགེ་སློབ་མས་གསོག་འཇོག་བྱས་པ་ཉིད་ཡིན་ལ། དགེ་སློབ་མས་གསོག་འཇོག་བྱས་པ་ནི་དེ་གཉིས་ཀྱིས་གསོག་འཇོག་བྱས་པ་ཉིད་མ་ཡིན་ནོ། ། ཞེས་གསུངས་པ་ཡིན་ནོ། ། ཞེས་བཤད་པས་སོ། ། དེས་ན་འདིར་སྐབས་ཀྱི་མཆོག་དང་མཆོག་མ་ཡིན་པ་ནི་དགེ་སློང་མ་དང་དགེ་སློབ་མ་ལ་སྡོམ་པ་མཆོག་དམན་ཡོད་པས་དེ་གཉིས་ལ་བྱ་བ་ཡིན་གྱི། དགེ་སློང་ཕ་དང་དགེ་ཚུལ་ཕ་ལྟ་བུ་ལ་སྡོམ་པ་མཆོག་དམན་ཡོད་ཀྱང་། འདིར་ངོས་བཟུང་བ་མ་ཡིན་ཏེ། དགེ་ཚུལ་ལ་གསོག་འཇོག་མ་བཅས་པའི་ཕྱིར་རོ། །
དགེ་ལྡན་ཊཱིཀ་ཆེན་ལས། དགེ་སློང་ཕམ་པ་བྱུང་མ་བྱུང་གཉིས་ལ་ངོས་བཟུང་བ་ནི་མི་རིགས་ཏེ། རྒྱ་ཆེར་འགྲེལ་མ་གཟིགས་པའི་སྐྱོན་ཡིན་པའི་ཕྱིར་རོ། ། ཡང་བྱིན་ལེན་སྟོབ་པ་པོས། མཐོ་ས་ནས་སྟོབ་ཀྱང་ཐོབ་པའི་དམིགས་བསལ་ཡོད་དེ། སྤྲེའུ་དང་གླང་པོ་ཆེ་ཅང་ཤེས་ལྟ་བུས་མཐོ་ས་ནས་སྟབས་ཀྱང་ཐོབ་པའི་ཕྱིར་རོ། ། ཡང་བྱིན་ལེན་སྟོབ་པ་པོས་ནོད་པ་པོ་རང་གི་མདུན་ན་ཡོད་ན། རྒྱབ་དང་གློ་གཡས་གཡོན་དང་། ལག་པ་གཉིས་ཀས་མི་བདེ་ན་གཅིག་གིས་སྟབས་ཀྱང་ཆོག་པ་དང་། ཐག་ཉེ་བ་ནས་མི་བདེ་ན་རིང་བ་ནས་སྟབས་ཀྱང་ཆོག་པའི་དམིགས་བསལ་ཡང་འདོད་དགོས་ཏེ།
ཚིག་ལེ་ལས། བྱིན་ལེན་བྱའོ། ། མི་བདེ་ན་རྒྱང་རིང་ནས་ཀྱང་རུང་བ་ཉིད་ཅེས་དང་། འདི་ལ་ཅང་ཤེས་གླང་པོ་རྟ། ། སྤྲེའུ་ཡིས་ཀྱང་རུང་བ་ཉིད། ། ཅེས་བཤད་པའི་ཕྱིར་རོ། ། འོ་ན་མདོར། མངོན་སུམ་དུ་ཐོབ་པའི་ཕྱོགས་ན་གནས་པས་ལག་པ་བཀན་པས་ལུས་སམ་དེ་དང་འབྲེལ་བས། གྱེན་དུ་འདེགས་ནུས་པ། རྫོགས་པར་མ་བསྙེན་པ།
མི་མ་ཡིན་པ་ལས་སྦྱིན་པར་འདོད་པས་ཡན་ལག་གིས་སམ། དེ་དང་འབྲེལ་བས་བྱིན་པ་ནོས་པ་ནི་བྱིན་ལེན་ཡིན་ནོ། ། ཞེས་དང་། རྒྱ་ཆེར་འགྲེལ་ལས། མངོན་སུམ་དུ་ཞེས་བྱ་བ་ནི། བྲང་ཐད་ནས་བླངས་ན་བྱིན་ལེན་ཡིན་གྱི། གློའམ་རྒྱབ་ནས་བླངས་པ་ནི་བྱིན་ལེན་མ་ཡིན་ནོ་ཞེས་གསལ་བར་བཤད་པ་དང་འགལ་བ་མ་ཡིན་ནམ་སྙམ་ན། འདི་ནི་སྤྱིར་བཏང་བ་སྟེ། དེ་ལྟ་མ་ཡིན་ན་རྩ་བར་རྫོགས་པར་མ་བསྙེན་པ། ཞེས་དང་།
དེའི་འགྲེལ་པར། རྫོགས་པར་མ་བསྙེན་པ་ཞེས་བྱ་བ་ནི། རྫོགས་པར་མ་བསྙེན་པ་ལས་ནོས་ན་བྱིན་ལེན་ཡིན་གྱི་དགེ་སློང་ལས་ནི་མ་ཡིན་ནོ། ། ཞེས་བཤད་པ་དེ་ཡང་ངེས་པ་ཅན་དུ་ཁས་བླང་དགོས་པ་ལས། དགེ་སློང་ནང་ཕན་ཚུན་དུ་བྱིན་ལེན་ཆགས་པའི་དམིགས་བསལ་གོང་དུ་ཇི་སྙེད་བཤད་ཟིན་པ་དེས་གནོད་པའི་ཕྱིར་རོ། ། ཕྱོགས་གཅིག་ལ་ཨ་མཐས་མ་ཡིན་པར་རྒྱ་འབག་ལྟར་འཕྲུལ་ཆགས་པ་གཅིག་སྙིང་ལ་གཅེས་སོ། ། ཡང་དགེ་འདུན་ལ་ཟན་སྟོབ་པའི་ལག་བདེ་བ་དགེ་སློང་གིས་བྱེད་ཆོག་པའི་དམིགས་བསལ་ཡང་ཡོད་དེ། དགེ་སློང་དེ་ལ་ཟས་རྣམས་བསྙེན་པར་མ་རྫོགས་པ་ཞིག་གིས་བྱིན་ལེན་བྱས་ནས། དགེ་སློང་དེས་དགེ་འདུན་ལ་ཟས་རྣམས་འབྲིམ་པར་བཤད་པའི་ཕྱིར་ཏེ། རྩ་བར་དགེ་སློང་བྱིན་ལེན་བྱས་པས་བྲིམ་པ་ཉིད་ནི་རུང་བ་ཉིད་ཡིན་ནོ་ཞེས་བཤད་པས་སོ། །
དེས་ན་དེང་སང་གི་མཁན་སློབ་ཆེན་པོར་གྱུར་པ་དག་ལ་བསྙེན་པར་མ་རྫོགས་པ་གསོལ་བྱ་བའི་འོས་མེད་ན། དགེ་སློང་ཞིག་གིས་བྱེད་ཆོག་པའི་ལག་ལེན་བཤད་པར་བྱ་སྟེ། གསོལ་གྱི་བཟའ་བཅའ་བཞེས་རུང་གི་འོས་རྣམས། མ་རྫོགས་པ་གཞན་ཞིག་གིས་དགེ་སློང་གསོལ་དཔོན་དེ་ལ་བྱིན་ལེན་སྟབས་ནས། དགེ་སློང་དེས་མཁན་སློབ་དེ་ལ་བྱིན་ལེན་སྟོབ་པའི་ཚུལ་ལམ། ཡང་ན་མདུན་དེར་བསྒྲིགས་པ་ཙམ་གྱིས་ཆོག་པ་ཡིན་ཏེ། རང་དང་འདྲ་བ་བྱིན་ལེན་བྱས་ལ་མ་ཞིག་པ་ཡིན་པའི་ཕྱིར་རོ། ། དེང་སང་སྡེར་ནོན་དུ་གྲགས་པའི་ཤ་དམར་རྗེན་པ་རྣམས་ནི། བྱིན་ལེན་བྱ་ཡང་མི་དགོས་ཏེ། དེ་དག་ཟས་མི་རུང་བ་ཡིན་པའི་ཕྱིར་རོ། །
མཁན་སློབ་རང་གི་ལྷག་མ་དེ་དག་སྤངས་ཟིན་ནས་རང་གི་གནས་མལ་དུ་རང་གིས་བཟའ་བར་བྱེད་ན་ནི། ལྷག་བོར་གྱི་ཆོ་ག་དགོས་པར་སྣང་སྟེ། དེ་མ་བྱས་ན་སྤངས་པ་ཟ་བའི་ལྟུང་བྱེད་དམ། ཉེས་བྱས་གང་རུང་གིས་རེག་པར་འགྱུར་བས་སོ། ། གཉིས་པ་བྱིན་ལེན་འཇིག་པའི་རྒྱུ་ནི། ལུང་བར་སྡོམ་ལས། འཕྲོགས་དང་འབྲེལ་དང་རེག་པ་དང་། ། བསྔོས་དང་དགེ་སློང་མིན་གྱུར་དང་། ། དངོས་པོ་གྱུར་དང་སྐྱེ་བར་གྱུར། ། དོར་བར་ཀྱང་ནི་བྱིན་ལེན་འཇོག
ཅེས་པ་ལྟར། བྱིན་ལེན་བྱས་པའི་ཟས་དེ་ཕན་ཚུན་ཀྱལ་ཀ་ཙམ་གྱིས་ཀྱང་འཕྲོགས་མཐེན་བྱས་པ་དང་། སྟན་ལས་མ་ལངས་པར་ལག་པས་མི་སྙོགས་པའི་སར་འབྲིལ་བ་དང་། རང་གིས་རེག་བཞིན་པ་མ་ཡིན་པར་བསྙེན་པར་མ་རྫོགས་པ་གཞན་ལ་སྦྱིན་པ་ལ་སོགས་པའི་སྒོ་ནས་མ་རྫོགས་པ་ལ་བསྔོས་པ་དང་། རང་ཉིད་མཚན་གཉིས་པ་ལ་སོགས་པའི་སྒོ་ནས་དགེ་སློང་མ་ཡིན་པར་གྱུར་པ་དང་། དངོས་པོ་དེ་རོ་དང་སླ་བ་གཞན་དུ་གྱུར་པ་དང་། བྱིན་ལེན་ནོད་པ་པོ་རང་ཉིད་སྐྱེ་བ་གྱུར་པ་སྟེ་ཤི་འཕོས་པ་དང་། ཟས་དེ་སོར་བཞི་ཙམ་གྱི་ནམ་མཁའ་ལ་དོར་བས་འཇིག་པ་སྟེ་བརྒྱད་ཡོད་ལ། ལུང་གཞན་ལས་སྤང་ལྟུང་ཕྱིར་བཅོས་ཀྱི་ཚེ་ཟས་དེ་སྤངས་པ་དང་། མེ་ཆུ་ལ་སོགས་པས་ཟས་དེ་བརླགས་པས་ཀྱང་འཇིག་པར་བཤད་དེ།
བསྡོམས་པས་འཇིག་རྒྱུ་བཅུ་ཡོད་དོ། ། གསུམ་པ་བྱིན་ལེན་གྱི་དབྱེ་བ་ལ། ལུང་ལས། བྱིན་ལེན་ནི་ལྔ་སྟེ། ལུས་ཀྱིས་ལུས་ལ་བྱ་བ་ལུས་དང་འབྲེལ་བས་ལུས་ལ་བྱ་བ། ལུས་དང་འབྲེལ་བས་ལུས་དང་འབྲེལ་བ་ལ་བྱ་བ། གཞན་པའི་བྱིན་ལེན་ནོ། ། ཞེས་ལྔ་འབྱུང་བའི་དང་པོ་ནི། སྟོབ་པ་པོའི་ལག་པས་ནོད་པ་པོའི་ལག་པར་བྱིན་ལེན་བྱས་པ་ལྟ་བུ། གཉིས་པ་ནི།
སྟོབ་པ་པོའི་ལྷུང་བཟེད་ལ་སོགས་པའི་སྣོད་ཀྱི་ནང་ནས། ནོད་པ་པོའི་ལག་པར་བྱིན་ལེན་བྱས་པ་ལྟ་བུ། གསུམ་པ་ནི། སྟོབ་པ་པོའི་ལག་པས་ནོད་པ་པོའི་ལག་པར་བཟུང་བའི་ལྷུང་བཟེད་དང་། ཅོག་རྩེ་སོགས་སུ་བྱིན་ལེན་བྱས་པ་ལྟ་བུ། བཞི་པ་ནི། སྟོབ་པ་པོའི་ལག་པས་བཟུང་བའི་སྣོད་ཀྱི་ནང་ནས་ནོད་པ་པོའི་ལག་པར་བཟུང་བའི་སྣོད་ཀྱི་ནང་དུ་བྱིན་ལེན་བྱས་པ་ལྟ་བུ། ལྔ་པ་ནི། རིགས་ངན་ཤན་པ་ལྟ་བུའི་བཟའ་བཅའ་སོགས་དྲངས་པ་ན། དཀྱིལ་འཁོར་རམ་རྒྱུག་རིས་སོགས་བཞག་པའི་གཞི་བསྟན་ཏེ་འདིར་ཞོག་ཅེས་སྨྲ་སྟེ།
དེ་ནས་རང་གིས་བླངས་ནས་ཟོས་པ་ལྟ་བུ་ལ་བྱེད། ཡང་། མཁས་གྲུབ་དཔལ་ལྡན་སངས་རྒྱས་དང་། པཎ་ཆེན་ཤཱཀྱ་མཆོག་ལྡན་སོགས། བྱིན་ལེན་འདི་ལག་ཉ་འགོག་བྱེད་ཀྱི་བྱིན་ལེན་དང་། བཟའ་ཆེད་ཀྱི་བྱིན་ལེན་གཉིས་ཡོད་ཅིང་། དང་པོ་ནི། དགེ་འདུན་ནམ། མཁན་སློབ་སོགས་ཀྱི་དོན་དུ་སྦྱིན་བདག་གིས་ཕུལ་བའི་ནས་ཀྱི་བང་བ་དང་། ཙམ་ཚུགས།
ཇ་གསིག མར་དང་བུ་རམ་གྱི་ཏང་རྩེ། སྨན་ཛཱ་ཏི་དང་གུར་གུམ་གྱི་རྐྱལ་པ་སོགས་ལ་བྱིན་ལེན་བྱས་པ་ལྟ་བུ་ཡིན་ལ། གཉིས་པ་ནི་རང་ངམ་རང་དང་འདྲ་བ་ཟ་བའི་ཆེད་དུ་བྱིན་ལེན་བྱས་པ་ལྟ་བུའོ། ། དེས་ན་དུས་རུང་གི་ཁ་ཟས་སྔ་དྲོ་ལག་ཉ་འགོག་བྱེད་ཀྱི་བྱིན་ལེན་བྱས་པ་དེ། གུང་ཚིགས་འདས་ནས་བཅངས་ཀྱང་གསོག་འཇོག་ཏུ་མི་འགྱུར་ཏེ། དེ་བཟའ་ཆེད་དུ་བྱིན་ལེན་བྱས་པ་མིན་པའི་ཕྱིར་ཞེས་གསུངས་ཤིང་། ཨ་ཏི་ཤ་ཆེན་པོའི་ཕྱག་ལེན་ལ་ཡང་དེ་ལྟར་ཡོད་ཅེས་གྲགས་སོ། ། འདི་ནི་བརྟག་པ་བྱ་བའི་གནས་ཏེ། འདི་ལ་ལུང་རིགས་ཀྱིས་དཔྱད་བཟོད་པ་ཡོད་ན།
དགེ་སློང་རྣམས་ལ་བཟའ་བཅའ་རྣམས་ལ་ཐོག་མར་ལག་ཉ་འགོག་བྱེད་ཀྱི་བྱིན་ལེན་བྱས། དེ་མ་ཞིག་བར་ལ་རང་གིས་རེག་ཀྱང་ལག་ཉར་མི་འགྱུར་ཞིང་། ཕྱིས་ཟ་ཆེད་ཀྱི་བྱིན་ལེན་བྱས་ནས་ལོངས་སྤྱད་པས་ཆོག་པར་སྣང་བས། དགེ་སློང་རྣམས་ལ་ཤིན་ཏུ་གུ་ཡངས་ཀྱི་ཕན་ཡོན་ཆེ་བར་འདུག་གོ ། འོན་ཀྱང་དེ་ལྟར་བདེན་ན། དགེ་སློང་རྣམས་ལམ་ལ་ཉི་མ་སྦྲེལ་ནས་འགྲོ་བའི་ལམ་རྒྱགས་ལ་ལག་ཉ་འགོག་བྱེད་ཀྱི་བྱིན་ལེན་བྱས་པས་ཆོག་པར་སྣང་བ་ལ། ལམ་རྒྱགས་དུས་རུང་གི་སྨན་ལ་བྱིན་ལེན་བྱས་ནས། གུང་ཚིགས་ཡོལ་ན་གསོག་འཇོག་ཏུ་འགྲོ་བར་དགོངས་ནས། ལམ་རྒྱགས་ལ་ལག་ཉ་ཉེས་མེད་དུ་གནང་བ་འདི་ཇི་ལྟར་རིགས་ཏེ། ལག་ཉ་འགོག་བྱེད་ཀྱི་བྱིན་ལེན་གྱིས་ཆོག་པའི་ཕྱིར་རོ། །
དེ་ལྟར་ཡང་ཡིན་ཏེ་ཆུ་ཀླུང་སྒལ་བའི་ཕྱིར་རམ། ཁུར་རྩ་བ་རྙག་པའི་ཕྱིར། ལག་ཉར་བླངས་པའི་ལམ་རྒྱགས་རུང་སྟེ། ཆོ་ག་མ་འབྱོར་རམ། ལམ་རྒྱགས་གཞན་མེད་ནའོ། ། ཞེས་དགེ་སློང་རང་གིས་ཁུར་བའི་ལམ་རྒྱགས་ཏེ། བཏུབ་ན་གཞན་དང་བརྗེ་པོ་བྱེད་ཅིང་བཟའ། མ་བཏུབ་ན་དེ་ཉིད་ཟས་པས་ཆོག་གོ་ཞེས་གནང་འདུག་པའི་ཕྱིར་རོ། ། དེ་ལ་མཁས་པ་ཆེན་པོ་ན་རེ། ལམ་རྒྱགས་ལ་ལག་ཉ་འགོག་བྱེད་ཀྱི་བྱིན་ལེན་མི་བྱེད་དེ།
དེ་ལམ་དུ་བཟའ་རྒྱུ་ཡིན་པའི་ཕྱིར་ཞེས་གསུངས་སོ། ། འོ་ན་དགེ་འདུན་རྣམས་དུས་ཉེ་བར་བཟའ་རྒྱུའི་ཞིབ་ཀྱལ་ཇ་གསིག་ལ་སོགས་པ་ཡང་ལག་ཉ་འགོག་བྱེད་ཀྱི་བྱིན་ལེན་མི་རིགས་པར་ཐལ། དེ་དག་དགེ་འདུན་རྣམས་ཉེ་བར་བཟའ་རྒྱུ་ཡིན་པའི་ཕྱིར་རོ་ཞེས་མཚུངས་སོ། ། མཁས་པ་ཆེན་པོ་ལམ་རྒྱགས་ལ་ལན་དེ་མིན་ཡོད་ན་གསུངས་ཤིག ཁོ་བོ་ཅག་ཀྱང་རྗེས་སུ་འབྲང་ངོ་། ། གཞན་ཡང་། ཚིག་ལེ་ལས། ཁ་རུ་མིད་པ་མ་ཡིན་ལ། ། བྱིན་ལེན་བྱ་བ་མ་ཡིན་ཞིང་། ཞེས་བཤད་པ་འདིས་ཀྱང་ཟ་ཆེད་མ་ཡིན་པ་བྱིན་ལེན་མི་བྱེད་པར་བསྟན་པ་མ་ལགས་སམ།
འདི་ལ་རོང་སྟོན་ཆེན་པོས། ཁར་མིད་པ་མ་ཡིན་པ་ཁ་གཤལ་བའི་ཆུ་ལ་བྱིན་ལེན་མི་བྱེད་ཅེས་འབྲུ་སྣོན་གནང་འདུག་ཀྱང་། འོ་ན། ཆུ་དང་སོ་ཤིང་མ་གཏོགས་སོ། ། ཞེས་སྤྱིར་ཆུ་ཙམ་ལ་བྱིན་ལེན་མི་དགོས་པར་བཤད་པ་དེ་འཐད་དམ་མི་འཐད། འཐད་ན། ཁ་གཤལ་བའི་ཆུ་ལ་བྱིན་ལེན་མི་དགོས་ཞེས་དམིགས་བསལ་ཅི་དགོས། ཅི་སྟེ་ཁར་འཐུང་རྒྱུ་ཡིན་ན་ཆུ་ལ་ཡང་བྱིན་ལེན་དགོས་སྙམ་ན། བཟའ་བཏུང་གི་ཆེད་ཡིན་ན་བྱིན་ལེན་དགོས་པ་དང་། དེ་མ་ཡིན་ན་བྱིན་ལེན་མི་དགོས་པར་དངོས་ཤུགས་ལ་གྲུབ་པ་མ་ལགས་སམ།
མཁས་པ་ཆེན་པོ་དགོངས་ཤིག ཁོ་བོ་ཅག་ནི། ལམ་ཐག་རིང་བགྲོད་པ་དང་། མཚམས་དམ་པོ་སྤྱོད་པ་དང་། བྱིན་ལེན་སྟོབ་མཁན་མེད་པའི་ཚེ། ཟན་གཅོད་ཀྱི་ཆོ་ག་འདི་མངགས་པར་གོ་སྟེ། དེ་བྱས་ན་གསོག་འཇོག་སྤང་ལྟུང་། ལག་ཉ། གསོག་འཇོག་ཟོས་པའི་ལྟུང་བྱེད་རྣམས་དང་། བྱིན་ལེན་མ་བྱས་པར་ཟ་བའི་ལྟུང་བྱེད་རྣམས་མི་འབྱུང་ངོ་ཞེས་འདུལ་འཛིན་སྔ་མ་ཁ་ཅིག་གསུང་བ་ལྟར་ལེགས་པ་ཡིན་པའི་ཕྱིར་དང་།
ལག་ཉ་འགོག་བྱེད་ཀྱི་ཆོ་ག་ཞིག་ཡོད་པར་བཤད་པ་དེ་ཡང་འདི་ཉིད་ཡིན་པར་སེམས་ཏེ། ཆོ་ག་མ་འབྱོར་ཏམ་ཞེས་པའི་རྒྱ་ཆེར་འགྲེལ་ལས། བྱིན་གྱིས་བརླབས་པའི་ཆོ་ག་དེས་རང་གི་ལུས་སམ། རང་གི་ལུས་དང་འབྲེལ་བའི་ཐག་པ་ལ་སོགས་པ་ནས་འཛིན་པར་བྱེད་པའི་རུང་བར་བྱེད་པས་རེག་ན་ལག་ཉར་བླངས་པ་ཉིད་དུ་མི་འགྱུར་བ། དེ་ལྟ་བུའི་ཆོ་ག་མ་འབྱོར་ན་དགེ་སློང་དེ་ཉིད་ཀྱིས་ཆུ་ཀླུང་བརྒལ་བར་བྱ་བ་དང་། གནས་གང་ན་ཁུར་རྩ་བ་འདུག་པ་དེར། དགེ་སློང་དེ་ཉིད་ཀྱིས་བཀུར་བར་བྱའོ་ཞེས། ལག་ཉེར་མི་འགྱུར་བའི་ཆོ་ག་བྱེད་སྐབས་མ་བྱུང་ན། དགེ་སློང་རང་གིས་ལམ་རྒྱགས་ཁུར་ནས་རུང་བ་གཞན་དང་བརྗེ་བོ་བྱེད་པའམ། དེ་ཡང་མ་འབྱོར་ན།
རང་གིས་ཁུར་བ་དེ་ནས་བཟའ་བར་བྱ་ཞེས་བཤད་འདུག་པའི་ཕྱིར་དང་། ལག་ཉ་འགོག་བྱེད་ཀྱི་བྱིན་ལེན་ཡོད་ན། དེ་ལྟ་བུའི་དཀའ་གནས་བྱ་མི་དགོས་པའི་ཕྱིར་རོ། ། དེ་ལྟར་ན་ལག་ཉ་འགོག་བྱེད་ཀྱི་ཆོ་ག་ནི། ཟན་གཅོད་ཀྱི་ཆོ་ག་འདི་ཡིན་པར་ངེས་ཏེ། ཚིག་ལེ་ལས། ལམ་དུ་སོང་ཚེ་ལམ་རྒྱགས་དག ། ཁུར་འཁྱེར་སུ་ཡང་མེད་པ་ན། ། བརྗེ་བ་ཡི་ནི་འདུ་ཤེས་ཀྱི། ། རང་ཉིད་ཀྱིས་ནི་འཁུར་བར་བྱ། །
བརྗེ་བ་གཞན་དག་མེད་པ་ན། ། ཉི་མ་དང་པོ་ཟན་བཅད་བྱས། ། གཉིས་པ་ལ་ནི་སྤར་གང་ཙམ། ། བཟའ་ཡི་དེ་ལས་ལྷག་པ་མིན། ། ཉི་མ་གསུམ་པ་སྤར་བ་གཉིས། ། དེ་ལས་ཕར་ནི་ཅི་བདེར་བྱ། ། ཞེས་གསལ་བར་བཤད་པས་སོ། ། ཡང་ཟན་གཅོད་ཀྱི་ཆོ་ག་མ་བྱས་ཀྱང་། སྦྱིན་བདག་གིས་བསམ་པ་དག་པ་ནས་བཏང་བའི་བཟའ་བཅའ་རྣམས་བྱིན་ལེན་མ་བྱས་པར་དུས་མིན་དུ་ཡང་། སྒྲ་མི་སྙན་པའི་དུས་དྲན་བྱས་པའི་སྒོ་ནས་བཟར་རུང་བ་ཡིན་ཏེ།
ཚིག་ལེ་ལས། དགེ་སློང་རྣམས་ལ་སྦྱིན་བདག་གིས། ། གལ་ཏེ་བཟའ་བཅའ་བོར་ན་ནི། ། སྒྲ་མི་སྙན་པའི་དབང་བྱས་ཏེ། ། དུས་ཡོལ་ནས་ཀྱང་བཟའ་བར་བྱ། ། ཞེས་དང་། མདོ་རྩ་བར། དེ་སྦྱིན་བདག་གིས་བསམ་པ་དག་པས་བཏང་བ་ཡིན་ན་རང་གིས་བླངས་ཏེ་བཟའ་བར་བྱའོ། ། ཞེས་དང་། འགྲེལ་ཆེན་ལས།
བྱིན་ལེན་མ་སྟབས་པར་ཟ་བ་ཐམས་ཅད་ལ། སྒྲ་མི་སྙན་པའི་དུས་སུ་བྱིན་གྱིས་བརླབ་པར་བྱའོ་ཞེས་ཐམས་ཅད་དུ་ཤེས་པར་བྱའོ། ། ཞེས་དང་། བྱིན་ལེན་བྱས་པའི་ཟས་གཞན་མེད་དམ། བྱིན་ལེན་སྟོབས་པའི་མི་ལ་སོགས་པ་མེད་ན་ཞེས་སོགས་དང་གང་ཡང་རུང་བ་ཞིག་ཡོད་ན་ནི། ཉེས་པ་ཁོ་ནར་འགྱུར་རོ་ཞེས་བཤད་པས་སོ། ། གཞན་ཡང་མུ་གེ་ལ་སོགས་པའི་དུས་དང་། ཤིན་ཏུ་བཀྲེས་པའི་དུས་སུ་ཡང་ལག་ཉ་སོགས་ཆོ་གའི་སྒོ་ནས་མི་རུང་བའི་ཟས་དང་། བྱིན་ལེན་མ་བྱས་པའི་ཟས་དང་། དུས་རུང་གི་ཟས་དུས་མིན་དུ་བཟའ་བ་སོགས་ཀྱང་སྒྲ་མི་སྙན་པའི་དུས་དྲན་བྱས་པའི་སྒོ་ནས་བཟའ་རུང་བ་འདྲ་སྟེ།
མདོ་རྩར། བྱིན་ལེན་མ་སྟབས་པ་དང་། རུང་བ་མ་བྱས་པ་དང་། དུས་མ་ཡིན་པར་ཟ་བ་ལ་སོགས་པ་རུང་བར་བྱ་བ་དག་ལ་རྩོམ་འདོད་པ་ན། བྱང་གི་སྒྲ་མི་སྙན་ན་གྲགས་པའི་ཡིད་ལ་བྱེད་པ་བྱའོ་ཞེས་དང་། འགྲེལ་ཆེན་དུ། དགེ་སློང་ཟན་མེད་པ་ཤིན་ཏུ་བཀྲེས་པ་ཉིད་ན་བྱིན་ལེན་མ་སྟབས་པ་དང་། རུང་བ་མ་བྱས་པ་དང་། དུས་མ་ཡིན་པར་ཟ་བ་ལ་སོགས་པ་རུང་བར་བྱ་བ་དག་ལ་རྩོམ་འདོད་པ་ན་བྱང་གི་སྒྲ་མི་སྙན་ན་གྲགས་པའི་ཡིད་ལ་བྱེད་པ་བྱའོ་ཞེས་དང་། འགྲེལ་ཆེན་དུ།
དགེ་སློང་ཟན་མེད་པ་ཤིན་ཏུ་བཀྲེས་པ་ཉིད་ན་བྱིན་ལེན་མ་སྟབས་པ་དང་། རུང་བ་མ་བྱས་པ་དང་། དུས་མ་ཡིན་པར་ཟ་བ་ལ་སོགས་པ་རུང་བར་བྱ་བ་དག་ལ་རྩོམ་པའི་མདུན་རོལ་དུ་རྩོམ་འདོད་པའི་ཚེ་ན། དགེ་སློང་དེས་བྱང་སྒྲ་མི་སྙན་ན་གྲགས་པའི་ཡིད་ལ་བྱེད་པ་བྱ་སྟེ་ཞེས་སོགས་བཤད་པས་སོ། ། མཁས་གྲུབ་དཔལ་ལྡན་སངས་རྒྱས་པའི་གསུང་ལས། བྱང་སྒྲ་མི་སྙན་པའི་ཡིད་བྱེད་དེས་བྱིན་ལེན་མ་བྱས་པར་ཟ་བའི་ཉེས་པ་ཁེགས་པ་ཡིན་གྱི། དུས་མ་ཡིན་པར་ཟ་བའི་ཉེས་པ་ཁེགས་པ་མ་ཡིན་ཏེ། སྟོན་པ་འཁོར་བཅས་གླིང་འདིར་གཤེགས་དུས་གང་དུ་ཡང་། ཕྱི་དྲོ་དུས་རུང་ཉེས་མེད་དུ་གསོལ་བ་མ་ཚོར་བའི་ཕྱིར་ཞེས་བཤད་པ་ནི། མཁས་པའི་གཏམ་མ་ཡིན་ཏེ།
སྒྲ་མི་སྙན་པའི་དབང་བྱས་ཏེ། ། དུས་ཡོལ་ནས་ཀྱང་བཟའ་བར་བྱ། ། ཞེས་དང་། མདོར། བྱིན་ལེན་མ་སྟབས་པ་དང་། རུང་བ་མ་བྱས་པ་དང་། དུས་མ་ཡིན་ཟ་བ་དག་ལ། ཞེས་སོགས་དེ་དག་གི་དུས་རུང་དུས་མིན་དུ་ཟ་ཆོག་པ་ཞིག་ཡོད་པར་བསྟན་པའི་ཕྱིར་དང་། ལུང་དེ་དག་གི་དོན་ཡང་སྒྲ་མི་སྙན་པའི་ཡིད་བྱེད་བྱས་ཙམ་གྱིས་བྱིན་ལེན་མ་བྱས་པར་ཟ་བའི་ཉེས་པ་དང་། ཕྱི་དྲོ་ཟ་བའི་ཉེས་པ་ཁེགས་ཞེས་པ་མ་ཡིན་གྱི།
བྱིན་ལེན་མ་བྱས་པར་ཟ་བ་དང་། དུས་རུང་དུས་མིན་དུ་ཟ་བའི་སྐབས་ཡོད་པ་དེ་དག་ཏུ་ཡང་སྒྲ་མི་སྙན་པའི་དུས་དྲན་བྱེད་དགོས་ཞེས་པའི་དོན་ཡིན་པའི་ཕྱིར་རོ། ། ཐུགས་རྣམ་དཔྱོད་ཞིབ་དགོས་སོ། ། འོ་ན་སྒྲ་མི་སྙན་པའི་དུས་དྲན་ཇི་ལྟར་བྱེད་སྙམ་ན། བྱང་སྒྲ་མི་སྙན་ན་བདག་གཞན་གྱི་དབྱེ་བ་མེད་པ་ལྟར། བདག་གིས་ཀྱང་བྱའོ་སྙམ་པའི་སྒོ་ནས་སྒྲ་མི་སྙན་གྱི་དུས་སམ་གནས་སྐབས་ཡིད་ལ་དྲན་པར་བྱེད་པ་སྟེ། འགྲེལ་པར། བསམ་པ་དྲང་ཞིང་དགེ་བ་ཡིན་པའི་ཕྱིར་བདག་གི་ཞེའམ་གཞན་གྱི་ཞེའམ། ། གཞན་ལ་བསླང་བར་བྱ་བ་དེ་ལྟ་བུ་ལ་སོགས་པའི་བྱེ་བྲག་ཏུ་རྟོག་པ་དེ་ན་མེད་པ་ཁོ་ན་ཡིན་པས་དགེ་སློང་དེས་ཀྱང་དེའི་ཚེ། བྱིན་ལེན་མ་སྟབས་པ་ལ་སོགས་པ་དེ་དག་ཐམས་ཅད་ལ་དེ་ལྟ་བུའི་བསམ་པས་རང་གིས་བྱའོ། །
ཞེས་བཤད་པས་སོ། ། གཞན་ཡང་། ནད་པ་ལ་ནི་མཁས་པའི་ལུང་ཉིད་དུས། ཕོངས་པ་ལ་ནི་དུས་མིན་མེད་པ་ཉིད། ཅེས་པ་འདིས་ཀྱང་། ནད་པ་ལ་སྨན་པའི་ངག་བཞིན་ཕྱི་དྲོ་བཟར་རུང་བ་དང་། ཕོངས་པའི་ཚེ་སྔ་དྲོ་དང་ཕྱི་དྲོ་སོགས་ནམ་རྙེད་པའི་ཚེ་དུས་རུང་དུས་མིན་དུ་ཡང་ལོངས་སྤྱད་པས་ཆོག་པར་ཤེས་པར་གྱིས་ཤིག ། གསུམ་པ་དུས་མིན་ཟ་བའི་ལྟུང་བྱེད་བསྲུང་ཚུལ་ལ། བཅས་ལྡན་དགེ་སློང་གིས་དུས་རུང་གི་ཁ་ཟས་རང་གླིང་གི་ཉི་མ་ཕྱེད་ཡོལ་ནས་ཟས་པ་ལ་ལྟུང་བྱེད། མ་རྫོགས་པའི་རབ་བྱུང་གསུམ་ལ་བཤགས་བྱའི་ཉེས་བྱས་རེ་འབྱུང་བས་དེ་བསྲུང་དགོས་ལ།
འོ་ན་དུས་མིན་དུ་ཟ་བའི་ལྟུང་བྱེད་ཇི་ལྟ་བུ་སྙམ་ན། འདི་ལ་ལྟུང་བ་རྣམ་གཞག ལྟུང་བྱེད། བསླབ་བྱ་དང་གསུམ་མོ། ། དང་པོ་ལ་གཞི་བསམ་སྦྱོར་བ་མཐར་ཐུག་བཞི་ལས། དང་པོ་ལ། སྨན་རྣམ་བཞི་ལས། དུས་རུང་གི་ཁ་ཟས་རུང་བ་ཚད་ལྡན། མིད་པ་གཉིས་པའི་སྦྲེགས་པ་བཞི་པ་ཚུན་ཆད་མ་ཡིན་པ། དུས་རུང་གི་ཉི་མ་ཕྱེད་ཡོལ་ནས་སྐྱ་རེངས་མ་ཤར་གྱི་བར་ཡིན་ལ།
མུ་གེ་དང་མུ་གེ་དང་འདྲ་བའི་དུས་མིན་པ། བདག་ཉིད་དེས་ཕན་པའི་ནད་ཅན་མིན་པའོ། ། བསམ་པ་ལ། འདུ་ཤེས་གཙོ་བོར་གྱུར་ཅིང་། ཀུན་སློང་ཟ་འདོད་ཀྱི་བསམ་པ་རྒྱུན་མ་ཆད་པ། སྦྱོར་བ་བཟའ་བར་རྩོམ་པ། མཐར་ཐུག་མགུལ་དུ་མེད་པ་ན་མཐར་ཐུག་གྲུབ་ཅིང་། དེ་ཡང་ཁམ་མིད་ཐེངས་རེ་ལ་ལྕགས་ཀྱི་གོང་བུ་རེ་ཟ་བའི་ཉེས་པ་དང་བཅས་པ་སྟེ། རང་གླིང་སྐྱ་རེངས་དང་པོ་སོགས་བཟུང་ནས། ཉི་མ་ཕྱེད་དང་དུས་རུང་ཟས་ཡིན་ཏེ། །
དེ་ཡོལ་གང་ཞིག་དུས་མིན་ཟ་བྱེད་པ། ། ཉེས་བྱས་ལྕགས་ཀྱི་གོང་བུའི་ཟས་རྣམས་ཟ། ། ཞེས་བཤད་པས་སོ། ། འདི་ལ་འདུ་ཤེས་གཙོ་ཆེ་བའི་གནད་ཀྱིས་འདུ་ཤེས་མུ་དྲུག་འབྱུང་བ་ཡིན་ཏེ། དུས་མ་ཡིན་པ་ལ་མ་ཡིན་པར་འདུ་ཤེས་པ་དང་། དེ་ལ་ཡིད་གཉིས་ཟ་བས་ཟོས་ན་དངོས་གཞིའི་མུ་གཉིས། དུས་ཡིན་པ་ལ་མ་ཡིན་པར་འདུ་ཤེས་པ་དང་། དེ་ལ་ཡིད་གཉིས་ཟ་བས་ཟོས་ན་ཉེས་བྱས་ཀྱི་མུ་གཉིས། དུས་ལ་དུས་སུ་འདུ་ཤེས་པ་དང་། དུས་མ་ཡིན་པ་ལ་དུས་སུ་འདུ་ཤེས་པས་ཟོས་ན་ཉེས་མེད་ཀྱི་མུ་གཉིས་འབྱུང་བ་ཡིན་པའི་ཕྱིར།
འོ་ན་འདི་སྐབས་ཀྱི་རང་གླིང་ཞེས་པ་དེ་རང་སྐྱེས་པའི་གླིང་དང་གནས་པའི་གླིང་གང་ལ་ངོས་བཟུང་སྙམ་ན། འདི་ལ་ཕལ་ཆེར་རང་གནས་པའི་གླིང་ཁོ་ན་དང་། འགའ་ཞིག་རང་སྐྱེས་པའི་གླིང་ཁོ་ན་དང་། གཞན་དག་དེ་གཉིས་ཀ་མིན་གྱི་རང་ཚེ་འབྱིད་པའི་གླིང་ཡིན་ཟེར་བའི་ལུགས་གསུམ་སྣང་བ་ལས། ལུགས་དང་པོ་དེར་མཐའ་གཅིག་ཏུ་མ་ངེས་ཏེ། སུམ་བརྒྱ་པའི་འགྲེལ་པ་སློབ་ཕན་དུ། གང་ཞིག་འཛམ་བུ་གླིང་དུ་སྐྱེས་པ་དེ་གླིང་གཞན་དུ་འགྲོ་ན་ཡང་། རང་གི་གླིང་གི་དུས་ཀྱི་དབང་གིས། མཚན་ཕྱེད་དང་ཉི་མ་ནུབ་པའི་དུས་སུ་ཡང་བཟའ་བར་བྱ་སྟེ། འདི་ལ་འགྱོད་པར་མི་བྱའོ། །
ཞེས་དང་། དྲི་བའི་ཚིག་ལེར། ཁ་ཟས་བཅའ་བར་བྱ་བ་སོགས། རུང་བ་དུས་མིན་ཟ་བྱེད་པ། ། ཇི་ལྟར་དག་པ་ཞེས་གསུངས་པ། ། ཐེ་ཚོམ་གཏན་ལ་འབེབ་བྱེད་ཡིན། ། ཞེས་པའི་འགྲེལ་པར། འདི་ལ་ཐེ་ཚོམ་བཅད་པ་ནི་འདི་ཡིན་ཏེ། དེ་ནི་གླིང་གཞན་དུ་སོང་བ་དུས་མ་ཡིན་པར་ཟ་བའི་རྒྱུ་མཚན་ལ་བརྟེན་ནས་གསུངས་པ་ཡིན་ཏེ། བཙུན་པ་དགེ་སློང་གིས་དུས་མ་ལགས་པར་བཟའ་བ་དང་བཅའ་བ་འཚལ་ཞིང་འཆའ་ན།
ལྟུང་བར་མི་འགྱུར་བ་ལྟ་མཆིས་སམ། ཉེ་བ་འཁོར་ཡོད་དེ། འཛམ་བུ་གླིང་པའི་དུས་ཀྱི་དུས་མ་ཡིན་པར་ཟ་ནའོ། ། ཞེས་པའི་ཞུ་བའི་ལུང་དེ་དྲངས་ནས་བཤད་ཅིང་། དེའི་དོན་ཡང་འཛམ་བུ་གླིང་དུ་སྐྱེས་པའི་དགེ་སློང་གིས་གླིང་གཞན་གསུམ་གང་རུང་དུ་ཕྱིན་ནས་གླིང་དེའི་དུས་མིན་དུ་ཟོས་ཀྱང་། འཛམ་བུ་གླིང་པའི་གུང་ཚིགས་མ་ཡོལ་བའི་དུས་ཡིན་ན། ཉེས་པ་མི་སྐྱེད་ཅེས་རང་གང་སྐྱེས་ཀྱི་གླིང་གཙོ་ཆེ་བར་བཤད་འདུག་པའི་ཕྱིར་རོ། ། ལུགས་གཉིས་པ་དེ་ཡང་མཐའ་གཅིག་ཏུ་མ་ངེས་ཏེ། གཏམ་གྱི་གཞི་ལས། བཙུན་པ་རེ་ཤིག་དགེ་སློང་གིས།
ཤར་གྱི་ལུས་འཕགས་གླིང་དུ་འཚལ་ན། དེ་དུས་གང་གིས་འཚལ་བར་བགྱི། དེ་རྣམས་ཀྱི་དུས་གང་ཡིན་པའོ། ། ཞེས་བཤད་ཅིང་། དེ་གླིང་གཞན་གཉིས་ལ་ཡང་སྦྱར་བས། སྒྲ་མི་སྙན་པའི་དགེ་སློང་དེས་སྒྲ་མི་སྙན་པའི་དུས་མ་ཡོལ་བར་བཟའ་དགོས་པར་སོང་ལ། དེའི་ཚེ་སྒྲ་མི་སྙན་པའི་རྟེན་ལ་སྡོམ་པ་སྐྱེ་བ་མེད་པས། གླིང་གཞན་དུ་སྐྱེས་པའི་དགེ་སློང་སྒྲ་མི་སྙན་དུ་གནས་པ་ཞིག་ལས་མ་འདས་པའི་ཕྱིར་རོ། ། འོ་ན་ལུང་ཞུ་བ་དང་གཏམ་གཞིའི་ལུང་གཉིས་ཀྱང་འགལ་བ་ལྟར་སྣང་བས་དེ་ཇི་ལྟར་བྱ་སྙམ་ན། ཉོན་ཅིག
ཁོ་བོ་ཅག་ནི། སྤྱིར་བཏང་དམིགས་བསལ་དུ་འཆད་དེ། རང་སྐྱེས་པ་གཙོ་ཆེ་བར་བྱས་པ་ཞུ་བའི་ལུང་དེ་ནི་སྤྱིར་བཏང་བ་ཡིན་ལ། འོན་ཀྱང་འཛམ་བུ་གླིང་དུ་སྐྱེས་ཀྱང་སྒྲ་མི་སྙན་སོགས་གསུམ་དུ་གཞི་ཆགས་པའི་དགེ་སློང་ཞིག་ཡིན་ན། སྒྲ་མི་སྙན་པའི་དུས་སོགས་དང་བསྟུན་དགོས་སོ་ཞེས་པ་གཏམ་གཞིའི་ལུང་དེ་ནི་དམིགས་བསལ་ཡིན་པའི་ཕྱིར་རོ། ། ལེགས་པར་བཤད་པའི་དགའ་སྟོན་མིན་ནམ་སོམས་ཤིག གཉིས་པ་ལྟུང་མེད་ནི། སྨན་གཞན་གསུམ་ཕྱི་དྲོ་ཟོས་ཀྱང་ཉེས་པ་མེད་ལ་མུ་གེའི་དུས་དང་། ནད་པ་ལ་དུས་རུང་དུས་མིན་དུ་ཟོས་པ་ལ་ཉེས་པ་མེད་དེ། གནང་བའི་ཕྱིར་རོ། །
ནད་པ་ལ་ཡང་དེས་ཕན་པ་ཞིག་ཡིན་ན་ཉེས་པ་མེད་ལ། དེ་ལྟ་མིན་ན། ཆོ་ག་བཙན་པོ་ལ་བརྟེན་དུ་ཡོད་བཞིན་དུ་བག་ཡངས་ལ་བརྟེན་པའི་ཉེས་པར་འགྱུར་སྲིད་དོ་ཞེས་འདུལ་འཛིན་སྔ་མ་དག་འཆད་དེ། ཆོ་ག་བཙན་པོ་ནི་སྤྱིར་བཏང་ཡིན་ལ། བག་ཡངས་ནི་དམིགས་བསལ་ཡིན་པས། དམིགས་བསལ་ལ་བརྟེན་དགོས་པའི་དགག་དགོས་ཁྱད་པར་ཅན་བྱུང་ན་མ་གཏོགས། སྤྱིར་བཏང་ནས་བསླབ་པ་བཅས་པ་བཞིན་བསྲུང་དགོས་ཞེས་གདམས་པར་མཛད་པ་ནི་མེད་པར་སྣང་སྟེ། དེ་ལྟ་མ་ཡིན་ན་ཧ་ཅང་བག་ཡངས་སུ་ཤོར་བའི་སྐྱོན་འབྱུང་སྲིད་པས་སོ། ། གསུམ་པ་བསླབ་བྱ་ནི། གནས་བརྟན་བ་ལང་བདག་ལྟར་མིད་པ་གཉིས་པ་ཡིན་ན།
བསྒྲིགས་པ་གསུམ་པ་མན་ཆད་བོར་ནས་ཁ་བཤལ། དེ་ནས་ཅི་དགར་མིད་པར་བྱའོ། ། དེའི་དོན་ཡང་མིད་པ་གཉིས་པ་ཅན་མིད་པ་གཅིག་ནས་སྐྱུག་པ་ཡང་ཡང་ཟ་བ་གཅིག་ཡིན་ན། སྐྱུག་པ་གསུམ་པ་མན་ཆད་ཕྱི་དྲོ་བཟར་མི་རུང་ལ། དེ་ཕན་ཆད་ཕྱི་དྲོ་གནང་ཞེས་པའི་དོན་ཡིན་པར་སེམས་སོ། ། དེས་ན་དུས་རུང་དུས་མིན་དུ་ཟོས་ཆོག་པའི་དམིགས་བསལ་འགའ་ཞིག་ཡོད་ཀྱང་། ཕལ་ཆེར་གོང་དུ་སོང་ཟིན་ལ། འདུལ་ལུང་ལས། དགེ་སློང་རྣམས་མཆོད་རྟེན་གྱི་ལས་བྱེད་ཚེ་གུང་ཚིགས་ཡོལ་བ་ན། ལས་དེ་ལྟ་བུའི་ཚེ་ཕྱི་དྲོ་གནང་བ་ཡང་ཡོད་དོ།། །།
བཞི་པ་སྤངས་པ་ཟ་བའི་ལྟུང་བྱེད་བསྲུང་ཚུལ་ལ། བཅས་ལྡན་དགེ་སློང་གིས་སྟན་ཐོག་གཅིག་ཏུ་ཟས་ཆོག་པར་བཟོས་ཏེ། ངག་གི་སྒོ་ནས་དེ་ཉིད་ཟས་གཞན་མི་ཟ་བའི་ཚིག་སྨྲ་ཤིང་། སྟན་ལས་ལངས་ཏེ། ལུས་ངག་གཉིས་ཆར་གྱིས་སྤངས་པ་ཞིག་གིས་ལྷག་བོར་གྱི་ཆོ་ག་མ་བྱས་པར། དེ་ཉིན་དུས་རུང་གི་ཟས་གཞན་ཟོས་ན་སྤངས་པ་ཟ་བའི་ལྟུང་བྱེད་འབྱུང་བས་དེ་བསྲུང་དགོས་སོ། ། འདི་བསྲུང་བ་ལ་སྤངས་པ་ཟ་བའི་ལྟུང་བྱེད། དགོས་སྤངས་པའི་ཚད། ལྷག་བོར་གྱི་ཆོ་ག ཞར་བྱུང་རྩོམ་ཙམ་ལྡང་ངོས་བཟུང་བ་དང་བཞིའོ། །
དང་པོ་གཞི་བསམ་སྦྱོར་བ་མཐར་ཐུག་གོ ། དང་པོ་ལ། བཟའ་བྱའི་དངོས་པོ་སྨན་རྣམ་བཞི་ལས། དུས་རུང་གི་བཟའ་བཅའ་རུང་བ་ཚད་ལྡན་ལྷག་བོར་གྱི་ཆོ་ག་བྱས་པ་མིན་པ། སྐྱོ་མ་དང་ཐུག་པའམ། དེ་དང་འདྲ་བ་གཞན་ཡང་མིན་པ། དཀོན་ཟས་ཀྱང་མིན་པའོ། ། བདག་ཉིད་ནི་སྤངས་པ་ཡོངས་སུ་རྫོགས་ཤིང་ནད་པ་མིན་པའོ། ། དུས་ནི་སྤངས་པའི་ཉིན་མཚན་གཅིག་པོ་དེ་ཉིད་ཡིན་པ། མུ་གེ་དང་མུ་གེ་དང་འདྲ་བའི་དུས་མ་ཡིན་པའོ། །
བསམ་པ་ལ་འདུ་ཤེས་མ་འཁྲུལ་ཤིང་། ཀུན་སློང་ཟ་འདོད་རྒྱུན་མ་ཆད་པ། སྦྱོར་བ་ཟ་བར་རྩོམ་པ། མཐར་ཐུག་མགུལ་དུ་མིད་པའི་ཚེ་ན་སྤངས་བའི་ལྟུང་བྱེད་དངོས་གཞི་གྲུབ་པ་ཡིན་ནོ། ། གཉིས་པ་ནི། འོ་ན་སྤངས་ཟའི་ཁ་ཟས་སྤངས་པའི་ཚད་ཇི་ལྟ་བུ་ཞེ་ན། འདི་ལའང་གཞི་བསམ་སྦྱོར་བ་མཐར་ཐུག་བཞི་ལས། དང་པོ་ནི། དཀོན་ཟས་སམ་སྐྱོ་ཐུག་ལས་གཞན་པའི་དུས་རུང་གི་ཁ་ཟས་རུང་བ་ཚད་ལྡན། བྱིན་ལེན་སྟོབ་པར་འོས་པས།
ལུས་སམ་དེ་དང་འབྲེལ་བ་གང་རུང་གིས་བྱིན་ལེན་སྟོབ་བཞིན་པའི་ཁ་ཟས་བཟའ་བ་དང་བཅའ་བ་གང་རུང་ངོ་། ། གང་ལ་སྤོང་བའི་ཡུལ་ནི། བྱིན་ལེན་སྟོབ་བཞིན་པའི་གང་ཟག་དེ་ལའོ། ། དུས་ནི་མུ་གེ་དང་མུ་གེ་དང་འདྲ་བའི་དུས་མ་ཡིན་ཞིང་། ཉིན་ཞག་གཅིག་པོ་དེ་ལའོ། ། བདག་ཉིད་ནི་ཟས་ཟ་བའི་མུ་ཡིན་པ་ལས་སྟན་དེ་ལས་མ་ལངས་པའོ། ། བསམ་པ་ལ་འདུ་ཤེས་མ་འཁྲུལ་ཞིང་། ཀུན་སློང་མི་ཟའོ་སྙམ་པའི་སྒོ་ནས་སྤོང་འདོད་རྒྱུན་མ་ཆད་པའོ། ། སྦྱོར་བ་ཚིག་ལྷག་མ་མེད་པ་ལྔ་གང་རུང་སྨྲ་བར་རྩོམ་ཞིང་། སྟན་ལས་ལྡང་བར་བརྩམ་པའོ། །
མཐར་ཐུག་ལངས་པ་སོགས་ཟ་བའི་གནས་བཏང་ཞིང་། ཚིག་ལྷག་མ་མེད་པ་ལྔ་གང་རུང་སྨྲས་ན། དགེ་སློང་དེས་ཉིན་ཞག་དེ་ལ་ཟས་སྤངས་པ་ཞེས་པའི་མཐར་ཐུག་གྲུབ་པ་ཡིན་ནོ། ། ཚིག་ལྷག་མ་མེད་པ་གཉིས་ཇི་ལྟ་བུ་སྙམ་ན། གསོལ་ཅིག སོང་ཞིག འཚལ་ལགས་སོ། ། ཆོག་གོ ། མི་ཟའོ་ཞེས་པ་སྟེ། དེ་ཡང་ཁྱེད་རང་གསོལ་ཅིག་བདག་མི་ཟའོ་ཞེས་དང་།
ཟས་དེ་ཕར་སོང་ཅིག་ཁོ་བོ་རག་མི་ཟ་ཞེས་སོགས་ཀྱི་དོན་ཡིན་ནོ། ། རེ་ཤིག་གསོལ་ཅིག་ཅེས་སོགས་སྦྱར་ན་ཚིག་ལྷག་མ་མེད་པར་མ་སོང་བས། ངག་གི་སྒོ་ནས་སྤངས་པར་མ་སོང་ཤིང་། ལུས་ངག་གཉིས་ཆར་གྱི་སྤངས་པ་མ་ཚང་ན། སྤངས་པ་ཡོངས་རྫོགས་སུ་མ་སོང་བས་ལྷག་བོར་མ་བྱས་པར་ཟོས་ཀྱང་། སྤངས་ཟའི་ལྟུང་བྱེད་མི་འབྱུང་བར་སེམས་སོ། ། དེ་ཡང་བཟའ་བ་ལྔ་གང་རུང་ཅིག་སྤངས་ན་བཟའ་བཅའ་ཐམས་ཅད་སྤངས་པར་འགྱུར་ཏེ། གཙོ་བོ་ཡིན་པའི་ཕྱིར་རོ། ། བཅའ་བ་ལྔ་གང་རུང་ཅིག་སྤངས་ན་བཅའ་བ་ཐམས་ཅད་སྤངས་པར་སོང་གི་བཟའ་བ་གང་ཡང་སྤངས་པར་མ་སོང་སྟེ། གཙོ་བོ་མ་ཡིན་པའི་ཕྱིར་རོ། །
མཁས་པ་ཁ་ཅིག བཟའ་བ་གང་ཡང་མི་འདོད་ཅེས་སྨྲས་ན་བཟའ་བ་ཐམས་ཅད་སྤངས་པར་འགྱུར་ལ། བཟའ་བ་ལྔ་ལས་འདི་མི་འདོད་ཅེས་སྨྲས་ན་ངེས་བཟུང་གི་ཚིག་ཡིན་པས། བཟའ་བ་གཞན་རྣམས་ཀྱང་སྤངས་པར་མི་འགྱུར་ཞིང་། བཅའ་བ་ལ་ཡང་དེ་བཞིན་ཞེས་འཆད་དོ། ། སྐྱོ་ཐུག་ལ་སོགས་པ་ལ་འདི་མི་འཚལ་ལོ་ཞེས་སོགས་སྨྲས་པས་ནི་ཁོ་རང་ཡང་སྤངས་པར་མ་སོང་སྟེ། ཁོ་ལ་སྤངས་ཟའི་ལྟུང་བ་མ་བཅས་པའི་ཕྱིར་རོ། ། དེས་ན་རེ་ཤིག་མི་ཟའོ་ཞེས་སོགས་ཚིག་ལྷག་མ་དང་བཅས་ནས་སྨྲ་ཞིང་། བཟའ་བཅའ་ཕྱིས་བྱུང་བ་རྣམས་ཀྱང་བཟའ་བར་བྱའོ་སྙམ་པའི་བསམ་པ་སྔོན་དུ་བཏང་ན་སྤངས་པ་བསྲུང་བའི་ཐབས་སུ་འགྱུར་བ་ཡིན་ནོ། ། འོ་ན་ཟས་ཀྱི་གྲལ་དུ་འཁོད་ནས་ཟས་དེ་མ་བླངས་པར་མི་ཟའོ་ཞེས་སྟན་ལས་ལངས་པ་ཞིག་གིས།
སླར་ཉིན་ཞག་དེའི་གུང་ཚིགས་མ་ཡོལ་བ་ལ་ཟས་གཞན་ཞིག་ཟོས་ན་ཇི་ལྟར་འགྱུར་སྙམ་ན། སྤངས་པ་ཡོངས་རྫོགས་མ་ཡིན་པས། སྤངས་ཟའི་ལྟུང་བྱེད་མི་སྐྱེད་ཅིང་། གཞན་ཡང་ཟས་སྔ་མ་ཆོག་པར་ཟོས་ནས་ཡིད་ཀྱིས་མི་ཟའོ་ཞེས་དམ་བཅས་པ་ལ་ཡང་སྤངས་ཟའི་ལྟུང་བྱེད་མི་འབྱུང་ཡང་ཉེས་བྱས་ཙམ་ཞིག་འབྱུང་ཞེས་གསུངས་ཏེ་དེ་ཡང་དཔྱད་པར་རིགས་སོ།། །། གསུམ་པ་ལྷག་བོར་ནི། དེ་ལྟར་སྤངས་པ་ཡོངས་རྫོགས་ཀྱི་དགེ་སློང་ཞིག་གིས་དེ་ཉིན་བཟའ་བཅའ་ཟ་བར་འདོད་ན། ཟས་དེ་ལ་ལྷག་བོར་གྱི་ཆོ་ག་བྱེད་དགོས་ཏེ། མ་བྱས་པར་ཟོས་ན་སྤངས་ཟའི་ལྟུང་བྱེད་འབྱུང་བའི་ཕྱིར་རོ། ། འོ་ན་ལྷག་པོར་ཇི་ལྟར་བྱ་སྙམ་ན། བདག་ཉིད་སྤངས་པ་ཡོངས་རྫོགས་ཡིན་པ་ཞིག་ངེས་པར་དགོས་ཤིང་།
མིན་ནའང་ཟས་དེ་ཉིན་མི་ཟ་བར་ཡིད་དམ་བཅས་པ་ཞིག་གིས་ཀྱང་ལྷག་བོར་བྱས་པ་ལ་འགལ་བ་མེད་དམ་བསམ། བདག་ཉིད་ན་བའི་དུས་དང་། མུ་གེའི་དུས་སོགས་ནི་མ་ཡིན་པའོ། ། དངོས་པོ་དཀོན་ཟས་དང་། སྐྱོ་ཐུག་ལས་གཞན་པའི་དུས་རུང་གི་བཟའ་བཅའ་རུང་བ་ཚད་ལྡན་ནོ། ། བསམ་པ་ཞེ་དག་པ་ནས་ལྷག་པོར་བྱེད་འདོད་པ། སྦྱོར་བ་དང་པོར་བྱིན་ལེན་བྱས། ཡུལ་དེ་རྒན་ན་ཕྱག་བྱ། ཙོག་པུར་འདུག་སྟེ། གཉིས་ཀའི་ལག་པ་གཡོན་གྱི་མཐིལ་དུ་བཞག
གཡས་པས་སྟེང་ནས་བཀབ་སྟེ། ལྷག་བོར་གྱི་ཆོ་ག་ལ་ཐུགས་གཏད་པར་ཞུ་ཞེས་བརྗོད། ཡུལ་དེས་ཆོས་བཞིན་འདུལ་བ་བཞིན་མཛད་པར་ཞུ་ཞེས་སྨྲས། དངོས་གཞི་བཙུན་པ་དགོངས་སུ་གསོལ། ། བདག་དགེ་སློང་མིང་འདི་ཞེས་བགྱི་བ། འཚལ་མ་འཚལ་ལགས་ཤིང་སྤངས་ཏེ་ཡོངས་སུ་རྫོགས་ཤིང་མཐར་ཐུག་པར་བགྱིས་པ་ལས། བཟའ་བ་དང་བཅའ་བ་རྙེད་ཅིང་འཚལ་བར་འཚལ་ན། ལྷག་བོར་བགྱིས་ཏེ་བདག་ལ་སྩལ་དུ་གསོལ། ། ཐབས་ལེགས་བརྗོད། ཡུལ་དེས་ཟས་ཁམ་གཉིས་གསུམ་ཟོས་ནས།
ཁྱོད་ཀྱིས་འགྱུར་གྱི་བཞུད་ཅིག་ཅེས་བརྗོད། ཟས་དེ་ཡིད་ཀྱིས་སྤངས་པ་ཞིག་ཡིན་ན་ཟ་མི་དགོས། ཚིག་དེ་བརྗོད་དེ། ལྷག་མ་གཏད་དོ། ། ལྷག་བོར་གྱི་ཆོ་ག་ལ་ཐུགས་གཏད་པ་བཀའ་དྲིན་ཆེ་ཞེས་རང་གིས་བརྗོད། ཡུལ་དེས་ཆོས་བཞིན་འདུལ་བ་བཞིན་མཛད་པ་ངོ་མཚར་ཆེ་ཞེས་བརྗོད་དོ། ། དེས་ན་ལུས་ངག་གཉིས་ཆར་གྱི་སྤངས་པ་མ་ཚང་ཤིང་། གང་རུང་ཞིག་ཚང་བ་དང་། གང་རུང་གི་སྤངས་པ་མ་ཚངས་ཡང་ཡིད་ཀྱི་མི་ཟ་བར་དམ་བཅས་པ་ཙམ་ལ། ཉེས་བཅས་ཅི་འབྱུང་ཞེས་སྔ་མ་དག་གསུངས་པས།
དེ་དག་གིས་ལྷག་བོར་བྱས་ཀྱང་ཆོག་ལ། མ་བྱས་ཀྱང་འགལ་བ་ཆེར་མེད་དམ་བསམ་མོ། ། ལྷག་བོར་བྱ་བའི་ཡུལ་དེ་ལ་དགེ་སློང་ཆོས་དྲུག་ལྡན་ཞིག་དགོས་ཞེས་སྤམ་མེ་བཞག་པ་ནི། ཐུགས་གཞིག་མ་ཆུད་པ་སྟེ། དེའི་ཡུལ་དེ་ལ་ཟས་ཟ་བའི་མུ་དང་བཅས་ཤིང་སྟན་དེ་ལས་མ་ལངས་པ། སྤངས་པ་ཡོངས་རྫོགས་སུ་མ་སོང་བའི་དགེ་སློང་ཞིག་ངེས་པར་དགོས་པའི་ཕྱིར་ཏེ། མདོ་རྩ་བར། གནས་མ་བཏང་བས་བྱ་བ་ཉིད་དོ། ། ཞེས་དང་། ཚིག་ལེ་ལས།
འདུག་པ་མ་དོར་དགེ་སློང་གིས། ། གང་ཟོས་དེ་ནི་ལྷག་བོར་ཡིན། ཞེས་ཟས་ཟ་བའི་འདུག་ས་མ་བཏང་བ་ཅིག་དྲུང་དུ་ལྷག་བོར་བྱ་བར་བཤད་འདུག་པའི་ཕྱིར་དང་། ཡང་ཚིག་ལེ་ལས། འདུག་ས་མང་བོར་དགེ་སློང་གིས། ། གང་ཟོས་དེ་ནི་ལྷག་བོར་མིན། ། ཞེས་འདུག་ས་ཡང་ཡང་སྤོས་ནས་ཟོས་པའི་དགེ་སློང་དེའི་དྲུང་དུ་ལྷག་བོར་བྱ་བ་མ་ཡིན་ཏེ། དགེ་སློང་དེ་ནི་ཟས་ཟ་བའི་སྤྱོད་ལམ་ལས་ཉམས་པས་སོ། ། ཞེས་བཤད་པ་ཡིན་པའི་ཕྱིར། དེས་ན་སྤངས་པ་ཡོངས་རྫོགས་དེ་ནི་ལྷག་བོར་ཆོ་གའི་ཡུལ་མ་ཡིན་པར་བསྟན་པ་ཡིན་ཞིང་།
དེས་ན་ལྷག་བོར་ཆོ་གའི་ཡུལ་དེས་ཟས་གཏན་སྤངས་པ་མི་སྲིད་ཀྱང་། ཡིད་ཀྱིས་མི་ཟ་བར་དམ་བཅས་པ་ཞིག་སྲིད་པས། དེས་ཟས་དེ་ནས་ཟ་མི་དགོས་པར། ཁྱོད་ཀྱིས་འགྱུར་གྱི་ཞེས་སོགས་བརྗོད་པས་ཆོག་པ་ཡིན་ཏེ། མདོ་རྩ་ན། མི་ཟ་བར་བརྟགས་པ་བྱས་པས་ཀྱང་ངོ་། ། ཞེས་བཤད་པའི་ཕྱིར། ངེས་ཚིག་ནི། ལྷག་བོར་བྱ་བའི་ཡུལ་དེས་ལྷག་མར་བྱས་ཤིང་བོར་བས་ལྷག་བོར་ཞེས་སྒྲ་བཤད་པ་ཡིན་མོད། དེས་ཟོས་པའི་འཕྲོ་ལྟ་བུ་ངེས་པར་ཡིན་མི་དགོས་ཏེ།
ཟས་གསར་པ་གཞན་ལ་ཡང་ཆོ་ག་དེ་བྱས་པས་ཆོག་པའི་ཕྱིར་རོ། ། བཞི་པ་རྩོམ་ལྡང་ནི། དགེ་སློང་གིས་ཟས་ཟ་བའི་འཕྲོ་ལས་ལངས་ན། རྩོམ་ལྡང་གི་ཉེས་བྱས་འབྱུང་བས་དེ་བསྲུང་དགོས་ལ། དེ་ལ་ཡང་གཞི་བསམ་སྦྱོར་བ་མཐར་ཐུག་གོ ། དང་པོ་ནི། སྨན་རྣམ་བཞི་གང་རུང་ཟ་བའི་འཕྲོ་དང་བཅས་པའོ། ། བདག་ཉིད་ནད་པ་མིན་པ། ཆོག་པར་ཟོས་པ་མིན་པ། དགག་བྱ་ཟིལ་ནོན་དུ་འགྲོ་བའི་དགག་དགོས་གཞན་མེད་པ།
བསམ་པ་འདུ་ཤེས་མ་འཁྲུལ་ཞིང་། ཟ་བའི་འཕྲོ་ལ་ལྡང་འདོད་ཀྱི་བསམ་པ་རྒྱུན་མ་ཆད་པ། སྦྱོར་བ་ལྡང་བར་རྩོམ་པ། མཐར་ཐུག་ལངས་པའོ། ། དགེ་ཚུལ་ལ་རྩོམ་ལྡང་གི་ཉེས་པ་མི་འབྱུང་སྟེ། རྩོམ་ལྡང་འབྱུང་བའི་ཟས་དེ་ལ་བྱིན་ལེན་སྔོན་དུ་འགྲོ་དགོས། དགེ་ཚུལ་ལ་བྱིན་ལེན་མི་དགོས་པའི་ཕྱིར་རོ། ། མཁས་པ་ཁ་ཅིག བྱིན་ལེན་བྱས་ནས། ཟོས་མ་ཟིན་བར་ལ་ལངས་ན་རྩོམ་ལྡང་འབྱུང་ཞེས་དང་།
ཁ་ཅིག་ཟས་ཀྱི་གྲལ་དུ་འཁོད་ནས་ཟས་མ་ཟིན་གྱི་བར་ལ་རྩོམ་ལྡང་འབྱུང་ཞེས་པའང་མི་འཐད་དེ། སྦྱིན་བདག་གི་སྒོར་བྱིན་ལེན་བྱས་ནས་རང་ཁྱིམ་དུ་ཟ་བ་དང་། ཟས་གྲལ་དུ་བྱིན་ལེན་བྱས་ནས་གནས་གཞན་དུ་ཟ་བ་ལ་ཉེས་པ་མེད་པའི་ཕྱིར་རོ། ། དེས་ན་སྤངས་ཟའི་ལྟུང་བ་འདི་ལ་སྟན་གཅིག་པའི་ལྟུང་བྱེད་ཅེས་བྱ་ཞིང་། དེ་ལྟར་མིང་འདོགས་པའི་རྒྱུ་མཚན་ཡང་ཡོད་དེ། སྟན་ཐོག་གཅིག་ཏུ་ཟས་ཟོས་ནས་སྤངས་པ་ཡོངས་སུ་རྫོགས་པའི་ཚེ། ལྷག་བོར་མ་བྱས་པར་ཉིན་གང་དེ་ལ་དུས་རང་གི་ཟས་གཞན་བཟར་མེད་པས་ན་དེ་ལྟར་བཞག་པའི་ཕྱིར། འདི་སྦྱངས་པའི་ཡོན་ཏན་བཅུ་གཉིས་ཀྱི་སྟན་གཅིག་པ་དང་འཁྲུལ་བར་མི་བྱ་སྟེ། སྦྱངས་ཡོན་གྱི་སྟན་ཅིག་པ་དེས་ལྷག་བོར་བྱས་ཀྱང་། སྟན་ཐོག་གཅིག་གི་ཟས་དེ་ལས་ལྷག་པ་བཟར་མི་རུང་ལ།
འདིས་ལྷག་བོར་བྱས་ནས་རུང་བའི་ཕྱིར་རོ།། །། ལྔ་པ་གསོག་འཇོག་བྱས་པ་ཟ་བའི་ལྟུང་བྱེད་སྲུང་ཚུལ་ལ། ལྟུང་བ་རྣམ་གཞག ལྟུང་མེད། བསླབ་བྱ་དང་གསུམ་མོ། ། དང་པོ་ལ། ཆ་ཅན་དང་། དེའི་ཆར་གཏོགས་ཀྱི་ལྟུང་བ་གཉིས། དང་པོ་ནི། བཅས་ལྡན་དགེ་སློང་གིས་རང་ངམ་རང་དང་འདྲ་བས་སོགས་འཇོག་བྱས་པའི་ཟས་ཟོས་ན།
ལྟུང་བྱེད་འབྱུང་བས་དེ་བསྲུང་བ་ལ་གཞི་བསམ་སྦྱོར་བ་མཐར་ཐུག་གོ ། དང་པོ་ནི། སྨན་རྣམ་བཞི་གང་རུང་རུང་བ་ཚད་ལྡན་པ། རང་ངམ་རང་དང་འདྲ་བས་གསོག་འཇོག་བྱས་ལ་མ་ཞིག་པ། ངོ་བོའི་སྒོ་ནས་རུང་ཞིང་ཆོ་གའི་སྒོ་ནས་མི་རུང་བ། ལྷའི་བདུད་རྩི་མིན་པའོ། ། དུས་མུ་གེ་དང་མུ་གེ་དང་འདྲ་བའི་དུས་མ་ཡིན་པ། བདག་ཉིད་གནང་བ་མ་ཡིན་པ། བསམ་པ་ལ་འདུ་ཤེས་མ་འཁྲུལ་ཞིང་། ཀུན་སློང་གསོག་འཇོག་བྱས་པ་ཟ་བར་འདོད་པ་རྒྱུན་མ་ཆད་པ།
སྦྱོར་བ་ཟ་བར་རྩོམ་པ། མཐར་ཐུག་མགུལ་དུ་མིད་པའི་ཚེ་ན་དངོས་གཞི་གྲུབ་པོ། ། འོ་ན་གསོག་འཇོག་ཏུ་ནམ་སོང་ཞེ་ན། ཆུ་བྱང་པ། བྱིན་གྱིས་མ་བརླབས་པའི་ཚེ། སྔ་དྲོ་བྱིན་ལེན་བྱས་པ་མ་ཞིག་པར་གུང་ཚིགས་ལས་འདས་པ་དང་། དྲོའི་རྗེས་སུ་བྱིན་ལེན་བྱས་པ་མ་ཞིག་པར་སྲོད་ཐུན་ལས་འདས་པ་དང་། དེར་བྱིན་ལེན་བྱས་པ་མ་ཞིག་པར་མཚན་མོའི་ཐུན་ཐ་མ་ལས་འདས་པའི་ཚེ་ན་གསོག་འཇོག་ཏུ་འགྱུར་ལ།

སྨན་ཕྱི་མ་གསུམ་བྱིན་གྱིས་བརླབས་པའི་ཚེ་ན་རང་རང་གི་དུས་ཀྱི་མཐའ། ཐུན་ཚོད་ཀྱི་མཐའ་དང་། ཞག་བརྒྱད་པའི་སྐྱ་རེངས་ཤར་བ་དང་། ནད་ལས་གྲོལ་བའི་ཚེའོ་ཞེས་འཆད་དོ། ། བྱིན་གྱིས་མ་བརླབས་པ་ལ་གསོག་འཇོག་འབྱུང་བའི་རང་དུས་གསུམ་དུ་མཛད་པ་ནི། ཅིས་ཀྱང་མི་འཐད་དེ། ཚིག་ལེ་ལས། སྔ་ཕྱི་གཉིས་སུ་སྤྱོད་པ་ཡི། ། དེ་ནི་རྣམ་པ་གཉིས་སུ་གསུངས། ། སྔར་སྤྱོད་བྱིན་ལེན་བྱས་པ་ནི། ཕྱི་དྲོ་སྤྱོད་པ་བཀག་པ་ཡིན། །
ཕྱི་དྲོ་བྱིན་ལེན་བྱས་པ་ནི། ཐུན་ཚོད་འདས་པ་རུང་མ་ཡིན། ། ཞེས་སྔ་དྲོ་བྱིན་ལེན་བྱས་ན་གུང་ཚིགས་ཡོལ་བ་དང་། ཕྱི་དྲོ་བྱིན་ལེན་བྱས་ན་ཐུན་ཚོད་ཀྱི་མཐའ་ལས་འདས་པའི་ཚེ་གསོག་འཇོག་ཏུ་འགྱུར་བའི་དུས་གཉིས་བཤད་ཀྱི་གསུམ་པ་དེ་འདྲ་མ་བཤད་པའི་ཕྱིར་རོ། ། འཚོ་བཅང་གི་སྨན་བྱིན་གྱིས་བརླབས་པ་ནད་ལས་གྲོལ་བའི་ཚེ་གསོག་འཇོག་ཏུ་སོང་བ་ཡང་མི་འཐད་དེ། ནད་ལས་གྲོལ་བ་དེ། སྨན་དེ་བྱིན་གྱིས་བརླབས་པའི་དུས་མཐའ་མ་ཡིན་པའི་ཕྱིར་ཏེ། དེ་ནི་རང་མ་ཤིའི་བར་དུ་བྱིན་གྱིས་བརླབས་པ་ཡིན་པའི་ཕྱིར་རོ། ། ཨེ་དགོངས། མཁས་པ་པཎ་ཤཱཀ་པའི་དཀའ་འགྲེལ་ལས།
དུས་རུང་གི་སྨན་ཕྱི་དྲོ་ཟ་བྱེད་ཀྱི་བྱིན་ལེན་བྱས་པ། ཐུན་ཚོད་ཀྱི་མཐའ་ལས་འདས་པའི་ཚེ་གསོག་འཇོག་ཏུ་འགྱུར་བ་མ་ཡིན་ཏེ། དེའི་ཕྱི་དེ་ཉིན་བར་གྱི་གུང་ཚིགས་ཡོལ་བའི་ཚེ་གསོག་འཇོག་ཏུ་སོང་བ་ཡིན་པའི་ཕྱིར། ཞེས་དང་། འདུལ་འཛིན་ཕལ་ཆེར། སྨན་ཕྱི་མ་གསུམ་བྱིན་གྱིས་མ་བརླབས་ཀྱང་། རང་རང་གི་དུས་ཀྱི་མཐའ་ཐུན་ཚོད་ལས་འདས་པ་དང་། ཞག་བརྒྱད་པའི་སྐྱ་རེངས་ཤར་བ་དང་། ཇི་སྲིད་འཚོ་བ་ལས་འདས་པའི་ཚེ་གསོག་འཇོག་ཏུ་སོང་ཞེས་འཆད་དོ། ། དུས་རུང་གི་སྨན་ཕྱི་དྲོ་ཟ་བྱེད་ཀྱི་བྱིན་ལེན་བྱས་ནས་ཞག
དེའི་ཐུན་ཚོད་ཡོལ་བའམ། ཕྱི་མའི་གུང་ཚིགས་ཡོལ་བའི་ཚེ་གསོག་འཇོག་ཏུ་སོང་བ་ནི་བརྟག་དགོས་ཏེ། དུས་རུང་གི་སྨན་ཕྱི་དྲོ་ཟ་རྒྱུ་མིན་པས། དེ་ལ་ཕྱི་དྲོ་ཟ་བྱེད་ཀྱི་བྱིན་ལེན་བྱེད་མི་རིགས་ཀྱང་བྱས་ཀྱང་མ་ཆགས་པའི་ཕྱིར། གལ་ཏེ་ཕྱི་དྲོ་མི་ཟ་ཡང་། ཕྱི་དེ་ཉིན་བར་གྱི་སྔ་དྲོ་ཟ་བའི་ཕྱིར་བྱིན་ལེན་ཆགས་སོ་སྙམ་ན། འོ་ན་ཚེས་གཅིག་གི་ཉིན་ཚེས་གཉིས་དང་གསུམ་སོགས་སྔ་དྲོ་ཟ་རྒྱུ་ལ་ཟ་བྱེད་ཀྱི་བྱིན་ལེན་རིགས་པར་ཐལ་ལོ། ། འདོད་ན། ཞག་མང་པོ་སྦྲེལ་ནས་འགྲོ་བའི་ལམ་རྒྱགས་ལ་ཟ་བྱེད་ཀྱི་བྱིན་ལེན་ཉིན་གཅིག་ལ་བྱེད་རིགས་པར་ཐལ་ལོ། ། འདོད་ན།
ཧ་ཅང་ཐལ་ཞིང་། དེ་ལ་ལག་ཉ་འགོག་བྱེད་ཀྱི་ཆོ་ག་དང་། དེ་མ་གྲུབ་ན་ལག་ཉ་གནང་བ་སོགས་མཛད་མི་རིགས་པར་ཐལ་ལོ། ། འདོད་ན་གཞུང་དང་འགལ་ལོ། ། ཨེ་དྲན། ལུགས་ཕྱི་མ་དེ་ཡང་མི་རིགས་ཏེ། སྨན་ཕྱི་མ་གསུམ་བྱིན་གྱིས་བརླབས་མ་བརླབས་ལ་གསོག་འཇོག་ཏུ་འགྲོ་བ་མྱུར་བུལ་གྱི་ཁྱད་པར་མེད་པར་ཐལ། ཁས་བླངས་པ་དེའི་ཕྱིར། འདོད་ན། ནད་པ་ལ་སྨན་བྱིན་བརླབས་བྱས་པའི་དགོས་པ་ཅི་ཡིན་སོམས་ཤིག
ཡང་ཁྱོད་ཀྱི་ལུགས་དེ་མི་འཐད་དེ། སྨན་གསུམ་པོ་དེ་བྱིན་ལེན་ཙམ་བྱས་པ་ཡིན་ན་ནི། བྱིན་གྱིས་མ་བརླབས་ཀྱང་གུང་ཚིགས་ཡོལ་བའམ། ཐུན་ཚོད་ལས་འདས་པའི་མཐའ་གཉིས་པོ་གང་རུང་ལ་གསོག་འཇོག་ཏུ་འགྱུར། བྱིན་ལེན་ཙམ་ཡང་མ་བྱས་པ་ཡིན་ན་ནི་མཐའ་དེ་དག་འདས་ཀྱང་རང་སྟོབས་ཀྱི་གསོག་འཇོག་གི་སྤང་ལྟུང་མི་བསྐྱེད་པའི་ཕྱིར་ཏེ། བྱིན་གྱིས་མ་བརླབས་པ་ནི། ཞག་བདུན་འདས་པར་འཆང་དུ་ཟིན་ཀྱང་། ཞེས་སོགས་སྔར་དྲངས་པའི་ལུང་དེ་ཉིད་ཀྱིས་བསྟན་པའི་ཕྱིར་རོ། ། ལྷག་པར་ཇི་སྲིད་འཚོར་བྱིན་གྱིས་བརླབས་པ། ཇི་སྲིད་འཚོའི་མཐའ་འདས་ནས་གསོག་འཇོག་ཏུ་འགྲོ་བ་ནི་མི་སྲིད་དེ།
དེའི་ཚེ་ལུས་རྟེན་འཕོས་ཟིན་པའི་ཕྱིར་རོ། ། འོ་ན་ཁྱོད་རང་ཇི་ལྟར་ཁས་བླངས་སྙམ་ན། མདོ་རྩ་བར། སྔ་དྲོའི་ཟས་བྱིན་ལེན་བྱས་པ་ཕྱི་དྲོའི་ཟས་སུ་དང་། དེ་ཐུན་ཚོད་ལས་འདས་པ་ལྟ་བུ་ནི་གསོག་འཇོག་བྱས་པ་ཡིན་ནོ། ། ཞེས་དང་། ས་ག་ལས་ཚིག་ལེར། སྔ་ཕྱི་གཉིས་སུ་སྤྱོད་པ་ཡི། ། དེ་ནི་རྣམ་པ་གཉིས་སུ་གསུངས། ། ཞེས་པ་ལྟར།
དུས་རུང་ནི་སྔ་དྲོ་ཟ་ཆེད་ཀྱི་བྱིན་ལེན་བྱས་པ་དེ་མ་ཞིག་པར་གུང་ཚིགས་ལས་འདས་པར་བཅངས་ན་གསོག་འཇོག་ཏུ་འགྱུར་ལ། སྨན་ཕྱི་མ་གསུམ་བྱིན་གྱིས་མ་བརླབས་ན། སྔ་དྲོ་བྱིན་ལེན་བྱས་པ་མ་ཞིག་བར་གུང་ཚིགས་ཡོལ་བའི་ཚེ་དང་། ཕྱི་དྲོ་བྱིན་ལེན་བྱས་པ་ཐུན་ཚོད་ཀྱི་མཐར་གྲགས་པའི་སྲོད་ཐུན་ལས་འདས་པའི་ཚེ་གསོག་འཇོག་ཏུ་འགྱུར་ལ། བྱིན་གྱིས་བརླབས་པའི་ཚེ་ཇི་སྲིད་འཚོ་བཅང་ལ་གསོག་འཇོག་མི་འབྱུང་ལ། སྨན་གཞན་གཉིས་སྤྱིར་བཏང་ལ་ཐུན་ཚོད་ཀྱི་མཐའ་དང་། ཞག་བརྒྱད་པའི་སྐྱ་རེངས་ཤར་བའི་ཚེ་གསོག་འཇོག་ཏུ་སོང་ལ། དམིགས་བསལ་ཞག་བདུན་པའི་རྒྱུ་ལས་བྱུང་བའི་ཐུན་ཚོད་དུ་རུང་བའི་སྨན་ཞིག་ཡིན་ན། ཐུན་ཚོད་ལས་འདས་པ་ཙམ་གྱིས་གསོག་འཇོག་ཏུ་མི་འགྱུར་ཏེ། དེ་ཡི་ལོངས་སྤྱོད་ཀྱི་མཐའ་ཞག་བདུན་དུ་གནས་པའི་ཡང་ཕྱིར་རོ། །
དེས་ན་འཚོ་བཅང་བྱིན་གྱིས་མ་བརླབས་པར་བྱིན་ལེན་ཙམ་བྱས་པའི་ཚེ། གསོག་འཇོག་ཏུ་སོང་བའི་དུས་གཉིས་དང་། བྱིན་གྱིས་བརླབས་པ་ལ་གསོག་འཇོག་མི་འབྱུང་བ་ནི་ལུང་གིས་ཀྱང་ཤེས་ཏེ། རྒྱ་ཆེར་འགྲེལ་ལས། འཚོ་བའི་བར་དུ་བཅང་བར་བྱིན་གྱིས་བརླབས་པ་རྣམས་ལ་ནི་ཆོ་ག་འདི་མེད་དེ། དེ་དག་ལ་དུས་ཡོངས་སུ་ཆད་པ་མེད་པས། དུས་ཐམས་ཅད་དུ་བཟའ་བར་བྱ་བ་ཡིན་ནོ། ། འཚོ་བའི་བར་དུ་བཅང་བ་བྱིན་གྱིས་མ་བརླབས་པ་རྣམས་ནི་དུས་ཀྱི་ཕྱིར་བསྡུས་པ་ཡིན་ནོ། ། ཞེས་གསལ་བར་བཤད་པའི་ཕྱིར་རོ། ། དེ་ལྟར་ན་དཔལ་ཤཱཀ་མཆོག་འཚོ་བཅང་སྨན་གྱི་བྱིན་རླབས་ཀྱི་མཐའ་དང་།
ལོངས་སྤྱོད་པའི་མཐའ་ཚེ་ཇི་སྲིད་འཚོ་ཡིན་མོད། དེ་ནད་ཇི་སྲིད་འཚོའི་བར་དུ་བྱིན་གྱིས་བརླབས་ན་ཡང་བྱིན་རླབས་ཆགས་པས། ནད་ལས་གྲོལ་བའི་ཚེ་གསོག་འཇོག་ཏུ་འགྱུར་གསུངས་པ་ནི། རྣ་བར་སྙན་པའི་གཏམ་མ་ཡིན་ཏེ། དེ་ལ་དེར་བྱིན་རླབས་ཆགས་པའི་ལུང་མེད་པའི་ཕྱིར་དང་། དེ་ལྟར་ཆགས་ན་ཞག་བདུན་པའི་སྨན་ཞིག་ཁ་ཅིག་དྲུག་ཏུ་བྱིན་གྱིས་བརླབས་ནའང་ཆགས་པར་ཐལ་བའི་ཕྱིར་དང་། ཇི་སྲིད་འཚོ་བའི་སྡོམ་པ་ཞིག་ཞག་དང་ཟླ་བའི་མཐའ་ཅན་དུ་ཁས་བླངས་ན་ཡང་ཆགས་པར་ཐལ་བའི་ཕྱིར་རོ། ། དགོངས་འཚལ་ལམ། དེས་ན་གསོག་འཇོག་ཙམ་དང་། གསོག་འཇོག་གི་སྤང་ལྟུང་གི་ཁྱད་པར་ཡང་འབྱེད་དགོས་ཏེ།
དུས་རུང་ལ་ཁྱད་པར་མེད་ཀྱང་། སྨན་ཕྱི་མ་གཉིས་ལ་བརྟེན་པའི་གསོག་འཇོག་གི་སྤང་ལྟུང་འབྱུང་བ་ལ་བྱིན་གྱིས་བརླབས་པའམ། ཤན་རྗེས་སུ་འབྲེལ་བ་གང་རུང་དགོས། གསོག་འཇོག་ཙམ་ལ་དེ་མི་དགོས་པའི་ཕྱིར་ཏེ། སྨན་བཞི་ཆར་བྱིན་ལེན་བྱས་ནས་རང་དུས་འདས་ཙམ་གྱི་གསོག་འཇོག་ཏུ་སོང་བ་ཡིན་པའི་ཕྱིར་དང་། ཡང་རུང་བ་ཚད་ལྡན་ལ་གསོག་འཇོག་ཡོངས་རྫོགས་མི་བསྐྱེད་ཀྱང་ཉེས་བྱས་ཕྲ་མོ་སྐྱེད་གསུངས་པ་དག་སྣང་ཡང་བརྟག་དགོས་ཏེ། དེ་ལ་བྱིན་ལེན་མཚན་ཉིད་པ་མི་ཆགས་པ་གང་ཞིག བྱིན་ལེན་མ་བྱས་པ་ནི་རུང་བ་ཚད་ལྡན་གྱིས་ཀྱང་རང་སྟོབས་ཀྱི་ཉེས་པ་དེ་སྐྱེད་པའི་ཕྱིར་སྙམ་དུ་ཁོ་བོ་སེམས་སོ། ། དེ་སྐད་སྨྲས་པ་ལ་དཔྱོད་ལྡན་གྱི་དོགས་པ་འདི་དཔྱད་དགོས་ཏེ། འོ་ན་སྨན་ཕྱི་མ་གསུམ་བྱིན་གྱིས་མ་བརླབས་པར་སྔ་དྲོ་ཟ་བྱེད་ཀྱི་བྱིན་ལེན་བྱས་པ་དེ་མ་ཞིག་པར་གུང་ཚིགས་འདས་ནས་འཆང་བའི་དགེ་སློང་དེ་ལ་གསོག་འཇོག་གི་སྤང་ལྟུང་བསྐྱེད་རིགས་པར་ཐལ།
དགེ་སློང་དེས་དེ་ཟོས་པའི་ཚེ་ན་དགེ་སློང་དེ་ལ་གསོག་འཇོག་བྱས་པ་ཟོས་པའི་ལྟུང་བྱེད་བསྐྱེད་པའི་ཕྱིར། རྟགས་གསལ་ཁས་ཤིང་། ཁྱབ་པ་གྲུབ་སྟེ། མདོ་རྩ་བར། བཟའ་བར་བྱ་བ་རུང་བ་མ་ཡིན་པ་ཉིན་མཚན་འདས་པ་ནི་འདིར་ཟོས་པ་དང་འདྲ་བར་རྣམ་པར་བཞག་གོ ། ཞེས་པའི་རྒྱ་ཆེར་འགྲེལ་ལས། ཟོས་ན་ཁ་ན་མ་ཐོ་བ་ཇི་འདྲ་བ་དེ་བཞིན་དུ། འཆང་བ་ལ་ཡང་དེ་དང་འདྲ་སྟེ། གལ་ཏེ་ཟོས་ན་ལྟུང་བྱེད་དུ་འགྱུར་བ་ནི། འཆང་ན་ཡང་སྤང་བར་འགྱུར་བ་དང་།
འོན་ཏེ་ཟོས་ན་ཉེས་བྱས་སུ་འགྱུར་བ་ནི། འཆང་ན་ཡང་ཉེས་བྱས་སུ་འགྱུར་བའོ། ། འདི་སྐད་བསྟན་ཏེ། དུས་སུ་རུང་བ་དང་། ཐུན་ཚོད་དུ་རུང་བ་དང་། ཞག་བདུན་པ་དང་། འཚོ་བའི་བར་དུ་བཅང་བ་ལ་སོགས་གསོག་འཇོག་བྱས་པ་དེ་དག་ཐམས་ཅད་ནི། ཇི་ལྟར་ཟོས་ན་ལྟུང་བྱེད་དུ་འགྱུར་བ་དེ་བཞིན་དུ་འཆང་ན་ཡང་སྤངས་པའི་ལྟུང་བྱེད་དུ་འགྱུར་ཏེ། ཉིན་མཚན་འདས་པ་ལ་ནི་སྤངས་པའི་ལྟུང་བྱེད་དང་། ལྟུང་བྱེད་འབའ་ཞིག་པ་དག་འདྲ་བའི་ཕྱིར་རོ་ཞེས་གསུངས་པའི་ཕྱིར་ཞེས་ཟེར་ན།
མཁས་པ་ཆེན་པོ་ཁྱོད་ལ་འཁྲུལ་གཞི་དེས་བྱས་པར་སྣང་ཞིང་། ཐུགས་བརྩེ་གཏད་མཚམས་ཀྱང་རེ་བཟང་སྣང་མོད། དཔྱད་ན་ཡང་དག་པར་མི་སེམས་ཏེ། སྨན་བྱིན་གྱིས་མ་བརླབས་པར་བྱིན་ལེན་ཙམ་བྱས་པས། རང་སྟོབས་ཀྱིས་གསོག་འཇོག་སྤང་ལྟུང་བསྐྱེད་པ་མི་འཐད་པའི་ཕྱིར་ཏེ། དེ་འཐད་ན། སྨན་གྱི་ཤན་རྡེག་བྱེད་བྱིན་གྱིས་བརླབས་པ་ཁོ་ན་དང་། གོས་ཀྱི་ཤན་རྡེག་བྱེད་བྱིན་གྱིས་མ་བརླབས་པ་ཁོ་ན་དགོས་ཞེས་འདུལ་འཛིན་ཀུན་ལ་གྲགས་པའི་གཏམ་འདིའི་སྙིང་པོ་བསྐལ་པར་བཙལ་ཡང་རྙེད་པར་མི་འགྱུར་བའི་ཕྱིར། འོ་ན་དེའི་སྙིང་པོ་ཇི་ལྟར་བླང་སྙམ་ན། སྐལ་པ་ཡོད་ན་རྣ་བ་བླགས་ཏེ་ཉོན་ཅིག
གོས་ཀྱི་ཤན་རྡེག་བྱེད་ལ་གོས་བྱིན་གྱིས་མ་བརླབས་པ་ཁོ་ན་དགོས་ཏེ། གོས་བྱིན་གྱིས་མ་བརླབས་པས་རང་སྟོབས་ཀྱིས་ཞག་བཅུ་འཆང་སྤང་དང་ཟླ་འཇོག་གི་སྤང་ལྟུང་བསྐྱེད། གོས་བྱིན་གྱིས་བརླབས་ན་ཤན་སྟོབས་མ་གཏོགས་པ་རང་སྟོབས་ཀྱིས་ལྟུང་བ་དེ་གཉིས་མི་བསྐྱེད་པའི་ཕྱིར། ཨེ་དགོངས། ཡང་སྨན་གྱི་ཤན་རྡེག་བྱེད་བྱིན་གྱིས་བརླབས་པ་ཁོ་ན་དགོས་ཏེ། སྨན་བྱིན་གྱིས་བརླབས་པས་རང་སྟོབས་ཀྱིས་གསོག་འཇོག་གི་སྤང་ལྟུང་སྐྱེད་ནུས། སྨན་བྱིན་གྱིས་མ་བརླབས་པས། ཤན་སྟོབས་ཀྱིས་གསོག་འཇོག་གི་སྤང་ལྟུང་སྐྱེད་ཀྱི། རང་སྟོབས་ཀྱིས་དེ་བསྐྱེད་པར་མི་ནུས་པའི་ཕྱིར། སྙིང་ལ་ཨེ་སིམ།
ཁྱེད་ལ་ཚིག་དེའི་ནུས་པ་ཉམས་ཏེ། སྨན་བྱིན་གྱིས་མ་བརླབས་པས་རང་སྟོབས་ཀྱིས་སྤང་ལྟུང་སྐྱེད་པ་ཞིག་ཁས་བླངས་པའི་ཕྱིར་རོ། ། ཁོ་བོ་འབའ་ཞིག་གི་སྤྱོད་ཡུལ་ལོ། ། ཁྱོད་ཀྱི་ལུགས་ལ་ནི། སྨན་བྱིན་གྱིས་མ་བརླབས་པས་བྱིན་གྱིས་བརླབས་པ་ལ་ཤན་རྡེག་པར་ཐལ་ཏེ། ཚེ་གཅིག་ལ་ཞག་བདུན་པའི་སྨན་གཉིས་རྙེད་པ། གཅིག་བྱིན་གྱིས་བརླབས། གཅིག་བྱིན་གྱིས་མ་བརླབས་པར་གུང་ཚིགས་ཡོལ་བའི་ཚེ་ན། བྱིན་གྱིས་མ་བརླབས་པ་དེས་བྱིན་གྱིས་བརླབས་པ་དེ་ལ་ཤན་རྡེག་པར་རིགས་པའི་ཕྱིར་ཏེ། བྱིན་གྱིས་མ་བརླབ་པ་བྱིན་ལེན་ཅན་དེས་དེའི་གསོག་འཇོག་སྤང་ལྟུང་བསྐྱེད་པ་གང་ཞིག
བྱིན་གྱིས་བརླབས་པ་དེས་གསོག་འཇོག་སྤང་ལྟུང་བསྐྱེད་པའི་དུས་སུ་མ་སླེབས་པའི་ཕྱིར་རོ། ། ཤན་འདིའི་རྣམ་གཞག་གཞན་དུ་འཆད་དོ། ། འོ་ན་ལུང་དེའི་དོན་ཇི་ལྟར་འཆད་སྙམ་ན། ཁོ་བོ་ནི་འདི་ལྟར་འཆད་དེ། གཞུང་རྩ་བའི་དངོས་བསྟན། ཞག་བདུན་པའི་སྨན་འབའ་ཞིག་ལ་གསོག་འཇོག་སྤང་ལྟུང་སྦྱར་བའི་དངོས་བསྟན་ཁས་བླངས་ནས། གསོག་འཇོག་ཅན་ཟོས་པའི་ལྟུང་བྱེད་སྨན་བཞི་ཆར་ལ་ཁས་ལེན་པའི་རྒྱ་གར་འཕགས་ཡུལ་གྱི་འདུལ་འཛིན་འགའ་ཞིག་འབྱུང་བ་དེ་ལ་ཟུར་ཟ་བའི་དབང་དུ་བྱས་ནས། སྨན་རྣམ་པ་བཞི་ཆར་ལ་རང་དུས་འདས་པར་འཆང་ན་གསོག་འཇོག་གི་སྤང་ལྟུང་འབྱུང་བ་ཅིག་ཁས་བླངས་དགོས་ཏེ། དེ་བཞི་ཆར་ལ་རང་དུས་འདས་པར་ཟོས་ན་གསོག་འཇོག་ཅན་ཟོས་པའི་ལྟུང་བྱེད་དུ་འབྱུང་བ་ཞིག་ཁས་བླངས་དགོས་པའི་ཕྱིར་ཞེས་པའི་དོན་ཡིན་གྱི། དེ་ལྟ་མ་ཡིན་པར་ཚིག་ཟིན་ལྟར་ཁྱབ་པ་ཁས་བླངས་པ་ཡིན་ན།
གཞུང་ཉིད་དང་ཁྱོད་རང་ལ་ཡང་ནང་འགལ་ཡོད་པར་སོང་སྟེ། ཇི་ལྟར་ན། བཅས་ལྡན་དགེ་སློང་གིས་ཚེས་གཅིག་ལ་བུ་རམ་གྱི་སྨན་རྡོག་པོ་རྙེད་ནས་ཟ་བྱེད་ཀྱི་བྱིན་ལེན་ཙམ་བྱས་ཏེ་ཉིན་ཕྱེད་ཡོལ་ནས་འཆང་བ་ལ་གསོག་འཇོག་གི་སྤང་ལྟུང་འབྱུང་བར་ཐལ། དེས་དེ་ཟོས་པ་ལ་གསོག་འཇོག་བྱས་པ་ཟོས་པའི་ལྟུང་བྱེད་འབྱུང་བའི་ཕྱིར། ཁྱབ་པ་དང་རྟགས་ཁས། འདོད་པར་མི་ནུས་ཏེ། དེའི་ཚེ་འཆང་བ་ལ་རང་སྟོབས་ཀྱིས་གསོག་འཇོག་གི་སྤང་ལྟུང་མི་འབྱུང་བ་གང་ཞིག ཤན་སྟོབས་ཀྱིས་ཀྱང་མི་འབྱུང་བའི་ཕྱིར། རྟགས་དང་པོ་གྲུབ་སྟེ། ཞག་བདུན་པའི་སྨན་བྱིན་ལེན་བྱས་ཀྱང་བྱིན་བརླབས་མ་བྱས་ན།
རང་སྟོབས་ཀྱིས་གསོག་འཇོག་སྤང་ལྟུང་མི་སྐྱེད་པའི་ཕྱིར་ཏེ། རྒྱ་ཆེར་འགྲེལ་ལས། བྱིན་གྱིས་མ་བརླབས་པ་ནི་ཞག་བདུན་ལས་འདས་པར་འཆང་དུ་ཟིན་ཀྱང་ཉེས་པ་མེད་དེ། རུང་བའི་ཕྱིར་གསེར་ལ་སོགས་པ་དང་འདྲའོ་ཞེས་བཤད་པས་སོ། ། གཞུང་དེའི་དོན་དེ་མིན་པ་ཞིག་སྨྲ་རྒྱུ་ཡོད་ན། མཁས་པའི་མདུན་སར་མགྲིན་པར་སྲིངས་ཤིག རྟགས་ཕྱི་མ་ཡང་གྲུབ་སྟེ། དེ་ལ་ཤན་རྡེག་བྱེད་མེད་པའི་ཕྱིར་དང་། དེ་བྱིན་གྱིས་མ་བརླབས་པའི་སྨན་གང་ཞིག སྨན་གྱི་ཤན་ལ་བརྡེག་བྱ་དང་རྡེག་བྱེད་གཉིས་ཆར་བྱིན་གྱིས་བརླབས་པ་ཞིག་དགོས་ཞེས་དཔལ་ཤཱཀྱ་མཆོག་ལྡན་ཁྱོད་ཀྱི་ཞལ་གྱི་པདྨོ་གཟེངས་བསྟོད་པའི་ཕྱིར་རོ། །
འོན་ཀྱང་འགྲེལ་པ་སྔ་མ་དེས་སྨན་བཞི་ཆར་ལ་ཟོས་ན་གསོག་འཇོག་ཅན་ཟོས་པའི་ལྟུང་བྱེད་འབྱུང་བ་བཞིན་དུ། འཆང་ན་གསོག་འཇོག་གི་སྤང་ལྟུང་འབྱུང་ཞེས་བཤད་པ་ནི་ཅུང་ཐལ་ཞིང་། འགྲེལ་པ་ཉིད་ལའང་ནང་འགལ་ཏེ། འཚོ་བཅང་གི་སྨན་བྱིན་གྱིས་བརླབས་པ་ལ་གསོག་འཇོག་སྤང་ལྟུང་མི་འབྱུང་ཞིང་། བྱིན་གྱིས་མ་བརླབས་པ་བྱིན་ལེན་ཙམ་བྱས་པ་རང་དུས་ལས་འདས་པའི་ཚེ་གསོག་འཇོག་འབྱུང་ཡང་སྤང་ལྟུང་མི་འབྱུང་བའི་ཕྱིར་རོ། ། གནད་འདི་ཡང་སྙིང་ལ་དྲན་པར་གྱིས་ཤིག་གོ ། སྐབས་འདིར་ཞིབ་ཆ་འདི་དག་ཀྱང་བློ་དམན་ལ་ཕན་ཕྱིར་ཅུང་ཟད་བཤད་ན། བྱིན་གྱིས་བརླབས་པའི་སྨན་ཞིག་དགེ་སློང་རང་ཉིད་ལ་གསོག་འཇོག་ཏུ་སོང་ན། དེ་ལ་གསོག་འཇོག་གི་སྤང་ལྟུང་སྐྱེད་པའི་མ་ཁྱབ་སྟེ། རང་དང་འདྲ་བའི་དགེ་སློང་གཞན་གྱིས་གསོག་འཇོག་བྱས་པ་དེ།
དགེ་སློང་དེ་ལ་གསོག་འཇོག་ཏུ་སོང་བ་ཡང་ཡིན་པའི་ཕྱིར། ཡང་དགེ་སློང་གིས་དུས་རུང་གི་སྨན་སྔ་དྲོ་བྱིན་ལེན་བྱས་ནས། གུང་ཚིགས་ཡོལ་ནས་འཆང་བ་ལ་དགེ་སློང་དེ་ལ་གསོག་འཇོག་ཏུ་སོང་བས་མ་ཁྱབ་སྟེ། དེ་གོང་དུ་བྱིན་ལེན་ཞིག་ནས་དེ་ལྟར་འཆང་བ་ལ་གསོག་འཇོག་མི་འབྱུང་བའི་ཕྱིར་རོ། ། ཡང་བཅས་ལྡན་དགེ་སློང་གིས་གསོག་འཇོག་བྱས་པ་ཟོས་པ་ཙམ་གྱིས་གསོག་འཇོག་བྱས་པ་ཟོས་པའི་ལྟུང་བྱེད་འབྱུང་བས་མ་ཁྱབ་ཅིང་། དེས་བྱིན་ལེན་མ་བྱས་པར་ཟོས་པ་ཙམ་གྱིས་བྱིན་ལེན་མ་བྱས་པར་ཟ་བའི་ལྟུང་བྱེད་འབྱུང་བས་ཀྱང་མ་ཁྱབ་སྟེ། མུ་གེའི་ཚེ་དེ་ལྟར་ཟོས་པ་ལ་ལྟུང་བ་དེ་མེད་པའི་ཕྱིར་དང་། བྱང་སྒྲ་མི་སྙན་དང་། ཟན་བཅད་བྱས་པའི་དགེ་སློང་གིས་ཀྱང་བྱིན་ལེན་མ་བྱས་པ་བཟའ་ཆོག་པའི་ཕྱིར་རོ། ། ཡང་ཚེས་གཅིག་གི་སྔ་དྲོ་བུ་རམ་གྱི་སྨན་རྡོག་པོ་རྙེད་ནས་བྱིན་བརླབས་མ་བྱས་པར་ཟ་བྱེད་ཀྱི་བྱིན་ལེན་ཙམ་བྱས་ནས་གུང་ཚིགས་ཡོལ་ནས་འཆང་བའི་བཅས་ལྡན་དགེ་སློང་དེས།
དེ་གསོག་འཇོག་བྱས་པར་སོང་བར་ཐལ། རྒྱ་ཆེར་འགྲེལ་ལས། དེ་ཞེས་བྱ་བ་ཕྱི་དྲོ་ཟས་དེ་ཐུན་ཚོད་དུ་རུང་བའི་ཟས་སོ། ། ཞེས་སོགས་དང་། སྔ་དྲོ་ཟས་བྱིན་ལེན་བྱས་པ་བྱིན་ལེན་དེ་ཉིད་མ་ཞིག་པར་ཕྱི་དྲོ་པའི་ཟས་ཀྱི་དུས་སུ་གུང་ཚིགས་ལས་ཡོལ་བར་ཐལ་བ་ནི་གསོག་འཇོག་བྱས་པ་ཡིན་ནོ། ། ཞེས་བཤད་པའི་ཕྱིར་རོ། ། འདོད་ན། བྱིན་གྱིས་མ་བརླབས་པ་ནི་ཞག་བདུན་ལས་འདས་པར་འཆང་དུ་ཟིན་ཀྱང་། ཞེས་སོགས་དང་འགལ་ལོ་སྙམ་ན། ཁོ་བོ་ཅག་ནི།
བྱིན་གྱིས་མ་བརླབས་པའི་སྨན་གྱིས་རང་སྟོབས་ཀྱིས་གསོག་འཇོག་སྤང་ལྟུང་མི་བསྐྱེད་ཅེས་པའི་དོན་ཡིན་ནོ་ཞེས་འཆད་ཤེས་ན་དཀའ་བའི་གནད་ལས་རང་གྲོལ་ལོ། ། ཡང་དགེ་སློང་གིས་བུ་རམ་གྱི་སྨན་གཉིས་རྙེད་ནས་གཅིག་བྱིན་གྱིས་རླབས། གཅིག་ལ་བྱིན་ལེན་ཙམ་བྱས། གུང་ཚིགས་ཡོལ་བའི་ཚེ་ན་བྱིན་གྱིས་མ་བརླབ་པས་རང་སྟོབས་དང་། བྱིན་གྱིས་བརླབས་པ་དེས་ཤན་སྟོབས་ཀྱིས་སྤངས་ལྟུང་བསྐྱེད་རིགས་པར་ཐལ། བྱིན་གྱིས་མ་བརླབས་པ་དེས་དེའི་ཚེ་རང་སྟོབས་ཀྱིས་གསོག་འཇོག་གི་སྤང་ལྟུང་བསྐྱེད་པའི་ཕྱིར། ཁོ་བོ་ནི་རྟགས་མ་གྲུབ། ཁྱོད་ལ་ནི་དངོས་སོ། ། དེས་ན་སྨན་གྱི་ཤན་རྡེག་བྱེད་བྱིན་གྱིས་བརླབས་པ་ཁོ་ན་དགོས་པའི་གནད། སྨན་བྱིན་གྱིས་མ་བརླབ་པས་རང་སྟོབས་ཀྱིས་སྤང་ལྟུང་མི་བསྐྱེད་པ་འདི་ཁོ་ན་ཡིན་ནོ་ཞེས་སྙིང་ལ་དྲན་པར་བྱོས་ཤིག་གོ །
ཡང་དཔལ་ཤཱཀྱ་མཆོག་ལྡན་སྨན་གྱི་ཤན་བརྡེག་བྱ་རྡེག་བྱེད་གཉིས་ཆར་བྱིན་གྱིས་བརླབས་པ་དགོས་གསུངས་པ་ནི། ཞུ་བའི་ལུང་དང་འགལ་ཏེ། སྔར་དྲངས་པའི་ལུང་དེས། བྱིན་གྱིས་བརླབས་པས་མ་བརླབས་པ་ལ་རྡེག་པ་ཅིག་དངོས་སུ་བཤད་འདུག་པའི་ཕྱིར་རོ། ། ཡང་ཁ་ཅིག་ཐུན་ཚོད་དུ་རུང་བའི་སྨན་བྱིན་གྱིས་བརླབས་པས་བྱིན་གྱིས་བརླབས་པ་ལ་ཤན་རྡེག་པ་གཅིག་ཁས་ལེན་པ་ནི་མཁས་པའི་བཞད་གད་དེ། སྨན་བྱིན་གྱིས་བརླབས་པའི་དུས་ནི་སྔ་དྲོ་ཁོ་ན་ཡིན་ལ། དེའི་ཚེ་ཐུན་ཚོད་དུ་རུང་བའི་སྨན་བྱིན་གྱིས་བརླབས་པ་རྣམས་ཀྱིས་ཐུན་ཚོད་ཀྱི་མཐའ་ལས་འདས་ནས་རང་སྟོབས་ཀྱིས་གསོག་འཇོག་སྤང་ལྟུང་བསྐྱེད་པའི་ཕྱིར་རོ། ། འོན་ཀྱང་ཐུན་ཚོད་དུ་རུང་བའི་སྨན་ཞག་བདུན་པའི་རྒྱུ་ལས་བྱུང་བ་ཅིག་ཡིན་ན། ཞག་བདུན་གྱི་མཐའ་ཅན་དུ་བྱིན་གྱིས་བརླབས་པ་ལོངས་སྤྱོད་ཀྱི་མཐའ་གནས་པར་ཁས་ལེན་པ་དེ་ལྟར་ན། དེ་ལྟ་བུ་ཚེ་གཅིག་ལ་རྙེད་པ་བྱིན་གྱིས་བརླབས་པ་དེས།
ཚེས་གཉིས་མན་ཆད་ལ་རྙེད་པའི་བྱིན་རླབས་ཅན་དེ་ལ་ཤན་རྡེག་པ་ཞིག་སྲིད་དམ་ཞེས་ཁོ་བོའི་རྣམ་དཔྱོད་ཀྱི་མེ་ལོང་ན་གསལ་ལོ། ། གཉིས་པ་དེའི་ཆར་གཏོགས་ལ། ལག་ཉ། མཚམས་བཙོས། ཞག་ལོན། རྗེན་བཙོས་དང་བཞི། དང་པོ་ནི། བཅས་ལྡན་དགེ་སློང་གི་ཟ་ཆེད་མ་ཡིན་པར་རང་དབང་གི་སྨན་རྣམ་བཞི་གང་ཡང་རུང་བ་བྱིན་ལེན་མ་བྱས་པ་ལ་རང་གི་ལག་པའམ། ལག་པ་དང་འབྲེལ་བས་རེག་ན་ལག་ཉ་འབྱུང་ཞིང་། དེ་བཟར་མི་རུང་བས་དེ་བསྲུང་དགོས་ལ།
དེ་ལ་གཞི་བསམ་སྦྱོར་བ་མཐར་ཐུག དེ་འཇིག་རྒྱུ་ངོས་བཟུང་བ་དང་ལྔའོ། ། དང་པོ་ལ། རེག་བྱེད་ནི་རང་གི་ལུས་དངོས་སམ། ལུས་དང་འབྲེལ་བའི་དབྱུག་པ་ལ་སོགས་པའོ། ། གང་ལ་རེག་པར་བྱ་བའི་དངོས་པོ་ནི། སྨན་རྣམ་བཞི། ངོ་བོ་རྫོགས་པ། རུང་བ་ཚད་ལྡན། ཟས་དངོས་སམ་དེའི་ཉེ་བའི་སྟ་གོན་དུ་གནས་པ།
རང་ངམ་རང་དང་འདྲ་བ་ལ་དབང་ཞིང་གནས་སྐབས་དབང་བྱར་ཡོད་པ། བྱིན་ལེན་སྟོབས་པར་འོས་པ་དང་མ་འབྲེལ་བ། རང་ངམ་རང་དང་འདྲ་བས་བྱིན་ལེན་ཆགས་ལ་མ་ཞིག་པ་མིན་པ། ཆུད་འཛའ་བའི་རྐྱེན་མེད་པ། གཞི་བརྟན་པོ་དང་མ་འབྲེལ་བའོ། ། གནས་སྒྲ་མི་སྙན་མིན་པ། བདག་ཉིད་ནད་པ་མིན་ཞིང་། གནང་བའི་དུས་ཅན་མིན་པ་སྟེ། མུ་གེ་དང་མུ་གེ་དང་འདྲ་བའི་དུས་དང་། དོན་ཁྱད་པར་ཅན་སྒྲུབ་པ་དང་།
རང་དབང་མེད་པར་རེག་དགོས་པ་སོགས་ཀྱི་སྐབས་དེར་ལྟུང་བ་དེ་མེད་པའོ། ། ཟས་དངོས་སམ་དེའི་ཉེ་བའི་སྟ་གོན་དུ་གནས་པ་ཞེས་པ་ནི། ནས་ཀྱི་འབྲུ་འམ། དེའི་བང་བའམ། རྩམ་རྐྱལ་སོགས་སོ། ། དགོས་ཆེད་ནི། ཟ་བྱེད་མིན་པར་རེག་པ་སྟེ། ཟ་ཆེད་དུ་རེག་པ་ལ་ལག་ཉ་འབྱུང་ན། བྱིན་ལེན་མ་བྱས་པར་ཟ་བའི་ལྟུང་བྱེད་མེད་པར་འགྱུར་བའི་ཕྱིར་རོ། ། བསམ་པ་ལ་འདུ་ཤེས་མ་འཁྲུལ་ཞིང་།
ཀུན་སློང་ཟ་བྱེད་མ་ཡིན་ཡང་རེག་འདོད་རྒྱུན་མ་ཆད་པ། སྦྱོར་བ་དེ་ལྟར་རྩོམ་པ། མཐར་ཐུག་རང་གི་ལུས་དངོས་སམ། ལུས་དང་འབྲེལ་བའི་དབྱུག་པ་ལ་སོགས་པས་རེག་ན་ལག་ཉར་སོང་བ་ཞེས་བྱ་སྟེ། ལག་ཉ་ཅན་དེ་ནི་དགེ་སློང་ལ་མི་རུང་བའི་ཟས་ཡིན་ཞིང་། ཟོས་ན་ཉེས་བྱས་འབྱུང་བ་ཡིན་ནོ། ། འདིར་དོགས་པའི་གནས་ཁག་ཆེ་བ་གཅད་པ་ལ། མཁས་པའི་འདུལ་འཛིན་ཕལ་མོ་ཆེ་དག ལག་ཉ་ལ་རེག་པ་ཙམ་གྱིས་ལག་ཉར་སོང་བའི་བཤད་པ་ཁོ་ན་མཛད་པ་དག་སྣང་ཡང་། མཁས་གྲུབ་དཔལ་ལྡན་སངས་རྒྱས་དང་།
མཁས་མཆོག་ཤཱཀྱ་མཆོག་ལྡན་འདི་སྐད་ཅེས། ལག་ཉ་འདི་ལ་ཟ་བྱེད་མིན་པར་རེག་པ་ཞིག་དགོས་ཏེ། བྱིན་ལེན་མ་བྱས་པར་ཟ་བའི་ལྟུང་བྱེད་མེད་པར་ཐལ་བའི་ཕྱིར་ཞེས་གསུངས་པ་ནི་མཁས་པའི་གཏམ་ཡིན་ཏེ། ལག་ཉར་སོང་བ་དེ་མི་རུང་བའི་ཟས་ཡིན་པས། མི་རུང་བའི་ཟས་ཟོས་པ་ལ་བྱིན་ལེན་མ་བྱས་པར་ཟ་བའི་ལྟུང་བྱེད་དངོས་གཞི་མི་བསྐྱེད་པའི་ཕྱིར་དང་། མ་རེག་པར་ཟོས་པ་ཡང་མི་སྲིད་པའི་ཕྱིར་དང་། ཡང་ཟ་བའི་ཆེད་དུ་ཟས་ལ་རེག་པ་དེ་ནི། བྱིན་ལེན་མ་བྱས་པར་ཟ་བའི་སྦྱོར་བ་ཡིན་གྱི། ལག་ཉ་མ་ཡིན་ཏེ། ཡིན་ན་དགེ་སློང་གིས་བྱིན་ལེན་མ་བྱས་པར་ཟས་རང་གི་ལག་གིས་བླངས་ཏེ་ཟ་བ་འདི་ལ།
ལག་ཉ་ཅན་ཟོས་པའི་ཉེས་བྱས་གཅིག་དང་། བྱིན་ལེན་མ་བྱས་པར་ཟ་བའི་ལྟུང་བྱེད་གཅིག་གཉིས་ཅིག་ཆར་འབྱུང་རིགས་པ་ལས་དེ་མི་འབྱུང་བའི་ཕྱིར་ཏེ། དགེ་སློང་དེ་ལ་ལག་ཉ་ཅན་དང་བྱིན་ལེན་མ་བྱས་པར་ཟ་བའི་ལྟུང་བ་ཐ་དད་པ་གཉིས་ཀྱི་ཀུན་སློང་ཐ་དད་པ་གཉིས་ཀྱང་མེད་པའི་ཕྱིར་དང་། བྱིན་ལེན་མ་བྱས་པར་ཟ་བྱེད་དུ་རེག་པ་ཟ་བ་ལ་ལྟུང་བྱེད་འབྱུང་བར་བཅས་བཞིན་དུ། དེ་བས་ཡང་བ་དེ་ཟ་བའི་ཉེས་བྱས་བཅས་པ་ལ་དགོས་པ་ཡང་མེད་པའི་ཕྱིར་དང་། བྱིན་ལེན་བྱས་ན་ཆགས་པའི་ཟས་ཞིག་བྱིན་ལེན་མ་བྱས་པར་ཟོས་ན་ལྟུང་བྱེད་དེ་འབྱུང་བར་རིགས་ན་ཡང་། ལག་ཉ་ཅན་དེ་ལ་བྱིན་ལེན་མི་ཆགས་པའི་ཕྱིར་ཏེ། དེ་ལ་ཆགས་ན་ལག་ཉར་སོང་བ་དེ་ལ་སླར་བྱིན་ལེན་བྱས་ཏེ་ཟ་བར་གནང་རིགས་པ་ལས་དེ་མ་གནང་བའི་ཕྱིར་དང་། ཚིག་ལེ་ལས་ཀྱང་། རེག་ནས་བྱིན་ལེན་མི་བྱ་སྟེ།
ཞེས་བཤད་འདུག་པའི་ཡང་ཕྱིར་དང་། དེ་གཉིས་ཅིག་ཅར་དུ་འབྱུང་ན་དེ་ལ་ཉེས་བྱས་འབྱུང་བས་ཟ་མི་རུང་ཞེས་གསུངས་མི་རིགས་པའི་ཕྱིར་རོ། ། དེ་ལ་ཁོ་ན་རེ། ལུང་ལས། དགེ་སློང་གིས་འཚལ་སྔ་མ་གཅིག་འཚལ་བ་ལས་ལྟུང་བ་བཞིར་འགྱུར་བ་མཆིས་སམ། ཡོད་དེ། བྱིན་ལེན་མ་བྱས་པ་དང་། རུང་བ་མ་བྱས་པ་དང་། གསོག་འཇོག་བྱས་པ། དུས་མ་ཡིན་པར་ཟ་ནའོ།
ཞེས་བཅས་ལྡན་དགེ་སློང་གིས་གསོག་འཇོག་ཏུ་སོང་བའི་དུས་རུང་གི་ཁ་ཟས་ཞིག་ཕྱི་དྲོ་བྱིན་ལེན་མ་བྱས་པར་ཟ་བ་ལ་གསོག་འཇོག་ཅན་ཟོས་པའི་ལྟུང་བྱེད། དུས་མ་ཡིན་པར་ཟ་བའི་ལྟུང་བྱེད། བྱིན་ལེན་མ་བྱས་པར་ཟ་བའི་ལྟུང་བྱེད་རྣམས་ཅིག་ཅར་དུ་འབྱུང་བར་བཤད་པ་དེ་མི་འཐད་པར་ཐལ། བཅས་ལྡན་དགེ་སློང་ལ། ལག་ཉ་ཅན་ཟོས་པའི་ཉེས་བྱས་དང་། བྱིན་ལེན་མ་བྱས་པར་ཟོས་པའི་ལྟུང་བྱེད་གཉིས་ཅིག་ཆར་འབྱུང་བ་མི་སྲིད་པའི་ཕྱིར། རྟགས་དངོས་ཟེར་ན། འདིའི་ལན་ལ། པཎ་ཤཱཀ་པའི་འདུལ་སྤྱི་ལས། སྐྱོན་མེད་དེ།
རང་ངམ་གཞན་གྱིས་ལག་ཉར་སོང་ཟིན་པ་དང་། སྒོག་པ་ལྟ་བུ་ངོ་བོའི་སྒོ་ནས་རུང་བ་མ་ཡིན་པ་ཞིག་ལ། དེར་འདུ་ཤེས་པའི་སྒོ་ནས་ཕྱི་དྲོ་བྱིན་ལེན་མ་བྱས་པར་ཟོས་པ་ལྟ་བུ་ཡིན་ལ། སྨན་ངོ་བོའི་སྒོ་ནས་རུང་བ་ཅིག་ལག་ཉར་བླངས་ཏེ་ཟོས་པ་ལ་ནི། བྱིན་ལེན་མ་བྱས་པར་ཟ་བའི་ལྟུང་བྱེད་འབའ་ཞིག་གོ་ཞེས་ལན་འདེབས་སོ། ། དེ་ནི་མི་རིགས་ཏེ། སྒོག་པ་ལྟ་བུ་ངོ་བོའི་སྒོ་ནས་མི་རུང་བ་ཕྱི་དྲོ་ཟོས་པ་ལ་དུས་མིན་ཟ་བའི་ལྟུང་བྱེད་དང་། བྱིན་ལེན་མ་བྱས་པར་ཟ་བའི་ལྟུང་བྱེད་སོགས་འབྱུང་ན། ལྟུང་བ་དེ་དག་འབྱུང་བའི་ཟས་དེ་ལ། རུང་བ་ཚད་ལྡན་དགོས་ཞེས་རང་གིས་ཀྱང་ཁས་བླངས་པ་དང་འགལ་བའི་ཕྱིར་རོ། །
ཡང་སྨན་ངོ་བོའི་སྒོ་ནས་རུང་བ་ཅིག་ལག་ཉར་བླངས་ཏེ་ཟོས་པ་ལ། བྱིན་ལེན་མ་བྱས་པར་ཟ་བའི་ལྟུང་བྱེད་འབའ་ཞིག་འབྱུང་ཞེས་པ་ཡང་། ཁྱོད་རང་ལ་འགལ་ཏེ། ལག་ཉ་འབྱུང་བ་ལ་ཟ་བྱེད་མ་ཡིན་པར་རེག་པ་དགོས་པ་དང་། བྱིན་ལེན་མ་བྱས་པར་ཟ་བའི་ལྟུང་བྱེད་འབྱུང་བ་ལ་ཟ་ཆེད་དུ་རེག་ནས་ཟོས་པ་དགོས་ཞེས་ཁས་བླངས་པ་དང་འགལ་བའི་ཕྱིར་རོ། ། དེས་ན་མཁས་གྲུབ་དཔལ་ལྡན་སངས་རྒྱས་ལུང་དེའི་དོན། ལྟུང་བ་དེ་དག་གི་ཆར་གཏོགས་ཙམ་འབྱུང་བ་ལ་དགོངས་སོ་གསུངས་པ་འདི་འཐད་པར་མངོན་ཏེ། གསོག་འཇོག་བྱས་པ་ཟ་བའི་ལྟུང་བྱེད་འབྱུང་བའི་སྨན་དེ་ལ་གསོག་འཇོག་ཏུ་སོང་ཟིན་པ་ཞིག་དགོས་པས། ཆོ་གའི་སྒོ་ནས་མི་རུང་བ་ཡིན་ལ། དུས་མིན་ཟ་བའི་ལྟུང་བྱེད་དང་།
བྱིན་ལེན་མ་བྱས་པར་ཟ་བའི་ལྟུང་བྱེད་འབྱུང་བའི་སྨན་དེ་ལ་ཆོ་གའི་སྒོ་ནས་རུང་བ་ཅིག་དགོས་པའི་ཕྱིར་རོ། ། དེས་ན་ལག་ཉ་འགོག་བྱེད་ཀྱི་བྱིན་ལེན་འདི་འཐད་ན། ལམ་རྒྱགས་ལ་དེ་ལྟ་བུའི་བྱིན་ལེན་བྱས་པས་ཆོག་པ་ལ། ལམ་རྒྱགས་ཁུར་ནས་རུང་བ་གཞན་དང་བརྗེ་པོ་བྱེད་པ་དང་། བརྗེ་པོའི་སྐབས་མ་རྙེད་ན། ལག་ཉར་མི་འགྱུར་བའི་ཐབས་ཟན་གཅོད་ཀྱི་ཆོ་ག་བྱེད་པ་དང་། དེ་ཡང་སྟབས་མ་བདེ་ན་ལག་ཉ་གནང་བ་སོགས་ཀྱི་རྣམ་གཞག་ཡོང་དོན་མེད་པའི་རིགས་པ་ནི་བཟང་པོར་སྣང་ལ། འོན་ཀྱང་བམ་ལྔ་ལས། གལ་ཏེ་དུས་མ་ཡིན་པར་རུང་བའི་རྫས་ལས་སྦྱོར་ན་ནི། བསྙེན་པར་རྫོགས་པས་ཀྱང་རྫས་དེ་ཉིད་བྱིན་ལེན་བྱས་ནས་སྦྱར་ཏེ་བརྩགས་ལ།
གང་གི་ཚེ་འཐུང་བའི་ཚེ་ན་ཆུ་གྲང་མོས་བཏབ་པའི་བརྟག་པ་དང་། བྱིན་ལེན་སྟོབ་ཏུ་བཅུག་ནས་བཏུང་དུ་རུང་ཞེས་བྱིན་ལེན་ལན་གཉིས་བཤད་པའི་སྔ་མ་དེ་ལག་ཉ་འགོག་བྱེད་ཀྱི་བྱིན་ལེན་ཡིན་ཞེས་སོགས་དང་། ལུང་གཞན་འགའ་ལས་ཀྱང་བྱིན་ལེན་ལན་གཉིས་བཤད་པ་ཁ་རེ་སྣང་བ་ནི། འཁྲུལ་གཞིར་གྱུར་པས་སླད་ནས་ཀྱང་བརྟག་པར་བྱའོ། ། གོང་དུ་གཞི་བརྟན་པོ་དང་མ་འབྲེལ་བ་དགོས་པའི་དོན་ནི། ས་ལས་སྐྱེས་པའི་ཤིང་འབྲུ་ལྟ་བུ་ལ་རེག་ཀྱང་ལག་ཉ་མེད་པའོ། ། ཆུད་འཛའ་བའི་རྐྱེན་མེད་པའི་དོན་ནི། ཟས་དེ་ལ་རེག་ནས་མ་བཙོས་ན་མེ་ཆུ་དང་ཆོམ་རྐུན་སོགས་ཀྱིས་བརླག་པར་འགྱུར་བའི་ཉེས་པ་ཡོད་ན་རེག་ཀྱང་ལག་ཉར་མི་འགྱུར་བའོ། ། ནོར་བ་དང་བརྗེད་པས་རེག་ཀྱང་ལག་ཉར་མི་འགྱུར་ཏེ། འདུ་ཤེས་འཁྲུལ་བའི་ཕྱིར།
དེ་ལྟར་ཡང་ནོར་བ་དང་བརྗེད་པས་ཀྱང་མ་ཡིན་ནོ་ཞེས་བཤད་པས་སོ། ། གནད་དེས་ན་རང་དབང་བའི་བཟའ་བཅའ་སྣ་ཚོགས་ཀྱིས་བཀང་བའི་སྣོད་ལ་རེག་པ་དང་། དེ་བཀལ་བའི་རྟ་གླང་སོགས་གཞོན་པ་ལ་རེག་པ་དང་། དེའི་མཐུར་ནས་འཁྲིད་པ་སོགས་ལའང་ལག་ཉར་སོང་དོགས་ཡོད་པས་བསྲུང་དགོས་སོ།། །། རྩ་བའི་གཉིས་པ་མཚམས་བཙོས་ལ་ཡང་གཞི་བསམ་སྦྱོར་བ་མཐར་ཐུག་གོ ། དང་པོ་ནི། གང་དུ་འཚོད་པའི་གནས། རང་ངམ་རང་དང་འདྲ་བ་དབང་བའི་མཚམས་ཀྱི་ནང་ཉེ་འཁོར་དང་བཅས་པ་རུང་ཁང་མ་བཅད་པའོ། ། གང་འཚོད་པའི་ཟས་ནི། སྨན་རྣམ་བཞི་རུང་བ་ཚད་ལྡན།
རང་ངམ་རང་དང་འདྲ་བ་དབང་བ། ཆུད་འཛའ་བའི་སྐྱོན་མེད་པ། རྗེན་པ་དང་མ་བྲལ་བ། ཟས་དངོས་སམ། དེའི་ཉེ་བའི་སྟ་གོན་དུ་གནས་པའོ། ། བདག་ཉིད་གནང་བའི་དུས་ཅན་མིན་པ། བསམ་པ་ལ་འདུ་ཤེས་མ་འཁྲུལ་ཞིང་། ཀུན་སློང་མེའམ་རླངས་པ་སོགས་ལ་རེག་འདོད་རྒྱུན་མ་ཆད་པ། སྦྱོར་བ་རང་ངམ་བསྐོས་པས་དེ་ལ་རེག་པར་རྩོམ་པ། མཐར་ཐུག་དེས་རེག་པའོ། །
རྗེན་པ་དང་མ་བྲལ་བ་ནི། ཤ་སྐམ་པོ་དང་འབྲས་སོགས་མི་སྙི་བ་རྣམས་ཀྱི་སུམ་ཆ་བངས་ན་རྗེན་པ་དང་བྲལ། དེའི་སྔ་རོལ་དུ་མ་བྲལ་བའོ། ། ཤ་རློན་ལྟ་བུ་སྙི་བ་རྣམས་ཀྱི་ཁ་དོག་འགྱུར་ན་རྗེན་པ་དང་བྲལ། མ་འགྱུར་ན་རྗེན་པ་དང་མ་བྲལ་བའོ། ། ཐུག་པ་དང་འོ་མ་ལ་སོགས་པ་ཁུ་བ་རྣམས་ནི་ལན་གསུམ་ཁོལ་ན་རྗེན་པ་དང་བྲལ། དེ་མ་ཁོལ་བ་རྗེན་པའོ། ། གསུམ་པ་ཞག་ལོན་ལ་ཡང་གཞི་བསམ་སྦྱོར་བ་མཐར་ཐུག་གོ ། དང་པོ་ལ། གང་དུ་འཚོད་པའི་གནས་དང་།
གང་འཚོད་པའི་སྨན་གོང་བཞིན་ལ། རྗེན་པ་དང་བྲལ་མ་བྲལ་ཁྱད་པར་མེད་དོ། ། བདག་ཉིད་དང་འདུ་ཤེས་སྔར་བཞིན་ལ། ཀུན་སློང་མཚམས་ནང་དེར་ཞག་ལོན་པར་འདོད་པ་རྒྱུན་མ་ཆད་པའོ། ། སྦྱོར་བ་རང་ངམ་བསྐོས་པས་དེ་ལྟར་རྩོམ་པའོ། ། མཐར་ཐུག་མཚམས་ནང་དེར་སང་གི་སྐྱ་རེངས་ཤར་བའོ། ། བཞི་པ་རྗེན་བཙོས་ལ་ཡང་གཞི་བསམ་སྦྱོར་བ་མཐར་ཐུག དང་པོ་གཞི་སོགས་མཚམས་བཅོས་དང་འདྲ་ལ། འོན་ཀྱང་འདི་ལ་གནས་གང་དུ་སླེབས་ཀྱང་འདྲའོ། ། རྗེན་བཙོས་འདི་དང་དགེ་སློང་གིས་བཙོས་པ་གཉིས་གཅིག་ཡིན་ལ།
ལག་ཉ། མཚམས་བཙོས། ཞག་ལོན། རྗེས་བཙོས་རྣམས་དགེ་སློང་གིས་ཟ་བར་མི་བྱ་སྟེ། དེ་དག་ཆོ་གའི་སྒོ་ནས་མི་རུང་བར་སོང་བས་ཟོས་ན་ཉེས་བྱས་རེ་བསྐྱེད་པའི་ཕྱིར་རོ།། །། དྲུག་པ་དེ་ལས་གཞན་པ་གཞན་ཡང་བསྲུང་ཚུལ་ལ། བཅས་ལྡན་དགེ་སློང་གིས། གནང་བའི་དུས་མ་གཏོགས་པར་དུས་ཉིན་གཅིག་ལ་རང་དང་ནོར་ཁ་མི་གཅིག་ཅིང་། སྦྱིན་བདག་ཀྱང་ནོར་ཁ་མི་གཅིག་པ་ཐ་དད་པ་གཉིས་ལ་ལན་གཉིས་སུ་བཟའ་བ་ལྔའི་ཟས་བླངས་ནས་ཟོས་ན། བླངས་པ་ཚད་ལས་འདས་པའི་ཕྱིར་ན་ཡང་ཡང་ཟ་བའི་ལྟུང་བྱེད་འབྱུང་བས་དེ་བསྲུང་དགོས་སོ། །
དེ་ཡང་ཇི་ལྟ་བུ་སྙམ་ན། འདི་ལ་དངོས་དང་། སེལ་བ་གཉིས། དང་པོ་ལ་གཞི་བསམ་སྦྱོར་བ་མཐར་ཐུག་བཞི་ལས། དང་པོ་ལ། སྦྱིན་པ་པོ་སྔ་ཕྱི་གཉིས་ཀ་ཁྱིམ་པ་ཐ་སྙད་ལྔ་ལྡན་ནོར་རྫས་ཐ་དད་པ། ཟས་གཉིས་ཀ་བཟའ་བ་ལྔ་གང་རུང་ཡིན་པ། མགྲོན་གྱི་ཚད་དུ་ལོངས་པ། ཕྱི་མ་དེ་ལ་གོས་རྙེད་མེད་པ། བདག་ཉིད་བཅས་ལྡན་དགེ་སློང་ལམ་དུ་ཞུགས་པ་དང་།
སྲ་བརྐྱང་བཏིང་བ་སོགས་གནང་བའི་དམིགས་བསལ་དེ་རྣམས་དང་མི་ལྡན་པ། དུས་མུ་གེའི་དུས་མ་ཡིན་ཞིང་ཉི་མ་གཅིག་ཡིན་པའོ། ། ཀུན་སློང་ཟས་སྔ་མ་དེ་ཟོས་ནས་སྦྱིན་བདག་ཕྱི་མ་དེའི་ཟས་ཀྱང་བཟའ་བར་འདོད་པའི་ཀུན་སློང་བསམ་པ་རྒྱུན་མ་ཆད་ཅིང་འདུ་ཤེས་མ་འཁྲུལ་བ། སྦྱོར་བ་ཟས་ཕྱི་མ་དེ་བཟའ་བར་རྩོམ་པ། མཐར་ཐུག་མགུལ་དུ་མིད་པའི་ཚེ་ན་ལྟུང་བའི་དངོས་གཞི་གྲུབ་པ་ཡིན་ཏེ། ཚིག་ལེ་ལས། ནད་དང་ཆོས་གོས་ལས་དང་ལམ། ། དུས་མ་གཏོགས་པར་སྡོམ་བརྩོན་ནི། ། ཟས་ནི་གཞན་དུ་འདོད་པ་ཡིས། ། ཡང་ཡང་ཟ་ན་ལྟུང་བྱེད་ཡིན། །
ཞེས་སོ། ། གཉིས་པ་སེལ་བ་ནི། འོ་ན་ནད་པ་དང་། ལམ་དུ་འགྲོ་བ་དང་། ལས་བྱེད་པ་དང་། སྦྱིན་བདག་ཕྱི་མ་དེ་ལ་ཆོས་གོས་ཀྱི་རྙེད་པ་འབུལ་རྒྱུ་ཡོད་ན། ཡང་ཡང་ཟ་བའི་ལྟུང་བྱེད་མི་འབྱུང་ཞེས་བསྟན་པའི་ནད་པ་སོགས་ཀྱི་ཚད་ཇི་ལྟ་བ་སྙམ་ན། ཉིན་གཅིག་ལ་ཟས་ལན་གཅིག་གིས་མི་འཚོ་བའི་ནད་པ་དེ་ལ་ལྟུང་བ་དེ་མི་འབྱུང་སྟེ། ལན་གཅིག་ཟོས་པས་མི་འཚོ་བ་དེ་ནི་ནད་པ་ཞེས་བྱའོ་ཞེས་སོ། ། ཡང་ན་དཔག་ཚད་ཕྱེད་དུ་སོང་ནས་ལོག་པའམ།
དཔག་ཚད་གཅིག་ཙམ་དུ་འགྲུལ་པ་ཕྱིན་པ་དེ་ལ་ཡང་ལྟུང་བ་དེ་མེད་དེ། དཔག་ཚད་ཕྱེད་དུ་སོང་ནས་ནི། ། སྡོམ་བརྩོན་སླར་ཡང་ལོག་པ་ན། ། དེ་ནི་ལམ་དུ་ཤེས་བྱ་སྟེ། ། ཡང་ཡང་ཟ་ན་ཉེས་པ་མེད། ། ཅེས་སོ། ། ཡང་གཙུག་ལག་ཁང་ངམ་མཆོད་རྟེན་སོགས་ཀྱི་ཆེད་དུ། ཁྲུ་གང་ངམ་རེ་ལྡེ་ཙམ་གྱི་འཇིམ་པའི་རྐྱང་ནུལ་བྱེད་པའམ། ས་སྙོམས་པ་ལ་སོགས་ལས་བྱེད་པ་དེ་ལའང་ལྟུང་བ་དེ་མེད་དེ། གཙུག་ལག་ཁང་ངམ་མཆོད་རྟེན་ལ།
ཐ་ན་རེ་ལྡེ་ཙམ་ཡང་རུང་། བྱུག་གམ་ཀུན་ནས་སྙོམས་བྱེད་ན། ། ལས་བྱེད་དུས་སུ་བརྗོད་པ་ཡིན། ། ཞེས་སོ། ། ཡང་སྦྱིན་བདག་ཕྱི་མ་དེ་ལ་ཐ་ནའང་ཁྲུ་གང་ཙམ་ཡན་གྱི་གོས་སམ། དེའི་རྒྱུའི་རྙེད་པ་འབུལ་བ་ཡོད་ན། མགྲོན་ཕྱི་མ་དེ་ཟོས་པ་ལ་ཡང་ཡང་ཟ་བའི་ལྟུང་བ་དེ་མི་འབྱུང་སྟེ། ཡུལ་བཞིར་ཁྲུ་ཁང་ཙམ་གྱིས་ཀྱང་། ། ཆོས་གོས་ཀྱི་ནི་དུས་སུ་འདོད། ། ཅེས་བཤད་པས་སོ། །
གོས་རྙེད་ཡོད་ན་མགྲོན་པོས་ཕྱི་མ་བཟར་གནང་། མེད་ན་མི་གནང་བ་ཅི་ཡིན་སྙམ་ན། ཟས་ནི་རྙེད་པར་སླ་ལ། གོས་ནི་རྙེད་པར་དཀའ་བས་སློབ་མ་ལ་བརྩེ་བར་དགོངས་པ་ཡིན་ཏེ། ཀུན་ཏུ་གོས་ནི་མི་རྙེད་ཕྱིར། ། ཀུན་མཁྱེན་ཐུགས་རྗེ་ཅན་གྱིས་གནང་། ། ཞེས་སོ། ། གནད་དེས་ན་རང་གི་ཉེ་དུ་ཡིན་ན་ཉིན་གཅིག་ལ་དུས་མ་ཡོལ་བར་བཟའ་བ་ལན་མང་དུ་བླངས་ནས་ཟོས་ཀྱང་ལྟུང་བ་དེ་མེད་ན། རང་གི་ཟས་ལ་ལྟ་སྨོས་ཀྱང་ཅི་དགོས་ཏེ། ཕྱིར་ན་རྗེ་བོས་གསུངས་པ་ནི། །
ཉེ་དུ་འབྲེལ་པ་ཁོ་ན་ལ། ། ལན་བརྒྱར་བཟའ་བ་ཟོས་ཀྱང་ནི། ། ལྟུང་བའི་དྲི་མ་ཡོད་མ་ཡིན། ། ཞེས་བཤད་པས་སོ། ། ཡང་ཡང་ཟ་ཆོག་པའི་དམིགས་བསལ་དེ་དག་ལ་ཡང་སྤངས་པ་ཡོངས་རྫོགས་ཀྱི་དགེ་སློང་ཡིན་ན་ཕྱི་མ་དེ་བཟའ་བ་ལ་ལྷག་བོར་གྱི་ཆོ་ག་དགོས་པ་འདྲ་སྟེ། མ་བྱས་ན་སྤངས་པ་ཟ་བའི་ལྟུང་བྱེད་འབྱུང་བས་སོ། ། འདུལ་བ་སྨན་བཞིའི་ཟུར་བཀོལ་བློ་གསལ་ལ་ཉེ་བར་མཁོ་བ་སྨན་གྱི་ཟེ་འབྲུ་རོ་ལྡན་དབང་པོ་ཞེས་བྱ་བ་འདི་ཡང་ཤཱཀྱའི་དགེ་སློང་འདུལ་བ་འཛིན་པ་ནཱ་གཱརྫུ་ནས་མཉན་ཡོད་བྱ་གཤོངས་བཀྲ་ཤིས་གསེར་ཁང་གི་ཆོས་གྲྭ་འཆི་མེད་ཡོངས་འདུའི་སྐྱེད་ཚལ་དུ་སྦྱར་བའི་ཡི་གེ་པ་ནི་གཉོས་བན་དགེར་བུ་བ་འཇམ་པའི་རྡོ་རྗེས་འདར་སྟོད་རྣམ་རྒྱལ་སྟག་རྩེས་ལེགས་པར་བྲིས་པ་དགེ་ལེགས་འཕེལ། ། བཀྲ་ཤིས། ཕྱག་རིས་ངོ་མ་ལས་གཅིག་ཞུས་དག། །། PAGE * MERGEFORMAT 42 མང་ཐོས་ཀླུ་སྒྲུབ་རྒྱ་མཚོ།
འདུལ་བ་སྨན་གཞིའི་ཟུར་བཀོལ། PAGE * MERGEFORMAT 43
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
