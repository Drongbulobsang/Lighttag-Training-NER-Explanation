མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༡༧
ལེགས་བཤད་ཉི་མའི་འོད་ཟེར་ཟ་མ་ཏོག་ཁ་ཕྱེ་བ་ལས་རང་ཉིད་རྒྱས་བཤད་ཀྱི་སྐབས།
༄༅། །ལེགས་བཤད་ཉི་མའི་འོད་ཟེར་ཟ་མ་ཏོག་ཁ་ཕྱེ་བ་ལས་རང་ཉིད་རྒྱས་བཤད་ཀྱི་སྐབས་བཞུགས་སོ།། ཨོཾ་སྭསྟི་སིདྡྷྃ། བྱམས་པའི་རྗེས་འབྲང་ཐོགས་མེད་མཆེད་ཀྱི་སྲོལ། ། བློ་གྲོས་མཆོག་ལྡན་ཕྱོགས་གླང་ཆོས་གྲགས་ཀྱིས། ། རྣམ་པར་བཀྲལ་བའི་རྒྱལ་བའི་གསུང་རབ་དོན། ། སྩོལ་མཁས་མ་ཏི་བི་ཛཱ་ཡ་དེར་བསྟོད། ། འབུམ་ཕྲག་གཞུང་གི་མགྲིན་པར་རྣམ་དཔྱོད་ཀྱི། ། རོ་འཛིན་སྐྱོང་བ་ལྕགས་ཐང་ཆོས་རྗེ་སོགས། ། མཉན་ཡོད་སེང་གེའི་ཁྲི་ལ་ངལ་འཚོ་བའི། ། ཡོངས་འཛིན་རིགས་པ་སྨྲར་རྣམས་ཕྱག་གི་གནས། །
འདིར་ནི་རྣམ་འགྲེལ་གཞུང་གི་དཔྱིད། ། མཁས་གཞན་བློ་གྲོས་ར་བ་ལས། ། མ་འོངས་ལུང་དང་རིགས་པའི་གནད། ། སྐལ་བཟང་དཔྱོད་ལྡན་གཟུར་གནས་པའི། ། དོན་དུ་འཆད་ཀྱི་དགའ་བས་ཉོན། ། ཞེས་མཆོད་པར་བརྗོད་པ་དང་། རྩོམ་པར་དམ་བཅའ་སྔོན་དུ་འགྲོ་བས། ཆོས་ཅན་གཅིག་ལ་བསྟན་བཅོས་ལས་ཞེས་སོགས་ཀྱི་སྐབས་སུ་གཞུང་གི་འབྲེལ་ཚུལ་སོགས་གསུམ་ལས་དང་པོ་ལ། གང་འཆད་པ་སྐབས་སུ་བབ་ན། ནུས་ཡུལ་བསྒྲུབ་བྱའི་མཚན་ཉིད་ཟུར་ལྔ་ལྡན་འདི་འཆད་པ་སྐབས་སུ་བབ།
འདི་འཆད་པ་ལ། ཟུར་བཞི་མདོར་བསྟན་པ། ཟུར་གཉིས་རྒྱས་པར་བཤད་པ། མ་གསལ་བ་བྱེ་བྲག་ཏུ་བཤད་པ་གསུམ་ཡོད་པའི། གཉིས་པ་དེ་ལའང་། འདོད་པ་རྒྱས་པར་བཤད་པ་དང་། རང་ཉིད་རྒྱས་བཤད་གཉིས་ཡོད་པའི་དང་པོ་ཡན་ཆད་གོང་དུ་བཤད་ཟིན། གཉིས་པ་དེ་འཆད་པ་ལ། ཁྱད་གཞིའི་དགོས་པ་ངོས་བཟུང་། ཁྱད་ཆོས་དགོས་པ་རྒྱས་པར་བཤད།
དགོས་པ་དེའི་གྲུབ་དོན་བསྡུ་བའོ། ། དང་པོ་ལ། ཆོས་ཅན་གཅིག་ལ་ཞེས་སོགས་བྱུང་། དེ་འབྲུ་དང་སྦྱར་ན། སློབ་དཔོན་ཕྱོགས་གླང་གིས་ཚད་མ་མདོར་གཞན་དོན་ཕྱོགས་ཡང་དག་གི་མཚན་ཉིད་འཆད་པའི་ཚིག་ཟུར་དུ། བདག་ཉིད་ཀྱི་ནི་སྒྲ་སྨོས་པ་ཆོས་ཅན། ཁྱོད་ལ་དགོས་པ་རྣམ་གཉིས་ཡོད་དེ། རྣམ་གཅོད་ལ་སྐབས་དེའི་སྔ་རྒོལ་རྣམ་དག་གིས་སྐབས་དེའི་བསྒྲུབ་བྱ་ཡང་དག་ཏུ་ཁས་བླངས་པ་རྣམས། སྐབས་དེའི་གཞན་དོན་བསྒྲུབ་བྱ་ཡང་དག་ཡིན་པ་བཅད་ནས། ཡོངས་གཅོད་ལ་ཆོས་ཅན་སྒྲ་ལྟ་བུ་གཅིག་ཉིད་ལ།
ཕྱི་ནང་གི་བསྟན་བཅོས་ལས་རྟག་པ་ནམ་མཁའི་ཡོན་ཏན་དང་། བྱས་མི་རྟག་སོགས་ཁྱད་ཆོས་དུ་མ་རྣམ་པར་བཞག་ཀྱང་སྐབས་དེའི་སྔ་རྒོལ་བདག་ཉིད་ཀྱིས་བསྒྲུབ་པར་འདོད་པའི་སྒྲ་མི་རྟག་པ་ལྟ་བུ་སྐབས་དེའི་བསྒྲུབ་བྱ་ཡང་དག་ཡིན་གྱི། རྟག་པ་ནམ་ཡོན་སོགས་ཚད་མར་ཁས་བླངས་པའི་བསྟན་བཅོས་ཀྱི་ལུང་དོན་གཞན་སྐབས་དེའི་བསྒྲུབ་བྱ་ཡང་དག་མ་ཡིན་ནོ་ཞེས་ཤེས་པར་བྱ་བའི་ཆེད་ཡིན་པའི་ཕྱིར་ཞེས་འཆད་པ་ལ། ཆོས་ཅན་གཅིག་ལ་བསྟན་བཅོས་ལས། ། ཆོས་རྣམས་དུ་མ་རྣམ་བཞག་ཀྱང་། ། བདག་ཉིད་འདོད་པ་བསྒྲུབ་བྱ་ཞེས། ། བདག་ཉིད་ཀྱི་ནི་སྒྲ་སྨྲོས་སོ། ། ཞེས་པ་འདི་བྱུང་། འདི་ལ་དཔྱོད་ལྡན་ཡོད་ན་དོགས་པ་འདི་ལྟར་གཅད་དགོས་སྟེ། སྐབས་དེའི་སྔ་རྒོལ་བདག་ཉིད་ཀྱི་འདོད་པ་ཁོ་ན་སྐབས་དེའི་གཞན་དོན་བསྒྲུབ་བྱ་ཡང་དག་ཡིན་ནོ་ཞེས་ཤེས་པར་བྱ་བའི་ཕྱིར་དུ།
དེའི་ཟུར་དུ་རང་སྒྲ་སྨོས་སོ་ཞེས་འཆད་མི་དགོས་པར་ཐལ། དེ་ལྟ་བུ་ནི་དེའི་ཟུར་དུ་འདོད་པ་ཞེས་སྨོས་པ་དེ་ཉིད་ཀྱིས་གྲུབ་ཟིན་པའི་ཕྱིར་ཞེ་ན། འདི་ལྟ་བུའི་ལན་ལ་དཔྱོད་པ་དང་ལྡན་མི་ལྡན་གྱི་འཆད་ཡུལ་གྱི་འདུལ་བྱ་དང་བསྟུན་པའི་འཆད་ཚུལ་གཉིས་བཤད་དེ། རྟོག་དཔྱོད་ཆེར་མ་ཞུགས་པའི་གདུལ་བྱའི་ཚོགས་ལ་སྦྱོར་བ་སྔ་མ་དེ་ཉིད་ཀྱིས་ཆོག་སྟེ། གཞུང་ཊཱིཀ་ཕལ་ཆེར་ལ་གཞུང་ཚིག་ཟིན་གྱི་སྦྱོར་བ་དེ་ཉིད་ལས་ལྷག་པ་བཀོད་པ་མི་སྣང་བའི་ཕྱིར་རོ། ། རྟོག་ཅིང་དཔྱོད་པའི་སློབ་མ་མཆོག་གཅིག་ལ་སྦྱོར་བ་སྔ་མ་དེས་མི་ཆོག་སྟེ། འདོད་ཚིག་ལས་ལོགས་པའི་བོགས་དབྱུང་རྒྱུ་མ་བྱུང་འདུག་པའི་ཕྱིར་རོ། ། འོ་ན་ཇི་ལྟར་བྱ་སྙམ་ན་བཤད་པར་བྱ་སྟེ། འདི་ལ་རང་འདོད་ཐུན་མོང་བའི་དགོས་པ་གཅིག་དང་། རང་འདོད་ཐུན་མོང་མ་ཡིན་པའི་དགོས་པ་རེ་རེ་ཡོད་པས།
དེ་རྣམས་སོ་སོར་བཤད་པར་བྱ་དགོས་པ་ལས། སྐབས་དེའི་སྔ་རྒོལ་རྣམ་དག་གིས། སྐབས་དེའི་ཞེ་འདོད་ཀྱི་བསྒྲུབ་བྱར་འདོད་པ་ལས་གཞན་པའི་ལུང་དོན་ཐམས་ཅད། སྐབས་དེའི་གཞན་དོན་བསྒྲུབ་བྱ་ཡང་དག་ཡིན་པ་བཅད་པ་ནི། རང་འདོད་གཉིས་ཀྱི་དགོས་པ་ཐུན་མོང་བ་ཡིན་ཏེ། དེ་ཉིད་སྐབས་འདིར་རང་ཉིད་ཀྱི་དགོས་པ་ཡིན་པར་བཤད་པའི་ཕྱིར་དང་། གཞན་འདོད་ཐམས་ཅད་ཟློག་ན་ཡང་། ཞེས་པར། དེ་ཉིད་འདོད་ཚིག་གི་དགོས་པ་ཡིན་པར་ཡང་བཤད་པའི་ཕྱིར་དང་། སྤྱིར་ཡང་རང་ཉིད་ཞེས་པའི་ཚིག་དེ་ལ།
འདོད་ཚིག་གིས་མ་བསལ་བའི་རིགས་མི་མཐུན་ལྷག་པོ་བསལ་རྒྱུ་མེད་དོ་ཞེས་མཁས་པ་དཔྱོད་ལྡན་དག་འཆད་པ་ཡང་དོན་ལ་གནས་པ་ཡིན་པའི་ཕྱིར་རོ། ། འོ་ན་རང་ཉིད་ཀྱི་དགོས་པ་ཐུན་མོང་མ་ཡིན་པ་དེ་གང་ཡིན་སྙམ་ན། སྙིང་པོ་སྨྲར་འདོན་གྱི་སྦྱོར་བ་འདི་ལྟར་འགོད་དེ། དེའི་ཚིག་ཟུར་དུ་བདག་ཉིད་ཀྱི་སྒྲ་སྨོས་པ་ཆོས་ཅན། འདོད་ཚིག་ལས་ལོགས་སུ་ཁྱོད་སྨོས་པ་ལ་དགོས་པ་ཡོད་དེ། སྐབས་དེའི་སྔ་རྒོལ་རྣམ་དག་གིས། སྐབས་དེའི་བསྒྲུབ་བྱར་མི་འདོད་པའི་དོན་ཐམས་ཅད་སྐབས་དེའི་གཞན་དོན་བསྒྲུབ་བྱ་ཡང་དག་ཡིན་པ། འདོད་པ་ཞེས་པའི་ཚིག་གིས་བཅད་ཟིན་ན་ཡང་། སྔར་རྒོལ་རང་ཉིད་ཀྱིས་ཚད་མར་ཁས་བླངས་པའི་བསྟན་བཅོས་ཀྱི་ལུང་དོན་གཞན་ཡང་། སྐབས་དེའི་བསྒྲུབ་བྱ་ཡང་དག་ཏུ་བྱེད་དགོས་སམ་སྙམ་པའི་ལོག་རྟོག་དེ་སེལ་བར་བྱེད་དགོས་པའི་ཆེད་ཡོད་པའི་ཕྱིར་རོ། །
གནད་དེ་ཉིད་ཀྱིས་ན། གཞན་འདོད་ཐམས་ཅད་ལྡོག་ན་ཡང་། ། འབྲེལ་པར་བདག་ཉིད་སྒྲ་བཤད་པ། ། ཞེས་པའི་དོགས་གཅོད་འདི་འདོད་པ་རྒྱས་བཤད་ཀྱི་སྐབས་སུ་རྣམ་འགྲེལ་ལས་བཤད་ཀྱང་། རྣམ་ངེས་ལས། འདི་རང་ཉིད་རྒྱས་བཤད་ཀྱི་སྐབས་སུ་སྦྱར་བ་འདི་ཤིན་ཏུ་ལེགས་པ་ཡིན་ཏེ། རང་འདོད་གཉིས་ཀྱི་ཐུན་མོང་མ་ཡིན་པའི་ཁྱད་པར་འབྱེད་བྱེད་ཡིན་པའི་ཕྱིར། དེ་སྐད་དུ་ཡང་རྣམ་ངེས་ལས། རང་ཉིད་ཀྱི་སྒྲ་ནི་ཆོས་ཅན་གཅིག་ལ་བསྟན་བཅོས་ལས་ཆོས་དུ་མ་རྣམ་པར་གཞག་ཀྱང་། རང་ཉིད་བདག་ཉིད་འདོད་པ་དེ་ཁོ་ན་བསྒྲུབ་པར་བྱ་བ་ཡིན་གྱི།
བསྟན་བཅོས་ཁས་བླངས་སུ་ཟིན་ཀྱང་གཞན་ནི་མ་ཡིན་ནོ་ཞེས་བསྟན་པའི་ཕྱིར་རོ། ། དེར་གཞན་གྱི་འདོད་པ་ཐམས་ཅད་ཟློག་དུ་ཟིན་ཀྱང་། མདོ་མཛད་པས་རང་གི་འགྲེལ་པར་རང་ཉིད་ཅེས་བྱ་བ་ནི། བསྟན་བཅོས་ལ་མི་ལྟོས་པར་ཁས་བླངས་པར་བྱེད་པའོ་ཞེས་རང་ཉིད་ཀྱི་སྒྲས་དོགས་པའི་གནས་བཟློག་པར་བཤད་དོ་ཞེས་གསལ་བར་བཤད་པ་ཡིན་ནོ། ། འོ་ན་རང་ཚིག་ལ་འདོད་ཚིག་ལས་ལོགས་པའི་ལོག་རྟོག་སེལ་བའི་དགོས་པ་དེ་ལྟ་བུ་འདུག་མོད། འདོད་ཚིག་ལ་རང་ཚིག་ལོགས་པའི་དགོས་པ་ལྷག་པོ་ཇི་ལྟར་ཡོད་སྙམ་ན། དེ་ལ་ཡང་རིགས་མི་མཐུན་དང་ལོག་རྟོག་སེལ་བའི་དགོས་པ་ལྷག་པོ་ཅིས་ཀྱང་ཡོད་དེ། སྐབས་དེའི་སྒྲུབ་ངག་གི་ཡན་ལག་ཏུ་དངོས་སུ་མ་བརྗོད་ན་སྐབས་དེའི་བསྒྲུབ་བྱ་ཡང་དག་མ་ཡིན་སྙམ་པའི་ལོག་རྟོག་དང་། སྐབས་དེའི་བསྒྲུབ་བྱ་ཡང་དག་ཡིན་ན་སྐབས་དེའི་སྒྲུབ་ངག་གི་ཡན་ལག་ཏུ་དངོས་སུ་བརྗོད་པས་ཁྱབ་དེ་ནི། འདོད་ཚིག་གི་ཐུན་མོང་མིན་པའི་གཅད་བྱ་ཡིན་པའི་ཕྱིར་དང་།
གཞན་ཡང་དེ་གཉིས་ལ་མི་འདྲ་བའི་ཁྱད་པར་འབྱེད་བྱེད་ཡོད་དེ། རང་ཚིག་དེ་གཞན་དོན་ཕྱོགས་ཡང་དག་ལ་ཁྱབ་ཆེས་པ་སེལ་བྱེད་དང་། འདོད་ཚིག་དེ་ལ་མ་ཁྱབ་པ་སེལ་བྱེད་ཡིན་པ་ཙམ་གྱི་ཁྱད་པར་ཡོད་པའི་ཕྱིར་རོ། ། དེ་ལྟར་ཡང་། རང་ཉིད་ཚིག་ཕྲད་ངོ་བོའི་སྒྲ། ། ཞེས་སོགས་གོང་དུ་བཤད་པ་ལྟར་ཡིན་ནོ། ། དེ་བཞིན་དུ། རང་འདོད་གཉིས་དང་ཁོ་ན་བ་ལ་དགོས་པ་ཐུན་མོང་བ་དང་། ཐུན་མོང་མ་ཡིན་པ་རེ་ཡོད་པ་ངོས་ཟིན་དགོས་ཏེ། དེ་ངོས་མ་ཟིན་པར་གཞུང་འདི་འཆད་ཅིང་འདམས་པ་ནི།
མཁས་པའི་བཞད་གད་ཡིན་པའི་ཕྱིར་རོ། ། དེ་ཡང་ཇི་ལྟར་སྙམ་ན། སྐབས་དེའི་སྒྲུབ་བྱེད་དུ་བཀོད་བཞིན་པའི་མ་འོངས་པ་ན་བསྒྲུབ་བྱར་འགྱུར་རུང་གི་དཔེ་རྟགས་མ་གྲུབ་པ། སྐབས་དེའི་གཞན་དོན་བསྒྲུབ་བྱ་ཡང་དག་ཡིན་པ་བཅད་པ་ནི། དེ་གསུམ་ཀའི་དགོས་པ་ཐུན་མོང་བ་ཡིན་ཏེ། དེ་ཁོ་ན་བས་སེལ་བར་མ་ཟད་རང་འདོད་གཉིས་ཀྱིས་ཀྱང་སེལ་བའི་ཕྱིར་རོ། ། འོ་ན་རང་འདོད་གཉིས་ཀྱིས་ཇི་ལྟར་སྙམ་ན། འདི་སྒྲུབ་པ་ལ་ལུང་རིགས་གཉིས་ལས། དང་པོ་ལུང་གིས་སྒྲུབ་སྟེ། རྣམ་འགྲེལ་འདིར།
རང་ཉིད་འདོད་པ་བརྗོད་པ་ཡིས། ། ངེས་བཟུང་དོན་ནི་རྟོགས་ན་ཡང་། ། ཞེས། ཀུན་བཏུས་ལས་བཤད་པའི་རང་འདོད་གཉིས་པོ་དེས་དེ་ཁོ་ན་བའམ་ངེས་བཟུང་གི་དོན་གྲུབ་པས། སྐབས་དེའི་སྒྲུབ་བྱེད་དུ་བཀོད་བཞིན་པ་རྣམས་སྐབས་དེའི་བསྒྲུབ་བྱ་ཡང་དག་ཡིན་ནོ་ཞེས་བསྟན་ནས། འོ་ན་ཁོ་ན་བ་ལོགས་སུ་སྨོས་པ་ལ་དགོས་པ་མེད་དམ་སྙམ་ན། དགོས་པ་ཡོད་དེ། མ་འོངས་པ་ན་བསྒྲུབ་བྱར་འགྱུར་རུང་གི་དཔེ་རྟགས་མ་གྲུབ་པ་རྣམས་བསྒྲུབ་བྱ་ཡང་དག་ཡིན་ནམ་སྙམ་པའི་ལོག་རྟོག་བཟློག་པའི་དགོས་པ་ཡོད་པའི་ཕྱིར་ཞེས་སྟོན་པ་ལ། བྱེད་པའི་མཐའ་དང་འབྲེལ་བའི་ཕྱིར། ། དུས་གཞན་བཅད་ཕྱིར་བཤད་པ་ཡིན། །
ཞེས་པས་བསྟན་པའི་ཕྱིར་རོ། ། གཉིས་པ་རིགས་པས་གྲུབ་སྟེ། རང་འདོད་གཉིས་པོ་དེས་མ་འོངས་པ་ན་བསྒྲུབ་བྱར་འགྱུར་རུང་གི་དཔེ་རྟགས་མ་གྲུབ་པ་རྣམས་སྐབས་དེའི་གཞན་དོན་བསྒྲུབ་བྱ་ཡང་དག་ཡིན་པ་གཅོད་ནུས་སྟེ། དེ་གཉིས་ཀྱིས་སྐབས་དེའི་སྔ་རྒོལ་རྣམ་དག་གིས་སྐབས་དེའི་བསྒྲུབ་བྱ་ཡང་དག་ཏུ་མི་འདོད་པ་རྣམས་སྐབས་དེའི་བསྒྲུབ་བྱ་ཡང་དག་ཡིན་པ་གཅོད་ནུས་པ་གང་ཞིག སྐབས་དེའི་སྔ་རྒོལ་རྣམས་ཀྱིས་ནི་སྐབས་དེའི་དཔེ་རྟགས་མ་གྲུབ་པ་རྣམས་སྐབས་དེའི་སྒྲུབ་བྱེད་དུ་བཀོད་ཀྱི། སྐབས་དེའི་བསྒྲུབ་བྱར་མི་འདོད་པའི་ཕྱིར་རོ། ། དེ་ལྟར་ཡང་རིགས་པ་དེ་ནི། གཞན་འདོད་ཐམས་ཅད་བཟློག་ན་ཡང་། ། ཞེས་པས་བསྟན་པ་ཡིན་ནོ། ། དེས་ན་མཁས་པ་དཔྱོད་ལྡན་བསྙེངས་པ་དང་བྲལ་ཡང་།
རྣམ་དཔྱོད་ཀྱི་ཟུར་མིག་ཅུང་ཟད་འཕྲོག་པ་འགའ་རེ་སྣང་སྟེ། སེམས་དཔའ་ཆེན་པོའི་ཊཱིཀ་ཆེན་དང་། ཊཱིཀ་ཆེན་ཀུན་བཟང་དང་། མཁས་གྲུབ་རྗེའི་ཊིཀྐ་སོགས་ལས། རང་ཉིད་འདོད་པ་བརྗོད་པ་ཡིས། ། ཞེས་སོགས་འབྲུ་སྣོན་མཛད་པ་ན། ཀུན་བཏུས་ནས་བཤད་པའི་འདོད་ཚིག་དེ་བསྟན་བྱ་བ་དང་མ་འབྲེལ་ན། ངེས་བཟུང་གི་དོན་རྟོགས་ཀྱང་། འབྲེལ་བའི་དབང་གིས་མ་འོངས་པ་ན་བསྒྲུབ་བྱར་འགྱུར་རུང་གི་དཔེ་རྟགས་མ་གྲུབ་པ་བསྒྲུབ་བྱ་ཡང་དག་ཡིན་པ་གཅོད་མི་ནུས། རིགས་སྒོའི་འདོད་ཚིག་དེ་བསྟན་བྱ་བ་དང་མ་འབྲེལ་བས་དེ་གཅོད་ནུས་ཞེས་བཤད་སྣང་བ་ནི།
དཔྱོད་ལྡན་མ་ཡིན་ཏེ། གཞན་འདོད་ཐམས་ཅད་བཟློག་ན་ཡང་། ། ཞེས་སོགས་ཀྱི་རིགས་པའི་གནད་ཁོང་དུ་མ་ཆུད་པའི་ཕྱིར་དང་། ཟུར་ལྔ་པོ་དེ། རིགས་མི་མཐུན་དང་ལོག་རྟོག་སེལ་བྱེད་དུ་སོ་སོར་རང་ཉིད་ཀྱིས་བཤད་ཟིན་པ་དང་ཁས་བླངས་འགལ་བ་ཡང་མ་དྲན་པའི་ཕྱིར་རོ། ། མཁས་པ་ཤཱཀྱ་མཆོག་ལྡན་པས། རང་ཉིད་འདོད་པ་བརྗོད་པ་ཡིས། ། ཞེས་པའི་འདོད་ཚིག་གིས་རིགས་མི་མཐུན་སེལ་ཚུལ་ལེགས་པར་བཤད་པ་ཡིན་ཡང་། དེ་སྐབས་ཀྱི་རང་ཉིད་ཅེས་པ་དེ། འདོད་པའི་ཁྱད་ཆོས་ཡིན་གྱི།
ཟུར་ལྔའི་ནང་ཚན་གྱི་རང་ཉིད་ཀྱི་དོགས་གཅོད་འདིར་འོང་དོན་མེད་དེ། གོང་དུ་གཏན་ལ་ཕབ་ཟིན་པའི་ཕྱིར་རོ་ཞེས་བཤད་པ་དང་། གཞན་ཡང་ཊཱིཀྐ་ཕལ་ཆེར་ལས། དེ་སྐབས་ཀྱི་རང་ཉིད་དེ་འདོད་པའི་ཁྱད་ཆོས་ལ་སྦྱར་བ་ཤ་སྟག་སྣང་ཡང་དེ་ནི་གནད་མ་ཟིན་པ་སྟེ། དེ་སྐབས་ཀྱི་རང་འདོད་གཉིས་ཆར་ཀྱིས། མ་འོངས་པ་ན་བསྒྲུབ་བྱར་འགྱུར་རུང་གི་དཔེ་རྟགས་མ་གྲུབ་པ་བསྒྲུབ་བྱ་ཡང་དག་ཡིན་པ་གཅོད་ནུས་པའི་ཕྱིར་དང་། ཁྱད་པར་རྣམ་ངེས་ལས། འདིར། རང་ཉིད་དང་འདོད་པའི་སྒྲ་དག་གིས། ངེས་པར་བཟུང་བའི་དོན་རྟོགས་ཀྱང་བྱེད་པ་དང་ལྡན་པའི་མཐའ་ཅན་དང་འབྲེལ་བའི་ཕྱིར་ཞེས་ཟུར་ལྔའི་ནང་ཚན་གྱི་རང་འདོད་གཉིས་ཆར་ལ་སྦྱར་བ་ལ་གཟིགས་པའི་སྐྱོན་ཡིན་པའི་ཕྱིར།
ཕྱི་ནང་ཡོངས་འཛིན་བྱིན་རླབས་ཐིགས། ། སྙིང་ལ་ཞུགས་ནས་ཀླུ་སྒྲུབ་ཀྱིས། ། ལེགས་པར་བཤད་འདི་གཞན་དག་གིས། ། བརྐུས་ནས་ངོམ་པར་མ་བྱེད་ཅིག ། གཉིས་པ་རྒྱས་པར་བཤད་པ་ལ། རང་འདོད་སྒྲུབ་ཕྱིར་གཞན་གྱི་ལོག་རྟོག་དགག གཞན་འདོད་བརྗོད་ནས་རིགས་པས་སོ་སོར་དགག་པའོ། ། དང་པོ་ལ་གཉིས། གཞན་སྡེ་ལུང་དོན་བསྒྲུབ་བྱར་འདོད་པ་དགག རང་སྡེ་ལུང་དོན་བསྒྲུབ་བྱ་འདོད་པ་དགག་པའོ། །
དང་པོ་ལའང་གཉིས། དངོས་བསྟན་གཞུང་གི་ཚིག་དོན་བཤད། དཔྱོད་ལྡན་མཁས་པའི་དཀའ་གནས་དཔྱད་པའོ། ། དང་པོ་ལ་གཉིས། རྒོལ་བ་བླུན་པོའི་བརྗོད་པ་བརྗོད། ཕྱིར་རྒོལ་མཁས་པའི་སུན་འབྱིན་བཤད་པའོ། ། དང་པོ་ནི། གལ་ཏེ་བསྟན་བཅོས་ཁས་བླངས་ཕྱིར། ། ཞེས་སོགས་ཏེ། དེ་འབྲུ་དང་སྦྱར་ན།
སྔར་རྒོལ་བྱེ་བྲག་པས། དྲང་སྲོང་གཟེགས་ཟན་གྱི་སྒྲ་རྟག་སྟོན་གྱི་བསྟན་བཅོས་ཚད་མར་ཁས་བླངས་ནས་ཕྱིར་རྒོལ་གྲངས་ཅན་པ་ལ། སྒྲ་ཆོས་ཅན་མི་རྟག་སྟེ་བྱས་པའི་ཕྱིར་ཞེས་བཀོད་པ་ན། གྲངས་ཅན་པ་ན་རེ། ཁྱོད་ཀྱི་དེ་ལྟར་བཀོད་པའི་ཚེ། བྱས་པ་དེ་སྒྲ་མི་རྟག་པར་སྒྲུབ་པའི་རྟགས་སྐྱོན་ཅན་དང་། སྒྲ་མི་རྟག་པ་དེ་དེའི་སྐྱོན་ཅན་དུ་འགྱུར་ཏེ། གཏན་ཚིགས་བྱས་པ་དེས། སྒྲའི་སྟེང་དུ་རྟག་པ་ནམ་ཡོན་དེ་གཅིག་ལ་རབ་ཏུ་གནོད་པའི་ཕྱིར། ཁྱབ་སྟེ།
སྒྲ་རྟག་པ་ནམ་མཁའི་ཡོན་ཏན་ལ་སོགས་པ་གཟེགས་ཟན་གྱི་བསྟན་བཅོས་ཀྱི་ལུང་དོན་ཐམས་ཅད་སྐབས་ཀྱི་བསྒྲུབ་བྱར་གཟུང་དགོས་པའི་ཕྱིར་ཏེ། ཁྱོད་རང་གིས་སྒྲ་རྟག་སྟོན་གྱི་བསྟན་བཅོས་ཚད་མར་ཁས་བླངས་པའི་ཕྱིར་ཞེས་ཟེར་ཞིང་། རྒོལ་བ་གཉིས་ཆར་སྐྱོན་དེ་སོང་བ་ཁས་ལེན་ནོ་ཞེས་འཆད་པ་ལ། གལ་ཏེ་བསྟན་བཅོས་ཁས་བླངས་ཕྱིར། ཐམས་ཅད་གཟུང་བས་དེ་གཅིག་ལ། ། རབ་ཏུ་གནོད་ནའང་གཏན་ཚིག་དང་། ། དམ་བཅའ་བ་དག་སྐྱོན་འགྱུར་ན། ། ཞེས་པ་འདི་བྱུང་། འདི་ལ་ཀཱ་མ་ལ་ཤི་ལའི་རིགས་ཐིགས་ཀྱི་ཕྱོགས་སྔར། བྱེ་བྲག་པས་དེ་ལྟར་བཀོད་པ་ལ།
གྲངས་ཅན་གྱི་སྐྱོན་དེ་ལྟར་འཕེན་ཞེས་གྲངས་ཅན་ཕྱོགས་སྔར་བཤད་ལ། ཛྙཱ་ན་ཤྲཱིས། བྱེ་བྲག་པས་དེ་ལྟར་བཀོད་པ་ལ། དཔྱོད་པ་བས་སྐྱོན་དེ་ལྟར་འཕེན་ནོ་ཞེས་དཔྱོད་པ་བ་ཕྱོགས་སྔར་བཤད་དེ། གཉིས་ཆར་འགལ་བ་མེད་དོ། ། གཉིས་པ་དེ་དགག་པ་ལ། འགོག་བྱེད་རིགས་པ་རྒྱས་པར་བཤད། རིགས་པ་དེ་ཡི་སྙིང་པོ་བསྡུ་བའོ། ། དང་པོ་ལ་བཞི། ལུང་ལ་གནོད་ན་གཏན་ཚིགས་སྐྱོན་དུ་འགྱུར་བ་དགག
ལུང་ལ་གནོད་ན་དམ་བཅའ་སྐྱོན་དུ་འགྱུར་བ་དགག བསྒྲུབ་བྱ་སྒྲུབ་ལ་ལུང་ཚིག་སྒྲུབ་བྱེད་དགོས་པ་དགག ལུང་དོན་ཐམས་ཅད་ཀྱི་བསྒྲུབ་བྱར་ཧ་ཅང་ཐལ་བའོ། ། དང་པོ་ལ། ཧ་ཅང་ཐལ་བའི་རིགས་པ་དངོས། དེའི་ཉེས་སྤོང་རིམ་པར་དགག་པའོ། ། དང་པོ་ནི། འོ་ན། བྱེ་བྲག་པས། སྒྲ་ཆོས་ཅན་མི་རྟག་སྟེ།
བྱས་པ་ཡིན་པའི་ཕྱིར་ཞེས་བཀོད་པའི་ཚེ། གཏན་ཚིགས་བྱས་པ་དེ་དྲི་རྟག་པ་སའི་ཡོན་ཏན་ཟློག་པའི་ཕྱིར་གྱིའང་། བྱས་པའི་རྟགས་ལས་སྒྲ་མི་རྟག་པར་སྒྲུབ་པའི་རྟགས་འགལ་བར་འགྱུར་བར་ཐལ། དེས་དྲི་རྟག་པ་ས་ཡོན་ལ་གནོད་ན་ཡང་། ཁྱོད་རང་གིས་ཁས་བླངས་པའི་བསྟན་བཅོས་ཀྱི་ལུང་དོན་བཀག་པར་འགྱུར་བའི་ཕྱིར་ཏེ། གཟེགས་ཟན་གྱི་བསྟན་བཅོས་ལས། སྒྲ་རྟག་པ་ནམ་ཡོན་དུ་བཤད་པ་བཞིན་དུ་དྲི་རྟག་པ་སའི་ཡོན་ཏན་དང་། རོ་རྟག་པ་ཆུའི་ཡོན་ཏན། རེག་བྱ་རྟག་པ་རླུང་གི་ཡོན་ཏན། གཟུགས་རྟག་པ་མེའི་ཡོན་ཏན་དུ་བཤད་པའི་ཕྱིར་ཞེས་བཤད་པ་ལ།
དྲི་སའི་ཡོན་ཏན་བཟློག་པའི་ཕྱིར། ། གཏན་ཚིགས་འགལ་འགྱུར་ཞེས་སོ། ། གལ་ཏེ་གྲངས་ཅན་ན་རེ། བྱེ་བྲག་པས་སྒྲ་ཆོས་ཅན་མི་རྟག་སྟེ་བྱས་པའི་ཕྱིར་ཞེས་བཀོད་པའི་ཚེ། སྒྲའི་སྟེང་དུ་དྲི་རྟག་པ་བཀག་ན། ཁྱོད་བདེན་ཡང་དེ་བཀག་པ་མ་ཡིན་ནོ་སྙམ་ན། དེ་ཡང་བཀག་སྟེ་སྒྲའི་སྟེང་དུ་ཁྱབ་བྱེད་རྟག་པ་བཀག་པས་ཁྱབ་བྱ་དྲི་རྟག་པ་སོགས་བཀག་པ་མཁས་པའི་ལུགས་ཡིན་པའི་ཕྱིར་རོ། ། འདི་དྲན་དགོས་སོ། ། གཉིས་པ་དེའི་ཉེས་སྤོང་རིམ་པར་དགག་པ་ལ་ཁོ་ན་རེ། གཏན་ཚིགས་བྱས་པ་དེས།
དྲི་རྟག་པ་སའི་ཡོན་ཏན་བཀག་པས། བྱས་པའི་རྟགས་ལས་སྒྲ་མི་རྟག་པར་སྒྲུབ་པའི་རྟགས་འགལ་བར་འགྱུར་བ་མ་ཡིན་པར་ཐལ། དྲི་རྟག་པ་སའི་ཡོན་ཏན་དེ། བྱས་རྟགས་ལས་སྒྲ་རྟག་པར་སྒྲུབ་པའི་སྐབས་ཀྱི་བསྒྲུབ་བྱ་མ་ཡིན་པའི་ཕྱིར་ཞེ་ན། འོ་ན་གཏན་ཚིགས་བྱས་པ་དེས། སྒྲ་རྟག་པ་ནམ་ཡོན་བཀག་པས་ཀྱང་དེ་སྐོར་གྱི་རྟགས་འགལ་བར་འགྱུར་བ་མ་ཡིན་པར་ཐལ། གཞན་སྒྲ་རྟག་པ་ནམ་ཡོན་དེ་ནི། བྱས་རྟགས་ལས་སྒྲ་མི་རྟག་པར་སྒྲུབ་པའི་སྐབས་ཀྱི་བསྒྲུབ་བྱ་མ་ཡིན་པར་མཚུངས་པའི་ཕྱིར་ཞེས་འཆད་པ་ལ། སྐབས་མིན་ཕྱིར། མིན་ན་དེ་ནི་གཞན་ལའང་མཚུངས་ཞེས་སོ། །
ཅི་སྟེ་ཁོ་ན་རེ། དེ་གཉིས་མི་མཚུངས་ཏེ། རྟག་པ་ནམ་ཡོན་ནི་སྒྲའི་ཁྱད་ཆོས་ཡིན་པས། ཆོས་ཅན་སྒྲའི་སྟེང་འདིར་སྒྲུབ་པ་སྐབས་སུ་བབ། དྲི་རྟག་པ་ས་ཡོན་སྒྲའི་སྟེང་དུ་སྒྲུབ་པ་སྐབས་སུ་མ་བབ་པའི་ཕྱིར་རོ་ཞེ་ན། དྲི་རྟག་པ་ས་ཡོན་སྒྲའི་སྟེང་དུ་སྒྲུབ་པ་སྐབས་སུ་མ་བབ་ཏུ་ཆུག་མོད། བྱས་པས་དྲི་རྟག་པ་ས་ཡོན་བཀག་ན་སྒྲ་མི་རྟག་པར་སྒྲུབ་པའི་རྟགས་ཀྱང་འགལ་བར་འགྱུར་ཏེ། དེ་ལ་གནོད་པས་ཁྱོད་རང་གིས་ཁས་བླངས་པའི་བསྟན་བཅོས་ཀྱི་དོན་ལ་གནོད་པར་མཚུངས་པའི་ཕྱིར། རྟགས་ཁྱབ་ཐམས་ཅད་ཁས་སོ་ཞེས་འཆད་པ་ལ། ཅི་སྟེ་ཆོས་ཅན་འདིར་སྐབས་ཡིན། །
དེ་ལ་བསྟན་བཅོས་དོན་གནོད་ཉིད། ། ཅེས་སོ། ། ཡང་། ཅི་སྟེ་གྲང་ཅན་ཁོ་ན་རེ། རྒོལ་བ་བྱེ་བྲག་པས་སྒྲ་ཆོས་ཅན་མི་རྟག་སྟེ་བྱས་པའི་ཕྱིར་ཞེས་བཀོད་པའི་ཚེ་ན། སྒྲ་རྟག་པ་ནམ་ཡོན་དེ་སྐོར་གྱི་བསྒྲུབ་བྱར་བྱེད་དགོས་ཏེ། དེ་ལྟར་བཀོད་པའི་ཚེ། རྒོལ་བ་བྱེ་བྲག་པ་དེ་ལ་སྒྲའི་སྟེང་དུ་རྟག་པ་ནམ་ཡོན་དེ་དེ་ལ་སྒྲུབ་འདོད་ཡོད་པའི་ཕྱིར་ཏེ། རྟག་པ་ནམ་ཡོན་དེ། ཆོས་ཅན་སྒྲའི་ཁྱད་ཆོས་ཡིན་པའི་ཕྱིར་དང་།
སོགས་སྒྲས་བསྡུས་པ། སྒྲ་རྟག་པ་ཞེས་པའི་བསྒྲུབ་བྱའམ་ཚོགས་སྤྱི་དེའི་ཕྱོགས་གཅིག་ཡིན་པའི་ཕྱིར་རོ་ཞེ་ན། རྒོལ་བ་གྲངས་ཅན་པ་ཆོས་ཅན། ཁྱོད་གསལ་བར་དབང་གིས་ཕྱུག་པ་སྟེ་དབང་ཆེ་བའི་སྤྱོད་པ་ངན་པ་དང་ལྡན་པའི་རྒྱལ་རིགས་དང་མཚུངས་པ་ཡིན་ཏེ། སྔ་རྒོལ་བྱེ་བྲག་པ་ལ། སྒྲ་རྟག་པ་ནམ་ཡོན་དཔག་འདོད་མེད་བཞིན་དུ། རྒོལ་བ་བྱེ་བྲག་པ་ཁྱོད། སྒྲ་རྟག་པ་ནམ་ཡོན་དཔག་འདོད་ཡོད་པར་གྱིས་རིགས་ཞེས་རིགས་མི་རིགས་མི་སྤྱོད་པར་ནན་གྱིས་འབུལ་བའི་རྒོལ་བ་ཡིན་པའི་ཕྱིར་རོ། ། འོ་ན་སྔ་རྒོལ་བྱེ་བྲག་པ། སྒྲ་རྟག་པ་ནམ་ཡོན་དཔག་འདོད་མེད་པར་ཁྱོད་ཀྱིས་ཇི་ལྟར་ཤེས་སྙམ་ན།
རྒོལ་བ་བྱེ་བྲག་པས། སྒྲ་ཆོས་ཅན་མི་རྟག་སྟེ་བྱས་པའི་ཕྱིར་ཞེས་བཀོད་པའི་ཚེ་ན། རྒོལ་བ་བྱེ་བྲག་པ་དེ་ལ་སྒྲའི་སྟེང་དུ་རྟག་པ་ནམ་ཡོན་དཔག་འདོད་མེད་པར་རིགས་ཤེས་ཀྱིས་རྟོགས་ཏེ། སྒྲ་རྟག་པ་ཡིན་པའི་ཤེས་བྱེད་ཅི་ཡིན་ཞེས་སྒྲུབ་བྱེད་འདྲི་བའི་གནས་སྐབས་འགའ་ཡིས་ཕྱིར་རྒོལ་ལ་སྒྲ་རྟག་པ་ལ་ཤེས་འདོད་ཡོད་པར་རྟོགས་པར་འགྱུར་ཞིང་། སྔ་རྒོལ་སྒྲ་རྟག་པ་ལ་དཔག་འདོད་ཡོད་པར་ཡང་། སྒྲ་ཆོས་ཅན། རྟག་སྟེ། གཞལ་བྱ་ཡིན་པའི་ཕྱིར་ཞེས་པའམ། བྱས་པ་ཡིན་པའི་ཕྱིར་ཞེས་སྒྲུབ་བྱེད་འགོད་པའི་གནས་སྐབས་དེ་དག་གིས་རྟོགས་དགོས་པ་ལས། རྒོལ་བ་བྱེ་བྲག་པ་དེས་ནི་སྒྲ་མི་རྟག་པ་ཡིན་པའི་སྒྲུབ་བྱེད་བཀོད་ཀྱི་སྒྲ་རྟག་པ་ཡིན་པའི་སྒྲུབ་བྱེད་མ་བཀོད་འདུག་པའི་ཕྱིར་རོ་ཞེས་འཆད་པ།
ཆོས་ཅན་ཆོས་སོགས་སྒྲུབ་བྱེད་ཀྱིས། ། ཅི་སྟེ་རྒོལ་འདོད་ཡིན་བརྗོད་ན། ། གནས་སྐབས་འགའ་ཡིས་འདོད་འགྱུར་ཞིང་། ། དེ་རྟོགས་པ་ཡང་དེ་དག་གིས། ། ནན་གྱིས་ཁྱོད་འདི་འདོད་ཅེས་པ། ། གསལ་བར་དབང་ཕྱུག་སྤྱོད་པ་ཡིན། ། ཞེས་སོ། ། དེས་ན་ཆོས་ཅན་སྒྲའི་ཆོས་ཡིན་པ་སོགས་ཆོས་ཅན། ཁྱོད་སྔར་རྒོལ་བྱེ་བྲག་པ་ལ་སྒྲའི་སྟེང་དུ་དཔག་འདོད་ཡོད་པར་བསྒྲུབ་པའི་རྟགས་ཅན་རྗེས་དཔག་འབྲས་བུར་ཡོད་པ་ཅན་གྱི་རྟགས་ཡང་དག་མ་ཡིན་པར་བརྗོད་དེ། ཁྱོད་ཀྱི་རྟགས་ལས་དེ་ལྟར་བསྒྲུབ་པའི་ཁྱབ་པ་འཁྲུལ་བ་ཡིས་ནི་གནོད་པར་འགྱུར་བ་ཡིན་པའི་ཕྱིར་ཞེས་འཆད་པ་འབྲས་བུའི་རྟགས་ཅན་མ་ཡིན་བརྗོད།
འཁྲུལ་བ་ཡིས་ནི་གནོད་པར་འགྱུར། ། ཞེས་སོ། ། གཉིས་པ་ལུང་ལ་གནོད་ན་དམ་བཅའ་སྐྱོན་ཅན་ཡིན་པའི་ཁྱབ་པ་དགག་པ་ནི། རྒོལ་བ་བྱེ་བྲག་པས་སྒྲ་ཆོས་ཅན། མི་རྟག་སྟེ། བྱས་པའི་ཕྱིར་ཞེས་བཀོད་པའི་ཚེ་ན་བྱས་པ་ཆོས་ཅན། ཁྱོད་ཀྱི་ལུང་དོན་སྒྲའི་སྟེང་དུ་རྟག་པ་ནམ་ཡོན་ལ་གནོད་པས་གཞན་སྒྲ་མི་རྟག་པ་ལ་ཇི་ལྟར་གནོད་དེ་མི་གནོད་པར་ཐལ། སྒྲའི་སྟེང་དུ་རྟག་པ་ནམ་ཡོན་མེད་ན་མི་རྟག་པ་མི་འབྱུང་བའི་འབྲེལ་པ་གྲུབ་པ་མ་ཡིན་པའི་ཕྱིར་ཞེས་འཆད་པ་ལ། མེད་ན་མི་འབྱུང་མིན་དོན་ལ། ། གནོད་ཀྱང་གཞན་ལ་ཅི་ཞིག་གནོད། །
ཅེས་སོ། ། གསུམ་པ་བསྒྲུབ་བྱ་སྒྲུབ་ལ་ལུང་ཚིག་སྒྲུབ་བྱེད་ཡིན་པ་དགག་པ་ལ། དངོས་སྟོབས་བསྒྲུབ་བྱ་ལུང་ལ་ལྟོས་པ་དགག ལུང་ལ་ལྟོས་པའི་སྒྲུབ་བྱ་གཏན་ལ་ཕབ་པ་གཉིས་སོ། ། དང་པོ་ནི། དངོས་སྟོབས་རྗེས་དཔག་རང་གི་སྤྱོད་ཡུལ་སྒྲ་མི་རྟག་པ་ཆོས་ཅན། ཁྱོད་སྒྲུབ་པ་ལ་སྒྲ་རྟག་སྟོན་གྱི་ལུང་དང་འགལ་བས་མི་གནོད་དེ། ཁྱོད་དངོས་པོ་སྟོབས་ཞུགས་ཀྱི་རྟགས་ཀྱི་བསྒྲུབ་བྱ་ཡིན་པའི་ཕྱིར། ཁྱབ་སྟེ། དངོས་པོ་སྟོབས་ཞུགས་ཀྱིས་བསྒྲུབ་བྱ་སྒྲུབ་པ་ལུང་གིས་ཕན་གནོད་ལ་ལྟོས་པ་མེད་དོ་ཞེས།
ཡོངས་རྟགས་ཡོངས་སུ་ལེན་པའི་ཕྱིར། ཞེས་སོགས་སྐབས་སུ་བཤད་ཟིན་པའི་ཕྱིར། ཞེས་པ། རྗེས་དཔག་རང་གི་སྤྱོད་ཡུལ་ལ། ། ལུང་ལ་ལྟོས་པ་མེད་པར་བཤད། ། ཅེས་སོ། ། རྒྱུ་མཚན་བཤད་ཟིན་པ་དེས་ན་སྒྲ་མི་རྟག་དེ་ནི་ཆོས་ཅན། ཁྱོད་སྒྲུབ་པ་བསྟན་བཅོས་ཀྱིས་ཕན་གནོད་ལ་ལྟོས་པ་མ་ཡིན་ཏེ། ཁྱོད་སྒྲ་མི་རྟག་པར་སྒྲུབ་པ་ལ་བྱས་པ་ལྟ་བུའི་དངོས་སྟོབས་ཀྱི་རྟགས་ཀྱིས་སྒྲུབ་པའི་བསྒྲུབ་བྱ་གང་ཞིག དངོས་སྟོབས་རྟགས་ཀྱིས་གྲུབ་ཟིན་པ་དེ་ནི།
ལེགས་པར་རྟགས་གཞན་གྱིས་གེགས་བྱར་མི་ནུས་པར་གྲུབ་ཟིན་པ་དེའི་ཚེའི་ཕྱིར། ཞེས་པ། དེས་གྲུབ་དེ་ནི་ལེགས་པར་གྲུབ། ། དེ་ཚེ་བསྟན་བཅོས་ལྟོས་མ་ཡིན། ། ཞེས་སོ། ། གལ་ཏེ་ཁོ་ན་རེ་རྒོལ་བ་བྱེ་བྲག་པས། སྒྲ་རྟག་སྟོན་གྱི་བསྟན་བཅོས་ཚད་མར་ཁས་བླངས་ནས། ཕྱིར་རྒོལ་ལ་སྒྲ་ཆོས་ཅན་མི་རྟག་སྟེ་བྱས་པའི་ཕྱིར་ཞེས་བཀོད་པའི་ཚེ། རྒོལ་ཕྱི་རྒོལ་གཉིས་པོ་དེས་སྒྲའི་སྟེང་དུ་རྟག་མི་རྟག་རྩོད་པ་བྱེད་པའི་རྩོད་པ་དེ་དོར་བར་འགྱུར་བར་ཐལ། རྒོལ་བ་དེས་རང་གི་ཁས་བླངས་པའི་ཁས་བླངས་ལས་ཉམས་པའི་ཕྱིར་ཞེ་ན།
ཤེས་བྱ་ཆོས་ཅན། རྒོལ་བ་དེ་གཉིས་རྩོད་པ་དེའི་ཚེ། སྔར་རྒོལ་བྱེ་བྲག་པས་རྩོད་པ་དེ་དོར་བ་མིན་ཏེ། དེའི་ཚེ་སྒྲ་རྟག་སྟོན་གྱི་བསྟན་བཅོས་དེ་སྒྲ་རྟག་པའམ་མི་རྟག་པའི་སྒྲུབ་བྱེད་དུ་ཁས་བླངས་པ་མེད་པའི་ཕྱིར། ཞེས་པ་ལ། དེ་ཚེ་རྩོད་དོར་འགྱུར་ཞེ་ན། ། དེ་ཚེ་ཁས་བླངས་མེད་ཕྱིར་མིན། ། ཞེས་སོ། ། གལ་ཏེ་ཁོ་ན་རེ། རྒོལ་བ་བྱེ་བྲག་པ་དེས་སྒྲ་རྟག་སྟོན་གྱི་བསྟན་བཅོས་དེ་སྒྲུབ་བྱེད་ཚད་མར་ཁས་བླངས་ཏེ།
དེས་དེ་ལུང་ཚད་མར་ཁས་བླངས་པ་གང་ཞིག དེ་གཉིས་སྒྲ་རྟག་སྟོན་གྱི་ལུང་དོན་ལ་དཔྱད་པ་བྱེད་པའི་སྐབས་ཡིན་པའི་ཕྱིར་ཞེས་ཟེར་ན། རྒོལ་བ་བྱེ་བྲག་པ་དེས། རྩོད་པ་བྱེད་པའི་ཚེ། སྤྱིར་སྒྲ་རྟག་སྟོན་གྱི་བསྟན་བཅོས་ལུང་ཚད་མར་ཁས་བླངས་པ་ཙམ་ཡོད་དུ་ཆུག་ནའང་། སྒྲ་རྟག་སྟོན་གྱི་བསྟན་བཅོས་ཀྱི་ལུང་དོན་སྒྲའི་སྟེང་དུ་རྟག་མི་རྟག་རྩོད་པ་བྱེད་པ་འདི་ནི་ཆོས་ཅན། ཁྱོད་སྒྲ་རྟག་སྟོན་གྱི་བསྟན་བཅོས་སྒྲ་རྟག་པའམ་མི་རྟག་པར་སྒྲུབ་པའི་སྒྲུབ་བྱེད་ཀྱི་ཡན་ལག་སྟེ་སྒྲུབ་བྱེད་ཚད་མར་ཁས་ལེན་པའི་དུས་དངོས་མ་ཡིན་ཏེ། དེ་སྒྲུབ་བྱེད་ཚད་མར་ཁས་ལེན་པ་རིགས་མི་རིགས་བརྟགས་པའི་ཐབས་སམ་ཡན་ལག་ཡིན་པའི་ཕྱིར་ཏེ། ལུང་དོན་ལ་དཔྱད་ནས་ལུང་སྒྲུབ་བྱེད་ཚད་མར་ཁས་ལེན་པ་མཁས་པའི་ལུགས་དང་། ལུང་ཁས་བླངས་ནས་ལུང་དོན་ལ་དཔྱོད་པ་བླུན་པོའི་ལུགས་ཡིན་པའི་ཕྱིར་ཞེས་པ་ལ།
འདི་ནི་ཁས་ལེན་ཐབས་ཡིན་ཏེ། དེ་ཚེ་ཡོད་ཀྱང་ཡན་ལག་མིན། ། ཞེས་སོ། ། འདིར་མཁས་པ་ཤཱཀྱ་མཆོག་ལྡན་ན་རེ། ཕྱོགས་སྔ་མ་འདི་ནི་བོད་ཕྱི་མས་ཁས་བླངས་ཏེ། བསྟན་བཅོས་རྣམ་འགྲེལ་ལུང་ཚད་མར་ཁས་ལེན་བཞིན་དུ་སྒྲ་རྟག་པར་དམ་བཅས་པ་ལ་རྣམ་འགྲེལ་དང་འགལ་ཞེས་ཟེར་བས་སོ། ། འོ་ན་ཅི་ཞེ་ན་དེ་ལ་ནི་དངོས་པོ་སྟོབས་ཞུགས་དང་འགལ་བ་བརྗོད་དགོས་པའོ་ཞེས་བཤད་པ་ནི་ལེགས་པར་སེམས་ཏེ། སྒྲ་མི་རྟག་དེ། གཞལ་བྱའི་གནས་གཉིས་པ་ཡིན་པས། རང་ཕྱོགས་ལུང་གིས་སྒྲུབ་མི་ནུས་ཤིང་།
ལོག་ཕྱོགས་ལ་ལུང་གིས་གནོད་མི་ནུས་པའི་ཕྱིར་རོ། ། འོ་ན་རང་རེའི་པཎ་ཆེན་ཐམས་ཅད་མཁྱེན་པས། ལུང་ལྟར་སྣང་ཐམས་ཅད་རང་འགལ་གྱི་དམ་བཅའི་ཞེན་དོན་ལ་གེགས་བྱེད་དང་། ལུང་རྣམ་དག་ཐམས་ཅད་རང་འགལ་གྱི་དམ་བཅའི་ཞེན་དོན་ལ་གནོད་བྱེད་ཡིན་ནོ་ཞེས་བཤད་པ་མིན་ནམ་སྙམ་ན། སྐྱོན་མེད་དེ། པཎ་ཆེན་ཐམས་ཅད་མཁྱེན་པའི་གྲུབ་མཐའི་འཇོག་མཚམས་འདི་ལ། བློ་གསར་བུ་སྐྱོང་བདེ་བའི་འཇོག་མཚམས་གཅིག་དང་། བློ་རབ་ཏུ་གྱུར་བས་གཞུང་གི་བབ་འགྲོས་སྐྱོང་བའི་འཇོག་མཚམས་གཉིས་ཡོད་པ་གནད་དུ་གཅེས་པ་ཡིན་པའི་ཕྱིར་རོ། ། གཉིས་པ་ལུང་ལ་ལྟོས་པའི་བསྒྲུབ་བྱ་གཏན་ལ་ཕབ་པ་ལ། འོ་ན།
རྗེས་དཔག་རང་གི་སྤྱོད་ཡུལ་ལ། ། ལུང་ལ་ལྟོས་པ་མེད་པར་བཤད། ། ཅེས་སོགས་གོང་དུ་བཤད་པ་ལྟར་ན། གཞལ་བྱའི་གནས་དང་པོ་གཉིས་ལ་ལུང་གནོད་གྲུབ་ཏུ་མི་འཇུག་པར་ཤེས་ཟིན་མོད། སྤྱིར་ལུང་གནོད་གྲུབ་དུ་འཇུག་པའི་དུས་དང་ཡུལ་གཅིག་ཡོད་དམ་མེད། ཡོད་ན་ཇི་ལྟ་བུ་སྙམ་ན། བཤད་པར་བྱ་ཡི་ཉོན་ཅིག བསྟན་བཅོས་ཏེ་ལུང་རྣམ་དག་ཆོས་ཅན། ཁྱོད་སྒྲུབ་བྱེད་ཚད་མར་ཁས་ལེན་པའི་དུས་ཡོད་དེ། ཁྱོད་ཁྱོད་རང་གི་སྒྲུབ་དགོས་པའི་བསྒྲུབ་བྱ་དེ།
གོང་དུ་བཤད་པ་དེ་ལྟར་ཡུལ་མངོན་ལྐོག་གཉིས་པོ་དེ་ལ་དཔྱོད་བྱེད་ཀྱི་ཚད་མས་ཡོངས་སུ་བརྟགས་ནས་དཔྱད་པ་དང་པོ་གཉིས་ཀྱིས་དག་པའི་དུས་དེ་ནི། ཁྱོད་རང་གི་བསྒྲུབ་བྱ་ལ་སྒྲུབ་བྱེད་ཚད་མར་ཡོངས་སུ་འཛིན་པར་འདོད་པ་སྟེ་སྐབས་སུ་བབ་པའི་དུས་ཡིན་པའི་ཕྱིར། དེས་ན་བསྟན་བཅོས་ཏེ་ལུང་རྣམ་དག་ཆོས་ཅན། ཁྱོད་གནོད་སྒྲུབ་དུ་འཇུག་པའི་ཡུལ་ཡང་ཡོད་དེ། དཔྱད་པ་དང་པོ་གཉིས་ཀྱིས་དག་ཟིན་པ་དེའི་ཚེ་བསྒྲུབ་བྱ་ཤིན་ལྐོག་དེ་ཁྱོད་ཀྱིས་སྒྲུབ་ནུས་ཤིང་། དེའི་ལོག་ཕྱོགས་ལ་ཁྱོད་ཀྱིས་ནི་གནོད་པར་འགྱུར་བ་ཡིན་པའི་ཕྱིར་ཞེས་འཆད་པ། དེ་ལྟར་ཡུལ་གཉིས་རྣམ་དག་ན། ། དེ་ནི་བསྟན་བཅོས་ཡོངས་འཛིན་པར། ། འདོད་པའི་དུས་ཡིན་དེ་ཡི་ཚེ། ། བསྟན་བཅོས་ཀྱིས་ནི་གནོད་པར་འགྱུར། །
ཞེས་སོ། ། དེས་ན་ཤིན་ལྐོག་ལ་དཔྱོད་པའི་ཚེ་ལུང་རྣམ་དག་དེ་དང་འགལ་བར་སེམས་པ་ཁས་བླང་དུ་མི་རུང་སྟེ། ལུང་རྣམ་དག་དེས་གྲུབ་པའི་དོན་བསྒྲུབ་བྱ་དེ་ལ་ལུང་གི་གནོད་པ་བསྲུང་དགོས་པའི་ཕྱིར་རོ་ཞེས་འཆད་པ་ལ། དེས་གྲུབ་དོན་ལ་དེ་དང་ནི། ། འགལ་བར་སེམས་པ་མི་རུང་ཕྱིར། ། ཞེས་སོགས་སོ། དེའི་སྙིང་པོ་བསྡུས་ན། གཞལ་བྱའི་གནས་གསུམ་དང་། དེ་འཇལ་བྱེད་ཀྱི་ཚད་མ་གསུམ་ཡོད་པ་ལས། གཞལ་བྱའི་གནས་དང་པོ་གཉིས་ལ་ལུང་རྣམ་དག་སྒྲུབ་བྱེད་དུ་མི་འཇུག་སྟེ།
གཞལ་བྱའི་གནས་དང་པོ་གཉིས་ལ་རང་རང་འཇལ་བྱེད་ཀྱི་ཚད་མས་བརྟགས་ཏེ་བྱ་བ་བྱས་ཟིན་ན་ཚད་མ་དེ་གཉིས་ཀྱིས་ཆོག་པའི་ཕྱིར་དང་། དཔྱད་པ་དེ་གཉིས་ཀྱིས་ཀྱང་བློ་ཁ་མ་ཚིམ་པར་གཞལ་བྱའི་གནས་གསུམ་པར་ནི་དཔྱད་པ་འཕོ་བ་ན། བསྟན་བཅོས་ཏེ་ལུང་རྣམ་དག་སྒྲུབ་བྱེད་དུ་ཁས་ལེན་པ་ནི་རིགས་པ་དང་ལྡན་པ་ཡིན་པའི་ཕྱིར་ཞེས་འཆད་པ་ལ། གནས་གསུམ་པར་ནི་འཕོ་བ་ན། བསྟན་བཅོས་ལེན་པ་རིགས་ལྡན་ཡིན། ། ཞེས་སོ། ། འོ་ན་ཤིན་ལྐོག་ལ་ལུང་སྒྲུབ་བྱེད་དུ་ཁས་ལེན་ཚུལ་ཇི་ལྟར་བྱེད་སྙམ་ན། གཞལ་བྱའི་གནས་དེས་གསུམ་པ་ཤིན་ལྐོག་ལ་སྤྱོད་པ་དེར་ཡང་ལུང་རྣམ་དག་ཆོས་ཅན། ཁྱོད་ཀྱི་ཤེས་འདོད་ཆོས་ཅན་དེའི་སྟེང་དུ་བསྒྲུབ་བྱའི་ཆོས་དངོས་སམ། སྒྲུབ་ཆོས་དེ་དང་མེད་ན་མི་འབྱུང་བའི་འབྲེལ་ཡུལ་ལ་གནོད་པ་ཉིད་ཡིན་ན།
ཁྱོད་དེ་སྒྲུབ་ཀྱི་རྟགས་ཡིན་པ་སྤང་བར་བྱ་བ་ཡིན་གྱི། འབྲེལ་མེད་ཀྱི་ཆོས་གཞན་ལ་གནོད་ཀྱང་རྟགས་འགལ་བར་འགྱུར་བ་མ་ཡིན་ཏེ། དེ་ལྟར་ཡིན་ན་འགལ་རྟགས་ཐུག་མེད་དུ་འགྱུར་བའི་ཕྱིར་ཞེས་འཆད་པ་ལ། དེར་ཡང་བསྒྲུབ་བྱའི་ཆོས་དང་ནི། མེད་ན་མི་འབྱུང་མ་གནོད་ཉིད། ། སྤང་བར་བྱ་ཡི་གཞན་མིན་ཏེ། ཐུག་པ་མེད་པར་ཐལ་ཕྱིར་རོ། ། ཞེས་སོ། ། དེས་ན་གཞུང་འདི་དག་ལ་མཁས་པ་སྔ་ཕྱི་དག་གིས་དཔྱིས་ཕྱིན་པའི་བཤད་པ་མི་སྣང་སྟེ། མཁས་གྲུབ་རྗེས།
དེ་ལྟར་ཡུལ་གཉིས་དཔྱད་པས་རྣམ་པར་དག་ན། དཔྱད་པ་གསུམ་གྱིས་དག་པ་དེ་ནི་བསྟན་བཅོས་ཚད་མ་དང་ཡོངས་སུ་འཛིན་པའི་དུས་ཡིན་པས། དེའི་ཚེ་དེ་འདྲའི་བསྟན་བཅོས་ཀྱིས་ནི་རང་སྐལ་གྱི་དམ་བཅའ་ལྟར་སྣང་གི་དོན་ལ་གནོད་པར་འགྱུར་ཞེས་བཤད་པ་ནི་མཁས་པའི་རྣམ་འགྱུར་མ་ཡིན་ཏེ། གཞུང་རྩ་བར། དེ་ལྟར་ཡུལ་གཉིས་རྣམ་དག་ན་ཞེས་བྱུང་གི་དེ་ལྟར་ཡུལ་གསུམ་རྣམ་དག་ན་ཞེས་མི་འབྱུང་བའི་ཕྱིར། ཡང་། གོ་རམ་མཁས་པ་ཆེན་པོས། དེ་ལྟར་མངོན་སུམ་དང་། དངོས་སྟོབས་རྗེས་དཔག་གི་ཡུལ་མངོན་འགྱུར་དང་གཉིས་དཔྱད་པས་རྣམ་པར་དག་པ་ན། གནས་གསུམ་པ་དཔྱོད་པའི་དུས་དེ་ནི་ཆོས་ཅན།
ཞེས་དང་། གཞལ་བྱའི་གནས་དང་པོ་གཉིས་ཚད་མ་གཉིས་ཀྱིས་གྲུབ་ནས་གནས་གསུམ་པར་ནི་འཕོ་ན་ཆོས་ཅན་ཞེས་དང་། མཁས་པ་ཤཱཀྱ་མཆོག་ལྡན་པས། དེ་ལྟར་ཡུལ་མངོན་ལྐོག་གཉིས་ལ་བསྟན་བཅོས་དེ་ནས་བཤད་པའི་དཔྱད་པ་རྣམ་པར་དག་ན། དེ་འདྲ་དེ་ནི། ཞེས་སོགས་འབྲུ་སྣོན་སྣང་བ་རྣམས་ཀྱང་ལེགས་པར་མི་སེམས་ཏེ། གཞལ་བྱའི་གནས་གསུམ་པ་ལ་དཔྱོད་པའི་ཚེ། གཞལ་བྱའི་གནས་དང་པོ་གཉིས་ལ་དཔྱོད་པའི་ཚད་མ་གཉིས་སྔོན་དུ་འགྲོ་མི་དགོས་པའི་ཕྱིར་དང་། ཤིན་ལྐོག་སྒྲུབ་བྱེད་ཀྱི་ལུང་རྣམ་དག་ཡིན་ན། ཁོ་རང་གི་བསྟན་བྱ་གཞལ་བྱའི་གནས་གསུམ་ཆར་ཚང་བ་ཞིག་ཀྱང་མི་དགོས་པའི་ཕྱིར་རོ། །
འོ་ན་ཁྱོད་རང་། དེ་ལྟར་ཡུལ་གཉིས་རྣམ་དག་ན། ཞེས་སོགས་ཇི་ལྟར་འཆད་སྙམ་ན། གོང་དུ་འབྲུ་བཤད་ཀྱིས་ཀྱང་རྟོགས་པར་ནུས་མོད་ཀྱི། ད་དུང་ཅུང་ཟད་གསལ་བར་བཤད་ན། གཞལ་བྱའི་གནས་གསུམ་པ་ཤིན་ལྐོག་གི་སྒྲུབ་བྱེད་དམ་ལུང་གི་སྒྲུབ་པ་ལ་བསྒྲུབ་བྱ་དེ་འཇལ་བྱེད་ཀྱི་དཔྱད་པ་གཉིས་སྔོན་དུ་འགྲོ་དགོས་ཞེས་པའམ། དེ་སྟོན་བྱེད་ཀྱི་ལུང་དེའི་བསྟན་བྱ་ལ་གཞལ་བྱའི་གནས་དང་པོ་གཉིས་ཀྱང་ཚང་བ་ཞིག་དགོས་ཞེས་པ་གང་ཡང་མ་ཡིན་གྱི། ཤིན་ལྐོག་གི་བསྒྲུབ་བྱ་དེ་སྒྲུབ་པ་ལ། ཚད་མ་དང་པོ་གཉིས་པོ་དེའི་དཔྱད་པ་སྔོན་དུ་འགྲོ་དགོས་ཞེས་པའི་དོན་ཡིན་ཏེ། ཤིན་ལྐོག་གི་བསྒྲུབ་བྱ་དེ་དཔྱད་པ་དང་པོ་གཉིས་ཀྱིས་དག་པ་ཞིག་དགོས་པའི་ཕྱིར་རོ། །
དེ་ཡང་སྦྱིན་པ་སྤྱད་པ་ལས་ལོངས་སྤྱོད་འབྱུང་བ་ལྟ་བུ་སྟེ། དཔྱད་པ་དང་པོ་དེས་དག་པ་ཡིན་ཏེ། དེ་ཚུར་མཐོང་མངོན་སུམ་གྱིས་གྲུབ་མ་གྲུབ་དཔྱད་པ་ན། དེས་སྒྲུབ་ཀྱང་མ་ནུས་ལ་གནོད་པར་ཡང་མ་ནུས་པའི་ཕྱིར་རོ། ། དེ་དཔྱད་པ་གཉིས་པ་དེས་ཀྱང་དག་པ་ཡིན་ཏེ། དེ་དངོས་སྟོབས་ཀྱི་རིགས་པས་གྲུབ་མ་གྲུབ་དཔྱད་པ་ན། དེས་གནོད་སྒྲུབ་གང་ཡང་མ་ནུས་པའི་ཕྱིར་ཏེ། དཔྱད་པ་དང་པོ་གཉིས་ཀྱིས་བརྟག་པའི་ཚེ། དེ་གཉིས་གང་རུང་གིས་གྲུབ་ན་ནི། ལུང་ལ་བརྟེན་ནས་སྒྲུབ་མི་དགོས་ཏེ།
གོང་དུ་གྲུབ་ཟིན་པའི་ཕྱིར་རོ། ། དེ་གཉིས་གང་རུང་གི་གནོད་ན་ནི་ལུང་གིས་སྒྲུབ་མི་ནུས་ཏེ། དཔྱད་པ་དང་པོ་གཉིས་པོ་དེས་མ་དག་པར་སོང་བའི་ཕྱིར་རོ། ། དེས་ན་གོང་གི་བསྒྲུབ་བྱ་དེ་ནི་རྒྱལ་བའི་བཀའ་ཚད་མ་ལ་བརྟེན་ནས་བསྒྲུབ་དགོས་ཏེ། དཔྱད་པ་དང་པོ་གཉིས་ཀྱིས་གནོད་སྒྲུབ་གང་ཡང་མ་ནུས་པའི་གཞལ་བྱའི་གནས་གསུམ་པ་ཡིན་པའི་ཕྱིར། དེས་ན། དེ་ལྟར་ཡུལ་གཉིས་རྣམ་དག་ན། ། ཞེས་བཤད་ནས། ཡུལ་གསུམ་རྣམ་དག་ན་ཞེས་མི་གསུང་པའི་གནད་ཀྱང་འདི་ཉིད་ཡིན་ཏེ། གཞལ་བྱའི་གནས་གསུམ་པ་དེ་ལ་དཔྱད་པ་དང་པོ་གཉིས་ཀྱི་གནོད་སྒྲུབ་གང་ཡང་མི་ནུས་ཀྱང་།
དཔྱད་པ་གསུམ་པ་དེས་སྒྲུབ་ནུས་པ་ཞིག་དགོས་པའི་ཕྱིར་རོ། ། འོན་ཀྱང་བོད་བགྲེས་པོ་རྣམས་ཀྱིས་ཞལ་ནས། དཔྱད་པ་གསུམ་གྱིས་དག་པའི་ལུང་ཞེས་རླུང་ལྟར་གྲགས་པ་ནི། ཚད་མ་གསུམ་གྱིས་གནོད་པ་མེད་པ་ཙམ་ཞིག་ལ་དཔྱད་པ་གསུམ་གྱིས་དག་ཞེས་བཞག་པར་སྣང་མོད། དོན་ལ་མ་ཞུགས་ཏེ། དེ་ལྟར་ཡུལ་གཉིས་རྣམ་དག་ན། ཞེས་པའི་ཚིག་གིས་ནུས་པ་ལས་ཤེས་པའི་ཕྱིར་རོ། ། འོ་ན་རྣམ་འགྲེལ་ལས། མཐོང་དང་མ་མཐོང་བ་དག་ལ། ། རིགས་པས་གྲུབ་དང་རང་ཚིག་གིས། །
གནོད་བྱེད་བསྟན་བཅོས་གང་ཡིན་ཏེ། ། ཞེས་སོགས་དང་། རིགས་གཏེར་ལས། གཞལ་བྱ་གཉིས་ཕྱིར་ཚད་མ་གཉིས། ། བསྐལ་བའི་དོན་ལ་རང་ཚིག་གིས། ། མི་གནོད་གསུང་རབ་ངེད་ཀྱི་ལུང་། ། ཞེས་སོགས་རྣམས་ཀྱིས། དཔྱད་གསུམ་གྱིས་དག་པའི་ཚད་མ་ངོས་བཟུང་བ་མ་ཡིན་ནམ་སྙམ་ན། ཁྱེད་ལ་འཁྲུལ་གཞི་ཐམས་ཅད་དེས་བྱས་པར་སྣང་མོད། དེ་ནི་དེ་ལྟར་མ་ཡིན་ཏེ།
གཞུང་དེས་ནི། ལུང་རྣམ་དག་དུ་འགྱུར་བ་ལ་རང་གི་བསྟན་བྱ་དེའི་ནང་ཚན་ལ་མངོན་འགྱུར་ཡོད་ན། མངོན་སུམ་གྱིས་མི་གནོད་པ་དང་། ཅུང་ཟད་ལྐོག་གྱུར་ཡོད་ན་རྗེས་དཔག་གིས་མི་གནོད་པ་དང་། ཤིན་ལྐོག་སྟོན་པའི་ཚེ་རང་ཚིག་སོགས་ཀྱིས་མི་གནོད་པ་ཞིག་དགོས་ཞེས་བསྟན་པའམ། སྙིང་པོ་དྲིལ་ན། ལུང་རྣམ་དག་ལ་རང་གི་བསྟན་བྱ་དེ་ལ་གཞལ་བྱ་གསུམ་ལ་དཔྱོད་བྱེད་ཀྱི་ཚད་མ་གསུམ་གྱིས་གནོད་པ་མེད་པ་ཞིག་དགོས་ཞེས་བསྟན་པ་ཙམ་ཡིན་པའི་ཕྱིར། དེ་ལྟ་མ་ཡིན་པར་ཚིག་ཟིན་ལྟར་ན། ལུང་རྣམ་དག་ཏུ་འགྱུར་བ་ལ་རང་གི་བསྟན་བྱ་གཞལ་བྱའི་གནས་གསུམ་ཆར་ཡོད་པ་ཅིག་དགོས་ཞེས་ཁས་ལེན་དགོས་པའི་ཕྱིར་རོ། ། དེ་ལྟར་ཁོ་བོས་ལེགས་པར་བཤད་པ་འདི་དག་ལ་སྣོད་ལྡན་དག་གིས་ཤིན་ཏུ་སྒྲིམ་པར་རིགས་ཏེ།
ཅུང་ཟད་དཔྱོད་པ་དང་ལྡན་ཡང་གཟུ་བོར་མི་གནས་པ་དག་གིས་བརྐུས་ནས་རང་ཉིད་ངོམ་པ་མཐོང་བའི་ཕྱིར་རོ། ། དེ་ལྟར་ན་ཁོའི་ཕྱོགས་སྔའི་གཞུང་དེ་ལ་ཟུར་བཞི་ཡོད་པ་ལས། དེ་གཅིག་ལ་རབ་ཏུ་གནོད་ན་གཏན་ཚིགས་སྐྱོན་དུ་འགྱུར་ཞེས་པ་དེ་ནི། དྲི་སའི་ཡོན་ཏན་བཟློག་པའི་ཕྱིར་ཞེས་སོགས་ཀྱིས་བཀག་ཟིན་ལ། དམ་བཅའ་བ་དག་སྐྱོན་འགྱུར་ན། ། ཞེས་པ་འདི་ནི། མེད་ན་མི་འབྱུང་ཞེས་སོགས་རྐང་པ་གཉིས་ཀྱིས་བཀག་ཟིན་ཞིང་། གལ་ཏེ་བསྟན་བཅོས་ཁས་བླངས་ཕྱིར། ། ཞེས་པའི་ཕྱོགས་སྔ་དེ་ཡང་། རྗེས་དཔག་རང་གི་སྤྱོད་ཚུལ་ལ། །
ཞེས་སོགས་ཀྱིས་བཀག་ཟིན་ནས། ཐམས་ཅད་གཟུང་བས། ཞེས་པའི་ཕྱོགས་སྔ་འགོག་པ་ནི། ལུང་དོན་སྐབས་ཀྱི་བསྒྲུབ་བྱར་ཧ་ཅང་ཐལ་ཞེས་པ་སྟེ། འདི་ལ་གཉིས། དམ་བཅས་ཚིག་གི་སྒོ་ནས་དགག སྒྲུབ་བྱེད་ཧ་ཅང་ཐལ་བས་དགག་པའོ། ། དང་པོ་ནི། གཞལ་བྱའི་གནས་གསུམ་ལ་སྤྱོད་པ་ཀུན་ལ་བསྟན་བཅོས་དག་སྒྲུབ་བྱེད་ཚད་མར་གཟུང་དགོས་སོ་ཞེས་བྱ་བའི་ལུགས་འདི་ཆོས་ཅན། ཁྱོད་གང་ཟག་བླུན་པོ་གང་གིས་བྱས་ཏེ།
བྱས་པ་དེ་མི་འཐད་པར་ཐལ། མི་འཐད་པའི་རྒྱུ་མཚན་དེ་ལྟར་ཡིན་པ་དེ་ནི། གྲུབ་མཐའ་མེད་པ་སྟེ། གྲུབ་མཐའ་ལ་མ་ཞུགས་པའི་སྐྱེ་བོ་བླུན་པོ་རྣམས་ཀྱིས་ཀྱང་དུ་བའི་རྟགས་ལས་དུ་ལྡན་ལ་ལ་མེ་ནི་རྟོགས་པར་མི་འགྱུར་བའི་སྐྱོན་ཡོད་པའི་ཕྱིར་དང་། དེར་མ་ཟད་སྐྱེ་བོ་རྣམས་ནི་དང་པོ་སྐྱེས་ཙམ་ཉིད་ནས། ལུང་དང་འབྲེལ་མེད་རེང་པོར་སྐྱེས་པར་གྱུར་ཞིང་། སྐྱེ་བོ་ཕལ་ཆེར་ནི་ལུང་ཁས་བླངས་པ་ལ་ཡོན་ཏན་དང་། ཁས་མ་བླངས་པ་ལ་ཉེས་པ་མ་མཐོང་བ་ལ་སྟེ་མ་མཐོང་བ་ཡིན་པའི་ཕྱིར། ཞེས་འཆད་པ། སྤྱོད་པ་ཀུན་ལ་བསྟན་བཅོས་དག །
གཟུང་ཞེས་ལུགས་འདི་གང་གིས་བྱས། ། ད་ནི་སྒྲུབ་མཐའ་མེད་རྣམས་ཀྱིས། ། དུ་བས་མེ་ནི་རྟོགས་མི་འགྱུར། ། སྐྱེ་བོ་རེང་པོར་སྐྱེས་འགྱུར་ཞིང་། ། ཡོན་ཏན་ཉེས་པ་མ་མཐོང་ལ། ། ཞེས་སོ། ། དེས་ན་གྲངས་ཅན་ཁྱོད་ཀྱི་གྲུབ་མཐའ་འདི་ནི་ཆོས་ཅན། ཁྱོད་མི་ཟད་པའི་གདོན་དང་འདྲ་བ་ཡིན་ཏེ། མི་འདོད་བཞིན་དུ་རྗེས་སུ་འབྲང་བ་གྲུབ་མཐའ་ངན་པ་ཡིན་པའི་ཕྱིར་རོ། ། དེ་ལྟ་བུའི་གདོན་འདི་ནི་ཆོས་ཅན།
ཀྱེ་མ་གྲངས་ཅན་ཁྱོད་ལ་ཕྱིས་སྐྱེ་བོ་སུ་ཞིག་གིས་བསྒོས་པ་ཡིན་ཞེས་བརྟགས་པར་རིགས་ཏེ། རྗེས་འབྲང་གི་གདོན་གང་ཞིག་ལྷན་སྐྱེས་ཉིད་དུ་མེད་པའི་ཕྱིར་རོ་ཞེས། བཅས་ཚིག་གིས་སྒོ་ནས་སྨད་པའི་གནས་སུ་བསྟན་པ་དེ་འཆད་པ་ལ། གྲུབ་མཐའ་མི་ཟད་གདོན་འདི་ནི། ། ཀྱེ་མ་སུ་ཡི་བསྒོས་པ་ཡིན། ། ཞེས་སོ། ། གཉིས་པ་སྒྲུབ་བྱེད་ཧ་ཅང་ཐལ་བས་དགག་པ་ལ། ཕྱོགས་བརྗོད་ཧ་ཅང་ཐལ་བའི་རིགས་པ་དངོས། ཉེས་སྤོང་ལན་རྣམས་རིམ་པས་དགག་པའོ། ། དང་པོ་ནི།
གལ་ཏེ་གྲངས་ཅན་ན་རེ། རྒོལ་བ་བྱེ་བྲག་པས་གཟེགས་ཟན་གྱི་བསྟན་བཅོས་ཁས་བླངས་ནས། སྒྲ་ཆོས་ཅན་མི་རྟག་སྟེ། བྱས་པའི་ཕྱིར་ཞེས་པའི་རིགས་པ་བཀོད་པའི་ཚེ། བསྟན་བཅོས་དེ་ནས་སྒྲའི་ཁྱད་ཆོས་སུ་བཤད་པའི་ལུང་དོན་ཀུན་སྦྱོར་བ་དེ་སྐོར་གྱི་བསྒྲུབ་བྱར་ཁས་ལེན་དགོས་ཏེ། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པ་གཅིག་ཉིད་ལ་མཚོན་ན། བྱས་པ་ཡིན་ན། བསྟན་བཅོས་དེ་ནས་སྒྲའི་ཁྱད་ཆོས་སུ་བཤད་པའི་སྒྲུབ་ཆོས་ཀུན་ཡིན་པས་ཁྱབ། དཔེར་ན་མི་རྟག་པ་བཞིན་སྒྲ་ཡང་བྱས་སོ་ཞེས་མཐུན་དཔེ་ལ་དེ་སྐོར་གྱི་ཁྱབ་པ་བསྟན་པ་དེ་སྒྲུབ་བྱེད་ཡང་དག་ཏུ་འགྱུར་བའི་ཕྱིར་ཞེས་པ་ལ། གལ་ཏེ་དཔེ་ལ་བསྟན་བཅོས་ཀུན། །
སྒྲུབ་པར་བྱེད་པ་གཅིག་ཉིད་ལ། ། བསྟན་པ་སྒྲུབ་བྱེད་འགྱུར་ཞེ་ན། ། ཞེས་སོ། ། དེས་ན་འདིའི་ཕྱོགས་སྔའི་བསམ་པ་ཁོང་དུ་ཆུད་དགོས་ཏེ། དེ་མ་ཆུད་པར་རིགས་པ་འཕངས་ཀྱང་། ལྟར་སྣང་བཅས་སོ་བཀོད་པ་དང་། ། ཞེས་སོགས་ལུང་དེས་ཟིན་པར་སྣང་བའི་ཕྱིར་རོ། ། དེས་ན་ཕྱོགས་སྔ་སྨྲ་བ་པོ་གྲངས་ཅན་དེ་ནི་སྤྱིར་ལུང་དོན་ཡིན་ན། སྦྱོར་བ་སྐོར་གཅིག་གི་བསྒྲུབ་བྱ་ཡིན་པས་ཁྱབ་ཅེས་དང་། བྱེ་བྲག་ཏུ་གཟེགས་ཟན་བསྟན་བཅོས་ཀྱི་ལུང་དོན་ཡིན་ན།
སྦྱོར་བ་སྐོར་གཅིག་གི་བསྒྲུབ་བྱ་ཡིན་པས་ཁྱབ་ཅེས་ཁས་བླངས་པ་མ་ཡིན་གྱི། བྱེ་བྲག་པས་གཟེགས་ཟན་གྱི་བསྟན་བཅོས་ཁས་བླངས་ནས། སྒྲ་མི་རྟག་པ་སྒྲུབ་པ་ལ་བྱས་པ་བཀོད་པའི་ཚེ། བསྟན་བཅོས་དེ་ལས། སྒྲའི་ཁྱད་ཆོས་སུ་བཤད་པའི་ལུང་དོན་ཀུན། དེ་སྐོར་གྱི་བསྒྲུབ་བྱར་བྱེད་དགོས་ཞེས་པའི་དོན་དུ་སྣང་བའི་ཕྱིར་རོ། ། གཉིས་པ་ཧ་ཅང་ཐལ་བའི་རིགས་པ་དངོས་ནི། ཤེས་བྱ་ཆོས་ཅན། དེ་སྐད་སྨྲ་བའི་གྲུབ་མཐའ་དེ་ནི་འཇིག་རྟེན་ལས་འདས་པ་སྟེ། ཕྱི་ནང་གི་གྲུབ་མཐའ་གཉིས་ཆར་ལས་ཧ་ཅང་འགལ་བའི་ལུགས་ཡིན་ཏེ།
བྱེ་བྲག་པས་སྒྲ་ཆོས་ཅན་མི་རྟག་སྟེ་བྱས་པའི་ཕྱིར་ཞེས་བཀོད་པའི་ཚེ་ན། བྱས་པ་ཡིན་ན་མི་རྟག་པ་ཡིན་པས་ཁྱབ་པ་དང་། བྱས་པ་ཡིན་ན་རྟག་པ་ཡིན་པས་ཁྱབ་པ་གཉིས་ཆར་ཁས་ལེན་དགོས་པའི་ཕྱིར། ཕྱི་མ་གྲུབ་སྟེ། བྱས་པ་ཡིན་ན་གཟེགས་ཟན་གྱི་བསྟན་བཅོས་ལས། སྒྲའི་ཁྱད་ཆོས་སུ་བཤད་པའི་བསྒྲུབ་ཆོས་དེ་ཡིན་པས་ཁྱབ་པ་ཁས་བླངས་པ་གང་ཞིག རྟག་པ་ནམ་ཡོན་དེ་སྒྲའི་ཁྱད་ཆོས་སུ་བསྟན་བཅོས་དེ་ལས་བཤད་པའི་ཕྱིར་རོ། ། རྟགས་རྣམས་དངོས་ཞེས་འཆད་པ་ལ། འདི་ནི་འཇིག་རྟེན་འདས་ལུགས་ཡིན། ། ཞེས་སོགས་རིགས་པ་གཅིག་གོ །
ཡང་བྱས་པ་ཆོས་ཅན། ཁྱོད་ཀྱིས་སྒྲའི་སྟེང་དུ་རྟག་པ་མ་གྲུབ་པ་སྟེ་བསྒྲུབ་མ་ནུས་པས། སྒྲའི་སྟེང་གི་མི་རྟག་པ་མ་གྲུབ་པ་སྟེ་སྒྲུབ་མ་ནུས་པར་ནི་ཇི་ལྟར་འགྱུར་ཏེ་མི་འགྱུར་བར་ཐལ། རྟག་པ་དེ་སྒྲའི་སྟེང་དུ་མི་རྟག་པ་དང་འབྲེལ་མེད་ཀྱི་ཆོས་ཡིན་པའི་ཕྱིར་ཞེས་འཆད་པ་ལ། འབྲེལ་མེད་ཆོས་ནི་མེད་གྲུབ་པས། ། མ་གྲུབ་པར་ནི་ཇི་ལྟར་འགྱུར་ཞེས་སོ། ། རིགས་པ་གཉིས་པའོ། ། ཡང་བྱས་པ་ཆོས་ཅན། ཁྱོད་ཀྱིས་སྒྲའི་སྟེང་དུ་རྟག་པ་ནམ་ཡོན་ལ་གནོད་པས། ཁྱོད་སྒྲ་མི་རྟག་པར་སྒྲུབ་པའི་གཏན་ཚིགས་སྐྱོན་ལྡན་ཇི་ལྟར་ཡིན་ཏེ་མིན་པར་ཐལ།
ཁྱོད་ཀྱི་རྟགས་ལས་སྒྲ་མི་རྟག་པར་སྒྲུབ་པའི་ཚུལ་གསུམ་གྲུབ་པའི་ཕྱིར། ཁྱབ་པ་ཡོད་དེ། ཁྱོད་ཀྱི་རྟགས་ཀྱི་དེ་སྐོར་གྱི་ཚུལ་གསུམ་གྲུབ་པ་ཡིན་ན། ཁྱོད་དེ་སྒྲུབ་ཀྱི་རྟགས་ཡང་དག་ཡིན་པར་བརྗོད་པའི་ཕྱིར་ཞེས་འཆད་པ་ལ། དེ་གྲུབ་ཡིན་ན་དེ་གྲུབ་བརྗོད། ། གཏན་ཚིགས་སྐྱོན་ལྡན་ཇི་ལྟར་ཡིན་ཞེས་པ་འདི་བྱུང་། རིགས་པ་གསུམ་པའོ། ། ཡང་ཤེས་བྱ་ཆོས་ཅན། ། བསྒྲུབ་བྱ་སྒྲུབ་པ་ལ་ལུང་ཚད་མར་ཁས་བླངས་མི་དགོས་ཏེ། རྟགས་ལ་ཆོས་ཅན་གྱི་ཁྱད་ཆོས་ལུང་དོན་ནི་ཀུན་གྱིས་ཁྱབ་པ་པོར་ཁས་བླངས་པ་མེད་པ་ཁོ་ནར་ནི།
ཕ་རོལ་གྱི་སྐྱེ་བོས་ཚིག་སྨྲ་བའི་རྟགས་ལས་ཕ་རོལ་པོ་སེམས་ལྡན་དང་། དུ་སོགས་ཀྱི་རྟགས་ལས་ལ་ལ་མེ་སོགས་རྗེས་སུ་དཔོག་པར་བྱེད་ནུས་པའི་ཕྱིར། ཇི་ལྟར་སྙམ་ན་བསྟན་བཅོས་རྩོམ་པ་པོ་འགའི་སྨྲ་བའི་ལུང་དོན་ལ་གནོད་པས། རང་བཞིན་དང་རྒྱུ་དག་སྒྲུབ་པར་བྱེད་པའི་དོན། ཁྱབ་བྱ་དང་འབྲས་བུ་རྟགས་ཡིན་པའི་ངོ་བོ་ཉིད་ལས་ལྡོག་པ་མ་ཡིན་ཏེ། དེ་ལྟ་ན་ཡང་རང་རང་གི་བསྒྲུབ་བྱའི་དོན་ལ་མི་འཁྲུལ་བའི་ཚུལ་གསུམ་ཚང་བས་སོ་ཞེས་འཆད་པ་ལ། ཆོས་ཅན་ཆོས་ནི་མ་ལུས་པ། ། དཔེར་བླངས་མེད་པར་ཁོ་ནར་ནི། སྐྱེ་བོས་ཚིག་དང་དུ་སོགས་ལས། ། སེམས་ལྡན་མེ་སོགས་རྗེས་དཔོག་བྱེད། །
མི་འཁྲུལ་བས་ན་རང་བཞིན་དང་། ། རྒྱུ་དག་སྒྲུབ་པར་བྱེད་པའི་དོན། ། འགའི་སྨྲ་བ་ལ་གནོད་པས། ། ངོ་བོ་ཉིད་ལས་ལྡོག་མ་ཡིན། ། ཞེས་སོ། ། གོང་གི་རྟགས་སྒྲུབ་པ་ནི། ལ་ཡི་སྟེང་དུ་མེ་གཞན་དག་སྒྲུབ་པའི་རྟགས་ཀྱི་དུ་བ་དེས་ལ་ལ་མེ་ཡོད་པར་ཇི་ལྟར་རྟོགས་པར་འགྱུར་བ་མ་ཡིན་ཏེ་ཡིན་པར་ཐལ། དུ་བ་དེ་ནི་རྒོལ་བས་འདོད་པའི་བསྒྲུབ་བྱའི་ཆོས་མེའི་དོན་དང་མེད་ན་མི་འབྱུང་བར་རྒོལ་བ་དེས་ཀྱང་རྟོགས་པ་ཡིན་པའི་ཕྱིར་རོ་ཞེས་འཆད་པ་ལ། དེ་ནི་འདོད་པའི་བསྒྲུབ་བྱ་ཡི། ། དོན་དང་མེད་ན་མི་འབྱུང་བར། །
རྟོགས་པ་གཞན་དག་རྟགས་ཀྱི་དཔེ། ། ཅི་ལྟར་རྟོགས་པར་འགྱུར་མ་ཡིན་ཞེས་སོ། ། རིགས་པ་བཞི་པའོ།། །། གསུམ་པ་ཉེས་སྤོང་གི་ལན་རྣམས་རིམ་པས་དགག་པ་ལ་གཉིས། རྒོལ་བ་སྐྱོན་ཅན་ཡིན་པ་དགག ལྟར་སྣང་གཞན་ལ་མཚུངས་པ་སྤངས་བའོ། ། དང་པོ་ནི། གྲངས་ཅན་ན་རེ། རྒོལ་བ་བྱེ་བྲག་པས་དེ་ལྟར་བཀོད་པའི་ཚེ། བྱས་པ་སྒྲ་མི་རྟག་པར་སྒྲུབ་པའི་གཏན་ཚིགས་སྐྱོན་ཅན་མིན་ཡང་།
རྒོལ་བ་བྱེ་བྲག་པ་ཁོ་རང་རྒོལ་བ་སྐྱོན་ཅན་ཡིན་ཏེ། ཁོ་རང་གི་ཁས་བླངས་ལས་ཉམས་པའི་ཕྱིར་རོ་ཞེ་ན། རྒོལ་བ་བྱེ་བྲག་པ་ཆོས་ཅན། ཁྱོད་ཀྱིས་སྒྲ་ཆོས་ཅན། མི་རྟག་སྟེ། བྱས་པའི་ཕྱིར་ཞེས་བཀོད་པ་འདིར་ནི་ཉེས་པ་ཅི་ཞིག་བྱས་ཏེ་མ་བྱས་པར་ཐལ། ཁྱོད་དེ་ལྟར་བརྗོད་པའི་ཉེས་པས་བྱས་པ་དེ་བསྟན་བཅོས་ཀྱི་ལུང་དོན་སྒྲ་རྟག་པ་ལ་གནོད་བྱེད་དུ་སྐྱེས་པ་མ་ཡིན་པའི་ཕྱིར་ཏེ། ཁྱོད་ཀྱིས་བྱས་པ་སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་དུ་བརྗོད་དམ་མ་བརྗོད་ཀྱང་རུང་སྟེ། བྱས་པ་དེ་ནི་སྒྲ་རྟག་པ་དང་འགལ་ན་སྟེ་གནོད་པ་བྱེད་པ་ཁོ་ན་ཡིན་པའི་ཕྱིར་ཞེས་འཆད་པ་ལ། གཏན་ཚིགས་བརྗོད་དམ་མ་བརྗོད་ཀྱང་། །
འགལ་ན་རྒོལ་བ་འདིར་ཅི་བྱས། ། དེས་བརྗོད་ཉེས་པས་བསྟན་བཅོས་ལས། ། གནོད་བྱེད་དུ་ནི་དེ་སྐྱེས་མིན་ཞེས་སོ། ། ཡང་ཁོ་ན་རེ། རྒོལ་བ་བྱེ་བྲག་པ་དེས་དེ་ལྟར་བཀོད་པའི་ཚེ་རྒོལ་བ་སྐྱོན་ཅན་ཡིན་ཏེ། དེས་དེ་ལྟར་བཀོད་པའི་ཚེ་རང་གི་སྔར་ཁས་བླངས་པའི་བསྟན་བཅོས་ཀྱི་དོན་ལ་གནོད་བྱེད་བརྗོད་པར་སོང་བའི་ཕྱིར་ཞེ་ན། རྒོལ་བ་བྱེ་བྲག་པ་ཆོས་ཅན། ཁྱོད་ཀྱིས་སྒྲ་རྟག་སྟོན་གྱི་བསྟན་བཅོས་ཀྱི་ལུང་དོན་ལ་གནོད་བྱེད་བརྗོད་པའི་ཆ་ནས་ཅིས་ན་རྒོལ་བ་སྐྱོན་ཅན་དུ་སོང་བ་ཡིན་ཏེ་མ་ཡིན་པར་ཐལ། ཁྱོད་དེའི་ཆ་ནས་མི་རིགས་པར་བྱེད་པར་སོང་བ་མ་ཡིན་པའི་ཕྱིར་ཏེ། གལ་ཏེ་ཁྱོད་ཀྱིས་དེ་ལྟར་མ་བརྗོད་ན་ཡང་བྱས་པ་དེ་ཅིས་སྒྲ་རྟག་པ་ལ་གནོད་པ་མིན་ནམ་སྟེ་ཡིན་པའི་ཕྱིར་ཞེས་འཆད་པ། །
གནོད་བྱེད་བརྗོད་ཕྱིར་སྐྱོན་ཅེ་ན། ། གལ་ཏེ་མ་བརྗོད་ན་དེས་ཅི། ། གནོད་པ་མིན་ནམ་མི་རིགས་བྱེད། ། མིན་ཏེ་ཅིས་ན་སྐྱོན་ཅན་ཡིན་ཞེས་སོ། ། གཉིས་པ་ནི། ཁོ་ན་རེ། སྒྲ་ཆོས་ཅན། མི་རྟག་སྟེ། མཉན་བྱ་ཡིན་པའི་ཕྱིར་ཞེས་འགོད་མཁན་གྱི་རྒོལ་བ་དེ་ཡང་རྒོལ་བ་སྐྱོན་ཅན་མ་ཡིན་པར་ཐལ། སྒྲ་རྟག་སྟོན་གྱི་བསྟན་བཅོས་ཁས་བླངས་ནས་སྒྲ་ཆོས་ཅན་མི་རྟག་སྟེ་བྱས་པའི་ཕྱིར་ཞེས་འགོད་མཁན་གྱི་རྒོལ་བ་དེ་རྒོལ་བ་སྐྱོན་ཅན་མ་ཡིན་པའི་ཕྱིར་ཞེ་ན།
དེ་གཉིས་མཚུངས་པ་མ་ཡིན་ཏེ། སྒྲ་མི་རྟག་སྒྲུབ་པ་ལ་བྱས་པ་དེ་ནི། སྐབས་འདིར་རང་གི་བསྒྲུབ་བྱ་སྒྲུབ་པའི་རྟགས་ཡང་དག་ཡིན་པའི་ཕྱིར་དང་། སྒྲ་མི་རྟག་པར་སྒྲུབ་ལ་མཉན་བྱ་ལྟ་བུའི་གཏན་ཚིགས་ལྟར་སྣང་གཞན་དག་ལ་རང་གི་འདོད་པ་བསྒྲུབ་བྱ་ཉིད་ནི་སྒྲུབ་པའི་ནུས་པ་མེད་པའི་ཕྱིར། རྒོལ་བ་དེ་བསྒྲུབ་བྱ་སྒྲུབ་པའི་དོན་བྱེད་པའི་མེད་པ་རྟགས་བརྗོད་པས་སྐྱོན་དུ་འགྱུར་བ་ཡིན་ན་སྟེ་ཡིན་པའི་ཕྱིར་རོ་ཞེས་འཆད་པ་ལ། གཏན་ཚིགས་ལྟར་སྣང་གཞན་དག་ལ། ། རང་འདོད་ཉིད་ནི་སྒྲུབ་མེད་ཕྱིར། ། དོན་མེད་བརྗོད་པས་སྐྱོན་འགྱུར་ན། ། བདེ་སྒྲུབ་ཕྱིར་ན་འདིར་མ་ཡིན་ཞེས་སོ། ། གསུམ་པ་རིགས་པ་དེའི་སྙིང་པོ་བསྡུ་བ་ལ།
བཅས་ཚིག་སྨད་པའི་དོན་བསྡུ་བཤད། ། གནོད་བྱེད་རིགས་པའི་དོན་བསྡུ་བཤད། ། ཉེས་སྤོང་ལན་གྱི་དོན་བསྡུ་བཤད་པའོ། ། དང་པོ་ནི། གལ་ཏེ་གཟེགས་ཟན་གྱི་བསྟན་བཅོས་སོགས་ལ་ལར། སྒྲ་རྟག་པ་ནམ་ཡོན་སོགས་རིགས་པ་མ་ཡིན་པ་འགའ་ཞིག་བཤད་པ་ན། རིགས་པ་སྨྲ་བ་གཞན་སྒྲ་མི་རྟག་པར་བཤད་པ་དག་ཀྱང་འགོག་པར་བྱེད་དོ་ཞེས་བྱའི་ལུགས་འདི་ཆོས་ཅན། ཁྱོད་རྒྱལ་རིགས་ངན་པའི་ཁྲིམས་ལུགས་ནང་མཚུངས་པ་ཡིན་ཏེ། མི་རིགས་པའི་ཉེས་པ་གཅིག་གིས་ཉེས་མེད་གཞན་དག་ཀྱང་སུན་འབྱིན་པའི་ལུགས་ལྟར་སྣང་ཡིན་པའི་ཕྱིར་རོ་ཞེས་འཆད་པ། གལ་ཏེ་བསྟན་བཅོས་ལ་ལར་འགའ།
རིགས་མིན་པས་ན་རིགས་སྨྲ་བ། ། གཞན་པ་དག་ཀྱང་འགོག་བྱེད་ཅེས། ། བྱ་བ་རྒྱལ་རིགས་ལུགས་ཡིན་ནོ་ཞེས་སོ། ། འདི་ནི་བྱེ་བྲག་པས་སྒྲ་མི་རྟག་པ་སྒྲུབ་པ་ལ་བྱས་པ་རྟགས་སུ་བཀོད་པ་ནི་རིགས་པ་སྨྲ་བ་ཡིན་པ་ལ། མི་རིགས་པ་གཟེགས་ཟན་གྱི་བསྟན་བཅོས་ལས་སྒྲ་རྟག་པར་བཤད་པས་གནོད་དོ་ཞེས་སུན་འབྱིན་པ་ལ། རྒྱལ་རིགས་ངན་པའི་ཁྲིམས་དང་མཚུངས་སོ་ཞེས་བཞད་གད་མཛད་པ་ཡིན་ནོ། ། གཉིས་པ་ནི། གྲངས་ཅན་ཁྱོད་ཀྱི་ལུགས་ལ་ཁྱད་གཞི་ཆོས་ཅན་ཀུན་གྱི་སྟེང་དུ་བསྒྲུབ་བྱ་དང་སྒྲུབ་བྱེད་ཀྱི་རྣམ་གཞག་འདི་ཉམས་པར་འགྱུར་བར་ཐལ། ཁྱད་གཞི་སྒྲའི་སྟེང་དུ་བསྟན་བཅོས་ནས་བཤད་པའི་ལུང་དོན་དག་པ་རྣམ་པར་ནམ་ཡོན་སོགས་སྒྲའི་ཁྱད་ཆོས་ཀུན་བྱས་རྟགས་ལས་སྒྲ་མི་རྟག་པར་སྒྲུབ་པའི་བསྒྲུབ་བྱར་མཚུངས་པར་བྱས་ནས་ནི་སྟེ་བྱས་པ་དེས་ནའི་ཕྱིར། ཁྱབ་སྟེ།
དེའི་ཚེ་སྒྲའི་སྟེང་དུ་རྟག་མི་རྟག་གཉིས་ཀ་སྒྲུབ་དགོས་པས། རྒོལ་བ་སུས་ཀྱང་སྒྲའི་སྟེང་དུ་རྟག་མི་རྟག་གཉིས་ཀ་སྒྲུབ་པའི་སྒྲུབ་བྱེད་ཡང་དག་བརྗོད་པར་ནུས་པ་མ་ཡིན་པའི་ཕྱིར་ཞེས་འཆད་པ། དོན་ཀུན་མཚུངས་པར་བྱས་ནས་ནི། ། སྒྲུབ་བྱེད་བརྗོད་པ་ནུས་མ་ཡིན། ། དེས་ན་ཀུན་ཏུ་བསྒྲུབ་བྱ་དང་། ། སྒྲུབ་བྱེད་རྣམ་དག་འདི་ཉམས་འགྱུར་ཞེས་སོ། ། འདི་ནི་ཕྱོགས་སྔ་མས། གཟེགས་ཟན་གྱི་ལུང་དོན་ཀུན་བྱས་རྟགས་ལས་སྒྲ་མི་རྟག་པར་སྒྲུབ་པའི་བསྒྲུབ་བྱར་ཁས་མ་བླངས་ཀྱང་། བསྟན་བཅོས་དེ་ལས་སྒྲའི་ཁྱད་ཆོས་སུ་བཤད་པ་ཀུན་བྱས་པའི་རྟགས་ལས་སྒྲ་མི་རྟག་པར་སྒྲུབ་པའི་ཚེ་ཡང་བསྒྲུབ་བྱར་བྱས་ཏེ་སྒྲུབ་དགོས་སོ་ཞེས་སྨྲ་བ་ལ་གནོད་བྱེད་རིགས་པའི་སྙིང་པོ་བསྡུ་བའོ། ། ཡང་རྒོལ་བ་བྱེ་བྲག་པས་སྒྲ་མི་རྟག་སྒྲུབ་ལ་བྱས་པ་བཀོད་པའི་ཚེ་གཏན་ཚིགས་བྱས་པ་དེས་སྒྲའི་སྟེང་དུ་མི་རྟག་པ་དང་འགལ་བར་ངེས་པའི་རྟག་པ་ལ་གནོད་པར་འགྱུར་བ་ཡིན་གྱི།
དེ་ལྟར་བཀོད་པ་འདིར་ནི། གཏན་ཚིགས་བྱས་པས་སྒྲའི་སྟེང་དུ་མི་རྟག་པ་ལ་གནོད་པ་དེ་འདྲའི་འགལ་བ་ཡོད་པ་མ་ཡིན་ཏེ། ཆོས་ཅན་སྒྲ་ལྟ་བུ་གཅིག་ལ་ཁྱད་ཆོས་རྟག་མི་རྟག་ལྟ་བུའི་འགལ་བ་གཉིས་ལྷན་ཅིག་ཏུ་གནས་པ་མི་རུང་བའི་ཕྱིར་རོ། ། ཡང་ན། སྒྲའི་སྟེང་དུ་མི་རྟག་པས་རྟག་པ་ལ་གནོད་ཀྱང་ཅིག་ཤོས་ཀྱིས་མ་ཡིན་ནོ་ཞེས་སྒྲུབ་ཆོས་སམ་བསྒྲུབ་བྱ་ལ་སྦྱར་ནས་རྟགས་སྔར་བཞིན་ནོ་ཞེས་འཆད་པ་ལ། ཆོས་ཅན་གཅིག་ལ་འགལ་བ་དག ། མི་རུང་ཕྱིར་ན་འགལ་ངེས་ལ། ། གནོད་འགྱུར་འདིར་ནི་དེ་འདྲ་བའི། ། འགལ་བ་ཡོད་པ་མ་ཡིན་ནོ་ཞེས་སོ། ། འདི་ནི་ཕྱོགས་སྔ་མས་བྱེ་བྲག་པས་དེ་ལྟར་བཀོད་པའི་ཚེ།
སྒྲའི་སྟེང་དུ་རྟག་པ་ནམ་ཡོན་ལ་གནོད་པས། སྒྲ་མི་རྟག་པར་སྒྲུབ་པ་ལ་ཡང་གནོད་ཅེས་ཁས་བླངས་པ་ལ་གནོད་བྱེད་རིགས་པའི་སྙིང་པོ་བསྡུ་བའོ། ། གསུམ་པ་སྐྱོན་སྤོང་ལན་གྱི་སྙིང་པོ་བསྡུ་བ་ལ། གྲངས་ཅན་ན་རེ། སྒྲའི་སྟེང་དུ་རྟག་མི་རྟག་དེ་དག་ཕན་ཚུན་དུ་གནོད་བྱ་གནོད་བྱེད་གཉིས་ཆར་མ་ཡིན་ཡང་བྱེ་བྲག་པས་དེ་ལྟར་བཀོད་པའི་ཚེ། བྱས་པས་སྒྲ་མི་རྟག་པར་སྒྲུབ་པ་ལ་གནོད་དེ། རྒོལ་བ་རང་གིས་ཁས་བླངས་པའི་བསྟན་བཅོས་ཀྱི་དོན་བླངས་པའི་ཕྱིར་ཞེས་འཆད་པ་ལ། དེ་དག་གནོད་བྱ་གནོད་བྱེད་ནི། ། མིན་ཡང་བསྟན་བཅོས་དོན་སླད་ཕྱིར། ། མི་རྟག་སྒྲུབ་ལ་གནོད་ཅེ་ན་ཞེས་པ་གཅིག་ཐོབ་བོ། །
དེ་བཞིན་དུ་སྒྲའི་སྟེང་དུ་རྟག་མི་རྟག་གཉིས་ལ་འབྲེལ་བ་གྲུབ་པ་མེད་ཀྱང་བྱེ་བྲག་པས་དེ་ལྟར་བཀོད་པའི་ཚེ་ན། བྱས་པས་སྒྲ་མི་རྟག་པར་སྒྲུབ་པ་ལ་གནོད་དེ། རང་གིས་ཁས་བླངས་པའི་བསྟན་བཅོས་ཀྱི་དོན་བསླད་པའི་ཕྱིར་ཞེས་འཆད་པ་ལ། འབྲེལ་པ་མེད་ཀྱང་གནོད་ཅེ་ན། ། ཞེས་སོ། ། དེ་འགོག་པ་ལ་འོ་ན་ཉོན་ཅིག བྱེ་བྲག་པས་སྒྲ་མི་རྟག་པ་སྒྲུབ་པ་ལ་བྱས་པ་བཀོད་པའི་ཚེ། སྒྲའི་སྟེང་ཏུ་དྲི་རྟག་པ་ས་ཡོན་དང་། རོ་རྟག་པ་ཆུ་ཡོན་སོགས་ཐམས་ཅད་བཀག་པ་ཉིད་ཀྱིས་ཀྱང་། སྒྲའི་སྟེང་དུ་མི་རྟག་པ་དང་དངོས་པོ་སོགས་ཐམས་ཅད་སྒྲུབ་པ་ལ་གནོད་པར་འགྱུར་བར་ཐལ།
དེ་དག་བཀག་པའི་ཆ་ནས་ཀྱང་རང་གིས་ཁས་བླངས་པའི་བསྟན་བཅོས་ཀྱི་དོན་བསླད་པར་མཚུངས་པའི་ཕྱིར། རྟགས་ཁྱབ་ཁས་ཤིང་། འདོད་པར་མ་ནུས་སོང་ཞེས་འཆད་པ་ལ། ཐམས་ཅད་ཐམས་ཅད་ཀྱིས་གནོད་འགྱུར། ཞེས་སོ། ། འདིས་ནི་དྲི་སའི་ཡོན་ཏན་བཟློག་པའི་ཕྱིར་ཞེས་སོགས་ཀྱི་རིགས་པ་ལ་ཉེས་སྤོང་བྱས་པའི་ལན་གྱི་སྙིང་པོ་བསྡུ་བ་དང་རྒོལ་བ་བྱེ་བྲག་པས་གཟེགས་ཟན་གྱི་བསྟན་བཅོས་ཁས་བླངས་ཕྱིན་བསྟན་བཅོས་དེ་ནས་གང་བཤད་ཀྱི་ལུང་དོན་ལ་མི་གནོད་པར་བྱེད་དགོས་ཞེས་སྨྲ་བ་ལ། རིགས་པའི་འཕུལ་གྱི་ནུས་པ་གཡམ་ཆེར་བྱས་པ་ཡིན་ནོ། ། དེ་ལ་ཁོ་ན་རེ། བྱས་པས་སྒྲའི་སྟེང་དུ་རྟག་པ་ནམ་ཡོན་དེ་ཉིད་ལ་གནོད་ན་བྱས་པས་སྒྲ་མི་རྟག་པར་སྒྲུབ་པ་ལ་གནོད་པར་འགྱུར་ཏེ། རྟག་པ་ནམ་ཡོན་དེ་སྒྲའི་ཁྱད་ཆོས་སུ་བསྟན་བཅོས་ལས་བཤད་པའི་འབྲེལ་ཡོད་པ་དེས་ནའི་ཕྱིར།
བྱས་པས་སྒྲའི་སྟེང་དུ་དྲི་རྟག་པ་ས་ཡོན་བཀག་པ་ལ་མི་མཚུངས་ཏེ། དྲི་རྟག་པ་ས་ཡོན་སོགས་སྒྲའི་ཁྱད་ཆོས་སུ་ཕྱི་ནང་གང་གིས་ཀྱང་མ་བཤད་པའི་ཕྱིར་ཞེས་པའི་ཕྱོགས་སྔ་འཆད་པ། འབྲེལ་ཡོད་དེས་ན་དེ་ཉིད་ལ། ། གནོད་འགྱུར་ཞེ་ན། ཞེས་སོགས། དེ་འགོག་པ་ལ། གཏན་ཚིགས་བྱེད་པ་དེས་སྒྲའི་སྟེང་དུ་རྟག་པ་ནམ་ཡོན་ལ་གནོད་ཀྱང་སྒྲ་མི་རྟག་པར་སྒྲུབ་པ་ལ་གནོད་པ་མ་ཡིན་ཏེ། དེས་དེ་ལ་གནོད་ཀྱང་སྒྲ་མི་རྟག་པར་སྒྲུབ་ནུས་པའི་ཕྱིར་ཏེ། དེས་དེ་ལྟར་སྒྲུབ་པར་ཚུལ་གསུམ་ཚང་བའི་ཕྱིར། ཁྱབ་པ་རིམ་བཞིན་ཡོད་དེ་རྟགས་ཀུན་གྱིས་རང་གི་བསྒྲུབ་བྱ་སྒྲུབ་ནུས་མི་ནུས་ལ་ལྟོས་ནས་རྟགས་སྐྱོན་ཅན་དང་ཡོན་ཏན་ཅན་ཡིན་མིན་དཔྱད་པར་བྱ་བ་ཡིན་པའི་ཕྱིར་ཏེ།
རང་གི་བསྒྲུབ་བྱ་སྒྲུབ་མི་ནུས་པ་རྣམས་ནི་རྟགས་སྐྱོན་ཅན་དེ་རྟགས་ལྟར་སྣང་དུ་འཇོག་པའི་ཕྱིར་ཞེས་འཆད་པ། རྟགས་ཀུན་རང་གི་བསྒྲུབ་བྱ་ལ། ། སྐྱོན་དང་ཡོན་ཏན་དཔྱད་ཕྱིར་རོ། ། ཞེས་སོ། ། འདིས་ནི་གཏན་ཚིགས་ཐམས་ཅད་བསྒྲུབ་བྱ་སྒྲུབ་པ་ལ་ཚུལ་གསུམ་ཚང་མ་ཚང་དཔྱོད་པར་རིགས་ཀྱི། རང་འགོད་མཁན་གྱི་རྒོལ་བའི་ཁས་བླངས་དང་ཁས་བླངས་པའི་བསྟན་བཅོས་དང་མཐུན་མི་མཐུན་དཔྱོད་དགོས་པ་མ་ཡིན་ཞེས་སྙིང་པོ་བསྡུས་པ་ཡིན་ནོ། ། དེས་ན་གོང་གི་ཉེས་སྤོང་རྣམས་ཀྱི་ལན་གྱི་སྙིང་པོ་བསྡུས་པ་ནི། རྒོལ་བ་བྱེ་བྲག་པས་རྟག་སྟོན་གྱི་བསྟན་བཅོས་ཚད་མར་ཁས་བླངས་ནས། སྒྲ་ཆོས་ཅན་མི་རྟག་སྟེ་བྱས་པའི་ཕྱིར་ཞེས་བཀོད་པའི་ཚེ། གཏན་ཚིགས་བྱས་པ་དེས་སྒྲའི་སྟེང་དུ་རྟག་པ་ནམ་ཡོན་བཀག་པ་དང་།
རོ་རྟག་པ་ཆུ་ཡོན་བཀག་པ་སོགས་ཀྱི་སྒོ་ནས། བྱས་པ་སྒྲ་མི་རྟག་པར་སྒྲུབ་པའི་རྟགས་སྐྱོན་ཅན་དུ་འགྱུར་མི་འགྱུར་མཚུངས་པར་ཐལ། ཆོས་ཅན་སྒྲའི་སྟེང་དུ་རྟག་པ་ནམ་ཡོན་མེད་ན། བསྒྲུབ་བྱའི་ཆོས་མི་རྟག་པ་མི་འབྱུང་བའི་འབྲེལ་བ་དེ་ནི་འདིར་ཚད་མས་རྟོགས་པ་མེད་ལ། སྐབས་འདིར་ནི་རང་གིས་ཁས་བླངས་པའི་བསྟན་བཅོས་ལ་གནོད་པ་འབའ་ཞིག་གི་སྒོ་ནས་བྱས་པ་སྒྲ་རྟག་པར་སྒྲུབ་པའི་རྟག་སྐྱོན་ཅན་ཡིན་ནོ་ཞེས་གཞག་པ་གང་ཞིག ཁས་བླངས་པའི་བསྟན་བཅོས་ལ་གནོད་པའི་སྐྱོན་དེ་ནི་བྱས་པས་སྒྲ་རྟག་པ་ནམ་ཡོན་ལས་གཞན་དྲི་རྟག་པ་སའི་ཡོན་ཏན་དང་། རོ་རྟག་པ་ཆུའི་ཡོན་ཏན་བཀག་པ་སོགས་ལའང་མཚུངས་པའི་ཕྱིར་ཞེས་འཆད་པ། མེད་ན་བསྒྲུབ་བྱ་མི་འབྱུང་བའི། ། འབྲེལ་བ་དེ་ནི་འདི་རྟོགས་མེད། ། འདིར་ནི་བསྟན་བཅོས་འབའ་ཞིག་གི །
སྐྱོན་མིན་དེ་གཞན་བྱས་ལའང་མཚུངས། ། ཞེས་སོ། ། དེས་གཞན་སྡེ་ལུང་དོན་བསྒྲུབ་བྱར་འདོད་པ་དགག་པའི་གཞུང་གི་ཚིག་དོན་སོང་ནས། གཉིས་པ་དཔྱོད་ལྡན་མཁས་པའི་དཀའ་གནས་ལ་དཔྱད་པའི་མཁས་པ་དཔྱོད་ལྡན་ཡོད་ན་སྙན་གྱི་འདབ་སྟོང་ཁ་ཕྱེས་ཤིག སྔ་རྒོལ་བྱེ་བྲག་པས། སྒྲ་རྟག་སྟོན་གྱི་བསྟན་བཅོས་ཁས་བླངས་ནས། ཕྱིར་རྒོལ་གྲངས་ཅན་ལ་སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་པའི་ཚེ། སྔ་རྒོལ་བྱེ་བྲག་པ་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་རྟགས་ཡང་དག་བཀོད་པའི་སྔ་རྒོལ་རྣམ་དག་ཡིན་པར་ཐལ། དེའི་ཚེ་བྱས་པ་དེ་སྒྲ་མི་རྟག་པར་སྒྲུབ་པའི་རྟགས་ཡང་དག་དང་། སྒྲ་མི་རྟག་པ་དེ་བསྒྲུབ་བྱ་ཡང་དག་ཡིན་ཞེས།
ཆོས་ཅན་གཅིག་ལ་བསྟན་བཅོས་ལས། ། ཞེས་པ་ནས། སྐྱོན་ཡིན་དེ་གཞན་བྱས་ལའང་མཚུངས་ཞེས་པའི་བར་གྱི་གཞུང་ཀུན་དང་། འོག་གཞན་སྡེ་འགོག་པའི་དོན་བསྡུ་འཆད་པའི་ཚེ་ཡང་། དེས་ན་མི་འདོད་དང་འབྲེལ་བའི། ། བསྒྲུབ་བྱ་ལ་ཡང་གནོད་པ་ན། ། ཇི་ལྟར་བསྒྲུབ་ལ་གནོད་མེད་ཕྱིར། ། ཕྱོགས་དང་གཏན་ཚིགས་སྐྱོན་མེད་ཡིན། ། ཞེས་པའི་བར་དུ་གསལ་བར་བཤད་འདུག་པ་ལ་བསྙོན་འདིང་དུ་མི་འདུག་པའི་ཕྱིར་རོ། ། འདོད་ན།
དེའི་ཚེ་རྒོལ་བ་བྱེ་བྲག་པ་དེས་དེ་སྐོར་གྱི་ཚུལ་གསུམ་ངེས་པར་ཐལ་བ་དང་། དེས་སྒྲ་མི་རྟག་པར་ཡང་ཚད་མས་ངེས་པར་ཐལ་ལོ། ། འདོད་མི་ནུས་ཏེ། དེ་སྒྲ་རྟག་པར་ཁས་ལེན་པའི་རྒོལ་བ་ཡིན་པའི་ཕྱིར་ཏེ། དེ་སྒྲ་རྟག་སྟོན་གྱི་བསྟན་བཅོས་དེ་ལུང་ཚད་མར་ཁས་ལེན་པའི་རྒོལ་བ་ཡིན་པའི་ཕྱིར་རོ། ། ཡང་དེའི་ཚེ་ཕྱིར་རྒོལ་གྲངས་ཅན་དེ། སྒྲ་མི་རྟག་པ་ལ་ཤེས་འདོད་ཐམས་ཅད་དང་ལྡན་པའི་རྒོལ་བ་ཡིན་པར་ཐལ། དེའི་ཚེ་གྲངས་ཅན་དེའི་ངོར་བྱས་པ་སྒྲ་མི་རྟག་པར་སྒྲུབ་པའི་རྟགས་ཡང་དག་ཡིན་པའི་ཕྱིར་རོ་ཞེས་ཟེར་ན་ལན་སྨྲ་བ་རོ་འཛིན་བསྐྱོད་ཅིང་ས་བསྲིང་བ་འགའ་ཡོད་དོ་ཞེས་མཁས་པའི་ཚོགས་སུ་དྲིལ་སྒྲོགས་པ་ཡིན་པའི་ཕྱིར་རོ། ། འོ་ན་ཁྱོད་རང་ཇི་ལྟར་སྨྲ་སྙམ་ན། འདི་ནི་རེ་ཞིག་སྦ་བར་བྱ་སྟེ་ཀུན་གྱི་སྤྱོད་ཡུལ་མ་ཡིན་པའི་ཕྱིར་རོ། །
གཉིས་པ་རང་སྡེ་ལུང་དོན་བསྒྲུབ་བྱར་འདོད་པ་དགག་པ་ལ་གཉིས། ཕྱོགས་སྔ་བརྗོད་པ་དང་དེ་དགག་པའོ།། །། དང་པོ་ནི། སློབ་དཔོན་ཕྱོགས་གླང་གི་སློབ་མ་ཁ་ཅིག་ན་རེ། རང་ཉིད་ཀྱི་ཚད་མར་ཁས་བླངས་པའི་བསྟན་བཅོས་ལ་བཤད་པར་མཐོང་བའི་ལུང་དོན་མ་ལུས་པ་བསྒྲུབ་བྱར་བྱེད་དགོས་ཏེ། རང་ཉིད་ཀྱིས་བསྟན་བཅོས་དེ་ཚད་མར་ཁས་བླངས་པའི་ཕྱིར། ཁྱབ་སྟེ། དེ་ལྟ་མ་ཡིན་ན། རང་ཉིད་ཀྱིས་བསྟན་བཅོས་དེ་ཚད་མར་ཁས་བླངས་པ་ལ་དགོས་པ་མེད་པའི་ཕྱིར་ཞེས་ཟེར་རོ། ། ཞེས་པའི་ཕྱོགས་སྔ་འཆད་པ་ལ།
གལ་ཏེ་བསྟན་བཅོས་ཁས་བླངས་ཕྱིར། ། བསྟན་བཅོས་མཐོང་བ་མ་ལུས་བསྒྲུབ། ། ཞེས་སོ། ། གཉིས་པ་དེ་དགག་པ་ལ་གཉིས། དཔེ་རྟགས་མ་གྲུབ་བསྒྲུབ་བྱར་ཐལ་བ་དང་། རང་སྒྲ་སྨོས་པ་དོན་མེད་ཐལ་བའོ། ། དང་པོ་ནི། དཔེ་དང་གཏན་ཚིགས་མ་གྲུབ་པར་སྨྲ་བ་སྟེ་སྒྲ་དང་བུམ་པ་བྱས་པར་མ་ངེས་པའི་ནང་པ་སངས་རྒྱས་པ་ཞིག་གིས། སྒྲ་ཆོས་ཅན་མི་རྟག་སྟེ་བྱས་པའི་ཕྱིར་དཔེར་ན་བུམ་པ་བཞིན་ཞེས་བཀོད་པའི་ཚེ། དཔེ་རྟགས་མ་གྲུབ་པ་དེ་ཡང་།
བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་གནས་པ་དོན་གྱི་དམ་བཅའ་བར་ཐལ་བར་འགྱུར་ཏེ། དེ་ནང་པ་སངས་རྒྱས་པའི་ལུང་དོན་ཡིན་པའི་ཕྱིར། ཁྱབ་པ་ཁས་ཞེས་འཆད་པ་ལ། དཔེ་དང་གཏན་ཚིགས་མ་གྲུབ་པར། ། དམ་བཅའ་བར་ནི་ཐལ་བར་འགྱུར། ། ཞེས་སོ། ། དེ་ལ་གལ་ཏེ་ཁོ་ན་རེ། བྱས་རྟགས་ཀྱིས་སྒྲ་རྟག་པར་སྒྲུབ་པའི་སྒྲུབ་བྱེད་ཀྱི་ཡན་ལག་ཏུ་བརྗོད་པའི་དཔེ་རྟགས་མ་གྲུབ་པ་དེ་ཆོས་ཅན། ཁྱོད་དེ་སྐོར་གྱི་གཞན་དོན་བསྒྲུབ་བྱ་ཡང་དག་མ་ཡིན་ཏེ། ཁྱོད་གཞན་དོན་བསྒྲུབ་བྱ་ཡང་དག་ཡིན་པ་གཅོད་པའི་ཕྱིར་དུ།
ཀུན་བཏུས་ལས། ཕྱོགས་ཀྱི་མཚན་ཉིད་འཆད་པའི་ཚིག་ཟུར་དུ་འདོད་པ་ཞེས་པའི་ཚིག་སྨོས་པའི་ཕྱིར་ཞེ་ན་ཞེས་འཆད་པ་ལ། གལ་ཏེ་སྒྲུབ་བྱེད་ཉིད་བརྗོད་ན། ། མ་ཡིན་འདོད་པ་སྨོས་ཕྱིར་ན། ཞེས་སོ། ། འདིར་ཁ་ཅིག རིགས་སྒོར། ཕྱོགས་ཀྱི་མཚན་ཉིད་འཆད་པའི་ཚིག་ཟུར་དུ་འདོད་ཚིག་སྨོས་པའི་ཕྱིར་ཞེས་རིགས་སྒོ་ལ་སྦྱོར་བ་ནི་གནད་མ་རྟོགས་པ་སྟེ་ཀུན་བཏུས་ནས་བཤད་པའི་འདོད་ཚིག་གིས་ཀྱང་། སྒྲུབ་བྱེད་དུ་བཀོད་པའི་དཔེ་རྟགས་མ་གྲུབ་པ་སོགས་སྐབས་དེའི་བསྒྲུབ་བྱ་ཡང་དག་ཡིན་པ་གཅོད་ནུས་པ་གཞུང་གི་དགོངས་པ་ཡིན་པའི་ཕྱིར་རོ། ། གནད་དེས་ན།
རྣམ་ངེས་སུ་འབྱུང་བ་ལྟར། མ་ཡིན་ཚིག་ཕྲད་སྨོས་ཕྱིར་ན། ཞེས་བཤད་པས་ཆོག་པ་ལ། མ་ཡིན་འདོད་པ་སྨོས་ཕྱིར་ན། ། ཞེས་བཤད་པ་ཡིན་ནོ། ། དེ་དགག་པ་ལ། ནང་པ་སངས་རྒྱས་པའི་ལུང་དོན་དུ་གྱུར་བའི་དཔེ་རྟགས་མ་གྲུབ་པ་དེ་ཆོས་ཅན། ཁྱོད་བསྒྲུབ་བྱ་ཡང་དག་ཡིན་པ་དེ། འདོད་པ་ཞེས་པའི་ཚིག་ལས་ཟློག་པ་མ་ཡིན་ནོ་ཞེས་བྱ་སྟེ། ཁྱོད་བསྒྲུབ་བྱ་ཡང་དག་ཡིན་པར།
ཁྱོད་རང་གིས་བཀོད་པའི་ཁས་བླངས་བའི་བསྟན་བཅོས་ཀྱི་ལུང་དོན་ཡིན་པའི་ཕྱིར་ཞེས་པའི་རིགས་པས་ཐོབ་པའམ་གྲུབ་པ་ཡིན་པའི་ཕྱིར་ཞེས་འཆད་པ། བསྒྲུབ་བྱ་རིགས་པས་ཐོབ་པ་ནི། ། ཚིགས་ལས་ལྡོག་པ་མ་ཡིན་ནོ། ། ཞེས་སོ། ། དེ་ལ་ཡང་ཁོ་ན་རེ། སྒྲུབ་བྱེད་དུ་བཀོད་པའི་དཔེ་རྟགས་མ་གྲུབ་པ་དེ་ཆོས་ཅན། ཁྱོད་སྐབས་དེའི་བསྒྲུབ་བྱ་ཡང་དག་མ་ཡིན་ཏེ། ཁྱོད་སྐབས་ཀྱི་རྒོལ་བ་དེས་སྒྲུབ་བྱེད་དུ་བཀོད་ཀྱི་བསྒྲུབ་བྱར་མི་འདོད་པའི་ཕྱིར་ཞེ་ན། འོ་ན་རྒོལ་བ་སངས་རྒྱས་པས་སྒྲུབ་པར་མི་འདོད་ཅིང་སངས་རྒྱས་པའི་ལུང་དོན་མིན་པའི་ཆོས་གཞན་ཡང་ཆོས་ཅན། ཁྱོད་སྐབས་དེའི་བསྒྲུབ་བྱ་མ་ཡིན་པར་ཐལ།
ཁྱོད་སྐབས་དེའི་རྒོལ་བས་བསྒྲུབ་པར་མི་འདོད་པའི་ཕྱིར། འདོད་ན། དེ་ཆོས་ཅན། ཁྱོད་ལ་གནོད་པས་སྐབས་དེའི་རྟགས་འགལ་བར་ཅི་ཞིག་འགྱུར་ཏེ་མི་འགྱུར་བར་ཐལ། ཁྱོད་སྐབས་དེའི་བསྒྲུབ་པར་བྱ་བ་མིན་པ་དེ་ཡི་ཚེའི་ཕྱིར་ཞེས་པ་ལ། མི་འདོད་བསྒྲུབ་བྱ་མིན་ཞེ་ན། ། རྒོལ་བ་མི་འདོད་ཆོས་གཞན་ཡང་། ། བསྒྲུབ་མིན་དེ་ཚེ་བསྒྲུབ་བྱ་བ། ། མིན་ལ་གནོད་པས་ཅི་ཞིག་འགལ། ། ཞེས་སོ། །
འདིར་ཊིཀྐ་ཕལ་ཆེར་ལས། རྒོལ་བས་སྒྲུབ་པར་མི་འདོད་པའི་རྟག་པ་ནམ་ཡོན་ལ་སྦྱར་བ་ནི་མི་འཐད་དེ། དེ་ལ་ཕྱོགས་གླང་གི་སློབ་མས་འདོད་ལན་ཐེབས་པའི་ཕྱིར་རོ། ། གཉིས་པ་རང་སྒྲ་སྨོས་པ་དོན་མེད་ཐལ་བ་ནི། སློབ་དཔོན་ཕྱོགས་གླང་ཆོས་ཅན། ཁྱོད་ཀྱིས་གཞན་དོན་ཕྱོགས་ཡང་དག་གི་མཚན་ཉིད་ཀྱི་ཟུར་དུ་རང་ཉིད་ཅེས་པའི་སྒྲ་སྨོས་པ་ཡང་དོན་མེད་དུ་འགྱུར་བར་ཐལ། ཕྱོགས་ཀྱི་མཚན་ཉིད་ཀྱི་ཟུར་ལྔའི་ནང་ཚན་གྱི་རང་སྒྲ་ལས་ཕྱི་རོལ་དུ་གྱུར་པའི་དོན་ཅན་གྱི་སྟེ་དེའི་གཅད་བྱ་སྐབས་ཀྱི་སྔ་རྒོལ་རང་ཉིད་སྒྲུབ་པར་མི་འདོད་པའི་བསྟན་བཅོས་མཁན་པོའི་ལུང་དོན་ཐམས་ཅད་སྐབས་དེའི་བསྒྲུབ་བྱ་ཡང་དག་ཡིན་པའི་ཕྱིར་རོ། ། རྟགས་ཁས་བླངས། ཁྱབ་པ་ཚད་མས་གྲུབ། འདོད་ན།
སློབ་དཔོན་ཕྱོགས་གླང་གི་སློབ་རྒྱུད་དུ་ཁས་མ་ལེན་ཞིག་གོ་ཞེས་འཆད་པ་ལ། ཕྱོགས་མཚན་ཕྱི་རོལ་དོན་ཅན་གྱི། ། རང་ཉིད་སྒྲ་ཡང་དོན་མེད་འགྱུར་ཅེས་སོ། ། སྐལ་ལྡན་ཡོད་ན་དགའ་སྟོན་གྱིས་ཤིག་གཞན་གྱིས་མ་རྟོགས་སོ། ། འདི་མན་ཆད་ཀྱི་གཞུང་། རང་ཉིད་སྒྲ་ཡང་དོན་མེད་འགྱུར། ། ཞེས་པའི་རིགས་པའི་དཔུང་མ་བཟོད་པ་ལ་བརྟེན་ནས། ཕྱོགས་གླང་སློབ་རྒྱུད་གཞན་དག་གིས་རང་སྒྲའི་བཞེད་ལུགས་མི་འདྲ་བ་བཞི་འབྱུང་བ་དེ་འགོག་པ་ཡང་ཡིན་ལ། ཡང་། རྣམ་པ་གཅིག་ཏུ་ན།
རང་སྒྲའི་དགོས་པ་ངོས་འཛིན་ལ། ཆོས་གྲགས་རང་ལུགས་དང་། ཕྱོགས་གླང་སློབ་རྒྱུད་གཞན་ལུགས་གཉིས་ཡོད་པ་ལ། ཆོས་གྲགས་རང་ལུགས་ལ། རང་སྒྲའི་དགོས་པ་ལ་ཐུན་མོང་དང་ཐུན་མོང་མིན་པ་གཉིས་དང་། རིགས་མི་མཐུན་དང་ལོག་རྟོག་སེལ་ཚུལ་ལ་སྦྱར་བ་གཉིས་ཡོད་པ་རྣམས་གོང་དུ་ཕལ་ཆེར་བཤད་ཟིན་ཅིང་འོག་ཏུ་འཆད་པར་འགྱུར་ལ། ད་ནི་རྩ་བའི་ས་བཅད་གཉིས་པ་གཞན་ལུགས་དགག་པ་ཞེས་པ་དེ་འཆད་པ་ལ་བཞི། རྒོལ་བ་འཇུག་ལྡོག་ཤེས་ཕྱིར་རང་སྒྲ་སྨོས་པ་དགག རྩོད་གཞི་མཐུན་སྣང་གྲུབ་ཕྱིར་རང་སྒྲ་སྨོས་པ་དགག གྲུབ་ཟིན་བསྒྲུབ་བྱ་དགག་ཕྱིར་རང་སྒྲ་སྨོས་པ་དགག
ཆོས་ཅན་བསྒྲུབ་བྱ་དགག་ཕྱིར་རང་སྒྲ་སྨོས་པ་དགག་པའོ། ། དང་པོ་ལ། ཕྱོགས་གླང་གི་རྗེས་འབྲང་ཁ་ཅིག་ན་རེ། རང་ཉིད་སྒྲ་ཡང་དོན་མེད་འགྱུར་ལ་མ་ཁྱབ་སྟེ། རྒོལ་བ་བསྟན་བཅོས་ལ་འདོད་པས་འཇུག་ལྡོག་བྱེད་པ་ཤེས་པའི་དོན་དུ་རང་སྒྲ་སྨོས་པའི་ཕྱིར་ཞེ་ན་ཞེས་པའི་ལན་དང་པོ་འཆད་པ་ལ། བསྟན་བཅོས་འདོད་འཇུག་དོན་ཅེ་ན། ། ཞེས་སོ། ། དེ་དགག་པ་ལ། དངོས་དང་འཕྲོས་དོན་ནོ། ། དང་པོ་ནི།
འོ་ན་བསྟན་བཅོས་སྔ་མ་དོར་ནས་ཕྱི་མ་ལ་འཇུག་མི་ནུས་སམ་སྙམ་པའི་དོགས་པ་འདི་རྒོལ་བ་དབང་པོ་རྣོ་རྟུལ་གང་ལས་ཡིན། རྒོལ་བ་དབང་རྣོན་ལ་ཡིན་ནོ་ཞེ་ན། མ་ཡིན་ཏེ། དབང་རྣོན་དེ་ནི་ལུང་དོན་ལུང་ཚད་མས་བཀག་པ་མེད་ན། རང་ཉིད་ལུང་འཛིན་པ་རང་ཚིག་གང་གིས་ཟློག་པར་ནུས་ཏེ་མི་ནུས་ལ་གལ་ཏེ་ལུང་དོན་ཚད་མས་བཀག་ནས་ཡང་རང་ཚིག་ལས། རྒྱུ་མཚན་གང་གིས་འཇུག་པར་འགྱུར་ཏེ་མི་འགྱུར་བའི་ཕྱིར། རྒོལ་བ་བླུན་པོ་ལ་ཡིན་ནོ་ཞེ་ན། དེ་ཡང་མ་ཡིན་ཏེ། རྒོལ་བ་བླུན་པོ་དེ་དག་སྔར་ཡང་གྲུབ་མཐའ་ནི་རང་གི་འདོད་པ་ཉིད་ཀྱིས་འཛིན་ལ། རྒོལ་བ་བླུན་པོ་དེ་ནི་ཕྱིས་ཀྱང་ཇི་ཞིག་ལྟར་ལུང་གཞན་འཛིན་པ་ནི་ཅིས་མི་ཐོབ་སྟེ་ཐོབ་པའི་ཕྱིར་ཞེས་འཆད་པ་ལ།
འོ་ན་དོགས་འདི་གང་ལས་ཡིན། ། དེ་ནི་ཚད་མས་བཀག་མེད་ན། ། འཛིན་པ་གང་གིས་བཟློག་པར་ནུས། ། གལ་ཏེ་ཚད་མས་བཀག་ན་ཡང་། ། ཚིག་ལས་གང་གིས་འཇུག་པར་འགྱུར། ། དེ་དག་སྔར་ཡང་གྲུབ་མཐའ་ནི། ། རང་གི་འདོད་པ་ཉིད་ཀྱིས་འཛིན། ། དེ་ནི་ཕྱིས་ཀྱང་ཅི་ཞིག་བྱ། ། གཞན་འཛིན་པ་ནི་ཅིས་མི་ཐོབ་ཅེས་སོ། ། གཉིས་པ་འཕྲོས་དོན་ནི།
སློབ་དཔོན་ཕྱོགས་གླང་གི་ཕྱོགས་ཀྱི་མཚན་ཉིད་ཀྱི་ཟུར་འདི་ནི། སྔར་རྒོལ་གྱིས་འདོད་པ་ཞེས་པ་ཙམ་གྱིས་མ་ཚིམ་པར་སྔ་རྒོལ་རང་ཉིད་ཀྱིས་འདོད་པ་ཞེས་རང་སྒྲ་མཛད་པ་འདི་ཆོས་ཅན། ཁྱོད་གཞན་འདོད་པའི་དགོས་པ་དེའི་ཆེད་དུ་མ་ཡིན་ཏེ། བསྟན་བཅོས་མཁན་པོའི་ལུང་དོན་ཐམས་ཅད་སྐབས་ཀྱི་བསྒྲུབ་བྱ་ཡང་དག་ཡིན་ནམ་སྙམ་པའི་ལོག་པར་རྟོག་པ་དེ་སེལ་བའི་ཕྱིར་དུ་ཡིན་པས་སོ། ། དེ་ལྟ་བུའི་ལོག་པར་རྟོག་པ་དེ་སེལ་ཡང་དགོས་ཏེ། ལོག་རྟོག་དེ་ནི་ལོག་རྟོག་གཞན་མང་པོའི་ཡང་གནས་ཡིན་པའི་ཕྱིར་ཏེ། སྔ་རྒོལ་རང་ཉིད་སྒྲུབ་པར་མི་འདོད་པའི་ལུང་དོན་ལ་གནོད་པས་རང་ཉིད་སྒྲུབ་པར་འདོད་པའི་བསྒྲུབ་བྱ་ལ་གནོད་པ་མེད་ཀྱང་དེ་ལ་གནོད་དོ་སྙམ་པའི་ལོག་རྟོག་གི་ཡང་གནས་ཡིན་པའི་ཕྱིར་དང་། སྔ་རྒོལ་རང་གིས་སྒྲུབ་པར་མི་འདོད་པའི་ལུང་དོན་ཐམས་ཅད་སྐབས་ཀྱི་བསྒྲུབ་བྱ་མིན་ཡང་དེ་ཡིན་ནོ་སྙམ་པའི་ལོག་རྟོག་གི་ཡང་གནས་ཡིན་པའི་ཕྱིར་རོ། ། དེ་སྨོས་པས་ལོག་རྟོག་དེ་སེལ་ཡང་ནུས་པ་ཡིན་ཏེ། འབྲེལ་མེད་ལུང་དོན་ལ་གནོད་པས་སྐབས་ཀྱི་བསྒྲུབ་བྱ་ལ་གནོད་ན།
སྒྲ་མི་རྟག་པ་ལ་གནོད་དགོས་པ་སོགས་ཐུག་པ་མེད་པར་སློབ་དཔོན་གྱིས་བསྟན་པ་ན་སྟེ་དེའི་ཕྱིར་རོ་ཞེས་འཆད་པ་ལ། འདོད་གནོད་མེད་དང་བསྒྲུབ་བྱ་མིན། ། ཐུག་པ་མེད་པར་བསྟན་པས་ན། ། ལོག་པར་རྟོག་པ་སེལ་བའི་ཕྱིར། ། འདིར་ནི་རང་ཉིད་སྒྲ་མཛད་དོ་ཞེས་སོ། ། སྙིང་གི་ཐིག་ལེར་སིམ་པར་མཛོད་ཅིག། །། ཆོས་ཀྱི་གྲགས་པའི་བྱིན་རླབས་ཞུགས་སོ། ། གཉིས་པ་ནི། ཡང་ཕྱོགས་གླང་གི་སློབ་མ་གཞན་ཁ་ཅིག་ནི། རང་ཉིད་སྒྲ་ཡང་དོན་མེད་འགྱུར་ལ་མ་ཁྱབ་སྟེ།
ཕྱི་ནང་གི་གཞུང་ལུགས་ཀྱིས་བྱས་པའི་ཁྱད་པར་ཅན་རྩོད་གཞི་དག་ཡོངས་སུ་སྤངས་ནས། རྒོལ་ཕྱིར་རྒོལ་གཉིས་ཀ་ལ་རབ་ཏུ་གྲགས་པའི་ཆོས་ཅན་དག་ནི་རྩོད་གཞིར་བཟུང་བའི་དོན་དུ་རང་ཉིད་ཀྱི་སྒྲ་བརྗོད་པའི་ཕྱིར་ཞེས་པའི་ཕྱོགས་སྔ་འཆད་པ་ལ། གཞུང་ལུགས་ཀྱིས་བྱས་ཁྱད་པར་དག ། ཡོངས་སུ་སྤངས་ནས་རབ་གྲགས་པའི། ། ཆོས་ཅན་དག་ནི་གཟུང་དོན་དུ། ། གཞན་ནི་རང་གི་སྒྲ་བརྗོད་ཟེར། ། ཞེས་སོ། ། དེ་དགག་པ་ལ། རྒོལ་ཕྱིར་རྒོལ་གཉིས་རྩོད་པ་བྱེད་པའི་ཚེ། རྩོད་གཞིའི་ཆོས་ཅན་མཐུན་སྣང་དུ་གྲུབ་པའི་ཕྱིར་དུ་རང་སྒྲ་སྨོས་མི་དགོས་པར་ཐལ།
རྒོལ་ཕྱི་རྒོལ་གཉིས་ཁྱད་གཞི་གཅིག་གི་སྟེང་དུ་ཁྱད་ཆོས་མི་མཐུན་པ་གཉིས་ལ་དཔྱད་པ་བྱེད་པའི་སྐབས་ཀྱིས་ནི། དེ་གཉིས་ཀ་ལ་རབ་ཏུ་གྲགས་པའི་རྟེན་ཆོས་ཅན་ནི་མཐུན་སྣང་དུ་གྲུབ་པ་ཤེས་པར་གྱུར་བའི་ཕྱིར་ཏེ། རྒོལ་བ་རང་རང་གི་འདོད་པས་བརྟགས་པའི་ཁྱད་པར་ཅན་རྩོད་གཞིའི་སྟེང་དུ། ཁྱད་ཆོས་ཀྱི་དངོས་པོ་ཐ་དད་པ་རྣམས་ལ་རྩོད་པ་བྱེད་པའི་རྒོལ་བ་རྣམ་དག་མེད་པའི་ཕྱིར་རོ་ཞེས་འཆད་པ་ལ། དཔྱད་པ་ཉིད་ཀྱི་སྐབས་ཀྱིས་ནི། ། རབ་གྲགས་རྟེན་ནི་འགྲུབ་འགྱུར་ཏེ། ། རང་འདོད་བརྟགས་པའི་ཁྱད་པར་ཅན། ། དངོས་པོ་རྣམས་རྩོད་མེད་ཕྱིར་རོ། ། ཞེས་སོ། ། གསུམ་པ་གྲུབ་ཡིན་བསྒྲུབ་བྱར་དགག་ཕྱིར་རང་སྒྲ་སྨོས་པ་དགག་པ་ལ།
ཅི་སྟེ་མདོའི་འགྲེལ་བྱེད་ཁོ་ན་རེ། རང་ཉིད་སྒྲ་ཡང་དོན་མེད་འགྱུར་ལ་མ་ཁྱབ་སྟེ། སྐབས་ཀྱི་རྒོལ་བས་གྲུབ་ཟིན་པར་བསྟན་པ་ཡི་ཆོས་ཅན་སྐབས་ཀྱི་བསྒྲུབ་བྱ་མ་ཡིན་ནོ་ཞེས་ཤེས་པའི་ཆེད་དུ་རང་སྒྲ་བརྗོད་པ་ཡིན་པའི་ཕྱིར་ཞེ་ན་ཞེས་པའི་ཕྱོགས་སྔ་འཆད་པ་ལ། ཅི་སྟེ་གྲུབ་པར་བསྟན་པ་ཡི། ། ཆོས་ཅན་བསྒྲུབ་བྱ་མིན་བརྗོད་ན། ། ཞེས་སོ། ། དེ་དགག་པ་ལ། ཤེས་བྱ་ཆོས་ཅན། གྲུབ་ཟིན་གྱི་ཆོས་ཅན་བསྒྲུབ་བྱ་ཡང་དག་ཡིན་པ་གཅོད་པའི་ཕྱིར་དུ་རང་སྒྲ་དེ་སྨོས་མི་དགོས་པར་ཐལ། ཀུན་བཏུས་ཀྱི་གཞན་དོན་ཕྱོགས་ཡང་དག་གི་མཚན་ཉིད་འཆད་པའི་ཟུར་དུ་རང་གི་ངོ་བོ་ཉིད་བསྟན་པ་ཞེས་བྱ་བ་འདི་ཉིད་ཀྱིས་གྲུབ་ཟིན་བསྒྲུབ་བྱ་མ་ཡིན་པ་དེ་རྟོགས་པའི་ཕྱིར་ཏེ།
སྐབས་ཀྱི་རྒོལ་བས་གྲུབ་ཟིན་པ་དང་། མ་གྲུབ་ཀྱང་སྒྲུབ་བྱེད་དུ་བཀོད་པའི་ངོ་བོར་བསྟན་པ་དཔེ་རྟགས་མ་གྲུབ་པ་དག་ནི། སྐབས་དེའི་བསྒྲུབ་བྱ་ཡང་དག་ཡིན་ནོ་སྙམ་དུ་དོགས་པའི་ལོག་རྟོག་ཡོད་པ་ཡིན་ན། དེ་གཅོད་པའི་ཕྱིར་དུ་ཕྱོགས་ཀྱི་མཚན་ཉིད་ཀྱི་ཟུར་དུ་བསྒྲུབ་བྱ་ཉིད་དུ་བསྟན་པ་སྟེ། ངོ་བོ་དང་ཁོ་ན་བ་ཞེས་བྱ་བའི་ཟུར་གཉིས་སྨོས་པ་འདི་ནི་འབྲས་བུ་དང་ལྡན་པར་འགྱུར་བའི་ཕྱིར། སྙིང་པོ་དྲིལ་ན་གྲུབ་ཟིན་གྱི་ཆོས་ཅན་བསྒྲུབ་བྱ་ཡིན་པ་གཅོད་པའི་ཕྱིར་དུ་རང་སྒྲ་སྨོས་མི་དགོས་པར་ཐལ། དེའི་ཟུར་དུ་ངོ་བོ་ཞེས་སྨོས་པས་དེ་གཅོད་ནུས་པའི་ཕྱིར་ཞེས་འཆད་པ་ལ། རང་གི་ངོ་བོ་ཉིད་བསྟན་པ། ། ཞེས་བྱ་འདི་ཉིད་ཀྱིས་དེ་རྟོགས། ། གྲུབ་དང་སྒྲུབ་པའི་ངོ་བོར་ནི། །
བསྟན་པ་དག་ནི་ཡོད་ཡིན་ན། ། སྒྲུབ་བྱ་ཉིད་དུ་བསྟན་པ་ཞེས། ། བྱ་བ་འདི་ནི་འབྲས་ལྡན་འགྱུར། ། ཞེས་སོ། ། འོ་ན་རང་གི་ངོ་བོ་ཞེས་བྱ་བས། ། དེ་དོན་ཉིད་ནི་རྟོགས་པར་འགྱུར། ། ཞེས་སྨོས་པས་ཆོག་པ་ལ། རང་གི་ངོ་བོ་ཉིད་བསྟན་པ། ། ཞེས་བྱ་འདི་ཉིད་ཀྱི་སྟེ་རྟོགས་ཁོ་ན་བ་གྲོགས་སུ་སྦྱར་བ་ལ་དགོས་པ་ཅི་ཡོད་སྙམ་ན། འདི་ལྟར་སེམས་ཏེ།
ངོ་བོ་ཞེས་པ་དེས་གྲུབ་ཟིན་བསྒྲུབ་བྱ་ཡིན་པ་ལྟ་བུའི་རིགས་མི་མཐུན་སེལ་ཀྱང་། གྲུབ་ཟིན་བསྒྲུབ་བྱ་ཡིན་ནམ་སྙམ་པའི་ལོག་རྟོག་དང་། སྒྲུབ་བྱེད་དུ་བཀོད་བཞིན་པའི་དཔེ་རྟགས་མ་གྲུབ་པ་རྣམས་བསྒྲུབ་བྱ་ཡང་དག་ཡིན་ནམ་སྙམ་པའི་ལོག་རྟོག་སེལ་བ་ལ། ངོ་བོ་དང་འབྲེལ་བའི་ཁོ་ན་བ་ཞེས་པའི་ཚིག་ངེས་པར་དགོས་པའི་གནད་ཀྱི་ཡིན་ཏེ། དཔེར་ན་སྒྲུབ་བྱེད་དུ་བཀོད་བཞིན་པའི་དཔེ་རྟགས་མ་གྲུབ་པ་རྣམས་བསྒྲུབ་བྱ་ཡང་དག་ཡིན་པ་འདོད་ཚིག་གིས་སེལ་ཀྱང་། དེ་ལྟ་བུའི་ལོག་རྟོག་སེལ་བ་ལ་ཁོ་ན་བའི་ཚིག་ངེས་པར་དགོས་པ་དང་ཆོས་མཚུངས་པའི་ཕྱིར་རོ། ། དེ་ལས་གཞན་དུ་ན་གཞུང་དེའི་དོན། བསྐལ་པར་བཙལ་ཀྱང་རྙེད་པར་མི་འགྱུར་རོ། ། བཞི་པ་ཆོས་ཅན་བསྒྲུབ་བྱ་དགག་ཕྱིར་རང་སྒྲ་སྨོས་པ་དགག་པ་ལ་གཉིས་དངོས་དང་དེ་ལས་འཕྲོས་པའི་དོན་ནོ། ། དང་པོ་ལ།
མདོའི་འགྲེལ་བྱེད་ཁ་ཅིག་ན་རེ། རྩ་བ་ལ་མ་ཁྱབ་སྟེ། མ་གྲུབ་པའི་ཆོས་ཅན་རང་ཚན་ཡན་གར་བ་བསྒྲུབ་བྱ་ཡིན་པར་གཅོད་པའི་ཕྱིར་རང་སྒྲ་སྨོས་པ་ཡིན་པའི་ཕྱིར་ཞེས་ཟེར་ན། ཤེས་བྱ་ཆོས་ཅན། ཕྱོགས་ཀྱི་མཚན་ཉིད་འཆད་པའི་སྐབས་འདིར། མ་གྲུབ་པའི་ཆོས་ཅན་རང་མཚན་ཡན་གར་བ་བསྒྲུབ་བྱ་ཡང་དག་ཡིན་པ་གཅོད་པའི་ཕྱིར་དུ་རང་ཉིད་ཅེས་པའི་ཚིག་དེ་སྐད་མ་བསྟན་ཀྱང་ཕྱོགས་ཡང་དག་ལ་ཁྱབ་ཆེས་པའི་འགལ་བ་ཅུང་ཟད་ཀྱང་མེད་དེ། རྗེས་སུ་དཔག་པ་ཆོས་ཅན་ཡན་གར་བ་དང་ཚོགས་སྤྱི་གཉིས་ཀྱི་ནང་ནས་ཚོགས་སྤྱི་ཡིན་པའི་ཡུལ་ཅན་དུ་བཤད་པ་ཡིན་པས། ཆོས་ཅན་ཡན་གར་བ་བསྒྲུབ་བྱ་ཡིན་པ་སེལ་བའི་ཕྱིར་དང་། ཡང་རྗེས་དཔག་དེ་རང་སྤྱི་གཉིས་ལས། སྤྱི་མཚན་གྱི་སྤྱོད་ཡུལ་ཅན་དུ་བཤད་པས།
རང་མཚན་བསྒྲུབ་བྱ་ཡིན་པ་ཡང་སེལ་བའི་ཕྱིར་རོ་ཞེས་འཆད་པ་ལ། རྗེས་སུ་དཔག་པ་ཅི་ཡིས་ནི། ། ཡུལ་ཅན་ཉིད་དུ་བཤད་པ་ཡིན། ། འདིར་ནི་འདི་སྐད་མ་བསྟན་ཀྱང་། ། ཕྱོགས་ལ་འགལ་བ་ཅུང་ཟད་མེད། ། ཅེས་སོ། ། འོ་ན་རྗེས་དཔག་སྤྱི་མཚན་གྱི་ཡུལ་ཅན་ཁོ་ན་དང་ཚོགས་སྤྱིའི་ཡུལ་ཅན་ཁོ་ནར་ངེས་སམ་སྙམ་ན། འདི་ལ་རྣམ་དབྱེ་ཕྱེད་དགོས་ཏེ། བཤད་འཇུག་རྣམ་གཉིས་དང་། རློམ་ཚོད་དང་སོང་ཚོད་རྣམ་གཉིས་ཀྱི་རྣམ་དབྱེ་ལེགས་པར་ཕྱེ་ནས་སྨྲ་དགོས་པའི་ཕྱིར།། །།
གཉིས་པ་འཕྲོས་དོན་བཤད་པ་ལ། དེ་ལས་འཕྲོས་པའི་དྲི་བ་བཀོད། དྲི་ལན་རྟགས་སྐྱོན་ཕྱོགས་སྐྱོན་བཤད། ། ཕྱོགས་མཚན་བསལ་བྱ་སེལ་ཚུལ་བཤད་པའོ། ། དང་པོ་ནི། རྗེས་སུ་དཔག་པ་ཅི་ཡི་ནི། ། ཞེས་སོགས་ལ་འཕྲོས་ནས་ཆོས་ཅན་ཡན་གར་བ་དེ་བསྒྲུབ་བྱ་མ་ཡིན་མོད། གལ་ཏེ་ཆོས་ཅན་ཡན་གར་བ་བསྒྲུབ་བྱར་བྱས་ན། དེ་ལ་སྐྱོན་ཅིར་འགྱུར་ཞེས་བྲི་དགོས་ཏེ། མདོའི་འགྲེལ་བྱེད་ཁྱེད་རྣམས་ལ་མ་གོ་བའི་འཁྲུལ་གཞི་ཆེན་པོ་ཞིག་འདུག་པ་དེ་བསལ་བའི་ཆེད་ཡིན་པའི་ཕྱིར་རོ། །
དེ་ལ་ཁོ་ན་རེ། ཆོས་ཅན་ཡན་གར་བ་ལ་བསྒྲུབ་བྱར་བྱས་ན་སྐྱོན་ཡོད་དེ། དེ་བསྒྲུབ་བྱར་བྱས་ན་རྟགས་ཀྱིས་སྒྲུབ་མི་ནུས་པའི་ཕྱིར་རོ། ། དེ་སྒྲུབ་མི་ནུས་པ་ཡང་ཅི་ཡི་ཕྱིར་ཞེས་དྲིས་པ་ན།

དེ་སྒྲུབ་མི་ནུས་ཏེ་མ་གྲུབ་པའི་ཆོས་ཅན་ཡན་གར་བ་དེ་བསྒྲུབ་བྱར་བྱས་ན། སྐབས་དེའི་རྟགས་ཀྱི་ཕྱོགས་ཆོས་མ་གྲུབ་པ་དང་། རྟགས་དང་གྲུབ་ཆོས་དཔེ་ལ་རྗེས་འགྲོ་མེད་པའི་སྐྱོན་ཡོད་པའི་ཕྱིར་ཞེས་པའི་དྲི་བ་དང་ལན་འཆད་པ་ལ། གལ་ཏེ་ཆོས་ཅན་བསྒྲུབ་བྱར་བྱས། ། དེ་ལས་ཅིར་འགྱུར་དེ་མི་ནུས། ། ཅི་ཕྱིར་རྟགས་རྗེས་འགྲོ་མེད་ཕྱིར། ། ཞེས་སོ།། །། གཉིས་པ་དྲི་ལན་རྟགས་སྐྱོན་ཕྱོགས་སྐྱོན་བཤད་པ་ལ། ལན་གྱི་སྒོ་ནས་རྟགས་སྐྱོན་བཤད། ལན་གྱི་སྒོ་ནས་ཕྱོགས་སྐྱོན་བཤད་པའོ། ། དང་པོ་ནི་སྦྱོར་བ་དེ་སྐོར་གྱི་ཕྱོགས་ཆོས་མ་གྲུབ་པ་དང་།
རྟགས་དཔེ་ལ་རྗེས་འགྲོ་མི་བྱེད་པ་འདི་ཆོས་ཅན། ཁྱོད་སྦྱོར་བ་དེ་སྐོར་གྱི་ཕྱོགས་ཀྱི་བསལ་བྱ་མ་ཡིན་ཏེ། ཁྱོད་སྦྱོར་བ་དེ་སྐོར་གྱི་རྟགས་དཔེ་དེ་དག་གི་སྐྱོན་མ་ཡིན་ནམ་སྟེ་ཡིན་པའི་ཕྱིར། ཁྱབ་སྟེ། སྔར་རྒོལ་ཕྱིར་རྒོལ་རྩོད་པ་བྱེད་པའི་ཡན་ལག་ཕྱི་ནང་གཉིས་ལས། ཡན་ལག་ཕྱི་མ་རྟགས་དཔེ་ལ་ལྟོས་པའི་སྐྱོན་རྣམས་ནི་སྦྱོར་བ་དེ་སྐོར་གྱི་རྟགས་ཡང་དག་གི་མཚན་ཉིད་ཀྱི་བསལ་བྱ་ཡིན་གྱི། དེ་སྐོར་གྱི་ཕྱོགས་སྐྱོན་དུ་འདོད་པ་མ་ཡིན་པའི་ཕྱིར་རོ་ཞེས་འཆད་པ་ལ། འདི་དེ་དག་གི་སྐྱོན་མིན་ནམ། ། ཡན་ལག་ཕྱི་མ་ལ་ལྟོས་པ། ། ཕྱོགས་སྐྱོན་འདོད་མིན།
ཞེས་སོ། ། འོ་ན་འདིར་སྐབས་ཀྱི་ཡན་ལག་ཕྱི་ནང་དེ་ཅི་ལྟ་བུ་སྙམ་ན། དེ་ནི་ཁོ་བོས་བཤད་པར་བྱ་སྟེ། སྐབས་དེའི་བསྒྲུབ་བྱ་དང་། བསྒྲུབ་བྱ་བརྗོད་པའི་ཚིག་སྟེ་དམ་བཅའ་རྣམས་ནི་ཡན་ལག་སྔ་མའམ་ནང་མ་དང་། དེ་སྒྲུབ་བྱེད་ཀྱི་རྟགས་དཔེ་དང་དེ་བརྗོད་པའི་ཚིག་རྣམས་ནི་ཡན་ལག་ཕྱི་མ་ཡིན་ཏེ། དེ་དག་རྒོལ་ཕྱིར་རྒོལ་རྩོད་པ་བྱེད་པའི་ཡན་ལག་ཏུ་འགོད་པའི་དམ་བཅའ་དང་། དམ་བཅའ་དེ་སྒྲུབ་བྱེད་ཡིན་པའི་ཕྱིར་དང་། ཛྙཱ་ན་ཤྲཱིས་ཀྱང་། ཡན་ལག་དང་པོ་ནི་དམ་བཅའ་བའོ། །
གཉིས་པ་ནི་རྟགས་སོ། ། གསུམ་པ་ནི་དཔེའོ། ། ཞེས་ཡན་ལག་གསུམ་དུ་བཤད་པ་དང་། ཡན་ལག་ལྔའི་དབང་དུ་བྱས་ནས་བཞི་པ་ནི་ཉེར་སྦྱོར་རོ། ། ལྔ་པ་ནི་འཇུག་སྡུད་དོ། ། ཞེས་བཤད་པའི་ཕྱིར་རོ། ། ཚད་མ་མདོ་རང་འགྲེལ་ལས་ཀྱང་། ཡན་ལག་རྣམས་ལས་གང་རྗེས་སུ་དཔག་པར་བྱ་བ་བསྟན་པ་དེ་ནི་ཁོ་བོ་ཅག་སྒྲུབ་པར་བྱེད་པ་ཉིད་དུ་མི་འདོད་དེ། ཐེ་ཚོམ་བསྐྱེད་པར་བྱེད་པའི་ཕྱིར་རོ་ཞེས་དམ་བཅའ་བརྗོད་པ་ཡན་ལག་ཏུ་བཤད་པ་དེ་ཡང་ཡན་ལག་སྔ་མ་ཡིན་པ་ལ་དགོངས་པའི་ཕྱིར་རོ། ། དེ་ལ་ཁོ་ན་རེ།
རྟགས་ཕྱོགས་ཀྱི་ཆོས་སུ་མ་གྲུབ་པ་དང་། མཐུན་དཔེ་ལ་རྗེས་འགྲོ་མི་བྱེད་པ་སོགས་ཀྱང་ཕྱོགས་སྐྱོན་ཡིན་ཏེ། དེས་ཕྱོགས་སྒྲུབ་པ་ལ་གནོད་པའི་ཕྱིར་ཏེ། དཔེར་ན་སྒྲ་ཆོས་ཅན་མི་རྟག་སྟེ་ཚུར་མཐོང་མིག་ཤེས་ཀྱི་གཟུང་བྱ་ཡིན་པའི་ཕྱིར་ཞེས་བཀོད་པའི་ཚེ། སྒྲ་ཚུར་མཐོང་མིག་ཤེས་ཀྱི་གཟུང་བྱ་མ་ཡིན་པའི་གནད་ཀྱིས་རྟགས་དེའི་སྒྲ་མི་རྟག་པར་བསྒྲུབ་མི་ནུས་པ་བཞིན་ནོ་ཞེ་ན། སྒྲ་ཚུར་མཐོང་མིག་ཤེས་ཀྱི་གཟུང་བྱ་མ་ཡིན་པའི་གནད་ཀྱིས། དེས་སྒྲ་མི་རྟག་པར་སྒྲུབ་པ་ལ་གནོད་པ་དེ་ལྟར་ན་ཡང་། སྒྲ་ཚུར་མཐོང་མིག་ཤེས་ཀྱི་གཟུང་བྱར་མ་གྲུབ་པ་དེ་དེ་སྐོར་གྱི་ཕྱོགས་སྐྱོན་དུ་འཇོག་པ་ནི་མ་ཡིན་ཏེ། དེ་ལྟར་ན་འགལ་མ་ངེས་མ་གྲུབ་པའི་རྟགས་ཀྱི་ཉེས་པ་ཐམས་ཅད་ཀྱང་སྐབས་དེ་དང་དེའི་ཕྱོགས་ཀྱི་སྐྱོན་དུ་ཐལ་བའི་སྐྱོན་ཡོད་པའི་ཕྱིར་ཏེ། དེ་ཐམས་ཅད་ཀྱིས་རང་རང་གི་ཕྱོགས་སྒྲུབ་པ་ལ་གནོད་པའི་ཕྱིར་རོ། །
དེ་ཡང་འདོད་ན། ཕྱོགས་ཀྱི་མཚན་ཉིད་འཆད་པའི་ཚེ། རྟགས་ཀྱི་སྐྱོན་དེ་དག་ཀྱང་སེལ་ཚུལ་འཆད་དགོས་པར་ཐལ་བ་ལས། དེ་མི་དགོས་པར་འོག་ནས་འཆད་སའི་གནོད་པར་འགྱུར་རོ་ཞེས་འཆད་པ་ལ། དེ་ལྟ་ནའང་། གཏན་ཚིགས་ལ་སོགས་ཉེས་པ་ཡང་། ། ཕྱོགས་ཀྱིས་སྐྱོན་དུ་ཐལ་འགྱུར་ཏེ། ། ཐམས་ཅད་ཕྱོགས་ལ་གནོད་ཕྱིར་རོ། ། ཞེས་སོ། ། དེས་ན་ཚུར་མཐོང་མིག་ཤེས་ཀྱི་གཟུང་བྱ་དེ་སྒྲ་མི་རྟག་པར་སྒྲུབ་པའི་མ་གྲུབ་པའི་རྟགས་སྐྱོན་ཅན་དང་།
སྒྲ་ཚུར་མཐོང་མིག་ཤེས་ཀྱི་གཟུང་བྱར་མ་གྲུབ་པ་དང་དེ་སྐོར་གྱི་ཕྱོགས་ཆོས་མ་གྲུབ་པ་རྣམས་ནི། དེ་སྐོར་གྱི་མ་གྲུབ་པའི་རྟགས་སྐྱོན་དུ་གཞག་དགོས་ཏེ། མ་གྲུབ་པའི་རྟགས་སྐྱོན་ཅན་ལ་ཡོད་མི་དགོས་ཀྱང་། མ་གྲུབ་པའི་རྟགས་སྐྱོན་ལ་ཡོད་དགོས་པའི་ཕྱིར་རོ། ། དེས་མ་ངེས་པ་དང་འགལ་བའི་རྟགས་སྐྱོན་ལའང་འགྲེ། ། གཉིས་པ་ཕྱོགས་སྐྱོན་བཤད་པ་ལ། ཤེས་བྱ་ཆོས་ཅན། དཔེ་རྟགས་མ་གྲུབ་པ་སོགས་ཕྱོགས་སྐྱོན་མ་ཡིན་པ་དེའི་ཕྱིར། སྦྱོར་བ་དེ་སྐོར་གྱི་བསྒྲུབ་བྱ་དེ་ཙམ་དང་འབྲེལ་བ་སྟེ། དེ་ལ་ལྟོས་པའི་སྐྱོན་ཕྱོགས་སྐྱོན་དུ་འདོད་ཀྱི།
དེ་ལས་གཞན་དེ་སྐོར་གྱི་རྟགས་དཔེའི་སྐྱོན་རྣམས་ནི་དེ་སྐོར་གྱི་ཕྱོགས་སྐྱོན་མ་ཡིན་ཏེ། དེ་སྐོར་གྱི་རྟགས་ཡང་དག་གི་མཚན་ཉིད་ཀྱི་བསལ་བྱའི་སྐྱོན་ལ་རྟགས་སྐྱོན་དང་། ཕྱོགས་ཡང་དག་གི་མཚན་ཉིད་ཀྱི་བསལ་བྱའི་སྐྱོན་ལ་ཕྱོགས་སྐྱོན་དུ་སོ་སོར་ཕྱེད་ནས་སྨྲ་དགོས་པའི་ཕྱིར། དཔེར་ན། མངོན་སུམ་དང་འགལ་བ་སྒྲ་མཉན་བྱ་མ་ཡིན་པ་ལ་མངོན་སུམ་གྱིས་གནོད་པ་དེ། སྒྲ་མཉན་བྱ་མ་ཡིན་པར་སྒྲུབ་པའི་ཕྱོགས་སྐྱོན་ཡིན་པ་ལྟ་བུ་དང་། རྗེས་དཔག་དང་འགལ་བ་སྒྲ་རྟག་པར་དམ་བཅས་པའི་དམ་བཅའི་ཞེན་དོན་ལ་རྗེས་དཔག་གིས་གནོད་པ་དེ་སྒྲ་རྟག་པར་སྒྲུབ་པའི་ཕྱོགས་སྐྱོན་ཡིན་པ་ལྟ་བུ་དང་། སྒྲ་མི་རྟག་པར་ཚད་མས་ངེས་པའི་རྒོལ་བའི་ངོར་སྒྲ་མི་རྟག་པ་གྲུབ་ཟིན་པ་དེ། སྒྲ་མི་རྟག་པར་སྒྲུབ་པའི་གྲུབ་ཟིན་ཕྱོགས་སྐྱོན་ཡིན་པ་སོགས་ལ་འཇོག་པ་བཞིན་ནོ་ཞེས་འཆད་པ། དེ་ཕྱིར་དེ་ཙམ་དང་འབྲེལ་བ། །
ཕྱོགས་ཀྱི་སྐྱོན་འདོད་གཞན་མིན་ཏེ། ། མངོན་སུམ་ལ་སོགས་འགལ་བ་བཞིན་ཞེས་སོ། ། འདིར་ཡང་ཊཱིཀྐ་མཛད་པ་ཕལ་ཆེར། མངོན་སུམ་དང་འགལ་བ་སྒྲ་མཉན་བྱ་མ་ཡིན་པ་དང་། རྗེ་དཔག་དང་འགལ་བ་སྒྲ་རྟག་པ་སོགས་བཞིན་ནོ་ཞེས་འཆད་པ་ཡང་མི་རིགས་ཏེ། སྒྲ་མཉན་བྱ་མ་ཡིན་པ་དང་། སྒྲ་རྟག་པ་ཡིན་པ་སོགས་ཕྱོགས་སྐྱོན་མ་ཡིན་པའི་ཕྱིར་ཏེ། དེ་དག་ཚད་མས་བཀག་པའི་ཕྱིར་རོ། ། དེས་ན། སྒྲ་རྟག་པར་སྒྲུབ་པའི་ཚེ།
སྒྲ་རྟག་པ་དེ་ཕྱོགས་སྐྱོན་ཅན་དང་། སྒྲ་རྟག་པ་ལ་ཚད་མས་བསལ་བ་ཞུགས་པ་དེ། སྒྲ་རྟག་པར་སྒྲུབ་པའི་ཕྱོགས་སྐྱོན་ཡིན་ནོ་ཞེས་ཁས་བླངས་དགོས་ཏེ། ཕྱོགས་སྐྱོན་ཅན་དང་། ཕྱོགས་སྐྱོན་གྱི་རྣམ་དབྱེ་ཕྱེད་དགོས་པའི་ཕྱིར་རོ།། །། གསུམ་པ་རྣམ་བཅད་ཟུར་ལྔའི་བསལ་བྱ་བཤད། ཡོངས་གཅོད་ཟུར་གཅིག་ཁོ་ནར་བསྟན། དཔྱོད་ལྡན་མཁས་པའི་དོགས་པ་སྤངས་བའོ། ། དང་པོ་ནི། ཕྱོགས་མཚན་བསལ་བྱ་སེལ་ཚུལ་བཤད་པ་ལ།
གོང་གི འདི་དེ་དག་གི་སྐྱོན་མིན་ནམ། ཞེས་སོགས་ལ་འཕྲོས་ནས། ཤེས་བྱ་ཆོས་ཅན། རྟགས་དཔེའི་སྐྱོན་དེ་དག་ནི་ཕྱོགས་སྐྱོན་མ་ཡིན་ཏེ། ཤེས་བྱེད་ཀྱི་རྒྱུ་རྟགས་དཔེ་སོགས་ཀྱི་མཚན་ཉིད་ཀྱི་བསལ་བྱ་སེལ་ཚུལ་ལ་ལྟོས་པ་མེད་པར། ཕྱོགས་ཡང་དག་ལ་མ་ཁྱབ་པའི་སྐྱོན་དང་། ལྡོག་པ་ཁྱབ་ཆེས་པའི་སྐྱོན་དག་ནི་སྤང་བའི་ཕྱིར་དུ། ཀུན་ལས་བཏུས་ལས་ཕྱོགས་ཀྱི་མཚན་ཉིད་ཟུར་ལྔ་ལྡན་དུ་བཤད་པ་ཡིན་པའི་ཕྱིར་ཞེས་འཆད་པ་ལ། རྒྱུ་སོགས་མཚན་ཉིད་བསལ་བྱ་ལ། །
ལྟོས་པ་མེད་པར་མ་ཁྱབ་དང་། ། ལྡོག་པ་དང་ནི་སྤང་བའི་ཕྱིར། ། ཕྱོགས་ཀྱི་མཚན་ཉིད་བཤད་པ་ཡིན། ། ཞེས་སོ། ། འོ་ན། ཟུར་ལྔ་པོ་དེས་གཞན་དོན་ཕྱོགས་ཡང་དག་གི་སྐྱོན་དེ་དག་སེལ་ཚུལ་ཇི་ལྟར་བྱེད་སྙམ་ན། ཤེས་བྱ་ཆོས་ཅན། མཚན་ཉིད་ཟུར་ལྔ་པོ་དེས། གཞན་དོན་ཕྱོགས་ཡང་དག་ལ་མ་ཁྱབ་ཁྱབ་ཆེས་ཀྱི་སྐྱོན་སེལ་བའི་ཚུལ་ཡོད་དེ། དེའི་ཟུར་གྱི་རང་ཉིད་དང་།
ཚིག་ཕྲད་དང་། ངོ་བོའི་སྒྲ མ་བསལ་བའི་སྒྲ་དང་བཅས་པ་དག་གིས་གཞན་དོན་ཕྱོགས་ཡང་དག་ལ་ལྡོག་པ་ཁྱབ་ཆེས་པ་སེལ་བར་བྱེད་ཅིང་། དེའི་ཟུར་གྱི་འདོད་པ་ཞེས་པའི་སྒྲས་དེ་ལ་མ་ཁྱབ་པའི་སྐྱོན་སེལ་བར་བྱེད་པ་ཡིན་པའི་ཕྱིར། རྟགས་དང་པོ་གྲུབ་སྟེ། དེའི་ཟུར་གྱི་རང་སྒྲ་དེས་སྐབས་ཀྱི་སྔ་རྒོལ་རང་ཉིད་སྐབས་དེའི་བསྒྲུབ་བྱར་ཁས་བླངས་པའི་བསྟན་བཅོས་མཁན་པོའི་ལུང་དོན་ནི་སྐབས་དེའི་བསྒྲུབ་བྱ་ཡང་དག་ཡིན་པ་སེལ། ཚིག་ཕྲད་དེས་སྐབས་དེའི་སྒྲུབ་བྱེད་དུ་བཀོད་བཞིན་པ་དང་། ངོ་བོའི་སྒྲས་སྐབས་དེའི་ཕྱིར་རྒོལ་ཀྱིས་གྲུབ་ཟིན་པ་དང་། མ་བསལ་བའི་སྒྲས་སྐབས་དེའི་རྒོལ་བས་ཚད་བསལ་ཞུགས་པ་རྣམས་སྐབས་དེའི་བསྒྲུབ་བྱ་ཡང་དག་ཡིན་པ་སེལ་བའི་ཕྱིར། རྟགས་གཉིས་པ་གྲུབ་སྟེ་དེའི་ཟུར་གྱི་འདོད་ཚིག་དེས་སྐབས་དེའི་སྒྲུབ་ངག་གི་ཡན་ལག་ཏུ་དངོས་སུ་མ་སྨོས་ཀྱང་། སྐབས་དེའི་སྔ་རྒོལ་རྣམ་དག་གིས་དཔག་འདོད་ཞུགས་པའི་སྐབས་དེའི་བསྒྲུབ་བྱ་ཡང་དག་ཡིན་ན།
སྐབས་དེའི་གཞན་དོན་བསྒྲུབ་བྱ་ཡང་དག་ཡིན་པས་ཁྱབ་བོ་ཞེས་བསྟན་འདུག་པའི་ཕྱིར་རོ་ཞེ་འཆད་པ་ལ། རང་ཉིད་ཚིག་ཕྲད་ངོ་བོའི་སྒྲ། ། མ་བསལ་བ་དང་བཅས་པ་དག ། ལྡོག་པ་སེལ་བར་བྱེད་པ་ཡིན། ། འདོད་སྒྲས་མ་ཁྱབ་སེལ་བར་བྱེད། ། ཞེས་སོ། ། དེས་ན་སྤྱིར་མཚན་ཉིད་ཐམས་ཅད་ཀྱི་མཚོན་བྱ་དེ་ལ་མ་ཁྱབ་ཁྱབ་ཆེས་མི་སྲིད་པའི་སྐྱོན་གསུམ་ཀ་གཅོད་ནུས་པ་ཞིག་དགོས་མོད། འདིར་ནི་ཟུར་རེ་རེས་ཀྱང་། མ་ཁྱབ་པ་དང་ཁྱབ་ཆེས་པ་གཅོད་པའི་ནུས་པ་གསལ་བར་བསྟན་པ་དེ་ངོས་བཟུང་བ་ཡིན་ལ། མི་སྲིད་པ་སེལ་བྱེད་ཀྱི་ནུས་པ་ལོགས་ན་ཟུར་གསལ་མེད་པས་མ་བསྟན་པ་ཡིན་ནོ།། །།
གཉིས་པ་ཡོངས་སྤྱོད་ཟུར་གཅིག་ཁོ་ནར་བསྟན་པ་ནི། ཀུན་བཏུས་ལས། ངོ་བོ་ཁོ་ན་བསྟན་བྱ་བ། ། ཞེས་སོགས་ཀྱིས་གཞན་དོན་ཕྱོགས་ཡང་དག་གི་མཚན་ཉིད་ཟུར་ལྔ་ལྡན་དུ་བཤད་པ་ནི་རྣམ་བཅད་དམ་ལོག་རྟོག་སེལ་བའི་དབང་དུ་བྱས་པ་ཡིན་ལ། ཡོངས་གཅོད་དམ་རིགས་མི་མཐུན་སེལ་བའི་དབང་དུ་བྱས་ན། འདོད་པ་ཞེས་པའི་ཟུར་གཅིག་ཁོ་ནས་ཆོག་པ་ཡིན་ཏེ། རིགས་པའི་སྒོ་ལས། བསྒྲུབ་པར་བྱ་བ་ཉིད་དུ་འདོད་པར་གྱུར་པ་འགལ་བའི་དོན་གྱིས་མ་བསལ་བ་ནི་ཕྱོགས་ཡིན་ནོ་ཞེས་སོ། ། སྐབས་དེའི་སྔར་རྒོལ་རྣམ་དག་གིས་སྐབས་དེའི་གཞན་དོན་བསྒྲུབ་བྱ་ཡང་དག་ཏུ་འདོད་ཅིང་ཁས་བླངས་པ་ནི། སྐབས་དེའི་གཞན་དོན་ཕྱོགས་ཡང་དག་གི་མཚན་ཉིད་ཡིན་ནོ་ཞེས་བཤད་པའི་ཕྱིར་ཞེས་འཆད་པ་ལ།
བསྒྲུབ་བྱར་ཁས་བླངས་ཕྱོགས་མཚན་ཉིད། ། ཅེས་སོ།། །། གསུམ་པ་དཔྱོད་ལྡན་མཁས་པའི་དོགས་པ་སྤང་བ་ལ་གསུམ། རིགས་སྒོའི་མཚན་ཉིད་སྐྱོན་ཅན་ཡིན་པ་སྤང་། ཀུན་བཏུས་ངེས་བཟུང་དོན་མེད་འགྱུར་བ་སྤང་། འདོད་ཚིག་ཁྱད་མེད་ཐལ་བའི་དོགས་པ་སྤང་བའོ། ། དང་པོ་ལ་ཁོ་ན་རེ། རིགས་སྒོར་བཤད་པའི་ཕྱོགས་མཚན་དེ་མི་འཐད་པར་ཐལ། དེས་ཕྱོགས་མཚན་གྱི་སྐྱོན་མི་སེལ་བའི་ཕྱིར་ཏེ། དེ་ལ་ཟུར་ལྔ་མ་ཚང་བའི་ཕྱིར་ཞེ་ན།
ཤེས་བྱ་ཆོས་ཅན། རིགས་སྒོར་བཤད་པའི་སྐབས་དེའི་སྔར་རྒོལ་རྣམ་དག་གིས། སྐབས་དེའི་བསྒྲུབ་བྱ་ཡང་དག་ཏུ་འདོད་པ་ཞེས་པ་དེ། སྐབས་དེའི་གཞན་དོན་ཕྱོགས་ཡང་དག་གི་མཚན་ཉིད་རྣམ་དག་མ་ཡིན་པར་ཐལ་པའི་སྐྱོན་མེད་དེ། སྐབས་ཀྱི་ཕྱི་རྒོལ་གྱིས་གྲུབ་ཟིན་སོགས་རིགས་མི་མཐུན་གསུམ་པོ་དེ་རྣམས་ལ་ནི། ཕྱོགས་ཀྱི་མཚན་ཉིད་སྐབས་དེའི་སྔ་རྒོལ་རྣམ་དག་གིས་སྐབས་དེའི་སྒྲུབ་བྱ་ཡང་དག་ཏུ་འདོད་པ་ཞེས་པ་དེ་འཇུག་པ་མེད་པའི་ཕྱིར་རོ། ། ལོག་རྟོག་གཉིས་ལས། མ་འོངས་པ་ན་བསྒྲུབ་བྱར་འགྱུར་རུང་གི་དཔེ་རྟགས་མ་གྲུབ་པ་བསྒྲུབ་བྱ་ཡང་དག་ཡིན་ནམ་སྙམ་པའི་ལོག་རྟོག་སྐྱེ་བའི་གཞི་མེད་པས་ན་དེ་བསལ་མི་དགོས། ཁས་མ་བླངས་པའི་བསྟན་བཅོས་མཁན་པོའི་ལུང་དོན་བསྒྲུབ་བྱ་ཡང་དག་ཡིན་ནམ་སྙམ་པའི་ལོག་རྟོག་མ་བསལ་ཡང་སྐྱོན་མེད་པའི་ཕྱིར་ཏེ། རིགས་མི་མཐུན་སེལ་བའི་མཚན་ཉིད་མདོར་བསྡུས་པ་ཡིན་པའི་ཕྱིར།
དེའི་ཡང་། དེ་རྣམས་ལ་ནི་ཕྱོགས་ཉིད་མེད། ། ཅེས་པའི་རྟགས་དང་པོ་མ་གྲུབ་སྟེ། ཚད་མས་བསལ་བ་ཞུགས་པ་ལ་ནི་ཚད་མས་དངོས་སུ་གནོད་པའི་ཆ་ནས། སྔ་རྒོལ་རྣམས་དེས་བསྒྲུབ་བྱ་ཡང་དག་ཏུ་མི་འདོད་པའི་ཕྱིར། ལྷག་མ་རྒོལ་བས་བསྒྲུབས་ཟིན་པ་སྐབས་དེའི་སྒྲུབ་བྱེད་བཀོད་བཞིན་པ་རྣམས་ལ། ཕྱོགས་ཀྱི་མཚན་ཉིད་དེ་འཇུག་པ་མེད་པའི་ཕྱིར་ཏེ། དེ་དག་སྐབས་དེའི་སྔ་རྒོལ་རྣམ་དག་གིས་སྐབས་དེའི་བསྒྲུབ་བྱ་ཡང་དག་ཏུ་མི་འདོད་པའི་ཕྱིར་རོ་ཞེས་པ་ལ། དེ་རྣམས་ལ་ནི་ཕྱོགས་ཉིད་མེད། ། བསལ་བ་འདོད་དང་ལྷག་མ་ལ། །
མཚན་ཉིད་འཇུག་པ་མེད་ཕྱིར་རོ་ཞེས་སོ། ། འོ་ན་འདིར་ཟུར་ལྔའི་བསལ་བྱ་རིགས་མི་མཐུན་ཡང་གཅོད་པ་མ་ཡིན་ནམ་ཞེས་པའི་ཕྱིར་རིགས་མཐུན་གསུམ་བརྗོད་ཅེ་ན་སྐྱོད་མེད་དེ། རིགས་མི་མཐུན་ལྔ་པོ་དེ་གསུམ་པོ་དེར་འདུས་པའི་ཕྱིར་རོ། ། དེ་ཡང་སྙིང་པོ་བསྡུས་ན། རིགས་མི་མཐུན་ཐམས་ཅད་སྐབས་ཀྱི་སྔར་རྒོལ་གྱི་མི་འདོད་པ་ཞེས་པ་གཅིག་པོ་དེར་འདུས་པ་ཡིན་ཏེ། ཟུར་ལྔའི་ནང་ཚན་གྱི་འདོད་ཚིག་དེས། གཞན་དོན་ཕྱོགས་ཡང་དག་གི་རིགས་མི་མཐུན་མཐའ་དག་སེལ་བའི་ཕྱིར་ཏེ། རྣམ་བཅད་ཀྱི་སྒོ་ནས་ཟུར་ལྔར་ཕྱེ་ཡང་ཡོངས་གཅོད་ལ་གཅིག་ཏུ་འདུ་བ་གནད་ཀྱི་སྙིང་པོ་ཡིན་པའི་ཕྱིར་རོ། ། གནད་དྲན་དགོས་སོ།། །། ཡོངས་གཅོད་གཉིས་པ་ཀུན་བཏུས་ངེས་བཟུང་དགོས་མེད་འགྱུར་བ་དེ་སྤང་བ་ལ།
ཁོ་ན་རེ། ཀུན་བཏུས་ལས་ཕྱོགས་ཀྱི་མཚན་ཉིད་འཆད་པའི་ཚེ། ངོ་བོ་ཁོ་ན་བསྟན་བྱ་བ། ། ཞེས་ངེས་བཟུང་ཁོ་ན་བའི་ཚིག་སྨོས་པ་ལ་དགོས་པ་མེད་པར་ཐལ། དེའི་ཟུར་དུ་འདོད་ཚིག་སྨོས་པས། མ་འོངས་པ་ན་བསྒྲུབ་བྱར་འགྱུར་རུང་གི་དཔེ་རྟགས་མ་གྲུབ་པ་བསྒྲུབ་བྱ་ཡང་དག་ཡིན་པ་གཅོད་དེ་ནུས་པའི་ཕྱིར་ཞེས་ཟེར་ན། ཀུན་བཏུས་ལས་མཚན་ཉིད་ཟུར་ལྔའི་ནང་ཚན་གྱི་རང་ཉིད་དང་འདོད་པ་ཞེས་པའི་ཚིག་གཉིས་བརྗོད་པ་ཡིས། མ་འོངས་པ་ན་སྒྲུབ་བྱར་འགྱུར་རུང་གི་དཔེ་རྟགས་མ་གྲུབ་པ་བསྒྲུབ་བྱ་དག་ཡིན་པ་ལྟ་བུའི་རིགས་མཐུན་སེལ་བས་ངེས་བཟུང་ཁོ་ན་བའི་དོན་ནི་རྟོགས་ན་ཡང་། དེའི་ཟུར་དུ་ཁོ་ན་བའི་ཚིག་སྨོས་པ་ཆོས་ཅན། ཁྱོད་ལ་དགོས་པ་མེད་པ་མ་ཡིན་ཏེ།
དུས་གཞན་མ་འོངས་པ་ན་བསྒྲུབ་བྱར་འགྱུར་རུང་གི་དཔེ་རྟགས་མ་གྲུབ་པ་སྐབས་དེའི་བསྒྲུབ་བྱ་ཡང་དག་ཡིན་ནམ་སྙམ་པའི་ལོག་རྟོག་དེ་གཅོད་པའི་ཕྱིར་དུ་བཤད་པ་ཡིན་པའི་ཕྱིར། དེ་མ་སྨོས་ན་དེ་ལྟ་བུའི་ལོག་རྟོག་དེ་ངེས་པར་སྐྱེ་བ་ཡིན་ཏེ། ཀུན་བཏུས་ཀྱི་འདོད་ཚེ་དེ། བྱེད་པ་སྟེ་འདུས་བྱས་ཀྱི་མཚན་ཉིད། དུས་གསུམ་གྱི་མཐའ་མ་འོངས་པ་སྟོན་པའི་ཚིག་དང་འབྲེལ་བའི་ཕྱིར་ཏེ། དེ་ངོ་བོ་ཁོ་ན་རང་ཉིད་དང་། ། འདོད་ཅིང་མ་བསལ་བསྟན་པར་བྱ། ། ཞེས་བསྟན་བྱ་བ་དང་ཁྱད་གཞི་ཁྱད་ཆོས་སུ་འབྲེལ་བའི་ཕྱིར་ཞེས་འཆད་པ་ལ། རང་ཉིད་འདོད་པ་བརྗོད་པ་ཡིས། ། ངེས་བཟུང་དོན་ནི་རྟོགས་ན་ཡང་། །
བྱེད་པའི་མཐའ་དང་འབྲེལ་བའི་ཕྱིར། ། དུས་གཞན་བཅད་ཕྱིར་བཤད་པ་ཡིན། ། ཞེས་སོ། ། འདིར། རྒོལ་བ་རང་ཉིད་ཀྱི་འདོད་པ་ཞེས་འདོད་ཚིག་ཁོ་ན་ལ་སྦྱར་ཡང་སྐྱོན་མེད་དེ། རང་འདོད་སོ་སོར་ཕྲལ་ནས་སྦྱར་ཡང་སྐྱོན་མེད་དེ། རྣམ་ངེས་ལས། འདིར། རང་ཉིད་འདོད་པའི་སྒྲ་དག་གིས། ། ངེས་པར་གཟུང་བའི་དོན་རྟོགས་ཀྱང་། །
ཞེས་གསུངས་པའི་ཕྱིར། གསུམ་པོ་འདོད་ཚིག་ཁྱད་མེད་ཐལ་བའི་དོགས་པ་སྤང་བ་ལ། ཁོ་ན་རེ། ཀུན་བཏུས་ཟུར་ལྔའི་ནང་ཚན་གྱི་འདོད་ཚིག་དེ་ལ། མ་འོངས་པ་ན་བསྒྲུབ་བྱར་འགྱུར་རུང་ད་ལྟ་སྒྲུབ་བྱ་ཡང་དག་ཡིན་ནམ་སྙམ་པའི་ལོག་རྟོག་སྐྱེ་བའི་གཞི་ཡོད་ཀྱང་དེ་ཁོ་རང་གི་སེལ་ནུས་དགོས་ཏེ། རིགས་སྒོའི་འདོད་ཚིག་གིས་དེ་བསལ་ནུས་པ་གང་ཞིག དེ་གཉིས་པོ་ལ་ཁྱད་པར་མེད་པའི་ཕྱིར་རོ་ཞེས་ཟེར་ན། འདི་ལ་དངོས་བསྟན་གཞུང་དོན་བཤད་པ་དང་། མཁས་པའི་དཀའ་གནས་ལ་དཔྱད་པ་གཉིས་དགོས་སོ། ། དང་པོ་ནི།
ཀུན་བཏུས་ལས་ཕྱོགས་ཀྱི་མཚན་ཉིད་ཟུར་ལྔ་འཆད་པའི་སྐབས་འདིར་ནི། འདོད་པ་ཞེས་པའི་སྐད་དོད་ཀྱི་བྱིངས་ལ་རྐྱེན་སྦྱིན་པའི་སྟོབས་ཀྱིས་འདོད་པར་གྱུར་པ་ཞེས་པའི་ཚིག་ཏུ་གྲུབ་པའི་འདོད་ཚིག་ཏུ་གྲུབ་པའི་འདོད་ཚིག་འདི་ཆོས་ཅན། ཁྱོད་མ་འོངས་པ་ན་བསྒྲུབ་བྱར་འགྱུར་རུང་གི་དཔེ་རྟགས་མ་གྲུབ་པ་ད་ལྟ་བསྒྲུབ་བྱ་ཡིན་ནམ་སྙམ་པའི་དོགས་པ་གཅོད་ནུས་ཀྱི་ཡང་དག་མ་ཡིན་ཏེ། ཁྱོད་ཀྱི་དོགས་པ་གཅོད་པའི་ནུས་པ་དེ། བསྟན་བྱ་བ་ཞེས་པའི་ཚིག་ཕྱི་མས་བཅོམ་པའི་ཕྱིར། དཔེར་ན། སངས་རྒྱས་འཇིགས་རྟེན་བྱོན་པ་དང་། ། ཆོས་གསུངས་པ་ལ་བསྟན་པར་བྱ། ། ཞེས་པའང་། སངས་རྒྱས་འཇིག་རྟེན་དུ་བྱོན།
ཆོས་གསུང་ཞེས་པའི་ཚིག་དེ། ཆོས་གསུངས་ལ་བསྟན་པར་བྱ། ། ཞེས་པའི་མ་འོངས་པའི་ཚིག་དེས་སྒྲིབ་པ་བཞིན་ནོ་ཞེས་འཆད་པ་ལ། འདོད་རྐྱེན་འདིར་ནི་ཡན་ལག་ཡིན། ། ཞེས་སོ། ། རིགས་སྒོ་ནི་མི་མཚུངས་སོ། ། ཞེས་སྟོན་པ། རིགས་སྒོའི་ཕྱོགས་ཀྱི་མཚན་ཉིད་ཆོས་ཅན། ཁྱོད་ཀྱི་ཟུར་གྱིས་འདོད་པར་གྱུར་པ་ཞེས་པའི་ཚིག་དག་ལ་དེ་འདྲའི་དོགས་པ་གཅོད་པའི་ཡན་ལག་གི་ནུས་པ་གནས་པ་ཉིད་ཡིན་ནོ། ། ཁྱོད་ཀྱི་ཟུར་གྱི་འདོད་ཚིག་དེ་ཡིས་ནི་མ་འོངས་པ་ན་བསྒྲུབ་བྱར་འགྱུར་རུང་གི་དཔེ།
གཏན་ཚིགས་མ་གྲུབ་པ་ལ་སོགས་པ་བསྒྲུབ་བྱ་ཡང་དག་ཡིན་པ་སོགས་བསྒྲུབ་བྱ་ཡང་དག་གི་རིགས་མི་མཐུན་མཐའ་དག་འགོག་པར་ནུས་ལ། ཚིག་དེ་ལ་དེ་ལྟ་བུའི་དོགས་པ་སྐྱེ་བའི་གཞི་དང་། དོགས་པ་གཅོད་པའི་ནུས་པ་འཇོམ་བྱེད་བསྟན་བྱ་བ་ཁྱད་གཞིར་འབྲེལ་པ་སོགས་རྟགས་མ་ཡིན་པའི་ཕྱིར། ཞེས་འཆད་པ་ལ། འདོད་པར་གྱུར་པའི་ཚིག་དག་ལ། ། ཡང་དག་ཉིད་ཡིན་དེ་ཡིས་ནི། ། གཏན་ཚིགས་མ་གྲུབ་ལ་སོགས་འགོག ། ཅེས་སོ། ། འདིར་འདོད་པའི་སྐད་དོད་ཀྱི་བྱིངས་ནི། ལི་ཙུ་ཞེས་པ་ཡིན་ལ།
དེ་ལ་རྐྱེན་ནི་ཥྠའི་མིང་ཅན་གཉིས་ཡོད་པའི། ཀར་ཞེས་པ་དེ་བྱིན། དེའི་ཨུ་རྗེས་འབྲེལ་དང་ཀ་རྟགས་ཀྱི་དོན་ཡིན་པས་ཕྱིས། ཥ་ཡིག་གི་ནུས་པའི་ཏ་ཡིག་གིས་དེ་ཊ་ཡིག་ཏུ་བསྒྱུར་ན། ཨིཥྚ་ཞེས་པ་དེ་འདོད་གྱུར་ཡིན་ལ། སྒྲུབ་ཚུལ་ཁྱད་གཏན་ནས་མེད་དོ་ཞེས་མཁས་པ་དག་གསུང་ངོ་།། །། གཉིས་པ་དཀའ་གནས་དཔྱད་པ་ན། འོ་ན་ཀུན་བཏུས་ཀྱི་ཁོ་ན་དེས་ཀྱང་མ་འོངས་པ་ན་སྒྲུབ་བྱར་འགྱུར་རུང་ད་ལྟ་བསྒྲུབ་བྱ་ཡང་དག་ཡིན་ནམ་སྙམ་པའི་ལོག་རྟོག་གཅོད་མི་ནུས་པར་ཐལ། དེ་ཡང་བསྟན་བྱ་བ་དང་འབྲེལ་བའི་ཕྱིར་སྙམ་ན། མི་མཚུངས་སྟེ།
མ་འོངས་པ་ན་བསྒྲུབ་བྱར་འགྱུར་རུང་གི་དཔེ་རྟགས་མ་གྲུབ་པ་དེ་ནི། ད་ལྟ་སྐབས་དེའི་སྒྲུབ་བྱེད་དུ་བཀོད་བཞིན་པ་ཡིན་ལ། ཁོ་ན་བའི་དོན་ནི། ད་ལྟ་སྐབས་དེའི་སྒྲུབ་བྱེད་དུ་བཀོད་བཞིན་པ་མ་ཡིན་པ་ཞེས་པའི་ཚིག་གསལ་པོར་བྱུང་བས་བསྟན་བྱ་བས་སྒྲིབ་མི་ནུས་པའི་ཕྱིར་རོ། ། འོ་ན། འདིར་བསྟན་བྱ་བ་ཁྱད་གཞིར་འབྲེལ་ཚུལ་ཇི་ལྟར་སྙམ་ན། འདོད་ཅིང་མ་བསལ་བསྟན་པར་བྱ། ། ཞེས་པའི་བསྟན་པར་བྱ་ཞེས་པ་བཤད་པའི་གཞིར་བྱས། གང་བསྟན་པར་བྱ་ན་གཞན་ཕྱོགས་ཡང་དག་དེའོ། ། གང་གིས་ན།
སྐབས་དེའི་སྔར་རྒོལ་ཀྱིས་སོ། ། ཚུལ་ཇི་ལྟར་ན། སྐབས་དེའི་བསྒྲུབ་བྱ་ཁོ་ན་སྔ་རྒོལ་རང་ཉིད་ཀྱིས་བསྒྲུབ་པར་འདོད་ཅིང་། ཚད་མས་མ་བསལ་བ་སྟེ་ཁྱད་ཆོས་ལྔ་ཚངས་བའི་སྒོ་ནས་སོ། ། དེ་ལྟར་བསྟན་པའི་དགོས་པ་ནི། རྒོལ་བ་སྔ་རབས་པ་དག བསྒྲུབ་བྱ་ཡང་དག་སྒྲུབ་ངག་གི་ཡན་ལག་ཏུ་དངོས་སུ་བསྟན་དགོས་ཞེས་འདོད་པ་ལ། དེ་ལྟ་ན་ནི་མ་ཡིན་གྱི་སྐབས་དེའི་སྒྲུབ་བྱེད་བཀོད་པའི་ཤུགས་ལས་རྟོགས་པའི་ཚུལ་གྱིས་བསྟན་པར་བྱ་ཤེས་པའི་ཕྱིར་དུའོ། ། རིགས་པའི་སྒོར་ནི་འདོད་པ་ཁྱད་གཞིར་འབྲེལ་བ་ཡིན་ཏེ། འདོད་པར་གྱུར་ཞེས་པ་དེ་བཤད་པའི་གཞིའོ། །
གང་ན་སྐབས་ཀྱི་བསྒྲུབ་བྱ་ཡང་དག་དེའོ། ། གང་གིས་ན་སྐབས་ཀྱི་སྔར་རྒོལ་རྣམ་དག་དེས་སོ་ཞེས་པའི་ཚུལ་གྱིས་སོ། ། ཡང་ཁོ་ན་རེ། ཀུན་བཏུས་དང་། རིགས་སྒོའི་འདོད་ཚིག་གཉིས་ལ་ཁྱད་པར་གཏན་ནས་མེད་པར་ཐལ། དེ་གཉིས་ཀས་དཔེ་རྟགས་མ་གྲུབ་པ་བསྒྲུབ་བྱ་ཡང་དག་ཡིན་པ་ནི་མཚུངས། དེ་བསྒྲུབ་བྱ་ཡང་དག་ཡིན་ནམ་སྙམ་པའི་དོགས་པ་དེ་ནི་གཉིས་ཆར་གྱིས་མི་སེལ་བའི་ཕྱིར་རོ་ཞེ་ན། འདི་འཆད་ཚུལ་ཐ་དད་པ་གཉིས་སྣང་སྟེ། མཁས་པ་ཕལ་ཆེར་ནི་རྟགས་དང་པོ་མ་གྲུབ་ཏེ་རིགས་སྒོའི་འདོད་ཚིག་དེས་དེ་སེལ་ཀྱང་ཀུན་བཏུས་ཀྱི་འདོད་ཚིག་དེས་དེ་མི་སེལ་བའི་ཕྱིར་ཏེ། དེ་བསྟན་བྱ་བ་དང་འབྲེལ་བའི་ཕྱིར།
རིགས་སྒོ་དེས་དེ་སེལ་ཏེ། དེ་བསྟན་བྱ་བ་དང་མ་འབྲེལ་བའི་ཕྱིར། དེས་ན་ཀུན་བཏུས་ཀྱི་འདོད་ཚིག་དེ། བསྟན་བྱ་བ་དང་མ་འབྲེལ་ན་དེ་གཅོད་ནུས་ཀྱང་དེ་དང་འབྲེལ་བའི་དབང་གིས་གཅོད་མི་ནུས་ཞེས་པ། རང་ཉིད་འདོད་པ་བརྗོད་པ་ཡིས། ། ཞེས་སོགས་ཤློ་ཀ་གཉིས་ཀྱི་དོན་དུ་འཆད་དོ། ། འདི་དངོས་བསྟན་ལམ་པ་ལ་འགྲིག་པོ་ཡིན་ཡང་བརྟགས་ན་ཅུང་མི་འཐད་པར་སེམས་ཏེ། ཀུན་བཏུས་ཀྱི་འདོད་ཚིག་དེས་ཀྱང་མ་འོངས་པའི་བསྒྲུབ་བྱར་འགྱུར་རུང་དཔེ་རྟགས་མ་གྲུབ་པ་བསྒྲུབ་བྱ་ཡང་དག་ཡིན་པ་གཅོད་ནུས་པར། གཞན་འདོད་ཐམས་ཅད་ཟློག་ན་ཡང་། ། ཞེས་པ་དང་།
མ་ཡིན་འདོད་པ་སྨོས་པའི་ཕྱིར་ན། ། ཞེས་སོགས་ཀྱིས་བསྟན་པའི་ཕྱིར་དང་། ཟུར་ལྔའི་ནང་ཚན་གྱི་ངོ་བོ་དང་། མ་བསལ་བ་དང་། འདོད་པ་གསུམ་པོ་དེས། གཞན་དོན་ཕྱོགས་ཡང་དག་གི་རིགས་མི་མཐུན་མཐའ་དག་སེལ། ཁོ་ན་བ་དང་རང་ཉིད་གཉིས་པོ་དེས་ལོག་རྟོག་རྣམ་གཉིས་སེལ་ཞེས་དཔྱོད་ལྡན་དག་འཆད་པ་ཡང་གཞུང་གི་དགོངས་པར་སྣང་བའི་ཕྱིར་རོ། ། ཡང་མཁས་པ་ཤཱཀྱ་མཆོག་ལྡན་སོགས། ཀུན་བཏུས་ཀྱི་འདོད་ཚིག་དེས་རིགས་མི་མཐུན་སེལ་ཡང་བསྟན་བྱ་བ་དང་འབྲེལ་བས་ལོག་རྟོག་སེལ་མི་ནུས་པའི་ཕྱིར་ན། ཁོ་ན་བ་དགོས་ལ།
རིགས་སྒོར་ལོག་རྟོག་གཅིག་ནི་འབྱུང་བའི་གཞི་མེད་པས་བསལ་མི་དགོས། ལོག་རྟོག་གཅིག་ནི་མ་བསལ་ཡང་སྐྱོན་མེད་ཅེས་གསུང་བ་ཡང་དཔྱོད་དགོས་ཏེ། འོ་ན་རིགས་སྒོའི་འདོད་ཚིག་དེས། དཔེ་རྟགས་མ་གྲུབ་པ་བསྒྲུབ་བྱ་ཡང་དག་ཡིན་ནམ་སྙམ་པའི་ལོག་རྟོག་དེ་སེལ་ལམ་མི་སེལ། སེལ་ན་ལོག་རྟོག་གཅིག་ནི་འབྱུང་བའི་གཞི་མེད་པས་བསལ་མི་དགོས་ཞེས་བཤད་པ་དང་འགལ་ལ། མི་སེལ་ན། འདོད་པར་གྱུར་པའི་ཚིག་དག་ལ། ། ཡན་ལག་ཉིད་ཡིན། ཞེས་པའི་སྐབས་སུ་དེ་དེ་འདྲའི་དོགས་པ་གཅོད་ནུས་ཀྱི་ཡན་ལག་ཡིན་ཞེས་འབྲུ་སྣོན་པ་དང་འགལ་བའི་ཕྱིར་རོ། ། དེས་ན་ཁྱོད་རང་ཇི་ལྟར་སྨྲ་སྙམ་ན།
གཞུང་སྔ་མ་དེའི་ཚིག་རིས་ལྟར་ན། རང་ལུགས་སྐྱོང་བ་ལ་དཀའ་གནས་ལས་གྲོལ་བར་མི་འདུག་པས། ཤློ་ཀ་ཕྱི་མ་དེ་ལ། རྒྱན་མཛད་པའི་གཞུང་ལས། འདོད་རྐྱེན་འདིར་ནི་ཡན་ལག་ཡིན། ། འདོད་པར་གྱུར་པའི་ཚིག་དག་ལ། ། ཡན་ལག་ཉིད་མིན་དེ་ཡིས་ནི། ། གཏན་ཚིགས་མ་གྲུབ་ལ་སོགས་འགོག ། ཅེས་བྱུང་བ་ལྟར་བསྟན་ནས་རྣམ་དཔྱོད་དང་ལྡན་པའི་ཚིག་གིས་བཀྲོལ་ན་དཀའ་བའི་འཕྲང་ལས་གྲོལ་བར་འགྱུར་རོ། ། འོ་ན་ཇི་ལྟར་སྙམ་ན།
ཉོན་ཅིག ཀུན་བཏུས་ཀྱི་སྐབས་འདིར་ནི་དཔེ་རྟགས་མ་གྲུབ་པ་བསྒྲུབ་བྱ་ཡང་དག་ཡིན་ནམ་སྙམ་པའི་དོགས་པ་སེལ་བ་ལ་ཁོ་ན་བ་ངེས་པར་དགོས་ཏེ། འདིར་ནི་འདོད་ཚིག་དེ། བསྟན་བྱ་བ་དང་འབྲེལ་བའི་གནད་ཀྱིས། འདོད་ཚིག་དེ་མ་འོངས་པ་ན་བསྒྲུབ་བྱར་འགྱུར་རུང་གི་དཔེ་རྟགས་མ་གྲུབ་པ་བསྒྲུབ་བྱ་ཡང་དག་ཡིན་ནམ་སྙམ་པའི་ལོག་རྟོག་དེ་འབྱུང་བའི་ཡན་ལག་གམ་གནས་ཡིན་པས་ཁོ་རང་གིས་དོགས་པ་དེ་གཅོད་མི་ནུས་པའི་ཕྱིར་ཞེས་འཆད་པ་ནི། འདོད་རྐྱེན་འདིར་ནི་ཡན་ལག་ཡིན། ། ཞེས་སོ། ། རིགས་སྒོའི་ལོག་རྟོག་སེལ་མི་དགོས་ཏེ། དེ་བསྟན་བྱ་བ་དང་མ་འབྲེལ་བས་ལོག་རྟོག་དེ་འབྱུང་བའི་ཡན་ལག་གམ་གནས་མ་ཡིན་པའི་ཕྱིར་དང་། དཔེ་རྟགས་མ་གྲུབ་པ་ལ་སོགས་པའི་རིགས་མི་མཐུན་རྣམས་ནི་དེས་འགོག་པར་ནུས་པའི་ཕྱིར་རོ། །
ཞེས་པ་ནི། འདོད་རྐྱེན་འདིར་ནི་ཡན་ལག་ཡིན། ། ཞེས་སོ། ། རིགས་སྒོའི་འདོད་ཚིག་དེས། དེ་ལྟ་བུའི་ལོག་རྟོག་སེལ་མི་དགོས་ཏེ། དེ་བསྟན་བྱ་བ་དང་མ་འབྲེལ་བས་ལོག་རྟོག་དེ་འབྱུང་བའི་ཡན་ལག་གམ་གནས་མ་ཡིན་པའི་ཕྱིར་དང་། དཔེ་རྟགས་མ་གྲུབ་པ་ལ་སོགས་པའི་རིགས་མི་མཐུན་རྣམས་ནི་དེས་འགོག་པར་ནུས་པའི་ཕྱིར་རོ་ཞེས་འཆད་པ། འདོད་པར་གྱུར་པའི་ཚིག་དག་ལ། ། ཡན་ལག་ཉིད་མིན་དེ་ཡིས་ནི། ། གཏན་ཚིགས་མ་གྲུབ་ལ་སོགས་འགོག །
ཅེས་སོ།། ༈ །།འཇམ་པའི་རྡོ་རྗེའི་བྱིན་རླབས་སྙིང་ལ་སྨིན། ། ཡང་ན་དབྱངས་ཅན་ལྷ་མོའི་སྤྱན་རས་རྩེན། ། མིན་ན་ཕྱོགས་གླང་ཆོས་ཀྱི་གྲགས་པ་ཁྱོད། ། ལྷ་རྒྱན་འཁོར་གྱིས་བསྐོར་ནས་འདིར་བྱོན་ཏམ། ། ཞེས་ཀྱང་ངལ་འཚོའི་གཏམ་མོ། ། རྩ་བའི་ས་བཅད་བསྟན་བཤད་བསྡུ་གསུམ་ཡོད་པའི་དང་པོ་གཉིས་སོང་ནས། གསུམ་པ་འཆད་པ། བརྗོད་བྱེད་མིན་ཕྱིར་ཞེས་སོགས་ཚིགས་བཅད་གཉིས་ཏེ། འདིར་པཎ་ཆེན་ཐམས་ཅད་མཁྱེན་པའི་དགོངས་པ་ལྟར།
གཞན་ལུགས་བཀག་པའི་དོན་བསྡུ། ཡོངས་གཅོད་དགོས་པའི་དོན་བསྡུ། རྣམ་གཅོད་དགོས་པའི་དོན་བསྡུ་གསུམ་ལ་སྦྱར་ཡང་ཆོག་མོད། ད་ལམ་འདི་ལྟར་བཤད་དེ། རང་སྡེ་བཀག་པའི་དོན་བསྡུ། རང་ལུགས་བཞག་པའི་དོན་བསྡུ། གཞན་སྡེ་བཀག་པའི་དོན་བསྡུ་གསུམ་མོ། ། དང་པོ་ནི། གཞན་དོན་ཕྱོགས་ཡན་ལག་གི་མཚན་ཉིད་ཀྱི་ཟུར་དུ་རང་ཉིད་ཅེས་པའི་ཚིག་སྨོས་པ་ཆོས་ཅན། ཁྱོད་མདོའི་འགྲེལ་བྱེད་རྣམས་ཀྱིས་བཞེད་པ་ལྟར།
རྒོལ་བ་བསྟན་བཅོས་ལ་འཇུག་ལྡོག་བྱེད་པ་ཤེས་པ་སོགས་བཞིའི་ཕྱིར་སྨོས་པ་ཡང་མི་རིགས་ཏེ། དེ་དག་རང་ཚིག་གི་བཅད་བྱར་འོས་པའི་དོན་བརྗོད་བྱེད་ཀྱི་ཕྱོགས་སྔའི་ཚིག་མ་ཡིན་པའི་ཡང་ཕྱིར་རོ། ། ཞེས་འཆད་པ་ལ། རྗོད་བྱེད་མིན་ཕྱིར་ཡང་མི་རིགས། ། ཞེས་སོ། ། གཉིས་པ་ནི། གོང་དུ་རྒྱས་པར་བཤད་ཟིན་པ་དེས་ན། གཞན་དོན་ཕྱོགས་ཡང་དག་གི་མཚན་ཉིད་ཀྱི་ཟུར་དུ། རང་ཉིད་ཅེས་པ་དང་། སྔར་རྒོལ་བདག་ཉིད་ཀྱིས་འདོད་པ་ཞེས་པའི་ཚིག་གཉིས་སྨོས་པ་ཆོས་ཅན།
དགོས་པ་ཡོད་དེ། ཁས་བླངས་པའི་བསྟན་བཅོས་ཀུན་ལ་ལྟོས་པ་མེད་པ་སྟེ། བསྟན་བཅོས་མཁན་པོའི་ལུང་དོན་ཐམས་ཅད་སྐབས་དེའི་བསྒྲུབ་བྱ་ཡང་དག་ཡིན་ནམ་སྙམ་པའི་ལོག་རྟོག་བཀག་ནས། སྐབས་དེའི་སྔར་རྒོལ་དེ་ཁོ་ནས་སྐབས་དེའི་བསྒྲུབ་བྱར་འདོད་པ་རྣམས་ནི་སྐབས་དེའི་གཞན་དོན་བསྒྲུབ་བྱ་ཡང་དག་ཡིན་ནོ་ཞེས་བསྟན་པའི་ཆེད་ཡིན་པའི་ཕྱིར། ཞེས་འཆད་པ། དེས་ན་རང་ཉིད་བདག་ཉིད་འདོད། ། བསྟན་བཅོས་ཀུན་ལ་ལྟོས་མེད་པར། ། དེ་འདོད་པ་ནི་བསྒྲུབ་བྱ་ཉིད། ། ཅེས་སོ།། །། གསུམ་པ་གཞན་ལུགས་བཀག་པའི་དོན་བསྡུ་བ་ནི།
སྔ་རྒོལ་བྱེ་བྲག་པས་སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་པ་ན། སྔར་རྒོལ་རང་ཉིད་མི་འདོད་པ་དང་འབྲེལ་བའི་རྟག་ནམ་ཡོན་སོགས་བསྟན་བཅོས་མཁན་པོའི་འདོད་པ་ལ་གནོད་པ་ན་ཡང་། དེའི་ཚེ་སྒྲ་མི་རྟག་པ་དེ་ཕྱོགས་སྐྱོན་མེད་དང་། བྱས་པ་དེ་དེ་སྒྲུབ་ཀྱི་གཏན་ཚིགས་སྐྱོན་མེད་ཉིད་ཡིན་ཏེ། དེའི་ཚེ་བྱས་པ་དེ་སྔར་རྒོལ་རང་ཉིད་ཇི་ལྟར་སྒྲུབ་པར་འདོད་པའི་བསྒྲུབ་བྱ་སྒྲ་མི་རྟག་པ་དེ་ལ་གནོད་པ་མེད་པར་སྒྲུབ་ནུས་པའི་རྟགས་ཡིན་པའི་ཕྱིར་ཏེ། དེའི་རྒྱུ་མཚན་རྒྱས་བཤད་ཀྱི་སྐབས་སུ་རྒྱས་པར་བཤད་ཟིན་པ་དེས་ནའི་ཕྱིར་རོ། ། ཞེས་འཆད་པ་ལ། དེས་ན་མི་འདོད་དང་འབྲེལ་བའི། ། འདོད་པ་ལ་ཡང་གནོད་པ་ན། ། ཇི་ལྟར་སྒྲུབ་ལ་གནོད་མེད་ཕྱིར། །
ཕྱོགས་དང་གཏན་ཚིགས་སྐྱོན་མེད་ཉིད། ། ཅེས་སོ། ། དེས་རང་ཉིད་རྒྱས་བཤད་རྫོགས་སོ། ། འོ་ན་སྔར་གྱི་དཀའ་བའི་གནད་དེ་ཇི་ལྟར་དཔྱད་སྙམ་ན། དེ་ནི་འདི་ལྟ་ཡིན་ཏེ། སྔ་རྒོལ་བྱེ་བྲག་པའི་ནང་ཚན་གྱི་རིགས་རྒྱུན་ཡིན་པ། གཟེགས་ཟན་གྱི་བསྟན་བཅོས་ཚད་མར་ཁས་བླངས་ཀྱང་སྒྲ་མི་རྟག་པ་དང་དེ་སྐོར་གྱི་ཚད་མས་ངེས་པ་ཞིག་གིས། ཕྱི་རྒོལ་གྲངས་ཅན་གྱི་རིགས་རྒྱུན་ཡིན་པ། སྒྲ་མི་རྟག་པ་ལ་ཤེས་འདོད་ཐེ་ཚོམ་དང་ལྡན་པ་ཞིག་ལ། སྒྲ་མི་རྟག་པ་སྒྲུབ་པ་ལ་རྟགས་སུ་བཀོད་པའི་ཚེ།
ཕྱིར་རྒོལ་གྲངས་ཅན་ཕྱི་མ་རྣམས་ཀྱིས་དེར་སྐབས་ཀྱི་རྒོལ་ཕྱི་རྒོལ་གཉིས་ཀ་བྱེ་བྲག་པ་དང་གྲངས་ཅན་མཚན་ཉིད་པར་བཟུང་ནས་གཞུང་ནས་བཤད་པའི་སྐྱོན་དེ་རྣམས་འཕངས་ལ། དཔལ་ལྡན་ཆོས་ཀྱི་གྲགས་པས་གཞུང་ནས་བཤད་པའི་ལན་དང་། གནོད་བྱེད་ཀྱི་རིགས་པ་དེ་དག་འཕངས་པ་ཡིན་པས། དཀའ་བའི་གནད་ལས་རང་གྲོལ་ཡིན་པས་བློ་གསལ་ཤེས་ལྡན་རྣམས་ཀྱི་དགའ་སྟོན་གྱིས་ཤིག དེ་ལྟར་ན་དེ་དག་ནི། རང་རེའི་པཎ་ཆེན་ཐམས་ཅད་མཁྱེན་པའི་སྤྱི་ཊཱིཀ་དང་། འཇམ་མགོན་བླ་མའི་གསུང་ལ་གཞི་བཅས། རང་གི་རྣམ་པར་དཔྱོད་པས་ཀྱང་རྣམ་དབྱེ་ལེགས་པར་ཕྱེ་སྟེ་བཤད་པ་ཡིན་པས་བློ་གསལ་དག་ཡིད་ཆེས་པར་གྱིས་ཤིག དེ་ལྟར་རྣམ་བཤད་འདི་ནི་ཆུ་མོ་ལུག་གི་ལོ་ཟླ་བ་བཅུ་གཉིས་པའི་ཆོས་མཚམས་སྐབས་སུ་འཇམ་མགོན་བླ་མ་སྐྱིད་གཤོངས་པ་ཆེན་པོའི་གསུངས་ལས་སྐྱེས་པ། ཤཱཀྱའི་དགེ་སློང་རིག་བྱེད་སྨྲ་བ་ཀླུ་སྒྲུབ་ཅེས་བྱ་བས་མཉན་ཡོད་ཚེ་རིང་གུར་ཁང་དུ་སྦྱར་བ་དགེའོ། །
འདིས་ཀྱང་རྒྱལ་བ་འབུམ་ཕྲག་གསུམ་པའི་བསྟན་པ་དར་ཤིང་རྒྱས་ལ་ཡུན་རིང་དུ་གནས་པར་གྱུར་ཅིག ། མངྒ་ལཾ། སརྦ་མསྟུ་ཛཱ་ག་ཏྃ། ཤྲཱི་ཡྃ་ཀུ་རུ་ཧོ།། །། PAGE * MERGEFORMAT 2 མང་ཐོས་ཀླུ་སྒྲུབ་རྒྱ་མཚོ། ཟ་མ་ཏོག་ཁ་ཕྱེ་བ་ལས་རང་ཉིད་རྒྱས་བཤད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
