མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༢
ཚིགས་གསུམ་རིམ་ཅན་དུ་སྒྲུབ་པའི་རྣམ་པར་བཞག་པ།
༄༅། །ཚིགས་གསུམ་རིམ་ཅན་དུ་སྒྲུབ་པའི་རྣམ་པར་བཞག་པ་བཞུགས།། ཐམས་ཅད་མཁྱེན་པ་ལ་ཕྱག་འཚལ་ལོ། ། ས་ག་ལྷས། དེ་དག་དགེ་རྒྱུན་མེད་མིན་ཞིང་། ། ཐར་པའང་མི་འདོད་མེད་མིན་མོད། ། གཅིག་ཏུ་བསྟན་ལ་སྐྱེ་བོ་ཡིས། ། ཐོས་ན་སྐྱོན་དུ་ལྟ་ཕྱིར་དགག ། བསམ་དང་རྗེས་ཀྱི་བསམ་ཤེས་ཤིང་། ། མངོན་ཤེས་ཡེ་ཤེས་ཐོབ་པ་ནི། ། མཐུ་ཡིས་འཇིག་རྟེན་འཛིན་བྱེད་ཕྱིར། །
རབ་ཏུ་འབྱིན་ན་ཉེས་པ་མེད། ། ཇི་སྐད་བསྟན་སྐྱོན་རྣམས་བྲལ་ཞིང་། དགེ་བ་དོན་དུ་གཉེར་རྣམས་ལ། ། བར་ཆད་མཐའ་དག་དྲིས་ནས་ནི། ། མགོ་ནས་རྐང་པའི་བར་དུ་བརྟག ། ཞག་བརྒྱད་ལ་སོགས་བཟུང་ནས་ཀྱང་། ། ཇི་སྲིད་བར་དུ་ལེགས་པར་བརྟག ། གང་ཞིག་སྔོན་དུ་ཡོངས་བརྟགས་ནས། ། ཉི་མ་གཅིག་ཀྱང་གཞག་མི་བྱ། ། ཞེས་སོ། །
བཟུང་ནས་དཀོན་མཆོག་གསུམ་ལ་སྐྱབས་སུ་འགྲོ་བ་ནི། ཐར་པ་དང་ལམ་ཐོབ་པའི་བྲན་དུ་གྱུར་པ་ནི་སྐྱབས་ཏེ་དཀོན་མཆོག་གསུམ་མོ། ། མཛོད་ལས། གང་ཞིག་གསུམ་ལ་སྐྱབས་འགྲོ་དེས། ། སངས་རྒྱས་དགེ་འདུན་བྱེད་པའི་ཆོས། ། མི་སློབ་པ་དང་གཉིས་ཀ་དང་། ། མྱ་ངན་འདས་ལ་སྐྱབས་སུ་འགྲོ། ། སངས་རྒྱས་སུ་བྱེད་པའི་ཆོས་མི་སློབ་པ་ཟད་མི་སྐྱེའི་ཆོས་ཤེས་པ་འཁོར་བཅས་སྟེ། དེ་བརྙེས་པས་སངས་རྒྱས་སུ་བྱེད་པའི་ཕྱིར་རོ། ། གཟུགས་སྐུ་ནི་སྔ་ཕྱི་བྱེ་བྲག་མེད་པའི་ཕྱིར་མིན།
དེ་ཡང་མཚན་ཉིད་ཀྱི་སྒོ་ནས་སངས་རྒྱས་ཐམས་ཅད་ལ་འགྲོ་སྟེ། ལམ་མཚན་ཉིད་མི་འདྲ་བ་མེད་པའི་ཕྱིར་རོ། ། དགེ་འདུན་ནི་དགེ་འདུན་དུ་བྱེད་པའི་ཆོས་སློབ་པ་དང་མི་སློབ་པ་ལ་སྟེ་དེ་ཐོབ་པས་གང་ཟག་བརྒྱད་པོ་མི་ཕྱེད་པའི་དགེ་འདུན་དུ་འགྱུར་བའི་ཕྱིར་རོ། ། དེ་ཡང་ལམ་མཚན་ཉིད་མི་འདྲ་བ་མེད་པའི་ཕྱིར་མཚན་ཉིད་ཀྱི་སྒོ་ནས་ཐམས་ཅད་ལའོ། ། མདོ་ལས། མ་འོངས་པའི་དུས་ན་དགེ་འདུན་ཞེས་བྱ་བ་འབྱུང་བར་འགྱུར་བས། དེ་ལ་ཡང་སྐྱབས་སུ་སོང་ཞིག་ཅེས་གསུངས་པས་ནི་མངོན་དུ་གྱུར་པའི་དགེ་འདུན་བརྗོད་པའི་ཕྱིར་རོ། ། མདོ་སྡེ་པ་ན་རེ། མི་སློབ་པའི་ཆོས་ཁོ་ན་སངས་རྒྱས་ཡིན་ན། དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བས་མཚམས་མེད་པར་མི་འགྱུར་རོ་ཞེ་ན།
སྐྱོན་མེད་དེ། རྟེན་ལ་གནོད་པས་དེ་ལ་ཡང་གནོད་པའི་ཕྱིར་རོ། ། ལུང་ལས། མི་སློབ་པའི་ཆོས་ཁོ་ན་སངས་རྒྱས་ཡིན་ནོ་ཞེས་མི་འབྱུང་གི སངས་རྒྱས་སུ་བྱེད་པའི་ཆོས་ཁོ་ན་སངས་རྒྱས་ཡིན་ནོ་ཞེས་འབྱུང་སྟེ། རྟེན་སངས་རྒྱས་ཉིད་དུ་མ་བཀག་པས་དེ་ཀླན་ཀར་མི་འགྱུར་རོ། ། དེ་ལྟ་མིན་ན་སངས་རྒྱས་འཇིག་རྟེན་པའི་སེམས་ལ་གནས་པའི་ཚེ་སངས་རྒྱས་དང་དགྲ་བཅོམ་པ་ཡང་མིན་པར་འགྱུར་ལ། དགེ་སློང་དུ་བྱེད་པའི་ཚུལ་ཁྲིམས་ཁོ་ན་དགེ་སློང་དུ་འགྱུར་རོ། ། དེས་ན་གཟུགས་སྐུ་ཡང་སངས་རྒྱས་དང་དགེ་འདུན་ཡིན་ཟེར་རོ། ། ཆོས་ནི་མྱང་འདས་སོ་སོར་བརྟགས་འགོག་སྟེ།
རང་གཞན་གྱི་རྒྱུད་ཀྱི་ཉོན་མོངས་པའི་གདུང་བ་ཞི་བར་མཚན་ཉིད་གཅིག་པའི་ཕྱིར་རོ། ། གསུམ་པོ་དེ་ལ་བརྟེན་ནས་སྡུག་བསྔལ་ཐམས་ཅད་ལས་གཏན་དུ་ངེས་པར་ཐར་པར་བྱེད་པའི་ཕྱིར་སྐྱབས་ཡིན་ལ། དེ་ལ་འཇིགས་པ་དང་སྡུག་བསྔལ་གྱིས་བརྟེན་ནས། དེ་ལས་ཐར་པའི་ཕྱིར་དེའི་རྟེན་ནམ་སྐྱབས་འཚོལ་ཞིང་སྐྱབས་སུ་འཇུག་པ་ནི་སྐྱབས་སུ་འགྲོ་བ་སྟེ། སྐྱབས་འགྲོའི་རང་བཞིན་ངག་གི་རྣམ་པར་རིག་བྱེད་ཀྱི་ངོ་བོ་ཡིན་ནོ། ། ཁས་ལེན་པ་ནི་སྡུག་བསྔལ་ལས་སྒྲོལ་བའི་རྟེན་དུ་ཁས་ལེན་པ་སྟེ། དེ་ལྟར་སྐྱབས་འགྲོ་ནི་སྡོམ་པ་ཐམས་ཅད་ཀྱི་སྒོ་ཡིན་ཞིང་། དེ་མེད་ན་སྡོམ་པ་མི་སྐྱེའོ། ། མི་ཤེས་པ་ནི་མ་གཏོགས་སོ་ཞེས་པས་སྐྱབས་འགྲོའི་བསམ་པ་ཡོད་ཀྱང་། ལེན་པ་པོ་དང་འབོག་པོས་དེ་སྔོན་དུ་འགྲོ་བར་མ་ཤེས་ན་མ་གཏོགས་སོ། །
དེ་ཡང་མྱ་ངན་འདས་པའི་བསམ་པ་བརྟན་པོས་སྒྲུབ་པར་བྱེད་དོ། ། མེད་པར་སྡོམ་པ་མི་སྐྱེ་བས་སྐྱབས་འགྲོས་མྱང་འདས་ཀྱི་བསམ་པ་བརྟན་པོས་སྒྲུབ་པར་བྱེད་དོ། ། སངས་རྒྱས་ལ་སྐྱབས་སུ་འགྲོ་བ་ནི། མྱ་ངན་ལས་འདས་པ་སྟོན་པ་ལ་ཡང་དག་པར་བརྟེན་པར་བྱེད་དོ། ། འཇིག་རྟེན་པའི་ལམ་གྱི་ཆགས་བྲལ་ལས་མཆོག་འདས་ལམ་གྱི་ཆགས་བྲལ་ཆོས་ལ་སྐྱབས་སུ་སོང་བས། མྱང་འདས་ལ་ཡང་དག་པར་བརྟེན་པར་བྱེད། དགེ་འདུན་ལ་སྐྱབས་སུ་འགྲོ་བས་མྱ་ངན་ལས་འདས་པའི་གྲོང་ཁྱེར་དུ་འགྲོ་བའི་ཟླ་གྲོགས་ལ་ཡང་དག་པར་བརྟེན་པར་བྱེད་པས་མྱང་འདས་ཀྱི་བསམ་པ་བརྟན་པོ་སྐྱེད་ནུས་ལ། དེ་མེད་པར་སུ་ཡང་སྐྱབས་འགྲོ་མི་བྱེད་དོ། ། ཁ་ཅིག་ན་རེ་མྱང་འདས་ཀྱི་བསམ་པ་མེད་ན་སྡོམ་པ་མི་བསྐྱེད་དེ་ངེས་འབྱུང་གི་སྡོམ་པའི་དབང་དུ་བྱས་པ་ཡིན་གྱི། གཏན་ནས་མི་སྐྱེ་བ་ནི་མ་ཡིན་ཏེ།
འཆར་ཀ་དང་གཅུང་དགའ་བོ་དང་ཀུན་དགའ་བོའི་ཚ་བོ་གཉིས་ལ་སོགས་པ་ལ་མྱ་ངན་འདས་ཀྱི་བསམ་པ་མེད་པར་སྡོམ་པ་སྐྱེས་པའི་ཕྱིར། འཇིགས་སྐྱོབ་དང་ལེགས་སྨོན་གྱི་ཚུལ་ཁྲིམས་ཡོད་པའི་ཕྱིར་ཞེ་ན། འཆར་ཀ་སོགས་ལའང་སྟོན་པའི་བྱིན་རླབས་ཀྱིས་སྐབས་དེར་མྱང་འདས་ཀྱི་བསམ་པ་སྐྱེས་ནས་རབ་ཏུ་བྱུང་བ་ཡིན་ཏེ། འཆར་ཀས་ཀྱང་བདག་རང་གི་དད་པས་ཀྱང་། རབ་ཏུ་འབྱུང་ངོ་ཞེས་སྨྲ་བའི་ཕྱིར་དང་། ཕྲན་ཚེགས་འགྲེལ་པ་ལས་ཀྱང་། གལ་ཏེ་ཀུན་དགའ་བོ་དུས་ཐམས་ཅད་འགྲོས་པའི་བསམ་པ་དང་ལྡན་པར་གྱུར་པ་ཡིན་ན། དེ་ལ་ཇི་ལྟར་སྡོམ་པ་སྐྱེ་བར་འགྱུར། སྡོམ་པ་སྐྱེ་བ་བརྟན་པ་དང་དགེ་བའི་སེམས་ལ་རག་ལུས་པ་ཉིད་ཀྱི་ཕྱིར་ཞེས་བརྗོད་པར་བྱེད། འདིར་བླ་མའི་ལུང་ལས།
དགའ་བོ་ནི་ཤིན་དུ་འདོད་ཆགས་དྲག་པས་སེམས་བརྟན་པ་དང་སེམས་ཉོན་མོངས་པ་ཡིན་ཏེ། བཅོམ་ལྡན་འདས་ཀྱི་ཞབས་དྲུང་དུ་དགེ་འདུན་དང་ཉེ་བར་འདུག་པ་ན། དེའི་སེམས་འདོད་ཆགས་དང་ཀུན་ནས་ལྡང་བ་ཟློག་པ་དང་། དགེ་བའི་སེམས་མངོན་སུམ་དུ་མངོན་དུ་གྱུར་པ་ཡིན་པས་དགེ་བའི་སེམས་དང་སྡོམ་པ་སྐྱེ་བ་འདི་ལ་འགལ་བ་ཡོད་པ་མིན་ནོ་ཞེས་སོ། ། འཇིགས་སྐྱོབ་དང་ལེགས་སྨོན་ཡང་རྒྱུའི་ཀུན་སློང་གི་དབང་དུ་བྱས་པ་ཡིན་གྱི། དུས་ཀྱི་ཀུན་སློང་མྱང་འདས་ཀྱི་བསམ་པ་དགོས་ཏེ། ཆོས་ལ་སྐྱབས་སུ་འགྲོ་དགོས་ཤིང་། འགྲོ་ཡུལ་གྱི་ཆོས་ནི་མྱང་འདས་ཡིན། དེ་རྟེན་དུ་ཁས་མི་ལེན་ན་སྐྱབས་སུ་མི་འགྲོ་བས་སྡོམ་པ་མི་སྐྱེ་ལ། དེ་རྟེན་དུ་ཁས་ལེན་ན་དེ་ཉིད་ངེས་འབྱུང་གི་བསམ་པ་ཡིན།
དེ་ལྟར་མིན་ན་སོ་ཐར་གྱི་སྡོམ་པར་མི་འགྱུར་ཏེ། འདི་སོ་སོའི་སྡོམ་པས་བསྡམས་པ་ཡིན་ཞེས་ན་ངེས་པར་འབྱིན་པའི་ཚུལ་ཁྲིམས་ཡིན་པའི་ཕྱིར་རོ། ། ཞེས་སོ། ། དགེ་བསྙེན་ལ་བསླབ་པའི་གཞི་ལྔ་ལས། གཅིག་སྲུང་བ་སྣ་གཅིག་སྤྱོད་པ། གཉིས་སྲུང་བ་ཕྱོགས་གཅིག་སྤྱོད་པ། གསུམ་མམ་བཞི་སྲུང་བ་ཕལ་ཆེར་སྤྱོད་པ། ལྔ་ཀ་སྲུང་བ་ཡོངས་སུ་རྫོགས་པར་སྤྱོད་པ་དང་བཞི་བཤད། ལུང་དུ་ཚངས་པར་སྤྱོད་པའི་དགེ་བསྙེན་ཞེས་འདོད་ལོག་སྤོང་བའི་གནས་སུ་མི་ཚངས་སྤྱོད་སྤོང་བའི་དགེ་བསྙེན་ཡང་བཤད། མདོ་སྡེ་པས་སྐྱབས་གསུམ་འཛིན་པའི་དགེ་བསྙེན་ཞེས་སྐྱབས་འགྲོ་ཙམ་བླངས་པ་དང་།
བསྙེན་གནས་ཡན་ལག་བརྒྱད་ཇི་སྲིད་འཚོའི་བར་དུ་སྲུང་བའི་གཽ་མིའི་དགེ་བསྙེན་ཞེས་དགེ་བསྙེན་གྱི་སྡོམ་པ་བརྒྱད་པའི་འགྲེལ་པ་ནས་བཤད་དོ། ། འདིར་ཡོངས་སུ་རྫོགས་པར་སྤྱོད་པའི་དགེ་བསྙེན་ཉིད་དུ་ཁས་བླངས་པས། དགེ་བསྙེན་གྱི་སྡོམ་པ་སྦྱིན་པར་བྱའོ། ། འདི་ལྟར་སྦྱིན་པར་བྱ་སྟེ། དང་པོར་སྟོན་པ་སངས་རྒྱས་ལ་ཕྱག་འཚལ་དུ་གཞུག་གོ ། དེའི་འོག་ཏུ་སློབ་དཔོན་ཉིད་དུ་ཕྱོགས་པའི་དགེ་སློང་ལ་ཕྱག་འཚལ་དུ་བཞུགས་ནས། མདུན་དུ་ཙོག་ཙོག་པོར་འདུག་ཏུ་འཇུག་སྟེ། ལག་པ་གཉིས་ཐལ་མོ་སྦྱོར་དུ་བཅུག་ནས། དལ་འབྱོར་རྙེད་དཀའ་དང་། ཚེ་མི་རྟག་པ་དང་།
འཁོར་བའི་སྡུག་བསྔལ་དང་། མྱང་འདས་ཀྱི་ཕན་ཡོན་བཤད་པ་སྔོན་དུ་འགྲོ་བས་བློ་བཅོས་ནས་ངེས་འབྱུང་གི་བསམ་པ་བསྐྱེད་དེ། སྐྱབས་འགྲོའི་གོ་དོན། སངས་རྒྱས་ལ་མྱང་འདས་ཀྱི་ཐབས་སྟོན་པའི་སྟོན་པ་ཞུ། ཆོས་ལ་བསྒྲུབ་བྱའི་མྱང་འདས་ཞུ། དགེ་འདུན་ལ་མྱང་འདས་སྒྲུབ་པའི་ཟླ་གྲོགས་ཞུ་བའི་ཕྱིར་དུ། རྟེན་ནམ་སྐྱབས་སུ་བཟུང་ནས། དུས་འདི་ནས་བཟུང་ནས་མ་ཤིའི་བར་དུ། ཡོངས་རྫོགས་ཀྱི་དགེ་བསྙེན་བྱས་ལ། དེའི་བསླབ་བྱ་མི་ཉམས་པར་བསྲུང་སྙམ་པར་གྱིས་ཞེས་བརྗོད་དེ།
འདི་ལའང་མྱང་འདས་ཀྱི་བསམ་པས་ཟིན་པ། བསམ་པ་ཐག་པ་ནས་ནོད་པར་འདོད་པ། རྗེས་ལ་ཐོབ་པར་ཤེས་པའི་བསམ་པ་གསུམ་དང་ལྡན་པས་བླང་ངོ་། ། བསྒྲུབ་བྱ་དེས་འདི་སྐད་རྗེས་ཟློས་བྱ་སྟེ། བཙུན་པ་ཞེས་བྱ་བ་ནི་བོད་པའོ། ། འདིར་ཡང་སྔར་མཁན་སློབ་ཡིན་པའི་དབང་དུ་བྱས་ཀྱི། སྔར་གྱི་མཁན་སློབ་ཡིན་ན་དེ་ནས་བརྗོད་དགོས་སོ། ། དགོས་སུ་གསོལ་ཞེས་བྱ་བ་ནི། མ་ཡེངས་པར་བསམ་པ་གཏོད་ཅིག་ཅེས་བྱའོ། ། བདག་མིང་འདི་ཞེས་བགྱི་བ་ནི།
བདག་ཉིད་ཉེ་བར་སྟོན་པར་སྐྱེད་པའོ། ། དུས་འདི་ནས་བཟུང་སྟེ་ཞེས་པ་ནི། དུས་གང་གི་ཚེ་གསུམ་ལ་སྐྱབས་སུ་འགྲོ་བ་དང་སྡོམ་པ་ལེན་པའི་དུས་འདི་ནས་བརྩམས་ཏེའོ། ། ཇི་སྲིད་འཚོའི་བར་དུ་ཞེས་པ་ནི་རིས་མཐུན་པ་མ་སྤངས་ཀྱི་བར་དུ་ནི་མ་ཤིའི་བར་དུའོ། ། རྐང་གཉིས་རྣམས་ཀྱི་མཆོག་ཅེས་པ་ནི་རང་དང་གཞན་གྱི་དོན་ཕུན་སུམ་ཚོགས་པའི་མཚན་ཉིད་ཀྱི་ཡོན་ཏན་དག་དང་ལྡན་པའི་ཕྱིར། སེམས་ཅན་ཐམས་ཅད་ལས་ཁྱད་པར་དུ་འཕགས་པ་སྟེ་ཕན་འདོགས་པར་མཛད་པ་ཉིད་དང་། ཡོན་ཏན་དང་ལྡན་པའི་ཕྱིར། སངས་རྒྱས་སུ་བྱེད་པའི་ཆོས་ནི། མི་སློབ་པའི་ཟད་པ་དང་མི་སྐྱེ་བ་ལས་སྡུག་བསྔལ་ལས་ཡོངས་སུ་སྐྱོབ་པའི་ཕྱིར། རྟེན་ཉིད་དུ་ཁས་ལེན་པའི་ཚུལ་གྱི་སྐྱབས་སུ་མཆི་བ་སྟེ།
སྐྱབས་སུ་འགྲོ་བའོ། ། འཇིག་རྟེན་པའི་ལམ་གྱི་འདོད་ཆགས་དང་བྲལ་བ་རྣམས་ལས། ཟག་པ་མེད་པའི་ལམ་ཐོབ་པའི་འདོད་ཆགས་དང་བྲལ་བ་ནི། ཡོངས་སུ་ཉམས་པ་མེད་པའི་ཕྱིར་དང་། དགེ་བ་རྟག་པའི་ཕྱིར་མཆོག་ཆོས་མྱང་འདས་ལ་སྐྱབས་སུ་མཆིའོ། ། རབ་ཏུ་བྱུང་བ་དང་རབ་ཏུ་མ་བྱུང་བའི་ཚོགས་རྣམས་ཀྱི་ནང་ན། དེ་བཞིན་གཤེགས་པའི་ཉན་ཐོས་ཀྱི་དགེ་འདུན་ནི་མཆོག་སྟེ། སྐྱབས་གནས་དང་མི་ཕྱེད་པའི་ཕྱིར་དང་། བསོད་ནམས་ཀྱི་ཞིང་བླ་ན་མེད་པ་ཡིན་པའི་ཕྱིར། ཕྲན་ཚེགས་འགྲེལ་དུ།
ཡོན་ཏན་དང་ལྡན་པ་ཉིད་དང་། ཕན་འདོགས་པར་མཛད་པ་ཉིད་ཀྱི་ཕྱིར་ཏེ། ཕན་འདོགས་པར་མཛད་པ་ཉིད། དེ་བཞིན་གཤེགས་པས་ཆོས་སྟོན་པར་མཛད་པ་དང་། རྒྱུའི་བསོད་ནམས་ཀྱི་ཞིང་ཡིན་པའི་ཕྱིར་ཞེས་བཤད་དོ། ། དགེ་འདུན་དུ་བྱེད་པའི་ཆོས་ཉན་ཐོས་པ་སློབ་པ་དང་མི་སློབ་པའི་ལམ་བདེན་མྱང་འདས་ཀྱི་གྲོང་ཁྱེར་དུ་འགྲོ་བའི་ཟླ་གྲོགས་ཞུ་བའི་ཕྱིར་སྐྱབས་སུ་མཆིའོ། ། བདག་ཇི་སྲིད་འཚོའི་བར་དུ་ནི་མ་ཤིའི་བར་དུའོ། ། དགེ་བསྙེན་ཞེས་པ་ནི། ཨུ་པ་སི་ཀ་ཨུ་བསྡྱ་ན་བསྙེན་བཀུར་བ། ཀ་ར་བྱེད་པ་སྟེ།
དཀོན་མཆོག་གསུམ་ལ་བསྙེན་བཀུར་བྱེད་པའི་ཕྱིར་དང་། དགེ་བའི་ཆོས་ལ་བསྙེན་བཀུར་བྱེད་པའི་དགེ་བསྙེན། ཡི་གེ་ཕྱིས་བསྣན་གྱི་ངེས་ཚིག་པ་རི་ཡོངས་སུ། རཀྵ་བསྲུངས། ཀ་ར་ཎ་བྱེད་པ་སྟེ་བསླབ་པའི་གཞི་ཇི་སྐད་གསུངས་པ་དག་ཡོངས་སུ་སྡུད་པར་བྱེད་པའི་ཕྱིར་དགེ་བསྙེན་ནོ། ། ཨུ་པ་ལྟེ་བ། ཨཱ་ས་ཀ་གནས་པ་སྟེ། མྱ་ངན་ལས་འདས་པ་ལ་ཉེ་བར་གནས་པའི་ཕྱིར། དགེ་བསྙེན་ཏེ། ཕྲན་ཚེགས་འགྲེལ་དུ།
མྱ་ངན་ལས་འདས་པ་ལ་བསྙེན་ཏེ་གནས་པའི་ཕྱིར་དགེ་བསྙེན་ཡིན་ནོ་ཞེས་སོ། ། བཙུན་པས་ཡོངས་སུ་གཟུང་དུ་གསོལ་ཞེས་པ་ནི་ཐུགས་སུ་ཆུད་པར་མཛོད་ཅིག་པའོ། ། ལན་དང་པོ་ལ་བརྗོད་པ་དེ་བཞིན་དུ། ལན་གཉིས་དང་ལན་གསུམ་དུ་བཟླས་ཏེ་ལྷག་པོར་མ་གཏོགས་པའི་རང་གིས་སྔགས་བརྗོད་ན་ལན་གསུམ་མོ་ཞེས་འབྱུང་བས་སོ། ། ལན་དང་པོ་དང་གཉིས་པ་ལ་བཙུན་པས་གཟུང་དུ་གསོལ་ཞེས་པ་ཉིད་བརྗོད་ལ། ཚིག་གསུམ་པ་ལ་བཙུན་པས་ཞེས་མི་བརྗོད་པར་སློབ་དཔོན་གྱིས་ཞེས་བརྗོད་པར་བྱ་སྟེ། དེའི་དུས་ན་སློབ་དཔོན་ལས་ཀྱང་སྡོམ་པ་ཐོབ་ཅིང་སྡོམ་པ་སྦྱིན་པ་པོ་སློབ་དཔོན་དུ་འགྱུར་བའི་ཕྱིར། དེ་ཡང་དོན་གྲུབ་ན་གྱུར་པ་ཉིད་ཅེས་དགེ་བསྙེན་ཉིད་དུ་ཉེ་བར་སྒྲུབ་པའི་དོན་གྲུབ་ན་གང་ཟག་དེ་སློབ་དཔོན་དུ་གྱུར་པ་ཉིད་དོ། ། འོ་ན་དོན་ནམ་གྲུབ་ན། བརྗོད་པ་ཐ་མ་གང་ཡིན་པའི་ཆ་གསུམ་པ་ལ་གྲུབ་པ་ཉིད་དོ། །
ཞེས་པས་བརྗོད་པ་དང་པོ་དང་གཉིས་པ་ལ་དགེ་བསྙེན་ཉིད་དུ་མ་གྲུབ་པས། སློབ་དཔོན་དུའང་མ་གྱུར་པས་བཙུན་པས་གཟུང་དུ་གསོལ་ཞེས་བརྗོད་པ་ཡིན་ནོ། ། དགེ་བསྙེན་གྱི་ཆོ་ག་ལ་དོན་གྱི་མཚམས་གཉིས་ཏེ། སྐྱབས་སུ་འགྲོ་བ་དང་དགེ་བསྙེན་དུ་ཁས་བླངས་པ་ཡིན་མོད་ཀྱི། འོན་ཀྱང་ཆ་གསུམ་དུ་བྱ་བར་ནུས་ཏེ། སྐྱབས་སུ་འགྲོ་བ་ནི་སྐྱབས་བརྗོད་པ་སྟེ་ཆ་གཅིག་བདག་ཇི་སྲིད་འཚོའི་བར་དུ་དགེ་བསྙེན་དུ་ཞེས་པ་ནི་བདག་བརྗོད་པ་སྟེ་ཆ་གཉིས་པའོ། ། སློབ་དཔོན་གྱིས་གཟུང་དུ་གསོལ་ཞེས་པ་ནི་གཞན་བརྗོད་པ་སྟེ་ཆ་གསུམ་པའོ། ། དེ་ནས་དགེ་བསྙེན་དུ་ཞེས་པའི་འོག སློབ་དཔོན་གྱིས་ཞེས་པའི་སྒྲ་བརྗོད་པའི་གོང་དུ་དགེ་བསྙེན་གྱི་སྡོམ་པ་ཐོབ་ནས་དགེ་བསྙེན་དུ་གྱུར་པས་དེའི་འོག་ཏུ་སློབ་དཔོན་གྱིས་ཞེས་བརྗོད་པ་ཡིན་ནོ། ། དགེ་ཚུལ་གྱི་སྐབས་སུ་ཡང་འདི་བཞིན་དུ་ཤེས་པར་བྱའོ། །
སློབ་དཔོན་གྱིས་ཁྱོད་ཀྱིས་དེ་ལྟར་བྱས་པ་ནི། དོན་སྒྲུབ་པའི་ཐབས་ཡིན་ནོ་ཞེས་ཐབས་ལས་བྱུང་བ་ནི་ཐབས་ཡིན་ནོ་ཞེས་བརྗོད་པར་བྱའོ། ། དགེ་བསྙེན་གྱི་ཐབས་ཡིན་ནོ་ཞེས་གང་སྨྲས་པ་དེ་ནི་ལེགས་ཏེ། དེ་ནི་ཐབས་ཡིན་ནོ་ཞེས་བྱ་བའི་དོན་ཏོ། ། མདོར་གང་ཟག་རྣམས་རང་གི་དོན་དུ་བརྗོད་ན། གསོལ་བ་བཏབ་པས་མཇུག་ཏུ་ཐབས་ཡིན་ནོ་ཞེས་སོ། ། དེའི་རྗེས་ལ་ཅིག་ཤོས་ཀྱིས་ལེགས་སོ་ཞེས་སོ། ། འདི་གང་གིས་རང་གི་དོན་དུ་བརྗོད་པ་ཐམས་ཅད་ལ་ཤེས་པར་བྱའོ། ། འདིར་དེ་མ་ཐག་རབ་བྱུང་བྱེད་པའི་དབང་དུ་བྱས་ནས་གྲིབ་ཚོད་རིག་པར་བྱ་བ་མ་གསུངས་ཀྱིས་དགེ་བསྙེན་དུ་འདོད་ན་བྱ་དགོས་སོ་གསུངས་ཏེ། འདུལ་བའི་བཀའ་དང་བསྟན་བཅོས་རྣམས་ན་མི་གསལ་ན་ཡང་དོན་ལ་ཐོབ་པ་འདྲའོ། །
དགེ་བསྙེན་གྱི་ཆོ་གའོ། ། དགེ་བསྙེན་དུ་ཁས་བླངས་པའི་ཚིག་བརྗོད་མ་ཐག་དེའི་འོག་ཏུ། དགེ་བསྙེན་རྣམས་ཀྱི་བསླབ་པའི་གཞི་ལྔ་བརྗོད་པ་ནི་བསླབ་པ་བརྗོད་པ་སྟེ། དེ་བརྗོད་པར་བྱའོ། ། ཅི་བྱ་བའི་ཚུལ་གྱིས་འདི་དང་འདི་སྤོང་ངོ་ཞེས་བརྗོད་དམ། དགག་པའི་ཚུལ་གྱིས་འདི་དང་འདི་མི་བྱའོ་ཞེས་བརྗོད་ཅེ་ན། དགག་པའི་ཚུལ་གྱིས་མིན་གྱིས། བྱ་བའི་ཚུལ་གྱིས་འདི་དང་འདི་བྱའོ་ཞེས་ཁས་བླངས་པའི་ཚུལ་གྱིས་བྱའོ། ། ཆོ་ག་འདི་ལྟར་བྱ་སྟེ། སློབ་དཔོན་ནི་དགེ་བསྙེན་གྱི་སྡོམ་པ་སྦྱིན་པའི་སློབ་དཔོན་ཏེ།
མཁན་པོ་གཉིས་དང་སློབ་དཔོན་ལྔའི་ཟླ་ལ་མ་བགྲངས་པ་ནི། མྱུར་དུ་མཁན་པོར་འགྱུར་བ་ལ་དགོངས་པའོ། ། དགོངས་སུ་གསོལ་བ་ནི་ཡིད་གཏོད་ཅིག་པའོ། ། ཇི་ལྟར་ཏེ། དཔེར་ན་འཕགས་པ་ནི། བྱིས་པ་ལས་རིང་དུ་སོང་བ་ལའོ། ། ཞེས་འདོན་པས། སྡིག་པ་མི་དགེ་བའི་ཆོས་རྣམས་ལས་རིང་དུ་སོང་བར་གྱུར་པའི་ཕྱིར། དེ་གང་ཞེ་ན། ཁམས་གསུམ་གྱི་ཉོན་མོངས་པ་མ་ལུས་པ་སྤངས་པ་དགྲ་བཅོམ་པ་དེ་དག་གིས་སེམས་ཅན་དེ་དག་ལ་ཐུགས་བརྩེ་བ་ཉིད་སེམས་ཅན་ཐམས་ཅད་ལ་དམིགས་ནས་ཉེས་པར་སྤྱོད་པ་སྤོང་བར་དགོངས་པས།
ཇི་སྲིད་འཚོའི་བར་དུ་སྲོག་གཅོད་པ་ཡིད་ཀྱིས་སྤངས་ཏེ་སྲོག་གཅོད་བྱེད་པ་ལས་ལུས་དང་ངག་སླར་ལོག་པ་སྟེ། ཕྱིར་ལོག་ཅིང་ཡོངས་སུ་དོར་བའི་དཔེ་དེ་བཞིན་དུ། བདག་མིང་འདི་ཞེས་བགྱི་བ་ཞེས་པ་ཁས་ལེན་པ་པོ་རང་ཉིད་ངེས་པར་སྟོན་པའོ། ། བགྱི་བས་ཀྱང་ཞེས་པ་ནི། དགྲ་བཅོམ་པས་དེ་ལྟར་བྱས་པར་མ་ཟད་བདག་གིས་ཀྱང་ཞེས་པའོ། ། དུས་འདི་ནས་བཟུང་སྟེ་ཞེས་པ་བསླབ་པ་བླངས་པའི་ཉི་མ་འདི་ནས་བཟུང་ནས་ཇི་སྲིད་འཚོའི་བར་དུ་སྟེ་འཚོ་བ་སྲོག་གི་དབང་པོ་མ་ཆད་ཀྱི་བར་དུའོ། ། སྲོག་གཅོད་པ་སྟེ་ཆེད་དུ་བསམ་ནས་སྲོག་གི་སྐད་ཅིག་མ་མ་འོངས་པ་རྣམས་ཀྱི་རྒྱུན་གཅོད་ཅིང་འཇིག་པར་བྱེད་པ་སྟེ་སྲོག་ཆགས་གསོད་པའོ། ། དེས་སྡོམ་པ་ལེན་པའི་དུས་ནས་བྱར་མི་རུང་བར་ཤེས་ནས་ཡིད་ཀྱིས་སྤངས་ཏེ་དུས་ཀྱིས་ཀྱང་ལུས་དང་ངག་དང་ཡིད་ཀྱིས་སྲོག་གཅོད་པ་ལས་སླར་ཟློག་པར་བགྱིའོ། ། ལོག་པ་དང་ལྡོག་པར་འགྱུར་གྱི་ཁྱད་དོན་འདྲའོ། ། དེ་ལྟར་སེམས་ཅན་ཐམས་ཅད་ལ་སྙིང་བརྩེ་བས་དམིགས་ནས།
ཡིད་ཀྱིས་བྱ་བ་མ་ཡིན་པར་དཔྱད་ནས་ལུས་ངག་གིས་དོར་བ་ན་བསོད་ནམས་སྐྱེ་བར་འགྱུར་བའི་ཕྱིར་རོ། ། དགེ་བསྙེན་གྱི་སྡོམ་པ་ལ་ཚུལ་ཁྲིམས་ཀྱི་ཡན་ལག་དང་། བག་ཡོད་པའི་ཡན་ལག་གཉིས་ལས། དང་པོ་ཡན་ལག་བཞི་ཡོད་པ་ཡན་ལག་དང་པོ་མྱ་ངན་ལས་འདས་པ་ཐོབ་པའི་རྗེས་སུ་མཐུན་པ། སྲོག་གཅོད་པ་སྤངས་པ་སྟེ་ཚུལ་ཁྲིམས་ནི་མྱང་འདས་ཐོབ་པའི་རྒྱུ་ཡིན་པའི་ཕྱིར་རོ། ། འདིས་འཕགས་པ་དགྲ་བཅོམ་པ་དེ་དག་ཐར་པའི་དགོངས་པས་བསླབ་པ་ལ་སློབ་པ་དེ་བཞིན་དུ་བདག་ཀྱང་ཐར་པའི་བསམ་པ་སྔོན་དུ་སོང་བས་དེ་དག་གི་བསླབ་པ་ལ་རྗེས་སུ་སྟེ་འདྲ་བར་སློབ་པའམ་རྗེས་སུ་ཞུགས་ནས་སློབ་པའོ། ། དགྲ་བཅོམ་པ་རྣམས་ཐར་པའི་བསམ་པ་ཞུགས་ནས་སེམས་ཅན་གཅིག་ལའང་གནོད་འཚེ་མི་བྱེད་པ་དེ་བཞིན་དུ། བདག་ཀྱང་གནོད་པ་མི་བྱེད་པར་རྗེས་སུ་སྒྲུབ་བོ། ། བཅོམ་ལྡན་འདས་ཀྱིས་གསུངས་པའི་བསླབ་པའི་གཞི་རྣམས་སྲོག་དང་བསྡོས་ཤིང་ཡོངས་སུ་སྲུང་བར་བྱེད་པས་རྗེས་སུ་བགྱིད་དོ། ། ཕྲན་ཚེགས་འགྲེལ་དུ།
དེའི་ཕྱིར། འདིས་ནི་སེམས་ཅན་ཐམས་ཅད་ལ་དམིགས་པའི་སྒོ་ནས་ཉེས་པ་སྤྱོད་པ་ལས་སླར་ལྡོག་པའི་བསམ་པ་དང་། ཐར་པའི་བསམ་པའི་སྒོ་ནས་སྡོམ་པ་ཡིན་ལ། ཞེས་སོ། ། བསླབ་པའི་ཡན་ལག་གཞན་ཡང་ཇི་ལྟར་ཏེ་དཔེར་ན་འཕགས་པ་དགྲ་བཅོམ་པ་དེ་དག་གིས་ཇི་སྲིད་འཚོའི་བར་དུ་མ་བྱིན་པར་ལེན་པ་གཞན་གྱི་རྫས་བདག་གིར་བྱེད་པ་དང་། འདོད་པ་ལ་ལོག་པར་གཡེམ་པ་བསྒྲོད་བྱ་མ་ཡིན་པ་དང་། ཡན་ལག་མིན་པ་དང་། ཡུལ་མ་ཡིན་པ་དང་། དུས་མ་ཡིན་པ་དག་ཏུ་སྨད་པའི་འདོད་པ་བསྟེན་པ་དང་། སླུ་བའི་ཕྱིར་འདུ་ཤེས་བསྒྱུར་ནས་དོན་གཞན་དུ་སྟོན་པའི་རྫུན་དུ་སྨྲ་བ་དང་།
འབྲུའི་ཆང་ནི་འབྲུ་བཅོས་པའམ་བཏགས་པ་ལ་ཕབས་བཏབ་ནས་མནན་པའི་ཟས་ཀྱི་ཆང་སྟེ་སྦྱར་བའི་ཆང་ཞེས་ཀྱང་ཟེར་རོ། ། བཅོས་པའི་ཆང་ནི་ཕབས་མེད་པར་མནན་པ་ལས་བྱུང་བ། རྒུན་ཆང་དང་། བུར་ཆང་དང་། མེ་ཏོག་གི་ཆང་ལ་སོགས་པ་རྫས་ཀྱི་ཆང་ངོ་། ། དེ་གཉིས་ཀྱང་མྱོས་པ་སྟེ་ར་རོ་བར་འགྱུར་བའི་རྫས་སོ། ། བག་མེད་པ་ནི་དོན་ཉམས་ལ་དོན་མེན་པ་འཕེལ་བ་ཡིན་ལ། དེའི་རྒྱུར་གྱུར་པས་ན་བག་མེད་པའི་གནས་ཏེ་འབྲུའི་ཆང་དང་བཅོས་པའི་ཆང་གི་མཚན་ཉིད་དོ། ། དེ་ཡིད་ཀྱིས་སྤངས་ཏེ་ཞེས་པ་ལ་སོགས་པ་སྔར་གྱི་རིགས་པས་ཤེས་སོ། ། ཡན་ལག་ལྔ་པ་ཞེས་པ་བསླབ་གཞི་ཡན་ལག་ལྔའི་ནང་ནས་ལྔ་པ་ཆང་འཐུང་བ་སྤོང་བ་ཞེས་པ་མ་ཡིན་གྱི།
སྒྲའི་བསྟན་བཅོས་ལས། གྲངས་མ་རྫོགས་པ་ལ་ཡོད་མེད་དག་གོ་ཞེས་པས་རྫོགས་པའི་སྐྱོན་ཡིན་པས། དགེ་བསྙེན་གྱི་བསླབ་གཞི་ཡན་ལག་ལྔ་རྫོགས་པ་འདིས་ཞེས་པ་འདིས་ཏེ་གཞན་རྣམས་སྔ་མ་བཞིན་ནོ། ། རྒྱ་དཔེ་ཁ་ཅིག་དང་སློབ་དཔོན་བྱང་བཟང་གི་དགེ་བསྙེན་སྡོམ་པའི་བཤད་པ་དང་། དགེ་བསྙེན་སྡོམ་པ་བརྒྱད་པའི་འགྲེལ་པ་ལས། འདི་ལན་གསུམ་དུ་བཟླས་པར་བཤད་ཡོད་དེ། མདོར་ཡང་། ལྷག་པོར་མ་གཏོགས་པ་རང་གི་དོན་གྱི་སྔགས་བརྗོད་པ་ཡང་ངོ་། ། ཞེས་ལྷག་པོར་མ་གཏོགས་པ་རང་དོན་དུ་སྔགས་བརྗོད་པ་ཐམས་ཅད་ལ་ལན་གསུམ་བརྗོད་དགོས་པར་བཤད་ཅིང་། སོར་བཤགས་བཞིན་དམིགས་བསལ་ཡང་མ་གསུངས་པས་ལན་གསུམ་བརྗོད་དགོས་པ་འདྲ་ཡང་།
ལུང་དུ་གསུམ་བཟླས་པ་བྱ་བ་མ་བྱུང་ཞིང་། འགྲེལ་པ་མཁན་པོ་རྣམས་ཀྱིས་ལན་གསུམ་དགོས་པ་དང་། ལན་གཅིག་གིས་ཆོག་པ་གང་གི་ཡང་གསལ་ཁ་མ་གསུངས་སོ། ། སྐྱབས་འགྲོའི་བསླབ་བྱ་ཐུན་མོང་བ་སྐྱེས་བུ་དམ་པ་ལ་བསྟེན་པ། དམ་པའི་ཆོས་ཉན་པ། ཚུལ་བཞིན་ཡིད་ལ་བྱ་བ། ཆོས་ཀྱི་རྗེས་སུ་མཐུན་པའི་ཆོས་སྒྲུབ་པ་སྟེ་བཞི་དང་། དབང་པོ་མི་རྒོད་པ་དང་། སློབ་པའི་གཞི་ཡང་དག་པར་བླང་བ་དང་། སེམས་ཅན་ལ་སྙིང་བརྩེ་བར་བྱ་བ་དང་།
དུས་དུས་སུ་དཀོན་མཆོག་མཆོད་པ་ལ་བརྩོན་པར་བྱའོ། ། སོ་སོ་བ་ལྷ་གཞན་ལ་ཕྱག་མཆོད་མི་བྱེད། སེམས་ཅན་ལ་གནོད་འཚེ་སྤོང་། གྲོགས་མུ་སྟེགས་པ་དང་མི་འགྲོགས་པ་དང་། དགེ་བསྙེན་གྱི་བསླབ་པ་ཡང་དག་པར་བླངས་པ་ལྔ་དང་། ཕྱོགས་མཐུན་ཕྲ་མ་ཚིག་རྩུབ་ངག་འཁྱལ་བརྣབ་སེམས་གནོད་སེམས་ལོག་ལྟ་སྟེ་དྲུག་སྤོང་བ་བསླབ་ཅིང་། མི་གསོད་པ་དང་། ཀརྵ་པ་ཎིའི་བཞི་ཆ་རིན་ཐང་ཚང་བའི་དངོས་པོ་བརྐུ་བ་དང་། བགྲོད་བྱ་མ་ཡིན་པ་ལ་བགྲོད་པ་དང་། མི་ཆོས་བླ་མ་རྫུན་དུ་སྨྲ་བའི་ཉེས་པ་བྱུང་ན་སྡོམ་པ་གཏོང་བས་བསྐྱར་ལ་བླང་སྟེ།
མི་གསོད་པ་དང་དངོས་པོ་བརྐུ། ། ཡོངས་སུ་རྫོགས་དང་གཞན་བུད་མེད། ། བདག་གིར་བྱེད་པ་རྫུན་ཚིག་སྨྲ། ། སྡོམ་པ་ཉམས་པའི་རྒྱུ་རྣམས་སོ། ། སྡོམ་པ་སླར་ཡང་བླང་པར་བྱ། ། དེ་འདྲའི་གང་ཟག་ཉིད་ལས་སོ། ། ཞེས་སོ། ། དུད་འགྲོ་དང་། མི་མ་ཡིན་པ་གསོད་པ་དང་། རིན་ཐང་མ་ཚང་བ་བརྐུ་བ་དང་།
ཡན་ལག་མ་ཚང་བའི་ལོག་གཡེམ་དང་། མི་ཆོས་བླ་མ་མ་ཡིན་པའི་རྫུན་དང་། ཆང་འཐུང་བ་རྣམས་སྡོམ་ལྡན་གྱི་གང་ཟག་དོན་རྟོགས་པའི་སྟོབས་དང་ལྡན་པ་ལ་བཤགས་པ་བྱ། ཡང་བ་མྱོང་མཐུན་རྣམས་བཤགས་མི་དགོས་ཀྱི་ཡང་དག་པར་བསྡམ་པར་བྱའོ། ། ཇི་སྐད་དུ། གཞན་དག་ཇི་ལྟ་བར་ནི་བཤགས། ། གཞན་པ་ལྔ་རྣམས་ཡང་དག་བསྡམ། ། ཞེས་སོ། ། དེ་ལྟར་ལྡོག་པའི་ཚུལ་ཁྲིམས་བཤད་ནས། འཇུག་པའི་ཚུལ་ཁྲིམས་ཐོས་བསམ་སྒོམ་གསུམ་དང་སྦྱིན་པ་སོགས་ལ་ཅི་ནུས་ཀྱིས་འཇུག་པར་བྱའོ། །
ཞེས་གདམས་པར་བྱའོ། ། དགེ་བསྙེན་བསྒྲུབ་པའི་ཆོ་ག་རྫོགས་སོ།། ༈ །དགེ་ཚུལ་གྱི་མཁན་པོ་ཉིད་དུ་ཕྱོགས་པས། རང་གི་བསྒྲུབ་བྱ་དེ་དགེ་བསྙེན་དུ་ཉེ་བར་བསྒྲུབས་ནས། དེའི་འོག་ཏུ་དགེ་སློང་གང་གིས། རབ་ཏུ་འབྱུང་བར་འདོད་དེ། དགེ་འདུན་ལ་ཞུ་བར་བྱེད་པའི་དགེ་སློང་བསྙེན་པར་རྫོགས་པའི་སྡོམ་ལྡན་མཚན་མཐུན་པ་ཐ་སྙད་གསུམ་ལྡན། ས་རང་བཞིན་དུ་གནས་པ། བྱེ་བ་ན་ཆོས་གཞན་པའི་བོགས་སུ་མ་སོང་བ། གཟུགས་གཞན་དུ་བསྒྱུར་ཞིང་མི་སྣང་བར་བྱས་པ་མ་ཡིན་པ།
མཚམས་གཞན་ལ་གནས་པ་མ་ཡིན་པ། རབ་བྱུང་ཞུ་བའི་ཆོ་ག་ལ་མཁས་པ་ཞིག་དགོས་ཏེ། སྨྱོན་པ་དེའི་ཚེ་བསམ་པ་རང་བཞིན་དུ་གནས་པ་མེད་ན། ཞུ་བར་བཙུན་པ་དགེ་སློང་སྨྱོན་པ་ཆོས་གོས་འགྱེད་པའམ། ཨུ་པ་ལི་མིན་ནོ། ། སེམས་འཁྲུགས་པ་དང་། ནད་ཀྱིས་གཟིར་བ་དང་། གླེན་པ་དང་ལྐུགས་པ་དང་འོན་པའང་དེ་བཞིན་ནོ་ཞེས་པ་དང་རིགས་མཚུངས་པའི་ཕྱིར། ས་རང་བཞིན་དུ་གནས་པ་མིན་པ་དང་། བྱེ་བ་ན་ཕྱོགས་གཞན་དུ་སོང་བ་གཉིས་ནི།
ཚོགས་ཀྱིས་གསོལ་བ་དང་བརྗོད་པ་གཉིས་ནི་ཁས་མི་བླང་ངོ་། ། ཞེས་པ་དང་མཚུངས་པའི་ཕྱིར་རོ། ། སྐྱེས་པའི་རབ་བྱུང་གི་སྐབས་སུ། མཚན་མཐུན་པ་ཡན་ལག་ཏུ་དགོས་ཏེ། ཕོ་ཉས་རབ་བྱུང་བསྙེན་རྫོགས་ཀྱི་སྐབས་སུ། བུད་མེད་ལ་ནི་བུད་མེད། སྐྱེས་པས་ཀྱང་ངོ་། ། སྐྱེས་པ་ལ་ནི་སྐྱེས་པ་ཁོ་ནས་སོ་ཞེས་པ་དང་རིགས་མཚུངས་པའི་ཕྱིར། མཚམས་གཞན་ན་གནས་པ་ནི་ལས་བྱེད་པ་དང་རིགས་འདྲ་བས་མི་ཆགས་ལ། གཟུགས་གཞན་དུ་བསྒྱུར་བ་ནི་འགྲོ་བ་བཞིན་དུ་གནས་པས་ལས་བྱས་ན་ཆགས་ལ་ཉེས་བྱས་སུ་གསུངས་པ་གཅིག་རིགས་འདྲའོ། །
དགེ་སློང་མིན་པས་ཀྱང་ཞུར་རུང་ངོ་སྙམ་པའི་དོགས་པ་བསལ་བའི་ཕྱིར། དགེ་སློང་ལ་ཞེས་སྨོས་སོ། ། ཇི་ལྟར་གཏད་པར་བྱ་ན། དགེ་སློང་ཆེ་གེ་མོས། ཚེ་དང་ལྡན་པ་འདི་དགེ་འདུན་ལ་རབ་ཏུ་བྱུང་བར་ཞུས་ཤིག་ཅེས་བྱ་བའི་ཚིག་གིས་བཀྲམ་པར་བྱའོ། ། རབ་བྱུང་ཞུ་བར་བྱེད་པའི་དགེ་སློང་གིས་ཀྱང་། རབ་ཏུ་འབྱུང་བར་འདོད་པའི་མཁན་པོ་ལ་ཁྱོད་ཀྱིས་ཚེ་དང་ལྡན་པ་འདིའི་བར་ཆད་ཀྱི་ཆོས་རྣམས་དྲིས་ཞེས་ལུང་དུ་འབྱུང་། མདོར་ཅི་ཡོངས་སུ་དག་གམ་ཞེས་དྲི་ཞེས་འབྱུང་སྟེ། དེ་ལྟར་ན་ཅི་རབ་ཏུ་འབྱུང་བར་འདོད་པ་འདིའི་བར་ཆད་ཀྱི་ཆོས་རྣམས་ཡོངས་སུ་དག་གམ་ཞེས་དྲི་བར་བྱའོ། ། དེ་སྐད་མ་དྲིས་པ་དགེ་འདུན་ལ་རབ་བྱུང་ཞུ་བར་བྱེད་ན།
འགལ་ཚབས་ཅན་ཏེ་ཉེས་པ་དང་བཅས་པ་སྟེ་ཉེས་བཅས་ཀྱི་ལྟུང་བ་དང་ལྡན་པར་འགྱུར་རོ། ། འགལ་ཚབས་ཅན་དང་འདས་པ་དང་བཅས་པར་འགྱུར་རོ་ཞེས་པ་གཉིས་འགྱུར་ཁྱད་ཡིན། དོན་གཅིག་གོ ། འོག་ནས་འབྱུང་བ་རྣམས་ལའང་དེ་བཞིན་ནོ། ། མཁན་པོ་ན་རེ། འདི་སྐད་དུ་ཡོངས་སུ་དག་གོ་ཞེས་ཟེར་ན། དེ་ཡོངས་སུ་དག་པ་ཁོ་ན་ཡིན་པས། དེའི་འོག་ཏུ་ཞུ་བར་བྱེད་པའི་དགེ་སློང་གིས་རབ་ཏུ་འབྱུང་བར་འདོད་པ་ཡོངས་སུ་དག་པ་དེ། དགེ་འདུན་ལ་རབ་ཏུ་བྱུང་བར་བྱའོ། ། གོ་རིམ་འདི་ལྟར་བྱས་ལ་ཞུ་བར་བྱ་སྟེ།
གཙུག་ལག་ཁང་ཆག་ཆག་བཏབ། ཕྱགས་དར་བྱས་ནས་གནས་མལ་བཤམ་པ་སྟེ། སྟན་རྣམས་གོ་རིམ་བཞིན་དུ་བཏིང་བར་བྱས་ནས་གཎྜི་བརྡུང་སྟེ་ཞེས་པ་ལ། གཎྜིའི་རྒྱུ་ཙནྡན་དཀར་དམར་དང་། བིལ་བ་དང་། པ་ལ་ཤ་དང་། རྒྱ་སར་དང་། ཨ་ཤོ་ཀ་མེད་ན། འོལ་མ་སིའི་ཤིང་ལ་ཚད་རབ་འཆུར་སོར་བརྒྱད་ཅུ་བརྒྱད། ཐ་མ་བརྒྱད་བཅུ་རྩ་བཞི།
ཞེང་སོར་དྲུག་པ། དཔངས་སུ་སོར་གཉིས། ཟུར་བཞིར་སོར་གཉིས་ཀྱི་ཚད་དང་ལྡན་པ། རྩེ་མོ་སྦལ་པའི་མགོ་འདྲ་བ། གཎ་གཡོག་དེ་ཉིད་ལས་བཅད་པ། སོར་གཅིག་གཉིས་ཀྱི་ཚད་ཟླུམ་པོ། རྩེ་མོ་གཉིས་ནེའུ་ལའི་མགོ་འདྲ་བར་བྱ་བ། ཆང་ཟུར་གྱི་ཚད་ཀྱང་དེ་མཉམ་པ། དེ་གཙུག་ལག་ཁང་གི་སྒོ་ཁང་གི་སྟེང་ངམ། གཙུག་ལག་ཁང་དབུས་མའི་སྟེང་དུ་ཁྲི་ལ་བཞག
ཆོས་ཀྱི་སྐུ་སྐྱེ་འགག་གནས་གསུམ་གྱིས་སྟོང་པ། གདོད་མ་ནས་མ་སྐྱེས་ཤིང་། དགེ་བའོ་ཞེས་མོས་པས་རབ་གནས་བྱས་ལ། རྡུང་བ་པོ་དགེ་སློང་ངམ་དགེ་ཚུལ་ལམ། དགེ་བསྙེན་གསོ་སྦྱོང་ལ་གནས་པས་དཀོན་མཆོག་གསུམ་ལ་ཕྱག་བྱས་ཏེ། ཤངས་ཚ་ལན་གསུམ་བྱས་ལ་བརྡུང་ངོ་། ། གཎྜི་རྡུང་བ་ལྔ་ལས། འདིར་ལས་ཀྱི་གཎྜི་ཡིན་པས། ཟླས་པའི་རྒྱུད་གཅིག་ལེན་གཅིག་རྡུང་ཞིང་། མཇུག་ཏུ་རྟོག་སྒྲ་ཆེན་པོ་ལན་གསུམ་བྱ།
ལུང་ཁ་ཅིག་ལས། རྒྱུད་གསུམ་དང་རྟོག་གཉིས་སོ། ། རྡུང་བའི་དུས་ནི་གཎྜིའི་དུས་ཀྱི་མདོ་ལས། དགུན་ཟླ་ར་བའི་ཟླ་ཕྱེད་དང་པོ་ལ་ནི། རྐང་པ་བདུན་གཎྜིའི་དུས་ཡིན་ལ། སོར་གྱིས་དམན་པའི་རྐང་པ་ཕྱེད་དང་ལྔ་ནི་དུས་མིན་ནོ། ། ཞེས་པ་ནས། རྩིས་ནས། དཔྱིད་ཟླ་ར་བའི་ཟླ་ཕྱེད་དང་པོའི་བར་དུ་རྐང་པ་རེ་རེ་སྐྱེད་ཞིང་། དེ་ནས་སྟོན་ཟླ་ར་བའི་ཟླ་ཕྱེད་གཉིས་པའི་བར་དུ་རྐང་པ་རེ་རེ་ཕྲི་བ།
དེ་ནས་ཟླ་ཕྱེད་རེ་རེ་ལ། རྐང་པ་རེ་རེ་འཕེལ་དུས་སུ་བཤད་དོ། ། དགེ་འདུན་བསྡུ་བའི་ཕྱིར་གཎྜི་རྡུང་། ཅིའི་ཕྱིར་གཎྜི་བརྡུངས་ཞེས་པའི་ལན་དུ། དེ་དང་མཐུན་པར་འདིར་གཎྜི་བརྡུངས་སོ་ཞེས་སོ། ། ཞེས་བརྗོད་པའི་ཚིག་གིས། དགེ་སློང་རྣམས་བསྡུ་བའི་ཕྱིར་ཡང་དག་པར་སྒོ་ནས་ཏེ། བསྐུལ་ནས་དགེ་འདུན་ཐམས་ཅད་ཕྱོགས་གཅིག་ཏུ་འདུས་ཤིང་སྟེ་འདུག་ཅིང་ཉེ་བར་ཞུགས་པ་དང་། བྱ་བ་མཐུན་པ་ཉིད་དུ་གྱུར་པས་མི་མཐུན་པ་གཉིས་དང་བྲལ་བ་ལ་ཞུར་ཡང་རུང་ངོ་། ། གང་གི་ཚེ་དགེ་འདུན་དུ་གྱུར་པའི་དགེ་སློང་དག་རང་གི་གནས་ཁང་ན་གནས་པའི་ཚེ།
གནས་ཁང་སོ་སོར་སོང་སྟེ། དེ་དག་གི་མདུན་དུ་ཞུར་ཡང་རུང་ངོ་། ། ཞེས་རྒྱ་ཆེར་འགྲེལ་དུ་གསུངས་པས། གནས་ཁང་སོ་སོ་ན་འཁོད་པ་ལ་ཞུ་བ་ཡང་དགེ་འདུན་དུ་ལོངས་པ་གཅིག་དགོས་པར་བཞེད་དོ། ། མདོར་ཡང་དགེ་འདུན་ལ་ཞུ་བ་བྱེད་པར་གསུངས་ཤིང་། གཞི་འགྲེལ་མཁན་པོས་ཀྱང་། རྒྱ་ཆེར་འགྲེལ་མཁན་པོ་དང་མཐུན་པར་གསུངས་པའི་ཕྱིར། ཞུ་བའི་ཡུལ་དགེ་འདུན་དུ་མ་ལོངས་ན་མ་དག་པ་འདྲའོ། ། བོད་ཀྱི་བླ་མ་རྣམས། ཞུ་བའི་ཡུལ་དགེ་འདུན་ལོངས་ན་དགེ་འདུན་ལ་ཞུ།
མ་ལོངས་ན་གང་ཟག་ལ་ཞུ་བར་བཞེད་དེ། གཞན་གྱི་རུང་མཐུན་བཀབ་པར་གནང་གི འདུལ་བའི་བཀའ་དང་བསྟན་བཅོས་ན་དེའི་དམིགས་བསལ་གསུངས་པ་མི་སྣང་ངོ་། ། དུས་ངེས་པ་རྣམ་པ་གཉིས་ཀར་བསྟན་པའི་ཐ་ཚིག་སྟེ། རྣམ་པ་འདིས་ཞུར་རུང་བའོ་ཞེས་པ་ནི་རྒན་རིམ་ལ་སྟེ། དགེ་འདུན་ལ་རབས་གཉིས་ཡོད་པ་ལས། རྒན་རབས་ནས་ཡན་ལག་ལྔས་ཕྱག་འཚལ་དུ་བཅུག་སྟེ། ས་ག་ལྷས། དཀར་པོའི་གོས་ནི་འཛིན་བཞིན་པས། ། ཚོགས་ཀྱི་ནང་དུ་མཁྱེན་པར་གསོལ། །
ཞེས་བཤད་པས། རྟགས་ཅན་ཡིན་ན། གོས་དཀར་པོ་ཞིག་བཀོན་ནས་བྱེད་གསུངས་ཏེ། དེ་གཞུང་གི་དགོངས་པ་རང་མིན་ནམ་སྙམ། རྒན་པའི་མཐར་སྟན་ལ་མི་བཞག་ན་པུས་མོ་གཉིས་གྱེན་དུ་བསླངས་ནས་ཙོག་ཙོག་པུར་འདུག་ཏུ་བཅུག་སྟེ། ལག་པ་གཉིས་སྙིང་ཀར་ཐལ་མོ་སྦྱོར་དུ་བཅུག་སྟེ། ཞུ་བར་བྱེད་པའི་དགེ་སློང་གིས་བསྒྲེངས་ཏེ་འདུད་པ་དང་བཅས་ཏེ། མདོར། གཞན་གྱི་དོན་དུ་ནི་བསྒྲེངས་ཏེ་འདུད་པ་དང་བཅས་པར་རོ། ། ཞེས་པའོ། །
སྔགས་འདི་སྐད་ཅེས་བརྗོད་པར་བྱ་སྟེ་དགེ་འདུན་སོགས་སྔར་དང་འདྲའོ། ། མིང་འདི་ཞེས་བྱ་ཞེས་པས་རབ་ཏུ་བྱུང་བར་འདོད་པ་དེའི་མིང་ནས་སྨྲོས་པའོ། ། དོན་དང་མཐུན་པའི་ཉེ་བའི་ཚིག་སྨྲོས་པ་ལ་ཉེས་པ་མེད་པའི་ཕྱིར་ཚེ་དང་ལྡན་པ་མིང་འདི་ཞེས་བགྱི་བ་ཞེས་བརྗོད་པ་ཕྱག་ལེན་ལའང་འབྱུང་ཞིང་དོན་ལའང་འགལ་བ་མེད་དོ། ། བསྒྲུབ་བྱ་གཅིག་ཡོད་ན་འདི། གཉིས་ཡོད་ན་འདི་དག གསུམ་ཡོད་ན་འདི་རྣམས་ཞེས་བརྗོད་དོ། ། མཁན་པོའི་མིང་འདི་ཞེས་བགྱི་བ་ལས་ཞེས་པ། བསྒྲུབ་བྱ་དེས་རབ་བྱུང་གི་མཁན་པོ་ཉིད་དུ་ཕྱོགས་ཤིང་སྟ་གོན་དུ་གནས་པས་ན་མཁན་པོ། རང་གི་སློབ་དཔོན་ལ་སློབ་དཔོན་ཞེས་པའི་ཉེ་བའི་ཚིག་དང་བྲལ་བས་མིང་སྨྲོས་ན་ཉེས་པ་འབྱུང་བའི་ཕྱིར་སློབ་དཔོན་མིང་འདི་ཞེས་བྱ་བ་ཞེས་བརྗོད་དགོས་སོ། ། དེ་བཞིན་དུ་རང་གི་མཁན་པོ་ཡིན་ན།
དོན་གྱི་སླད་དུ་མཚན་ནས་སྨྲོས་ཏེ་མཁན་པོ་མིང་འདི་ཞེས་བགྱི་བ་ཞེས་བརྗོད་དགོས་སོ། ། ཆོས་འབྲེལ་མེད་ན་ཡོངས་ཀྱི་དགེ་བའི་བཤེས་གཉེན་ཞེས་བརྗོད་པར་བླ་མ་རྣམས་བཞེད། དེ་ལའང་འགལ་བ་མེད་པ་འདྲ། ལུང་ནས་གནས་བརྟན་ཞེས་སོགས་བརྗོད་པར་བཤད་དེ། འདི་ལ་གནས་བརྟན་དང་ཚེ་དང་ལྡན་པ་ཉིད་ནི་ཉེ་བའི་ཚིག་ཉིད་ཀྱིས་ཚུལ་དང་མཐུན་པ་ཡིན་ནོ་ཞེས་སོ། ། རིགས་པ་འདིས་རང་གི་མཁན་སློབ་བབ་པ་ཞིག་ལ་རབ་བྱུང་ཞུ་བ་བྱེད་ནའང་། མཁན་པོ་ཡིན་ན་དོན་གྱི་སླད་དུ་མཚན་ནས་སྨྲོས་ཏེ་བདག་གི་མཁན་པོ་མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བ་ལ་ཞེས་བརྗོད་དགོས་ཤིང་། སློབ་དཔོན་ཡིན་ན། སློབ་དཔོན་མིང་འདི་ཞེས་བགྱི་བ་འདི་ཞེས་བརྗོད་དགོས་ཏེ།
བབས་པས་མཁན་སློབ་ཡིན་པར་མི་འགྱུར། མཁན་སློབ་ལ་དེ་ལྟར་མ་བརྗོད་ན་ཉེས་པར་འགྱུར་བའི་ཕྱིར། རབ་ཏུ་འབྱུང་བར་འཚལ་ཏེ་ཞེས་པ་ནི། རབ་ཏུ་བྱུང་བར་འདོད་པ་སྟོན་པའོ། ། ཁྱིམ་པ་ཞེས་བྱ་བ་ནི། འདི་ཉིད་ལ་ཁྱིམ་ཡོད་པས་ཁྱིམ་པ་སྟེ་ཁྱིམ་མ་སྤངས་པའི་ཕྱིར་རོ། ། དེ་ནི་མདོར་བསྟན་པ་ཡིན་ལ། རྒྱས་པར་བཤད་པ་ནི། ཁྱིམ་པའི་རྟགས་མ་བསྒྱུར་བའི་གོས་དཀར་པོ་གྱོན་པ་ཅན། ལུས་ཀྱི་བྱི་བྱད་ཀྱི་རྟགས་སྐྲ་དང་ཁ་སྤུ་མ་བྲེགས་པ་ལས།
ལེགས་པར་གསུངས་པའི་ཆོས་འདུལ་བ་ལ་ཞེས་བདུན་པ་སྨྲས་པ་ནི། རབ་ཏུ་བྱུང་བའི་གཞི་རྟེན་བྱེད་བསམ། ཡང་ན་ཆོས་འདུལ་བའི་ནང་དུ་རབ་ཏུ་བྱུང་བར་འཚལ་བ་སྟེ། འདོད་ནས། བསྒྲུབ་བྱ་མིང་འདི་ཞེས་བགྱི་བ་འདི། བསམ་པའི་རྐྱེན་བསམ་པ་དག་པས་རབ་ཏུ་བྱུང་བར་འཚལ་བ་སྟེ། འདོད་ཅིང་། རབ་ཏུ་བྱུང་བ་ནི་དགེ་ཚུལ་གྱི་བརྟུལ་ཞུགས་ཏེ། ཆོས་འདི་པའི་ཆ་བྱེད་ཡིན། ཆ་ལུགས་མ་བསྒྱུར་ན་རབ་བྱུང་དུ་མི་འགྱུར་བས།
ཁྱིམ་པའི་རྟགས་སྤངས་པའི་ཕྱིར། སྐྲ་དང་ཁ་སྤུ་བྲེགས་ནས། གོས་ངུར་སྨྲིག་བགོས་ཏེ། ཞེས་པ་ཕྱོགས་གཅིག་སྨྲོས་པ་སྟེ། རུང་བའི་ཚོན་གསུམ་གྱིས་ཁ་བསྒྱུར་བའི་གོས་བགོས་ཏེ། འཚོ་བ་མ་ཕྱིད་པ་ལ་སོགས་པའི་བསམ་པས་མིན་པར། ཡང་དག་པ་ཁོ་ནར་ཆོས་འདུལ་བ་ལ་དད་པས་ཁྱིམ་པའི་ཁྱིམ་སྤངས་ནས། ཁྱིམ་མེད་པར་བྱས་ནས་རབ་ཏུ་བྱུང་བ་འདི། མཁན་པོ་ཁོ་ནའི་དབང་དུ་བྱས་པ་ཡིན་པས་མཁན་པོ་མིང་འདི་ཞེས་བྱ་བ་ལས་རབ་ཏུ་འབྱུང་སྟེ། བསྒྲུབ་བྱ་དེ་བསམ་པ་དང་ཆ་ལུགས་ཀྱི་མཐུན་རྐྱེན་ཚང་བར་མ་ཟད་འགལ་རྐྱེན་བར་ཆད་ཀྱི་ཆོས་རྣམས་ཡོངས་སུ་དག་གོ་ཞེས་ཁོ་ན་ཉིད་མཆི་ན།
ཅི་རབ་ཏུ་འབྱུང་འདོད་པ་དེ་རབ་ཏུ་འབྱུང་ངམ། གཉིས་ཡོད་ན་དེ་དག གསུམ་ཡོད་ན་དེ་རྣམས་ཞེས་བརྗོད་དོ། ། འདིར་ཁ་ཅིག་དེ་ཁོ་ན་ཉིད་ཅེས་ངེས་ཟུང་གི་ཚིག་ཏུ་འཆད་པ་ནི་མིན་གྱིས། སྐད་དོད་ལ། ཨརྨཱ་ཎི་བ་ཏི་ཞེས་འབྱུང་། སྒྲ་དྲང་ཐད་དུ་བསྒྱུར་ན་བདག་ཉིད་སྨྲ་བར་བྱེད་དོ་ཞེས་པ་སྟེ་ཁོ་རང་སྨྲ་ཞེས་པ་ཡིན་ནོ། ། ལུང་ཕྲན་ཚེགས་སུ་བདག་ཉིད་མཆིས་ན་ཞེས་འབྱུང་ངོ་། ། འདིར་བླ་མ་རྣམས་ཡུལ་དགེ་འདུན་དུ་མ་ལོངས་པའི་གང་ཟག་ལ་ཞུ་ན། ཡུལ་གཉིས་ཡོད་ན་བཙུན་པ་དག་དགོངས་སུ་གསོལ།
གསུམ་ཡོད་ན་བཙུན་པ་རྣམས་དགོངས་སུ་གསོལ། གཅིག་ལས་མེད་ན་བཙུན་པའམ། སློབ་དཔོན་ནམ། མཁན་པོ་དགོངས་སུ་གསོལ། ། ཞེས་སྦྱོར་བ་འདོད་དོ། ། དེའི་ལུགས་ལ་ཞུ་བ་པོས་ཀྱང་ཙོག་ཙོག་པོར་འདུག་སྟེ། སྔགས་ལན་གསུམ་བརྗོད་ལ་ཞུ་དགོས་ཏེ་མདོར་གཞན་གྱི་དོན་དུ་གང་ཟག་ཀྱང་ངོ་། ། ལྷག་པོར་ཡང་མདུན་དུ་ཙོག་ཙོག་པོར་འདུག་སྟེ་ཞེས་པས་སོ། ། ཞུ་བའི་དགེ་འདུན་དུ་གྱུར་པའི་དགེ་སློང་མ་ལུས་པ་དེ་དག་ཐམས་ཅད་ཀྱིས། གལ་ཏེ་རབ་ཏུ་འབྱུང་བར་འདོད་པ་དེ།
བར་ཆད་ཀྱི་ཆོས་རྣམས་ཡོངས་སུ་དག་པར་གྱུར་ན། དེའི་ཚེ་རབ་ཏུ་འབྱུང་བར་བྱའོ་ཞེས་བརྗོད་ཅིང་སྨྲ་བར་བྱས་སོ། ། གལ་ཏེ་དེ་སྐད་བརྗོད་ན་དེ་ལྟར་ན་ལེགས་ཏེ། ཉེས་བྱས་མི་འབྱུང་བའི་ཕྱིར་རོ། ། གལ་ཏེ་མི་བརྗོད་ན་སུ་མི་བརྗོད་པ་དེ་ལ་འགལ་ཚབས་ཅན་དུ་འགྱུར་རོ། ། དེ་ནི་རབ་ཏུ་འབྱུང་བར་འདོད་པ་ཞུ་བ་སྟེ། ངོ་ཚ་དང་ཁྲེལ་ཡོད་ཀྱི་བསམ་པ་ཁྱད་པར་ཅན་བསྐྱེད་པའི་ཕྱིར་དང་། རབ་ཏུ་བྱུང་བ་ལ་དགེ་འདུན་ཐུགས་མཐུན་པར་བྱ་བ་དང་། བར་ཆད་ཡོད་མེད་རྐྱེན་བྱ་བ་དང་། བར་ཆད་མཐོང་ན་འདྲེན་པར་འགྱུར་བ་དང་།
ཕ་མས་མ་གནང་བ་སོགས་པ་ཡིན་ན། སྙེགས་མ་ལ་བསྟོད་ཅིང་བསྐུར་བ་སྤངས་པའི་ཕྱིར་ཞུ་བའོ། ། ཞུས་པས་དགེ་འདུན་གྱིས་གནང་བ་དེའི་འོག་ཏུ་རབ་བྱུང་ནི་མཁན་པོ་ལ་རག་ལས་པས། མཁན་པོ་ལ་གསོལ་བར་བྱའོ། ། ཇི་ལྟ་བུ་ཞིག་ལ་གསོལ་ན། མདོར། བསྙེན་པར་རྫོགས་ནས་ལོ་བཅུ་མ་ལོན་པར་མཁན་པོ་ཉིད་དང་གནས་ཉིད་དང་མི་གནས་པར་འདུག་པར་མི་བྱའོ། ། ཞེས་གསུངས་པས་བསྙེན་པར་རྫོགས་ནས་ལོ་བཅུ་ཡན་ཆད་བར་མ་ཆད་དུ་ལོངས་པ། མདོར། འོག་ནས་འབྱུང་བའི་ལྷན་ཅིག་སྦྱར་བ་དག་ལས་གང་དང་ཡང་མི་ལྡན་པས་ནི་མ་ཡིན་ནོ་ཞེས་པས།
ལྔ་ཚན་དུ་སྦྱར་བ་ཉེར་ལྔ་ལས་གང་ཡང་རུང་བ་དང་ལྡན་པ། མདོར། རབ་ཏུ་བྱུང་བ་དང་། བསྙེན་པར་རྫོགས་པ་དང་། གནས་སྦྱིན་པ་དག་དགེ་ཚུལ་ཉེ་བར་བཞག་པར་མི་བྱའོ། ། ཞེས་པ་གཞན་ན་གནས་ཉི་ཤུ་རྩ་ལྔས་རབ་བྱུང་བསྙེན་རྫོགས་ཀྱི་མཁན་པོ་བྱར་མི་རུང་བ་བཤད་པའི་ཕྱིར། ས་རང་བཞིན་དུ་གནས་པ་གཅིག་དགོས། མདོར་བྱེ་བ་དག་ན་ཆོས་མིན་པའི་ཕྱོགས་དང་། མཐུན་པ་དང་ཡང་དེ་དང་འདྲའོ། ། ཞེས་བྱེ་བ་ན་ཆོས་མིན་པའི་ཕྱོགས་སུ་སོང་བ་གནས་དབྱུང་དང་འདྲ་བར་གསུངས་པའི་ཕྱིར་བྱེ་བ་ན་ཆོས་མིན་པའི་ཕྱོགས་སུ་སོང་བ་མིན་པ་ཞིག་དགོས།
ཞུ་བར་མཁན་པོ་སྨྱོན་པས་བསྙེན་པ་རྫོགས་པ་བགྱིས་ན་བསྙེན་པར་རྫོགས་པ་ཞེས་བགྱི་འམ། ཨུ་པ་ལི་བསྙེན་པར་རྫོགས་པ་ཞེས་བྱ་སྟེ། བསྙེན་པར་རྫོགས་པར་བྱེད་པ་རྣམས་ནི་འདས་པ་དང་བཅས་པར་རོ། ། དེ་བཞིན་དུ་མཁན་པོ་སེམས་འཁྲུགས་པ་དང་། ནད་ཀྱིས་གཟིར་བ་དང་། སྙོམས་པར་ཞུགས་པ་རྣམས་སོ། ། བཙུན་པ་མཁན་པོ་འགྲོ་བ་གཞན་དུ་གནས་པས་བསྙེན་པར་རྫོགས་པ་བགྱིས་ན་བསྙེན་པར་རྫོགས་པ་ཞེས་བགྱིའམ། ཨུ་པ་ལི་བསྙེན་པར་རྫོགས་པ་ཞེས་བྱ་སྟེ། བསྙེན་པར་རྫོགས་པར་བྱེད་པ་རྣམས་ནི་འདས་པ་དང་བཅས་པའོ། ། བཙུན་པ་དགེ་ཚུལ་ལ་བསྙེན་པར་རྫོགས་པར་བགྱིད་པ་ན།
མཁན་པོ་མཚན་འཕོས་ན་བསྙེན་པར་རྫོགས་པ་ཞེས་བགྱིའམ། ཨུ་པ་ལི་བསྙེན་པར་རྫོགས་པ་ཞེས་བྱ་སྟེ། བསྙེན་པར་རྫོགས་པར་བྱེད་པ་རྣམས་ནི་འདས་པ་དང་བཅས་པའོ། ། ཞེས་གསུངས་པས་ཉེས་མེད་ཀྱི་རབ་བྱུང་དང་བསྙེན་པར་རྫོགས་པ་བྱེད་པ་ལ། ཐ་སྙད་དང་ལྡན་པ་གཟུགས་གཞན་དུ་མི་འགྱུར་ཞིང་། མི་སྣང་བར་མ་བྱས་པ་མཚན་མཐུན་པ། མདོར། དགེ་སློང་མ་ཡིན་པར་ཤེས་ན་མི་སྐྱེའོ་ཞེས་གསུངས་པས་བསྒྲུབ་བྱའི་བློ་ངོར་མཐོང་ཐོས་དོགས་གསུམ་གྱི་སྐྱོན་མེད་པ་ཞིག་དགོས། དེ་ལ་ཡང་གསོལ་བ་མ་བཏབ་ན་མཁན་པོར་མི་འགྱུར་བས་གསོལ་བ་གདབ་དགོས་པས། འདི་ལྟར་གསོལ་བ་གདབ་པར་བྱ་སྟེ།
མཁན་པོ་སྟ་གོན་དུ་གནས་པ་ལ་ཕྱག་འཚལ་དུ་བཅུག་སྟེ། དེའི་མདུན་དུ་ཙོག་ཙོག་པུར་འདུག་སྟེ། བསྒྲུབ་བྱ་དེས་སློབ་དཔོན་གྱི་རྗེས་ཟློས་བྱས་ལ། འདི་སྐད་བརྗོད་པར་བྱ་སྟེ། སློབ་དཔོན་དགོངས་སུ་གསོལ་ཞེས་བྱ་བ་ནི་སྔར་དགེ་བསྙེན་ཀྱི་སྡོམ་པ་ཞུས་པའི་སློབ་དཔོན་ལ་གསོལ་བ་འདེབས་པའི་དབང་དུ་བྱས་པ་ཡིན། ལན་གཅིག་བབས་ནས་སྔར་གྱི་མཁན་པོ་ལ་རབ་བྱུང་ཞུས་ན། མཁན་པོ་དགོངས་སུ་གསོལ་ཞེས་བརྗོད་དགོས་ཏེ། རང་བབས་པས་མཁན་པོ་མིན་པར་མི་འགྱུར་ལ། རབ་བྱུང་གི་ཆོ་ག་ཐ་དད་པས་གསོལ་བ་གདབ་དགོས་སོ། ། དགེ་བསྙེན་གྱི་སྡོམ་པ་ཕོག་ཟིན་པ་དང་།
སློབ་དཔོན་དེ་ཤི་ནས། གཞན་ལ་མཁན་པོ་ཞུ་ན། བཙུན་པ་དགོངས་སུ་གསོལ། ཞེས་བརྗོད་དགོས་སོ། ། བདག་མིང་འདི་ཞེས་བགྱི་བ་ཞེས་པ་བདག་ཉིད་ཉེ་བར་སྟོན་པའོ། ། སྔར་གྱི་དགེ་བསྙེན་གྱི་སློབ་དཔོན་ལ། ང་རབ་ཏུ་འབྱུང་བའི་མཁན་པོར་གསོལ་གྱིས་ཏེ། མཁན་པོའི་སྐད་དོད། ཨུ་པཱ་དྷྱ་ཡ་ཉེ་བར་ཀློག་པ་སྟེ། འདིའི་དྲུང་དུ་ཉེ་བར་སོང་སྟེ།
དགག་སྒྲུབ་གནང་གསུམ་གྱི་བསླབ་པ་རྣམས་ཀློག་པའམ་ཀློག་ཏུ་འཇུག་པ་ན་མཁན་པོ། ཨུ་པ་དེ་ཥ་ཏི་ཉེ་བར་ལུང་འབོག་པའམ། ཉེ་བར་སྟོན་པར་བྱེད་པའམ། ཨུ་པ་དྷ་ར་ཎ། ཉེ་བར་འཛིན་པ་སྟེ། ཕ་དང་བུའི་འདུ་ཤེས་ཀྱི་བརྩེ་བ་ཆེན་པོས་ཉེ་བར་བཟུང་ནས། དམན་པའི་གནས་སུ་ལྷུང་བ་ལས་ཉེ་བར་འཛིན་པ་དང་། ཨུ་པ་སནྡྷི་ཉེ་བར་མཚམས་སྦྱོར་བ་དང་བཞི་སྟེ། བྱ་བ་མ་ཡིན་པ་ལས་བཟློགས་ནས་བྱ་བའམ། སྦྱོར་བས་ཤེས་རྒྱུད་བསླབ་པའམ་མྱང་འདས་པ་ལ་སྦྱོར་བས་མཁན་པོ་སྟེ།
བུམ་པའི་བྱེད་པ་པོ་ལ་བུམ་པའི་མཁན་པོ་ཞེས་བརྗོད་པ་བཞིན་དུ། རབ་ཏུ་བྱུང་བ་བྱེད་མཁན་ཡིན་པས་མཁན་པོ། གསོལ་གྱི་ནི་ལོངས་ཤིག་སྟེ། མཁན་པོ་གྱིས་ལ་ལོངས་ཤིག་ཅིག་གི་དོན་ཏེ། བྱིངས་ལས། ཡཱ་ཙི་སློང་བ་ལའོ། ། ཞེས་འདོན་པས་སོ། ། སློབ་དཔོན་ཞེས་བོས་ནས། བདག་གི་རབ་བྱུང་གི་མཁན་པོ་མཛད་དུ་གསོལ་བ་ནི་བྱེད་པར་བཅོལ་བའོ། ། སློབ་དཔོན་གྱིས་བདག་གི་རབ་བྱུང་གི་མཁན་པོ་བྱེད་པས་རབ་ཏུ་འབྱུང་བར་བགྱིའོ། །
འདིར་ཁ་ཅིག་བདག་རབ་ཏུ་འབྱུང་བར་བགྱིའོ་ཞེས་པ་ནི། རྒྱ་དཔེ་བོད་དཔེ་ཐམས་ཅད་ལ་མི་སྣང་བས་མ་དག་གོ ། དེ་བཞིན་དུ་ལན་གཉིས་ལན་གསུམ་དུ་བཟླས་སོ། ། མཁན་པོར་འགྱུར་བ་ནི་དགེ་ཚུལ་དུ་གྱུར་པའམ། བསྙེན་རྫོགས་སུ་གྱུར་པ་ལ་ལྟོས་མི་དགོས་ཀྱི། གསོལ་བ་བཏབ་པ་ཁས་བླངས་པས་འགྱུར་ཏེ། མདོར། མཁན་པོར་གསོལ་བ་བཏབ་པ་ཁས་བླངས་པ་ན་དེར་གྱུར་ཏོ། ། ཞེས་ཏེ། མཁན་པོར་གསོལ་བ་དེའི་ཚེ་ན་མཁན་པོར་ཁས་བླངས་པ་སྟེ་དམ་བཅའ་བ་གསུམ་པ་ལ་མཁན་པོ་ཉིད་དེར་འགྱུར་ཏེ།
མཁན་པོ་ཉིད་ཡིན་པར་འགྱུར་བའོ། ། དེ་གང་གི་ཚེ་ན། མདོར། འདིར་ཐ་མ་ལ་མཁན་པོའི་དོན་ཏོ། ། ཞེས་པས་ཆོ་ག་འདི་ལ་ཡང་ཆ་གསུམ་སྟེ། མཁན་པོར་གསོལ་གྱི་ཡན་ཆད་དང་པོ། མཛད་དུ་གསོལ་ཡན་ཆད་ཆ་གཉིས་པ། དེ་མན་ཆད་གསུམ་པ། ཚིག་བཟླས་པ་གསུམ་པ་ལ་འདིར་ཏེ། གཞན་བརྗོད་པའི་དུས་འདིར་རྣམ་པ་ཐ་མ་ལ་ཁས་བླངས་པའི་བདག་ཉིད་ཀྱི་མཁན་པོའི་དོན་གྲུབ་པ་ཉིད་ཡིན་པས།
མཛད་དུ་གསོལ་ཞེས་པའི་འོག་ཏུ་མཁན་པོར་གྱུར་པས། དེ་ནས་སློབ་དཔོན་ཞེས་བརྗོད་དུ་མི་རུང་བའི་ཕྱིར། མཁན་པོ་མཁན་པོས་བརྗོད་པར་བྱའོ། ། རྗེས་སུ་མཁན་པོས་ཐབས་ཡིན་ནོ། ། སློབ་མས་ལེགས་སོ་ཞེས་བརྗོད་པར་བྱའོ། ། དེ་ནི་མཁན་པོར་གསོལ་བའི་ཆོ་གའོ། ། མཁན་པོར་གསོལ་བ་བཏབ་པའི་བསླབ་བྱར། ཕ་བུའི་ཚུལ་གྱིས་མཁན་པོ་ལ་སྟོན་པའི་འདུ་ཤེས་བསྐྱེད་པར་བྱས་ནས་གུས་པར་བྱ་བ། ཡོན་དབུལ་ལ། བསྙེན་བཀུར་བྱ་བ།
བྱ་བ་ཐམས་ཅད་དེ་ལ་ཞུས་ནས་བཀའ་བཞིན་དུ་བསྒྲུབ་པར་བྱ་སྟེ། དེ་ལས་འདས་ན་གསོལ་བ་བཏབ་པ་ཉམས་པའི་ཉེས་པར་འགྱུར་རོ། ། དེའི་འོག་ཏུ། གང་གི་བསྒྲུབ་བྱ་དེའི་སྐྲ་དང་ཁ་སྤུ་བྲེག་པར་བྱེད་པའི་དགེ་སློང་ལ་བཅོལ་བར་བྱ་ཞེས་པས། གཞན་ལ་བཅོལ་ཡང་ཉེས་པ་མེད་པས། ནུས་ན་མཁན་པོ་ཉིད་ཀྱིས་འབྲེག་པར་བྱ་བ་ཡིན་ནོ། ། གང་ལ་བཅོལ་བ་དེས་ཀྱང་བསྒྲུབ་བྱ་དེའི་གཙུག་ཕུད་མ་གཏོགས་པའི་སྐྲ་དང་ཁ་སྤུ་འབྲེག་པར་བྱའོ། ། གཙུག་ཕུད་བཞག་པ་ནི། རབ་ཏུ་བྱུང་བར་འདོད་པ་དེ་རབ་ཏུ་བྱུང་བར་འདོད་པར་ངེས་པ་ཡིན་ནམ་གཡོ་སྒྱུ་ཡིན་བརྟག་པའི་ཕྱིར་བཞག་ལ། བྲེག་གམ་དྲིས་པས་ཡོངས་སུ་ཤེས་པར་བྱ་བའི་ཕྱིར་རོ། །
གཞན་བྲེག་ས་ཟིན་པའི་འོག་ཏུ། ཅིའི་གཙུག་ཕུད་བྲེགས་སམ་ཞེས་དྲི་བར་བྱའོ། ། གལ་ཏེ་མི་འབྲེག་གོ་ཞེས་ཟེར་ན། འོ་ན་སོང་ཞིག་ཅེས་བརྗོད་པར་བྱའོ། ། དེ་ནི་ཁྱིམ་པའི་རྟགས་སྤང་བ་དང་ང་རྒྱལ་བཅག་པ་དང་། དོན་དང་བྱ་བ་མང་བ་སྤང་བ་དང་། སྲོག་ཆགས་ལ་གནོད་པ་སྤང་བ་དང་། ཆོས་འདི་པའི་བསམ་པ་ཁྱད་པར་ཅན་བསྐྱེད་པ་དང་། སྡོམ་པ་སྐྱེ་བའི་གེགས་སྤང་བའི་ཕྱིར་བྲེག་སྟེ། དེ་ལྟ་མིན་ན།
ཁྱིམ་པ་དང་། མུ་སྟེགས་ཅན་གྱི་རྟགས་མཚན་ཅན་ལ་ཡང་མི་སྐྱེའོ་ཞེས་བཤད་པའི་ཕྱིར། དེའི་འོག་ཏུ་ལུས་དང་གོས་ཉམས་པ་སྤང་བ་དང་། ཁམས་གནས་པར་བྱ་བ་དང་། གཙང་སྦྲ་མེད་དོ་ཞེས་འཕྱ་བ་སྤང་ཤིང་གཙང་སྦྲ་སྐྱེད་པ་དང་། བསམ་པ་ཁྱད་པར་ཅན་བསྐྱེད་ཅིང་སྤྲོ་བ་དང་མཐུན་པའི་ཆེད་དུ་ཁྲུས་བྱེད་དུ་གཞུག་སྟེ། གལ་ཏེ་རེ་ཞིག་གྲང་པའི་དུས་ཡིན་ན། ཆུ་དྲོན་མོས་ཁྲུས་བྱེད་དུ་གཞུག་གོ ། གལ་ཏེ་ཚ་བའི་དུས་ཡིན་ན་ཆུ་གྲང་མོས་ཁྲུས་བྱེད་དུ་གཞུག་གོ ། དེ་ཡང་གྲུབ་ན་ལུས་རིལ་པོའི་ཁྲུས་བྱས།
རྒས་པ་དང་ན་བས་མ་ནུས་སམ། ཆུ་མེད་ནས་མ་འབྱོར་ན་ཡན་ལག་ལྔའི་ཁྲུས་བྱས་ཏེ། མདོར། དེ་བྱས་ནས་ཁྲུས་བྱའོ། ། ཡང་ན་ཡན་ལག་ལྔའི་ཁྲུས་ཀྱང་ངོ་ཞེས་སོ། ། ཁྲུས་བྱས་པ་དེའི་འོག་ཏུ་མཁན་པོས་ལྷུང་བཟེད། གོས་ངུར་སྨྲིག་གིས་མཚོན་པ་རབ་ཏུ་བྱུང་བའི་ཚུལ་དང་མཐུན་པའི་རུང་བའི་ཚོན་གསུམ་གྱིས་ཁ་བསྒྱུར་བའི་གོས་དག་སྦྱིན་པར་བྱ་ཞིང་། དེའི་དགོས་པ་ཡང་། མ་མོའི་སྐབས་ཀྱི་བྱ་བའི་ཕུང་པོར། ཆོས་གོས་གསུམ་རྗེས་སུ་གནང་སྟེ།
དྲེགས་པའི་ཕྱིར་མིན། རྒྱགས་པའི་ཕྱིར་མིན། གཞག་པའི་ཕྱིར་མིན་གྱི། དེ་འདི་ལྟར་དགེ་སློང་རྣམས་བདེ་བར་སྤྱོད་པའི་ཕྱིར་ཏེ། སྦྲང་བུ་དང་སྦྲང་མ་དང་ཚ་བ་དང་སྦྲུལ་ལ་སོགས་པས་རེག་ན་མི་བདེ་བའི་གཉེན་པོའི་ཕྱིར་དང་། ངོ་ཚ་བ་དང་ཁྲེལ་བ་གཡོག་པའི་ཕྱིར། ཞེས་བཤད་པ་ལྟར། ཆ་ལུགས་ཀྱི་དགོས་པ་གང་གི་དོན་དུ་བཅས་པའི་རྒྱུ་མཚན་དང་བཅས་པ་བརྗོད་ལ་སྦྱིན། ལུང་དུ་ལྷུང་བཟེད་སྦྱིན་པ་མི་འབྱུང་ཡང་། གཞུང་འདིར་འབྱུང་ལ།
ཕྱག་ལེན་ལ་ནི། གདིང་བ་དང་ཆུ་ཚགས་ཀྱང་སྦྱིན་པར་མཛད་དོ། ། བསྟོད་འདུལ་བ་རྣམས་རྔུལ་གཟན་ཡང་སྦྱིན་པར་འདོད་དོ། ། བསྡུས་འགྲེལ་མཁན་པོས། ལྷུང་བཟེད་མེད་ན་དགེ་ཚུལ་བྱར་མི་རུང་། ཡང་དེ་ལ་ལྷུང་བཟེད་ཆུང་ངུའམ་ཁ་ཕོར་སྦྱིན་པར་བྱ། ཞེས་ཟེར་བ་ནི། མེད་ན་རབ་ཏུ་འབྱུང་བར་ཞེས་པ་དང་འགལ་ཞིང་། ཁ་ཕོར་སྦྱིན་པར་བཤད་པ་མེད་དོ། ། རབ་ཏུ་འབྱུང་བར་འདོད་པ་དེས་ཀྱང་མཁན་པོའི་རྐང་པ་གཉིས་ལ་གཏུག་པའི་ཕྱག་བྱ་སྟེ།
མཁན་པོས་སྦྱིན་པར་བསླང་བར་བྱའོ། ། དེ་ལྟར་བྱེད་པ་མཁན་པོ་ལ་ཤིན་ཏུ་གུས་པར་བྱས་པ་དག རང་རབ་ཏུ་བྱུང་བའི་ནང་དུ་གུས་པར་འཇུག་པར་དྲན་པའི་དོན་དུའོ། ། སྦྱིན་པ་དེའི་འོག་ཏུ་མཁན་པོས་གོས་བསྐོན་པར་བྱ་ཞིང་། གོས་བསྐོན་པའི་ཚེ་གོང་མ་རྣམས་ཀྱི་ཕྱག་བཞེས་ཀྱི་ཐར་པའི་རྒྱལ་མཚན་བརྟན་པར་གྱུར་ཅིག ཚངས་པར་སྤྱོད་པའི་ཚེའི་མཐར་ཕྱིན་པར་གྱུར་ཅིག ཚུལ་ཁྲིམས་ཀྱི་ཕུང་པོ་ཡོངས་སུ་རྫོགས་པར་གྱུར་ཅིག ཚེ་རབས་ཐམས་ཅད་དུ་རབ་ཏུ་འབྱུང་བ་ཐོབ་པར་གྱུར་ཅིག ཅེས་པའི་སྨོན་ལམ་བཞི་འདེབས་པར་མཛད་དེ། ཚུལ་མཛེས་ཤིང་ལྷག་པའི་སྐྱོན་མེད་པའི་ཕྱིར་ཉེས་པ་མེད་ལ།
བོད་དུ་འགྱུར་བའི་བཀའ་བསྟན་བཅོས་གང་ནས་ཀྱང་མ་བཤད་པའི་ཕྱིར་མ་བྱས་ཀྱང་ཆད་པའི་སྐྱོན་མེད་དོ། ། མཁན་པོས་གོས་བསྐོན་པ་ན་གོན་ལུགས་ཀྱང་བསླབ་སྟེ། ཤམ་ཐབས་ནི་ཉན་ཐོས་རྩ་བའི་སྡེ་བཞི་ལ་གོན་ལུགས་ཐ་དད་དེ། ཐམས་ཅད་ཡོད་སྨྲ་པའི་སྡེ་པའི་ལུགས་ཀྱིས་མདུན་དུ་ཁྲུ་གང་བསྣོལ། ཟུར་གཉིས་སུ་ཚོམ་བུ་གཉིས། རྒྱབ་ཆལ་བར་བཞག་པ་ཡིན་ཟེར་ཏེ། གང་ལྟར་ཡང་སྐྱོན་དྲུག་སྤངས། ཡོན་ཏན་ཟླུམ་པོར་བགོ་བར་བསླབ་པར་བྱ། གོས་ནི་སྐྱོན་གཉིས་སྤངས་ཤིང་། ཡོན་ཏན་ཟླུམ་པོར་བགོ་བར་བསླབ་པར་བྱ།
མཁན་པོས་ཤམ་ཐབས་སྐོན་པའི་ཚེ་ན། རབ་ཏུ་འབྱུང་བར་འདོད་པ་དེ་ཕོ་མོའི་མཚན་གང་ཡང་མེད་པ་དང་། མཚན་གཉིས་ཀ་ཡོད་པ་དང་། གཤང་བ་དང་གཅི་བ་གཉིས་གཅིག་ཏུ་གྱུར་པའི་ཚེ་དམ་བཅའ་བ་མིན་ནམ། ཞེས་ཅི་ནས་ཀྱང་བདག་གི་མཚན་མཁན་པོས་མཐོང་ངོ་སྙམ་དུ་མ་ཚོར་བར་སྒྱུ་ཐབས་ཀྱིས་བརྟག་པར་བྱའི། ། སྒྲེན་མོར་ཕྱུང་སྟེ་ནི་མིན་ནོ། ། གནས་སྐབས་འདི་ཁོ་ནར་མཚན་བརྟག་པར་ངེས་པ་ཡིན་གྱི། ཁོ་བོས་ནི་ཁྱོད་རབ་ཏུ་འབྱུང་བར་བགྱིའོ་ཞེས་སྐབས་ཕྱེ་བ་ནས་བཟུང་སྟེ། འདི་ཡན་ཆད་ཀྱི་བར་གྱི་སྐབས་གང་རུང་དུ་བྱའོ། ། མཁན་པོ་རང་ཁོ་ནས་ངེས་པར་བྱ་དགོས་པ་ཡང་མིན་ཏེ།
མཁན་པོས་བསྐོས་པའམ་མ་བསྐོས་ཀྱང་། དགེ་སློང་ཡིད་ཆེས་པས་ལས་དེ་བྱས་པས་འཆགས། དེ་ལས་མཁན་པོས་ཐོས་པར་གྱུར་ནའང་བྱས་པའི་གོ་ཆོད་དོ། ། དེ་རྣམས་ནི་དུས་དང་པོར་བྱ་བ་རབ་བྱུང་གི་སྦྱོར་བའི་ཆོ་གའོ། ། དེ་ལྟར་རབ་ཏུ་བྱུང་འདོད་ཟ་མ་ལ་སོགས་པའི་སྐྱོན་དང་བྲལ་བར་ཤེས་ནས། དེའི་འོག་ཏུ་རབ་ཏུ་བྱུང་བའི་དང་པོར་སྐྱབས་སུ་འགྲོ་བ་ཙམ་སྟེ་སྐྱབས་འགྲོ་སྦྱིན་པར་བྱ་ཞིང་། ཕྱིས་རབ་བྱུང་ཡང་དག་པར་ལེན་དུ་གཞུག་པས། རབ་ཏུ་བྱུང་བ་ཉེ་བར་བསྒྲུབ་པར་བྱའོ། ། སྤྱོད་དམ་ཆོ་ག་འདི་ལྟར་ཉེ་བར་བསྒྲུབ་པར་བྱ་སྟེ། དང་པོར་སྟོན་པ་ལ་ཕྱག་འཚལ་དུ་གཞུག་དེའི་འོག་ཏུ་མཁན་པོ་ལ་ཕྱག་འཚལ་དུ་བཅུག་ནས།
འདུན་དུ་ཙོག་ཙོག་པོར་འདུག་ཏུ་གཞུག་སྟེ། ལག་པ་གཉིས་ཐལ་མོ་སྦྱོར་དུ་བཅུག་ནས། དང་པོར་ངེས་ཤེས་བསྐྱེད་པའི་ཕྱིར་ཁྱིམ་ན་གནས་པའི་སྐྱོན་དང་། རབ་ཏུ་བྱུང་བའི་ཡོན་ཏན་དང་། ངེས་འབྱུང་གི་བསམ་པ་བསྐྱེད་པའི་ཕྱིར་ཆོས་བཤད་པར་བྱ་སྟེ། ཁྱིམ་བདག་དྲག་ཤུལ་གྱིས་ཞུས་པའི་མདོ་ལས། ཁྱིམ་ཞེས་བྱ་བ་འདི་ནི་དགེ་བའི་རྩ་བ་རྣམས་འཇོམས་པར་བྱེད་པ། འབྱུང་བ་སུན་འབྱིན་པ། དགེ་བའི་སྡོང་པོ་སྒྱེལ་བར་བྱེད་པ་སྟེ། དེའི་ཕྱིར་ཁྱིམ་ཞེས་བྱའོ། །
བྱང་ཆུབ་སེམས་དཔའ་ཁྱིམ་ན་གནས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པ་ནི་གང་ཡང་མེད་དེ། དེ་དག་ཐམས་ཅད་ཀྱང་ཁྱིམ་གྱི་གནས་ནས་མངོན་པར་བྱུང་ནས། དགོན་པ་ལ་སེམས། དགོན་པ་ལ་གཞོལ། དགོན་པར་སོང་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ། ། ཚོགས་དེ་ཡང་དག་པར་བསྒྲུབས་སོ། ། བདག་གིས་ཉི་མ་དུ་མར་གངྒཱའི་ཀླུང་གི་བྱེ་མ་སྙེད་ཀྱི་མཆོད་སྦྱིན་བྱས་ཏེ། བདོག་པ་ཐམས་ཅད་ཡོངས་སུ་གཏོང་བ་བྱས་པ་དེ་དག་ཐམས་ཅད་ནི། ལེགས་པར་བཤད་པའི་ཆོས་འདུལ་བ་ལས་རབ་ཏུ་འབྱུང་བའི་སེམས་ཀྱི་ཟིལ་གྱིས་གནོན་ཏེ། ཞེས་དང་།
ཆོ་འཕྲུལ་ཆེན་པོ་བསྟན་པའི་མདོ་ལས། གང་དག་སྟོང་ཆེན་སེམས་ཅན་དེ་དག་ཀུན། ། བྱང་ཆུབ་ཕྱིར་ནི་རབ་ཏུ་ཞུགས་གྱུར་ཅིང་། ། མ་ཞུམ་སེམས་ཀྱིས་བསྐལ་བར་རྫོགས་པ་ནི། ། བུ་དང་ཆུང་མའི་སྦྱིན་པ་བྱས་པ་བས། ། གང་གིས་བྱང་ཆུབ་ཏུ་ནི་སེམས་བསྐྱེད་ནས། ། དེ་ཡི་རྗེས་སུ་བསླབ་པ་དང་། རབ་བྱུང་སེམས་ཀྱིས་གོམ་པ་གཅིག་བོར་ནས། ། དེ་ནི་དེ་བས་བསོད་ནམས་ཁྱད་པར་འཕགས། ། གང་དག་སྔོན་དུ་བྱུང་བའི་སངས་རྒྱས་དང་། །
གང་དག་མ་བྱོན་འབྱུང་དང་བཞུགས་པ་རྣམས། ། དེ་དག་སྐྱོན་མང་ཁབ་ནི་མ་སྤངས་པར། ། བླ་མེད་བྱང་ཆུབ་ཞི་བ་ཐོབ་པ་ཡོད། ། རབ་བྱུང་དམ་པ་ཐམས་ཅད་ཀྱིས། ། རབ་ཏུ་སྟོན་ཅིང་སྔགས་ལ་བཀུར་བ་སྟེ། ། གང་གིས་སངས་རྒྱས་ཀུན་ལ་མཆོད་འདོད་པ། ། རྒྱལ་བའི་བསྟན་ལ་རབ་བྱུང་གཟུང་བར་གྱིས། ། འདོད་པ་དག་ནི་རབ་ཏུ་བརྟེན་བྱེད་ཅིང་། ། བུ་དང་ཆུང་མ་དག་ལ་སྲེད་སྐྱེད་ན། ། དམད་པར་བྱ་བའི་ཁྱིམ་ལ་བརྟེན་པ་སྟེ། །
བླ་མེད་བྱང་ཆུབ་དམ་པ་གཞན་མི་ཐོབ། ། གང་དག་འདོད་པ་ལྕི་སྐམ་མེ་བཞིན་སྤོང་། ། བུ་དང་ཆུང་མ་དག་ལ་སྲེད་སྤངས་ནས། ། ཁྱིམ་གྱིས་སྐྲག་སྟེ་ཁྱིམ་ནས་མངོན་བྱུང་བ། ། དེ་དག་བྱང་ཆུབ་མཆོག་འདི་རྙེད་མི་དཀའ། ། གང་དག་ཁྱིམ་ན་གནས་པར་བྱེད་བཞིན་དུ། ། བྱང་ཆུབ་དམ་པ་མཆོག་འདི་ཐོབ་པ་ཡི། ། སངས་རྒྱས་གང་ཡང་མངོན་པར་མ་བྱུང་སྟེ། ། མ་འོངས་པ་ནི་མི་འབྱུང་གནས་པ་མེད། ། རྒྱལ་སྲིད་མཆིལ་མའི་ཐལ་བ་བཞིན་སྤངས་ནས། །
དབེན་པར་དོངས་ཏེ་དགོན་པར་གནས་བྱེད་པ། ། ཉོན་མོངས་སྤངས་ནས་བདུད་ནི་བཅོམ་ནས་སུ། ། བྱང་ཆུབ་རྡུལ་མེད་འདུས་མ་བྱས་འཚང་རྒྱ། ། དེ་བཞིན་དུ་སྦྱར་ཏེ། རབ་ཏུ་བྱུང་ནས་ཆོས་བརྗོད་ཅི་འདྲ་བ། ། ཟས་དང་སྐོམ་དང་དེ་བཞིན་གོས་རྣམས་དང་། ། མེ་ཏོག་སྤོས་དང་ཕྲེང་བ་རྣམས་ཀྱིས་ནི། ། ཁྱུ་མཆོག་རྒྱལ་བ་བསྙེན་བཀུར་བྱས་མི་འགྱུར། ། གང་ཞིག་བྱང་ཆུབ་རབ་ཏུ་འདོད་བྱེད་ཅིང་། ། འདུས་བྱས་ངན་ལས་ཡིད་འབྱུང་སེམས་ཅན་གྱི། །
དོན་དུ་དགོན་པར་ཕྱོགས་ཏེ་གོམ་བདུན་བོར། ། འདི་ནི་དེ་བས་བསོད་ནམས་ཁྱད་པར་འཕགས། ། ཞེས་འབྱུང་ངོ་། ། འདུལ་བ་ལུང་ལས། ཕན་ཡོན་ལྔ་མཐོང་བའི་མཁས་པ་རབ་ཏུ་བྱུང་བར་མོས་པར་འོས་ཏེ། ལྔ་ནི། རང་གི་དོན་མ་འདྲེས་པར་ཐོབ་པར་གྱུར་པ་དང་། བྲན་པ་དང་མན་ངག་གཞུག་དང་བཀོལ་བ་དང་། རང་དབང་མེད་ཅིང་དགའ་འགྱུར་འགྲོར་མེད་པ་དག་གིས་མཆོད་པ་དང་བསྟོད་པར་བྱ་བར་འགྱུར་བ་དང་། མྱ་ངན་ལས་འདས་པ་གྲུབ་པ་དང་།
བདེ་བ་བླ་ན་མེད་པ་ཐོབ་པ་དང་། མྱང་འདས་དེ་ཐོབ་པ་ལས་ཉམས་ཀྱང་། ལྷར་སྐྱེ་བ་དང་། སངས་རྒྱས་ཀྱི་ཉན་ཐོས་སྐྱེས་བུ་དམ་པ་ཡང་དག་པར་སོང་བ་མཆོག་རྣམས་ཀྱིས། རྣམ་གྲངས་དུ་མར་རབ་ཏུ་བྱུང་བ་བསྔགས་པར་མཐོང་བས། མཁས་པར་རབ་ཏུ་བྱུང་བར་མོས་པར་བྱ་བར་འོས་པ་ཉིད་ཅེས་གསུངས། དེའི་དོན་ཐོགས་མེད་ཀྱིས། རབ་ཏུ་བྱུང་བའི་ཡོན་ཏན་ལྔ་ཇི་ལྟར་རིག་པར་བྱ་ཞེ་ན། གང་ཟག་རང་དབང་ཅན་རབ་ཏུ་བྱུང་ན། རྒྱལ་པོ་ལ་སོགས་པ་དང་ཐུན་མོང་བའི་ལོངས་སྤྱོད་དག་སྤངས་ནས།
དེ་དག་དང་ཐུན་མོང་མིན་པའི་ཚུལ་ཁྲིམས་དག་ལ་གནས་པར་འགྱུར་ཏེ། དེ་ནི་ཡོན་ཏན་དང་པོ་ཡིན་ནོ། ། གང་ཟག་གཞན་གྱི་དབང་དུ་གྱུར་པ་རབ་ཏུ་བྱུང་ན། གཞན་གྱི་དབང་དང་ཚིག་འོག་ན་འདུག་པ་སྤངས་ནས། དབང་དང་ཚིག་འོག་ན་འདུག་པ་ལ་རང་དབང་ཡོད་པ་ཁས་བླངས་པར་འགྱུར་ཏེ། དེ་ནི་ཡོན་ཏན་གཉིས་པ་ཡིན་ནོ། ། གང་ཟག་ཡོངས་སུ་སྨིན་པ་རབ་ཏུ་བྱུང་ན། གལ་ཏེ་ཀུན་ཏུ་སྦྱོར་བ་ལྷག་མ་ལུས་ཤིང་སྡུག་བསྔལ་ཐམས་ཅད་ཀྱི་མཐར་ཕྱིན་པ་ཐོབ་པར་གྱུར་ན་དེ་ནི་ཡོན་ཏན་གསུམ་པ་ཡིན་ནོ། ། གལ་ཏེ་ཀུན་དུ་སྦྱོར་བ་ལྷག་མ་དང་བཅས་ངན་སོང་བའི་སྡུག་བསྔལ་གྱི་མཐར་ཕྱིན་པ་རྗེས་སུ་ཐོབ་པར་གྱུར་ན། དེ་ནི་ཡོན་ཏན་བཞི་པ་ཡིན་ནོ། །
གང་ཟག་ཡོངས་སུ་མ་སྨིན་པ་རབ་ཏུ་བྱུང་ན། ཚེ་འདི་ལ་ཁྱིམ་གནོད་པ་དང་སྡུག་བསྔལ་རྣམ་པ་དུ་མ་དག་ལས་ཡོངས་སུ་གྲོལ་ཞིང་། འདི་ལྟ་སྟེ་ཕྱི་མ་ལ་རྒྱུད་ཡོངས་སུ་སྨིན་པར་འགྱུར་བའི་ཐར་པའི་ཆ་དང་མཐུན་པའི་དགེ་བའི་རྩ་བ་རྣམ་པ་དུ་མ་དག་ལ་སོགས་པ་དུ་མར་འགྱུར་ཏེ་དེ་ནི་ཡོན་ཏན་ལྔ་པ་ཡིན་ནོ། ། ཞེས་གསུངས་པ་དེ་ལྟར་ཁྱིམ་ན་གནས་པའི་ཉེས་དམིགས་དང་། རབ་ཏུ་བྱུང་བའི་ཕན་ཡོན་ཞེས་བཤད་པར་བྱས་ནས། ངེས་འབྱུང་གི་བསམ་པས་རབ་ཏུ་འབྱུང་དགོས་ཏེ། སྨན་གཞི་ལས། རྒྱལ་པོ་ཆེན་པོ་འཇིག་རྟེན་འདི་ཐམས་ཅད་ནི། དགའ་བ་ལས་ཉེ་བར་ཁྲིད་པ་ཡིན། འཇིག་རྟེན་འདི་ནི་རྗེས་སུ་འགྲོ་བ་མེད་པས་སྐྱབས་མེད་པ་ཡིན།
འཇིག་རྟེན་འདི་ཐམས་ཅད་བོར་ཏེ་འགྲོ་བར་འགྱུར་བས་བདོག་པ་མེད་པ་ཡིན། འཇིག་རྟེན་འདི་ནི་ངོམས་མི་ཤེས་ཏེ། སྲེད་པ་ལས་གོལ་བས་ཆོག་མི་ཤེས་པར། བདག་གིས་ཤེས་མཐོང་རྟོགས་ནས་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་དད་པས་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་ཞེས་སོ། ། ཁ་ཅིག་རབ་བྱུང་འདི་བར་མའི་དགེ་བ་ཡིན་པས་སྐྱབས་འགྲོ་དང་མྱང་འདས་ཀྱི་བསམ་པ་མི་དགོས་སོ་ཟེར་བ་ནི་མི་འཐད་དེ། རབ་ཏུ་བྱུང་བ་ནི་ཟག་བཅས་ཀྱི་དངོས་པོ་ཐམས་ཅད་ལ་མི་དགའ་བས་དེ་སྤོང་བ་ལ་ངེས་པར་ཞུགས་པ་ཡིན། འཁོར་བ་ཐམས་ཅད་ལ་རྒྱབ་ཀྱིས་ཕྱོགས་པས་མ་ལུས་པར་ཡོངས་སུ་དོར་བ་ཡིན། རབ་ཏུ་བྱུང་བའི་སྐད་དོད། པྲ་པྲ་ཛི་ཏ་ཞེས་པ་བྱིངས་ལས། བྲི་ཛི་འདོར་བ་ལའོ། །
ཞེས་འདོན་པས། མྱང་འདས་ལ་བརྟེན་པ་མེད་པར། ཟག་བཅས་སམ་འཁོར་བ་ཐམས་ཅད་འདོར་མི་ནུས་པས། མྱང་འདས་ཀྱི་བསམ་པ་བརྟན་པོ་དགོས་ལ། སྐྱབས་འགྲོས་མྱ་ངན་ལས་འདས་པའི་བསམ་པ་བརྟན་པོ་སྒྲུབ་པར་བྱེད་པའི་ཕྱིར། སྐྱབས་འགྲོ་རྩོམ་བྱེད་དུ་བྱས་ལ་བླང་ངོ་། ། འདིར་སྐྱབས་འགྲོའི་དོན་ལ་སྟོད་འདུལ་སྨད་འདུལ་གཉིས་ཀས། སངས་རྒྱས་ལ་ལམ་སྟོན་པའི་སྟོན་པ་ཞུ། ཆོས་ལ་ལམ་ཞུ། དགེ་འདུན་ལ་ལམ་གྱི་ཟླ་གྲོགས་ཞུ་བར་འཆད་པ་ནི།
གཞན་གྱི་རྣམ་གཞག་འཕྱུགས་པ་སྟེ། གྲུབ་མཐའ་འདི་པའི་ལུགས་ཀྱི་སྐྱབས་སུ་འགྲོ་ཡུལ་གྱི་ཆོས་ནི་མྱང་འདས་ཡིན་པས། ལམ་དུ་འགལ་བའི་ཕྱིར། དེས་ན་ཆོས་ལ་སྐྱབས་སུ་སོང་བ་ནི་སྐྱབས་དངོས་ཞུ་བ་སྟེ། དེ་ཐོབ་ནས་འཇིག་པ་དང་སྡུག་བསྔལ་ཐམས་ཅད་ལས་སྐྱོབས་པའི་ཕྱིར་རོ། ། མདོ་རྒྱལ་མཚན་དམ་པ་ལས། འཇིགས་པས་ཉེན་པའི་མི་རྣམས་ནི། ། ཕལ་ཆེར་རི་དང་ནགས་ཚལ་དང་། ། ལྗོན་ཤིང་སོགས་ལ་སྐྱབས་འགྲོ་སྟེ། ། སྐྱབས་དེ་མཆོག་གྱུར་མ་ཡིན་ཏེ། །
སྐྱབས་དེ་ལ་ནི་རྟེན་ནས་ཀྱང་། ། སྡུག་བསྔལ་ཀུན་ལས་གྲོལ་མི་འགྱུར། ། གང་ཚེ་གང་གིས་སངས་རྒྱས་དང་། ། ཆོས་དང་དགེ་འདུན་ལ་སྐྱབས་སོང་། ། སྐྱབས་དེ་ལ་ནི་བརྟེན་པས་ཀྱང་། ། སྡུག་བསྔལ་ཀུན་ལས་གྲོལ་བར་འགྱུར། ། ཞེས་སོ། ། འདིར་རྟགས་ཆ་ལུགས་སྤོས་པ་བཞིན་དུ། མིང་ཡང་སྤོས་པ་ཡིན་ལ། སྨད་འདུལ་བ་རྣམས་དགེ་བསྙེན་གྱི་སྐབས་སུ་སྤོས།
སྟོད་འདུལ་བ་རྣམས་སྐབས་འདིར་སྤོས་པས་དེ་ལེགས་སོ། ། དེ་ལ་ད་ལྟ་བོད་ན། བོད་ཀྱི་འདུལ་བའི་བཀའ་དང་བསྟན་བཅོས་རྣམས་ལས། མིང་བརྗེ་བར་བཤད་པ་མི་སྣང་། སོ་ཐར་གྱི་འགྲེལ་པ་གླང་པོ་ཆུ་འཐུང་ལས། མིང་བརྗེ་བར་བཤད་ཅིང་། དེ་ལ་སྡེ་པའི་མིང་གི་མཐའ་ཅན་དང་། མཁན་པོའི་མིང་གི་མཐའ་ཅན་གཉིས་ལས། སྡེ་པའི་མིང་གི་མཐའ་ཅན་ནི། དགྲ་བཅོམ་པས་བྱས་པའི་མིང་གི་ངེས་བརྗོད་ལས།
བློ་གྲོས་ཞི་བ་འབྱུང་གནས་སྦས། ། དཔལ་བཟང་གྲགས་པ་ཡོད་སྨྲའོ། ། བཤེས་གཉེན་ཡེ་ཤེས་སྙིང་པོ་དང་། ། བཟང་པོ་དགེ་འདུན་ཕལ་ཆེར་ཡིན། ། གནས་བརྟན་པ་ལ་ཆོ་ག་ལྷ། ། སྡེ་དང་འཚོ་དང་སྐྱོད་པའོ། ། མང་པོས་བཀུར་ལ་ཚུལ་ཁྲིམས་དང་། ། ཟླ་བོ་སེང་གེ་སྦས་པ་ཡིན། ། ཞེས་པས་ཐམས་ཅད་ཡོད་སྨྲ་བའི་སྡེ་པ་ལ། མཁན་པོའི་མིང་གི་མཐའ་ཅན་དཔལ་དང་འོད་དང་གྲགས་པ་དང་།
བཟང་པོ་སྟེ་བཞི་གང་རུང་གི་མཐའ་ཅན། གནས་བརྟན་གྱི་སྡེ་པ་ལ་ལྷ་དང་གོ་ཆའི་མཐའ་ཅན། ། ཕལ་ཆེན་པའི་སྡེ་པ་ལ་ཡེ་ཤེས་དང་སྙིང་པོའི་མཐའ་ཅན། ཀུན་གྱི་བཀུར་བའི་སྡེ་པ་ལ་ཟླ་བ་དང་ཚུལ་ཁྲིམས་གྱི་མཐའ་ཅན་ཞེས་གྲགས་ཤིང་། བོད་ཀྱི་སད་མི་བདུན་སོགས་ལའང་མཁན་པོའི་མིང་གི་མཐའ་ཅན་དུ་ཡོད། དང་པོས་རྩ་བའི་སྡེ་པ་བཞི་གང་ལས་རབ་ཏུ་བྱུང་རྟོགས་པའི་དགོས་པ་ཡོད་ཅིང་སྡེ་པ་མི་འདྲ་བར་བྱེད། མཁན་པོའི་མིང་གི་མཐའ་ཅན་གྱིས། མཁན་པོས་གང་ལས་རབ་ཏུ་བྱུང་རྟོགས་པའི་དགོས་པ་ཡོད་པས་མིང་དེ་ལྟར་བཏགས་ཞེས་བཤད་དོ། ། ཞེས་བོད་ཀྱི་འདུལ་འཛིན་རྣམས་ལ་གྲགས་ལ། ཕལ་ཆེན་སྡེ་པའི་གཞུང་ནས།
ཁྱིམ་པའི་མིང་སྤངས་ཏེ་ཚོགས་པའི་ཚུལ་གྱི་དགེ་སློང་གི་མིང་གདགས་པར་བྱ་བ་སྔོན་དུ་འགྲོ་བས། ཞེས་བཤད་པས་ན། བོད་ན་སྡེ་པ་འདྲེ་བའི་དགག་བྱ་མེད་པས། མཁན་པོའི་མིང་གི་མཐའ་ཅན་དུ་བརྗེས་ལ། མིང་བརྗེས་པ་བཞིན་དུ་དོན་བརྗེ་དགོས་པས། སྟོན་པས་འཁོར་ལོས་སྒྱུར་བའི་འབྱོར་པ་དང་ལྡན་པའི་ཁྱིམ་སྤངས་ནས་རབ་ཏུ་བྱུང་བའི་རྗེས་སུ། བདག་ཀྱང་ཁྱིམ་དོན་ཆེ་ཆུང་སྤངས་པའི་རབ་བྱུང་བྱས་ལ་ཁྱིམ་པའི་རྟགས་ཆ་ལུགས་སྤངས། རབ་ཏུ་བྱུང་བའི་རྟགས་ཆ་ལུགས་བླང་སྙམ་པའི་བསམ་པས་རྗེས་ཟློས་བྱེད་དུ་བཅུག་ནས། མཁན་པོ་སོགས་སྔར་དང་འདྲ་ལ། བདུད་བཞི་བཅོམ་པ་དང་ལྡན་པས་བཅོམ་ལྡན་ནམ།
ཡང་ན། རང་དབང་དང་ནི་རབ་སྦྱངས་དང་། ། གཟུགས་བཟང་བ་དང་གྲགས་པ་དང་། ། དཔལ་དང་ཆེ་བ་ཉིད་ཚོགས་པ། ། དྲུག་པོ་རྣམས་ལ་ལེགས་པར་བཤད། ། ཅེས་གསུངས་པས་ལེགས་པ་དྲུག་དང་ལྡན་པའི་བཅོམ་ལྡན་འདས། དངོས་པོ་ཐམས་ཅད་ཀྱི་ངོ་བོ་ཇི་ལྟ་བ་བཞིན་དུ་གཤེགས་པ་དང་། སེམས་ཅན་འདུལ་བ་ཇི་ལྟ་བ་དེ་བཞིན་དུ་གཤེགས་པས། ཉེས་པ་བག་ཆགས་དང་བཅས་པ་ཡང་མི་འབྱུང་བ་ཇི་ལྟ་བ་དེ་བཞིན་དུ། གཤེགས་པ་དང་།
དེའི་དང་པོའི་སྨོན་ལམ་ཇི་ལྟར་འགྱུར་པ་དེ་བཞིན་དུ་མཛད་པ་མ་ལུས་པ་མཛད་པར་གྱུར་པས་དེ་བཞིན་གཤེགས། འགྲོ་བ་མཐའ་དག་གིས་མཆོད་པར་འོས་པའི་ཕྱིར་དང་། ཡང་མི་སྐྱེ་བའི་ཆོས་ཅན་ཡིན་པའི་ཕྱིར་དང་། ཉོན་མོངས་པའི་བག་ཆགས་དང་བཅས་པའི་དགྲ་བཅོམ་པའི་ཕྱིར་དགྲ་བཅོམ་པའོ། ། མི་སླུ་བའི་མཁྱེན་པ་ཕྱིན་ཅི་མ་ལོག་པས་ཡང་དག་པར་ཤེས་བྱའི་དོན་མ་ལུས་པ་མཐའ་དག་རྫོགས་པར་ཐུགས་སུ་ཆུད་ཅིང་། སངས་རྒྱས་པའི་སྐད་དོད། བུདྡྷཱ་ནི། པདྨ་འདབ་མ་བརྒྱད་པ་དང་། མི་གཉིད་སངས་པ་གཉིས་ལ་འཇུག་པ་བཞིན། མཁྱེན་པའི་མཐུ་ཐོགས་པ་མེད་པའི་ཁ་བྱེ་བ་དང་ལྡན་པས་པདྨ་འདབ་མ་རྒྱས་པ་ལྟ་བུ་དང་།
ཉོན་མོངས་པ་ཅན་དང་ཉོན་མོངས་པ་ཅན་མ་ཡིན་པའི་ཀུན་ཏུ་རྨོངས་པ་གཉིས་དང་གཏན་དུ་བྲལ་བའི་ཕྱིར་མི་གཉིད་སངས་པ་དང་འདྲ་བས་སངས་རྒྱས། ཤཱཀྱ་ནི་གཞན་གྱིས་མི་ནུས་པའི་ལས་བྱེད་པ་དང་ལྡན་པའི་ཕྱིར་ནུས་པ་ཞེས་བྱ་སྟེ། མང་པོས་བཀུར་བའི་རྒྱལ་རིགས་ཀྱི་རྒྱུད་དོ། ། བྱང་ཆུབ་སེམས་དཔར་གྱུར་པ་ན་གྲོང་ཁྱེར་དུ་གཤེགས་པའི་ཚེ། ཤཱཀྱ་གཏུམ་པོ་རྣམས་ཐུབ་པ་བཞིན་དུ་འཁོད་པའི་ཕྱིར་ན་ཉོན་མོངས་པ་ཅན་གྱི་ཚིག་མི་གསུངས་པའི་ཕྱིར། ཤཱཀྱ་ཐུབ་པ་མི་འཇིགས་པ། ཞི་བསྙེངས་པ་མི་མངའ་བའི་ཕྱིར། སེང་གེ་བཞིན་བསྙེངས་པ་མི་མངའ་བ་སྟེ། མུ་སྟེགས་ཀྱི་རི་དྭགས་ཀྱི་ཚོགས་སྐྲག་པར་མཛད་པས་ན། ཤཱཀྱ་སེང་གེ་ཤཱཀྱ་རྒྱལ་པོ་གང་ཡིན་པ་དེ་དག་གི་ནང་ནས་ཆོས་ཀྱི་རྗེ་ཇི་ལྟར་གཙོ་བོ་དེ་རབ་ཏུ་བྱུང་བས་ནི་རབ་ཏུ་སྤངས་པས་ན་རབ་ཏུ་བྱུང་བ་སྟེ།
ཁྱིམ་གྱི་འབྱོར་པ་ཡོངས་སུ་སྤངས་ནས་དབུ་སྐྲ་དང་ཞལ་ཚོམས་བྲེགས་ཏེ། ན་བཟའ་ངུར་སྨྲིག་བླངས་པའི་རྗེས་སུ་སྟེ་དེ་དང་འདྲ་བར་བདག་ཀྱང་རབ་ཏུ་འབྱུང་བ་སྟེ། ཁྱིམ་སྤངས་ནས་ཁྱིམ་པའི་རྟགས་གོས་དཀར་པོ་གོན་པ་དང་སྐྲ་དང་ཁ་སྤུ་རིང་པོར་འཇོག་པ་ལེགས་པར་སྤོང་ངོ་། ། རབ་ཏུ་བྱུང་བའི་རྟགས་གོས་ངུར་སྨྲིག་གྱོན་པ་དང་། སྐྲ་དང་ཁ་སྤུ་རིང་པོར་མི་འཇོག་པ་འབྲེག་པ་ལ་སོགས་པ་ཡང་དག་པར་ལེན་ནོ། ། དེ་བཞིན་དུ་ལན་གཉིས་ལན་གསུམ་དུ་བཟླས། མཁན་པོས་ཐབས་ཡིན་ནོ་ཞེས་བརྗོད་པར་བྱ། རབ་ཏུ་བྱུང་བས་ལེགས་སོ་ཞེས་པར་བྱའོ། ། ཁ་ཅིག་རབ་ཏུ་བྱུང་བའི་རྟགས་ཡང་དག་པར་ལེན་ནོ་ཞེས་བྱ་བའི་སྔོན་དུ། བདག་དགེ་ཚུལ་དུ་མཁན་པོས་གཟུང་དུ་གསོལ་ཞེས་འདོན་ནོ། །
གང་སྤེལ། མཇུག་ཏུ་བདག་དགེ་སྦྱོར་ལེགས་པ་གཟུང་དུ་གསོལ་ཞེས་འདོན་ནོ། ། དེ་ནི་མི་རིགས་ཏེ། སློབ་དཔོན་གྱིས་འབོགས་པ་དོན་མེད་པར་ཐལ་ཏེ། སྡོམ་པ་སྐྱེས་པ་ལ་སླར་སྐྱེ་བ་མེད་པའི་ཕྱིར། ཡང་དག་པར་བླངས་པ་ལ་ཡང་དག་པར་བླང་བ་མི་འཐད་པའི་ཕྱིར་དང་། སྔགས་ལས་ཀྱང་དེ་ལྟར་མི་འབྱུང་བའི་ཕྱིར་རོ། ། ཁ་ཅིག་ཡང་དག་པར་ལེན་ནོའི་མཇུག་ཏུ། ཡང་དག་པར་འཇུག་པར་བགྱིའོ། ། མཁན་པོ་དོན་གྱི་སླད་དུ་མཚན་ནས་སྨོས་ཏེ་ཆེ་གེ་མོ་ཞེས་བགྱི་བས་སོ། །
ཞེས་འདོན་ཏེ། དེ་ནི་ལུང་ན་མེད་ཅིང་། འཕགས་པ་ཡོན་ཏན་འོད་རྗེས་འབྲང་དང་བཅས་པའི་བཀྲལ་བའི་གཞི་ཐམས་ཅད་ཡོད་པར་སྨྲ་བའི་འདུལ་བ་རྩ་འགྲེལ་དང་། འགྲེལ་བཤད་ན་མེད་པའི་ཕྱིར་སྡེ་པ་གཞན་གྱི་གཞུང་འཆུགས་པ་ཡིན་ནོ། ། འདུལ་འཛིན་ཁ་ཅིག་མཁན་པོར་གསོལ་གྱི་འོག་ཏུ་རབ་ཏུ་བྱུང་བར་བྱ་སྟེ། དཔེར་ན་དགེ་ཚུལ་ཉིད་རབ་ཏུ་བྱུང་བ་ཁོ་ན་ལ་བྱེད་པ་བཞིན། སྐྲ་དང་ཁ་སྤུ་བྲེགས་པ་དང་གོས་སྦྱིན་པ་དང་བསྐོན་པ་རྣམས་རབ་བྱུང་ཁོ་ནའི་ཚུལ་ཡིན་པས། ཐོག་མར་རབ་ཏུ་བྱུང་ནས་དེ་ནས་སྐྲ་དང་ཁ་སྤུ་བྲེགས་པ་སོགས་བྱའོ་ཞེས་ཟེར་རོ། ། རུང་བའི་སྒྲ་ནི་ལུགས་ཐ་དད་པར་རྟོགས་པའི་དོན་ཡིན་གྱི། རིག་པར་སྟོན་པའི་ལུང་ནི་མིན་ཏེ།
རུང་བའི་སྒྲ་ནི་འདོད་པར་རྣམ་པར་བཏགས་པའི་དོན་དུའོ་ཞེས་བཤད་པའི་ཕྱིར། གཙུག་ཕུད་བཞག་པ་དང་མཚན་བརྟག་པ་དོན་མེད་ཡིན་པའི་ཕྱིར་རོ། ། ཆོས་གོས་བྱིན་གྱིས་བརླབས་པ་བསྙེན་པར་རྫོགས་པའི་རྟགས་ཡིན་ཡང་། སྔར་བྱིན་གྱིས་བརླབས་ནས་སྟེར་བའི་ཕྱིར་རྒྱུ་མཚན་ཡང་མ་ངེས་སོ། ། དེ་ལྟར་རབ་ཏུ་བྱུང་ནས་ཁྱིམ་པའི་རྟགས་སྤོང་བར་སྨྲས་པས་དེ་ཉམས་པའི་ཕྱོགས་མཐུན་དཀར་པོ་དང་ཁ་ཚར་ཅན་དང་། ཐམས་ཅད་ཁ་དོག་གཅིག་པ་དང་། ཚོན་ཆེན་དང་། སྐྲ་དང་ཁ་སྤུ་རིང་པོར་འཇོག་པ་དང་། བྲེགས་པའི་ཕྱོགས་མ་ཡིན་པ་བྲེགས་པ་དང་། ཁུར་ཁུར་བ་སོགས་ཁྱིམ་པའི་སྤྱོད་ལམ་སྤོང་བ་དང་།
རབ་ཏུ་བྱུང་བའི་རྟགས་ལེན་པར་ཁས་བླངས་པ་དེ་ཉམས་པའི་ཕྱོགས་མཐུན། མུ་སྟེགས་ཀྱི་སྤྱོད་ལམ་བརྟུལ་ཞུགས་དང་། དཀའ་ཐུབ་རྣམས་སྤངས་ནས། རབ་ཏུ་བྱུང་བའི་གཙང་སྦྲ་དང་ཆ་བྱད་དང་བརྟུལ་ཞུགས་ལ་གནས་པར་བྱའོ། ། མཁན་པོས་རབ་བྱུང་དུ་བསྒྲུབས་ཟིན་པ་དེའི་འོག་ཏུ། དགེ་ཚུལ་ཉིད་དུ་ཉེ་བར་སྒྲུབ་པར་བྱེད་པ་ཞེས་པ་ནི། གང་གིས་དེ་ལ་དགེ་ཚུལ་གྱི་སྡོམ་པ་སྦྱིན་པར་བྱ་བ་དེ་དགེ་ཚུལ་ཉིད་དུ་ཉེ་བར་སྒྲུབ་པའི་ཚུལ་གང་ལ་ཡོད་པ་སྟེ། གསོལ་བཞིའི་ལས་ཀྱིས་བསྙེན་པར་རྫོགས་པ། དགེ་སློང་གི་སྡོམ་པ་རྣམ་དག་དང་ལྡན་པ། རབ་བྱུང་ཞུ་བའི་སྐབས་སུ་བསྟན་པའི་ཆོས་བཅུ་ལྡན་ལས།
རབ་བྱུང་ཞུ་བའི་ཆོ་ག་ལ་མཁས་པ་ཞེས་པའི་དོད་པོར། དགེ་ཚུལ་དུ་སྒྲུབ་པའི་ཆོ་ག་ལ་མཁས་པ་ཞེས་བརྗེས་པ་ལ་བཅུ་ལྡན་ལ། དགེ་སློང་ཆེ་གེ་མོས་ཚེ་དང་ལྡན་པ་མིང་འདི་ཞེས་བྱ་བ་འདི། དགེ་ཚུལ་དུ་ཉེ་བར་སྒྲུབས་ཤིག་ཅེས་གདགས་པར་བྱའོ་སྟེ་སྦྱིན་པར་བྱའོ། ། འོ་ན་འདི་ལ་མཁན་པོ་རང་གིས་བྱར་མི་རུང་ངམ་ཞེ་ན། འདིའི་དཔྱད་པ་འདུལ་བའི་བཀའ་དང་བསྟན་བཅོས་རྒྱ་གཞུང་རྣམས་ན་གསལ་བར་མི་འབྱུང་། བོད་ཀྱི་འདུལ་འཛིན་ཁ་ཅིག འགྲེལ་པར་དགེ་ཚུལ་ནི་གཞན་ལ་ཐོབ་པ་ཁོ་ན་ཡིན་པས། ཞེས་མི་ལྡན་རྣམ་གཅོད་ཀྱིས་གསུངས་པའི་ཕྱིར་མཁན་པོ་རང་གིས་བྱས་ཀྱང་སྐྱེ་མོད་ཀྱི་དགེ་ཚུལ་ནི་གཞོན་ནུ་ལ་བྱེད་པ་ཤེས་ཆེ་བས། ཕ་མ་གཉིས་ཀྱིས་བུ་ཚ་སྐྱོང་བ་བཞིན་དུ་མཁན་སློབ་གཉིས་ཀྱིས་བསྐྱང་པའི་ཕྱིར་དང་།
ཕ་མ་གཉིས་དང་བྲལ་ལོ་སྙམ་པའི་ཡིད་སྟིང་པའི་ཕྱིར་རོ་ཞེས་ཟེར་རོ། ། གང་ལ་གཏད་པ་དེས་ཀྱང་གཏོད་པར་བྱེད་པའི་མཁན་པོ་ལ། ཅི་ཚེ་དང་ལྡན་པ་འདིའི་བར་ཆད་ཀྱི་ཆོས་རྣམས་ཡོངས་སུ་དག་གམ་སྟེ་བར་ཆད་མེད་དམ། ཞེས་དེ་ལ་དྲིས་ནས་འདི་ཡོངས་སུ་དག་གོ་ཞེས་ཟེར་ན། དེའི་ཚེ་ཡོངས་སུ་དག་པ་ཡིན་པས་སྐྱབས་སུ་འགྲོ་བ་དང་དགེ་ཚུལ་ཉིད་དུ་ཁས་བླངས་པའི་ཆོ་ག་འོག་ནས་འབྱུང་བས་དགེ་ཚུལ་ཉིད་དུ་ཉེ་བར་བསྒྲུབ་པར་བྱའི། མ་དག་པ་ནི་མི་བྱའོ། ། ཆོ་གའི་གོ་རིམ་འདི་ལྟར་དགེ་ཚུལ་ཉིད་དུ་ཉེ་བར་བསྒྲུབ་པར་བྱ་སྟེ། དང་པོར་སྟོན་པ་ལ་ཕྱག་འཚལ་དུ་གཞུག་གོ ། དེའི་འོག་ཏུ་སློབ་དཔོན་ལ་ཞེས་པ་ད་དུང་སློབ་དཔོན་དུ་མ་གྱུར་ཡང་། སློབ་དཔོན་སྟ་གོན་དུ་གནས་པ་ཡིན་པས་དེ་ལ་ཕྱག་འཚལ་དུ་གཞུག་སྟེ།
སློབ་དཔོན་ནི་སཾ་ཀྲྀ་ཏའི་སྐད་ལ། ཨཱ་ཙརྻ་ཞེས་པ་ལ་ཡི་གེ་ཕྱིས་བསྣན་གྱི་ངེས་ཚིག་གིས་ཨཱ་ཙཱ་ར་ཀུན་ཏུ་སྤྱོད་པ། དརྴ་ཡ་ཏི་སྟོན་པར་བྱེད་དོ་ཞེས་པ་སྟེ། དགག་སྒྲུབ་གནང་གསུམ་གྱིས་བསྡུས་པའི་བསླབ་པ་ཀུན་ཏུ་སྤྱོད་པའི་ཆོས་སྟོན་པའི་སློབ་དཔོན། ཨཱཏྨ་བདག་ཉིད། ཨརྻ་འཕགས་པ། ཡོ་ག་སྦྱོར་བ་སྟེ། བདག་ཉིད་འཕགས་པའི་ལམ་ལ་ཞུགས་ཤིང་སྤྱད་ནས་གཞན་འཕགས་པའི་ལམ་ལ་སྦྱོར་བར་བྱེད་པས་སློབ་དཔོན་ནོ། ། མདུན་དུ་སོགས་སྔར་དང་འདྲའོ། ། བསྒྲུབ་བྱ་མཚན་ཉིད་དང་ལྡན་པ་ལ་གཞུང་ནས་འབྱུང་བའི་ཆོ་ག་བཞིན་བརྗོད་པས་ཀྱང་སྡོམ་པ་སྐྱེ་མོད་ཀྱི།
མྱང་འདས་ཀྱི་བསམ་པ་བརྟན་པོ་སྐྱེད་པ་དང་། ཐོབ་པར་ངེས་པའི་བསམ་པ་སྐྱེད་པའི་ཕྱིར། གདམ་ངག་ཅུང་ཟད་བརྡ་སྤྲད་ནས་འབོགས་པའི་ཕྱག་བཞེས་བཞིན་བཤད་ན། དགེ་ཚུལ་གྱི་སྡོམ་པ་སྐྱེ་བ་ལ། དགག་པའི་ཚུལ་གྱིས་འགལ་རྐྱེན་བར་ཆད་སྐྱེ་བ་དང་། གནས་པ་དང་ཁྱད་པར་དུ་འགྱུར་བ་དང་། མཛེས་པའི་བར་ཆད་བཞི་མེད་པ་དང་། སྒྲུབ་པའི་ཚུལ་གྱི་ཡུལ་དང་རྒྱུད་དང་རྟགས་དང་བསམ་པ་ཆོ་ག་སྟེ་མཐུན་རྐྱེན་ལྔ་ཚང་དགོས་པ་ལ། ཡུལ་ལ་སྐྱབས་སུ་འགྲོ་བ་ཡུལ་དཀོན་མཆོག་གསུམ་སྔར་བཤད་པ་བཞིན་དུ་བསྒྲུབ་བྱའི་བློ་ཡུལ་དུ་གྱུར་པ་དང་། དེ་མཚོན་བྱེད་སངས་རྒྱས་ཀྱི་སྐུ་གཟུགས་དང་།
ཆོས་སངས་རྒྱས་ཀྱི་བསྟན་པ་གནས་པ་ནི་མེད་ཁ་མེད་དུད་དགོས་པ་ཡིན། ། དགེ་འདུན་རབ་བྱུང་ཞུ་བའི་དུས་སུ་དགེ་འདུན་དུ་ལོངས་ན་ཕུན་སུམ་ཚོགས་པའི་ཡན་ལག་ཡིན། མེད་ཁ་མེད་མིན་ཏེ། དགེ་ཚུལ་གྱི་སྡོམ་པ་གང་ཟག་ལ་སྐྱེ་བར་གསུངས་པའི་ཕྱིར། མཁན་པོ་སྔར་དང་འདྲ། སློབ་དཔོན་དགེ་ཚུལ་གྱི་སྡོམ་པ་སྦྱིན་པའི་ཆོ་ག་ལ་མཁས་པ་ཞེས་སོ། ། གཞན་སྔར་བཞིན་རྒྱུད་ཚོགས་སུ་མ་ཚང་བ་སྟེ་གསུམ་མན་ཆད་ཡིན་པ། དགེ་ཚུལ་གྱི་སྡོམ་ལྡན་མིན་པ། ཉེས་མེད་ཀྱི་སྡོམ་པ་སྐྱེ་བ་ལ་དགེ་བསྙེན་དང་རབ་བྱུང་ཐོབ་པ་ལ་མ་ཉམས་པའོ། ། ཁ་ཅིག་གླིང་གསུམ་གང་རུང་དུ་སྐྱེས་པ།
སྐྱེས་པའི་མཚན་དང་ལྡན་པ། ལུས་དངོས་པོའམ་བསམ་པའི་སྒོ་ནས་ནར་སོན་པ་དགོས་ཟེར་ཏེ། དེ་རྣམས་ཐམས་ཅད་འགལ་རྐྱེན་བར་ཆད་སྤངས་པའི་ནང་དུ་འདུས་པས་ལོགས་སུ་སྨོས་མི་དགོས་སོ། ། བསམ་པའི་རྐྱེན་ལ་སྤྱིར་བསམ་པ་རང་བཞིན་དུ་གནས་པ་ཞིག་དགོས་ཏེ། སྒྲེན་མོ་དང་འཁྲུགས་པ་དང་མཚན་དྲུག་མ་ལ་མི་སྐྱེའོ་ཞེས་བཤད། དེ་ཡང་གསོལ་བ་འདེབས་པའི་དུས་ན་ཡིན་གྱི་ཐམས་ཅད་དུ་དགོས་པའི་ངེས་པ་མེད་དོ། ། ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་ཏེ་ཞེས་གསུངས་པས། མྱང་འདས་ཀྱི་བསམ་པ་བརྟན་པོས་ཟིན་པ་དགོས་ཏེ། འཁོར་བའི་སྐྱོན་རིག་ནས་སྤང་བར་འདོད། མྱང་འདས་ཀྱི་ཡོན་ཏན་རིག་ནས་ཐོབ་པར་འདོད་པའི་བསམ་པ་དགོས་ལ།
འཁོར་བའི་ཉེས་དམིགས་ཀྱི་དབང་དུ་བྱས་ནས། དྲན་པ་ཉེར་བཞག་ལས། སེམས་ཅན་དམྱལ་བ་དམྱལ་མེས་ཉམས། ། ཡི་དྭགས་བཀྲེས་ཤིང་སྐོམ་པས་ཉམས། ། དུད་འགྲོ་གཅིག་ལ་གཅིག་ཟས་ཉམས། ། མི་དག་འཚོ་བ་ཐུང་པས་ཉམས། ། ལྷ་དག་བག་མེད་པ་ཡིས་ཉམས། ། འཁོར་བ་ཁབ་ཀྱི་རྩེ་ཙམ་ལ། ། བདེ་བ་ནམ་ཡང་ཡོད་མ་ཡིན། ། ཞེས་གསུངས་ཤིང་།
རྒྱུད་བླ་ལས། མི་གཙང་བ་ལ་དྲི་ཞིམ་མེད་བཞིན་འགྲོ་ལྔ་དག་ན་བདེ་བ་མེད། ། ཅེས་གསུངས་ལ། འཁོར་བའི་སྡུག་བསྔལ་རྒྱུ་འབྲས་ལས་གྲོལ་བ་ནི་མྱ་ངན་ལས་འདས་པ་ཡིན་ལ། དེ་ལ་ཐ་མ་ཉན་ཐོས་ཀྱི་མྱང་འདས་འབྲིང་། རང་སངས་རྒྱས་ཀྱི་མྱང་འདས། རབ་རྫོགས་པའི་སངས་ཀྱི་མི་གནས་པའི་མྱང་འདས་གསུམ་གང་རུང་གཅིག་ཐོབ་པར་འདོད་པས་མྱང་འདས་ཀྱི་གོ་ཆོད་དོ། ། ཁ་ཅིག་འདི་སོ་སོ་ཐར་པའི་སྡོམ་པ་ཡིན་པས་ཐེག་ཆེན་གྱི་མྱང་འདས་ཐོབ་འདོད་དགོས་ཀྱི། རྫོགས་པའི་བྱང་ཆུབ་ཏུ་སེམས་བསྐྱེད་པས་བླང་དུ་མི་རུང་ཞེས་ཟེར་བ་ནི་བབ་ཅོལ་ཏེ། མཛོད་ཀྱི་མདོ་སྦྱོར་ཀྱི་ཊཱི་ཀར།
བླ་ན་མེད་པའི་བྱང་ཆུབ་ཏུ་སེམས་བསྐྱེད་ཅིང་རབ་ཏུ་བྱུང་ངོ་ཞེས་ལུང་དུ་དྲངས་པའི་ཕྱིར་དང་། སུམ་བརྒྱ་པར། རྫོགས་པའི་བྱང་ཆུབ་དཔལ་ནོད་དབང་བསྐུར་ཡིན། ཞེས་དང་འོད་ལྡན་དུ། རྫོགས་པའི་བྱང་ཆུབ་ཉིད་དཔལ་ཡིན་ཏེ། ཆོས་ཀྱི་རྒྱལ་པོ་མཛད་པའི་རྒྱུ་ཡིན་ཕྱིར་རོ། ། དེ་ཐོབ་པར་བྱེད་པའི་ཕྱིར་དབང་བསྐུར་བ་ཡིན་ཏེ། ཞེས་གསུངས་པའི་ཕྱིར་དང་། སློབ་མ་ལ་ཕན་པ་ལས། གང་གི་ཕྱིར་དགེ་ཚུལ་ལ་སྡོམ་པ་སྦྱིན་པས།
སངས་རྒྱས་པ་ཉིད་ཀྱི་ཆེད་དུ་དབང་བསྐུར་བ་ཡིན་ནོ། ། བྱང་ཆུབ་རྣམ་པ་གསུམ་གྱི་ཕྱིར་དབང་བསྐུར་བ་མིན་ནམ། དེ་ཇི་ལྟར་ན་རྫོགས་པའི་བྱང་ཆུབ་དཔལ་ཞེས་བྱ་བ་ལ་སོགས་པ་སྨྲོས་ཤེ་ན། དེ་ལ་ཉེས་པ་མེད་དེ། གང་གི་ཕྱིར་གཙོ་བོ་རྒྱུ་ཉིད་དུ་བསྟན་པས། བྱང་ཆུབ་གཞན་དག་གི་རྒྱུ་ཉིད་དུ་ཡང་བཤད་པར་འགྱུར་རོ་ཞེས་སོ། ། ལྔ་བཅུ་པ་ལས་ཀྱང་། བྱང་ཆུབ་དམ་པ་ཐོབ་པར་འགྱུར། ། ཞེས་དམ་པའི་སྒྲས་སངས་རྒྱས་ཐོབ་པར་བཤད་པ་དང་འགལ་བའི་ཕྱིར་རོ། ། དེ་ལྟ་མིན་ན་བྱང་ཆུབ་སེམས་པས་སོ་ཐར་གྱི་སྡོམ་པ་བླངས་པ་ན།
བྱང་སེམས་ཀྱི་སེམས་བསྐྱེད་དང་སྡོམ་པ་གཉིས་ཀ་གཏང་པར་ཐལ་བའི་ཕྱིར་རོ། ། འདིར་ཁ་ཅིག་ཆོ་ག་ཐད་སོ་ལས་བསམ་པ་ཡར་འཕེན་པར་བྱ་ཞེས་སོ། ། སོ་ཐར་སྐབས་སུ་སེམས་བསྐྱེད་མ་བཤད་པ་སྐད་དུ་ཟེར་བ་ཡང་བཀག་པར་ལྟའོ། ། མི་ནོད་ན་བྱིན་པ་མིན་ནོ་ཞེས་བཤད་པས་བསམ་པ་ཐག་པ་ནས་ལེན་འདོད་དགོས། དེ་ཡང་སྡོམ་པ་མ་ཐོབ་བར་དུ་རིགས་མ་ལོག་པ་དགོས་ཏེ། སྐྱེ་བའི་ཚེ་ཉིད་ན་ཕུལ་ལམ་ཉམས་ན་མི་སྐྱེའོ་ཞེས་པས་སོ། ། དེ་དགེ་སློང་མིན་པར་ཤེས་ན་མི་སྐྱེའོ། ། དེ་ཕྱིར་སྤོང་བ་ལ་ཡང་མི་སྐྱེའོ། ། ཞེས་སོགས་གསུངས་པའི་ཕྱིར། མི་མཐུན་པའི་སེམས་མ་སྐྱེས་པ་དང་།
མཇུག་ཏུ་དགེ་ཚུལ་གྱི་སྡོམ་པ་ཐོབ་པ་ཤེས་དགོས་ཏེ། གླེན་པ་ལུག་ལྟ་བུ་ལ་མི་སྐྱེ་བའི་ཕྱིར་རོ། ། སེམས་ཅན་དང་ཡུལ་དང་དུས་དང་ཚེ་ངེས་པ་བཞི་དང་བྲལ་བ་དགོས་ལ། དགེ་ཚུལ་གྱི་སྡོམ་པ་ནི་ཡང་དག་ངེས་པ་མཛོད་འགྲེལ་དུ་གསུངས་པས་ཡང་དག་པ་ངེས་པ་དང་བྲལ་བ་མི་དགོས་ནའང་། ཁོ་རང་གི་ཡན་ལག་བཅུ་པོའི་ནང་ནས་འདི་བསྲུང་འདི་མི་བསྲུང་སྙམ་པའི་ངེས་པ་མེད་པ་གཅིག་དགོས། མཛོད་འགྲེལ་ལས། རྣམ་པ་བརྒྱད་མ་གཏོགས་པ་ཞེས་སོ་ཐར་གྱི་སྡོམ་པ་རིགས་བརྒྱད་ལ་རང་རང་གི་ཡན་ལག་མ་ཚང་བར་སྡོམ་པ་ཐོབ་པ་མེད་པར་བཤད་པའི་ཕྱིར། རྟགས་ལ་ལུས་ཀྱི་བྱི་བྱད་ཀྱི་རྟགས་སྐྲ་དང་ཁ་སྤུ་བྲེགས་ཤིང་། བྲེགས་སུ་མ་གནང་བའི་ཕྱོགས་མ་བྲེགས་པ། ཁྲུས་བྱས་པ།
གོས་ཀྱི་རྟགས་བླ་གོས་མཐིང་གོས་རུང་བ་ཚད་ལྡན་མཁན་པོས་གནང་ཞིང་བསྐོན་པ། གདིང་བ་ཆུ་ཚགས་རུང་བ་ཚད་ལྡན་མཁན་པོས་གནང་བ། སྣོད་སྤྱད་ལྷུང་བཟེད་རུང་བ་ཚད་ལྡན་མཁན་པོས་གནང་བ། མདོར་ན་རབ་ཏུ་བྱུང་བའི་རྟགས་ཆ་ལུགས་དང་ལྡན། ཁྱིམ་པ་དང་མུ་སྟེགས་ཀྱི་རྟགས་ཆ་ལུགས་དང་མི་ལྡན་པ་གཅིག་དགོས་ཏེ། ཁྱིམ་པ་དང་མུ་སྟེགས་ཀྱི་རྒྱལ་མཚན་ཅན་ལ་ཡང་མི་སྐྱེའོ་ཞེས་སོ། ། ཆོ་ག་ལ་སྦྱོར་དངོས་མཇུག་གསུམ་གྱི་སྦྱོར་བ་གོང་དུ་སོང་། དངོས་གཞི་སྐྱབས་འགྲོ་རྩོམ་བྱེད་དུ་བྱས་ནས་དགེ་ཚུལ་དུ་ཁས་བླངས་པ་ལན་གསུམ་བྱས་པའི་མཇུག་ཏུ་སྐྱེ་བ་ཡིན་ཞེས་བརྡ་སྤྲད་ལ་རྗེས་ཟློས་བྱེད་དུ་གཞུག་བཙུན་པ་ཞེས་པ་སྔར་གྱི་སློབ་དཔོན་མིན་པའི་དབང་དུ་བྱས་པ་སྟེ། ཡིན་ན་མཁན་པོའམ་སློབ་དཔོན་ཞེས་བརྗོད་དགོས་པར་ཤེས་པར་བྱའོ། ། ཚིག་དོན་གཞན་སྔར་དང་འདྲ་ལ།
དགེ་ཚུལ་དུ་ཞེས་པ་སཾསྐྲི་ཏའི་སྐད་ལ།

ཤར་མ་ཎ། ངལ་བར་བྱེད་པའམ་དུབ་པ་ལ་འཇུག ཁ་དོན་ཀློག་པ་སོགས་ལས་ངལ་ཞིང་དུབ་པར་བྱེད་པ་སྟེ། དགེ་བའི་ཕྱོགས་ལ་བཏུན་པས་ནན་ཏན་དུ་བྱེད་ཅིང་བརྩོན་པར་བྱེད་པས་དགེ་ཚུལ་ཏེ། འགྱུར་གཞན་དུ་དགེ་སྦྱོང་ཞེས་བསྒྱུར་བའང་དེ་ཉིད་ཡིན་ཏེ། སྤང་བྱ་ཡན་ལག་བཅུ་སྤོང་བར་བྱེད་པར་གཟུང་དུ་གསོལ་ཞེས་པའོ། ། འདིར་སྐྱབས་འགྲོ་རེ་རེའི་མགོར། ཇི་སྲིད་འཚོའི་བར་དུ་ཞེས་བཅུག་པ་དང་། གྲོལ་བ་རྐང་གཉིས་རྣམས་ཀྱི་མཆོག ཞི་བ་འདོད་ཆགས་དང་བྲལ་བ་རྣམས་ཀྱི་མཆོག དུལ་བ་ཆོས་རྣམས་ཀྱི་མཆོག་ཅེས་དང་།
གཟུང་དུ་གསོལ་གྱི་རྗེས་ལ། དོན་གྱི་སླད་དུ་མཁན་པོའི་མཚན་ནས་སྨོས་ཏེ། མཁན་པོ་མིང་འདི་ཞེས་བགྱི་བས་སོ་ཞེས་འབྱུང་བ་ནི་སྡེ་པ་གཞན་གྱི་ལུགས་ཡིན་གྱི། གཞི་ཐམས་ཅད་ཡོད་པར་སྨྲ་བའི་གཞུང་དང་། ཡོན་ཏན་འོད་རྗེས་འབྲང་དང་བཅས་པའི་ལུགས་ལ་མེད་དོ། ། ཚིག་གསུམ་པ་ལ་སློབ་དཔོན་གྱི་ཞེས་བརྗོད་པ་ནི། སྔར་མཁན་སློབ་མིན་པའི་དབང་དུ་བྱས་ཀྱི། ཡིན་ན་མཁན་སློབ་ནས་བརྗོད་དགོས་པ་སྔར་བསྟན་པ་བཞིན་ནོ། ། དགེ་ཚུལ་གྱི་སྡོམ་པ་སྦྱིན་པ་དེའི་འོག་ཏུ། སློབ་དཔོན་སྟན་ལས་ལངས་ཏེ་གྲིབ་ཚོད་འཇལ་དུ་འགྲོ་བ་ཡོང་རིགས་པའི་ཕྱིར།
སློབ་དཔོན་ཡིན་པ་གཞན་དགེ་སློང་གང་ཡང་རུང་བ་ཞིག་གིས་གྲིབ་ཚོད་གཞལ་བར་བྱ་ཞིང་། སྐྱེས་བུ་དང་རྩ་བ་དང་ཉིན་མཚན་གྱི་ཆ་དང་དུས་ཚོད་ཀྱང་དགེ་སློང་གི་སྐབས་བཞིན་དུ་བརྗོད་པར་བྱའོ། ། དེའི་འོག་ཏུ་དགེ་ཚུལ་གྱིས་སློབ་པར་བྱེད་པས་ན་བསླབ་པ། བསླབ་པར་བྱ་བའི་དངོས་པོ་ཡིན་པས་ན་གཞི་དེ་ནི་བཅུ་ལས། དང་པོ་ལྔ་དགེ་བསྙེན་དང་ཐུན་མོང་བ་ཡིན་པ་ལས། ཁྱད་པར་དགེ་བསྙེན་གྱིས་ལོག་གཡེམ་སྤང་པ་ལ། དགེ་ཚུལ་གྱིས་མི་ཚངས་པར་སྤྱོད་པ་སྤོང་བ་ཡིན་ལ། ལྔ་ནི་དགེ་ཚུལ་གྱི་ཐུན་མོང་མིན་པ་སྟེ། ལུས་དང་ངག་གི་འགྱུར་བ་རྒོད་པར་བྱས་པའི་གླུ་ལེན་པ་དང་། གར་བྱེད་པ་དང་།
རོལ་མོའི་སྒྲ་བྱེད་པ་སྤང་བ་ནི་བསླབ་པའི་གཞི་གཅིག་སྟེ། རྒོད་བག་གི་རང་བཞིན་ཡིན་པའི་ཕྱིར་རོ། ། མེ་ཏོག་ལ་སོགས་པའི་ཕྲེང་བ་དང་། སྤོས་དྲི་ཞིམ་པོ་དག་གིས་ལུས་ཐམས་ཅད་ལ་ཉུག་པ་སྟེ་བྱུག་པར་བྱེད་པ་དང་། མགུལ་རྒྱན་དང་གདུབ་བུ་རྒྱན་ཅན་དང་། དཔུང་རྒྱན་ལ་སོགས་པའི་རྒྱན་ཐོགས་པ་དང་། གུར་གུམ་དང་ག་པུར་ལ་སོགས་པས་ལུས་ལ་རི་མོར་བྱེད་པའམ། ལུས་དྲི་བཟང་པོའི་ཚོན་གྱིས་དྲིལ་ཕྱིས་བྱས་པ་ནི་ཁ་དོག་འཆང་བ་སྟེ། དེ་དག་སྤོང་བ་བསླབ་གཞི་གཉིས་པ་སྟེ། རྒྱགས་པ་སྐྱེད་པའི་ཕྱིར་རོ། །
ཁྲི་སྟན་ཁྲུ་ཚད་དམ། པུས་མོའི་ཚད་ལས་ལྷག་པའི་མཐོན་པོ་དང་། ཁྲི་སྟན་དབྱིག་དང་གསེར་ལ་སོགས་པ་ལས་བྱས་པའམ། རིན་པོ་ཆེས་སྤྲས་པ་ཆེན་པོ་ལ་འོས་པ་སྤོང་བ་ནི་གསུམ་པ་སྟེ། འདོད་ཆེན་ཆེ་བའི་ཕྱིར་རོ། ། དུས་མ་ཡིན་པའི་ཁ་ཟས་སྤོང་བ་ནི་བཞི་པ་སྟེ། བརྟུལ་ཞུགས་ཀྱི་ངོ་བོ་ཉིད་ཡིན་པའི་ཕྱིར་རོ། ། གསེར་དངུལ་གྱི་གསེར་ནི་ས་ལེ་སྦྲམ་ཡིན་ལ། དངུལ་ནི་དངུལ་ཡིན་ལ་དེས་རིན་པོ་ཆེ་གཞན་དག་ཀྱང་ཉེ་བར་མཚོན་པས། རིན་པོ་ཆེ་ལེན་པ་སྟེ་བདག་གིར་བྱེད་པ་སྤོང་བ་ནི་བཅུ་པ་སྟེ།
ཡོ་བྱད་དོན་མེད་པའི་ཕྱིར་རོ། ། འདི་ལྟར་བསླབ་པའི་གཞི་དེ་དག་ལ་རེ་རེ་ལའང་རྣམ་པ་དུ་མ་ཡོད་མོད་ཀྱི། དེ་དག་མང་ཆེས་པས་བསྲུང་བར་མི་ནུས་སོ་སྙམ་དུ་དཔའ་བཀོང་བ་དག་ལ་བསྟན་སླ་བར་བྱ་བ་འདི་བསླབ་པའི་གཞི་བཅུར་བསྟན་ཏེ། དཔེར་ན་འཕགས་པ་རྒྱ་གར་གྱི་བུ་ལ་བསླབ་པ་གསུམ་བསྟན་པ་དང་འདྲའོ། ། དེ་ནི་བྲི་རྫིའི་བུ་ཞེས་བྱ་བའི་མི་ཞིག་བསླབ་པའི་གཞི་ཉིས་བརྒྱ་ལྔ་བཅུ་ལྷག་ཅིག་ཐོས་ནས་སྤོང་བ་ཁས་མི་འཆེ་བ་ལ། བྲི་རྫིའི་བུ་ཁྱོད་ཀྱིས་ནུས་སམ་ཞེས་བྱ་བ་ནས། བྲི་རྫིའི་བུ་ཁྱོད་ཀྱིས་བསླབ་པ་གསུམ་དག་ལ་ལེགས་པར་བསླབ་པར་སྤྲོའམ་ཞེས་རྒྱ་ཆེར་གསུངས་སོ། ། གསོལ་པ་བཅོམ་ལྡན་འདས་སྤྲོ་ལགས་སོ། བདེ་བར་གཤེགས་པ་སྤྲོ་ལགས་སོ། ། བདེ་བར་གཤེགས་པ་ལེགས་པར་བསྲུང་བར་སྤྲོ་ལགས་སོ། །
ཞེས་རྒྱ་ཆེར་གསོལ་པ་དང་། འོ་ན་བྲི་རྫིའི་བུ་ཁྱོད་ཀྱི།་ དུས་དུས་སུ་ལྷག་པའི་ཚུལ་ཁྲིམས་ཀྱི་བསླབ་པ་དང་། ལྷག་པའི་སེམས་དང་ལྷག་པའི་ཤེས་རབ་ཀྱི་བསླབ་པ་ལ་སློབས་ཤིག་ཅེས་རྒྱ་ཆེར་གསུང་།་ ཏེ། ཉིས་བརྒྱ་ལྔ་བཅུ་རྩ་གསུམ་པོ་གསུམ་དུ་བསྡུས་ནས་བསྟན་པ་ཡིན་ནོ། ། དེ་ལྟར་སྡོམ་པ་ཕོག་པའི་རྗེས་སུ་དངོས་སུ་བླངས་པའི་བསླབ་པ་ལ་བཅུ་ལས། རྩ་བ་བཞི་ལས་འདས་ན་ཕམ་པ་དང་འདྲ་བའི་ཉེས་བྱས། ཡན་ལག་དྲུག་ལས་འདས་ན་བཤགས་བྱའི་ཉེས་བྱས། སྡོམ་པ་བླངས་པའི་ཕྱོགས་མཐུན་ལས་འདས་ན་བསྡམ་བྱ་ཡིད་ཀྱི་ཉེས་བྱས།
འཆང་བ་ལ་སོགས་པ་ཉེས་པ་མེད་པར་གནང་བ་རྣམས་ལ་ཉེས་པ་མེད་པར་ཤེས་པར་གྱིས་ལ་ལེགས་པར་སྲུངས་ཤིག་ཅེས་བསྒོའོ། ། དེའི་རྗེས་ཕྱག་གསུམ་འཚལ་ནས་བཀའ་དྲིན་ཆེ་ཞེས་བརྗོད་པ་དང་། གཞན་གྱིས་སྨོན་ལམ་བཞི་འདེབས་པ་མཛད་དེ། བྱས་ཀྱང་ཉེས་པ་མེད། མ་བྱས་ཀྱང་ཆད་པའི་ཉེས་པ་མེད་དེ་འདུལ་པའི་བཀའ་བསྟན་བཅོས་རྣམས་ནས་མ་བཤད་པའི་ཕྱིར་རོ། ། ཁ་ཅིག་དགེ་ཚུལ་ཟིན་མ་ཐག་བླ་གོས་མཐང་གོས་གདིང་བ་ལྷུང་བཟེད་དེ་བཞི་བྱིན་གྱིས་རློབ་པར་བྱེད་པ་ནི་མི་འཐད་དེ། ལུང་གིས་དགེ་ཚུལ་དང་དགེ་ཚུལ་མར་སྒྲུབ་པའི་ཆོ་གའི་སྐབས་གང་ནས་ཀྱང་མི་འབྱུང་བའི་ཕྱིར་དང་། ལས་བརྒྱ་རྩ་གཅིག་ལ་སོགས་པ་ཡོན་ཏན་འོད་ཀྱི་གཞུང་དང་། དེའི་རྗེས་སུ་འབྲང་བའི་འགྲེལ་བ་རྣམས་ནས་མི་འབྱུང་བའི་ཕྱིར་རོ། ཞུ་བ་མང་ཤོས་སུ།
བཙུན་པ་དགེ་སློང་གིས་མདུན་དུ་ཆོས་གོས་བྱིན་གྱིས་བརླབ་པར་བགྱི། ཨུ་པ་ལི་དགེ་སློང་གིས་དགེ་སློང་དང་དགེ་ཚུལ་བའི་མདུན་དུ་ཆོས་གོས་བྱིན་གྱིས་བརླབ་པར་བྱའོ། ། དགེ་ཚུལ་ལས་ནི་དགེ་སློང་མ་དང་དགེ་སློབ་མ་དང་དགེ་ཚུལ་མ་རྣམས་ཀྱི་མདུན་དུ་ཆོས་གོས་བྱིན་གྱིས་བརླབ་པར་བྱ་སྟེ། སླར་དབྱུང་བ་དང་བསྔོ་བ་ཡང་དེ་བཞིན་དུ་བྱའོ། ། ཞེས་བཤད་པ་ནི་ལུང་མ་དག་པ་སྟེ། དེའི་སྐབས་ནས་དགེ་ཚུལ་དང་དགེ་ཚུལ་མ་ལ་ཆོས་གོས་དང་བྲལ་བའི་ཉེས་པ་འབྱུང་བར་བཤད་ཀྱང་། བྱེ་བཤད་ལ་སོགས་པར་ཉེས་པ་མེད་པར་གཏན་ལ་ཕབ་པ་བཞིན་ནོ། ། དེས་ན་དགེ་ལེགས་བཤེས་གཉེན་གྱི་འགྲེལ་པས་གཏན་ལ་ཕབ་པའི་ཞུ་བ་ཁ་ཆེ་བ་ལས། བཙུན་པ་དགེ་སློང་གིས་གང་གི་མདུན་དུ་ཆོས་གོས་བྱིན་གྱིས་བརླབ་པར་བགྱི། ཉེ་བ་འཁོར་དགེ་སློང་གིས་ནི་དགེ་སློང་གི་མདུན་དུ་ཆོས་གོས་བྱིན་གྱིས་བརླབ་པར་བྱའོ། །
བཙུན་པ་དགེ་སློང་མས་གང་གི་མདུན་དུ་ཆོས་གོས་བྱིན་གྱིས་བརླབ་པར་བགྱི། ཉེ་བ་འཁོར་དགེ་སློང་མས་ནི་དགེ་སློང་མའི་མདུན་དུ་ཆོས་གོས་བྱིན་གྱིས་བརླབ་པར་བྱ་སྟེ། དབྱུང་བ་དང་རུང་བར་བྱ་བ་ཡང་དེ་བཞིན་ནོ། ། ཞེས་གསུངས་པས་འདི་ཚད་མར་བྱའོ། ། བསྡུས་འགྲེལ་མཁན་པོས་བཤད་ཟེར་ཏེ། དེ་བཤད་ཀྱང་ཚད་མ་མིན་ཏེ། དེ་ནས་གང་ཁྲོའམ་གློ་བུར་དུ་གཟུགས་ལ་ཆགས་པའི་སེམས་ཀྱིས་བསླབ་པ་ཕུལ་ལ། དེས་གལ་ཏེ་མི་ཚངས་པར་སྤྱོད་པ་མ་བསྟེན་གྱི། བལྟས་པར་གྱུར་ན་དགེ་སློང་ཉིད་དོ། ། བསྟེན་ན་ནི་དགེ་སློང་ཡང་མིན་ཕམ་པ་ཡང་མིན་ནོ། །
ཞེས་དང་། བསླབ་པ་ཁོང་དུ་ཆུད་པར་བྱེད་མི་ནུས་ཏེ་འབུལ་འདོད་ལ་མ་ཕུལ་བར་མི་ཚངས་པར་སྤྱོད་བསྟེན་ཀྱང་ཕམ་པར་མི་འགྱུར་ཏེ། བསླབ་པ་ལ་ཀླན་ཀས་ཐ་སྙད་མ་བཤད་པའི་ཕྱིར། ཡང་འབུལ་བའི་བསམ་པས་མི་ཚངས་སྤྱོད་བྱེད་པ་ལ་མི་འཇིགས་པ་དང་། རྐུ་བའི་སེམས་མེད་པའི་ཕྱིར་བསླབ་པ་སྦྱིན་རུང་ཞེས་བཤད་པ་ལྟ་བུ། གཞི་ཐམས་ཅད་ཡོད་སྨྲ་བའི་བཀའ་དང་། ཡོན་ཏན་འོད་རྗེས་འབྲང་དང་བཅས་པའི་བསྟན་བཅོས་དང་འགལ་བ་དུ་མ་ཡོད་པའི་ཕྱིར། སྡེ་པ་གཞན་ཞིག་གིས་གྲུབ་མཐའ་འཆུགས་པར་མངོན་ནོ། ། དགེ་ཚུལ་དུ་སྒྲུབ་པའི་ཆོ་ག་རྫོགས་སོ།། ༈ །།དགེ་ཚུལ་དུ་སྒྲུབ་པའི་ཆོ་ག་བཤད་པ་དེའི་འོག་ཏུ།
གལ་ཏེ་དགེ་ཚུལ་དེ་ལོ་ཉི་ཤུ་ཚང་ན་ཞེས་སྨོས་པས། མ་ཚང་བ་བསྙེན་རྫོགས་བྱར་མི་རུང་སྟེ། མ་ལོན་པ་བསྙེན་རྫོགས་པར་བྱེད་པའི་ལྟུང་བྱེད་ཀྱི་སྐབས་ནས། ཤེས་ན་ནི་ཞིག་གོ་ཞེས་དང་། མངལ་དང་ཤོལ་གྱི་ཟླ་བ་དང་ཡང་བཅས་ཏེའོ་ཞེས་མངལ་དང་ཤོལ་གྱི་ཟླ་བ་དང་བཅས་ཏེ་བརྩིས་པས་མ་ལོན་ན་དགེ་ཚུལ་དུ་ས་འཕོ་བའམ། བསྙེན་རྫོགས་བསྐྱར་ལ་བྱའོ་ཞེས་བཤད་པའི་ཕྱིར། འོ་ན་ཞུ་བར་དགེ་སློང་གིས་ལོ་ཉི་ཤུ་མ་ལགས་པར་འདུ་ཤེས་ནས་བསྙེན་རྫོགས་བགྱིས་ན། ལྟུང་བར་ཡང་མི་འགྱུར་ལ་ལེགས་པར་བསྙེན་པར་རྫོགས་པར་མཆིས་སམ། ཨུ་པ་ལི་ཡོད་དེ། མི་ལ་སོན་པ་ནི་ཉི་ཤུ་མ་ལོན་ཡང་བསྙེན་པར་རྫོགས་བྱོས་ཤིག་ཅེས་བཤད་དོ་ཞེ་ན།
དེ་ནི་སློབ་དཔོན་ཡོན་ཏན་འོད་དང་ཤཱཀྱ་འོད་ལ་སོགས་པ་རྣམས་ཀྱིས། དེའི་དོན་བླངས་ནས་བཤད་པ་མེད་པའི་ཕྱིར་དང་། དྲི་བའི་ཚིག་ལེའུར། ཟུར་ཙམ་ཞིག་དྲངས་པ་མ་གཏོགས་འགྲེལ་བཤད་གཞན་དུའང་བཤད་པ་མེད་པའི་ཕྱིར་དང་། དེ་ལུང་ཡང་དག་ཡིན་ཡང་མི་ལ་སོང་བ་ལ་སྐྱེ་བར་བཤད་པས་མི་ལ་སོང་བ་ལ་སྐྱེ་བར་མི་འགྲུབ་པའི་ཕྱིར་རོ། ། མདོར་དགེ་འདུན་ལ་བསྙེན་པར་རྫོགས་པར་བྱའོ་ཞེས། བསྙེན་པར་རྫོགས་པ་ནི་དགེ་འདུན་ཁོ་ན་ལས་འགྱུར་གྱི། རབ་བྱུང་དགེ་ཚུལ་ཉིད་གང་ཟག་ཁོ་ན་ལས་འགྱུར་བ་ལྟར་གང་ཟག་ལས་ནི་མིན་ནོ། ། ཐབས་གང་གིས་དགེ་འདུན་ལ་བསྙེན་པར་རྫོགས་པར་འགྱུར་ཞེ་ན། དེའི་ཕྱིར་མཁན་པོ་ཉིད་དུ་ཕྱོགས་པར་གྱུར་པས།
སློབ་མ་དེའི་ལྷུང་བཟེད་དང་ཆོས་གོས་དག་བསྩལ་བར་བྱ་ཞེས་པ་སྟེ། རང་ལ་མེད་ན་མཁན་པོ་ལ་ཡོད་ན་སྦྱིན་ཞིང་། མེད་ན་བརྙན་པོ་ཚུན་ཆད་ཀྱིས་སྒྲུབ་གྲོགས་བྱ་སྟེ། བརྙན་པོས་དེ་ཉིད་དང་བཅས་པ་ཡིན་ནོ། ། ལྔ་པོ་ཡང་དེ་བཞིན་ནོ་ཞེས་བཤད་པའི་ཕྱིར་རོ། ། ལས་བྱེད་པ་དེས་དགེ་སློང་ལ་ལས་བྱོས་ཤིག་ཅེས་གསོལ་བ་གདབ་པར་བྱ། དེས་མ་དང་གསང་སྟེ་སྟོན་པའི་དགེ་སློང་ལ་ཡང་གསང་སྟེ་སྟོན་པ་བྱོས་ཤིག་ཅེས་གསོལ་བ་གདབ་པར་བྱ། དགེ་སློང་དག་བསྙེན་རྫོགས་པ་བྱེད་པ་དེའི་ལས་ཀྱི་གནས་སུ་འཇུག་པ་སྟེ་དགེ་འདུན་ཐམས་ཅད་འདུག་ཅིང་མཐུན་པར་འགྱུར་བའི་མཚམས་སམ། དཀྱིལ་འཁོར་བའི་མཚམས་སུ་འཇུག་པ་ཁ་སྐོང་བའི་དགེ་སློང་དག་ལ་ཡང་ཁ་སྐོང་བའི་དགེ་སློང་མཛོད་ཅིག་ཅེས་གསོལ་བ་གདབ་པར་བྱའོ། ། འདི་གཞུང་གི་འཕྲོས་དང་བསྟུན་ན།
ལས་གྲལ་དུ་མ་འདུས་གོང་དུ་ཚིག་གིས་གསོལ་བ་བཏབ་པས་ཆོག་པ་འདྲ་ཡང་། ཕྱག་ལེན་ལ་འདུས་ནས་གསོལ་བ་འདེབས། དེ་ལ་སྟོད་འདུལ་བ་མཁན་པོ་ནས་བརྩམས། དགེ་འདུན་རེ་རེའི་མདུན་དུ་མཎྜལ་མེ་ཏོག་དང་བཅས་པ་ཕུལ། དེ་ནས་ཕྱག་ཏུ་མེ་ཏོག་ཕུལ་ནས་གསོལ་བ་འདེབས་པར་འདོད། པཎ་ཆེན་ཤཱཀྱ་ཤྲཱིའི་ཕྱག་བཞེས་ཀྱི། མཁན་པོས་སོ་སོའི་ཕྱག་ཏུ་མེ་ཏོག་ཕུལ་ནས་སོ་སོ་ལ་གསོལ་བ་བཏབ་ནས། མཇུག་ཏུ་དངོས་དེ་ལྟར་གཡར་ངོ་འཕྱར་ཞིང་མཆིས་ལགས། ཞེས་བརྗོད་པ་མཛད་ཟེར། བདག་གི་བླ་མ་ལོ་ཙཱ་བ་ཆེན་པོའི་ཞལ་ནས།
ལེགས་འོངས་ཀྱིས་ཨུཏྤལ་ཉོས་ནས་དགེ་འདུན་ལ་ཕུལ་བའི་ཕྱིར་བསྒྲུབ་བྱས་མེ་ཏོག་འབུལ་དགོས་པ་ཡིན་གསུངས་ཏེ། ལུང་ན་དེ་བསྙེན་རྫོགས་ཀྱི་ཚེ་ཕུལ་བར་གསུངས་པ་མི་སྣང་ངོ་། ། དགེ་སློང་རང་བཞིན་དུ་གནས་པ་ཡིན་པས་ཚོགས་ཀྱི་ཁ་སྐོང་བར་མི་བྱའོ། ། ཞེས་གསུངས་པས། དགེ་སློང་གང་དག་དེའི་ལས་ཀྱི་གནས་སུ་འཇུག་པར་འགྱུར་བ་དེ་དག་གིས་ཀྱང་བསྙེན་རྫོགས་ཀྱི་ལས་ཀྱི་གནས་དེར་འདུ་བར་འགྱུར་བའི་ཚེ་སྟེ། འདུ་བ་ལ་སྦྱོར་བའི་ཚེ། དེའི་མདུན་རོལ་ཏུ་ཟླ་བ་ཕྱེད་ཀྱི་གསོ་སྦྱོང་གང་འདས་པ་ཕན་ཆད་ཀྱི་ཉེས་པ་ནི། གསོ་སྦྱོང་དེ་ཉིད་ཀྱི་ཚེ་གདམས་པ་དང་བཤགས་པ་ལ་སོགས་པ་བྱས་ཟིན་པས་དེ་ལ་ནི་སོ་སོར་བརྟག་མི་དགོས་ཀྱི། དེ་ཚུན་ཆད་ཀྱི་བསྡམ་པར་བྱ་བ་ཡིད་ཀྱི་ཉེས་བྱས་ཕྲ་མོ་དང་། བཤགས་པར་བྱ་བ་ལྟུང་བྱེད་དང་།
སོར་བཤགས་དང་བཤག་བྱའི་ཉེས་བྱས་དང་། བྱིན་གྱིས་བརླབས་པར་བྱ་བ་དགེ་འདུན་ལྷག་མ་དང་། སྤང་ལྟུང་དག་ལ་གང་བྱུང་སོ་སོར་བརྟག་པར་བྱ་ཞིང་། བརྟགས་པས་ཉེས་པ་བྱུང་བར་ཤེས་པ་ན། གལ་ཏེ་བསྡམ་བྱའི་ཉེས་པ་ཤེས་ན་བསྡམ་པས་ཕྱིར་བཅོས། བཤག་བྱའི་ཉེས་པ་དག་ཤེས་ན་བཤགས་པས་ཕྱིར་བཅོས། བྱིན་གྱིས་བརླབས་པའི་ཉེས་པ་དག་ཤེས་ན་བྱིན་གྱིས་བརླབས་པས་ཕྱིར་བཅོས་ཏེ་འདུག་པར་བྱའོ། ། འདིར་ལྟུང་བྱེད་ལ་སོགས་པ་བཤགས་པར་གསུངས་པ་ནི། ཉི་མ་དེ་ཉིད་ལ་ཕྱིར་བཅོས་པར་ནུས་པ་ཡིན་པས། དེ་དག་ནི་བྱིན་གྱིས་བརླབས་པས་དག་པ་ཉིད་དུ་མི་འགྱུར་ཏེ།
ནུས་པ་ཉིད་ཡིན་ན་མི་འགྱུར་རོ་ཞེས་པས་སོ། དགེ་འདུན་ལྷག་མ་དང་སྤང་ལྟུང་དག་བྱིན་གྱིས་བརླབ་པར་གསུངས་པ་ནི། ཉི་མ་དེ་ཉིད་ལ་ཕྱིར་བཅོས་པར་མི་ནུས་པའི་ཕྱིར་ཏེ། བྱིན་གྱིས་བརླབས་པས་དག་པ་ཉིད་དུ་འགྱུར་རོ་ཞེས་པས་སོ། ། མ་ངེས་པ་དང་ཐེ་ཚོམ་ཟ་བ་དང་རྩོད་པར་གྱུར་པ་ཡང་དེ་དང་འདྲའོ། ། དེ་དག་ཀྱང་ལས་ཀྱི་གནས་སུ་མ་འདུས་པའི་གོང་དུ་བཤད་པ་སོགས་བྱའི། ལས་གྲལ་དུ་འདུས་ནས་བཤགས་པ་སོགས་བྱར་མི་རུང་བས། དྲུང་ན་མོ་ལ་བྱིན་གྱིས་བརླབས། ལས་བྱེད་པ་ཡིན་ན་སེམས་ཀྱིས་བྱིན་གྱིས་བརླབས། འདིས་ནི་ཐམས་ཅད་ལྟ་བ་མཐུན་པ་ཚུལ་ཁྲིམས་ཡོངས་སུ་དག་པ་འདུག་ཅིང་མཐུན་པར་གྱུར་པ་དེ་དག་གིས་གསོ་སྦྱོང་དང་དགག་དབྱེ་དང་གསོལ་བ་དང་གསོལ་བ་གཉིས་དང་གསོལ་བ་དང་བཞིའི་ལས་བྱས་སོ་ཞེས་གསུངས་པས་བསྡུས་པ་ཡིན་ནོ། །
ལས་ཀྱི་མཚམས་སུ་འདུ་ཚུལ། བསྟན་པ་དེའི་འོག་ཏུ། ལས་ཀྱི་མཚམས་གང་ཞེ་ན། དགེ་འདུན་ཐམས་ཅད་འདུག་ཅིང་མཐུན་པར་གྱུར་པའམ། ཞེས་པས་གཞིའི་ཆོ་ག་ཉིད་བསྟན་ཏེ། མཚམས་གཅིག་ན་དགེ་འདུན་ཇི་སྙེད་བཞུགས་པ་ཐམས་ཅད་འདུས་ཤིང་མཐུན་པར་གྱུར་པ་ལས་བསྙེན་པར་རྫོགས་པར་བྱའོ། ། འམ་ཞེས་པ་རྣམ་པར་བཏགས་པའི་སྒྲ་སྟེ་ཕྱོགས་གཞན་སྟོན་པའོ། ། དེ་ནི་དེར་མ་ཟད་དལཾ་༼དཀྱིལ་འཁོར་༽པ་ལ་ཡང་རུང་སྟེ་ཞེས་པས། གཞིའི་ཆོས་ཉིད་ལ་བསྟེན་པར་མི་ནུས་ན། དལཾ་༼དཀྱིལ་འཁོར་༽བའི་མཚམས་སུ་དགེ་འདུན་དུ་གྱུར་པའི་དགེ་སློང་ཕྱོགས་གཅིག་ཏུ་བཅད་པ་དག་ལས་བསྙེན་པར་རྫོགས་པར་བྱར་རུང་བར་བསྟན་ཏོ། །
དགེ་འདུན་དུ་གྱུར་པ་ཞེས་པའི་རྒྱུ་མཚན། མདོར་དགེ་འདུན་དུ་མ་གྱུར་པ་དག་གིས་མི་བྱའོ་ཞེས་གསུངས་ལ། བསྙེན་རྫོགས་ཀྱི་ལས་ལ་དགེ་སློང་དུ་དག་དགེ་འདུན་དུ་གྱུར་པ་ཡིན་ཞེ་ན། ཡུལ་དབུས་སུ་དགེ་སློང་བཅུ་ལ་སོགས་པའི་ཚོགས་སམ། ཞེས་གསུངས་ཏེ། དབུས་དང་མཐའ་འཁོབ་ཀྱི་མཚམས་ནི། ཤར་དུ་ལི་ཁ་ར་ཤིང་འཕེལ། མདུན་གྱི་ནགས་ལི་ཁ་རའི་ཤིང་ཚང་ཚིང་ཅན་ཞེས་བྱའོ། ། ལྷོར་ནི་གྲོང་ཁྱེར་འདམ་བུ་ཅན་གྱི་ལྷོ་ན་ཆུ་ཀླུང་འདམ་བུ་ཅན་ཞེས་བྱ་བའོ། ། ནུབ་ཏུ་ནི་བྲམ་ཟེའི་གྲོང་ཀ་བ་དང་ཉེ་བའི་ཀ་བ་ཞེས་བྱ་བ་གཉིས་སོ། །
བྱང་དུ་ནི་ཨུ་ཤི་རིའི་རི་ཞེས་བྱ་བའོ་ཞེས་གསུངས་པ་དེ་དག་གི་ཁོངས་སུ་གཏོགས་པ་ནི་ཡུལ་དབུས་ཏེ། དེར་བསྙེན་རྫོགས་ཀྱི་ལས་ལ་དགེ་སློང་བཅུ་ལ་སོགས་པ་དགེ་འདུན་ཉིད་ཡིན་ནོ། ། ཕྱོགས་བཞིའི་མཚམས་ཀྱི་མཚན་མར་སྔར་སྨོས་པ་དེ་ཕན་ཆད་ནི་ཡུལ་མཐའ་འཁོབ་སྟེ་དེར་བསྙེན་པར་རྫོགས་པར་བྱ་བའི་ལས་ལ་དགེ་སློང་བཅུ་ལ་སོགས་པ་གཞན་མེད་ན་འདུལ་བ་འཛིན་པ་སྟེ་ལས་བྱེད་པ་ཉིད་གཏོགས་པ་དང་བཅས་པའི་ལྔ་ལོངས་པའི་ཚོགས་ལ་ཡང་རུང་སྟེ། མེད་ན་ཞེས་སྨྲོས་པས། ཡོད་ན་ནི་གཞིའི་ཆོ་ག་ཁོ་ན་ལ་བསྟེན་པར་བྱའོ། ། ཁ་ཅིག་བཞིས་ཀྱང་བསྙེན་པར་རྫོགས་པར་འགྱུར་ཏེ། ཁ་སྐོང་བར་འོས་པ་བཞིར་ཚང་ན་དགེ་འདུན་དུ་ལོངས་པས་ལས་ཐམས་ཅད་ལ་དབང་བའི་ཕྱིར་དང་། ཞུ་བ་ལས། མཐའ་འཁོབ་ཏུ་ལྔས་བསྙེན་པར་རྫོགས་པར་བྱའོ་ཞེས་གསུངས་ན། ལྔ་ལས་ལྷག་པ་མཆིས་བཞིན་དུ་བཞིས་བསྙེན་པར་རྫོགས་པ་ཞེས་བགྱིའམ་མ་རྫོགས་པ་ཞེས་བགྱི།
བཀའ་སྩལ་པ་རྫོགས་པ་ཞེས་བྱ་བ་ལ་འདས་པ་དང་བཅས་པར་རོ་ཞེས་དྲངས་པའི་ཕྱིར་དང་། ཡུལ་དབུས་སུ་ཉི་ཤུའམ་ཉི་ཤུ་ལས་ལྷག་པ་མཆིས་བཞིན་དུ་བཅུས་བསྙེན་པར་རྫོགས་ན་རྫོགས་ཞེས་བགྱིའམ། མ་རྫོགས་ཞེས་བགྱི། བཀའ་སྩལ་པ། རྫོགས་པ་ཞེས་བྱ་བ་ལ་འདས་པ་དང་བཅས་པར་རོ། ། ཞེས་གསུངས་པའི་ཟླ་སྟོབས་ཀྱིས་ཀྱང་གྲུབ་པའི་ཕྱིར་རོ། ། ས་ག་ལྷས། བཞིའི་སྟེང་དུ་ལས་མཁན་བསྣན་པ་ལ་དགོངས་སོ། ། བཞིར་ཚང་བས་དགེ་འདུན་དུ་ལོངས་པས་ལས་ཐམས་ཅད་འགྲུབ་ན་ལས་སོ་སོ་ལ་དགེ་འདུན་གྲངས་ཐ་དད་གསུངས་པ་དོན་མེད་པར་འགྱུར་རོ། ། བཞི་ལས་མེད་ན་གསང་སྟོན་བསྐོ་བ་ལ་སོགས་པའི་ལས་མི་འགྲུབ་པའི་ཕྱིར་རོ། །
དེ་ནས་བསྒྲུབ་བྱ་དེ་དང་པོར་སྟོན་པ་སངས་རྒྱས་ལ་ཕྱག་འཚལ་དུ་གཞུག་གོ ། དེའི་འོག་ཏུ་དགེ་སློང་རེ་རེ་ལ་ཕྱག་གསུམ་གསུམ་འཚལ་དུ་གཞུག་གོ ། ཞེས་པ་ནི་བསྙེན་པར་རྫོགས་པར་བྱ་བའི་ཕྱིར་འདུས་པའི་དང་པོར་དགེ་སློང་རྣམས་ཕྲད་དོ་ཅོག་ཐམས་ཅད་ལ་བསྒྲུབ་བྱ་དེས་ཕྱག་ལན་གསུམ་གསུམ་འཚལ་བར་རིགས་པ་ཡིན་ཏེ། འདི་ལྟར་ཕྱག་བྱས་པས་བདག་ཉིད་དགེ་འདུན་གྱི་ནང་དུ་འཇུག་པར་སྟོན་ཅིང་། བསམ་པ་དྲག་པོས་དང་པོར་འཇུག་པར་རིགས་པས། དེའི་ཕྱིར་དང་པོར་ཕྱག་གསུམ་བྱ་བར་གསུངས་སོ། ། དེའི་ཚེ་དགེ་སློང་ཐམས་ཅད་ཀྱིས་ཀྱང་བསྙེན་པར་རྫོགས་པ་དགེ་སློང་གི་སྡོམ་པ་མྱུར་དུ་ཐོབ་པར་གྱུར་ཅིག་ཅེས་སྨོན་ལམ་འདེབས་པ་བལ་པོའི་པཎྜི་ཏ་ལས་བརྒྱུད་པའི་ཕྱག་ལེན་ཡིན་ཏེ། བྱེད་པ་ལ་སྐྱོན་མེད། གཞུང་ནས་མ་བཤད་པའི་ཕྱིར་མ་བྱས་ཀྱང་ཆད་པའི་སྐྱོན་མེད། ལག་པ་ཡ་གཅིག་བསྒྲེང་བ་ལ་སོགས་པས་ཕྱག་གི་གོ་ཆོད་སྙམ་པ་སྤང་བའི་ཕྱིར་ཕྱག་ནི་གཉིས་ཏེ།
པུས་མོ་གཉིས་ལག་མཐིལ་གཉིས་མགོ་བོ་སྟེ་ལྔ་ས་ལ་གཏུག་པ་ཡན་ལག་ལྔས་ཕྱག་འཚལ་བ་དང་། ལག་པ་གཉིས་ཀྱིས་ཡུལ་གྱི་སྒྱིད་པ་ནས་འཁྱུད་དེ། མགོ་བོས་འདུད་པ། སྒྱིད་པ་ནས་འཁྱུད་པ་སྟེ། སྐབས་འདིར་དེ་གཉིས་གང་རུང་བྱའོ། ། དེ་ལྟར་སྟོན་པ་ལ་ཕྱག་འཚལ་དུ་བཅུག་པས་སངས་རྒྱས་དང་དགེ་སློང་རྣམས་ཀྱིས་རང་རྒྱུད་ལ་བརྟགས་ནས། བསླབ་པ་ལ་ནན་ཏན་ཏུ་བྱས་པས་ཆོས་དང་། དག་ཅིང་ལྟ་བ་མཐུན་པའི་དགེ་འདུན་གནང་བས་དགེ་འདུན་དང་། འོས་པའི་དགེ་སློང་ལ་མཁན་པོས་གསོལ་བ་བཏབ་པས་སློབ་དཔོན་ཏེ་མངོན་པར་གྱུར་པ་བཞི་ཚང་སྟེ། དེ་རྣམས་བསྙེན་རྫོགས་ཀྱི་ལས་ཀྱི་དུས་དང་པོར་བྱ་བའོ། །
ཕྱག་རྫོགས་པ་དེའི་འོག་ཏུ་བསྙེན་པར་རྫོགས་པར་འདོད་པས་དགེ་འདུན་གྱི་དབུས་དེ་ཉིད་དུ་མཁན་པོར་གསོལ་བ་གདབ་པར་བྱ་བའོ། ། རྣམ་པ་འདི་ལྟར་གསོལ་བ་གདབ་པར་བྱ་སྟེ། མཁན་པོ་ཉིད་དུ་ཕྱོགས་པ་དེ་ལ་ཕྱག་འཚལ་དུ་བཅུག་ནས། མདུན་དུ་ཕ་གུ་སོགས་ཏེ་བསྙེན་པར་རྫོགས་པར་བྱེད་པ་ན། ཆོས་གོས་དང་ལྷུང་བཟེད་བྱིན་གྱིས་བརླབ་པ་དང་། གསང་སྟེ་སྟོན་པའི་སྐབས་མ་གཏོགས་མཁན་པོར་གསོལ་བ་དང་། བསྙེན་པར་རྫོགས་པར་གསོལ་བ་དང་། ལས་ཀྱི་སློབ་དཔོན་གྱིས་བར་ཆད་དྲི་བར་དྲི་བ་མཉན་པ་དང་། དེའི་ལན་གདབ་པ་དང་བསྙེན་པར་རྫོགས་པའི་དངོས་གཞི་ལ་སྐབས་ཐམས་ཅད་དུ་བསྒྲུབ་བྱ་དེ་ཡུན་རིང་པོར་ཙོག་ཙོག་པོར་འདུག་པ་སྡུག་བསྔལ་བས། འདིར་ཕ་གུ་ནང་སྟེ།
ཕ་གུ་ཞེས་བྱ་བ་ནི་བོང་བ་ཡིན་པར་ཤེས་པར་བྱའོ། ། འདིར་བདག་གི་བླ་མ་ལོ་ཙཱ་བ་ཆེན་པོའི་ཞལ་ནས་རྒྱ་གར་དང་བལ་པོ་གཉིས་ཀའི་ཕྱག་ལེན་ལ་ཕ་གུ་སོ་བཏང་བ་རི་མོ་བྲིས་པ་ལ་བྱ་གསུངས་སོ། ། འགྲེལ་པ་ཤེས་རབ་བྱེད་པས་ཀྱང་། སོ་ཕག་བཏིང་བ་ཞེས་བཤད་དོ། ། སྐད་དོད་ལ་ཡང་སོ་ཕག་གི་སྐད་དོད་ཡོད་དོ། ། དེའི་སྟེང་དུ་རྩྭ་བཏིང་བ་ཆོས་གོས་མ་རུངས་པར་གྱུར་པ་ཡོངས་སུ་སྤང་བའི་ཕྱིར་རོ། ། ཞེས་འདུལ་བར་འཛིན་པ་དག་གིས་མན་ངག་ལས་ཁོང་དུ་ཆུད་པར་བྱའོ། ། དེ་ལ་རྟིང་པ་གཉིས་ཀྱིས་བསྣན་པས་ཙོག་ཙོག་པོར་འདུག་ཏུ་བཅུག་སྟེ། ལག་པ་གཉིས་ཐལ་མོ་སྙིང་ཀར་སྦྱོར་དུ་བཅུག་ནས། ཁྱེད་བསྙེན་པར་རྫོགས་པ་དགེ་སློང་གི་དངོས་པོ་དོན་དུ་གཉེར་བར་འདུག
དེ་ལ་སྔོན་གྱི་ཆོ་གས་བསྙེན་པར་རྫོགས་པ་དང་ད་ལྟར་གྱི་ཆོ་ག་གཉིས་གསུངས་པ་ལས། སྔོན་གྱི་ཆོ་ག་བཟང་སྡེའི་ཚོགས་དྲུག་བཅུ་སྐྱབས་འགྲོ་ཙམ་གྱིས་བསྙེན་པར་རྫོགས་པ་དང་། ཤ་རིའི་བུ་ལ་སོགས་པ་དེ་རྣམས་ཚུར་ཤོག་གིས་བསྙེན་པར་རྫོགས་པ་ནི། སྲིད་པ་ཐ་མའི་གང་ཟག་དགེ་བའི་རྩ་བ་བསགས་པ་རྣམས་ཀྱི་དབང་དུ་མཛད་ནས་དགེ་སློང་ཚུར་ཤོག ཚངས་པར་སྤྱད་པ་སྤྱོད་ཅིག་ཅེས་བརྗོད་པ་ཙམ་གྱི་མཇུག་ཁོ་ནར་སྐྲ་དང་ཁ་སྤུ་བྲེགས་ནས་ཞག་བདུན་ལོན་པ་ཙམ་དང་། ལག་ན་ལྷུང་བཟེད་དང་བྱ་མ་བུམ་ཐོགས་པ་དང་། བསྙེན་པར་རྫོགས་ནས་ལོ་བརྒྱ་ལོན་པའི་སྤྱོད་ལམ་ལྟ་བུར་གནས་པར་གྱུར་ཏེ། ལྷ་རྣམས་ཀྱིས་བཅོམ་ལྡན་འདས་ཀྱིས་ཚུར་ཤོག་བཀའ་སྩལ་པ། སྐྲ་བྱི་སྣམ་སྦྱར་གྱོན་པའི་ལུས་ལྡན་ཞིང་། ། མོད་ལ་དབང་པོ་རབ་ཞི་གནས་གྱུར་ཏེ། །
སངས་རྒྱས་དགོངས་པས་ལུས་གཟུགས་བཀབ་པར་འགྱུར། ། ཞེས་བརྗོད་པར་བྱེད་དོ། ། དེར་བསྙེན་རྫོགས་འདོད་པ་རྣམས་ཡུལ་ཐག་རིང་པོ་ནས་ཁྲིད་འོངས་པས་བཅོམ་ལྡན་འདས་ཀྱི་དྲུང་དུ་མ་ཕྱིན་པར་ཤི་ནས། བསྙེན་རྫོགས་ཀྱི་བར་ཆད་དུ་གྱུར་པའི་སྐབས་དེ་གསོལ་བས། ཀྱེ་མ་ངའི་ཉན་ཐོས་རྣམས་ཡུལ་ཐག་རིང་པོ་ནས་འོངས་པ་ངལ་བར་འགྱུར་རོ་སྙམ་དུ་དགོངས་ནས་དགེ་འདུན་གྱིས་རབ་ཏུ་དབྱུང་བ་དང་བསྙེན་པར་རྫོགས་པ་བྱ་བར་གནང་ངོ་། ། ཞེས་གསོལ་བཞིའི་ལས་ཀྱི་ཅིག་ཆར་དུ་རབ་ཏུ་བྱུང་བ་དང་བསྙེན་པར་རྫོགས་པའི་ཆོ་ག་གནང་ནས། དེར་དགེ་སློང་རྣམས་ཀྱིས་དེ་དག་རབ་ཏུ་བྱུང་བ་བསྙེན་པར་རྫོགས་པར་བྱས་པས། དེ་དག་ལ་མཁན་སློབ་མེད་པས་ལེགས་པར་མ་སྦྱངས་ཤིང་། སྤྱོད་ལམ་རྒོད་བག་ཅན་དུ་གྱུར་པས་ཁྱིམ་པ་མ་དད་ཅིང་མུ་སྟེགས་ཅན་འཕྱ་བར་འགྱུར་ལ། དགེ་སློང་ཞིག་ནད་གཡོག་མེད་པས་ཤི་བར་གྱུར་པའི་སྐབས་དེ་གསོལ་བས།
ངའི་ཉན་ཐོས་རྣམས་གཅིག་གིས་གཅིག་བསྡུ་བར་བྱ་བའི་ཕྱིར་དང་། ནད་པ་རྣམས་ལ་རིམ་གྲོ་བྱ་བའི་ཕྱིར་མཁན་སློབ་གནང་བར་བྱའོ་སྙམ་དུ་དགོངས་ནས། མཁན་པོ་དང་སློབ་དཔོན་དག་གིས་རབ་ཏུ་འབྱུང་བར་བྱ། བསྙེན་པར་རྫོགས་པར་བྱ་བར་གནང་ངོ་། ། ཞེས་ད་ལྟར་གྱི་ཆོ་ག་བཅས་པ་མཛད་དེ་བཅས་ཕྱིན་ཆད་དགེ་འདུན་གྱི་སྔོན་གྱིས་ཆོ་གས་བསྙེན་པར་རྫོགས་པར་བྱར་མི་རུང་། སྟོན་པ་ཉིད་ཀྱི་ཚུར་ཤོག་གི་བསྙེན་པར་རྫོགས་པ་ནི་མྱ་ངན་ལས་འདས་ཀྱི་བར་དུ་འབྱུང་སྟེ། མ་མོ་ལས། དགེ་སློང་ཚུར་ཤོག་ཅེས་པ་ནི་ཐོག་མ་དང་ཐ་མར་འདྲ་སྟེ། བསྙེན་པར་རྫོགས་པ་དེ་ནི་ལེགས་པར་བསྙེན་པར་རྫོགས་པའོ། ། དེ་ཅིའི་ཕྱིར་ཞེ་ན།
ཨུ་པ་ལི་དགེ་སློང་ཚུར་ཤོག་ཅེས་བྱ་བ་དེ་ནི་གང་སྔོན་དུ་བསྙེན་པར་རྫོགས་པ་སྟེ། དགེ་སློང་ཚུར་ཤོག་ཅེས་བྱ་བ་དེ་དག་ཐམས་ཅད་ཀྱང་སྲིད་པ་ཐ་མ་པ་སྟེ། དགེ་སློང་ཚུར་ཤོག་ཅེས་བྱ་བ་དེ་དག་ཐམས་ཅད་སློབ་བཞིན་དུ་དུས་ལས་འདའ་བ་མིན་ནོ། ། དེ་ལྟ་བས་ན་ལེགས་པར་བསྙེན་པར་རྫོགས་པ་ཞེས་བྱའོ་ཞེས་སོ། ། དེ་དག་སྲིད་པ་ཐ་མལ་པ་རྣམས་དགེ་བའི་རྩ་བ་རྒྱ་ཆེན་པོ་སྔོན་དུ་སོང་བས། རང་བཞིན་གྱིས་དབང་པོ་དུལ་བ་དང་། ནད་ལ་སོགས་པ་བྱུང་དཀོན། བྱུང་ཡང་ནད་གཡོག་དང་སྨན་ལ་སོགས་པ་རྙེད་སླ། ཤེས་རབ་སྨིན་པས་སྟོན་པས་གསུངས་པའི་ཆོས་རྣམས་གཞན་གྱིས་བཀྲོལ་ལ་བསྟེན་མི་དགོས་པས། འཁྲིད་ཅིང་སྐྱོང་བར་བྱེད་པའི་མཁན་སློབ་མ་བཅས་ལ།
ད་ལྟར་གྱི་གདུལ་བྱ་རྣམས་དེ་ལས་ལྡོག་པས་འཁྲིད་ཅིང་སྐྱོང་བར་བྱེད་པའི་མཁན་སློབ་གནང་། གནང་ཟེར་ཀྱང་ཅི་དགར་གནང་བ་མ་ཡིན་གྱི། ངེས་པར་སྒྲུབ་དགོས་པར་གནང་བ་ཡིན་པས་མཁན་པོར་དགོས་ཤིང་། དེ་ཡང་གང་རུང་རུང་གིས་མི་ཆོག་གི སྔར་བཤད་པའི་ཆོས་བདུན་ལྡན་ལ་མཁན་པོར་གསོལ་བ་བཏབ་པ་ཁས་བླངས་པ་དང་ལྡན་པ་ཞིག་དགོས་པས་གསོལ་བ་འདེབས་ཏེ། གལ་ཏེ་དང་པོའི་མཁན་པོ་ལ་མཁན་པོར་གསོལ་བ་ཡིན་ན། མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བ་མཁན་པོ་ལ་མཁན་པོར་གསོལ་གྱི། མཁན་པོ་བདག་གི་མཁན་པོ་མཛད་དུ་གསོལ། མཁན་པོ་མཁན་པོས་བསྙེན་པར་རྫོགས་པར་བགྱིའོ་ཞེས་བརྗོད།
དགེ་ཚུལ་གྱིས་སློབ་དཔོན་ལ་སོགས་པ་སློབ་དཔོན་མཁན་པོར་གསོལ་བ་ཡིན་ན། དེའི་ཚེ་སློབ་དཔོན་དགོངས་སུ་གསོལ། བདག་མིང་འདི་ཞེས་བགྱི་བ་སློབ་དཔོན་ལ་མཁན་པོར་གསོལ་གྱི། སློབ་དཔོན་བདག་གི་མཁན་པོ་མཛད་དུ་གསོལ། སློབ་དཔོན་མཁན་པོས་བསྙེན་པར་རྫོགས་བར་བགྱིའོ། ། ཚིག་གསུམ་པ་ལ་མཁན་པོ་ཞེས་བརྗོད་པར་བྱའོ། ། མཁན་སློབ་མིན་པའི་བཙུན་པ་གཞན་ཞིག་ལ་མཁན་པོར་གསོལ་ན། བཙུན་པ་ཞེས་གཞུང་ནས་འབྱུང་བ་བཞིན་བརྗོད་པར་བྱའོ། ། ཅི་རིགས་པར་བརྗོད་པར་བྱའོ་ཞེས་པ་ནི། གང་ཁོ་ན་ལ་གནས་ཏེ་རབ་ཏུ་བྱུང་བ་དེ་ཁོ་ན་ལ་གནས་ཏེ་བསྙེན་པར་རྫོགས་པར་ངེས་པ་མིན་གྱི།
འདི་ལྟར་འདོད་པས་འཇུག་པར་བྱའོ་ཞེས་བསྟན་པ་ཡིན་ནོ། ། བསྙེན་པར་རྫོགས་པར་བགྱིའོ་ཞེས་པ་ནི། བསྙེན་བར་རྫོགས་པའི་སྐད་དོད་ཨུ་བ་སམ་པ་ཏ། ཨུ་བ་ཉེ་བ། ཨཱཔྟ་ཐོབ་པ། སྃ་བདེ་བ། པཱཀྵ་ཏ་ཀ་ར་མངོན་དུ་བྱེད་པ་སྟེ། མ་མོ་ལས་གཞན་ཡང་གསུང་རབ་འདི་ལས་བསྙེན་གནས་ལེན་ཅིང་ཤིན་ཏུ་ཁས་བླངས་ནས་ཐོབ་སྟེ། བདེ་བ་མྱོང་ནས་མངོན་དུ་བྱེད་པ་སྟེ། དེ་ལྟ་བས་ན་བསྙེན་བར་རྫོགས་པར་འོས་པའོ། །
ཞེས་གསུངས་སོ། ། བགྱིའོ་ནི། མཁན་པོ་དེས་བདག་མ་འོངས་པ་ན་བདག་བསྙེན་པར་རྫོགས་པར་འགྱུར་རོ་ཞེས་པའོ། ། གཞན་རྣམས་སྔར་བཞིན་ནོ། ། དེས་མཁན་པོ་མངོན་དུ་གྱུར་པར་བྱས་པ་ཡིན་ནོ།། །། མཁན་པོར་གསོལ་བ་བཏབ་པ་དེའི་འོག་ཏུ། མཁན་པོ་ཞེས་བྱ་བ་ནི། བསྙེན་པར་རྫོགས་པར་འགྱུར་བའི་མཁན་པོ་ལ་སྙེགས་ཏེ། འདས་མ་ཐག་ཏུ་སྟོན་པའི་ཕྱིར་རོ། ། འོ་ན་རང་གི་ཞེས་སྨྲོས་མི་དགོས་ཏེ།
མཁན་པོས་དེ་ལ་ཆོས་གོས་གསུམ་བྱིན་གྱིས་བརླབ་པར་བྱའོ་ཞེས་སྨྲོས་པས་ཆོག་པའི་ཕྱིར་རོ་ཞེ་ན། དེ་ལྟར་མིན་ཏེ། རང་གི་སྨོས་པས་བཅོལ་བའི་ཆོ་ག་སྤང་པའི་ཕྱིར་ཏེ། དཔེར་ན་སྐྲ་དང་ཁ་སྤུ་བྲེགས་པ་དང་། མཚན་བརྟག་པ་དང་། མཁན་པོས་གཞན་ལ་བཅོལ་ནས་བྱེད་དུ་བཅུག་པས་ཆོག་ལ། འདི་ནི་མཁན་པོ་རང་གིས་བྱ་བ་ཡིན་གྱི། གཞན་བྱེད་དུ་མི་གཞུག་གོ་ཞེས་ཤེས་པའི་དོན་དུ་རང་གིས་ཞེས་སྨོས་སོ། ། བསྙེན་པར་རྫོགས་པར་བྱ་བ་དེ་ལ་ཆོས་གོས་གསུམ་བྱིན་གྱིས་བརླབ་པར་བྱའོ། ། བྱིན་གྱིས་བརླབ་པར་བྱ་བ་དེ་ལ་རེ་ཤིག་ནི་རིམ་པ་སྟོན་པ་སྟེ།
ཐོག་མར་དྲངས་ཤིང་དྲུབ་པའི་བྱིན་གྱིས་བརླབས་པ་ལྟར་བསྟན། དེ་ནས་རྒྱུའི་བྱིན་གྱིས་བརླབ་པ་བསྟན་ཞེས་པའོ། ། ཆོས་གོས་མཚོན་གྱིས་དྲས་ཤིང་། ཁབ་སྐུད་ཀྱིས་དྲུབ་ཟིན་པ་དག་ཡོད་ན། དེ་ལྟར་ན་རྒྱུའི་བྱིན་རླབས་མི་དགོས་པས་ལེགས་ཏེ། རྣམ་པ་འདི་ལྟར་བྱིན་གྱིས་བརླབ་པར་བྱ་སྟེ། འདིར་དངོས་སུ་ཕྱག་བྱ་བར་མ་གསུངས་ཀྱང་། ལས་གཞིར་རང་གི་དོན་དུ་སྔགས་ལན་གསུམ་བརྗོད་པ་ཉིད་ན། འོས་པ་ཉིད་ལ་ཕྱག་བྱ་སྟེའོ་ཞེས་བཤད་པས་ཕྱག་གསུམ་བྱེད་དུ་བཅུག་ལ། ཆོས་གོས་གསུམ་པོ་སོ་སོར་བལྟབས་ཏེ།
མགོ་མཇུག་མ་ལོག་པར་སློབ་མའི་ཕྲག་པ་གཡོན་པ་ལ་བཀལ་ནས། མཁན་པོ་དང་བསྒྲུབ་བྱ་གཉིས་ཀ་འགྲེངས་ཏེ། གཉིས་ཀའི་ལག་པས་ཆོས་གོས་སྣམ་སྦྱར་བཟུང་ནས། འདི་སྣམ་ཕྲན་དང་གླེགས་བུ་དུ་མ་སྦྱར་བས་ན་སྣམ་སྦྱར་ཞེས་བྱ་བ་ཁྱིམ་པ་དང་མུ་སྟེགས་ཅན་དང་། རབ་ཏུ་བྱུང་ནས་བསྙེན་པར་མ་རྫོགས་པའི་དགེ་ཚུལ་མན་ཆད་ལས་རྟགས་ཁྱད་པར་ཅན་དུ་གྱུར་པ་ཡིན་ཞིང་། ངོ་ཚ་དང་ཁྲེལ་ཡོད་སྐྱེད། དགེ་སྦྱོང་གི་དྲན་པ་གསོ། སེམས་ཉོན་མོངས་པ་ཞི་ཞིང་ཆགས་བྲལ་དུ་ཁ་བསྒྱུར་ནས། སྡིག་པ་ལས་ལྡོག་པ་དང་། དགེ་བ་ལ་བརྩོན་པ་དང་།
ལྷ་མི་རྣམས་ཀྱིས་བསོད་ནམས་གསག་པའི་ཞིང་མཆོད་རྟེན་ལྟ་བུར་གྱུར་པ་ལ་དགོངས་ནས་ལུས་འཕགས་པོའི་ཞིང་ལ་དཔེ་བླངས་ནས་གནང་བ་ཡིན་པས་དོན་དེ་རྣམས་དྲན་པའི་སྒོ་ནས་བཅང་བར་བྱ་སྟེ། མདོ་ལས་ཁྱིམ་བདག་གཞན་ཡང་བྱང་ཆུབ་སེམས་དཔའ་རབ་ཏུ་བྱུང་བས་ཕན་ཡོན་ལ་དགའ་བ་བཅུས་ཆོས་གོས་ལུས་ལ་བཅང་བར་བྱ་སྟེ། བཅུ་གང་ཞེ་ན། ངོ་ཚ་ཞིང་འཛེམ་པས་བཀྲི་བ་དང་། ཤ་སྦྲང་དང་སྦྲང་བུ་དང་རླུང་དང་ཉི་མ་དང་། སྡིག་སྦྲུལ་གྱིས་རེག་པར་འགྱུར་བ་གཡོགས་པ་དང་། དགེ་སྦྱོང་གི་ཁ་དོག་དང་རྟགས་བསྟན་པ་དང་། ངུར་སྨྲིག་དེ་དག་ནི་ལྷ་དང་མི་དང་ལྷ་མིན་དུ་བཅས་པའི་མཆོད་རྟེན་ཡིན་ནོ་སྙམ་ན་མཆོད་རྟེན་གྱི་ཕྱིར་ཡང་དག་པར་གཟུང་བར་བྱ་བ་དང་། དེ་དག་ཡིད་འབྱུང་བ་དང་འདོད་ཆགས་དང་བྲལ་བས་ཁ་དོག་བསྒྱུར་བ་ཡིན་ཏེ། འདི་དག་ནི་འདོད་ཆགས་ཀྱིས་ཁ་བསྒྱུར་བ་མིན་པ་དང་།
འདི་དག་ནི་ཉེ་བར་ཞི་བ་དང་མཐུན་པ་ཡིན་གྱི། འདི་དག་ཉོན་མོངས་པ་འབར་བ་དང་མཐུན་པ་མིན་པ་དང་། ངུར་སྨྲིག་འདི་དག་གིས་སྤྲས་ཤིང་གཡོགས་ན་སྡིག་པ་ལས་ལྡོག་པར་བྱ་བ་དང་། ལེགས་པར་བྱ་བའི་ལས་བྱ་བ་དང་། ཆོས་གོས་ཀྱི་ཆ་བར་སྦྱོར་བ་ལ་བརྩོན་པ་མིན་པ་དང་། ངུར་སྨྲིག་འདི་དག་འཕགས་པའི་ལམ་གྱི་ཚོགས་དང་མཐུན་པ་ཡིན་པར་ཤེས་ནས། ཅི་ནས་སྐད་ཅིག་གཅིག་ལ་ཡང་རྟོགས་པ་དང་འགོག་པར་དམིགཾས་པ་དང་། ངུར་སྨྲིག་རྣམས་བཅང་བར་བྱ་བ་སྟེ་ཞེས་གསུངས་པ་བཞིན་སེམས་ལ་འདི་དག་དགེ་སློང་གི་འཚོ་བའི་ཡོ་བྱད་སྣམ་སྦྱར་དུ་བྱིན་གྱིས་བརླབ་སྙམ་པ་གྱིས་ལ། རྗེས་ཟློས་གྱིས་བྱས་ལ་འདི་སྐད་བརྗོད་པར་བྱ་སྟེ། མཁན་པོ་སོགས་སོ། །
བདག་མིང་འདི་ཞེས་བགྱི་བ་ཞེས་པའི་སྐབས་སུ། དགེ་ཚུལ་ཞེས་ཀྱང་མི་བརྗོད། དགེ་སློང་ཞེས་ཀྱང་མི་བརྗོད་དོ། ། ཆོས་གོས་ཐ་ག་བས་བགྱིས་པ་ལགས་པ་ཞེས་པ་སྐད་དོད་ལ་ཟིན་པ་སྟེ། བཀྲུ་བ་དང་བརྩམས་པ་དང་ཁ་བསྒྱུར་བ་ལ་སོགས་པ་ཟིན་པ། རུང་བ་ཞེས་བྱ་བ་ནི་རྒྱུ་མི་རུང་བའི་ཕྱིར་རི་དྭགས་ཀྱི་བལ་དང་། རྔ་མོའི་བལ་ལ་སོགས་པ་བདུན་ལས་བྱས་པ་མིན་པ། ཁ་དོག་མི་རུང་བ་དཀར་པོ། དབྱིབས་མི་རུང་བ་སྦུ་གུ་ཅན་ལ་སོགས་པ་མིན་པའོ། ། སྤྱད་པར་འོས་པ་ཞེས་པ་ནི་དཔྱད་བཟོད་པ་སྟེ་བསྒོ་བཟོད་ཡོད་པ་ཞེས་བྱ་བའི་ཐ་ཚིག་གོ །
བྱིན་གྱིས་བརླབ་བོ་ཞེས་བྱ་བ་སྔགས་སྔོན་དུ་བཏང་ནས་བདག་གིར་བྱེད་པའོ། ། དེའི་འོག་ཏུ་ཆོས་གོས་བླ་གོས་ཏེ། བླ་ནི་སྟོད་ཡིན་ལ་དེ་གཡོགས་པའི་གོས་བཟུང་ནས། འདི་སྟོད་དུ་རྒྱུན་དུ་གོན་པའི་ཆོས་གོས་བླ་གོས། ཁྱིམ་པ་དང་མུ་སྟེགས་ཅན་ལས་རྟགས་སྲུང་། དགེ་སློང་གི་དྲན་པ་གསོ། རླུང་དང་ཉི་མ་ལ་སོགས་པའི་ཚ་གྲང་དང་། སྦྲང་བུ་ལ་སོགས་པའི་འཚེ་བ་ལས་སྐྱོབ། སེམས་ཀྱི་སྐྱོན་སྤོང་བའི་གོས་ཡིན་པས། བླ་གོས་སུ་བྱིན་གྱིས་བརླབ་སྙམ་པ་གྱིས་ཅེས་བརྗོད་ལ།
སྔར་བཞིན་བརྗོད་དོ། ། དེའི་འོག་ཏུ་མཐང་གོས་ནི་སྨད་གཡོག་སྟེ། ཨ་ནནྟ་རྦ་སམ་ཨནྟ་ར་མཐང་སྟེ་ནང་ལ་བྱ། བཱ་སི་ནི་གོས་ཏེ། དེས་ན་མཐང་གོས་ཞེས་བྱ་བའི་ཐང་གོས་དང་མཐའ་གོས་ཞེས་འདོན་པ་ནི་མ་དག་གོ ། ཆོས་གོས་གསུམ་བྱིན་གྱིས་བརླབས་ཟིན་པ་དེའི་འོག་ཏུ། མཁན་པོ་རང་གིས་སམ། དེས་བསྐོས་པའི་དགེ་སློང་དག་གིས་དེ་ལ་ཆོས་གོས་དག་བསྐོན་པར་བྱ་སྟེ། ཆོས་གོས་བྱིན་གྱིས་བརླབས་པ་ནི་ཆ་ལུགས་ཀྱི་དོན་དུ་ཡིན་པའི་ཕྱིར་རོ། ། བསྒྲུབ་བྱ་དེས་ཀྱང་།
མཁན་པོས་ཆོས་གོས་གསུམ་བྱིན་གྱིས་བརླབས་ཏུ་བཅུག་སྟེ། རྣམ་སྦྱར་དང་བཅས་པ་ཉིད་དུ་གྱུར་པ་ན། དེ་བདག་ཉིད་བསྙེན་པར་རྫོགས་པར་བྱ་བའི་ཕྱིར་འདུས་པའི་དགེ་འདུན་ལ་ཕྱག་བྱ་བ་ཉིད་དུ་རིགས་སོ། ། གལ་ཏེ་ཆོས་གོས་དྲས་ཤིང་དྲུབས་པ་དག་མེད་ན། རྒྱུ་ལ་བྱིན་གྱིས་བརླབ་པར་བྱའོ་ཞེས་པས་གཏད་པའི་དབང་གིས་བསྲུངས་པ་སྟེ། འདི་ལྟར་བསྙེན་པར་རྫོགས་པའི་ཚོགས་པ་རྙེད་པའི་ཚེ་ཆོས་གོས་དྲས་ཤིང་དྲུབས་པ་དག་མེད་ན། ཕྱིས་བསྙེན་པར་རྫོགས་ཚོགས་པ་རྙེད་དཀའོ་སྙམ་དུ་བསམས་ནས། གང་ནས་སུ་ལས་ཀྱང་རུང་སྟེ། ཆོས་གོས་ལ་དྲས་ཤིང་མ་དྲུབས་པ་ཁ་མ་བསྒྱུར་བ་དག་རྙེད་ན། དེའི་མ་དྲས་པ་མ་དྲུབས་པའི་སྔགས་ཀྱིས་བྱིན་གྱིས་བརླབས་ཏེ།
བསྙེན་རྫོགས་བྱས་ལ་ཕྱིས་གོས་དེ་དག་དྲས་ཤིང་དྲུབ་སྟེ་བྱིན་གྱིས་བརླབས་པར་བཅོམ་ལྡན་འདས་ཀྱིས་དགོངས་སོ་ཞེས་འདུལ་བ་འཛིན་པ་དག་གི་མན་ངག་ལས་ཤེས་པར་བྱའོ། ། འོ་ན་དྲས་ཤིང་དྲུབས་པ་ཆོས་གོས་ཉིད་དུ་བྱིན་གྱིས་བརླབ་པར་བྱའོ་ཞེས་པ་དང་འགལ་ཞེ་ན། སྤྱིར་བཏང་དང་དམིགས་བསལ་ཡིན་པས་མི་འགལ་ཏེ། ལུང་དུ་བཙུན་པ་ཆོས་གོས་མ་དྲས་པ་ལ་བྱིན་གྱིས་བརླབ་ཏུ་རུང་ངམ། ཉེ་བར་འཁོར་རྐྱེན་དེ་ལྟ་བུ་དག་ཡོད་ན་ནི་རུང་ངོ་ཞེས་གསུངས་པས། བསྙེན་པར་རྫོགས་པར་འདོད་པ་རྐྱེན་བྱུང་ངམ། དགེ་སློང་གི་གོས་འཕྲོག་སམ། གོས་བརླག་གམ། གོས་ཚིག་གམ། གོས་རླུང་གིས་ཁྱེར་རམ།
གོས་ཆུས་ཁྱེར་བའི་སྟེ་རྐྱེན་དེ་ལྟ་བུ་དག་ཡོད་ན། སྣམ་སྦྱར་ཡང་མ་དྲས་པ་ལ་བྱིན་གྱིས་བརླབས་པར་གནང་ལ། རྐྱེན་དེ་ལྟ་བུ་དག་མེད་ན་སྣམ་སྦྱར་ནི་མ་དྲས་པ་ལ་བྱིན་གྱིས་བརླབ་ཏུ་མི་གནང་། བླ་གོས་དང་ཐང་གོས་ནི་རྐྱེན་དེ་ལྟ་བུ་དག་ཡོད་ཀྱང་རུང་མེད་ཀྱང་རུང་མ་དྲས་པ་ལའང་བྱིན་གྱིས་བརླབ་ཏུ་རུང་ངོ་། ། ལུང་ལས་ཆོས་གོས་ཞེས་པ་ནི་སྣམ་སྦྱར་ལ་དགོངས་ནས་གསུངས་ཏེ། མ་མོ་ལས། སྣམ་སྦྱར་ནི་ངེས་པར་དྲས་ཏེའོ། ། བླ་གོས་དང་ཐང་གོས་ནི་ངེས་པ་མེད་དོ། ། ཞེས་གསུངས་ཤིང་ས་གའི་ལྷས་ཀྱང་། སྣམ་སྦྱར་ངེས་པར་དྲས་ཏེ་བཅང་། །
གཞན་ནི་མ་ངེས་གང་གིས་ཕྱིར། ། འདོད་ཆུང་རང་གི་ཆོས་གོས་ཀྱི། ། ལས་ཀྱི་སྡུག་བསྔལ་འགྱུར་ཕྱིར་རོ། ། ཞེས་སོ། ། འོ་ན་དེ་དག་གི་ཚད་གང་ཞེ་ན། ཆོས་གོས་གསུམ་པོ་སྤྱིར་བཏང་དུ་ཚད་མཚུངས་ཏེ། མདོར་བྱིན་གྱིས་བརླབ་ཏུ་རུང་བ་ཆེན་པོ་དག་ནི་རང་གི་ཁྲུ་གསུམ་དང་ལྔ་དག་གོ ། ཆུང་ངུ་དག་ནི་གཉིས་ཀ་ལས་ཕྱེད་ཕྱེད་ཕྲི་བའོ། ། འབྲིང་རྣམས་ཀྱི་ཚད་ནི་བར་མའོ་ཞེས་གསུངས་ལ། དམིགས་བསལ་དུ།
ཐང་གོས་ནི་དོ་དང་ལྔ་ཡང་ཡིན། དོ་དང་བཞི་ཡང་ཡིན་ནོ། ། འཁོར་གསུམ་ཁེབས་པ་ཉིད་ཡན་ཆད་ཀྱང་ངོ་། ། ཞེས་གསུངས་ལ། འཁོར་གསུམ་ནི་ལྟེ་བའི་དལཾ་༼དཀྱིལ་འཁོར་༽དང་། པུས་མོའི་ལྷ་ང་གཉིས་དང་གསུམ་གྱི་བར་ཁོར་ཡུག་ཏུ་ཁེབས་པའོ། ། དེ་དག་གི་རྒྱུ་གཞུང་ནས་བཤད་པ་སྔར་དང་འདྲ་བ་ལ། ཁྱད་པར་འདི་སྣམ་སྦྱར་གྱི་རྒྱུད། བྱིན་གྱིས་བརླབ་སྙམ་པ་གྱིས་ལ་སོགས་པ་འདོན་པ་སྤོ། འཚལ་ལ་ཞེས་བྱ་བ་ནི་འདོད་ནའོ། །
བར་ཆད་མ་བྱུང་ན་ཞེས་བྱ་བ་ནི་སྲོག་དང་ཚངས་པར་སྤྱོད་པའི་བར་ཆད་མེད་ནའོ། ། སྣམ་ཕྲན་དགུ་པ་ལ་སོགས་པར་བགྱི་སྟེ་ཞེས་པའི་སོགས་ཀྱི་སྒྲས་ཉི་ཤུ་རྩ་ལྔའི་བར་བཟུང་སྟེ། མདོར། སྣམ་སྦྱར་གྱི་སྣམ་ཕྲན་དག་ནི་དགུ་ཡན་ཆད་ཉི་ཤུ་རྩ་ལྔ་མན་ཆད་དེ་ཟུང་མ་གཏོགས་སོ་ཞེས་པས། སྣམ་ཕྲན་ནི་གླེགས་བུ་དང་གླེགས་བུ་ཕྱེད་པ་དག་སྦྱར་བའི་སྣམ་བུའི་རྟགས་རེ་རེ་ལ་བྱ་ཡི། གླེགས་བུ་དང་གླེགས་བུ་ཕྱེད་པ་ལ་ནི་མི་བྱའོ། ། གླེགས་བུ་ཕྱེད་དང་གསུམ་པ་ལ་སོགས་པར་བགྱིའོ་ཞེས་པའི་སོགས་ཀྱི་སྒྲས་ནི་བཞི་པ་སོགས་ལྟ་བུ་སྟེ། མདོར། དང་པོ་གསུམ་ལ་ནི། དེ་དག་གི་གླེགས་བུ་ཕྱེད་དང་གསུམ་པ་ཉིད་དོ། །
གཉིས་པ་ལ་ནི་གླེགས་བུ་ཕྱེད་དང་བཞི་པ་ཉིད་དོ། ། གསུམ་པ་ལ་ནི་གླེགས་བུ་ཕྱེད་དང་ལྔ་པ་ཉིད་དོ་ཞེས་པས། དང་པོ་སྣམ་ཕྲན་དགུ་པ་དང་། བཅུ་གཅིག་པ་དང་། བཅུ་གསུམ་པ་གསུམ་ལ་སྣམ་ཕྲན་རེ་རེ་ལ་གླེགས་བུ་ཕྱེད་དང་གསུམ་པ་ཉིད་དོ། ། གཉིས་པ་སྣམ་ཕྲན་བཅོ་ལྔ་པ། བཅུ་བདུན་པ། བཅུ་དགུ་པ་གསུམ་ལ་གླེགས་བུ་ཕྱེད་དང་བཞི་པ་ཉིད་དོ། ། གསུམ་པ་སྣམ་ཕྲན་ཉེར་གཅིག་པ། ཉེར་གསུམ་པ།
ཉེར་ལྔ་པ་གསུམ་ལ་གླེགས་བུ་ཕྱེད་དང་ལྔ་པ་ཉིད་དོ། ། བཀྲུའོ་ཞེས་པ་བཀྲུ་བཤལ་བྱ་བའོ། ། རྐྱང་ངོ་ཞེས་པ་ས་ལ་གདིང་བའོ། ། དྲའོ་ཞེས་པ་གཉིས་སུ་གཅད་པར་བྱ་བའོ། ། སྡེབ་པ་ཞེས་པ་དྲས་པ་ཕན་ཚུན་དུ་སྦྱར་བའོ། ། ཟུང་གདབ་པོ་ཞེས་པ་བསྡེབས་པ་སྐུད་པས་གཟུངས་གདབ་པར་བྱ་བའོ། ། གྲུབ་པོ་ཞེས་པ་ཟུང་གདབ་པ་སྐུད་པས་བརྩེམ་པར་བྱ་བའོ། ། ཁ་བསྒྱུར་རོ་ཞེས་པ་སྔོན་པོ་འམ། དམར་པོའམ། ངུར་སྨྲིག་སྟེ་རུང་བའི་ཚོན་གསུམ་གང་ཡང་རུང་བར་ཁ་བསྒྱུར་བའོ། །
ཆོས་གོས་མ་དྲས་པ་འདི་ལ་སྟེ། འདིའི་སྟེང་དུ་གཞན་གྱི་རྣམ་ཕྲན་དང་གླེགས་བུ་དང་གླེགས་བུ་ཕྱེད་ཀྱིས་ལྷན་ཐབས་སུ་གླན་པར་བྱའོ། ། ཡང་ནའི་སྒྲས་གལ་ཏེ་འདང་ན་གོས་དེ་ཉིད་ལས་དྲས་ཏེ་སྣམ་ཕྲན་དང་གླེགས་བུར་སྦྱར་བར་བྱའོ། ། རྐྱེན་ཇི་ལྟ་བ་བཞིན་དུ་བགྱི་སྟེ་ཞེས་པ། བདག་ཉིད་ཀྱི་ཆོས་གོས་གཞན་རྙེད་ན། འདི་གང་ལས་རེ་ཤིག་ཡང་བོར་བླངས་པ་དེ་ལ་ཕྱིར་སྦྱིན་པར་བྱ་བ་ལ་སོགས་པའོ། ། ཆོས་གོས་འདི་ནི་ཞེས་པ་རྒྱུ་འདི་ནིའོ། ། བླ་གོས་སྣམ་ཕྲན་བདུན་པར་བགྱི་སྟེ་གླེགས་བུ་ཕྱེད་དང་གསུམ་པར་བགྱིའོ། ། ཐང་གོས་རྣམ་ཕྲན་ལྔ་པར་བགྱི་སྟེ་གླེགས་བུ་ཕྱེད་དང་གཉིས་པར་བགྱིའོ། ། འདི་གཉིས་ཀྱི་སྣམ་ཕྲན་གླེགས་བུའི་དྲུབ་ལུགས་ཆོས་གོས་བྱིན་གྱིས་བརློབ་པའི་སྔགས་འདི་ལས་ཤེས་པར་བྱ་ཡི། །
བཅོམ་ལྡན་འདས་ཀྱིས་བླ་གོས་དང་ཐང་གོས་གཉིས་ཀྱི་རྣམ་ཕྲན་གཉིས་ཀྱི་ཚད་ནི་སྣམ་སྦྱར་གྱི་ཚད་ལྟར་གང་དུའང་བཀའ་མ་བསྩལ་ཏོ་ཞེས་བཤད་དོ། ། ཆོས་གོས་ཀྱི་སྔགས་དབྱུང་བ་ཡང་འགྲེངས་པའི་མདུན་དུ་འགྲེངས་པས་གཉིས་ཀས་ལག་པས་བཟུང་ནས་དབྱུང་བར་བྱའོ། ། ཆོས་གོས་བྱིན་གྱིས་བརླབས་པ་དང་། དབྱུང་བའི་ཆོས་གོས་ཉེ་བར་གནས་ན་དགེ་སློང་ཉེ་བར་མི་གནས་ཀྱང་རང་གི་ཡིད་ཀྱིས་བརྟགས་པས་ཀྱང་བྱར་རུང་ངོ་། ། ཆོས་གོས་དབྱུང་བ་ནི་ཆོས་གོས་ཉེ་བར་མི་གནས་ཀྱང་ཉེ་བར་འགྲུབ་པའོ། ། གོས་ཟིན་པ་ཡོད་ཀྱང་བྱིན་གྱིས་བརླབ་ཏུ་རུང་བའི་ཚད་ལས་ཆེ་ཆུང་དུ་གྱུར་པ་དང་། ཚོན་ཆེན་དང་རྒྱུ་རིགས་མི་མཐུན་ལས་བསྒྲུབས་པ་རྣམས་ལ་དངོས་ཀྱི་བྱིན་རླབས་མི་འཆགས་པས་རྒྱུའི་བྱིན་རླབས་བྱའོ། ། རྔ་ཐེར་དང་རེ་ཐེར་ལོགས་པ་རྒྱུ་མི་རུང་བ་ལས་བྱས་པ་ལ་རྒྱུའི་བྱིན་རླབས་ཡང་མི་འཆགས་སོ། ། རས་དང་སྣམ་བུ་སྲེས་པའམ་མཐིལ་གཞན་ལ་རྒྱན་བཏབ་པ་ལྟ་བུ་ལ་དངོས་ཀྱི་བྱིན་རླབས་མི་ཆགས་ཏེ། ཁ་དོག་ལ་སོགས་པས་རིགས་མི་མཐུན་པ་ནི་ཆོག་པ་ཉིད་མིན་ནོ་ཞེས་རིགས་མི་མཐུན་ལས་ཆོས་གོས་བསྒྲུབ་ཏུ་མི་རུང་བའི་ཕྱིར།
ཆོས་གོས་བྱིན་གྱིས་རླབས་ཏེ་བསྐོན་ནས་དགེ་འདུན་ལ་ཕྱག་བྱས་པ་དེའི་འོག་ཏུ། མཁན་པོས་དགེ་སློང་གང་རུང་ཞིག་ལ་ལྷུང་བཟེད་སྟོན་ཅིག་ཅེས་བསྐོས་པའི་དགེ་སློང་དེས་ལྷུང་བཟེད་དགེ་འདུན་ལ་བསྟན་པར་བྱའོ། ། རྣམ་པ་འདི་ལྟར་བསྟན་པར་བྱ་སྟེ། སྟོད་འདུལ་བའི་ལུགས་ཀྱི་སྣོད་སྟོང་པ་མི་ཤིས་པས་མེ་ཏོག་ཅུང་ཟད་གཅིག་བླུགས་ལ་བྱ་ཟེར་ཏེ། དེ་ལ་ཉེས་པ་མེད་ཅིང་བཀའ་བསྟན་བཅོས་ནས་བཤད་པ་ནི་མེད་དོ། ། དགེ་སློང་གཅིག་གིས་ལྷུང་བཟེད་ལག་པ་གཡོན་པར་བཞག་སྟེ། ལག་པ་གཡས་པས་ཁ་བཀབ་ནས་རྒན་པའི་མཐའ་ལོགས་ན་དགེ་སློང་རེ་རེའི་མདུན་དུ་སྟོན་པོས་འགྲེངས་ཏེ། མགོ་སྨད་པའི་དུད་པ་དང་བཅས་པས་འདི་སྐད་ཅེས་བརྗོད་པར་བྱ་སྟེ། བཙུན་པའམ་ཚེ་དང་ལྡན་པ་ཞེས་པ་རྒན་ན་བཙུན་པ་དང་། གཞོན་ན་ཚེ་དང་ལྡན་པ་ཞེས་འབོད་པ་ཡིན་གྱི།
འདིར་གཉིས་ཀ་བརྗོད་པར་བྱ་བ་མིན་ནོ། ། དགེ་འདུན་ལ་ལྷུང་བཟེད་དེ་བསྟན་པ་ཅིའི་ཕྱིར་ཞེ་ན། མི་ཆུང་ངམ་ལ་སོགས་པ་དྲི་བའི་ཕྱིར་ཏེ། བྱིན་རླབས་སུ་རུང་བའི་ལྷུང་བཟེད་དེ་གསུམ་ལས་མི་ཆུང་ངམ་སྟེ་མི་དམན་ནམ། མི་ཆེ་འམ་སྟེ་ཚད་གསུམ་པོ་དག་ལས་བོང་ཚོད་མི་ལྷག་གའམ། མི་སྐྱའམ་སྟེ་ལྷུང་བཟེད་དཀར་པོར་མ་གྱུར་རམ་ཞེས་པའོ། ། བྱིན་རླབས་ཏུ་རུང་བའི་ལྷུང་བཟེད་ཆེ་ཆུང་གསུམ་གྱི་ཚད་ནི། མདོར། ཁའི་མཐའ་ཁོ་ན་ནས་མཐེ་བོའི་ལྟོ་གང་གི་ལྷག་མར་འབྲས་འཐུག་པོ་ཆེ་མ་ག་དྷའི་བྲེའུ་ཆུང་གང་བཅོས་པ་སྲན་ཚོད་དང་བཅས་ཚོད་མ་དང་བཅས་པ་ལྷག་པ་ནས་དོའི་བར་ཤོང་བ་དེ་ནི་རིགས་པ་ཡིན་ནོ་ཞེས་བཤད་པས་ལྷུང་བཟེད་དེ་ཆེ་ཚད་ནི། འབྲས་འཐུག་པོ་ཆེ་དྲུས་སམ་སྐམ།
ཡུལ་མ་ག་དྷའི་བྲེའུ་ཆུང་དོ་བཙོས་པའི་ཆན་དེའི་རྐྱེན་གྱིས་ཚོད་མ་གང་ཡང་རུང་བ་དང་བཅས་པ་བླུགས་ན་མཐེ་བོའི་ལྟོ་གང་གིས་མ་གང་བ་ཡིན་ནོ། ཆུང་ཚད་ནི་དེའི་ཕྱེད་བླུགས་ན་མཐེ་བོའི་ལྟོ་གང་གིས་མ་གང་བ་ཡིན་ནོ། ། འབྲིང་ཚད་ནི་དེ་གཉིས་ཀྱི་བར་གང་ཡང་རུང་བ་ཤོང་བའོ། ། དེ་ལ་ཉིད་ཀྱི་རྣམ་བཤད་ནས། འབྲུ་མར་དང་མར་དང་སྦྲང་རྩི་དང་། ཆུ་ལ་སོགས་པ་རྣམས་ཀྱི་སྲང་སུམ་བཅུ་རྩ་གཉིས་ཏེ་མ་ག་དྷའི་བྲེའོ། ། གཞན་ཁུ་བ་མིན་པ་རྣམས་ལས་བཅུ་དྲུག་ཅེས་བྱ་བ་རྫས་ཙམ་བསམ་པར་བྱེད་པ་རྣམས་ཀྱིའོ། ། དེས་ན་འདིར་ཆུ་སྲང་བཅུ་དྲུག་ལ་མ་ག་དྷའི་བྲེ་བརྗོད་པ་ཞེས་བྱ་བར་རྟོགས་པར་བྱའོ་ཞེས་དང་། ཡུལ་ཐ་དད་པས་སྲང་ཆུང་བ་དང་འབྲིང་དང་རབ་འདྲེས་པའི་སྐྱོན་རྣམ་པར་བསལ་བའི་དོན་དུ་མན་ངག་ལས་འབྱུང་བའི་ཚད་བརྗོད་པར་བྱ་སྟེ། མཾ་ས་སེ་བ་བརྒྱད་ཅེས་བྱ། །
མཾ་ས་བརྒྱད་ལ་ཞོ་གཅིག་འདོད། ། གསེར་ཞོ་གང་ལ་རབ་བརྗོད་དེ། ། གསེར་ཞོ་བརྒྱད་ལ་སྲང་གཅིག་གོ ། ཞེས་སོ། ། གཞི་འགྲེལ་ལས། འབྲས་འཐུག་པོ་ཆེ་དྲུས་མ་སྐམ་ཡུལ་མ་ག་དྷའི་བྲེའུ་ཆུང་གང་ལ་ནི། འབྲས་འཐུག་པོ་ཆེ་དྲུས་མ་སྐམ་ཡུལ་མ་ག་དྷའི་བྲེ་བཅུ་དྲུག་སྟེ། ཡུལ་མ་ག་དྷའི་སྲང་གཅིག་ལ་བོད་ཀྱི་སྲང་གཉིས་ཡོད་དོ། ། དེ་ལྟར་ན་འབྲས་འཐུག་པོ་ཆེ་དྲུས་མ་སྐམ་ཡུལ་མ་ག་དྷའི་བྲེའུ་ཆུང་གང་ལ་བོད་ཀྱི་བྲེ་སྲང་ཚད་དུ་བརྩིས་ན་ནི། སྲང་སུམ་ཅུ་རྩ་གཉིས་ཡོད་དོ། །
ཕུལ་ཚད་དུ་རྩིས་ན་ནི། བདུན་ཕུལ་དོ་དང་ཁྱོར་གང་ཡོད་ཅེས་གསུངས་ལ། འབྲས་སྐམ་སྲང་སུམ་བཅུ་སོ་གཉིས་ལ་ཚོང་འདུས་མགུར་མོའི་གསེར་བྲེའི་བྲེ་གང་དང་སུམ་གཉིས་འབྱུང་། འབྲས་འཐུག་པོ་ཆེའི་བཙོས་པས་ཆན་གསུམ་འགྱུར་དུ་འགྱུར་བས། དེ་གསུམ་འགྱུར་ལ་བྲེ་ལྔ་འབྱུང་། ཚོད་མའི་ཚད་ནི་ཇི་ཙམ་གྱི་འབྲས་ཆན་སྤགས་ནུས་པ་ཙམ་ཞེས་པ་མ་གཏོགས། ཚད་གསལ་བར་གསུངས་པ་མི་སྣང་ཡང་། ཚོད་མ་འབྲས་ཆན་གྱི་བཞི་ཆ་ཡིན་ཞེས་གྲགས་པ་དང་བསྟུན་ན། བྲེ་གང་དང་གསུམ་གཉིས། མཐེ་བོའི་ལྟོ་གང་གི་གོ་ས་ལ་བྲེ་བཞི་གསུམ།
ཐམས་ཅད་བསྡོམས་ན་བྲེ་བདུན་དང་ལྔ་ཕུལ་དོ་འབྱུང་གིན་སྣང་བས། དེ་ཙམ་ཤོང་བ་ལྷུང་བཟེད་ཐ་ཚད། དེ་ཉིས་འགྱུར་རབ་ཚད། འབྲིང་དེའི་བར་ཡིན་ལ། རྒྱ་གར་གྱི་བྲེའུ་ཆུང་གསུམ་ལ་བོད་ཀྱི་བྲེ་གང་འབྱུང་ཞེས་བཤད། རྒྱལ་བློན་དུས་ཀྱི་བྲེ་ཆེ་བར་ཡོད་པར་སྣང་ངོ་། ། ཁ་ཅིག་དགེ་སློང་མའི་སོ་ཐར་གྱི་འགྲེལ་པར། ཚོད་མ་བཞི་ཆར་བསྟན་ཟེར་ཏེ་དེ་ནི་བདེན་པར་སྣང་ངོ་། ། ལྷུང་བཟེད་བསྟན་པའི་དགེ་སློང་ཐམས་ཅད་ཀྱིས་ཀྱང་ལྷུང་བཟེད་ཆེ་བ་དང་སྐྱ་བོའི་སྐྱོན་ཅན་དེ་ཉིད་མིན་ནམ། དགེ་སློང་རེ་རེ་ནས་འཕྲལ་ལ་ལྷུང་བཟེད་བཟང་པོ་ནི་མཛེས་ཏེ།
བྱིན་གྱིས་བརླབ་ཏུ་རུང་བ་ཡིན་ནོ་ཞེས་ལན་བརྗོད་པར་བྱའོ། ། མཁན་པོས་ལེགས་པར་བརྟགས་ཏེ། སྟོན་ཅིག་ཅེས་བསྐོས་པ་ཡིན་ན་དེ་ལ་བསྟན་མི་དགོས་ལ། དེ་ལྟར་མིན་ན་དགོས་སོ་ཞེས་ཟེར་རོ། ། ལྷུང་བཟེད་ལ་རྒྱུའི་བྱིན་རླབས་མེད་པས་བསྟན་དགོས་ལ། གོས་ལ་ནི་དངོས་ཀྱི་བྱིན་རླབས་ཆགས་པ་མེད་ཀྱང་རྒྱུར་བྱིན་རླབས་ཡོད་པས་ན་བསྟན་མི་དགོས་སོ། ། སྡུས་འགྲེལ་མཁན་པོས། ཆོས་གོས་ཀྱང་དགེ་འདུན་ལ་བསྟན་ནས་བྱིན་གྱིས་བརླབས་ཟེར་ཏེ། ལུང་སྡེ་བཞི་དང་ཡོན་ཏན་འོད་རྗེས་འབྲང་དང་བཅས་པའི་ལུགས་ལ་བཤད་པ་མེད་དོ། ། ལྷུང་བཟེད་ལ་སོགས་པ་རྣམས་ཀྱང་སྐྱེ་རུ་རུང་ཡང་།
ཕྱིས་དགོས་པ། དང་པོ་ནས་ཚགས་སུ་གཞུག་པའི་ཕྱིར་མེད་མི་རུང་དུ་བཅས་ཀྱི། མེད་མི་རུང་ནི་མིན་ཏེ། ཞུ་བར། ཆོས་གོས་དང་ལྷུང་བཟེད་མེད་པར་བསྙེན་པར་རྫོགས་ན་རྫོགས་ཞེས་བྱ་ལ། འདས་པ་དང་བཅས་པར་རོ་ཞེས་སོ། ། མ་མོ་ལས། དེ་དག་མེད་པར་བསྙེན་པར་རྫོགས་པར་མི་འོས་པས་བསྙེན་པར་རྫོགས་པར་མི་འགྱུར་ཞེས་པ་ནི། སྒྲེན་མོའམ་ཁྱིམ་པ་དང་མུ་སྟེགས་ཀྱི་རྟགས་མཚན་ཅན་ལ་དགོངས་སོ། ། ལྷུང་བཟེད་བསྟན་པ་དེའི་འོག་ཏུ་མཁན་པོ་རང་གིས་ཞེས་སྨོས་པས།
བཅོལ་བའི་མི་འགྲུབ་པར་བསྟན་ཏོ། ། སྤྱོད་ལམ་འདི་ལྟར་བྱིན་གྱིས་རླབས་པར་བྱ་སྟེ། མཁན་པོ་དང་སློབ་མ་གཉིས་ཀ་འགྲེངས་ཏེ་ལག་པ་གཡོན་པར་ལྷུང་བཟེད་བཞག་ལ། ལག་པ་གཡས་པས་སྟེང་ནས་བཀབ་ནས་སྔགས་བརྗོད་པ་ཡིན་ལ། འདི་ནི་སྨན་གྱི་བྱིན་གྱིས་རློབ་པ་ལ་ཡང་མཚུངས་སོ། ། སྨན་གྱི་སྔགས་དབྱུང་བའི་སྤྱོད་ལམ་ཡང་དེ་དང་འདྲ་ལ། ལྷུང་བཟེད་གྱི་སྔགས་དབྱུང་བ་ནི། ལག་པས་སྟེང་ནས་གཡོགས་པ་བཏང་སྟེ། ལག་པ་ཡ་དེས་ཁ་ནས་བཟུང་སྟེ་བྱ། གསེར་དངུལ་ལ་སོགས་པ་དེ་དག་པར་བྱ་བ་མིན་པ་ཉིད་ལ་མདུན་དུ་བཞག་སྟེ་བྱིན་གྱིས་བརླབ་པར་བྱའོ། །
འདི་བསོད་སྙོམས་ཀྱི་ཟས་ལྷུང་བ་འདིའི་ནང་དུ་བཟེད་པར་བྱེད་པས། ལྷུང་བཟེད་ཅེས་བྱ་བ་ཁྱིམ་པའི་ཁ་ཕོར། མུ་སྟེགས་ཀྱི་སློང་ཕོར་ལས་རྟགས་ཁྱད་པར་དུ་གྱུར་པ་རབ་ཏུ་བྱུང་བའི་རྟགས། འདི་ཟས་ཀྱི་སྣོད་དུ་རུང་བ་བཞིན་དུ་རང་རྒྱུད་ཡོན་ཏན་གྱི་སྣོད་དུ་རུང་བར་བྱེད་ཅིང་། འདིའི་ནང་ནས་ཟས་ལ་ལོངས་སྤྱོད་པ་བཞིན་དུ་ཆོས་ཀྱི་ཟས་ལ་ལོངས་སྤྱོད་པའི་དོན་དུ་བརྟུལ་ཞུགས་ཀྱི་ཡན་ལག་ཏུ་གནང་བ་ཡིན་ཏེ། དགེ་སློང་ལ་རབ་ཏུ་གཅེས་པའི་མདོ་ལས། གཙོ་གསུམ་འཁོར་ལྔར་རྣམ་པར་ལྡན། ། དྲང་སྲོང་སྟོད་དང་འཁར་མི་ལྡན། ། ལུས་དང་ངག་ཡིད་རྣམ་པར་བསྡམ། ། རང་གི་སྤྱོད་ཡུལ་བརྟུལ་ཞུགས་བརྟན། །
དེ་ནི་ཡང་དག་དགེ་སློང་ཡིན། ། ཞེས་དང་། བསམ་གཏན་ཆོས་སྦྱོར་ཟས་མཆོག་ནི། ། འབྲས་ཆེན་པས་ཀྱང་རབ་མཆོག་ལྡན། ། ཞེས་གསུངས། རྟགས་དང་ཆ་ལུགས་དེ་རྣམས་ཀྱི་དོན་ཉམས་སུ་མ་བླངས་ན་རྟགས་དང་ཆ་ལུགས་རྣམས་དམྱལ་བའི་མཚོན་ཆར་གྱུར་ནས་སྲེག་པར་བྱེད་དེ། ཡང་དག་མ་ཡིན་ཅིག་ཤོས་ནི། ། ལྷུང་བཟེད་ལ་སོགས་རབ་འབར་བའི། ། བསྐལ་པ་སྟོང་ཕྲག་དུ་མར་ཡང་། ། དམྱལ་བ་ཁྲོ་ཆུ་ལྟ་བུར་འཚེད། །
ཅེས་དང་། གང་ཞིག་ངུར་སྨྲིག་བགོས་ཀྱང་སེམས་ཀྱི་སྐྱོན་མ་སྤངས། ། སྐྲ་དང་ཁ་སྤུ་བྲེགས་ཀྱང་དགེ་སྦྱོང་ཚུལ་མ་ཞུགས། ། ལག་ཏུ་ལྷུང་བཟེད་ཐོགས་ཀྱང་ཡོན་ཏན་སྣོད་མ་གྱུར། ། རབ་ཏུ་བྱུང་ཡང་དངོས་པོ་ཀུན་ལ་ངེས་མ་བྱུང་། ། དགེ་སློང་དེ་ནི་དགེ་སྦྱོང་མ་ཡིན་ཁྱིམ་པའང་མིན། ། ཆུ་མེད་ཁྲོན་པ་མར་མེའི་རི་མོ་འདྲ། ། ཞེས་གསུངས་པས། དགོས་པ་གང་གི་དོན་དུ་བཅས་པའི་དོན་དེ་ཉམས་སུ་བླང་བའི་ཕྱིར་སྟོན་པས་གནང་བ་ཡིན་པས། འདི་དགེ་སློང་གི་འཚོ་བའི་ཡོ་བྱད་ལྷུང་བཟེད་དུ་བྱིན་གྱིས་བརླབས་སྙམ་པ་གྱིས་ཞེས་བརྗོད་ལ།
སྔགས་ཀྱི་རྗེས་ཟློས་བྱེད་དུ་གཞུག ཟས་ལ་སྤྱད་པར་འོས་ཞེས་པ་ནི་ཟས་ཀྱི་བྱ་བ་ལ་སྤྱད་བཟོད་པ། དྲང་སྲོང་སྟེ་ཡང་དག་པར་རྫོགས་པའི་སངས་རྒྱས་དང་། རང་སངས་རྒྱས་དང་ཉན་ཐོས་དགྲ་བཅོམ་པ་དག་གིས་བསོད་སྙོམས་གསོལ་བའི་སྣོད་དུ་གྱུར་པ། བླང་བའི་སྣོད་དུ་སྟེ་བསོད་སྙོམས་བླང་བའི་སྣོད་བྱིན་གྱིས་བརླབས་པ་ནི་བསླབ་པ་དོན་དུ་གཉེར་ཞིང་དྲང་སྲོང་གི་རྗེས་སུ་འགྲོ་བ་དག་གི་སྣོད་དུ་བྱིན་གྱིས་བརླབས་ཅིང་། ཡང་དག་པར་གཟུང་བར་བྱའོ། ། འདིར་ལུང་དང་ལས་བརྒྱ་རྩ་གཅིག་ཕལ་ཆེར་ནས། གདིང་བ་ཆུ་ཚགས་སྟེར་བ་མ་བཤད་ཅིང་། ལས་བརྒྱ་རྩ་གཅིག་གི་དཔེ་ལ་ལ་ནས། གདིང་བ་དང་ཆུ་ཚགས་མཁན་པོས་ཚིག་གིས་སྦྱིན་པར་བྱའོ་ཞེས་འབྱུང་ཞིང་།
དོན་གྱིས་ཐོབ་སྟེ། ལུང་དུ་ཡོ་བྱད་དྲུག་མ་ཚང་ནས་འཚོལ་བའི་བར་ལ་བར་ཆད་བྱུང་པ་དེ་གསོལ་པས། དེ་ལྟ་བས་ན་ཡོ་བྱད་དྲུག་པོ་བརྙེད་པ་དག་གིས་ཀྱང་རབ་ཏུ་བྱུང་བར་བྱའོ། ། ཞེས་རབ་བྱུང་བསྙེན་རྫོགས་བྱེད་པ་ལ་ཡོ་བྱད་དྲུག་དགོས་པར་བཤད་པའི་ཕྱིར་སྦྱིན་པར་དོན་གྱིས་ཐོབ་ལ། གདིང་བའི་ཚད་ནི་ཞེང་དུ་ཁྲུ་དོ་སོར་དྲུག མཆུར་ཁྲུ་གསུམ་མམ་ཕྱེད་དང་ལྔ། དེའི་འོག་རོལ་གྱི་གསུམ་ཆའི་དང་པོར་གླེགས་བུའི་འཕྲོ་བྱས་པ་དེ་བཟུང་ལ། འདི་ཆོས་གོས་གདིང་བ་ཞེས་བྱ་བ་ཡིན། ཁྱིམ་པའི་དཀར་པོ་གང་ཟག་གི་ཁྲ་བོ་ཕེརཾ་༼ཕལ་ཆེར་༽མ་ཉམས་པ་དང་། དགེ་འདུན་གྱི་རྩའི་གདན་མ་གཏོགས་པ་ལ།
འདི་སྐྱབས་ལ་ལོངས་སྤྱོད་དགོས་ཏེ། མདོར། དགེ་འདུན་གྱི་རྩྭའི་ཁྲི་དང་ཁྲིའུ་མ་གཏོགས་པ་སྟན་ཡན་ཆད་ལ། དེ་མིན་པའི་གདིང་པ་མེད་པ་དང་། གདིང་གཡོག་ལ་ཡང་བར་ཆད་མ་བཅུག་པར་ཉེ་བར་སྤྱད་པར་མི་བྱའོ། ། ཐམས་ཅད་ཀྱི་ཁྲའོ་ཕེརཾ་༼ཕལ་ཆེར་༽མ་ཉམས་པ་ལ་ཡང་ངོ་། ངན་ངོན་དང་དྲི་མ་ཅན་གྱིས་མི་བྱ་ཞེས་བཤད་པས། གདིང་བ་འདི་ལྟ་བུ་བྱིན་གྱིས་རླབས་ནས་གནས་མལ་ལ་ལོངས་སྤྱོད་པའི་དུས་སུ་འདིས་སྐྱབས་གནས་ལོངས་སྤྱོད་འདིའི་གླེགས་བུ་རངས་པའི་ངོཾསཾ་༼སྔས་༽མགོ་ཡིན་པས། འདིའི་སྟེང་དུ་ཉལ་བ་དང་ཕྱག་འཚལ་བའི་ཚེ། མགོ་མགོའི་ཕྱོགས་སུ་བསྟན་ནས་འདིངས།
འདུག་པའི་ཚེ་མགོ་རྒྱབ་ཏུ་སྟན་ལ་གདིང་ངོ་། ། ཆུ་ཚགས་ནི་སངས་རྒྱས་ཀྱི་བསྟན་པ་སྙིང་རྗེས་རབ་ཏུ་བརྒྱན་པ་ཡིན་པས་སེམས་ཅན་ཐམས་ཅད་ལ་གནོད་པ་གཞི་བཅས་ལས་ལྡོག་དགོས། ཁྱད་པར་དུ་ཆུ་འདི་འབྲེལ་ཆེ་འབྱུང་སྟེ། ནང་དང་ནུབ་ཏུ་དགོས་པས་ཆུ་ན་གནས་པའི་སྲོག་ཆགས་ལ་མི་གནོད་པར་བྱ་བའི་ཕྱིར་ཚུ་ཚགས་འདི་ལྟ་བུ་བྱིན་གྱིས་བརླབས་ནས་འཆང་། དེས་མཚོན་ནས། ཛྭ་དང་ལྕི་བ་ཤིང་ལ་སོགས། ། དགོས་པ་གང་དང་གང་ཡང་རུང་། ། དེ་དག་སྲོག་ཆགས་མེད་པར་བྱ། ། སྡོམ་པས་སྲོག་ཆགས་གསོད་པ་བསྲུང་། ། ཞེས་གསུངས་པ་ལྟར་བསླབ་བོ། །
འདི་གཉིས་ལ་བྱིན་རླབས་ཀྱི་ཆོ་ག་ཡོད་ཀྱང་སྐབས་འདིར་མི་བྱེད་པར་གདའ། དེས་ཡོ་བྱད་མངོན་དུ་གྱུར་པ་བྱས་པ་ཡིན་ནོ། ། རྟགས་ཆ་ལུགས་བྱིན་གྱིས་བརླབས་ཤིང་བྱིན་པ་དེའི་འོག་ཏུ་བསྙེན་པར་རྫོགས་པར་བྱ་བ་དེ་གསང་སྟེ་སྟོན་པ་བསྐོ་བའི་ཕྱིར། གསོལ་བའི་ལས་བྱེད་པ་ཐོས་པའི་ཉེ་འཁོར་ལས་བཀར་ཏེ་དལཾ་༼དཀྱིལ་འཁོར་༽བའི་གནས་ལས་ཕྱིར་དབྱུང་བ་ཡིན་གྱི། དལཾ་༼དཀྱིལ་འཁོར་༽བའི་མཚམས་ཀྱི་ཕྱི་རོལ་དུ་ནི་མི་བཏང་ངོ་། ། གང་དུ་དགེ་སློང་རྣམས་ཀྱི་མིག་གི་རྣམ་པར་ཤེས་པ་མ་ཉམས་པས་མཐོང་བའི་ཉེ་འཁོར་དུ་ཐལ་མོ་སྦྱོར་དུ་བཅུག་ནས། དེས་དལཾ་དཀྱིལ་འཁོར་༽བའི་དགེ་སློང་རྣམས་མཐོང་བའི་དགེ་འདུན་གྱི་ཚོགས་དེ་ལ་མངོན་དུ་ཕྱོགས་པ་སྟེ་ཁ་ཚུར་སྟན་ནས། འགྲེངས་ཏེ་འདུད་པ་དང་བཅས་པའི་སྤྱོད་ལམ་དུ་གཞག་པར་བྱ་སྟེ། དེ་ནི་དང་བ་བསྐྱེད་ཕྱིར་དང་། ལས་ཐོས་པ་ཡོངས་སུ་སྤང་པའི་ཕྱིར་རོ། །
བསྒྲུབ་བྱ་བཀར་ཟིན་པ་དེའི་འོག་ཏུ་ལས་སྤྱིའི་སྔོན་འགྲོ་ལྟུང་བ་ཐུན་མོང་བ་བྱིན་གྱིས་རློབ་པ་དང་། གནས་ལ་བློ་མཐུན་གཉིས་བྱ་ཟེར་ཏེ། ལྟུང་མཐུན་བྱིན་རླབས་ནི་ལས་ལ་མ་འདུག་གོང་དུ་བྱ་བར་བཤད་དོ། ། ཁ་ཅིག་གསང་སྟོན་ལ་སྤྲོ་བ་དྲིས་པའི་འོག་ཏུ་བྱེད་དེ། དེའི་ཕྱི་རིམ་ལ་ཁྱད་པར་མེད་དོ། ། གསང་སྟོན་བསྐོ་བའི་ཡུལ་དགེ་སློང་འགྲོ་བ་མིན་པ་བཞི་དང་བྲལ་བ། བྱས་པ་དང་མ་བྱས་པ་དྲན་པར་ནུས་པ། ལྐོག་ཏུ་རྗེས་སུ་བསྟན་ནས་ནང་དུ་འོང་བ་ཞུ་བ་ལ་མཁས་པ། ཚོགས་སུ་མ་ཚང་བ། སྔར་བསྐོས་པ་མིན་པ།
སྤྲོ་བ་དྲིས་ཤིང་སྤྲོ་བ་དང་ལྡན་པ་ཞིག་དགོས་པས། སྤྲོ་བ་དྲིས་པའི་ཕྱིར་དགེ་སློང་ལས་བྱེད་པས་གསང་སྟེ་སྟོན་པའི་དགེ་སློང་ལ། མཁན་པོ་མིང་འདི་ཞེས་བྱ་བས། ཞེས་པ་ལ། མཁན་པོ་དེ་ལས་བྱེད་པར་རང་གི་མཁན་པོ་ཡིན་ན། དོན་གྱི་སླད་དུ་མཚན་ནས་སྨོས་ཏེ་མཁན་པོ་མིང་འདི་ཞེས་བགྱི་བས་ཞེས་སྦྱར། སློབ་དཔོན་ཡིན་ན་མཁན་པོ་སློབ་དཔོན་མིང་འདི་ཞེས་བགྱི་བས་ཞེས་བརྗོད། འདི་ལ་སློབ་དཔོན་ལ་མཁན་པོར་གསོལ་བ་བཏབ་པའི་སྐབས་སུ་སློབ་དཔོན་མཁན་པོས་ཞེས་འབྱུང་བ་བཞིན་ཞེས་བརྗོད་པ་འདྲ་ཡང་། ཁ་ཆེ་པཎ་ཆེན་གྱི་གསུང་གིས། དེ་ནི་ད་ལྟ་རང་གི་སློབ་དཔོན།
ཕྱིས་རང་གི་མཁན་པོར་འགྱུར་བ་ཡིན། འདི་ནི་རང་གི་སྔོན་གྱི་མཁན་པོའི་རིགས་མི་འདྲ་ཞེས་པཎ་ཆེན་གྱི་དངོས་སློབ་ཤངས་པ་ཇོ་གདན་གྱི་ངག་ལས་བྱུང་གསུངས། རང་གི་མཁན་སློབ་ཡིན་ན་མཁན་པོ་གནས་བརྟན་ཡོངས་ཀྱི་དགེ་བའི་བཤེས་གཉེན་ཞེས་པ་ལྟ་བུ་ཉེ་བའི་ཚིག་བརྗོད་པ་ལ་ཉེས་པ་མེད། འདི་ནི་འོག་ཐམས་ཅད་དུའང་རྟོགས་པར་བྱའོ། ། ཚེ་དང་ལྡན་པ་མིང་འདི་ཞེས་བྱ་བའི་གསང་སྟེ་སྟོན་པར་གསོལ་བ་བཏབ་པ་གང་ཡིན། འདིར་གསང་སྟེ་སྟོན་པར་གྲགས་པ་བས་བཏབ་པའམ། དགེ་སློང་གང་ཡིན་ཞེས་འབྱུང་བ་ནི་ལུང་དང་ལས་བརྒྱ་རྩ་གཅིག་གི་ནང་ན་མེད་ཅིང་། འགྲེལ་པ་ལས་ཀྱང་མི་འབྱུང་ངོ་། ། དེས་བདག་དགེ་སློང་མིང་འདི་ཞེས་བྱ་བའོ་ཞེས་འདིར་གཞུང་ན་དགེ་སློང་མེད་ཀྱང་། བདག་ཤཱཀྱའི་དགེ་སློང་ཞེས་བརྗོད་པ་ལ་སྐྱོན་མེད་དོ། །
བསྐོ་བའི་ལས་ཐམས་ཅད་ལ་སྤྲོ་བ་འདྲི་བ་སྔོན་དུ་འགྲོ་བའི་ཕྱིར་རོ། ། དེའི་འོག་ཏུ་སོགས་ཏེ། གསང་སྟོན་དེ་ལས་བྱེད་པ་རང་གི་མཁན་པོ་ཡིན་ན། དོན་གྱི་སླད་དུ་མཚན་ནས་སྨོས་ཏེ་མཁན་པོ་མིང་འདི་ཞེས་བགྱི་བ་ཁྱེད། རང་རེ་བས་རྒན་པའི་དགེ་སློང་ཡིན་ན། དགེ་སློང་གནས་བརྟན་མིང་འདི་ཞེས་བགྱི་བ་ཁྱེད། ཅེས་སྨོས་ཏེ། བགྱི་བ་དང་ཁྱེད་ནི་བོད་ཀྱི་ལུགས་ཀྱི་ཞེ་སའི་ཚིག་ཡིན་པའི་ཕྱིར་རོ། ། རང་བས་གཞོན་པའི་དགེ་སློང་ཡིན་ན་དགེ་སློང་མིང་འདི་ཞེས་བྱ་བ་ཁྱོད་ཅི་སྨོས། བསྒྲུབ་བྱ་དེ་ཡང་རང་གི་སྔོན་གྱི་མཁན་སློབ་ཡིན་ན་མཁན་སློབ་ཀྱི་ཉེ་ཚིག་དང་།
མིན་ན་ཚེ་དང་ལྡན་པ་མིང་འདི་ཞེས་བྱ་བ་གསང་སྟེ་སྟོན་པར་སྤྲོའམ། དེས་ཀྱང་སྤྲོ་ན་སྤྲོ་ཞེས་བརྗོད་པར་བྱའོ། ། དེའི་འོག་ཏུ་དགེ་སློང་ལས་བྱེད་པས་གསང་སྟེ་སྟོན་པས་ལྐོག་ཏུ་བར་ཆད་དྲི་བར་བྱ་བའི་ཕྱིར་དེ་ལ་དགེ་འདུན་རྣམས་ཐུགས་མཐུན་པའི་དོན་དུའོ། ། གསོལ་བ་ཡོད་ལ་བརྗོད་པ་མེད་པ་གསོལ་བ་འབའ་ཞིག་པའི་ལས་ཏེ། དགེ་འདུན་ལ་གོ་བར་བྱ་བ་ཙམ་འབའ་ཞིག་པའོ། ། སྤྱོད་ལམ་འདི་ལྟར་བྱ་སྟེ་འདུག་ལ་ཞེས་པས། ལས་བརྒྱ་རྩ་གཅིག་པོ་ཐམས་ཅད་འདུག་པའི་སྤྱོད་ལམ་གྱི་བྱ་ཡི། འགྲོ་འཆག་ཉལ་འདུག་འགྲེང་སྤྱོད་ལམ་བཞིས་ནི་མི་བྱའོ་ཞེས་སྤྱིར་བསྟན་པའོ། ། དགེ་འདུན་རྣམས་སྤྱོད་ལམ་བསྟུན་ནས་གསོལ་བའི་ལས་ལ་ཐུགས་གཏད་པར་ཞུ། དགེ་འདུན་སོགས་སོ། །
གསོལ་བའི་ལས་ཟིན་པ་དེའི་འོག་ཏུ་གསང་སྟེ་སྟོན་པའི་དགེ་སློང་གིས། དལཾ་༼དཀྱིལ་འཁོར་༽བའི་ཕྱི་རོལ་དུ་སོང་སྟེ། བསྙེན་པར་རྫོགས་པར་བྱ་བ་དེ་བདག་ལ་ཕྱག་གསུམ་འཚལ་དུ་བཅུག་ནས་མདུན་དུ་ཙོག་ཙོག་པོར་འདུག་ཏུ་བཅུག་སྟེ། ཐལ་མོ་སྦྱོར་དུ་བཅུག་ནས་འདི་སྐད་ཅེས་བརྗོད་པར་བྱ་སྟེ། ཁྱོད་བསྙེན་པར་རྫོགས་པ་དགེ་སློང་གི་དངོས་པོ་དོན་དུ་གཉེར་བར་འདུག དགེ་སློང་གི་སྡོམ་པ་དེ་ནོད་པ་ལ་རྒྱུད་བར་ཆད་བཞིས་མ་གོས་པ་ཞིག་དགོས་པ་ཡིན། བར་ཆད་ཅན་ལ་སྡོམ་པ་སྦྱིན་ན་སྐྱེ་བའི་བར་ཆད་ཡོད་ན་མི་སྐྱེ། གནས་པའི་བར་ཆད་ཡོད་ན་སྐྱེས་ཀྱང་རྒྱུན་མི་གནས། ཁྱད་པར་དུ་གྱུར་པའི་བར་ཆད་ཡོད་ན་སྐྱེས་ཀྱང་སྤོང་བ་བསམ་གཏན་དང་ཀློག་པ་ཁ་འདོན་མི་འཕེལ་བས་ཁྱད་པར་དུ་མི་འགྱུར་ཞིང་། མཛེས་པའི་བར་ཆད་ཡོད་ན་གཞན་མ་དད་པར་བྱེད་ཅིང་འཁོར་སུན་འབྱིན་པར་བྱེད་པས།
བསྟན་པ་རྙོག་མ་ཅན་དུ་བྱེད་པའི་ཕྱིར་བར་ཆད་བཞི་དང་བྲལ་བ་ཞིག་དགོས། བར་ཆད་ཡོད་མེད་ངས་དྲིས་པས་ཤེས་པས། ཁྱོད་རང་ཇི་ལྟར་ཡིན་པ་བཞིན་དུ་ལན་ཐོབ་ཅིག ཚེ་དང་ལྡན་པ་ཁྱོད་ཉོན་ཅིག་ཅེས་པ་རྣ་བ་གཏོད་ཅིག་པའོ། ། འདི་ནི་ཁྱོད་ཀྱི་བདེན་པའི་དུས་ཏེ་བདེན་པར་སྨྲ་བའི་དུས་ཡིན་པས་བདེན་པར་སྨྲོས་ཤིག བྱུང་བའི་དུས་ཤེས་པ་ནི། བྱུང་བའི་མཐའ་གང་ཡིན་པ་དེ་སྨྲ་བའི་དུས་ཡིན་ནོ་ཞེས་བཞི་འགྲེལ་ལས་འབྱུང་སྟེ། དེའི་དོན་བྱུང་བ་ཞེས་པ་དོན་བརྒྱད་ལ་འཇུག་སྟེ། བྱུང་བ་ཞེས་པ་སྐྱེས་བདེན་དང་། ། ཡོད་དང་སེམས་ཅན་རྣམས་དང་ནི། །
ས་ཁམས་སོགས་དང་འདུས་བྱས་དང་། ། མི་མ་ཡིན་མ་རྣམས་ལ་ཡོད། ། ཅེས་བཤད་པས་འདིར་བདེན་པ་ལ་འཇུག་ལ། བྱུང་བའི་མཐའ་ཞེས་པ་བྷུ་ཏ་ཀོ་ཊི་ཞེས་པ་གཞན་དུ་ཡང་དག་པའི་མཐའ་ཞེས་པར་འགྱུར་བས་ཡང་དག་པའི་མཐའ་སྨྲ་བའི་དུས་ཡིན་ཞེས་པའོ། ། ཕྲན་ཚེགས་འགྲེལ་ལས། བྱུང་བའི་དུས་ཞེས་པ་ནི། གང་བྱུང་བ་ནི་འདས་པ་ཡིན་ཏེ། དེའི་ཚིག་འདུས་ཡིན་ནོ། ། གོ་བར་བྱའོ་ཞེས་པ་ནི་ཤེས་པར་བྱ་བ་ཡིན་ནོ། ། ཡང་ན།
དོར་བར་བྱ་བ་ནི་བྱུང་བ་ཞེས་བྱ་ལ། བརྗོད་པར་བྱ་བ་ནི་ད་ལྟར་ཡིན་ཏེ། དོར་བར་བྱ་བ་ཞེས་བྱ་བའི་ཐ་ཚིག་ཅེས་འབྱུང་ངོ་། ། ཁྱོད་མ་མཛེས་པར་ཏེ་མ་འཇིགས་པར་བྱོས་ལ། ཡིན་པ་ལ་ཡིན་ཞེས་སྨྲོས་ཤིག་ཅེས་པ་ཁས་ལོང་ཞིག མིན་པ་ལ་མིན་ཞེས་ལན་ཐོབ་ཅིག་སྟེ་སྤོངས་ཤིག འདི་དང་འོག་གི་ཁྱོད་ཅེས་པ་རྣམས་ལ་གཉིས་ཡོད་ན་ཁྱོད་དག གསུམ་ཡོད་ན་ཁྱོད་རྣམས་ཞེས་བརྗོད་དོ། ། ཁྱེད་སྐྱེས་པ་ཡིན་ཞེས་ནམཾ་མགོ་གཅིག་པའི་ཚུལ་གྱིས་དྲིའོ། ། སྐྱེས་པ་ལགས་ཞེས་བྱ་བ་ནི་བསྡུས་པའི་ཚུལ་གྱིས་ལན་གདབ་པ་ཡིན་པར་རིག་པར་བྱའོ། །
ཕ་མ་གཅིག་གསོན་ཟེར་ན། གསོན་པ་དེས་གནང་ངམ། ཡང་དྲི་བར་ཤེས་པར་བྱའོ། ། རྐུས་པ་ནི་གཞན་གྱི་རྒྱལ་སྲིད་ལས་བྱེད་པ་ནི་གྱ་ཚོམས་སུ་མཐུས་བཀུག་པའོ། ། རྙེད་བརྩོན་ནི་གཏའི་ཚུལ་གྱིས་བྱིན་པའོ། ། རྙེད་བརྩོན་ནི་དེ་ལྟར་རྙེད་པར་གྱུར་པའོ་ཞེས་བཤད་དོ། ། རྒྱལ་པོ་རྩོད་པ་ཅན་ནི་སྐྱིན་པོ་ལ་སོགས་པ་བླངས་ནས་ཕྱིས་འཚོ་བ་མ་ནུས་པ་ན་བྲན་དུ་བསྐོས་པའོ། ། བཙོངས་པ་ནི་ཚོང་གིས་ཐོབ་པའོ། ། ཕྲན་ཚེགས་འགྲེལ་ལས། རྐུས་པ་ནི་རྐུན་མ་ལ་སོགས་པ་འགའ་ཞིག་ནས་ཁྱེར་ཏེ་འོངས་ཏེ་བདག་གིར་བྱས་པའོ། །
རྙེད་བརྩོན་ནི་དེ་ལྟར་རྙེད་པར་གྱུར་པའོ་ཞེས་བཤད་དོ། ། རྒྱལ་པོ་ལ་སྡིག་པ་ནི་རྒྱལ་པོའི་དགྲ་བོའི་དངོས་པོར་གནས་པ་ཡིན་གྱི། འོན་ཀྱང་གནོད་པའི་ལས་བྱེད་པ་ཉིད་དུ་བཙོན་པ་ནི་མ་ཡིན་པའོ། ། རྒྱལ་པོ་ལ་གནོད་པའི་ལས་བྱེད་པ་ནི་གང་གིས་གནོད་པའི་ལས་བྱེད་པ་ཉིད་དུ་རྩོམ་པའོ། ། རྒྱལ་པོ་ལ་གནོད་པའི་ལས་བདག་ཉིད་ཀྱིས་བྱས་སམ། གཞན་བྱེད་དུ་བཅུག་པའོ། ། ཕྲན་ཚེགས་འགྲེལ་དུ། བྱས་སམ་བྱེད་དུ་བཅུག་པ་ནི། ། གང་ཞིག་སྔོན་དུ་བྱས་པའམ། ། ད་ལྟར་བྱས་པ་ལས་ལྡོག་པ་མེད་པ་ཡིན་ནོ། །
བུ་ལོན་ཅན་ཐམས་ཅད་ལ་རབ་བྱུང་བསྙེན་རྫོགས་བཀག་པ་མིན་པས། བསྙེན་པར་རྫོགས་ནས་མཇལ་ནུས་སམ་ཞེས་དྲིས་ཞིང་། ནུས་ཟེར་ན་བསྙེན་པར་རྫོགས་པར་བྱའོ། ། ཁྱོད་ཁྱིམ་པ་ལས་རབ་ཏུ་བྱུང་བར་གསོལ་བ་དང་། དགེ་ཚུལ་ལས་བསྙེན་པར་རྫོགས་པར་གསོལ་བ་དེའི་གོང་ན་ཁྱིམ་པར་ཡོད་པ་དེའི་སྔོན་རོལ་ཏུ་རབ་ཏུ་བྱུང་བ་མིན་ནམ་ཞེས་དྲི་བ་དང་། གལ་ཏེ་རབ་ཏུ་བྱུང་ངོ་ཞེས་ཟེར་ན། སྐྱེས་པ་ནི་ལན་བདུན་རབ་ཏུ་བྱུང་བར་གནང་བའི་ཕྱིར་ཁྱོད་ལ་དེའི་ཚེ་ཕམ་པར་འགྱུར་བ་བཞི་ལས་ལྟུང་བ་གང་ཡང་རུང་བ་ཞིག་ཅེས་སྨོས་པས། གཅིག་གིས་ཀྱང་སྐྱེ་བའི་ཆོས་ཉིད་མེད་པར་སྟོན་པ་ཡིན་ནོ། ། ཁྱོད་སྔོན་རབ་ཏུ་བྱུང་བ་ལས་ཁྱིམ་པར་བབས་པ་ན། དགེ་སློང་རང་བཞིན་དུ་གནས་པ་ལ་སོགས་པའི་དྲུང་དུ་བསླབ་པ་ལེགས་པར་ཕུལ་ལམ།
ལྟུང་བ་མ་བྱུང་ཟེར་ན། ཇི་ལྟར་ཁྱོད་ད་ལྟར་གྱི་བསྙེན་པར་རྫོགས་པ་དེ་གསོལ་བ་འདིའི་མདུན་རོལ་ཏུ་མཁན་པོ་ལས་ཆོ་ག་བཞིན་རབ་ཏུ་བྱུང་ཞིང་། སློབ་དཔོན་ལས་དགེ་ཚུལ་གྱི་སྡོམ་པ་བླངས་པ་ཡིན་ནམ་ཞེས་སོ། ། ཡིན་ཟེར་ན་ཚངས་པ་སྤྱོད་པའི་དགེ་ཚུལ་གྱི་བསླབ་པ་དག་ལེགས་པར་སྤྱད་དམ་ཞེས་སོ། ། ཁྱོད་ཀྱི་མཁན་པོའི་མིང་ཅི་ཞེས་པའི་ལན་དུ། གོང་དུ་བསྙེན་རྫོགས་ཀྱི་མཁན་པོར་གསོལ་བ་བཏབ་པ་དེའི་མིང་ནས་སྨོས་པ་ནི་མི་འཐད་དེ། ད་ལྟ་རབ་ཏུ་བྱུང་བ་ཡིན་ཟེར་བ་རྫུན་ཡིན་མིན་བརྟག་པའི་ཕྱིར་ཁྱོད་ཀྱི་མིང་ཅི། ཁྱོད་ཀྱི་མཁན་པོའི་མིང་ཅི་ཞེས་དྲིས་ནས། དེ་བདག་གི་མིང་འདི་ཞེས་བགྱི། དོན་གྱི་སླད་དུ་དགོས་པའི་དབང་གིས་མཁན་པོའི་མཚན་ནས་སྨོས་ཏེ།
བདག་གི་མཁན་པོ་མིང་འདི་ཞེས་བགྱི་ཞེས་སོ། ། མཛེ་ནི་རབ་ཏུ་གེགས་པ་སྟེ། ། འབྲུམ་བུ་རྟོལ་བ་རྣག་ཁྲག་འཛག་པའོ། ། འབྲས་ནི་འབྲུམ་བུ་འབྲུ་ཆེན་པོ་དག་ཡོད་པའོ། ། འབྲུམ་སྐྲན་ནི་འབྲུམ་བུ་ཕྲ་མོ་དག་ཡོད་པ་དག་གི་བར་བར་དུ་ཡང་རྡོལ་ཞིང་རྨ་བྱུང་བའོ། ། ཤ་ཁྲ་ནི་ལུས་ཐམས་ཅད་ལ་ཁྲ་ཁྲ་བོ་ཡོད་པ་སྟེ་ཤ་གཟིག་གུ་ཞེས་བྱ་བའི་ཐ་ཚིག་གོ ། ཁྱི་རྔོ་ནི་གཡན་པ་སྟེ་རྣག་འཛག་པའི་ཕྱིར་རོ། ། གཡའ་བ་ནི་གཡན་པའི་རྣམ་པ་སྟེ་རྣག་མི་འཛག་པའི་ཕྱིར་རོ། ། ཀློག་པ་ནི་གཡའ་བ་ནས་ཀློག་པ་ལྡང་བའོ། ། རྐང་ཤུ་ནི་མེ་དབལ་ལོ། །
སྐེམ་ནད་ནི་ཁོང་སྐེམ་མོ། ། ཕྲན་ཚེགས་འགྲེལ་དུ། ཀློག་པ་ནི་སྐྱ་བོར་གྱུར་པ་ཡིན་ནོ། ། རྐང་ཤུ་ནི་རབ་ཏུ་འཕོ་བར་བྱེད་པ་ཡིན། སྐེམ་ནད་ནི་ཁ་སྐམ་པ་ཡིན་ཞེས་འབྱུང་ངོ་། ། སྐེམ་པ་ཞེས་བྱ་བ་ནི་སྐེམ་ནད་དོ། ། རྗེད་བྱེད་ནི་རླུང་འཁྲིས་བད་ཀན་འཁྲུགས་པ་ལས་དྲན་པ་ཉམས་པའམ། འབྱུང་པོའི་གདོན་གྱིས་བརླབས་པའི་རྣམ་འགྱུར་རོ། ། སྐྲེས་ངབ་ནི་སྐྲེས་པའི་ནད་དོ། ། སྐྱ་རྦབ་ནི་ལུས་ཐམས་ཅད་ཀྱི་ལྤགས་པའི་མདོག་སྐྱ་བར་གྱུར་པའོ། །
རྐང་འབམ་ཞེས་བྱ་བ་ནི་རྐང་པའི་ནད་དོ། ། མཚན་བར་བརྡོལ་བ་ཞེས་པ་གཤང་གཅི་གཉིས་ལམ་གཅིག་ནས་འོང་བའོ། ། རིམས་ནི་སྤྱིའི་རང་བཞིན་ཏེ། ནང་དུ་བག་ལ་ཞ་བའི་ཕྱིར་རོ། ། རིམས་དྲག་པོ་ནི་རབ་ཏུ་གདུང་བའོ། ། ཉིན་གཅིག་པ་ནི་རིམས་ཉི་མ་གཅིག་གཉིས་འབྱུང་བ་ནས་བཞི་པ་ཉི་མ་བཞི་དག་གིས་འབྱུང་བའི་ཕྱིར་རོ། ། ཕྲན་ཚེགས་འགྲེལ་ལས། ཉིན་མོའམ་མཚན་མོ་ལན་བཅུ་གཅིག་འབྱུང་བའི་རིམས་ནི་ཉིན་གཅིག་པ་ཡིན་ནོ། ། གལ་ཏེ་མཚན་མོ་འོང་ཞིང་ཉིན་མོ་མི་འོང་བའམ། ཉིན་མཚན་དུ་མི་འོང་བ་གང་ཡིན་པ་དེ་ནི་ཉིན་གཉིས་པ་ཡིན་ནོ། །
ཉི་མ་གཅིག་ལ་འོང་ཞིང་གཉིས་ལ་མི་འོང་བ་ལ། ཡང་ཉི་མ་གསུམ་པ་ལ་འོང་བ་དེ་ནི་ཉིན་གསུམ་པ་ཡིན། ཉིན་བཞི་པ་ནི་རབ་ཏུ་གྲགས་པ་ཡིན་ནོ་ཞེས་བཤད་དོ། ། འདུས་པ་ནི་རླུང་ཁྲིས་བད་ཀན་འཁྲུགས་པར་འགྱུར་བའོ། ། རིམས་ཉིན་རེ་བ་ནི་ཉིན་རེ་ལ་རིམས་ཀྱིས་འདེབས་པ་དང་འཚོ་བ་གཉིས་ཀ་བྱེད་པའོ། ། རྟག་པའི་རིམས་ནི་གང་རྟག་ཏུ་འཛིན་པར་བྱེད་པའོ། ། འདི་མན་ཆད་ལ་འགྲེལ་པ་མི་འདུག་ནའང་། རིམས་ལྡང་དུབ་པ་ནི་སོས་ཤིང་ཡང་སྐྱར་ནས་འོང་བའོ། ། ཤུ་བ་ནི་ལྤགས་པའི་ནད་ཆུ་སེར་རྣག་ཁྲག་ཏུ་སོང་བའོ། ། བསུད་པ་ནི་བཟའ་བཏུང་དྲགས་པས་མ་ཞུ་བའི་ནད་དོ། །
སྐྱིགས་བུ་ནི་ཨི་གུའོ། ། ལུད་པ་ནི་གློ་ལུད་པའོ། ། དབུགས་མི་བདེ་བ་ནི། སྲོག་རླུང་གི་ནད་དོ། ། ལྷོག་པ་ནི་ལྷོག་པའི་དུག་གོ ། ཡན་ལག་ཏུ་ཟུག་པ་ནི་རྐང་ལག་སོགས་ལ་གཟེར་སྤོང་བའོ། ། སྐྲན་ནི་མ་ཞུ་བ་འདྲིལ་བའོ། ། ཁྲག་ནད་ནི་ཁྲག་རྒྱས་པ་ལས་བྱུང་བའི་ནད་དོ། ། མཁྲིས་ནད་ནི་དེ་དང་འདྲའོ། ། གཞང་འབྲུམ་ནི་གཞང་ཁའི་ནང་དུ་འབྲུམ་བུའི་ནད་དོ། །
སྐྱུག་བྲོ་བ་ནི་དང་ཁ་ལོག་པའོ། ། ཆུ་འགགས་པ་ནི་གཅིན་ནད་དོ། ། ངལ་བ་ནི་བྱ་བ་ཅི་ཡང་མ་བྱས་ཀྱང་ལུས་དུབ་པར་གྱུར་པའོ། ། ལུས་ཚ་བ་དང་རྩིབ་ལོགས་ཚ་བ་ནི་ཚ་བེར་བེར་པོའི་ནད་དོ། ། རུས་པ་ལ་ཟུག་པ་ནི་རུས་པའི་གཏིང་ན་ཟུག་པའི་ནད་དོ། ། ལུས་ཀྱི་ནད་བཞི་བཅུ་རྩ་གཉིས་པོ་འདི་དག་ལས་གང་ཡང་རུང་བ་དག་ཁྱོད་ཀྱི་ལུས་ལ་མེད་དམ། དེས་མ་མཆིས་སོ་ཞེས་བརྗོད་པར་བྱའོ། ། དེ་ནས་ཕྱིས་ཀྱང་ལན་དེ་ལྟ་བུ་འདེབས་པར་འགྱུར་བ་དང་། མ་ཐོས་པ་ཐུག་ཐུབ་ཏུ་འཇུས་པ་སྤངས་པའི་ཕྱིར་ཚེ་དང་ལྡན་པ་སོགས་བརྗོད། ཚངས་པ་མཚུངས་པར་སྤྱོད་པ་མཁས་པ་རྣམས་ཞེས་པ་བོད་ཀྱི་ལས་ཆོག་ཕལ་ཆེར་ལ་ཆད་དུ་སྣང་སྟེ།
འདི་ནི་ལུང་དང་ལས་བརྒྱ་རྩ་གཅིག་གཉིས་ཀ་ན་ཡོད་ཅིང་། རྒྱ་དཔེ་ལའང་ཡོད་པས་མ་ཆད་པར་བྱས་སོ། ། དེ་ལྟར་གསང་སྟེ་སྟོན་དེ་འོངས་ནས། དགེ་འདུན་ལ་དག་པ་གོ་བར་བྱ་བ་དང་། འོངས་པ་ཞུ་བར་བྱ་བའི་ཕྱིར་དེའི་འོག་ཏུ་གསང་སྟེ་སྟོན་པའི་དགེ་སློང་གིས། རྒན་པོའི་མཐའ་ལོགས་སུ་འགྲེངས་ཏེ་བདུད་པ་དང་བཅས་པས་ཞེས་པ་དགེ་འདུན་ལ་གཞན་གྱི་དོན་དུ་བརྗོད་པ་གང་ཡིན་པ་དེ་ནི། རྒན་པའི་མཐའ་ལོགས་སུ་འགྲེངས་ཏེ་འདུད་པ་དང་བཅས་པས་བྱའོ། ། ཞེས་གསུངས་པའི་ཕྱིར། ཞུ་བ་དག་དང་འདུན་པ་དང་ཡོངས་སུ་དག་པ་དང་དགག་དབྱེ་བརྗོད་པ་དགེ་འདུན་གྱི་ཕྱོགས་ལ་བྱ་བ་དང་། དབྱར་གནས་པའི་དགེ་འདུན་གྱིས་དགག་དབྱེ་མཛད་ལགས་སོ། །
ཞེས་གོ་བར་བྱ་བ་ཁྲིམས་སུ་བྱ་བ་བཟང་པོ་བརྗོད་པ་དང་། རྩོད་པ་མི་སྐྱེད་པ་ཉིད་ཚུལ་ཤིང་གི་གྲངས་དང་། གནས་མལ་ལ་ལོག་པར་མི་སྤྱད་པ་ཉིད་དགེ་འདུན་ལ་གོ་བར་བྱ་བ་དག་ནི། རྒན་པའི་མཐའ་ལོགས་སུ་འགྲེངས་ཏེ་འདུད་པ་དང་བཅས་པས་བྱས་སོ། ། གཞུང་ཁ་ཅིག་ཏུ་སྟེ་ཕྲན་ཚེགས་སུ། གསང་སྟེ་སྟོན་པ་ནི་ལམ་གྱི་དབུས་སུ་འགྲེངས་ཏེ་འདུད་པ་དང་བཅས་པར་བརྗོད་པར་བྱ་བའོ་ཞེས་བཤད་ལ། འདུད་པ་དང་བཅས་པ་ནི་མགོ་སྨད་པ་ཉིད་དང་ཐལ་མོ་སྦྱར་བ་ཉིད་ཀྱིས་སོ། ། གསང་སྟེ་རྗེས་སུ་བསྟན་ན་ཞེས་པ་ནི་ཚོགས་ཀྱི་ལྐོག་ཏུ་ཡིན་པས། གསང་སྟེ་རྗེས་སུ་སྟོན་པ་ནི་ལེགས་པར་དྲིས་པའོ། ། དེ་བར་ཆད་ཀྱི་ཆོས་རྣམས་ཡོངས་སུ་དག་གོ་ཞེས་ཁོ་ན་ཉིད་མཆིས་ན་ཞེས་པ།
བསྒྲུབ་བྱ་དེ་ཡོངས་སུ་དག་པ་དགེ་འདུན་ལ་གོ་བར་བྱ་བར་བསྟན། ཅི་མཆི་ཞིག་གམ་ཞེས་པས། བསྒྲུབ་བྱ་དེ་ནང་དུ་འོང་བར་དགེ་འདུན་ལ་ཞུ་བར་བྱ་བར་བསྟན། འོང་བར་ཞུ་བའི་འོག་ཏུ་དགེ་འདུན་ཐམས་ཅད་ཀྱི་ལན་མེད་པ་མིན་པར་བསྟན་པའི་ཕྱིར། གལ་ཏེ་ཡོངས་སུ་དག་ནའོ་ཞེས་པ། གལ་ཏེ་བསྒྲུབ་བྱ་དེ་བར་ཆད་ཀྱི་ཆོས་རྣམས་ཡོངས་སུ་དག་ནའོ་ཞེས་བརྗོད་མ་ཐག་པ་དེ་ཉིད་ལ་སྙེག་པའི་དོན་ཏེ། བརྗོད་པ་པོ་ལ་ཁུར་བསྐལ་བའི་དོན་དུ་དེ་ཁོ་ན་སྐད་བརྗོད་པར་བྱའོ། ། ལྷག་པ་མིན་ནོ་ཞེས་བྱ་བའི་ཐ་ཚིག་གོ ། དེ་ནི་དག་མ་དག་བརྟག་པའོ། ། དག་པ་གོ་བར་བྱས་ནས་འོང་བར་གནང་བ་དེའི་འོག་ཏུ།
བསྙེན་པར་རྫོགས་པར་བྱ་བ་དེ་དལ་བར་བཀུག་ནས་རྒན་པའི་མཐའ་ལོགས་སུ་ཕྱག་འཚལ་དུ་བཅུག་ནས། དགེ་སློང་ལས་བྱེད་པས་དགེ་འདུན་ལ་བསྙེན་པར་རྫོགས་པ་གསོལ་དུ་གཞུག རྣམ་པ་འདི་ལྟར་སོགས་ཏེ། སྟོན་པ་དང་དགེ་འདུན་ལ་ཕྱག་འཚལ་དུ་བཅུག་ནས་རྒན་པའི་མཐའ་ལོགས་སུ་ཞེས་བྱ་བ་ནི། གསོལ་བ་གདབ་པའི་ཆོ་ག་རང་གིས་ཤེས་ན་རྒན་པའི་མཐའ་ལོགས་སུ་འདུག་ལ། རང་གིས་མི་ཤེས་ན་ལས་བྱེད་པའི་རྗེས་ཟློས་བྱ་དགོས་ན། ལས་བྱེད་པའི་མདུན་དུ་འདུག་སྟེ་གཞུག་དགོས་ཏེ། མདོར། གཞན་གཙོ་བོ་མིན་པ་ཉིད་ལས་ནི་དགེ་འདུན་ལས་རྒན་པའི་མཐའོ། ། དེའི་འགྲེལ་པར།
སྔགས་བརྗོད་པའི་གང་ཟག་གིས་གསོལ་བ་དག་དང་། སྤྲོ་བ་བྱེད་པ་ལ་སོགས་པའི་འདཾས་པ་བརྗོད་པ་དག་པ་ནི། དགེ་འདུན་ལས་རྒན་པའི་མཐའ་ལོགས་སུ་ཙོག་པུར་འདུག་སྟེ་བརྗོད་པར་བྱའོ། ། སྔགས་མ་བརྗོད་པའི་གང་ཟག་དག་གིས་གསོལ་བ་གཞན་ལས་མཉན་ཏེ། བརྗོད་པར་བྱ་བ་དེ་ནི་གང་ཟག་ལ་རག་ལས་པ་ཡིན་པས། དེ་ནི་དེས་པའི་མདུན་དུ་ཙོག་པུར་འདུག་སྟེ་བརྗོད་པར་བྱའོ་ཞེས་དང་། དེའི་ཤེས་བྱེད་དུ་དེ་ནས་ལས་བྱེད་པའི་མདུན་དུ་ཕྱག་འཚལ་དུ་བཅུག་སྟེ། འདུག་ཏུ་གཞུག་ཅིང་འདུག་ཏུ་བཅུག་ནས་བསྙེན་པར་རྫོགས་པ་གསོལ་དུ་གཞུག་གོ ། ཞེས་བསྙེན་རྫོགས་ཀྱི་སྐབས་ནས་གསུངས་ཞེས་དྲངས་ཏེ། བུད་མེད་ཀྱི་ཆོ་གའི་སྐབས་ན་དེའི་དོན་སྣང་ངོ་། །
སྔགས་བརྗོད་མ་བརྗོད་ནི་རང་གིས་ཤེས་མ་ཤེས་སོ། ། སྔགས་རྗེས་ཟློས་བྱ་དགོས་ན་སློབ་དཔོན་ལ་ཕྱག་བྱ་བར་བསྟན་ཏོ། ། འགྲེལ་པ་ཤེས་རབ་བྱེད་པས། རྟིང་པ་གཉིས་གཤིབས་པའི་འོག་ཏུ། ཕ་གུ་ཞོག་ཅིག་ཅེས་པ་ལྟར། ཕ་གུ་སོགས་ཏེ་ཁྱོད་བསྙེན་པར་རྫོགས་པའི་སྡོམ་པ་དོན་དུ་གཉེར་བར་འདོད་པ་དེ་དགེ་འདུན་གྱི་ལས་ཀྱིས་བསྒྲུབ་དགོས་ཤིང་། ལས་བརྒྱ་རྩ་གཅིག་ཡོད་པ་སློབ་དཔོན་དུལ་བ་ལྷས་དགོས་ཆེད་ཀྱི་སྒོ་ནས་ལས་རིགས་བཅུ་གསུམ་དུ་བསྡུ་བ་མཛད་ཀྱང་། འཕགས་པ་ཐོགས་མེད་ཀྱིས། གཞི་སེམས་ཅན་ལ་བྱ་བ་དང་སེམས་ཅན་མིན་པ་ལ་བྱ་བ་གཉིས་སུ་བསྡུས་ཤིང་། དེ་ལ་འདིར་སེམས་ཅན་ལ་བྱ་བ་ཡིན།
དེ་ལ་ཁྱིམ་པ་དང་རབ་ཏུ་བྱུང་བའི་རྟེན་ལ་བྱ་བ་ལས་འདིར་ཐ་མ་ཡིན། དེ་ལ་བསྙེན་པར་རྫོགས་པ་དང་མ་རྫོགས་པའི་རྟེན་ལ་བྱ་བ་ལས་འདིར་ཐ་མ་ཡིན། དེ་ལ་འདིར་སྦྱིན་པའི་ལས་དང་མི་མཐུན་པའི་ལས་གཉིས་ལས། འདིར་སྦྱིན་པའི་ལས། དེའི་ནང་ནས་ཀྱང་བསྙེན་པར་རྫོགས་པའི་སྡོམ་པ་སྦྱིན་པའི་ལས་ཡིན་པས། སྦྱིན་པའི་ལས་མིན་པ་ཐམས་ཅད་ལ་གསོལ་བ་ལན་གསུམ་གདབ་པ་སྔོན་དུ་འགྲོ་བས་གསོལ་བ་གདབ་དགོས། གསོལ་བ་གང་ལ་འདེབས་ན། གང་ལས་སྡོམ་པ་ཐོབ་པར་འགྱུར་བའི་དགེ་འདུན་གྲངས་ཚང་བ། ཁ་སྐོང་གི་ཆོས་དང་ལྡན་པ། མི་མཐུན་པ་གཉིས་དང་བྲལ་བ་སྟེ་མཚན་ཉིད་གསུམ་ལྡན་ལ་གསོལ་བ་འདེབས་པ་དགེ་འདུན་ཞེས་སྤྱིར་བོད་པ་དང་།
བཙུན་པ་རྣམས་ཞེས་སོ་སོ་ནས་སེམས་གཏོད་དུ་གཞུག་པའི་ཕྱིར་བོད་པའོ། ། གསན་དུ་གསོལ་ཞེས་པ་ནི་སྙན་གཏོད་གཅིག་པ་སྟེ། སེམས་བསྡུས་ནས་ཚིག་ལ་སྙན་གཏོད། དོན་ལ་སེམས་གཏོད་ཅེས་པ་སྟེ། མདོར། དགོངས་སུ་གསོལ་ཞེས་བྱ་བ་ལ་ནི་ཕ་རོལ་གྱི་སེམས་གཏད་ཉིད་གཙོ་བོ་ཞེས་གསུངས་པས། དགེ་འདུན་གྱིས་ཚིག་དོན་ལ་སེམས་མ་གཏད་ན་ཆོ་ག་མི་ཆགས་པའི་ཕྱིར་སེམས་གཏད་པ་གལ་ཆེའོ། ། བདག་མིང་འདི་ཞེས་བགྱི་བ། གསོལ་བར་བྱེད་པ་པོ་བདག་ཉིད་ཉེ་བར་སྟོན་པའོ། ། དོན་གྱི་སླད་དུ་མཚན་ནས་སྨོས་ཏེ་མཁན་པོ་མིང་འདི་ཞེས་བགྱི་བས་ནི་བསྙེན་པར་རྫོགས་པར་བྱེད་པ་པོ་ཡིན་ཏེ།
བྱེད་པ་པོ་ལ་གསུམ་པའི་སྒྲའོ། དགེ་འདུན་ལས་ཞེས་པ་བསྙེན་རྫོགས་ཀྱི་སྡོམ་པ་དགེ་འདུན་ལས་ལེན་པས། གང་ལས་ལེན་པ་ལ་ལྔ་པའི་རྣམ་དབྱེའོ། ། བསྙེན་པར་རྫོགས་པ་ལ་ཞེས་སམ་ཊི་ཏའི་སྐད་ལས། ཨུ་པ་སཾ་པ་ཏ་ཞེས་པའི་ཨུ་པ་ནི་ཉེ་བ། སཾ་པ་ཏ་རྫོགས་པ་སྟེ་དེ་མི་ཟད་པའི་ཚིག་སྡུད་ཡིན་པས་སྔ་མ་བརྗོད་བྱའི་གཙོ་བོར་འགྱུར་ཏེ། གང་གི་སྔ་མ་བརྗོད་བྱར་འགྱུར། ། དེ་ནི་མི་ཟད་པར་འགྱུར་འདོད། ། ཅེས་གསུངས་པས་རྫོགས་པ་དང་ཉེ་བ་ནི་བསྙེན་པར་རྫོགས་པ། རྫོགས་པ་ནི་མྱ་ངན་ལས་འདས་པ།
དེ་དང་ཁད་ཉེ་བའི་དགེ་སློང་གི་སྡོམ་པ་ནི་རྫོགས་པར་བསྙེན་པ་སྟེ། དྲི་བའི་ཚིག་གི་འགྲེལ་པར། དེ་ལ་རྫོགས་པ་ནི་བཀྲ་ཤིས་པ་སྟེ་མྱ་ངན་ལས་འདས་པ་ཞེས་བྱ་བའི་ཐ་ཚིག་གོ ། དེ་ནི་སྡུག་བསྔལ་ཐམས་ཅད་མེད་པའི་ཕྱིར་དང་། གཅིག་ཏུ་ཞི་བའི་མཚན་ཉིད་ཡིན་པའི་ཕྱིར་རྫོགས་པ་ཞེས་བྱ་བའི་སྒྲར་བརྗོད་དེ། དགེ་སློང་ཉིད་རྫོགས་པ་དང་ཉེ་བར་བསྙེན་པའི་ངོ་བོར་འདུག་པའི་ཕྱིར་རྫོགས་པར་བརྗོད་པར་བྱ་བར་ཤེས་པ་བྱ་སྟེ། ངའི་དགེ་སློང་གི་ཚུལ་ཁྲིམས་དྲི་མ་མེད་པ་དེ་ལ། མཐོ་རིས་ནི་རས་ཡུག་གི་ཆོད་པ་ཙམ་ལ། ཐར་པ་ནི་ཡོལ་བས་ཆོད་པ་ཙམ་མོ་ཞེས་སོ། ། འཚལ་ཏེ་ཞེས་པ་འདོད་གནས་ཀྱི་དོན་ཏེ།
བསམ་པའི་སྐྱོན་བསྙེན་པར་རྫོགས་པའི་སྡོམ་པ་དོན་དུ་གཉེར་བར་སྟོན། གསོལ་བ་ནི་བསྙེན་པར་རྫོགས་པའི་སྡོམ་པ་གནང་བར་གསོལ་བ་འདེབས་པའོ། ། འདིར་རྒྱ་དཔེར་དགེ་འདུན་བཙུན་པ་རྣམས་དང་པོའི་རྣམ་དབྱེར་ཡོད་ཀྱང་། བྱེད་པ་པོ་ཡིན་པ་ལ་དགོངས་ནས། དགེ་འདུན་བཙུན་པ་རྣམས་ཀྱིས་ཞེས་བྱེད་པ་པོའི་སྒྲ་སྨོས་སོ། ། བདག་ནི་གང་ལ་བསྙེན་པར་རྫོགས་པར་བྱ་བ་ཡིན་པས་རྒྱ་དཔེར་གཉིས་པའི་སྒྲ་སྨོས་སོ། ། རྫོགས་པ་མྱ་ངན་ལས་འདས་པ་དེ་དང་བསམ་སྦྱོར་གཉིས་ཀྱིས་ཁད་ཉེ་བར་ནི་སྡོམ་པ་སྟེ། བསམ་པ་མྱང་འདས་དོན་དུ་གཉེར་ཞིང་། སྦྱོར་བས་བྱ་བ་མིན་པ་ཐམས་ཅད་ལས་ལྡོག བྱ་བ་ཐམས་ཅད་བསྒྲུབ་པའི་སྒོ་ནས་ཁད་ཉེ་བ་དགེ་སློང་གི་སྡོམ་པ་ཡིན་ཏེ།
གཞི་འགྲེལ་ལས། རྫོགས་པར་བསྙེན་པ་ཞེས་བྱ་བ་ནི་སྡིག་པ་ཐམས་ཅད་སྤོང་བའི་མཚན་ཉིད་དགེ་སློང་གི་དངོས་པོ་ལ་རྣམ་པར་བཞག་པ་མཛད་དེ། དེ་ལ་རྫོགས་པ་ཞེས་བྱ་བ་ནི་དགེས་ཆེད་ཡང་དག་པར་གྲུབ་པའི་དཔལ་ཏེ། མྱ་ངན་ལས་འདས་པ་ཞེས་བྱ་བའི་ཐ་ཚིག་གོ ། དེ་སྐད་དུ་ཡང་། དྲི་མ་ཐམས་ཅད་བཅོམ་བྱས་ཤིང་། ། མྱ་ངན་འདས་པ་རྫོགས་པ་ཐོབ། ། སྡུག་བསྔལ་ཐ་མར་བྱེད་པ་དེ། ། ཐམས་ཅད་རྫོགས་པར་གྱུར་པ་ཡིན། ། ཞེས་ཇི་སྐད་གསུངས་པ་བཞིན་ནོ། །
དེར་བསྙེན་པ་ནི་དེ་དང་ཉེ་བའི་སྒྲ་ཡིན་ཏེ། རྫོགས་པ་དང་ཉེ་བ་ནི་རྫོགས་པར་བསྙེན་པ་སྟེ་དགེ་སློང་གི་སྡོམ་པ་ཞེས་བྱ་བའི་ཐ་ཚིག་གོ ། འདི་ལྟར་རྫོགས་པ་དང་ཉེ་བར་རྣམ་པར་གནས་པ་ཡིན་པ་དེ་ནི་ཁད་ཉེ་བ་ཉིད་ཀྱིས་མྱང་འདས་པ་ལ་གནས་པ་ཡིན་ནོ་ཞེས་གསུངས་པའི་ཕྱིར་རོ་ཞེས་སོ། ། དེས་ན་འདིས་མྱ་ངན་ལས་འདས་པའི་བསམ་པ་བརྟན་པོ་འགྲུབ་པའི་ཕྱིར་བསྙེན་རྫོགས་ཀྱི་དུས་སུ་སྐྱབས་འགྲོའི་ཆོ་ག་མི་དགོས་པར་བཤད་དོ། །

ཁ་ཅིག་ངེས་འབྱུང་གི་བསམ་པ་ནི་ཡང་དག་པའི་ལྟ་བ་ཡིན་པར་ཇོ་བོས་བཞེད་ཅེས་པ་ནི། ཇོ་བོ་ལ་སྐུར་པ་འདེབས་པ་སྟེ། དེ་ཙམ་གྱིས་ངེས་འབྱུང་བསམ་པའི་གོ་མི་ཆོད་པའི་ཕྱིར། མཛད་དུ་གསོལ་ནི་བསྙེན་པར་རྫོགས་པ་བྱེད་དུ་ཆུག་ཅིག་ཅེས་པའོ། ། དྲང་བར་གསོལ་ནི་བསྙེན་རྫོགས་ཀྱི་སྡོམ་པ་དང་མི་ལྡན་པའི་ས་ནས་ལྡན་པའི་སར་ཕྱག་བརྐྱང་པའི་ཚུལ་གྱིས་དྲང་བར་གསོལ། ཡང་ན་དྲང་བའི་སྐད་དོད་ལ་ཨུལླུ་མྱ་རུ་ཞེས་པའི་ལུ་གཅོད་པ་ལ་འཇུག་པས། ཚུལ་ཁྲིམས་འཆལ་བའི་ཚོགས་སྐྱེ་བ་རྒྱུན་གཅོད་པ་སྟེ། ཕྲན་ཚེགས་འགྲེལ་དུའང་། ཚུལ་ཁྲིམས་འཆལ་བ་སྐྱེ་བ་གཅོད་པར་བྱེད་པ་ཡིན་ནོ་ཞེས་སོ། ། གཟུང་དུ་གསོལ་ནི། སྔོན་སྡོམ་པ་མ་བྱིན་པའི་ཕྱིར་རོ། །
འགྱུར་ཅུང་ཟད་འཆུགས་པས་དགག་སྒྲ་སྦྱར་ས་ནོར་བ་ཡིན་ནོ། ། སྔོན་མེད་པའི་སྡོམ་པ་སྦྱིན་པས་འགྱུར་དུ་གསོལ་ཞེས་བྱ་བ་ཡིན་ཏེ། ཕྲན་ཚེགས་འགྲེལ་དུ། སྔ་ན་མེད་པའི་སྡོམ་པ་སྦྱིན་པ་ནི་རྗེས་སུ་གཟུང་བར་བྱ་བ་ཡིན་ནོ། ། རྗེས་སུ་བསྟན་དུ་གསོལ་ནི། འཁོར་བའི་སྡུག་བསྔལ་བསྒྲལ་བའི་ཕྱིར་ཐར་པའམ་ལམ་བསྟན་དུ་གསོལ། དགེ་འདུན་ནི་སྡུག་བསྔལ་གྱི་འདམ་དུ་བྱིང་བ་རྣམས་ཡོངས་སུ་སྐྱོབ་པར་མཛད་པས་ན་ཐུགས་བརྩེ་བ་ཅན་ནོ། ། ཕྲན་ཚེགས་ལས། ཐུགས་བརྩེ་བ་ཅན་ཞེས་བྱ་བ་ནི་བརྩེ་བས་དམ་པའི་ལམ་ལ་གཞུག་པར་བྱ་བ་ཡིན་ནོ་ཞེས་སོ། ། ཐུགས་བརྩེ་བའི་སླད་དུ་ཐུགས་རྩེ་བ་སྔོན་དུ་བཏང་ནས་ཡིན་གྱི།
ལན་དུ་ཕན་འདོགས་ལ་རེ་བའི་བློས་ནི་མིན་པའི་ཕྱིར། བདག་ལ་ཐུགས་བརྩེ་བས་ཏེ་བརྩེ་བས་ཀུན་ནས་བསླངས་ཏེ་ཅི་ནས་ཀྱང་དོན་དེ་བསྒྲུབ་པར་མཛད་དུ་གསོལ། དེ་ནི་རང་གི་དོན་དུ་སྔགས་བརྗོད་པ་ལན་གསུམ་བཟླ་བར་གསུངས་པའི་ཕྱིར་དེ་བཞིན་དུ་ལན་གཉིས་ལན་གསུམ་བཟླས་སོ། ། དེས་འདོད་པ་དང་གསོལ་བ་དང་སྔོན་དུ་འགྱུར་པ་གཉིས་བསྟན་ཏོ། ། དེའི་འོག་ཏུ་དགེ་སློང་ལས་བྱེད་པས། བསྙེན་པར་རྫོགས་པའི་རྟེན་ལ་བྱ་བའི་ལས་རིགས་བརྒྱད་ལས། རྗེས་སུ་གནང་བའི་ལས་བཞིའི་ནང་ནས། དགེ་འདུན་གྱི་ནང་དུ་བར་ཆད་དྲི་བའི་ཕྱིར་གསོལ་བ་འབའ་ཞིག་པའི་ལས་བྱའོ། ། བྱེད་པ་པོ་རང་གིས་དགེ་འདུན་གྱི་ནང་དུ་བྱེད་དུ་འཇུག་པ་པོ་མཁན་པོ་མིང་འདི་ཞེས་བགྱི་བས་ལས་མིང་འདི་ཞེས་བགྱི་བ་ལ་བར་ཆད་ཀྱི་ཆོས་རྣམས་བྱ་བ་དྲི་བར་བྱའོ། ། དེ་རྗེས་སུ་གནང་བར་མཛོད་ཅིག་ཅེས་དགེ་འདུན་ལ་གོ་བར་བྱ་བ་ཙམ་ཡིན་པས།
གསོལ་བ་འབའ་ཞིག་པའོ། ལས་འདི་དང་བསྙེན་རྫོགས་དངོས་པོའི་ལས་གཉིས་བསྒྲུབ་བྱ་དེ་བསྙེན་པར་རྫོགས་པ་མིན་ཡང་། འཐོབ་པར་བྱར་རུང་སྟེ། མདོར། ནང་དུ་དྲི་བར་བྱ་བའི་ཕྱིར་གསོལ་བ་ལ་སོགས་པ་བསྙེན་པར་རྫོགས་པར་བྱ་བ་ཡང་ངོ་ཞེས་སོ། ། སྔར་གསང་སྟོན་བསྐོ་བའི་ལས་ཐོས་སུ་མི་རུང་བ་ནི་བར་ཆད་ཡོད་མེད་མ་ངེས་པས་ནང་མིན་པའི་ཕྱིར་མ་ངེས་པ་ཡིན་ལ། འདིར་བར་ཆད་དྲིས་ནས་དག་པར་རྟོགས་ཤིང་བསམ་པ་དག་པ་ནས་བསྙེན་པར་རྫོགས་པར་གསོལ་བ་བཏབ་པས། ཕལ་ཆེར་ནང་མིརཾ་ངེས་པའི་ཕྱིར་ཞེས་བླ་མ་རྣམས་གསུང་ངོ་། ། དེའི་འོག་ཏུ་དགེ་སློང་ལས་བྱེད་པས་དགེ་འདུན་གྱི་ནང་དུ་བར་ཆད་དྲི་བར་བྱའོ། ། སྔར་དྲིས་པས་ཆོག་མོད་སྙམ་ན།
སྔར་མ་དྲན་པ་དྲན་པ་དང་། གསར་དུ་བྱུང་བ་དང་། གསང་སྟོན་འདུན་པས་འགྲོ་བས་རྦེད་པ་དང་། སྤྱི་རྟོལ་ཅན་ཚོགས་སུ་འཆད་པ་དང་། གཙོ་ཆེར་དགེ་འདུན་ཐུགས་ཆེས་པ་ལ་སོགས་པའི་དོན་དུ་སྔར་དྲིས་ཀྱང་འདིར་དྲི་བར་བྱའོ། ། འོ་ན་གསང་སྟེ་སྟོན་པ་དང་འདྲའམ་ཞེ་ན། ཅུང་ཟད་མི་འདྲ་བས་ཚུལ་འདི་ལྟར་དྲི་བར་བྱ་སྟེ། ལས་བྱེད་པ་ལ་ཕྱག་འཚལ་དུ་བཅུག་ནས་ལས་བྱེད་པའི་མདུན་དུ་ཕ་གུའི་སྟེང་དུ་སོགས་ནས་མ་མཆིས་ཤེས་བརྗོད་པར་བྱའོ་ཞེས་པའི་བར་སྔར་དང་འདྲའོ། ། དེས་དག་པ་མངོན་དུ་གྱུར་པ་ཡིན་ནོ། ། དེའི་འོག་ཏུ་དགེ་སློང་ལས་བྱེད་པས་གསོལ་བ་སྔོན་དུ་བྱས་ཏེ་ལས་བརྗོད་པ་གསུམ་བྱ་སྟེ། །
དེ་ལ་མྱང་འདས་ཀྱི་བསམ་པ་བརྟན་པོ་དང་། ཐོས་ཤེས་ཀྱི་བསམ་པ་བསྐྱེད་པའི་ཕྱིར་གདམས་ངག་གིས་ཅུང་ཟད་བརྡ་སྤྲོད་པ་ནི། ལུང་གཅིག་ལས་འཕྲོས་པའི་བཅུ་པ་ལས། མངོན་སུམ་དུ་གྱུར་ནས་བསྙེན་པར་རྫོགས་པར་འགྱུར་བ་བཅུ་སྟེ། སྟོན་པ་མངོན་སུམ་དུ་གྱུར་ནས་བསྙེན་པར་རྫོགས་པར་འགྱུར་བ་དང་། སངས་རྒྱས་མངོན་སུམ་དུ་གྱུར་པ་དང་། ཆོས་མངོན་སུམ་དུ་གྱུར་པ་དང་། མཁན་པོ་མངོན་སུམ་དུ་གྱུར་པ་དང་། སློབ་དཔོན་མངོན་སུམ་དུ་གྱུར་པ་དང་། བསྙེན་པར་རྫོགས་པ་འདོད་པ་མངོན་སུམ་དུ་གྱུར་པ་དང་།
བསྙེན་པར་རྫོགས་པའི་འདོད་པའི་ཡོ་བྱད་མངོན་སུམ་དུ་གྱུར་པ་དང་། གསོལ་བ་མངོན་སུམ་དུ་གྱུར་པ་དང་། ལས་མངོན་སུམ་དུ་གྱུར་པ་རྣམས་སོ་ཞེས་ཏེ། དེ་ལ་སྟོན་པ་མངོན་སུམ་དུ་གྱུར་པ་སྟོད་སྨད་གཉིས་ཀའི་བླ་མ་དགེ་འདུན་མངོན་དུ་གྱུར་པ་ལ་འཆད་དོ། ། དེ་ལ་དོན་དམ་པའི་དཀོན་མཆོག་གསུམ་མངོན་གྱུར་ནི། སྔར་སྐྱབས་འགྲོའི་ཡུལ་གྱི་དཀོན་མཆོག་གསུམ་བསྒྲུབ་བྱའི་བློ་ཡུལ་དུ་གྱུར་པ་ཡིན་ལ། བརྡར་བཏགས་པའི་སངས་རྒྱས་ནི་སངས་རྒྱས་ཀྱི་གཟུགས་ཏེ། རྣམ་འབྱེད་ལས། བཅོམ་ལྡན་འདས་ཀྲེས་པའི་མཐའ་ལོགས་ན་བཞུགས་པའི་ཚེ་ན་ཀྲེས་པའི་མཐའ་རྗིད་ཅིང་། མི་བཞུགས་པའི་ཚེ་ན་མི་རྗིད་པར་མཐོང་ནས་གནང་ན་འཛམ་བུའི་གྲིབ་མ་ལ་བཞུགས་པའི་སྐུ་གཟུགས་བགྱིའོ། །
གནང་གི་གྱིས་ཤིག དེས་སྐུ་གཟུགས་བྱས་ནས་རྒན་པའི་ལོགས་སུ་བཞག་གོ་ཞེས་འབྱུང་ཞིང་། རྒྱལ་པོ་ཨུ་ཊ་ཡ་ན་དང་། རྒྱལ་པོའི་བུ་མོ་མུ་ཏིག་ཅན་གྱིས་སྐུ་གཟུགས་ལ་བརྟེན་ནས་བདེན་པ་མཐོང་བས་སོ། ། ཆོས་ནི་ལུང་གི་ཆོས་ལས་ཀྱི་ཆོ་ག་བྱེད་པ་ཡོད་ཅིང་། རྟོགས་པའི་ཆོས་བསླབ་པ་ལ་བསྒྲུབ་པ་ནན་ཏན་དུ་བྱེད་པ་ཡོད་པ་སྟེ། གླེང་གཞི་ལས། བཙུན་པ་ཇི་ཙམ་གྱིས་ན་དམ་པའི་ཆོས་མཆིས་པ་ཞེས་བགྱི། ཇི་ཙམ་གྱིས་ན་ཞིག་པ་ཞེས་བགྱི། ཨུ་པ་ལི་ཇི་སྲིད་དུ་ལས་བྱེད་ཅིང་ནན་ཏན་བྱེད་པ་ཡང་ཡོད་པའི་བར་དུ་སྟེ།
ལས་བྱེད་ལ་ནན་ཏན་བྱེད་པ་ཡོད་ན་དམ་པའི་ཆོས་ཡོད་པ་ཞེས་བྱའོ། ། ལས་ཀྱང་མི་བྱེད་ལ་ནན་ཏན་ཡང་མི་བྱེད་ན་དེ་ནི་དམ་པའི་ཆོས་ཞིག་པ་ཞེས་བྱའོ་ཞེས་གསུངས་པས། ཆོས་དེ་མངོན་དུ་གྱུར་པ་ལ་གལ་ཆེ་སྟེ། ཐོགས་མེད་ཀྱིས་དམ་པའི་ཆོས་ཞིག་ཅིང་ནུབ་པ་ན་ནི་དགེ་སློང་གི་སྡོམ་པ་མ་བླངས་པ་ནི་བླང་དུ་མེད་ལ་བླངས་པ་ནི་ཡོངས་སུ་མི་གཏོང་བར་རིག་པར་བྱའོ་ཞེས་གསུངས་ཤིང་། དབྱིག་གཉེན་གྱིས་ཀྱང་། དམ་པའི་ཆོས་ནུབ་པ་ན་ལས་ཀྱི་མཐའ་རྣམས་མེད་པའི་ཕྱིར་བླངས་ཀྱང་མི་སྐྱེ་བར་བཤད་པས་སོ། ། དགེ་འདུན་དབུས་དང་མཐའ་འཁོབ་ཀྱི་བྱེ་བྲག་གི་བཅུ་དང་། གཞན་མེད་ན་འདུལ་བ་འཛིན་པ་ལྔ་ཡན་ཆད་ཀྱི་ཚོགས་སུ་ཚང་བ་ཁ་སྐོང་གི་ཆོས་བཅུ་གསུམ་དང་ལྡན་པ། མི་མཐུན་པ་གཉིས་དང་བྲལ་བའོ། ། འདིར་བརྡར་བཏགས་པའི་ཆོས་དང་དགེ་འདུན་གཉིས་གཙོ་ཆེ་སྟེ།
དེ་གཉིས་མེད་ན་དོན་དམ་པའི་ཆོས་དང་དགེ་འདུན་ཡོད་ཀྱང་སྡོམ་པ་མི་སྐྱེ་སྟེ། དཔེར་ན་ལྷ་དགྲ་བཅོམ་པ་བཅུའི་ཚོགས་ལས་བསྙེན་པར་རྫོགས་ཀྱང་མི་སྐྱེ་བ་བཞིན་ནོ། ། མཁན་པོ་ལོ་བཅུ་ལོན་པ། ལྔ་ཕྲུགས་དང་ལྡན། ཁ་སྐོང་བར་འོས་པ་གཟུགས་གཞན་དུ་བསྒྱུར་ཞིང་མི་སྣང་བར་བྱས་པ་མིན་པ། མཁན་པོར་གསོལ་བ་བཏབ་པ་ཁས་བླངས་པ་དང་ལྡན་པ་ཞིག་དགོས། ལས་བྱེད་པའི་སློབ་དཔོན་ཁ་སྐོང་བར་འོས་པ། གཟུགས་གཞན་དུ་བསྒྱུར་ཞིང་མི་སྣང་བར་བྱས་པ་མིན་པ། དགེ་འདུན་གྱི་དབུས་སུ་ལས་ཀྱི་ཆོ་ག་ཚིག་ཕྱེད་ཀྱང་མ་འཁྲུལ་བར་བརྡ་སྤྲོད་ནུས་པ། མཁན་པོས་ལས་བྱོས་ཤིག་ཅེས་གསོལ་བ་བཏབ་པ་དང་ལྡན་པའོ། །
གསང་སྟེ་སྟོན་པའི་སློབ་དཔོན། མཁན་པོས་གསང་སྟོན་གྱིས་ཤིག་ཅེས་གསོལ་བ་བཏབ་ཅིང་། དགེ་འདུན་གྱི་གསོལ་བའི་ལས་ཀྱི་གསང་སྟོན་དུ་བསྐོས་ཞིང་ཆགས་པའོ། ། མཁན་སློབ་དང་དགེ་འདུན་ཐམས་ཅད་བསམ་པའི་ཡན་ལག་གཞི་དེ་དང་དེ་མ་འཁྲུལ་བ། ཀུན་སློང་ཟུར་གསུམ་ལྡན་ཞིག་དགོས་ཏེ། བསྟན་པ་དང་། བསྒྲུབ་བྱ་དེ་ལ་ཕན་པའི་སེམས་དང་། བསམ་པ་ཐག་པ་ནས་རང་རང་གི་ལས་བྱེད་པར་འདོད་པ་དང་། མྱང་འདས་ཀྱི་བསམ་པས་ཟིན་པའོ། ། བསྙེན་པར་རྫོགས་པར་འདོད་པ་མངོན་དུ་གྱུར་པ་ལ་ལུས་ཀྱི་རྟེན་རྒྱུད་ཚོགཾས་སུ་མ་སོང་བ།
སྔར་བསྙེན་རྫོགས་མིན་པ། ཉེས་མེད་ཀྱི་སྡོམ་པ་སྐྱེད་པ་ལ་ཚིག་སྔ་མ་རྣམས་སྔོན་དུ་སོང་ཞིང་ཆགས་པ་དང་། བསམ་པའི་རྟེན་བསམ་པ་དག་པ་ནས་ནོད་པར་འདོད་པ། ཐོབ་ཤེས་ཀྱི་བསམ་པ་སྔོན་དུ་འགྱུར་རུང་། མི་མཐུན་པའི་སེམས་མ་སྐྱེས་པ། ངེས་པ་ལྔ་དང་བྲལ་བ་སྟེ། སེམས་ཅན་ཆེ་གེ་མོ་ཞིག་ལས་སྤོང་ངོ་ཞེས་པ་སེམས་ཅན་ངེས་པ་དང་། ཡན་ལག་ཆེ་གེ་མོ་ཞིག་ལས་ཞེས་ཡན་ལག་ངེས་པ་དང་། ཡུལ་ཆེ་གེ་མོ་ཞིག་ཏུ་ཞེས་ཡུལ་ངེས་པ་དང་། ལོ་གཅིག་གམ་ཟླ་བ་གཅིག་གི་བར་དུ་ཞེས་དུས་ངེས་པ་དང་།
འཐབ་མོའི་ཚེ་མ་གཏོགས་སོ་ཞེས་ཚེ་ངེས་པ་སྟེ། དེ་ལྟར་ངེས་པ་ལྔ་དང་མ་བྲལ་ན་སྡོམ་པ་མི་སྐྱེ་སྟེ། སྡིག་པའི་སེམས་དང་མ་བྲལ་བའི་ཕྱིར་རོ། ། དེ་ཐམས་ཅད་མྱ་ངན་ལས་འདས་པའི་བསམ་པས་ཟིན་པ་སྟེ། མྱ་ངན་ལས་འདས་པའི་བསམ་པ་མེད་པར་སོ་སོ་ཐར་པའི་སྡོམ་པ་མི་སྐྱེ་བའི་ཕྱིར། ཡོ་བྱད་ནི་ཆོས་གོས་གསུམ་རུང་བ་ཚད་ལྡན་མཁན་པོའི་གསུང་གིས་བྱིན་གྱིས་བརླབས་ཏེ་གནང་བ། གདིང་བ་ཆུ་ཚགས་རུང་བ་ཚད་ལྡན་མཁན་པོའི་གསུང་གིས་གནང་བ། སྣོད་སྤྱད་རུང་བ་ཚད་ལྡན་དགེ་འདུན་ལ་རྟེན་དགེ་འདུན་གྱིས་གནང་བ། མཁན་པོའི་གསུང་གིས་བྱིན་གྱིས་བརླབས་ཏེ་གནང་བ་དང་ལྡན་པ། ལུས་ཀྱི་བྱི་བྱད་ཀྱི་རྟགས་སྐྲ་དང་ཁ་སྤུ་བྲེགས་ཞིང་བྲེག་ཏུ་མ་གནང་བའི་ཕྱོགས་མ་བྲེགས་པ།
མདོར་ན་རབ་ཏུ་བྱུང་བའི་རྟགས་དང་ཆ་ལུགས་དང་ལྡན་ལ། ཁྱིམ་པ་དང་མུ་སྟེགས་ཅན་གྱི་རྒྱལ་མཚན་མི་འཆང་བའོ། ། ཡོངས་སུ་དག་པ་ནི་སྐྱེ་བའི་བར་ཆད་གཏན་དུ་བ་མི་མིན་ལ་སོགས་པ་རྣམས་མིན་པ། རེ་ཤིག་པའི་བར་ཆད་ལོ་ཉི་ཤུ་མ་ལོན་པའམ། ། ལོན་ཤེས་ཀྱི་བསམ་པ་མེད་པ་སྟེ། དེ་རྣམས་ལ་སྡོམ་པ་མི་སྐྱེ་སྐྱེ་ཡང་བསྙེན་པར་རྫོགས་པར་མི་འོས་པས་བྱེད་མཁན་ལ་ཉེས་པ་བསྐྱེད་པ་གནས་པའི་བར་ཆད་ལ་སོགས་པ་གསུམ། དེ་གསང་སྟོན་གྱིས་ལྐོག་ཏུ་དྲིས་ནས་དགེ་འདུན་ལ་དག་པ་གོ་བར་བྱ་ཞིང་། ལས་སློབ་ཀྱིས་གསོལ་བ་སྔོན་དུ་བཏབ་ནས་དགེ་འདུན་གྱི་དབུས་སུ་བར་ཆད་དྲི་བས་དག་པར་གྱུར་པའོ། ། གསོལ་བ་མངོན་དུ་གྱུར་པ་ནི། དགེ་འདུན་ལ་གསོལ་བ་ལན་གསུམ་དུ་བཏབ་པ་ལ་སྨད་འདུལ་བ་རྣམས་འཆད།
སྟོད་འདུལ་བ་རྣམས་གསོལ་བ་མངོན་དུ་གྱུར་པ་ནི་གསོལ་བ་དང་། ལས་མངོན་དུ་གྱུར་པ་ནི་བརྗོད་པ་གསུམ་ལ་འཆད་དེ། སྨད་འདུལ་བ་རྣམས་དེའི་གསོལ་བ་ནི་ལས་ཀྱི་ཁོངས་སུ་གཏོགས་པས་མི་འཐད་ཟེར་ཏེ། གཞུང་འདི་ནས་གསོལ་བ་བྱས་ཏེ་ལས་བྱའོ་ཞེས་དང་། བརྗོད་པའི་སྐབས་སུ་ལས་ནི་འདི་ལྟར་བྱས་ཏེ། ཞེས་པ་ལྟར་ན་འགྲིག་ཏུ་རུང་བ་འདྲ་སྟེ། དེ་གཉིས་བོད་སྐད་ལ་གསོལ་བ་ཞེས་ཚིག་འདྲ་ཡང་། སཾ་ཊི་ཏའི་སྐད་ལ་བསྙེན་པར་རྫོགས་པར་གསོལ་བ་འདེབས་པའི་གསོལ་བ་ལ། ཡཱ་ཙྱ་ཞེས་སློང་བའི་སྐད་དོད་ཡོད། གསོལ་བའི་ལས་ཀྱི་གསོལ་བ་ལ་ཨཱཛྙཱ་པ་ཏི་ཞེས་གོ་བར་བྱེད་པའི་སྐད་དོད་ཡོད་པས་རྒྱ་དཔེ་མཐོང་ན་ཤེས་པར་འགྱུར་རོ། །
ལས་དངོས་གཞིར་གཏོགས་པའི་གསོལ་བ་དང་། མདོ་རྩར་གསོལ་བ་ཐོས་ན་དེ་གྲུབ་པ་ཉིད་ཡིན་ནོ་ཞེས་པའི་གསོལ་བའི་སྐད་དོད་ལ། ཛྙཱཔྟཱི་ཞེས་པ་འདྲ་བར་ཡོད་པས་སྟོད་ལུགས་པའི་བཞིན་འཐད་པར་མངོན་ནོ། ། གསོལ་བཞིའི་ལས་ཆད་ལ་མ་ནོར་མ་འཁྲུགས་པས་མི་གཡོ་ཞིང་། ཆོས་དང་ལྡན་པས་གཞག་པར་མི་འོས་པ་བྱས་པ་སྟེ། དེ་ལྟར་མངོན་དུ་གྱུར་པ་བཅུ་ལས་དགེ་སློང་གི་སྡོམ་པ་སྐྱེ། དེ་ཡང་རྒྱུའི་རྐྱེན་རང་སའི་འབྱུང་བ་ཆེན་པོ་བཞི། རྐྱེན་གཞན་ལུས་ངག་གི་རྣམ་པར་རིག་བྱེད་སོགས་ལ་སྐྱེའོ། ། མཇུག་གི་ཆོ་ག་རྣམས་བསྐྱེད་པའི་རྒྱུ་མིན་པས་མངོན་དུ་གྱུར་པར་མ་བགྲངས་སོ། ། དེ་རྣམས་ལ་བཤད་པ་རྒྱས་བསྡུས་སྐབས་དང་སྦྱར་བའི་གང་རུང་བྱས་ལ།
ཁྱད་པར་མྱང་འདས་ཀྱི་བསམ་པ་བསྐྱེད་པའི་ཕྱིར་ཆོས་བཤད་པ་དང་། བྱང་ཆུབ་ཀྱི་སེམས་གསལ་བཏབ་པ་རྣམས་ནན་ཆེ་བར་བྱས་ལ། མདོར་ན་སེམས་ཅན་ཐམས་ཅད་ཀྱི་དོན་དུ་སངས་རྒྱས་འཐོབ་པར་བྱ། དེའི་དོན་དུ་དགེ་སློང་གི་སྡོམ་པ་བླངས་ལ། རྩ་བ་དང་ཡན་ལག་དང་བཅས་པ་མ་ཤིའི་བར་དུ་རྒྱུན་མི་ཆད་པར་བསྲུང་སྙམ་པ་གྱིས། དགེ་འདུན་རྣམས་སྤྱོད་ལམ་བསྟུན་ནས་ཆོ་ག་ལ་ཐུགས་གཏད་པར་ཞུ་ཞེས་བརྗོད། སྤྱོད་ལམ་བསྟུན་པ་ནི། ཐམས་ཅད་ནི་ཕྲག་པ་གཡས་གོས་ཀྱིས་མ་བསྒྲིབས་པར་བྱས། ཐལ་མོ་སྣོལ་ཏེ་བཅང་། ལུས་བརླ་དང་བྱིན་པ་གཅིག་སྟན་ལ་ཕབ་པའི་ཚུལ་གྱིས་པུས་མོ་མངོན་དུ་ཕྱོགས་པར་འདུག་པའི་ཚུལ་གྱིས་འདུག་ལ།
སེམས་མ་ཡེངས་པ་ཆོ་ག་ལ་གཏོད་པ་ཡིན་ལ། སྤྱོད་ལམ་མི་མཐུན་པ་ལ་ལ་འདུག་པ། ལ་ལ་འགྲེང་བ་ལྟ་བུ། ཁ་སྐོང་དུ་མི་རུང་བ་ལས་འཆགས་པ་ལ་གནོད། དེའི་ཕྱིར་བརྗོད་པ་ཐ་མའི་སྐབས་སུ་དེའི་སླད་དུ་ཞེས་པའི་ཚིག་བྱུང་བ་དང་མཁན་པོས་བསྒྲུབ་བྱ་ལ་ནས་སྤར་གང་འཐོར་བ་ཡོད་དེ། དེ་ལ་ལས་མ་ཆགས་གོང་དུ་སྤྱོད་ལམ་བརྩམས་པ་དེ་ནས་སླར་ལེན་དུ་འགྲོ་བའི་སེམས་ཀྱིས་གཏང་དགོས་པའི་ཕྱིར། དེ་བརྩིས་པ་ན་འགྲོ་བའི་སེམས་ཀྱིས་གཏང་ཞེས་པ་དང་། རིས་མཐུན་པའི་ཉེས་པ་འབྱུང་དོགས་ཡོད་པས་ཤིན་ཏུ་མི་འཐད་དེ། ཁ་ཅིག་ལས་གྲལ་ཏུ་གཏད་ནས་གཉིད་ལོག ཁ་ཅིག་ཆོ་གའི་བར་ལ་ཆོ་ག་ལ་རྣ་བ་མི་གཏོད་པ་གླེང་མོ་ཤབ་ཤིབ་མང་པོ་བྱེད་པ་ཡོད་དེ།
གཉིད་ལོག་ན་ཚིག་མི་ཐོས། གླེང་མོ་ལ་ཡེངས་ན་དོན་མི་གོ་བས། ལས་མི་འཆགས་པས་བསྒྲུབ་བྱ་ལ་སྡོམ་པ་སྐྱེ་བའི་གེགས་སུ་འགྱུར་བས། དགེ་འདུན་གྱིས་ཀྱང་ཁོ་མ་བསླུས་པ་ཞིག་འཚལ་ལོ་ཞེས་པའི་དྲན་བསྐུལ་ཡིན། ཆད་ལྷག་བྱུང་ན་གསོ་བར་ཞུ་ཞེས་སྙན་མནན་པས། གཞན་གྱིས་ཀྱང་ཆོ་ག་ཆད་ལྷག་བྱུང་ན་གསོ་བ་ཡ་མི་ང་། རང་ཡང་ཁེངས་སྐྱུང་བའི་དགོས་པ་ཡོད་དོ། ། དགེ་འདུན་སོགས་སྔར་དང་འདྲའོ། ། འཚལ་ནས་ཞེས་པ་འདོད་ནས་ཏེ། བསྙེན་པར་རྫོགས་པ་མངོན་སུམ་དུ་གྱུར་པ་སྟོན།
གསོལ་ཏེ་ཞེས་པ་དགེ་འདུན་ལ་གསོལ་བ་ལན་གསུམ་བཏབ་པས་གསོལ་བ་མངོན་སུམ་དུ་གྱུར་བ་སྟོན། སྐྱེས་པ་ཡང་ལགས། སྐྱེས་པའི་དབང་པོ་དང་ཡང་ལྡན་ཞེས་པ་སྐྱེས་པའི་ཆོ་གའི་སྐབས་ཀྱི་རྟེན་དུ་རུང་བར་བསྟན། ལོ་ཉི་ཤུ་ཡང་ལོན་པས་ཞེས་པས་རེ་ཤིག་པའི་བར་ཆད་མེད་པ་དང་། འདི་ཡི་ཆོས་གོས་གསུམ་དང་ལྷུང་བཟེད་ཀྱང་ཚང་ཞེས་ཡོ་བྱད་མངོན་དུ་གྱུར་པ་དང་། བར་ཆད་ཀྱི་ཆོས་རྣམས་ཀྱང་ཡོངས་སུ་དག་གོ་ཞེས་ཁོ་ན་མཆིས་ཏེ་ཞེས་པས་ཡོངས་སུ་དག་པས་མངོན་དུ་གྱུར་པ་བསྟན་ཏེ། དེ་ལྟར་མཐུན་རྐྱེན་ཚང་ཞིང་འགལ་རྐྱེན་མེད་པ་བསྙེན་པར་རྫོགས་པར་འོས་པ་ཙམ་ཞིག་བསྟན་པས་ལས་ཀྱི་ངོ་བོ་བརྗོད་པའོ། ། མིང་འདི་སོགས་ནས་གསོལ་ནའི་བྱ་བ་བརྗོད་པ་སྟེ། དེ་ལྟར་དགེ་འདུན་ལ་བསྙེན་པར་རྫོགས་པར་གསོལ་བ་འདེབས་པས་བསྙེན་པར་རྫོགས་པར་བྱ་བར་བསྟན་པའོ། ། གལ་ཏེ་མན་ཆད་བྱེད་པ་བརྗོད་པ་སྟེ།
དགེ་འདུན་གྱི་མིང་འདི་ཞེས་བགྱི་བ་ཞེས་པའི་དགེ་འདུན་ལ་རྒྱ་དཔེར་དང་པོའི་རྣམ་དབྱེ་ལས་མེད་ཀྱང་། དེ་བྱེད་པ་པོར་དགོངས་ནས་དགེ་འདུན་གྱིས་ཞེས་གསུམ་པའི་རྣམ་དབྱེ་སྦྱར་བ་ཡིན་ཏེ། བྱ་བ་བསྙེན་པར་རྫོགས་པར་མཛད་དོ་ཞེས་པ་ནི་བྱེད་པོ་དགེ་འདུན་དང་བྱེད་པ་མཁན་པོ་བསྟན་པའི་ཕྱིར་ཡིན་ལ། སྔར་གང་ལས་ལེན་པ་ལ་ལྔ་པ་སྦྱར་བ་ཡིན་པས། དགེ་འདུན་ལས་བསྙེན་པར་རྫོགས་པར་གསོལ་ན་ཞེས་པ་དང་འགལ་བའི་སྐྱོན་མེད་དོ། ། འདིའི་སྐབས་སུའང་བསྒྲུབ་བྱ་གཅིག་ལས་མེད་ན་འདི། གཉིས་ཡོད་ན་འདི་དག གསུམ་ཡོད་ན་འདི་རྣམས་ཀྱི་ཞེས་པ་ལ་སོགས་པའི་འདོན་པ་སྤོ་བ་སྔར་བཞིན་ཤེས་པར་བྱ། གསོལ་བ་ཐལ། ལས་བརྗོད་པ་དང་པོ་ལ་ཐུགས་གཏད་པར་ཞུ་བྱས་ལ།
དེའི་སླད་དུ་ཞེས་པ་བསྙེན་པར་རྫོགས་པར་འོས་ཤིང་བསྙེན་པར་གསོལ་བ་ཡང་འདེབས་པ་དེའི་སླད་དུ་ཞེས་པ་སྟེ། ཚིག་དོན་ཕལ་ཆེར་སྔར་བཤད་དོ། ། དེ་བཞིན་དུ་གཉིས་པ་ཡང་བྱེད་པ་གསུམ་པའི་སྐབས་སུ། བརྗོད་པ་ཐ་མ་འདི་ལ་ཆ་གསུམ་ཡོད་པའི་ཆ་དང་པོ་གཉིས་རྫོགས། བྱེད་པ་བརྗོད་པའི་གོང་གསོལ་ན་ཞེས་པའི་ཚིག་འགགས་པ་དང་སྡོམ་པ་སྐྱེ་བ་དུས་མཉམ། དེའི་སླད་དུ་ཞེས་པའི་ཚིག་བྱུང་བ་དང་སྡོམ་པ་སྐྱེས་ཚར་བས། དེ་དུས་བསྙེན་པར་རྫོགས་པའི་དགེ་སློང་དུ་གྱུར་པ་ཡིན་པར་ཤེས་པར་གྱིས་ཤིག་ཅེས་བརྗོད། ཁ་ཅིག་དེའི་དུས་སུ་སྐྱེས་པར་ཤེས་པ་སྡོམ་པ་སྐྱེ་བའི་ཡན་ལག་ཏུ་དགོས་ཞེས་པ་མི་འཐད་དེ། སྐྱེས་ཚར་ནས་སྐྱེ་བའི་ཡན་ལག་དོན་མེད་པའི་ཕྱིར། དེའི་བར་དུ་བསྒྲུབ་བྱ་གཉིད་དུ་སོང་བའམ།
སྙོམས་པར་ཞུགས་པ་ལ་ཡང་སྐྱེ་བར་བཤད་པའི་ཕྱིར། མཇུག་སྡུད་ནི་དགེ་འདུན་གྱིས་སོགས་སོ། ། འདིའི་སྐབས་སུ་གཙང་པའི་འདུལ་བ་འཛིན་པ་ཁ་ཅིག་གིས། གསོལ་བའི་སྐབས་སུ་དགེ་འདུན་གྱི་མིང་འདི་ཞེས་བགྱི་བ། མཁན་པོ་མིང་འདི་ཞེས་བགྱི་བས། དགེ་འདུན་ལས་བསྙེན་པར་རྫོགས་པར་མཛད་དོ་ཞེས་དང་། བརྗོད་པའི་སྐབས་སུ་དེའི་སླད་དུ་དགེ་འདུན་གྱི་མིང་འདི་ཞེས་བགྱི་བ། མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་མཛད་ན། ཚེ་དང་ལྡན་པ་གང་དག་མིང་འདི་ཞེས་བགྱི་བ། མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་མཛད་པ་བཞེད་པ་བཟོད་པ་ཞེས་དང་།
མཇུག་སྡུད་དུ། དགེ་བསྙེན་གྱི་མིང་འདི་ཞེས་བགྱི་བ། མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་མཛད་ལགས་ཏེ་ཞེས། དགེ་འདུན་ལས་ཞེས་པ་བཞི་ལྷག་པོར་འདོན་པ་ནི་མ་དག་པ་སྟེ། ལུང་དང་ལས་བརྒྱ་རྩ་གཅིག་གི་གཞུང་དང་རྒྱ་འགྲེལ་རྣམས་ཐམས་ཅད་ན་མེད་ཅིང་། རྒྱ་ཆེར་འགྲེལ་དུ་བརྗོད་པ་ནོར་བའི་དཔེར་བརྗོད་དུ་བཤད་ཡོད་པའི་ཕྱིར་རོ། ། ཡང་ཚིག་བཞི་པོ་དེའི་སྐབས་སུ་ལས་ཆོག་ལ་ལར། མིང་འདི་ཞེས་བགྱི་བ་འདི་ཞེས་པ་གསོལ་བ་ལ་གཅིག བརྗོད་པ་ལ་གཉིས། མཇུག་སྡུད་ལ་གཅིག་སྟེ།
འདི་ལྷག་པོ་བཞི་པོ་འདི་ལུང་དང་ལས་བརྒྱ་རྩ་གཅིག་གི་གཞུང་དང་རྒྱ་དཔེར་མེད་པའི་ཕྱིར་མ་དག་པར་ཤེས་པར་བྱའོ། ། དགེ་སློང་དུ་བསྒྲུབས་ཟིན་པ་དེའི་འོག་ཏུ། དགེ་སློང་ལས་བྱེད་པ་ནི་གནས་བརྗོད་པ་ལ་སོགས་པའི་སྐབས་ལྷག་མ་དག་བྱ་དགོས་པས་སྟན་ལས་ལྡང་བར་མི་རིགས་པའི་ཕྱིར། དགེ་སློང་གཞན་གང་ཡང་རུང་བ་གཅིག་གིས་གྲིབ་ཚོད་གཞལ་བར་བྱའོ། ། གཞལ་བ་དེ་ཡང་འདི་ལྟར་བྱ་སྟེ། ཐུར་མ་སོར་བཞི་ཙམ་གྱིས་གཞལ་བར་བྱ་སྟེ། དེས་གཞལ་ན་མྱུར་ཞིང་སླ་ལ་རྐང་པ་ལ་སོགས་པས་བུལ་བར་འགྱུར་བའི་ཕྱིར་མི་བཟང་ངོ་། ། མིང་མ་གྲགས་པས་གཞན་གྱི་ཐ་སྙད་བསྟན་པའི་ཕྱིར་ཐུར་མས་གཞལ་བའི་གྲིབ་མ་ཇི་ཙམ་ཡོད་པ་སྟེ། དེ་དང་ཚད་མཉམ་པའི་གྲིབ་མ་སོར་བཞི་པ་དེ་སྐྱེས་བུ་ཞེས་བརྗོད་པར་བྱ། གྲིབ་མ་སོར་རེ་རེ་ལ་རྩ་བ་ཞེས་བརྗོད་པར་བྱ།
རྩ་བ་དང་རྐང་པ་གཉིས་འགྱུར་ཁྱད་དོ། ། དེའི་འོག་ཏུ་ཉིན་མཚན་གྱི་ཆ་བརྗོད་པར་བྱ་སྟེ། སྔ་དྲོའི་གྲིབ་ཚོད་སྐྱེས་བུ་དང་རྐང་པ་འདི་སྙེད་ཅིག་ལ་ཞེས་དང་། གུང་གི་གྲིབ་ཚོད་སྐྱེས་བུ་དང་རྐང་པ་འདི་སྙེད་ཅེས་བརྗོད། སྔ་དྲོའི་གྲིབ་མ་སྐྱེས་བུ་དང་རྐང་པ་གང་མང་བ་དེ་རྒན། ཕྱི་དྲོའི་གང་ཉུང་བ་དེ་རྒན་ནོ། ། འདིར་ཉི་མ་བརྒྱད་ཆ་ཤར་བ་དང་། བཞི་ཆ་ཤར་བ་ཞེས་པ་ལ། གཞི་འགྲེལ་ལས། ཉི་མའི་དཀྱིལ་འཁོར་གྱི་བཞི་ཆ་དང་བརྒྱད་ཆ་ལ་འཆད།
དུལ་ལྷས། ཉི་མ་ཤར་བ་ནས་ནུབ་ཀྱི་བར་གྱི་ལམ་ཇི་སྲིད་ཡོད་པའི་བཞི་ཆ་དང་བརྒྱད་ཆ་ལ་སོགས་ལ་འཆད་པ་ནི་ཕྱི་མ་ལེགས་ཏེ། དེ་ལྟ་མ་ཡིན་ན་ཉི་མ་སྤྲིན་ལ་སོགས་པས་སྒྲིབ་པ་ན་དུས་ཀྱི་ཁྱད་པར་མི་ཕྱེད་པའི་ཕྱིར། དེའི་འོག་ཏུ་ལོ་ཚིགས་ཤེས་པར་བྱ་བའི་དུས་ཚོད་བརྗོད་པར་བྱ་སྟེ། དུས་ཚོད་ནི་ལྔ་སྟེ། དགུན་གྱི་དངོས་པོ་ནི་དགུན་གྱི་དུས། དཔྱིད་ཀྱི་དངོས་པོ་ནི་དཔྱིད་ཀྱི་དུས། དབྱར་གྱི་དངོས་པོ་ནི་དབྱར་གྱི་དུས། དུས་ཐུང་ངུར་གནས་པའི་ཕྱིར་ཤི་བ་དང་འདྲ་བས་ཐུང་ངུ་ཡང་དེ་ཡིན་ལ། དབྱར་ཡང་དེ་ཡིན་པས་དབྱར་ཐུང་ངུ་སྟེ།
ཐུང་ངུའི་སྐད་དོད་ལ་ཤི་བ་ཡོད་དོ། ། དུས་རིང་བའི་ཕྱིར་རིང་པོ་ཡང་དེ་ཡིན་ལ་དབྱར་ཡང་དེ་ཡིན་པས་དབྱར་རིང་པོའི་དུས་སོ། ། དེ་དག་གི་ཚད་བརྗོད་པར་བྱ་བའི་ཕྱིར་དེ་ལ་དགུན་གྱི་དུས་ནི་ཟླ་བ་བཞི་སྟེ། སྟོན་ཟླ་ཐ་ཆུང་ཉ་ནས་དཔྱིད་ཟླ་ར་བའི་བར་རོ། ། དཔྱིད་ཟླ་ར་བའི་ཉ་ནས་དབྱར་ཟླ་ར་བའི་ཉའི་བར་ནི་དཔྱིད་ཀྱི་དུས་ཟླ་བ་བཞིའོ། ། དབྱར་ཟླ་འབྲིང་པོའི་ཉ་ནས་དབྱར་ཟླ་ཐ་ཆུང་ཉའི་བར་ནི་དབྱར་གྱི་དུས་ཟླ་བ་གཅིག་གོ ། དབྱར་ཐུང་ངུའི་དུས་ནི་དབྱར་ཟླ་ཐ་ཆུང་གི་ཚེས་བཅུ་དྲུག་གི་ཉིན་ཞག་གཅིག་གོ ། དབྱར་རིང་པོའི་དུས་ནི་དབྱར་ཟླ་ཐ་ཆུང་གི་ཚེས་བཅུ་༼བདུན་༽ནས་སྟོན་ཟླ་ཐ་ཆུང་ཉའི་བར་ཉིན་ཞག་གཅིག་གིས་ཟླ་བ་གསུམ་དུ་མ་ཆོག་པའོ། ། ཉ་ནས་ཞེས་པ་ཐམས་ཅད་དེ་ཉིད་བགྲང་བ་མིན་གྱི་དེའི་ཕྱི་དེ་ནས་མགོ་འཛུགས་པར་ཤེས་པར་བྱའོ། ། འདི་ནི་ལོ་ཙ་བ་ཆེན་པོ་རྣམས་ཀྱིས་བོད་ན་ཟླ་བ་ཡར་ངོ་སྔོན་དུ་འགྲོ་བ་གྲགས་ཆེ་བས་དེ་དང་བསྟུན་ནས་བསྒྱུར་བ་ཡིན་གྱི།
ཆོས་མངོན་པ་ལས། ཟླ་བ་ཐམས་ཅད་ཀྱང་མར་གྱི་ངོ་སྔ་སྟེ། ཞེས་བཤད་ཅིང་། རྒྱ་དཔེ་ལ་ཐམས་ཅད་མར་ངོ་སྔོན་འགྲོར་ཡོད་ཅིང་། ལས་ཆོག་གི་རྒྱ་དཔེ་ལས། དེ་ལ་དགུན་གྱི་དུས་ཟླ་བ་བཞི་ན་མགོ་དང་རྒྱལ་དང་མཆུ་དབོ་དང་ཅན་ནོ་ཞེས་གསུངས་ལ། དགེ་སློང་གི་ལོ་དྲི་ལས་ཀྱང་། དགུན་གྱི་ཟླ་བ་བཞི་པོ་གང་ཞེ་ན། དགུན་ཟླ་ར་བ་དང་དགུན་ཟླ་འབྲིང་པོ་དང་དགུན་ཟླ་ཐ་ཆུང་དང་དཔྱིད་ཟླ་ར་བའོ་ཞེས་གསུངས་སོ། ། དེ་ལ་མདོ་སྡེ་ཉི་མའི་སྙིང་པོ་ནས།
ཚེས་བཅོ་ལྔ་ལ་སྐར་མ་ཐ་སྐར་འབྱུང་བ་དེ་སྟོན་ཟླ་འབྲིང་པོ་ཟླ་བ་བཅུ་གཉིས་པ་སྟེ་དེས་ལོ་རྫོགས་ནས་ཚེས་བཅུ་དྲུག་ལ་སྐར་མ་བྲ་ཉེ་འབྱུང་བ་ནས་ལོ་མགོ་བཟུང་སྟེ་གཉིས་དང་སྨིན་དྲུག་འཛོམས་པ་སྟོན་ཟླ་ཐ་ཆུང་ཡིན། དེ་ནས་ཟླ་བ་བཞི་པ་ཉ་དང་མཆུ་འཛོམས་པ་དང་དགུན་ཐ་ཆུང་ལ་ལྷོ་བགྲོད་མཐར་ཐུག་ན་ཟླ་བ་ལྔ་པ་དཔྱིད་ཟླ་ར་བ་དབོ་ལ་སྐར་མ་བྱ་སྦོའེ་སྟེང་ནས་ལྡོག་པ་དེ་བཞིན་དུ། སྟོན་ར་ཁྲུམ་སྟོད་ཀྱི་ཟླ་བ་ཤར་བ་དང་། ཉི་མ་སྐར་མ་མཆུའི་སྟེང་ནས་ལྡོག་སྟེ། དེ་དག་དང་པོ་དྲང་སྲོང་ལྔ་བོང་ཞེས་བྱ་བས་བཤད་པ་ཡིན། དེ་ནས་སངས་རྒྱས་བྱོན་གྱི་བར་ལ་ཉི་མ་ལྡོག་པ་ཟླ་བ་གཅིག་གིས་སྔ་རུ་སོང་སྟེ། དེ་དུས་དབྱར་ཉི་རྒྱལ་སྟོད་དང་། དགུན་ཉི་མ་ཆུ་སྨད་ཀྱི་སྟེང་དུ་ལྡོག་པའི་ཕྱིར་རོ། ། སྐར་མ་གང་གི་སྟེང་དུ་ལྡོག་པར་མི་མཐུན་ཡང་དཔྱིད་ར་དང་སྟོན་ར་ལ་ལྡོག་པར་མཐུན་ཏེ། མཛོད་དུ།
དབྱར་གྱི་ཟླ་བ་གཉིས་པ་ཡི། ། ཐ་མའི་ཚེས་དགུ་ནས་མཚན་རིང་། ། དགུན་རྣམས་ཀྱི་ནི་བཞི་པ་ལ། ། ཐུང་ངུ་འགྱུར་རོ་ཉིན་མོ་ལྡོག ། དེ་ལ་རང་འགྲེལ་དང་འདུས་བཟང་མར། དབྱར་གྱི་གཉིས་པ་དབྱར་ཐ་ཆུང་དང་། དགུན་གྱི་བཞི་པ་དགུན་ཐ་ཆུང་དུ་བྱས་པ་འགྱུར་ནོར་བ་ཡིན་ཏེ། དེའི་འགྲེལ་བཤད་དུ་དབྱར་གྱི་ཟླ་བ་ནི་དབྱར་ཟླ་འབྲིང་པོའི་ཉ་ནས་སྟོན་ཟླ་ཐ་ཆུང་ཉའི་བར་ཟླ་བ་བཞི་ཡིན་ལ། ཟླ་བ་ཐམས་ཅད་ཀྱང་མར་གྱི་ངོ་སྔ་སྟེ། དེ་ལ་སྟོན་ཟླ་ར་བ་ཡར་གྱི་ངོའི་ཚེས་དགུ་ནས།
མཚན་མོ་རིང་པར་འགྱུར་རོ་ཞེས་པས་སོ། ། དེ་ནས་ཡང་ངོ་སྔོན་འགྲོ་ལྟར་ན། དབྱར་ཉི་མར་ངོ་ལ་ལོག་ན་དབྱར་ཟླ་ཐ་ཆུང་ཡར་ངོ་ལ་ལྡོག་ནས་སྟོན་ཟླ་ཐ་ཆུང་ར་བ། དགུན་ཉི་མར་ངོ་ལ་ལོག་ན་དགུན་ཟླ་ཐ་ཆུང་། ཡར་ངོ་ལ་ལོག་ན་དཔྱིད་ཟླ་ར་བར་ཤེས་པར་བྱ་ལ་མར་ངོ་སྔོན་འགྲོའི་ལུགས་ཀྱི་དགུན་ཉི་གང་ལོག་དཔྱིད་ཟླ་ར་བ། དབྱར་ཉི་གང་ལོག་སྟོན་ཟླ་ར་བ་ཡིན་ལ། དེ་དང་བསྟུན་ཏེ་རྣམ་གཞག་བྱའི། ཉ་དྲུག་འཛོམས་པ་ལ་སྟོན་ཟླ་ཐ་ཆུང་དུ་བྱས་ན་གཡུལ་ཐོན་ན་དགག་དབྱེ་བྱ་དགོས་པར་འགྱུར་བས་སོ། ། དེ་བཞིན་དུ་དགུན་ཟླ་བཞི་པ་དབོ་ཡི་ཉ་ལ་བྱས་ན། དེའི་ཟླ་བ་གཉིས་ཀྱི་གོང་དུ་དགུན་ཉི་ལྡོག་པས་དུས་ཚོད་ཐམས་ཅད་འཆོལ་བར་འགྱུར་རོ། །
དེ་ལྟར་ལུང་དུ་དངོས་སུ་གསུམ་ལས་མ་གསུངས་ཀྱང་། དོན་གྱིས་ལོ་ལ་སོགས་པའང་བརྗོད་དགོས་སོ། ། ཁ་ཅིག་བྱི་བ་ལ་སོགས་པ་རྒྱ་ནག་གི་ལུགས་ཡིན་པས་མི་འཐད་ཟེར་མོད་ཀྱི། རྒྱ་གར་ན་བྱི་ལ་སོགས་ཀྱི་ཐ་སྙད་མེད་ཀྱི། རྒྱལ་པོའི་ལོ་བཅོས་ཀྱི་རྗེས་སུ་འབྲང་བས་དེའི་ལོ་ཚིགས་གོ་དགོས་སོ། ། དགེ་ཚུལ་གྱི་ལོ་དྲིར། རྒྱལ་པོ་ཤཱཀྱ་བྱུང་བའི་དུས་ན་ལོ་དགུ་བརྒྱ་བཞི་བཅུ་རྩ་ལྔ་ལོན་པའི་འོག་ཏུ་དཔལ་ལྡན་ས་སྐྱོང་ལྷ་རྣམ་པར་རྒྱལ་བས་སྲིད་མཛད་ནས་ལོ་བཅུ་དགུ་འདས་པ་ན། དབྱར་ཟླ་ར་བའི་མར་ངོའི་ཚེས་གསུམ་ལ། ཡུལ་མ་ག་དྷའི་དཔལ་སེང་གེ་གོ་ཆ་བྱུང་བའི་གཙུག་ལག་ཁང་ཆེན་པོར་རབ་ཏུ་བྱུང་བ་བདག་ཉིད་ནི་ཤཱཀྱའི་དགེ་ཚུལ་མཐའ་ཡས་དཔལ་སྐྱོང་ངོ་ཞེས་གསུངས་པའི་ཕྱིར་ལོ་ཚིགས་བརྗོད་དགོས་ལ། ལོ་མགོ་འཛིན་ལུགས་ནི་གཞི་འགྲེལ་ལས།
དེའི་འོག་ཏུ་དུས་ཚོད་བརྗོད་པར་བྱ་སྟེ། ཞེས་བྱ་བ་ནི་ལོ་ཚིགས་ཤེས་པར་བྱ་བའི་ཕྱིར་ཏེ་ཞེས་གསུངས་ལ། གཎྜའི་དུས་ཀྱི་མདོ་ལས། དགེ་སློང་རྣམས་ལ་ལོ་རྣམས་ཀྱི་དུས་བཤད་པར་བྱ་བའི་ཞེས་གསུངས་ནས་དགུན་ཟླ་ར་བ་ནས་མགོ་ཙམ་ནས་གསུངས་པའི་ཕྱིར་དང་། རྒྱལ་པོ་སྲས་ཀྱིས། སངས་རྒྱས་པ་ཐམས་ཅད་ཀྱི་དུས་ཀྱི་དང་པོ་ནི་དགུན་དག་ཡིན་ནོ་ཞེས་བཤད་པས། དུས་ཚིགས་ཀྱི་མགོ་དང་ལོ་མགོ་གནད་གཅིག་པས། དབྱར་ཉི་ལོག་པའི་ཟླ་བ་དེ་མར་ངོ་སྔོན་འགྲོའི་ལུགས་ཀྱི་ཟླ་བ་བཅུ་པ་ཡིན། དེ་ནས་ཟླ་བ་གཉིས་འདས་པས་ལོ་རྫོགས་ཏེ། མར་ངོ་སྔོན་འགྲོའི་ལུགས་ཀྱི་མགོའི་ཟླ་བ་དགུན་ཟླ་ར་བའི་མར་ངོའི་ཚེས་གཅིག་ནས་མགོ་བཟུང་ངོ་། །
གཞི་འགྲེལ་དུ། དུས་ཚིགས་ལྔ་པོ་དག་གིས། ཟླ་བ་འདིའི་ཚེས་གྲངས་འདི་ལ། ཉིན་མོའི་ཆའི་གྲིབ་ཚོད་སྐྱེས་བུ་དང་རྩ་བ་འདི་ཙམ་ལ་ཁྱོད་རྫོགས་པར་བྱས་པ་ཡིན་ནོ་ཞེས་གསུངས་པས། ཕྲ་རིམ་ནས་བཙལ་ནས་རགས་རིམ་ནས་བརྗོད་དགོས་པ་དང་། ཟླ་བ་དང་ཚེས་གྲངས་བརྗོད་དགོས་པ་ཡང་དེ་ཉིད་ཀྱིས་ཤེས་ལ། དབྱར་ཟླ་ར་བའི་མར་ངོའི་ཞེས་གསུངས་པའི་ཕྱིར་དེའི་དབྱེ་བ་ཡང་བརྗོད་དགོས་སོ། ། འདིར་དུས་ཚོད་ལྔར་བྱས་པ་ནི་དབྱར་ཐུང་ངུ་ངོས་གཟུང་བའི་དོན་དུ་བྱས་པ་སྟེ། དེའི་དགོས་པ་ཡང་དེ་ལས་འདས་ན་དབྱར་ཁས་བླང་པ་མི་ཆགས་པར་ཤེས་པའི་དོན་དུའོ། ། དུས་དྲུག་ཏུ་བསྟན་པ་ནི་གསོ་སྦྱོང་མི་ཐུབ་པ་ངོས་གཟུང་བའི་དོན་དུ་ཡིན་ལ།
བཞིར་བསྟན་པ་ནི་འཇིག་རྟེན་གྲགས་པ་དང་བསྟུན་པ་ཡིན་ནོ། ། གསུམ་དུ་བསྟན་པ་ནི་ཕྱག་དར་ཁྲོད་ཀྱི་གོས་ངོས་གཟུང་བའི་དོན་དུའོ། ། དེ་ལྟར་བསྙེན་པར་རྫོགས་པའི་དགེ་སློང་གི་དངོས་པོ་ཐོབ་ནས་ཚུལ་ཁྲིམས་དང་ལྟ་བ་དང་སྤྱོད་པ་དང་། འཚོ་བ་མ་ཉམས་པ་ཞིག་དགོས་ལ། ལུང་དུ་འཚོ་བ་ཉམས་པ་ཡིན་པ་ཇི་ལྟ་བུ་ཞེ་ན། དེའི་འཚོ་བ་མ་དག་པར་གྱུར་ལ་ཞེས་གསུངས་པས། འཚོ་བ་མ་དག་པ་ལོག་འཚོ་དག་པའི་དོན་དུ། དུས་ཚོད་བརྗོད་པ་དེའི་འོག་ཏུ་སེམས་ལས་སུ་རུང་བར་བྱ་བའི་ཕྱིར་ཚངས་པར་སྤྱོད་པའི་གནས་རྣམས་བརྗོད་པར་བྱ་སྟེ། ཕྲན་ཚེགས་འགྲེལ་དུ། ཆོས་བཞི་བསྟེན་པས་ནད་པ་འཚོ་བར་བྱེད་པ་དང་།
ཆོས་གསུམ་བསྟེན་པས་རང་བཞིན་དུ་གནས་པ་ཡིན་ཏེ། རང་བཞིན་དུ་གནས་པ་ནི་བསོད་སྙོམས་དང་གནས་མལ་དང་། བགོ་བ་དག་ཡིན་ལ། ནད་པའི་ནི་སྨན་དང་བཅས་པ་ཡིན་ཏེ། འཚོ་བའི་དོན་དུ་གཉེར་བར་བྱ་བ་དང་། བསྟེན་པར་བྱ་བ་ཡིན་པའི་ཕྱིར་གནས་མིན་ནོ། ། དེ་རྣམས་བརྗོད་པ་ནི་སེམས་ལས་སུ་རུང་བར་བྱ་བའི་ཕྱིར་ཡིན་ནོ། ། གོས་ཕྱག་དར་ཁྲོད་དང་། གནས་མལ་ཤིང་དྲུང་དང་། ཟས་བསོད་སྙོམས་པ་དང་།
སྨན་བསྐུས་ཏེ་བོར་བ་བཞི་པོ་འདི་དག་ནིའོ། ། མཁྱེན་ཅིང་ཞེས་པ་ནི། ཟག་པ་དང་བཅས་པའི་ཡེ་ཤེས་འཇིག་རྟེན་པའི་མཁྱེན་པས་སོ། ། གཟིགས་པ་ཞེས་བྱ་བ་ནི་ཟག་པ་མེད་པའི་ཡེ་ཤེས་འཇིག་རྟེན་ལས་འདས་པའི་མཁྱེན་པས་སོ། ། སྔར་བཤད་པའི་རྣམ་པ་དེ་ལྟར་རབ་ཏུ་བྱུང་བ་དང་བསྙེན་པར་རྫོགས་པའི་དགེ་སློང་གི་འཚོ་བའི་ཕྱིར་དོན་དུ་གཉེར་བར་བྱ་བ་དང་། བསྟེན་པར་བྱ་བའི་ཕྱིར་གནས་སུ་གསུངས་ཏེ། གནས་བཞི་པོ་དེ་ལ་གནས་ན་དགེ་སློང་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་། བསྙེན་པར་རྫོགས་པ་དགེ་སློང་གི་དངོས་པོ་སྟེ། དེ་ལ་དགེ་སློང་ལ་རབ་ཏུ་གཅེས་པའི་མདོ་ལས། ངོ་བོ་དབྱེ་དང་སྒྲ་འཇུག་ཆེད་བྱ་བ། །
བཞི་པོ་འདི་དག་ཐུབ་པས་གསུང་དུ་གསོལ། ། ཞེས་པས་དགེ་སློང་རང་གི་ངོ་བོ་གདམས་པ་སྟེ། རྩ་བ་བཞི་སོགས་ཉིས་བརྒྱ་ལྔ་བཅུ་གསུམ། ། ཆེད་དུ་བྱ་བ་རྣམ་དག་ཚུལ་ཁྲིམས་ཏེ། ། དབྱེ་ན་མིང་གི་དགེ་སློང་གང་ཡིན་དང་། ། རྟགས་ཙམ་འཛིན་དང་ཡང་དག་དགེ་སློང་སྟེ། སྒྲ་འཇུག་རྣམ་པར་ཟད་ཕྱིར་དང་། ། དགེ་བ་སློ་དང་ཟས་སློང་དང་། ། ཞི་བར་གནས་དང་ལམ་ཞུགས་དང་། ། ལེགས་པར་འཚོ་དང་ཆགས་སྤངས་དང་། །
ཡིད་འོང་ཕྱིར་ན་དགེ་སློང་ཡིན། ། ཞེས་པས་རང་གི་ངོ་བོ་ལུས་ངག་གི་འཆལ་བ་བདུན་ཡང་དག་པར་གདམས་པ། ཆེད་དུ་བྱ་བ་ཚུལ་ཁྲིམས་རྣམ་པར་དག་པ་ཡིན། སྒྲ་འཇུག་པའི་རྒྱུ་མཚན་སམ་ཊི་ཏའི་སྐད་ལ། བིཀྵུ་ཞེས་པ་སློང་མོ་བའམ་སྤྲང་པོའི་མིང་སྟེ། དེ་ལ་སྔོན་གྱི་ལོ་ཙ་བ་ཆེན་པོ་རྣམས་ཀྱིས་སྒྲ་འཇུག་པའི་རྒྱུ་མཚན་འདི་ལ་བརྟེན་ནས། དགེ་ཞེས་སླ་ཐབས་སུ་བསྣན་ནས་དགེ་སློང་ཞེས་བསྒྱུར་ཏེ། བིཀྵུ་ལ་ཡི་གེ་ཕྱིས་པ་བསྣན་པའི་ངེས་ཚིག་གིས། བི་དྷ་བསྣན་པ། ཀྵ་ཡ་ཟད་པ་སྟེ་ལུས་ངག་གི་འཆལ་བ་བདུན་རྣམ་པར་ཟད་པའི་ཕྱིར་དང་།
དགེ་བ་སློང་བར་བྱེད་པ་དང་། ཟས་བསོད་སྙོམས་སུ་སློང་བར་བྱེད་པ་དང་། བྷི་བི་ཏུར་བསྒྱུར། ཀ་ཧ་རུ་བསྒྱུར། བི་ཧ་ར་གནས་པ། ཤ་ཥ་རུ་བསྒྱུར་ནས་ཤ་མ་ཞི་བ་སྟེ། ཞི་བར་གནས་པས་ན་དགེ་སློང་། ཡང་ཀ་ཊ་རུ་བསྒྱུར་ནས། ཨ་བིཥྚ་ཞུགས་པ། ཥུ་པུ་རུ་བསྒྱུར་ནས།
པུ་མཱརྒ་ལམ་སྟེ་ལམ་བཟང་པོ་ལ་ཞུགས་པས་ན་དགེ་སློང་ངོ་། ། ལོག་འཚོ་སྤངས་ནས་སློང་མོས་ལེགས་པར་འཚོ་ཞིང་། ཡོ་བྱད་ཀུན་ཏུ་འཛིན་པའི་འཆགས་པ་སྤངས་པས་དགེ་སློང་། ཨ་བྷི་མ་ནོ་དྷ་ར་མངོན་པར་ཡིད་དུ་འོང་བས་ན་དགེ་སློང་ངོ་། ། དབྱེ་ན་གསུམ་ལས་འདིར་ཡང་དག་པའི་དགེ་སློང་གི་དངོས་པོར་འགྱུར་རོ། ། འོ་ན་སྔར་གྱུར་ཟིན་མོད་སྙམ་ན། སྔར་ཐོབ་ཟིན་ཡང་དེ་ལ་མ་གནས་ན་འཆལ་བར་འགྱུར་བའི་ཕྱིར་རོ། ། དེ་ལྟར་སྤྱིར་བརྗོད་ནས་བྱེ་བྲག་ཏུ་ཕྱེ་སྟེ་བརྗོད་ན། བཞི་གང་ཞེ་ན་ཞེས་སྨོས་ཏེ། ལུང་དུ།
དགེ་སློང་དག་རབ་ཏུ་བྱུང་བས་ནི་མཐའ་འདི་གཉིས་ལས་བརྟེན་པར་མི་བྱ། བསྙེན་པར་མི་བྱ། བསྙེན་བཀུར་མི་བྱ་སྟེ། གཉིས་གང་ཞེ་ན། འདོད་པ་རྣམས་ལ་འདོད་པའི་བསོད་སྙོམས་ཀྱི་རྗེས་སུ་བརྩོན་པ་དམན་པ་ངན་པ་ཐ་ཆད་མ་རབས་གང་ཡིན་པ་དང་། བདག་ཉིད་དུབ་པ་ལ་རྗེས་སུ་བརྩོན་པ། སྡུག་བསྔལ་བ་ལ་འཕྱ་བ་མིན་པ། གནོད་པ་དང་ལྡན་པ་གང་ཡིན་པའོ། ། ཁྱོད་ཀྱིས་མཐའ་འདི་གཉིས་ལ་མི་བསྟེན་པར། དབུ་མའི་ལམ་མིག་འབྱེད་པ་ཡེ་ཤེས་འབྱེད་པ།
ཉེ་བར་ཞི་བར་གྱུར་པ་མངོན་པར་ཤེས་པ་དང་། རྫོགས་པར་བྱང་ཆུབ་པ་དང་། མྱ་ངན་ལས་འདས་པར་འགྱུར་བ་ཡོད་དོ་ཞེས་སོ། ། མདོ་ལས་དགེ་སློང་དག་མཐའ་གཉིས་སྤང་བར་བྱ་སྟེ། འདོད་པ་བསོད་སྙོམས་ཀྱི་མཐའ་དང་ངལ་ཞིང་དུབ་པའི་མཐའོ། ། མཐའ་གཉིས་སྤངས་པ་དབུ་མའི་ལམ་བསྟེན་པར་བྱའོ། ། ཞེས་གསུངས་པས། གོས་བཟང་པོ་མི་རུང་བ་དང་རུང་བ་ལ་ཡང་རྙེད་དཀའ་བ་ལ་ཆགས་པས་འབད་བརྩོན་གྱིས་སྒྲུབ་པ་ནི་ཁ་ན་མ་ཐོ་བ་བསྐྱེད་པའི་ཕྱིར་སྤང་དགོས། ཞེས་པ་འདོད་པ་བསོད་སྙོམས་ཀྱི་མཐའ་སྤོང་བ་ནི། གོས་ཀྱི་ནང་ན་ཕྱག་དར་བཞིན་དུ་བོར་བའི་ཕྱིར་ཕྱག་དར་འདྲ་བའི་གོས་ནི་ཕྱག་དར་ཁྲོད་དོ། །
ཡང་ན་ཕྱག་དར་དག་གི་ནང་ན་འདུག་པའི་གོས་ཕྱག་དར་དུ་བསགས་པའི་ཞེས་བྱ་བའི་ཐ་ཚིག་གོ ། ཕྲན་ཚེགས་འགྲེལ་དུ། འདིར་རླུང་གི་མཐར་ཐུག་པ་ནི་ངོགས་ཡིན་ཏེ་དེར་རྫོགས་པའི་ཕྱིར་དང་། གོས་ཀྱི་མཐར་ཐུག་པ་ནི་ཕྱག་དར་ཡིན་ཏེ་དེར་རྫོགས་པ་ཉིད་ཀྱིས་ཕྱིར་རོ། ། དེ་ལ་ཕྱག་དར་དང་ངོགས་གང་ཡིན་པ་དེ་ཕྱག་དར་ཁྲོད་པ་ཡིན་ཏེ། ཤིན་ཏུ་རྙིང་པ་ཉིད་ཀྱི་ཕྱིར་ལོངས་སྤྱད་དུ་མི་རུང་བ་ཕྱག་དར་དུ་བོར་བ་དོན་དུ་འགྱུར་བ་ཉིད་མ་ཡིན་པ་དེ་ལ་དེ་སྐད་ཅེས་བྱའོ། ། རུང་བ་ཞེས་བྱ་བ་ནི་ཁ་ན་མ་ཐོ་བ་མེད་པའི་ཕྱིར་རོ། ། རྙེད་ཀྱང་སླ་བ་ཞེས་བྱ་བ་ནི་རྩོལ་བ་ཆུང་ངུས་རྙེད་པའི་ཕྱིར་རོ། ། གོས་དེ་ལ་རྟེན་པའི་ཚུལ་གྱིས་གནང་ནའོ། ། སྤྲོ་འམ་སྟེ་མོས་ཤིང་འདོད་དམ་ཞེས་འདྲི་བ་ཡིན་ཏེ།
དེས་ཀྱང་ལན་དུ་སྤྲོ་ཞེས་བརྗོད་བྱ་སྟེ། འོག་མ་རྣམས་ལའང་དེ་བཞིན་ནོ། ། ངལ་ཞིང་དུབ་པའི་མཐའ་སྤངས་པའི་ཕྱིར། མདོ་ལས་མྱ་ངན་ལས་འདས་པའི་བསམ་པས་རབ་ཏུ་བྱུང་བ་ཚུལ་ཁྲིམས་དང་ལྡན་པ་ལ་ནི། གོས་སྟོང་ཕྲག་བརྒྱ་པ་དང་ཟས་རོ་བརྒྱ་པ་དང་ཁང་པ་བརྩེགས་པ་ལྔ་བརྒྱ་པ་ཡང་འོས་སོ་ཞེས་དང་། ངེས་འབྱུང་གི་ཚུལ་ཁྲིམས་དང་ལྡན་ན་དགེ་བའི་ཕྱོགས་ལ་བརྩོན་པ་ཡིན་ན། སྒྲུབ་པའི་ཚེ་ན་ཚེགས་དང་འབད་རྩོལ་གྱིས་བསྒྲུབ་མི་དགོས། ལོངས་སྤྱོད་པའི་ཚེ་ན་ཆགས་ཞེན་དང་མངོན་ཞེན་དྲག་པོ་མི་སྐྱེ། ངོ་བོ་མི་རུང་བ་མིན་པའི་གོས་བཟང་པོ་རྩོལ་མེད་དུ་རྙེད་ན་ལོངས་སྤྱད་དུ་རུང་ཞེས་པ། ལྷག་པར་རྙེད་ན་དར་ཞེས་པ།
དར་གྱི་སྲིན་བུ་ལས་བྱུང་བའི་བྱེ་བྲག་ཡུག་ཁྱིམ་རིང་བའོ། ། རས་ཡུག་ཆེན་པོ་ནི་རས་བལ་ལས་བྱས་པ། ཁྲུ་བཅུ་གཉིས་ཀྱི་ཚད་དོ། ། བེའུ་རས་ནི་བེའུ་རས་སྤུ་ཅན་ནོ། ། དར་ལ་ནི་དར་སྲབ་མོ་རྒྱུ་སྤུན་སེང་བག་ཅན་ནོ། ། ཕྲན་ཚེགས་ལས། དར་ལ་ནི་རྒྱུ་དང་སྤུན་ཐགས་རན་མ་ཞིག་པ། མཐོང་བ་ལ་སྒྲིབ་པར་ནུས་པ་མ་ཡིན་པའི་གོས་ལ་བྱའོ་ཞེས་སོ། ། མོན་དར་ཞེས་པ་ནི་དར་གྱི་སྲིན་བུ་ལས་བྱུང་བའི་རྫས། ཕྲན་ཚེགས་ལས།
མོན་དར་ཞེས་པ་ནི་རྩྭའི་རིགས་ཀྱི་ཤུན་པ་ལས་བྱས་པའི་གོས་ཡིན་ནོ། ། བེའུ་རས་ཡུག་ཆེན་ནི། རས་ཀྱི་རྣམ་པ་སྤུ་ཅན་ཆེན་པོའོ། ། བེའུ་རས་དམར་པོ་ཞེས་བྱ་བ་ནི་བེའུ་རས་ཀྱི་རྣམ་པ་དམར་པོའོ། ། བེའུ་ཕྲུག་ཅེས་བྱ་བ་ནི་རས་ཀྱི་རྣམ་པ་སྤུ་ཅན་ཕྲ་མོའོ། ། ཕྲན་ཚེགས་འགྲེལ་ལས། ཕྱག་རིས་ངོས་མ་ལས་གཅིག་ཞུས་དག། །། PAGE * MERGEFORMAT 72 མང་ཐོས་ཀླུ་སྒྲུབ་རྒྱ་མཚོ། ཚིགས་གསུམ་རིམ་ཅན་དུ་སྒྲུབ་པའི་རྣམ་བཞག PAGE * MERGEFORMAT 71
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
