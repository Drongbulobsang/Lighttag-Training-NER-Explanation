མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༧
དྲིས་ལན་གནས་སྟོན་རབ་གསལ།
༄༅། །དྲིས་ལན་གནས་སྟོན་རབ་གསལ་བཞུགས།། ཨོཾ་ཤྲཱི་ཡཾ། རྡུལ་རྙེད་ཞིང་ལས་ཞིང་གི་དམ་པ་མི་མཇེད་བཟོད་ལྡན་མི་མཇེད་ཞིང་། ། ཇི་སྙེད་གླིང་ལས་གླིང་གི་མཆོག་གྱུར་འཛམ་བུའི་གསེར་ལྡན་འཛམ་བུའི་གླིང་། ། དེ་སྙེད་སྟོན་ལས་སྟོན་པའི་གཙོ་བོ་ཤཱཀྱའི་རིགས་ལྡན་ཤཱཀྱའི་སྲས། ། གྲངས་མེད་ལུས་སྤྲུལ་ལུས་ཀྱི་དམ་པ་མན་ངག་མཆོག་གི་མཆོག་ཏུ་འདུད། ། ལེགས་བྱས་ཆུ་གཏེར་བསྲུབས་པའི་ཟེ་བ་ལས། ། རིགས་ལྡན་མི་དབང་རིན་ཆེན་རྡུལ་བརྩེགས་གང་། ། འཁོར་འབངས་གསེར་གྱི་རྭ་བས་རིམ་པར་བསྐོར། ། ཆབ་སྲིད་གླིང་བཞིའི་དབུས་ན་བརྗིད་ཆགས་པ་འོ། །
ཚོགས་གཉིས་གསེར་གྱི་འཛིན་མར་གནས། ། ཡོན་ཏན་བང་རིམ་གྱེན་དུ་འཕྱུར། ། ཆེ་བཞིའི་རིན་ཆེན་དཔལ་ལས་གྲུབ། ། མི་དབང་ལྷུན་པོར་ཕྱག་བགྱིད་དོ། ། དེ་ནས་གང་གི་གསུང་འཕྲིན་ལ། ། ལན་ལྡོན་བགྱིད་ལ་སྤྲོ་བ་ཐོབ། ཇི་སྐད་དུ་བྱང་གི་གླིང་པ་ལ་ཚེ་ངེས་པ་ཅན་སོགས་ནས་སྡོམ་པའི་རྟེན་དུ་མི་རུང་བའི་བཤད་པ་ཙམ་ཡོང་བ་དང་གསུང་བ་ནི། ཚེ་ངེས་པ་ཅན་རྒྱུ་མཚན་དུ་བྱས་ནས་སྒྲ་མི་སྙན་པ་ལ་སྡོམ་པ་མེད་པར་འཆད་པ་མ་ཡིན་ལགས། འོ་ན་ཇི་ལྟར་སྙམ་ན། སྤྱིར་ངན་སོང་གསུམ།
སྒྲ་མི་སྙན། ཟ་མ་མ་ནིང་སོགས་སྡོམ་པའི་རྟེན་དུ་མི་རུང་ཟེར་བ་འདི་གཙོ་བོར་ཐེག་པ་འོག་མ་ལ་གྲགས་པ་ཡིན་ཏེ། འདུལ་བ་ལས། མི་མ་ཡིན་པའི་འགྲོ་བ་པ་དང་། བྱང་གི་སྒྲ་མི་སྙན་པ་ནི་སྡོམ་པའི་ཞིང་ཉིད་མ་ཡིན་ཞེས་དང་། མངོན་པ་ལས། ཟ་མ་མ་ནིང་སྒྲ་མི་སྙན། ། མཚན་གཉིས་མ་གཏོགས་མི་རྣམས་ལ། ། སྡོམ་མིན་སྡོམ་པའང་དེ་བཞིན་ལ། ། ལྷ་ལའང་མི་རྣམས་ལ་གསུམ་མོ། །
ཞེས་བཤད། དེའི་དོན་ཡང་། ངན་སོང་གསུམ་སྡོམ་པའི་རྟེན་དུ་མི་རུང་སྟེ། གང་དང་ལྡན་པ་དང་གང་མེད་པས་སྡོམ་པ་དང་སྡོམ་མིན་དུ་འགྱུར་བའི་ངོ་ཚ་ཁྲེལ་ཡོད་ཀྱི་བསམ་པ་མེད་པ་དང་། ཁྱད་པར་དེ་དག་གི་རྒྱུད་ནི། ཞིང་ཚ་སྒོ་ཅན་ལ་རྩ་དང་འབྲུ་གང་ཡང་མི་སྐྱེ་བ་ལྟར་སྡོམ་པ་དང་སྡོམ་མིན་གང་ཡང་མི་སྐྱེ་ཞིང་། རྒྱུ་མཚན་དེས་ན་ངན་སོང་པ་དག་ལ་མཚམས་མེད་ལྔའི་ལས་ཀྱང་མེད་དོ་ཞེས་འཆད། ཟ་མ་དང་མ་ནིང་སོགས་ནི་རྟེན་གཉིས་ཀའི་ཉོན་མོངས་ཤེས་ཆེ་བ་དང་། གཉེན་པོ་སོ་སོར་རྟོག་པ་མི་བཟོད་པ་དང་། རྒྱུད་ལ་ངོ་ཚ་ཁྲེལ་ཡོད་མེད་པས་སྡོམ་པའང་མེད་ལ།
སྡིག་པ་བྱ་བའི་བསམ་པ་མི་བརྟན་པས་སྡོམ་མིན་ཡང་མེད་དོ་ཞེས་འཆད་པ་ལགས། ཁྱད་པར་སྒྲ་མི་སྙན་པ་ལེན་པའི་རྟེན་དུ་མི་རུང་བའི་རྒྱུ་མཚན་ནི། ཡང་དག་པར་ལེན་པ་མེད་པས་སོར་སྡོམ་མེད་ལ། ཏིང་ངེ་འཛིན་གྱི་ལམ་མེད་པས་བསམ་གཏན་གྱི་སྡོམ་པ་སོགས་ཀྱང་མེད་པར་འཆད་པར་ལགས། དེའི་གོ་བ་ཡང་། སྤྱིར་སྒྲ་མི་སྙན་ན། ཚ་གྲང་། དབུལ་ཕོངས། འཐབ་རྩོད། གསག་བསྲུང་སོགས་ཀྱི་སྡུག་བསྔལ་མེད་ཅིང་།
འདོད་ཡོན་ལ་ཞེན་པ་མེད་པ་སོགས་ཡོན་ཏན་ཆེན་པོ་དང་ལྡན་ཞིང་། མི་དགེ་བ་བཅུའི་ནང་ནས་ཡིད་མི་དགེ་བ་གསུམ་ལྡན་པའི་སྒོ་ཙམ་ནི་ཡོད་ཅིང་། ངག་གི་ཉེས་པ་ཚིག་འཁྱལ་དངོས་སུ་ཡོད་མོད། ཚེ་ངེས་པས་སྲོག་གཅོད་མེད། རྫས་དང་བུད་མེད་ལ་འཛིན་པ་མེད་པས། མ་བྱིན་ལེན་དང་ལོག་གཡེམ་མེད། རྒྱུད་འཇམ་པ་དང་ཀུན་ནས་མནར་སེམས་པའི་གཞི་མེད་པས་རྫུན་ཕྲ་མ་ཚིག་རྩུབ་སྟེ་མི་དགེ་བ་དྲུག་གཏན་ནས་མེད་པ་ཡིན་ཏེ། ཇི་སྐད་དུ། སྒྲ་མི་སྙན་ན་གསུམ་ཡོད་དེ། ། དེ་ན་བདུན་པ་དངོས་སུ་ཡང་། །
ཞེས་བཤད་པ་ལགས། ། དེ་ལྟ་མོད་ཀྱི། དགེ་བ་བཅུའི་ནང་ནས་ཀྱང་། ཡིད་ཀྱི་དགེ་བ་གསུམ་དངོས་སུ་ཡོད་ཀྱང་། ལུས་ངག་གི་དགེ་བ་བདུན་གཏན་ནས་མེད་དེ། རང་བཞིན་གྱིས་བླུན་པས། ཕ་རོལ་གྱི་སྲོག་མི་གཅོད་ཀྱང་སྲོག་གཅོད་སོགས་སྤོང་བའི་སེམས་པ་ཡང་མེད་པས། སྡོམ་པ་དང་བར་མའི་དགེ་བ་སོགས་གང་ཡང་མེད་པ་ལགས། འོན་ཀྱང་ཐེག་ཆེན་པ་འདི་དག་སྒྲ་ཇི་བཞིན་ཁས་ལེན་པའི་ངེས་པ་མེད་པས་དམིགས་ཀྱི་བསལ་བའི་བཤད་པ་བཟུར་ནས་འཚོལ་དགོས་པ་ལགས། གླིང་གསུམ་རིགས་དྲུག་སོ་སོ་ལ་ཚེ་ངེས་མེད་དུ་བཤད་པ་དང་།
རྡོ་རྗེ་དམྱལ་བ་དང་། མནར་མེད་ཀྱི་འགྲོ་བ་ལ་ཚེ་ངེས་པ་ཅན་ལས་གཞན་དུ། ཐར་པའམ་ཚེའི་འདུ་བྱེད་པའི་བཤད་པ་ཡོད་མེད་ཅེས་གསུངས་པ་ལ། འདི་ཡང་ཐེག་པ་འོག་མ་ལྟར་ན། ཚེའི་ཚད་དང་ངེས་མ་ངེས་ཤིན་ཏུ་གསལ་ཏེ། མངོན་པ་ལས། སྒྲ་མི་སྙན་ན་ཚེ་སྟོང་སྟེ། ། གཉིས་ན་ཕྱེད་ཕྱེད་སྤངས་པའོ། ། འདི་ན་མ་ངེས་ཐ་མར་ནི། ། ལོ་བཅུ་དང་པོ་དཔག་ཏུ་མེད། །
ཅེས་པ་ནས། ཏིལ་སྦྱང་ནང་ནས་ལོ་བརྒྱ་ཞིང་། ། ཏིལ་གཅིག་ཕྱུང་བས་ཟད་འགྱུར་བ། ། ཆུ་བུར་ཅན་གྱི་ཚེ་ཡིན་ཏེ། ། གཞན་གྱི་ཚེ་ནི་ཉི་ཤུས་བསྒྱུར། ། ཞེས་པའི་བར་བཤད་ནས། འོ་ན་དེ་དག་ཐུབ་ངེས་པ་ཅན་ཡིན་ནམ་སྙམ་ན། སྒྲ་མི་སྙན་མ་གཏོགས་པར་འཆི། ཞེས་སྒྲ་མི་སྙན་མ་གཏོགས་པའི་འགྲོ་བ་ཀུན་ལ་བར་མ་དོར་འཆི་བ་ཡོད་པར་བཤད། དེ་སྐད་དུ་ཡང་རང་འགྲེལ་ལས།
དེ་ལྟར་ཚེ་དང་ལྡན་པའི་སེམས་ཅན་དེ་དག་ཚེ་ཡོངས་སུ་མ་རྫོགས་བར་མ་དོར་འཆི་བ་ཡོད་དམ་འོན་ཏེ་མེད་ཅེ་ན། སྒྲ་མི་སྙན་མ་གཏོགས་པར་འཆི། བྱང་གི་སྒྲ་མི་སྙན་ན་ནི་སེམས་ཅན་རྣམས་ཚེ་ངེས་པ་ཡིན་ཏེ། གདོན་མི་ཟ་བར་ཚེ་རངས་པར་འཆིའོ། ། གཞན་དག་ནི་མ་ངེས་སོ། ། གང་ཟག་རྣམས་ལས་བར་མ་དོར་འཆི་བ་མེད་པ་ཡང་མང་སྟེ། བྱང་ཆུབ་སེམས་དཔའ་སྐྱེ་བ་གཅིག་གིས་ཐོགས་པ་དགའ་ལྡན་ན་བཞུགས་པ་དང་། སེམས་ཅན་སྲིད་པ་ཐ་མ་པ་དང་། རྒྱལ་བས་བསྟན་པ་དང་། རྒྱལ་བའི་ཐད་དུ་གཏང་བའི་ཕོ་ཉ་དང་།
དད་པ་དང་ཆོས་ཀྱི་རྗེས་སུ་འབྲང་བ་དག་དང་། བྱང་ཆུབ་སེམས་དཔའ་དང་འཁོར་ལོས་བསྒྱུར་བའི་ཡུམ་དེ་དག་ལྷུམས་ན་ཡོད་པ་དང་། དེ་ལྟ་བུ་ལ་སོགས་པའོ་ཞེས་བཤད་པའི་སེམས་ཅན་དེ་དག་ཀྱང་ཚེ་ངེས་པ་ཅན་ཡིན་ཞིང་། དེ་ཡང་། རྒྱལ་བའི་ཐད་དུ་གཏང་བའི་ཕོ་ཉ་ནི། དཔེར་མཚོན་ན། ཨ་སྨྲ་སྐྱོང་མ་ལ་ནེ་ཙོ་བཞིན་རྒྱས་ཞེས་པ་གཅིག་ཡོད་པ། བཅོམ་ལྡན་སྤྱན་འདྲེན་གྱི་ཕོ་ཉར་བཏང་བ་ཡངས་པ་ཅན་པའི་ལི་ཚ་བྱི་རྣམས་ཀྱིས་མདས་བསྣུན་ཡང་། མདའ་ས་ལ་ལྷུངས་ནས་མ་ཕོག་ཅིང་། བཅོམ་ལྡན་འདས་ལ་འཕྲིན་གྱི་དོན་གྲུབ་ནས་ཚུར་ལོགས་པ་ན་ལམ་དུ་ཁྲས་སྲོག་དང་ཕྲལ་བར་བཤད་པ་ལྟ་བུའོ། །
རྒྱལ་བས་བསྟན་པ་ཞེས་པ་ནི། རྒྱལ་བའི་ལུང་བསྟན་པ་སྟེ། ཁྱིམ་བདག་གཟི་བརྗིད་ཀྱི་བུ་མངལ་ན་གནས་བཞིན་དུ། ལྷ་དང་མིའི་དཔལ་མྱོང་ནས་དགྲ་བཅོམ་པས་དགྲ་བཅོམ་པ་ཐོབ་པར་འགྱུར་རོ། ། ཞེས་ལུང་བསྟན་པ། ། དེ་མངལ་ན་གནས་བཞིན་དུ་མ་ཤི་བའི་རོ་བསྲེགས་ཀྱང་བུ་མ་ཚིག་པར་བཤད་པ་ལྟ་བུའོ། ། དེས་ན་འགྲོ་བ་གཞན་དུ་ཚེ་མ་ངེས་པ་དང་། སྒྲ་མི་སྙན་པའི་ཚེ་ངེས་པ་ཡང་ལས་ཀྱི་འབྲས་བུ་ཡིན་པར་ཤེས་སོ། ། དེ་ལྟར་མདོ་ལས་ཀྱང་བཤད་དེ། ཇི་སྐད་དུ།
དགེ་སློང་དག་ཤར་གྱི་ལུས་འཕགས་ཀྱི་མི་རྣམས་ཀྱི་ཚེའི་ཚད་ནི་ལོ་ཉིས་བརྒྱ་ལྔ་བཅུ་སྟེ། དུས་མ་ཡིན་པར་འཆི་བ་ནི་ཡོད་དོ། ། དགེ་སློང་དག་ནུབ་ཀྱི་བ་ལང་སྤྱོད་ཀྱི་མི་རྣམས་ཀྱི་ཚེའི་ཚད་ནི་ལོ་ལྔ་བརྒྱ་སྟེ། དུས་མ་ཡིན་པར་འཆི་བ་ནི་ཡོད་དོ། ། དགེ་སློང་དག་བྱང་གི་སྒྲ་མི་སྙན་གྱི་མི་རྣམས་ནི་ཡོངས་སུ་འཛིན་པ་མེད་ཅིང་ང་ཡིར་མེད་ལ། ཚེ་ངེས་ཞིང་ཚེ་འཕོས་པའི་འོག་ཏུ་བདེ་འགྲོ་མཐོ་རིས་སུ་འགྲོ་སྟེ། དགེ་སློང་དག་རྣམ་པ་འདིས་ན་བྱང་གི་སྒྲ་མི་སྙན་གྱི་མི་རྣམས་ཀྱི་ཚེའི་ཚད་ནི་ལོ་སྟོང་ངོ་། ། དུས་མ་ཡིན་པར་འཆི་བ་མེད་དོ། ། དེས་ན་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ། ། འཇིག་རྟེན་བདེ་བ་གང་ཅུང་ཟད། །
དེ་དག་སྔོན་གྱི་སྦྱིན་པའི་འབྲས། ། སྒྲ་མི་སྙན་པའི་མི་རྣམས་ནི། ། ང་ཡིར་མེད་ཅིང་ཡོངས་འཛིན་མེད། ། གོས་མཆོག་རབ་ཏུ་སྟོན་བྱེད་པ། ། འདི་ནི་སྔོན་གྱི་སྦྱིན་པའི་འབྲས། ། དེ་དག་རྣམས་ལ་ནད་མེད་ཅིང་། ། དེ་ན་གྲང་དང་དྲོ་བ་མེད། ། གཟུགས་དང་ཁ་དོག་ཕུན་སུམ་ཚོགས། ། འདི་ནི= ། ཁ་དོག་དྲི་དང་རོ་ལྡན་པའི། །
འབྲས་དག་རྟག་ཏུ་ལོངས་སྤྱོད་བྱེད། ། རྫ་མ་གཅིག་ཏུ་བཙོས་པ་ནི། ། སྟན་ལས་མ་ལངས་གྱུར་གྱི་བར། ། སྣོད་དུ་ཟད་པར་མི་འགྱུར་ཏེ། ། དེ་དག་ཁྲོ་བ་ཡོད་མིན་ཏེ། ། ཕན་ཚུན་དག་ཏུ་བརྩེ་ཞིང་དགའ། ། ཕྲག་དོག་སེར་སྣ་མེད་པ་དག ། འདི་ནི= ། དེ་དག་ཡོངས་སུ་འཛིན་མེད་དེ། ། མ་ཡིས་བུ་ཡང་ངོ་མི་ཤེས། །
མྱ་ངན་མེད་ཅིང་དགའ་བ་སྟེ། ། འདི་ནི= ། མ་ཡིས་ལམ་སྟོང་དག་ཏུ་ནི། ། བསྐྱུར་ནས་འགྲོ་བར་བྱེད་པ་ན། ། མཛུབ་མོ་ལས་ནི་འོ་མ་འཛག ། འདི་ནི་སྔོན་གྱི་སྦྱིན་པའི་འབྲས། ། ཞེས་སོགས་བཤད་དོ། ། འོ་ན་དེ་དག་ནི་མི་རྣམས་ཀྱི་ཚེ་ཚད་ངེས་མ་ངེས་ཡིན་གྱི། དམྱལ་བ་ནི་ཚེ་ཚད་ངེས་སམ་སྙམ་ན། མ་ཡིན་ཏེ།
མདོ་ལས། དགེ་སློང་དག་སེམས་ཅན་དམྱལ་བ་ཆེན་པོ་རབ་ཏུ་ཚ་བ་རྣམས་ཀྱི་ཚེའི་ཚད་ནི་བསྐལ་པ་ཕྱེད་དེ། དུས་མ་ཡིན་པར་འཆི་བ་ནི་ཡོད་དོ་ཞེས་དང་། དེ་རུ་གང་གིས་སྐྱེ་སྙམ་ན། དེའི་འཕྲོ་ལས། མི་འདོད་པ་ཡི་ལས་བྱེད་པ། ། རབ་ཏུ་ཚ་བར་སྐྱེ་བར་འགྱུར། ། དགེ་སྦྱོང་དག་དང་བྲམ་ཟེ་དང་། ། ཕ་དང་མ་ལ་གནོད་པ་དང་། ། དེ་བཞིན་བླ་མར་གནོད་བྱེད་པ། །
རབ་ཏུ་ཚ་བར་སྐྱེ་བར་འགྱུར། ། ཞེས་དང་། དགེ་སློང་དག་དམྱལ་བ་ཆེན་པོ་མནར་མེད་པ་རྣམས་ཀྱི་ཚེའི་ཚད་ནི། བསྐལ་པ་གཅིག་ཡིན་ཏེ། དུས་མ་ཡིན་པར་འཆི་བ་ནི་ཡོད་དོ། ། ཞེས་དང་། དེར་རྒྱུ་གང་གིས་སྐྱེ་སྙམ་ན། དེའི་འཕྲོ་ལས། གང་གི་འཕགས་པའི་བསྟན་པ་དང་། ། ཆོས་ཀྱིས་འཚོ་བའི་འཕགས་པ་ལ། །
རབ་ཏུ་ཁྲོ་བར་བྱེད་པ་དང་། ། སྡིག་ཅན་ལོག་ལྟ་བྱེད་པ་དག ། འབྲས་བུ་རང་ལ་གནོད་པར་འགྱུར། ། འདོད་པ་དག་ལས་མ་གྲོལ་ན། ། སྡིག་པ་དག་ལས་གྲོལ་མི་འགྱུར། ། དེ་དང་དེ་ལས་མ་གྲོལ་ན། ། ཕ་རོལ་དག་ཏུ་འཆིང་བར་འགྱུར། ། དམྱལ་བའི་ལས་དག་བྱས་པ་ཡིས། ། མནར་མེད་དག་ཏུ་འགྲོ་བར་འགྱུར། ། ཞེས་བཤད།
དེ་ཡང་ཅུང་ཟད་ཕྱེ་ན། སྤྱིར་ལས་ལ་ངེས་པའི་ལས་དང་མ་ངེས་པའི་ལས་གཉིས་ཡོད་ཅིང་། ངེས་པ་ལ་ཡང་། མཐོང་ཆོས་ལ་མྱོང་འགྱུར་སོགས་གསུམ་ཡོད་པ་ལས། མཚམས་མེད་ལྔའི་ལས་ལྟ་བུ་སྐྱེས་ནས་མྱོང་འགྱུར་གྱི་ལས་ཡིན་ལ། དེ་ལྔ་ཀའི་འབྲས་བུ་དམྱལ་བར་ངེས་མོད། དགེ་འདུན་དབྱེན་གྱི་ལས་ཀྱིས་མནར་མེད་ཁོ་ནར་ངེས་པ་ཡིན་པས་དབྱེན་གྱི་མཚམས་མེད་ལྕི་ཞིང་། དེ་ནས་བདེ་བར་གཤེགས་པའི་སྐུ་ལ་ངན་སེམས་ཀྱིས་ཁྲག་ཕྱུང་བ། དགྲ་བཅོམ་བསད་པ། མ་བསད་པ་རྣམས་རིམ་པས་ལྕི་ལ།
ཕ་བསད་པ་ཡང་བར་བཤད་དོ། ། འོ་ན་ལྷས་སྦྱིན་ལྟ་བུ་མཚམས་མེད་ཀྱི་ལས་གསུམ་བྱས་པ་དེས་དམྱལ་བར་ལན་གཅིག་ཁོ་ན་སྐྱེའམ། ལན་གྲངས་དུ་མར་སྐྱེ། གཅིག་ཁོ་ན་སྐྱེ་ན། མཚམས་མེད་གཅིག་བྱས་པ་དང་། དུ་མ་བྱས་པ་འབྲས་བུ་ཁྱད་མེད་དུ་འགྱུར་ལ། དུ་མ་སྐྱེ་ན། མཚམས་མེད་ཀྱི་ལས་ཐམས་ཅད་སྐྱེས་ནས་མྱོང་འགྱུར་དུ་བཤད་པ་དང་འགལ་ལོ་སྙམ་ན། ཆོས་མངོན་པ་ལས་ནི། ལྷག་པས་གནོད་པ་ལྷག་པར་འགྱུར་ཞེས།
དམྱལ་བར་ལན་གཅིག་སྐྱེ་ཡང་། ལུས་ཉིས་འགྱུར་དང་། ཚོར་བ་སྡུག་བསྔལ་ཉིས་འགྱུར་སོགས་ཀྱི་སྡུག་བསྔལ་ལ་ལྷག་པོར་མྱོང་ཞེས་ལན་འདེབས་ལ། མདོ་སྡེ་པ་དག ལན་གྲངས་དུ་མར་སྐྱེ་ཡང་། སྐྱེས་ནས་མྱོང་འགྱུར་དུ་བཤད་པ་ནི་མྱོང་བའི་མགོ་རྩོམ་པའི་དབང་དུ་བྱས་སོ་ཞེས་བཞེད་མོད། མདོ་དང་འདུལ་བའི་དངོས་བསྟན་ལྟར་ན། མཚམས་མེད་ཀྱི་ལས་ལྕི་བ་ནི་མཐོང་ཆོས་ལ་མྱོང་འགྱུར་དུ་མངོན་ཏེ། འདུལ་བ་ལུང་ལས་ཀྱང་། ལྷས་སྦྱིན་ལུས་འདི་ཉིད་ལ་དམྱལ་བའི་མེ་འབར་བར་བཤད་ཅིང་།
མདོ་ལས་ཀྱང་། གང་གི་ཕྱིར་སྐྱེས་བུ་རྨོངས་པ་ལྷས་སྦྱིན་གྱིས་དེ་བཞིན་གཤེགས་པའི་སྐུ་ལ་ངན་སེམས་ཀྱིས་ཁྲག་ཕྱུང་བ་དང་། དགེ་སློང་མ་དགྲ་བཅོམ་མ་བསད་པས་རང་གི་ལས་ཀྱིས་མནར་མེད་པར་སྐྱེས་སོ་ཞེས་བཤད་པས་སོ། ། དེ་ལྟར་དམྱལ་བར་ཚེ་ཚད་ངེས་པ་ཅན་མ་ཡིན་མོད། དམྱལ་བ་མྱོང་འགྱུར་གྱི་ལས་དེ་མ་ཟད་བར་དུ་འཆི་འཕོ་བ་ནི་མེད་དེ། དམྱལ་བ་ན་སྲོག་གཅོད་ཀྱི་ལས་མེད་པའི་ཤེས་བྱེད་དུ། ལས་མ་ཟད་ན་བསད་ཀྱང་མི་འཆི་ཞེས་བཤད་པས་སོ། ། དེས་ན་དམྱལ་བའི་ལས་ཟད་ན་ཚེ་ཚད་མ་རྫོགས་པར་འཆི་འཕོ་ཞིང་། ལས་མ་ཟད་ན་ཚེ་དུ་མའི་བར་དུ་དམྱལ་བར་སྐྱེ་དགོས་པར་མངོན་ལགས། འདི་ཡང་ཐེག་པ་ཐུན་མོང་བའི་ལུགས་ཏེ་ཐུན་མོང་མ་ཡིན་པ་ནི་འདིར་མ་སྤྲོས་སོ། །
རྡོ་རྗེ་དམྱལ་བ་ནི། ཕ་རོལ་ཏུ་ཕྱིན་པ་མན་ཆད་ལ་མ་གྲགས་ཞིང་། རྡོ་རྗེ་ཐེག་པ་པས་མནར་མེད་ཀྱི་དམྱལ་བ་ལ། མིང་དེ་ལྟར་གཏགས་པའམ། ཡང་མནར་མེད་ཀྱི་དམྱལ་བ་གཞིར་བཞག་ནས། གནམ་ལྕགས་ཀྱི་རྡོ་རྗེ་མེ་འབར་བས་ལུས་ལ་འབིགས་པའི་སྡུག་བསྔལ་ཡོད་དོ་ཞེས་གླེང་བའང་ཐོས་ལགས་མོད། ཡིད་ཆེས་ཀྱི་ལུང་གསལ་བར་མ་ཁུམས་ལགས། ཡང་སྒྲུབ་སྡེ་ཁྱད་པར་ཅན་དང་དགེ་འདུན་གྱི་སྡེ་གསར་བཙུགས་བགྱིས་ན། བསོད་ནམས་དགེ་ཚོགས་འཕེལ་བའི་ཆ་ཇི་ཙམ་ཡོང་གསུངས་པ་ནི། དེ་ལྟ་བུ་ལ་བསོད་ནམས་གཞལ་དུ་མེད་པ་འབྱུང་བས།
ཚད་འདི་ཙམ་ཞེས་གཟུང་བར་ནི་རྔོ་མི་ཐོགས་ཏེ། མདོ་ལས། སྐུལ་བྱེད་རྫས་ལས་བྱུང་བའི་བསོད་ནམས་བྱ་བའི་དངོས་པོ་བདུན་པོ་འདི་དག་ནི་འབྲས་བུ་ཆེ་བ་ཕན་ཡོན་ཆེ་བ་གཟི་བརྗིད་ཆེ་བ་རྒྱ་ཆེ་བ་དག་སྟེ། གང་དང་ལྡན་ན་རིགས་ཀྱི་བུའམ། རིགས་ཀྱི་བུ་མོ། འགྲོ་བ་དང་འདུག་པ་དང་གཉིད་ལོག་པ་དང་སད་པ་ན་ཡང་རུང་། རྟག་ཏུ་རྒྱུན་མི་འཆད་པར་བསོད་ནམས་སྐྱེས་ཤིང་ཉེ་བར་འཕེལ་བ་སྟེ། བདུན་གང་ཞེ་ན། རིགས་ཀྱི་བུའམ་བུ་མོ། ཕྱོགས་བཞིའི་དགེ་སློང་གི་དགེ་འདུན་ལ་ཀུན་དགའ་ར་བ་འབུལ་བར་བྱེད་པ་འདི་ནི་དང་པོའོ། །
དེར་གཙུག་ལག་ཁང་བརྩིགས་པ་དང་། མལ་ཆ་དང་སྟན་དང་ཁྲི་དང་ཁྲིའུ་དང་སྟན་གྲུ་བཞི་དང་། འཚོ་བ་ནར་མ་དང་། ནད་པ་དང་ནད་གཡོག་ལ་སྦྱིན་པ་བྱིན་པ་དང་། རླུང་དང་གྲང་བའི་དུས་སུ་དགེ་སློང་ལ་བཟའ་བ་དང་བྱུག་པ་དང་སྐྱོ་མ་བྱིན་པ་ནི་བདུན་པ་སྟེ། བསོད་ནམས་ཀྱི་འབྲས་བུ་རྣམ་པར་སྨིན་པ་ནི་འདི་ཙམ་མོ་ཞེས་ཚད་གཟུང་བར་མི་ནུས་ཏེ། འོན་ཀྱང་བསོད་ནམས་མང་ཞིང་བསོད་ནམས་ཀྱི་འབྲས་བུ་ཆེན་པོ་ཞེས་བྱ་བའི་གྲངས་སུ་འགྲོའོ་ཞེས་བཤད་པས་སོ། ། ཡང་རྣམ་པ་གཅིག་ཏུ་ན་བཤད་སྒྲུབ་ཀྱི་སྡེ་ཁྱད་པར་ཅན་གྱི་སྲོག་གསར་དུ་བཙུགས་པའི་དགེ་བ་ནི། ཚངས་པའི་བསོད་ནམས་ཞེས་བྱ་བའི་གྲངས་སུ་འགྲོ་ལ། དེ་ལྟ་བུའི་ཚངས་པའི་བསོད་ནམས་ནི་གང་།
དེ་ལ་ཚད་དམ་ཕན་ཡོན་ཇི་ལྟ་བུ་སྙམ་ན། མདོ་ལས། གང་ཟག་བཞི་པོ་འདི་ཚངས་པའི་བསོད་ནམས་བསྐྱེད་པ་སྟེ། བཞི་གང་ཞེ་ན། གང་གིས་སྔོན་མ་བྱས་པའི་ཕྱོགས་སུ་དེ་བཞིན་གཤེགས་པའི་སྐུ་གདུང་དང་བཅས་པའི་མཆོད་རྟེན་རབ་ཏུ་གནས་པར་བྱེད་པ་དང་། སྔོན་མ་བྱས་པའི་ཕྱོགས་སུ་ཕྱོགས་བཞིའི་དགེ་སློང་གི་དགེ་འདུན་གྱི་གཙུག་ལག་ཁང་རབ་ཏུ་གནས་པར་བྱེད་པ་དང་། དེ་བཞིན་གཤེགས་པའི་ཉན་ཐོས་ཀྱི་དགེ་འདུན་གྱི་དབྱེ་བ་ཟླུམ་པ་དང་། གང་གིས་བྱམས་པ་དང་ལྡན་པའི་སེམས་འཁོན་མེད་པ་འགྲན་ཟླ་མེད་པ་དང་སྙིང་རྗེ་སོགས་སྒོམ་པའོ་ཞེས་བཤད་པའི་དགེ་བ་བཞི་པོ་དེ་ཚངས་པའི་བསོད་ནམས་ཡིན་ལ། དེ་ལ་ཚངས་པའི་བསོད་ནམས་ཞེས་འདོགས་པའི་རྒྱུ་ནི། ཚངས་པ་མདུན་ན་འདོན་གྱི་ཚེ་བར་བསྐལ་གཅིག་ཐུབ་ལ།
འདིས་ཀྱང་བར་བསྐལ་གཅིག་གི་བར་མཐོ་རིས་སུ་བདེ་བ་ལ་ལོངས་སྤྱོད་བྱེད་ནུས་པས་ཚངས་པའི་བསོད་ནམས་ཏེ། བསྐལ་པར་མཐོ་རིས་དགའཾ་གནས་ཕྱིར། ། བཞི་ཡི་ཚངས་པའི་བསོད་ནམས་ཡིན། ། ཞེས་བཤད་པའོ། ། འོ་ན་བཤད་སྒྲུབ་ཀྱི་སྡེ་གཉིས་ལས། གང་ཞིག་བསོད་ནམས་འཕེལ་སྙམ་ན། དེ་ལྟ་བུའི་སྡེ་གཉིས་ཚུགས་མཉམ་པའི་དབང་དུ་བྱས་ན། སྒྲུབ་པའི་སྡེ་བསོད་ནམས་ཆེ་བར་མངོན་ཏེ། མདོ་ལས། ཁྱིམ་བདག་སྔོན་བྱུང་བ་འདས་པའི་དུས་ན་བྲམ་ཟེ་ཤིང་ས་ལ་ཆེན་པོ་དུས་ཤེས་བྱ་བ་བྱུང་སྟེ།
དེས་བྲམ་ཟེ་རྣམས་ལ་སྦྱིན་པ་འདི་ལྟ་སྟེ། གླང་པོ་ཆེ་བརྒྱད་ཁྲི་བཞི་སྟོང་གསེར་གྱི་བརྒྱན་པ་དང་། དེ་བཞིན་དུ་རྟ་བརྒྱད་ཁྲི་བཞི་སྟོང་། ཤིང་རྟ་བརྒྱད་ཁྲི་བཞི་སྟོང་། གསེར་དངུལ་གྱི་གཞོང་པ་བརྒྱད་ཁྲི་བཞི་སྟོང་གསེར་དངུལ་གྱིས་བཀང་པ་དང་། གཞལ་ཡས་ཁང་བརྒྱད་ཁྲི་བཞི་སྟོང་། གདན། བུ་མོ་བརྒྱད་ཁྲི་བཞི་སྟོང་རྒྱན་གྱིས་བརྒྱན་པས་བྲམ་ཟེ་རྣམས་ལ་སྦྱིན་པ་བཏང་ངོ་། ། ཁྱིམ་བདག་དུས་ཀྱི་བྲམ་ཟེ་རྣམས་ལ་སྦྱིན་པ་འདི་ལྟར་བྱིན་པ་བས། ཕྱིའི་དྲང་སྲོང་འདོད་ཆགས་དང་བྲལ་བ་བརྒྱ་ལ་ཟས་བྱིན་ན་དེ་བས་འདི་འབྲས་བུ་ཆེའོ། །
དེ་བས་ཛམ་བུའི་ཚལ་ན་འདུག་པའི་སྐྱེ་བོ་གཅིག་ལ་བྱིན་ན་དེ་ལས་འདི་འབྲས་བུ་ཆེའོ། ། དེ་བཞིན་དུ་སྦྱར་ཏེ། རྒྱུན་བཞུགས་ཞུགས་པ་དང་། ཕྱིར་འོང་ཞུགས་པ་དང་། ཕྱིར་མི་འོང་བ་དང་། དགྲ་བཅོམ་པ་ཞུགས་པ་དང་དགྲ་བཅོམ་པ་གཅིག་ལ་བྱིན་ན་འདི་འབྲས་བུ་ཆེའོ། ། དགྲ་བཅོམ་བརྒྱ་ལ་བྱིན་པས= ཕྱོགས་བཞིའི་དགེ་འདུན་ལ་ཀུན་དགའ་ར་བ་འབུལ་ན= དེ་བས་དེར་གཙུག་ལག་ཁང་བྱེད་ན= དེ་བས་དེ་ཉིད་དུ་མལ་ཆ་དང་སྟན་འབུལ་ན= དེ་བས་དེ་ཉིད་དགེ་འདུན་ལ་འཚོ་བ་རྟག་ཏུ་འབུལ་ན= དེ་བས་ཀྱང་གང་གིས་དཀོན་མཆོག་གསུམ་ལ་སྐྱབས་སུ་སོང་སྟེ་བསླབ་པའི་གཞི་ཡང་དག་པར་བླངས་ཏེ་གནས་ན= དེ་བས་བྱམས་པ་དང་ལྡན་པའི་སེམས་བསྒོམས་ན= དེ་ལྟར་དེ་དག་ཐམས་ཅད་པས་གང་གིས་འདུ་བྱེད་ཐམས་ཅད་མི་རྟག་པར་མཐོང་ཞིང་གནས་པ་དང་། འབད་རྩོལ་དང་བཅས་པར་རྗེས་སུ་མཐོང་བ་དང་། འདོད་ཆགས་དང་བྲལ་བར་རྗེས་སུ་མཐོང་བ་དང་། འགོག་པར་རྗེས་སུ་མཐོང་བ་དང་།
སོ་སོར་བྱང་ཆུབ་པར་རྗེས་སུ་མཐོང་ཞིང་གནས་ན= ཁྱིམ་བདག་འདི་ལྟར་བསླབ་པར་བྱའོ་ཞེས་བསོད་ནམས་ཀྱི་རིམ་པ་ཇི་ལྟར་བཤད་པ་ལས་རྟོགས་ནུས་པ་ཡིན་ནོ། ། རབ་དཀར་དད་པའི་གང་སྐུ་མདངས་བཀྲ་ཞིང་། ། བླང་དོར་འབྱེད་པའི་བློ་མིག་སྟོང་གསལ་བ། ། རྒྱུད་མང་སྙན་པའི་སྒྲ་དབྱངས་ཀྱིས་འཚོ་བའི། ། མི་ལ་དབང་བསྒྱུར་ལྷ་དབང་རྒྱལ་གྱུར་ཅིག ། དགེ་འདུན་གསོས་ཀྱི་གཟོཾས་སྦྱང་སྙིང་པོ་ལྟར། ། གནས་མལ་སྦྱིན་པས་མགོན་མེད་ཟས་སྦྱིན་བཞིན། ། གཙུག་ལག་ཁང་གི་ཁྱིམ་བདག་ཟས་སྦྱིན་དཔེ། ། འདོད་པ་ཀུན་གྱིས་རབ་གནང་ཇི་བཞིན་དུ། ། ཟས་དང་གནས་མལ་གནས་དང་བདོག་པ་ཀུན། །
བསྟན་པའི་ཆེད་དུ་འཕགས་པའི་དགེ་འདུན་ལ། ། ཡོངས་སུ་བསྔོ་བའི་སྐྱེས་བུ་ཆེན་པོ་ནི། ། ལས་འབྲས་བསླུ་མེད་བདེན་པའི་རྟེན་འབྲེལ་གྱིས། ། མཐོ་རིས་གནས་དང་ཐར་པའི་གྲོང་མཆོག་ཏུ། ། གདོན་མི་ཟ་ལ་ངེས་པའི་གཏན་ཚིགས་མཐོང་། ། དེ་སྐད་སྨྲ་འདི་འཇམ་དབྱངས་མ་ཏི་པའི། ། ཞབས་རྡུལ་གཙུག་གིས་བསྟེན་པའི་ནཱ་གཱ་ཛྙཱས། ། ས་སྐྱོང་མི་དབང་ནཱ་ཐ་བི་ཛ་པའི། ། བཀའ་མཆིད་སྤྱི་བོས་བླངས་ཏེ་གྲུབ་པར་སྦྱར། ། མདོར་ན་གླང་ཆེན་རྐང་རྗེས་དང་། །
བླུན་པོ་ཁྱོད་རྗེས་མི་འདྲ་ཡིས། ། དོན་མེད་བློ་སྤངས་བྱས་ཤིག་ན། ། ངལ་བ་ཐོབ་པར་འགྱུར་ཏ་རེ། ། དོན་མེད་གཞི་དང་ལྡན་པ་ཡི། ། ནོར་ནི་ཕུང་བར་བྱེད་པ་སྟེ། ། གང་གི་མགོ་ལ་གསེར་ཡོད་པའི། ། བྱ་རོག་གིས་ནི་ཕུང་བྱེད་བཙལ། ། སངས་རྒྱས་བཅོམ་ལྡན་འདས་སྟེང་རྒྱས་ན་ཆུ་ཀླུང་ན་རེན་ཛ་རའི་འགྲམ་བྱང་ཆུབ་ཀྱི་ཤིང་དྲུང་ན་བཞུགས་ཏེ། སངས་རྒྱས་ནས་རིང་པོ་མ་ལོན་པ་དཀྱིལ་ཀྲུང་གཅིག་གིས་ཞག་བདུན་འདས་པར་མཛད་དེ། དེ་ལ་སུས་ཀྱང་བསོད་སྙོམས་མ་ཕུལ་བས།
ཚོང་པ་གང་སོན་དང་བཟང་པོས་སྦྲང་རྩི་དང་འདག་གྲུ་མང་དུ་ཕུལ་བས་བཀའ་སྩལ་པ། ཁྱོད་སངས་རྒྱས་དང་ཆོས་དང་འབྱུང་བར་འགྱུར་བའི་དགེ་འདུན་ལ་ཡང་སྐྱབས་སོང་ཞིག གང་གི་དོན་དུ་སྦྱིན་པ་བཏང་། ། དེའི་དོན་དུ་འགྱུར་བ་སྟེ། ། བདེ་བའི་དོན་དུ་སྦྱིན་བཏང་ན། ། དེ་ནི་བདེ་བར་འགྱུར་བ་ཡིན། ། བསོད་ནམས་རྣམ་སྨིན་བདེ་བ་དང་། ། བསམ་པ་ཡང་ནི་འགྲུབ་པར་འགྱུར། ། མྱུར་དུ་ཞི་བ་དམ་པ་ཡི། ། མྱ་ངན་འདས་པ་རྟོགས་པར་འགྱུར། །
ཕ་རོལ་ལས་བྱུང་གནོད་པ་ནི། ། ལྷ་དང་བདུད་ཀྱི་རིགས་རྣམས་ཀྱིས། ། བསོད་ནམས་ཁོ་ན་བྱེད་པ་ན། ། བར་ཆད་བྱ་བར་མི་ནུས་སོ། ། ཞི་གནཾས་ལྷས་མདོ་དྲངས་པར་ལུས་ཐོབ་པ་གང་ཞིག་བདག་ཉིད་འཆི་ཞིང་གཞན་གྱིས་མི་གསོད་པ་ནི། བདག་གི་རྐྱེན་གྱིས་གནས་དེ་ནས་འཆི་འཕོ་བའོ། ། དེ་ལས་ལྡོག་པ་ནི། གཞན་རྐྱེན་གྱིས་གནས་དེ་ནས་འཆི་འཕོ་བའོ། ། གཉིས་ཀ་ནི། གཉིས་ཀའི་རྐྱེན་གྱིས་འཕོ་བའོ། །
གཉིས་མིན་ནི་འདུས་ཤེས་མེད་འདུ་ཤེས་མེད་མིན་དུ་ཉེ་བར་འགྲོ་བའོ། ། དེ་ལ་ཁ་ཅིག་བདག་ཉིད་གནས་དེ་ནས་འཆི་འཕོ་སྟེ། འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་རོ་མྱངས་པས། ལུས་ཞིག་པའི་འོག་ཏུ་འདུ་ཤེས་མེད་འདུ་ཤེས་མེད་མིན་སྐྱེ་མཆེད་དུ་སྐྱེ། དེ་ནས་ཚེ་ཟད་པ་དང་འཆི་འཕོའོ། ། ཁ་ཅིག་ཡོངས་སུ་མྱ་ངན་ལས་འདས་ཏེ་སྙོམ་འཇུག་དེའི་རོ་མ་མྱངས་པར། ལུས་ཞིག་ནས་འདུ་ཤེས་མེད་འདུ་ཤེས་མེད་མིན་སྐྱེ་མཆེད་དུ་སྐྱེ། ཚེ་གནས་པའི་འདུ་ཤེས་ཟད་པ་དང་མྱ་ངན་ལས་འདའོ། ། ཞེས་བཤད་དེ་དཀའ་གནད་ཆེའོ། ། དགོན་པ་གང་ཞེ་ན།
རྡུལ་ཕྲ་རབ་དྲུག་ལ་རྡུལ་ཕྲ་མོ་གཅིག དེ་བཞིན་དུ་ཆུ་རྡུལ། ལྕགས་རྡུལ། རི་བོང་རྡུལ། ལུག་རྡུལ། གླང་རྡུལ། ཉི་ཟེར་རྡུལ། སྲོ་མ། ཤིག ནས།
ནས་དྲུག་ལ་སོར་གཅིག སོར་བཞི་པ་དྲུག་ལ་ཁྲུ་གང་ངོ་། ། ཁྲུ་ཕྱེད་བཞི་ལ་མི་སྲིད་དོ། ཁྲུ་བཞི་ལ་གཞུའོ། ། གཞུ་ལྔ་བརྒྱ་ལ་རྒྱང་གྲགས་གཅིག་གོ ། གདིང་བ་ལ་བདེ་གཤེགས་ཀྱི་སྲིད་དུ་མཐོ་དོ་སྟེ་ཁྲུ་གསུམ། ཞེང་དུ་མཐོ་ཕྱེད་དོ་སྟེ་སོར་དྲུག སྲིད་དུ་མི་ཆོག་ན་མཐོ་གང་བསྣན་ཏེ་ཁྲུ་ཕྱེད་དོ། ། དེས་ན་ཁྲུ་ཕྱེད་ལྔའོ། ། གཡན་པ་དགབ་ལ་སྲིད་དུ་མཐོ་བཞི་སྟེ་ཁྲུ་དྲུག
ཞེང་དུ་མཐོ་དོ་སྟེ་ཁྲུ་གསུམ་མོ། ། དབྱར་གྱི་རས་ཆེན་ལ་སྲིད་དུ་མཐོ་དྲུག་སྟེ་ཁྲུ་དགུའོ། ། ཞེང་དུ་མཐོ་ཕྱེད་གསུམ་སྟེ་ཁྲུ་གསུམ་དང་སོར་བཅོ་བརྒྱད་དོ། ། བདེ་གཤེགས་ཀྱི་ཆོས་གོས་ལ་སྲིད་དུ་མཐོ་བཅུ་སྟེ་ཁྲུ་བཅོ་ལྔའོ། ། ཞེང་དུ་མཐོ་དྲུག་སྟེ་ཁྲུ་དགུའོ། ། དེའི་ཚད་དམ་དེ་ལས་ལྷག་པ་དགེ་སློང་ལ་མི་རུང་བར་བཤད་དོ། ། ལས་ཀྱི་རྒྱུ་བ་ལུང་བསྟན་པ་དང་། ང་ལས་ནུའི་སྐྱེ་རབས་སོགས་ནི་གཞིའི་ཁ་པ་ནའོ། ། ཁྱིམ་བདག་ལུཾག་༼ལུགས་༽ནི་ག་པའི་སྨན་གཞི། འཚོ་བྱེད་ནི་གོས།
ཟས་སྦྱིན་ནི་གནས་མལ། མུ་སྟེགས་ཅན་ནི་རྩོད་པ་ཞི་བྱེད་དེ་ཁ་པ་ནའོ། ། དེ་པ་ལས། རྣམ་པ་ལྔས་ནི་བྱིན་ལེན་བྱས་པར་མི་འགྱུར་ཏེ། མ་བཏང་བཞིན་ལེན་པ་དང་། བཟའ་བར་མི་སེམས་པར་ལེན་པ་དང་། གཞན་དུ་གཅིག་ཆར་ཤེས་ཏེ་ལེན་པ་དང་། འདུག་ན་མ་འདུག་པར་ལེན་པ་དང་། རང་བཞིན་ཅན་མ་ཡིན་པ་ལས་བླངས་པའོ། ། གཞན་ཡང་བྱིན་ལེན་ལྔ་སྟེ།
ཁྲིའུ་སྟེང་དུ་བྱིན་ལེན་བྱ་བ་དང་། ཁྲིའུ་དང་། ཁྲིའུ་ཆུང་ངུ་དང་། གུ་བ་དང་། ལྷུང་བཟེད་ཀྱི་གཞིར་གསལ་ལོ། ། ཞེས་བཤད།། །། PAGE * MERGEFORMAT 8 མང་ཐོས་ཀླུ་སྒྲུབ་རྒྱ་མཚོ། དྲིས་ལན་གནས་སྟོན་རབ་གསལ། PAGE * MERGEFORMAT 7
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
