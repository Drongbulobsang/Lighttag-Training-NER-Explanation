མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༡༡
ཆོས་མངོན་པ་མཛོད་ཀྱི་སྤང་བྱ་སྤོང་ཚུལ་གྱི་དཀའ་འགྲེལ་ལེགས་བཤད་ཉི་མའི་འོད་ཟེར།
༄༅། །ཆོས་མངོན་པ་མཛོད་ཀྱི་སྤང་བྱ་སྤོང་ཚུལ་གྱི་དཀའ་འགྲེལ་ལེགས་བཤད་ཉི་མའི་འོད་ཟེར་ལས་མཁས་པའི་གཏམ་བྱ་གསང་བ་སྒོ་འབྱེད་ཅེས་བྱ་བ་བཞུགས་སོ།། བྱམས་པའི་ཁང་བརྩེགས་རྣམ་དཔྱོད་བློ་གྲོས་ཆེ། ། བ་གམ་ཆེར་གསལ་རྣམ་མང་རྒྱལ་སྲས་ཀྱི། ། དཀྱིལ་འཁོར་དབུས་ན་མཁས་པའི་རོལ་རྩེད་མཁན། ། ཕྱོགས་ལས་རྣམ་རྒྱལ་དབྱིག་གི་གཉེན་ཁྱོད་རྒྱལ། ། འདིར་ནི་ཆོས་མངོན་གཞུང་བརྒྱའི་དཔྱིད། ། མངོན་སུམ་མཐོང་ནས་གཞན་དག་གིས། ། སྙིང་གི་བཅུད་དུ་མ་མྱངས་གཏམ། ། ལེགས་བཤད་གསར་པའི་ཁུ་བ་ཐིགས། ། སྐལ་བཟང་རྣམ་དཔྱོད་ལྕེ་ལ་རོལ། །
མྱོང་བར་འདོད་པས་དགའ་དང་བདེ། ། སྤྲོ་བ་ཆེན་པོས་འདི་ལོང་ལ། ། མཁས་པའི་མདུན་སར་ངོམ་པར་མཛོད། ། ཅེས་བརྗོད་ནས། འདིར་ཆོས་མངོན་པ་མཛོད་ལ་ཉེ་བར་མཁོ་བའི་སྤང་བྱ་སྤོང་ཚུལ་གྱི་གནད་ཟབ་མོ་འཆད་པར་བྱེད་པ་ལ། དངོས་དང་། ཞར་བྱུང་ཉོན་མོངས་ཅན་མ་ཡིན་པའི་མི་ཤེས་པ་སྤོང་ཚུལ་ལོ། ། དང་པོ་ལ། ཐར་ལམ་ལ་མ་ཞུགས་པའི་སྐབས་སུ་སྤོང་ཚུལ་དང་། ཐར་ལམ་ལ་ཞུགས་ནས་སྤོང་ཚུལ་གཉིས།
དང་པོ་ལ། མདོར་བསྟན་པ་དང་། རྒྱས་པར་བཤད་པ་གཉིས། དང་པོ་ནི། མཛོད་ལས། ས་གསུམ་ལས་རྒྱལ་བསམ་གཏན་ནམ། ། ཉེར་བསྡོགས་ལས་མཐའི་རྣམ་གྲོལ་ལམ། ། གོང་མའི་ཉེ་བར་བསྡོགས་ལས་མིན། ། ཞེས་པའི་གཞུང་ལྟར་བཤད་ན། བསམ་གཏན་དང་པོའི་ཉེར་བསྡོགས་ལ་བརྟེན་ནས་འདོད་པའི་ཉོན་མོངས་ལས་རྒྱལ་བ་དང་།
བསམ་གཏན་གཉིས་པའི་ཉེར་བསྡོགས་ལ་བརྟེན་ནས་བསམ་གཏན་དང་པོའི་ཉོན་མོངས་ལས་རྒྱལ་བ་དང་། བསམ་གཏན་གསུམ་པའི་ཉེར་བསྡོགས་ལ་བརྟེན་ནས་བསམ་གཏན་གཉིས་པའི་ཉོན་མོངས་ལས་རྒྱལ་བའི་ཚེ་ན། དེ་ལྟར་རྒྱལ་བའི་གང་ཟག་དེ་དབང་བརྟུལ་དད་པའི་རྗེས་འབྲང་ཞིག་ཡིན་ན་འདོད་ཉོན་དགུ་པ་སྤངས་མ་ཐག་པའི་རྣམ་གྲོལ་ལམ་སོགས་མཐའི་རྣམ་གྲོལ་ལམ་དགུ་པ་དེ་རྣམས་བསམ་གཏན་དང་པོའི་ཉེར་བསྡོགས་སོགས་ཉེར་བསྡོགས་ཀྱི་ངོ་བོར་སྐྱེ་བ་ཡིན་གྱི་བསམ་གཏན་དང་པོའི་དངོས་གཞི་སྙོམས་འཇུག་སོགས་དངོས་གཞིའི་ངོ་བོར་མི་སྐྱེ་སྟེ། ཉེར་བསྡོགས་སུ་གྱུར་པའི་ཚོར་བ་རྣམས་ནི་ཚོར་བ་བཏང་སྙོམས་དང་། བསམ་གཏན་དང་པོ་གཉིས་པའི་དངོས་གཞིའི་སྙོམས་འཇུག་ཏུ་གྱུར་པའི་ཚོར་བ་རྣམས་ནི་ཚོར་བ་ཡིད་བདེ་དང་བསམ་གཏན་གསུམ་པའི་དངོས་གཞིའི་སྙོམས་འཇུག་དུ་གྱུར་པའི་ཚོར་བ་ནི་ཚོར་བ་ལྔའི་ཟླས་ཕྱེ་བའི་ཚོར་བ་བདེ་བ་གང་ཞིག གང་ཟག་དེ་དབང་པོ་བརྟུལ་བས་ཚོར་བ་བཏང་སྙོམས་ཚོར་བ་ཡིད་བདེ་སོགས་སུ་སྤོ་མ་ནུས་པའི་ཕྱིར་རོ། ། གང་ཟག་དེ་དབང་རྣོན་ཆོས་ཀྱི་རྗེས་འབྲང་ཞིག་ཡིན་ན་ནི། མཐའི་རྣམ་གྲོལ་ལམ་དགུ་པ་རྣམས་བསམ་གཏན་དང་པོ། གཉིས་པ། གསུམ་པ་གསུམ་གྱི་དངོས་གཞིའི་སྙོམས་འཇུག་གི་ངོ་བོར་སྐྱེ་སྟེ།
ཚོར་བ་བཏང་སྙོམས་རྣམས་ཚོར་བ་ཡིད་བདེ་དང་བདེ་བར་སྤོ་ནུས་པའི་ཕྱིར་རོ། ། དེའི་ཚེ་དབང་བརྟུལ་དེ་དག་གིས་ཀྱང་བསམ་གཏན་དང་པོ་གཉིས་པ་གསུམ་པ་གསུམ་གྱི་དངོས་གཞི་སྙོམས་འཇུག་ནི་ཐོབ་དགོས་ཏེ། ས་གོང་མའི་ཉེར་བསྡོགས་ལ་བརྟེན་ནས་འོག་མའི་ཉོན་མོངས་དང་སྙོམས་འཇུག་གི་སྒྲིབ་པ་སྦྲགས་སྤོང་བྱས་འདུག་པའི་ཕྱིར་རོ། ། དེས་ན་དེ་ཐོབ་ཀྱང་མངོན་དུ་མ་བྱས་པ་ཁོ་ན་ཡིན་ནོ། ། དེ་ནི། ས་གསུམ་ལས་རྒྱལ་བསམ་གཏན། ཉེར་བསྡོགས་ལས་མཐའི་རྣམ་གྲོལ་ལམ་ཞེས་པས་བསྟན་པའོ། ། ཡང་ས་གོང་མ་བསམ་གཏན་བཞི་པའི་ཉེར་བསྡོགས་ལ་བརྟེན་ནས་བསམ་གཏན་གསུམ་པའི་ཉོན་མོངས་ལས་རྒྱལ་བ་དང་། ནམ་མཁའི་ཉེར་བསྡོགས་ལ་བརྟེན་ནས་བསམ་གཏན་བཞི་པའི་ཉོན་མོངས་ལས་རྒྱལ་བ་ནས་སྲིད་རྩེའི་ཉེར་བསྡོགས་ལ་རྟེན་ནས་ཅི་ཡང་མེད་ཀྱི་ཉོན་མོངས་ལས་རྒྱལ་བའི་ཚེ། གང་ཟག་དབང་པོ་རྣོ་བརྟུལ་གང་ཡིན་ཀྱང་བསམ་གཏན་གསུམ་པའི་ཉོན་མོངས་དགུ་པ་སྤངས་མ་ཐག་པའི་རྣམ་གྲོལ་ལམ་སོགས་མཐའི་རྣམ་གྲོལ་ལམ་རྣམས་བསམ་གཏན་བཞི་པའི་དངོས་གཞིའི་སྙོམས་འཇུག་སོགས་དངོས་གཞིའི་སྙོམས་འཇུག་གི་ངོ་བོར་སྐྱེ་བ་ཡིན་ཏེ།
བསམ་གཏན་བཞི་པ་ཡན་ཆད་ཀྱི་དངོས་གཞིའི་སྙོམས་འཇུག་དུ་གྱུར་པའི་ཚོར་བ་ཡིན་ན་ཚོར་བ་བཏང་སྙོམས་ཡིན་པས་ཁྱབ་པའི་གནད་ཀྱིས་ཉེར་བསྡོགས་ཀྱི་ཚོར་བ་རྣམས་དངོས་གཞིའི་ངོ་བོར་གྱུར་བའི་ཚོར་བ་བཏང་སྙོམས་སུ་སྤོ་ནུས་པའི་ཕྱིར་རོ། ། དེས་ན། བསམ་གཏན་བཞི་པའི་ཉེར་བསྡོགས་ཡན་ཆད་ཀྱིས་འོག་སའི་ཉོན་མོངས་ལས་རྒྱལ་བའི་ཚེ་གོང་སའི་དངོས་གཞིའི་སྙོམས་འཇུག་ཐོབ་ཅིང་མངོན་དུ་བྱེད་པ་ནི། གང་ཟག་དབང་པོ་རྣོ་བརྟུལ་གང་ཡིན་ཀྱང་ངེས་པ་ཁོ་ན་ཡིན་ནོ་ཞེས་པ་ནི། གོང་མའི་ཉེར་བསྡོགས་ལས་མིན། ཞེས་པའི་གཞུང་དེས་བསྟན་པ་ཡིན་ནོ། ། གཉིས་པ་རྒྱས་པར་འཆད་པ་ལ། ཅི་ཡང་མེད་མན་ཆད་ཀྱི་མཐོང་སྤང་ཉོན་མོངས་རྣམས་ཀྱང་འཇིག་རྟེན་པའི་ལམ་ལ་བརྟེན་ནས་མཐོང་ལམ་གྱི་སྔ་རོལ་དུ་སྤངས་ཟིན་པ་ཞིག་སྲིད་དེ། ལྷག་སྐྱེས་མཐོང་དང་སྒོམ་གཉིས་ཀྱིས། ། ཞེས་བཤད་པས་སོ། །
དེ་ཡང་སྤོང་ཚུལ། ཐར་ལམ་དུ་མ་ཞུགས་པའམ་ཞུགས་ཀྱང་མཐོང་ལམ་གྱི་སྔ་རོལ་དུ་ཡིན་ན། ས་དེ་དང་དེའི་མཐོང་སྒོམ་གྱི་སྤང་བྱ་ཅིག་ཆར་དུ་སྤོང་སྟེ། ཐར་ལམ་དུ་མ་ཞུགས་པའི་གང་ཟག་གི་རྒྱུད་ཀྱི་ཚངས་རིས་ཀྱི་ཉེར་བསྡོགས་རབ་དབྱེན་ཆུང་ངུ་སྐད་ཅིག་མ་དང་པོ་དེས་འདོད་ཉོན་དང་པོ་དང་། འདོད་པའི་སས་བསྡུས་ཀྱི་སྡུག་བསྔལ་མཐོང་སྤང་གི་ཉོན་མོངས་ཆེན་པོའི་ཆེན་པོ། དེ་བཞིན་དུ་འདོད་པའི་སས་བསྡུས་ཀྱི་ཀུན་འབྱུང་། འགོག་པ་ལམ་མཐོང་སྤང་ཉོན་མོངས་ཆེན་པོའི་ཆེན་པོ་སོགས་བཞི་སྟེ་ལྔ་པོ་ཐོབ་པ་བཅས་ཅིག་ཆར་དུ་གཅོད་བཞིན་པའི་བར་ཆད་མེད་ལམ་བྱེད་པ་ནས། རབ་དབྱེན་གསུམ་གྱིས་འདོད་པའི་མཐོང་སྒོམ་ཆེན་པོ་སྐོར་གསུམ། དགའ་སྡུད་གསུམ་གྱིས་འདོད་པའི་མཐོང་སྒོམ་འབྲིང་གསུམ། སྦྱོར་མཐའ་ཡིད་བྱེད་གསུམ་གྱིས་འདོད་པའི་སས་བསྡུས་ཀྱི་མཐོང་སྤང་བཞི་དང་སྒོམ་སྤང་སྟེ་ལྔའི་ཆུང་ངུ་སྐོར་གསུམ་སྤངས་ཏེ་ཚངས་རིགས་ཀྱི་དངོས་གཞིའི་སྙོམས་འཇུག་ཐོབ་པ་ཡིན་ལ།
དེ་ཡང་གང་ཟག་དབང་བརྟུལ་ཡིན་ན། དེའི་རྒྱུད་ཀྱི་རྣམ་གྲོལ་ལམ་དགུ་པ་དེ་འདོད་ཉོན་དགུ་པ་འདོད་པའི་སས་བསྡུས་ཀྱི་སྡུག་བསྔལ་མཐོང་སྤངས་ཉོན་མོངས་དགུ་པ་སོགས་བཞི་ཐོབ་པ་དང་བཅས་པ་ཅིག་ཆར་བཅད་མ་ཐག་པའི་ཚངས་རིས་ཀྱི་ཉེར་བསྡོགས་སྦྱོར་མཐའ་ཡིད་བྱེད་ཆེན་པོའི་ངོ་བོར་སྐྱེ་ཞིང་། དབང་རྣོན་ཡིན་ན། དེ་རྣམས་སྤངས་མ་ཐག་པའི་ཚངས་རིས་ཀྱི་དངོས་གཞིའི་སྙོམས་འཇུག་གི་ངོ་བོར་སྐྱེ་བ་ནི་ཁྱད་པར་རོ། ། འདིར་གང་དག་ཐར་ལམ་དུ་མ་ཞུགས་པའི་ཚེ་བར་ཆད་མེད་ལམ་ལ་བརྟེན་ནས། ཉོན་མོངས་མངོན་གྱུར་པ་སྤངས་ནས། ཐོབ་པ་ནི་འདས་ལམ་ལ་བརྟེན་ནས་གཅོད་དོ་ཞེས་སྨྲ་བ་ནི། ཆོས་མངོན་པ་འདི་ལ་འདྲིས་ཆུང་བར་ཟད་དེ། དེ་ལྟར་ན་བྱང་སེམས་འཕགས་པས་ཅི་ཡང་མེད་མན་ཆད་ཀྱི་ཉོན་མོངས་ཀྱི་ཐོབ་པ་སྔར་བཅད་མ་ཟིན་པར་སོང་བས་བྱང་སེམས་སྒོམ་ལམ་གྱི་སྐབས་སུ་དེ་རྣམས་ཀྱི་ཐོབ་པ་གཅོད་བྱེད་ཀྱི་བར་ཆད་མེད་ལམ་དགུ་ཚན་རེ་འབྱུང་དགོས་པ་ལས། དང་པོར་མ་ཡིན་སྐད་ཅིག་མ། །
སུམ་ཅུ་རྩ་བཞིས་ཐོབ་ཕྱིར་རོ། ། ཞེས་བྱང་སེམས་ཀྱི་བདེན་པ་མངོན་རྟོགས་སྐད་ཅིག་མ་བཅུ་དྲུག་གི་རྗེས་སུ་སྲིད་ཉོན་དགུ་སྤོང་བའི་བར་ཆད་མེད་ལམ་དགུ་དང་། དེ་སྤངས་པའི་རྣམ་གྲོལ་ལམ་དགུ་བཤད་ཀྱི། གཞན་གཏན་ནས་མ་བཤད་པའི་ཕྱིར་དང་། སྤངས་པ་ཡོངས་ཤེས་ཀྱི་སྐབས་སུ་ཁ་ཆེ་བའི་ལུགས་ལ་བསམ་གཏན་དངོས་གཞིའི་ཐོབ་འབྲས་སུ་གྱུར་པའི་སྤངས་པ་ཡོངས་ཤེས་ལྔ་བཤད་ཀྱི། གཞན་བཞི་མི་ཆད་པའི་གནད་ཟབ་མོ་ཡང་བློ་གྲོས་ཀྱི་ཁོང་དུ་མ་ཆུད་པའི་རྣམ་འགྱུར་ཡིན་པའི་ཕྱིར་དང་། བར་ཆད་མེད་ལམ་ལ་བརྟེན་ནས་སྤང་བྱ་དེ་དང་དེ་སྤོང་བའི་ཚེ་ན་སྤང་བྱ་དེ་དང་དེ་སྤངས་པའི་སོ་སོར་བརྟགས་འགོག་ཐོབ་པ་ལ། སྤང་བྱ་དེ་དང་དེའི་ཐོབ་པ་གཅད་དགོས་པའི་གོ་བ་ཙམ་ཡང་མ་ཆགས་པའི་སྐད་ཆ་ཡིན་པའི་ཕྱིར་དང་། མཛོད་འགྲེལ་ལས་ཀྱང་། ཇི་ཙམ་གྱིས་ན་ཉོན་མོངས་པ་སྤངས་པ་ཞེས་བྱ་ཞེས་དྲིས་ནས།
རང་གི་རྒྱུད་ལ་ཡོད་པ་ནི་ཐོབ་པ་ཆད་པས་སོ་ཞེས་ལན་བཏབ་པའི་ཚིག་ཀྱང་རྣ་བས་མ་ཚོར་འདུག་པའི་ཕྱིར་དང་། སྤང་བྱ་སྤོང་ཚུལ་ལ། སྤང་བྱ་དེ་རང་གི་ངོ་བོའི་སྒོ་ནས་སྤངས་པ་དང་། འདུན་པའི་འདོད་ཆགས་དང་བྲལ་བའི་ཚུལ་གྱིས་སྤངས་པ་གཉིས་ལས་ཕྱི་མ་ལ་ཐོབ་པ་གཅད་མི་དགོས་ཀྱང་སྔ་མ་དེ་ལ་ཐོབ་པ་ངེས་པར་གཅད་དགོས་པའི་ཁྱད་པར་ཙམ་ཡང་མ་ཕྱེད་པའི་སྐྱོན་ཡིན་པའི་ཕྱིར་རོ། ། དེ་ལྟར་ཡིན་མོད་ཀྱི་རྣམ་དཔྱོད་ཀྱི་བློ་གྲོས་ཡོད་པ་དག་གིས་འདི་ལ་དཀའ་གནད་ཀྱི་འཕྲང་དམ་པོ་ཞིག་ཡོད་པ་བསྒྲལ་དགོས་པ་ནི་འོག་ནས་འཆད་པར་སེམས་སོ། ། དེ་ནས་སྲིད་རྩེའི་ཉེར་བསྡོགས་ལ་བརྟེན་ནས་ཅི་ཡང་མེད་ཀྱི་མཐོང་སྤང་བཞི་དང་སྒོམ་སྤང་ཉོན་མོངས་ཐོབ་པ་བཅས་པ་ཅིག་ཆར་སྤོང་ཚུལ་ཡང་རིགས་འགྲེ་བ་ཡིན་ཏེ། སྲིད་རྩེའི་ཉེར་བསྡོགས་སྦྱོར་མཐའ་ཡིད་བྱེད་ཆེན་པོར་གྱུར་པའི་སྒོམ་ལམ་བར་ཆད་མེད་ལམ་ཆེན་པོའི་ཆེན་པོ་དེས། ཅི་ཡང་མེད་ཀྱི་མཐོང་སྤང་ཉོན་མོངས་ཆུང་ངུའི་ཆུང་ངུ་བཞི་དང་། ཅི་ཡང་མེད་ཀྱི་སྒོམ་སྤང་ཉོན་མོངས་ཆུང་ངུའི་ཆུང་ངུ་ཐོབ་པ་དང་བཅས་པ་ཅིག་ཆར་བཅད་ནས། དེ་བཅད་མ་ཐག་ཏུ།
རྣམ་གྲོལ་ལམ་དགུ་པ་དེ་སྲིད་རྩེའི་དངོས་གཞིའི་སྙོམས་འཇུག་གི་ངོ་བོར་སྐྱེ་བ་ཡིན་པའི་ཕྱིར་རོ། ། མཐོང་ལམ་མན་ཆད་དུ་སྤོང་ཚུལ་གྱི་རྣམ་གཞག་ནི་རྣམ་དཔྱོད་ཡོད་པ་དག་ལ་དེ་ཙམ་གྱི་འཐུས་ལ། ད་ནི་གཉིས་པ་ཐར་ལམ་དུ་ཞུགས་ནས་མཐོང་ལམ་ཐོབ་པ་ཡན་གྱི་སྤང་བྱ་སྤོང་ཚུལ་བཤད་པར་བྱ་སྟེ། དེ་ལ་གཉིས། མཐོང་ལམ་གྱི་གནས་སྐབས་སུ་སྤོང་ཚུལ་དང་། སྒོམ་ལམ་གྱི་གནས་སྐབས་སུ་སྤོང་ཚུལ་ལོ། ། དང་པོ་ནི། རྒྱུན་ཞུགས་ཞུགས་པ་དང་ཆགས་བྲལ་སྔོན་སོང་གི་ཕྱིར་འོང་ཞུགས་པ་ལྟ་བུའི་གནས་སྐབས་སུ་སྤོང་ཚུལ་ནི། དེ་ཡང་སྔར་འདོད་ཉོན་དང་པོ་ཙམ་ཡང་མ་སྤངས་པ་ཞིག་ཡིན་ན་ཚངས་རིས་ཉེར་བསྡོགས་མོས་པ་ཡིད་བྱེད་དང་། དང་པོ་གཉིས་པ་གསུམ་པ་ཙམ་སྤངས་ན་རབ་དབྱེན་བཞི་དང་།
བཞི་པ་ལྔ་པ་དྲུག་པ་ཙམ་སྤངས་ན་དགའ་སྡུད་དང་། བདུན་པ་བརྒྱད་པ་མན་སྤངས་ན། སྦྱོར་མཐའ་ཡིད་བྱེད་དུ་གྱུར་པའི་མཐོང་ལམ་བཟོད་པ་བརྒྱད་པོ་དེས། སྤང་བྱ་མཐོང་སྤང་ཉོན་མོངས་བརྒྱད་ཐོབ་པ་དང་བཅས་ཅིག་ཆར་གཅོད་ཚུལ་གཞན་དང་མཚུངས་པས་རྟོགས་པར་སླ་ལ། ཆགས་བྲལ་སྔོན་སོང་གི་ཕྱིར་མི་འོང་ཞུགས་པའམ། བྱང་སེམས་འཕགས་པ་ཞིག་ཡིན་ན། དེ་དག་གི་རྒྱུད་ཀྱི་མཐོང་ལམ་སྡུག་བསྔལ་ཆོས་བཟོད། ཀུན་འབྱུང་ཆོས་བཟོད། འགོག་པ་ཆོས་བཟོད། ལམ་ཆོས་བཟོད་བཞི་པོ་དེས།
སྤང་བྱ་སྤོང་བའི་བྱ་བ་མི་བྱེད་དེ། འདོད་པའི་སས་བསྡུས་ཀྱི་མཐོང་སྤང་ཉོན་མོངས་ཐོབ་པ་དང་བཅས་པ་མཐོང་ལམ་གྱི་སྔ་རོལ་དུ་སྤངས་ཟིན་པའི་ཕྱིར། རྗེས་བཟོད་བཞི་པོ་དེས་སྤང་བྱ་སྤོང་བའི་བྱ་བ་བྱེད་དེ། ཅི་ཡང་མེད་མན་ཆད་ཀྱི་མཐོང་སྤང་ཉོན་མོངས་ཐོབ་པ་དང་བཅས་པ་བཅད་ཟིན་པ་ཞིག་སྲིད་ན་ཡང་སྲིད་རྩེའི་སས་བསྡུས་ཀྱི་མཐོང་སྤང་ཉོན་མོངས་ཐོབ་པ་དང་བཅས་པ་ད་གཟོད་གཅད་དགོས་པའི་ཕྱིར་རོ། ། འོ་ན་འཕགས་པ་དེའི་རྒྱུད་ལ། ཆོས་བཟོད་བཞི་དང་ཆོས་ཤེས་བཞི་སྐྱེ་མི་དགོས་པར་ཐལ། དེ་དག་གི་སྤང་བྱ་རྣམས་གོང་དུ་སྤངས་ཟིན་པའི་ཕྱིར་ཞེས་དོགས་པ་བཀོད་ནས། དེའི་ལན་དུ་མངོན་པ་སྔ་རབས་པ་དག་སྐྱོན་མེད་དེ། དེའི་རྒྱུད་ལ་རྗེས་བཟོད་བཞི་དང་རྗེས་ཤེས་བཞི་ངེས་པར་སྐྱེ་དགོས་ལ། དེའི་གྲོགས་སུ་ཆོས་བཟོད་བཞི་དང་ཆོས་ཤེས་བཞི་ཡང་དགོས་པའི་ཕྱིར་གསུང་པ་སྣང་མོད།
ཁོ་བོ་ཅག་ནི་ལན་འདི་ལྟར་འདེབས་ཏེ། འཕགས་པ་དེའི་རྒྱུད་ལ་འདོད་པའི་སས་བསྡུས་ཀྱི་སྤང་བྱ་མཐོང་སྤང་སྤོང་རྒྱུ་མེད་ཀྱང་ཆོས་ཤེས་ཆོས་བཟོད་དང་བཅས་པ་ངེས་པར་སྐྱེ་དགོས་ཏེ། གྲུབ་མཐའ་འདིའི་ལུགས་ཀྱིས་བདེན་པ་རྣམས་ཀྱི་གནས་ལུགས་རིམ་ཅན་དུ་མཐོང་དགོས་པའི་གནད་ཀྱིས་འདོད་པའི་བདེན་བཞི་རིམ་ཅན་མཐོང་དགོས་ལ། དེ་མཐོང་བའི་ལམ་ཟག་མེད་ལ་ཆོས་བཟོད་བཞི་དང་ཆོས་ཤེས་བཞི་ཞེས་ཆར་ཕྱེ་ནས་བཞག་པ་ཙམ་ཡིན་པའི་ཕྱིར་རོ། ། ལེགས་པར་བཤད་པ་མིན་ནམ་སོམས་མཛོད་ཅིག འོན་ཀྱང་གཞན་ལ་མ་གྲགས་པའི་གནད་འདི་མཐོང་ལམ་སྡུག་བསྔལ་ཆོས་བཟོད་དེ་ལའང་དུས་གསུམ་དུ་དབྱེ་བའི་ད་ལྟར་བ་དེས་སྤང་བྱ་ད་ལྟར་བ་སྤོང་བའི་བྱ་བ་བྱེད་ཀྱི། འདས་མ་འོངས་གཉིས་པོ་དེས་མི་བྱེད་དེ། འགག་པར་འགྱུར་བའི་ལམ་གྱིས་ནི། ། དེ་ཡི་སྒྲིབ་པ་རབ་ཏུ་སྤོང་། ། ཞེས་བཤད་པའི་ཕྱིར་རོ། །
དེ་ལྟར་མཐོང་ལམ་སྡུག་བསྔལ་ཆོས་བཟོད་དེ་ལ་དུས་གསུམ་དུ་ཡོད་ན། དེ་འདས་མ་འོངས་གཉིས་པོ་དེ་གང་ཟག་སུ་ཞིག་གི་རྒྱུད་ལ་ཡོད་སྙམ་ན། དེ་ལྟར་སྨྲ་བ་ནི་དཀའ་བ་ཡིན་ཏེ། མཐོང་ལམ་སྡུག་བསྔལ་ཆོས་བཟོད་འདས་པ་ཞིག་དུས་གསུམ་རྫས་གྲུབ་ཁས་བླངས་པའི་གནད་ཀྱིས་ཡོད་པར་ཁས་ལེན་ཀྱང་མཐོང་ལམ་སྡུག་བསྔལ་ཆོས་བཟོད་པའི་རྒྱུད་ལ་ནི་མེད་དེ། དེ་ཟག་མེད་འདས་པའི་ཐོབ་པ་དང་མི་ལྡན་པའི་ཕྱིར་ཏེ། འཕགས་ནི་དང་པོ་འདས་དང་མིན། ། ཞེས་བཤད་པའི་ཕྱིར། མཐོང་ལམ་སྡུག་བསྔལ་ཆོས་ཤེས་པ་ལ་མཐོང་ལམ་སྡུག་བསྔལ་ཆོས་བཟོད་འདས་པའི་ཐོབ་པ་དང་ལྡན་ཡང་། དེའི་རྒྱུད་ཀྱི་མཐོང་ལམ་སྡུག་བསྔལ་ཆོས་བཟོད་འདས་པ་ནི་མེད་དེ། དེའི་རྒྱུད་ཀྱི་མཐོང་ལམ་སྡུག་བསྔལ་ཆོས་བཟོད་མེད་པའི་ཕྱིར།
འོ་ན་དེ་གང་ཟག་སུའི་རྒྱུད་ཀྱི་མཐོང་ལམ་སྡུག་བསྔལ་ཆོས་བཟོད་འདས་པ་དང་ལྡན་པ་གང་ཡིན་དཔྱད་ན་མི་རྙེད་པས་ཟོལ་འགྲོས་མིན་ནམ་སྙམ་ན། བྱེ་སྨྲ་བ་གྲུབ་མཐའི་རང་སྐྱོན་ལ་འདི་ལྟའི་རིགས་མང་དུ་འབྱུང་སྟེ། གཟུགས་མེད་ཀྱི་འཕགས་པ་དེ་ལ་གང་ཟག་སུའི་རྒྱུད་ཀྱི་ཟག་མེད་ཀྱི་སྡོམ་པ་དང་ལྡན་པ་ཡིན་ཞེས་དང་། སངས་རྒྱས་མ་ཐག་པའི་སྟོན་ཤཀ་དེ། གང་ཟག་སུའི་རྒྱུད་ཀྱི་འགོག་སྙོམས་དང་ལྡན་པ་ཡིན་ཞེས་དཔྱད་ན། ཁྱེད་ལ་སྨྲ་རྒྱུ་མེད་ལ། དེ་ལ་གང་ཡོད་པ་འདི་ལ་ཡང་མཚུངས་སོ། ། གཉིས་པ་སྒོམ་ལམ་གྱི་གནས་སྐབས་སུ་སྤོང་ཚུལ་ལ། མདོར་བསྟན་པ་དང་། རྒྱས་པར་བཤད་པ་གཉིས་ལས།
དང་པོ་ནི། མཛོད་ལས། གོང་མའི་ཉེར་བསྡོགས་ལས་མིན། ཞེས་པའི་འཕྲོ་ལས། འཕགས། ། བརྒྱད་ཀྱིས་རང་གོང་ས་ལས་རྒྱལ། ། ཟག་མེད་མི་ལྕོགས་མེད་པ་ཡིས། ། ཐམས་ཅད་ལས་ནི་འདོད་ཆགས་བྲལ། ། ཞེས་པ་ལྟར་བཤད་ན། འཕགས་པ་སྟེ་ཟག་མེད་ཀྱི་བསམ་གཏན་དང་པོའི་དངོས་གཞི་སྙོམས་འཇུག་ཙམ་ཁྱད་གཉིས།
ཟག་མེད་བསམ་གཏན་གཉིས་པ་ནས། ཅི་ཡང་མེད་ཀྱི་དངོས་གཞི་སྙོམས་འཇུག་གི་བར་གྱི་ཟག་མེད་བར་ཆད་མེད་ལམ་ལ་བརྟེན་ནས། རང་ས་གོང་སའི་ཉོན་མོངས་ལས་རྒྱལ་བ་ཞིག་ཡོད་ཀྱི་རང་རང་གི་འོག་ས་ལས་རྒྱལ་དགོས་པ་ནི་མེད་དེ། རང་རང་གི་ཉེར་བསྡོགས་ལ་བརྟེན་ནས་འོག་སའི་ཉོན་མོངས་སྙོམ་འཇུག་གི་སྒྲིབ་པ་དང་བཅས་པ་ལས་རྒྱལ་ཟིན་པའི་ཕྱིར་རོ། ། དེས་ན་བསམ་གཏན་དང་པོའི་དངོས་གཞི་ཙམ་པོར་གྱུར་པའི་ཟག་མེད་བར་ཆད་མེད་ལམ་ལ་བརྟེན་ནས། རང་ས་བསམ་གཏན་དང་པོའི་ཉོན་མོངས་ས་དགུ་སྤོང་བ་ནས། གོང་ས་བསམ་གཏན་གཉིས་པ་ནས་སྲིད་རྩེའི་བར་གྱི་ཉོན་མོངས་པ་སྤོང་བ་ཡོད། བསམ་གཏན་དང་པོའི་དངོས་གཞིའི་སྙོམས་འཇུག་ཁྱད་པར་ལའང་དེས་འདྲེ། བསམ་གཏན་གཉིས་པའི་དངོས་གཞིའི་སྙོམས་འཇུག་དུ་གྱུར་པའི་ཟག་མེད་བར་ཆད་མེད་ལམ་ལ་བརྟེན་ནས། རང་ས་བསམ་གཏན་གཉིས་པའི་ཉོན་མོངས་པ་དང་།
གོང་ས་བསམ་གཏན་གསུམ་པ་ནས་སྲིད་རྩེའི་བར་གྱི་ཉོན་མོངས་སྤངས་ཏེ་དགྲ་བཅོམ་མངོན་དུ་བྱེད་པ་ཡོད་ཅིང་། དེས་ན་ཅི་ཡང་མེད་ཀྱི་དངོས་གཞི་སྙོམས་འཇུག་ཏུ་གྱུར་པའི་ཟག་མེད་བར་ཆད་མེད་ལམ་ལ་བརྟེན་ནས། རང་ས་ཅི་ཡང་མེད་ཀྱི་ཉོན་མོངས་ནས་གོང་སའི་སྲིད་རྩེའི་ཉོན་མོངས་མན་ཆད་སྤངས་ནས་དགྲ་བཅོམ་པ་ཐོབ་པ་ཞིག་ཡོད་ལ། ཉེར་བསྡོགས་མི་ལྕོགས་མེད་ཟག་མེད་ལ་བརྟེན་ནས་འདོད་པ་ནས་བཟུང་སྟེ་སྲིད་རྩེའི་བར་གྱི་ཉོན་མོངས་པ་ཐམས་ཅད་སྤོང་ནུས་པ་ཞིག་ཡོད་དོ་ཞེས་པ་ནི་གཞུང་གི་དངོས་བསྟན་ཏེ་མདོར་བསྟན་པའོ། ། གཉིས་པ་རྒྱས་པར་བཤད་པ་ལ། སྐྱེ་འཕགས་ཀྱི་གང་ཟག་གང་ཡིན་ཀྱང་འདོད་ཉོན་དགུ་པ་སྤངས་མ་ཐག་པ་དེར། ཚངས་རིས་ཀྱི་དངོས་གཞིའི་སྙོམས་འཇུག་ངེས་པར་ཐོབ་དགོས་ཏེ། ཚངས་རིས་ཀྱི་ཉེར་བསྡོགས་ལ་བརྟེན་ནས་འདོད་ཉོན་དགུ་སྤོང་བའི་ཚེ། འདོད་པའི་སྙོམས་འཇུག་གི་སྒྲིབ་པ་དགུའི་ཡང་ཐོབ་པ་གཅོད་པ་ཁོ་ན་ཡིན་གྱི། འདོད་ཉོན་དགུ་སྤངས་ནས།
འདོད་པའི་སྙོམས་འཇུག་གི་སྒྲིབ་པའི་ཐོབ་པ་མ་བཅད་པའི་འཕགས་པ་འདིར་མ་བཤད་པའི་ཕྱིར། གནད་དེས་ན་དགྲ་བཅོམ་ཞུགས་པ་ལ་ཕྱིར་མི་འོང་གིས་ཁྱབ་པ་དང་། ཉོན་ཐོས་དགྲ་བཅོམ་ལ་ཕྱིར་མི་འོང་ཐོབ་དགོས་པར་འགྲེལ་བཤད་རྣམས་ལས་གསལ་བར་བཤད་པ་ནི། ཅིག་ཆར་བ་ཁས་མི་ལེན་པའི་གནད་དུ་ཤེས་པར་བྱ་སྟེ། ཅིག་ཆར་བ་ཁས་བླངས་ན། དགྲ་བཅོམ་ཞུགས་པར་གྱུར་པའི་རྒྱུན་ཞུགས་ཁས་བླང་དགོས་པའི་ཕྱིར་དང་། ཕྱིར་མི་འོང་མ་ཐོབ་པའི་ཉན་ཐོས་དགྲ་བཅོམ་ཡང་ཁས་བླང་དགོས་པའི་ཕྱིར་རོ། ། དེ་ལྟར་ན་ཕྱིར་མི་འོང་ཡིན་ན་ཚངས་རིས་ཀྱི་དངོས་གཞིའི་སྙོམས་འཇུག་ངེས་པར་ཐོབ་པས་ཁྱབ་སྟེ། དེ་ཡིན་ན། ཚངས་རིས་ཀྱི་ཉེར་བསྡོགས་ལ་བརྟེན་ནས་འདོད་ཉོན་དགུ་དང་འདོད་པའི་སྙོམས་འཇུག་གི་སྒྲིབ་པ་དགུ་སྦྲགས་སྤོང་བྱས་ཏེ་དེའི་ཐོབ་པ་ཡང་བཅད་པས་ཁྱབ་པའི་ཕྱིར་རོ། །
དེ་ཙམ་གྱིས་ཚངས་རིས་ཀྱི་དངོས་གཞིའི་སྙོམས་འཇུག་ཐོབ་མི་ནུས་ན། ནམ་གྱི་ཚེ་ཐོབ་པ་ཡིན་སྨྲ་དགོས་སོ། ། འོན་ཀྱང་ཕྱིར་མི་འོང་ཡིན་ན། ཚངས་རིས་ཀྱི་དངོས་གཞི་སྙོམས་འཇུག་མངོན་དུ་བྱས་པས་ནི་མ་ཁྱབ་སྟེ། ཕྱིར་མི་འོང་དབང་བརྟུལ་རྣམས་ཀྱིས་འདོན་ཉོན་དགུ་པ་སྤངས་མ་ཐག་ཏུ་ཚངས་རིས་ཀྱི་དངོས་གཞི་སྙོམས་འཇུག་མངོན་དུ་མ་བྱས་པར་ཚངས་རིས་ཀྱི་ཉེར་བསྡོགས་མི་ལྕོགས་མེད་ཆེན་པོར་གྱུར་པའི་རྣམ་གྲོལ་ལམ་དགུ་པ་མངོན་དུ་བྱས་པའི་ཕྱིར་རོ། ། དེས་ན་ཕྱིར་མི་འོང་ལམ་དུ་སྤང་བྱ་སྤོང་བའི་རིམ་པ་རྣམ་གྲངས་འདི་ལྟར་འབྱུང་སྟེ། ཉོན་མོངས་དགུ་པ་སྤངས་རྗེས། ཚངས་རིས་ཀྱི་ཉེར་བསྡོགས་སྦྱོར་མཐའ་ཡིད་བྱེད་ཆེན་པོར་གྱུར་པའི་ཟག་མེད་ཀྱི་བར་ཆད་མེད་ལམ་དགུ་ཚན་ཉེར་གཅིག་ལ་བརྟེན་ནས་ཚངས་རིས་ཡན་གྱི་གནས་ཉེར་གཅིག་གི་ཉོན་མོངས་དགུ་ཚན་ཉེར་གཅིག་སྤངས་ཏེ། དགྲ་བཅོམ་མངོན་དུ་བྱས། ཚངས་འདུན་ཡན་གྱི་དངོས་གཞིའི་སྙོམས་འཇུག་གཏན་ནས་མ་ཐོབ་པ་གཅིག་ཀྱང་སྲིད་པ་ནི།
ཟག་མེད་ཀྱི་མི་ལྕོགས་མེད་པ་ཡིས། ། ཐམས་ཅད་ལས་ནི་འདོད་ཆགས་བྲལ། ། ཞེས་པ་དང་། སྤངས་པ་ཡོངས་ཤེས་ཀྱི་སྐབས་སུ། མི་ལྕོགས་མེད་འབྲས་ཐམས་ཅད་དོ། ། ཞེས་པའི་གཞུང་གིས་བསྟན་ནོ། ། ཡངས་ཚངས་མདུན་ཡན་ཆད་ཀྱི་དངོས་གཞི་སྙོམས་འཇུག་མ་ཐོབ་པར། ཚངས་རིས་ཀྱི་དངོས་གཞི་སྙོམས་འཇུག་ཙམ་ཁྱད་གང་རུང་དུ་གྱུར་པའི་ཟག་མེད་བར་ཆད་མེད་ལམ་དགུ་ཚན་ཉེར་གཅིག་བསྐྱེད་ནས་ཚངས་རིས་སྲིད་རྩེའི་བར་གྱི་ཉོན་མོངས་སྤངས་ཏེ་དགྲ་བཅོམ་པ་མངོན་དུ་བྱེད་པ་དང་། དེ་བཞིན་དུ་ཚངས་ཆེན་ཡན་གྱི་དངོས་གཞིའི་སྙོམས་འཇུག་མ་ཐོབ་པར། ཚངས་མདུན་གྱི་དངོས་གཞིའི་སྙོམས་འཇུག་གི་ངོར་གྱུར་པའི་ཟག་མེད་བར་ཆད་མེད་ལམ་ལ་བརྟེན་ནས།
ཚངས་མདུན་ཡན་ཆད་ཀྱི་ཉོན་མོངས་སྤངས་ཏེ་དགྲ་བཅོམ་མངོན་དུ་བྱེད་པ་ནས། ཅི་ཡང་མེད་མན་ཆད་ཀྱི་དངོས་གཞིའི་སྙོམས་འཇུག་ཐོབ་སྲིད་རྩེའི་དངོས་གཞིའི་སྙོམས་འཇུག་མ་ཐོབ་པར་ཅི་ཡང་མེད་ཀྱི་དངོས་གཞིའི་སྙོམས་འཇུག་ཏུ་གྱུར་པའི་ཟག་མེད་བར་ཆད་མེད་ལམ་ལ་བརྟེན་ནས་སྲིད་རྩེའི་ཉོན་མོངས་དགུ་སྤངས་ཏེ་དགྲ་བཅོམ་མངོན་དུ་བྱེད་པ་ཡང་ཡོད་པ་ནི། བརྒྱད་ཀྱིས་རང་གོང་ས་ལས་རྒྱལ། ། ཞེས་པས་བསྟན་ཏེ། དེ་གནས་ལ་སྦྱར་ན། ཉི་ཤུས་རང་གོང་ས་ལས་རྒྱལ། ། ཞེས་པ་གཅིག་གི་ཐོབ་པའི་ཕྱིར་ཏེ། ཚངས་རིས་ཀྱི་དངོས་གཞིའི་སྙོམས་འཇུག་ནས་ཅི་ཡང་མེད་ཀྱི་དངོས་གཞིའི་སྙོམས་འཇུག་གི་བར་ཉི་ཤུ་པོ་དེས་རང་གནས་དང་རང་གི་གོང་གནས་ཀྱི་ཉོན་མོངས་སྤང་དགོས་པའི་ཕྱིར་རོ། ། བརྒྱད་ཀྱིས་རང་གོང་ས་ལས་རྒྱལ། ། ཞེས་པའི་གནས་འདིས་ཀྱང་།
འཇིག་རྟེན་པའི་ལམ་གྱི་སྤང་བྱའི་ཐོབ་པ་བཅད་ཟིན་པར་གྲུབ་སྟེ། དེ་ལྟ་མ་ཡིན་ན། མཐོང་ལམ་གྱི་སྔ་རོལ་དུ་སྲིད་རྩེའི་དངོས་གཞིའི་སྙོམས་འཇུག་ཐོབ་ཟིན་པའི་ཕྱིར་མི་འོང་ཞིག་གིས། ཅི་ཡང་མེད་ཀྱི་དངོས་གཞིའི་སྙོམས་འཇུག་ཟག་མེད་ལ་བརྟེན་ནས་དགྲ་བཅོམ་པའི་འབྲས་བུ་ཐོབ་པའི་ཚེ། ཅི་ཡང་མེད་ཀྱི་དངོས་གཞིའི་སྙོམས་འཇུག་ཟག་མེད་དུ་གྱུར་པའི་བར་ཆད་མེད་ལམ་ལ་བརྟེན་ནས། ཅི་ཡང་མེད་མན་ཆད་ཀྱི་ཉོན་མོངས་པའི་ཐོབ་པ་བཅད་པར་ཐལ། དེས་དགྲ་བཅོམ་པའི་འབྲས་བུ་ཐོབ་པ་ལ་ཉོན་མོངས་པ་དེ་དག་གི་ཐོབ་པ་གཅད་ནི་དགོས། སྔར་མཐོང་ལམ་གྱི་སྔ་རོལ་དུ་བཅད་མ་ཟིན་པའི་ཕྱིར། འདོད་ན། ཅི་ཡང་མེད་ཀྱི་དངོས་གཞིའི་སྙོམས་འཇུག་ཏུ་གྱུར་པའི་བར་ཆད་མེད་ལམ་དེས།
འོག་སའི་སྤང་བྱ་ལས་ཀྱང་རྒྱལ་བར་ཐལ། དེས་འོག་སའི་ཉོན་མོངས་པའི་ཐོབ་པ་བཅད་པ་གང་ཞིག སྒོམ་སྤང་ཉོན་མོངས་ཀྱི་ཐོབ་པ་རྣམས་སྒོམ་སྤང་དང་། མཐོང་སྤང་ཉོན་མོངས་ཀྱི་ཐོབ་པ་རྣམས་མཐོང་སྤང་ཡིན་པ་ནི། སྤང་བྱ་མིན་པའི་རྣམ་གཉིས་འདོད། ། ཅེས་པའི་གཞུང་གིས་བསྟན་པའི་ཕྱིར་རོ། ། ལན་གྱིས་ཟློག་པར་ནུས་ན་སྨྲ་བའི་དུས་ལ་བབ་བོ། ། ཡང་བླུན་པོ་འགའ་ཞིག་གིས། དགྲ་བཅོམ་དབང་རྣོན་གྱིས་ཉོན་མོངས་པའི་ཐོབ་པ་བཅད་ཀྱང་དབང་བརྟུལ་རྣམས་ཀྱིས་ནི་མ་ཡིན་ཏེ། ཐོབ་པ་དང་ས་བོན་གནད་འདྲ་བས་ཐོབ་པ་བཅད་ན་དེ་གཏན་ནས་སྤངས་པར་འགྱུར་བའི་ཕྱིར་རོ་ཞེས་ཟེར་རོ། །
འོ་ན་དགྲ་བཅོམ་དབང་བརྟུལ་རྣམས་ཆོས་ཅན། ཁྱོད་ཉོན་མོངས་པའི་ཐོབ་པ་དང་ལྡན་པའི་གང་ཟག་ཡིན་པར་ཐལ། ཁྱོད་དེའི་ཐོབ་པ་མ་བཅད་པའི་གང་ཟག་ཡིན་པའི་ཕྱིར། འདོད་ན། ཁྱོད་ཉོན་མོངས་དང་ལྡན་པའི་གང་ཟག་ཡིན་པར་ཐལ་ལོ། ། འདོད་ན། ཉོན་མོངས་པ་དང་ལྡན་པའི་དགྲ་བཅོམ་པ་དེ་ཐོས་པར་གྱུར་ཀྱང་རྣ་བ་དགབ་བོ། ། ཡང་དགྲ་བཅོམ་པ་དབང་བརྟུལ་ཆོས་ཅན། ཁྱོད་སྤང་བྱ་སྤངས་པའི་གང་ཟག་མ་ཡིན་པར་ཐལ། ཁྱོད་སྒོམ་སྤང་མ་སྤངས་པའི་གང་ཟག་ཡིན་པའི་ཕྱིར་ཏེ།
ཁྱོད་སྒོམ་སྤང་ཉོན་མོངས་ཀྱི་ཐོབ་པ་མ་བཅད་པའི་གང་ཟག་ཡིན་པའི་ཕྱིར་རོ། ། དེ་ནི་འཕྲོས་པའོ། ། ད་ནི་དཀྱུས་མ་བཤད་པར་བྱ་སྟེ། འདོད་ཉོན་དགུ་པ་ཙམ་ལ་ཆགས་བྲལ་སྔོན་སོང་གི་ཕྱིར་མི་འོང་འགའ་ཞིག་གིས་བདེན་པ་མངོན་རྟོགས་རྫོགས་རྗེས། ། སྒོམ་ལམ་ཟག་མེད་བར་ཆད་མེད་ལམ་མངོན་དུ་མ་བྱས་པར། ཚངས་མདུན་ཡན་ཆད་གནས་གོང་མ་གོང་མའི་ཉེར་བསྡོགས་ཟག་བཅས་ལ་བརྟེན་ནས་ཚངས་རིས་མན་གྱི་གནས་འོག་མ་འོག་མའི་ཉོན་མོངས་སྙོམས་འཇུག་གི་སྒྲིབ་པ་ཐོབ་པ་དང་བཅས་པ་བཅད་དེ་ཚངས་མདུན་ནས་སྲིད་རྩེའི་དངོས་གཞིའི་སྙོམས་འཇུག་གི་བར་ཐོབ་པར་བྱས། དེའི་རྗེས་ཅི་ཡང་མེད་སོགས་ཀྱི་དངོས་གཞིའི་སྙོམས་འཇུག་གམ་ཡང་བསམ་གཏན་གཞི་པའི་རབ་མཐའ་ལ་བརྟེན་ནས་སྲིད་ཉོན་དགུ་སྤངས་ཏེ་དགྲ་བཅོམ་མངོན་དུ་བྱེད་པ་གཅིག་ཀྱང་ཡོད་དོ། ། དེ་ལྟར་དེ་དག་ཀྱང་འགོག་སྙོམས་ཐོབ་སྟེ་བསམ་གཏན་བཞི་པའི་རབ་མཐའ་ལ་བརྟེན་ནས་དགྲ་བཅོམ་མངོན་དུ་བྱས་ན་ནི་གཉིས་ཀའི་ཆ་ལས་རྣམ་གྲོལ་ཡིན་ལ། འགོག་སྙོམས་མ་ཐོབ་པར་ཅི་ཡང་མེད་ཀྱི་དངོས་གཞིའི་སྙོམས་འཇུག་མན་ཆད་ཀྱི་ཟག་མེད་ས་དགུ་གང་ལ་བརྟེན་ནས་དགྲ་བཅོམ་སྔོན་དུ་བྱས་ཀྱང་ཤེར་རྐྱང་ཁོ་ན་སྟེ། འགོག་ཐོབ་གཉིས་ཀ་ལས་རྣམ་གྲོལ།
ཞེས་བཤད་པས་སོ། ། འོ་ན་བསམ་གཏན་བཞི་པའི་རབ་མཐའ་ཐོབ་པའི་ཤེར་རྐྱང་གི་དགྲ་བཅོམ་པ་སོགས་ཁས་ལེན་དགོས་པས། ཤེར་རྐྱང་གི་དགྲ་བཅོམ་པ་ལ་རྒྱན་མེད་དུ་བཤད་པ་དང་འགལ་བ་མི་ཡིན་ནམ་སྙམ་ན། དགྲ་བཅོམ་པ་ལ་རྒྱན་བཅས་རྒྱན་མེད་འདི་མངོན་པ་གོང་མ་ལས་བཤད་ཀྱི། འོག་མ་ན་མེད་མོད་ཡོད་དུ་ཆུག་ཀྱང་། ཤེར་རྐྱང་གི་དགྲ་བཅོམ་པ་ལ་དངོས་གཞིའི་སྙོམས་འཇུག་མ་ཐོབ་པས་ཁྱབ་པ་དང་རྒྱན་མེད་ཀྱི་དགྲ་བཅོམ་པ་ཡིན་པས་ཁྱབ་པ་གོང་འོག་གཉིས་ཆར་གྱི་སྐབས་སུ་ཁས་བླང་མི་ནུས་ཏེ། གཉིས་ཀའི་ཆ་ལས་རྣམ་གྲོལ་དང་ཤེར་རྐྱང་གི་ཁྱད་པར་འགོག་སྙོམས་ཐོབ་མ་ཐོབ་ཀྱི་དགྲ་བཅོམ་ལ་འཇོག་པར་གོང་འོག་གཉིས་ཆར་མཐུན་ལ། དེའི་ཚེ་དངོས་གཞིའི་སྙོམས་འཇུག་ཐོབ་ལ་འགོག་སྙོམས་མ་ཐོབ་པའི་དགྲ་བཅོམ་པ་གོང་འོག་གཉིས་ཆར་གྱི་ལུགས་ལ་ཁས་བླང་དགོས་པའི་ཕྱིར་ཏེ། གཟུགས་མེད་ཀྱི་རྟེན་ཅན་དགྲ་བཅོམ་ཕལ་ཆེ་བ་ཞིག་གིས་འགོག་སྙོམས་མ་ཐོབ་པར་གཉིས་ཆར་གྱིས་ཁས་ལེན་པའི་ཕྱིར་ཏེ། འགོག་སྙོམས་ཀྱི་རྟེན་འདོད་གཟུགས་གཉིས་ལ་ཡོད་ཀྱི་གཟུགས་མེད་ཀྱི་རྟེན་ལ་གསར་ཐོབ་དང་མངོན་གྱུར་གཉིས་ཆར་མེད་པར་གོང་འོག་གཉིས་ཆར་མཐུན་པའི་ཕྱིར་རོ། །
ད་ནི་དཀའ་བའི་གནད་འདི་དཔྱད་དགོས་ཏེ། འོ་ན། མཐོང་ལམ་གྱི་སྔ་རོལ་འདོད་ཉོན་བཞི་པ་སྤངས་པའི་རྒྱུན་ཞུགས་རིགས་ནས་རིགས་སྐྱེ་ཞིག་ཁས་ལེན་ནམ་མི་ལེན། མི་ལེན་ན། རང་འགྲེལ་ལས། སྔོན་རྣམ་པ་གསུམ་མམ་བཞི་སྤངས་པའམ། བདུན་ནམ་བརྒྱད་སྤངས་པ་ནི་ཇི་སྲིད་དུ་འབྲས་བུ་ཁྱད་པར་ཅན་གྱི་ལམ་མངོན་དུ་མ་བྱས་པ་དེ་སྲིད་དུ། རིགས་ནས་རིགས་སུ་སྐྱེ་བའམ། བར་ཆད་གཅིག་པ་མ་ཡིན་ནོ་ཞེས་བཤད་པ་དང་འགལ། གལ་ཏེ་ཁས་བླངས་ན།
མཐོང་ལམ་གྱི་སྔ་རོལ་དུ་འདོད་ཉོན་བཞི་པ་སྤངས་པའི་རྒྱུན་ཞུགས་རིགས་ནས་རིགས་སྐྱེ་དེས་རྒྱུན་ཞུགས་རིགས་ནས་རིགས་སྐྱེ་ནམ་ཞིག་ཐོབ་པ་ཡིན་ཞེས་དཔྱད་ན་འཇིག་སྟེ། དེ་རྒྱུན་ཞུགས་འབྲས་གནས་ཁྱད་པར་ཅན་དུ་མ་གྱུར་བར་དུ་ནི་རིགས་ནས་རིགས་སྐྱེར་མི་འགྱུར་ལ། དེ་ཚེ་དེ་ལ་རྒྱུན་ཞུགས་འབྲས་གནས་ཁྱད་པར་ཅན་དུ་གྱུར་པ་ནི་མི་སྲིད་པའི་ཕྱིར་ཏེ། དེས་འདོད་ཉོན་བཞི་པའི་ཐོབ་པ་བཅད་ཟིན་པ་གང་ཞིག འདོད་ཉོན་ལྔ་པ་ནི་ཚེ་དེ་ལ་མི་སྤོང་བའི་ཕྱིར་རོ། ། དེ་བཞིན་དུ། མཐོང་ལམ་གྱི་སྔ་རོལ་དུ་འདོད་ཉོན་བརྒྱད་པ་སྤངས་པའི་ཕྱིར་འོང་ཚེ་གཅིག་བར་ཆད་གཅིག་པ་ཡོད་དམ་མེད། མེད་ན་གཞུང་སྔ་མ་དེ་དང་འགལ། ཡོད་ན། མཐོང་ལམ་གྱི་སྔ་རོལ་དུ་འདོད་ཉོན་བརྒྱད་པ་སྤངས་པའི་ཕྱིར་འོང་དེ།
ཕྱིར་འོང་ཚེ་གཅིག་བར་ཆད་གཅིག་པར་འགྱུར་པའི་དུས་ཞིག་མི་སྲིད་པར་ཐལ། དེ་ཚེ་དེ་ལ་ཕྱིར་འོང་འབྲས་གནས་ཁྱད་པར་ཅན་དུ་གྱུར་བའི་དུས་ཞིག་མི་སྲིད་པའི་ཕྱིར་ཏེ། དེས་འདོད་ཉོན་བརྒྱད་པ་མན་གྱི་ཐོབ་པ་བཅད་ཟིན་པ་གང་ཞིག དེས་ཚེ་དེ་ལ་འདོད་ཉོན་དགུ་པ་མི་སྤོང་བའི་ཕྱིར་ཏེ། དེ་འདོད་པར་ལས་ཉོན་གྱི་སྐྱེ་བ་གཅིག་ལེན་ངེས་ཀྱི་འཕགས་པ་ཡིན་པའི་ཕྱིར་རོ། ། གཞན་ཡང་། མཐོང་ལམ་གྱི་སྔ་རོལ་དུ་འདོད་ཉོན་ལྔ་པ་སྤངས་པའི་རྒྱུན་ཞུགས་འབྲས་གནས་ཙམ་པོ་ཞིག་ཁས་ལེན་ནམ་མི་ལེན། མི་ལེན་ན། སྒོམ་པའི་སྤང་བྱ་མ་སྤངས་ན། ། འབྲས་བུ་དང་པོ་ལ་ཞུགས་པ། །
རྣམ་ལྔའི་བར་བཅོམ་ཞེས་བཤད་པ་དང་འགལ་ལ། ཁས་ལེན་ན་ནི། དེས་རྒྱུན་ཞུགས་འབྲས་གནས་ཁྱད་པར་ཅན་ནམ་གྱི་ཚེ་ཐོབ་པར་འགྱུར་ཞེས་འདྲིའོ། ། གལ་ཏེ་འདོད་ཉོན་དྲུག་པ་སྤོང་བཞིན་པའི་བར་ཆད་མེད་ལམ་ལ་གནས་པ་དེའི་ཚེ་ནའོ་ཞེ་ན། མཐོང་ལམ་གྱི་སྔ་རོལ་དུ་འདོད་ཉོན་ལྔ་པ་སྤངས་ནས་དྲུག་པ་སྤོང་བཞིན་པའི་རྒྱུན་ཞུགས་དེ་ཆོས་ཅན། ཁྱོད་རྒྱུན་ཞུགས་འབྲས་གནས་ཁྱད་པར་ཅན་མ་ཡིན་པར་ཐལ། ཁྱོད་ཀྱིས་རྒྱུན་ཞུགས་ཀྱི་འབྲས་བུ་ཙམ་པོ་ཐོབ་ཀྱང་། དེའི་འབྲས་བུ་ཁྱད་པར་ཅན་མ་ཐོབ་པའི་ཕྱིར་ཏེ། རྒྱུན་ཞུགས་ཀྱི་རྟེན་དེ་ལ། དགེ་སྦྱོང་ཚུལ་འབྲས་ལྷག་པོ་ཅུང་ཟད་ཀྱང་མ་ཐོབ་པའི་ཕྱིར་རོ་སྙམ་ན།
འདི་དག་དཀའ་གནད་ཆེ་བར་སྣང་མོད། ཁོ་བོ་ཅག་འདི་ལྟར་སེམས་ཏེ། འདི་ལ་རྩ་བའི་དངོས་བསྟན་དང་། འགྲེལ་བཤད་ཀྱི་དགོངས་པ་གཉིས་ལས། རྩ་བ་རང་འགྲེལ་དང་བཅས་པའི་དགོངས་པ་ལྟར་ན། རྒྱུན་ཞུགས་ཕྱིར་འོང་ཕྱིར་མི་འོང་གི་འབྲས་བུ་གསུམ་ལ་ཙམ་ཁྱད་གཉིས་གཉིས་སུ་ཕྱེ་ནས། རྒྱུན་ཞུགས་ཀྱི་འབྲས་བུ་ཙམ་པོ་ནི། མཐོང་སྤང་ཀུན་སྦྱོར་གསུམ་སྤངས་པས་རབ་ཏུ་ཕྱེ་བའི་རྒྱུན་ཞུགས་ཀྱི་ཟག་མེད་ཀྱི་རྣམ་གྲོལ་ལམ་འདུས་བྱས་དང་འདུས་མ་བྱས་གཉིས་པོ་དེ་ལ་འཇོག་ལ། རྒྱུན་ཞུགས་ཀྱི་འབྲས་བུ་ཙམ་པོ་ཐོབ་རྗེས་སུ། ཕྱིར་འོང་གི་འབྲས་བུ་ཐོབ་ཕྱིར་དུ་སྔར་མ་སྤངས་པའི་ཉོན་མོངས་སྤོང་བར་ཞུགས་ཏེ།
སྤང་བྱ་ལྷག་མ་གཅིག་སྤངས་པའི་ཟག་མེད་ཀྱི་རྣམ་གྲོལ་ལམ་རྣམ་གཉིས་ལ་རྒྱུན་ཞུགས་ཀྱི་འབྲས་བུ་ཁྱད་པར་ཅན་ཞེས་འཇོག་ཅིང་། དེའི་ཚེ་རྒྱུན་ཞུགས་ཀྱི་འབྲས་བུ་ཙམ་པོ་ལ་གནས་པའི་རྒྱུན་ཞུགས་ལ། རྒྱུན་ཞུགས་འབྲས་གནས་ཙམ་པོ་དང་། རྒྱུན་ཞུགས་ཀྱི་འབྲས་བུ་ཁྱད་པར་ཅན་ལ་གནས་པའི་རྒྱུན་ཞུགས་ལ་རྒྱུན་ཞུགས་འབྲས་གནས་ཁྱད་པར་ཅན་དུ་འཇོག་དགོས་པས། དེ་ལྟར་བཞག་པའི་ཚེ་མཐོང་ལམ་གྱི་སྔ་རོལ་དུ་འདོད་ཉོན་བཞི་པ་སྤངས་པའི་རྒྱུན་ཞུགས་རིགས་ནས་རིགས་སྐྱེ་མི་སྲིད་སྟེ། དེ་ཡོད་ན་མཐོང་ལམ་གྱི་སྔ་རོལ་དུ་འདོད་ཉོན་བཞི་པ་སྤངས་པའི་རྒྱུན་ཞུགས་རིགས་ནས་རིགས་སྐྱེ་དེས། རྒྱུན་ཞུགས་ཀྱི་འབྲས་བུ་ཐོབ་རྗེས་སུ་ཚེ་དེ་ལ་འདོད་ཉོན་ལྔ་པ་སྤངས་པ་ཞིག་ཡོད་དགོས་པ་ལས་དེ་འདྲ་མི་སྲིད་པའི་ཕྱིར་རོ། ། དེས་ན་རང་འགྲེལ་དེ་ཅུང་ཁས་བླང་དུ་མི་རུང་ཞིང་། མཐོང་ལམ་གྱི་སྔ་རོལ་དུ་འདོད་ཉོན་ལྔ་པ་སྤངས་པའི་རྒྱུན་ཞུགས་དེས་ཀྱང་། རྒྱུན་ཞུགས་འབྲས་གནས་ཁྱད་པར་ཅན་ཐོབ་པ་ཞིག་མི་སྲིད་སྟེ།
དེས་འདོད་ཉོན་དྲུག་པ་སྤངས་ནས་ནི་ཕྱིར་འོང་དུ་འགྱུར་ལ། དེ་མ་སྤངས་བར་དུ་རྒྱུན་ཞུགས་འབྲས་གནས་ཙམ་པོ་ཁོ་ན་ཡིན་པའི་ཕྱིར་རོ། ། དེ་ནི་རྩ་འགྲེལ་དངོས་བསྟན་སྒྲ་ཇི་བཞིན་པ་ཁས་བླངས་ན་སྐྱོན་དེ་ལྟར་འབྱུང་ཞེས་པའི་དོན་ནོ། ། གཉིས་པ། འགྲེལ་བཤད་ཀྱི་དགོངས་པ་ལྟར་ན། རྒྱུན་ཞུགས་འབྲས་གནས་ཙམ་པོའི་ངོས་འཛིན་གོང་དང་འདྲ་ལ། རྒྱུན་ཞུགས་འབྲས་གནས་ཁྱད་པར་ཅན་ནི། མཐོང་ལམ་གྱི་སྔ་རོལ་དུ་འདོད་ཉོན་དང་པོ་ཙམ་ཡང་མ་སྤངས་པའི་རྒྱུན་ཞུགས་ལྟ་བུ་ལ་མཚོན་ན། དེས་ཕྱིར་འོང་གི་འབྲས་བུ་ཐོབ་པའི་ཕྱིར་དུ་འདོད་ཉོན་དང་པོ་སྤོང་བའི་སྦྱོར་བ་ལ་ཞུགས་ཏེ། འདོད་ཉོན་དང་པོའི་སྦྱོར་བ་གཉེན་པོ་དང་།
དེའི་སྤོང་གཉེན་དང་། དེའི་རྟེན་གཉེན་པོ་དང་། དེའི་ཐག་རིང་གཉེན་པོ་སོགས་ཀྱི་ནང་ནས། མདོར་ན། འདོད་ཉོན་དང་པོའི་སྦྱོར་བ་གཉེན་པོ་ཐོབ་པ་ནས། རྒྱུན་ཞུགས་འབྲས་གནས་ཁྱད་པར་ཅན་དུ་འཇོག་སྟེ། འགྲེལ་བཤད་རྒྱལ་པོ་སྲས་ལས། ཇི་སྲིད་དུ་ཉོན་མོངས་པ་མ་སྤངས་པ་སྤང་བའི་ཕྱིར་འབྲས་བུ་གཞན་ཐོབ་པར་བྱ་བའི་ཆེད་དུ་སྦྱོར་བ་མི་བྱེད་པ་དེ་སྲིད་དུ་ཞུགས་པ་ཞེས་མི་བྱའོ། ། ཤུགས་ཀྱིས་ན་གང་གི་ཚེ་རབ་ཏུ་སྦྱོར་བ་དེའི་ཚེ་ནི་ཞུགས་པ་ཡིན་ནོ། ། ཞེས་བཤད་པར་འགྱུར་ཏེ་ཞེས་སོགས་དང་།
མི་སློབ་ས་དགུ་ལ་བརྟེན་ཏེ། ཞེས་སོགས་ཀྱི་ཕྱིར་མི་འོང་གི་སྐབས་སུ་ཡང་། རྒྱལ་སྲས་ལས། འབྲས་བུ་དང་འབྲས་བུ་ཁྱད་པར་ཅན་ཞེས་བྱ་བ་ལ། འབྲས་བུ་ནི་ལན་གཅིག་ཕྱིར་མི་འོང་བའི་འབྲས་བུའོ། ། འབྲས་བུ་ཁྱད་པར་ཅན་ནི་སྤོང་བའི་སྦྱོར་བ་དང་། བར་ཆད་མེད་པ་དང་། རྣམ་པར་གྲོལ་བ་དང་། ཁྱད་པར་གྱི་ལམ་གྱི་མཚན་ཉིད་བསམ་གཏན་དང་པོ་ལ་སོགས་པའོ་ཞེས། འོག་མའི་འབྲས་བུ་ཙམ་པོ་ཐོབ་ནས་འབྲས་བུ་གོང་མ་ཐོབ་པའི་ཕྱིར་དུ་སྔར་མ་སྤངས་པའི་སྤང་བྱ་ཉོན་མོངས་པའི་སྦྱོར་བ་གཉེན་པོ་ཐོབ་པའི་ཚེ་གོང་མའི་འབྲས་བུ་ལ་ཞུགས་པ་དང་།
འོག་མའི་འབྲས་གནས་ཁྱད་པར་ཅན་དུ་བཤད་འདུག་པའི་ཕྱིར་རོ། ། དེ་ལྟར་ཤེས་པའི་ཚེ་མཐོང་ལམ་གྱི་སྔ་རོལ་དུ་འདོད་ཉོན་བཞི་པ་སྤངས་པའི་རྒྱུན་ཞུགས་རིགས་ནས་རིགས་སྐྱེ་དེ། རྒྱུན་ཞུགས་རིགས་ནས་རིགས་སྐྱེར་འགྱུར་བའི་དུས་ཡོད་སྟེ། དེས་ཕྱིར་འོང་གི་འབྲས་བུ་ཐོབ་ཕྱིར་དུ་འདོད་ཉོན་ལྔ་པ་སྤོང་བའི་རིང་བའི་སྦྱོར་བ་གཉེན་པོ་ཐོབ་པའི་ཚེ་ན་དེར་གྱུར་པ་ཡིན་པའི་ཕྱིར་རོ། ། གནད་དེས་ན། མཐོང་ལམ་གྱི་སྔ་རོལ་དུ་འདོད་ཉོན་ལྔ་པ་སྤངས་པའི་རྒྱུན་ཞུགས་དེ། ཕྱིར་འོང་ཞུགས་པའམ། རྒྱུན་ཞུགས་འབྲས་གནས་ཁྱད་པར་ཅན་དུ་གྱུར་པའི་དུས་ཡོད་དེ། དེས་ཕྱིར་འོང་ཐོབ་ཕྱིར་དུ་ཞུགས་ཏེ། འདོད་ཉོན་དྲུག་པ་སྤོང་བའི་སྦྱོར་བ་གཉེན་པོ་ཐོབ་པའི་ཚེ་ན་དེར་གྱུར་པ་ཡིན་པའི་ཕྱིར།
དེས་ན་མཐོང་ལམ་གྱི་སྔ་རོལ་དུ་འདོད་ཉོན་བརྒྱད་པ་སྤངས་པའི་ཕྱིར་འོང་དེས་ཀྱང་། ཕྱིར་འོང་འབྲས་གནས་ཁྱད་པར་ཅན་ཐོབ་པའི་དུས་ཡོད་དེ། དེས་འདོད་ཉོན་དགུ་པ་སྤོང་བའི་སྦྱོར་བ་གཉེན་པོ་ཐོབ་པའི་ཚེ་ཕྱིར་མི་འོང་ཞུགས་པ་དང་། ཕྱིར་འོང་འབྲས་གནས་ཁྱད་པར་ཅན་དུ་འཇོག་པའི་ཕྱིར་རོ། ། འོ་ན་ཕྱིར་འོང་དེའི་རྒྱུད་ཀྱི་འདོད་ཉོན་དགུ་པ་སྤོང་བའི་སྦྱོར་བ་གཉེན་པོ་དེ། ཕྱིར་འོང་གི་འབྲས་བུ་ཁྱད་པར་ཅན་ཡིན་ནམ་སྙམ་ན། དེ་ནི་མིན་ཏེ། འབྲས་བུ་ཙམ་པོ་དང་ཁྱད་པར་ཅན་གཉིས་ལ་ཟག་མེད་ཀྱི་རྣམ་གྲོལ་ལམ་དང་འགོག་བདེན་གང་རུང་ཡིན་པ་ཞིག་དགོས་པའི་ཕྱིར་རོ། ། འོ་ན་ཇི་ལྟར་སྙམ་ན། བཤད་པར་བྱ་སྟེ།
མཐོང་ལམ་གྱི་སྔ་རོལ་དུ་འདོད་ཉོན་བརྒྱད་པ་སྤངས་པའི་ཕྱིར་འོང་དེས། འདོད་ཉོན་དགུ་པ་སྤོང་བའི་སྦྱོར་བ་གཉེན་པོ་ཐོབ་པའི་ཚེ་ན། དེ་ལ་ཕྱིར་འོང་འབྲས་གནས་ཁྱད་པར་ཅན་ཞེས་བྱ་སྟེ། དེས་ཕྱིར་འོང་གི་འབྲས་བུ་ཙམ་པོ་ཐོབ་རྗེས་སུ་ཕྱིར་མི་འོང་གི་འབྲས་བུ་ཐོབ་ཕྱིར་དུ། འདོད་ཉོན་ལྷག་མ་སྤོང་བའི་སྦྱོར་བ་གཉེན་པོ་ལ་ཞུགས་པའི་ཕྱིར་རོ། ། གནད་དེས་ན་དེའི་རྒྱུད་ཀྱི་ཕྱིར་འོང་གི་འབྲས་བུ་ཁྱད་པར་ཅན་ཡོད་དེ། འདོད་ཉོན་དགུ་པ་སྤོང་བའི་སྦྱོར་གཉེན་ལ་གནས་པའི་ཕྱིར་འོང་གི་རྒྱུད་ཀྱི་ཟག་མེད་ཀྱི་རྣམ་གྲོལ་འདུས་མ་བྱས་དེ་ལ་འཇོག་པའི་ཕྱིར་རོ། ། འོ་ན། དེའི་རྒྱུད་ཀྱི་འདོད་ཉོན་དགུ་པ་སྤོང་བའི་སྦྱོར་གཉེན་དེ་ཇི་ལྟ་བུ་སྙམ་ན། དེ་ལ་དངོས་དང་རྒྱུད་པའི་སྦྱོར་བ་གཉེན་པོ་གཉིས་ལས།
འདོད་ཉོན་དགུ་པ་སྤོང་བྱེད་ཀྱི་སྦྱོར་གཉེན་གང་ཞིག འདོད་ཉོན་དགུ་པ་སྤོང་བཞིན་པའི་བར་ཆད་མེད་ལམ་དངོས་སུ་འདྲེན་བྱེད་ཀྱི་མཉམ་བཞག་དེ་ལ་འདོད་ཉོན་དགུ་པའི་དངོས་ཀྱི་སྦྱོར་བ་གཉེན་པོ་དང་། དེ་རྒྱུད་ནས་འདྲེན་བྱེད་ཀྱི་མཉམ་བཞག་དེ་ལ་དེའི་རྒྱུད་པའི་སྦྱོར་གཉེན་དུ་འཇོག་དགོས་ཏེ། ཉན་ཐོས་ཀྱི་སྦྱོར་ལམ་ཆོས་མཆོག་ནི་འདོད་པའི་སས་བསྡུས་ཀྱི་སྡུག་བསྔལ་མཐོང་སྤང་གི་དངོས་ཀྱི་སྦྱོར་གཉེན་དང་། སྦྱོར་ལམ་གཞན་གསུམ་པོ་དེ། དེའི་རྒྱུད་པའི་སྦྱོར་གཉེན་དུ་བཤད་འདུག་པའི་ཕྱིར་ཏེ། རྒྱལ་སྲས་ལས། སྦྱོར་བའི་ལམ་ནི། གང་གི་མཇུག་ཐོགས་སུ་བར་ཆད་མེད་པའི་ལམ་སྐྱེ་བའོ་ཞེས་བཤད་པ་དེའི་ཕྱིར། སྦྱོར་བའི་ལམ་ནི་འཇིག་རྟེན་པའི་ཆོས་ཀྱི་མཆོག་ཡིན་པར་མངོན་ནོ། །
ལུགས་ལས་ཟློག་པ་བཟོད་པ་ལ་སོགས་པའི་ལམ་གང་ཡིན་པ་དེ་གང་གི་ནང་དུ་འདུས་པར་བརྗོད་པར་བྱ་ཞེ་ན། སྨྲས་པ་སྦྱོར་བའི་ལམ་ཁོ་ནའི་ནང་དུ་འདུས་ན་འདི་ནི་སྦྱོར་བའི་ལམ་ཐག་རིང་པོ་ཡིན་པས་དེ་ནི་འཇིག་རྟེན་པའི་ཆོས་ཀྱི་མཆོག་དག་དང་ཁྱད་པར་དེ་ཡོད་དོ། ། སྦྱོར་ལམ་ཆོས་མཆོག་དེ་མཐོང་སྤང་དེའི་ཉེ་བའི་སྦྱོར་གཉེན་དང་། སྦྱོར་ལམ་གཞན་གསུམ་རིང་བའི་སྦྱོར་གཉེན་དུ་བཤད་པའི་གནད་ཀྱིས། སྒོམ་སྤང་དགུ་ཚན་རྣམས་ལ་ཡང་སྦྱོར་བའི་ལམ་སོགས་བཞི་བཞི་སྦྱར་དགོས་པའི་ཕྱིར་ཏེ། མཐོང་ལམ་གྱི་སྔ་རོལ་དུ་འདོད་ཉོན་དང་པོ་ཙམ་ཡང་མ་སྤངས་པའི་རྒྱུན་ཞུགས་ལྟ་བུ་ལ་མཚོན་ན། དེའི་རྒྱུད་ཀྱི་བཅུ་དྲུག་པ་ལམ་རྗེས་ཤེས་དེ་ནི། རྒྱུན་ཞུགས་ཀྱི་འབྲས་བུ་ཙམ་པོ་དང་རྣམ་གྲོལ་ལམ་ཡིན་ལ། དེའི་རྒྱུན་དེ་ལ་མཐོང་སྤང་གི་ཐག་རིང་གཉེན་པོའམ་ཁྱད་པར་ལམ་སྐྱེ་ཞིང་། དེ་ནས་ཕྱིར་འོང་གི་འབྲས་བུ་ཐོབ་ཕྱིར་དུ་ཞུགས་ཏེ།
འདོད་ཉོན་དང་པོ་སྤོང་བའི་སྦྱོར་བའི་ལམ་རྒྱུད་ལ་སྐྱེས་པ་ནས་རྒྱུན་ཞུགས་འབྲས་གནས་ཁྱད་པར་ཅན་དུ་སླེབས་པ་ཡིན་ཏེ། དེའི་རྒྱུད་ཀྱི་འདོད་ཉོན་དང་པོ་སྤོང་བཞིན་པའི་རབ་དབྱེན་དེ་ནི། དེའི་སྤོང་གཉེན་དང་བར་ཆད་མེད་ལམ་ཡིན་ལ། དེ་ཐོབ་ཁ་མའི་ཉེར་བསྡོགས་མོས་པ་ཡིད་བྱེད་དེ་དངོས་ཀྱི་སྦྱོར་བའི་ལམ་དང་། དེ་ཡང་ཐོབ་ཁ་མའི་མོས་པ་ཡིད་བྱེད་དེ། དེའི་རྒྱུད་པའི་སྦྱོར་བའི་ལམ་ཡིན་པར་ཁས་བླང་དགོས་པའི་ཕྱིར་རོ། ། དེས་གཞན་ལའང་གསལ་བྱེད་མཛོད་ཅིག དེ་ལྟར་བཤད་པ་དེ་ནི་རྒྱལ་པོའི་སྲས་ཀྱི་དགོས་པ་རྨ་མེད་པའོ། ། རྩ་འགྲེལ་གྱི་དངོས་བསྟན་ལ་ནི། འོག་མའི་འབྲས་བུ་ཐོབ་ནས་གོང་མའི་ཞུགས་པར་འཇོག་པ་ལ།
སྔར་མ་སྤངས་པའི་སྤང་བྱ་སྤངས་པའི་བྲལ་བ་གསར་ཐོབ་རེ་དགོས་པར་བཤད་དེ། ཕྱིར་འོང་ཞུགས་པ་འཇོག་པའི་ཚེ། རྣམ་པ་ལྔའི་བར་བཅོམ་པ། ། གཉིས་པ་ལ་ནི་ཞུགས་པའང་ཡིན། ཞེས་དང་། རང་འགྲེལ་ལས། འབྲས་བུ་ལ་གནས་པ་གང་ཞིག་རྣམ་པ་གཅིག་ནས་ལྔའི་བར་སྤངས་པ་ཡིན་ན། འབྲས་བུ་གཉིས་པ་ལ་ཞུགས་པ་ཡིན་པར་རིག་པར་བྱའོ། ། ཞེས་དང་། ཕྱིར་མི་འོང་ཞུགས་པ་འཇོག་པའི་ཚེ།
ཉེས་ཆ་བདུན་ནམ་བརྒྱད་ཟད་པ། ། ཚེ་གཅིག་བར་ཆད་གཅིག་པ་དང་། ། གསུམ་པ་ལ་ནི་ཞུགས་པའང་ཡིན། ། ཞེས་དང་། རང་འགྲེལ་ལས། རྣམ་པ་བདུན་དང་བརྒྱད་སྤངས་པ་དེ་ནི་འབྲས་བུ་གསུམ་པ་ལ་ཞུགས་པ་ཡིན་པར་རིག་པར་བྱའོ། ། ཞེས་དང་། དགྲ་བཅོམ་ཞུགས་པ་འཇོག་པའི་ཚེ། ། སྲིད་རྩེའི་བར་ཆ་བརྒྱད་ཟད་པ། ། དགྲ་བཅོམ་ཉིད་ལ་ཞུགས་པའང་ཡིན། །
དགུ་པའི་བར་ཆད་མེད་ལམ་ཡང་། ། ཞེས་དང་། རང་འགྲེལ་ལས། ཕྱིར་མི་འོང་བ་ཞེས་བྱ་བའི་དབང་དུ་བྱ་སྟེ། ཡང་ཕྱིར་མི་འོང་བ་དེ་བསམ་གཏན་དང་པོའི་རྣམ་པ་གཅིག་ལས་འདོད་ཆགས་དང་བྲལ་བ་ནས་བཟུང་སྟེ། སྲིད་པའི་རྩེ་མོའི་རྣམ་པ་བརྒྱད་ཀྱི་བར་སྤངས་པས་དགྲ་བཅོམ་པ་ཉིད་ལ་ཞུགས་པ་ཡིན་ནོ། ། སྲིད་པའི་རྩེ་མོའི་རྣམ་པ་དགུ་པ་སྤོང་བར་བྱེད་པའི་བར་ཆད་མེད་པའི་ལམ་ལ་གནས་པ་ན་ཡང་དགྲ་བཅོམ་པ་ཉིད་ལ་ཞུགས་པ་ཁོ་ན་ཡིན་ནོ་ཞེས་གསལ་པོར་བཤད་པའི་ཕྱིར་རོ། ། དེས་ན་འདོད་ཉོན་དྲུག་པ་སྤངས་མ་ཐག་པའི་ཕྱིར་འོང་དེ་དང་། འདོད་ཉོན་དགུ་པ་སྤངས་མ་ཐག་པའི་ཕྱིར་མི་འོང་གཉིས་ནི་འཕགས་པ་སྒོམ་ལམ་པ་ཡིན་ཀྱང་། ཕྱིར་འོང་འབྲས་གནས་ཁྱད་པར་ཅན་དང་།
ཕྱིར་མི་འོང་འབྲས་གནས་ཁྱད་པར་ཅན་མ་ཡིན་སྟེ། དེ་གཉིས་ཀྱི་འབྲས་བུ་ཁྱད་པར་ཅན་མ་ཐོབ་པའི་ཕྱིར་རོ། ། དེར་མ་ཟད། ཅི་ཡང་མེད་མན་ཆད་ལ་འདོད་ཆགས་དང་བྲལ་བའི་ཕྱིར་མི་འོང་དབང་རྟུལ་ཞིག་བསམ་གཏན་གྱི་དངོས་གཞི་སྙོམ་འཇུག་ལ་བརྟེན་ནས། དབང་རྣོན་དུ་དབང་པོ་འཕོས་མ་ཐག་པ་དེ་ཡང་ཕྱིར་མི་འོང་འབྲས་གནས་ཁྱད་པར་ཅན་མ་ཡིན་ཏེ། དེས་ཕྱིར་མི་འོང་དབང་བརྟུལ་གྱི་འབྲས་བུ་ཙམ་ཁྱད་གཉིས་ཆར་བཏང་ནས་ཕྱིར་མི་འོང་དབང་རྣོན་གྱི་འབྲས་བུ་ཙམ་པོ་ཞིག་ཐོབ་པ་ཡིན་པའི་ཕྱིར་རོ། ། དེ་ལྟར་ཡང་། འཕེལ་བ་འབྲས་བུ་ཁྱད་པར་ཅན། བཏང་སྟེ་འབྲས་བུ་ཐོབ་པར་འགྱུར། ཞེས་བཤད་པ་ཡིན་ནོ། །
གཉིས་པ་ཞར་བྱུང་ཉོན་མོངས་ཅན་མ་ཡིན་པའི་མི་ཤེས་པ་སྤོང་ཚུལ་ཡང་། སྤྱིར་སྤང་བྱ་སྤོང་ཚུལ་ལ་གཉིས་ཏེ། སྤང་བྱ་དེའི་ངོ་བོ་སྤོང་བ་དང་། སྤང་བྱ་དེ་འདུན་པའི་འདོད་ཆགས་དང་བྲལ་བའི་ཚུལ་གྱིས་སྤོང་བ་གཉིས་བཤད་པའི། དང་པོ་ནི་གཉེན་པོ་དེས་སྤང་བྱ་དེའི་ཐོབ་པ་བཅད་པའི་ཚུལ་གྱིས་སྤོང་བ་དེར་འཇོག་སྟེ། སྤང་བྱ་ཉོན་མོངས་པའི་སྒྲིབ་པ་སྤོང་བྱེད་ཀྱི་ཟག་བཅས་དང་ཟག་མེད་བར་ཆད་མེད་ལམ་རྣམས་ཀྱིས། སྤང་བྱ་ཉོན་མོངས་དེ་དང་དེ་ཐོབ་པ་བཅད་པའི་ཚུལ་གྱིས་སྤོང་བ་ལྟ་བུ་འཇོག གཉིས་པ་ནི། གཉེན་པོ་དེས་སྤང་བྱ་དེའི་ཐོབ་པ་གཅོད་མི་ནུས་ཀྱང་། སྤང་བྱ་དེ་ལ་དམིགས་པའི་ཉོན་མོངས་སྤངས་པའི་སྒོ་ནས་སྤང་བྱ་དེ་སྤངས་པར་འཇོག་པ་ཙམ་སྟེ།
དཔེར་ན་འདོད་ཉོན་དགུ་པ་སྤོང་བཞིན་པའི་བར་ཆད་མེད་ལམ་དེས་འདོད་པའི་སས་བསྡུས་ཀྱི་དགེ་བ་ཟག་བཅས་ལ་དམིགས་པའི་ཉོན་མོངས་སྤོང་བའི་བྱ་བ་བྱེད་པའི་ཆ་ནས། དེ་སྤོང་བྱེད་ཀྱི་གཉེན་པོར་བཞག་པ་ལྟ་བུ་ལ་བྱེད་དགོས་ཏེ། དཀར་པོ་བསམ་གཏན་ཆགས་བྲལ་བའི། ། བར་ཆད་མེད་ལམ་སྐྱེས་ཐ་མས། ། ཞེས་དང་རང་འགྲེལ་ལས། དེའི་རང་གི་ངོ་བོ་སྤོང་བ་མ་ཡིན་ཏེ། དེ་སྤང་བྱ་ཡང་མངོན་དུ་བྱེད་པའི་ཕྱིར་རོ། ། འོ་ན་ཇི་ལྟ་བུ་ཞེ་ན། དེ་ལ་དམིགས་པའི་ཉོན་མོངས་པ་སྤངས་པའི་ཕྱིར་ཏེ། དེའི་ཕྱིར་ཇི་སྲིད་དུ་དེ་ལ་དམིགས་པའི་ཉོན་མོངས་པའི་རྣམ་པ་གཅིག་ཡོད་པ་དེ་སྲིད་དུ་དེ་སྤོང་བ་མི་འཐད་དེ།
ཞེས་བཤད་པས་སོ། ། དེས་ན་མཁས་པ་ཤཱཀྱའི་མཚན་ལྡན་གྱི་རྗེས་འབྲང་འགའ་ཞིག ཉོན་མོངས་པ་ཅན་མ་ཡིན་པའི་མི་ཤེས་པ་ལ་ས་དགུའི་དབྱེ་བས་དགུ་དགུ་བརྒྱད་བཅུ་རྩ་གཅིག་ཏུ་དབྱེ་བ་ནི་མི་མཁས་པ་ཁོ་ན་ཡིན་ཏེ། དེ་ལ་དེ་ལྟར་ཕྱེ་བ་ལ་དགོས་པ་མེད་པའི་ཕྱིར་ཏེ། འདོད་ཉོན་དགུ་པ་སྤོང་བཞིན་པའི་བར་ཆད་མེད་ལམ་དེས། འདོད་པའི་སས་བསྡུས་ཀྱི་ཉོན་མོངས་ཅན་མ་ཡིན་པའི་མི་ཤེས་པ་དང་། འདོད་པའི་སས་བསྡུས་ཀྱི་དགེ་བ་ཟག་བཅས་དང་། འདོད་པའི་སས་བསྡུས་ཀྱི་མ་བསྒྲིབས་ལུང་མ་བསྟན་རྣམས་འདུན་པའི་འདོད་ཆགས་དང་བྲལ་བའི་ཚུལ་གྱིས་སྤོང་བ་ཡིན་གྱི། དེ་མན་གྱི་བར་ཆད་མེད་ལམ་བརྒྱད་ཀྱིས་དེ་རྣམས་སྤོང་བའི་བྱ་བ་བྱེད་པ་མེད་པའི་ཕྱིར། དེ་བཞིན་དུ་སྲིད་ཉོན་དགུ་པ་སྤོང་བཞིན་པའི་བར་ཆད་མེད་ལམ་གྱིས་སྲིད་རྩེའི་སས་བསྡུས་ཀྱི་ཉོན་མོངས་པ་ཅན་མ་ཡིན་པའི་མི་ཤེས་པ་སོགས་གསུམ་འདུན་པའི་འདོད་ཆགས་དང་བྲལ་བའི་ཚུལ་གྱིས་སྤོང་བ་ཡིན་ཏེ།
བར་ཆད་མེད་ལམ་སྔ་མ་བརྒྱད་ཀྱིས་སྲིད་རྩེའི་སས་བསྡུས་ཀྱི་ཉོན་མོངས་ཅན་མ་ཡིན་པའི་མི་ཤེས་པའི་ཆ་ཤས་སྤོང་བ་མི་བྱེད་དེ། དེ་ལྟར་སྤོང་བར་མ་བཤད་པའི་ཕྱིར་རོ། ། དེ་ལྟར་ཡང་ཟག་པ་དང་བཅས་པ་ཉོན་མོངས་ཅན་མ་ཡིན་པ་རྣམས་ནི། རང་རང་གི་རྣམ་པར་གྲོལ་བའི་ལམ་དགུ་པ་ལ་སྤོང་བར་འགྱུར་རོ་ཞེས་བཤད་པའི་ཕྱིར་དང་། དགུ་པའི་སེམས་པ་གང་ཡིན་པ། དེ་ནི་དཀར་ནག་ཟད་བྱེད་ཡིན། ། ཞེས་འདོད་ཉོན་དགུ་པ་སྤོང་བའི་བར་ཆད་མེད་ལམ་དགུ་པ་དེ་འདོད་པའི་སས་བསྡུས་ཀྱི་དགེ་བ་ཟག་བཅས་སྤོང་བྱེད་ཀྱི་གཉེན་པོར་བཤད་ནས། བར་ཆད་མེད་ལམ་སྔ་མ་བརྒྱད་དེ་ལྟར་མ་བཤད་པའི་ཕྱིར་དང་། དཀར་པོ་བསམ་གཏན་ཆགས་བྲལ་བའི། ། བར་ཆད་མེད་ལམ་སྐྱེས་ཐ་མས། །
ཞེས་བསམ་གཏན་བཞི་པའི་ཉོན་མོངས་སྤོང་བའི་བར་ཆད་མེད་ལམ་དགུ་པ་དེ། བསམ་གཏན་བཞི་པོ་རང་རང་གི་དགེ་བ་ཟག་བཅས་སྤོང་བྱེད་ཀྱི་གཉེན་པོར་བཤད་ནས། བར་ཆད་མེད་ལམ་སྔ་མ་བརྒྱད་དེ་ལྟར་མ་བཤད་པའི་ཕྱིར་རོ། ། དེས་ན། ས་དགུ་པོ་རང་རང་གི་ཉོན་མོངས་དགུ་པ་སྤོང་བའི་བར་ཆད་མེད་ལམ་དེ། ས་དགུ་པོ་རང་རང་གི་ཉོན་མོངས་པ་ཅན་མ་ཡིན་པའི་མི་ཤེས་པ་སྤོང་བྱེད་ཀྱི་གཉེན་པོ་ཡིན་ཏེ། ས་དགུ་པོའི་ཉོན་མོངས་དགུ་པ་སྤངས་པའི་རྣམ་གྲོལ་ལམ་ཐ་མའི་ཚེ་དེ་རྣམས་འདུན་པའི་འདོད་ཆགས་བྲལ་བའི་ཚུལ་གྱིས་སྤངས་ཟིན་པའི་ཕྱིར་རོ། ། འོན་ཀྱང་ཁྱད་འདི་ཡོད་དེ། ཉན་རང་གི་རྒྱུད་ཀྱི་སྲིད་ཉོན་སྤོང་བའི་བར་ཆད་མེད་ལམ་དགུ་པ་དེ། སྲིད་རྩེའི་སས་བསྡུས་ཀྱི་ཉོན་མོངས་པ་ཅན་མ་ཡིན་པའི་མི་ཤེས་པ་ངོ་བོའི་སྒོ་ནས་སྤོང་བར་མི་ནུས་ཀྱི།
བྱང་སེམས་ཀྱི་རྒྱུད་ཀྱི་སྲིད་ཉོན་སྤོང་བའི་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་དེས་དེ་ངོ་བོ་སྒོ་ནས་སྤོང་བར་ནུས་ཏེ། དེས་དེའི་ཐོབ་པ་གཅོད་ནུས་པའི་ཕྱིར་ཏེ། སངས་འཕགས་དེའི་ཐོབ་པ་བཅད་པའི་གང་ཟག་ཡིན་པའི་ཕྱིར་ཏེ། དེ་དེ་གཏན་ནས་བཅོམ་པའི་གང་ཟག་ཡིན་པའི་ཕྱིར་རོ། ། དེ་དག་ལ་དཔྱོད་ལྡན་གྱིས་དོགས་པ་དཔྱད་ན། འོ་ན་ཁོ་ན་རེ། ཉེར་བསྡོགས་ཟག་བཅས་ལ་བརྟེན་ནས་འདོད་ཉོན་དགུ་པ་སྤངས་པའི་གང་ཟག་དེ། འདོད་ཉོན་དགུ་པ་གཏན་ནས་སྤངས་པའི་གང་ཟག་ཡིན་པར་ཐལ། དེ་འདོད་ཉོན་དགུ་པའི་ཐོབ་པ་བཅད་པའི་གང་ཟག་ཡིན་པའི་ཕྱིར། རྟགས་དངོས།
འདོད་ན། ཉེར་བསྡོགས་ཟག་བཅས་ལ་བརྟེན་ནས་འདོད་ཉོན་དགུ་པ་སྤངས་པའི་ཕྱིར་མི་འོང་དབང་བརྟུལ་དེ། དེ་གཏན་ནས་སྤངས་པའི་གང་ཟག་ཡིན་པར་ཐལ་ལོ། ། འདོད་ན། དེ་དེ་སྤངས་པའི་སྤངས་པ་ལས་མི་ཉམས་པར་ངེས་པའི་གང་ཟག་ཡིན་པར་ཐལ་ལོ་ཟེར་ན་མ་ཁྱབ། འདོད་ན། ཉེར་བསྡོགས་ཟག་བཅས་ལ་བརྟེན་ནས་འདོད་ཉོན་དགུ་པ་སྤངས་པའི་ཕྱིར་མི་འོང་དབང་བརྟུལ་ཕྱིར་མི་འོང་གི་འབྲས་བུ་ལས་ཉམས་པ་ཅིག་མེད་པར་ཐལ་ལོ་ཞེས་ཟེར་བ་དང་། གཞན་ཡང་། ལམ་ཟག་བཅས་ལ་བརྟེན་ནས་སྤང་བྱ་ཉོན་མོངས་དེ་དང་དེའི་ཐོབ་པ་མི་གཅོད་ཟེར་བ་མང་དག་འདུག་པས་ཉོན་ཅིག འོ་ན་འདོད་ཉོན་དགུ་པའི་ཐོབ་པ་བཅད་པའི་གང་ཟག་ཡིན་ན།
དེ་གཏན་ནས་སྤངས་པའི་གང་ཟག་ཡིན་དགོས་པར་ཐལ། ཉེར་བསྡོགས་ཟག་བཅས་ལ་བརྟེན་ནས་འདོད་ཉོན་དགུ་པ་སྤངས་པའི་གང་ཟག་དེ་འདོད་ཉོན་དགུ་པའི་ཐོབ་པ་བཅད་པའི་གང་ཟག་མ་ཡིན་པའི་ཕྱིར། འདོད་ན། ཉོན་མོངས་པའི་ཐོབ་པ་བཅད་པའི་གང་ཟག་ཡིན་ན། ཉོན་མོངས་པ་གཏན་ནས་སྤངས་པའི་གང་ཟག་ཡིན་དགོས་པར་ཐལ། འདོད་པའི་ཕྱིར། འདོད་ན། ཉན་ཐོས་དགྲ་བཅོམ་པ་དབང་བརྟུལ་ཆོས་ཅན་གྱིས་གཤོག རྟགས་གྲུབ་སྟེ། དགྲ་བཅོམ་པ་ཡིན་པའི་ཕྱིར།
འདོད་མི་ནུས་ཏེ་ཆོས་ཅན་ཡིན་པའི་ཕྱིར། གཞན་ཡང་། བྱང་སེམས་མཐོང་ལམ་པ་དེ་འདོད་ཉོན་དགུ་པའི་ཐོབ་པ་དགུ་ཚན་ནས་ཅི་ཡང་མེད་ཀྱི་ཉོན་མོངས་དགུ་པའི་ཐོབ་པ་ཡང་དགུ་ཚན་གྱི་བར་གཅོད་བྱེད་ཀྱི་བར་ཆད་མེད་ལམ་དགུ་ཚན་བརྒྱད་ཐོབ་ངེས་ཀྱི་གང་ཟག་ཡིན་པར་ཐལ། དེ་དེ་རྣམས་མ་ཐོབ་པའི་གང་ཟག་ཡིན་པའི་ཕྱིར་ཏེ། དེ་དེ་རྣམས་ཀྱི་ཐོབ་པ་མ་ཆད་པའི་གང་ཟག་ཡིན་པའི་ཕྱིར། རྟགས་དོན་གྱི་དངོས། འདོད་ན། དེ་དེ་མ་ཡིན་པར་ཐལ། དེ་བདེན་པ་མངོན་རྟོགས་སྐད་ཅིག་མ་བཅུ་དྲུག་དང་སྲིད་ཉོན་དགུ་སྤོང་བ་ལ་ལྟོས་པའི་བར་ཆད་མེད་ལམ་དགུ་དང་། རྣམ་གྲོལ་ལམ་དགུ་བར་མ་ཆད་པར་ཐོབ་ངེས་གང་ཟག་ཡིན་པའི་ཕྱིར་ཏེ།
དང་པོར་མ་ཡིན་སྐད་ཅིག་མ། ། སུམ་བཅུ་རྩ་བཞི་ཐོབ་ཕྱིར་རོ། ། ཞེས་བཤད་པའི་ཕྱིར། ཅི་སྟེ་སྨྲ་བས་འཕོངས་ཏེ། སྲིད་ཉོན་དགུ་སྤོང་བའི་བར་ཆད་མེད་ལམ་དགུ་པོ་དེས་ཅི་ཡང་མེད་མན་ཆད་ཀྱི་ཉོན་མོངས་པའི་ཐོབ་པ་གཅོད་དོ་ཞེས་ཟེར་ན། འོ་ན་ས་དགུའི་ཉོན་མོངས་པ་རྣམས་དགུ་ཚན་དགུར་ཕྱེ་ནས་ཅིག་ཆར་དུ་སྤོང་བའི་གང་ཟག་ཡོད་པར་ཐལ། ས་དགུའི་ཉོན་མོངས་པའི་ཐོབ་པ་རྣམས་དགུ་ཚན་དགུར་ཕྱེ་ནས་ཅིག་ཆར་དུ་སྤོང་བའི་གང་ཟག་ཡོད་པའི་ཕྱིར་ཏེ། དེ་འདྲའི་བྱང་འཕགས་ཡོད་པའི་ཕྱིར་ཏེ། རྟགས་ཁྱོད་ལ་དངོས། གཞན་ཡང་།
བསམ་གཏན་དང་པོའི་དངོས་གཞིའི་སྙོམས་འཇུག་ཐོབ་པའི་སོ་སོ་སྐྱེ་བོ་དེ། མི་དགེ་བ་དང་ལྡན་པའི་གང་ཟག་ཡིན་པར་ཐལ། དེ་དེའི་ཐོབ་པ་དང་ལྡན་པའི་གང་ཟག་ཡིན་པའི་ཕྱིར་ཏེ། དེ་དེའི་ཐོབ་པ་གཅོད་བྱེད་ཀྱི་བར་ཆད་མེད་ལམ་མ་ཐོབ་པའི་གང་ཟག་ཡིན་པའི་ཕྱིར། འདོད་མི་ནུས་ཏེ། ཁྱོད་མི་དགེ་བ་སྤངས་པའི་གང་ཟག་ཡིན་པའི་ཕྱིར་ཏེ། ཁྱོད་བསམ་གཏན་དང་པོའི་དངོས་གཞིའི་སྙོམས་འཇུག་ཐོབ་པའི་གང་ཟག་ཡིན་པའི་ཕྱིར་རོ། ། གཞན་ཡང་། སོ་སོ་སྐྱེ་བོའི་རྟེན་གྱི་གང་ཟག་ཡིན་ན། མི་དགེ་བ་དང་ལྡན་པའི་གང་ཟག་ཡིན་པས་ཁྱབ་པར་ཐལ།
དེ་ཡིན་ན་མི་དགེ་བའི་ཐོབ་པ་བཅད་མ་ཟིན་པས་ཁྱབ་པའི་ཕྱིར་རོ། ། འདོད་ཉོན་དགུ་པ་སྤངས་པའི་ཁམས་གསུམ་གྱི་སོ་སོ་སྐྱེ་བོ་ཀུན་སྐྱོན་ལ་ཤོར་རོ། ། ཁྱད་པར་དུ་ཁམས་གོང་གི་རྟེན་གྱི་གང་ཟག་སོ་སོ་སྐྱེ་བོ་ཀུན་ཆོས་ཅན། ཁྱོད་འཕགས་པ་ཡིན་པར་ཐལ། ཁྱོད་མི་དགེ་བའི་ཐོབ་པ་བཅད་པའི་གང་ཟག་ཡིན་པའི་ཕྱིར་ཏེ། ཁྱབ་པ་ཁྱོད་ལ་སོང་། མ་གྲུབ་ན་དེ་ཆོས་ཅན། ཁྱོད་མི་དགེ་བ་དང་ལྡན་པའི་གང་ཟག་ཡིན་པར་ཐལ། ཁྱོད་དེའི་ཐོབ་པ་དང་ལྡན་པའི་གང་ཟག་ཡིན་པའི་ཕྱིར་ཏེ། ཁྱོད་དེའི་ཐོབ་པ་མ་བཅད་པའི་གང་ཟག་ཡིན་པའི་ཕྱིར།
འདོད་ན། ཁྱོད་མི་དགེ་བ་དང་ལྡན་པའི་གང་ཟག་མ་ཡིན་པར་ཐལ། ཁྱོད་ཁམས་གོང་གི་རྟེན་གྱི་གང་ཟག་ཡིན་པའི་ཕྱིར། གལ་ཏེ་དེ་ལྟ་བུ་གོང་མའི་སྙོམས་འཇུག་ལས་ཉམས་ནས་འདོད་པར་ལས་ཉོན་གྱི་སྐྱེ་བ་ལེན་ཁ་མའི་གང་ཟག་ཡོད་པ་མ་ཡིན་ནམ་སྙམ་ན། མངོན་པར་སྨྲ་བའི་མཁས་པ་བློ་གསལ་ཀུན་ལ་དེ་ལྟ་བུའི་འཁྲུལ་གཞི་ཆེར་སྣང་ཡང་། དེ་ལྟ་བུའི་གང་ཟག་ཡོད་ཀྱང་། དེ་མི་དགེ་བ་དང་ལྡན་པར་མི་འགྲུབ་པས་ཉོན་ཅིག འོ་ན་ཁམས་གོང་ནས་འདོད་པར་སྐྱེ་བ་ལེན་ཁ་མའི་གང་ཟག་ཀྱང་ཡིན། མི་དགེ་བ་དང་ལྡན་པའི་གང་ཟག་ཀྱང་ཡིན་པའི་གཞི་མཐུན་སྲིད་པར་ཐལ། མི་དགེ་བ་དང་ལྡན་པའི་ཁམས་གོང་གི་གང་ཟག་ཡོད་པའི་ཕྱིར།
འདོད་ན་ཁམས་གོང་ནས་འདོད་པར་ཉིང་མཚམས་སྦྱོར་མ་ཐག་པའི་གང་ཟག་ཡིན་ན། འདོད་པའི་བསྒྲིབས་ལུང་མ་བསྟན་གྱི་སེམས། འདོད་པའི་དགེ་བའི་སེམས། མི་དགེ་བའི་སེམས་གསུམ་གསར་དུ་རྙེད་པས་མ་ཁྱབ་པར་ཐལ། འདོད་པའི་ཕྱིར། འདོད་མི་ནུས་ཏེ། ཁམས་གསུམ་པ་ཡི་ཉོན་མོངས་ཅན། དྲུག་དང་དྲུག་དང་གཉིས་རྙེད་དོ། ། ཞེས་དང་། རང་འགྲེལ་ལས།
འདོད་པ་ན་སྤྱོད་པའི་ཉོན་མོངས་པ་ཅན་གྱི་སེམས་མངོན་དུ་གྱུར་ན། སེམས་དྲུག་པོ་འདི་དག་དང་མི་ལྡན་པ་ལས་རྙེད་དོ། ། ཐེ་ཚོམ་གྱི་དགེ་བའི་རྩ་བ་ཉིང་མཚམས་སྦྱོར་བ་དང་། ཁམས་སུ་སླར་ལོག་པ་ལས་འདོད་པའི་ཁམས་ཀྱི་དགེ་བ་དང་། ཁམས་སུ་སླར་ལོག་པ་དང་། ཡོངས་སུ་ཉམས་པ་ལས་མི་དགེ་བ་དང་བསྒྲིབས་ལུང་མ་བསྟན་པ་དང་། གཟུགས་ན་སྤྱོད་པའི་ཉོན་མོངས་པ་ཅན་དག་དང་། ཡོངས་སུ་ཉམས་པ་ལས་གཟུགས་མེད་པ་ན་སྤྱོད་པའི་ཉོན་མོངས་པ་ཅན་དང་། སློབ་པའོ་ཞེས་བཤད་འདུག་པའི་ཕྱིར། ཡང་ཉོན་ཅིག
མཛོད་ཀྱི་སྐབས་འདིར་ཅིག་ཆར་བའི་འཕགས་པ་ཁས་ལེན་རིགས་པར་ཐལ། ཁམས་གསུམ་ས་དགུའི་ཉོན་སྒྲིབ་ཅིག་ཆར་དུ་སྤོང་བཞིན་པའི་འཕགས་པ་ཡང་ཡོད། དེ་གཅིག་ཆར་སྤངས་པའི་འཕགས་པ་ཡང་ཡོད་པའི་ཕྱིར། དང་པོ་དེར་ཐལ། དེ་འདྲའི་བྱང་འཕགས་ཀྱང་ཡོད། དེ་འདྲའི་རང་རྒྱལ་འཕགས་པ་ཡང་ཡོད། དེ་འདྲའི་ཉན་ཐོས་འཕགས་པའང་ཡོད་པའི་ཕྱིར། དང་པོ་དེར་ཐལ། སངས་རྒྱ་ཁ་མའི་འཕགས་པ་དེ་དེ་ཡིན་པའི་ཕྱིར་ཏེ། འདོད་པའི་ཉོན་སྒྲིབ་ཆུང་ངུའི་ཆུང་ངུ་སྤོང་བཞིན་པའི་གང་ཟག་ཀྱང་ཡིན།
གཟུགས་ཀྱི་དེ་ཡང་ཡིན། གཟུགས་མེད་ཀྱི་དེ་སྤོང་བཞིན་པའི་གང་ཟག་ཀྱང་ཡིན་པའི་ཕྱིར་རོ། ། དང་པོ་མ་གྲུབ་ན། དེར་ཐལ། ཁྱོད་འདོད་པའི་ཉོན་མོངས་ཆུང་ངུའི་ཆུང་ངུའི་ཐོབ་པ་སྤོང་བཞིན་པའི་གང་ཟག་གང་ཞིག དེའི་ཐོབ་པ་འདོད་པའི་ཉོན་སྒྲིབ་ཡིན་པའི་ཕྱིར། དང་པོ་དེར་ཐལ། ཁྱོད་དེའི་ཐོབ་པ་གཅོད་བཞིན་པའི་གང་ཟག་ཡིན་པའི་ཕྱིར་ཏེ། ཁྱོད་དེའི་ཐོབ་པ་གཅོད་བཞིན་པ་དང་། བཅད་པའི་གང་ཟག་གང་རུང་ཡིན།
ཕྱི་མ་མ་ཡིན་པའི་ཕྱིར། ཕྱི་མ་གྲུབ་ན། ཁྱོད་དེ་བྱང་སེམས་ཀྱི་སྒོམ་ལམ་དགུ་གང་རུང་གི་གནས་སྐབས་སུ་བཅད་པའི་གང་ཟག་ཡིན་པར་ཐལ། ཁྱོད་དེ་བཅད་པའི་བྱང་ཆུབ་སེམས་དཔའ་གང་ཞིག ཁྱོད་དེ་བྱང་སེམས་ཀྱི་མཐོང་ལམ་གྱི་གནས་སྐབས་སུ་བཅད་པའི་གང་ཟག་ཀྱང་མ་ཡིན། བྱང་སེམས་ཀྱི་ཚོགས་སྦྱོར་གང་རུང་གི་གནས་སྐབས་སུ་ཡང་མ་ཡིན། ཐར་ལམ་ལ་མ་ཞུགས་ཀྱི་གནས་སྐབས་སུ་བཅད་པའི་གང་ཟག་ཀྱང་མ་ཡིན་པའི་ཕྱིར་རོ། ། འདོད་ན། འོ་ན་དེ་ཆོས་ཅན། ཁྱོད་བྱང་འཕགས་ཀྱི་རྒྱུད་ཀྱི་སྲིད་ཉོན་དགུ་སྤོང་བའི་བར་ཆད་མེད་ལམ་དགུ་པོ་གང་རུང་གི་གནས་སྐབས་སུ་དེའི་ཐོབ་པ་བཅད་པའི་གང་ཟག་ཡིན་པར་ཐལ།
འདོད་པ་གང་ཞིག བྱང་འཕགས་ཀྱི་རྒྱུད་ཀྱི་སྒོམ་ལམ་བར་ཆད་མེད་ལམ་ཡིན་ན་དེ་དགུ་གང་རུང་ཡིན་དགོས་པའི་ཕྱིར་རོ། ། འདོད་ན་རིམ་བཞིན་བརྟགས་པས་འཇིག་གོ ། དེ་བཞིན་དུ་གཞན་ལ་ཡང་རིགས་འགྲེ། རྟགས་གཉིས་པ། དེ་འདྲའི་རང་རྒྱལ་འཕགས་པ་ཡོད་པ་མ་གྲུབ་ན། དེ་ཡོད་པར་ཐལ། བསེ་རུ་ལྟ་བུའི་རང་རྒྱལ་གྱི་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་ལ་གནས་པའི་གང་ཟག་དེ་དེ་ཡིན་པའི་ཕྱིར་རོ། ། སྒྲུབ་ཚུལ་གོང་བཞིན། རྟགས་གསུམ་པ་མ་གྲུབ་ན།
དེ་འདྲའི་ཉན་ཐོས་འཕགས་པ་ཡོད་པར་ཐལ། མཐོང་ལམ་གྱི་སྔ་རོལ་དུ་ཅི་ཡང་མེད་ཀྱི་ཉོན་མོངས་དགུ་པ་མན་ཆད་སྤངས་ཟིན་པའི་ཉན་ཐོས་ཀྱི་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་ལ་གནས་པའི་གང་ཟག་དེ་དེ་ཡིན་པའི་ཕྱིར། རྟགས་མ་གྲུབ་ན་གོང་བཞིན་ནོ། ། གལ་ཏེ་དེ་འདྲའི་ཉན་ཐོས་དེས་བཅུ་དྲུག་པའི་ལམ་རྗེས་ཤེས་རྫོགས་རྗེས། འདོད་ཉོན་དགུ་པའི་ཐོབ་པ་ནས་ཅི་ཡང་མེད་ཀྱི་ཉོན་མོངས་དགུའི་ཐོབ་པའི་བར་གཅོད་བྱེད་ཀྱི་བར་ཆད་མེད་ལམ་དགུ་ཚན་བརྒྱད་རིམ་ཅན་དུ་སྐྱེ་དགོས་སོ་སྙམ་ན། འོ་ན། བསེ་རུ་ལྟ་བུའི་རང་རྒྱལ་འཕགས་པས་ཀྱང་དེ་ལྟར་བསྐྱེད་དགོས་པར་འགྱུར་བར་ཐལ་ལོ། ། དེ་ཡང་ཁས་ལེན་ན། སྲིད་པ་ཐ་མའི་བྱང་འཕགས་ཁོས་ཀྱང་དེ་ལྟར་བསྐྱེད་དགོས་པར་འགྱུར་བར་ཐལ་ལོ། ། དེ་ཡང་འདོད་ན།
དང་པོར་མ་ཡིན་སྐད་ཅིག་མ། ། སུམ་བཅུ་རྩ་བཞིས་ཐོབ་ཕྱིར་རོ། ། ཞེས་པའི་གཞུང་དང་འགལ་ལོ། ། སེམས་སྣལ་དུ་ཕབ་ན་ཨེ་ལེགས། སོམས་ཤིག དེ་ལྟར་བྱས་པ་ལ་རང་ལུགས་ལ་དོགས་པ་དཔྱད་ན། ཟག་མེད་ཀྱི་སྒོམ་ལམ་བར་ཆད་མེད་ལམ་ཐོབ་མ་ཐག་པའི་གང་ཟག་ཡིན་ན། ཟག་མེད་སྒོམ་ལམ་བར་ཆད་མེད་ལམ་ཆུང་ངུའི་ཆུང་ངུ་ཐོབ་མ་ཐག་པའི་གང་ཟག་ཡིན་དགོས་པར་ཐལ། སྒོམ་ལམ་བར་ཆད་མེད་ལམ་ཐོབ་མ་ཐག་པའི་གང་ཟག་ཡིན་ན། སྒོམ་ལམ་བར་ཆད་མེད་ལམ་ཆུང་ངུའི་ཆུང་ངུ་ཐོབ་མ་ཐག་པའི་གང་ཟག་ཡིན་དགོས་པའི་ཕྱིར་ཟེར་ན།
མ་ཁྱབ་ཟེར་དགོས་སོ། ། འདོད་ན། མཐོང་ལམ་གྱི་སྔ་རོལ་དུ་འདོད་ཉོན་དང་པོ་སྤངས་པའི་རྒྱུན་ཞུགས་ཀྱི་རྒྱུད་ཀྱི་འདོད་ཉོན་གཉིས་པ་སྤོང་བཞིན་པའི་ཟག་མེད་བར་ཆད་མེད་ལམ་ཐོབ་མ་ཐག་པའི་རྒྱུན་ཞུགས་ཆོས་ཅན་གྱིས་གཤོག རྟགས་དེར་ཐལ། ཁྱོད་ཟག་མེད་སྒོམ་ལམ་བར་ཆད་མེད་ལམ་ཆུང་ངུའི་འབྲིང་ཐོབ་མ་ཐག་པའི་གང་ཟག་གང་ཞིག ཁྱོད་ཟག་མེད་སྒོམ་ལམ་བར་ཆད་མེད་ལམ་ཆུང་ངུའི་ཆུང་ངུ་ཐོབ་པའི་གང་ཟག་མ་ཡིན་པའི་ཕྱིར། རྟགས་ཕྱི་མ་དེར་ཐལ། ཁྱོད་འདོད་ཉོན་དང་པོ་ཐོབ་པ་དང་བཅས་པ་ཉེར་བསྡོགས་ཟག་བཅས་ལ་རྟེན་ནས་སྤངས་ཟིན་སྤངས་པའི་རྒྱུན་ཞུགས་ཡིན་པའི་ཕྱིར། རྩ་བར་འདོད་ན། དེ་ཆོས་ཅན།
ཁྱོད་འདོད་ཉོན་དང་པོ་སྤོང་བཞིན་པའི་གང་ཟག་ཡིན་པར་ཐལ། ཁྱོད་ཟག་མེད་སྒོམ་ལམ་བར་ཆད་ཆུང་ངུའི་ཆུང་ངུ་ཐོབ་མ་ཐག་པའི་རྒྱུན་ཞུགས་ཡིན་པའི་ཕྱིར། འདོད་མི་ནུས་ཏེ། ཆོས་ཅན་ཡིན་པའི་ཕྱིར་རོ། ། ཡང་ཟག་མེད་སྒོམ་ལམ་ཆུང་ངུའི་ཆུང་ངུ་ཐོབ་མ་ཐག་པའི་ཉན་ཐོས་འཕགས་པ་ཡིན་ན། རྒྱུན་ཞུགས་ཡིན་དགོས་པར་ཐལ། དེ་འདྲའི་ཕྱིར་འོང་མེད་པ་གང་ཞིག དེ་འདྲའི་ཕྱིར་མི་འོང་མེད་པའི་ཕྱིར། དང་པོ་མ་གྲུབ་ན། འདོད་ཉོན་དང་པོ་སྤོང་བཞིན་པའི་ཕྱིར་འོང་ཡོད་པར་ཐལ་བའི་སྐྱོན་འབྱུང་།
རྟགས་གཉིས་པ་མ་གྲུབ་ཟེར་དགོས་སོ། ། གལ་ཏེ་འདོད་ན། ཟག་མེད་སྒོམ་ལམ་བར་ཆད་མེད་ལམ་ཆུང་ངུའི་ཆུང་ངུ་ཐོབ་མ་ཐག་པའི་ཕྱིར་མི་འོང་ཆོས་ཅན་གྱི་མ་ངེས། དེ་འདྲ་མེད་ཟེར་ན། ཡོད་པར་ཐལ། ཆགས་བྲལ་སྔོན་སོང་གི་ཕྱིར་མི་འོང་གི་རྒྱུད་ཀྱི་ཉེར་བསྡོགས་ཟག་མེད་ལ་བརྟེན་ནས་ཚངས་རིས་ཀྱི་ཉོན་མོངས་དང་པོ་སྤོང་བཞིན་པའི་ཕྱིར་མི་འོང་དེ་ཡང་དེ་ཡིན། མཐོང་ལམ་གྱི་སྔ་རོལ་དུ་ཅི་ཡང་མེད་མན་ཆད་ཀྱི་ཉོན་མོངས་སྤངས་པའི་ཕྱིར་མི་འོང་གི་རྒྱུད་ཀྱི་སྲིད་ཉོན་དང་པོ་སྤོང་བཞིན་པའི་ཕྱིར་མི་འོང་དེ་ཡང་ཡིན་པའི་ཕྱིར། རྟགས་རྣམ་དཔྱོད་ཡོད་ན་སྒྲུབ་ཤེས་སོ། ། འོ་ན་མཐོང་ལམ་གྱི་སྔ་རོལ་དུ་སྲིད་རྩེའི་དངོས་གཞི་སྙོམས་འཇུག་ཐོབ་པའི་ཕྱིར་མི་འོང་དེ། ཕྱིར་མི་འོང་འབྲས་གནས་ཁྱད་པར་ཅན་དུ་ནམ་ཞིག་གྱུར་སྙམ་ན།
སྲིད་ཉོན་དང་པོའི་སྦྱོར་གཉེན་ལ་ཞུགས་པའི་ཚེ་དེ་ལྟར་འགྱུར་ཏེ། འདི་ནི་འགྲེལ་བཤད་ཀྱི་ལེགས་བཤད་སྙིང་ལ་ཞུགས་པའི་བདུད་རྩི་ཡིན་ནོ། ། ཡང་མཐོང་ལམ་སྡུག་བསྔལ་ཆོས་བཟོད་མ་འོངས་པ་ཐོབ་མ་ཐག་པའི་གང་ཟག་ཆོས་ཅན། ཁྱོད་མཐོང་ལམ་སྡུག་བསྔལ་ཆོས་བཟོད་མ་འོངས་པ་དང་དུས་མཉམ་དུ་བྱུང་བའི་གང་ཟག་ཡིན་པར་ཐལ། ཁྱོད་དེ་དང་དུས་མཉམ་པ་དང་དེའི་སྔ་ལོགས་པ་དང་། དེའི་ཕྱི་ལོགས་སུ་བྱུང་བ་གསུམ་པོ་གང་རུང་ཡིན། གཞན་གཉིས་གང་རུང་མ་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་མཐོང་ལམ་སྡུག་བསྔལ་ཆོས་བཟོད་ཀྱི་ཕྱི་ལོགས་སུ་བྱུང་བའི་གང་ཟག་ཡིན་པར་ཐལ།
འདོད་པ་གང་ཞིག མཐོང་ལམ་སྡུག་བསྔལ་ཆོས་བཟོད་ཀྱི་ཕྱི་ལོགས་དེའི་ཕྱི་ལོགས་སུ་བྱུང་བ་གསུམ་པོ་གང་རུང་ཡིན། གཞན་གཉིས་གང་རུང་མ་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་མཐོང་ལམ་སྡུག་བསྔལ་ཆོས་བཟོད་ཀྱི་ཕྱི་ལོགས་སུ་བྱུང་བའི་གང་ཟག་ཡིན་པར་ཐལ། འདོད་པ་གང་ཞིག མཐོང་ལམ་སྡུག་བསྔལ་ཆོས་བཟོད་མ་འོངས་པ་དེ། མཐོང་ལམ་སྡུག་བསྔལ་ཆོས་བཟོད་ཀྱི་ཕྱི་ལོགས་སུ་བྱུང་བའི་ཕྱིར་ཏེ། དེ་ད་ལྟར་བའི་ཕྱི་ལོགས་སུ་བྱུང་བའི་ཕྱིར།
རྟགས་གྲུབ་མཐའ་འདི་ལ་དངོས། འདོད་མི་ནུས་ཏེ། ཁྱོད་དེ་དང་དུས་མཉམ་དུ་བྱུང་བའི་ཕྱིར། རྟགས་དེར་ཐལ། དེ་མཐོང་ལམ་སྡུག་བསྔལ་ཆོས་བཟོད་ཐོབ་མ་ཐག་པའི་གང་ཟག་ཡིན་པའི་ཕྱིར། གལ་ཏེ་དེའི་ཕྱི་ལོགས་སུ་བྱུང་ཟེར་ན། འོ་ན་མཐོང་ལམ་མ་འོངས་པའི་ཕྱི་ལོགས་སུ་བྱུང་བའི་འདས་ད་ལྟར་གཉིས་གང་རུང་ཡོད་པར་ཐལ། ཁྱོད་དེའི་ཕྱི་ལོགས་སུ་བྱུང་བ་གང་ཞིག ཁྱོད་འདས་ད་ལྟར་གཉིས་གང་རུང་ཡིན་པའི་ཕྱིར། རྟགས་སླ།
འདོད་ན། དེའི་བདག་འབྲས་སུ་གྱུར་པའི་འདས་ད་ལྟར་གཉིས་གང་རུང་ཡོད་པར་ཐལ་ལོ། ། འདོད་ན། མ་འོངས་པའི་འབྲས་བུ་མ་འོངས་པ་ཁོ་ན་ཡོད་ཀྱི་མ་འོངས་པའི་འབྲས་བུ་འདས་ད་ལྟར་གང་ཡང་མེད་པར་བཤད་པ་དེ་མི་འཐད་པར་ཐལ་ལོ། ། དེས་ན། མཐོང་ལམ་སྡུག་བསྔལ་ཆོས་བཟོད་མ་འོངས་པ་ཐོབ་མ་ཐག་པའི་གང་ཟག་དེ། དེ་མ་འོངས་པའི་སྔ་ལོགས་སུ་བྱུང་བ་ཡིན་ཟེར་བ་ལས་འོས་མེད་དོ། ། ཡང་། སྡུག་བསྔལ་མཐོང་སྤང་གི་ཉོན་མོངས་དང་ལྡན་པའི་གང་ཟག་ཡིན་ན། དེའི་ཐོབ་པ་དང་ལྡན་པའི་གང་ཟག་ཡིན་པས་ཁྱབ་པར་ཐལ།
ཀུན་འབྱུང་མཐོང་སྤང་ཉོན་མོངས་དང་ལྡན་པའི་གང་ཟག་ཡིན་ན་དེའི་ཐོབ་པ་དང་ལྡན་པའི་གང་ཟག་ཡིན་དགོས་པའི་ཕྱིར་ཟེར་ན། མ་ཁྱབ། འདོད་ན། མཐོང་ལམ་སྡུག་བསྔལ་ཆོས་ཤེས་ལ་གནས་པའི་གང་ཟག་ཆོས་ཅན། དེར་ཐལ། དེའི་ཕྱིར། རྟགས་མ་གྲུབ་ན། དེ་ཆོས་ཅན། ཁྱོད་སྡུག་བསྔལ་མཐོང་སྤང་ཉོན་མོངས་དང་ལྡན་པའི་གང་ཟག་ཡིན་པར་ཐལ། ཁྱོད་དེ་ལ་དམིགས་པའི་ཉོན་མོངས་དང་ལྡན་པའི་གང་ཟག་ཡིན་པའི་ཕྱིར་ཏེ།
ཁྱོད་དེ་ལ་དམིགས་པའི་ཀུན་འབྱུང་མཐོང་སྤང་ཉོན་མོངས་དང་ལྡན་པའི་གང་ཟག་ཡིན་པའི་ཕྱིར་ཏེ། ཁྱོད་ཀུན་འབྱུང་མཐོང་སྤང་ཉོན་མོངས་མ་སྤངས་པའི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བར་འདོད་མི་ནུས་ཏེ། ཁྱོད་དེའི་ཐོབ་པ་བཅད་ཟིན་པའི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། ཡང་འདོད་ཉོན་བརྒྱད་པ་སྤངས་པའི་གང་ཟག་ཡིན་ན། དེ་དང་མི་ལྡན་པའི་གང་ཟག་ཡིན་པས་ཁྱབ་པར་ཐལ། འདོད་ཉོན་དགུ་པ་སྤངས་པའི་གང་ཟག་ཡིན་ན། འདོད་ཉོན་དགུ་པ་དང་མི་ལྡན་པའི་གང་ཟག་ཡིན་པས་ཁྱབ་པའི་ཕྱིར་ཟེར་ན།
མ་ཁྱབ། རྟགས་གྲུབ་སྟེ། དེ་ཡིན་ན་འདོད་ཉོན་དགུ་པའི་ཐོབ་པ་བཅད་པའི་གང་ཟག་ཡིན་པས་ཁྱབ། དེ་ལ་དམིགས་པའི་ཉོན་མོངས་པ་སྤངས་པའི་གང་ཟག་ཡིན་པས་ཀྱང་ཁྱབ་པའི་ཕྱིར། རྟགས་ཕྱི་མ་གྲུབ་སྟེ། འདོད་ཉོན་དགུ་པ་ལ་དམིགས་པའི་ཁམས་གོང་གི་ཉོན་མོངས་མེད་པའི་ཕྱིར། རྩ་བར་འདོད་ན། འདོད་ཉོན་བརྒྱད་པ་སྤངས་ནས་འདོད་ཉོན་དགུ་པ་མ་སྤངས་པའི་གང་ཟག་ཆོས་ཅན་གྱིས་གཤོག རྟགས་ཆོས་ཅན་གྱིས་གྲུབ། འདོད་མི་ནུས་ཏེ།
ཁྱོད་དེ་ལ་དམིགས་པའི་ཉོན་མོངས་དང་ལྡན་པའི་གང་ཟག་ཡིན་པའི་ཕྱིར་ཏེ། ཁྱོད་དེ་ལ་དམིགས་པའི་འདོད་ཉོན་དགུ་པ་དང་ལྡན་པའི་གང་ཟག་ཡིན་པའི་ཕྱིར་ཏེ། ཁྱོད་འདོད་ཉོན་དགུ་པ་མ་སྤངས་པའི་གང་ཟག་ཡིན་པའི་ཕྱིར། གོང་གི་དེ་དང་འདི་གཉིས་ལ་ཁྱབ་པ་ཡོད་དེ། སྡུག་བསྔལ་མཐོང་སྤང་བྱ་སྤངས་ཀྱང་། ། ཀུན་འགྲོ་ལྷག་མ་རྣམས་ཀྱིས་ལྡན། ། དང་པོའི་རྣམ་པ་སྤངས་ཀྱང་དེའི། ། ཡུལ་ཅན་དྲི་མ་ལྷག་རྣམས་ཀྱིས། ། ཞེས་བཤད་པའི་ཕྱིར་རོ། ། དེས་ན་སྤྱིར་ཐོབ་བྱའི་ཆོས་དེ་དང་ལྡན་པ་ལ་དེའི་ཐོབ་པ་དང་ལྡན་དགོས་ཀྱང་།
བཤད་མ་ཐག་པ་གཉིས་པོ་དེ་ནི་དེའི་དམིགས་བསལ་དུ་ཤེས་པར་བྱའོ། ། གཞན་ཡང་སྟོན་པ་ཤཱཀྱ་ཐུབ་པ་ཆོས་ཅན། ཁྱོད་ཉོན་མོངས་པའི་ཐོབ་པ་བཅད་པའི་གང་ཟག་ཡིན་པར་ཐལ། ཁྱོད་དགྲ་བཅོམ་པ་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་གང་ཟག་གི་རྒྱུད་ཀྱི་ཉོན་མོངས་པའི་ཐོབ་པ་བཅད་པའི་གང་ཟག་ཡིན་པར་ཐལ། འདོད་པའི་ཕྱིར། འདོད་ན། ཁྱོད་ལྷའི་རྒྱུད་ཀྱི་ཉོན་མོངས་པའི་ཐོབ་པ་བཅད་པའི་གང་ཟག་ཡིན་པར་ཐལ།
འདོད་པའི་ཕྱིར་ཟེར་ན། མ་ཁྱབ་ཟེར་དགོས་པ་ཨེ་ཡིན། འདོད་ན། དེ་མ་ཡིན་པར་ཐལ། ཁྱོད་མིའི་རྟེན་གྱི་གང་ཟག་ཡིན་པའི་ཕྱིར། ཁྱབ་སྟེ། རང་འགྲེལ་ལས་ཇི་ཙམ་གྱིས་ན་ཉོན་མོངས་པ་སྤངས་པ་ཞེས་འཇོག་ཅེ་ན། རང་གི་རྒྱུད་ལ་ཡོད་པའི་ཉོན་མོངས་པ་ནི་ཐོབ་པ་བཅད་པས་སོ། ། གཞན་གྱི་རྒྱུད་ལ་ཡོད་པའི་ཉོན་མོངས་པ་དང་། གཟུགས་དང་།
ཉོན་མོངས་པ་ཅན་མ་ཡིན་པའི་ཆོས་ཐམས་ཅད་ནི། དེ་ལ་དམིགས་པའི་ཉོན་མོངས་པ་རང་རིག་གི་རྒྱུད་ལ་ཡོད་པ་སྤངས་སོ། ། ཞེས། སྤང་བྱ་སྤོང་བའི་ཚེ་རང་དང་རྒྱུད་གཅིག་པའི་གང་ཟག་གི་ཉོན་མོངས་པ་དེ་ཐོབ་པ་བཅད་པའི་ཚུལ་གྱིས་སྤོང་ཡང་། གང་ཟག་གཞན་རྒྱུད་ཀྱི་ཉོན་མོངས་པ་དེ་འདུན་པའི་འདོད་ཆགས་དང་བྲལ་བའི་ཚུལ་གྱིས་སྤོང་བ་ཡིན་ཞེས་བཤད་འདུག་པའི་ཕྱིར་རོ། ། ཡང་ས་དགུའི་ཉོན་མོངས་པ་དགུ་ཅིག་ཅར་དུ་སྤངས་མ་ཐག་པའི་གང་ཟག་ཡོད་པར་ཐལ། ས་དགུའི་ཉོན་མོངས་པ་དགུའི་ཐོབ་པ་དགུ་ཅིག་ཅར་དུ་བཅད་མ་ཐག་པའི་གང་ཟག་ཡོད་པའི་ཕྱིར། དེར་ཐལ། ས་དགུ་པའི་ཉོན་མོངས་པ་ཅན་མ་ཡིན་པའི་མི་ཤེས་པ་དགུའི་ཐོབ་པ་དགུ་ཅིག་ཆར་དུ་བཅད་མ་ཐག་པའི་གང་ཟག་ཡོད་པའི་ཕྱིར་ཟེར་ན། མ་ཁྱབ་ཟེར་བ་ཤེས་དགོས་སོ། །
རྟགས་དེར་ཐལ། སངས་རྒྱས་མ་ཐག་པའི་སྟོན་ཤཀ་དེ་དེ་ཡིན་པའི་ཕྱིར་ཏེ། འདོད་པའི་ཉོན་མོངས་པ་ཅན་མ་ཡིན་པའི་མི་ཤེས་པའི་ཐོབ་པ་བཅད་མ་ཐག་པའི་གང་ཟག་ཡིན་པ་གང་ཞིག དེ་སྲིད་རྩེའི་ཉོན་མོངས་པ་ཅན་མ་ཡིན་པའི་མི་ཤེས་པའི་ཐོབ་པ་བཅད་མ་ཐག་པའི་གང་ཟག་ཀྱང་ཡིན་པའི་ཕྱིར། དང་པོ་དེར་ཐལ། དེ་བཅད་པའི་གང་ཟག་ཡིན། དེ་བཅད་ཟིན་བཅད་པའི་གང་ཟག་མ་ཡིན་པའི་ཕྱིར། དང་པོ་གྲུབ་སྟེ། ཆོས་ཅན་ཡིན་པའི་ཕྱིར། གལ་ཏེ་ཕྱི་མ་མ་གྲུབ་སྟེ།
དེས་སྔོན་ཐར་ལམ་ལ་མ་ཞུགས་པའི་སྐབས་སུ་འདོད་ཉོན་དགུ་སྤངས་པའི་ཚེ་དེའི་ཐོབ་པ་བཅད་ཟིན་པའི་ཕྱིར་སྙམ་ན། འདོད་ཉོན་དགུ་པ་སྤངས་པའི་ཟག་བཅས་རྣམ་གྲོལ་ལམ་དེ་འདོད་པའི་ཉོན་མོངས་པ་ཅན་མ་ཡིན་པའི་མི་ཤེས་པ་སྤངས་པ་ཙམ་ཡིན་མོད། དེས་དེའི་ཐོབ་པ་བཅད་པ་ནི་མ་ཡིན་ཏེ། དེའི་ཐོབ་པ་བཅད་པའི་སེམས་ཅན་མེད་པའི་ཕྱིར་རོ། ། ཡང་ཟག་བཅས་ཀྱི་ཐོབ་པ་རྒྱུད་ལ་མི་ལྡན་པའི་གང་ཟག་ཡོད་པར་ཐལ། དེའི་ཐོབ་པ་བཅད་པའི་གང་ཟག་ཡོད་པའི་ཕྱིར་ཏེ། དེའི་ཐོབ་པ་བཅད་པའི་སོ་སོར་བརྟགས་འགོག་རྒྱུད་ལྡན་གྱི་གང་ཟག་ཡོད་པའི་ཕྱིར་ཏེ། དེའི་ཐོབ་པ་བཅད་པའི་སོ་སོར་བརྟགས་འགོག་ཡོད་པའི་ཕྱིར་ཏེ། ལྷག་མེད་མྱང་འདས་དེ་དེ་ཡིན་པའི་ཕྱིར། གལ་ཏེ་དེའི་ཐོབ་པ་བཅད་པའི་སོ་སོར་བརྟགས་འགོག་ཡོད་ཀྱང་དེ་རྒྱུད་ལྡན་གྱི་གང་ཟག་མེད་དོ་སྙམ་ན།
འོ་ན་དེ་འདྲའི་སོ་སོར་བརྟགས་འགོག་ཐོབ་བྱེད་ཀྱི་བར་ཆད་མེད་ལམ་ཡོད་པར་ཐལ། དེ་འདྲའི་སོ་སོར་བརྟགས་འགོག་ཡོད་པའི་ཕྱིར། འདོད་ན། ཟག་བཅས་ཀྱི་ཐོབ་པ་གཅོད་བཞིན་པའི་བར་ཆད་མེད་ལམ་ཡོད་པར་ཐལ་ལོ། ། འདོད་ན། བྱང་སེམས་ཀྱི་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་དེ་དེ་ཡིན་པར་ཐལ། དེ་ཡོད། དེ་ལས་གཞན་པ་མེད་པའི་ཕྱིར། འདོད་ན། སངས་རྒྱས་པའི་འགོག་བདེན་དེ་ཟག་བཅས་ཀྱི་ཐོབ་པ་བཅད་པའི་སོ་སོར་བརྟགས་འགོག་ཡིན་པར་ཐལ།
དེའི་ཕྱིར། འདོད་ན། སངས་འཕགས་དེ་དེའི་ཐོབ་པ་བཅད་པའི་གང་ཟག་ཡིན་པར་ཐལ། འདོད་པའི་ཕྱིར་ཟེར་ན། འདིར་མ་ཁྱབ་ཟེར་བ་ལས་གཞན་པའི་ལན་འདེབས་ནུས་པའི་བློ་གསལ་ཡོད་ན་སྨྲོས་ཤིག འདོད་ན། སངས་འཕགས་དེ། ཟག་བཅས་ཀྱི་ཐོབ་པ་དང་མི་ལྡན་པའི་གང་ཟག་ཡིན་པར་ཐལ་ལོ། ། འདོད་མི་ནུས་ཏེ། དེ་ཟག་བཅས་ཀྱི་ཤེས་པ་རྒྱུད་ལྡན་གྱི་གང་ཟག་ཀྱང་ཡིན།
ཟག་བཅས་ཀྱི་དབང་པོ་གཟུགས་ཅན་རྒྱུད་ལྡན་གྱི་གང་ཟག་ཀྱང་ཡིན་པའི་ཕྱིར། རྟགས་དང་པོ་གྲུབ་སྟེ། གང་ཟག་ཡིན་པའི་ཕྱིར། གཉིས་པ་གྲུབ་སྟེ། འདོད་གཟུགས་གང་རུང་གི་གང་ཟག་ཡིན་པའི་ཕྱིར། ཡང་ཉན་ཐོས་དགྲ་བཅོམ་པའི་རྒྱུད་ཀྱི་ཟག་བཅས་ཆོས་ཅན། ཁྱོད་སོ་སོར་བརྟགས་འགོག་གི་དགག་བྱ་ཡིན་པར་ཐལ། ཁྱོད་ཟག་བཅས་ཡིན་པའི་ཕྱིར། འདོད་ན། ཁྱོད་སྤངས་པའི་སོ་སོར་བརྟགས་འགོག་ཡོད་པར་ཐལ།
འདོད་ན། ཁྱོད་སྤངས་པའི་སོ་སོར་བརྟགས་འགོག་རྒྱུད་ལྡན་གྱི་གང་ཟག་ཡོད་པར་ཐལ་ལོ། ། འདོད་ན། ཉན་ཐོས་དགྲ་བཅོམ་པ་དེ་དེ་ཡིན་པར་ཐལ། དེ་ཡོད། སངས་འཕགས་དེ་དེ་མ་ཡིན་པའི་ཕྱིར། འདོད་ན། ཉན་ཐོས་དགྲ་བཅོམ་པ་དེ། ཁོ་རང་གི་རྒྱུད་ཀྱི་ཟག་བཅས་ཀྱི་ཐོབ་པ་བཅད་པའི་སོ་སོར་བརྟགས་འགོག་རྒྱུད་ལྡན་གྱི་གང་ཟག་ཡིན་པར་ཐལ་ལོ། ། གལ་ཏེ་སྔ་མ་དང་འདྲ།
འདིར་མ་ཁྱབ་སྙམ་ན། ཅུང་ཟད་མི་འདྲ་སྟེ། ཉོན་ཅིག འོ་ན་ཉན་ཐོས་དགྲ་བཅོམ་པ་དེ་ཁོ་རང་གི་རྒྱུད་ཀྱི་ཟག་བཅས་ཀྱི་ཐོབ་པ་གཅོད་བྱེད་ཀྱི་བར་ཆད་མེད་ལམ་ཐོབ་པའི་གང་ཟག་ཡིན་པར་ཐལ། དེ་དེའི་རྒྱུད་ཀྱི་ཟག་བཅས་ཀྱི་ཐོབ་པ་བཅད་པའི་སོ་སོར་བརྟགས་འགོག་རྒྱུད་ལྡན་གྱི་གང་ཟག་ཡིན་པའི་ཕྱིར། རྟགས་དངོས། འདོད་ན། ཉན་ཐོས་ཀྱི་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་དེ་ཉན་ཐོས་དགྲ་བཅོམ་པའི་རྒྱུད་ཀྱི་ཟག་བཅས་ཀྱི་ཐོབ་པ་གཅོད་བྱེད་ཀྱི་བར་ཆད་མེད་ལམ་ཡིན་པར་ཐལ་ལོ། ། འདོད་ན། དེ་དེའི་རྒྱུད་ཀྱི་ཉོན་མོངས་པ་ཅན་མ་ཡིན་པའི་མི་ཤེས་པའི་ཐོབ་པ་གཅོད་བྱེད་ཀྱི་བར་ཆད་མེད་ལམ་ཡིན་པར་ཐལ་ལོ། །
འདོད་ན། ཉན་ཐོས་དགྲ་བཅོམ་པ་དེ་ཁོ་རང་གི་རྒྱུད་ཀྱི་ཉོན་མོངས་པ་ཅན་མ་ཡིན་པའི་མི་ཤེས་པའི་ཐོབ་པ་བཅད་པའི་གང་ཟག་དུ་ཐལ་ལོ། ། འདོད་ན། དེ་ཁོ་རང་གི་རྒྱུད་ཀྱི་ཉོན་མོངས་པ་ཅན་མ་ཡིན་པའི་མི་ཤེས་པ་རྒྱུད་ལྡན་མ་ཡིན་པར་ཐལ་ལོ། ། གལ་ཏེ་རྟགས་ཕྱི་མ་སངས་འཕགས་དེ་དེ་མིན་པར་མ་གྲུབ་ན། འོ་ན་སངས་འཕགས་དེ་ཉན་ཐོས་དགྲ་བཅོམ་པའི་རྒྱུད་ཀྱི་ཟག་བཅས་ཐོབ་པ་བཅད་པའི་ཚུལ་གྱིས་སྤངས་པའི་གང་ཟག་ཡིན་པར་ཐལ། དེ་དེའི་རྒྱུད་ཀྱི་ཟག་བཅས་སྤངས་པའི་སོ་སོར་བརྟགས་འགོག་རྒྱུད་ལྡན་གྱི་གང་ཟག་ཡིན་པའི་ཕྱིར། འདོད་མི་ནུས་ཏེ། དེ་དེ་འདུན་པའི་འདོད་ཆགས་དང་བྲལ་བའི་ཚུལ་གྱིས་སྤངས་པའི་གང་ཟག་ཙམ་ཡིན་པའི་ཕྱིར། རྟགས་སྔ་མའི་རང་འགྲེལ་དེ་ལ་དྲིས་པས་གསལ་ལོ། །
ཡང་སྟོན་ཤཀ་ཆོས་ཅན། ཁྱོད་ཉོན་མོངས་པ་ཅན་མ་ཡིན་པའི་མི་ཤེས་པ་མཐའ་དག་གི་ཐོབ་པ་བཅད་པའི་གང་ཟག་ཡིན་པར་ཐལ། ཁྱོད་སངས་འཕགས་ཡིན་པའི་ཕྱིར། འདོད་ན། ཁྱོད་ཉན་ཐོས་དགྲ་བཅོམ་པའི་རྒྱུད་ཀྱི་ཉོན་མོངས་པ་ཅན་མ་ཡིན་པའི་མི་ཤེས་པའི་ཐོབ་པ་བཅད་པའི་གང་ཟག་ཡིན་པར་ཐལ་ལོ། ། ཟེར་ན་འདི་རིས་ལ་ཁྱབ་པ་མི་འབྱུང་ངོ་། ། དེ་ལ་འཆའ་ན། སྟོན་ཤཀ་ཆོས་ཅན། ཁྱོད་རང་ལས་རྒྱུད་གཞན་པའི་སེམས་ཅན་དམྱལ་བ་པའི་རྒྱུད་ཀྱི་ཉོན་མོངས་པའི་ཐོབ་པ་བཅད་པའི་གང་ཟག་ཡིན་པར་ཐལ། ཁྱོད་ཉོན་མོངས་པ་མཐའ་དག་གི་ཐོབ་པ་བཅད་པའི་གང་ཟག་ཡིན་པའི་ཕྱིར།
ཁྱབ་པ་དངོས། རྟགས་གྲུབ་སྟེ། དེ་འདྲའི་གང་ཟག་གཅིག་ཡོད་པའི་ཕྱིར་ཏེ། ཉོན་མོངས་པ་མཐའ་དག་སྤངས་པའི་གང་ཟག་ཡོད་པའི་ཕྱིར། འདོད་ན། རང་འགྲེལ་སྔར་དྲངས་པ་དེ་ལ་གཟིགས་པས་གསལ་ལོ། ། ཡང་ཕྱིར་མི་འོང་གི་དགེ་སྦྱོང་ཚུལ་འབྲས་ཐོབ་མ་ཐག་པའི་གང་ཟག་ཡིན་ན། དེའི་དགེ་སྦྱོང་ཚུལ་འབྲས་འདུས་བྱས་ཐོབ་མ་ཐག་པའི་གང་ཟག་ཡིན་དགོས་པར་ཐལ། ཆགས་བྲལ་སྔོན་སོང་གི་ཕྱིར་འོང་ཐོབ་མ་ཐག་པའི་གང་ཟག་ཡིན་ན། དེ་ཡིན་དགོས་པའི་ཕྱིར།
འདི་ལ་ཁ་ཅིག་མ་ཁྱབ་སྟེ། ཉེར་བསྡོགས་ཟག་བཅས་ལ་རྟེན་ནས་འདོད་ཉོན་དགུ་པ་སྤངས་མ་ཐག་པའི་ཕྱིར་མི་འོང་དེ་རིམ་གྱིས་པའི་ཕྱིར་མི་འོང་ཐོབ་མ་ཐག་པ་ཡིན་ཀྱང་། དེའི་དགེ་སྦྱོང་ཚུལ་འབྲས་འདུས་བྱས་ཐོབ་མ་ཐག་པ་མ་ཡིན་པའི་ཕྱིར་ཟེར་ན། ཁྱོད་ལ་ཐུགས་རྟོགས་ཞིབ་དཔྱོད་མེད་པའི་རྟགས་ཡིན་ཏེ་གསན། དེ་འདྲའི་ཕྱིར་མི་འོང་ཆོས་ཅན། ཁྱོད་ཕྱིར་མི་འོང་གི་དགེ་སྦྱོང་ཚུལ་འབྲས་འདུས་བྱས་ཐོབ་མ་ཐག་པའི་གང་ཟག་ཡིན་པར་ཐལ། ཁྱོད་ཕྱིར་མི་འོང་གི་རྒྱུད་ཀྱི་ཟག་མེད་ཀྱི་རྣམ་གྲོལ་ལམ་ཐོབ་མ་ཐག་པའི་གང་ཟག་ཡིན་པའི་ཕྱིར་ཏེ། ཁྱོད་ཕྱིར་མི་འོང་ཐོབ་མ་ཐག་པའི་གང་ཟག་གང་ཞིག ཁྱོད་ཀྱི་རྒྱུད་ཀྱི་འདོད་ཉོན་དགུ་པ་སྤངས་མ་ཐག་པའི་སོ་སོར་བརྟགས་འགོག་གི་ཐོབ་པ་ཟག་མེད་དེ། ཟག་མེད་རྣམ་གྲོལ་ལམ་ཡིན་པའི་ཕྱིར།
ཕྱི་མ་དེར་ཐལ། ཁྱོད་འདོད་ཉོན་དགུ་པ་སྤངས་མ་ཐག་པའི་ཟག་མེད་ཀྱི་ལམ་གང་ཞིག ཁྱོད་ཟག་མེད་བར་ཆད་མེད་ལམ་དང་། ཟག་མེད་ཁྱད་པར་ལམ་དང་། ཟག་མེད་སྦྱོར་བའི་ལམ་གསུམ་པོ་གང་རུང་མ་ཡིན་པའི་ཕྱིར། དང་པོ་གྲུབ་སྟེ། ཆོས་ཅན་ཡིན་པའི་ཕྱིར། དེར་ཐལ། དེ་ཡོད་པའི་ཕྱིར་ཏེ། འཇིག་རྟེན་པ་ཡི་ཆགས་བྲལ་བའི། །
འཕགས་ལ་བྲལ་བའི་ཐོབ་རྣམ་གཉིས། ། ཞེས་བཤད་པའི་ཕྱིར་རོ། ། དེས་ན་རྟགས་གསལ་གཉིས་ཆར་ལ་ཁྱབ་པ་འཆའ་བར་ཁས་བླངས་རིགས་སམ་སྙམ་ན། འོན་ཀྱང་མངོན་པ་མཛོད་ཀྱི་གསང་ཚིག་ལ་བརྟེན་པའི་དོགས་པ་དཔྱད་ན། འོ་ན། དགྲ་བཅོམ་པའི་རྟེན་ལ་ཕྱིར་མི་འོང་དུ་གྱུར་མ་ཐག་པའི་རིམ་གྱིས་པའི་ཕྱིར་མི་འོང་ཆོས་ཅན་གྱིས་གསལ་བ་གཤོག རྟགས་དེར་ཐལ། ཁྱོད་ཕྱིར་མི་འོང་དུ་གྱུར་མ་ཐག་པའི་གང་ཟག་གང་ཞིག དགྲ་བཅོམ་པའི་རྟེན་ལ་ཕྱིར་མི་འོང་དུ་འགྱུར་ཀ་མའི་དགྲ་བཅོམ་པ་དེ་ཕྱིར་མི་འོང་མ་ཐོབ་པའི་གང་ཟག་ཡིན་པའི་ཕྱིར་ཏེ། དེ་ཕྱིར་མི་འོང་གི་ཐོབ་པ་བཏང་བའི་གང་ཟག་ཡིན་པའི་ཕྱིར་ཏེ།
དེ་ཕྱིར་མི་འོང་གི་རྒྱུད་ཀྱི་ཀུན་ཤེས་པའི་དབང་པོ་བཏང་བའི་གང་ཟག་ཡིན་པའི་ཕྱིར། ཀུན་ཤེས་པའི་ལྡན་པའི་དབང་པོ་དང་ལྡན་པའི་གང་ཟག་ཡིན་པའི་ཕྱིར་རོ། ། འདོད་ན། དེ་ཆོས་ཅན། ཁྱོད་འདོད་ཉོན་དགུ་པ་སྤངས་མ་ཐག་པའི་ཟག་མེད་རྣམ་གྲོལ་ལམ་ཐོབ་མ་ཐག་པའི་གང་ཟག་ཡིན་པར་ཐལ། ཁྱོད་ཕྱིར་མི་འོང་གི་དགེ་སྦྱོང་ཚུལ་འབྲས་འདུས་བྱས་ཐོབ་མ་ཐག་པའི་གང་ཟག་གང་ཞིག ཁྱོད་མཐོང་སྤང་ཉོན་མོངས་སྤངས་མ་ཐག་པའི་ཟག་མེད་རྣམ་གྲོལ་ལམ་ཐོབ་མ་ཐག་པའི་གང་ཟག་མ་ཡིན་པའི་ཕྱིར། འདོད་ན། ཁྱོད་འདོད་ཉོན་དགུ་པ་སྤངས་མ་ཐག་པའི་གང་ཟག་ཡིན་པར་ཐལ་ལོ་ཟེར་ན། མངོན་པའི་གསང་ཚིག་ཤེས་ན་འདིར་མ་ཁྱབ་ཟེར་དགོས་པ་འདྲ་སྟེ།
དགྲ་བཅོམ་པའི་འབྲས་བུ་ལས་ཉམས་ཏེ། རིམ་གྱིས་པའི་ཕྱིར་མི་འོང་དུ་བབས་པའི་ཚེ། ཕྱིར་མི་འོང་གི་འབྲས་བུ་འདུས་བྱས་འདུས་མ་བྱས་རྣམ་གཉིས་ཀྱི་ཐོབ་པ་གསར་རྙེད་བྱུང་འདུག་པའི་ཕྱིར་རོ། ། དེ་བཞིན་དུ། དགྲ་བཅོམ་པའི་འབྲས་བུ་ལས་ཉམས་ཏེ་ཆགས་བྲལ་སྔོན་སོང་གི་ཕྱིར་མི་འོང་དུ་བབས་པའི་ཚེ་མཐོང་སྤངས་ཉོན་མོངས་སྤངས་མ་ཐག་པ་མ་ཡིན་ཡང་། དེ་སྤངས་མ་ཐག་པའི་ཕྱིར་མི་འོང་གི་དགེ་སྦྱོང་ཚུལ་འབྲས་རྣམ་གཉིས་ཐོབ་མ་ཐག་པ་ཡིན་ཏེ། དེ་ཆགས་བྲལ་སྔོན་སོང་གི་ཕྱིར་མི་འོང་ཐོབ་མ་ཐག་པའི་གང་ཟག་ཡིན་པའི་ཕྱིར་ཏེ། དེ་ཆགས་བྲལ་སྔོན་སོང་གི་ཕྱིར་མི་འོང་གི་འབྲས་བུ་རྣམ་གཉིས་ཀྱི་ཐོབ་པ་གསར་རྙེད་བྱུང་མ་ཐག་པ་ཡིན་པའི་ཕྱིར། ། ཡང་དེ་མཐོང་སྤང་ཉོན་མོངས་སྤངས་མ་ཐག་པའི་གང་ཟག་མ་ཡིན་པར་ཐལ། དེ་སྤངས་ཟིན་སྤངས་པའི་ཕྱིར་མི་འོང་གི་འབྲས་བུ་ཐོབ་མ་ཐག་པའི་གང་ཟག་ཡིན་པའི་ཕྱིར་ཟེར་ན་ཡང་གསང་ཚིག་ལ་ཁྱབ་པ་མེད།
ཡང་གཟུགས་མེད་ཀྱི་ཉོན་མོངས་པས་དགྲ་བཅོམ་པའི་འབྲས་བུ་ལས་ཉམས་མ་ཐག་པའི་རིམ་གྱིས་པའི་ཕྱིར་མི་འོང་ཆོས་ཅན། འདོད་ཉོན་དགུ་པ་སྤངས་མ་ཐག་པའི་ཕྱིར་མི་འོང་གི་འབྲས་བུ་ཐོབ་མ་ཐག་པའི་གང་ཟག་མ་ཡིན་པར་ཐལ།

ཁྱོད་གཟུགས་ཀྱི་ཉོན་མོངས་དགུ་པ་སྤངས་མ་ཐག་པའི་ཕྱིར་མི་འོང་གི་འབྲས་བུ་ཐོབ་མ་ཐག་པའི་གང་ཟག་ཡིན་པའི་ཕྱིར་ཟེར་ནའང་། མ་ཁྱབ་ཅེས་པའི་གནད་འདི་གསང་གཏམ་རང་ཡིན་ནོ། ། དེ་ཡང་། གནད་འདི་ལྟར་ཡིན་ཏེ། གཟུགས་མེད་ཀྱི་ཉོན་མོངས་པས་དགྲ་བཅོམ་ལས་ཉམས་མ་ཐག་པའི་ཕྱིར་མི་འོང་ཆོས་ཅན། ཁྱོད་འདོད་ཉོན་དགུ་པ་སྤངས་མ་ཐག་པའི་ཕྱིར་མི་འོང་གི་འབྲས་བུ་དང་། གཟུགས་ཀྱི་ཉོན་མོངས་སྤངས་པའི་ཕྱིར་མི་འོང་གི་འབྲས་བུ་གཉིས་ཐོབ་མ་ཐག་པའི་གང་ཟག་ཡིན་པར་ཐལ། ཁྱོད་ཐ་མའི་ཆ་མཐུན་སྤངས་པའི་སྤངས་པ་ཡོངས་ཤེས་དང་། གཟུགས་ཀྱི་ཉོན་མོངས་སྤངས་པའི་སྤངས་པ་ཡོངས་ཤེས་གཉིས་ཅིག་ཆར་དུ་ཐོབ་མ་ཐག་པའི་གང་ཟག་ཡིན་པའི་ཕྱིར་རོ། ། དེ་ཡང་ཡིན་ཏེ། རང་འགྲེལ་ལས།
ལ་ལས་ནི་གཉིས་ཏེ། གང་ཟག་གི་གཟུགས་མེད་པའི་ཁམས་ལས་འདོད་ཆགས་དང་བྲལ་བ་འབའ་ཞིག་ལས་ཡོངས་སུ་ཉམས་པའོ། ། ཞེས་བཤད་པས་སོ། ། ཡང་ཕྱིར་མི་འོང་གི་འབྲས་བུ་ལས་ཉམས་ནས་ཆགས་བྲལ་སྔོན་སོང་གི་ཕྱིར་འོང་དུ་བབས་མ་ཐག་པའི་ཕྱིར་འོང་ཆོས་ཅན། ཁྱོད་ལམ་མཐོང་སྤངས་ཉོན་མོངས་སྤངས་མ་ཐག་པའི་གང་ཟག་ཡིན་པར་ཐལ། ཁྱོད་དེ་སྤངས་མ་ཐག་པའི་སྤངས་པ་ཡོངས་ཤེས་ཐོབ་མ་ཐག་པའི་གང་ཟག་ཡིན་པའི་ཕྱིར་ན་མ་ཁྱབ་ཅེས་པ་གསང་ཚིག་གོ ། རྟགས་དེར་ཐལ། ཁྱོད་ལམ་མཐོང་སྤང་སྤངས་པའི་སྤངས་པ་ཡོངས་ཤེས་ཐོབ་མ་ཐག་པའི་གང་ཟག་ཡིན་པའི་ཕྱིར་ཏེ། ཁྱོད་མཐོང་སྤང་སྤངས་པ་ཡོངས་ཤེས་དྲུག་ཅིག་ཆར་དུ་ཐོབ་མ་ཐག་པའི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར།
ཁྱབ་སྟེ། རང་འགྲེལ་ལས། ཁ་ཅིག་གིས་ནི་དྲུག་སྟེ་གང་གི་ཕྱིར་མི་འོང་གི་འབྲས་བུ་ལས་ཡོངས་སུ་ཉམས་པའོ་ཞེས་བཤད་འདུག་པའི་ཕྱིར་རོ། ། ཡང་རིམ་གྱིས་པའི་ཕྱིར་མི་འོང་དབང་བརྟུལ་གྱི་རྟེན་ལ་ཕྱིར་མི་འོང་དབང་རྣོན་དུ་དབང་པོ་འཕོས་མ་ཐག་པའི་ཕྱིར་མི་འོང་ཆོས་ཅན། ཁྱོད་འདོད་ཉོན་དགུ་པ་སྤངས་མ་ཐག་པའི་ཕྱིར་མི་འོང་གི་འབྲས་བུ་ཙམ་པོ་ཐོབ་མ་ཐག་པའི་གང་ཟག་ཡིན་པར་ཐལ། ཁྱོད་འདོད་ཉོན་དགུ་པ་སྤངས་མ་ཐག་པའི་ཕྱིར་མི་འོང་དབང་རྣོན་གྱི་འབྲས་བུ་ཙམ་པོ་ཐོབ་མ་ཐག་པའི་གང་ཟག་གང་ཞིག ཁྱོད་ཕྱིར་མི་འོང་དབང་བརྟུལ་གྱི་འབྲས་བུ་ཙམ་ཁྱད་གཉིས་ཆར་བཏང་བའི་གང་ཟག་ཡིན་པའི་ཕྱིར། རྟགས་གཉིས་པ་གྲུབ་སྟེ། འཕེལ་བ་འབྲས་བུ་ཁྱད་པར་ཅན། བཏང་དེ་འབྲས་བུ་ཐོབ་པར་འགྱུར། །
ཞེས་བཤད་འདུག་པའི་ཕྱིར། དང་པོ་དེར་ཐལ། ཁྱོད་ཕྱིར་མི་འོང་དབང་རྣོན་ཐོབ་མ་ཐག་པའི་གང་ཟག་གང་ཞིག ཁྱོད་འདོན་ཉོན་དགུ་པ་སྤངས་མ་ཐག་པའི་ཕྱིར་མི་འོང་དབང་རྣོན་གྱི་འབྲས་བུ་ཙམ་པོ་ལ་གནས་པའི་གང་ཟག་ཡིན་པའི་ཕྱིར་ཏེ། ཁྱོད་ཕྱིར་མི་འོང་དབང་རྣོན་གྱི་འབྲས་བུ་ཙམ་པོ་ཐོབ་མ་ཐག་པའི་རིམ་གྱིས་པའི་ཕྱིར་མི་འོང་ཡིན་པའི་ཕྱིར། རྟགས་གྲུབ་སྟེ་ཆོས་ཅན་ཡིན་པའི་ཕྱིར། ཁྱབ་སྟེ། འབྲས་བུ་ཐོབ་པར་གྱུར་ཞེས་བཤད་པའི་ཕྱིར། རྩ་བར་འདོད་ན། ཁྱོད་འདོད་ཉོན་དགུ་པ་སྤངས་མ་ཐག་པའི་གང་ཟག་ཡིན་པར་ཐལ་ལོ་ཟེར་ན།
ཁྱབ་པ་ཡོང་ཡོང་འདྲ་མོ་ནི་ཡིན་ཏེ། ཅུང་མིན་ལགས་སོ། ། དེ་འདྲ་ལ་ཁྱབ་པ་ཡོད་ན། དགྲ་བཅོམ་པའི་རྟེན་ལ་རྒྱུན་ཞུགས་སུ་བབས་མ་ཐག་པའི་རྒྱུན་ཞུགས་ཆོས་ཅན། ཁྱོད་ལམ་མཐོང་སྤང་སྤངས་མ་ཐག་པའི་གང་ཟག་ཡིན་པར་ཐལ། ཁྱོད་དེ་སྤངས་མ་ཐག་པའི་སྤངས་པ་ཡོངས་ཤེས་ཐོབ་མ་ཐག་པའི་གང་ཟག་ཡིན་པའི་ཕྱིར། ཁྱབ་པ་ཁྱོད་རང་ལ་སོང་། རྟགས་དེར་ཐལ། ཁྱོད་མཐོང་སྤང་སྤངས་པའི་སྤངས་པ་ཡོངས་ཤེས་དྲུག་ཅིག་ཆར་དུ་ཐོབ་མ་ཐག་པའི་གང་ཟག་གང་ཞིག བཅུ་དྲུག་པ་ལམ་རྗེས་ཤེས་ཐོབ་མ་ཐག་པའི་རྒྱུན་ཞུགས་དེ།
ལམ་མཐོང་སྤང་སྤངས་མ་ཐག་པའི་སྤངས་པ་ཡོངས་ཤེས་ཐོབ་པའི་གང་ཟག་ཡིན་པའི་ཕྱིར་རོ། ། ཡང་འདོད་པའི་སས་བསྡུས་ཀྱི་ལམ་མཐོང་སྤང་སྤངས་པའི་སྤངས་པ་ཡོངས་ཤེས་ཐོབ་མ་ཐག་པའི་གང་ཟག་ཡིན་ན། འདོད་པའི་སས་བསྡུས་ཀྱི་ལམ་མཐོང་སྤང་སྤངས་མ་ཐག་པའི་སྤང་པ་ཡོངས་ཤེས་ཐོབ་མ་ཐག་པའི་གང་ཟག་ཡིན་དགོས་པར་ཐལ། ཁམས་གོང་མའི་སས་བསྡུས་ཀྱི་ལམ་མཐོང་སྤང་སྤངས་མ་ཐག་པའི་སྤངས་བ་ཡོངས་ཤེས་ཐོབ་མ་ཐག་པའི་གང་ཟག་ཡིན་ན། དེ་སྤངས་མ་ཐག་པའི་སྤངས་བ་ཡོངས་ཤེས་ཐོབ་མ་ཐག་པའི་གང་ཟག་ཡིན་དགོས་པའི་ཕྱིར་ཟེར་ན་མ་ཁྱབ། འདོད་ན། མཐོང་ལམ་ལམ་ཆོས་ཤེས་ལ་གནས་པའི་ཆགས་བྲལ་སྔོན་སོང་གི་ཕྱིར་མི་འོང་ཞུགས་པ་ཆོས་ཅན་གྱིས་མ་ངེས། རྟགས་ཆོས་ཅན་གྱིས་གྲུབ། འདོད་མི་ནུས་ཏེ། ཁྱོད་མཐོང་ལམ་གྱི་སྔ་རོལ་དུ་འདོད་པའི་སས་བསྡུས་ཀྱི་མཐོང་སྤང་སྤངས་ཟིན་སྤངས་པའི་གང་ཟག་ཡིན་པའི་ཕྱིར་ཏེ།
ཆོས་ཅན་ཡིན་པའི་ཕྱིར། ཡང་། འདོད་ཉོན་ཆེན་པོའི་ཆེན་པོས་དགྲ་བཅོམ་ལས་ཉམས་ནས་རྒྱུན་ཞུགས་སུ་གྱུར་མ་ཐག་པའི་རྒྱུན་ཞུགས་ཆོས་ཅན། ཁྱོད་རྒྱུན་ཞུགས་ཀྱི་བཅུ་དྲུག་པ་ལམ་རྗེས་ཤེས་ཐོབ་མ་ཐག་པའི་གང་ཟག་ཡིན་པར་ཐལ། ཁྱོད་རྒྱུན་ཞུགས་ཀྱི་འབྲས་བུ་ཐོབ་མ་ཐག་པའི་གང་ཟག་ཡིན་པའི་ཕྱིར། འདོད་ན། ཁྱོད་མཐོང་སྤང་ཉོན་མོངས་སྤངས་མ་ཐག་པའི་རྒྱུན་ཞུགས་ཀྱི་རྒྱུད་ཀྱི་བཅུ་དྲུག་པ་ལམ་རྗེས་ཤེས་ཐོབ་མ་ཐག་པའི་གང་ཟག་ཡིན་པར་ཐལ། འདོད་པ་གང་ཞིག བཅུ་དྲུག་པ་ལམ་རྗེས་ཤེས་ཡིན་ན་མཐོང་སྤང་ཉོན་མོངས་སྤངས་མ་ཐག་པའི་ལམ་ཡིན་དགོས་པའི་ཕྱིར། འདོད་ན།
མ་ཡིན་པར་ཐལ། ཁྱོད་མཐོང་སྤང་ཉོན་མོངས་སྤངས་ཟིན་སྤངས་པའི་བཅུ་དྲུག་པ་ལམ་རྗེས་ཤེས་ཐོབ་མ་ཐག་པའི་གང་ཟག་ཡིན་པའི་ཕྱིར་ཏེ། ཁྱོད་མཐོང་སྤང་ཉོན་མོངས་སྤངས་ཟིན་སྤངས་པའི་གང་ཟག་གང་ཞིག ཁྱོད་བཅུ་དྲུག་ལམ་རྗེས་ཤེས་ཐོབ་མ་ཐག་པའི་གང་ཟག་ཡིན་པའི་ཕྱིར། འདིར་མ་ཁྱབ་ཟེར་དགོས་པ་འདྲ། དེའི་གོང་མ་ལ་མ་ཁྱབ་ན། མཐོང་སྤང་ཉོན་མོངས་སྤངས་ཟིན་སྤངས་པའི་བཅུ་དྲུག་པ་ལམ་རྗེས་ཤེས་ཡོད་པར་ཐལ་ལོ། ། ཡང་། འབྲས་བུ་བཞི་ཅིག་ཆར་དུ་ཐོབ་མ་ཐག་པའི་གང་ཟག་ཡོད་པར་ཐལ། རྒྱུན་ཞུགས།
ཕྱིར་འོང་། ཕྱིར་མི་འོང་གི་འབྲས་བུ་གསུམ་ཅིག་ཆར་དུ་ཐོབ་མ་ཐག་པའི་གང་ཟག་ཡོད་པའི་ཕྱིར་ན། མ་ཁྱབ་ཞེས་པ་གསང་ཚིག་གོ ། རྟགས་དེར་ཐལ། རྒྱུན་ཞུགས་ཀྱི་རྟོགས་པ་སྔོན་སོང་དགྲ་བཅོམ་པའི་རྟེན་ལ་ཕྱིར་མི་འོང་ཐོབ་མ་ཐག་པའི་ཕྱིར་མི་འོང་དེ་དེ་ཡིན་པའི་ཕྱིར། ཁྱོད་དེ་གསུམ་རེ་རེ་ནས་ཐོབ་མ་ཐག་པའི་གང་ཟག་ཡིན་པའི་ཕྱིར། ཕྱིར་མི་འོང་ཐོབ་མ་ཐག་པ་ཡིན་པ་ཆོས་ཅན་གྱིས་གྲུབ། ཕྱིར་འོང་ལ་མ་གྲུབ་ན་དེར་ཐལ། ཁྱོད་ཕྱིར་འོང་ཐོབ་པའི་གང་ཟག་གང་ཞིག ཁྱོད་དེ་ཐོབ་ཟིན་པའི་གང་ཟག་མ་ཡིན་པའི་ཕྱིར།
དང་པོ་གྲུབ་སྟེ། ཁྱོད་རྒྱུན་ཞུགས་ཀྱི་རྟོགས་པ་སྔོན་སོང་གི་ཕྱིར་མི་འོང་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། ཕྱི་མ་མ་གྲུབ་ན། རྒྱུན་ཞུགས་ཀྱི་རྟོགས་པ་སྔོན་སོང་གི་དགྲ་བཅོམ་ལས་ཉམས་ཁ་མའི་དགྲ་བཅོམ་པ་དེ། ཕྱིར་འོང་ཐོབ་པའི་གང་ཟག་ཡིན་པར་ཐལ་ལོ། ། འདོད་ན། ཁྱོད་ཕྱིར་འོང་གི་རྒྱུད་ཀྱི་ཀུན་ཤེས་པའི་དབང་པོ་ཐོབ་པའི་གང་ཟག་ཡིན་པར་ཐལ་ལོ། ། འདོད་ན། མིན་པར་ཐལ།
ཁྱོད་དེ་བཏང་བའི་གང་ཟག་ཡིན་པའི་ཕྱིར་ཏེ། ཁྱོད་ཕྱིར་འོང་གི་རྟོགས་པ་སྔོན་སོང་གི་དགྲ་བཅོམ་པ་ཡིན་པའི་ཕྱིར། གལ་ཏེ་དེ་གང་ཟག་ཡིན་པའི་ཕྱིར་ཟེར་བ་ལ་མ་ཁྱབ་ན། འོ་ན་རྒྱུན་ཞུགས་ཀྱི་རྟོགས་པ་སྔོན་སོང་གི་དགྲ་བཅོམ་པའི་རྟེན་ལ་ཕྱིར་མི་འོང་དུ་གྱུར་མ་ཐག་པའི་ཕྱིར་འོང་དེ། ཕྱིར་འོང་གི་རྒྱུད་ཀྱི་ཀུན་ཤེས་པའི་དབང་པོའི་ཐོབ་པ་གསར་དུ་རྙེད་པའི་གང་ཟག་ཡིན་པར་ཐལ། དེ་དེ་ཐོབ་པའི་གང་ཟག་གང་ཞིག དེ་འདྲའི་དགྲ་བཅོམ་པ་དེ་ཕྱིར་འོང་གི་ཀུན་ཤེས་པའི་དབང་པོའི་ཐོབ་པ་ལས་རྣམ་པར་ཉམས་པའི་གང་ཟག་ཡིན་པའི་ཕྱིར། ཁྱབ་སྟེ། རྣམ་པར་ཉམས་ན་སྔོན་མེད་ཐོབ། ། ཅེས་བཤད་པའི་ཕྱིར།
གོང་གི་རྟགས་གྲུབ་སྟེ། དེ་དེའི་ཐོབ་པ་བཏང་བའི་གང་ཟག་ཡིན་པའི་ཕྱིར། འདི་འདྲའི་རིགས་པ་གནད་དུ་ཆེ་སྟེ། ཉན་ཐོས་འབྲས་གནས་རྣམས་ཀྱིས་ཞུགས་ལམ་ཐོབ་མྱོང་ཀྱང་། མ་ཐོབ་ཅེས་པ་འདི་བློ་ཡུལ་དུ་མི་ཤོང་བ་རྣམས་ལ་ཡིད་ཆེས་སྐྱེད་པའི་རིགས་པ་ཡིན་པའི་ཕྱིར་རོ། ། དེ་ཡང་། དགྲ་བཅོམ་པ་རྣམས་ཀྱིས། ཀུན་ཤེས་པའི་དབང་པོ་ཐོབ་པ་བཏང་བའི་གནད་ཀྱིས། དགྲ་བཅོམ་པ་སློབ་པར་བབས་པའི་ཚེ་ཀུན་ཤེས་དབང་པོའི་ཐོབ་པ་གསར་རྙེད་བྱུང་བས་དེ་ཐོབ་མ་ཐག་པར་འཇོག་དགོས་པའི་ཕྱིར་རོ། ། གོང་གི་རྟགས་གསུམ་པ་དེ་རྒྱུན་ཞུགས་ཀྱི་འབྲས་བུ་ཐོབ་མ་ཐག་པའི་གང་ཟག་ཡིན་པ་མ་གྲུབ་ན།
རྒྱུན་ཞུགས་ཀྱི་རྟོགས་པ་སྔོན་སོང་གི་དགྲ་བཅོམ་པའི་རྟེན་ལ་ཕྱིར་མི་འོང་ཐོབ་མ་ཐག་པའི་ཕྱིར་མི་འོང་ཆོས་ཅན། ཁྱོད་རྒྱུན་ཞུགས་ཀྱི་འབྲས་བུ་ཐོབ་མ་ཐག་པའི་གང་ཟག་ཡིན་པར་ཐལ། ཁྱོད་དེ་ཐོབ་པའི་གང་ཟག་ཡིན། དེ་ཐོབ་ཟིན་ཐོབ་པའི་གང་ཟག་མིན་པའི་ཕྱིར། དང་པོ་ཆོས་ཅན་གྱིས་གྲུབ། ཕྱི་མ་མ་གྲུབ་ན། དེ་འདྲའི་དགྲ་བཅོམ་པ་དེ་རྒྱུན་ཞུགས་ཀྱི་འབྲས་བུ་ཐོབ་པའི་གང་ཟག་ཡིན་པར་ཐལ་ལོ། ། འདོད་ན། དེའི་རྒྱུད་ཀྱི་ཀུན་ཤེས་པའི་དབང་པོ་ཐོབ་པའི་གང་ཟག་ཡིན་པར་ཐལ་ལོ། ། ཞེས་སོགས་སྔར་བཞིན་ནོ། །
དེ་ལྟར་ན་འབྲས་བུ་གཉིས་ཅིག་ཆར་དུ་ཐོབ་པ་ཅིག་ཀྱང་སྲིད་མོད། འོན་ཀྱང་ཕྱིར་མི་འོང་གི་རྟེན་ལ་ཕྱིར་འོང་དུ་གྱུར་མ་ཐག་པ་དེ་ཕྱིར་འོང་གི་འབྲས་བུ་ཐོབ་མ་ཐག་པ་ནི་མིན་ནམ་སྙམ་སྟེ། ཕྱིར་མི་འོང་ཐོབ་ནས་ཕྱིར་འོང་གི་འབྲས་བུ་བཏང་བའི་བཤད་རྩོད་མེད་པའི་ཕྱིར་རོ། ། དེས་ཕྱིར་འོང་ནས་རྒྱུན་ཞུགས་སུ་གྱུར་མ་ཐག་པ་ལའང་མཚོན་ནོ། ། འདི་འདྲའི་རིགས་ཅན་གསང་ཚིག་མང་དུ་གདའ་སྟེ་རེ་ཤིག་སྦས་ཏེ་བཞག་གོ ། དེ་ལྟར་ཆོས་མངོན་པ་མཛོད་ཀྱི་ཐུན་མོང་མ་ཡིན་པའི་སྤང་བྱ་སྤོང་ཚུལ་དོགས་དཔྱོད་དང་བཅས་པ་འདི་ནི། ཤཱཀྱའི་དགེ་སློང་རིགས་པ་སྨྲ་བ་གདོང་དགའ་བ། གདོང་པ་རབ་འབྱམས་པ་སངས་རྒྱས་དཔལ་ལྡན་གྱིས་ཤོག་བུ་སོགས་མཐུན་པའི་རྐྱེན་སྦྱར་ནས་བསྐུལ་བ་ལས་འཇམ་མགོན་བླ་མ་སྐྱིད་གཤོངས་པ་ཆེན་པོའི་གསུང་ལས་སྐྱེས་པ། ཤཱཀྱའི་དགེ་སློང་མངོན་པ་སྨྲ་བ། དབྱངས་ཅན་གསུང་གི་བྱིན་རླབས་སྙིང་ལ་ཞུགས་པ་ཀླུ་སྒྲུབ་ཅེས་བྱ་བས།
ཤིང་མོ་བྱ་ལོ་དབྱར་གྱི་འདུས་པ་ཆེན་པོ་དགག་དབྱེའི་དུས་ཁྱད་པར་ཅན་ལ་མཉན་ཡོད་ཚེ་རིང་གུར་ཁང་གི་འདབ་ཤོག ཚེ་རིང་གཡབ་དཀར་དུ་ལེགས་པར་གྲུབ་པ་དགེ་ཤིང་བཀྲ་ཤིས།། །། PAGE * MERGEFORMAT 2 མང་ཐོས་ཀླུ་སྒྲུབ་རྒྱ་མཚོ། མངོན་པ་མཛོད་ཀྱི་སྤང་བྱ་སྤོང་ཚུལ་གྱི་དཀའ་འགྲེལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
