མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༣༠
༄༅། །ཚད་མ་རིགས་པའི་གཏེར་གྱི་དཀའ་འགྲེལ་གནད་ཀྱི་སྙིང་པོ་གསལ་བྱེད་ལས་རབ་བྱེད་བདུན་པ།
༄༅། །ཚད་མ་རིགས་པའི་གཏེར་གྱི་དཀའ་འགྲེལ་གནད་ཀྱི་སྙིང་པོ་གསལ་བྱེད་ལས་རབ་བྱེད་བདུན་པ་འགལ་བ་བརྟག་པའི་རབ་ཏུ་བྱེད་པའོ།། མཁས་པའི་བྱ་བ་རྟོག་གེའི་རིག་བྱེད་གཞུང་། ། ཚུལ་བཞིན་འབྱེད་མཁས་ས་སྐྱའི་འཇམ་མགོན་དེའི། ། ཐུགས་སྲས་མཆོག་གྱུར་མཁས་པ་མདོ་སྡེ་དཔལ། ། ངོ་མཚར་རྣམ་འཕྲུལ་སྐྱིད་གཤོངས་པ་དེར་བསྔགས། ། འགལ་བས་འགོག་དང་འབྲེལ་པས་སྒྲུབ། ། འགལ་འབྲེལ་ཕྱོགས་གླང་གྲགས་པའི་ལུགས། ། ལེགས་པར་འཆད་ལ་སྤྲོ་བ་ཐོབ། ། བསྐལ་བཟང་ཡོད་ན་དགའ་བས་ཉོན། ། གཉིས་པ་འགལ་བ་རྟོགས་ཚུལ་འཆད་པ་ལ།
མཚོན་པར་བྱེད་པའི་མཚན་ཉིད་བཤད། དེ་ལྡན་མཚན་གཞིའི་རབ་དབྱེ་བཤད། ། ཕ་རོལ་མཁས་པའི་རྩོད་པ་བཟློག་པ་དང་གསུམ། དང་པོ་ནི། རང་གི་གནོད་བྱ་ལ་གནོད་པ་བྱེད་པ་ཆོས་ཅན། རང་གི་གནོད་བྱ་དེ་དང་འགལ་བའི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། ཞེས་འཆད་པ་ལ། ཆོས་གང་གང་ལ་གནོད་བྱེད་པ། ། དེ་ནི་དེ་ཡི་འགལ་ཟླ་ཡིན།
ཞེས་པ་འདི་བྱུང་གཉིས་པ་ལ། ཡུལ་གྱི་སྒོ་ནས་གཉིས་སུ་ཕྱེ། སོ་སོའི་རང་བཞིན་གཏན་ལ་ཕབ་པའོ། ། དང་པོ་ནི། འགལ་བ་ཆོས་ཅན། ཁྱོད་ལ་ཡུལ་གྱི་སྒོ་ནས་གཉིས་སུ་ཡོད་དེ། འགལ་ཟླ་གཉིས་ཀ་དངོས་པོ་ཡིན་པའི་ལྷན་ཅིག་མི་གནས་འགལ་དང་། འགལ་ཟླ་གཉིས་གཅིག་པ་བཀག་པའི་ཐ་དད་ཡིན་པའི་ཕན་ཚུན་སྤང་འགལ་གཉིས་སུ་ཡོད་པའི་ཕྱིར། ཞེས་འཆད་པ་ལ། འགལ་ཟླ་དངོས་པོ་དངོས་མེད་ཀྱི། །
ཞེས་སོགས་ཤློ་ཀ་གཅིག་བྱུང་། འདིར་པཎ་ཆེན་ཤཱཀྱ་མཆོག་ལྡན་གྱིས། དབྱེ་བ་འདི་དངོས་བཏགས་མ་ཕྱེ་བའི་དབྱེ་བ་ཙམ་ཡིན་ཏེ། ཕན་ཚུན་སྤང་འགལ་གྱིས་འགལ་བའི་གོ་མི་ཆོད་པའི་ཕྱིར་རོ། ། དེས་ན། ལྷན་ཅིག་མི་གནས་པ་དག་དང་། ཚད་མས་གནོད་འགལ་གཉིས་སུ་བཞེད། ། ཅེས་སྦྱར་ན་ལེགས་པ་ཡིན་ནོ། ། ཞེས་འཆད་པ་ནི། བསྟན་བཅོས་འདིའི་དགོངས་པ་མ་ཡིན་ཏེ།
ཕན་ཚུན་སྤངས་འགལ་གྱིས་འགལ་བའི་གོ་མི་ཆོད་ན། ཕན་ཚུན་སྤང་འགལ་ལ་བརྟེན་པའི་རྟགས་ཡང་དག་མི་སྲིད་པར་འགྱུར་བའི་སྐྱོན་ཡོད་པའི་ཕྱིར་དང་། གཞུང་ལས། ཚད་མས་གནོད་པའི་འགལ་བ་ཡང་། ། ཁྱབ་བྱེད་འགལ་བ་དམིགས་པར་འདུས། ། ཞེས་ཚད་མས་གནོད་འགལ། ཕན་ཚུན་སྤང་འགལ་གྱི་ནང་དུ་བསྡུས་ནས་བཤད་པའི་ཕྱིར་ན། གཞུང་དེ་ལྟར་འདོན་པ་བསྒྱུར་བ་ནི་ལེགས་པར་བཤད་པ་མིན་པའི་ཕྱིར་རོ། ། རང་རེའི་པཎ་ཆེན་མཁས་པའི་དབང་པོས་སྤྱི་དོན་ལས། འགལ་བ་ལ་དབྱེ་ན།
ལྷན་ཅིག་མི་གནས་འགལ། ཕན་ཚུན་སྤང་འགལ། ཚད་མས་གནོད་འགལ། ཐ་དད་གཞི་མཐུན་མི་སྲིད་པ་ཙམ་གྱི་འགལ་བ་དང་བཞིར་ཕྱེ་བ་ནི། དངོས་བཏགས་མ་ཕྱེ་བའི་མིང་ཙམ་གྱི་དབྱེ་བ་ཡིན་ཏེ། ཐ་དད་གཞི་མཐུན་མི་སྲིད་པ་ཙམ་གྱིས་འགལ་བའི་གོ་མི་ཆོད་པ་དང་ཚད་མས་གནོད་འགལ་ཕན་ཚུན་སྤང་འགལ་དུ་བསྡུ་པ་ནི་བསྟན་བཅོས་འདིའི་དགོངས་པ་ཡིན་པའི་ཕྱིར་རོ། ། གཉིས་པ་སོ་སོའི་རང་བཞིན་འཆད་པ་ལ་གཉིས། ལྷན་ཅིག་མི་གནས་འགལ་བཤད་པ་དང་། ཕན་ཚུན་སྤང་འགལ་བཤད་པའོ། ། དང་པོ་ལ་བཞི།
ལྷན་ཅིག་མི་གནས་འགལ་གྱི་མཚན་ཉིད་བཤད། འགལ་ཟླ་ཡུལ་གྱི་མཚན་གཞི་བཤད། གནོད་བྱ་ཟློག་པའི་ཟློག་དུས་བཤད། འགལ་བ་ངེས་བྱེད་ཚད་མ་བཤད་པའོ། ། དང་པོ་ལ་དགག་གཞག་སྤང་གསུམ་ལས། དང་པོ་ལ། ལོ་ཙཱ་བ་ཆེན་པོ། དངོས་པོ་གཉིས་ལ་གནས་པའི་ཆོས་གནོད་བྱ་གནོད་བྱེད། ལྷན་ཅིག་མི་གནས་འགལ་གྱི་མཚན་ཉིད་དུ་འདོད་པ་མི་འཐད་དེ། གཞི་གཅིག་ལ་གནོད་བྱ་གནོད་བྱེད་ཚོགས་པའི་སྤྱིའམ།
གཞི་མཐུན་མི་སྲིད་ཅིང་། ཡ་གྱལ་དགོད་ན་རྒྱུ་འབྲས་ཀྱི་མཚན་ཉིད་ལྟར་མ་ཁྱབ་པའི་ཕྱིར། ཞེས་འཆད་པ་ལ། ལྷན་ཅིག་མི་གནས་གནོད་བྱེད་དུ། ། འདོད་པ་དཔྱད་ན་འཐད་མ་ཡིན། ། ཞེས་པ་འདི་བྱུང་། དེའི་དོན་ཡང་སྙིང་པོ་དྲིལ་ན། ཚ་རེག་ཆོས་ཅན། ཁྱོད་གྲང་རེག་དང་གནོད་བྱ་གནོད་བྱེད་གཉིས་ཀ་ཡིན་པར་ཐལ། ཁྱོད་གྲང་རེག་དང་ལྷན་ཅིག་མི་གནས་འགལ་ཡིན་པའི་ཕྱིར།
ཁྱབ་པ་མཚན་ཉིད་ཀྱི་སྟེང་དུ་དངོས། གལ་ཏེ་སྐྱོན་མེད་དེ། གོང་གི་མཚན་ཉིད་དེ། འགལ་ཟླ་གཉིས་ཀྱི་མཚན་ཉིད་ཡིན་གྱི། ལྷན་ཅིག་མི་གནས་འགལ་སྤྱིའི་མཚན་ཉིད་མིན་པའི་ཕྱིར་སྙམ་ན། དེ་ཡང་མི་འཐད་དེ། མཚན་ཉིད་དེས་མཚོན་བྱ་ཡ་གྱལ་གཉིས་པོ་དེ་ལ་མ་ཁྱབ་པའི་སྐྱོན་ཡོད་པའི་ཕྱིར། གནད་འདི་ངེས་པར་གོ་དགོས་ཏེ། པཎ་ཤཱཀ་པས། གཞུང་འདི་འགལ་བ་དོན་ལ་གྲུབ་པ་འགོག་བྱེད་ཀྱི་གཞུང་དུ་སྦྱོར་ན་མ་གཏོགས།
ཅུང་ཟད་བཤད་དཀའ་བར་སྣང་ཞེས་དང་། སྡེ་བདུན་རབ་གསལ་ལས། འགལ་བ་གནས་པའི་ཡུལ་གྱི་མཚན་ཉིད་བཞག་པ་འགོག་པ་ཡིན་གྱི། ལྷན་ཅིག་མི་གནས་འགལ་གྱི་མཚན་ཉིད་འགོག་པ་མ་ཡིན། ཞེས་གསུངས་པ་གཉིས་ཀ་ཕྱོགས་སྔ་ཕྱིའི་གནད་ལ་བློ་གྲོས་མ་བྱང་བའི་རྣམ་འགྱུར་ཡིན་པའི་ཕྱིར་རོ། ། གཉིས་པ་རང་གི་ལུགས་ནི། རང་གི་གནོད་བྱའི་རྒྱུན་ནུས་མེད་དུ་བྱེད་པ་དེ་ཆོས་ཅན། རང་གི་གནོད་བྱ་དེ་དང་ལྷན་ཅིག་མི་གནས་འགལ་ཡིན་པའི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། ཞེས་འཆད་པ་ལ།
དེས་ན་གནོད་བྱ་གནོད་བྱེད་གཉིས། ། ཞེས་སོགས་ཤློ་ཀ་གཅིག་བྱུང་། འདིར་དོགས་པ་ཅུང་ཟད་དཔྱད་པ་ལ། གྲང་རེག་ལ་གནོད་བྱེད་ཀྱི་ཚ་རེག་ཆོས་ཅན། ཁྱོད་གྲང་རེག་གི་རྒྱུན་ནུས་མེད་དུ་སྐྱེད་བྱེད་ཡིན་པར་ཐལ། ཁྱོད་དེ་ལ་གནོད་བྱེད་ཡིན་པའི་ཕྱིར། འདོད་ན། ཁྱོད་གྲང་རེག་སྐྱེད་བྱེད་ཡིན་པར་ཐལ། དེའི་ཕྱིར། འདོད་ན།
དེའི་རྒྱུ་ཡིན་པར་ཐལ་ལོ། ། གལ་ཏེ་གྲང་རེག་སྐྱེད་བྱེད་ཡིན་པར་ཐལ་ལ་མ་ཁྱབ་ན། འོ་ན་དེ་ཆོས་ཅན། ཁྱོད་གྲང་རེག་ནུས་ཆུང་དུ་སྐྱེད་བྱེད་ཡིན་པར་ཐལ། ཁྱོད་དེ་ནུས་མེད་དུ་སྐྱེད་བྱེད་ཡིན་པའི་ཕྱིར། འདོད་ན། ཁྱོད་གྲང་རེག་ནུས་ཆུང་སྐྱེད་བྱེད་ཡིན་པར་ཐལ། དེའི་ཕྱིར། འདོད་ན། དེའི་རྒྱུར་ཐལ་ལོ། །
ཡང་གྲང་རེག་ལ་གནོད་བྱེད་ཀྱི་ཚ་རེག་སྐད་ཅིག་མ་དང་པོ་དང་དུས་མཉམ་པའི་གྲང་རེག་སྐད་ཅིག་མ་དང་པོ་ཆོས་ཅན། ཁྱོད་གྲང་རེག་ལ་གནོད་བྱེད་ཡིན་པར་ཐལ། ཁྱོད་གྲང་རེག་གི་རྒྱུན་ནུས་མེད་དུ་སྐྱེད་བྱེད་ཡིན་པའི་ཕྱིར། ཁྱབ་པ་ཁས་སོ། ། རྟགས་གྲུབ་སྟེ། གྲང་རེག་ལ་གནོད་བྱེད་ཀྱི་ཚ་རེག་སྐད་ཅིག་མ་དང་པོས་ལྷན་ཅིག་བྱེད་རྐྱེན་དང་། དེ་དང་ཕྲད་པའི་གྲང་རེག་སྐད་ཅིག་མ་དང་པོས་ཉེར་ལེན་གྱི་རྒྱུ་བྱས་ནས། ཚ་རེག་གི་གནོད་བྱར་གྱུར་པའི་གྲང་རེག་གི་རྒྱུན་ནུས་མེད་དུ་སྐྱེ་བའི་ཕྱིར་ཏེ། ། གྲང་རེག་ནུས་པ་ཐོགས་མེད་དེས། ། ཞེས་སོགས་ཀྱི་གཞུང་དོན་གྲུབ་པའི་ཕྱིར་རོ་སྙམ་ན།
རང་ལན་ནི། ཚ་རེག་དེས། ཁོ་རང་གི་གནོད་བྱར་གྱུར་པའི་གྲང་རེག་གི་རྒྱུན་ནུས་མེད་དུ་སྐྱེས་པའམ། ནུས་ཆུང་དུ་སྐྱེས་ཀྱང་། ཁོ་རང་གི་གནོད་བྱར་གྱུར་པའི་གྲང་རེག་ནུས་ཆུང་སྐྱེས་པ་མ་ཡིན་ཞིང་། ཚ་རེག་གི་གནོད་བྱར་གྱུར་པའི་གྲང་རེག་སྐད་ཅིག་དང་པོ་དེས། དེའི་གནོད་བྱར་གྱུར་པའི་གྲང་རེག་ནུས་ཆུང་བསྐྱེད་ཀྱང་། དེ་ནུས་ཆུང་དུ་བསྐྱེད་པ་མ་ཡིན་ཞེས་ཟེར་བ་ལས་འོས་མེད་དོ། ། དེ་ལ་ཡང་ཁོ་ན་རེ། ཚ་རེག་དེས་ཁོ་རང་གི་གནོད་བྱར་གྱུར་པའི་གྲང་རེག་ནུས་ཆུང་སྐྱེད་བྱེད་ཡིན་པར་ཐལ།
དེས་ཁོ་རང་གི་གནོད་བྱར་གྱུར་པའི་གྲང་རེག་ནུས་ཆུང་ཡིན་པ་སྐྱེད་བྱེད་ཡིན་པའི་ཕྱིར་ཏེ། དེས་དེ་ནུས་ཆུང་དུ་སྐྱེད་བྱེད་ཡིན་པའི་ཕྱིར། དེ་ནུས་ཆུང་ཡིན་པར་སྐྱེད་བྱེད་ཡིན་པའི་ཕྱིར་ལ་མ་ཁྱབ་བྱས་པ་ལ། འོ་ན་དེས་ཁོ་རང་གི་གནོད་བྱར་གྱུར་པའི་གྲང་རེག་ནུས་ཆུང་ཡིན་པར་སྐྱེད་བྱེད་ཡིན་པར་ཐལ་ལོ། ། འདོད་ན། དེས་ཁོ་རང་གི་གནོད་བྱར་གྱུར་པའི་གྲང་རེག་ཡིན་པར་སྐྱེད་བྱེད་ཡིན་པར་ཐལ་ལོ། ། འདོད་ན། དེའི་གནོད་བྱར་གྱུར་པའི་གྲང་རེག་གྲང་རེག་ཡིན་པ་དེ། དེའི་འབྲས་བུ་ཡིན་པར་ཐལ་ལོ། ། ཟེར་ན་མ་ཁྱབ་བྱས་པ་ལ།
དེས་ཁོ་རང་གི་གནོད་བྱར་གྱུར་པའི་གྲང་རེག་དངོས་པོ་ཡིན་པར་སྐྱེད་བྱེད་ཡིན་པར་ཐལ། དེས་དེ་གྲང་རེག་ཡིན་པར་སྐྱེད་བྱེད་ཡིན་པའི་ཕྱིར། འདོད་ན། དེས་དེ་དངོས་པོར་སྐྱེད་བྱེད་ཡིན་པར་ཐལ་ལོ། ། འདོད་ན། དེ་དེ་སྐྱེད་བྱེད་ཡིན་པར་ཐལ། དེས་དེ་དངོས་པོར་སྐྱེད་བྱེད་ཡིན་པའི་ཕྱིར་ཟེར་ན། ལན་ཅི་ཡོད་སོམས་ཤིག་གོ། ། གཞན་ཡང་། ཚ་རེག་སྐད་ཅིག་མ་དང་པོ་དང་ཕྲད་པའི་གྲང་རེག་སྐད་ཅིག་མ་དང་པོ་དེ།
གྲང་རེག་ནུས་ཆུང་དུ་སྐྱེད་བྱེད་ཡིན་པར་ཐལ། དེ་གྲང་རེག་ནུས་ཆུང་ཡིན་པར་སྐྱེད་བྱེད་ཡིན་པའི་ཕྱིར་ཏེ། དེ་གྲང་རེག་དེ་ནུས་ཆུང་ཡིན་པར་སྐྱེད་བྱེད་ཡིན་པ་གང་ཞིག ། དེ་སྐབས་ཀྱི་གྲང་རེག་དེ་གྲང་རེག་ནུས་ཆུང་ཡིན་པའི་ཕྱིར། དང་པོ་གྲུབ་སྟེ། དེ་གྲང་རེག་ནུས་ཆུང་སྐྱེད་བྱེད་ཡིན་པའི་ཕྱིར། གཉིས་པ་ལ་གཉིས། གནས་ཡུལ་འགལ་ཟླ་ངོས་བཟུང་། དེ་ལ་རྩོད་པ་རྣམ་གཉིས་སྤང་བའོ། ། དང་པོ་ནི།
ཤེས་བྱ་ཆོས་ཅན། ལྷན་ཅིག་མི་གནས་འགལ་གྱི་འགལ་ཟླ་ཡིན་ན། དངོས་པོ་ཡིན་པས་ཁྱབ་སྟེ། དེ་ཡིན་ན། རང་གི་འགལ་ཟླའི་རྒྱུན་ནུས་མེད་དུ་བྱེད་པའམ། རང་གི་འགལ་ཟླས་རང་གི་རྒྱུན་ནུས་མེད་དུ་བསྐྱེད་པར་བྱེད་པ་གང་རུང་ཡིན་དགོས་པ་གང་ཞིག ། འགལ་ཟླ་དངོས་མེད་ལ་དེ་འདྲ་མི་སྲིད་པའི་ཕྱིར་ཏེ། དངོས་མེད་ལ་རྒྱུན་གྱི་ཐ་སྙད་མེད་པའི་ཕྱིར། དེ་ཡང་ལྷན་ཅིག་མི་གནས་འགལ་གྱི་འགལ་ཟླ་དེ། གཙོ་བོར་རྒྱུན་བཅས་ཀྱི་རིགས་སུ་གནས་པའི་དངོས་པོ་ཞིག་ལ་འཇོག་གི་རྒྱུན་མེད་ཀྱི་སྐད་ཅིག་མ་གཅིག་ཁོ་ན་ལ་མི་འཇོག་སྟེ།
གནོད་བྱེད་དང་མ་ཕྲད་ན་གནོད་བྱའི་རྒྱུན་བར་མ་ཆད་དུ་འབྱུང་དུ་རུང་བ་ལས་ལ་གནོད་བྱེད་དང་ཕྲད་སྟོབས་ཀྱིས་གནོད་བྱའི་རྒྱུན་འཆད་པ་ལ། གནོད་བྱེད་ཀྱིས་གནོད་བྱ་ལ་གནོད་པ་བྱས་ཞེས་འཇོག་དགོས་པའི་ཕྱིར། ཞེས་འཆད་པ་ལ། ལྷན་ཅིག་མི་གནས་ཇི་སྙེད་པ། ། ཞེས་སོགས་ཤློ་ཀ་གཅིག་བྱུང་། གཞུང་འདིའི་རྩ་འགྲེལ་གྱི་དོན་ཁོ་བོས་དཔྱད་པ་དེ་ལྟར་ཡིན་གྱི། ལྷན་ཅིག་མི་གནས་འགལ་གྱི་འགལ་ཟླ་གཉིས་བསྐྱེད་བྱ་སྐྱེད་བྱེད་དུ་ཁས་ལེན་པ་དང་། དེ་གཉིས་རྒྱུན་དུ་ཁས་ལེན་པ་ནི། མཁས་པའི་རྣམ་འགྱུར་མ་ཡིན་ཏེ། གཞི་གཅིག་ལ་ཕན་འདོགས་པ་དང་།
གནོད་པ་བྱེད་པའི་གཞི་མཐུན་མི་སྲིད་པའི་ཕྱིར་དང་། ཁོ་ལ་རྒྱུན་ཡོད་པ་དང་། ཁོ་རྒྱུན་མ་ཡིན་པའི་ཁྱད་པར་མ་ཕྱེད་འདུག་པའི་ཕྱིར་རོ། ། གཉིས་པ་རྩོད་པ་སྤང་བ་ལ་གཉིས། ཡུལ་ལ་བརྟག་པའི་རྩོད་པ་སྤང་། རྫས་ལ་བརྟག་པའི་རྩོད་པ་སྤང་བའོ། ། དང་པོ་ལ་ཁོ་ན་རེ། ལྷན་ཅིག་མི་གནས་འགལ་གྱི་འགལ་ཟླ་ཡིན་ན། དངོས་པོ་ཡིན་པས་ཁྱབ་པ་མི་འཐད་པར་ཐལ། འགལ་ཟླའི་སྐད་ཅིག་སྔ་ཕྱི་རྫས་སུ་གྲུབ་ཀྱང་མི་འགལ།
འགལ་ཟླའི་རྒྱུན་འགལ་ཡང་རྫས་སུ་མ་གྲུབ་པའི་ཕྱིར། ཞེས་པའི་རྩོད་པ་འཆད་པ་ལ། སྐད་ཅིག་མི་འགལ་རྒྱུན་མ་གྲུབ། ། ཞེས་སོགས་བྱུང་། དེའི་ལན་འཆད་པ་ལ། ཚ་རེག་ཆོས་ཅན། ཁྱོད་ཀྱིས་ཁྱོད་རང་གི་གནོད་བྱར་གྱུར་པའི་གྲང་རེག་སྐད་གཅིག་མ་གཅིག་ཙམ་གནས་པ་ལ་གནོད་པ་མ་བྱས་ཤིང་། ཁྱོད་ཀྱི་གནོད་བྱ་གྲང་རེག་གི་རྒྱུན་རྫས་སུ་མ་གྲུབ་པ་ཡིན་ཀྱང་། ཁྱོད་ཀྱི་གནོད་བྱ་གྲང་རེག་རྫས་སུ་མ་གྲུབ་པའི་སྐྱོན་མེད་དེ། ཁྱོད་ཀྱིས་ཁྱོད་རང་གི་གནོད་བྱ་གྲང་རེག་སྐད་ཅིག་སྔ་མ་སྔ་མས་ཕྱི་མ་ཕྱི་མ་སྐྱེ་རུང་གི་རྒྱུན་མེད་པར་བྱས་པ་ལ།
ཁྱོད་ཀྱིས་ཁྱོད་རང་གི་གནོད་བྱར་གྱུར་པའི་གྲང་རེག་ལ་གནོད་པ་བྱས་པར་འཇོག་པའི་ཕྱིར། ཞེས་འཆད་པ་ལ། སྐད་ཅིག་སྔ་མ་སྔ་མ་ལས། ། ཞེས་སོགས་ཤློ་ཀ་གཅིག་བྱུང་། དེ་ཡང་དྲིལ་ན། ཚ་གྲང་ལྷན་ཅིག་མི་གནས་འགལ་ཡིན་པའི་དོན། ཚ་གྲང་སྐད་ཅིག་མ་གཅིག་ཙམ་དུ་ཡང་ལྷན་ཅིག་ཏུ་མི་གནས་པའི་ཆ་ནས་སམ། ཚ་གྲང་གི་རྒྱུན་གཉིས་ལྷན་ཅིག་མི་གནས་འགལ་ཡིན་པའི་ཆ་ནས་འཇོག་པ་མ་ཡིན་ཏེ། གནོད་བྱེད་ཚ་རེག་དེ། གནོད་བྱ་གྲང་རེག་གི་རྒྱུན་དང་ལྷན་ཅིག་མི་གནས་འགལ་ཡིན་པའི་ཆ་ནས།
དེ་གཉིས་ལྷན་ཅིག་མི་གནས་འགལ་ཡིན་ཞེས་འཇོག་པའི་ཕྱིར་རོ། ། གཉིས་པ་རྫས་ལ་བརྟགས་པའི་རྩོད་པ་སྤང་བ་ལ་གསུམ། རྫས་ལ་བརྟགས་པའི་རྩོད་པ་དགོད། གཞན་གྱིས་སྨྲས་པའི་རྩོད་ལན་དགག ། རང་གི་རྩོད་ལན་སྙིང་པོར་བསྟན་པའོ། ། དང་པོ་ལ་ཁོ་ན་རེ། ཚ་གྲང་ཕན་ཚུན་གནོད་པ་བྱེད་ཚུལ་མི་འཐད་པར་ཐལ། ཚ་གྲང་གི་རྡུལ་གཉིས་ཕྲད་ནས་གནས་པ་ཡོད་ན་དེ་གཉིས་ལྷན་ཅིག་མི་གནས་འགལ་ཡིན་པ་འགལ། ཕྲད་མ་ཐག་ཏུ་འགལ་ཟླ་བཅོམ་ན། ཚ་གྲང་གི་གནོད་བྱེད་སྐྱེས་པ་དང་།
གནོད་བྱ་བཅོམ་པའི་བྱ་བ་བྱས་པ་གཉིས་དུས་མཉམ་དུ་འགྱུར་བའི་སྐྱོན་ཡོན་པའི་ཕྱིར། དེ་གཉིས་དུས་མཉམ་ན་སྐྱོན་ཅི་ཡོད་སྙམ་ན། བློའི་གནོད་བྱ་གནོད་བྱེད་ནི། གནོད་བྱེད་སྒྲ་མི་རྟག་པར་ངེས་པའི་ངེས་ཤེས་སྐྱེས་པ་དང་། གནོད་བྱ་སྒྲ་རྟག་འཛིན་གྱི་སྒྲོ་འདོགས་བཟློག་པའི་བྱ་བ་བྱས་པ་དུས་མཉམ་ཡིན་མོད། དོན་འགལ་ཚ་གྲང་ལྟ་བུ་ལ་དེ་ལྟར་མ་ཡིན་ཏེ། གནོད་བྱེད་ཚ་རེག་དང་། གནོད་བྱ་གྲང་རེག་བཅོམ་པའི་བྱ་བ་བྱས་ཟིན་པ་གཉིས་རྒྱུ་འབྲས་སུ་ཁས་ལེན་དགོས་པས། དེ་གཉིས་དུས་མི་མཉམ་པའི་ཕྱིར་རོ། ། དེས་ན།
དེ་ཡང་རྒྱུན་ཡིན་སྐད་ཅིག་མིན། ། བསྐྱེད་བྱ་སྐྱེད་བྱེད་ཡིན་ཕྱིར་རོ། ། ཞེས་པ་དེ། དོན་འགལ་ཚ་གྲང་ལྟ་བུ་ལ་དགོངས་པ་ཙམ་ཡིན་གྱི། ལྷན་ཅིག་མི་གནས་འགལ་སྤྱི་ལ་ཁྱབ་མཐའ་འཛིན་པ་ནི་མིན་པར་ངེས་ཏེ། ཡིན་ན་ཉོན་ཅིག ། སྒྲ་མི་རྟག་པར་ངེས་པའི་ངེས་ཤེས་དང་། སྒྲ་རྟག་འཛིན་གྱི་སྒྲོ་འདོགས་ཀྱི་རྒྱུན་ནུས་མེད་དུ་སྐྱེས་པ་གཉིས་རྒྱུ་འབྲས་ཡིན་པར་ཐལ། ཆོས་དེ་ལ་གནོད་བྱེད་ཀྱི་ལྷན་ཅིག་མི་གནས་འགལ་ཡིན་ན། ཆོས་དེའི་རྒྱུན་ནུས་མེད་དུ་སྐྱེད་བྱེད་ཀྱི་རྒྱུ་ཡིན་པས་ཁྱབ་པའི་ཕྱིར།
འདོད་ན། སྒྲ་མི་རྟག་པར་ངེས་པའི་ངེས་ཤེས་ཆོས་ཅན། ཁྱོད་དང་སྒྲ་རྟག་འཛིན་གྱི་སྒྲོ་འདོགས་ཀྱི་རྒྱུན་ནུས་མེད་དུ་སྐྱེས་པ་གཉིས་རྒྱུ་འབྲས་མིན་པར་ཐལ། ཁྱོད་སྐྱེས་པ་དང་། དེའི་རྒྱུན་ནུས་མེད་དུ་སྐྱེས་པ་གཉིས་དུས་མཉམ་ཡིན་པའི་ཕྱིར་ཏེ། ཁྱོད་སྐྱེས་པ་དང་། དེའི་རྒྱུན་ནུས་མེད་དུ་སོང་བ་གཉིས་དུས་མཉམ་ཡིན་པའི་ཕྱིར་ཏེ། ཁྱོད་སྐྱེས་པ་དང་དེའི་རྒྱུན་བཟློག་པ་གཉིས་དུས་མཉམ་ཡིན་པའི་ཕྱིར། རྟགས་གྲུབ་སྟེ། ། ངེས་པ་སྐྱེས་པས་སྒྲོ་འདོགས་ཕྱིས། །
མི་སྐྱེ་བ་ནི་བློ་ཡི་ཡིན། ། ཞེས་བཤད་པའི་ཕྱིར། དེ་ལྟར་བྱས་པ་ལ་ཁོ་ན་རེ། སྒྲ་རྟག་འཛིན་གྱི་སྒྲོ་འདོགས་ཀྱི་རྒྱུན་བཟློག་པར་ཐལ། སྒྲ་མི་རྟག་པར་ངེས་པའི་ངེས་ཤེས་སྐྱེས་པ་དང་། དེའི་རྒྱུན་བཟློག་པ་གཉིས་དུས་མཉམ་ཡིན་པའི་ཕྱིར། འདོད་ན། དེའི་རྒྱུན་མེད་པར་ཐལ་ལོ། ། འདོད་ན། དེ་རྒྱུན་མེད་ཀྱི་ཤེས་པ་ཡིན་པར་ཐལ་ལོ། །
སྙམ་ན། དེ་ནི་ཚིག་གི་སྐྱོན་དུ་ཟད་དེ། ཁོ་བོས་ནི་གང་ཟག་གཅིག་ཉིད་ཀྱི་རྒྱུད་ལ་སྒྲ་མི་རྟག་པར་ངེས་པའི་ངེས་ཤེས་སྐྱེས་པ་དང་། དེའི་རྒྱུན་བཟློག་པ་གཉིས་དུས་མཉམ་ཡིན་ནོ། ། ཞེས་དོན་ལ་བསམ་ནས་སྨྲས་སོ། ། གཉིས་པ་གཞན་ལན་ནི། རྩོད་པ་དེ་ལ་ཕྱི་ནང་གི་ལན་འདེབས་ཚུལ་ཐ་དད་ཡོད་དེ། གྲངས་ཅན་པ་གནོད་བྱ་གྲང་རེག་གི་རྡུལ། གནོད་བྱེད་ཚ་རེག་གི་ཁོངས་ན་ཉིན་མོའི་སྐར་མ་ལྟར་བག་ལ་ཞ་བའི་ཚུལ་གྱིས་རྟག་ཏུ་གནས་པར་འདོད། བྱེ་བྲག་པ་གསེར་འགྱུར་གྱི་རྩིས་ལྕགས་ལ་གསེར་ལྟར།
གནོད་བྱ་གྲང་རེག་གནོད་བྱེད་ཚ་རེག་གི་རྡུལ་དུ་བསྒྱུར་བར་འདོད། རང་སྡེ་བྱེ་བྲག་སྨྲ་བ་ཚ་གྲང་གི་རྡུལ་གཉིས་བསྐོར་བ་བར་དང་བཅས་པས་ཕྲད་པ་མེད་ཅིང་། གནོད་བྱེད་ཚ་རེག་གིས་གནོད་བྱ་གྲང་རེག་གི་རྡུལ་གཞན་འོང་བའི་གོ་བཀག་ནས། རགས་པ་རྩོམ་མ་ནུས་པ་ལ་གནོད་པ་བྱས་པར་འཇོག་པའི་ཕྱིར། ཞེས་བཞེད་དོ། ། ཅེས་འཆད་པ་ལ། ། ལ་ལ་ཉེ་བར་ཞ་བར་འདོད། ། ཞེས་སོགས་ཤློ་ཀ་གཅིག་བྱུང་། དེ་དགག་པ་ནི། གཞན་ལན་དེ་དག་མི་འཐད་དེ།
གྲངས་ཅན་དང་བྱེ་སྨྲ་བ་ལྟར་ཚ་གྲང་གི་རྡུལ་ཡུན་རིང་དུ་ལྷན་ཅིག་ཏུ་གནས་ན། དེ་གཉིས་ལྷན་ཅིག་མི་གནས་འགལ་ཡིན་པ་འགལ་བའི་ཕྱིར་དང་། བྱེ་བྲག་པ་ལྟར། ཚ་གྲང་གི་རྡུལ་ཕན་ཚུན་བསྒྱུར་བར་འདོད་ན། དེ་རྟག་པར་ཁས་བླངས་པ་དང་འགལ་བའི་ཕྱིར་རོ། ། ཞེས་འཆད་པ་ལ། ལྷན་ཅིག་གནས་ན་འགལ་བ་ཉམས། ། བསྒྱུར་ན་རྟག་པར་འདོད་པ་འགལ། ། ཞེས་པ་འདི་བྱུང་། གསུམ་པ་རང་ལན་ནི།
ཚ་རེག་ཆོས་ཅན། ཁྱོད་དང་ཁྱོད་ཀྱི་གནོད་བྱར་གྱུར་པའི་གྲང་རེག་གཉིས་སྐད་ཅིག་དང་པོ་ལ་ཕྲད་ནས་ལྷན་ཅིག་གནས་པ་སྲིད་ཀྱང་། ཁྱོད་དང་ཁྱོད་ཀྱི་གནོད་བྱར་གྱུར་པའི་གྲང་རེག་གཉིས་ལྷན་ཅིག་མི་གནས་འགལ་མིན་པར་ཐལ་བའི་སྐྱོན་མེད་དེ། ཁྱོད་ཀྱི་གནོད་བྱར་གྱུར་པའི་གྲང་རེག་སྐད་ཅིག་མ་དང་པོས། གྲང་རེག་སྐད་ཅིག་མ་གཉིས་པ་བསྐྱེད་ཀྱང་སྐད་ཅིག་མ་གཉིས་པས་གསུམ་པ་ཕན་ཆད་བསྐྱེད་པ་མི་སྲིད་པས། ཁྱོད་སྐད་ཅིག་མ་གསུམ་པ་སྐྱེས་པའི་ཚེ། ཁྱོད་ཀྱི་གནོད་བྱར་གྱུར་པའི་གྲང་རེག་གི་རྒྱུན་ཆད་པ་ལ། ཁྱོད་དང་ཁྱོད་ཀྱི་གནོད་བྱར་གྱུར་པའི་གྲང་རེག་ལྷན་ཅིག་མི་གནས་འགལ་ཡིན་ནོ་ཞེས་བཞག་པའི་ཕྱིར་ཞེས་འཆད་པ་ལ། དེས་ན་རྡུལ་ཕྲན་ལས་རྡུལ་ཕྲན། ། ནུས་མེད་བསྐྱེད་ཕྱིར་འགལ་བ་མེད།
ཞེས་པ་འདི་བྱུང་། དེས་ན་བློ་འགལ་སྒྲ་མི་རྟག་པར་ངེས་པའི་ངེས་ཤེས་དང་། སྒྲ་རྟག་འཛིན་གྱི་སྒྲོ་འདོགས་ལྟ་བུ་དང་། དོན་འགལ་སྣང་མུན་ལྟ་བུ་ལ་གནོད་བྱེད་སྐྱེས་པ་དང་། གནོད་བྱའི་རྒྱུན་བཟློག་པ་དུས་མཉམ་ཡང་། དོན་འགལ་ཚ་གྲང་ལྟ་བུ་ལ་དེ་གཉིས་དུས་མི་མཉམ་སྟེ། དེ་གཉིས་ལ་གནོད་བྱེད་སྐད་ཅིག་མ་གསུམ་པ་སྐྱེས་པ་དང་། གནོད་བྱའི་རྒྱུན་བཟློག་པ་དུས་མཉམ་པའི་ཕྱིར་རོ། ། གནད་འདི་གོ་དགོས་སོ། ། གསུམ་པ་གནོད་བྱ་ཟློག་དུས་ལ་གསུམ།
གཞན་གྱི་གནོད་བྱ་ལོག་དུས་དགག ། རང་གི་གནོད་བྱ་ཟློག་དུས་བཤད། ཟློག་དུས་དེ་ལ་རྩོད་པ་སྤང་བའོ། ། དང་པོ་ནི། ཆ་པ་སོགས། སྤང་བྱའི་ཁྱད་པར་ལ་ལ་གཉེན་པོའི་བྱ་རྫོགས་ཀྱི་སྐད་ཅིག་མ་གསུམ་ལ་བཟློག་ཀྱང་། འགའ་ཞིག་རྡོ་རྗེ་ལྟ་བུའི་ཏིང་ངེ་འཛིན་གྱི་བར་ཡུན་རིང་དུ་འགྲོགས་པར་འདོད་པ་མི་འཐད་དེ། སྤང་གཉེན་བསྐལ་བའི་བར་དུ་འགྲོགས་པའི་ལྷན་ཅིག་མི་གནས་འགལ་དེ་མཁས་པའི་བཞད་གད་ཀྱི་གནས་ཡིན་པའི་ཕྱིར། ཞེས་འཆད་པ་ལ། ལ་ལ་བྱ་རྫོགས་སྐད་ཅིག་གསུམ། །
ཞེས་སོགས་ཤློ་ཀ་གཅིག་བྱུང་། གཉིས་པ་རང་ལུགས་ནི། ཚ་གྲང་ལྟ་བུ་དོན་འགལ་འགའ་ཞིག་ལ་གནོད་བྱེད་སྐད་ཅིག་མ་གསུམ་པ་སྐྱེས་པའི་ཚེ། ། གནོད་བྱའི་རྒྱུན་བཟློག་པ་ཡོད་དེ། སྐད་ཅིག་མ་དང་པོ་ལ་ཚ་གྲང་ཕྲད། གནོད་བྱ་སྐད་ཅིག་མ་དང་པོས་ཉེར་ལེན་གྱི་རྒྱུ་བྱས་ནས། གནོད་བྱ་སྐད་ཅིག་མ་གཉིས་པ་སྐྱེས་ཀྱང་། གནོད་བྱེད་སྐད་ཅིག་མ་དང་པོས་ལྷན་ཅིག་བྱེད་རྐྱེན་བྱས་ནས། ། གནོད་བྱ་སྐད་ཅིག་མ་གསུམ་པ་བསྐྱེད་པའི་ནུས་མེད་དུ་བྱས། སྐད་ཅིག་མ་གསུམ་པ་ལ་གནོད་བྱེད་སྐད་ཅིག་མ་གསུམ་པ་སྐྱེས་པ་དང་།
གནོད་བྱའི་རྒྱུན་བཟློག་པ་དུས་མཉམ་པ་ཡོད་པའི་ཕྱིར། སྣང་མུན་ལྟ་བུའི་དོན་འགལ་འགའ་ཞིག་དང་། སྒྲ་རྟག་འཛིན་གྱི་སྒྲོ་འདོགས་དང་། སྒྲ་མི་རྟག་པར་ངེས་པའི་ངེས་ཤེས་ལྟ་བུ་བློ་འགལ་འགའ་ཞིག་ནི། གནོད་བྱེད་སྐྱེས་ཙམ་ནས་གནོད་བྱའི་རྒྱུན་བཟློག་པར་བྱེད་དེ། གནོད་བྱེད་སྣང་བ་དང་། སྒྲ་མི་རྟག་པར་ངེས་པའི་ངེས་ཤེས་སྐྱེས་པ་དང་། གནོད་བྱ་མུན་པ་དང་། སྒྲ་རྟག་འཛིན་གྱི་སྒྲོ་འདོགས་བཟློག་པ་དུས་མཉམ་པའི་ཕྱིར་རོ། ། ཞེས་འཆད་པ་ལ། །
ཕྲད་དང་ནུས་མེད་སྐྱེས་པ་སྟེ། ། ཞེས་སོགས་ཤློ་ཀ་གཅིག་བྱུང་། གསུམ་པ་རྩོད་པ་སྤང་བ་ལ་གཉིས། ། དོན་འགལ་ཚ་གྲང་གཉིས་ལ་རྩོད་པ་སྤང་། ། བློ་འགལ་བདེན་རྫུན་གཉིས་ལ་རྩོད་པ་སྤང་བའོ། ། དང་པོ་ལའང་གཉིས། ། ཆ་ཤས་རྒྱུན་ལ་བརྟགས་པའི་རྩོད་པ་སྤང་། ནུས་པ་རྒྱུ་ལ་བརྟགས་པའི་རྩོད་པ་སྤང་བའོ། ། དང་པོ་ནི། ཚ་གྲང་གི་གནོད་བྱ་སྐད་ཅིག་མ་གསུམ་ལ་བཟློག་པ་མི་འཐད་པར་ཐལ།
སྐད་ཅིག་མ་གསུམ་ལ་བཟློག་ཅེས་པའི་སྐད་ཅིག་མ་དང་པོ་ལ་འདས་མ་འོངས་ད་ལྟར་གྱི་ཆ་གསུམ་མེད་ན་རགས་པའི་རྒྱུན་རྩོམ་པ་མི་སྲིད་ཅིང་། ཡོད་ན་སྐད་ཅིག་གི་ཆ་ཤས་ཐུག་མེད་དུ་སོང་བས། སྐད་ཅིག་མ་གསུམ་ལ་བཟློག་པའི་ངེས་པ་མི་རྙེད་པའི་ཕྱིར། ཞེ་ན། དེ་སྐབས་ཀྱི་སྐད་ཅིག་མ་དང་པོ་ལ་ཆ་ཤས་མེད་དེ། འདས་མ་འོངས་ད་ལྟར་གྱི་དུས་གསུམ་ཅིག་ཆར་དུ་མི་སྐྱེ་བའི་ཕྱིར། འོན་ཀྱང་རགས་པ་རྩོམ་པ་མེད་པར་ཐལ་བའི་སྐྱོན་མེད་དེ། ཆ་མེད་ཀྱི་སྐད་ཅིག་སྔ་ཕྱི་བར་མ་ཆད་དུ་སྐྱེས་ཙམ་ལ་རྒྱུན་བཅས་ཞེས་འཇོག་པའི་ཕྱིར། དེས་ན་རྡུལ་དང་སྐད་ཅིག་གཉིས་མི་མཚུངས་ཏེ། སྐད་ཅིག་དུས་ལ་ལྟོས་པས་ཆ་མེད་དང་།
རྡུལ་ཕྱོགས་ཀྱི་ཆ་ནས་ཆ་བཅས་སུ་འཇོག་པའི་ཕྱིར། ཞེས་འཆད་པ་ལ། སྐད་ཅིག་གཅིག་ལ་ཆ་མེད་ན། ། ཞེས་སོགས་ཤློ་ཀ་གཉིས་བྱུང་། གཉིས་པ་ལ་ཁོ་ན་རེ། གནོད་བྱེད་ཚ་རེག་དང་ཕྲད་པའི་གྲང་རེག་སྐད་ཅིག་མ་དང་པོ་དེས། རང་འབྲས་གྲང་རེག་ནུས་ཅན་དུ་བསྐྱེད་དམ། ནུས་མེད་དུ་བསྐྱེད། དང་པོ་ལྟར་ན། གནོད་བྱེད་ཚ་རེག་དེས།
གནོད་བྱ་གྲང་རེག་བཟློག་མི་ནུས་པར་ཐལ། དེའི་གནོད་བྱ་གྲང་རེག་ནུས་ཅན་དུ་བསྐྱེད་པའི་ཕྱིར། ཕྱི་མ་ལྟར་ན། ཚ་རེག་གི་གནོད་བྱ་གྲང་རེག་བཟློག་པ་ལ་ཚ་རེག་དགོས་མེད་ཡིན་པར་ཐལ། གནོད་བྱེད་ཚ་རེག་དང་ཕྲད་པའི་གྲང་རེག་སྐད་ཅིག་མ་དང་པོ་དེས། རང་འབྲས་གྲང་རེག་ནུས་མེད་དུ་བསྐྱེད་པའི་ཕྱིར། ཞེས་ཟེར་ན། སྐྱོན་མེད་དེ། སྤྱིར་གྲང་རེག་སྐད་ཅིག་མ་དང་པོ་དེ་རང་འབྲས་གྲང་རེག་སྐད་ཅིག་མ་གཉིས་པའི་ཉེར་ལེན་ཡིན་ལ། ལྷན་ཅིག་བྱེད་རྐྱེན་ཚ་རེག་སྟོབས་ཆེ་བ་དང་ཕྲད་ན།
གྲང་རེག་ནུས་མེད་དུ་བསྐྱེད། སྟོབས་ཆུང་བ་དང་ཕྲད་ན། ནུས་ཅན་དུ་སྐྱེ་བ་ཡིན་པའི་ཕྱིར་རོ། ། ཞེས་འཆད་པ་ལ། གྲང་རེག་ནུས་པ་ཐོག་མེད་དེས། ། ཞེས་སོགས་ཤློ་ཀ་གཉིས་བྱུང་། དེ་ཡང་གསལ་པོར་སྨྲས་ན། གནོད་བྱེད་ཚ་རེག་སྟོབས་ཆེན་དང་ཕྲད་པའི་གྲང་རེག་ཆོས་ཅན། ཁྱོད་ཀྱི་རྒྱུན་ནུས་མེད་དུ་བསྐྱེད་པ་ལ་ཚ་རེག་དགོས་མེད་ཡིན་པར་ཐལ། ཁྱོད་སྐད་ཅིག་མ་དང་པོས་ཁྱོད་རང་གི་རྒྱུན་ནུས་མེད་དུ་བསྐྱེད་པའི་ཕྱིར།
ཡང་དེ་ཆོས་ཅན། ཁྱོད་རང་འབྲས་གྲང་རེག་ལ་གནོད་བྱེད་ཡིན་པར་ཐལ། ཁྱོད་རང་འབྲས་གྲང་རེག་གི་རྒྱུན་ནུས་མེད་དུ་སྐྱེད་བྱེད་ཡིན་པའི་ཕྱིར་ཏེ། ཁྱོད་རང་འབྲས་གྲང་རེག་སྐྱེད་བྱེད་གང་ཞིག ། ཁྱོད་ཀྱི་འབྲས་བུར་གྱུར་པའི་གྲང་རེག་དང་། ཁྱོད་ཀྱི་འབྲས་བུར་གྱུར་པའི་གྲང་རེག་གི་རྒྱུན་ནུས་མེད་ཡིན་པ་གཉིས་རྫས་གཅིག་ཡིན་པའི་ཕྱིར་ཞེས་ཟེར་ན། ཁོ་བོ་ནི་ཚ་རེག་དེ་ཁོ་རང་གི་གནོད་བྱར་གྱུར་པའི་གྲང་རེག་ནུས་མེད་དུ་སྐྱེད་བྱེད་ཡིན་ཡང་། ཁོ་རང་གི་གནོད་བྱར་གྱུར་པའི་གྲང་རེག་སྐྱེད་བྱེད་མ་ཡིན་ལ། ཚ་རེག་གི་གནོད་བྱར་གྱུར་པའི་གྲང་རེག་དེ། ཁོ་རང་སྐད་ཅིག་མ་གཉིས་པ་སྐྱེད་བྱེད་ཡིན་ཡང་།
ཁོ་རང་སྐད་ཅིག་མ་གཉིས་པ་ནུས་མེད་དུ་སྐྱེད་བྱེད་མ་ཡིན་ཞེས་སྨྲའོ། ། འོ་ན་ཚ་རེག་གི་གནོད་བྱར་གྱུར་པའི་གྲང་རེག་སྐད་ཅིག་མ་གཉིས་པ་དང་། དེའི་གནོད་བྱར་གྱུར་པའི་གྲང་རེག་ནུས་མེད་གཉིས་རྫས་གཅིག་ཡིན་པས། རྫས་གཅིག་ལ་ཆ་ཤས་ཀྱི་བསྐྱེད་བྱ་སྐྱེད་བྱེད་མི་འཐད་དོ་སྙམ་ན། སྐྱོན་མེད་དེ། དབྱེར་མེད་རྫས་གཅིག་ལ་དེ་འདྲ་མི་སྲིད་ཀྱང་། རྫས་གཅིག་པ་ཙམ་ལ་ཆ་ཤས་ཀྱི་བསྐྱེད་བྱ་སྐྱེད་བྱེད་ཡོད་པའི་ཕྱིར་རོ། ། གཉིས་པ་བློ་འགལ་ལ་རྩོད་པ་སྤང་བ་ནི། ཁོ་ན་རེ། སྒྲ་མི་རྟག་པར་ངེས་པའི་ངེས་ཤེས་ཀྱིས།
སྒྲ་རྟག་འཛིན་གྱི་སྒྲོ་འདོགས་ལ་གནོད་པ་བྱེད་པ་མི་འཐད་པར་ཐལ། སྒྲ་རྟག་འཛིན་གྱི་སྒྲོ་འདོགས་མངོན་གྱུར་བ་རེ་ཞིག་འགོག་པ་ནི། གཞན་ལ་ཡིད་གཏད་པས་ཀྱང་གྲུབ། དེའི་ས་བོན་སྤོང་བའི་ནུས་པ་དེ་ལའང་མེད་པའི་ཕྱིར། ཞེས་ཟེར་ན། སྤྱིར་རང་གི་གནོད་བྱའི་ས་བོན་སྤོང་བའི་གཉེན་པོ་ཡང་ཡོད་དེ། སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་དེ། གནོད་བྱ་གང་ཟག་གི་བདག་འཛིན་ལྷན་སྐྱེས་སྤོང་བའི་གཉེན་པོ་ཡིན་པའི་ཕྱིར། དེ་ལྟ་ན་ཡང་། དེ་དང་དེའི་ས་བོན་གཉིས་ལྷན་ཅིག་མི་གནས་འགལ་མ་ཡིན་ཏེ།
དེ་གཉིས་ལྷན་ཅིག་ཏུ་རྒྱུད་ལ་ལྡན་པའི་གང་ཟག་ཡོད་པའི་ཕྱིར་རོ། ། དེས་ན་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་དང་། གང་ཟག་གི་བདག་འཛིན་ལྷན་སྐྱེས་གཉིས་ལྷན་ཅིག་མི་གནས་འགལ་ཡིན་ལ། དེའི་ས་བོན་དང་། མི་སློབ་ལམ་རྣམ་གྲོལ་ལམ་གཉིས་ལྷན་ཅིག་མི་གནས་འགལ་ཡིན་ཞེས་ཁོ་བོས་རྟོགས་སོ། ། དེས་ན་འདིར་སྒྲ་མི་རྟག་པར་ངེས་པའི་ངེས་ཤེས་དེས། སྒྲ་རྟག་འཛིན་གྱི་སྒྲོ་འདོགས་ཀྱི་ས་བོན་ལ་གནོད་པ་བྱས་པ་དང་། མངོན་གྱུར་བ་རེ་ཞིག་བཀག་པ་ཙམ་གྱི་ཆ་ནས། སྒྲ་རྟག་འཛིན་གྱི་སྒྲོ་འདོགས་ལ་གནོད་པ་བྱས་པར་བཞག་པ་མ་ཡིན་ཀྱང་། དེས་དེ་ལ་གནོད་པ་བྱས་པའི་རྒྱུ་མཚན་ཡོད་དེ།
སྒྲ་མི་རྟག་པར་ངེས་པའི་ངེས་ཤེས་ཀྱི་བྱེད་པ་མ་ཉམས་པ་དེ་སྲིད་དུ། སྒྲ་རྟག་འཛིན་གྱི་སྒྲོ་འདོགས་སྐྱེ་མ་ནུས་པ་ལ། དེ་ལ་དེས་གནོད་པ་བྱས་པར་འཇོག་པའི་ཕྱིར། ཞེས་འཆད་པ་ལ། སྤང་བྱའི་ངོ་བོའམ་ས་བོན་སྤོང་། ། ཞེས་སོགས་ཤློ་ཀ་གཅིག་བྱུང་། འདི་ལ་འདི་སྐད་སྨྲ་སྟེ། སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་ཆོས་ཅན། ཁྱོད་གང་ཟག་གི་བདག་འཛིན་ལྷན་སྐྱེས་ས་བོན་དང་ལྷན་ཅིག་མི་གནས་འགལ་ཡིན་པར་ཐལ། ཁྱོད་དེ་དང་འགལ་བ་གང་ཞིག །
ཁྱོད་དེ་དང་ཕན་ཚུན་སྤང་འགལ་མ་ཡིན་པའི་ཕྱིར། དང་པོ་དེར་ཐལ། ཁྱོད་དེ་ལ་གནོད་བྱེད་ཡིན་པའི་ཕྱིར་ཏེ། ཁྱོད་དེའི་སྤོང་གཉེན་བར་ཆད་མེད་ལམ་ཡིན་པའི་ཕྱིར། འདོད་ན་མ་ཡིན་པར་ཐལ། ཁྱོད་དང་དེ་གཉིས་ལྷན་ཅིག་ཏུ་རྒྱུད་ལ་ལྡན་པའི་གང་ཟག་ཡོད་པའི་ཕྱིར་ཏེ། སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་ལ་གནས་པའི་ཉན་ཐོས་དེ་དེ་ཡིན་པའི་ཕྱིར། རྩ་བའི་རྟགས་ཕྱི་མ་མ་གྲུབ་ན། ཁྱོད་དང་དེའི་ས་བོན་གཉིས་གཅིག་པ་བཀག་པའི་ཐ་དད་ཡིན་པར་ཐལ་ལོ། ། ཁྱབ་སྟེ།
ཕན་ཚུན་སྤང་འགལ་གཅིག་པ་བཀག ། ཅེས་གསུངས་པའི་ཕྱིར། འདོད་ན་མ་ཡིན་པར་ཐལ། ཁྱོད་དང་དེ་གཉིས་ཀ་དངོས་པོ་ཡིན་པའི་ཕྱིར་རོ། ། གཞན་ཡང་། སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་ལ་གནས་བཞིན་པའི་གང་ཟག་གི་རྒྱུད་ལ་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་སྐྱེས་པ་དང་། དེའི་རྒྱུད་ལ་གང་ཟག་གི་བདག་འཛིན་འགགས་པ་གཉིས་དུས་མཉམ་པར་ཐལ། སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་དེ། གང་ཟག་གི་བདག་འཛིན་ལ་གནོད་བྱེད་ཡིན་པ་གང་ཞིག ། དེ་དང་ལྷན་ཅིག་མི་གནས་འགལ་ཡིན་པའི་ཕྱིར།
འདོད་ན་དེ་ལྟ་བུའི་གང་ཟག་དེ། གང་ཟག་གི་བདག་འཛིན་འགགས་མ་ཐག་པའི་གང་ཟག་ཡིན་པར་ཐལ། དེ་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་སྐྱེས་མ་ཐག་པའི་གང་ཟག་ཡིན་པ་གང་ཞིག ། འདོད་པའི་ཕྱིར། འདོད་ན། སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་ཐོབ་ཁ་མའི་གང་ཟག་དེ། གང་ཟག་གི་བདག་འཛིན་མ་འགགས་པའི་གང་ཟག་ཡིན་པར་ཐལ་ལོ། ། འདོད་མི་ནུས་ཏེ། དེ་འཕགས་ལམ་མཉམ་བཞག་ཡེ་ཤེས་ལ་གནས་པའི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། །
གཞན་ཡང་ཚ་རེག་ཆོས་ཅན། ཁྱོད་རང་གི་གནོད་བྱར་གྱུར་པའི་གྲང་རེག་དང་ལྷན་ཅིག་མི་གནས་འགལ་མིན་པར་ཐལ། ཁྱོད་རང་གི་གནོད་བྱར་གྱུར་པའི་གྲང་རེག་དང་ལྷན་ཅིག་གནས་པའི་ཕྱིར་ཏེ། ཁྱོད་དེ་དང་ལྷན་ཅིག་ཏུ་ཡོད་པའི་ཕྱིར་ཏེ། ཁྱོད་དང་ལྷན་ཅིག་ཏུ་ཕྲད་པའི་ཕྱིར་ཏེ། ཁྱོད་དེ་དང་སྐད་ཅིག་དང་པོ་ལ་ལྷན་ཅིག་ཏུ་ཕྲད་པའི་ཕྱིར། རྟགས་དངོས་ཟེར་ན། རང་ལན་ནི། ཐལ་འགྱུར་དེ་གསུམ་གྱི་རྩ་བ་ལ་མ་ཁྱབ་སྟེ། དེའི་རྒྱུ་མཚན་དང་བཅས་པ་འོག་ནས་འཆད་པའི་ཕྱིར་རོ། །
བཞི་པ་འགལ་བ་ངེས་བྱེད་ཀྱི་ཚད་མ་བཤད་པ་ལ་གསུམ། དོན་ལ་འགལ་བ་དགག ། བློ་ངོར་འགལ་བ་བསྒྲུབ། གྲུབ་པའི་དོན་ལ་རྩོད་པ་སྤང་བའོ། ། དང་པོ་ནི། འགལ་བ་དོན་ལ་མ་གྲུབ་སྟེ། གང་ཟག་གཅིག་གི་རྒྱུད་ལ་སྒྲ་མི་རྟག་པར་ངེས་པའི་ངེས་ཤེས་སྐྱེས་པའི་དུས་སུ་སྒྲ་རྟག་འཛིན་གྱི་སྒྲོ་འདོགས་འགགས། སྒྲ་རྟག་འཛིན་གྱི་སྒྲོ་འདོགས་སྐྱེས་པའི་དུས་སུ། སྒྲ་མི་རྟག་པར་ངེས་པའི་ངེས་ཤེས་མ་སྐྱེས་པའི་ཕྱིར་རོ། ། ཞེས་འཆད་པ་ལ། །
འབྲེལ་པ་བཞིན་དུ་འགལ་བ་ཡང་། ། ཞེས་སོགས་ཤློ་ཀ་གཅིག་བྱུང་། གཉིས་པ་ལ། ཤེས་བྱ་ཆོས་ཅན། གནོད་བྱེད་ཚ་རེག་དང་། གནོད་བྱ་གྲང་རེག་ལྷན་ཅིག་མི་གནས་འགལ་དུ་ཚད་མ་ཕྲུགས་གསུམ་གྱིས་ངེས་པར་བྱེད་པ་ཡིན་ཏེ། ཐོག་མར་དེ་གཉིས་ཀ་མ་དམིགས། དེ་རྗེས་གནོད་བྱེད་ནུས་ལྡན་དམིགས། དེ་རྗེས་གནོད་བྱ་ནུས་མེད་དམིགས་པའི་ཚད་མ་གསུམ་གྱིས་ངེས་པར་བྱེད་པ་ཡིན་པའི་ཕྱིར་རོ། ། ཞེས་འཆད་པ་ལ།
སྣང་དང་མི་སྣང་མ་གཏོགས་པ། འགལ་བ་ངེས་བྱེད་གཞན་ཡོད་མིན། ། ཞེས་པ་འདི་བྱུང་། གསུམ་པ་ལ་རྩོད་པ་དང་། ལན་གཉིས། དང་པོ་ལ་ཁ་ཅིག་ན་རེ། གཞི་འགར་ཚ་རེག་གི་རྟགས་ཀྱིས་གྲང་རེག་འགོག་པའི་རྟགས་མི་སྲིད་པར་ཐལ། ཚ་རེག་ཙམ་རྟགས་སུ་དགོད་ན་ཁྱབ་པ་མ་ངེས། ཚ་རེག་སྟོབས་ལྡན་རྟགས་སུ་བཀོད་ན་ཕྱོགས་ཆོས་མི་འགྲུབ་པའི་ཕྱིར། དང་པོ་གྲུབ་སྟེ།
གནོད་བྱེད་ཚ་རེག་གིས་གནོད་བྱ་གྲང་རེག་ལ་གནོད་པ་བྱེད་པའི་ཚེ་ན་ཡང་། གྲང་རེག་སྐད་ཅིག་མ་དང་པོ་ཡོད་པའི་ཕྱིར། གཉིས་པ་གྲུབ་སྟེ། གཞི་དེར་དགག་བྱ་གྲང་རེག་སྣང་དུ་རུང་ན། སྣང་རུང་མ་དམིགས་པའི་རྟགས་ཀྱིས་འགོག་ནུས་པས། ཚ་རེག་གི་རྟགས་ཀྱིས་འགོག་མི་དགོས། སྣང་དུ་མི་རུང་ན། དགག་བྱ་གྲང་རེག་ལས་ཚ་རེག་སྟོབས་ཆེ་བར་མི་ངེས་པའི་ཕྱིར། ཞེས་པའི་རྩོད་པ་འཆད་པར་བྱེད་པ་ལ། ། གྲང་རེག་འགོག་ལ་མེ་ཙམ་ནི། །
མ་ངེས་སྟོབས་ལྡན་མི་འགྲུབ་ལོ། ། ཞེས་པ་འདི་བྱུང་། གཉིས་པ་ལན་འཆད་པར་བྱེད་པ་ལ། མཁས་པ་ཆ་པ་སོགས་འགའ་ཞིག་ན་རེ། མེ་སྟོབས་ལྡན་རྟགས་སུ་དགོད་པ་ཡིན་ལ། འོན་ཀྱང་གཞན་གྱིས་བརྟགས་པའི་སྐྱོན་དེ་དག་ནི་མི་འཇུག་སྟེ། དགག་བྱ་རང་བས་སྟོབས་ཆེ་བ་དང་མཉམ་པ་སྣང་རུང་མ་དམིགས་པའི་རྟགས་ཀྱིས་ཁེགས་ཀྱང་། སྟོབས་ཆུང་བའི་གྲང་རེག་སྣང་དུ་མི་རུང་བ་འགོག་པ་ལ། མེ་སྟོབས་ལྡན་རྟགས་སུ་དགོད་དགོས་པའི་ཕྱིར་རོ། ། ཞེས་ཟེར་རོ། །
རང་གི་ལན་ནི། གཞི་འགར་དགག་བྱ་གྲང་རེག་རྒྱུན་ཆགས་འགོག་པ་ལ་མེ་ཙམ་ཞིག་རྟགས་སུ་བཀོད་པས་ཆོག་པ་ཡིན་ཏེ། ཚ་རེག་ཡིན་ན། རང་གི་གནོད་བྱ་གྲང་རེག་འགོག་ནུས་པ་དང་། གྲང་རེག་ཡིན་ན། རང་གི་གནོད་བྱ་ཚ་རེག་འགོག་ནུས་པ་ནི། ཚ་གྲང་ལྷན་ཅིག་མི་གནས་འགལ་ཡིན་པའི་གནད་ཀྱིས་གྲུབ་པ་ཡིན་པའི་ཕྱིར། ཞེས་འཆད་པ་ལ། ཁ་ཅིག་སྟོབས་ལྡན་དགོད་ཅེས་ཟེར། ། རང་གི་ངོ་བོ་མེ་ཙམ་ཡིན། །
ཞེས་པ་འདི་བྱུང་། དེས་ན་འདིར་དོགས་པའི་གནས་ཅུང་ཟད་དཔྱད་པ་ལ། སྡེ་བདུན་རབ་གསལ་ལས། ཆོས་གང་ཞིག་ཆོས་གཞན་ལ་གནོད་པ་བྱེད་པ་དེ། ཆོས་གཞན་དེ་དང་འགལ་བའི་མཚན་ཉིད་ཡིན་ནོ། ། དབྱེ་ན་ལྷན་ཅིག་མི་གནས་འགལ་དང་། ཕན་ཚུན་སྤང་འགལ་གཉིས། མཚན་ཉིད་རིམ་བཞིན། ཆོས་གང་ཞིག་ཆོས་གཞན་ཡོད་པ་ལ་གནོད་པ་བྱེད་པ་དང་། ཆོས་གཞན་ཡིན་པ་ལ་གནོད་པ་བྱེད་པ་དེ།
ཆོས་གཞན་དེ་དང་ལྷན་ཅིག་མི་གནས་འགལ་ཡིན་པ་དང་། ཆོས་གཞན་དེ་དང་ཕན་ཚུན་སྤང་འགལ་ཡིན་པའི་མཚན་ཉིད་ཞེས་བཤད་དོ། ། འོ་ན་ལེགས་པར་གསན་ཅིག ། ཡོད་པ་ཆོས་ཅན། ཁྱོད་བདག་ལས་སྐྱེ་བ་ཡོད་པ་དང་ལྷན་ཅིག་མི་གནས་འགལ་ཡིན་པར་ཐལ་ཁྱོད་ཆོས་གང་ཞིག ། ཁྱོད་བདག་ལས་སྐྱེ་བ་ཡོད་པ་ལ་གནོད་བྱེད་ཡིན་པའི་ཕྱིར། ཁྱབ་པ་མཚན་ཉིད་ཀྱི་སྟེང་དུ་དངོས། རྟགས་གྲུབ་སྟེ། རྣམ་འགྲེལ། ཁ་བ་མེད་པར་སྒྲུབ་པ་ལ། །
མེ་དང་སྐྱེ་བ་ཡོད་གནོད་བཞིན། ། ཅེས་གསུངས་པའི་ཕྱིར། འདོད་ན། ཁྱོད་དང་བདག་ལས་སྐྱེ་བ་གཉིས་ཆར་དངོས་པོ་ཡིན་པར་ཐལ། འདོད་པའི་ཕྱིར། གཞན་ཡང་། ཚ་རེག་ཆོས་ཅན། ཁྱོད་གྲང་རེག་ལ་གནོད་བྱེད་ཡིན་པར་ཐལ། ཁྱོད་གྲང་རེག་དང་འགལ་བ་ཡིན་པའི་ཕྱིར། ཁྱབ་པ་ཁས་སོ། །
རྟགས་གྲུབ་སྟེ། དེ་དང་ལྷན་ཅིག་མི་གནས་འགལ་ཡིན་པའི་ཕྱིར། མ་གྲུབ་ན་དེར་ཐལ། དེ་གྲང་རེག་རྒྱུན་ཆགས་པ་དང་ལྷན་ཅིག་མི་གནས་འགལ་ཡིན་པའི་ཕྱིར། དེར་ཐལ། མེས་ཁྱབ་པར་ནོན་པའི་དངོས་པོ་དེ། མེས་ཁྱབ་པར་ནོན་པའི་ཤར་གཞིར། གྲང་རེག་རྒྱུན་ཆགས་པ་མེད་པར་སྒྲུབ་པའི་ལྷན་ཅིག་མི་གནས་འགལ་ལ་བརྟེན་པའི་རང་བཞིན་འགལ་དམིགས་ཀྱི་རྟགས་ཡིན་པའི་ཕྱིར། རྩ་བར་འདོད་ན། ཚ་རེག་ཆོས་ཅན་ཁྱོད་གྲང་རེག་གི་རྒྱུན་ནུས་མེད་དུ་སྐྱེད་བྱེད་ཡིན་པར་ཐལ།
འདོད་པའི་ཕྱིར། འདོད་ན་ཤེས་བྱ་ཆོས་ཅན། དེ་དེ་མིན་པར་ཐལ། གྲང་རེག་དེ་ཚ་རེག་གི་རྒྱུན་ནུས་མེད་དུ་སྐྱེད་བྱེད་ཡིན་པའི་ཕྱིར་ཏེ། དེ་དེ་ལ་གནོད་བྱེད་ཡིན་པའི་ཕྱིར་ཏེ། དེ་དེ་དང་ལྷན་ཅིག་མི་གནས་འགལ་ཡིན་པའི་ཕྱིར་ཏེ། གྲང་རེག་གི་ཁྱབ་པར་ནོན་པའི་དངོས་པོ་དེ། དེའི་ཤར་གཞིར། ཚ་རེག་རྒྱུན་ཆགས་པ་མེད་པར་སྒྲུབ་པའི་ལྷན་ཅིག་མི་གནས་འགལ་ལ་བརྟེན་པའི་རྟགས་ཡིན་པའི་ཕྱིར། རྟགས་དོན་གྱི་དངོས།
ཡང་ཚ་རེག་གི་གནོད་བྱར་གྱུར་པའི་གྲང་རེག་ཆོས་ཅན། ཁྱོད་ཚ་རེག་ལ་གནོད་བྱེད་ཡིན་པར་ཐལ། ཁྱོད་དེ་དང་ལྷན་ཅིག་མི་གནས་འགལ་ཡིན་པའི་ཕྱིར་ཏེ། དེ་ཁྱོད་དང་ལྷན་ཅིག་མི་གནས་འགལ་ཡིན་པའི་ཕྱིར། མ་ཁྱབ་ན། དེ་དེ་དང་ལྷན་ཅིག་མི་གནས་འགལ་ཡིན་པར་ཐལ། ཚ་རེག་གི་གནོད་བྱར་གྱུར་པའི་གྲང་རེག་དང་། ཚ་རེག་གཉིས་ལྷན་ཅིག་མི་གནས་འགལ་ཡིན་པའི་ཕྱིར་ཏེ། ཚ་རེག་དེ་དེ་དང་ལྷན་ཅིག་མི་གནས་འགལ་ཡིན་པའི་ཕྱིར། ཡང་སྒྲ་རྟག་འཛིན་གྱི་སྒྲོ་འདོགས་ཆོས་ཅན།
ཁྱོད་སྒྲ་མི་རྟག་པར་ངེས་པའི་ངེས་ཤེས་ལ་གནོད་བྱེད་ཡིན་པར་ཐལ། ཁྱོད་དེ་དང་ལྷན་ཅིག་མི་གནས་འགལ་ཡིན་པའི་ཕྱིར། ཁྱབ་པ་དངོས་སོ། ། རྟགས་གྲུབ་སྟེ། དེ་ཁྱོད་དང་ལྷན་ཅིག་མི་གནས་འགལ་ཡིན་པ་ནི་གང་ཞིག ། ཁྱོད་སྐྱེས་པའི་སྟོབས་ཀྱིས། སྒྲ་མི་རྟག་པར་ངེས་པའི་ངེས་ཤེས་འགག་པ་གཅིག་ཡོད་པའི་ཕྱིར། ཕྱི་མ་དེར་ཐལ། སྒྲ་རྟག་འཛིན་གྱི་སྒྲོ་འདོགས་སྐྱེས་མ་ཐག་པའི་གང་ཟག་ཡང་ཡིན། སྒྲ་མི་རྟག་པར་ངེས་པའི་ངེས་ཤེས་འགགས་མ་ཐག་པའི་གང་ཟག་ཡང་ཡིན་པའི་གཞི་མཐུན་ཡོད་པའི་ཕྱིར་ཏེ།
ལས་རྒྱུ་འབྲས་མེད་པར་སྒྲོ་འདོགས་པའི་སྒྲོ་འདོགས་རྒྱུད་ལྡན་གྱི་གང་ཟག་ཡང་ཡིན། ལས་རྒྱུ་འབྲས་ཡོད་པར་ངེས་པའི་ངེས་ཤེས་འགགས་མ་ཐག་པའི་གང་ཟག་ཡང་ཡིན་པའི་གཞི་མཐུན་ཡོད་པའི་ཕྱིར་ཏེ། ལས་རྒྱུ་འབྲས་མེད་པར་ལྟ་བའི་ལོག་ལྟ་སྐྱེས་མ་ཐག་པའི་གང་ཟག་ཡང་ཡིན། ལས་རྒྱུ་འབྲས་ཡོད་པར་ལྟ་བའི་དགེ་རྩ་ཆད་མ་ཐག་པའི་གང་ཟག་ཡང་ཡིན་པའི་གཞི་མཐུན་པ་ཡོད་པའི་ཕྱིར་ཏེ། མེད་པར་ལྟ་བས་རྩ་བ་གཅོད་ཞེས་པའི་གཞུང་དོན་ཁས་ལེན་རིགས་པའི་ཕྱིར། གཞན་ཡང་། རྟག་པ་ཆོས་ཅན། ཁྱོད་མི་རྟག་པ་ལ་གནོད་བྱེད་ཡིན་པར་ཐལ། ཁྱོད་མི་རྟག་པ་དང་འགལ་བ་ཡིན་པའི་ཕྱིར་ཏེ། ཁྱོད་དེ་དང་ཕན་ཚུན་སྤང་བའི་དངོས་འགལ་ཡིན་པའི་ཕྱིར་ཏེ།
མི་རྟག་པ་དེ་མི་རྟག་པ་མིན་པ་དང་ཕན་ཚུན་སྤང་པའི་དངོས་འགལ་ཡིན་པའི་ཕྱིར། རྩ་བར་འདོད་ན། མི་རྟག་པ་ཆོས་ཅན། ཁྱོད་རྟག་པ་ལ་གནོད་བྱེད་མ་ཡིན་པར་ཐལ། རྟག་པ་ཁྱོད་ལ་གནོད་བྱེད་ཡིན་པའི་ཕྱིར། མ་གྲུབ་ན། རྟག་པ་ཆོས་ཅན། ཁྱོད་དེར་ཐལ། ཁྱོད་དེ་དང་འགལ་བ་ཡིན་པའི་ཕྱིར། རྟགས་སྒྲུབ་ཚུལ་སྔར་བཞིན་བྱེད་དོ། །
དེ་ལ་ཁོ་ན་རེ། ཁྱོད་རྟག་པ་ལ་གནོད་བྱེད་མ་ཡིན་པར་ཐལ། རྟག་པ་ཁྱོད་ལ་གནོད་བྱེད་ཡིན་པའི་ཕྱིར་ལ་མ་ཁྱབ་སྟེ། ཕན་ཚུན་གནོད་བྱ་གནོད་བྱེད་གཉིས་ཀ་ཡིན་པ། གནོད་བྱེད་ཁོ་ན་ཡིན་པ། གནོད་བྱ་ཁོ་ན་ཡིན་པ་དང་གསུམ་ཡོད་པའི་དང་པོ་ནི་རྟག་མི་རྟག་ལྟ་བུ། གཉིས་པ་ནི། བདག་མེད་རྟོགས་པའི་ཤེས་རབ་བདག་འཛིན་ལ་གནོད་བྱེད་ཁོ་ན་ཡིན་པ་བཞིན་ནོ། ། གསུམ་པ་ནི་དེ་ལས་བཟློག་པའོ། ། ཞེས་སྡེ་བདུན་རབ་གསལ་དུ་གསལ་བར་བཤད་པའི་ཕྱིར་རོ་ཟེར་ན།
ནང་འགལ་བ་འདི་ལྟར་འབྱུང་སྟེ། བྱས་པ་དེ་རྟག་པ་དང་བརྒྱུད་འགལ་ཡིན་པར་ཐལ། རྟག་མི་རྟག་དངོས་འགལ་ཡིན་པ་གང་ཞིག ། མི་རྟག་པ་དེ་རྟག་པ་ལ་གནོད་བྱེད་དང་། བྱས་པ་དེ་མི་རྟག་པ་དང་ཡིན་ཁྱབ་མཉམ་ཡིན་པའི་ཕྱིར། ཁྱབ་པ་ཁས་བླང་སྟེ། སྡེ་བདུན་རབ་གསལ་ལས། བརྒྱུད་འགལ་ཡིན་ན་དངོས་འགལ་གྱིས་ཁྱད་པར་དུ་བྱས་པ་དགོས་པའི་དོན་ཡང་དངོས་འགལ་གྱི་འགལ་ཟླ་གནོད་བྱེད་དེ་དང་ཡིན་ཁྱབ་མཉམ་དང་། དེའི་བྱེ་བྲག་ཐམས་ཅད་དངོས་འགལ་གྱི་གནོད་བྱ་དེ་དང་བརྒྱུད་འགལ་ཡིན་ལ། ཞེས་བཤད་འདུག་པའི་ཕྱིར་རོ། །
རྩ་བར་འདོད་མི་ནུས་ཏེ། རྟག་མི་རྟག་དངོས་འགལ་ཡིན་པ་གང་ཞིག ། མི་རྟག་པ་རྟག་པའི་གནོད་བྱ་དང་། བྱས་པ་མི་རྟག་པ་དང་ཡིན་ཁྱབ་མཉམ་ཡིན་པའི་ཕྱིར། ཁྱབ་པ་ཁས་བླང་སྟེ། སྔ་མའི་འཕྲོ་ལས། དངོས་འགལ་གྱི་གནོད་བྱ་དགག་པ་དེ་དང་ཡིན་ཁྱབ་མཉམ་དང་། དེའི་བྱེ་བྲག་ཐམས་ཅད་ནི། གནོད་བྱེད་དེ་དང་བརྒྱུད་འགལ་མ་ཡིན་ཏེ། གནོད་བྱ་དེ་གནོད་བྱེད་དེ་དང་དངོས་འགལ་མ་ཡིན་པའི་ཕྱིར་རོ། །
ཞེས་བཤད་འདུག་པའི་ཕྱིར་རོ། ། ཡང་མཁས་པའི་དབང་པོ་པཎ་ཆེན་ཤཱཀྱ་པ་ན་རེ། འགལ་བ་ལ་གནོད་བྱ་གནོད་བྱེད་ཡིན་པ་ཞིག་དགོས་པའི་གནད་ཀྱིས་འགལ་བ་མཚན་ཉིད་པ་ལྷན་ཅིག་མི་གནས་འགལ་ཁོ་ན་ལ་བཤད་ནས། ཕན་ཚུན་སྤང་འགལ་གྱིས་འགལ་བའི་གོ་མི་ཆོད་པའི་ཚུལ་རྒྱས་པར་བཤད་དོ། འདི་ལ་ཡང་ལེགས་པར་གསན་ཅིག ། བྱས་པ་ཆོས་ཅན། ཁྱོད་རྟག་པ་དང་འགལ་བ་མ་ཡིན་པར་ཐལ། ཁྱོད་རྟག་པ་དང་ཕན་ཚུན་སྤང་འགལ་ཡིན་པའི་ཕྱིར། ཁྱབ་པ་ཁས་བླངས་སོ། ། འདོད་མི་ནུས་ཏེ།
ཁྱོད་སྒྲ་རྟག་པ་མིན་པར་སྒྲུབ་པའི་འགལ་དམིགས་ཀྱི་རྟགས་ཡང་དག་ཡིན་པའི་ཕྱིར་དང་། ཁྱོད་རང་གིས་རིགས་གཏེར་ཊཱིཀྐ་ལས་ཀྱང་། གཉིས་པ་ལ་ཚད་མས་གནོད་འགལ་ཡིན་མིན་གཉིས་ལས། དང་པོ་ནི། བྱས་པ་དང་རྟག་པ་ལྟ་བུ་སྟེ། འགལ་བ་དངོས་ཡིན་ལ་ཞེས་བཤད་པའི་ཕྱིར་རོ། ། གཞན་ཡང་འགལ་དམིགས་ཀྱི་རྟགས་ཡང་དག་ཡིན་ན། ། ལྷན་ཅིག་མི་གནས་འགལ་ལ་བརྟེན་པའི་རྟགས་ཡང་དག་ཡིན་པས་ཁྱབ་པར་ཐལ། ཆོས་དེ་དང་འགལ་བ་ཡིན་ན། ཆོས་དེ་དང་ལྷན་ཅིག་མི་གནས་འགལ་ཡིན་པས་ཁྱབ་པའི་ཕྱིར།
ཆོས་དེ་དང་ཕན་ཚུན་སྤངས་འགལ་ཡིན་ན། ཆོས་དེ་དང་འགལ་བ་མ་ཡིན་དགོས་པའི་ཕྱིར་ཏེ། ཕན་ཚུན་སྤང་འགལ་དེ་འགལ་བ་བཏགས་པ་བ་ཡིན་པའི་ཕྱིར། རྟགས་དངོས། རྩ་བར་འདོད་ན། ཕན་ཚུན་སྤང་འགལ་ལ་བརྟེན་པའི་རྟགས་ཡང་དག་ཁས་ལེན་མི་རིགས་པར་ཐལ་ལོ། ། གཞན་ཡང་། བྱས་པ་ཆོས་ཅན། ཁྱོད་སྒྲ་རྟག་པ་མིན་པར་སྒྲུབ་པའི་ཕན་ཚུན་སྤང་འགལ་ལ་བརྟེན་པའི་རྟགས་ཡང་དག་མིན་པར་ཐལ། ཁྱོད་རྟག་པ་དང་ཕན་ཚུན་སྤང་འགལ་མ་ཡིན་པའི་ཕྱིར་ཏེ།
ཁྱོད་དེ་དང་ཕན་ཚུན་སྤང་པའི་དངོས་འགལ་མིན་པ་གང་ཞིག ། ཁྱོད་དེ་དང་ཕན་ཚུན་སྤང་པའི་བརྒྱུད་འགལ་མ་ཡིན་པའི་ཕྱིར། དང་པོ་གྲུབ་སྟེ། ཁྱོད་སྒྲ་རྟག་པ་མིན་པར་སྒྲུབ་པའི་རྟགས་ཡང་དག་ཡིན་པའི་ཕྱིར། ཁྱབ་སྟེ། ཕན་ཚུན་སྤང་པ་དངོས་ལ་ནི། ། རྟགས་དང་རྟགས་ཅན་ཡོད་མ་ཡིན། ། ཞེས་བཤད་པའི་ཕྱིར། ཕྱི་མ་མ་གྲུབ་ན། མི་རྟག་པ་དེ་རྟག་པ་དང་ཕན་ཚུན་སྤང་པའི་དངོས་འགལ་ཡིན་པར་ཐལ།
བྱས་པ་དེ་རྟག་པ་དང་ཕན་ཚུན་སྤང་པའི་བརྒྱུད་འགལ་ཡིན་པའི་ཕྱིར། འདོད་ན། ཁྱེད་རང་གིས་རིགས་གཏེར་ཊཱིཀྐར། གཞུང་འདིར། ཕན་ཚུན་སྤང་པ་ཡི། ། དངོས་འགལ་ཞེས་པ་མི་འདོད་ཅིང་། ། དེ་ཡི་ཁྱད་པར་བྱས་པ་ནི། ། ཚད་མས་གནོད་པའི་འགལ་ཁོ་ན། ། ཞེས་བཤད་པ་མི་འཐད་པར་ཐལ་ལོ། ། གལ་ཏེ་ཁྱོད་རྟག་པ་དང་ཕན་ཚུན་སྤང་འགལ་མིན་པའི་ཕྱིར་ལ་མ་ཁྱབ་ན།
ཤེས་བྱ་ཆོས་ཅན། བྱས་པ་དེ་རྟག་པ་དང་ལྷན་ཅིག་མི་གནས་འགལ་ཡིན་པའི་ཆ་ནས་སྒྲ་རྟག་པ་མིན་པར་བསྒྲུབ་པའི་འགལ་དམིགས་ཀྱི་རྟགས་ཡང་དག་ཏུ་བཞག་པ་ཡིན་པར་ཐལ། དེ་དེ་སྐོར་གྱི་འགལ་དམིགས་ཀྱི་རྟགས་ཡང་དག་ཡིན་པ་གང་ཞིག ། དེ་རྟག་པ་དང་ཕན་ཚུན་སྤང་འགལ་ཡིན་པའི་ཆ་ནས་དེ་དེར་བཞག་པ་མིན་པའི་ཕྱིར། གལ་ཏེ་འདིར་མ་ཁྱབ་སྟེ། བྱས་པ་དེ་རྟག་པ་དང་ཚད་མས་གནོད་འགལ་ཡིན་པའི་ཆ་ནས་དེ་སྐོར་གྱི་འགལ་དམིགས་ཀྱི་རྟགས་ཡང་དག་ཏུ་བཞག་པ་ཡིན་ནོ། ཞེ་ན། བྱས་པ་དེ་དེ་སྐོར་གྱི་ཚད་མས་གནོད་འགལ་ལ་བརྟེན་པའི་རྟགས་ཡང་དག་དང་། དེ་སྐོར་གྱི་ཕན་ཚུན་སྤང་འགལ་ལ་བརྟེན་པའི་རྟགས་ཡང་དག་ཡིན་པའི་གཞི་མཐུན་ཡིན་པར་ཐལ། བྱས་པ་དེ་རྟག་པ་དང་ཚད་མས་གནོད་འགལ་ཡིན་པ་དང་།
ཕན་ཚུན་སྤང་འགལ་ཡིན་པའི་གཞི་མཐུན་ཡིན་པའི་ཕྱིར། ཡང་བྱས་པ་ཆོས་ཅན། ཁྱོད་རྟག་པ་དང་འགལ་བ་ཡིན་པར་ཐལ། ཁྱོད་རྟག་པ་དང་ཚད་མས་གནོད་འགལ་ཡིན་པའི་ཕྱིར། རྟགས་དངོས། མ་ཁྱབ་ན། བྱས་པ་ཆོས་ཅན། ཁྱོད་ཀྱི་རྟགས་ལས་སྒྲའི་སྟེང་དུ་རྟག་པ་འགོག་མི་ནུས་པར་ཐལ། ཁྱོད་རྟག་པ་དང་འགལ་བ་མ་ཡིན་པའི་ཕྱིར། དེ་ལྟར་བྱས་པ་ལ་ཁོ་ན་རེ།
ཚ་རེག་ཆོས་ཅན། ཁྱོད་རང་གི་གནོད་བྱར་གྱུར་པའི་གྲང་རེག་དང་ལྷན་ཅིག་མི་གནས་འགལ་མིན་པར་ཐལ། ཁྱོད་རང་གི་གནོད་བྱར་གྱུར་པའི་གྲང་རེག་དང་སྐད་ཅིག་དང་པོ་ལ་ཕྲད་པའི་ཕྱིར། མ་ཁྱབ་ན་དེ་ཆོས་ཅན། ཁྱོད་ཀྱི་གནོད་བྱར་གྱུར་པའི་གྲང་རེག་ཡོད་པར་ཐལ་ལོ། ། འདོད་མི་ནུས་ཏེ། ཁྱོད་གྲང་རེག་གི་དགག་གཞི་ཡིན་པའི་ཕྱིར། ཞིབ་ཏུ་རིགས་པའི་འགྲོས་སྦྱར་བའི་ཚེ། དེ་ཉིད་ཆོས་ཅན་དུ་བཟུང་བའི་ཚེ་དེ་དེ་དང་ལྷན་ཅིག་མི་གནས་འགལ་མ་ཡིན་ནོ་བྱས་པ་ལ། འོ་ན།
ཤེས་བྱ་ཆོས་ཅན། མེ་ཡུན་རིང་རྒྱུན་ཆགས་པས་ཁྱབ་པར་ནོན་པའི་དངོས་པོ་དེ། གྲང་རེག་ཡུན་རིང་རྒྱུ་ཆགས་པས་ཁྱབ་པར་ནོན་པའི་དངོས་པོ་ནུས་མེད་དུ་སྐྱེད་བྱེད་ཡིན་པར་ཐལ། དེ་དེ་ལ་གནོད་བྱེད་ཡིན་པའི་ཕྱིར་ཏེ། དེ་དེ་འདྲའི་ཤར་གཞིར་གྲང་རེག་ཡུན་རིང་རྒྱུན་ཆགས་པས་ཁྱབ་པར་ནོན་པའི་དངོས་པོ་མིན་པར་སྒྲུབ་པའི་ལྷན་ཅིག་མི་གནས་འགལ་ལ་བརྟེན་པའི་རྟགས་ཡང་དག་ཡིན་པའི་ཕྱིར། རྩ་བར་འདོད་མི་ནུས་ཏེ། གྲང་རེག་ཡུན་རིང་རྒྱུན་ཆགས་པས་ཁྱབ་པར་ནོན་པའི་དངོས་པོ་དེ་མེ་ཡུན་རིང་རྒྱུན་ཆགས་པས་ཁྱབ་པར་ནོན་པའི་དངོས་པོ་ནུས་མེད་དུ་སྐྱེད་བྱེད་ཀྱི་རྒྱུ་ཡིན་པའི་ཕྱིར་ཏེ། དེ་ལ་གནོད་བྱེད་ཡིན་པའི་ཕྱིར། ཞེས་སོགས་གོང་བཞིན་མཚུངས་སོ། ། གཞན་ཡང་།
མི་རྟག་པ་ཆོས་ཅན། ཁྱོད་བདག་ཡོད་དང་འགལ་བ་ཡིན་པར་ཐལ། ཁྱོད་སྒྲ་བདག་མེད་དུ་སྒྲུབ་པར་བྱེད་པའི་རྟགས་ཡང་དག་ཡིན་པའི་ཕྱིར། འདོད་ན། ཁྱོད་དེ་དང་ལྷན་ཅིག་མི་གནས་འགལ་ཡིན་པར་ཐལ། ཁྱོད་དེ་དང་འགལ་བ་གང་ཞིག ། ཁྱོད་དེ་དང་ཕན་ཚུན་སྤང་འགལ་མིན་པའི་ཕྱིར། ཕྱི་མ་མ་གྲུབ་ན། ཁྱོད་དང་བདག་ཡོད་གཉིས་ཕན་ཚུན་ཐ་དད་ཡིན་པར་ཐལ། མ་གྲུབ་པ་གང་ཞིག །
ཕན་ཚུན་ཐ་དད་གྲུབ་ཕྱིར་ཏེ། ། ཞེས་གསུངས་པའི་ཕྱིར། ཡང་མེ་མེད་པ་ཆོས་ཅན། ཁྱོད་དུ་བ་ཡོད་པ་དང་འགལ་བ་ཡིན་པར་ཐལ། ཁྱོད་མཚན་མོའི་རྒྱ་མཚོ་རླངས་ལྡན་དུ་དུ་བ་མེད་པར་སྒྲུབ་པའི་རྟགས་ཡང་དག་ཡིན་པའི་ཕྱིར། འདོད་ན། ཁྱོད་དེ་དང་ཕན་ཚུན་སྤང་འགལ་ཡིན་པར་ཐལ། འདོད་པ་གང་ཞིག ། ཁྱོད་དེ་དང་ལྷན་ཅིག་མི་གནས་འགལ་མ་ཡིན་པའི་ཕྱིར། འདོད་ན།
ཁྱོད་དུ་བ་ཡོད་པ་དང་གཅིག་པ་བཀག་པའི་ཐ་དད་ཡིན་པར་ཐལ་ལོ། ། འདོད་མི་ནུས་ཏེ། ཁྱོད་དང་དེ་གཉིས་ཀ་དངོས་མེད་ཡིན་པའི་ཕྱིར།། ༈ །།གཉིས་པ་ཕན་ཚུན་སྤང་འགལ་འཆད་པ་ལ་གསུམ། གཞན་ལུགས་དགག ། རང་ལུགས་གཞག ། གནད་ཀྱི་དོན་བསྡུ་བའོ། ། དང་པོ་ལ། ཕྱོགས་སྔ་བརྗོད་པ་དང་། དེ་དགག་པ་གཉིས།
དང་པོ་ལ་ཕྱོགས་སྔ་མ་ན་རེ། ཆོས་གང་ཞིག ། ཆོས་གཞན་གྱིས་དབེན་པ་དེ་ཕན་ཚུན་སྤང་འགལ་གྱི་མཚན་ཉིད་ཡིན་ཅིང་། དབྱེ་ན་དངོས་འགལ་དང་། བརྒྱུད་འགལ་གཉིས། དེ་ཡང་རྫས་ལྡོག་གི་སྒོ་ནས་ཕྱེ་ན་དྲུག་ཏུ་འགྱུར་བ་ཡིན་ཏེ། རྟག་པ་དང་མི་རྟག་པ་ལྟ་བུ་རྫས་དངོས་འགལ། བྱས་པ་དང་རྟག་པ་ལྟ་བུ་རྫས་དངོས་འགལ་གྱིས་ཁྱད་པར་དུ་བྱས་པའི་བརྒྱུད་འགལ། སྔོ་སེར་ལྟ་བུ་དེས་ཁྱད་པར་དུ་མ་བྱས་པའི་བརྒྱུད་འགལ་ཏེ་གསུམ། མེད་དགག་ཡིན་མིན་ལྟ་བུ་ལྡོག་པ་དངོས་འགལ།
མེད་དགག་དང་ཤེས་བྱའི་ལྡོག་པ་ལྟ་བུ་དེས་ཁྱད་པར་དུ་བྱས་པའི་བརྒྱུད་འགལ། བྱས་པའི་ལྡོག་པ་དང་། མི་རྟག་པའི་ལྡོག་པ་ལྟ་བུ་དེས་ཁྱད་པར་དུ་མ་བྱས་པའི་བརྒྱུད་འགལ་གསུམ་དང་དྲུག་ཡོད་པའི་ཕྱིར། ཞེས་འཆད་པ་ལ། ཆོས་གང་ཆོས་གཞན་གྱིས་དབེན་པ། ། ཞེས་སོགས་ཤློ་ཀ་གཅིག་དང་། རྐང་པ་གཉིས་བྱུང་། གཉིས་པ་ལ་དེ་དགག་པ་ལ་གསུམ། ཧ་ཅང་ཐལ་བས་དགག ། ཉེས་སྤོང་རྩོད་ལན་དགག །
ཐ་དད་འགལ་བའི་ལུང་དོན་བཤད་པའོ། ། དང་པོ་ནི་ཤེས་བྱ་ཆོས་ཅན། དེ་བྱུང་གི་འབྲེལ་པ་གྲུབ་པའི་མེ་དང་དུ་བ་ལྟ་བུ་ཡང་འགལ་བ་ཡིན་པར་ཐལ། དེ་གཉིས་ཕན་ཚུན་དབེན་པ་ཡིན་པའི་ཕྱིར། ཁྱབ་པ་ཁས་སོ། ། འདོད་ན། འགལ་ན་འགོག་པ་དང་། འབྲེལ་ན་སྒྲུབ་པའི་རྣམ་གཞག་ཁས་བླངས་པ་དེ་འཇིག་པར་ཐལ། འདོད་པའི་ཕྱིར། ཞེས་འཆད་པ་ལ།
ཆོས་གཞན་དབེན་པ་འགལ་ཡིན་ན། ། ཞེས་སོགས་ཤློཀ་ཅིག་བྱུང་། གཉིས་པ་ལ་ཁོ་ན་རེ། སྐྱོན་མེད་དེ། མེ་དུ་ཕན་ཚུན་ཡིན་པ་འགོག་ནུས་པ་དེ། འགལ་བའི་སྒོ་ནས་དང་། དུ་བ་ཡོད་པས་མེ་ཡོད་པར་བསྒྲུབ་པའི་ནུས་པ་དེ་འབྲེལ་བའི་སྟོབས་ཀྱིས་འཇོག་པ་ཡིན་པའི་ཕྱིར། ཞེས་འཆད་པ་ལ། ཐ་དད་འབྲེལ་ལམ་མ་འབྲེལ་ཡང་། ཞེས་སོགས་ཚིག་རྐང་གཉིས་བྱུང་།
དེ་དགག་པ་ལ། དུ་བ་ཆོས་ཅན། ཁྱོད་མེ་མ་ཡིན་ཏེ། ཁྱོད་མེར་སྣང་རུང་ཚད་མས་མ་དམིགས་པའི་ཕྱིར། ཞེས་པའི་སྦྱོར་བ་བཀོད་པ་ལ་ནུས་པ་མེད་པར་ཐལ། དུ་བ་ཆོས་ཅན། མེ་མ་ཡིན་ཏེ། དུ་བ་ཡིན་པའི་ཕྱིར། ཞེས་པ་ལྟ་བུ་འགལ་དམིགས་ཀྱི་སྦྱོར་བ་ཁོ་ནས་དུ་བ་མེ་ཡིན་པ་དེ་འགོག་དགོས་པའི་ཕྱིར་ཞེས་འཆད་པ་ལ། ། འགལ་བ་དམིགས་པས་འགོག་པའི་ཕྱིར། །
ཞེས་སོགས་ཚིག་རྐང་གཉིས་བྱུང་། གསུམ་པ་ནི། རྟོག་གེའི་སྐབས་འགར་སྔོ་སེར་དང་མེ་དུད་སོགས་འགལ་བར་གསུངས་པ་དེ་སྒྲ་ཇི་བཞིན་པ་མ་ཡིན་ཏེ། ཕན་ཚུན་སྤང་པའི་ཐ་དད་ཙམ་ལ་འགལ་བར་མིང་བཏགས་པའི་བཏགས་པ་བ་ཡིན་པའི་ཕྱིར། ཞེས་འཆད་པ་ལ། ཐ་དད་འགལ་བར་གསུངས་པ་ནི། ཞེས་སོགས་རྐང་པ་གཉིས་བྱུང་། གཉིས་པ་རང་ལུགས་བཞག་པ་ལ་གསུམ། གཅིག་དང་ཐ་དད་ཀྱི་རྣམ་བཞག ། ཐ་དད་དེ་ལ་འགལ་འབྲེལ་འཇོག་པའི་ཚུལ།
དེ་ལྟར་བཞག་པའི་ཕན་ཚུན་སྤང་འགལ་དངོས་བཤད་པའོ། ། དང་པོ་ནི། ཤེས་བྱ་ཆོས་ཅན། གཅིག་དང་ཐ་དད་ཀྱི་རྣམ་བཞག་འཇོག་ཚུལ་ཡོད་དེ། དངོས་རྒྱུ་གཅིག་དང་ཐ་དད་ལས་སྐྱེས་པ་ལ་རྫས་གཅིག་དང་ཐ་དད་ཀྱི་རྣམ་གཞག་འཇོག་པའི་ཕྱིར་དང་། རྟོག་པ་ལ་ལྡོག་པ་གཅིག་དང་ཐ་དད་དུ་འཆར་བ་ལ། ལྡོག་པ་གཅིག་དང་ཐ་དད་ཀྱི་རྣམ་གཞག་འཇོག་པའི་ཕྱིར། ཞེས་པ་ལ། རྒྱུ་དང་ཤེས་པའི་དབྱེ་བ་ཡིས། ། ཞེས་སོགས་རྐང་པ་གཉིས་བྱུང་།
གཉིས་པ་ལ། སྤྱིར་ཤེས་བྱ་ཐམས་ཅད་གཅིག་དང་ཐ་དད་གཉིས་སུ་འདུས་ཤིང་། གཅིག་ལ་འགལ་འབྲེལ་གཉིས་ཀ་བཞག་ཏུ་མེད་དེ། འགལ་འབྲེལ་གཉིས་པོ་དེ། ཆོས་ཐ་དད་པ་གཉིས་ལ་འཇོག་དགོས་པའི་ཕྱིར། ཐ་དད་ལ་ཡང་ངོ་བོ་གཅིག་ཅིང་། ལྡོག་པ་ཐ་དད་པ་དང་། རྫས་ཐ་དད་པ་གཉིས་ཡོད་པའི། དང་པོ་དེ་ལ་འགལ་བ་བཞག་ཏུ་མེད་དེ། དེ་ལ་བདག་གཅིག་གི་འབྲེལ་པ་ཁོ་ན་བཞག་དགོས་པའི་ཕྱིར།
གཉིས་པ་རྫས་ཐ་དད་པ་དེ་ལ་འགལ་འབྲེལ་གཉིས་འཇོག་པའི་ཚུལ་ཡོད་དེ། རྫས་ཐ་དད་གང་ཞིག ། ཕན་ཚུན་ཕན་གདགས་བྱ་དང་འདོགས་བྱེད་གང་རུང་ཡིན་ན་འབྲེལ་བ་དང་། རྫས་ཐ་དད་པ་གང་ཞིག ། ཕན་ཚུན་གནོད་བྱ་དང་གནོད་བྱེད་གང་རུང་ཡིན་ན། འགལ་བ་དང་། རྫས་ཐ་དད་པ་གང་ཞིག ། ཕན་གནོད་གང་ཡང་མི་ནུས་པ་དེ་ལ། འགལ་འབྲེལ་གཉིས་ཀ་མི་འཇོག་པར་ཕན་ཚུན་སྤང་བའི་ཐ་དད་ཙམ་ཞིག་འཇོག་པའི་ཕྱིར། ཞེས་འཆད་པ་ལ།
ཐ་དད་ཕན་གནོད་འབྲེལ་དང་འགལ། ། ཞེས་སོགས་རྐང་པ་གཉིས་བྱུང་། གསུམ་པ་ལ་གསུམ། ཕན་ཚུན་སྤང་བའི་དངོས་འགལ་བཤད་པ། ཕན་ཚུན་སྤང་པའི་བརྒྱུད་འགལ་བཤད་པ། དེ་ལ་གཞན་གྱིས་རྩོད་པ་སྤང་བའོ། ། དང་པོ་ནི། བུམ་པ་ཆོས་ཅན། ཁྱོད་ཀྱིས་རང་མ་ཡིན་པ་འགོག་ནུས་པ་དེ། ཁྱོད་རང་མ་ཡིན་པ་དང་ཕན་ཚུན་སྤང་བའི་དངོས་འགལ་ཡིན་པའི་མཚན་ཉིད་ཡིན་ཏེ།
དེའི་འཇོག་བྱེད་ཡིན་པའི་ཕྱིར། ཞེས་འཆད་པ་ལ། རང་མིན་འགོག་པ་དངོས་འགལ་ཡིན། ཞེས་པ་འདི་བྱུང་། གཉིས་པ་ནི། བྱས་པ་ཆོས་ཅན། ཁྱོད་ཀྱིས་རང་མ་ཡིན་མ་བྱས་པའི་ཁྱབ་བྱེད་རྟག་པ་འགོག་ནུས་པ་དེ། ཁྱོད་རང་མ་ཡིན་མ་བྱས་པའི་ཁྱབ་བྱེད་རྟག་པ་དང་བརྒྱུད་འགལ་ཡིན་པའི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། ཞེས་འཆད་པ་ལ།
བརྒྱུད་འགལ་རང་མིན་ཁྱབ་བྱེད་འགོག ། ཞེས་པ་འདི་བྱུང་། འདིར་མཁས་པ་པཎ་ཤཱཀ་པ་སོགས་འགའ་ཞིག ། བརྒྱུད་འགལ་རང་མིན་ཁྱབ་བྱ་འགོག ། ཞེས་འདོན་དགོས་ཀྱི། ཁྱབ་བྱེད་འགོག་ཅེས་སྨྲས་ན་དོན་ལོག་པར་སྟོན་པར་བྱེད་དོ་ཅེས་གསུངས་བ་ནི། གཞུང་དེའི་གནད་མ་དགོངས་པའི་སྨྲ་བ་སྟེ། རང་དོན་རྗེས་དཔག་བརྟག་པར་ཕན་ཚུན་སྤང་པ་དངོས་ལ་ནི། རྟགས་དང་རྟགས་ཅན་ཡོད་མ་ཡིན། ། དེ་ཡི་ཁྱད་པར་བྱས་པ་ནི། །
ཁྱབ་བྱེད་འགལ་བ་དམིགས་པར་འདུས། ། ཞེས་བྱས་པ་དེ་མ་བྱས་པ་དང་དངོས་འགལ་ཡིན་པས། རྟགས་དང་རྟགས་ཅན་གྱི་རྣམ་གཞག་མ་སྦྱར་བར། མ་བྱས་པའི་ཁྱབ་བྱེད་རྟག་པ་དང་བརྒྱུད་འགལ་ཡིན་པའི་རྒྱུ་མཚན་གྱིས། ཁྱབ་བྱེད་འགལ་དམིགས་ཀྱི་རྟགས་ཡང་དག་གི་རྣམ་གཞག་སྦྱར་བ་འདི་མ་དགོངས་འདུག་པའི་ཕྱིར་རོ། ། དེ་ལྟ་མ་ཡིན་ན། བྱས་པ་དེ། སྒྲ་རྟག་པ་མིན་པར་སྒྲུབ་པའི་ཁྱབ་བྱ་དང་འགལ་བའི་ཁྱབ་བྱེད་དམིགས་པའི་རྟགས་ཡང་དག་ཡིན་ནོ་ཞེས་ལྡོག་ནས་སྨྲ་དགོས་པའི་སྐྱོན་ཡོད། ། གསུམ་པ་རྩོད་པ་སྤང་བ་ནི། ཁ་ཅིག་ན་རེ།
སྔོ་སེར་སོགས་ཕན་ཚུན་གཅིག་ཡིན་པས་གཅིག་ཤོས་མི་ཁེགས་པར་ཐལ། དེ་དག་ཕན་ཚུན་སྤང་པའི་དངོས་འགལ་དང་བརྒྱུད་འགལ་གང་ཡང་མ་ཡིན་པའི་ཕྱིར། ཞེ་ན། སྔོན་པོ་རྟགས་སུ་བཀོད་ནས་སེར་པོ་མིན་པར་སྒྲུབ་པའི་རྟགས་ཡང་དག་མི་སྲིད་པར་ཐལ་བ་ཤིན་ཏུ་འདོད་པ་ཡིན་ཏེ། སྔོ་སེར་དེ་དག་ཕན་ཚུན་སྤང་པ་ཙམ་ཡིན་གྱི། ཕན་ཚུན་སྤང་འགལ་མཚན་ཉིད་པ་མ་ཡིན་པའི་ཕྱིར། ཞེས་འཆད་པ་ལ། སྔོ་སོགས་འགལ་གཉིས་མིན་མི་ཁེགས། ། ཞེ་ན་སྤང་ཡིན་འགལ་བ་མིན། ། ཞེས་པ་འདི་བྱུང་།
༈ །གསུམ་པ་གྲུབ་པའི་དོན་བསྡུ་བ་ནི། ཤེས་བྱ་ཆོས་ཅན། ། བྱས་པ་རྟགས་སུ་བཀོད་ན། སྒྲ་རྟག་པ་མ་ཡིན་པར་བསྒྲུབ་པ་ལ། འགལ་དམིགས་ཀྱི་རྟགས་ཡང་དག་མཚན་ཉིད་པ་སྲིད་པ་ཡིན་ཏེ། བྱས་པ་དེ་རྟག་པ་དང་ཕན་ཚུན་སྤང་བའི་བརྒྱུད་འགལ་མཚན་ཉིད་ཡིན་པའི་ཕྱིར། སྔོན་པོ་སེར་པོ་མ་ཡིན་པར་བསྒྲུབ་པ་ལ་སེར་པོར་སྣང་རུང་མ་དམིགས་པའི་གཏན་ཚིགས་ཁོ་ན་སྦྱོར་དགོས་པ་ཡིན་ཏེ། སྔོ་སེར་གཉིས་ཕན་ཚུན་སྤང་པ་ཙམ་ཡིན་གྱི། འགལ་བ་མཚན་ཉིད་པ་མ་ཡིན་པའི་ཕྱིར། ཞེས་འཆད་པ་ལ།
ཕན་ཚུན་སྤང་འགལ་གཅིག་པ་བཀག ། ཞེས་སོགས་ཤློ་ཀ་གཅིག་བྱུང་། ཚད་མ་རིགས་པའི་གཏེར་གྱི་དཀའ་འགྲེལ་གནད་ཀྱི་སྙིང་པོ་གསལ་བྱེད་ལས་འགལ་བ་བརྟག་པའི་རབ་ཏུ་བྱེད་པ་སྟེ་རབ་ཏུ་བྱེད་པ་བདུན་པའི་རྣམ་པར་བཤད་པའོ།། །། ཁ་བསྐང་།། PAGE * MERGEFORMAT 2 མང་ཐོས་ཀླུ་སྒྲུབ་རྒྱ་མཚོ། རིགས་གཏེར་གྱི་རབ་བྱེད་བདུན་པའི་དཀའ་འགྲེལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
