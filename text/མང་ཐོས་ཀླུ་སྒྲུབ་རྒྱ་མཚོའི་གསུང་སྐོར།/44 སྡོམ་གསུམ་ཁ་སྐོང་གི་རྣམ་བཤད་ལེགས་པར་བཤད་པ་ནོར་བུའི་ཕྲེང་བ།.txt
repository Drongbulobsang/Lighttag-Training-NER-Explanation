མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༤༤
སྡོམ་གསུམ་ཁ་སྐོང་གི་རྣམ་བཤད་ལེགས་པར་བཤད་པ་ནོར་བུའི་ཕྲེང་བ།
༄༅། །སྡོམ་གསུམ་ཁ་སྐོང་གི་རྣམ་བཤད་ལེགས་པར་བཤད་པ་ནོར་བུའི་ཕྲེང་བ་ཞེས་བྱ་བ་བཞུགས་སོ།། དཔྱོད་ལྡན་བློ་གསལ་དག་གི་རྣམ་དཔྱོད་ཀྱི་བསྟི་གནས་མཛོད་ཅིག། རབ་དཀར་བྱམས་པའི་ལྷག་བསམ་འོད་ཀྱི་རྩེན། ། རབ་ཟབ་བློ་གྲོས་དཀྱིལ་འཁོར་ཆ་ཤས་རྫོགས། ། རབ་མང་རྣམ་བཀྲ་གདུལ་བྱའི་ཀུ་མུད་གཉེན། ། རབ་འབྱམས་རྒྱལ་བའི་བསྟན་འཛིན་བླ་མ་རྒྱལ། ། མེས་པོ་གོས་སེར་མིག་གསུམ་ལ་སོགས་པའི། ། ཡན་ལག་མཆོག་གི་ཀུ་མུད་ཟུམ་བྱེད་ཅིང་། ། བློ་ལྡན་བསེ་རུ་གསུང་སྐྱེས་རྣམ་དཔྱོད་ཀྱི། ། པད་ཚལ་བཞད་མཛད་ཐུབ་དབང་ཉིན་བྱེད་རྒྱལ། །
ཐུབ་དབང་བསྟན་པའི་སྙིང་པོ་བདུད་བརྩིའི་བཅུད། ། ལུགས་གཉིས་ཨུཏྤལ་ཀུ་མུད་ཟེའུ་འབྲུ་ལས། ། གང་གི་མཁྱེན་བརྩེ་ཉི་ཟླའི་འོད་བརྒྱ་ཡིས། ། བསྐྲུན་མཛད་རྒྱལ་ཚབ་བྱམས་པ་འཇམ་དབྱངས་རྒྱལ། ། སོ་གཉིས་གནས་ཀྱི་ཉེ་དབང་སེམས་དཔས་བསྐོར། ། བདག་མེད་དབང་མོར་ཞལ་སྦྱོར་བདེ་བས་བརྒྱན། ། བསྐྱེད་རྫོགས་གདམས་པའི་སྤྱན་སྟོང་རྣམ་པར་བཀྲ། ། ཚིག་མདའི་དབང་པོ་རྡོ་རྗེ་འཆང་དབང་རྒྱལ། ། བྱང་ཕྱོགས་གངས་རིའི་སྤོ་ལ་གནས་ཀྱང་འཕགས་ཡུལ་གསུམ་རྩེན་མཁས་པའི་རྒྱན། ། རྒྱ་བོད་མཁས་པའི་འགྲོ་ཚོགས་སྐྱོང་ཡང་ཕས་རྒོལ་མེ་ཏོག་མདའ་ཅན་བསྲེགས། །
ཟབ་དོན་ཨུ་མའི་དཔལ་ལ་རོལ་ཡང་འཆད་རྩོད་གངྒཱའི་རྒྱུན་ལ་གནས། ། ས་སྐྱའི་དབང་ཕྱུག་ཀུན་གྱིས་བསྔགས་ཀྱང་ཁོ་བོའི་སྐྱབས་གཅིག་པཎ་ཆེན་རྒྱལ། ། མདོ་རྒྱུད་ནགས་རིའི་སྨན་ལྗོངས་རྒྱུ་ཡང་དཔལ་ལྡན་ས་སྐྱའི་གངས་རིས་སྤོར། ། ངུར་སྨྲིག་གོས་གྱིས་ལྷབ་ལྷུབ་གཡོ་ཡང་རྣམ་དཔྱོད་རལ་པའི་ཁུར་གྱིས་བརྗིད། ། ལུང་རིགས་ང་རོས་རྒོལ་མང་འཇོམས་ཀྱང་བྱམས་པའི་སྤྱན་ཟུར་ཀུན་ལ་གཡོ། ། བསོད་ནམས་སེང་ཆེན་ལུས་སྟོབས་ལྡན་ཡང་མཁྱེན་པའི་འདབ་རྫོགས་གོ་རམ་རྒྱལ། ། བསྟན་པའི་དག་བྱེད་སྡོམ་གསུམ་ཆུ་གཏེར་ཆེ། ། ཁ་སྐོང་རྫོགས་བྱེད་ཛཱ་ཧུའི་བུ་མོའི་རྒྱུན། ། རབ་མཛེས་མདངས་གསལ་ནོར་བུའི་ཕྲེང་བ་སྤེལ། ། མཁས་པའི་འདུན་སར་མཛེས་པའི་རྒྱན་དུ་ལོང་། །
དེ་ལྟར་མཆོད་པར་བརྗོད་པ་དང་། རྩོམ་པར་དམ་བཅའ་བ་སྔོན་དུ་བཏང་ནས། སྡོམ་གསུམ་རབ་དབྱེའི་ཁ་སྐོང་གཞི་ལམ་འབྲས་གསུམ་གསལ་བྱེད་འོད་ཀྱི་སྣང་བའི་རྣམ་བཤད་ནོར་བུའི་ཕྲེང་བ་རྩོམ་པར་བཞེད་དེ། དེ་ཡང་ཇི་ལྟར་འཆད་ན། སྤྱིར་གཞུང་འཆད་ཐབས་ཀྱི་ཡན་ལག་དུ་མ་ཞིག་སྣང་ན་ཡང་འདིར་བདག་ཉིད་ཆེན་པོ་ས་པཎ་གྱིས། དེ་ལ་སྒྲའི་བསྟན་བཅོས་ལས་སེང་གེའི་ལྟ་སྟངས་ཀྱིས་ཁྱད་པར་གྱི་གཞི་བསླང་། སྦལ་པའི་འཕར་བས་སྐབས་དོན་སོ་སོར་འབྱེད། རུས་སྦལ་གྱི་འགྲོས་ཀྱིས་གཞུང་དོན་ཞིབ་ཏུ་འཆད་ཅེས་འབྱུང་བས་གཞུང་ལུགས་རྒྱ་ཆེ་ཞིང་དཀའ་བ་རྣམས་བཤད་པར་བྱའོ། ། ཞེས་གདམས་པའི་མན་ངག་ལྟར་བཤད་ན་གསུམ་སྟེ། སེང་གེའི་ལྟ་སྟངས་ཀྱིས་ཁྱད་གཞི་བླངས་ཏེ་བསྡུས་དོན་གྱི་ཁོག་ཕུབ།
སྦལ་པའི་འཕར་བས་སྐབས་དོན་སོ་སོར་ཕྱེ་སྟེ་དཀྱུས་ཀྱི་ས་བཅད། རུ་སྦལ་གྱི་འགྲོས་ཀྱིས་གཞུང་དོན་ཞིབ་ཏུ་དཔྱད་དེ་ཚིག་གི་འབྲུ་གཉེར་པའོ། ། དེ་ལྟར་གསུམ་པོ་སོ་སོར་བཤད་ན་མང་པས་འཇིགས་ཏེ། བསྡུས་དོན་ས་བཅད་དང་། ཚིག་འབྲུ་གཉེར་བའི་ཞར་ལ་དཀའ་གནས་ལ་དོགས་པ་དཔྱོད། སྤྱི་དོན་གྱི་ཁོག་ཕུབ་པ་ཅུང་ཟད་རེ་འབྱུང་བས། འདི་གསུམ་ཕྱོགས་གཅིག་ཏུ་སྙིང་པོར་དྲིལ་ནས་འཆད་པར་བྱེད་དོ། ། དེ་ཡང་ཐོག་མར་བསྡུས་དོན་གྱི་ས་བཅད་ནི། བདག་ཉིད་ཆེན་པོས། དོན་འདུས་ཚིག་གསལ་བརྗོད་པ་བདེ། །
ངག་ཉུང་ཚིག་སྙོམས་གཟུང་བ་སླ། ། བསྡུས་དོན་ཉིད་ཀྱིས་གཞུང་གོ་བ། ། དེ་འདྲ་གང་གིས་ཤེས་དེ་མཁས། ། ཞེས་བཤད་པ་ལྟར། བརྗོད་བྱའི་དོན་འདུས་པ། རྗོད་བྱེད་ཀྱི་ཚིག་གསལ་བ། ངག་ནས་བརྗོད་བདེ་བ། ངག་གི་བྱེད་པ་ཉུང་བ། སྡེབ་སྦྱོར་གྱི་ཚིག་སྙོམས་པ། ས་བཅད་ཙམ་གྱིས་གཞུང་དོན་གསལ་ལེར་གོ་ནུས་པའི་མན་ངག་དྲུག་དང་ལྡན་པ་སྟེ།
མདོར་ན་འཆད་པ་པོས་འཆད་སླ། ཉན་པ་པོས་གཟུང་སླ། གཉིས་ཀའི་སྣ་བར་སྙན་པའི་སྒོ་ནས་བརྗོད་བྱའི་དོན་འཁྲུལ་པ་མེད་པ་ཞིག་རྩོམ་ཤེས་ན། རྩོམ་པ་པོ་མཁས་པའི་གྲངས་སུ་འགྲོ་ཞིང་བསྟན་པ་ལ་ཕན་པ་ཡིན་གྱི། དེ་ལྟར་མིན་ན་བསྟན་བཅོས་རྣམ་དག་ཆུད་ཟོས་པ་དང་། གདུལ་བྱའི་ཡིད་ལ་རེ་བ་བསླུ་བ་བྱེད་པས་བཏང་སྙོམས་སུ་བག་ཡོད་པར་བྱས་ན་མཛེས། དེ་བས་ན་མཁས་པའི་མན་ངག་དང་ལྡན་པའི་སྒོ་ནས་བསྟན་བཅོས་འདི་འཆད་པ་ལ་གསུམ། རྩོམ་ལ་འཇུག་པ་ཀླད་ཀྱི་དོན། བརྩམ་བྱ་གཞུང་གི་དོན། བརྩམས་པ་མཐར་ཕྱིར་འཇུག་གི་དོན་ནོ། །
དང་པོ་གསུམ། མཚན་དོན། འགྱུར་ཕྱག བརྩམ་པར་དམ་བཅའ་བའོ། ། དང་པོ་ནི། གང་བཤད་པར་བྱ་བའི་བསྟན་བཅོས་འདིའི་མཚན་ལ། སྡོམ་པ་གསུམ་གྱི་རབ་ཏུ་དབྱེ་བའི་ཁ་སྐོང་གཞི་ལམ་འབྲས་གསུམ་གསལ་བར་བྱེད་པའི་ལེགས་བཤད་འོད་ཀྱི་སྣང་བ་ཞེས་བྱ་སྟེ། བདག་ཉིད་ཆེན་པོ་ས་སྐྱ་པཎྜི་ཏས་མཛད་པའི་སྡོམ་པ་གསུམ་གྱི་རབ་ཏུ་དབྱེ་བའི་འཕྲོ་ཁ་སྐོང་བར་བྱེད་པ་དང་། ཁ་སྐོང་བའི་ཚུལ་ཡང་གཞི་ལམ་འབྲས་གསུམ་ལ་འཁྲུལ་མ་འཁྲུལ་གྱི་རྣམ་གཞག་ཕྱིན་ཅི་མ་ལོག་པར་གསལ་བར་བྱེད་པའི་སྒོ་ནས་ལེགས་བཤད་ཀྱི་འོད་ཀྱི་སྣང་བ་ཕྱོགས་བཅུར་སྤྲོས་སྟེ། བདག་ཉིད་ཆེན་པོ་ས་པཎ་ཆོས་དབྱིངས་སུ་གཤེགས་ནས་བསྟན་བཅོས་འདི་མ་བརྩམ་བར་གྱི་ཆོས་མིན་གྱི་མུན་པ་སེལ་བར་མཛད་པའི་ཕྱིར་རོ། །
འོ་ན་སྡོམ་གསུམ་རབ་དབྱེ་དེ་རྩོམ་པ་ཡོངས་སུ་རྫོགས་པའི་བསྟན་བཅོས་མིན་པར་ཐལ། ཁྱོད་ཀྱི་བསྟན་བཅོས་འདི་བརྩམས་ཏེ་དེ་ཉིད་ཀྱི་ཁ་སྐོང་དགོས་པའི་ཕྱིར་སྙམ་ན། མ་ཁྱབ་སྟེ། བསྟན་བཅོས་སྡོམ་གསུམ་རབ་དབྱེས། ཆོས་མིན་གྱི་མུན་པ་བཅོམ་པའི་རྗེས་སུ། སླར་ཡང་ཆོས་མིན་གྱི་མུན་པ་ཅུང་ཟད་འཐིབས་པ་རྣམས། བསྟན་བཅོས་འདིའི་འོད་སྣང་བས་བཅོམ་སྟེ། སྔར་གྱི་སྣང་བའི་འཕྲོ་མཐུད་པ་ལ་ཁ་སྐོང་ཞེས་ཞུ་བ་ཙམ་ཡིན་པའི་ཕྱིར་རོ། ། གཉིས་པ་ལ་གཉིས། འགྱུར་ཕྱག་མཚུངས་པའི་མཆོད་བརྗོད་བཤད།
བརྗོད་བྱ་དང་མཐུན་པའི་མཆོད་བརྗོད་བཤད་པའོ། ། དང་པོ་ནི། ཕྱག་འཚལ་ལོ། ། ཡུལ་གང་ལ་ན། སྡོམ་གསུམ་གཏེར་བའི་རྩ་རྒྱུད་ཀྱི་རྗེ་བཙུན་བླ་མ་ཐུགས་རྗེ་ཆེན་པོ་དང་ལྡན་པ་རྣམས་དང་། ལྷག་པའི་ལྷ་མགོན་པོ་འཇམ་པའི་དབྱངས་ལའོ། ། ཚུལ་ཇི་ལྟར་ན་སྒོ་གསུམ་གུས་པས་སོ། ། འདི་ལ་འགྱུར་ཕྱག་དང་མཚུངས་པའི་མཆོད་བརྗོད་ཅེས་བྱ་སྟེ། ལོ་ཙཱ་བ་རྣམས་ཀྱི་བསྟན་བཅོས་སྡུད་པའི་ཚེ་ལྷག་པའི་ལྷ་ཇི་ལྟར་འོས་པ་ལ་ཕྱག་འཚལ་བ་དང་མཚུངས་པའི་ཕྱིར་རོ། ། གཉིས་པ་ནི།
གུས་པས་བཏུད་དོ་ཞེས་པ་བཤད་པའི་གཞིར་བྱས། སུ་ཞིག་གིས་ཤེ་ན། མཁས་པའི་དབང་པོ་གོ་རབ་འབྱམས་པ་བདག་གིས་སོ། ། ཡུལ་གང་ལ་ན། གཞི་ལམ་འབྲས་གསུམ་གྱི་ཡོན་ཏན་དབྱེར་མེད་དུ་ཚང་བའི་བདེ་གཤེགས་སྙིང་པོ་དེ་ལའོ། ། འོ་ན་གཞི་ལམ་འབྲས་བུ་ནི་གང་། དེ་སྙིང་པོ་ལ་དབྱེར་མེད་དུ་ཇི་ལྟར་ཚང་སྙམ་ན། ཡོན་ཏན་དང་རང་བཞིན་ལྷུན་གྲུབ་ཏུ་གཞིར་གནས་པའི་ཆོས་དབྱིངས་ནི་གཞི་ཡིན་ལ། དེའི་སྟེང་གི་སྒྲིབ་པའི་དྲི་མ་སེལ་བར་བྱེད་པའི་ཐབས་ནི་ལམ་ཡིན་ཞིང་། སྦྱངས་པས་གནས་གྱུར་པའི་བྲལ་བ་དང་རྣམ་པར་སྨིན་པའི་ཐོབ་བྱ་ནི་འབྲས་བུའོ། །
ཚང་བའི་ཚུལ་ནི། སྙིང་པོ་ལ་དེ་གསུམ་དབྱེར་མེད་དུ་ཚང་སྟེ། གཞི་ངོ་བོའི་སྒོ་ནས་དང་། ལམ་ས་བོན་གྱི་ཚུལ་གྱིས་དང་། འབྲས་བུ་ནུས་མཐུའི་ཚུལ་གྱིས་ཚང་བའི་ཕྱིར་རོ། ། ཡང་ན་སྙིང་པོ་དེ་གསུམ་དང་དབྱེར་མེད་ཡིན་པས་ཚང་བ་སྟེ། སྙིང་པོ་དེ་གསུམ་ལས་གཞན་མ་ཡིན་པའི་ཕྱིར་རོ། ། ཡང་ན་སྙིང་པོ་དེ། གནས་སྐབས་དེ་གསུམ་དང་དབྱེར་མེད་པས་ཚང་བ་སྟེ། སྙིང་པོ་དེ་གཞི་ལམ་འབྲས་གསུམ་གྱི་གནས་སྐབས་སུ།
བཟང་ངན་གང་དུ་ཡང་འགྱུར་བ་མེད་པའི་ཕྱིར་རོ། ། མདོར་ན། གནས་གྱུར་བྲལ་དང་རྣམ་པར་སྨིན་པའི་འབྲས། ། དབྱེར་མེད་སྙིང་པོ་དེ་ལ་ཕྱག་འཚལ་ནས། ། ཞེས་པ་མཐའི་གསལ་བྱེད་དུ་སྦྱར་ཏེ། དེ་ལྟ་བུའི་འབྲས་བུ་དང་དབྱེར་མེད་པའི་སྙིང་པོ་ལ་ཕྱག་འཚལ། སྒྲིབ་པའི་དྲི་མ་སེལ་བར་བྱེད་པའི་ལམ་དང་དབྱེར་མེད་པའི་སྙིང་པོ་ལ་ཕྱག་འཚལ། ཞེས་སོགས་གསུམ་ཆར་ལ་སྦྱར་རོ། ། ཚུལ་ཇི་ལྟར་ན་སྒོ་གསུམ་གུས་པས་སོ། ། འདི་ལ་བརྗོད་བྱ་དང་མཐུན་པའི་མཆོད་བརྗོད་ཅེས་བྱ་སྟེ།
གཞི་ལམ་འབྲས་གསུམ་པོ་དེ་བསྟན་བཅོས་འདི་ཡི་བརྗོད་བྱ་གང་ཞིག དེ་གསུམ་གྱི་ཡོན་ཏན་བརྗོད་པའི་སྒོ་ནས་དེ་གསུམ་དང་དབྱེར་མེད་པའི་སྙིང་པོ་ལ་ཕྱག་འཚལ་བ་ཡིན་པའི་ཕྱིར་རོ། ། གསུམ་པ་རྩོམ་པར་དམ་བཅའ་བ་ནི། དེ་ལྟར་ཕྱག་འཚལ་ནས་ཅི་བྱེད་ན། བསྟན་བཅོས་འདི་བརྩམ་པར་བྱེད་ཅེས་པ་སྟེ། འདི་ལ་དྲུག བཤད་བྱ་གང་བཤད་པ། རྒྱུ་གང་ལ་རྟེན་ནས་བཤད་པ། ཡུལ་གང་ལ་བཤད་པ། ཀུན་སློང་གང་གིས་བཤད་པ།
དུས་ནམ་གྱི་ཚེ་བཤད་པ། དེ་ལྟར་བཤད་པའི་དགོས་པའོ། ། དང་པོ་ནི། གཞི་ལམ་འབྲས་གསུམ་གསལ་བྱེད་འོད་ཀྱི་སྣང་བ་ཞེས་བྱ་བའི་བསྟན་བཅོས་འདི་བཤད་དོ། ། གཉིས་པ་ནི། རང་བཟོ་མ་ཡིན་པར་རྒྱལ་བའི་བཀའ་དང་རྒྱ་བོད་ཀྱི་ཚད་ལྡན་གྱི་གཞུང་ལུགས་དང་། འཁྲུལ་པ་ཟད་པའི་རྗེ་བཙུན་ས་སྐྱ་པ་ཡབ་སྲས་རྒྱུད་པ་དང་བཅས་པའི་མན་ངག་ལ་བརྟེན་ནས་སོ། ། གསུམ་པ་ནི། བློ་གཟུ་བོར་གནས་པ་སོགས་སྣོད་ལྡན་གྱི་འདུལ་བྱ་གཞན་ལའོ། ། བཞི་པ་ནི།
བསྟན་པ་དང་འགྲོ་བ་ལ་ཕན་པའི་ཕྱིར་དུ་བརྩེ་བས་ཀུན་ནས་བླངས་པའི་ལྷག་བསམ་གྱིས་སོ། ། ལྔ་པ་ནི། བདག་ཅག་གི་སྟོན་པ་མྱ་ངན་ལས་འདས་ནས་ལོ་གསུམ་སྟོང་དྲུག་བརྒྱ་དང་དགུ་འདས་པའི་བཅུ་པ་དང་། བདག་ཉིད་ཆེན་པོ་ས་པཎ་ཆོས་དབྱིངས་གཤེགས་ནས་ལོ་ཉིས་བརྒྱ་དང་ཉེར་བདུན་འདས་པའི་ཉེར་བརྒྱད་པ། བསྟན་བཅོས་རྩོམ་པ་པོ་ཀུན་མཁྱེན་ཆེན་པོ་ལོ་ལྔ་བཅུར་ཕེབས་པ་ས་ཕོ་ཁྱི་ལ་ཆོས་ལོག་སུན་འབྱིན་གྱི་བསྟན་བཅོས་འདི་བརྩམས། དྲུག་པ་དགོས་པ་ནི། འདི་ལྟ་བུའི་བསྟན་བཅོས་རྩོམ་པ་ནི། བསྟན་འཛིན་གྱི་སྐྱེས་བུ་ཆེན་པོའི་ལས་སུ་བགྱི་བའི་གཙོ་བོ་མཆོག་ཏུ་གྱུར་པ་ཡིན་པས་དགོས་པ་ཆེན་པོ་བཞི་དང་ལྡན་ཏེ། རང་ཉིད་བསྟན་འཛིན་ཆེན་པོར་མཚོན་པའི་དགོས་པ། བདག་ཉིད་ཆེན་པོའི་ཞལ་གདམས་བཀའ་བཞིན་དུ་བསྒྲུབས་པས་བདག་ཉིད་ཆེན་པོ་ས་པཎ་གྱི་དགོངས་པ་ཡོངས་སུ་རྫོགས་པའི་དགོས་པ།
ལོག་སྨྲ་ཚར་བཅད་ནས་སྐལ་ལྡན་རྗེས་སུ་འཛིན་པའི་དགོས་པ། བསྟན་པ་ཡུན་རིང་དུ་དག་པར་གནས་ནས་འགྲོ་ལ་བདེ་སྐྱིད་འབྱུང་བའིདགོས་པ་ཡོད་པའི་ཕྱིར་རོ། ། རྟགས་དང་པོ་གྲུབ་སྟེ། བོད་གངས་ཅན་དུ། སྟོན་པ་འདས་ནས་ལོ་སུམ་སྟོང་བརྒྱ་པའི་སྐབས་སུ་རིན་ཆེན་བཟང་པོས་ཆོས་ལོག་སུན་འབྱིན་གྱི་སྟན་བཅོས་བརྩམས་ཏེ་བསྟན་འཛིན་ཆེན་པོར་གྱུར། གསུམ་སྟོང་ཉིས་བརྒྱ་པའི་སྐབས་སུ་འགོས་ལོ་ཙཱ་བ་ལྷ་བཙས་ཀྱིས་སྔགས་ལོག་སུན་འབྱིན་གྱི་བསྟན་བཅོས་ཆེན་པོ་བརྩམས་ཏེ་བསྟན་འཛིན་ཆེན་པོར་གྱུར། གསུམ་སྟོང་སུམ་བརྒྱ་པའི་སྐབས་སུ་བདག་ཉིད་ཆེན་པོས་སྡོམ་གསུམ་རབ་དབྱེས་ཆོས་དང་ཆོས་མིན་རྣམ་པར་དབྱེ་བ་ལས་བསྟན་པ་དག་པར་གནས་པ་དེ་བཞིན་དུ། གསུམ་སྟོང་དྲུག་བརྒྱ་པའི་སྐབས་སུ་ཀུན་མཁྱེན་ཆེན་པོས་བསྟན་བཅོས་འདི་བརྩམས་པ་ལས་བསྟན་པ་དག་པར་གནས་པའི་ནུས་པ་ཐོབ་པའི་ཕྱིར་རོ། ། རྟགས་གཉིས་པ་གྲུབ་སྟེ། བདག་ཉིད་ཆེན་པོས་རབ་དབྱེ་ལས།
ད་དུང་འཁྲུལ་པའི་རྣམ་བཞག་ནི། ། སྐྱོན་ཅན་དཔག་མེད་སྣང་ན་ཡང་། ། གཞུང་མང་དོགས་པས་རེ་ཞིག་བཞག ། གལ་ཏེ་ལུང་དང་རིགས་པའི་གནད། ། ཤེས་པའི་བློ་ལྡན་རྣམས་ཀྱིས་དེ། ། ལེགས་པར་དཔྱོད་ལ་དགག་སྒྲུབ་གྱིས། ། ཞེས་དང་། སངས་རྒྱས་བསྟན་དང་ཕྲད་དཀའ་ཞིང་། ། དལ་བ་འབྱོར་པ་རྙེད་དཀའ་བས། ། མཁས་པ་རྣམས་ཀྱིས་ལེགས་རྟོགས་ལ། །
གཟུ་བོར་གནས་པའི་བློ་ཡིས་དཔྱོད། ། ཅེས་རབ་དབྱེས་མ་བཀག་པའི་བསྟན་པའི་གནད་བཅོས་པའི་ཆོས་ལོག་ཕྲ་རགས་རྣམས་ཕྱིས་ཀྱི་མཁས་པ་རྣམས་ཀྱིས་ཁོག་ཅིག་ཅེས་གདམས་པའི་སྙིང་པོ། མཁས་རློམ་གཞན་སུས་ཀྱང་སྤོབས་པར་མ་ནུས་ཀྱིས་མཁས་པ་ཁྱོད་ཀྱིས་ལེགས་པར་བསྒྲུབས་པའི་ཕྱིར་རོ། ། གཉིས་པ་གཞུང་དོན་ལ་གཉིས། དོན་གསུམ་ངོས་བཟུང་སྟེ་ལུས་ཀྱི་རྣམ་བཞག་བཤད། ལུང་དང་རིགས་པས་དཔྱད་དེ་ཡན་ལག་རྒྱས་པར་བཤད་པའོ། ། དང་པོ་ལ་གསུམ་སྦྱང་གཞི་གཞི་ཡི་ངོས་འཛིན་བཤད། སྦྱོང་བྱེད་ལམ་གྱི་ངོས་འཛིན་བཤད། སྦྱང་འབྲས་འབྲས་བུའི་ངོས་འཛིན་བཤད་པའོ། ། དང་པོ་ནི།
འོ་ན་ཁྱོད་གཞི་ལམ་འབྲས་གསུམ་གསལ་བྱེད་ཀྱི་བསྟན་བཅོས་རྩོམ་པ་ཡིན་ན། གཞི་ལམ་འབྲས་གསུམ་པོ་དེ་ཇི་ལྟ་བུ་ཞེ་ན། དང་པོ་གཞི་ངོས་བཟུང་བ་ནི། ཤེལ་དང་ཆོས་མཚུངས་པའི་སེམས་བདེན་པས་སྟོང་པའི་གསལ་སྟོང་ཟུང་འཇུག་གི་དབྱིངས་ཉིད་ཆོས་ཅན། འཁོར་འདས་ཀུན་གྱི་གཞི་ཡིན་ཏེ། འཁོར་འདས་གཉིས་པོ་དེ་ཁྱོད་ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་ལས་འབྱུང་པའི་ཕྱིར་རོ། ། འོ་ན་ཤེལ་དང་ཇི་ལྟར་ཆོས་མཚུངས་ན། གཉིས་སྣང་གི་དྲི་མ་རང་བཞིན་གྱིས་དག་པའི་སྒོ་ནས་འོད་གསལ་བའི་སེམས་ཆོས་ཅན། ཤེལ་དཀར་གྱི་ཁམས་དང་ཆོས་མཚུངས་ཏེ། རང་ངོས་ནས་གཟུང་འཛིན་གྱི་སྔོ་སེར་དུ་མ་གྲུབ་ཀྱང་།
བག་ཆགས་ཀྱི་ཚོན་སྔོ་སེར་གྱིས་ཁ་བསྒྱུར་པ་ལས། གནས་སྐབས་དེ་དང་དེར་གཟུང་འཛིན་གྱི་སྔོ་སེར་སོགས་དུ་མར་སྣང་བའི་གསལ་ཆ་ཡིན་པའི་ཕྱིར། འདིར་ཤེལ་དང་ཆོས་མཚུངས་པ་ནི། ཡུལ་གྱིས་ཁ་མ་བསྒྱུར་བའི་སེམས་གསལ་རིག་ཉིད་ཡིན་གྱི། གཞི་བདེ་གཤེགས་སྙིང་པོ་ནི་མ་ཡིན་ཏེ། སེམས་རང་བཞིན་གྱི་འོད་གསལ་བ་ཞེས་པ་སེམས་བདེན་པས་སྟོང་བའི་སྟོང་ཉིད་ལ་བཤད་པ་དང་། གཉིས་སྣང་གི་དྲི་མས་མ་གོས་པའི་སེམས་གསལ་རིག་ལ་བཤད་པ་གཉིས་ཡོད་པ་ལས། སྐབས་འདིར་ཕྱི་མ་ཡིན་པའི་ཕྱིར་རོ། ། ཡང་བདེ་གཤེགས་སྙིང་པོ། ཟུང་འཇུག་གི་ཡེ་ཤེས་ལ་འཆད་ན།
བདེ་གཤེགས་སྙིང་པོ་ཉིད་ཤེལ་དང་ཆོས་མཚུངས་སུ་སྦྱོར་བ་གནད་ཀྱི་དོན་ཡིན་ནོ། ། གཉིས་པ་ལམ་ངོས་གཟུང་བ་ནི། ལྕགས་ཟངས་དངུལ་གསུམ་དང་རིམ་བཞིན་ཆོས་མཚུངས་པའི་ཉན་ཐོས་རང་རྒྱལ་ཕར་ཕྱིན་ཐེག་པའི་བསླབ་པ་གསུམ་དང་། དེ་གསུམ་རིག་པ་འཛིན་པའི་དཀྱིལ་འཁོར་དུ་དབང་བསྐུར་བའི་གསེར་བསྒྱུར་གྱི་རྩི་ཡིས། གསང་ཆེན་གྱི་བསླབ་པའི་གསེར་དུ་བསྒྱུར་བའི་སྔགས་ཀྱི་ཉམས་ལེན་རྣམས་ནི་ཆོས་ཅན། ལམ་གྱི་མཆོག་ཡིན་ཏེ། གཞི་བདེ་གཤེགས་སྙིང་པོའི་སྟེང་གི་ཉོན་མོངས་གསུམ་གྱི་དྲི་མ་སྦྱོང་བྱེད་ཡིན་པའི་ཕྱིར་ཏེ། ཉན་རང་གི་བསླབ་པས་ཉོན་མོངས་པའི་ཀུན་ནས་ཉོན་མོངས་པའི་དྲི་མ་གཙོ་བོར་སྦྱོང་། བྱང་སེམས་ཀྱི་བསླབ་པས་ལས་ཀྱི་ཀུན་ནས་ཉོན་མོངས་པའི་དྲི་མ་སྦྱོང་། སྔགས་ཀྱི་བསླབ་པས་སྐྱེ་བའི་ཀུན་ནས་ཉོན་མོངས་པའི་དྲི་མ་སྦྱོང་བའི་ཕྱིར་རོ། །
གསུམ་པ་འབྲས་བུ་ངོས་གཟུང་བ་ནི། གནས་གྱུར་དག་པ་གཉིས་ལྡན་གྱི་ཆོས་དབྱིངས་ཀྱི་ནམ་མཁར། སྟོབས་སོགས་བྲལ་འབྲས་ཀྱི་ཡོན་ཏན་སོ་གཉིས་ཀྱི་ཟླ་བ་ཤར་བ་ལས། རིགས་ཅན་གསུམ་གྱི་གདུལ་བྱ་རང་སེམས་དག་པའི་ཆུ་གཙང་དུ། རྣམ་སྨིན་གྱི་ཡོན་ཏན་མཚན་དཔེས་བརྒྱན་པའི་གཟུགས་སྐུ་རྣམ་གཉིས་ཀྱི་གཟུགས་བརྙན་འཆར་བ་འདི་ཡིན་ནོ། ། འབྲས་བུ་འོ་ཞེས་བྱ་སྟེ། སྦྱང་གཞིའི་སྟེང་དུ་སྦྱོང་བྱེད་ལམ་གྱི་དྲི་མ་སྦྱངས་པའི་ཐོབ་བྱ་མཐར་ཐུག་ཡིན་པའི་ཕྱིར་རོ། ། འོ་ན་ཁྱོད་ཀྱིས། གནས་གྱུར་གྱི་དབྱིངས་ནམ་མཁའ་དང་། སྟོབས་སོགས་བྲལ་འབྲས་ཀྱི་ཡེ་ཤེས་ནམ་མཁའི་ཟླ་བ་དང་།
གཟུགས་སྐུ་རྣམ་གཉིས་ཆུ་ནང་གི་ཟླ་བའི་གཟུགས་བརྙན་དང་དཔེ་དོན་སྦྱར་བ་འདི་མི་འཐད་པར་ཐལ། རྒྱུད་བླ་མ་ལས། དག་ལས་ཉེ་དང་རིང་རྣམས་ལ། ། འཇིག་རྟེན་རྒྱལ་བའི་དཀྱིལ་འཁོར་དུ། ། ཆུ་དང་ནམ་མཁར་ཟླ་གཟུགས་བཞིན། ། དེ་མཐོང་བ་ནི་རྣམ་པ་གཉིས། ། ཞེས་ཉེ་བའི་གདུལ་བྱ་ཡིད་དག་པ་ལ་རྒྱལ་བའི་དཀྱིལ་འཁོར་དུ་ལོངས་སྐུའི་སྣང་བ་ཤར་བ་ནི་ནམ་མཁའི་ཟླ་བ་དང་། རིང་བའི་གདུལ་བྱ་ཉན་རང་སོགས་ཡིད་དག་པ་ལ་སྤྲུལ་སྐུའི་སྣང་བ་ཤར་བ་ནི་ཆུ་ནང་གི་ཟླ་བའི་གཟུགས་བརྙན་གྱི་དཔེ་དང་སྦྱར་ནས་བཤད་འདུག་པའི་ཕྱིར་སྙམ་ན། སྐྱོན་མེད་དེ། གཞུང་དེས་དེ་ལྟར་བཤད་པ་བདེན་མོད་ཀྱང་།
དེའི་གོང་དེར་རྒྱུད་བླ་མ་ལས། ཇི་ལྟར་སྤྲིན་མེད་ནམ་མཁའི་ཟླ་བའི་གཟུགས། ། སྟོན་ཁའི་ཆུ་སྔོན་མཚོར་ནི་མཐོང་བ་ལྟར། ། དེ་བཞིན་རྒྱལ་སྲས་ཚོགས་ཀྱི་ཁྱབ་བདག་གཟུགས། ། རྫོགས་སངས་དཀྱིལ་འཁོར་ནང་དུ་མཐོང་བར་འགྱུར། ། ཞེས་དང་། ཐུབ་པའི་བསྟན་པ་རྣམ་གཉིས་ཆུ་ཟླ་བཞིན། ། ཞེས་གཟུགས་སྐུ་གཉིས་ཆར་ཆུ་ཟླའི་གཟུགས་བརྙན་དང་དཔེ་དོན་སྦྱར་བ་ཡང་ཡོད་པས། ཕྱོགས་གཅིག་ཁོ་ན་ལ་ཞེན་པ་མཁས་པའི་རྣམ་ཐར་མིན་པའི་ཕྱིར་རོ། ། གཉིས་པ་ཡན་ལག་རྒྱས་བཤད་ལ།
འོ་ན་ཁྱོད་གཞི་ལམ་འབྲས་གསུམ་ལ་འཁྲུལ་པའི་དྲི་མ་བསལ་བའི་སྒོ་ནས། རབ་དབྱེའི་ཁ་སྐོང་འདི་བརྩམ་པ་ཡིན་ན། འཁྲུལ་པའི་དྲི་མ་ཇི་ལྟར་བྱུང་ཞིང་། དེ་ཇི་ལྟར་སེལ་བར་བྱེད་སྙམ་ན། འདི་ལ་གསུམ། གཞི་ལ་འཁྲུལ་པའི་དྲི་མ་བསལ། ལམ་ལ་འཁྲུལ་པའི་དྲི་མ་བསལ། འབྲས་བུ་ལ་འཁྲུལ་པའི་དྲི་མ་བསལ་བའོ། ། དང་པོ་ལའང་གསུམ། ཐུན་མོང་རྣམ་གཞག་སྤྱིར་བསྟན།
སོ་སོའི་ལོག་རྟོག་བྱེ་བྲག་དགག གནད་ཀྱི་སྙིང་པོ་བསྡུས་ཏེ་བསྟན་པའོ། ། དང་པོ་ལ་གཉིས། དངོས་སྨྲའི་ལུགས་གསུམ་བསྡུས་ཏེ་བསྟན། དབུ་མའི་ལུགས་གཅིག་རྒྱས་པར་བཤད་པའོ། ། དང་པོ་ནི། གཞི་ལ་དངོས་སྨྲ་བ་གསུམ་ལའང་གྲུབ་མཐའི་འདོད་ཚུལ་གྱིས་མི་འདྲ་བ་གསུམ་ཡོད་དེ། བྱེ་བྲག་སྨྲ་བས། མ་ཆགས་འཕགས་རིགས་དེ་དག་ལས། ། ཞེས་པ་ལྟར་ཆོས་གོས་དང་།
བསོད་སྙོམས་དང་། གནས་མལ་ངན་ངོན་གྱི་ཆོག་ཤེས་པ་དང་། སྤོང་བ་དང་སྒོམ་པ་ལ་དགའ་བ་སྟེ་བཞིས་བསྡུས་པའི་འདོད་ཆུང་ཆོག་ཤེས་ཀྱི་སེམས་བྱུང་ལ་གཞིར་འདོད་པ་དང་། མོད་སྡེ་པས་རྒྱལ་པོ་སྲས་ལས། མདོ་སྡེ་པ་དག་གིས་རིགས་ནི་སེམས་ཀྱི་ས་བོན་ནུས་པ་སྟེ། སོ་སོ་སྐྱེ་བོ་དང་སློབ་པའི་གནས་སྐབས་ན་ཡང་ཡོངས་སུ་མ་ཉམས་པའི་ཆོས་ཅན་གྱི་ས་བོན་ལ་རིགས་ཞེས་བྱའོ། ། ཞེས་པ་ལྟར་ཐོས་སོགས་ཀྱི་བག་ཆགས་ཀྱིས་གསར་དུ་བཞག་པའི་ཟག་མེད་ཀྱི་ས་བོན་ལ་གཞིར་འདོད་པ་དང་། སེམས་ཙམ་པས་བྱང་ས་ལས། བྱང་ཆུབ་སེམས་དཔའ་རྣམས་ཀྱི་རིགས་དེ་ནི་ཐོག་མ་མེད་པ་ནས་འོངས་པ་ཆོས་ཉིད་ཀྱིས་ཐོབ་པ་སྐྱེ་མཆེད་དྲུག་གི་ཁྱད་པར་གང་ཡིན་པ་སྟེ། ཞེས་པ་ལྟར།
ཀུན་གཞིའི་སྟེང་དུ་གསར་དུ་གཞག་པ་མིན་པར་ཆོས་ཉིད་ཀྱིས་ཐོབ་པའི་ཟག་མེད་ས་བོན་གྱི་ཆ། སྐྱེ་མཆེད་དྲུག་གི་ཁྱད་པར། ཐོས་པའི་བག་ཆགས་སམ། སྒྲིབ་པ་སྤོང་རུང་ཞེས་སོགས་མིང་གི་རྣམ་གྲངས་དུ་མ་དང་ལྡན་པ་ཞིག་ལ་གཞིར་འདོད་པ་དང་གསུམ་ཡོད་པའི་ཕྱིར་རོ། ། འདིར་ཟག་མེད་ཀྱི་ས་བོན་ནི། སེམས་ཀྱི་གསལ་ཆ་ཉིད་ལ། ཟག་མེད་ཀྱི་ཡོན་ཏན་འབྱུང་བའི་རྒྱུ་བྱེད་པའི་ཆ་ནས་མིང་བཏགས་པ་ཡིན་ལ། སྐྱེ་མཆེད་དྲུག་གི་ཁྱད་པར་ཞེས་པ་ནི། ཀུན་གཞི་མ་བཞག་པའི་དབང་དུ་བྱས་ན། ནང་གི་སྐྱེ་མཆེད་དྲུག་ཏུ་གཏོགས་པའི་རྣམ་རིག་གི་སྟེང་གི་གསལ་ཆ་ཉིད།
ཟག་མེད་ཀྱི་ས་བོན་ཡིན་ཞེས་པའི་དོན་ཡིན་ལ། ཀུན་གཞི་རྣམ་པར་བཞག་པ་ན། ཀུན་གཞིའི་སྟེང་གི་གསལ་ཆ་ཉིད། ཟག་མེད་ཀྱི་ས་བོན་དུ་ཁས་བླངས་པས་ཆོག་པ་ནི་གནད་ཀྱི་དོན་ནོ། ། དེ་ལྟར་འདོད་པ་མི་འདྲ་བ་གསུམ་ཡོད་ཀྱང་། དངོས་སྨྲ་བས་འདོད་པའི་གཞི་དེ་རྣམས་གཞི་མཚན་ཉིད་པ་མ་ཡིན་ཏེ། དེ་དག་འདུས་བྱས་ཡིན་པའི་ཕྱིར་རོ། ། གལ་ཏེ་དངོས་སྨྲ་བས་གསུམ་པོ་དག་ལ་རིགས་སུ་འདོད་ཀྱང་། གཞིར་མི་འདོད། བྱེ་བྲག་སྨྲ་བས་ཤེས་བྱ་གཞི་ལྔ་ལ་གཞི་དང་།
མདོ་སྡེ་པས་རང་སྤྱི་གཉིས་ལ་གཞི་དང་། སེམས་ཙམ་པས་མཚན་ཉིད་གསུམ་དང་ཁྱད་པར་ཆོས་དབྱིངས་ལ་གཞིར་འདོད་པའི་ཕྱིར་རོ་སྙམ་ན། སྐྱོན་མེད་དེ། ཐོས་པས་སྒྲོ་འདོགས་བཅད་པའི་གཞི་ནི་ཤེས་བྱ་གཞི་ལྔསོགས་ལ་འདོད་ཀྱང་། སྒོམ་པས་ཉམས་སུ་བླང་བྱའི་གཞི་ལམ་འབྲས་གསུམ་གྱི་གཞིའི་གཙོ་བོ་ནི། རིགས་ལ་ངེས་པར་གཟུང་དགོས་པ་ཡིན་ཏེ། ལམ་གྱིས་གནད་དུ་བསྣུན་ཏེ་དྲི་མ་སྦྱངས་པ་ལས། འབྲས་བུར་གནས་འགྱུར་བ་ནི་གཞི་ལམ་འབྲས་གསུམ་གྱི་གཞིའི་གནད་ཀྱི་སྙིང་པོ་ཡིན་ལ། དེ་ཉིད་རིགས་ལ་ཚང་གི་གཞན་ལ་མ་ཚང་བའི་ཕྱིར་དང་། སེམས་ཙམ་པས་ཀྱང་།
ཆོས་དབྱིངས་ལ་བདེ་གཤེགས་སྙིང་པོར་འདོད་ཀྱང་། རིགས་སུ་མི་འདོད་དེ། རིགས་ལ་འདུས་བྱས་དང་། བདེ་གཤེགས་སྙིང་པོ་ལ་འདུས་མ་བྱས་ཀྱིས་ཁྱབ་པར་སེམས་ཙམ་པས་འདོད་པའི་ཕྱིར་ཞེས་མཁས་པ་འདིས་བཤད་པའི་ཕྱིར། དེས་ན་གྲུབ་མཐའ་སྨྲ་བ་བཞི་ཆར་གྱི་ལུགས་ལ། རང་རང་འདོད་པའི་གཞིའི་གཙོ་བོ་དེ་རིགས་སུ་འདོད་པ་གནད་ཀྱི་དོན་ནོ། ། གཉིས་པ་དབུ་མ་པའི་ལུགས་ལ་བཞི། སྲོལ་འབྱེད་གཉིས་ཀྱི་བཞེད་ལུགས་ངོ་ཡིས་གཟུང་། ། ཡོན་ཏན་ལྡོག་པ་སོ་སོར་འཆད་པའི་ཚུལ། ། དོན་གྱི་དགོངས་པ་གཅིག་ཏུ་གྲུབ་པའི་ཚུལ། །
དེ་ལྟར་གྲུབ་པའི་མཚན་གྱི་རྣམ་གྲངས་བསྟན་པའོ། ། དང་པོ་ནི། སེམས་གསལ་བ་རྒྱུན་ཆགས་མ་འགགས་པ་མཐའ་བཞིའི་སྤྲོས་པས་སྟོང་པའི་གསལ་སྟོང་ཟུང་འཇུག་གི་དབྱིངས་འདུས་མ་བྱས་ཆོས་ཅན། ཁྱོད་དབུ་མའི་སྐབས་འདིར་བྱམས་མགོན་དང་ཀླུ་སྒྲུབ་གཉིས་ཆར་གྱིས་གཞིར་བཞེད་པཡིན་ཏེ། ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གི་འཁོར་འདས་གཉིས་ཀ་འབྱུང་བའི་གནས་སུ་གྱུར་པའི་ཡུལ་གྱི་གནས་ལུགས་མཐར་ཐུག་ཡིན་པའི་ཕྱིར་རོ། ། དེས་ན་སྐབས་འདིར་གཞི་ལ་མཚན་ཉིད་ཟུར་བཞི་ལྡན་ཏེ། གསལ་བ་སྤངས་པའི་སྟོང་རྐྱང་དང་། སྟོང་པ་སྤངས་པའི་གསལ་རྐྱང་མ་ཡིན་པར་གསལ་སྟོང་དབྱེར་མེད་ཀྱི་ཟུང་འཇུག་ཡིན་ཞིང་། ཟུང་འཇུག་གི་གསལ་བ་ལ་ཡང་གསལ་བ་རྒྱུན་ཆད་མ་ཡིན་པར་རྒྱུན་མི་ཆད་པ་དང་། སྟོང་པ་ལ་ཡང་མཐའ་གཅིག་གཉིས་ཙམ་བཀག་པ་མ་ཡིན་པར།
མཐའ་བཞི་ཆར་བཀག་པའི་སྟོང་པ་དགོས་པས་གནད་བཞི་ལྡན་ཏེ། ཟུར་དང་པོས་ཉན་ཐོས་འགོག་པ་ལྟ་བུའི་སྟོང་རྐྱང་དང་། ཟུར་གཉིས་པས་རྣམ་རིག་པ་འདོད་པའི་བདེན་གྲུབ་ཀྱི་སེམས་གསལ་རྐྱང་དང་། ཟུར་གསུམ་པས་སྒོ་ལྔའི་རྣམ་ཤེས་ཙམ་དང་ཟུང་དུ་འཇུག་པའི་སྟོང་པ་དང་། ཟུར་བཞི་པས་ཉན་རང་འཕགས་པའི་རྟོགས་བྱའི་གཞི་རྣམས་བཅད་ནས། ཐེག་ཆེན་དབུ་མ་ལུགས་ཀྱི་གཞིའི་གནས་ལུགས་དཔྱིས་ཕྱིན་པར་ངོས་གཟུང་འདུག་པའི་ཕྱིར་རོ། ། གནད་འདི་ཀུན་མཁྱེན་ཉིད་ཀྱི་དགོངས་པ་སྟེ་ཁོ་བོས་རྟོགས་སོ། ། གཉིས་པ་ལ་གསུམ། རྒྱུད་བླར་ཇི་སྙེད་ལྡོག་པ་བཤད་པའི་ཚུལ། རིགས་ཚོགས་ཇི་ལྟའི་ལྡོག་པ་བཤད་པའི་ཚུལ།
བསྟོད་ཚོགས་ཟུང་འཇུག་ལྡོག་པ་བཤད་པའི་ཚུལ་ལོ། ། དང་པོ་ནི། ཐེག་ཆེན་དབུ་མའི་ལུགས་དེ་ལ་ཡང་བྱམས་མགོན་གྱིས་ཐེག་ཆེན་རྒྱུད་བླ་མར་གསལ་སྟོང་ཟུང་འཇུག་གི་གསལ་བའི་ལྡོག་པ་ནས་གཙོ་བོར་བཤད་དེ། གཞི་ལམ་འབྲས་བུའི་ཡོན་ཏན་གྱི་ལྡོག་པ་མ་ལུས་པར་ཚང་བའི་བདེ་གཤེགས་སྙིང་པོ་ནི། རྫོགས་སངས་སྐུ་ནི་འཕྲོ་ཕྱིར་དང་། ། ཞེས་སོགས་སྒྲུབ་བྱེད་གསུམ་གྱིས་འགྲོ་བའི་རྒྱུད་ལ་ཡོད་པར་སྒྲུབ། ངོ་བོ་རྒྱུ་འབྲས་ལས་ལྡན་འཇུག་པ་དང་། ། ཞེས་སོགས་རྣམ་བཞག་བཅུས་གཏན་ལ་ཕབ། སངས་རྒྱས་པད་ངན་སྦྲང་རྩི་སྦྲང་མ་ལ། ། ཞེས་སོགས་དྲི་མས་སྒྲིབ་ཚུལ་དཔེ་དགུས་བསྟན།
དག་ཐོབ་བྲལ་བ་རང་གཞན་དོན། ། ཅེས་སོགས་དང་། རང་དོན་གཞན་དོན་དོན་དམ་སྐུ་དང་ནི། ། ཞེས་སོགས་དང་། བརྒྱ་བྱིན་རྔ་སྤྲིན་ཚངས་པ་དང་། ། ཞེས་སོགས། དག་པ་གཉིས་ལྡན་གྱི་བྱང་ཆུབ་དང་། བྲལ་བ་དང་རྣམ་པར་སྨིན་པའི་ཡོན་ཏན་དྲུག་ཅུ་རྩ་གཉིས་དང་། རྒྱུན་མི་འཆད་པ་དང་ལྷུན་གྱིས་གྲུབ་པའི་འཕྲིན་ལས་གཉིས་ལ་སོགས་པའི་འབྲས་བུའི་གནས་ཚུལ་ཁྱད་པར་དུ་བཤད་པ་རྣམས། གཟུང་འཛིན་གྱི་དྲི་མས་གདོད་མ་ནས་མ་གོས་པའི་དབྱིངས་རིག་དབྱེར་མེད་ཀྱི་ཡེ་ཤེས་འདི་ཉིད་ལ་དགོངས་ནས་བཤད་པ་ཡིན་པའི་ཕྱིར་ཏེ།
འདི་ཉིར་གློ་བུར་གྱི་དྲི་མའི་སྦུབས་ན་ཡོད་པའི་ཚུལ་ཁམས་ལེར་སྒྲུབ་བྱེད་གསུམ་དང་རྣམ་བཞག་བཅུ་དང་དཔེ་དགུས་གཏན་ལ་ཕབ་སྟེ། བྱང་ཆུབ་ཡོན་ཏན་འཕྲིན་ལས་ཀྱི་ལེའུ་གསུམ་དུ་དེ་ཉིད་གློ་བུར་གྱི་དྲི་མ་ལས་གྲོལ་ནས་མངོན་དུ་གྱུར་པའི་ཚུལ་བཤད་པ་ཡིན་པའི་ཕྱིར། དེ་ལྟར་སྒྲུབ་བྱེད་གསུམ་དང་རྣམ་བཞག་བཅུ་དང་དཔེ་དགུས་གཏན་ལ་ཕབ་པ་སོགས། དྲི་མས་མ་གོས་པའི་སེམས་གསལ་བའི་ལྡོག་པ་ནས་དེ་དག་བཤད་པར་ཇི་ལྟར་རུང་སྙམ་ན། བཤད་པར་བྱ་སྟེ། དྲི་བཅས་དེ་བཞིན་ཉིད་དང་དྲི་མ་མེད། ། ཅེས་པའི་དྲི་བཅས་དེ་བཞིན་ཉིད་ངོས་འཛིན་པའི་ཚེ། ཐོགས་མེད་འགྲེལ་ཆེན་ལས་དཔལ་འཕྲེང་མདོ་དྲངས་པ་ན། ལྷ་མོ་ཆོས་འདི་གཉིས་ནི་རྟོགས་པར་དཀའ་བ་སྟེ་སེམས་རང་བཞིན་གྱི་རྣམ་པར་དག་པ་རྟོགས་པར་དཀའ་བ་དང་། སེམས་དེའི་ཀུན་ནས་ཉོན་མོངས་པ་རྟོགས་པར་དཀའ་བའོ། །
ལྷ་མོ་ཆོས་འདི་གཉིས་ཉན་པར་བྱེད་པ་ནི་ཁྱོད་དང་ཡང་ན་ཆོས་ཆེན་པོ་དང་ལྡན་པའི་བྱང་ཆུབ་སེམས་དཔའ་རྣམས་ཡིན་ནོ་ཞེས། དྲི་མས་རང་བཞིན་གྱིས་དག་པའི་སེམས་གསལ་རིག་དེ་ཉིད་དྲི་བཅས་དེ་བཞིན་ཉིད་ཀྱི་མཚན་གཞིར་བཀོད་པའི་ཕྱིར་དང་། སེམས་དེ་རང་བཞིན་འོད་གསལ་བས་ན། ཉོན་མོངས་ངོ་བོ་མེད་གཟིགས་པས། ། ཞེས་པའི་འགྲེལ་ཆེན་ལས་ཀྱང་། དེ་ལ་སེམས་རང་བཞིན་གྱི་འོད་གསལ་བ་ཞེས་བྱ་བ་གང་ཡིན་པ་དང་། སེམས་དེའི་ཉེ་བའི་ཉོན་མོངས་པ་ཞེས་བྱ་བ་གང་ཡིན་པ་འདི་གཉིས་ནི་དགེ་བ་དང་མི་དགེ་བའི་སེམས་དག་ལ་གཅིག་ཏུ་རྒྱུ་བས་སེམས་གཉིས་པ་འཚམས་སྦྱོར་བ་མེད་པའི་ཚུལ་གྱིས་ཟག་པ་མེད་པའི་དབྱིངས་ལ་མཆོག་ཏུ་རྟོགས་པར་དཀའ་བ་ཡིན་ནོ་ཞེས། གཞུང་འདིའི་ལྟ་བའི་མཐར་ཐུག་སེམས་རང་བཞིན་གྱི་འོད་གསལ་ཞེས་པ་ནི། རང་བཞིན་འོད་གསལ་གྱི་སེམས་གསལ་རིག་ལ་བཤད་པའི་ཕྱིར་དང་། ཁྱད་པར་དཔེ་དགུ་དོན་དགུའི་འཐད་ཀྱི་འགྲེལ་ཆེན་ལས།
མདོར་ན་སྙིང་པོའི་མདོར་དཔེར་བརྗོད་པ་བསྟན་པ་འདི་དག་ནི་སེམས་ཀྱི་ཁམས་མ་ལུས་པའི་ཐོག་མ་མེད་པའི་སེམས་ཀུན་ནས་ཉོན་མོངས་པའི་ཆོས་གློ་བུར་བ་ཉིད་དང་། ཐོག་མ་མེད་པའི་སེམས་རྣམ་པར་བྱང་བའི་ཆོས་ལྷན་ཅིག་སྐྱེས་པ་རྣམ་པར་དབྱེ་བ་མེད་པ་ཉིད་དུ་བསྟན་ཏོ། ། ཞེས་དཔེ་དགུས་བསྟན་པའི་སྙིང་པོ་ནི་རང་བཞིན་འོད་གསལ་གྱི་སེམས་ལ་ངོས་གཟུང་ནས། དེ་ཉིད་ལ་རྣམ་བྱང་གི་སེམས་དང་། དགེ་བའི་སེམས་དང་། ཟག་མེད་ཀྱི་སེམས་དང་། གཉིས་མེད་ཀྱི་ཡེ་ཤེས་སོགས་ཀྱི་མིང་བཏགས་ནས་གཏན་ལ་ཕབ་པར་ཤིན་ཏུ་གསལ་བའི་ཕྱིར་རོ། ། གཉིས་པ་ནི། དབུ་མའི་ལུགས་ཀྱི་གཞི་ཡི་ངོས་འཛིན་ནི། ཀླུ་སྒྲུབ་ཞབས་ཀྱི་རིགས་ཚོགས་ལས།
གསལ་སྟོང་ཟུང་འཇུག་གི་སྟོང་པའི་ལྡོག་པ་ནས་གཙོ་བོར་བཤད་དེ། རྟེན་འབྲེལ་གྱི་གནད། ཆོས་ཐམས་བཅད་ཀྱི་སྟེང་དུ་མཐའ་བཞི་སྤྲོས་པ་ཡིས་སྟོང་ཚུལ། རྟེན་འབྲེལ་གྱི་རིགས་པ་ཡིས་གཏན་ལ་ཕབ་ནས། ཆོས་ཐམས་ཅད་བདེན་པས་སྟོང་པའི་སྟོང་ཉིད་ལ་འཁོར་འདས་ཀུན་གྱི་བྱ་བྱེད་རུང་བར་གསུངས་པའི་ཕྱིར། འོ་ན་རྟེན་འབྲེལ་གྱི་གནད་ཇི་ལྟ་བུ། འདི་སྟོང་པའི་ལྡོག་པ་ནས་བཤད་པར་ཇི་ལྟར་ཤེས་སྙམ་ན་བཤད་པར་བྱ་སྟེ། རྟེན་འབྲེལ་གྱི་ཆོས་ཐམས་ཅད་བདེན་སྟོང་དུ་གཏན་ལ་འབེབས་པ་ནི། རྟེན་འབྲེལ་རྟོགས་པའི་གནད་ཀྱི་གཙོ་བོ་དང་། གྲུབ་མཐའ་བཞི་ལས་དབུ་མའི་གྲུབ་མཐའི་གནད་ཀྱི་གཙོ་བོ་ཡིན་ཏེ།
དངོས་སྨྲ་བས་ནི། རྟེན་འབྲེལ་ཡིན་ན་བདེན་གྲུབ་ཀྱིས་ཁྱབ་པ་བཅས་ནས། བདེན་པས་སྟོང་པ་ལ་རྒྱུ་འབྲས་རྟེན་འབྲེལ་མི་རུང་བར་ཁས་བླངས་པས། རྟེན་འབྲེལ་གྱི་གནད་དམ་དོན་གཏན་ནས་མ་རྟོགས་པ་ཡིན་ལ། དབུ་མ་པས་ནི། རྟེན་འབྲེལ་གྱི་རྟགས་ལས་ཆོས་གཅིག་བདེན་མེད་དུ་རྟོགས་ན། ཆོས་ཐམས་ཅད་བདེན་མེད་དུ་རང་གྲོལ་དུ་སོང་བས། རྟེན་འབྲེལ་གྱི་གནད་དམ་སྙིང་པོ་ཆེས་གསལ་བར་རྟོགས་པའི་ཕྱིར་རོ། ། འདི་ཉིད་སྤྱིར་དབུ་མ་པ་དང་། ཁྱད་པར་དཔལ་མགོན་འཕགས་པ་ཀླུ་སྒྲུབ་ཀྱི་དགོངས་པའི་དབྱིངས་མཐིལ་ཕྱིན་པ་སྟེ།
རིགས་པ་དྲུག་ཅུ་པ་ལས། གང་དག་བརྟེན་ནས་དངོས་པོ་རྣམས། ། དེ་ཉིད་དུ་ནི་གྲུབ་འདོད་པ། ། དེ་དག་ལ་ཡང་རྟགས་སོགས་སྐྱོན། ། དེ་དག་ཇི་ལྟར་འབྱུང་མི་འགྱུར། ། ཞེས་སངས་རྒྱས་བསྟན་པའི་སྒོར་ཞུགས་ཀྱང་། རྟེན་འབྲེལ་ལ་བདེན་གྲུབ་ཀྱིས་ཁྱབ་པ་ཁས་བླངས་པའི་དངོས་སྨྲ་བ་རྣམས་ནི་རྟག་ཆད་ཀྱི་མཐའ་ལས་མ་འདས་སོ་ཞེས་བཤད་ནས། གང་དག་བརྟེན་ནས་དངོས་པོ་རྣམས། ། ཆུ་ཡི་ཟླ་བ་ལྟ་བུར་ནི། ། ཡང་དག་མ་ཡིན་ལོག་མིན་པར། །
འདོད་པ་དེ་དག་ལྟས་མི་འཕྲོགས། ། ཞེས་རྟེན་འབྱུང་ལ་བདེན་མེད་ཀྱིས་ཁྱབ་པའི་གནད་ཤེས་པ་ནི་རྟག་ཆད་ཀྱི་མཐའ་ལས་གྲོལ་བས་དབུ་མ་པ་ཆེན་པོ་ཡིན་ནོ་ཞེས་བཤད་དེ། གྲུབ་དོན་སྡུད་པ་ན། དངོས་པོར་ཁས་ལེན་ཡོད་ན་ནི། ། འདོད་ཆགས་ཞེ་སྡང་མི་ཟད་འབྱུང་། ། དེ་ལས་བྱུང་བའི་རྩོད་པར་འགྱུར། ། དེ་ནི་ལྟ་བ་ཀུན་གྱི་རྒྱུ། ། དེ་མེད་ཉོན་མོངས་མི་སྐྱེ་སྟེ། ། དེ་ཕྱིར་དེ་ནི་ཡོངས་ཤེས་ན། ། ལྟ་དང་ཉོན་མོངས་ཡོངས་སུ་བྱང་། །
ཞེས་ཇི་སྲིད་བདེན་གྲུབ་ཀྱི་ཆོས་ཅུང་ཟད་གཅིག་ཁས་ལེན་པ་དེ་སྲིད་དུ་དངོས་སྨྲ་བ་ཡིན་པས་དབུ་མའི་ལྟ་བ་མི་རྟོགས་ཞིང་། སྤང་བྱ་ཆགས་སོགས་ཉོན་མོངས་པའི་ས་བོན་སྤོང་བར་མི་ནུས་པས་ཆགས་སོགས་ཉོན་མོངས་པའི་ས་བོན་སྤོང་བ་ལ་བདེན་མེད་རྟོགས་དགོས་སོ་ཞེས་བཤད་ནས། བདེན་མེད་དེ་གང་ལས་རྟོགས་སྙམ་ན། གང་གིས་དེ་ཤེས་འགྱུར་སྙམ་ན། ། བརྟེན་ནས་འབྱུང་བ་མཐོང་བས་ཏེ། ། བརྟེན་ནས་སྐྱེས་པ་མ་སྐྱེས་པར། ། དེ་ཉིད་མཁྱེན་པ་མཆོག་གིས་གསུངས། ། ཞེས་གང་བརྟེན་ནས་སྐྱེས་པ་ལ་རང་བཞིན་གྱིས་མ་སྐྱེས་པས་ཁྱབ་པའི་གནད་ཤེས་པ་ནི། རྟེན་འབྲེལ་གྱི་གནད་རྟོགས་པ་དབུ་མ་པ་ཡིན་པས། གནད་དེ་ཉིད་རྟོགས་ན།
ཆོས་ཐམས་ཅད་བདེན་མེད་དུ་རང་གྲོལ་ལ་རྟོགས་ནུས་ཀྱི། ཆོས་འགའ་ཞིག་བདེན་མེད་དུ་འདོད་པ་སྙམ་བྱེད་ཀྱང་། ཆོས་ཕྲ་རགས་ཅུང་ཟད་གཅིག་བདེན་མེད་དུ་མ་རྟོགས་ན། རྟེན་འབྲེལ་གྱི་གནད་མ་རྟོགས་པ་ཡིན་པས་ཆོས་གང་ལ་ཡང་བདེན་མེད་ཀྱི་རྟོགས་པ་མཚན་ཉིད་པ་མི་སྐྱེ་སྟེ། ཆོས་ཤེས་པ་ཡི་འོག་ཏུ་ནི། ། འདི་ལ་བྱེ་བྲག་ཡོད་ན་ཡང་། ། གང་གིས་སྐྱེ་བར་རྣམ་བརྟགས་པ། ། རྣམ་པར་མི་མཁས་དེ་ཡིས་ནི། ། རྐྱེན་ལས་བྱུང་བའི་དོན་མ་མཐོང་། ། ཞེས་གསལ་བར་བཤད་པའི་ཕྱིར་རོ། །
གནད་འདི་རྟོགས་ན་འཕགས་པ་ཡིན་ན་དབུ་མ་པ་ཡིན་པས་ཁྱབ་པ་དང་། ཆོས་ཐམས་ཅད་བདེན་མེད་དུ་རྟོགས་པས་ཁྱབ་པ་ནི། ཀླུ་སྒྲུབ་ཀྱི་དགོངས་པར། རྣམ་དཔྱོད་སྐལ་བར་ལྡན་པ་དག་གིས་མི་རྟོགས་ཁ་མེད་ཡིན་མོད། བདག་གི་འདྲེན་པ་དཔལ་འབུམ་ཕྲག་གསུམ་པས། ཉན་རང་ལ་རྣམ་གྲངས་པའི་ཆོས་ཀྱི་བདག་མེད་རྟོགས་པ་ཙམ་ལས་མེད་པར་བཤད་པ་དང་། ཡོངས་སུ་རྫོགས་པའི་པཎྜི་ཏ་ཆེན་པོ་འདི་ཉིད་ཀྱིས། ངར་འཛིན་སྐྱེ་བའི་གཞི་ཕུང་པོ་ལྔ་ཙམ་བདེན་མེད་དུ་རྟོགས་ཀྱི་དེ་ལས་གཞན་པའི་ཆོས་ཐམས་ཅད་བདེན་མེད་དུ་མ་རྟོགས་པར་བཤད་པ་དང་། གཟིགས་པའི་སྤྱན་ཡངས་ཤཱཀྱ་མཆོག་ལྡན་གྱིས་འདུས་བྱས་ཐམས་ཅད་བདེན་མེད་དུ་རྟོགས་ཀྱང་། འདུས་མ་བྱས་ཆོས་ཉིད་བདེན་མེད་དུ་མ་རྟོགས་པར་བཤད་པ་སོགས་ནི།
དེང་སང་གི་གདུལ་བྱ་བློ་ནུས་ཞན་པ་རྣམས་ཁ་དྲང་བའི་ཆེད་ཙམ་ཡིན་གྱིས། རྟེན་འབྲེལ་གྱི་གནད་ཟབ་མོ་ལ་ཐུགས་གཡེལ་བ་ག་ལ་ཡིན། རི་བོ་དགེ་ལྡན་པས། གནད་འདི་ཐོགས་མེད་རྗེས་འབྲང་གི་སྐབས་སུ་ཡང་སྦྱར་ནས་དགོངས་པ་གཅིག་ཏུ་འཆད་པ་ནི། སྲོལ་འབྱེད་པའི་དགོངས་པ་མི་འདྲ་བའི་ཁྱད་པར་ཡོད་པའི་གནད་མ་རྟོགས་པ་སྟེ་འོག་ཏུ་འཆད་དོ། ། དེས་ན་རིགས་ཚོགས་ལས་གཞིའི་ངོ་བོ་སྟོང་པའི་ལྡོག་པ་ནས་བཤད་དེ། གང་ལ་སྟོང་པ་ཉིད་རུང་བ། ། ཞེས་སོགས་དང་། དེ་བཞིན་གཤེགས་པའི་རང་བཞིན་གང་། ། ཞེས་སོགས་ཀྱིས་ཆོས་ཐམས་ཅད་ཀྱི་སྟེང་དུ་མཐའ་བཞིའི་སྤྲོས་པ་བཀག་པའི་བདེན་སྟོང་ལ་བདེ་གཤེགས་སྙིང་པོར་བཤད་པའི་ཕྱིར་རོ། །
གསུམ་པ་ནི། མགོན་པོ་ཀླུ་སྒྲུབ་ཀྱིས་བསྟོད་པའི་ཚོགས་སུ་གཞིའི་ངོས་འཛིན། གསལ་སྟོང་ཟུང་འཇུག་གི་ལྡོག་པ་ནས་བཤད་དེ། ཆོས་དབྱིངས་བསྟོད་པ་སོགས་ལས། རྟེན་འབྲེལ་གྱི་རྟགས་ལས་འདུས་བྱས་བདེན་པས་སྟོང་བའི་སྟོང་ཉིད་དེའང་བཀག་བྱ་བདེན་གྲུབ་བཀག་པའི་ཅི་ཡང་མེད་པ་ཙམ་ཡིན་པ་སྤངས་ནས། ཡེ་ནས་དྲི་མས་མ་གོས་པའི་སེམས་ཀྱི་གསལ་ཆ་རྒྱུན་ཆགས་དང་ཟུང་འཇུག་ཡིན་པར་བཤད་པའི་ཕྱིར་ཏེ། གཞི་སྟོང་པ་ཉིད་ལ་འཁོར་འདས་ཀྱི་བྱ་བྱེད་རུང་བར་གསུངས་པ་ནི་འཁོར་འདས་རང་བཞིན་གྱི་ལྷུན་གྱིས་གྲུབ་པའི་སེམས་དང་ཟུང་དུ་འཇུག་པ་ཉིད་ཀྱི་ཕྱིར་ཡིན་གྱི། དགག་བྱ་བདེན་པ་བཅད་ཙམ་གྱི་ཆ་ནས་མ་ཡིན་པའི་ཕྱིར་ཏེ། དེ་ལྟར་ཡིན་ན་ནམ་མཁའ་ཡང་དེར་ཐལ་བའི་སྐྱོན་ཡོད་པའི་ཕྱིར་རོ། ། དེ་ཡང་བསྟོད་ཚོགས་ལས་ཟུང་འཇུག་གི་ལྡོག་པ་ནས་བཤད་པར་ཇི་ལྟར་ཤེས་སྙམ་ན་བཤས་པར་བྱ་སྟེ།
ཆོས་དབྱིངས་བསྟོད་པ་ལས། ས་ཡི་དཀྱིལ་ན་ཡོད་པའི་ཆུ། ། དྲི་མ་མེད་པར་གནས་པ་ལྟར། ། ཉོན་མོངས་ནང་ན་ཡེ་ཤེས་ཀྱང་། ། དེ་བཞིན་དྲི་མ་མེད་པར་གནས། ། ཞེས་ཉོན་མོངས་པའི་སྦུབས་ན་གཟུང་འཛིན་གྱི་དྲི་མས་མ་གོས་པའི་སེམས་རང་གསལ་ལ། ཡེ་ཤེས་ཀྱི་མིང་བཏགས་པ་དེ་གནས་ལུགས་སུ་བཤད་ནས། དེ་ཉིད་བདེན་པར་གྲུབ་བམ་སྙམ་པ་ན། བསམ་གྱིས་མི་ཁྱབ་པར་བསྟོད་པ་ལས། གང་གི་དངོས་པོ་རྟེན་འབྱུང་རྣམས། །
ངོ་བོ་མེད་པ་ཉིད་དུ་གསུངས། ། ཞེས་རྟེན་འབྲེལ་གྱི་རྟགས་ལས་དེ་ཡང་བདེན་མེད་དུ་བཤད་པའི་ཕྱིར་རོ། ། གསུམ་པ་ནི། གནད་དེས་ན་ཐེག་ཆེན་དབུ་མ་ཡི་ལུགས་ཀྱི་གཞིའི་འདོད་ཚུལ་ལ། རྒྱལ་ཚབ་བྱམས་པ་དང་། རྒྱལ་བས་ལུང་བསྟན་པའི་དབུ་སེམས་ཀྱི་ཤིང་རྟའི་སྲོལ་འབྱེད་འདི་གཉིས་དགོངས་པ་མཐུན་ཏེ། བཀའ་བར་པའི་དགོངས་པ་དང་སྦྱར་ཏེ་དངོས་བསྟན་སྟོང་ཉིད་ཀྱི་ལྡོག་པ་དང་། སྦས་དོན་གསལ་བའི་ལྡོག་པ་ནས་བཤད་པའི་བཤད་ཚུལ་ཐ་དད་ཀྱང་། ངོ་བོ་ཟུང་འཇུག་ལ་འཇོག་པར་བཤད་ཟིན་པའི་ཕྱིར་རོ། ། གཞུང་འདི་རྒྱལ་ཚབ་རྒྱལ་བས་ལུང་བསྟན་པའི། །
ཞེས་པ་ལྟར་དག་པ་ཡིན་གྱི། རྒྱལ་ཚབ་བྱམས་པས་ལུང་བསྟན་པའི་ཞེས་འབྱུང་བ་ནི་མ་དག་པ་ཡིན་ཏེ། བྱམས་པས་སྲོལ་འབྱེད་གཉིས་ལ་ལུང་བསྟན་པ་མེད་པའི་ཕྱིར་རོ། ། འདིར་ཀུན་མཁྱེན་ཉིད་ཀྱིས་སྲོལ་འབྱེད་གཉིས་དབུ་མའི་གཞི་ངོས་འཛིན་ཚུལ་དགོངས་པ་གཅིག་ཏུ་བསྒྲུབས་ལ། དེ་ལྟར་ན་འདི་གཉིས་ཀྱི་ལྟ་བའི་མཐར་ཐུག་རང་སྟོང་དབུ་མར་བསྐྱལ་བ་ཡིན་མོད། མཁས་པ་རྣམ་དཔྱོད་ལྡན་པས་རྣམ་པར་གཞིགས་ན་འདི་གཉིས་ཀྱི་མཐར་ཐུག་རང་སྟོང་དང་གཞན་སྟོང་གང་ཡིན་ལ་དཔྱད་པར་བྱ་བའི་གཞི་མང་དུ་ཡོད་ཅིང་། རང་སྟོང་ཡིན་པ་གཞིར་བཞག་ཏུ་བྱས་ན་ཡང་མི་འདྲ་བའི་ཁྱད་པར་ཆེས་གསལ་བ་ཡོད་པ་ནི་རིམ་གྱིས་འཆད་པར་བཞེད་པའི་ཕྱིར་རོ།། ༈ །།བཞི་པ་མཚན་གྱི་རྣམ་གྲངས་བཤད་པ་ལ་གཉིས། ཕར་ཕྱིན་གཞུང་ནས་བཤད་པའི་མཚན་གྱི་རྣམ་གྲངས་བཤད། སྔགས་ཀྱི་རྒྱུད་ནས་བཤད་པའི་མཚན་གྱི་རྣམ་གྲངས་བཤད་པའོ། །
དང་པོ་ནི་དབུ་མ་ལུགས་ཀྱི་གཞི་ཆོས་ཅན། ཁྱོད་མདོ་ནས་བཤད་པའི་མཚན་གྱི་རྣམ་གྲངས་དུ་མ་དང་ལྡན་ཏེ། ཆོས་དབྱིངས་དང་དྲི་བཅས་དེ་བཞིན་ཉིད། རང་བཞིན་འོད་གསལ་དང་བདེ་གཤེགས་སྙིང་པོ་དང་། སེམས་ཀྱི་རང་བཞིན་རྣམ་པར་དག་པ་སོགས་མཚན་གྱི་རྣམ་གྲངས་དུ་མས་ཁྱོད་བསྟན་པའི་ཕྱིར་དང་། ལང་གཤེགས་ལས། དེ་བཞིན་གཤེགས་པའི་སྙིང་པོ་ཀུན་གཞིའི་རྣམ་པར་ཤེས་པར་སྒྲགས་པ་སྦྱང་བར་བྱའོ་ཞེས་དང་། རྒྱན་སྟུག་པོ་བཀོད་པ་ལས། ཇི་ལྟར་ཟླ་བ་སྐར་ཚོགས་དང་། ། མཁའ་ལ་ལྷན་ཅིག་གནས་པ་ལྟར། །
དེ་བཞིན་ཀུན་གཞིའི་རྣམ་ཤེས་ཀྱང་། ། རྣམ་ཤེས་བདུན་དང་ལྷན་ཅིག་གནས། ། ཞེས་དང་། རྣལ་འབྱོར་དབང་ཕྱུག་བིརྺ་པའི་མན་ངག་རྡོ་རྗེའི་ཚིག་རྐང་ལས། ཀུན་གཞི་རྒྱུ་རྒྱུད་ལ་འཁོར་འདས་ཚང་བས་རྩ་རྒྱུད་ཅེས་དང་། དཔལ་ལྡན་ཟླ་བའི་ཞབས་ཀྱི་འཇུག་འགྲེལ་ལས། དངོས་པོ་ཐམས་ཅད་ཀྱི་རང་བཞིན་རྗེས་སུ་ཞུགས་པའི་ཕྱིར་སྟོང་པ་ཉིད་ཁོ་ན་ལ་ཀུན་གཞིའི་རྣམ་པར་ཤེས་པའི་སྒྲས་བསྟན་པར་རིག་པར་བྱའོ། ། ཞེས་སོགས་ཀྱི་ཀུན་གཞིའི་སྒྲ་ཡང་ཁྱོད་ཀྱི་གསལ་ཆ་དང་སྟོང་ཆ་འདི་ལ་ཅི་ལྟར་རིགས་པར་དགོངས་ཏེ་བཤད་པ་ཡིན་པའི་ཕྱིར་རོ། ། གཉིས་པ་ནི། དབུ་མ་ལུགས་ཀྱི་གཞི་གསལ་སྟོང་ཟུང་འཇུག་ཆོས་ཅན།
ཁྱོད་ལ་རྒྱུད་ནས་བཤད་པའི་མཚན་གྱི་རྣམ་དྲངས་དང་ལྡན་ཏེ། ཟབ་མོའི་རྒྱུད་དུ་འཇམ་དཔལ་དུ། འཇམ་དཔལ་དཔལ་དང་ལྡན་པའི་མཆོག ། ཅེས་འཇམ་དཔལ་དང་། ལུས་ལ་ཡེ་ཤེས་ཆེན་པོ་གནས། ། ཞེས་ཡེ་ཤེས་ཆེན་པོ་དང་། རང་བཞིན་ལྷན་ཅིག་སྐྱེས་ཞེས་བརྗོད། ། ཅེས་ལྷན་ཅིག་སྐྱེས་པ་དང་། རྡོ་རྗེ་རྩེ་མོ་ལས། སྲ་ཞིང་སྙིང་པོ་ཁོང་སྟོང་མེད། །
བཅད་དང་གཞིག་པར་བྱ་བ་མིན། ། བསྲེག་པར་བྱ་མེད་གཞིག་མེད་པར། ། སྟོང་ཉིད་རྡོ་རྗེར་བརྗོད་པར་བྱ། ། ཞེས་རྡོ་རྗེ་དང་། ཡང་བརྟག་གཉིས་ལས། རྡོ་རྗེ་མི་ཕྱེད་ཅེས་བྱར་བརྗོད། ། སེམས་དཔའ་སྲིད་པ་གསུམ་གཅིག་པ། ། འདིས་ནི་ཤེས་རབ་རིགས་པ་ཡིས། ། རྡོ་རྗེ་སེམས་དཔར་བརྗོད་པར་བྱ། ། ཞེས་རྡོ་རྗེ་སེམས་དཔའ་དང་།
ཤྲཱི་ནི་གཉིས་མེད་ཡེ་ཤེས་ཏེ། ། ཞེས་དཔལ་དང་། ཀུན་ཏུ་བཟང་པོ་ཀུན་བདག་ཉིད། ། བཅོམ་ལྡན་འདས་དཔལ་མཆོག་དང་པོའི་སྐྱེས་བུ་ལའོ། ། ཞེས་ཀུན་བཟང་དང་དཔལ་མཆོག་ལ་སོགས་ཀྱི་མཚན་གྱི་རྣམ་གྲངས་བགྲང་ཡས་ཀྱིས་བསྟན་པའི་ཕྱིར་རོ། ། འོན་ཀྱང་མདོ་སྔགས་ནས་བཤད་པའི་རྣམ་གྲངས་དེ་དག་དོན་གཅིག་ཏུ་ནི་འཁྲུལ་བར་མི་བྱའོ། ། འདིར་དཔྱད་དགོས་པའི་དོགས་པ་ནི་འདི་ལྟར་ཡིན་ཏེ། རང་ལུགས་ཀྱི་གཞིའི་ངོས་འཛིན་རྒྱུད་བླ་རྩ་འགྲེལ་ལས་གཉིས་མེད་ཀྱི་ཡེ་ཤེས་ལ་ངོས་བཟུང་བ་དང་། རིགས་ཚོགས་ལས་རྟེན་འབྲེལ་གྱི་རྟགས་ལས་འདུས་བྱས་བདེན་པས་སྟོང་པའི་སྟོང་ཉིད་ལ་བཤད་པ་དང་། སྟོད་ཚོགས་ལས་ཟུང་འཇུག་ལ་བཤད་པ་དང་།
དེ་དག་མདོ་རྒྱུད་ནས་མཚན་གྱི་རྣམ་གྲངས་ཐ་དད་དུ་བཤད་པ་དེ་དག་ཐུན་མོང་དུ་འགལ་མེད་དུ་ཁས་ལེན་ནམ་སོ་སོར་ཁས་ལེན་སྙམ་ན། སྤྱིར་རྒྱལ་བའི་འཁོར་ལོ་ཐ་མ་དང་། རྒྱུད་བླ་རྩ་འགྲེལ་གྱི་སྐབས་སུ་གཞི་བདེ་གཤེགས་སྙིང་པོའམ་ཆོས་དབྱིངས་ལ། གཉིས་མེད་ཀྱི་ཡེ་ཤེས་ཀྱི་མིང་ཅན་གྱི་ཤེས་པ་གསལ་རིག་གི་ཆ་ཁོ་ན་ཡིན་པས་ཁྱབ་པ་དང་། དེ་ཡང་ཐེག་ཆེན་འཕགས་པ་ཁོ་ནས་མངོན་སུམ་དུ་རྟོགས་ཀྱི། ཐེག་དམན་འཕགས་པ་དང་སོ་སོ་སྐྱེ་བོའི་མངོན་སུམ་གྱི་སྤྱོད་ཡུལ་གཏན་ནས་མ་ཡིན་པར་བཤད། བཀའ་འཁོར་ལོ་བར་པ་དང་། རིགས་ཚོགས་རྩ་འགྲེལ་གྱི་སྐབས་སུ། གཞི་བདེ་གཤེགས་སྙིང་པོ་དེ་ཉིད། ཆོས་ཐམས་ཅད་བདེན་པ་བཀག་པའི་སྟོང་ཉིད་ཁོ་ན་ཡིན་པས་ཁྱབ་ཅིང་།
དེ་ཡང་འཕགས་པའི་གང་ཟག་ཐམས་ཅད་ཀྱི་མངོན་སུམ་གྱི་སྤྱོད་ཡུལ་དུ་བཤད། དེ་གཉིས་ཆར་གྱི་སྐབས་སུ་གཞི་དེ་ཉིད། སྒྲོ་སྐུར་གྱི་མཐའ་དང་། རྟག་ཆད་ཀྱི་མཐའ་སོགས་དང་བྲལ་བའི་འདུས་མ་བྱས་ཤིག་ཡིན་དགོས་པར་བཤད་ཅིང་། མདོ་རྒྱུད་ཚད་ལྡན་གཞན་རྣམས་ལས་དེ་གཉིས་ཅི་རིགས་པར་བཤད་པ་ཡིན་པ་ལ། དེ་གཉིས་སོ་སོའི་སྐབས་སུ་རང་རང་ནས་བཤད་པ་ལྟར་སོ་སོར་ཁས་ལེན་གྱི་ཕན་ཚུན་བསྲེས་ནས་ཁས་མི་ལེན་ཡང་། འདིར་མདོ་རྒྱུད་བསྟན་བཅོས་ཚད་ལྡན་ཐམས་ཅད་ཀྱི་ལེགས་པའི་ཆ་བསྡུས་ནས་ཐུན་མོང་དུ་གུང་བསྒྲིགས་ནས་འཆད་པའི་སྐབས་ཡིན་པས། བཀའ་བར་ཐ་གཉིས་དང་ཤིང་རྟའི་སྲོལ་འབྱེད་གཉིས་ཀྱི་དགོངས་པ་ཐུན་མོང་དུ་འགལ་མེད་དུ་བསྒྲུབས་ནས་འཆད་པར་བྱེད་དོ། ། འོ་ན་འགལ་མེད་དུ་ཇི་ལྟར་དམ་བཅའ། ལུང་རིགས་ཀྱིས་ཇི་ལྟར་སྒྲུབ་སྙམ་ན།
གཞི་བདེ་གཤེགས་སྙིང་པོ་ནི་གསལ་སྟོང་ཟུང་འཇུག་ཡིན་ཞིང་། དེ་གསུམ་ཡང་ངོ་བོ་གཅིག་ལ་ལྡོག་པ་ཐ་དད་ཡིན་པས། གསལ་སྟོང་ཟུང་འཇུག་གི་ཟླས་ཕྱེ་བའི་གསལ་ཆ་སྟོང་ཆ་ཟུང་འཇུག་གི་ཆ་གསུམ་ཀ་བདེ་གཤེགས་སྙིང་པོ་ཡིན་པས། ཐོགས་མེད་ཀྱིས་གསལ་ཆ་ནས་བདེ་གཤེགས་སྙིང་པོ་ངོས་བཟུང་ཡང་། དེ་སྟོང་ཉིད་དུ་མི་བཞེད་པ་མ་ཡིན་ལ། ཀླུ་སྒྲུབ་ཀྱིས་སྟོང་ཆ་ནས་ངོས་བཟུང་ཡང་དེ་གསལ་རིག་ཏུ་མི་བཞེད་པ་ཡང་མ་ཡིན་པས་དོན་དྲིལ་ན། གཞི་བདེ་གཤེགས་སྙིང་པོ་ཡིན་ན། ཤེས་པ་གསལ་རིག་ཡིན་པས་ཀྱང་ཁྱབ་ལ། ཆོས་ཉིད་འདུས་མ་བྱས་ཡིན་པས་ཀྱང་ཁྱབ་བོ་ཞེས་པ་ནི། སྤྱིར་བཀའ་མདོ་རྒྱུད་དང་།
ཁྱད་པར་ཀུན་མཁྱེན་ཆེན་པོ་འདི་ཉིད་ཀྱི་དགོངས་པར་དམ་བཅའ་འོ། ། འོ་ན་དམ་བཅའ་འདི་ཇི་ལྟར་སྒྲུབ་སྙམ་ན། འདིར་སྐབས་ཀྱི་བདེ་གཤེགས་སྙིང་པོ་འདི། གཟུང་འཛིན་གྱི་དྲི་མས་གདོད་མ་ནས་དག་པའི་ཤེས་པ་གསལ་རིག་ཡིན་པར་འཆད་དགོས་ཏེ། སྙིང་པོའི་གསལ་སྟོང་ཟུང་འཇུག་གི་གསལ་བའི་ཆ་དེ་བདེ་གཤེགས་སྙིང་པོ་ཡིན་པའི་ཕྱིར་ཏེ། རྒྱུད་བླ་མ་ལས་སྙིང་པོ་གསལ་བ་སེམས་ཀྱི་ཆ་ལ་ངོས་གཟུང་ཞིང་བཟུང་བ་ལྟར་འདིར་ཡང་ཁས་ལེན་རིགས་པའི་ཕྱིར་དང་། འདིའི་སྐབས་ཀྱི་སྙིང་པོ་འདི། རྣལ་འབྱོར་དབང་ཕྱུག་གི་རྒྱུད་མན་ངག་ནས་བཤད་པའི་ཀུན་གཞི་རྒྱུ་རྒྱུད་ཡིན་ཞིང་། དེ་ཉིད་ཤེས་པ་ཡིན་པར་དཔལ་ལྡན་ས་སྐྱ་པའི་རྒྱུད་མན་ངག་ལས་བཤད་པའི་ཕྱིར་དང་། སྙིང་པོ་དེ།
ལང་གཤེགས་སོགས་དང་དཔལ་ལྡན་ཟླ་བས་བཤད་པའི་ཀུན་གཞི་ཡིན་ཞིང་དེ་ཡང་ཤེས་པ་ཡིན་པའི་ཕྱིར་དང་། སྙིང་པོ་དེ་རྒྱུད་སྡེ་ནས་བཤད་པའི་རང་བཞིན་རྣམ་དག་གི་ཡེ་ཤེས་ཆེན་པོ་ཡིན་ཞིང་དེ་ཡང་ཤེས་པ་ཡིན་པའི་ཕྱིར་རོ། ། རྒྱུདཾ་གཉིསཾ་ལྡནཾ་གྱིཾ་རྟགས་དང་པོ་གྲུབ་སྟེ་འདི་ཉིད་ལས། དེ་ཡང་ཐེག་ཆེན་རྒྱུད་བླ་ལས། ། ཞེས་སོགས་དང་། དེ་ཉིད་ལ་ས་བཅད་ཀྱང་རྒྱུད་བླ་ལས་ཇི་སྙེད་པའི་ལྡོག་པ་ནས་བཤད་ཚུལ་ཞེས་བཤད་པའི་ཕྱིར་རོ། ། རྟགས་གཉིས་པའི་ཟུར་དང་པོ་ནི། འདི་ཉིད་ལས། རྣལ་འབྱོར་དབང་ཕྱུག་མན་ངག་དང་། ། ཞེས་སོགས་བཤད་པས་གྲུབ་ཅིང་།
ཟུར་གཉིས་པ་ཀུན་གཞི་རྒྱུ་རྒྱུད་དེ་ཉིད་ཤེས་པ་ཡིན་པར་དཔལ་ལྡན་ས་སྐྱ་པའི་རྒྱུད་མན་ངག་ལས་བཤད་པ་ཡང་འདི་ལྟར་ཡིན་ཏེ། གསུང་ངག་ལམ་འབྲས་ལས། ཀུན་གཞི་རྒྱུ་རྒྱུད་ལ་འཁོར་འདས་ཚང་བས་རྩ་རྒྱུད་ཅེས་པའི་ཀུན་གཞི་ངོས་འཛིན་པ་ན། རྗེ་བཙུན་གྲགས་པས་འཁོར་འདས་དབྱེར་མེད་ཀྱི་རྩ་བ་ལས། རྒྱས་བཤད་ཐོག་མར་ཀུན་གཞིའི་རང་བཞིན་དང་། ། ཞེས་སོགས་དང་དེའི་འགྲེལ་པར། དང་པོ་ནི་སེམས་ཉིད་འཁོར་བ་དང་མྱ་ངན་ལས་འདས་པ་གཉིས་ཀའི་རྒྱུར་གྱུར་པ། རིགས་སམ་ཕྱོགས་སུ་མ་ལྷུང་བ་གནས་སྐབས་དུ་མར་སྣང་བ་ཙམ་ཡིན་ནོ། ། ཞེས་དང་། གཞུང་བཤད་སྲས་དོན་མ་ལས།
དེ་ཡང་ཀུན་གཞི་རྒྱུ་རྒྱུད་ནི་སེམས་རང་བཞིན་གྱི་འོད་གསལ་བ་འཁོར་འདས་གཉིས་ཀའི་རྒྱུར་གྱུར་པའོ། ། ཞེས་སོགས་དང་། རྗེ་བཙུན་རྩེ་མོས་རྒྱུད་སྡེ་སྤྱི་རྣམ་ལས་ཀྱང་། དང་པོ་སྤྱིར་རྒྱུད་ཅེས་བྱ་བ་ནི་རང་གི་སེམས་ཉིད་གཉིས་སུ་མེད་པའི་ཡེ་ཤེས་འདི་ཁོ་ན་ལ་རྒྱུད་ཅེས་བྱ་སྟེ། ཐོག་མ་མེད་པ་ནས་སངས་རྒྱས་ཀྱི་བར་དུ་ཟག་བཅས་ཀྱི་སེམས་རྒྱུན་མི་འཆད་པས་ན་རྒྱུད་དོ། ། ཞེས་གསལ་བར་བཤད་པའི་ཕྱིར་རོ། ། རྟགས་གསུམ་པའི་ཟུར་དང་པོ་ནི། འདི་ཉིད་ལས། ལང་གཤེགས་སྟུག་པོ་བཀོད་པ་དང་། ། ཞེས་སོགས་བཤད་པས་གྲུབ་ཅིང་།
ཟུར་གཉིས་པ་ལང་གཤེགས་དང་སྟུག་པོ་བཀོད་པ་དང་ཟླ་གྲགས་སོགས་ཀྱིས་བཤད་པའི་ཀུན་གཞི་དེ་ཉིད་ཤེས་པ་ཡིན་པ་ཡང་འདི་ལྟར་ཡིན་ཏེ། ཀུན་མཁྱེན་ཆེན་པོ་འདི་ཉིད་ཀྱི་འཇུག་ཊཱིཀ་ལས། ཟླ་བ་གྲགས་པའི་ལུགས་ཀྱི་ཀུན་གཞི་གཏན་ལ་འབེབས་པ་ལ། ཀུན་གཞིའི་ངོ་བོ་སོགས་དོན་ཚན་བདུན་དུ་བཤད་པའི་དང་པོ་ལ། དང་པོ་ནི། ཚོགས་དྲུག་ལས་ངོ་བོ་ཐ་དད་པ་ཡོད་པ་མ་ཡིན་གྱི། རྣམ་པར་ཤེས་པ་གསལ་ཙམ་གྱི་ངོ་བོ་སེམས་ཅན་ནས་སངས་རྒྱས་ཀྱི་སའི་བར་དུ་རྒྱུན་མ་ཆད་པར་ཡོད་པ་འདི་ཉིད་དགེ་མི་དགེའི་རིགས་སམ། ཡུལ་དྲུག་གི་ཕྱོགས་སུ་མ་ཆད་པར་རང་བཞིན་གྱི་སྟོང་པས་བྱ་བྱེད་རུང་བའི་ཆ་ནས་ཀུན་གཞིར་འཇོག་ཅེས། ཀུན་གཞི་སེམས་གསལ་རིག་གི་སྟེང་ནས་འཇོག་པར་བཤད་པའི་ཕྱིར་རོ། ། རྟགས་བཞི་པའི་ཟུར་དང་པོ་ནི།
འདི་ཉིད་ལས། ཟབ་མོའི་རྒྱུད་དུ་འཇམ་དཔལ་དང་། ། ཡེ་ཤེས་ཆེན་པོ་ལྷན་ཅིག་སྐྱེས། ། ཞེས་སོགས་བཤད་པས་གྲུབ་ཅིང་། ཟུར་གཉིས་པ་རྒྱུད་སྡེ་ནས་བཤད་པའི་ལྷན་སྐྱེས་དང་ཡེ་ཤེས་ཆེན་པོ་སོགས་ཤེས་པ་ཡིན་པ་ནི། བརྟག་གཉིས་ལས། ལུས་ལ་ཡེ་ཤེས་ཆེན་པོ་གནས། ། ཞེས་དང་། རྡོ་རྗེ་གུར་ལས། ཐོག་མེད་སྲིད་པའི་བག་ཆགས་ཀྱིས། །
ཕྱི་རོལ་དོན་ནི་ཡོངས་སུ་བརྟགས། ། དོན་ཡོད་མ་ཡིན་སེམས་ཉིད་དེ། ། སེམས་ནི་ཀུན་ཏུ་འགྲོ་བར་བརྗོད། ། ཅེས་སོགས་གསལ་བར་བཤད་པའི་ཕྱིར་རོ། ། དེ་ལྟར་ན་འདིར་བདེ་གཤེགས་སྙིང་པོ་ལ་གསལ་སྟོང་ཟུང་འཇུག་གསུམ་དུ་བཤད་པ་འདི་ཉིད། འཁོར་འདས་དབྱེར་མེད་ལས། རང་བཞིན་གསལ་དང་སྟོང་པ་ཟུང་འཇུག་དང་། ། ཉོན་མོངས་རླུང་དང་ཡི་གེ་རྩ་དང་ཁམས། ། ཞེས་སོགས་རྒྱུ་ལྷན་ཅིག་སྐྱེས་པའི་ཆོས་ཉི་ཤུ་རྩ་བདུན་བཤད་པའི་རྩ་བ་རང་བཞིན་གསལ་སྟོང་ཟུང་འཇུག་གསུམ་དང་གནད་གཅིག་པས། སེམས་གསལ་རིག་གཅིག་ཉིད་ལ་ལྡོག་པའི་སྒོ་ནས་ཕྱེ་བ་ཙམ་དུ་ཤེས་པ་ནི་གནད་ཀྱི་དོན་ནོ། །
དེས་ན་གཞི་བདེ་གཤེགས་སྙིང་པོ་གཟུང་འཛིན་གཉིས་སྟོང་གི་ཡེ་ཤེས་ཁོ་ན་ལ་འཆད་པ་འདི་ལ་དཔྱོད་ལྡན་གྱིས་དོགས་པ་གཉིས་སྤང་དགོས་ཏེ། དེ་ཡང་དོགས་པ་དང་པོ་ནི། བདེ་གཤེགས་སྙིང་པོ་གསལ་རིག་ཏུ་འཆད་པ། རྗེ་བཙུན་ས་པཎ་གྱི་དགོངས་པ་མིན་ཏེ། སྡོམ་གསུམ་ལས། རིག་པ་ཡིན་ན་རྣམ་ཤེས་ཀྱི། ། ཚོགས་བརྒྱད་ཉིད་ལས་འདའ་བ་མེད། ། ཚོགས་བརྒྱད་འདུས་བྱས་ཡིན་པའི་ཕྱིར། ། བདེ་གཤེགས་སྙིང་པོར་མི་འཐད་དེ། ། མདོ་ལས་བདེ་གཤེགས་སྙིང་པོ་ནི། །
འདུས་མ་བྱས་སུ་གསུངས་ཕྱིར་རོ། ། ཞེས་རིག་པ་ཡིན་ན་རྣམ་ཤེས་ཚོགས་བརྒྱད་མཚུངས་ལྡན་དང་བཅས་པ་གང་རུང་ཡིན་པས་ཁྱབ་ཅིང་། ཚོགས་བརྒྱད་མཚུངས་ལྡན་དང་བཅས་པ་ལ་འདུས་བྱས་ཡིན་པས་ཁྱབ་པའི་ཕྱིར་ན། བདེ་གཤེགས་སྙིང་པོར་མི་འཐད་དེ། བདེ་གཤེགས་སྙིང་པོ་ཡིན་ན་འདུས་མ་བྱས་ཡིན་པས་ཁྱབ་པའི་ཕྱིར། ཞེས་བཤད་པའི་ཕྱིར་རོ་སྙམ་ན། འདི་ལ་པཎ་ཆེན་ཤཱཀྱའི་མཚན་ཅན། སྤྱིར་ཤེས་པ་ལ་རྣམ་ཤེས་དང་། ཡེ་ཤེས་གཉིས་ཡོད་པའི་རྣམ་ཤེས་ལ། རྣམ་ཤེས་ཚོགས་བརྒྱད་མཚུངས་ལྡན་དང་བཅས་པ་ཡིན་པས་ཁྱབ་ཅིང་དེ་ཉིད་འདུས་བྱས་ཡིན་པས་བདེ་གཤེགས་སྙིང་པོར་མི་འཐད་ཅེས་བཀག་ནས།
ཀུན་གཞིའི་ཡེ་ཤེས་དེ་ཉིད་འདུས་མ་བྱས་ཀྱི་ཡེ་ཤེས་ཡིན་པའི་ཕྱིར་ན་རྣམ་ཤེས་ཚོགས་བརྒྱད་གང་རུང་མ་ཡིན་པས་སྐྱོན་མེད་ཅེས་འཆད་ཀྱང་། ཁོ་བོ་ནི། བཀའ་བར་པའི་དངོས་བསྟན་དང་། རིགས་ཚོགས་ཀྱི་དངོས་བསྟན་ལ་བདེ་གཤེགས་སྙིང་པོ་ལ་ཤེས་པ་མ་ཡིན་པས་ཁྱབ་པར་བཤད་པས། ས་པཎ་གྱི་སྡོམ་གསུམ་དུ། དེ་ཉིད་སོ་སོར་བཞག་པའི་དགོངས་པ་བསྐངས་པ་ཡིན་ལ། འདིར་ནི་བཀའ་བར་མཐའ་གཉིས་དང་། ཀླུ་སྒྲུབ་དང་ཐོགས་མེད་གཉིས་དང་། མདོ་དང་རྒྱུད་སྡེ་གཉིས་སོགས་ཀྱི་དགོངས་པ་འགལ་མེད་དུ་བསྒྲུབ་ནས་འཆད་པའི་སྐབས་ཡིན་པས་སྔར་གྱི་སྐྱོན་དེ་དག་མེད་དེ། ལུགས་སྲོལ་སོ་སོ་ཡིན་པའི་ཕྱིར་རོ། །
ཡང་དོགས་པ་གཉིས་ནི། བདེ་གཤེགས་སྙིང་པོ་གསལ་རིག་ཏུ་འཆད་པ་བསྟན་བཅོས་མཛད་པ་འདིའི་དགོངས་པ་མིན་ཏེ། བསྟན་བཅོས་འདི་ཉིད་ལས། ཁ་ཅིག་སེམས་ཀྱི་སྟོང་གསལ་གཉིས། ། འདུས་མ་བྱས་དང་འདུས་བྱས་ཀྱི། ། རང་བཞིན་གནས་རིགས་སོ་སོར་འདོད། ། ཅེས་སེམས་ཀྱི་གསལ་ཆ་རང་བཞིན་གནས་རིགས་ཡིན་པ་བཀག་པའི་ཕྱིར་རོ། ། སྙམ་ན་སྐྱོན་མེད་དེ། འདིར་ནི་གསལ་སྟོང་ཟུང་འཇུག་གི་གསལ་ཆ་དེ། འདུས་བྱས་རང་བཞིན་གནས་རིགས་ཡིན་པ་འགོག་པར་མཛད་ཀྱི།
རང་བཞིན་གནས་རིགས་ཡིན་པ་ཙམ་མི་འགོག་སྟེ། གསལ་ཆ་དེ་ཉིད་འདུས་མ་བྱས་ཡིན་པར་བསྟན་བཅོས་མཛད་པ་འདི་ཉིད་བཞེད་པའི་ཕྱིར་ཏེ། གསལ་ཆ་དེ་ཉིད་བདེ་གཤེགས་སྙིང་པོར་གོང་དུ་སྒྲུབ་ཟིན་ཅིང་། བདེ་གཤེགས་སྙིང་པོ་ལ་འདུས་མ་བྱས་ཀྱིས་ཁྱབ་པའི་ཕྱིར་དང་། བསྟན་བཅོས་མཛད་པ་འདིས་འཇུག་པ་བཀའ་འགྲེལ་ལས། འབྲས་དུས་ཀྱི་རྣམ་མཁྱེན་རྟག་པ་ཡིན་པར་བཤད་པས། གཞི་དུས་ཀྱི་དབྱིངས་རིག་དབྱེར་མེད་ཀྱི་ཡེ་ཤེས་འདི་ཡང་རྟག་པ་ཡིན་པར་བཞེད་དགོས་པའི་ཕྱིར་རོ།། །། གཉིས་པ་ལོག་རྟོག་བྱེ་བྲག་ཏུ་དགག་པ་ལ་ལྔ། མེད་དགག་སྙིང་པོར་འདོད་པ་འགག སྙིང་པོ་གཉིས་སུ་དབྱེ་བ་དཔྱད།
འགྲོ་ཀུན་སྙིང་པོས་གཏོང་བ་དགག དག་པ་གཉིས་པོ་འགལ་བ་དགག སྙིང་པོ་བདེན་པར་སྒྲུབ་པ་དགག་པའོ། ། དང་པོ་ནི། སྤྱིར་བདེ་གཤེགས་སྙིང་པོ་ལ་བཞེད་ཚུལ་མི་མཐུན་པ་མང་དུ་ཡོད་དེ། སྙིང་པོ་དེ་འབྲས་དུས་ཀྱི་ཆོས་སྐུ་ཁོ་ནར་ངོས་གཟུང་ནས་སངས་རྒྱས་ཁོ་ནའི་རྒྱུད་ལ་ཡོད་པར་འཆད་པ་དང་། དྲི་བཅས་ཀྱི་ཆོས་དབྱིངས་ཁོ་ན་ལ་ངོས་བཟུང་ནས་སེམས་ཅན་ཁོ་ནའི་རྒྱུད་ལ་ཡོད་པར་འཆད་པ་དང་། སྙིང་པོ་དེ་ལ་རྒྱུ་འབྲས་བུ་རང་བཞིན་བདེ་གཤེགས་སྙིང་པོ་གསུམ་དུ་ཕྱེ་ནས་སངས་རྒྱས་དང་སེམས་ཅན་ཐམས་ཅད་ཀྱི་རྒྱུད་ལ་ཡོད་པར་འཆད་པ་དང་། གཞི་འབྲས་དབྱེར་མེད་ཀྱི་ཆོས་སྐུ་ལ་ངོས་བཟུང་ནས་སྐྱེ་འཕགས་ཐམས་ཅད་ལ་ཡོད་པར་འཆད་པ་དང་བཞི་ལས། ལུགས་གསུམ་པ་དེ་ལ་ཡང་།
སྙིང་པོའི་ངོ་བོ་མེད་དགག་དུ་འདོད་པ་དང་། སྒྲུབ་པར་འདོད་ཀྱང་འདུས་བྱས་དང་འདུས་མ་བྱས་གཉིས་སུ་འབྱེད་པ་དང་ལུགས་གཉིས་ཡོད་པའི། དང་པོ་དེ་འགོག་པ་ལ། ཕྱོགས་སྔ་མ་ནི། རྗེ་འདི་ཉིད་ཀྱི་གསུང་གི་བདུད་རྩི་དྲི་ལན་པདྨོར་བཞད་པ་ལས། དྲི་བཅས་ཀྱི་སེམས་ལ་རིགས་པས་བདེན་པ་བཀག་ཙམ་བདེ་གཤེགས་སྙིང་པོར་འདོད་པ་ནི། དར་ཊཱིཀ་པ་དང་དེའི་རྗེས་འབྲང་གི་ལུགས་སྨྲ་བ་པོ་རྣམས་སོ། ། ཞེས་པ་ལྟར་ཏེ། དེ་ཡང་། དེང་སང་ཚིག་ཙམ་སྨྲ་བ་ལ་ངོ་མཚར་འཛིན་པའི་མཁས་རློམ་འགའ་ཞིག་ཆོས་ཅན།
ཁྱོད་ཀྱི་གཞི་བདེ་གཤེགས་སྙིང་པོའི་ངོས་འཛིན་འདི་ལྟར་བཞེད་དེ། དྲི་བཅས་སེམས་ལ་རིགས་པ་ཡིས་བདེན་པ་བཀག་ཙམ་གྱི་མེད་དགག་ལ་བདེ་གཤེགས་སྙིང་པོར་འདོད་པའི་ཕྱིར་རོ། ། གཉིས་པ་དེ་དགག་པ་ལ་གཉིས། བདེན་པ་བཀག་ཙམ་གཞན་སེལ་ཡིན་པར་བསྟན། དེས་ན་འཁོར་འདས་གཞི་རུ་འདོད་པ་འགལ་བར་བསྟན་པའོ། ། དང་པོ་ནི། དྲི་བཅས་སེམས་ལ་རིགས་པས་བདེན་པ་བཀག་ཙམ་འདི་ནི་ཆོས་ཅན། རང་བཞིན་གནས་རིགས་དང་བདེ་གཤེགས་སྙིང་པོར་ག་ལ་འཐད་དེ་མི་འཐད་པར་ཐལ། ཐོགས་བཅས་བསལ་བ་ལ་ནམ་མཁའ་ཞེས་ནི་བཏགས་པ་དང་། མགོ་བོར་འབིགས་ནུས་བསལ་བ་ལ་རྭ་མེད་ཅེས་ནི་བཏགས་པ་ལྟར།
རྟོག་པས་དགག་བྱ་བཅད་ཙམ་གྱི་གཞན་སེལ་ཡིན་པའི་ཕྱིར་ན་གནས་ལུགས་ཀྱང་མ་ཡིན་ན་སྟེ་དེའི་ཕྱིར་རོ། ། གཉིས་པ་ནི། དེས་ན་སེམས་ལ་བདེན་པ་བཀག་པའི་མེད་དགག་སྙིང་པོར་འདོད་པའི་ངན་རྟོགས་གི་དྲ་བ་འདི་དོར་ཅིག་ཅེས་བྱ་སྟེ། མེད་དགག་འདི་ལ་འཁོར་བ་ཇི་ལྟར་ཚང་སྟེ་མ་ཚང་ལ། འདི་ལ་ལམ་ཉིད་ཇི་ལྟར་སྒོམ་དུ་རུང་སྟེ་མི་རུང་ཞིང་འདི་ལ་འབྲས་བུ་ཇི་ལྟར་འབྱུང་སྟེ་མི་སྲིད་པའི་ཕྱིར་རོ། ། འདི་ལ་བྱང་ཁང་གསར་བ་འཇམ་དབྱངས་དཔལ་འབྱོར་རྒྱལ་མཚན་གྱིས། འདིར་རི་བོ་དགེ་ལྡན་པ་ལ་དགག་སྒྲུབ་ཀྱི་དཔྱད་པ་མཛད་པའི་དགག་ལན་འདི་ལྟར་མཛད་དེ། དྲི་བཅས་སེམས་ལ་རིགས་པ་ཡིས། ། སྤྲོས་པ་བཀག་ཙམ་སྙིང་པོར་འདོད། ། འདི་ཉིད་ཐོགས་བཅས་བསལ་བ་ལ། །
ནམ་མཁའ་ཞེས་ནི་བཏགས་པ་དང་། མགོ་བོར་འབིགས་ནུས་བསལ་བ་ལ། ། རྭ་མེད་ཅེས་ནི་བཏགས་པ་ལྟར། ། རྟོག་པས་དགག་བྱ་བཅད་ཙམ་གྱི། ། རྟེན་འབྲེལ་ཡིན་ཕྱིར་གནས་ལུགས་ཀྱང་། ། མིན་ན་རང་བཞིན་གནས་རིགས་དང་། ། བདེ་གཤེགས་སྙིང་པོར་ག་ལ་འཐད། ། འདི་ལ་འཁོར་བ་ཇི་ལྟར་ཚང་། ། འདི་ལ་ལམ་ཉིད་ཇི་ལྟར་སྒོམ། ། འདི་ལ་འབྲས་བུ་ཇི་ལྟར་འབྱུང་། །
དེ་སྐད་སྨྲ་ན་ལན་ཅི་ཡོད། ། འཁོར་གསུམ་རྒྱུད་མར་མི་འབྱུང་ངམ། ། ཞེས་མཚུངས་པ་མཛད་པ་ནི་མཁས་པ་དགེས་པའི་རྣམ་འགྱུར་མ་ཡིན་ཏེ། ཁོ་བོ་ཅག་དྲི་བཅས་ཀྱི་སེམས་ལ་མཐའ་བཞིའི་སྤྲོས་པ་བཀག་པ་ཙམ་སྙིང་པོར་མི་འདོད་ཀྱི། མཐའ་བཞིའི་སྤྲོས་པ་བཀག་པའི་སྟོང་ཉིད་དང་། དྲི་བཅས་ཀྱི་སེམས་ཟུང་དུ་འཇུག་པའི་ཟུང་འཇུག་ལ་བདེ་གཤེགས་སྙིང་པོར་འདོད་ཅེས་བཤད་ཟིན་པའི་ཕྱིར་རོ། ། གལ་ཏེ་དེ་ལྟར་འདོད་པ་ལ། སྔར་གྱི་སྟོབས་མཚུངས་འཁོར་གསུམ་དུ་མི་འགྱུར་རམ་སྙམ་ན། དེ་ལྟར་མཚུངས་པར་འདོད་པ་ནི་ཟབ་མོའི་གནད་མ་རྟོགས་པ་སྟེ། གསལ་སྟོང་ཟུང་འཇུག་འཁོར་འདས་ཀྱི་གཞིར་རུང་བ་དང་།
བདེན་པ་བཀག་ཙམ་གྱི་མེད་དགག་འཁོར་འདས་ཀྱི་གཞིར་མི་རུང་བའི་ཁྱད་པར་ལ་བློ་གྲོས་རྨོངས་པའི་རྣམ་འགྱུར་ཡིན་པའི་ཕྱིར། འོ་ན་དེ་གཉིས་ལ་འཁོར་འདས་ཀྱི་གཞིར་རུང་མི་རུང་གི་ཁྱད་པར་ཇི་ལྟར་ཡོད་སྙམ་ན། དེའི་གནད་འདི་ལྟར་ཡིན་ཏེ། གསལ་སྟོང་ཟུང་འཇུག་གི་གསལ་བ་ལས་འདོད་ཆགས། སྟོང་པ་ལས་ཞེ་སྡང་། ཟུང་འཇུག་ལས་གཏི་མུག་སོགས་ལངས་ནས་འཁོར་བའི་གཞི་བྱེད། གཞི་གསལ་སྟོང་ཟུང་འཇུག་དེ་ཉིད། ཐབས་རང་དོན་ཡིད་བྱེད་དང་། ཤེས་རབ་གང་ཟག་གི་བདག་མེད་དང་། གཟུང་བ་ཆོས་ཀྱི་བདག་མེད་རྟོགས་པའི་ཤེས་རབ་ཙམ་གྱིས་ཟིན་པ་ལས་དམན་པའི་མྱང་འདས་གཉིས་ཀྱི་གཞི་བྱེད།
ཐབས་གཞན་ཕན་གྱི་ལྷག་བསམ་རྣམ་དག་དང་། ཤེས་རབ་འཛིན་པ་ཆོས་ཀྱི་བདག་མེད་རྟོགས་པའི་ཤེས་རབ་ཀྱིས་ཟིན་པའི་ཚེ། གསལ་ཆ་ལས་སྤྲུལ་སྐུ། སྟོང་ཆ་ལས་ཆོས་སྐུ། ཟུང་འཇུག་གི་ཆ་ལས་ལོངས་སྐུ་འབྱུང་བས་ཐེག་པ་ཆེན་པོའི་མྱང་འདས་ཀྱི་གཞི་བྱེད་པའི་ཕྱིར། གཞན་དུ་མེད་དགག་ཙམ་འཁོར་འདས་ཀྱི་གཞི་ཡིན་ན། ནམ་མཁའ་འཁོར་འདས་ཀྱི་གཞི་ཡིན་ཞེས་སྨྲ་བ་དང་ཁྱད་པར་ཅུང་ཟད་ཀྱང་མེད་དེ། ཁྱོད་ཀྱི་གཞི་མེད་དགག་དེ་གསལ་བ་དང་ཟུང་འཇུག་མ་ཡིན་པས། འཁོར་འདས་ཀྱི་ཆོས་འབྱུང་བའི་ཡན་ལག་མ་ཚང་བའི་ཕྱིར་རོ།། །། གཉིས་པ་སྙིང་པོ་གཉིས་སུ་ཕྱེ་བ་ལ་དཔྱད་པ་ལ་གསུམ།
ཇི་ལྟར་གསུངས་ཚུལ་བསྡུས་ཏེ་བཤད། ། དགོངས་གཞི་ངོས་བཟུང་དགོངས་པ་སྒྲུབ། ། གཞན་དུ་རྟོག་ན་འགལ་བས་དགག་པའོ། ། དང་པོ་ནི་པདྨོ་བཞད་པ་ལས། གཉིས་སུ་ཕྱེ་བ་ནི་རོང་ཊཱིཀ་གི་དངོས་བསྟན་ཡིན་ལ་ཞེས་སོགས་བཤད་པ་ལྟར། རོང་ཊཱིཀ་གི་རྗེས་འབྲང་ཁ་ཅིག སེམས་ཀྱི་སྟོང་གསལ་གཉིས་ལ། འདུས་མ་བྱས་དང་འདུས་བྱས་ཀྱི་རང་བཞིན་གནས་རིགས་སུ་སོ་སོར་འདོད་དེ། རོང་ཊཱིཀ་དངོས་བསྟན་ལས་དེ་ལྟར་བཤད་པའི་ཕྱིར་ཞེས་ཟེར་རོ། ། གཉིས་པ་ནི།
འདི་ཡང་མཁས་པས་རེ་ཞིག་བརྟག་པར་བྱ་སྟེ། མཐར་ཐུག་ཟུང་འཇུག་སྒྲུབ་པའི་ཕྱིར་དུ། གནས་སྐབས་སུ་འཁྱོག་པོ་སྲོང་པའི་ཚུལ་གྱིས་དྲང་དོན་ཡིན་ན་འགལ་བ་མེད་དེ། གསལ་སྟོང་འདུས་བྱས་དང་འདུས་མ་བྱས་གཉིས་ཟུང་འཇུག་ཏུ་སྒྲུབ་པ་ལ། ཡ་གྱལ་འདུས་བྱས་གསལ་བ་དང་འདུས་མ་བྱས་སྟོང་པ་གཉིས་ཀ་དགོས་པའི་ཕྱིར་རོ། ། གསུམ་པ་ནི། དེ་ལས་གཞན་དུ་ངེས་པའི་དོན་ཡིན་ན་མི་འཐད་དེ། རང་བཞིན་གནས་རིགས་འདུས་བྱས་སུ་འདོད་པ་དངོས་སྨྲ་བའི་ལུགས་ཡིན་གྱིས། དབུ་མ་པ་ཡི་ལུགས་ལ་མེད་པའི་ཕྱིར་རོ། ། འོ་ན།
རང་བཞིན་འོད་གསལ་གྱི་སེམས་བདེ་གཤེགས་སྙིང་པོར་བཤད་པ་དང་མི་འགལ་ལམ་སྙམ་ན། མི་འགལ་ཏེ། འདིར་རང་བཞིན་འོད་གསལ་གྱི་སེམས་འདུས་བྱས་བདེ་གཤེགས་སྙིང་པོ་ཡིན་པ་བཀག་པ་ཡིན་ལ། གོང་དུ་དེ་ཉིད་འདུས་མ་བྱས་བདེ་གཤེགས་སྙིང་པོར་བསྒྲུབ་ཟིན་པའི་ཕྱིར་རོ།། །། གསུམ་པ་འགྲོ་ཀུན་སྙིང་པོས་སྟོང་པ་དགག་པ་ལ་གཉིས། ཕྱོགས་སྔ་བརྗོད་པ་དང་། དེ་དགག་པའོ། ། དང་པོ་ལ། ཕྱོགས་སྔ་སྨྲ་བ་པ་ནི། པདྨ་བཞད་པ་ལས།
འགྲོ་བ་ལ་མེད་པར་འདོད་པ་ནི་སྔར་བྱོན་པའི་བུ་སྟོན་ཁ་ཆེ་དང་། དེང་སང་དབུས་གཙང་དང་མདོ་ཁམས་ན་ཡོད་པའི་མཚན་ཉིད་པ་ཁ་ཅིག་གོ་ཞེས་པ་ལྟར། བུ་སྟོན་གྱི་བདེ་གཤེགས་སྙིང་པོའི་མཛེས་རྒྱན་དང་། པཎ་ཤཱཀ་པའི་གསེར་ཐུར་སོགས་ཀྱི་རྗེས་འབྲང་འགའ་ཞིག་སྟེ། བདེ་གཤེགས་སྙིང་པོ་བདེ་གཤེགས་ལ་ཡོད་ཀྱི་འགྲོ་བའི་རྒྱུད་ལ་མེད་དེ། འཁོར་འདས་ཀྱི་ཆོས་ནི་ཐམས་ཅད་ཀྱི་སྙིང་པོ་རང་རང་ཁོ་ན་ལ་ཡོད་པའི་ཕྱིར་དང་། མདོ་འགའ་ཞིག་ལས་བདེ་གཤེགས་སྙིང་པོ་འགྲོ་བ་ལ་ཡོད་པར་གསུངས་པ་ནི། བདག་ཉིད་ཆེན་པོ་ས་པཎ་གྱིས་སྡོམ་གསུམ་དང་འཕྲིན་ཞུ་སོགས་ལས། དགོངས་གཞི་དགོས་པ་དངོས་ལ་གནོད་བྱེད་ཀྱི་ཆོས་གསུམ་གྱི་སྒོ་ནས་དྲང་དོན་དུ་གཏན་ལ་ཕབ་པ་ཡིན་ནོ་ཞེས་སྒྲོ་འདོགས་པར་བྱེད་དོ། ། གཉིས་པ་དེ་དགག་པ་ལ་གསུམ།
ལུང་དང་རིགས་པའི་གནོད་བྱེད་བསྟན། འཇམ་དབྱངས་དགོངས་པར་འདོད་པ་དགག འཁྲུལ་མེད་གནད་ཀྱི་གདམས་པ་སྦྱིན་པའོ། ། དང་པོ་ལ་བསྟན། བཤད་གཉིས། དང་པོ་ནི། ཆོས་ཐམས་ཅད་ཀྱི་སྙིང་པོ་རང་རང་ཁོ་ན་ལ་ཡོད་ཅེས་སྨྲ་བ་འདི་ནི་ཆོས་ཅན། མི་འཐད་དེ། འཇིག་རྟེན་དང་བསྟན་བཅོས་ཀྱི་ཐ་སྙད་གཉིས་ལས་འདས་པ་ཡིན་པའི་ཕྱིར་རོ། ། གཉིས་པ་ལ་གཉིས།
འཇིག་རྟེན་ཐ་སྙད་འགལ་བས་དགག བསྟན་བཅོས་ཐ་སྙད་འགལ་བས་དགག་པའོ། ། དང་པོ་ནི། ཁྱོད་ཀྱི་འདོད་པ་ནི་ཆོས་ཅན། བསྟན་བཅོས་པ་དང་འཇིག་རྟེན་གྱི་ཐ་སྙད་དང་འགལ་ཏེ། ཙནྡན་འགའ་ཞིག་ལ་སྦྲུལ་གྱི་སྙིང་པོ་ཞེས་དང་། མར་ནི་འོ་མའི་སྙིང་པོ་ཞེས་དང་། ཚྭ་ནི་ཆུའི་སྙིང་པོ་ཞེས་སོགས་འཇིག་རྟེན་ཀུན་ལ་གྲགས་པ་ཡི་ཐ་སྙད་ཀུན་དང་འགལ་བའི་ཕྱིར་ཏེ། ཁྱོད་ཀྱིས་ནི། སྦྲུལ་གྱི་སྙིང་པོ་སྦྲུལ་ཉིད་དང་།
མར་གྱི་སྙིང་པོ་མར་ཉིད་དང་། ཆུའི་སྙིང་པོ་ཆུ་ཁོ་ན་ལ་ཡོད་ཅེས་ཁས་བླངས་པའི་ཕྱིར་དང་། དེར་མ་ཟད་ས་བཅད་གཉིས་པ་ལྟར། བསྟན་བཅོས་ཀྱི་ཐ་སྙད་དང་ཡང་འགལ་ཏེ། དྲི་མ་མེད་པའི་བཀའ་སྙིང་པོའི་མདོ་སོགས་ལས། བདེ་གཤེགས་སྙིང་པོས་འགྲོ་བ་ཀུན་ལ་ཁྱབ་ཅེས་དང་། བསྟན་བཅོས་རྒྱུད་བླ་སོགས་ལས་ལུས་ཅན་སངས་རྒྱས་ཀྱི་སྙིང་པོ་ཅན་ཡིན་ནོ་ཞེས་གསུངས་པ་དང་འགལ་བའི་ཕྱིར་རོ། ། གལ་ཏེ་དེ་ལྟར་བསྟན་པ་དེ་ཉིད་དྲང་དོན་ཡིན་ནོ་སྙམ་ན། སྤྱིར་དྲང་ངེས་ལ་འཇོག་མཚམས་མང་དུ་ཡོད་ཀྱང་། བརྗོད་བྱ་བདེན་གཉིས་ཀྱི་སྒོ་ནས་དྲང་ངེས་ཀྱི་རྣམ་དབྱེ་འབྱེད་པའི་ཚེ།
དྲང་དོན་ཀུན་ཐ་སྙད་དུ་ཡང་མེད་ན་ནི། ཕུང་པོ་ཁམས་དང་སྐྱེ་མཆེད་སོགས་ཀུན་རྫོབ་བདེན་པའི་རྣམ་གཞག་ཀུན་ཆོས་ཅན། ཐ་སྙད་དུ་ཡང་མེད་པར་འགྱུར་ཏེ། ཁྱོད་སོགས་དེ་དག་དྲང་དོན་ཡིན་པའི་ཕྱིར་རོ། ། གཉིས་པ་འཇམ་མགོན་དགོངས་པར་མི་འཐད་པ་ནི། འགྲོ་ལ་བདེ་གཤེགས་སྙིང་པོ་མེད་པ་འཇམ་དབྱངས་ས་པཎ་གྱི་དགོངས་པར་འདོད་ཅེས་པ་ལ་ནི། འཇམ་དབྱངས་ཀྱི་གསུངས་དང་འགལ་བ་འདི་ལྟར་འབྱུང་སྟེ། རབ་དབྱེ་ལས། དེས་ན་དེ་བཞིན་གཤེགས་པ་ཡི། ། སྙིང་པོ་སྤྲོས་བྲལ་ཡིན་པའི་ཕྱིར། །
སེམས་ཅན་རྣམས་ལ་སངས་རྒྱས་དང་། ། འཁོར་བ་གཉིས་ཀ་འབྱུང་བ་འཐད། ། ཅེས་སྤྲོས་བྲལ་གྱི་ཆོས་དབྱིངས་བདེ་གཤེགས་སྙིང་པོ་ཡིན་པར་གསུང་བ་དང་། གཞན་ཡང་རབ་དབྱེ་དེ་ཉིད་ལས། སེམས་ནི་རང་གནས་སྙེགས་པའི་ཕྱིར། ། མེ་ཡི་སྒྲུབ་བྱེད་ཚ་བ་ལྟར། ། བདེ་གཤེགས་ཁམས་ཀྱི་སྒྲུབ་བྱེད་འཐད། ། ཅེས་འཁོར་བ་སྤོང་འདོད་དང་། མྱང་འདས་ཐོབ་འདོད་ཀྱི་བློ་སྐྱེས་པ་ནི། རང་རྒྱུད་ལ་བདེ་གཤེགས་སྙིང་པོ་ཡོད་པ་རྐྱེན་གྱིས་རིགས་སད་པའི་སྒྲུབ་བྱེད་དུ་གསུངས་པ་དང་ཅིས་མི་འགལ་ཏེ་འགལ་བའི་ཕྱིར་རོ། །
དེར་མ་ཟད། གཞན་ཡང་རབ་དབྱེ་ལས། གལ་ཏེ་བེམ་པོའི་ཆོས་ཀྱི་དབྱིངས། ། བདེ་གཤེགས་སྙིང་པོ་མ་ཡིན་ཡང་། ། སེམས་ཅན་རྣམས་ཀྱི་ཆོས་ཀྱི་དབྱིངས། ། བདེ་གཤེགས་སྙིང་པོ་ཡིན་སྙམ་ན། ། མ་ཡིན་ཆོས་ཀྱི་དབྱིངས་ལ་ནི། ། དབྱེ་བ་མེད་པར་རྒྱལ་བས་གསུངས། ། ཞེས་བེམ་པོའི་ཆོས་དབྱིངས་དང་། སེམས་ཅན་གྱི་སེམས་ཀྱི་ཆོས་དབྱིངས་བདེ་གཤེགས་སྙིང་པོ་ཡིན་པར་ཁྱད་པར་མེད་དེ།
ཆོས་དབྱིངས་ལ་རིགས་མི་འདྲ་བའི་དབྱེ་བ་མེད་པའི་ཕྱིར་རོ་ཞེས་གསུངས་པས་ཀྱང་གནོད་པ་ཡིན་པའི་ཕྱིར་ཏེ། སེམས་ཅན་གྱི་སེམས་ཀྱི་ཆོས་དབྱིངས་དང་། སངས་རྒྱས་ཀྱི་སེམས་ཀྱི་ཆོས་དབྱིངས་གཉིས་སྙིང་པོ་ཡིན་པར་ཁྱད་པར་མེད་དེ། ཆོས་དབྱིངས་ལ་རིགས་མི་འདྲ་བའི་དབྱེ་བ་མེད་པའི་ཕྱིར་རོ་ཞེས་པ་ཀུན་ཏུ་མི་མཚུངས་སམ་སྟེ་མཚུངས་པའི་ཕྱིར་རོ། ། ཐལ་བ་འདི་ནི་ཕྱོགས་སྔ་འདི་འགོག་པའི་གནོད་བྱེད་ཀྱི་གཙོ་བོ་ཡིན་ཏེ། པཎ་ཆེན་ཤཱཀྱ་མཆོག་ལྡན་ན་རེ། སྡོམ་གསུམ་རབ་དབྱེར་ཆོས་དབྱིངས་བདེ་གཤེགས་སྙིང་པོ་ཡིན་པ་བཀག་ནས། ཆོས་སྐུ་བདེ་གཤེགས་སྙིང་པོ་ཡིན་པར་བསྟན་པ་ཡིན་ལ། ཆོས་དབྱིངས་སྙིང་པོ་ཡིན་པ་ཇི་ལྟར་བཀག་ན། གལ་ཏེ་བེམ་པོའི་ཆོས་ཀྱི་དབྱིངས། །
ཞེས་སོགས་ཀྱིས་བེམ་པོའི་ཆོས་དབྱིངས་སྙིང་པོ་མིན་པ་བཞིན་དུ། སེམས་ཀྱི་ཆོས་དབྱིངས་ཀྱང་སྙིང་པོ་མ་ཡིན་ཏེ། ཆོས་དབྱིངས་ལ་དབྱེ་བ་མེད་པའི་ཕྱིར། བེམ་པོའི་ཆོས་དབྱིངས་སྙིང་པོ་མ་ཡིན་ཏེ། གལ་ཏེ་ཡིན་ན། བརྟན་གཡོ་ཀུན་བདེ་གཤེགས་སྙིང་པོ་ཅན་དུ་ཐལ་བ་ལ། གཡོ་བ་ལུས་ཅན་ཁོ་ན་བདེ་གཤེགས་སྙིང་པོ་ཅན་དུ་བཤད་པའི་ཕྱིར་རོ་ཞེས་འཆད་མོད། དེ་ལ་འདི་ལྟར་འགལ་ཏེ། འོ་ན་དག་པ་གཉིས་ལྡན་གྱི་ཆོས་དབྱིངས་སྙིང་པོ་ཡིན་པ་བཞིན་དུ། དྲི་བཅས་ཀྱི་ཆོས་དབྱིངས་ཀྱང་སྙིང་པོ་ཡིན་པར་ཐལ།
ཆོས་དབྱིངས་ལ་དབྱེ་བ་མེད་པའི་ཕྱིར། གལ་ཏེ་དག་པ་གཉིས་ལྡན་གྱི་ཆོས་དབྱིངས་ཀྱང་སྙིང་པོ་མིན་ནོ་སྙམ་ན། དེ་ཆོས་ཅན། བདེ་གཤེགས་སྙིང་པོ་ཡིན་པར་ཐལ། ཆོས་སྐུ་ཡིན་པའི་ཕྱིར་གསུམ་ཀར་ཨེ་དྲན། དེས་ན་འདིར་དཔྱད་དགོས་པ་ནི། འོ་ན་ཁྱོད་རང་བེམ་པོའི་ཆོས་དབྱིངས་བདེ་གཤེགས་སྙིང་པོར་ཁས་ལེན་ནམ་མི་ལེན། མི་ལེན་ན་འདིར་དངོས་སུ་བཤད་པ་དང་འགལ། ལེན་ན་བེམ་པོའི་ཆོས་དབྱིངས་ཆོས་ཅན། གསལ་སྟོང་ཟུང་འཇུག་ཡིན་པར་ཐལ།
ཆོས་དབྱིངས་ཡིན་པའི་ཕྱིར། རྟགས་ཁས་བླངས་སོ། ། འདོད་ན། བུམ་སོགས་ཕྱི་དོན་བདེན་པས་སྟོང་བའི་སྟོང་ཉིད་ཀྱང་གསལ་སྟོང་ཟུང་འཇུག་ཏུ་འགྱུར་བས་ཁྱོད་རང་གི་ཕར་ཕྱིན་དཀའ་འགྲེལ་ལས། ཆོས་དབྱིངས་དང་སྟོང་ཉིད་ལ་ཁྱད་ཕྱེ་ནས། ཆོས་དབྱིངས་ལ་གསལ་སྟོང་ཟུང་འཇུག་གིས་ཁྱབ་པ་དང་། སྟོང་ཉིད་སོགས་ལ་དེས་མ་ཁྱབ་པར་བཤད་པ་ལ་རྣམ་གཅོད་མེད་པའི་སྐྱོན་དུ་འགྱུར་ཏེ། ཆོས་ཐམས་ཅད་ལ་གསལ་སྟོང་ཟུང་འཇུག་གི་ཆོས་དབྱིངས་ཀྱིས་ཁྱབ་པའི་ཕྱིར་སྙམ་ན། ཅུང་ཟད་དཀའ་མོད། ཁོ་བོ་ནི་ཀུན་མཁྱེན་ཆེན་པོའི་དགོངས་པ་འདི་ལྟར་འཆད་དེ།
སྤྱིར་སྟོང་ཉིད་དང་། དེ་བཞིན་ཉིད་དང་། རང་བཞིན་རྣམ་དག་སོགས་ཀྱིས་ཆོས་ཐམས་ཅད་ལ་ཁྱབ་ཅིང་། དེ་དག་ལ་གསལ་སྟོང་ཟུང་འཇུག་ཡིན་པ་ཞིག་མི་དགོས་ཀྱང་། ཆོས་དབྱིངས་དང་བདེ་གཤེགས་སྙིང་པོ་སོགས་གསལ་སྟོང་ཟུང་འཇུག་ཁོ་ན་ལ་འཇོག་པས། དེ་དག་གིས་ཆོས་ཐམས་ཅད་ལ་ཁྱབ་པས། བུམ་པ་བདེན་པས་སྟོང་པའི་སྟོང་ཉིད་ལྟ་བུ། རང་བཞིན་རྣམ་དག་དང་། སྟོང་ཉིད་དང་། དེ་བཞིན་ཉིད་སོགས་ཡིན་ཀྱང་།
གསལ་སྟོང་ཟུང་འཇུག་མ་ཡིན་པས། ཆོས་དབྱིངས་དང་བདེ་གཤེགས་སྙིང་པོ་སོགས་སུ་ཁས་མི་ལེན་ནོ། ། འོན་ཀྱང་འདིར་བེམ་པོའི་ཆོས་དབྱིངས་བདེ་གཤེགས་སྙིང་པོར་བཤད་པ་ནི། བེམ་པོ་ཀུན་ལ་ཆོས་དབྱིངས་ཀྱིས་ཁྱབ་པ་དང་། བུམ་སོགས་ཀུན་གྱི་སྟོང་ཉིད་བདེ་གཤེགས་སྙིང་པོ་ཡིན་ཞེས་ཁས་བླངས་པ་མ་ཡིན་གྱི། ནང་སེམས་ཀྱི་རྒྱུད་ཀྱི་བསྡུས་པའི་མིག་སོགས་ལྟ་བུའི་སྟེང་དུ་གསལ་སྟོང་ཟུང་འཇུག་གི་ཆོས་དབྱིངས་ཚང་བས། སེམས་རྒྱུད་ཀྱི་བསྡུས་པའི་བེམ་པོའི་ཆོས་དབྱིངས་སྙིང་པོ་ཡིན་པ་ཙམ་ལ་དགོངས་སོ་ཞེས་བློ་གསལ་དཔྱོད་ལྡན་དག་གི་སྙིང་གི་པདྨོར་སིམ་པར་བྱའོ། ། དེས་ན་རང་གི་ངན་རྟོག་ཁྭ་ཏ་ཡིས་ལྟ་ངན་མི་གཙང་ཟོས་པའི་མཆུ་ཆོས་ཅན། ཁྱོད་ཀྱི་འཇམ་དབྱངས་གཞུང་བཟང་པདྨའི་ཚལ་དྲི་ཞིམ་ལྡན་པ་ལ། གྲུབ་མཐའ་ངན་པའི་དྲི་ངན་བསྒོ་བ་མཚར་ཆེ་སྟེ།
རང་གི་སྐྱོན་གཞན་ལ་བགོ་བ་མི་རིགས་པ་ཆེན་པོ་ཡིན་པའི་ཕྱིར་རོ།། །། གསུམ་པ་གྲུབ་པའི་གདམས་པ་སྦྱིན་པ་ལ་གསུམ། ཕྱོགས་འཛིན་དོར་ནས་གཟུང་བར་གདམས་པ། ། དྲང་ངེས་གནད་ཀྱི་སྙིང་པོ་བསྟན་པ། ། དོན་དེ་ཡིད་ཆེས་ལུང་དང་སྦྱར་བའོ། ། དང་པོ་ནི། གཞན་གྱི་འཆད་ཚུལ་ལ་སྐྱོན་ཆགས་པ་དེས་ན། རང་བཞིན་གྱི་མཁས་པ་ཀུན་ཆོས་ཅན། ཁོ་བོས་འདི་ལྟར་འཆད་པ་ལ་ཕྲག་དོག་དང་ཕྱོགས་འཛིན་གྱི་ཡིད་དོར་ལ། གཟུ་བོར་གནས་པའི་བློ་ཡིས་ཡིན་མིན་དཔྱོད་ཅིག་ཅེས་བྱ་སྟེ།
བཀའ་བསྟན་བཅོས་ཀྱི་གཞུང་ལུགས་ཆེན་པོ་ཡི་དགོངས་པ་ཁོ་བོས་མ་འདྲེས་པར་ཚུལ་བཞིན་བཤད་པར་བྱ་བ་ཡིན་པའི་ཕྱིར་རོ། ། གཉིས་པ་ནི། ཆོས་དབྱིངས་དང་བདེ་གཤེགས་སྙིང་པོ་དང་། སྟོང་ཉིད་དང་དེ་བཞིན་ཉིད་ལ་སོགས་པའི་མཚན་གྱི་རྣམ་གྲངས་དུ་མས་བསྟན་པའི་ཟུང་འཇུག་ཆོས་ཅན། བརྗོད་བྱའི་སྒོ་ནས་དྲང་ངེས་འབྱེད་པའི་ཚེ་ངེས་དོན་ཡིན་གྱི་དྲང་དོན་མ་ཡིན་ཏེ། དོན་དམ་བདེན་པ་ཡིན་པའི་ཕྱིར་རོ། ། འོན་ཀྱང་གསལ་སྟོང་ཟུང་འཇུག་དེ་ཉིད་སྙིང་པོའི་མདོ་དང་རྒྱུད་བླ་ལས་དཔེ་དགུས་བསྟན་པ་ལྟར། འགྲོ་བའི་རྒྱུད་ལ་ནི་རྟེན་དང་བརྟེན་པའི་ཚུལ་གྱིས་སམ་སྒྲུབ་པའི་ཚུལ་གྱིས་ཡོད་པ་ནི་ཆོས་ཅན། དྲང་དོན་ཡིན་གྱི་ངེས་དོན་མིན་ཏེ། ཀུན་རྫོབ་བདེན་པ་ཡིན་པའི་ཕྱིར་རོ། །
དེས་ན་བདེ་གཤེགས་སྙིང་པོ་ཆོས་ཅན། ཁྱོད་འགྲོ་བའི་རྒྱུད་ལ་སྒྲུབ་པའི་ཚུལ་གྱིས་ཡོད་པ་དྲང་དོན་ཡིན་པའི་རྒྱུ་མཚན་གཞན་ཡང་ཡོད་དེ། ཁྱོད་འགྲོ་བའི་རྒྱུད་ལ་ཡོད་པར་སྟོན་པའི་མདོའི་དགོངས་གཞི་མཐའ་བཞི་སྤྲོས་བྲལ་གྱི་སྟོང་ཉིད་ཡིན་པ་དང་། དགོས་པ་སྐྱོན་ལྔ་སྤོང་བའི་ཕྱིར་དུ་གསུངས་ཞེས་པ་ཡང་ཁྱོད་འགྲོ་བའི་རྒྱུད་ལ་སྒྲུབ་པའི་ཚུལ་གྱིས་ཡོད་པར་སྟོན་པའི་མདོ་འདི་ལ་འཐད་པའི་ཕྱིར་དང་། ཁྱོད་འགྲོ་བའི་རྒྱུད་ལ་སྒྲུབ་པའི་ཚུལ་གྱི་ཡོད་པ་དེ་ཉིད་ངེས་པའི་དོན་ཡིན་ན། མུ་སྟེགས་བདག་དང་མཚུངས་པ་དང་། བདེན་པའི་དངོས་པོར་འགྱུར་བ་སོགས་དངོས་ལ་གནོད་བྱེད་ཀྱི་སྐྱོན་རྣམས་ཀྱང་འབྱུང་བའི་ཕྱིར་རོ། ། གསུམ་པ་ལུང་དང་སྦྱར་བ་ནི། བདེ་གཤེགས་སྙིང་པོ་ངེས་དོན་ནམ་བདེན་པ་ཡིན་ཡང་། དེ་འགྲོ་བའི་རྒྱུད་ལ་སྒྲུབ་པའི་ཚུལ་གྱིས་ཡོད་པ་དྲང་དོན་ཀུན་རྫོབ་བདེན་པ་ཡིན་ཞེས་པ་འདི་ཉིད་ཆོས་ཅན།
ཁོ་བོས་རང་བཟོ་མ་ཡིན་ཏེ། ཐེག་ཆེན་རྒྱུད་བླ་ལས། འགྲོ་བ་ཞི་བའི་ཆོས་ཉིད་དུ། ། རྟོགས་ཕྱིར་ཇི་ལྟ་ཉིད་དེ་དང་། ། ཞེས་སོགས་ཀྱིས་འགྲོ་བའི་སེམས་རྒྱུད་བདག་གཉིས་ཀྱི་སྤྲོས་པ་ཉེར་ཞིའི་ཆོས་ཉིད་མཐོང་བ་ལ་ཇི་ལྟ་བ་མཐོང་བར་གསུངས་པ་དང་། ཤེས་བྱ་མཐར་ཐུག་རྟོགས་པའི་བློས། ། ཐམས་ཅད་མཁྱེན་པའི་ཆོས་ཉིད་ནི། ། སེམས་ཅན་ཐམས་ཅད་ལ་ཡོད་པར། ། མཐོང་ཕྱིར་ཇི་སྙེད་ཡོད་པ་ཉིད། ། ཅེས་སྤྲོས་བྲལ་ཆོས་ཉིད་དེ་ཉིད་ཀྱང་སེམས་ཅན་ཐམས་ཅད་ལ་ཡོད་པར་མཐོང་བ་ལ་ཇི་སྙེད་པ་མཐོང་བར་ནི་གསུངས་པའི་གནད།
རྟོགས་ན་འབད་མེད་དུ་འགྲུབ་པའི་ཕྱིར། འདིར་དོགས་པ་འདི་ལྟར་བཅད་དགོས་ཏེ། འོ་ན་བདེ་གཤེགས་སྙིང་པོ་འགྲོ་བའི་རྒྱུད་ལ་སྒྲུབ་པའི་ཚུལ་གྱིས་ཡོད་དམ་མེད། ཡོད་ན་དེ་ལྟར་སྟོན་པའི་མདོ་དེ། དགོངས་གཞི་དགོས་པ་དངོས་ལ་གནོད་བྱེད་གསུམ་གྱི་སྒོ་ནས་དྲང་དོན་གྱི་མདོར་འཆད་མི་རིགས་པར་ཐལ། དེ་དེ་ལྟར་ཡོད་པ་ལ་དངོས་ལ་གནོད་བྱེད་ཀྱི་ཚད་མ་མེད་པའི་ཕྱིར་ཏེ། དེ་དེ་ལྟར་ཡོད་པའི་ཕྱིར། ཡང་བདེ་གཤེགས་སྙིང་པོ་ངེས་དོན་ཡིན་ཡང་། བདེ་གཤེགས་སྙིང་པོ་ཡོད་པ་དེ་དྲང་དོན་ཡིན་ཞེས་ཁས་ལེན་རིགས་པར་ཐལ། དེ་དེ་ལྟར་ཡོད་པ་གང་ཞིག
དེ་དེ་ལྟར་ཡོད་པ་དེ་དྲང་དོན་ཡིན་པའི་ཕྱིར། འདོད་ན་རྣམ་གཅོད་ཅི་ཡོད་སོམས་ཤིག གལ་ཏེ་དེ་འགྲོ་བའི་རྒྱུད་ལ་སྒྲུབ་པའི་ཚུལ་གྱིས་མེད་ན། དེ་དེ་ལྟར་ཡོད་པར་ཐལ། དེ་དེ་ལྟར་ཡོད་པ་དེ་ཐ་སྙད་བདེན་པ་ཡིན་པའི་ཕྱིར་དང་། དེ་དེ་ལྟར་ཡོད་པར་ཇི་སྙེད་པ་མཁྱེན་པའི་ཡེ་ཤེས་ཀྱིས་གཟིགས་པའི་ཕྱིར། རྟགས་གཉིས་དངོས་ཞེས་ཟེར་ན་དོན་དང་མཐུན་པའི་ལན་ཅི་ལྟར་འདེབས། འདི་ལ་ཁོ་བོ་རེ་ཞིག་འདི་ལྟར་སེམས་ཏེ། སྙིང་པོ་ནི་མདོ་དང་རྒྱུད་བླ་སོགས་སུ། འགྲོ་བའི་རྒྱུད་ལ་བདེ་གཤེགས་སྙིང་པོ་སྒྲུབ་པའི་ཚུལ་གྱིས་ཡོད་པར་བཤད་ལ་དེའི་དོན།
སེམས་ཙམ་པས་དོན་དམ་དུ་འགྲོ་བའི་རྒྱུད་ལ་བདེ་གཤེགས་སྙིང་པོ་སྒྲུབ་པའི་ཚུལ་གྱིས་ཡོད་ཅིང་། དེ་དེ་ལྟར་ཡོད་པ་དེ་དོན་དམ་བདེན་པ་དང་། དེ་སྟོན་པའི་མདོ་བསྟན་བཅོས་སོགས་ངེས་དོན་གྱི་ལུང་དུ་འགྲེལ་ལ། དབུ་མ་པས་ནི། ཐ་སྙད་ཙམ་དུ་འགྲོ་བའི་རྒྱུད་ལ་བདེ་གཤེགས་སྙིང་པོ་སྒྲུབ་པའི་ཚུལ་གྱིས་ཡོད་པ་ཙམ་ཞིག་ཁས་ལེན་གྱི། དོན་དམ་དུ་མ་ཡིན་པས། དེ་དེ་ལྟར་ཡོད་པ་དེ་ཀུན་རྫོབ་ཀྱི་བདེན་པ་དང་། དེ་སྟོན་པའི་བཀའ་བསྟན་བཅོས་སོགས་དྲང་དོན་གྱི་ལུང་དུ་བཤད་ནས། དོན་དམ་དུ་དེ་དེ་ལྟར་ཡོད་པ་ལ་དངོས་ལ་གནོད་བྱེད་ཀྱི་ཚད་མ་འཆད་པ་ཡིན་ནོ། ། ཞེས་ཀུན་མཁྱེན་ཆེན་པོ་དགོངས་པར་འཆད་དོ།། །།
བཞི་པ་དག་པ་གཉིས་པོ་འགལ་བར་འདོད་པ་དགག་པ་ལ་གཉིས། འདོད་པ་བརྗོད་པ་དང་། དེ་དགག་པའོ། ། དང་པོ་ལ་ཕྱོགས་སྔ་སྨྲ་བ་པོ་ནི། པདྨོ་བཞད་པ་ལས། དེ་གཉིས་འགལ་བར་འདོད་པ་ནི། དེང་སང་གི་མཚན་ཉིད་པ་ཕལ་ཆེར་རོ། ། ཞེས་པ་ལྟར། དེ་དུས་ཀྱི་མཚན་ཉིད་པ་ཁ་ཅིག་སྟེ། གློ་བུར་དྲི་བྲལ་གྱི་ཆོས་དབྱིངས་ནི།
རང་བཞིན་རྣམ་དག་གི་ཆོས་དབྱིངས་མིན་ཏེ། སྒྲུབ་བྱེད་རང་བཞིན་རྣམ་དག་དང་། གློ་བུར་དྲི་བྲལ་གྱི་ཆོས་དབྱིངས་གཉིས་ཕན་ཚུན་སྤངས་ཏེ་གནས་པའི་ཕྱིར་ཞེས་ཟེར་བ་ཐོས་སོ། ། གཉིས་པ་ལ་གསུམ། འགལ་བར་འདོད་པའི་འདོད་པས་སྨད། འགལ་བའི་རྒྱུ་མཚན་སྒྲུབ་བྱེད་དགག མི་འགལ་གནད་ཀྱི་རྒྱུ་མཚན་བསྟན་པའོ། ། དང་པོ་ནི། དེ་ལྟར་སྨྲ་བའི་ཁའི་བུ་ག་ཆོས་ཅན། བུ་ག་དོན་མེད་གཞན་དང་མཚུངས་ཏེ།
རྒྱུ་མཚན་གང་གི་ཕྱིར་ན། དྲི་མ་བདེན་གྲུབ་ཀྱིས་དག་པའི་དབྱིངས་དང་། གློ་བུར་གྱི་དྲི་མ་གཉེན་པོས་བཅོམ་པའི་དབྱིངས་ཀྱི་གཞི་མཐུན་མེད་ཅེས་པའི་ཚིག་འབྱུང་བའི་བུ་ག་ཡིན་པའི་ཕྱིར་རོ། ། གཉིས་པ་ལ་ཁོ་ན་རེ། དག་པ་གཉིས་པོ་འགལ་ཏེ། ཆོས་དབྱིངས་ལ་དྲི་མ་རང་བཞིན་གྱིས་དག་ཙམ་གྱི་ཆ་དང་། དྲི་མ་གཉེན་པོས་བཅོམ་ནས་གསར་དུ་དག་པའི་ཆ་གཉིས་འགལ་བའི་ཕྱིར་སྙམ་ན། འོ་ན་བུམ་པའི་སྟེང་དུ་བྱས་པ་དང་མི་རྟག་པ་གཉིས་འགལ་བར་འགྱུར་བར་ཐལ། བུམ་པ་སྐྱེས་ཙམ་གྱི་ཆ་དང་། བུམ་པ་འཇིག་པ་སྟེ་ཞིག་པའི་ཆ་གཉིས་འགལ་བའི་ཕྱིར།
འདིའི་ཞིབ་ཆ་དེ་ལྟར་བྱེད་དགོས་ཏེ། གཞན་དུ་ན་ཕྱོགས་སྔ་ཕྱི་གཉིས་ཀྱི་ཐལ་བ་ལ་རྟགས་མ་གྲུབ་ཀྱི་ལན་ཐེབས་པའི་ཕྱིར་རོ། ། དེ་ལ་ཁོ་ན་རེ། དག་པ་གཉིས་པོ་མི་འགལ་ན། དག་པ་དང་པོ་རང་བཞིན་རྣམ་དག་མངོན་དུ་གྱུར་པའི་ཚེ་ན། གཉིས་པ་གློ་བུར་རྣམ་དག་མཐའ་དག་མངོན་དུ་འགྱུར་དགོས་ཏེ། གཉིས་པ་གློ་བུར་རྣམ་དག་དེ། དང་པོ་རང་བཞིན་རྣམ་དག་ཡིན་པའི་ཕྱིར་སྙམ་ན། ཚིག་གི་སྒྲིབ་གཡོགས་ཡིན་པས་སྙིང་པོ་མེད་དེ། འོ་ན་བདག་མེད་དང་པོ་གང་ཟག་བདག་མེད་མངོན་དུ་གྱུར་པའི་ཚེ།
བདག་མེད་གཉིས་པ་ཆོས་ཀྱི་བདག་མེད་མཐའ་དག་མངོན་དུ་འགྱུར་དགོས་ཏེ། བདག་མེད་གཉིས་པ་བདག་མེད་དང་པོ་ཡིན་པའི་ཕྱིར་རོ་ཞེས་སོགས་རིགས་པ་ཀུན་ཏུ་མཚུངས་པའི་ཕྱིར་རོ། ། གསུམ་པ་མི་འགལ་བའི་རྒྱུ་མཚན་ནི། དེ་གཉིས་འགལ་བ་ལ་སྐྱོན་ཡོད་པ་དེས་ན། རང་བཞིན་རྣམ་དག་གི་ཆོས་དབྱིངས་དང་། གློ་བུར་རྣམ་དག་གི་ཆོས་དབྱིངས་གཉིས་སྤྱི་བྱེ་བྲག་ཡིན་པས་མི་འགལ་ཏེ། འཕགས་མཆོག་ཀླུ་སྒྲུབ་ཀྱིས། ཆོས་ཀྱི་དབྱིངས་སུ་བསྟོད་པ་ལས། གང་ཞིག་ཀུན་ཏུ་མ་ཤེས་ན། ། སྲིད་པ་གསུམ་དུ་རྣམ་འཁོར་བ། །
སེམས་ཅན་རྣམས་ལ་ངེས་གནས་པའི། ། ཆོས་ཀྱི་དབྱིངས་ལ་ཕྱག་འཚལ་འདུད། ། གང་ཞིག་འཁོར་བའི་རྒྱུར་གྱུར་པ། ། དེ་ཉིད་སྦྱང་བ་བྱས་པ་ལ། ། དག་པ་དེ་ཉིད་མྱ་ངན་འདས། ། ཆོས་ཀྱི་སྐུ་ཡང་དེ་ཉིད་དོ། ། ཞེས་ཆོས་དབྱིངས་རང་བཞིན་རྣམ་དག་གི་སྟེང་དུ། དྲི་མ་གཉེན་པོས་སྦྱངས་པས་གློ་བུར་རྣམ་དག་གི་ཆོས་དབྱིངས་དེ། མྱང་འདས་དང་ཆོས་སྐུར་གསུངས་པས། དག་པ་གཉིས་ཀྱི་གཞི་མཐུན་བསྟན་པའི་ཕྱིར་དང་།
སྔོན་གྱི་མཁས་པ་རྣམས་ཀྱང་། ཆོས་དབྱིངས་རང་བཞིན་གྱིས་རྣམ་པར་དག་པ་ཡིན་བཞིན་པ་ལ། གློ་བུར་གྱི་དྲི་མ་དང་བྲལ་བའི་ཚེ་དག་པ་གཉིས་ལྡན་གྱི་ཆོས་དབྱིངས་ཞེས་གསུངས་པ་ཚད་མར་བྱས་ནས། ཆོས་དབྱིངས་ཀུན་རང་བཞིན་རྣམ་དག་གི་ཆོས་དབྱིངས་ཡིན་པར་ཤེས་པར་གྱིས་ཤིག་སྟེ་བྱེད་དགོས་པའི་ཕྱིར་རོ།། །།

ལྔ་པ་སྙིང་པོ་བདེན་སྒྲུབ་ཏུ་འདོད་པ་དགག་པ་ལ་གཉིས། ཕྱོགས་སྔ་བརྗོད་པ་དང་། དེ་ལ་དཔྱད་པ་བྱ་བའོ། ། དང་པོ་ལ་གཉིས། སྒྲོ་སྐུར་སྤངས་ཏེ་སྨྲ་པོ་གཟུང་། དེ་སྨྲ་གྲུབ་མཐའི་རྣམ་གཞག་བཤད་པའོ། ། དང་པོ་པདྨ་བཞད་པ་ལས། རྣམ་རིག་བག་ཆགས་ཀྱིས་སྒྲིབ་པའི་སྐྱེས་ཆེན་ཤེས་བྱ་ཀུན་ལ་བདེན་པ་གཉིས་དང་མཚན་ཉིད་གསུམ་དུ་ཕྱེ་ནས། ཀུན་བཏགས་དང་གཞན་དབང་ཀུན་རྫོབ་དང་། ཡོངས་གྲུབ་དོན་དམ་བདེན་པར་བྱས་ཏེ། དོན་དམ་བདེན་པའི་གཅིག་ཏུ་གྲུབ་པར་འདོད་པ་སོགས་ནི་ཇོ་ནང་ཀུན་མཁྱེན་ཆེན་པོའི་ངེས་དོན་རྒྱ་མཚོའི་དགོངས་པ་དཔྱིས་ཕྱིན་པར་བཀོད་པ་ཡིན་ལ་ཞེས་པ་ལྟར་འདི་ཡི་ཕྱོགས་སྔ་སྨྲ་བ་པོ་འགའ་ཞིག་ཆོས་ཅན།
སྐྱོན་ཡོན་གྱི་ཆ་ཤས་ཅུང་ཟད་དང་ལྡན་ཏེ། མཁྱེན་རབ་ཀྱི་གཤོག་ཡངས་ཟུང་འབྲེལ་དུ་རྒྱས་པ་ཡིས། གསུང་རབ་ཀྱི་ནམ་མཁའ་ལ་ཡུན་རིང་དུ་བགྲོད་པར་གྱུར་ཀྱང་། རྣམ་རིག་པའི་བག་ཆགས་ཀྱི་ལིང་ཏོག་གིས་ཡེ་ཤེས་ཀྱི་མིག་བསྒྲིབས་པའི་རྐྱེན་གྱིས། ངེས་དོན་རྣམ་མཁའི་ནོར་བུ་ཅུང་ཟད་མ་གཟིགས་པའི་སྐྱེས་ཆེན་ཡིན་པའི་ཕྱིར་རོ། ། གཉིས་པ་ལ་ལྔ་སྟེ། ཤེས་བྱ་གཞིའི་གནས་ཚུལ་བཤད། དེ་ལས་འབྲས་བུ་ཐོབ་ཚུལ་བཤད། རང་སྟོང་གཞན་སྟོང་ཁྱད་པར་བཤད། གཞི་འབྲས་དབྱེར་མེད་རྒྱུ་མཚན་བཤད།
མདོ་རྒྱུད་བསྟན་བཅོས་དགོངས་པར་ལྡན་པའོ། ། དང་པོ་ནི། ཇོ་ནང་པས་གཞིའི་གནས་ཚུལ་འདི་སྐད་གསུང་སྟེ། ཤེས་བྱ་ཀུན་ལ་བདེན་པ་གཉིས་དང་མཚན་ཉིད་གསུམ་དུ་ཕྱེ་བ་ལས། ཀུན་བཏགས་དང་གཞན་དབང་ཀུན་རྫོབ་སྟེ་བདེན་པར་མ་གྲུབ་ལ། ཡོངས་གྲུབ་དོན་དམ་བདེན་པ་སྟེ་བདེན་པར་གྲུབ་བོ་ཞེས་བཞེད་ཅིང་། ཆོས་རྣམས་ཀུན་གྱི་དོན་དམ་ཆོས་ཉིད་ནི། སངས་རྒྱས་ཡིན་པར་ཁྱད་པར་མེད་པའི་ཕྱིར་ན། སེམས་ཅན་ཀུན་གྱི་རྒྱུད་ལ་སངས་རྒྱས་ཉིད་ཡོད་ཀྱི་སེམས་ཅན་སངས་རྒྱས་ནི་མིན་ནོ་ཞེས་བཞེད་པའི་ཕྱིར་རོ། ། གཉིས་པ་ལ།
འབྲས་བུའི་ཐོབ་ཚུལ་འདི་སྐད་གསུང་སྟེ། དོན་དམ་ཆོས་སྐུ་རང་འཁྲུངས་ནི་ཚོགས་གཉིས་བསགས་པས་ཐོབ་མི་དགོས་པར་གདོད་མ་ནས་ཡོད་པ་ལ། ཀུན་རྫོབ་ཚོགས་གཉིས་བསགས་པ་ཡིས། ཀུན་རྫོབ་གཟུགས་སྐུ་ཐོབ་པར་འདོད་པའི་ཕྱིར་རོ། ། གསུམ་པ་ནི། རང་སྟོང་གཞན་སྟོང་གི་ཁྱད་པར་འདི་སྐད་གསུང་སྟེ། དོན་དམ་བདེན་པ་ནི་གཞན་སྟོང་ཡིན་གྱི། རང་སྟོང་མ་ཡིན་ཏེ། དེ་ཀུན་རྫོབ་ཆོས་ཀྱིས་སྟོང་གི རང་གི་ངོ་བོས་མི་སྟོང་པའི་ཕྱིར་ཏེ།
རྟག་བརྟན་ཐེར་ཟུག་བདེན་གྲུབ་ཡིན་པའི་ཕྱིར་རོ། ། ཀུན་རྫོབ་ནི་རང་སྟོང་ཡིན་གྱི་གཞན་སྟོང་མ་ཡིན་ཏེ། རང་གི་ངོ་བོས་སྟོང་བའི་ཕྱིར་ཞེས་བཞེད་པའི་ཕྱིར་རོ། ། བཞི་པ་ནི། གཞི་འབྲས་དབྱེར་མེད་ཀྱི་དོན་འདི་སྐད་གསུང་སྟེ། དོན་དམ་ཆོས་ཉིད་འདི་ནི་གཞི་དུས་སུ་གློ་བུར་དྲི་མས་མ་དག་པ་དང་། འབྲས་བུའི་སྐབས་སུ་དྲི་མས་དག་པ་ཙམ་མ་གཏོགས་གཞི་འབྲས་སྐབས་ཀྱི་ཆོས་ཉིད་ལ་ཡོན་ཏན་མང་ཉུང་དང་། བཟང་ངན་ལྡོག་པ་ཁྱད་པར་མེད་ཅིང་། འདི་ནི་བདེན་པའི་གཅིག་ཏུ་ཡང་གྲུབ་པ་ཡིན་ཏེ། སྟོབས་སོགས་ཆོས་སྐུའི་ཡོན་ཏན་སོ་གཉིས་དང་།
གཟུགས་སྐུའི་ཡོན་ཏན་མཚན་བཟང་སོ་གཉིས་དང་དཔེ་བྱད་བརྒྱད་བཅུ་སོགས་དམ་པའི་དོན་དུ་ཆོས་ཉིད་འདི་ལ་དབྱེར་མེད་དུ་ཚང་བའི་ཕྱིར་རོ་ཞེས་བཤད་པའི་ཕྱིར་རོ། ། ལྔ་པ་ནི། ཇོ་ནང་པ་ན་རེ། བཤད་མ་ཐག་པ་དེ་དག་ངེས་དོན་གྱི་བཀའ་བསྟན་བཅོས་ཀུན་གྱི་དགོངས་པ་མཐར་ཐུག་ཡིན་ཏེ། ལྷ་མོ་དཔལ་ཕྲེང་མས་ཞུས་པའི་མདོ། མྱ་ངན་ལས་འདས་པའི་མདོ། དེ་བཞིན་གཤེགས་པའི་སྙིང་པོའི་མདོ། སོར་མོའི་ཕྲེང་བ་ལ་ཕན་པའི་མདོ། ལང་ཀར་གཤེགས་པའི་མདོ། དགོངས་འགྲེལ་ལ་སོགས་པ་ལྷག་བསམ་བསྟན་པའི་མདོ།
འཕེལ་འགྲིབ་མེད་པར་བསྟན་པའི་མདོ། ཡེ་ཤེས་སྣང་བ་རྒྱན་གྱི་མདོ། དེ་བཞིན་གཤེགས་པའི་ཡོན་ཏན་དང་ཡེ་ཤེས་བསམ་གྱིས་མི་ཁྱབ་པའི་ཡུལ་ལ་འཇུག་པ་བསྟན་པའི་མདོ་སྟེ། ངེས་དོན་གྱི་མདོ་བཅུའི་དགོངས་པ་འདི་ཉིད་ཡིན་པའི་ཕྱིར་དང་། བྱམས་པའི་གསུང་རབ་རྣམ་པ་ལྔ་དང་། ཐོགས་མེད་སྐུ་མཆེད་ཀྱི་ས་སྡེ་ལྔ་དང་སྡོམ་རྣམ་པ་གཉིས་དང་པྲ་ཀ་ར་ན་སྡེ་བརྒྱད་དང་། ཕྱོགས་ཀྱི་གླང་པོའི་བརྒྱད་སྟོང་དོན་བསྡུས་དང་། ཆོས་ཀྱི་གྲགས་པའི་སྡེ་བདུན་སོགས་གཞུང་ལུགས་རྣམས་ཀྱང་དབུ་མ་ཆེན་པོའི་ལུགས་ཡིན་པས། དེ་དག་གི་དགོངས་པའང་སྔར་བཤད་པ་འདི་ཉིད་ཡིན་པའི་ཕྱིར་དང་། ཀླུ་སྒྲུབ་ཡབ་སྲས་ཀྱང་ནི་འདི་ཉིད་བཞེད་པའི་ཕྱིར་དང་།
ཟབ་མོའི་རྒྱུད་སྡེ་ཐམས་ཅད་ཀྱི་དགོངས་པ་ཕྱོགས་གཅིག་པ་ཡང་འདི་ཉིད་ཡིན་པའི་ཕྱིར་ཞེས་སྨྲ་བར་བྱེད་དོ། ། གཉིས་པ་དཔྱད་པ་བྱ་བ་ལ་གསུམ། སྒྲོ་སྐུར་སྤངས་པའི་ལུང་རིགས་དཔྱད་པ་དངོས། སྒྲོ་སྐུར་སྤངས་ནས་དཔྱད་པའི་རྒྱུ་མཚན་བཤད་པའོ། ། དང་པོ་ནི། ཇོ་ནང་པའི་གྲུབ་མཐའ་འདི་ཆོས་ཅན། ཁྱོད་ལ་སྒྲོ་སྐུར་སྤངས་ནས་ལུང་དང་རིགས་པས་དཔྱད་པར་བྱ་སྟེ། ཁྱོད་མཁས་པས་དགག་སྒྲུབ་བྱ་བའི་གནས་ཡིན་པའི་ཕྱིར་རོ། ། གཉིས་པ་ལ་གཉིས། འདོད་པ་མཐུན་པ་བླང་བྱར་བསྟན་པ།
ལྷག་མ་ཐ་སྙད་དོན་དམ་འགལ་བའོ། ། དང་པོ་ནི། གཞི་འབྲས་ཀུན་ཏུ་རང་གི་ངོ་བོ་ལ་བཟང་ངན་གྱི་དབྱེར་མེད་པའི་ཆོས་དབྱིངས་དེ་ཉིད། བདེ་གཤེགས་སྙིང་པོ་ཡིན་པ་དང་། དེ་ཉིད་སྟོབས་སོགས་ཡོན་ཏན་རང་བཞིན་ལྷུན་གྱིས་གྲུབ་པའི་དོན་དམ་པའི་སངས་རྒྱས། རང་བཞིན་རྣམ་དག་གི་སངས་རྒྱས་ཡིན་པ་ནི་ཆོས་ཅན། དགག་པར་བྱ་བ་མིན་ཏེ། ཁྱོད་ཐེག་པ་ཆེན་པོའི་མདོ་རྒྱུད་ཀྱི་དགོངས་པ་ཡིན་པར་ཁོ་བོ་ཡང་འདོད་པའི་ཕྱིར་རོ། ། གཉིས་པ་ལ་གཉིས་བསྟན། བཤད་དོ། །
དང་པོ་ནི། ལྷག་མ་ཆོས་ཉིད་བདེན་པར་གྲུབ་ཅིང་། དེ་ཉིད་སྟོབས་སོགས་ཡོན་ཏན་ཚང་བའི་སངས་རྒྱས་ཡིན་པར་སྨྲ་བ་ཆོས་ཅན། ལུང་དང་རིགས་པས་དགག་པར་བྱ་སྟེ། ཐ་སྙད་དོན་དམ་པ་གཉིས་དང་འགལ་བ་འཆད་པར་འགྱུར་བ་འདི་ལྟར་མཐོང་བའི་ཕྱིར། གཉིས་པ་རྒྱས་བཤད་པ་ལ་གཉིས། གཞི་འབྲས་འདོད་ཚུལ་ཐ་སྙད་འགལ། གནས་ལུགས་འདོད་ཚུལ་དོན་དམ་འགལ་བའོ། ། དང་པོ་ལ་གཉིས། གཞིའི་འདོད་ཚུལ་ཐ་སྙད་འགལ།
འབྲས་བུའི་འདོད་ཚུལ་རིགས་པས་གནོད་པའོ། ། དང་པོ་ལ་བཞི་སྟེ། དྲི་བཅས་སངས་རྒྱས་ཡིན་པ་འགལ་བས་དགག ཐ་སྙད་འགལ་བ་སྐྱོན་མེད་ཡིན་པ་དགག ཐ་སྙད་ཉིད་ལའང་སྔ་མ་ཁས་ལེན་དགག དེས་ན་མཚན་བཏགས་ཕྱེ་བ་གནད་དུ་ཆེ་བའོ། ། དང་པོ་ནི། ཇོ་ནང་པ་ན་རེ། ཁྱོད་ཀྱིས་ཐ་སྙད་སྒོ་ནས་གསུང་རབ་ཀྱི་དོན་འཆད་པའི་ཚེ། དྲི་མས་མ་དག་པའི་ཆོས་དབྱིངས་སངས་རྒྱས་ཡིན་ཞེས་སྨྲ་བ་ནི་ཐ་སྙད་ཉིད་དང་འགལ་བ་ཡིན་ཏེ།
ཁྱོད་ཀྱི་དེ་ལྟར་ན་ཐ་སྙད་ཚེ་ན་དམན་མཉམ་སོགས་ཁྱད་མེད་དུ་འགྱུར་བ་ལས། ཐ་སྙད་ཚེ་ན་དམན་མཉམ་དང་ཁྱད་འཕགས་ཡོད་མེད་སྐྱེ་དགག་སོགས་སོ་སོར་ཕྱེ་ནས་སྨྲ་དགོས་པའི་ཕྱིར་ཏེ། སྨྲ་དགོས་པ་དེ་སྐད་དུ་ཡང་། ཀླུ་སྒྲུབ་ཀྱིས་སྟོང་ཉིད་བདུན་ཅུ་པ་ལས་ནི། གནས་པའམ་སྐྱེ་འཇིག་ཡོད་མེད་དམ། ། དམན་པའམ་མཉམ་དང་ཁྱད་པར་ཅན། ། སངས་རྒྱས་འཇིག་རྟེན་སྙད་དབང་གིས། ། གསུང་གི་ཡང་དག་དབང་གིས་མིན། ། ཞེས་སོགས་རྒྱས་པར་གསུངས་པའི་ཕྱིར་རོ། ། གཉིས་པ་ནི་ཁོ་ན་རེ།
ཐ་སྙད་ཀྱི་ཚེ་ན་དམན་མཉམ་སོགས་སོ་སོར་སྨྲ་དགོས་པ་དེ་ཡིན་མོད། ཐ་སྙད་དེ་ཉིད་གསུང་རབ་ཀྱི་དོན་ལ་དཔྱོད་པའི་ཚེ་ཚད་མར་བྱེད་ན་ནི། གང་ཟག་ལ་མི་རྟོན་ཆོས་ལ་རྟོན་པ་དང་། ཚིག་ལ་མི་རྟོན་དོན་ལ་རྟོན་པ་དང་། དྲང་དོན་ལ་མི་རྟོན་ངེས་དོན་ལ་རྟོན་པ་དང་། རྣམ་ཤེས་ལ་མི་རྟོན་ཡེ་ཤེས་ལ་རྟོན་པ་སྟེ། རྟོན་པ་བཞིའི་གོ་རིམ་རྣམས་ལོག་པ་ཉིད་དུ་འགྱུར་ཏེ། ཆོས་ལ་མི་རྟོན་གང་ཟག་ལ་རྟོན་པ་དང་། དོན་ལ་མི་རྟོན་ཚིག་ལ་རྟོན་པ་སོགས་ཀྱི་ཕྱིར་རོ་ཞེ་ན། རྟོན་པ་བཞི་པོ་དེའི་གོ་རིམ་འདི་ལྟར་ཡིན་ཏེ།
ཐོག་མར་ཐ་སྙད་ཁས་བླངས་ནས་ཕྱི་ནས་དམ་པའི་གནས་ལུགས་ལ་རིམ་གྱིས་འཇུག་པ་ཡིན་གྱི། ཐ་སྙད་ཉིད་དང་པོ་ནས་དོར་ན་ནི། གནས་ལུགས་རྟོགས་པའི་ཐབས་སུ་ཐ་སྙད་གསུངས་པ་དོན་མེད་དུ་འགྱུར་བ་འམ། རྟོན་པ་བཞིའི་གོ་རིམ་ལོག་པར་ཁྱོད་ལ་འགྱུར་ཏེ། དེ་ལྟར་འགྱུར་བ་དེ་སྐད་དུ་ཡང་རྩོད་ཟློག་ལས། ཐ་སྙད་ཁས་ནི་མ་བླངས་པར། ། ངེད་ཅག་འཆད་པར་མ་བྱེད་དོ། ། ཅེས་གསུངས་པ་དང་། རྩ་བའི་ཤེས་རབ་ལས་ཀྱང་། ཐ་སྙད་ལ་ནི་མ་བརྟེན་པར། །
དམ་པའི་དོན་ནི་རྟོགས་མི་འགྱུར། ། དམ་པའི་དོན་ནི་མ་རྟོགས་པར། ། མྱ་ངན་འདས་པ་ཐོབ་མི་འགྱུར། ། ཞེས་གསུངས་པ་དང་། ཟླ་བ་གྲགས་པས་ཀྱང་། ཀུན་རྫོབ་དང་དོན་དམ་ཐབས་དང་ཐབས་བྱུང་ཡིན་པའི་ཕྱིར་ན་དེ་གཉིས་ཀྱི་རྣམ་དབྱེ་མི་ཤེས་པ་དེ། ལམ་ངན་པ་ལ་ཞུགས་པར་གསུངས་པའང་། དོན་དམ་རྟོགས་པའི་ཐབས་སུ་ཐ་སྙད་ཡལ་བར་དོར་བ་འདི་ཉིད་ལ་དགོངས་པ་ཡིན་པའི་ཕྱིར་རོ། ། གསུམ་པ་ནི་གལ་ཏེ་ཁོ་ན་རེ། ཐ་སྙད་ཡལ་བར་དོར་བའི་སྐྱོན་མེད་དེ།
ཐ་སྙད་ཀྱི་ཚེ་ན་ཡང་དྲི་མས་མ་དག་པའི་ཆོས་དབྱིངས་ཉིད་སངས་རྒྱས་སུ་སྨྲ་བ་ཡིན་པས་སོ་སྙམ་ན། དྲི་མས་མ་དག་པའི་ཆོས་དབྱིངས་སངས་རྒྱས་སུ་སྨྲ་བ་འདི་ནི་ཆོས་ཅན། འཕགས་པ་བྱམས་པ་དང་ཀླུ་སྒྲུབ་སོགས་ཀྱི་གཞུང་དང་འགལ་བ་ཡིན་ཏེ། ཅིའི་སླད་དུ་ཞེ་ན་རྒྱུད་བླ་མར། མ་དག་མ་དག་དག་པ་དང་། ། ཤིན་ཏུ་རྣམ་དག་གོ་རིམ་བཞིན། ། སེམས་ཅན་བྱང་ཆུབ་སེམས་དཔའ་དང་། ། དེ་བཞིན་གཤེགས་པ་ཞེས་བརྗོད་དོ། ། ཞེས་ཆོས་དབྱིངས་ལ་གནས་སྐབས་གསུམ་དུ་མིང་གསུམ་སོ་སོར་གསུངས་པ་དང་། ཀླུ་སྒྲུབ་ཀྱི་ཆོས་དབྱིངས་བསྟོད་པ་ལས།
ཇི་ལྟར་སོས་ཀའི་དུས་སུ་ཆུ། ། དྲོ་འོ་ཞེས་ནི་བརྗོད་པར་བྱེད། ། དེ་ཉིད་གྲང་བའི་དུས་སུ་ནི། ། གྲང་ངོ་ཞེས་ནི་བརྗོད་པ་བཞིན། ། ཉོན་མོངས་དྲྭ་བས་གཡོགས་པ་ན། ། སེམས་ཅན་ཞེས་ནི་བརྗོད་པ་ཡིན། ། དེ་ཉིད་ཉོན་མོངས་བྲལ་གྱུར་ན། ། སངས་རྒྱས་ཤེས་ནི་བརྗོད་པར་བྱེད། ། ཅེས་གསུང་པ་དང་། གཞན་ཆོས་དབྱིངས་བསྟོད་པ་དེ་ཉིད་ལས།
ཇི་ལྟར་སྦུན་པས་གཡོགས་པ་ན། ། སོ་བ་འབྲས་བུར་མི་འདོད་ལྟར། ། དེ་བཞིན་ཉོན་མོངས་ཀྱིས་གཡོགས་པས། ། དེ་ནི་སངས་རྒྱས་ཞེས་མི་བཏགས། ། ཇི་ལྟར་སྦུན་པ་ལས་གྲོལ་ན། ། འབྲས་ཉིད་སྣང་བར་འགྱུར་བ་ལྟར། ། དེ་བཞིན་ཉོན་མོངས་བྲལ་གྱུར་ན། ། ཆོས་ཀྱི་སྐུ་ཡང་རབ་ཏུ་གསལ། ། ཞེས་དང་། གཞན་ཡང་མདོ་སྡེ་རྒྱན་ལ།
དེ་བཞིན་ཉིད་ནི་ཐམས་ཅད་ལ། ། ཁྱད་པར་མེད་ཀྱང་དག་གྱུར་པ། ། དེ་བཞིན་གཤེགས་ཉིད་དེ་ཡི་ཕྱིར། ། འགྲོ་ཀུན་དེ་ཡི་སྙིང་པོ་ཅན། ། ཞེས་སོགས་ཀྱིས་ཆོས་དབྱིངས་དྲི་མས་མ་དག་པའི་གནས་སྐབས་སུ་སེམས་ཅན་དང་། དག་པའི་གནས་སྐབས་སུ་སངས་རྒྱས་ཀྱི་ཐ་སྙད་སོ་སོར་གསུངས་ཀྱི། མ་དག་པའི་ཆོས་དབྱིངས་སངས་རྒྱས་སུ་མ་བཤད་པའི་ཕྱིར་རོ། ། བཞི་པ་མཚན་བཏགས་ཕྱེ་བ་ལའང་། མཚན་བཏགས་ཕྱེ་བ་དཔེ་དང་བཅས་ཏེ་བསྟན། ། དོན་ལ་མཚན་བརྟགས་མི་འབྱེད་ལུང་རིགས་གཉིས་དང་འགལ། །
དཔེ་ལ་མཚན་བརྟགས་མི་ཕྱེད་རྒྱ་བོད་གཞུང་དང་འགལ། ། དེས་ན་འཁྲུལ་མེད་གནད་དོན་བླང་བྱར་བསྟན་པའོ། ། དང་པོ་ལ་གལ་ཏེ་ཁོ་ན་རེ། རྒྱུད་ལས། སེམས་ཅན་ཐམས་ཅད་སངས་རྒྱས་ཉིད། ། འོན་ཀྱང་གློ་བུར་དྲི་མས་སྒྲིབ། ། ཞེས་སོགས་ལྟ་བུ། རྒྱུ་དུས་སུ་ཡང་། མ་དག་པའི་ཆོས་དབྱིངས་སངས་རྒྱས་སུ་བཤད་པ་མང་དུ་ཡོད་དོ་སྙམ་ན། དེ་ནི་དངོས་བཏགས་མ་ཕྱེད་པའི་སྐྱོན་ཡིན་ཏེ།
སེམས་ཅན་ཐམས་ཅད་སངས་རྒྱས་ཉིད། ། ཅེས་པ་ནི། མ་དག་པའི་ཆོས་དབྱིངས་རང་བཞིན་རྣམ་དག་གི་སངས་རྒྱས་ཙམ་ཡིན་ཞེས་པ་སྟེ། སངས་རྒྱས་བརྟགས་པ་བ་ཡིན་ལ། དེ་བསལ་ནས་ནི་སངས་རྒྱས་ཉིད། ། ཞེས་པ་ནི། དྲི་མས་དག་པའི་ཆོས་དབྱིངས་དེ། གློ་བུར་རྣམ་དག་གི་སངས་རྒྱས་ཡིན་ཞེས་པ་སྟེ་སངས་རྒྱས་མཚན་ཉིད་པར་འཇོག་དགོས་པའི་ཕྱིར་ཏེ། དཔལ་ལྡན་རྩེ་མོ་ཡི་རྒྱུད་སྡེ་སྤྱི་རྣམ་ལས་ཀྱཻ་རྡོ་རྗེ་ཞེས་བྱ་བའི་མཚན་གྱིས་ནི། འབྲས་རྒྱུད་ཀྱཻ་རྡོ་རྗེ་དངོས་སུ་བསྟན་ནས།
རྒྱུ་རྒྱུད་དང་། ལམ་ཐབས་རྒྱུད་གཉིས་ཀྱི་ཀྱཻ་རྡོ་རྗེ་ཤུགས་ལས་ཤེས་པའི་མཐུན་པའི་དཔེར། ཕྱོགས་ཀྱི་གླང་པོས། བརྒྱད་སྟོང་དོན་བསྡུས་ལས། ཤེས་རབ་ཕ་རོལ་ཕྱིན་གཉིས་མེད། ། ཡེ་ཤེས་དེ་ནི་དེ་བཞིན་གཤེགས། ། བསྒྲུབ་བྱ་དེ་དོན་སྦྱོར་བ་ཡི། ། གཞུང་ལམ་དག་ལ་དེ་སྒྲ་ཡིན། ། ཞེས་ཤེར་ཕྱིན་དངོས་ནི། འབྲས་བུ་སངས་རྒྱས་ཀྱི་ཡེ་ཤེས་ཏེ།
གཞུང་དང་ལམ་གྱི་ཤེར་ཕྱིན་གཉིས་བཏགས་པ་བར་བཀོད་པ་འདི་གུས་པས་ལོང་ཞིག་ཅེས་བྱ་སྟེ། དངོས་བཏགས་ཕྱེ་དགོས་པ་དེས་ན། འབྲས་བུ་ཤེར་ཕྱིན་ཤེར་ཕྱིན་དངོས་དང་། གཞུང་ལམ་གྱི་ཤེར་ཕྱིན་ཤེར་ཕྱིན་བཏགས་པ་བར་བཤད་པ་དེ་བཞིན་དུ། འབྲས་བུ་ཀྱཻ་རྡོ་རྗེ་ཀྱཻ་རྡོ་རྗེ་མཚན་ཉིད་པ་དང་། རྒྱུ་ལམ་གྱི་ཀྱཻ་རྡོ་རྗེ་དེ་ཀྱཻ་རྡོ་རྗེ་བཏགས་པ་བ་ཡིན་པ་དང་། གློ་བུར་རྣམ་དག་གི་སངས་རྒྱས་སངས་རྒྱས་མཚན་ཉིད་པ་དང་། རང་བཞིན་རྣམ་དག་ཙམ་གྱི་སངས་རྒྱས་སངས་རྒྱས་བཏགས་པ་བ་ཡིན་པ་སོགས། མིང་མཚུངས་པ་རྣམས་ལ་དངོས་བཏགས་ཀྱི་ཁྱད་པར་འཁྲུལ་མེད་དུ་ཕྱེད་དགོས་པའི་ཕྱིར་རོ། ། གཉིས་པ་ནི།
པདྨ་བཞད་པ་ལས། ཞར་བྱུང་རྒྱུད་གསུམ་ཀ་ཀྱཻ་རྡོར་མཚན་ཉིད་པར་འདོད་པ་ནི་སྔར་བྱོན་པའི་ཀུན་དགའ་རྒྱལ་མཚན་པ་དང་། ཕྱིས་ཀྱི་རང་ལུགས་ཀྱི་བླ་མ་ཁ་ཅིག་གོ ། ཞེས་པ་ལྟར། གལ་ཏེ་རྫོངས་པ་ཀུན་དགའ་རྒྱལ་མཚན་སོགས་ཁ་ཅིག་ན་རེ། རྒྱུད་གསུམ་གྱི་ཀྱཻ་རྡོར་ལ་དངོས་བརྟགས་ཕྱེ་བ་མི་འཐད་པར་ཐལ། ཇོ་ནང་པར་མ་ཟད། རྩེ་མོའི་སྤྱི་རྣམ་ལུགས་འདི་ལ་ཡང་ཀྱཻ་རྡོར་རྒྱུད་གསུམ་ཀ ཀྱཻ་རྡོར་མཚན་ཉིད་པར་བཞེད་པའི་ཕྱིར་རོ་ཞེ་ན། དེ་ལྟར་མི་འཐད་དེ།
ཀྱཻ་རྡོ་རྗེའི་རྒྱུད་ཀྱི་མཚན་དོན་འཆད་པའི་ཚེ། མཚོན་བྱ་དོན་གྱི་ཀྱཻ་རྡོ་རྗེ་ཞེས་པའི་སྒྲ། རྒྱུ་རྒྱུད་རང་བཞིན་འོད་གསལ་གྱི་སེམས་དང་། ཐབས་རྒྱུད་དབང་ལམ་གྱི་ཡེ་ཤེས་དང་། འབྲས་རྒྱུད་དག་པ་གཉིས་ལྡན་གྱི་ཡེ་ཤེས་ཏེ་རྒྱུད་ནི་གསུམ་ཆར་ལ་འཇུག་ཀྱང་། དེ་ཉིད་ལ་དངོས་བརྟགས་ཕྱེ་བའི་ཚེ། སངས་རྒྱས་སའི་ཡེ་ཤེས་ལ། བརྟག་གཉིས་ལས། ཧེ་ནི་སྙིང་རྗེ་ཆེན་པོ་ཉིད། ། བཛྲ་ཤེས་རབ་བརྗོད་པར་བྱ། །
ཞེས་བྱ་བའི་ཧེའི་དོན། དམིགས་མེད་ཀྱི་ཐུགས་རྗེ་ཆེན་པོ་དང་། བཛྲ་རྡོ་རྗེའི་དོན། གནས་ལུགས་རྟོགས་པ་མཐར་ཕྱིན་ཤེས་རབ་ཆེན་པོ་ཟུང་འཇུག་ཚང་བ་ཡིན་པས་ན་བརྗོད་བྱ་དོན་གྱི་ཀྱཻ་རྡོ་རྗེ་དངོས་ཡིན་ལ། རྒྱུ་རྒྱུད་རང་བཞིན་འོད་གསལ་ལའང་། ཐབས་དང་ཤེས་རབ་བདག་ཉིད་རྒྱུད། ། ཅེས་པའི་དོན། ཐབས་གཟུང་འཛིན་གཉིས་སུ་སྣང་བ་དང་། ཤེས་རབ་གདོད་མ་ནས་སྤྲོས་པ་ཐམས་ཅད་ཉེ་བར་ཞི་བའི་གཉིས་མེད་ཡེ་ཤེས་ཟུང་འཇུག་ཚང་བ་དང་། ལམ་ཐབས་རྒྱུད་དབང་ལམ་སོགས་ལའང་།
ཐབས་བུམ་དབང་དང་ཤེས་རབ་གོང་མ་གསུམ་སྟེ་ཐབས་ཤེས་ཟུང་འཇུག་གམ། ཐབས་བསྐྱེད་རིམ་དང་། ཤེས་རབ་རྫོགས་རིམ་སྟེ་ཐབས་ཤེས་ཟུང་འཇུག་ཙམ་ཞིག་ནི་ཚང་བས་ནས། ཀྱཻ་རྡོ་རྗེའི་སྒྲ་བརྟགས་མིང་དུ་འཇུག་པ་ཡིན་པའི་ཕྱིར་རོ་སྟེ། སྤྱི་རྣམ་ལས། དེ་བས་ན་སངས་རྒྱས་རྣམས་ཀྱི་དམིགས་པ་མེད་པའི་ཐུགས་རྗེ་ཆེན་པོ་དང་། ཤེས་རབ་ཆེན་པོ་ཟུང་དུ་འཇུག་པས་ན་ཀྱཻ་རྡོ་རྗེ་འབྲས་བུའི་རྒྱུད། དེ་ལྟ་བུའི་འབྲས་བུ་ཐོབ་པར་བྱེད་པའི་ལམ་ཡང་ཀྱཻ་རྡོ་རྗེ། རྒྱུ་ཡང་ཀྱཻ་རྡོ་རྗེ་ཡིན་དགོས་པས་རྒྱུད་གསུམ་ཀ་ཀྱཻ་རྡོ་རྗེ་སྟེ། ཕྱོགས་ཀྱི་གླང་པོས།
ཤེས་རབ་ཕ་རོལ་ཕྱིན་གཉིས་མེད། ། ཡེ་ཤེས་དེ་ནི་དེ་བཞིན་གཤེགས། ། བསྒྲུབ་པར་བྱེད་དོན་སྦྱོར་བ་ཡི། ། གཞུང་དང་ལམ་ལའང་དེ་སྒྲ་ཡིན། ། ཞེས་བཤད་པ་ལྟ་བུའོ། ། ཞེས་སོགས་བཤད་པས་སོ། ། དེས་ན་དངོས་བརྟགས་མ་ཕྱེ་བར་རྒྱུ་ལམ་འབྲས་བུའི་ཀྱཻ་རྡོ་རྗེ་གསུམ་བརྗོད་བྱར་མཚོན་པ་ལས། ཀྱཻ་རྡོ་རྗེའི་རྒྱུད་འཆད་ཅེས་གསུངས་པ་ཡི་དོན་དེ་ལྟར་ཡིན་གྱི། གཞན་དུ་རྒྱུད་གསུམ་ཀ་ཀྱཻ་རྡོ་རྗེར་མཚན་ཉིད་པ་ཡིན་ན། རྩེ་མོས།
ཀྱཻ་རྡོ་རྗེའི་རྒྱུད་ཅེས་པའི་ཚིག་ཟུར་གྱི་ཀྱཻ་རྡོ་རྗེའི་སྒྲས་འབྲས་རྒྱུད་ཀྱི་ཀྱཻ་རྡོ་རྗེ་དངོས་སུ་བསྟན་ནས། རྒྱུ་དང་ལམ་གྱི་ཀྱཻ་རྡོ་རྗེ་ཤུགས་ལ་བསྟན་པར་བཤད་པ་དེ་མི་འཐད་དགོས་ཏེ། དེ་གསུམ་ཀ་ཀྱཻ་རྡོར་མཚན་ཉིད་པ་ཡིན་པའི་ཕྱིར་རོ། ། དཔེར་ན། བུམ་པ་ཞེས་པའི་སྒྲས་གསེར་བུམ་དངོས་སུ་བསྟན་ནས་དངུལ་བུམ་ཤུགས་ལས་བསྟན་པ་མི་འཐད་པ་བཞིན་ནོ། ། དེ་ལྟར་རྩེ་མོས་གོང་དུ་བཤད་ན། སྤྱི་རྣམ་ལས། དེ་ལ་རྒྱུད་ཀྱི་མཚན་ཕལ་ཆེར་ཡང་དག་པར་རྫོགས་པའི་སངས་རྒྱས་ཀྱི་ཡེ་ཤེས་ཀྱི་འབྲས་བུའི་རྒྱུད་ལས་བརྩམས་ཏེ་བརྟགས་ནས། དེ་ནས་ཐབས་རྒྱུད་དང་རྒྱུ་རྒྱུད་ལ་ཤུགས་ལ་སྦྱར་བའི་མཚན་མང་སྟེ། དཔེར་ན་དཔལ་ཀྱཻ་རྡོ་རྗེ་དང་།
གསང་བ་འདུས་པ་དང་། ཡང་དག་པར་སྦྱོར་བ་ལེགས་པ་ལྟ་བུའོ། ། ཞེས་བཤད་པས་ཤེས་སོ། ། གསུམ་པ་ལའང་གསུམ་སྟེ། རྒྱ་གར་མཁས་པའི་གཞུང་དང་འགལ། རང་གི་བོད་གཞུང་ཉིད་དང་འགལ། དེའི་དགོངས་པ་དཔྱད་དུ་ཡོད་པའོ། ། དང་པོ་ནི། མིང་ལ་རྣམ་གྲངས་དུ་མ་ཡོད་པ་དེས་ན་ཧ་རི་བྷ་དྲ་ཡིས་དངོས་མིང་དང་བརྟགས་མིང་གཉིས་སུ་གསུངས་པ་དང་། དཀོན་མཆོག་འབངས་ཀྱིས་མིང་གཙོ་ཕལ་གཉིས་སུ་གསུངས་པ་དེ་གཉིས་དོན་གཅིག་སྟེ།
དངོས་བརྟགས་གཙོ་ཕལ་དོན་གཅིག་པ་གཞུང་ལུགས་ཆེན་པོའི་ལུགས་ཡིན་པའི་ཕྱིར་ཏེ། དེ་སྐད་དུ་ཡང་རྣམ་འགྲེལ་ལས། ཇི་ལྟར་གྲགས་པས་གྲུབ་གང་ཡིན། ། དངོས་དང་དེ་དང་མཚུངས་པའི་ཕྱིར། ། གང་ལ་དེ་སྐད་བརྗོད་ཕལ་པ། ། དངོས་ལ་དངོས་མེད་བརྟགས་ཕྱིར་རོ། ། ཞེས་སོགས་དུ་མ་གསུངས་པ་ལ་ལྟོས་ཤིག་སྟེ། བལྟས་པས་མིང་གི་རྣམ་དབྱེ་ཤེས་པར་འགྱུར་བའི་ཕྱིར་རོ། ། གཉིས་པ་ནི། གཞན་ཡང་རྒྱུ་ལམ་གྱི་ཀྱཻ་རྡོར་ཀྱཻ་རྡོར་མཚན་ཉིད་པ་ཡིན་པ་དཔལ་ས་སྐྱ་པའི་དགོངས་པ་མིན་པར་མ་ཟད།
གཞུང་ལམ་གྱི་ཤེས་ཕྱིན་ཤེར་ཕྱིན་མཚན་ཉིད་པ་ཡིན་པ་ངེས་དོན་རྒྱ་མཚོའི་དགོངས་པ་ཉིད་ཀྱང་མ་ཡིན་ཏེ། ངེས་དོན་རྒྱ་མཚོས་དེར་ནི། གཞི་འབྲས་དབྱེར་མེད་པའི་གཉིས་མེད་ཀྱི་ཡེ་ཤེས་ཤེར་ཕྱིན་མཚན་ཉིད་པར་བྱས་ནས། གཞུང་ལམ་གྱི་ཤེར་ཕྱིན་གཉིས་ལ་ཤེར་ཕྱིན་བཏགས་པ་བར་གསུངས་པའི་ཕྱིར་རོ། ། གསུམ་པ་ནི། འོན་ཀྱང་གཞི་དུས་ཀྱི་ཡེ་ཤེས་ཤེར་ཕྱིན་མཚན་ཉིད་པ་ཡིན་པ་འདི་ཡང་མི་འཐད་དེ། སེམས་ཅན་གྱི་རྒྱུད་ཀྱི་གཞི་དུས་ཀྱི་གཉིས་སུ་མེད་པའི་ཡེ་ཤེས་ཤེར་ཕྱིན་མཚན་ཉིད་པ་ཡིན་ན། ཡེ་ཤེས་དེ་ནི་དེ་བཞིན་གཤེགས། ། ཞེས་དང་། སངས་རྒྱས་བཅོམ་ལྡན་འདས་རྣམས་ཀྱི་གཉིས་སུ་མེད་པའི་ཡེ་ཤེས་སྒྱུ་མ་ལྟ་བུ་ནི་དངོས་ཡིན་ལ།
ཞེས་པས་ཤེར་ཕྱིན་གྱི་རྟེན་གྱི་ཁྱད་པར་བསྟན་པ་དོན་མེད་ཡིན་པའི་ཕྱིར་ཏེ། དེ་བཞིན་གཤེགས་པ་མིན་པའི་རྒྱུད་ལའང་ཤེར་ཕྱིན་ཡོད་པའི་ཕྱིར་རོ། ། གལ་ཏེ་སྐྱོན་མེད་དེ། དེ་ཉིད་རྣམ་གྲངས་ཡིན་པའི་ཕྱིར་སྙམ་ན། མི་འཐད་དེ། གཞི་དུས་སུ་དེ་བཞིན་གཤེགས་པ་ཡོད་པ་ལ་ཐ་སྙད་དང་འགལ་བའི་སྐྱོན་སྔར་བསྟན་ཟིན་ལ། སྐྱོན་གཞན་ཡང་གཞུང་དང་ལམ་གཉིས་ལ་མཚན་ཉིད་གསུམ་དུ་ཕྱེ་བ་ཡི་གཞུང་ལམ་གྱི་ཡོངས་གྲུབ་ཤེར་ཕྱིན་མ་ཡིན་ན། རང་གི་གྲུབ་མཐའ་ཆོས་ཐམས་ཅད་ལ་མཚན་ཉིད་གསུམ་དུ་ཕྱེ་བའི་ཡོངས་གྲུབ་རྣམས་ཤེར་ཕྱིན་མཚན་ཉིད་པར་ཁས་བླངས་པ་དང་འགལ་ལ། ཡིན་ན་ཕྱོགས་གླང་གི་གཞུང་འདིའི་དོན་བཤད་པ་དང་འགལ་བའི་ཕྱིར་ཏེ། གཞུང་འདིའི་དོན།
གཞུང་ལམ་གྱི་ཤེར་ཕྱིན་ཤེར་ཕྱིན་མཚན་ཉིད་པ་མ་ཡིན་པ་ལ་ཁྱེད་ཀྱིས་ཀྱང་བཤད་པའི་ཕྱིར་རོ། ། བཞི་པ་ནི། གཞན་གྱི་འཆད་ཚུལ་མི་འཐད་པ་དེས་ན། ཤེས་རབ་ཕ་རོལ་ཕྱིན་གཉིས་མེད། ། ཅེས་སོགས་ཀྱི་གཞུང་འདིའི་དོན། ས་སྐྱའི་རྗེ་བཙུན་གོང་མ་ཡིས། གཞུང་ལམ་ཤེར་ཕྱིན་བརྟགས་པ་བ་དང་། འབྲས་བུ་ཤེར་ཕྱིན་ཤེར་ཕྱིན་མཚན་ཉིད་པ་ཡིན་ནོ་ཞེས་བཤད་པ་ཆོས་ཅན། བློ་ལྡན་རྣམས་ཀྱིས་གུས་པས་ལོང་ཞིག་ཅེས་བྱ་སྟེ། འཕགས་ཡུལ་གྱི་མཁས་གྲུབ་ཀུན་དང་མཐུན་པའི་བཤད་པ་ཡིན་པའི་ཕྱིར་རོ། །
གསུམ་པ་འབྲས་བུའི་འདོད་ཚུལ་དགག་པ་ནི། གཞན་ཡང་། ཆོས་སྐུ་གློ་བུར་གྱི་དྲི་མ་དང་བྲལ་བའི་ཆ། ཚོགས་གཉིས་ལ་ལྟོས་སམ་མི་ལྟོས། དང་པོ་ལྟར་ན་དེ་ཆོས་ཅན། ཁྱོད་དོན་དམ་རང་འཁྲུངས་ཀྱི་ཆོས་སྐུ་མིན་པར་འགྱུར་ལ། ཁྱོད་ངེས་པར་ཚོགས་གཉིས་བསགས་པས་ཐོབ་དགོས་པའི་ཕྱིར། ཕྱི་མ་ལྟར་ན་འགྲོ་ཀུན་གྱི་རྒྱུད་ཀྱི་ཆོས་ཉིད་ཆོས་ཅན། ཁྱོད་དང་པོ་ཉིད་ནས་གློ་བུར་གྱི་དྲི་མ་དང་བྲལ་བར་འགྱུར་བར་ཐལ། ཁྱོད་གློ་བུར་གྱི་དྲི་མ་དང་བྲལ་བ་དེ།
ཚོགས་གཉིས་བསགས་པ་ལ་མ་ལྟོས་པར་འདོད་པའི་ཕྱིར་རོ། ། འདོད་ན། འགྲོ་ཀུན་གྱི་རྒྱུད་ཀྱི་སྙིང་པོ་ཆོས་ཅན། ཁྱོད་དྲི་མས་བསྒྲིབ་པའི་ཚུལ་དཔེ་དགུས་བསྟན་པ་དོན་མེད་དུ་འགྱུར་བར་ཐལ། ཁྱོད་དང་པོ་ནས་དྲི་མ་དང་བྲལ་བའི་ཕྱིར། འདི་ལ་ཇོ་ནང་པ། དྲི་བཅས་དེ་བཞིན་ཉིད་དང་། དྲི་མེད་ཀྱི་དེ་བཞིན་ཉིད་དོན་གཅིག་ཅེས་སྨྲ་བ་ནི། མཁས་པའི་གཏམ་མ་ཡིན་ཏེ། འོ་ན་བདེ་གཤེགས་སྙིང་པོ་དེ།
དྲི་མས་བསྒྲིབས་པ་དང་མ་བསྒྲིབས་པའི་གཞི་མཐུན་ཡིན་པར་ཐལ། དྲི་བཅས་ཀྱི་བདེ་གཤེགས་སྙིང་པོ་དེ། དྲི་མེད་ཀྱི་བདེ་གཤེགས་སྙིང་པོ་ཡིན་པའི་ཕྱིར། གཞན་ཡང་། ཆུ་སྙོག་མ་ཅན་དེ། སྙོག་མེད་ཀྱི་ཆུར་ཐལ་བ་དང་། སྤྲིན་བཅས་ཀྱི་ནམ་མཁའ་སྤྲིན་མེད་ཀྱི་ནམ་མཁར་ཐལ། དྲི་བཅས་ཀྱི་ཆོས་སྐུ་དྲི་མེད་ཀྱི་ཆོས་སྐུ་ཡིན་པའི་ཕྱིར་རོ། ། གཉིས་པ་གནས་ལུགས་ཀྱི་འདོད་ཚུལ་དགག་པ་ལ་བཞི། ངེས་དོན་ཡིད་ཆེས་ལུང་དང་འགལ།
དངོས་སྨྲ་འགོག་པའི་རིགས་པ་འགལ། ཆོས་འཁོར་སྔ་ཕྱིའི་འཕྲོས་དང་འགལ། མདོ་རྒྱུད་བསྟན་བཅོས་དགོངས་པར་འགལ་བའོ། ། དང་པོ་ནི་ཁྱོད་ཀྱི་དོན་དམ་གྱི་འཇོག་ཚུལ་གནས་ལུགས་དང་འགལ་བ་འདི་ལྟར་མཐོང་སྟེ། ཇི་ལྟར་སྙམ་ན། ཆོས་ཀྱི་དབྱིངས་ཡོངས་གྲུབ་བདེན་པར་གྲུབ་པ་ནི། ངེས་པའི་དོན་གྱི་མདོ་སྡེ་དང་། ཀླུ་སྒྲུབ་ཀྱི་དགོངས་པ་མ་ཡིན་ཏེ། མདོ་ལས། ཟབ་ཞི་སྤྲོས་བྲལ་འོད་གསལ་འདུས་མ་བྱས། །
ཞེས་སོགས་ཀྱིས་ཟབ་ཞི་སྤྲོས་བྲལ་དང་། འོད་གསལ་འདུས་མ་བྱས་དང་ལྔ། ཡོངས་གྲུབ་བམ་ཆོས་དབྱིངས་ཀྱི་མིང་གི་རྣམ་གྲངས་ཉིད་དུ་གསུངས་པའི་ཕྱིར་དང་། གསུངས་པ་དེ་ཉིད་ལ། མགོན་པོ་ཀླུ་སྒྲུབ་ཀྱིས། སྐྱེ་དང་འཇིག་དང་གནས་པ་དག ། མ་གྲུབ་པས་ན་འདུས་བྱས་མེད། ། འདུས་བྱས་རབ་ཏུ་མ་གྲུབ་པས། ། འདུས་མ་བྱས་ནི་ག་ལ་གྲུབ། ། ཅེས་གསུངས་པའི་ལུང་གིས་སྐབས་འདིའི་འདུས་བྱས་དང་འདུས་མ་བྱས་གཉིས་བདེན་པར་མེད་པར་མཚུངས་པ་ཉིད་དུ་སྟོན་པའི་ཕྱིར་རོ། །
གཉིས་པ་ནི། སངས་རྒྱས་གཉིས་པ་ཀླུ་སྒྲུབ་ཀྱིས། རྩོད་ཟློག་ལས། དངོས་སྨྲ་བའི་རྩོད་པ་བདུན་འགོག་པའི་རིགས་པ་རྣམས་དབུ་མ་པ་རང་ལ་ལོག་པ་ཉིད་དུ་འགྱུར་ཏེ། བདེན་གྲུབ་ཀྱི་ཆོས་ནི་ཡོད་པར་དམ་བཅས་པའི་ཕྱིར། ཁྱབ་སྟེ། བདེན་གྲུབ་ཁས་བླངས་ན། དངོས་སྨྲ་བཀག་པའི་རྩོད་པ་རང་ལ་ལོག་པ་དེ་སྐད་དུ་ཡང་། རྩོད་ཟློག་ལས། གལ་ཏེ་ངས་དམ་བཅས་འགའ་ཡོད། །
དེས་ན་ང་ལ་སྐྱོན་འདི་ཡོད། ། ང་ལ་དམ་བཅས་མེད་པས་ན། ། ང་ནི་སྐྱོན་མེད་ཁོ་ན་ཡིན། ། ཞེས་གསུངས་པའི་སྐབས་ཀྱི་དམ་བཅས་པའི་དོན། བདེན་གྲུབ་ཀྱི་ཆོས་དམ་བཅས་པ་ཉིད་ལ་ནི། ཇོ་ནང་པ་རང་ཉིད་ཀྱང་ནི་འཆད་པའི་ཕྱིར་རོ། ། དེ་ཡང་རྩོད་ཟློག་ལས། དངོས་སྨྲ་བས་རྩོད་པ་བདུན་བཀོད་པ་ནི། འགོག་བྱེད་ཀྱི་ཚིག་མི་འཐད་པའི་རྩོད་པ། དམིགས་བྱེད་ཀྱི་ཚད་མ་མི་འཐད་པའི་རྩོད་པ།
དགེ་སོགས་ཀྱི་རང་བཞིན་མི་འཐད་པའི་རྩོད་པ། འདོགས་བྱེད་ཀྱི་མིང་མི་འཐད་པའི་རྩོད་པ། དགག་བྱ་ལ་བརྟགས་པའི་རྩོད་པ། སྒྲུབ་བྱེད་གཏན་ཚིགས་མི་རུང་བའི་རྩོད་པ། འགོག་ཚུལ་བརྟགས་པའི་རྩོད་པ་དང་བདུན་པོ་ཡིན་ལ། དེ་ཐམས་ཅད་ཀྱང་། བདེན་གྲུབ་ཁས་བླངས་པ་ཁོ་ན་ལས་བྱུང་བའི་རྩོད་པ་ཡིན་པས། བདེན་གྲུབ་ཁས་བླངས་ན། དངོས་སྨྲ་བའི་རྩོད་པ་ཐམས་ཅད་རང་ལོག་དུ་འགྲོ་བ་ཡིན་ཏེ། རིགས་པ་དྲུག་ཅུ་པ་ལས།
དངོས་པོར་ཁས་ལེན་ཡོད་ན་ནི། ། འདོད་ཆགས་ཞེ་སྡང་འབྱུང་བ་ཡི། ། ལྟ་བ་མི་ཟད་མ་རུངས་འབྱུང་། ། དེ་ལས་བྱུང་བའི་རྩོད་པར་འགྱུར། ། ཞེས་དང་། རྩོད་མེད་ཆེ་བའི་བདག་ཉིད་ཅན། ། དེ་དག་ལ་ནི་ཕྱོགས་ཉིད་མེད། ། ཅེས་སོགས་བཤད་པ་ལས་ཤེས་པའི་ཕྱིར། འོན་ཀྱང་། གལ་ཏེ་ངས་དམ་བཅས་འགའ་ཡོད། །
ཅེས་པའི་དམ་བཅའི་དོན། བདེན་གྲུབ་ཀྱི་དམ་བཅའ་ལ་ནི་ཅུང་སྦྱོར་རྒྱུ་མིན་པར་སེམས་ཏེ། གཞུང་འདིར་རྩོད་པ་བདུན་གྱི་དང་པོ་ལ། རྩ་བའི་རྩོད་པ་དང་། དེ་ལས་འཕྲོས་པའི་རྩོད་པ་བཞི་དང་ལྔ་འབྱུང་བའི། འཕྲོས་པའི་རྩོད་པ་ལྔ་པའི་ལན་ལ་གཞུང་འདི་བྱུང་བ་ཡིན་པས། དེ་ཡང་འདི་ལྟར། དངོས་སྨྲ་བ་ན་རེ། ཆོས་ཐམས་ཅད་ལ་རང་བཞིན་མེད་ཅེས་པའི་ཚིག་གིས། ཆོས་ཐམས་ཅད་ལ་རང་བཞིན་ཡོད་པ་མི་ཁེགས་པར་ཐལ།
ཚིག་དེ་ལ་ཡང་རང་བཞིན་མེད་པའི་ཕྱིར། ཞེས་པའི་རྩ་བའི་རྩོད་པ་ནི། གལ་ཏེ་དངོས་པོ་ཐམ་བཅད་ཀྱི། ། རང་བཞིན་ཀུན་ལ་ཡོད་མིན་ན། ། ཁྱོད་ཀྱི་ཚིག་ཀྱང་རང་བཞིན་མེད། ། རང་བཞིན་ཟློག་པར་མི་ནུས་སོ། ། ཞེས་པས་བསྟན། དེ་ལ་དབུ་མ་པ་ན་རེ། ཆོས་ཐམས་ཅད་རང་བཞིན་མེད་ཅེས་པའི་ཚིག་ཆོས་ཅན། ཁྱོད་ལ་རང་བཞིན་མེད་དེ།
རྟེན་འབྲེལ་ཡིན་པའི་ཕྱིར། ཁྱོད་ལ་རང་བཞིན་མེད་ཀྱང་། ཁྱོད་ཀྱིས་ཆོས་རང་བཞིན་གྱི་ཡོད་པ་འགོག་ནུས་པའི་དཔེ་ཡོད་དེ། སྒྱུ་མའི་སྐྱེས་བུས། སྒྱུ་མའི་བུད་མེད་ལ་ཆགས་ཞེན་འགོག་ནུས་པ་དེ་ཁྱོད་ཀྱི་དཔེ་ཡིན་པའི་ཕྱིར། ཞེས་སྟོན་པ་ནི། གལ་ཏེ་ངའི་ཚིག་རྒྱུ་རྐྱེན་དང་། ། ཚོགས་དང་སོ་སོ་ལ་ཡང་མེད། ། ཅེས་སོགས་ཤླཽ་ཀ་གསུམ་གྱིས་བསྟན། དེ་ལ་དངོས་སྨྲ་བས་དགོསཾ་པ་གསུང་པ།
དབུ་མ་པ་ན་རེ། སེམས་ཙམ་ཁྱོད་ཀྱི་ཚིག་གིས་ཀྱང་། དབུ་མ་པའི་གྲུབ་མཐའ་འགོག་པར་མི་ནུས་པར་ཐལ། སེམས་ཙམ་པ་ཁྱོད་ཀྱི་ཚིག་ཀྱང་རང་བཞིན་མེད་པའི་ཕྱིར་ཟེར་ན་སྐྱོན་མེད་དེ། ཁྱོད་དབུ་མ་པས་ཆོས་ཐམས་ཅད་རང་བཞིན་མེད་པར་དམ་བཅས་པས་སྐྱོན་དེ་འབྱུང་ལ། ངེད་དངོས་སྨྲ་བས་དེ་ལྟར་དམ་མ་བཅས་པའི་ཕྱིར་ཞེས་པའི་འཕྲོས་པའི་རྩོད་པ་ལྔ་པ་དེ་སྟོན་པར་བྱེད་པ་ལ། འགོག་པའི་འགོག་པའང་དེ་ལྟ་ཞེས་འདོད་ན་དེ་ཡང་བཟང་མིན་ཏེ། ཁྱོད་ཀྱི་དམ་བཅའི་མཚན་ཉིད་ལ། ། དེ་ལྟར་སྐྱོན་ཡོད་མེད་ངེད་ལ་མིན། ། ཞེས་པ་འདི་བྱུང་།
དེའི་ལན་སྟོན་པ་ལ། གལ་ཏེ་ངས་དམ་བཅའ་འགའ་ཡོད། ། ཅེས་སོགས་འདི་བྱུང་བ་ཡིན་ལ་དེའི་དོན་ནི། ངེད་དབུ་མ་པ་ལ་ཡང་། བདེན་གྲུབ་ཀྱི་ཆོས་དམ་བཅའ་བ་མེད་པར་མ་ཟད། གནས་ལུགས་ལ་དཔྱད་པའི་ཚེ་རང་བཞིན་མེད་པར་དམ་བཅའ་བ་ཡང་མེད་པས་སྐྱོན་མེད་ཅེས་པ་སྟེ། ཚིག་གསལ་ལས། གལ་ཏེ་དབུ་མ་པ་ཡིན་ན་ནི་རང་གི་རྒྱུད་ཀྱི་རྗེས་སུ་དཔག་པ་རིགས་པ་མ་ཡིན་ཏེ། ཕྱོགས་གཞན་ཁས་བླངས་པ་མེད་པའི་ཕྱིར། ། ཞེས་གསུངས་ཤིང་།
དེའི་དོན་ཡང་། ཀུན་མཁྱེན་ཆེན་པོའི་དབུ་མའི་སྟོང་ཐུན་དུ། གནས་ལུགས་ལ་དཔྱོད་པའི་ཚེ། མྱུ་གུ་བདག་ལས་སྐྱེ་བ་མེད་པའི་རང་རྒྱུད་ཀྱི་རྟགས་མེད་དེ། ཡོད་ན་ཆོས་ཅན་མངོན་སུམ་སོགས་ཐ་སྙད་པའི་ཚད་མ་བཞི་པོ་གང་རུང་གིས་གྲུབ་པའི་སྟེང་དུ་བདག་སྐྱེ་བཀག་ནས་བདག་སྐྱེ་མེད་པ་སྒྲུབ་དགོས་པ་ལས། དེའི་ཚེ་ཆོས་ཅན་ཚད་མས་མ་གྲུབ་པས་བདག་སྐྱེ་ལས་ཕྱོགས་གཞན་བདག་སྐྱེ་མེད་པ་ཡང་ཁས་མ་བླང་པའི་ཕྱིར་ཞེས་བཤད་པ་ལྟར་ཤེས་དགོས་སོ། ། དེ་ལ་ཇོ་ནང་པའི་རྗེས་འབྲང་སྐྱོན་སྤོང་འདི་སྐད་དུ། སྤྱིར་འདུས་མ་བྱས་ཆོས་ཉིད་བདེན་པར་གྲུབ་ཀྱང་། ཀླུ་སྒྲུབ་ཀྱི་ལུང་དེས་དེ་ལ་གནོད་པ་མེད་དེ། ཀླུ་སྒྲུབ་ཀྱི་ལུང་དེ་འདུས་མ་བྱས་ནི་བདེན་པར་མ་གྲུབ་པར་བཤད་པ་དང་།
བདེན་གྲུབ་ཀྱི་ཆོས་དམ་བཅས་པ་མེད་པར་བཤད་པ་ནི། མཉམ་བཞག་ལ་ཟློའི་སྐབས་ཡིན་གྱི། རྗེས་ཐོབ་ཤན་འབྱེད་ཀྱི་སྐབས་མ་ཡིན་པའི་ཕྱིར་ཞེས་ཟེར་རོ། ། གདུལ་བྱས་གནས་ལུགས་རྟོགས་པའི་དོན་དུ་རིགས་པས་གཏན་ལ་འབེབས་པའི་གནས་སྐབས་དང་། དབུ་མ་པའི་སྐྱེས་ཆེན་ཀླུ་སྒྲུབ་ཀྱིས་དངོས་སྨྲ་བའི་རྩོད་པ་ཟློག་པའི་སྐབས། མཉམ་བཞག་པའི་སྐབས་ཡིན་གྱི། རྗེས་ཐོབ་ཤན་འབྱེད་ཀྱི་གནས་སྐབས་མིན་ནོ་ཞེས་སྨྲ་བ་འདི་ལའང་ཆོས་ཅན། མཁས་པས། བདེན་འཛིན་ཇི་ལྟར་ཡོད་དེ་ཡོད་མི་རིགས་པར་ཐལ། རྗེས་ཐོབ་རྩོད་པ་མི་བྱེད་པར་མཉམ་བཞག་རྩོད་པ་བྱེད་ཅེས་སྨྲ་དགོས་པ་སོགས་མཁས་པའི་བཞད་གད་ཀྱི་གནས་ཡིན་པའི་ཕྱིར་རོ། །
གསུམ་པ་ཆོས་འཁོར་སྔ་ཕྱིའི་འཕྲོས་དང་འགལ་བ་ནི། ཇོ་ནང་པའི་རྩ་བའི་གྲུབ་མཐར་བདེན་གྲུབ་ཡོད་པར་སྨྲ་བ་སོགས་ཀྱི་ཤེལ་སྒོང་ལ། དྲང་དོན་གྱི་ལུང་དང་། སྒྲུབ་བྱེད་དང་སྐྱོན་སྤོང་ལྟར་སྣང་གི་ཚོན་སྔོ་སེར་རྣམས་ཀྱིས། རེ་ཤིག་གྲུབ་མཐའི་ནོར་བུ་སྔོ་སེར་གཞན་དུ་ཁ་སྒྱུར་བ་ཡང་ཆོས་ཅན། མཁས་པས་དཔྱད་བཟོད་པ་མ་ཡིན་ཏེ། ངེས་དོན་གྱི་ལུང་དང་དངོས་སྟོབས་རིགས་པའི་ཆུ་གཙང་དང་འཕྲད་པའི་ཚེ་ཤེལ་གྱི་རང་མདོག་འདི་ལྟར་སྟོན་པའི་ཕྱིར། འོ་ན་དངོས་སྟོབས་རིགས་པ་དེ་གང་སྙམ་ན། ཆོས་དབྱིངས་བདེན་པར་གྲུབ་པ་མི་འཐད་པར་ཐལ། ཆོས་ཐམས་ཅད་བདེན་མེད་སྟོང་པ་ཉིད་དུ་སྟོན་པའི་མདོ་ངེས་དོན་གྱི་མདོ་ཡིན་པའི་ཕྱིར་ཏེ།
ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་བཀའ་བར་པ་ལས། ཆོས་རྣམས་ཐམས་ཅད་རྣམ་པ་ཀུན་ཏུ་བདེན་པས་སྟོང་པ་ཞེས་ནི་གསུང་པ་དང་། སྙིང་པོའི་མདོ་སོགས་འཁོར་ལོ་ཕྱི་མར་སེམས་ཅན་ལ་སྙིང་པོ་ཡོད་པར་གསུངས་པ་གཉིས་འགལ་ལོ་སྙམ་དུ་དོགས་པ་བཀོད་ནས། དེའི་ལན་དུ་སྔ་མ་ངེས་དོན་གྱི་མདོ་ཡིན་ཞིང་། ཕྱི་མ་སྐྱོན་སྔ་སྤོངས་བའི་ཕྱིར་དུ་གསུངས་པས་དྲང་དོན་ཉིད་ཀྱི་མདོ་ཡིན་པར་མགོན་པོ་བྱམས་པ་ཉིད་ཀྱིས་རྒྱུད་བླར་གསུངས་པ་ལས་ཤེས་པའི་ཕྱིར་རོ། ། ཇི་ལྟར་དུ་གསུང་སྙམ་ན། སྤྲིན་དང་རྨི་ལམ་སྒྱུ་བཞིན་དེ་དང་དེར། ། ཤེས་བྱ་ཐམས་ཅད་རྣམ་ཀུན་སྟོང་པ་ཞེས། ། གསུངས་ནས་རྒྱལ་རྣམས་ཡང་འདིར་སེམས་ཅན་ལ། ། སངས་རྒྱས་སྙིང་པོ་ཡོད་ཅེས་ཅི་སྟེ་གསུང་། །
ཞེས་དོགས་པ་བཀོད་ནས། དེའི་ལན་དུ་སེམས་ཞུམ་སེམས་ཅན་དམན་ལ་བརྙས་པ་དང་། ། ཡང་དག་མིན་འཛིན་ཡང་དག་ཆོས་ལ་སྐུར། ། བདག་ཆགས་ལྷག་པའི་སྐྱོན་ལྔ་གང་དག་པ། ། ཡོད་པ་དེ་དག་དེ་སྤང་དོན་དུ་གསུངས། ། ཞེས་འཁོར་ལོ་ཕྱི་མར་སེམས་ཅན་ལ་སྙིང་པོ་ཡོད་པར་གསུངས་པའི་དགོས་པ་དངོས་སུ་བསྟན་ནས། དགོངས་གཞི་དང་དངོས་ལ་གནོད་བྱེད་ཀྱང་ཤུགས་ལ་ཐོབ་པས་དྲང་དོན་གྱི་མདོར་བཀྲལ་ཏེ། འཁོར་ལོ་བར་པ་ངེས་དོན་གྱི་མདོར་དོན་གྱིས་བསྟན་པའི་ཕྱིར། གཞུང་འདིས་དེ་ལྟར་སྟོན་ཞེས་རང་སྟོང་པའི་ཞལ་འཛིན་ཀུན་མཐུན་པར་གསུང་མོད། ཡང་དག་པར་ན་གཞུང་དེས་ཤེར་ཕྱིན་གྱི་མདོར་ཆོས་ཐམས་ཅད་བདེན་སྟོང་དུ་བཤད་པ་ངེས་དོན་དུ་བཀྲལ་བར་ཅུང་ཟད་འཆད་བཀའ་བ་ཡིན་ཏེ།
རྒྱུད་བླ་མ་ལས། ཡང་དག་མཐའ་ནི་འདུས་བྱས་ཀྱི། ། རྣམ་པ་ཐམས་ཅད་དབེན་པ་སྟེ། ། ཉོན་མོངས་ལས་དང་རྣམ་སྨིན་དོན། ། སྤྲིན་ལ་སོགས་པ་བཞིན་དུ་བརྗོད། ། ཅེས་འཁོར་ལོ་བར་པ་ཆོས་ཐམས་ཅད་སྤྲིན་དང་རྨི་ལམ་དང་སྒྱུ་མ་ལྟ་བུར་བཤད་པའི་དོན། ཉོན་མོངས་པ་སྤྲིན་དང་། ལས་རྨི་ལམ་ལྟ་བུ་དང་། རྣམ་སྨིན་ཕུང་པོ་སྒྱུ་མ་དང་འདྲ་བ་ཙམ་ལ་དགོངས་ནས་དེ་སྐད་གསུངས་པ་ཡིན་གྱི། ཡང་དག་མཐའ་འམ་གནས་ལུགས་ཀྱི་དོན་སྤྲིན་སོགས་ལྟར་བསྟན་པ་མིན་ཞེས་གསལ་བར་བཤད་པ་ལ་སྙོན་དུ་མེད་པའི་ཕྱིར་རོ། །
མཁས་པ་དག་དཔྱོད་ཅིག དེས་ན་ཁོ་བོ་ནི་མངོན་རྟོགས་རྒྱན་ལས། གཞན་གྱི་ཆོས་རྣམས་ཀྱང་ཡོད་ལ། ། ཤེས་བྱ་ལ་ཡང་སྟོན་པ་ཡིས། ། སྒྲིབ་པ་ཟད་པར་བརྗོད་པ་གང་། ། དེ་ལ་ཁོ་བོས་འཚར་དུ་རྩིས། ། ཞེས་པའི་རིགས་པ་འདི་ཉིད་འཕང་བར་རིགས་ཏེ། སྟོན་པས་ཤེས་སྒྲིབ་བདེན་འཛིན་སྤངས་པ་མི་འཐད་པར་ཐལ། ཡུལ་ཤེས་བྱ་བདེན་གྲུབ་ཡོད་པའི་ཕྱིར། རྟགས་དངོས་ཁྱབ་པ་གཞུང་དེས་བསྟན་པའོ། །
ཞེས་རེ་ཤིག་སྨྲའོ། ། དེས་ན་མཁས་རློམ་ཀྱི་སྐྱེ་བོ་ཀུན་ཆོས་ཅན། ཁྱོད་ཀྱི་དྲང་དོན་དང་ངེས་དོན་གྱི་མདོ་སྡེ་མ་འདྲེས་པར་སོ་སོར་སྨྲོས་ཤིག་ཅེས་བྱ་སྟེ། ཁྱོད་ཀྱི་གྲུབ་མཐའི་ལེགས་ཉེས་ཐམས་ཅད་དེ་གཉིས་སོ་སོར་ཕྱེད་པ་དང་མ་ཕྱེད་པ་ལས་གཙོ་བོར་བྱུང་བའི་ཕྱིར་རོ། ། བཞི་པ་མདོ་རྒྱུད་བསྟན་བཅོས་དགོངས་པར་འགལ་བ་ནི། ཆོས་དབྱིངས་གཉིས་མེད་ཡེ་ཤེས་སོགས་ཆོས་ཅན། ཁྱོད་བདེན་པར་གྲུབ་པ་རྒྱུད་སྡེའི་དགོངས་པ་ཉིད་ཀྱང་མ་ཡིན་ཏེ། རང་རིག་པའི་ཡེ་ཤེས་དང་མཁའ་མཉམ་དང་རྡུལ་བྲལ་དང་སྟོང་པ་ལ་སོགས་པ། ཁྱོད་དང་མིང་གི་རྣམ་གྲངས་སུ་བཤད་པ་དེ་དག བདེན་པར་གྲུབ་བམ་སྙམ་པའི་ལོག་རྟོག་ཟློག་པའི་ཕྱིར་དུ།
གཅིག་དང་དུ་མ་བྲལ་བའང་དེ། ། ཞེས་ཀྱཻ་རྡོར་གྱི་རྒྱུད་ལ་གསུངས་པ་ན། གཅིག་དང་དུ་བྲལ་གྱི་རྟགས་ཀྱིས་ཁྱོད་བདེན་མེད་དུ་གཏན་ལ་ཕབ་འདུག་པའི་ཕྱིར་རོ། ། གཞན་བྱམས་ཆོས་ཕྱི་མ་རྣམ་གསུམ་དང་། ཐོགས་མེད་སྐུ་མཆེད་ཀྱི་གཞུང་ས་སྡེ་ལྔ་སྡོམ་རྣམ་པ་གཉིས་པྲ་ཀ་ར་ན་སྡེ་བརྒྱད། ཕྱོགས་གླང་དང་ཆོས་ཀྱི་གྲགས་པའི་ཚད་མ་མདོ་དང་སྡེ་བདུན་ལ་སོགས་པའི་གཞུང་ཆོས་ཅན། ཁྱོད་རྣམས་དབུ་མ་ཆེན་པོའི་ལུགས་ཡིན་ན་འཕགས་པའི་ཡུལ་ནས་གངས་ཅན་འདིར་སེམས་ཙམ་པའི་གཞུང་ལུགས་ཐུན་མོང་མིན་པ་གཅིག་མ་འགྱུར་རམ་སྟེ་འགྱུར་བར་མ་རིགས་པར་ཐལ། ཁྱོད་རྣམས་དབུ་མའི་གཞུང་གང་ཞིག ཁྱོད་ལས་གཞན་པའི་སེམས་ཙམ་པའི་གཞུང་ལུགས་བོད་དུ་འགྱུར་ན་གང་ཞིག་ཡིན་པ་སྨྲོས་ཤིག་སྟེ་འདི་ཡིན་བསྟན་རྒྱུ་མེད་པའི་ཕྱིར་རོ། ། གསུམ་པ་སྒྲོ་སྐུར་སྤངས་ནས་དཔྱད་པའི་རྒྱུ་མཚན་བསྟན་པ་ནི།
བསྟན་བཅོས་རྩོམ་པ་པོ་གོ་བོ་རབ་འབྱམས་པ་བདག་ནི་དཔལ་ལྡན་དུས་འཁོར་གྱི་སྲོལ་འཛིན། ཉམས་རྟོགས་མཐར་ཕྱིན་པའི་སྐྱེས་ཆེན་རྒྱུད་པ་འདི་དག་ལ་ཡིད་ནི་ཤིན་ཏུ་དད་མོད་ཀྱི། གང་ཟག་ལ་མི་ཕྱེད་པའི་དད་པ་ཡོད་པ་འོན་ཀྱང་དེའི་གྲུབ་མཐའ་ལ་སྒྲོ་སྐུར་སྤངས་ནས་ལུང་རིགས་ཀྱིས་འདི་ཙམ་ཞིག་རྣམ་པར་དཔྱད་པ་ཆོས་ཅན། ཆགས་སྡང་རྨོངས་གསུམ་གྱི་ཀུན་ནས་བླངས་པའི་བབ་ཅོལ་མ་ཡིན་ཏེ། བསྟན་པའི་སྙིང་པོ་ལྟ་བ་མཐའ་བཞི་སྤྲོས་བྲལ་སྒྲུབ་པའི་ཕྱིར་དུ་མཐར་འཛིན་རྟག་ལྟ་དགག་པའི་ཆེད་ཡིན་པའི་ཕྱིར་རོ། ། དེས་ན་ཁོ་བོས་འདི་ལྟར་དཔྱད་པ་འདི་ཆོས་ཅན། ཁྱོད་མཁས་པ་དཔྱོད་ལྡན་ཟུར་གནས་རྣམས་ཀྱིས་དྲང་པོར་ཟུང་ཞིག་ཅེས་བྱ་སྟེ། རྒྱལ་བའི་བསྟན་པ་དང་འགྲོ་བ་ལ་ཕན་པར་བསམ་ནས་ཡིན་མིན་གྱི་འགྲོ་ལྡོག་ལེགས་པར་དཔྱད་པའི་སྙིང་གཏམ་ཡིན་པའི་ཕྱིར་རོ། ། གསུམ་པ་གནད་ཀྱི་སྙིང་པོ་བསྡུས་ཏེ་བསྟན་པ་ནི། མདོར་ན་གསལ་སྟོང་ཟུང་འཇུག་ལ་གཞི་བདེ་གཤེགས་སྙིང་པོར་འཇོག་པ་ཡིན་ཏེ།
འཁོར་འདས་ཀྱི་ཆོས་རྣམས་སེམས་སུ་འདུས་ཤིང་། སེམས་དེ་ཡང་མཐའ་བཞིའི་སྤྲོས་པ་དང་བྲལ་བའི་བདེན་སྟོང་ཡིན་པས། ཡུལ་གྱི་གནས་ལུགས་གསལ་སྟོང་ཟུང་འཇུག་ཏུ་ཡེ་ནས་གནས་པའི་ཕྱིར་རོ། ། དེ་ཡང་སྙིང་པོ་དྲིལ་ན་རང་སེམས་ཀྱི་ངོ་བོ་གསལ་བ་མདངས་ཅིར་ཡང་མ་འགགས་པའི་སྒྲ་རྟོག་གི་བརྗོད་པ་དང་སྤྲོས་པ་དང་བྲལ་བའི་ཟུང་འཇུག་འདི་ཆོས་ཅན། ཁྱོད་ལ་བདེ་གཤེགས་སྙིང་པོར་ཤེས་པར་གྱིས་ཤིག་ཅེས་བྱ་སྟེ། ཁྱོད་གཞིའི་གནས་ལུགས་མཐར་ཐུག་ཡིན་པའི་ཕྱིར་རོ། ། གཉིས་པ་ལ་གཉིས། ལམ་གསུམ་སྤྱིའི་རྣམ་གཞག་ཐུན་མོང་བསྟན། སྡོམ་གསུམ་ལམ་གྱི་རྣམ་གཞག་སོ་སོར་བཤད་པའོ། ། དང་པོ་ལའང་གཉིས།
གྲུབ་མཐའ་རྣམ་བཞིའི་ལམ་བཞི་སོ་སོར་བཤད། མདོ་སྔགས་ལམ་གྱི་སྙིང་པོ་བསྡུས་ཏེ་བཤད་པའོ། ། དང་པོ་ནི། སྦྱང་གཞི་བདེ་གཤེགས་སྙིང་པོའི་སྟེང་གི་དྲི་མ་སྦྱང་བའི་ལམ་ལ། ཐེག་པ་གསུམ་གྱི་ལམ་གསུམ་ཡོད་ཅིང་། ཡོད་པ་ལྟར་དུ་ནང་པའི་གྲུབ་མཐའ་སྨྲ་བ་རྣམ་པ་བཞི་ཡི། རང་རང་གི་གཞུང་ལས་ཐེག་པ་གསུམ་གྱི་ལམ་གྱི་རྣམ་གཞག་སོ་སོར་བྱེད་དེ། བྱེ་མདོ་གཉིས་ཀྱིས་འདུལ་མཛོད་ནས་བཤད་པ་ལྟར། གཞི་གང་ཟག་གི་བདག་མེད་རྟོགས་པའི་ལྟ་བ་དེ་ཉིད། རང་དོན་དང་གཞན་དོན་ཡིད་བྱེད་ཀྱི་བསམ་པས་ཀུན་ནས་བླངས་ཏེ།
དུས་ཚེ་གསུམ་དང་བསྐལ་པ་བརྒྱ་དང་། བསྐལ་པ་གྲངས་མེད་གསུམ་དུ་གོམས་པ་ལས། ཐེག་པ་གསུམ་གྱི་འབྲས་བུ་གསུམ་སོ་སོར་ཐོབ་པར་འདོད། དབུ་སེམས་གཉིས་ཀྱིས་ཀླུ་སྒྲུབ་ཀྱི་གཞུང་དང་བྱམས་པ་རྗེས་འབྲས་དང་བཅས་པའི་གཞུང་ནས་བཤད་པ་ལྟར། གཞི་གང་ཟག་གི་བདག་མེད་དང་བདག་མེད་ཕྱེད་དང་གཉིས་དང་། བདག་མེད་གཉིས་རྣམས་བསམ་པ་དང་དུས་སྔ་མ་ལྟར་གོམས་པ་ལས་ཐེག་པ་གསུམ་གྱི་འབྲས་བུ་བྱང་ཆུབ་གསུམ་སོ་སོར་ཐོབ་པར་འདོད་པའི་ཕྱིར། སྤྱིར་ཐེག་པ་ཆེ་ཆུང་འདི་ལ། མདོ་སྡེ་དང་གྲུབ་མཐས་ཕྱེ་བ་དང་། ལམ་དང་འབྲས་བུས་ཕྱེ་བ་གཉིས་ལས། དང་པོ་ལྟར་ན།
ཆོས་ལྔ་རང་བཞིན་གསུམ་རྣམ་ཤེས་བརྒྱད་རྣམས་ཁས་ལེན་མི་ལེན་ཏེ། རིམ་བཞིན་དབུ་སེམས་གཉིས་ནི་ཐེག་པ་ཆེན་པོ་དང་། བྱེ་མདོ་གཉིས་ནི་ཆུང་ངུ་པའོ། ། ཕྱི་མ་ལྟར་ན། ཆེན་པོ་བདུན་ལྡན་གྱི་ཐེག་པ་ལ་ཞུགས་མ་ཞུགས་ཏེ། རིམ་བཞིན། ཐེག་ཆེན་སློབ་མི་སློབ་དང་། ཉན་རང་རྣམས་སོ། ། གཉིས་པ་ལ་གཉིས། ཕར་ཕྱིན་གྱི་ལམ་གྱི་འདོད་ཚུལ་བཤད།
གསང་སྔགས་ལམ་གྱི་འདོད་ཚུལ་བཤད་པའོ། ། དང་པོ་ནི། བྱེ་མདོ་གཉིས་ཀྱིས་ཐེག་པ་གསུམ་ལ་ལྟ་བའི་ཁྱད་པར་མི་བཞེད་ཅིང་། དབུ་སེམས་གཉིས་ཀྱིས་ཐེག་པ་གསུམ་ལ་ལྟ་བའི་ཁྱད་པར་དང་ལམ་བསྒྲོད་ཚུལ་སོ་སོར་བཞེད་མོད་ཀྱི། དབུ་མའི་གཞུང་ལུགས་མ་གཏོགས་པར་ཐེག་གསུམ་ལམ་ཉིད་ཚང་བར་ནི་ཐོབ་པ་མེད་ཅེས་དབུ་མ་བ་རྣམས་བཞེད་དེ། རྣལ་འབྱོར་པ་ཡང་བློ་ཁྱད་ཀྱིས་གོང་མ་གོང་མས་གནོད་པའི་ཚེ། རྒྱུ་མཚན་ཉིད་ཀྱི་གྲུབ་མཐའ་བཞི་པོ་གོང་མས་འོག་མ་ལ་གནོད་ཅིང་། དབུ་མའི་གྲུབ་མཐའ་ལ་སུས་ཀྱང་གནོད་པ་མེད་པའི་ཕྱིར་རོ། ། འདིའི་དོན་ཡང་དབུ་མའི་གྲུབ་མཐའ་ལ་མ་བསྟེན་པར་ཐེག་པ་གསུམ་གྱི་ལམ་གྱི་འབྲས་བུ་བྱང་ཆུབ་གསུམ་ཐོབ་པ་མེད་ཅེས་པ་སྟེ། འབྲས་བུ་བྱང་ཆུབ་གསུམ་ཐོབ་པ་ལ་གང་ཟག་གི་བདག་མེད་རྟོགས་དགོས་ལ།
དེ་རྟོགས་པ་ལ་གང་ཟག་གི་གདགས་གཞི་གདགས་པའི་རྒྱུ་ཕུང་པོ་ལྔ་བདེན་མེད་རྟོགས་དགོས་པ་ནི་དབུ་མའི་གྲུབ་མཐའི་རྩ་བ་ཡིན་ལ། གྲུབ་མཐའ་འོག་མ་གསུམ་གྱི་མ་ཡིན་པའི་ཕྱིར་རོ། ། དེ་ལྟ་ན་ཡང་། ཐེག་པ་གསུམ་གྱི་བྱང་ཆུབ་ཐོབ་པ་ལ་དབུ་མའི་ལྟ་བ་རྟོགས་དགོས་པར་ནི་མི་བཞེད་དེ། ཉན་རང་གཉིས་ཀྱི་ཕུང་པོ་ལྔའམ། གཟུང་བ་ཕྱི་དོན་སྟེང་དུ་མཐའ་དང་པོ་བདེན་པའི་མཐའ་ཙམ་ཁེགས་ཀྱང་། མཐའ་ཕྱི་མ་གསུམ་མ་ཁེགས་པས། མཐའ་བཞི་སྤྲོས་བྲལ་གྱི་དབུ་མའི་ལྟ་བ་མ་རྟོགས་ཞེས་མཁས་འདིས་ཕར་ཕྱིན་དང་། འཇུག་པ་བཀའ་འགྲེལ་སོགས་ལས་བཤད་པའི་ཕྱིར་རོ། ། འོན་ཀྱང་འདི་ནི་གནས་སྐབས་ཡིན་ལ་མཐར་ཐུག་གི་དགོངས་པ་ནི་ཁོ་བོས་འཆད་པར་སེམས་སོ། །
གཉིས་པ་ནི། ཕ་རོལ་ཕྱིན་ལས་ཁྱད་ཆོས་བཞིས་ཆེས་འཕགས་པའི་ཟབ་མོ་སྔགས་ཀྱི་སྒོར་ཞུགས་པའི་ཚེ་འབྲས་བུ་བྱང་ཆུབ་སྒྲུབ་ཚུལ་ཡོད་པའི་ཕྱིར་ཏེ། ལྟ་བ་སྤྲོས་བྲལ་རྟོགས་པའི་སྟེང་དུ་གཞི་སོ་ཐར་བྱང་སེམས་སྔགས་ཀྱི་སྡོམ་པ་གསུམ་དང་ལྡན་པས་འབྲས་བུའི་མཆོག་བླ་མེད་བྱང་ཆུབ་སྒྲུབ་ཅིང་། སྡོམ་གསུམ་དེ་ཉིད་ཀྱང་། རང་རང་གི་ཆོ་གས་རིམ་བཞིན་དུ་བླངས་སམ། དབང་བསྐུར་གྱི་ཆོ་ག་ལས་ལྷན་ཅིག་ཏུ་གསུམ་ཆར་ཐོབ་པ་ཉིད་ཡིན་ཀྱང་རུང་གི གསུམ་ཆར་ལྡན་པའི་ཚེ་ན་ངོ་བོ་གཅིག་ལ་ལྡོག་པ་ཐ་དད་པ་ཙམ་ཡིན་པའི་ཕྱིར་རོ། ། འདིར་དབང་ཆོག་ལས་སྡོམ་གསུམ་གཅིག་ཆར་ཐོབ་ཅེས་པ་ཡང་། ཆོ་གའི་དཀྱུས་གཅིག་ལ་ཞག་གི་བར་མ་ཆོད་པར་ཐོབ་པ་ཙམ་ལ་མིང་བཏགས་པ་སྟེ། དབང་བཞི་གཅིག་ཆར་ཐོབ་ཅེས་དང་།
སྡོམ་པ་གཅིག་རྫོགས་ཞེས་པའི་ཐ་སྙད་ལྟ་བུ་དང་ཆོས་མཚུངས་པར་གོ་དགོས་སོ། ། གཉིས་པ་སྡོམ་གསུམ་གྱི་ལམ་སོ་སོར་བཤད་པ་ལ་གསུམ། གནོད་སྤོང་སོ་ཐར་སྡོམ་པའི་སྐབས། ཕན་བྱེད་བྱང་སེམས་སྡོམ་པའི་སྐབས། རིག་འཛིན་གསང་སྔགས་སྡོམ་པའི་སྐབས་སོ། ། དང་པོ་ལ་གཉིས། ནོར་བའི་མཐའ་རྣམས་རིམ་བཞིན་དགག མ་ནོར་གནད་ཀྱི་སྙིང་པོ་བསྟན་པའོ། ། དང་པོ་ལ་གཉིས། ཐོབ་བྱ་ངོ་བོའི་ལོག་རྟོག་དགག
ཐོབ་བྱེད་ཆོ་གའི་ལོག་རྟོག་དགག་པའོ། ། དང་པོ་ལ་བཞི། སོ་ཐར་ངོ་བོ་གཟུགས་སུ་འདོད་པ་དགག ངེས་འབྱུང་མེད་པའི་སོ་ཐར་འདོད་པ་དགག གཞན་གནོད་གཞི་སྤོང་ངོ་བོ་མིན་པ་དགག དེ་ཉིད་བྱེ་བྲག་ངོ་བོར་འདོད་པ་དགག་པའོ། ། དང་པོ་ལ། ཕྱོགས་སྔ་སྨྲ་བ་པོ་ནི། པདྨ་བཞད་པ་ལས། སོ་ཐར་གྱི་སྡོམ་པ་གཟུགས་ཅན་དང་།
གྲངས་རིས་བརྒྱད་ཁོ་ནར་འདོད་པ་དང་། འཆི་བའི་ཚེ་སྟོང་བས་ཁྱབ་པར་འདོད་པ་ནི་འདུལ་མཛོད་ཁོ་ན་ལ་བརྟེན་པའི་སྡེ་སྣོད་འཛིན་པ་ཕལ་ཆེར་རོ་ཞེས་པ་ལྟར་སྒ་གདོང་པ་སོགས་བར་སྐབས་ཀྱི་མཁས་པ་ཁ་ཅིག སྡོམ་པ་གསུམ་པོ་དེ་ལ་སོ་ཐར་གྱི་སྡོམ་པའི་རྣམ་གཞག་འདི་ལྟར་འདོད་དེ། ངོ་བོ་གཟུགས་ཅན་དུ་འདོད་ཅིང་། གྲངས་ཀྱང་རིས་རིས་བརྒྱད་ཁོ་ནར་ངེས་པ་དང་། འཆི་བའི་ཚེ་ན་སྟོང་བས་ཁྱབ་པར་འདོད་པའི་ཕྱིར་རོ། ། དེ་དགག་པ་ལ་གསུམ། ངོ་བོ་གཟུགས་སུ་སྨྲ་བ་དགག དབྱེ་བ་བརྒྱད་དུ་ངེས་པ་དགག འཆི་ཚེ་སྟོང་བས་ཁྱབ་པ་དགག་པའོ། །
དང་པོ་ནི། དེ་ལྟར་སྨྲ་བའི་མཁས་རློམ་ཆོས་ཅན། ཁྱོད་ཁྲོན་པའི་སྦལ་ཆུང་ཇི་བཞིན་དུ་རང་སྣང་ཙམ་གྱིས་ཚིམ་པར་ཟད་དེ། ཁྱོད་ཀྱི་ཐེག་ཆེན་མདོ་རྒྱུད་ཀྱི་གཞུང་མང་མ་མཐོང་བར། བྱེ་སྨྲ་བའི་འདུལ་མངོན་མཐོང་ཙམ་གྱིས་བྱེ་སྨྲའི་གྲུབ་མཐས་ཐེག་ཆེན་གྱི་གྲུབ་མཐའ་གཞལ་བར་འདུག་པའི་ཕྱིར་རོ། ། དེ་ལ་ལུང་རིགས་ཀྱི་གནོད་བྱེད་ཀྱང་ཡོད་དེ། བྱེ་སྨྲས་སྡོམ་པ་གཟུགས་ཅན་དུ་འདོད་པ། མདོ་སྡེ་པའི་མཁས་པ་རྣམས་ཀྱིས་ཀྱང་བཀག་ན། དབུ་སེམས་ཀྱི་གཞུང་བཟང་དང་ཟབ་མོའི་རྒྱུད་སྡེར་བཀག་པ་སྨོས་ཅི་དགོས་པའི་ཕྱིར་རོ་དང་། དེ་ལས་གཞན་དུ་ན།
རྒྱུད་རྒྱས་པ་འབུམ་པ་ལས། རྡོའི་རིགས་ཀྱི་བྱེ་བྲག་འགའ། ། གཞུ་བས་ལྕགས་དང་ཟངས་དངུལ་འབྱུང་། ། གསེར་འགྱུར་རྩི་ཡི་དངོས་པོ་ཡིས། ། ཀུན་ཀྱང་གསེར་དུ་སྒྱུར་བར་བྱེད། ། དེ་བཞིན་སེམས་ཀྱི་བྱེ་བྲག་གིས། ། རིགས་ཅན་གསུམ་གྱི་བསླབ་པ་ཡང་། ། དཀྱིལ་འཁོར་ཆེན་པོ་འདིར་ཞུགས་ན། ། རིག་འཛིན་སྡོམ་པ་ཉིད་དུ་འགྱུར། ། ཞེས་བཤད་པའི་ལུང་གིས་དངོས་སུ་གནོད་པ་སྟེ།
བེམ་པོ་ཤེས་པར་གནས་འགྱུར་བ་ནི། རྒྱང་འཕེན་པ་ཡི་ལུགས་ཡིན་གྱི། སངས་རྒྱས་པའི་གཞུང་ལ་མི་སྲིད་པའི་ཕྱིར་རོ། ། གཉིས་པ་ནི། སོ་ཐར་སྡོམ་པ་ལ་རིས་བརྒྱད་ཁོ་ནར་ངེས་ན་ནི། ཉེ་བ་འཁོར་གྱི་ཞུས་པའི་མདོ་ལས་བཤད་པའི་བྱང་སེམས་སོ་སོ་ཐར་པ་ཆོས་ཅན། ཁྱོད་རིས་བརྒྱད་པོ་གང་དུ་འདོད་པ་སྨྲོས་ཤིག་ཅེས་བྱ་སྟེ། ཁྱོད་སོར་སྡོམ་ཡིན་པའི་ཕྱིར་རོ། ། འདིར་ཉེ་བ་འཁོར་གྱིས་ཞུས་པ་དང་། ཞེས་སོགས་ཤླཽ་ཀ་གཅིག
ཚིག་དག་པོ་མི་སྣང་བས་དེ་ཙམ་ལས་སྨྲ་བར་མ་སྤོབས་སོ། ། གཞན་ཡང་། སྔགས་སྡོམ་ནི་བྱང་སེམས་སྡོམ་པའི་བྱེ་བྲག་ཡིན་ཞིང་། བྱང་སྡོམ་དེ་ཉིད་ཀྱང་། གཞན་ལ་ཕན་པ་སྒྲུབ་པ་ལ་གཞན་ལ་གནོད་པ་སྤོང་བ་ཡིན་པས་ཁྱབ་པའི་ཕྱིར་ན་སོ་སོར་ཐར་པ་ཡི་དོན་ཚང་བས་ན་སྔགས་སྡོམ་དང་བྱང་སྡོམ་གཉིས་པོ་ཡང་ཆོས་ཅན། སོ་ཐར་རིས་བརྒྱད་གང་དུ་འདུས་སྨྲ་དགོས་ཏེ། སོར་སྡོམ་ཡིན་པའི་ཕྱིར་རོ། ། སྡོམ་པ་གོང་མ་གཉིས་ཕལ་ཆེར་རིས་བརྒྱད་དུ་མ་འདུས་སོད་འོན་ཀྱང་། རྒྱུད་རྡོ་རྗེ་རྩེ་མོ་ལས། ཁྱིམ་པའི་སྡོམ་ལ་ལེགས་གནས་ཏེ། །
ཞེས་སོགས་གསུངས་པའི་སྡོམ་པ་དང་། གསང་སྔགས་བླ་མེད་ཀྱི་སྟ་གོན་དང་འཇུག་པའི་གནས་སྐབས་སུ་ཐུན་མོང་མ་ཡིན་པའི་སྐྱབས་འགྲོ་ལས་ཐོབ་པའི་སོ་ཐར་སྡོམ་པ་རྣམས། དགེ་བསྙེན་གྱི་སྡོམ་པར་བླ་མ་ངོར་པ་ཡབ་སྲས་རྣམས་བཞེད་ཅིང་བཞེད་པ་ལྟར་འདི་ལ་འཐད་པ་མང་དུ་ཡོད་ཀྱང་། རེ་ཤིག་བཏང་སྙོམས་སུ་གཞག་སྟེ། གཞུང་གི་ཚིག་མང་དུ་དོགས་པས་སོ། ། འདི་ལ་དོགས་པ་ནི། འོ་ན་བླ་མེད་ཀྱི་སྟ་གོན་གྱི་ཚེ། དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་རྒྱུན་བཤགས་ཀྱི་ཐུན་མོང་མིན་པའི་སྐྱབས་འགྲོ་ལས་ཐོབ་པའི་སོར་སྡོམ་ཆོས་ཅན། ཁྱོད་ཡོངས་རྫོགས་དགེ་བསྙེན་གྱི་སྡོམ་པར་ཐལ།
ཁྱོད་རིས་བརྒྱད་ཀྱི་ཟླས་ཕྱེ་བའི་དགེ་བསྙེན་གྱི་སྡོམ་པ་ཡིན་པའི་ཕྱིར། རྟགས་འདིར་ཁས་བླངས་ཤིང་། ཁྱབ་པ་སྤྱི་དོན་དུ་ཁས་བླངས། འདོད་པར་མི་ནུས་ཏེ། སྐྱབས་འགྲོའི་སྡོམ་པ་ཙམ་ཞིག་ཡིན་པའི་ཕྱིར་རོ། ། མཁས་པས་དཔྱོད་ཅིག གསུམ་པ་ནི། དེས་ན་སྔར་ཇི་སྐད་བཤད་པ་ཡི་ཐུན་མོང་མ་ཡིན་པའི་སྐྱབས་འགྲོའི་སྡོམ་པ་དང་། ཉེ་བ་འཁོར་གྱིས་ཞུས་པའི་མདོ་ལས་བཤད་པའི་སོ་སོ་ཐར་པའི་སྡོམ་པ་ལ་སོགས་པ་རྣམས་ཆོས་ཅན། ཁྱོད་ཤི་འཕོས་པའི་ཚེ་ན་ཇི་ལྟར་སྟོང་སྟེ་མི་སྟོང་པར་ཐལ།
ཁྱོད་བྱང་ཆུབ་བར་དུ་བླངས་པའི་ཕྱིར་རོ། ། གཉིས་པ་ངེས་འབྱུང་མེད་པའི་སོ་ཐར་དགག་པ་ལ། ཕྱོགས་སྔ་སྨྲ་བ་པོ་ནི། པདྨ་བཞད་པ་ལས། སོ་ཐར་ལ་འཇིགས་སྐྱོབ་ལེགས་སྨོན། ངེས་འབྱུང་གི་ཚུལ་ཁྲིམས་གསུམ་དུ་དབྱེ་བ་དང་། སོ་ཐར་གྱི་ངོ་བོ་གཞན་གནོད་གཞི་བཅས་སྤོང་བ་འཕགས་ཡུལ་གྱི་གཞུང་འགྲེལ་ལས་བཤད་པ་མེད་ཅེས་པ་ནི། དེང་སང་དྲི་བའི་ཟོལ་གྱིས་སྡོམ་གསུམ་རབ་དབྱེ་འགོག་པ་ལ་བརྩོན་པ་དེ་ཉིད་དོ། ། ཞེས་པ་ལྟར། པཎ་ཤཱཀ་པ་སོགས་མཁས་པ་ལ་ལ།
སོ་སོ་ཐར་པ་ལ་འཇིག་སྐྱོབ་ལེགས་སྨོན་ངེས་འབྱུང་གི་ཚུལ་ཁྲིམས་གསུམ་དུ་དབྱེ་བར་འདོད་དེ། དེ་ཡང་དེ་དུས་ཀྱི་ཀུན་སློང་མྱང་འདས་ཀྱི་བསམ་པས་ཟིན་པས་དེ་གསུམ་ཆར་ནི་སོ་སོ་ཐར་པར་ཁྱད་པར་མེད་ཀྱང་། རྒྱུའི་ཀུན་སློང་སྒོ་ནས་ནི་གསུམ་པོ་སོ་སོར་དབྱེ་བའི་ཕྱིར་རོ་ཞེས་ཟེར་རོ། ། འདི་ཡང་། ཀུན་སློང་གཉིས་པོ་སྔ་ཕྱིའི་ཚིག་མ་དག་པ་འདུག་པས། དུས་ཀྱི་ཀུན་སློང་མྱང་འདས་ཀྱི། ། བསམ་པས་ཟིན་པས་གསུམ་ཆར་ནི། ། ཞེས་སོགས་གོ་བསྒྱུར་ནས་འདོན་དགོས་སོ། ། དེ་དགག་པ་ནི། འོ་ན་ཕྱི་རོལ་པ་རྣམས་ཀྱི་ལུགས་ལ།
སོ་ཐར་སྡོམ་པ་མཚན་ཉིད་པ་ཡོད་པར་འགྱུར་པར་ཐལ། དེའི་ལུགས་ལ་འཇིགས་སྐྱོབ་དང་ལེགས་སྨོན་གྱིཚུལ་ཁྲིམས་ཡོད་པའི་ཕྱིར། ཁྱབ་པ་ཁྱོད་ལ་སོང་སྟེ། འཇིགས་སྐྱོབ་དང་ལེགས་སྨོན་གྱི་ཚུལ་ཁྲིམས་སོ་ཐར་མཚན་ཉིད་པར་ཁས་བླངས་པའི་ཕྱིར་རོ། ། རྩ་བར་འདོད་ན་དེ་ལྟར་མི་འཐད་པར་ཐལ། ཕྱི་རོལ་པ་དག་གི་ལུགས་ལ། ཡང་དག་པར་བླངས་པའི་ཚུལ་ཁྲིམས་ནི་ཡོད་ཀྱང་། ཐོབ་བྱ་སྲིད་པ་ལ་བརྟེན་པ་སྟེ་དམིགས་པའི་ཕྱིར། སོ་ཐར་སྡོམ་པ་མེད་དོ་ཞེས་མཛོད་ཀྱི་འགྲེལ་པར་གསུངས་པ་དང་འགལ་བའི་ཕྱིར་ཏེ། དེ་ལྟར་རང་འགྲེལ་ལས།
ཅི་ཕྱི་རོལ་པ་རྣམས་ལ་ཡང་དག་པར་བླངས་པ་ལས་བྱུང་བའི་ཚུལ་ཁྲིམས་མེད་དམ་ཞེ་ན་ཡོད་མོད་ཀྱི། དེ་ནི་སྲིད་པ་ལ་བརྟེན་པའི་ཕྱིར། གཏན་དུ་སྡིག་པ་ལས་སོ་སོར་ཐར་པ་ནི་མ་ཡིན་ནོ། ། ཞེས་གསལ་བར་བཤད་པའི་ཕྱིར། ལུང་དེའི་དོན་ཡང་། ཕྱི་རོལ་པའི་ལུགས་ཀྱི་ཡང་དག་པར་བླངས་པའི་ཚུལ་ཁྲིམས་དེ། སོ་ཐར་སྡོམ་པ་མ་ཡིན་ཏེ། དེ་དག་ནི། ཕྱི་རོལ་པ་རང་ལུགས་ཀྱི་ཐར་པ་ནི་ནམ་མཁའ་ན་གདུགས་རྐན་པ་ལྟ་བུ་དང་། ཚངས་པ་དང་དབང་ཕྱུག་སོགས་ཐོབ་བྱར་དམིགས་པའི་ཚུལ་ཁྲིམས་གང་ཞིག
དེ་ལྟ་བུའི་དམིགས་ཡུལ་ཐོབ་བྱ་དེ་དག་ནི་སྲིད་པ་འཁོར་བ་ཁོ་ན་ཡིན་གྱི་ཐར་པ་མཚན་ཉིད་པ་མ་ཡིན་པའི་ཕྱིར། ཁྱབ་སྟེ་སོ་ཐར་སྡོམ་ཡིན་ན། ངེས་འབྱུང་གི་བསམ་པས་ཟིན་དགོས། དེས་ཟིན་པ་ལ་དམིགས་ཡུལ་ཐར་པ་མཚན་ཉིད་པ་ལ་བརྟེན་དགོས་པའི་ཕྱིར། དེས་ན་གཞུང་འདིའི་དངོས་བསྟན། ཕྱི་རོལ་པའི་ལུགས་ལ་སོ་ཐར་མཚན་ཉིད་པ་མེད་པར་བསྟན་ཕྱིར། ཕྱི་རོལ་པའི་རྒྱུད་ཀྱི་སོ་ཐར་མཚན་ཉིད་པ་མེད་པར་བསྟན་པ་ནི་མ་ཡིན་ནོ་ཞེས་ཁོ་བོས་སྨྲའོ། ། གལ་ཏེ་ཕྱོགས་སྔ་མ་ན་རེ། སྤྱིར་འཇིགས་སྐྱོབ་དང་ལེགས་སྨོན་གྱི་ཚུལ་ཁྲིམས་སུ་གྱུར་པའི་སོར་སྡོམ་ཡོད་པར་ཁས་བླངས་ཀྱིས། འཇིགས་སྐྱོབ་དང་ལེགས་སྨོན་གྱི་ཚུལ་ཁྲིམས་ལ་སོར་སྡོམ་ཡིན་པས་ཁྱབ་པ་མ་བཅས་པས་སྐྱོན་སྔ་མ་དེ་མེད་དོ་ཟེར་བ་ལས་འོས་མེད་པས་དེ་ལྟར་ཟེར་ན།
ཁྱོད་སོ་ཐར་སྡོམ་པར་འདོད་པའི་འཇིགས་སྐྱོབ་དང་ནི་ལེགས་སྨོན་གྱི་ཚུལ་ཁྲིམས་གཉིས་ཆོས་ཅན། ཁྱོད་སོར་སྡོམ་མིན་ཏེ། ཁྱོད་ཚེ་འདིའི་བདེ་བ་དང་ཕྱི་མའི་མཐོ་རིས་ཙམ་ལ་དམིགས་པས་སྲིད་པ་འཁོར་བ་ལ་ཐོབ་བྱར་དམིགས་པའི་ཚུལ་ཁྲིམས་ཡིན་པའི་ཕྱིར། ཁྱབ་སྟེ། སྲིད་པ་འཁོར་བ་ལ་བརྟེན་པ་སྟེ་ཐོབ་བྱར་དམིགས་པའི་ཚུལ་ཁྲིམས་ཡིན་པའི་ཕྱིར་ན་སོ་ཐར་སྡོམ་པ་མ་ཡིན་པས་ཁྱབ་ཅེས་པའི་སྒོ་ནས། ཁྱོད་ཀྱི་འདོད་པ་ལ་སྐྱོན་ཡང་མཛོད་འགྲེལ་གྱི་ལུང་དེས་གསལ་བར་བསྟན་པའི་ཕྱིར། དེ་ལ་ཕྱོགས་སྔ་མ་ན་རེ། སྐྱོན་མེད་དེ། ཕྱི་རོལ་པའི་ལུགས་ཀྱི་ཚུལ་ཁྲིམས་ནི། རྒྱུ་དུས་དང་དེ་དུས་གང་དུའང་ངེས་འབྱུང་གི་བསམ་པས་མ་ཟིན་ལ།
འདིར་འཇིགས་སྐྱོབ་དང་ལེགས་སྨོན་གྱི་སོར་སྡོམ་ནི། རྒྱུ་དུས་ཀྱི་ཀུན་སློང་གི་སྒོ་ནས་མིང་བརྟགས་པ་ཡིན་གྱི། དེ་དུས་ཀྱི་ཀུན་སློང་ངེས་འབྱུང་གི་ཟིན་པས་སོར་སྡོམ་མཚན་ཉིད་པ་ཡིན་པའི་ཕྱིར། དཔེར་ན་དཀར་ནག་འདྲེས་མའི་ལས་བཞིན་ཞེས་ལན་འདེབས་པར་བྱེད་ལ། དེ་ལ་མཁས་པ་འདིས་ནི། རྒྱུ་དུས་མངོན་མཐོའི་བསམ་པ་དང་དེ་དུས་ངེས་འབྱུང་གི་བསམ་པས་ཟིན་པའི་ཚུལ་ཁྲིམས་ཆོས་ཅན། མངོན་མཐོའི་དགེ་བ་མིན་ཏེ། ངེས་ལེགས་ཀྱི་དགེ་བ་ཡིན་པའི་ཕྱིར། དཔེར་ན་རྒྱུ་དུས་མི་དགེ་བ་དང་དེ་དུས་དགེ་བས་ཀུན་ནས་བླངས་པའི་ལས་དེ། འདྲེས་མའི་ལས་ཡིན་ཀྱང་།
དེ་དག་དགེ་བའི་ལས་ཡིན་གྱི་མི་དགེ་བའི་ལས་མིན་པ་བཞིན་ནོ། ། རྩ་བའི་རྟགས་ངེས་འབྱུང་གི་སྡོམ་པར་ཁས་བླངས་པས་གྲུབ། བསལ་བ་ལ་འདོད་མི་ནུས་པ་ནི། ལེགས་སྨོན་གྱི་ཚུལ་ཁྲིམས་སུ་ཁས་བླངས་པའི་གནད་ཀྱིས་ཡིན་ནོ་ཞེས་སྐྱོན་འཕེན་པ་ནི་གནད་ཀྱི་དོན་དུ་གཟུང་དགོས་སོ། ། མདོར་ན། ཉནཐོས་དང་ཐུན་མོང་བའི་འདུལ་བའི་ལུགས་ལ་ངེས་འབྱུང་གི་ཚུལ་ཁྲིམས་དང་། སོ་ཐར་སྡོམ་པ་དོན་གཅིག་པ་ཡིན་ཏེ། འཇིགས་སྐྱོབ་དང་ལེགས་སྨོན་གྱི་ཚུལ་ཁྲིམས་ནི། སོར་སྡོམ་མིན་པར་བཤད་པ་དེས་ནའི་ཕྱིར་རོ། ། འོ་ན་ངེས་འབྱུང་གིས་ཟིན་པའི་བར་མ་རབ་བྱུང་གི་ཚུལ་ཁྲིམས་ཡང་མི་བཞེད་དམ་ཞེ་ན།
མི་བཞེད་དེ། བར་མ་རབ་བྱུང་ལ་ཚུལ་ཁྲིམས་ཀྱི་ཐ་སྙད་དོན་མཐུན་གཞག་པ་མེད་པའི་ཕྱིར་རོ། ། གལ་ཏེ་དེ་ལ་ཁོ་ན་རེ། དེ་ལྟར་ཆོ་ག་ལ་བརྟེན་པའི་འཇིག་སྐྱོབ་དང་ལེགས་སྨོན་གྱི་ཚུལ་ཁྲིམས་གཉིས་སོགས་ཆོས་ཅན། ཁྱོད་སོར་སྡོམ་ཡིན་པའི་རྒྱུ་མཚན་ཡོད་དེ། ཁྱོད་འབོགས་པའི་ཆོ་གའི་སྐྱབས་འགྲོའི་དུས་ཀྱི་ཚེ་ངེས་འབྱུང་གི་བསམ་པས་ཟིན་པའི་སྡོམ་པ་ཡིན་པའི་ཕྱིར་ཏེ། ཁྱོད་འབོགས་པའི་ཚེ་དཀོན་མཆོག་གསུམ་ལ་སྐྱབས་འགྲོ་ངེས་པར་བྱེད་དགོས་ཤིང་། དཀོན་མཆོག་གསུམ་ལ་སྐྱབས་སུ་སོང་བའི་ཚེ་ངེས་འབྱུང་གི་བསམ་པ་ངེས་པར་སྐྱེས་པ་ཡིན་པའི་ཕྱིར་ཏེ། རྒྱ་ཆེར་འགྲེལ་ལས་མྱ་ངན་ལས་འདས་པའི་བསམ་པ་བརྟན་པོ་མེད་པར་སུ་ཡང་དཀོན་མཆོག་གསུམ་ལ་སྐྱབས་སུ་འགྲོ་བ་སྒྲུབ་པར་མི་བྱེད་དོ། ། ཅེས་སོགས་གསལ་བར་བཤད་པའི་ཕྱིར་རོ་སྙམ་ན།
ཁྱོད་ཀྱི་སྒྲུབ་བྱེད་གཙོ་བོ་འདི་ཉིད་ཡིན་མོད། ཁྱོད་ཀྱི་སྒྲུབ་བྱེད་དེ་ཡང་བསྒྲུབ་བྱ་དང་མཚུངས་ཏེ། སྐྱབས་འགྲོ་ཉིད་ལ་འཇིགས་སྐྱོབ་དང་ལེགས་སྨོན་གྱི་སྐྱབས་འགྲོ་ཡང་ཡོད་པའི་ཕྱིར་ན་སྐྱབས་འགྲོས་ཟིན་པ་ལ་ངེས་འབྱུང་གི་བསམ་པས་ཟིན་པས་མ་ཁྱབ་པའི་ཕྱིར་རོ། ། གཞན་ཡང་སོ་ཐར་སྡོམ་པ་ལ་འཇིགས་སྐྱོབ་ལེགས་སྨོན་ངེས་འབྱུང་གསུམ་དུ་འདོད་པ་འདི་ལ། ལུང་རིགས་ཀྱི་གནོད་བྱེད་ཆར་ལྟར་བབས་ན་ཡང་། འདིར་ནི་རེ་ཤིག་མི་སྤྲོའོ་ཞེས་བྱ་སྟེ། མཁས་པ་དཔྱོད་ལྡན་ཀུན་གྱིས་ནོར་བར་གོ་བའི་ཕྱིར་ན་སྤྲོས་པ་ལ་དགོས་པ་མེད་པའི་ཕྱིར་རོ། ། འོ་ན་ལུང་རིགས་ཀྱི་གནོད་བྱེད་ཆར་ལྟར་ཇི་ལྟར་འབབ་སྙམ་ན། ལུང་ནི་འདུལ་ལུང་ལས། ཀུན་དགའ་བོའི་ཚ་བོ་གཉིས་ལྟོ་ཕྱིར་དུ་རབ་བྱུང་བྱས་པ་དང་།
འཆར་ཀ་དང་མཛེས་དགའ་སོགས་དགེ་སློང་དུ་བསྒྲུབས་ཀྱང་། ངེས་འབྱུང་གི་བསམ་པ་མ་སྐྱེས་པར་བཤད་པ་དང་། མཛོད་འགྲེལ་ལས། མདོ་སྡེ་པའི་ལུགས་ལ་ཚུལ་ཁྲིམས་ཙམ་ལ། འཇིགས་སྐྱོབ་ལེགས་སྨོན་བྱང་ཆུབ་ཀྱི་ཡན་ལག་གི་ཚུལ་ཁྲིམས་ཡོངས་སུ་དག་པའི་བཞིར་ཕྱེ་བ་ལྟར། མངོན་རྟོགས་ལྗོན་ཤིང་དུ་ཡང་། དེ་ལྟ་བུའི་ཚུལ་ཁྲིམས་དེ་ཡང་གང་ཟག་བསམ་པའི་བྱེ་བྲག་གི་རྣམ་པ་བཞིར་འགྱུར་ཏེ་ཚེ་འདིའི་འཚེ་བ་དང་རྒྱལ་པོའི་འཇིགས་པ་དང་ཕྱི་མའི་ངན་སོང་གི་འཇིགས་པའི་སྒོ་ནས་ཚུལ་ཁྲིམས་བསྲུང་བ་རྣམས་ནི་འཇིགས་སྐྱོབ་ཀྱི་ཚུལ་ཁྲིམས་ཞེས་བྱའོ། ། ཚེ་འདིའི་བདེ་བ་དང་ཕྱི་མའི་མཐོ་རིས་ཀྱི་བདེ་བ་དོན་དུ་གཉེར་བའི་སྒོ་ནས་ཚུལ་ཁྲིམས་བསྲུང་བ་ནི་ལེགས་སྨོན་གྱི་ཚུལ་ཁྲིམས་ཞེས་བྱའོ། ། འཁོར་བའི་རྒྱ་མཚོ་ལས་ཐར་བར་དོན་དུ་གཉེར་བའི་སྒོ་ནས་ཚུལ་ཁྲིམས་བསྲུང་བ་གསུམ་ནི། བྱང་ཆུབ་ཀྱི་ཡན་ལག་གི་ཚུལ་ཁྲིམས་ཞེས་ཀྱང་བྱ།
ངེས་པར་འབྱུང་བའི་ཚུལ་ཁྲིམས་ཞེས་ཀྱང་བྱ། སོ་སོར་ཐར་པའི་སྡོམ་པ་ཞེས་ཀྱང་བྱའོ། ། བདེན་པ་མཐོང་བ་རྣམས་ལ་ཟག་པ་མེད་པའི་ཚུལ་ཁྲིམས་ཞེས་བྱ་བ་ཡིན་ནོ་ཞེས། ཚུལ་ཁྲིམས་དེ་བཞིའི་ཟླས་ཕྱེ་བའི་གསུམ་པ་བྱང་ཆུབ་ཀྱི་ཡན་ལག་གི་ཟིན་པའི་ཚུལ་ཁྲིམས་དེ་ངེས་འབྱུང་གི་ཚུལ་ཁྲིམས་དང་སོར་གྱི་སྡོམ་པར་བཤད་པའི་གནད་ཀྱི། འཇིགས་སྐྱོབ་ལེགས་སྨོན་གཉིས་སོར་སྡོམ་མ་ཡིན་པར་ཤུགས་ལ་རྟོགས་ནུས་པའི་ཕྱིར་རོ། ། རིགས་པའི་གནད་ནི་ཁོ་བོས་གོང་དུ་བསྟན་ཟིན་པ་དེ་ཉིད་དེ། མངོན་མཐོ་དང་ངེས་ལེགས་ཀྱི་དགེ་བ་གཞི་མཐུན་མི་སྲིད་པའི་ཕྱིར་ཏེ། ཐར་པ་ཆ་མཐུན་དང་བསོད་ནམས་ཆ་མཐུན་གྱི་དགེ་བའི་གཞི་མཐུན་མི་སྲིད་པའི་ཕྱིར་རོ། ། འོན་ཀྱང་སྔོན་གྱི་མཁས་པ་བུ་སྟོན་དང་། དཔལ་ཤཱཀྱ་མཆོག་ལྡན་སོགས་སྔ་མ་དེ་ཉིད་བཞེད་ལ།
དཔལ་འབུམ་ཕྲག་གསུམ་པའི་གསུང་གི་ཆ་འགའ་ཞིག་ལས་ཀྱང་ལུགས་དེ་ཁོ་ན་བཤད་ཅིང་། གསུང་གི་ཆ་འགའ་ཞིག་ལས། སྤྱིར་ཡང་དག་པར་བླངས་པའི་ཚུལ་ཁྲིམས་ལ། འཇིགས་སྐྱོབ་ལེགས་སྨོན་བྱང་ཆུབ་ཀྱི་ཡན་ལག་གི་ཚུལ་ཁྲིམས་གསུམ་བཤད་པའི། སྔ་མ་གཉིས་ནི་བར་མའི་དགེ་བ་ཙམ་ཡིན་གྱི། སྡོམ་པའི་ཚུལ་ཁྲིམས་གཏན་ནས་མ་ཡིན་ལ། རྗེ་མཚན་དེས་ན། བསྙེན་གནས་སྡོམ་པ་སོགས་བརྒྱད་ལ་ངེས་འབྱུང་གིས་ཟིན་པ་ཁོ་ནས་ཁྱབ་ཅེས་སོགས་བཤད། རང་གི་བློ་གཟུ་བོས་རྣམ་པར་དཔྱད་ན་ཡང་ཕྱོགས་སྔ་ཕྱི་གཉིས་ཆར་ལ་སྒྲུབ་བྱེད་ཀྱི་འཕེན་ཚུལ་འདྲ་མིན་ཅུང་ཞིག་ཡོད་པར་སེམས་ཏེ། དེ་ཡང་རྗེ་མུས་པ་རབ་འབྱམས་པས།
ཕྱོགས་སྔ་མ་ལ་སྐྱོན་འཕེན་པ་ན། ཕྱི་རོལ་པའི་རྒྱུད་ཀྱི་དགེ་བསྙེན་གྱི་སྡོམ་པ་ཆོས་ཅན། སོ་ཐར་སྡོམ་པ་ཡིན་པར་ཐལ། སྐྱབས་འགྲོ་རྩོམ་བྱེད་དུ་བྱས་པ་ལས་ཐོབ་པའི་སྡོམ་པ་ཡིན་པའི་ཕྱིར། ཁྱབ་པ་དངོས། རྟགས་མདོ་རྩ་རྩ་འགྲེལ་གྱིས་གྲུབ། འདོད་ན། མཛོད་རང་འགྲེལ་ལས། ཅི་ཕྱི་རོལ་པ་རྣམས་ལ་ཡང་། ཞེས་སོགས་དང་འགལ།
ཡང་། དཀོན་མཆོག་གསུམ་ལ་སྐྱབས་འགྲོ་རྩོམ་བྱེད་དུ་བྱས་པའི་སྡོམ་པ་ཐམས་ཅད་སངས་རྒྱས་ཐོབ་འདོད་ཀྱི་བསམ་པས་ཟིན་པའི་སྡོམ་པར་ཐལ། དེ་ཐམས་ཅད་སངས་རྒྱས་ལ་རྟེན་ནམ་སྐྱབས་གནས་སུ་ཁས་བླངས་པའི་སྡོམ་པ་གང་ཞིག ཆོས་དཀོན་མཆོག་མྱང་འདས་ལ་སྐྱབས་གནས་སམ་རྟེན་དུ་ཁས་བླངས་པའི་སྡོམ་པ་ཡིན་པའི་ཕྱིར་ཏེ། དེ་ཐོབ་འདོད་ཀྱི་བསམ་པས་ཟིན་པའི་སྡོམ་པ་ཡིན་པས་ཁྱབ་པའི་ཕྱིར་ཞེས་བཤད་པའི་ཐལ་གྱུར་སྔ་མའི་ཁྱབ་པ་ཕྱོགས་སྔ་མས་ཁས་བླངས་སུ་ཆུག རྟགས་ལ་དཔྱད་པ་ཅུང་ཞིག་འདུག་ཀྱང་བཏང་སྙོམས་སུ་བཞག་ནས། བསལ་བ་ལ་མཛོད་ཀྱི་ལུང་འགལ་བསྟན་པར་གནང་ཡང་། མཛོད་ཀྱི་ལུང་གི་དངོས་བསྟན་གྱི་དོན་ནི། ཕྱི་རོལ་པའི་ལུགས་ལ་སོར་སྡོམ་མེད་པའི་དོན་ཡིན་ཏེ། སྲིད་པ་ལ་བརྟེན་པའི་ཕྱིར།
ཞེས་པའི་སྲིད་པ་ངོས་འཛིན་པ་ན། འགྲེལ་བཤད་ལས། ཕྱི་རོལ་པ་རང་ལུགས་ལ་ཐར་པར་འདོད་པའི་ནམ་མཁའ་ན་གདུགས་ཕུབ་པ་ལྟར། ཡོད་ཅེས་པའི་ཐར་པ་སོགས་ལ་བཤད་པའི་ཕྱིར་རོ། ། ཐལ་འགྱུར་གཉིས་པའི་རྟགས་གཉིས་ལ་ཞིབ་ཆ་ཅུང་ཞིག་དགོས་པར་གསལ་ཏེ། འདུལ་མཛོད་རང་རྐང་ལ་སྡོམ་པ་འབོགས་ཆོག་ལ་སྐྱབས་འགྲོ་རྩོམ་བྱེད་དུ་བྱས་པའི་དགོས་པ་ནི། སངས་རྒྱས་མྱང་འདས་ཀྱི་ལམ་སྟོན་པ་པོ་དང་། ཆོས་ཐོབ་བྱའི་མྱང་འདས་དངོས་དང་། དགེ་འདུན་མྱང་འདས་སྒྲུབ་པའི་ཟླ་གྲོགས་སུ་ཁས་བླངས་པ་ཡིན་པས། དེའི་ཚེ་མྱང་འདས་ལ་ཐོབ་འདོད་ཀྱི་བསམ་པ་དགོས་ཀྱི་གཞན་གཉིས་ལ་ཐོབ་འདོད་ཀྱི་བསམ་པ་མི་དགོས་པའི་ཕྱིར་དང་།
དེ་ལྟ་མ་ཡིན་ན། རང་ལུགས་ལ་ཡང་། མདོ་རྩ་དངོས་བསྟན་ལ། སྐྱབས་འགྲོ་རྩོམ་བྱེད་དུ་བྱས་པས་མྱང་འདས་ཀྱི་བསམ་པ་བསྒྲུབ་པའི་གོ་དོན་རྙེད་དཀའ་བའི་ཕྱིར། དེས་ན་སྤྱིར་སྐྱབས་འགྲོ་ལ་ལེགས་སྨོན་སོགས་གསུམ་དུ་ཡོད་མོད། སྡོམ་པ་འབོགས་ཆོག་ཏུ་སྦྱར་བའི་སྐྱབས་འགྲོ་ནི་ངེས་ལེགས་ཁོ་ནར་བྱེད་དགོས་ཏེ། དེའི་ཚེ་འབོགས་པ་པོས་སངས་རྒྱས་ལམ་གྱི་སྟོན་པ་དང་། འཁོར་བ་སྤངས་པའི་མྱང་འདས་ཐོབ་བྱ་དང་། དགེ་འདུན་ལམ་གྱི་གྲོགས་སུ་བརྡ་སྤྲད་དགོས་ཤིང་། འབོགས་ཡུལ་གྱིས་དེ་ལྟར་ངག་ཏུ་ཁས་བླངས་ཤིང་དོན་དེ་ལྟར་བསམ་པ་ནི་དེར་སྐབས་ཀྱི་སྐྱབས་འགྲོའི་དོན་ཡིན་པའི་ཕྱིར།
གནད་དེས་ན། མཛོད་འགྲེལ་ལས་ཅི་སྐྱབས་སུ་འགྲོ་བ་མེད་པར་སྡོམ་པ་ནོས་པ་ཁོ་ནས་དགེ་བསྙེན་དུ་འགྱུར་རམ་ཞེ་ན་མི་འགྱུར་ཏེ་མི་ཤེས་པ་ནི་མ་གཏོགས་སོ། ། ཞེས་སྤྱིར་བཏང་ལ་བསྙེན་གནས་དགེ་བསྙེན་དགེ་ཚུལ་གསུམ་གྱི་སྡོམ་པ་ལེན་པ་ལ་སྐྱབས་འགྲོའི་ཚིག་དོན་སྔོན་དུ་མ་སོང་ན་སྡོམ་པ་དེ་དག་གཏན་ནས་མི་ཆགས་པར་བཤད་ནས་དམིགས་བསལ་ལ་སྐྱབས་འགྲོའི་ཚིག་མ་ཤེས་པའམ་བརྗེད་ཀྱང་། དོན་ཤེས་ན་སྡོམ་པ་འཆགས་པར་བཤད་པའི་གནད་ཀྱང་དེ་ཉིད་ཡིན་པའི་ཕྱིར། འོ་ན་དགེ་སློང་གི་སྡོམ་པ་འབོགས་པ་ལ་སྐྱབས་འགྲོ་རྩོམ་བྱེད་དུ་བྱས་པས་མྱང་འདས་ཀྱི་བསམ་པ་ཇི་ལྟར་འགྲུབ་སྙམ་ན། བསྙེན་རྫོགས་ཞེས་པའི་རྫོགས་པ་དེ་མྱང་འདས་ཡིན་པས། བསྙེན་པར་རྫོགས་པར་གསོལ་བ་ལན་གསུམ་བཏབ་པའི་ཚེ་ངེས་འབྱུང་གི་བསམ་པ་འགྲུབ་བོ་ཞེས་མཁས་པ་དག་འཆད་དོ། ། དོན་དེས་ན་རྗེ་མུས་རབ་འབྱམས་པས་བསྙེན་རྫོགས་ཀྱི་སྡོམ་པ་ལ་སོ་ཐར་གྱིས་ཁྱབ་ཅིང་དགེ་སློང་གི་སྡོམ་པ་ལ་མ་ཁྱབ་ཅེས་གཉིས་པོ་ལ་ཁྱད་པར་ཕྱེ་བ་ལྟ་བུ་ཞིག་གནང་བ་དཔྱད་དགོས་ཏེ། བསྙེན་རྫོགས་ཀྱི་སྡོམ་པ་ལ་སོ་ཐར་གྱིས་ཁྱབ་པའི་དོན་སྔ་མ་དེ་ཙམ་ལ་དགོངས་པ་ཡིན་ན་གཉིས་པོ་ལ་ཁྱད་པར་མེད་དེ། ད་ཆོག་ལས་དགེ་སློང་དུ་སྒྲུབ་པའི་ཚེ་གསོལ་བ་མངོན་གྱུར་མ་ཚང་ན་སྡོམ་པ་དེ་མི་ཆགས་ཤིང་།
དེ་ཚང་བ་ལ། བདག་བསྙེན་རྫོགས་མཛད་དུ་གསོལ་ཞེས་པའི་གསོལ་བ་ལན་གསུམ་བཏབ་དགོས་པའི་ཕྱིར་རོ། ། གསོལ་བཞིའི་ཆོ་ག་ལ་ཡང་། དགེ་སློང་དུ་སྒྲུབ་པ་དང་བསྙེན་རྫོགས་སུ་སྒྲུབ་ཚུལ་གྱི་ཚིག་མི་འདྲ་བ་སོ་སོར་བྱེད་རིགས་པར་ཐལ་བའི་ཕྱིར། ཡང་མཁས་པ་དེས་ཡང་དག་པར་བླངས་པའི་ཚུལ་ཁྲིམས་དང་ཡང་དག་པར་བླངས་པའི་སྡོམ་པ་དོན་གཅིག་ལྟ་བུར་བཤད་པ་ཡང་དཔྱད་དགོས་ཏེ། ཡང་དག་པར་བླངས་པའི་ཚུལ་ཁྲིམས་ཙམ་ནི་ཕྱི་རོལ་པའི་ལུགས་ལ་ཡང་ཡོད་པའི་ཕྱིར་རོ། ། ཕྱོགས་སྔ་མས་རྒྱུ་དུས་ཀྱི་ཀུན་སློང་ངེས་འབྱུང་གིས་མ་ཟིན་ཡང་དེ་དུས་ཀྱི་ཀུན་སློང་དེས་ཟིན་ཞེས་པ་ཡང་ཞིབ་ཆ་བྱེད་དགོས་ཏེ། བརྒྱུད་པའི་རྒྱུ་དུས་ཀྱི་ཀུན་སློང་འཇིགས་སྐྱོབ་སོགས་ཡིན་ཀྱང་དངོས་ཀྱི་རྒྱུ་དུས་ཀྱི་ཀུན་སློང་ལ་ངེས་འབྱུང་གི་བསམ་པ་མེད་ན་སོར་སྡོམ་དུ་མི་འགྱུར་བའི་ཕྱིར་རོ། ། དེས་ན་ཁོ་བོ་ནི་འདུལ་མཛོད་རང་རྐང་མ་རིགས་བརྒྱད་ཀྱི་སྡོམ་པ་ལ་ངེས་འབྱུང་གི་བསམ་པས་ཟིན་པས་ཁྱབ་ལ་ཐེག་ཆེན་སྐབས་སུ་དེ་བརྒྱད་ལ་འཇིགས་སྐྱོབ་ལེགས་སྨོན་ངེས་འབྱུང་གི་སྡོམ་པ་གསུམ་དུ་འབྱེད་པ་འདི་གཞུང་གི་བབས་དང་ཀུན་མཁྱེན་ཆེན་པོ་འདིའི་དགོངས་པ་བླ་ན་མེད་པའོ་ཞེས་སྐབས་སོ་སོར་ཕྱེ་ནས་སྦྱར་རོ། ། གསུམ་པ་སྡོམ་པའི་ངོ་བོ་འཁྲུལ་པ་དགག་པ་ནི།
པཎ་ཆེན་ཤཱཀྱ་མཆོག་ལྡན་སོགས་མཁས་པ་ཁ་ཅིག་ན་རེ། སོ་ཐར་སྡོམ་པའི་ངོ་བོ་གཞན་གནོད་གཞི་བཅས་སྤོང་བར་འཆད་པ་མི་འཐད་དེ། དེ་ལྟར་འཕགས་ཡུལ་གྱི་གཞུང་འགྲེལ་ལས་བཤད་པ་མེད་པའི་ཕྱིར་ཞེས་སྒྲོག་པ་ཐོས་སོ། ། དེ་དགག་པ་ནི། དེ་ལྟར་འཕགས་ཡུལ་གྱི་གཞུང་ལས་བཤད་པ་མེད་ཅེས་པ་ནི། རང་ཉིད་ཀྱིས་མ་གཟིགས་པ་རྒྱུ་མཚན་དུ་བྱས་པ་སྟེ། དཔལ་ལྡན་ཁ་ཆེ་བློ་བརྟན་གྱིས། ཕུང་པོ་ལྔའི་རབ་བྱེད་ཀྱི་འབྲེལ་པ་བྱེ་བྲག་ཏུ་བཤད་པ་ཅེས་བྱ་བ་ལས། དེ་ལྟར་གསུངས་པ་གང་ཡིན་པ་དེ། དཔལ་ས་སྐྱ་པ་གོང་མ་སོགས་བོད་ཀྱི་མཁས་པ་སྔ་མ་རྣམས་ཀྱིས་གཟིགས་ནས་སྤྱི་བོའི་ཐོད་བཞིན་དུ་འཁུར་བར་མཛད་པའི་ཕྱིར་རོ། །
དེ་ལྟར་ཇི་ལྟར་བཤད་ན། དེ་ཉིད་ལས། དེ་ལ་སོ་སོ་ཐར་བའི་སྡོམ་པ་ནི་གཞན་ལ་གནོད་པ་གཞི་དང་བཅས་པར་རྣམ་པ་ཐམས་ཅད་དུ་ལྡོག་པའོ། ། བྱང་ཆུབ་སེམས་དཔའི་སྡོམ་པ་ནི་ལུས་དང་སྲོག་གི་བསྡུས་པའི་དངོས་པོ་ལ་མི་ལྟ་བར་ལུས་དང་ངག་དང་སེམས་ཀྱི་རྣམ་པ་ཐམས་ཅད་དུ་གཞན་ལ་ཕན་འདོགས་པར་ཞུགས་པའོ། ། སྡོམ་པ་མ་ཡིན་པ་ནི་རྣམ་པ་ཐམས་ཅད་དུ་གཞན་ལ་གནོད་པ་བྱེད་པར་ཞུགས་པའོ། ། ཞེས་བཤད་པ་ལས་ཤེས་སོ།། །། བཞི་པ་དེ་ཉིད་བྱེ་བྲག་དགེ་སློང་གི་སྡོམ་པའི་ངོ་བོར་འདོད་པ་དགག་པ་ལ། ཕྱོགས་སྔ་མ་ནི། པདྨོ་བཞད་པ་ལས། གཞན་གནོད་གཞི་བཅས་སྤོང་བ་དགེ་སློང་གི་སྡོམ་པ་ཁོ་ནའི་ངོ་བོ་ཡིན་གྱིས་སོ་ཐར་སྤྱིའི་ངོ་བོ་མིན་ནོ་ཞེས་པ་ནི་ནམ་མཁའ་བསོད་ནམས་སོ། །
ཞེས་པ་ལྟར། ཀུན་མཁྱེན་ནམ་བསོད་སོགས་ལ་ལ་ན་རེ། གཞན་གནོད་གཞི་དང་བཅས་པ་སྤོང་བའི་ངེས་འབྱུང་གི་སྡོམ་པ། སོ་སོ་ཐར་པ་སྤྱིའི་ངོ་བོ་མིན་ཏེ། བྱེ་བྲག་དགེ་སློང་གི་སྡོམ་པ་ཡི་ངོ་བོ་ཡིན་གྱི་སྤྱི་ལ་སྦྱར་ན་མ་ཁྱབ་པའི་སྐྱོན་ཡོད་དོ་ཞེས་སྨྲའོ། ། དེ་དགག་པ་ལ། དེ་ལྟ་བུ་སོར་སྡོམ་སྤྱིའི་ངོ་བོར་འཆད་པའི་ངེད་ཀྱི་ལུགས་འདི་ཆོས་ཅན། རང་བཟོ་ཁོ་ན་མ་ཡིན་ཏེ། ཁ་ཆེ་བློ་བརྟན་དང་། ས་སྐྱའི་རྗེ་བཙུན་ཡབ་སྲས་དང་དཔང་ལོ་འཆིམས་སྟོན་ནམ་མཁའ་གྲགས་བུ་སྟོན་ཁ་ཆེ་ལ་སོགས་ཀྱིས་མགྲིན་གཅིག་དབྱངས་གཅིག་ཏུ་གསུངས་པ་ཡིན་ཏེ།
དེ་ཉིད་དགེ་སློང་གི་སྡོམ་པ་ཁོ་ནའི་ངོ་བོར་འཆད་པ་ཁྱེད་ཀྱི་ལུགས་འདི་ཆོས་ཅན། རང་བཟོ་ཁོ་ན་ཡིན་ཏེ། ཁྱེད་ཉིད་ལས་གཞན་པའི་རྒྱ་བོད་ཀྱི་མཁས་པ་སུ་ཞིག་གི་བཤད་པ་ཡོད་ན་ཁུངས་སྟོན་ཅིག་ཅེས་བྱ་སྟེ་བསྟན་རྒྱུ་མེད་པའི་ཕྱིར་རོ། ། དེ་ཉིད་ལ་དགོས་པའི་གནད་ནི། དགེ་བསྙེན་གྱི་སྡོམ་བརྒྱད་ནས་བཤད་པའི་མདོ་སྡེ་པའི་གྲུབ་མཐའ་ཁས་ལེན་གྱི་མདོ་སྡེ་པ་ནས་གཟུང་སྟེ། ཐེག་ཆེན་མན་གྱི་གྲུབ་མཐའ་བཞི་ཆར་ལ། སོར་སྡོམ་མཐའ་དག་གཞན་གནོད་གཞི་བཅས་སྤོང་བ་ཁོ་ནར་འཆད་དགོས་ཏེ། དེ་སྐབས་ཀྱི་གཞན་ལ་གནོད་པ་ནི། ལུས་ཀྱི་མི་དགེ་བ་གསུམ་དང་། དེའི་གཞི་ནི་ཡིད་ཀྱི་མི་དགེ་བ་གསུམ་ལ་འཇོག་པས།
མི་དགེ་བ་བཅུ་སྤོང་མི་ནུས་ན། སོར་སྡོམ་ཀྱི་དོན་མ་ཚང་བ་ནི་ཐེགཾ་ཆེནཾ་གྲུབ་མཐའི་གནད་ཡིན་པའི་ཕྱིར། དོན་དེས་ན་ཇོ་བོ་བཀའ་གདམས་པ་ཞེས་གྲགས་པའི་འབྲོམ་སྟོན་གྱི་ཐུགས་སྲས་པུ་ཏོ་བ་རིན་གསལ་གྱི་གསུང་རྒྱུན། དོལ་པ་དམར་ཞུར་པས་ཟིན་བྲིས་སུ་བཀོད་པའི་བེའུ་བུམ་སྔོན་པོ་ལས། མི་དགེ་བཅུ་སྤོང་ཐེག་པ་ཀུན་ལམ། ། འཁོར་བར་ལྷ་མིའི་བདེ་བ་འདོད་པས། ། ལས་འབྲས་ཡིད་ཆེས་མི་དགེ་བཅུ་སྤོང་། ། སྔོན་མཐོའི་ཐེག་པ་སྐྱེས་བུ་ཐ་མ། ། བཅུ་པོ་དེ་ཉིད་བདེན་བཞིས་སྦྱངས་ན། ། ཉན་ཐོས་ལམ་ཡིན་རྟེན་འབྲེལ་ཀྱིས་སྦྱངས། །
རང་རྒྱལ་ལམ་སྟེ་སྐྱེས་བུ་འབྲིང་ཡིན། ། ཐབས་དང་ཤེས་རབ་གཉིས་ཀྱི་སྦྱངས་ན། ། ཐེག་ཆེན་ལམ་སྟེ་སྐྱེས་བུ་མཆོག་ཡིན། ། མི་དགེ་བཅུ་པོ་སྤོང་ལ་ཁྱད་མེད། ། དེ་མ་སྤངས་པར་གང་ཡང་མི་ཐོབ། ། ཅེས་གཞི་མི་དགེ་བཅུ་སྤོང་གཞིར་གཞག་ལ་ལྟ་བ་འཇིག་རྟེན་པའི་ཡང་དག་པའི་ལྟ་བ་དང་ལྡན་པ་ལ་སྐྱེས་བུ་ཆུང་ངུ་། ལྟ་བ་བདེན་བཞི་རྟོགས་པ་དང་རྟེན་འབྲེལ་རྟོགས་པ་ལ་སྐྱེས་བུ་འབྲིང་། ལྟ་བ་ཐབས་ཤེས་ཟུང་འཇུག་དང་ལྡན་པ་ལ་སྐྱེས་བུ་ཆེན་པོར་འཇོག་པར་བཤད་པས། མངོན་མཐོའི་ཐེག་པ་སྒྲུབ་པ་ལ་ཡང་མི་དགེ་བཅུ་སྤོང་དགོས་པར་བཤད་ན། ངེས་ལེགས་ཐར་པ་ཐོབ་པའི་ཐབས་ལ་མི་དགེ་བཅུ་སྤོང་དགོས་པ་ལྟ་སྨོས་ཀྱང་ཅི་དགོས་པའི་ཕྱིར།
གནད་དེ་ཉིད་ཀྱིས། རྗེ་བཙུན་རིན་པོ་ཆེས་ལྗོན་ཤིང་ལས་ཐོག་མར་ཚེ་འདིའི་སྤྱོད་ཡུལ་མི་རྟག་པར་བསྟན་པས་སྐྱོ་བ་བསྐྱེད་ནས་ཚེ་འདིའི་ཞེན་པ་དོར་ཏེ། ལྷ་མི་ཙམ་འདོད་པའི་བློ་སྐྱེས་པ་དང་གསོ་སྦྱོང་སྦྱིན་པར་བྱའོ། ། ཞེས་སྐྱེས་བུ་ཆུང་ངུའི་ལམ་གྱི་ཐོག་མར་གསོ་སྦྱོང་གི་སྡོམ་པ་སྦྱིན་པར་བཤད་པ་ཡིན་ལ། དོན་འདི་ཉིད་བསྙེན་གནས་ཀྱི་སྡོམ་པ་སོགས་ལ་ངེས་འབྱུང་གིས་ཟིན་པས་མ་ཁྱབ་པའི་སྒྲུབ་བྱེད་དུ་ཡང་ཤེས་དགོས་པ་ཡིན་ནོ། ། དེ་ལྟར་ན་ཡང་རྩ་བ་བཞི་ཙམ་སྤང་བའི་བསྙེན་གནས་དགེ་བསྙེན་དགེ་ཚུལ་གྱི་སྡོམ་པ་སོགས་མི་དགེ་བཅུ་སྤོང་ཡིན་པ་ལ་སྒྲུབ་བྱེད་མེད་དོ་སྙམ་ན། རྩ་བཞི་སྤོང་བའི་གནད་ཤེས་ན་མི་དགེ་བ་བཅུ་ཆར་སྤོང་བ་ལུང་རིགས་ཀྱིས་གྲུབ་སྟེ། དགེ་བསྙེན་སྡོམ་བརྒྱད་ལས། རྫུན་གྱི་ཚིག་ལས་ཟློག་པ་ཡིས། ། དེ་ཡི་སྐྱོན་ནི་གཞན་ལས་ཀྱང་། །
ཟློག་པར་བྱ་སྟེ་ཟློག་བཤད་པ། ། དེ་ཡང་ཤིན་ཏུ་དམན་ཕྱིར་རོ། ། གང་ཕྱིར་ལུས་ངག་མི་དགེ་ལས། ། ཟློག་པས་ཡིད་ཀྱི་དགེ་བ་ཡང་། ། དེ་ཕྱིར་བརྣབ་སེམས་གནོད་པའི་སེམས། ། ལ་ལས་ལོག་རྣམས་འགྲུབ་པ་ཡིན། ། ཡན་ལག་ལྔ་ཡི་སྡོམ་བཤད་ཉིད། ། གཞུག་པ་རུ་ནི་འདོད་པས་སོ། ། ཞེས་རྫུན་ཚིག་སྤང་པས། ཕྲ་མ་ངག་ཀྱལ་ཚིག་རྩུབ་གསུམ་སྤོང་།
སྲོག་གཅོད་སྤངས་པས་གནོད་སེམས། འདོད་ཆགས་སྤངས་པས་བརྣབ་སེམས། སྡོམ་པ་བླངས་པས་ལོག་ལྟ་ཤུགས་ལ་སྤོང་ནུས་སོ་ཞེས་བཤད་པ་དེ་ཉིད། རྗེ་བཙུན་རིན་པོ་ཆེས་ལྗོན་ཤིང་དང་ཆོས་ཀྱི་རྗེས་ཐུབ་པ་དགོངས་གསལ་དུ་བཤད་པའི་ཕྱིར་དང་། གཞན་ཡང་། མདོ་ལས་དགེ་བསྙེན་སྟོན་པ་གཞན་ལ་མི་བསྟེན་པ་ཆོས་དགེ་བཅུ་སྤྱོད་པ་ཞེས་དང་། རྒྱུད་ལས། དེར་རྗེས་བསླབ་པའི་གནས་བཅུ་སྦྱིན། ། ཞེས་པའི་གནད་བསྡུས་ན་སོར་སྡོམ་ཐམས་ཅད་མི་དགེ་བ་བཅུ་སྤོང་དུ་འགྲུབ་པའི་ཕྱིར་རོ། ། དེ་ལ་དོགས་པ་འདི་སྤང་དགོས་ཏེ།
འོ་ན་སྣ་གཅིག་སྤྱོད་པ་ནས་ཕལ་ཆེར་སྤྱོད་པའི་བར་གྱི་དགེ་བསྙེན་གྱི་སྡོམ་པ་ཆོས་ཅན། མི་དགེ་བཅུ་སྤོང་ཡིན་པར་ཐལ། སོར་སྡོམ་ཡིན་པའི་ཕྱིར། ཞེས་དང་། རྒྱལ་བ་ཕན་བཞེད་ཉིན་གཅིག་གི ། སྲོག་གཅོད་སྡོམ་པ་བླངས་པ་ལ། ། ཞེས་པའི་དངོས་བསྟན་གྱི་སྲོག་གཅོད་ཙམ་སྤངས་པའི་སྡོམ་པ་ཆོས་ཅན། དེར་ཐལ་དེའི་ཕྱིར་ཞེ་ན། དེ་དག་སྐབས་འདིར་སྡོམ་པ་བརྟགས་པ་བར་འཆད་དགོས་ཏེ། ལྗོན་ཤིང་ལས།
སྐྱབས་གསུམ་འཛིན་པ་དང་། སྣ་གཅིག་སྤྱོད་པ་དང་། སྣ་འགའ་སྤྱོད་པ་དང་། ཕལ་ཆེར་སྤྱོད་པ་བཞི་ངོས་བཟུང་ནས། དེ་བཞི་ནི་ཡང་དག་པ་མིན་ནོ་ཞེས་བཤད་པའི་ཕྱིར། དགེ་བསྙེན་སྡོམ་བརྒྱད་ཀྱི་འབྲེལ་པ་ལས་ཀྱང་། ཐམས་ཅད་ལས་ཟློག་པར་ནུས་པ་མེད་ན་ཡང་རེ་རེ་ལ་ཡང་ངེས་པ་སྔོན་དུ་སོང་ནས་ལོག་ནས་འབྲས་བུ་ཆེན་པོ་ཉིད་དོ་ཞེས། སྣ་གཅིག་སྤྱོད་པ་སོགས་ལེགས་སྤྱད་ཀྱི་དགེ་བ་ཙམ་དུ་བཤད་ཀྱི་སྡོམ་པར་མ་བཤད་པའི་ཕྱིར་རོ། ། ཐེག་པ་ཆེན་པོའི་སྐབས་སོགས་སུ་དེ་ལྟ་མོད་ཀྱང་། ཁ་ཆེ་བྱེ་སྨྲ་བ་གཞིར་བཞག་ན་སོར་སྡོམ་ཐམས་ཅད་མི་དགེ་བ་བཅུ་སྤོང་དུ་མི་རིགས་སམ་སྙམ་སྟེ།
དགེ་ཚུལ་མན་ཆད་ཀྱི་སྡོམ་པ་ལ་ངག་གི་མི་དགེ་བ་ཕྲ་མ་སོགས་སྤོང་མི་དགོས་པའི་ཕྱིར་ཏེ། ཕྲ་མ་སོགས་དགེ་ཚུལ་ལ་ལྟོས་པའི་བླངས་འདས་དང་ཕྱོགས་མཐུན་གྱི་ཉེས་པ་གང་དུའང་འདུལ་བ་སུམ་བརྒྱ་པ་སོགས་ཚད་ལྡན་ལས་མ་བཤད་པའི་ཕྱིར་རོ། ། འདི་ནི་སླར་ཡང་དཔྱད་བྱའི་གནས་སོ། ། གཉིས་པ་ཆོ་ག་ལ་ལོག་རྟོག་དགག་པ་ལ་གཉིས། སྒྲུབ་བྱེད་ཚོགས་ལ་འཁྲུལ་པ་དགག བསྒྲུབ་བྱའི་གྲངས་ལ་འཁྲུལ་པ་དགག་པའོ། ། དང་པོ་ལ། ཕྱོགས་སྔ་སྨྲ་བ་པོ་ནི། པདྨོ་བཞད་པ་ལས། སྐྱེས་ཚོགས་ཁོ་ནས་བུད་མེད་བསྙེན་རྫོགས་བྱེད་པ་ནི།
དགེ་ལྡན་པའི་འདུལ་བ་པ་ཞེས་པ་ཞིག་གིས་བྱས་པར་གྲགས་ནས་རིགས་པའི་འུར་རྡོ་འཕངས་པས་དེ་དག་གིས་མ་བྱས་སོ་ཞེས་ཟེར་ཞིང་། ནམ་མཁའ་བསོད་ནམས་ཀྱི་མཁན་པོ་དང་ཤངས་ཀྱི་ཕུའི་བླ་མ་ཞིག་གིས་ལས་སློབ་བྱས་ནས་ཆུ་དབར་རང་བྱོན་གྱི་དབོན་མོ་བསྙེན་རྫོགས་བྱས་པ་ལ་ཕོག་སོང་བར་སྣང་ངོ་། ། ཞེས་པ་ལྟར། ཀུན་མཁྱེན་ནམ་བསོད་སོགས་འགའ་ཞིག སྐྱེས་པའི་མཁན་སློབ་ཁ་སྐོང་གི་ཚོགས་ཁོ་ན་ཡིས་དེང་སང་བོད་འདིར་བསྒྲུབ་བྱ་བུད་མེད་བསྙེན་རྫོགས་བྱེད་པ་ནི་འདུལ་བ་དང་མི་མཐུན་ཏེ། དངོས་གཞི་གསོལ་གཞིའི་ལས་ཀྱི་ཚེ་དགེ་སློང་དང་དགེ་སློང་མའི་ཚོགས་གཉིས་ཕན་ཚུན་བསྣོར་བ་དང་། ཕ་མའི་གསོལ་གཞིའི་ལས་ཚིག་ཕན་ཚུན་བསྣོར་བས་ཏེ་ཕན་ཚུན་གོ་བརྗེས་པས་ཀྱང་། ལས་འཆགས་པར་ལས་གཞི་ཉིད་ལས་གསུངས་མོད། འོན་ཀྱང་ད་ལྟར་ཆོ་ག་ཡི་སྒོ་ནས་བུད་མེད་བསྙེན་པར་རྫོགས་པ་ལ་ཚངས་སྤྱོད་ཉེར་གནས་སྔོན་དུ་མ་ཐོབ་པར་བསྙེན་པར་རྫོགས་པར་མི་འགྱུར་ཞིང་། ཚངས་སྤྱོད་ཉེར་གནས་དེ་མ་ཚོགས་ནི་ཁོ་ནས་སྟེར་བ་འདུལ་བའི་གཞུང་ལས་བཤད་པའི་ཕྱིར་རོ། །
དེ་དག་གཞུང་ལས་ཇི་ལྟར་བཤད་པ་ཡང་ཁོ་བོས་རང་བཟོ་མ་ཡིན་ཏེ། མདོ་རྩ་བ་ལས། དགེ་སློང་དང་དགེ་སློང་མ་ཉིད་དག་གི་ལས་གཞན་བྱེད་པས་མ་ཡིན་ནོ་ཞེས་དང་། འདུལ་ལུང་ལས། བཙུན་པ་དགེ་སློང་གི་ལས་ཀྱིས་དགེ་སློང་མ་བསྙེན་པར་རྫོགས་ཞེས་བགྱིའམ་མ་རྫོགས་ཞེས་བགྱི། ཨུ་པ་ལི་རྫོགས་པ་ཞེས་བྱ་སྟེ་རྫོགས་པར་བྱེད་པ་ལ་འདས་པ་དང་བཅས་པར་རོ། ། ཞེས་སོགས་ཀྱིས་གསོལ་བཞིའི་ཕ་ཆོག་གིས་དགེ་སློང་མར་བསྒྲུབ་པ་དང་། གསོལ་བཞི་ས་ཆོག་གིས་ཕ་སྒྲུབ་ཏུ་རུང་བར་བཤད་ཅིང་། སྐྱེས་ཚོགས་ཀྱིས་མ་ཆོག་གི་གསོལ་བཞི་བྱར་རུང་བ་དང་། མ་ཚོགས་ཀྱིས་ཕའི་གསོལ་བཞི་བྱར་རུང་བ་ཡང་བསྟན་པའི་ཕྱིར་དང་།
ཚངས་པར་སྤྱད་པ་ལ་ཉེ་བར་གནས་པའི་སྡོམ་པ་མ་ཐོབ་པར་བསྙེན་པར་རྫོགས་པར་མི་འགྱུར་རོ་ཞེས་གསུངས་པས། ཚངས་སྤྱོད་ཉེར་གནས་སྔོན་དུ་མ་སོང་བར་བུད་མེད་ད་ཆོག་གི་སྒོ་ནས་བསྙེན་པར་རྫོགས་པ་མི་རུང་པར་བཤད། གསང་སྟེ་སྟོན་པའི་འོག་ཏུ་དེ་དག་འདུན་གྱིས་སྦྱིན་པར་བྱའོ་ཞེས་པས། ཚངས་སྤྱོད་ཉེར་གནས་དེ་མ་ཚོགས་ཁོ་ནས་སྟེར་དགོས་པར་ཡང་བཤད་འདུག་པའི་ཕྱིར་རོ། ། དེས་ན་སྐྱེས་ཚོགས་ཁོ་ནས་བུད་མེད་བསྙེན་པར་རྫོགས། ཚུལ་འདི་འདྲའི་ཆོ་ག་དེང་སང་བྱེད་པ་ནི་འདུལ་བའི་བསྟན་པ་སྐྲུག་པའི་སྙད་ཀར་ཟད་དེ། ཚངས་སྤྱོད་ཉེར་གནས་སྔོན་དུ་མ་སོང་བར་ད་ཆོག་གི་སྒོ་ནས་བུད་མེད་བསྙེན་པར་རྫོགས་པའམ། ཡང་ན་ཚངས་སྤྱོད་ཉེར་གནས་ཀྱང་སྐྱེས་ཚོགས་ཁོ་ནས་སྟེར་བ་འདི་འདྲ་བ་འདུལ་བའི་བཀའ་བསྟན་བཅོས་ཚད་ལྡན་གང་ལས་ཀྱང་དམིགས་བསལ་མ་གསུངས་ཤིང་། ལུང་རིགས་ཀྱི་སྒྲུབ་བྱེད་གཞན་ཡང་སེད་པས་ན་སྟེ་དེའི་ཕྱིར་རོ། ། དེ་ལ་རྗེས་འབྲང་ཁ་ཅིག་ན་རེ།
ཚངས་སྤྱོད་ཉེར་གནས་སྔོན་དུ་མ་སོང་བར། སྐྱེས་ཚོགས་ཁོ་ནས་དེང་སང་བུད་མེད་བསྙེན་པར་རྫོགས་པ་འདི། ཉེས་མེད་ཕུན་ཚོགས་མིན་ཡང་སྐྱེ་བ་ལ་ཉེས་བཅས་ཙམ་ཞིག་ཆགས་ཏེ། ཚིག་སྔ་མ་མེད་པ་ལ་ནི་ཉེས་བཅས་ཙམ་དུ་ཟད་དོ་ཞེས་བསླབ་ཚིགས་སྔ་མ་མེད་པར་ཕྱི་མ་སྦྱིན་པ་སྐྱེ་ལ་ཉེས་བྱས་སུ་གསུངས་པས་ཁོ་བོའི་དོན་འདི་ཉིད་འགྲུབ་པའི་ཕྱིར་ཞེས་ཟེར་མོད། ཁྱོད་ཀྱི་འཁྲུལ་གཞི་ཐམས་ཅད་དེ་ཉིད་ཀྱིས་བྱས་པར་སྣང་ཡང་། བསླབ་ཚིགས་སྔ་མ་མེད་པ་ལ་ཕྱི་མ་སྐྱེ་ལ་ཉེས་བྱས་སུ་བཤད་པས། ཚངས་སྤྱོད་ཉེར་གནས་སྔོན་དུ་མ་སོང་བ་ལ་བུད་མེད་བསྙེན་རྫོགས་སྐྱེ་ལ་ཉེས་བྱས་སུ་སྒྲུབ་མི་ནུས་ཏེ། ཚངས་སྤྱོད་ཉེར་གནས་བསླབ་ཚིགས་ཡིན་ན་ཁྱེད་བདེན་ཡང་། ཚངས་སྤྱོད་ཉེར་གནས་བསླབ་ཚིགས་སུ་འདོད་པ་མཁས་པའི་བཞད་གད་ཀྱི་གནས་ཡིན་པའི་ཕྱིར་ཏེ། རྒྱུ་མཚན་ཅི་ཕྱིར་ཞེ་ན།
བུད་མེད་ལ་ནི་དགེ་སློབ་མ་ཞེས་བྱ་བའི་ཚིགས་གཞན་ཡོད་དོ། །

ཞེས་བུད་མེད་ལ་སྐྱེས་པ་ལ་མེད་པའི་དགེ་སློབ་མ་ཞེས་བྱ་བའི་བསླབ་ཚིགས་ལྷག་པོ་གཅིག་ཁོ་ན་ཡོད་པར་བཤད་ཀྱི་དགེ་སློབ་མ་ལས་མ་གཏོགས་པའི་བསླབ་ཚིགས་ལྷག་པོ་གཞན་མ་གསུངས་པའི་ཕྱིར་དང་། དེ་ལ་བསླབ་ཚིགས་ཀྱི་དོན་ཡང་མི་གནས་ཏེ། དགེ་བསྙེན་དགེ་ཚུལ་དགེ་སློབ་མ་དགེ་སློང་བཞི་ལ་ནི་སྔ་མ་སྔ་མ་ཐོབ་ནས་ཕྱི་མ་ཕྱི་མ་མ་ཐོབ་པའི་བར་དེར་བསླབ་བྱ་ལྷག་པོ་ལ་སློབ་རྒྱུ་ཡོད་པས་བསླབ་ཚིགས་ཀྱི་དོན་གནས་ཀྱང་ཚངས་སྤྱོད་ཉེར་གནས་ཐོབ་ནས་ནི་བསྙེན་པར་རྫོགས་པ་མ་ཐོབ་པའི་བར་དེར་བསླབ་མཚམས་ལྷག་པོ་མེད་པའི་ཕྱིར་རོ་སྟེ་ཚངས་སྤྱོད་ཉེ་གནས་ལ་དངོས་ཀྱི་བསླབ་བྱ་འདི་ལྟ་བུ་ཞེས་བཤད་པ་མེད་པའི་ཕྱིར་རོ། ། གལ་ཏེ་འདི་བསླབ་ཚིགས་ཡིན་པའི་དོན་གྱིས་མ་ཡིན་གྱི། ཚིགས་སྔ་མ་མེད་པར་ཕྱི་མ་སྐྱེ་ལ་ཉེས་བྱས་སུ་བཤད་པའི་ཤུགས་ལས་ཚངས་སྤྱོད་ཉེར་གནས་མེད་པ་ལ། བུད་མེད་བསྙེན་རྫོགས་གྲུབ་པ་ཡིན་ཏེ། དཔེར་ན་བར་མ་རབ་བྱུང་བསླབ་ཚིགས་མ་ཡིན་ཀྱང་། སྔཾ་མཾའི་འཕྲོསཾ་ཀྱིཾ་བར་མ་རབ་བྱུང་མེད་པ་ལ་བསྙེན་རྫོགས་བྱས་ན་སྐྱེ་ལ་ཉེས་བྱས་ཡིན་པའི་ཕྱིར་རོ་སྙམ་ན། ཞུ་བ་ལས་བཙུན་པ་རབ་ཏུ་མ་བྱུང་བར་བསྙེན་པར་རྫོགས་ན་རྫོགས་ཞེས་བགྱི་འམ་མ་རྫོགས་ཞེས་བགྱི། ཨུཏྤལ་ལའི་རྫོགས་པ་ཞེས་བྱ་སྟེ། རྫོགས་པར་བྱེད་པ་ལ་འདས་པ་དང་བཅས་པར་རོ་ཞེས་བཤད་པ་འདི་ལུང་ཚིག་དག་པ་ཡིན་ན་ཡང་།
སྔ་མ་དེ་དང་མི་མཚུངས་ཏེ། འདི་ལ་འདི་ལྟ་བུའི་དམིགས་བསལ་དངོས་སུ་བཤད་ལ། སྔ་མ་ལ་དམིགས་བསལ་བཤད་པ་མེད་པའི་ཕྱིར་རོ། ། འདི་ལུང་ཚིག་དག་མ་དག་དཔྱད་དགོས་ཏེ། ཉན་ཐོས་འདུལ་བ་རང་རྐང་ལ་བསྙེན་པར་རྫོགས་པ་ཡིན་ན་རབ་བྱུང་ཡིན་པས་ཁྱབ་པ་གཞུང་གི་དགོངས་པ་ཡིན་པའི་ཕྱིར་རོ་སྙམ་མོ། གལ་ཏེ་ད་ཆོག་གིས་བུད་མེད་བསྙེན་པར་རྫོགས་པ་ལ་ཚངས་སྤྱོད་ཉེར་གནས་སྔོན་དུ་འགྲོ་མི་དགོས་ཏེ། ཕ་ཆོག་གི་སྒོ་ནས་བུད་མེད་བསྙེན་པར་རྫོགས་པ་ཡང་ཡོད་པའི་ཕྱིར་དང་། ད་ཆོག་ལས་རྫོགས་པའི་དགེ་སློང་ཕ་དགེ་སློང་མར་མཚན་གྱུར་པའི་དགེ་སློང་མ་དེ་ལ་ཚངས་སྤྱོད་ཉེར་གནས་སྔོན་དུ་མ་སོང་པའི་ཕྱིར་རོ་ཞེ་ན་སྔ་མ་ལ་མ་ཁྱབ་སྟེ། ཕ་ཆོག་གིས་བུད་མེད་བསྙེན་པར་རྫོགས་པ་དེའང་། ཚངས་སྤྱོད་ཉེར་གནས་སྔོན་དུ་སོང་ནས་གསོལ་བཞི་ཕ་ཆོག་གིས་བྱས་པ་ལ་དགོངས་པའི་ཕྱིར།
གཉིས་པ་ལའང་མ་ཁྱབ་སྟེ། ཕ་མཚན་གྱུར་པའི་དགེ་སློང་མའི་སྡོམ་པ་ཕ་མའི་ཆོག་ག་གང་ལས་ཀྱང་མ་ཐོབ་ཅེས་སྨྲས་ཀྱང་སྐྱོན་མེད་པའི་ཕྱིར་རོ། ། རྒྱུ་མཚན་བཤད་ཟིན་པ་དེས་ན་བོད་འདིར་དགེ་སློང་མའི་སྡེ་མེད་བཞིན་དུ་བུད་མེད་བསྙེན་པར་རྫོགས་པར་བྱས་པ་ལྟ་བུའི་ལག་ལེན་གྱིས་འདུལ་བའི་བསྟན་པ་མ་དཀྲུགས་ཤིག་ཅེས་བསྟན་འཛིན་རྣམས་ལ་གདམས་པ་སྟེ། ཁྱོད་ལས་བསྟན་པ་ལ་རྣམ་དབྱེ་རྒྱས་པའི་མཁྱེན་པ་དང་། འགྲོ་བ་ལ་སྙིང་བརྩེ་བའི་ཐུགས་རྗེའི་ཚོགས་ཆེ་བ་བསྟན་པ་སྔ་དར་ལ་བཀའ་དྲིན་ཆེ་བ་སྔོན་གྱི་མཁན་པོ་ཞི་འཚོ་དང་། བསྟན་པ་ཕྱི་དར་གྱི་ཐོག་མར་བཀའ་དྲིན་ཆེ་བ་བར་གྱི་བླ་ཆེན་དགོངས་པ་རབ་གསལ་མཁན་བརྒྱུད་དང་། སྟོད་འདུལ་གྱི་ཐོག་མར་བཀའ་དྲིན་ཆེ་བ་དྷརྨ་པཱ་ལའི་མཁན་བརྒྱུད་དང་། ཐ་མར་འདུལ་བའི་བརྒྱུད་པ་ཟུར་པ་ཁ་ཆེ་པཎ་ཆེན་ཤཱཀྱ་ཤྲཱི་མཁན་རྒྱུད་སོགས་བོད་ཡུལ་འདུལ་བའི་སྲོལ་འབྱེད་སྔ་ཕྱི་བར་གསུམ་དེ་རྣམས་གང་གིས་ཀྱང་། གངས་རིའི་ལྗོངས་འདིར་བུད་མེད་བསྙེན་པར་རྫོགས་པ་མཛད་པ་མེད་པ་འདི་ཉིད་ལ་བསམ་ནས་ཤེས་ལྡན་རྣམས་ཀྱིས་མི་བྱ་བར་རིགས་པའི་ཕྱིར་རོ། ། གཉིས་པ་བསྒྲུབ་བྱའི་གྲངས་ལ་འཁྲུལ་པ་དགག་པ་ལ།
ཕྱོགས་སྔ་སྨྲ་བ་པོ་ནི་པདྨོ་བཞད་པ་ལས། བསྙེན་རྫོགས་བསྒྲུབ་བྱ་གསུམ་ལས་མང་བ་མི་རུང་ཡང་དགེ་ཚུལ་ལ་བསྒྲུབ་བྱ་གསུམ་ལས་མང་བ་འཇུག་ཏུ་རུང་ཞེས་པ་ཡང་སྔར་གྱི་ཟོལ་ཅན་དེ་ཉིད་དོ། ། ཞེས་པ་ལྟར། མཁས་པ། པཎ་ཤཱཀ་པ་སོགས་ལ་ལ་ན་རེ། བསྙེན་པར་རྫོགས་པའི་བསྒྲུབ་བྱ་ནི་གསུམ་ལས་མང་བ་མི་རུང་ཡང་དགེ་ཚུལ་ལ་བསྒྲུབ་བྱ་གསུམ་ལས་མང་བ་འཇུག་ཏུ་རུང་སྟེ། ཚོགས་ཀྱིས་ཚོགས་ལ་ལས་མི་ཆགས་པར་གསུངས་པ་ནི། ལས་བརྒྱ་རྩ་གཅིག་པོ་ཁོ་ནའི་དབང་དུ་བྱས་པའི་ཕྱིར་དང་། རབ་བྱུང་དང་དགེ་ཚུལ་གཉིས་ལ་ལས་བརྒྱ་རྩ་གཅིག་པོ་དེ་དག་མེད་པའི་ཕྱིར་ཞེས་ཟེར་རོ། ། དེ་ལྟར་སྒྲ་པ་ཤེས་རིན་གྱིས་ཀྱང་བཤད་ལ།
པཎ་ཆེན་ཤཱཀྱའི་མཚན་ལྡན་དེས། ། རབ་བྱུང་གསུམ་ལས་མི་འཇུག་པ། ། རབ་བྱུང་དགེ་བསྙེན་དགེ་ཚུལ་རྣམས། ། ཚོགས་ལ་མི་ཆགས་པ་ཡིས་མིན། ། སྒྲུབ་པར་བྱེད་པའི་ལས་ལ་དགོངས། ། ཞེས་པ་ཙམ་ཞིག་བཤད་མོད། དེ་ཉིད་འགོག་པ་ནི། འོ་ན་དངོས་གཞི་གསོལ་བཞིའི་ལས་མ་གཏོགས་པའི་བསྙེན་རྫོགས་ཆོ་གའི་སྐབས། ཆོས་གོས་བྱིན་གྱིས་བརླབ་པ་སོགས་གཞན་ལ་བསྒྲུབ་བྱ་གསུམ་ལས་མང་བ་དེ་དག་འཇུག་ཏུ་རུང་པར་འགྱུར་ཏེ། ལས་བརྒྱ་རྩ་གཅིག་པོ་གང་རུང་མིན་པའི་ཕྱིར་ཞེས་པའི་རྒྱུ་མཚན་ཀུན་ཏུ་མཚུངས་པའི་ཕྱིར་རོ། །
གཞན་ཡང་། འདུལ་བར་གསུངས་པའི་ལས་ལ་ནི་ལས་བརྒྱ་རྩ་གཅིག་པོ་གང་རུང་དུ་མ་ངེས་ཏེ། རབ་བྱུང་ཞུ་བའི་ལས་ལ་སོགས་པ་ལའང་ལས་སུ་འདུལ་བའི་གཞུང་ལས་གསུངས་པའི་ཕྱིར་རོ། ། གནད་ཀྱི་དོན་ནི། ཕྱོགས་སྔའི་བསམ་པ། དགེ་ཚུལ་དུ་བསྒྲུབ་པའི་བསྒྲུབ་བྱ་བཞིར་ལོངས་ཀྱང་། ཚོགས་ཀྱིས་ཚོགས་ལ་ལས་མི་ཆགས་པའི་སྐྱོན་མེད་དེ། བསྒྲུབ་བྱ་བཞི་པོ་དེ་དགེ་སློང་བཞི་ཚོགས་པ་མིན་པས་ཚོགས་ཀྱིས་སྒྲ་མི་འཇུག་ཅིང་། གལ་ཏེ་དེ་ཚོགས་མིན་དུ་ཆུག་ནའང་། དེ་སྒྲུབ་བྱེད་ཀྱི་ཆོ་ག་དེ།
དགེ་སློང་བཞི་ཚོགས་པའི་དགེ་འདུན་གྱི་སྒྲུབ་དགོས་པའི་ལས་མིན་པའི་ཕྱིར་ཏེ། དགེ་ཚུལ་གྱི་སྡོམ་པ་དེ་ཡུལ་གང་ཟག་ལས་ཐོབ་ཀྱི་དགེ་འདུན་ལས་ཐོབ་པ་མིན་པའི་ཕྱིར། འོན་ཀྱང་དགེ་ཚུལ་གྱི་བསྒྲུབ་བྱ་སོགས་ལ་བཞི་མི་རུང་བ་ནི་ཞུ་བའི་དུས་སུ་གསུམ་ལས་མང་བ་ལ་ཞུར་མི་རུང་བའི་གནད་ཀྱིས་ཡིན་གྱི། ཚོགས་ཀྱིས་ཚོགས་ལ་ལས་མི་ཆགས་པའི་དབང་གིས་མིན་པའི་ཕྱིར། ཞེས་བཞེད་པར་སྣང་བས་སྐྱོན་ཆེར་མེད་པར་སེམས་ལ། འོན་ཀྱང་གནད་མ་རྟོགས་པར་རབ་བྱུང་སོགས་ཀྱི་བསྒྲུབ་བྱ་མཚམས་ནང་གཅིག་ཏུ་བཞི་ལས་མང་བ་འཇུག་པའི་ལག་ལེན་བྱེད་ན། ཀྱེ་མ་བསྟན་པ་འདི་ལྟར་གྱུར་ཞེས་མཁས་པས་ཡ་ང་བའི་གནས་སུ་རིག་པར་བྱ་སྟེ། རྗེ་བཙུན་རིན་པོ་ཆེ་བསོད་ནམས་རྩེ་མོ་དང་། དཔལ་ལྡན་ས་སྐྱ་པཎྜི་ཏས། ཉན་ཐོས་བསྟན་པ་ནུབ་པར་གྱུར་ཀྱང་གཟུགས་བརྙན་ཙམ་ཞིག་གནང་བའི་དཔེར་རབ་བྱུང་སོགས་བསྒྲུབ་བྱ་གང་ཟག་གསུམ་ལས་ནི་མང་བ་མི་འཇུག་པ་འདི་བཀོད་པར་གྱུར་ཀྱང་།
ད་ནི་འདི་ལའང་བརྒལ་བར་སྣང་བའི་ཕྱིར་རོ། ། གཉིས་པ་མ་ནོར་བའི་གནད་བསྟན་པ་ནི། གཞན་ལུགས་འཁྲུལ་པ་ལུང་རིགས་ཀྱིས་སུན་ཕྱུང་ཟིན་པ་དེས་ན། བྱང་ཆུབ་ཐོབ་པའི་རྒྱུར་གྱུར་པའི་སོ་ཐར་ཉམས་སུ་ལེན་པར་འདོད་ན་སྟེ་འདོད་པའི་གདུལ་བྱ་ཆོས་ཅན། ཁྱོད་ཀྱིས་ཡང་ན་ཉན་ཐོས་འདུལ་བ་ལས་ཇི་ལྟར་གསུངས་པའི་སོ་ཐར་རིས་བརྒྱད་ཉམས་སུ་ལོངས་ཤིག་ཅེས་བྱ་སྟེ། རིས་བརྒྱད་འདི་ཉིད་ཐེག་ཆེན་སེམས་བསྐྱེད་ཀྱིས་ཟིན་ན་བྱང་སེམས་སྡོམ་པར་འགྱུར་བའི་ཕྱིར། ཡང་ན་ཐེག་པ་ཆེན་པོ་ལས་འབྱུང་བའི་སྐྱབས་འགྲོའི་སྡོམ་པ་ལ་བྱང་ཆུབ་བར་དུ་རྩ་བཞི་ཆང་སྤོང་བའི་བསླབ་པའི་གཞི་ལྔ་ཆར་འཛིན་པ་ཐོབ་པའམ་ཡང་ན་དོན་ཞགས་རྟོག་པ་ནས་བཤད་པའི་ཉིན་གཅིག་པའི་གསོ་སྦྱོང་ལོངས་ཤིག་ཅེས་བྱ་སྟེ། ཐེག་ཆེན་ཐུན་མོང་མིན་པ་ནས་འབྱུང་བའི་སོ་ཐར་རང་རྐང་དག་གི་ཆོ་གས་བླངས་པའི་སོར་སྡོམ་ལག་ལེན་མ་ནུབ་པ་ནི་དེང་སང་དེ་གཉིས་ལས་གཞན་མེད་པའི་ཕྱིར་རོ།། ༈ །།གཉིས་པ་བྱང་སེམས་སྡོམ་པའི་སྐབས་ལ་བཞི་སྟེ། སྡོམ་པའི་རྣམ་གཞག་སྤྱིར་བསྟན།
ཉམས་ལེན་གཙོ་བོ་ངོས་བཟུང་། དེ་ལ་ལོག་པར་རྟོག་པ་དགག གནད་ཀྱི་སྙིང་པོ་བསྡུས་ཏེ་བསྟན་པའོ། ། དང་པོ་ནི། བྱང་ཆུབ་སེམས་དཔའི་སྡོམ་པ་ནི་ཆོས་ཅན། ཁྱོད་ཉམས་སུ་ལེན་པའི་ཚུལ་ཡོད་དེ། ཁྱོད་ཕ་རོལ་ཏུ་ཕྱིན་པའི་དབུ་སེམས་ཀྱི་སྲོལ་ཆེན་གཉིས་ལས་བྱུང་བའམ། གསང་སྔགས་རྒྱུད་སྡེ་ལས་གསུངས་པའི་ཆོ་ག་དག་ལས་ཐོབ་ཀྱང་རུང་སྟེ། སྨོན་འཇུག་གི་སེམས་བསྐྱེད་ཐོབ་ནས་ནི་ཚུལ་ཁྲིམས་ཀྱི་བསླབ་པ་རྣམ་པ་གསུམ་བསྲུང་བ་ཉམས་ལེན་གྱི་དངོས་གཞི་ཡིན་པའི་ཕྱིར་རོ། ། དེ་ལྟ་བུའི་བྱང་སྡོམ་དེའི་གནད་ཀྱི་གཙོ་བོ་སྙིང་པོ་བསྡུས་ནས་ཉམས་སུ་ལེན་ཚུལ་ཡང་ཡོད་དེ།
སྤྱོད་པའི་ཆ་བདག་གཞན་བརྗེ་བའི་བྱང་ཆུབ་ཀྱི་སེམས་དང་། ལྟ་བའི་ཆ་མཐའ་བཞི་སྤྲོས་བྲལ་རྟོགས་པའི་ཤེས་རབ་གཉིས་ཟུང་འཇུག་དུ་ཉམས་སུ་ལེན་པ་ཡིན་པའི་ཕྱིར་རོ། ། འདིར་དཔྱད་དགོས་པའི་དོགས་པ་ནི། དབུ་སེམས་ལུགས་གཉིས་ཀྱི་སེམས་བསྐྱེད་ལ། མི་འདྲ་བའི་ཁྱད་པར་བཅུའི་སྒོ་ནས་འཆད་པ་ནི་དཔལ་ལྡན་ས་སྐྱ་པའི་བཤད་པའི་སྲོལ་བླ་ན་མེད་པ་ཡིན་མོད། དེ་བཅུའི་ནང་ནས་གང་གིས་ལེན་པའི་ལུས་རྟེན་ལ་དོགས་པ་དཔྱད་པ་དང་། འབོགས་བྱེད་ཆོ་ག་ལས་ཐོབ་པའི་སྡོམ་པའི་ངོ་བོ་ལ་དོགས་པ་དཔྱད་པ་དང་། བསླབ་པ་ཇི་ལྟར་བསྲུང་བའི་བསླབ་བྱ་ལ་དོགས་པ་དཔྱད་པ་དང་གསུམ་གྱི་དང་པོ་ནི་འདི་ལྟར། སེམས་ཙམ་ལུགས་ཀྱི་འཇུག་སྡོམ་སྐྱེ་བའི་ལུས་རྟེན་ལ་སྨོན་པ་སེམས་བསྐྱེད་སྔོན་དུ་འགྲོ་དགོས་པར་ཐལ། བྱང་ས་ལས།
དེ་སྐྱེ་བའི་ལུས་རྟེན་ལ། རིགས་ཀྱི་བུ་ཁྱོད་བྱང་ཆུབ་སེམས་དཔའ་ཡིན་ནམ། བྱང་ཆུབ་ཏུ་སྨོན་ལམ་བཏབ་བམ་ཞེས་པའི་དྲི་བ་ལ་ལན་དོན་མཐུན་ཐེབས་དགོས་པར་བཤད་ཅིང་། རབ་དབྱེ་ལས་ཀྱང་། གལ་ཏེ་སེམས་བསྐྱེད་བྱེད་འདོད་ན། ། ཞེས་སོགས་བཤད་པའི་ཕྱིར། འདོད་ན། སེམས་ཙམ་ལུགས་ཀྱི་འཇུག་སྡོམ་སྐྱེ་ཁ་མའི་གང་ཟག་གི་རྒྱུད་ཀྱི་སྨོན་པ་སེམས་བསྐྱེད་ཆོས་ཅན། སྨོན་པ་སེམས་བསྐྱེད་མ་ཡིན་པར་ཐལ། འཇུག་པ་སེམས་བསྐྱེད་མིནཾ་པའི་ཕྱིར།
ཁྱབ་པ་དངོས། གཞན་ཡང་། སེམས་ཙམ་ལུགས་ཀྱི་འཇུག་སྡོམ་ཀྱི་རྟེན་དུ་སོ་ཐར་རིགས་བདུན་གང་རུང་མི་དགོས་པར་ཐལ། དེ་སྐྱེ་བའི་རྟེན་དུ་མི་དགོས་པ་གང་ཞིག དེ་གནས་པའི་རྟེན་དུའང་མི་དགོས་པའི་ཕྱིར། དང་པོ་གྲུབ་སྟེ། སོ་ཐར་རིགས་བདུན་ནི་མི་མིན་པའི་འགྲོ་བ་ལ་མི་སྐྱེ་ལ་དེའི་ལུགས་ཀྱི་འཇུག་སྡོམ་དེ་ལ་སྐྱེ་བའི་ཕྱིར། གཉིས་པ་གྲུབ་སྟེ། རིས་བདུན་ཤི་འཕོས་པས་གཏོང་ལ་གཅིག་ཤོས་མི་གཏོང་བའི་ཕྱིར། རྟགས་ཁྱབ་རྣམས་ནི།
རྗེ་བཙུན་རིན་པོ་ཆེས་སྡོམ་པ་ཉི་ཤུ་པའི་ཊཱིཀྐ་ལས་ཇི་ལྟ་བ་བཞིན་དུ་བཤད་པས་གྲུབ་པ་ཡིན་ཏེ། དེ་ཉིད་ལས། སྡོམ་པ་ཡང་དག་པ་བླང་བ་འདི་ལ་སོ་སོ་ཐར་པ་རིགས་བདུན་པོ་གང་རུང་རྟེན་དུ་དགོས་སམ་ཞེ་ན། ཁ་ཅིག་ཐོབ་པའི་རྟེན་དུ་དགོས་ཀྱི་གནས་པའི་རྟེན་དུ་མི་དགོས་ཞེས་ཟེར། ཁ་ཅིག་ཐོབ་པ་དང་གནས་པ་གཉིས་ཀའི་རྟེན་དུ་དགོས་སོ་ཞེས་ཟེར་རོ། ། གཉིས་ཀ་ཡང་རིགས་པ་མ་ཡིན་ནོ། ། དེ་ལ་ཐོབ་པའི་རྟེན་མ་ཡིན་ཏེ། སོ་སོ་ཐར་པ་ནི་གླིང་གསུམ་དུ་སྐྱེས་པའི་སྐྱེས་པ་དང་བུད་མེད་མ་ཡིན་པ་གཞན་ལ་མི་སྐྱེ་ལ་བྱང་ཆུབ་ཀྱི་སེམས་ནི་འགྲོ་བ་ཐམས་ཅད་ལ་ཡང་སྐྱེ་ལ་ཞེས་སོགས་དང་། གཉིས་པ་གནས་པའི་རྟེན་དུ་ཡང་མི་རུང་སྟེ། སོ་སོ་ཐར་པ་ནི་ཤི་འཕོས་པས་གཏོང་ལ།
འདི་མི་གཏོང་ཞིང་ཞེས་སོགས་གསལ་བར་བཤད་པའི་ཕྱིར་སྙམ་ན། དོགས་པ་དང་པོའི་ལན་ནི། སེམས་ཙམ་ལུགས་ཀྱི་འཇུག་སྡོམ་སྐྱེ་བ་ལ་སྨོན་སེམས་ཙམ་ཞིག་སྔོན་དུ་འགྲོ་དགོས་ཀྱང་། སྨོན་པ་སེམས་བསྐྱེད་མཚན་ཉིད་པ་སྔོན་དུ་འགྲོ་མི་དགོས་པའི་གནད་རྟོགས་ན། སྐྱོན་ཐམས་ཅད་རང་གྲོལ་དུ་འགྱུར་ཏེ། སེམས་ཙམ་ལུགས་གཞིར་བཞག་ལ། འཇུག་སྡོམ་སྐྱེ་ཁ་མའི་གང་ཟག་དེ། ཐེག་ཆེན་དུ་སྨོན་ལམ་བཏབ་ཅིང་ཐེག་ཆེན་གྱི་རིགས་དང་ལྡན་པའི་བྱང་སེམས་མཚན་ཉིད་པ་ཡིན་ཀྱང་། ཐེག་ཆེན་དུ་སེམས་བསྐྱེད་པའི་བྱང་སེམས་མིན་པའི་ཕྱིར། འདི་ལ་ཤེས་བྱེད་ཀྱི་ལུང་ཡང་ཡོད་དེ།
བྱང་ས་ལས། བྱང་ཆུབ་སེམས་དཔའ་བཅུ་བཤད་པའི་རིགས་དང་ལྡན་པའི་བྱང་ཆུབ་སེམས་དཔའ་དང་། སེམས་བསྐྱེད་པའི་བྱང་ཆུབ་སེམས་དཔའ་གཉིས་སོ་སོར་བཤད་པ་ལས་གྲུབ་པའི་ཕྱིར་རོ། ། དེ་ཡང་བྱང་ས་ལས། དེ་དག་ནི་མདོར་བསྡུས་ན་རྣམ་པ་བཅུར་རིགས་པར་བྱ་སྟེ། རིགས་ལ་གནས་པ་དང་། ཞུགས་པ་དང་། བསམ་པ་མ་དག་པ་དང་། བསམ་པ་དག་པ་དང་། ཡོངས་སུ་མ་སྨིན་པ་དང་།
ཡོངས་སུ་སྨིན་པ་དང་། ངེས་པར་ཞུགས་པ་མིན་པ་དང་། ངེས་པར་ཞུགས་པ་དང་། སྐྱེ་བ་གཅིག་གི་ཐོགས་པ་དང་། སྲིད་པ་ཐ་མ་པའོ། ། དེ་ལ་རིགས་ལ་གནས་པའི་བྱང་ཆུབ་སེམས་དཔའ། སློབ་པ་ན་སེམས་བསྐྱེད་པར་བྱེད་པ་དེ་ནི་ཞུགས་པ་ཞེས་བྱའོ། ། ཞེས་རིགས་ལ་གནས་པའི་བྱང་སེམས་དང་། སེམས་བསྐྱེད་པའི་བྱང་སེམས་སོ་སོར་བཤད་པའི་ཕྱིར་དང་། སེམས་བསྐྱེད་པའི་བྱང་སེམས་དེ།
དོན་དམ་པའི་སེམས་བསྐྱེད་པ་ཡིན་ནམ་སྙམ་དུ་ཡང་འཁྲུལ་བར་མི་བྱ་སྟེ། བྱང་ས་ཉིད་ལས། རིགས་དང་དེ་བཞིན་མོས་པ་དང་། ། རབ་ཏུ་དགའ་དང་ལྷག་ཁྲིམས་དང་། ། ལྷག་པའི་སེམས་དང་ཤེས་རབ་གསུམ། ། མཚན་མ་མེད་པ་རྣམ་པ་གཉིས། ། བརྩོལ་དང་བཅས་པ་གྲུབ་ཀྱི་གྲུབ། ། སོ་སོ་ཡང་དག་རིགས་དང་མཆོག ། དེ་བཞིན་གཤེགས་པའི་གནས་པ་མཆོག ། ཅེས་བྱང་ཆུབ་སེམས་དཔའི་རིགས་ལ་གནས་པ་ནས་ས་བཅུ་པའི་བར་ལ་བྱང་ཆུབ་སེམས་དཔའི་གནས་པ་བཅུ་གཉིས་སུ་ཕྱེ་བ་ནི་འདི་ལྟར།
རིགས་ལ་གནས་པའི་བྱང་སེམས་དང་། སེམས་བསྐྱེད་ནས་ས་མ་ཐོབ་བར་ལ་མོས་པ་ལ་གནས་པའི་བྱང་སེམས་དང་། ས་དང་པོ་ཐོབ་པ་ནི། རབ་ཏུ་དགའ་བ་ལ་གནས་པའི་བྱང་སེམས་དང་། ས་གཉིས་པ་ནི། ལྷག་པའི་ཚུལ་ཁྲིམས་ལ་གནས་པའི་བྱང་སེམས་དང་། ས་གསུམ་པ་ནི། ལྷག་པའི་སེམས་ལ་གནས་པའི་བྱང་སེམས་དང་། ས་བཞི་པ་ལྔ་པ་དྲུག་པ་གསུམ་ནི། བྱང་ཕྱོགས་སོ་བདུན་དང་།
བདེན་བཞི་དང་། རྟེན་འབྲེལ་བཅུ་གཉིས་རྟོགས་པ་ལས་ལྷག་པའི་ཤེས་རབ་དང་ལྡན་པའི་བྱང་སེམས་གསུམ་དང་། ས་བདུན་པ་ནི། མཚན་མེད་འདུ་བྱེད་དང་བཅས་པའི་བྱང་སེམས་དང་། ས་བརྒྱད་པ་ནི། མཚན་མ་མེད་ཅིང་མངོན་པར་འདུ་བྱེད་པ་མེད་པའི་བྱང་སེམས་དང་། ས་དགུ་པ་ནི། སོ་སོ་ཡང་དག་རིག་བཞི་དང་ལྡན་པའི་བྱང་སེམས་དང་། ས་བཅུ་པ་ནི། གནས་པ་མཆོག་ཡོངས་སུ་གྲུབ་པའི་བྱང་ཆུབ་སེམས་དཔའ་ཡིན་པར་བཤད་པ་ལས་ཤེས་པའི་ཕྱིར་ཏེ།
དེ་ཡང་བྱང་སེམས་དང་པོ་གཉིས་ངོས་འཛིན་པའི་ཚེ། བྱང་ས་ལས། རིགས་ལ་གནས་པའི་བྱང་ཆུབ་སེམས་དཔའ་ནི་སངས་རྒྱས་ཀྱི་ཆོས་ཐམས་ཅད་ཀྱི་ས་བོན་འཛིན་པ་ཡིན་ཏེ། སངས་རྒྱས་ཀྱི་ཆོས་ཐམས་ཅད་ཀྱི་ས་བོན་ཐམས་ཅད་དེའི་ལུས་ལ་གནས་ཤིང་རྟེན་ལ་གནས་པར་ཡོད་དོ། ། ཞེས་དང་པོ་ངོས་བཟུང་ནས་དེ་ལ་བྱང་ཆུབ་སེམས་དཔའ་སེམས་དང་པོ་བསྐྱེད་པ་ནས་བཟུང་སྟེ། ལྷག་པའི་བསམ་པ་མ་དག་པའི་བྱང་ཆུབ་སེམས་དཔའི་སྤྱོད་པ་གང་ཅི་ཡང་རུང་བ་དེ་ནི་མོས་པས་སྤྱོད་པའི་ས་ལ་གནས་པ་ཞེས་བྱའོ། ། ཞེས་པས་གཉིས་པ་ངོས་བཟུང་བ་ཡིན་ལ། དེ་ལྟར་ན་ཡུམ་དོན་རབ་གསལ་ལས། ཐེག་ཆེན་སེམས་བསྐྱེད་དང་སྡོམ་པ་ལ་ཁྱད་པར་ཕྱེ་ནས་སེམས་བསྐྱེད་དེ་ལམ་མ་ཞུགས་ནའང་ཡོད་པར་བཤད་པ་དང་། དཀའ་འགྲེལ་དང་སྡོམ་གསུམ་སྤྱི་དོན་ལས།
དེ་གཉིས་ལ་ཁྱད་པར་མ་ཕྱེ་བར། ཐེག་ཆེན་སེམས་བསྐྱེད་ཐོབ་ནས་ཐེག་ཆེན་ལམ་དུ་ངེས་པར་ཞུགས་དགོས་པར་བཤད་པའི་ལུགས་གཉིས་སྣང་བའི་ཕྱི་མ་དེ་ཉིད་འདི་དང་ལེགས་པར་འབྱོར་བ་ཡིན་ཏེ། འདིའི་སྐབས་ཀྱི་རིགས་ལ་གནས་པའི་བྱང་སེམས་དང་། སེམས་ཙམ་ལུགས་ཀྱི་སྨོན་སེམས་ལྡན་པའི་བྱང་སེམས་དང་། དེའི་ལུགས་ཀྱི་འཇུག་སྡོམ་སྐྱེ་བའི་རྟེན་དུ་གྱུར་པའི་བྱང་སེམས་རྣམས་གནད་གཅིག་ཅིང་། དེ་དག་ནི་སྡོམ་པས་མ་ཟིན་པའི་སྨོན་སེམས་ཙམ་ཞིག་དང་ལྡན་པའི་ཆ་ནས་བྱང་སེམས་སུ་གཞག་གི ཐེག་ཆེན་སེམས་བསྐྱེད་ད་དུང་མ་ཐོབ་པའི་ཕྱིར་རོ། ། འོ་ན་དེ་ཆོས་ཅན། ཐེག་ཆེན་སེམས་བསྐྱེད་ཐོབ་པར་ཐལ་བ་དང་ཐེག་ཆེན་ལམ་ཞུགས་ཡིན་པར་ཐལ། བྱང་ཆུབ་སེམས་དཔའ་ཡིན་པའི་ཕྱིར་ཞེ་ན།
ཁྱབ་པ་ཇི་ལྟར་ཡོང་བྱང་སའི་ལུང་དེ་དག་ལ་དྲིས་ཤིག ཡང་སེམས་ཙམ་ལུགས་ཀྱི་འཇུག་སྡོམ་སྐྱེ་ཁ་མའི་གང་ཟག་གི་རྒྱུད་ཀྱི་སོར་སྡོམ་ཆོས་ཅན། འཇུག་སྡོམ་ཡིན་པར་ཐལ། ཀུན་རྫོབ་སེམས་བསྐྱེད་ཀྱི་སྡོམ་པ་ཡིན་པའི་ཕྱིར། ཁྱབ་སྟེ། བྱང་སྡོམ་དུ་གྱུར་པའི་སེམས་བསྐྱེད་ལ་འཇུག་པའི་སྡོམ་པ་ཡིན་པས་ཁྱབ་པའི་ཕྱིར་ཟེར། ཅུང་ཟད་དཀའ་བར་སེམས་ཀྱང་ད་དུང་རྟགས་མ་གྲུབ་ཀྱི་ལན་འདེབས་དགོས་པར་སེམས་སོ། ། དོགས་པ་གཉིས་པའི་ལན་ནི། ཁོ་བོ་འདི་ལྟར་སེམས་ཏེ། རྗེ་བཙུན་རིན་པོ་ཆེས།
སྡོམ་པ་ཉི་ཤུ་པའི་འགྲེལ་པར་བཤད་པ་དང་། དེ་བཞིན་དུ་རྩ་ལྟུང་འཁྲུལ་སྤོང་ལས་ཀྱང་། ཉན་ཐོས་དང་ཐུན་མོང་བའི་སོ་སོ་ཐར་པ་ནི་བྱང་ཆུབ་སེམས་དཔའི་སྡོམ་པ་ཐོབ་པ་དང་གནས་པའི་རྟེན་དུ་མི་རུང་བར་ཁྱོད་སྨྲ་བ་བཞིན་དུ་ཁོ་བོ་ཅག་ཀྱང་སྨྲའོ་ཞེས་སོགས་བཤད་པ་གནད་གཅིག་པས་དེ་དག་ནི། གྲུབ་མཐའ་སོ་སོ་ལ་མ་སྦྱར་བར་མདོ་སྔགས་ཐུན་མོང་དུ་དོགས་པ་དཔྱོད་པའི་དབང་དུ་མཛད་པ་ཡིན་ལ། རབ་དབྱེ་ལས་སེམས་ཙམ་ལུགས་ཀྱི་འཇུག་སྡོམ་གྱི་རྟེན་དུ་སོ་ཐར་རིགས་བདུན་གང་རུང་དགོས་པར་བཤད་པ་ནི། གྲུབ་མཐའི་སྐབས་སོ་སོར་ཕྱེ་སྟེ། ཐེག་ཆེན་དབུ་སེམས་ལུགས་གཉིས་ལ་རང་རང་གི་གཞུང་ལས་བཤད་ཚུལ་སོ་སོར་ཡོད་པ་དེ་མ་འདྲེས་པར་སོ་སོར་བཤད་པ་ཡིན་པའི་ཕྱིར་རོ། ། གནད་འདི་རྟོགས་དགོས་སོ། ། གཉིས་པ་སྡོམ་པའི་ངོ་བོ་ལ་དོགས་པ་དཔྱད་ན། སེམས་ཙམ་ལུགས་ལ་འཇུག་སྡོམ་ཁོ་ན་ལས།
སྨོན་པའི་སྡོམ་པ་ཁས་མི་ལེན་ཞིང་། དབུ་མ་ལུགས་ལ་སྨོན་འཇུག་སྟབས་གཅིག་ཏུ་ལེན་ཞིང་སྨོན་འཇུག་གཉིས་ཀའི་སྡོམ་པ་ཡོད་པར་ཁས་ལེན་པ་ནི། ཡོངས་སུ་གྲགས་མོད། སྡོམ་པ་ལེན་པའི་ཚེ། དབུ་མ་ལུགས་ལ། ཇི་ལྟར་སྔོན་གྱི་བདེ་གཤེགས་ཀྱིས། ། ཞེས་སོགས་བདེ་བར་གཤེགས་པའི་བསླབ་པ་ལེན་པ་དང་། སེམས་ཙམ་ལུགས་ལ། ཕྱོགས་དུས་ཀུན་ན་བཞུགས་པ་ཡི། ། བྱང་ཆུབ་སེམས་དཔའ་རྣམས་ཀྱི་ཁྲིམས། །
ཞེས་བྱང་སེམས་ཀྱི་བསླབ་པ་ཁོ་ན་ལེན་པའི་ཚིག་གི་ནུས་པ་ཅི་ཞིག་ཡིན་ཞེས་མཁས་པ་དག་ལ་དྲི་བར་བྱའོ། ། ཡོངས་སུ་གྲགས་པ་དབུ་མ་ལུགས་ལ། འཇུག་སྡོམ་ལེན་ཚུལ་སྤང་བྱ་དང་དུས་ཉི་ཚེར་བླངས་ཀྱང་ཆོག་ཅེས་གྲགས་པ་ལ་ནི། ཉིན་ཞག་གཅིག་ཏུ་སྲོག་གཅོད་སྤང་བའི་འཇུག་སྡོམ་ཆོས་ཅན། གཞན་གནོད་གཞི་བཅས་སྤོང་བའི་སྡོམ་པར་ཐལ། སོར་སྡོམ་ཡིན་པའི་ཕྱིར་ཞེས་པའི་དོགས་པ་ནི། སྤང་བར་དཀའ་མོད་ཁོ་བོས་ནི་དེ་ཉིད་བཏགས་པ་བར་བཤད་ཚར་རོ། ། གསུམ་པ་བསླབ་བྱའི་དོགས་དཔྱོད་འདིར་མ་སྤྲོས། གཉིས་པ་ལོག་རྟོག་དགག་པ་ལ་གཉིས། སྤྱོད་པ་བརྗེ་བའི་གནད་ལ་འཁྲུལ་པ་དགག
ལྟ་བ་སྤྲོས་བྲལ་གནད་ལ་འཁྲུལ་པ་དགག་པའོ། ། དང་པོ་ལ་གསུམ། ཕྱོགས་སྔའི་འདོད་པ་བསྡུས་ཏེ་བརྗོད། གནོད་བྱེད་ལུང་རིགས་སྤྲོས་ཏེ་བཤད། མ་འཁྲུལ་གནད་ཀྱི་སྙིང་པོ་བསྡུ་བའོ། ། དང་པོ་ལ་ཕྱོགས་སྔ་སྨྲ་བ་པོ་ནི་པད་མོ་བཞད་པ་ལས། བདག་གཞན་བརྗེ་བའི་དོན། གཅེས་འཛིན་བརྗེ་བ་ཡིན་གྱི་དགེ་སྡིག་དང་བདེ་སྡུག་བརྗེ་བ་མ་ཡིན་ཞེས་པ་ནི་བཙོང་ཁ་པའོ། ། ཞེས་པ་ལྟར་ཏེ། ལྟ་སྤྱོད་ཀྱི་གནད་དེ་ལ་ཁ་ཅིག་སྟེ་རྗེ་བཙུན་བཙོང་ཁ་པ་ན་རེ།
སྤྱོད་པའི་གནད་ཀྱི་གཙོ་བོ་བདག་གཞན་བརྗེ་བའི་ཉམས་ལེན་གྱི་དོན། བདག་གཞན་གྱི་གཅེས་འཛིན་བརྗེ་བ་ཡིན་གྱི། བདག་གཞན་གྱི་དགེ་སྡིག་དང་བདེ་སྡུག་བརྗེ་བ་ནི་མ་ཡིན་ཏེ། དེ་དག་བརྗེ་བར་མི་ནུས་པའི་ཕྱིར་དང་། ནུས་ན་ཧ་ཅང་ཐལ་བའི་ཕྱིར་ཞེས་གསུང་ངོ་། ། དེ་དགག་པ་ལ་གསུམ། མགོ་མཚུངས་རིགས་པས་དགག ཁས་བླངས་འགལ་བས་དགག ལུང་དང་འགལ་བས་དགག་པའོ། ། དང་པོ་ནི།
འོ་ན་གཅེས་འཛིན་ཆོས་ཅན། ཁྱོད་བརྗེ་བ་ཡང་བརྗེ་བའི་དོན་ཉིད་མ་ཡིན་པར་འགྱུར་ཏེ། ཕན་ཚུན་བརྗེ་བར་མི་ནུས་པ་དེ་ཁྱོད་ལའང་མཚུངས་པའི་ཕྱིར་རོ། ། གཉིས་པ་ནི་ཁོ་ན་རེ་སྐྱོན་མེད་དེ། གཅེས་འཛིན་ཕན་ཚུན་དངོས་སུ་བརྗེ་བར་མི་ནུས་ཀྱང་། བློ་ཡི་སྟེང་དུ་བརྗེ་བར་རློམ་ནས་སྦྱོང་བའི་ཕྱིར་ཞེ་ན། དངོས་སུ་བརྗེ་བར་མི་ནུས་ཀྱང་བློའི་སྟེང་དུ་བརྗེ་བར་རློམ་པ་དེ་ནི་ཆོས་ཅན། ཁྱོད་གཅིག་ཤོས་བདེ་སྡུག་བརྗེ་བ་སོགས་ལའང་མཚུངས་ཏེ། རང་གཞན་གྱི་བདེ་བ་དང་སྡུག་བསྔལ་གཉིས་དངོས་སུ་བརྗེ་བར་སུ་ཡིས་ནུས་ཏེ་མི་ནུས་པའི་ཕྱིར་ན། བདེ་སྡུག་བརྗེ་བར་བློས་བརྗེ་བར་ཤེས་པ་ལ་བདེ་སྡུག་བརྗེ་བའི་ཉམས་ལེན་དུ་འདོད་པའི་ཕྱིར་རོ། །
གཞན་ཡང་བློ་ལ་བདེ་སྡུག་མི་བརྗེ་ན་གཅེས་འཛིན་བརྗེ་བ་ཡང་འགལ་བ་སྟེ། ཁ་ཟས་གཞན་ལ་མ་བྱིན་པར་རང་གིས་ཟོས་པ་ཇི་བཞིན་ནོ་སྟེ་དེ་དང་ཆོས་མཚུངས་པའི་ཕྱིར་རོ། ། གསུམ་པ་ནི་གཞན་དགེ་སྡིག་བརྗེ་བ་བཀག་པ་ནི་ཆོས་ཅན། ཁྱོད་ལུང་དང་ཡང་འགལ་ཏེ། སངས་རྒྱས་གཉིས་པ་ཀླུ་སྒྲུབ་ཀྱིས། བདག་ལ་དེ་དག་སྡིག་སྨིན་ཅིང་། ། བདག་དགེ་མ་ལུས་དེར་སྨིན་ཤོག ། ཅེས་གསུངས་པ་དང་ཅིས་མི་འགལ་ཏེ་འགལ་བའི་ཕྱིར་དང་། གཞན་ཡང་བདེ་སྡུག་བརྗེ་བ་བཀག་པ་ནི་ཆོས་ཅན། ཁྱོད་ཀྱང་ལུང་དང་འགལ་ཏེ་བྱང་ཆུབ་སེམས་དཔའི་སྤྱོད་འཇུག་ལས།
བདག་བདེ་གཞན་གྱི་སྡུག་བསྔལ་དག ། ཡང་དག་བརྗེ་བར་མ་བྱས་ན། ། སངས་རྒྱས་ཉིད་དུ་མི་འགྲུབ་ཅིང་། ། འཁོར་བ་ན་ཡང་བདེ་བ་མེད། ། ཅེས་གསུངས་པ་དང་ཅིས་མི་འགལ་ཏེ་འགལ་བའི་ཕྱིར་དང་། སྤྱོད་འཇུག་གི་ལུང་དོན་དེ་ཉིད་ལ། ཁྱོད་ཀྱི་གྲུབ་མཐའ་ཆོས་ཅན་དུ་བཟུང་ནས་ཐལ་བ་འཕེན་ན་ནི་ཆོས་མཐུན་ལན་ཉིད་གང་ལ་འདེབས་ཏེ་འཐེབས་པར་མི་ནུས་པའི་ཕྱིར་རོ། ། དེ་ཡང་ཇི་ལྟར་ཞེ་ན། འདི་ཡི་ཕྱོགས་སྔ་སྨྲ་བ་པོ་ཁྱོད་ཀྱི་གྲུབ་མཐའ་ཆོས་ཅན། མཐར་ཐུག་སངས་རྒྱས་མི་འགྲུབ་ཅིང་གནས་སྐབས་མངོན་མཐོ་ཙམ་ཡང་མི་འགྲུབ་པར་ཐལ།
བདག་གཞན་གྱི་བདེ་སྡུག་བརྗེ་བ་བཀག་པའི་ཉམས་ལེན་ཡིན་པའི་ཕྱིར། རྟགས་ཁྱབ་པ་སྤྱོད་འཇུག་གི་ལུང་གིས་གྲུབ་བོ། ། གསུམ་པ་གནད་ཀྱི་སྙིང་པོ་བསྡུ་བ་ལ་གསུམ། ཕར་ཕྱིན་བཀའ་བབས་སྙིང་པོ་བསྡུ། སྔགས་ཀྱི་བཀའ་བབས་སྙིང་པོ་བསྡུ། དེ་གཉིས་སྙིང་པོ་གཅིག་ཏུ་བསྡུ་བའོ། ། དང་པོ་ནི། མདོར་ན་བློ་ལ་འདོད་མི་འདོད་གཉིས་སུ་ཕྱེ་བའི་འདོད་པ་ཀུན་གཞན་ལ་སྟེར་ཞིང་མི་འདོད་པ་ཀུན་རང་ལ་ལེན་པ་གོམས་པའི་བདག་གཞན་བརྗེ་བའི་ཉམས་ལེན་འདི་ནི་ཆོས་ཅན། ཁྱོད་ཨ་ཏི་ཤ་ནས། བཀའ་གདམས་པ་ལ་བཀའ་བབས་པའི་ཕ་རོལ་ཏུ་ཕྱིན་པའི་ཉམས་ལེན་གནད་བསྡུས་པའི་སྙིང་པོ་ཡིན་ཏེ།
ཁྱོད་མདོ་སྡེ་དབྱུག་གསུམ་ཕྲེང་བ་སོགས་དང་བསྟན་བཅོས་བསླབ་བཏུས་སྤྱོད་འཇུག་སོགས་ཀྱི་དགོངས་པ་ཡིན་པ་ལྟར་དུ་དཔལ་ལྡན་ཨ་ཏི་ནས་ཟབ་དོན་ཉམས་ཁྲིད་སྒོ་ནས་ནི་བཤེས་གཉེན་སྟོན་པ་ཉིད་དང་དགོན་པ་པ་ཉིད་ལ་གནང་ཞིང་གནང་བ་ལྟར་ཕྱི་ནས་གངས་རིའི་ཁྲོད་འདིར་འཕེལ་བའི་ཉམས་ལེན་གྱི་སྙིང་པོ་རང་ཡིན་པར་དང་། ཡིན་པ་ལྟར་དུ་སྣར་ཐང་པའི་སངས་རྒྱས་སྒོམ་པ་སོགས་ཀྱིས་སྲེ་སླད་མེད་པའི་སྒོམ་ཚུལ་ཞིབ་ཏུ་བཤད་པའང་མཐོང་བའི་ཕྱིར་རོ། ། འོ་ན་ཚུལ་འདི་ཨ་ཏི་ཤ་ལ་ཇི་ལྟར་བཀའ་བབས་ཤིང་། གངས་ཅན་འདིར་ཇི་ལྟར་འཕེལ་སྙམ་ན། ཨ་ཏི་ཤ་ལ་བླ་མ་གསུམ་ལས་གདམས་ངག་གསུམ་གྱི་བཀའ་བབས་ཏེ། བླ་མ་དྷརྨ་རཀྵི་ཏ་ལས། ལུང་མདོ་སྡེ་དབྱུག་གསུམ་ཕྲེང་བ་དང་། རིགས་པ་རྟ་དབྱངས་ཀྱིས་མཛད་པའི་མདོ་སྡེ་རྒྱན་ལ་བརྟེན་ཏེ་མན་ངག་བློ་སྦྱོང་མཚོན་ཆ་འཁོར་ལོ་དང་རྨ་བྱ་དུག་འཇོམས་སོགས་ཀྱི་བཀའ་བབས། དེ་ལྟ་བུའི་བཀའ་བསྟན་བཅོས་གཉིས་བོད་དུ་མ་འགྱུར་རོ། ། བླ་མ་བྱམས་པའི་རྣལ་འབྱོར་པ་ལས།
ལུང་ནམ་མཁའི་སྙིང་པོ་དང་རིགས་པ་བསླབ་བཏུས་སོགས་ལ་བསྟེན་ཏེ། མན་ངག་བྱམས་སྙིང་རྗེ་གྱེར་སྒོམ་རྡོ་རྗེའི་གླུ་སོགས་ཀྱི་བཀའ་བབས། བླ་མ་གསེར་གླིང་པ་ལས་ལུང་དྲི་མ་མེད་པར་གྲགས་པ་ལུང་བསྟན་པའི་མདོ་དང་། རིགས་པ་བྱང་ས་སོགས་ལ་བསྟེན་ཏེ་མན་ངག་བློ་སྦྱོང་དོན་བདུན་མ་སོགས་ཀྱི་བཀའ་བབས་སོ། ། དེ་ལྟ་བུའི་ཇོ་བོ་རྗེས་གངས་ཅན་དུ་སྤེལ་བ་ལ་ཡང་། བཀའ་གདམ་ངག་ལུགས་གཉིས་སུ་གྲགས་པ་འཕེལ་ཏེ། ཇོ་བོ་ནས་འབྲོམ་དང་འབྲོམ་ནས་སྐུ་མཆེད་གསུམ་ལ་རྒྱུད་པ་དལ་འབྱོར་རྙེད་དཀའ་ནས་བརྩམས་པའི་སྐྱེས་བུ་གསུམ་གྱི་ལམ་རིམ་དང་། ཇོ་བོ་ནས་དགོན་པ་པ་དང་དགོན་པ་པ་ནས་སྣེའུ་ཟུར་པ་དང་ཀམ་པ་ལ་རྒྱུད་པའི་འཁོར་བ་འཇུག་ཟློག་ནས་རྩིས་པའི་སྐྱེས་བུ་གསུམ་གྱི་ལམ་རིམ་གཉིས་སུ་འཕེལ་ཞིང་། ཕྱིས་འབྲོམ་ནས་རྒྱུད་པ་ལ་ཡང་བཀའ་གདམས་གཞུང་གདམས་ངག་གཉིས་སུ་འཕེལ་ཏེ། པོ་ཏོ་བ་ནས་རྒྱུད་པ་ལ་གཞུང་པ་དང་སྤྱན་མངའ་བ་ནས་རྒྱུད་པ་ལ་གདམས་ངག་པ་ཞེས་གྲགས་སོ། །
སྔགས་ཀྱི་སྙིང་པོ་བསྡུ་བ་ནི། སྤྱོད་པ་བདག་གཞན་བརྗེ་བའི་གནད་འདི་ཉིད་ཆོས་ཅན། ཁྱོད་མདོའི་ཉམས་ལེན་སྙིང་པོ་ཡིན་པར་མ་ཟད། སྔགས་ཀྱི་ཉམས་ལེན་གྱི་སྙིང་པོ་ཡང་ཡིན་ཏེ། ས་སྐྱ་པའི་རྗེ་བཙུན་མཆོག་རྣམས་ལ་རྣལ་འབྱོར་དབང་ཕྱུག་བིརྺ་པའི་མན་ངག སྐལ་དམན་རིམ་འཇུག་པ་བཀྲི་བའི་གསུང་ངག་རྡོ་རྗེ་ཚིག་རྐང་དང་། སྐལ་ལྡན་ཅིག་ཆར་བ་བཀྲི་བའི་སྤྲོས་མེད་རྡོ་རྗེ་ཚིག་རྐང་གི་ཁྲིད་རིམ་གཉིས་ལས་ཁྱོད་ཀྱི་ཉམས་ལེན་ཤིན་ཏུ་གསལ་བའི་བཀའ་བབས་བཞུགས་པ་ལྟར་ཐུགས་ཉམས་སུ་བཞེས་པའི་ཕྱིར་རོ། ། དེ་ཡང་གསུང་ངག་ལམ་འབྲས་ཀྱི་སྣང་གསུམ་གྱི་ཉམས་ཀྱི་སྣང་བའི་སྐབས་སུ་འབྱུང་ཞིང་། སྤྲོས་མེད་ཀྱི་བོགས་འབྱིན་རྩ་བ་རྒྱུ་དང་མཉམ་མེད་སྙིང་རྗེའི་རྣལ་འབྱོར་སོགས་ཀྱི་སྐབས་སུ་འབྱུང་ངོ་། ། གསུང་ངག་ཆུང་བར་གྲགས་པའི་སྤྲོས་མེད་ཀྱི་ཉམས་ལེན་འདི།
འཕགས་པ་རིན་པོ་ཆེ་མན་ཆད་ལ་བཞུག་ཀྱང་དེ་ཡང་དག་ལ་མི་བཞུག་པས། རྣལ་འབྱོར་དབང་ཕྱུག་བིརྺ་བའི། ། མན་ངག་ཉིད་ལས་འདི་ཉིད་ཀྱིས། ། ཉམས་ལེན་གསལ་བའི་བཀའ་བབས་བཞུགས། ། ཞེས་བསྟན་བཅོས་གསུང་ངག་ལམ་འབྲས་ཁོ་ན་དང་སྦྱར་ན་ཡང་འབྱོར་པར་སེམས་སོ། ། གལ་ཏེ་སྣང་གསུམ་སྐབས་ཀྱི་བདག་གཞན་བརྗེ་བའི་ཉམས་ལེན་འདི་ཆོས་ཅན། སྔགས་ཀྱི་ཉམས་ལེན་མ་ཡིན་ཏེ། མདོ་རང་རྐང་གི་ཉམས་ལེན་ཡིན་པའི་ཕྱིར་སྙམ་ན་སྐྱོན་མེད་དེ། སྣང་གསུམ་གྱི་སྐབས་དེར་མདོའི་ཉམས་ལེན་དུ་བྱེད་ཀྱང་དེའི་རྒྱུན་སྔགས་ལམ་སྐབས་སུ་ཡང་འབྲལ་མེད་དུ་ཐོབཾ་དགོས་པས། སྔགས་ལམ་ཡང་ཉམས་ལེན་འདིས་ངེས་པར་ཟིན་དགོས་པའི་ཕྱིར་རོ། །
གསུམ་པ་ནི། གསུང་ངག་ནས་འབྱུང་བའི་བདག་གཞན་བརྗེ་བའི་ཉམས་ལེན་དེ་དང་། སྔར་གྱི་བཀའ་སྲོལ་བཀའ་གདམས་ལུགས་ཀྱི་ཉམས་ལེན་གཉིས་ཆོས་ཅན། ཁྱོད་ལ་ཁྱད་པར་གཏན་ནས་མེད་པ་ཡིན་ཞིང་། དེ་ལྟར་དུ་མོས་པ་ཙམ་ལའང་མདོ་སྔགས་རྒྱུད་པའི་བྱིན་རླབས་དཔག་མེད་འབྱུང་བ་ཡིན་ཏེ། ཁྱོད་མདོ་སྔགས་ཀྱི་སངས་རྒྱས་ཀྱི་བསྟན་པའི་ཉམས་ལེན་གྱི་སྙིང་པོ་བསྡུས་པ་ཡིན་པའི་ཕྱིར་རོ། ། འདིའི་རྗེས་སུ་འབྲང་བར་འདོད་ནས་ཁང་སར་ཆོས་རྗེ་འཇམ་དབྱངས་མཚན་ལྡན་ན་རེ། དེ་དག་གིས་ནི་རྗེ་བཙུན་འདིའི་ཕྱོགས་སྔ་མ་ལོངས་བཞིན་དུ་སྡང་ཞུགས་ཁོ་ནས་སྨྲས་པ་ཡིན་ཏེ། རྗེ་བཙུན་འདིས་བདག་བདེ་དང་སྡུག་བསྔལ་བརྗེ་བར་མི་འགོག་པའི་ཕྱིར་གསུང་པ་ནི། ལན་གཞན་སྨྲ་བར་མ་ནུས་པའི་བབ་ཅོལ་ཡིན་ཏེ།
འདི་ཉིད་ཀྱི་ལམ་འབྲིང་པོ་ལས་བདག་གཞན་བརྗེ་ཞེས་པ་དང་བདག་གཞན་དུ་བྱ་ཞིང་གཞན་བདག་ཏུ་བྱ་བ་ཞེས་པ་ནི། གཞན་ལ་ངའོ་སྙམ་དུ་དང་དེའི་མིག་སོགས་ལ་ངའི་འོ་སྙམ་པའི་བློ་སྦྱོང་བ་མ་ཡིན་གྱི་རང་གཅེས་འཛིན་དང་གཞན་ཡལ་བར་འདོར་བའི་བློ་གཉིས་གོ་ས་བརྗེས་ཏེ་ཞེས་སོགས་དང་། དེའི་ཕྱིར་བདག་གི་བདེ་བ་དང་གཞན་གྱི་སྡུག་བསྔལ་བརྗེ་བར་གསུངས་པ་ཡང་བདག་གཅེས་འཛིན་ལ་དགྲར་བལྟས་ནས་བདག་གི་བདེ་བ་ལ་ཆེད་ཆེར་བྱེད་པ་འགོག་ཅིང་། གཞན་གཅེས་འཛིན་ལ་ཡོན་ཏན་དུ་བལྟས་ནས་གཞན་གྱི་སྡུག་བསྔལ་ཡལ་བར་འདོར་པ་བཀག་ནས་དེ་སེལ་བ་ལ་ཆེད་ཆེར་བྱེད་པ་སྟེ། ཞེས་སོགས་བཤད་པས་སོ། ། དེས་ན་འདི་ཉིད་ཀྱིས་ནི། བདག་པས་གཞན་གཅེས་པར་འཛིན་པ་ཙམ་ཞིག་ལས་བདག་གི་བདེ་དགེ་གཞན་ལ་སྦྱིན་པའི་གནད་ཟབ་མོ་ཁོང་དུ་མ་ཆུད་པས། བསམ་པ་བྱང་ཆུབ་ཀྱི་སེམས་ཀྱི་གནད་བཅོས་པ་ལྟ་བུར་སྣང་བའི་ཕྱིར་དགག་བྱ་ཁོ་ན་ཡིན་ནོ། ། གཉིས་པ་ལྟ་བའི་གནད་ལ་འཁྲུལ་པ་དགག་པ་ལ་གཉིས། ཐོས་པའི་ལྟ་བའི་གནད་ལ་འཁྲུལ་པ་དགག
སྒོམ་པས་ཉམས་ལེན་གནད་ལ་འཁྲུལ་པ་དགག་པའོ། ། དང་པོ་ལ་བཞི། དོན་དམ་མཐའ་བཞིའི་སྤྲོས་བྲལ་འགོག་པ་དགག ཀུན་རྫོབ་མཐའ་བཞིའི་སྤྲོས་བྲལ་སྨྲ་བ་དགག བདག་དང་སེམས་ཅན་སོ་སོར་ཕྱེ་བ་དགག བདག་གཉིས་ཐ་སྙད་བདེན་པར་སྨྲ་བ་དགག་པའོ། ། དང་པོ་ལའང་གཉིས་ཕྱོགས་སྔ་བརྗོད་པ་དང་དེ་དགག་པའོ། ། དང་པོ་ལ་ཕྱོགས་སྔ་སྨྲ་བ་པོ་ནི་པདྨོ་བཞད་པ་ལས། མཐའ་བཞིའི་སྤྲོས་བྲལ་རྒྱ་ནག་དགེ་སློང་གི་ལྟ་བ་ཡིན་པས་ནོར་བ་ཡིན་ལ། རིགས་པས་བདེན་གྲུབ་པ་བཀག་རྗེས་སུ་བདེན་མེད་ཉིད་ལ་ཞེན་པ་འགོག་དུ་མི་རུང་ཞེས་སོགས་ཀྱང་བཙོང་ཁ་པའི་དབུ་མའི་ཡིག་ཆ་རྣམས་ཀྱི་འདོད་པ་མཐར་ཐུག་པའོ་ཞེས་གསུངས་པ་ལྟར།
རྗེ་བཙུན་བཙོང་ཁ་པ་རྗེས་འབྲང་དང་བཅས་པའི་དྲང་ངེས་རྣམ་འབྱེད། འཇུག་ཊཱིཀ་ཆེན་མོ། སྐལ་བཟང་མིག་སོགས་ཀྱི་གནད་བསྡུས་ན་འདི་ལྟར་བཞེད་དེ། ཁ་ཅིག་ན་རེ། ཁྱོད་དབུ་མའི་ལྟ་བའི་མཆོག་མཐའ་བཞིའི་སྤྲོས་བྲལ་དུ་འདོད་པའི་ཡོད་མེད་སོགས་མུ་བཞི་གང་དུ་ཡང་གཟུང་དུ་མི་རུང་བའི་ལྟ་བ་ནི་ཆོས་ཅན། དབུ་མའི་ལྟ་བ་རྣམ་དག་མིན་ཏེ། རྒྱ་ནག་དགེ་སློང་གི་ལྟ་བར་གྲགས་པའི་ཅི་ཡང་ཡིད་ལ་མི་བྱེད་པའི་ལྟ་བ་དང་ཁྱད་པར་ཅུང་ཟད་ཀྱང་མེད་པའི་ཕྱིར་ན་ནོར་པ་ཆེན་པོའི་ལྟ་བ་དང་། འོ་ན་མ་ནོར་བའི་ལྟ་བ་གང་ཡིན་དྲིས་པས། གཅིག་དུ་བྲལ་སོགས་ཀྱི་རིགས་པས་དགག་བྱ་བདེན་པ་བཀག་རྗེས་སུ་བདེན་མེད་ཉིད་ལ་ཞེན་པ་ནི་ཆོས་ཅན། དབུ་མའི་ལྟ་བ་མཐར་ཐུག་པ་སྟེ།
སྤང་བྱ་བདེན་འཛིན་དང་ལྟ་སྟངས་དངོས་སུ་འགལ་བའི་གཉེན་པོ་ཡིན་པའི་ཕྱིར། དེས་ན་བདེན་མེད་རྟོགས་པའི་ལྟ་བ་འདི་ནི་ཆོས་ཅན། ཐེག་པ་གསུམ་ཆར་དབུ་མའི་ལྟ་བ་རྟོགས་པ་ལ་ཁྱད་པར་མེད་དེ། ཁྱོད་དབུ་མའི་ལྟ་བ་ལ་ཞུགས་པ་གང་ཞིག ཐེག་པ་གསུམ་ཆར་གྱིས་ཁྱོད་ངེས་པར་རྟོགས་དགོས་པའི་ཕྱིར་རོ། ། འོ་ན་ཐལ་རང་གི་ལྟ་བའི་ཁྱད་པར་ཅི་ཞེས་དྲིས་པས། ཐལ་རང་ལ་ལྟ་བའི་ཁྱད་པར་ཤིན་ཏུ་ཆེ་སྟེ། དེ་གཉིས་དགག་བྱ་བདེན་ཚད་ངོས་འཛིན་ལ་ཁྱད་པར་ཡོད་ཅིང་། དེ་ཡོད་པས་བདེན་མེད་རྟོགས་པའི་ལྟ་བ་ལ་ཕྲ་རགས་ཀྱི་ཁྱད་པར་བྱུང་བའི་ཕྱིར། ཇི་ལྟར་ཞེ་ན།
ལོག་ཕྱོགས་དགག་བྱ་བདེན་པར་གྲུབ་པའི་ཚད་དེ་ཡང་། རང་རྒྱུད་པས་བློ་ལ་མ་ལྟོས་པར་ཡུལ་རང་ངོས་ནས་གྲུབ་པ་ཉིད་ལ་བརྟག་པ་མཐའ་གཟུང་གི་བདེན་ཚད་དུ་བཞེད་པར་འགྱུར་ཀྱང་། དེ་ནི་དགག་བྱ་ཐུན་མོང་བ་ཙམ་སྟེ། དགག་བྱ་དེ་ཙམ་ཁེགས་པས་བདེན་གྲུབ་མཐའ་དག་མི་ཁེགས་པའི་ཕྱིར་དང་། བློ་ལ་སྣང་བའི་དབང་གིས་མ་གཞག་པར། ཡུལ་རང་གི་གདོད་ལུགས་ཀྱི་ངོས་ནས་ཡོད་པར་འཛིན་པ་དེ་ཕྲ་བའི་བདེན་འཛིན་ལྷན་སྐྱེས་མ་ཡིན་པའི་ཕྱིར། དེས་ན་མིང་གི་བཏགས་དོན་བརྩལ་བའི་ཚེ་རྙེད་པ་ཞིག་བྱུང་ན། དེ་ཉིད་བརྟག་པ་མཐའ་གཟུང་གི་བདེན་ཚད་དུ་བྱས་ནས་དེ་ཉིད་འགོག་པ་ཐལ་འགྱུར་བའི་ཐུན་མོང་མིན་པའི་ཁྱད་ཆོས་ཡིན་ཏེ། དགག་བྱ་དེ་ཁེགས་པས་བདེན་གྲུབ་མཐའ་དག་ཁེགས་པའི་ཕྱིར་དང་། མིང་གི་བཏགས་པ་ཙམ་མིན་པའི་ཡོད་པར་འཛིན་པ་དེ་ཕྲ་བའི་བདེན་འཛིན་ལྷན་སྐྱེས་ཡིན་པའི་ཕྱིར་དང་།
ཆོས་ཐམས་ཅད་མིང་གིས་བཏགས་པ་ཙམ་མ་ཡིན་པའི་ཡོད་པ་མིན་པར་རྟོགས་པ་དེ་དབུ་མའི་ལྟ་བ་མཐར་ཐུག་ཡིན་པའི་ཕྱིར། ཐལ་རང་གི་དགག་བྱའི་ཁྱད་པར་འདི་རྟོགས་ན། བློ་ཡིས་གང་དུ་ཞེན་པའི་ཡུལ་ཐམས་ཅད་རིགས་པས་དཔྱད་ནས་འགོག་དགོས་ཞེས་པའི་ལོག་རྟོག་ཐམས་ཅད་ཟློག་པར་འགྱུར་ཏེ། བློས་བདེན་པར་ཞེན་པ་འགོག་དགོས་ཀྱི་བདེན་མེད་དུ་ཞེན་པ་འགོག་མི་དགོས་པའི་ཕྱིར་རོ། ། དེ་ལས་གཞན་དུ་རིགས་པས་བདེན་པ་བཀག་རྗེས་སུ་བདེན་མེད་དུ་ཞེན་པའང་འགོག་དགོས་ན་ནི། འགོག་བྱེད་ཀྱི་བློ་ནི་སྔ་མ་གནོད་བཅས་དང་ཕྱི་མ་ཐུག་མེད་དུ་འགྱུར་ཏེ། དགག་བྱ་ཁེགས་པའི་དུས་མི་སྲིད་པའི་ཕྱིར་རོ། ། ཁྱད་པར་དགག་བྱ་བདེན་པ་བཀག་རྗེས་སུ་བདེན་པར་མེད་པའང་འགོག་ན་ནི། སླར་བདེན་གྲུབ་ཡོད་པར་འགྱུར་ཏེ་དགག་པ་གཅིག་གི་དགག་པ་དང་དགག་པ་གཉིས་ཀྱི་རྣལ་མ་ནི་གོ་བ་རིགས་པ་སྨྲ་བའི་སྤྱི་ལུགས་ཡིན་པའི་ཕྱིར་ཞེས་འཛེར་བར་བྱེད་དོ། ། གཉིས་པ་དེ་དགག་པ་ལ་དགག་པར་དམ་བཅའ་དང་།
དགག་པ་དངོས་སོ། ། དང་པོ་ནི། བཤད་མ་ཐག་པའི་ཕྱོགས་སྔ་འདི་དག་ནི་ཆོས་ཅན། ལུང་དང་རིགས་པས་དགག་པར་བྱ་དགོས་ཏེ། སྙིགས་མ་ལྔའི་ཟླས་ཕྱེ་བའི་ལྟ་བའི་སྙིགས་མ་ཡིན་པའི་ཕྱིར་རོ། ། གཉིས་པ་ལ་ལྔ། སྤྲོས་བྲལ་ཧྭ་ཤང་ལྟ་བར་སྨྲ་བ་དགག བདེན་པ་བཀག་ཙམ་མཐར་ཐུག་ཡིན་པ་དགག ཐེག་གསུམ་ལྟ་བ་ཁྱད་པར་མེད་པ་དགག ཐལ་རང་ལྟ་བ་ཁྱད་པར་ཡོད་པ་དགག
དཔྱད་པའི་ཚེ་ན་སྣལ་མར་གོ་བ་དགག་པའོ། ། དང་པོ་ལ་གཉིས། རིགས་པའི་གནོད་བྱེད་བསྡུས་ཏེ་བསྟན། ལུང་གི་གནོད་བྱེད་རྒྱས་པར་བསྟན་པའོ། ། དང་པོ་ནི། རྒྱ་ནག་དགེ་སློང་མ་དཔྱད་པར་རང་དགར་རྟོག་པ་བཀག་པ་ལ་སྒོམ་གྱི་མཆོག་ཏུ་སྨྲ་བ་དང་། དབུ་མའི་ལྟ་བ་འཆད་པའི་སྐབས་འདིར་ནི་རྟེན་འབྲེལ་ལ་སོགས་པའི་རིགས་པས་དཔྱད་པའི་ཚེ་མཐའ་བཞིའི་སྤྲོས་པ་མ་རྙེད་པའི་འཛིན་མེད་དབུ་མའི་ལྟ་བ་སྨྲ་བ་གཉིས་མཚུངས་ཞེས་སྨྲ་བ་ཆོས་ཅན། སྟོང་པ་ཉིད་ཟབ་མོ་སྤོང་བའི་བདུད་ཚིག་ཡིན་ཏེ། དབུ་མའི་ལྟ་བ་རྣམ་དག་ལ་ཧྭ་ཤང་གི་ལྟ་བར་སྨྲ་བའི་འཁྱལ་ཚིག་ཡིན་པའི་ཕྱིར། རིགས་པ་འདི་ངེས་པར་དགོས་ཏེ།
རང་ཕྱོགས་ལ་ངེས་པ་བསྐྱེད་ནུས་ཤིང་གཞན་ཕྱོགས་སུན་འབྱིན་ནུས་པའི་ཕྱིར་རོ། ། དེ་ཡང་ཇི་ལྟར་སྙམ་ན། ངེད་ཀྱི་དབུ་མའི་ལྟ་བ་འདི་ཆོས་ཅན། ཧྭ་ཤང་གི་ལྟ་བ་དང་ཅི་ཡང་ཡིད་ལ་མི་བྱེད་པ་ཙམ་དུ་མཚུངས་ཀྱང་། དབུ་མའི་ལྟ་བ་ཡིན་མིན་མི་མཚུངས་ཏེ་ཧྭ་ཤང་གི་ལྟ་བ་དེ་ནི། སྒྲུབ་བྱེད་རྣམ་དག་ལ་མ་བརྟེན་པར་ཡིད་བྱེད་བཀག་པ་ཙམ་ཡིན་པས་ཁྱོད་ལྟར་ན་ཡིད་དཔྱོད་དམ་ངེད་ལྟར་ན་བག་ལ་ཉལ་གྱི་ཐེ་ཚོམ་ཙམ་ལས་མ་འདས། ཁོ་བོ་ཅག་གི་ལྟ་བ་ནི། སྒྲུབ་བྱེད་རྣམ་དག་ལ་བརྟེན་ནས་གཟུང་འཛིན་གྱི་ཕྱོགས་གང་དུ་ཡང་ཡིད་ལ་བྱ་རྒྱུ་མ་རྙེད་ནས་ཡིད་ལ་མ་བྱས་པ་ཡིན་པས་གནས་ལུགས་རྟོགས་པའི་ལྟ་བ་རྣམ་དག་ཡིན་པའི་ཕྱིར། ངེད་ཀྱི་དབུ་མའི་ལྟ་བ་ཆོས་ཅན། བདག་འཛིན་དང་བདེན་འཛིན་གྱི་གཙོས་པའི་གཟུང་འཛིན་གཉིས་སྣང་གི་ཞེན་པ་ཐམས་ཅད་འཇོམས་པར་ནུས་པའི་གཉེན་པོ་ཡིན་ཏེ།
སྒྲུབ་བྱེད་རྣམ་དག་ལ་བརྟེན་ནས་གཉིས་སྣང་གི་ཞེན་པ་དང་འཛིན་སྟངས་འགལ་བའི་ལོག་ཕྱོགས་ཡིན་པའི་ཕྱིར། དཔེར་ན་རྒྱུ་མཚན་མེད་བཞིན་དུ་སྒྲ་མི་རྟག་པར་འཛིན་པའི་རྟོག་པ་དང་། བྱས་རྟགས་ལས་སྒྲ་མི་རྟག་པར་འཛིན་པའི་རྟོག་པ་གཉིས་སྒྲ་མི་རྟག་པར་འཛིན་པའི་འཛིན་སྟངས་སུ་མཚུངས་ཀྱང་སྒྲ་རྟག་འཛིན་གྱི་སྒྲོ་འདོགས་འཇོམས་པའི་ངེས་ཤེས་ཡིན་མིན་གྱི་ཁྱད་པར་ཆེན་པོ་ཡོད་པ་བཞིན་ནོ། ། གཞན་ཡང་ཆོས་ཐམས་ཅད་བདེན་མེད་དུ་འཛིན་པའི་ཡིད་དཔྱོད་ཆོས་ཅན། དབུ་མའི་ལྟ་བ་ཡིན་པར་ཐལ། ཆོས་ཐམས་ཅད་བདེན་མེད་དུ་འཛིན་པའི་ལྟ་བ་ཡིན་པའི་ཕྱིར། རྟགས་ཁྱབ་ཁྱོད་ཀྱིས་དོན་གྱིས་ཁས་བླངས་སོ། ། གལ་ཏེ། དེ་གཉིས་ལ་དབུ་མའི་ལྟ་བ་ཡིན་མིན་གྱི་ཁྱད་ཡོད་དེ། སྒྲུབ་བྱེད་རྣམ་དག་ལ་བརྟེན་མ་བརྟེན་གྱི་ཁྱད་ཡོད་པའི་ཕྱིར་སྙམ་ན།
ཁོ་བོ་ཅག་གི་དབུ་མའི་ལྟ་བ་དང་། ཧྭ་ཤང་གི་ལྟ་བ་ལ་ཡང་ཁྱད་པར་སྨྲས་ཟིན་པ་དེ་དོན་ལ་གནས་པ་མ་ཡིན་ནམ། ཡང་ཁྱེད་འདོད་པའི་ཆོས་ཐམས་ཅད་བདེན་མེད་དུ་ཞེན་པའི་དབུ་མའི་ལྟ་བ་ཆོས་ཅན། ཁྱོད་ཀྱི་གཟུང་འཛིན་གཉིས་སྣང་གི་ཞེན་པ་གཅོད་མི་ནུས་པར་ཐལ། ཁྱོད་དེ་དང་འཛིན་སྟངས་འགལ་བའི་ཤེས་པ་མ་ཡིན་པའི་ཕྱིར་ཏེ། ཁྱོད་རློམ་ཚོད་དང་སོང་ཚོད་གཉིས་ཆར་དུ་གཟུང་འཛིན་གཉིས་སྣང་གི་ཞེན་པ་དང་བཅས་པའི་ཤེས་པ་ཡིན་པའི་ཕྱིར། ཁོ་བོ་ཅག་ལ་ནི་གནོད་བྱེད་དེ་མི་འཇུག་སྟེ། གནས་ལུགས་མངོན་སུམ་དུ་མཐོང་བའི་ཚེ་ནི་རློམ་སོང་གཉིས་ཆར་དུ་གཉིས་སྣང་གི་ཞེན་པ་མེད་ལ། དོན་སྤྱིའི་ཚུལ་གྱིས་རྟོགས་པའི་ཚེ་ན་སོང་ཚོད་ལ་གཉིས་སྣང་གི་ཞེན་པར་སོང་ཡང་རློམ་ཚོད་ལ་གཉིས་སྣང་གི་སྤྲོས་པའི་ཚོགས་ཐམས་ཅད་བཀག་ཟིན་པའི་ཕྱིར་རོ། ། གཉིས་པ་ལུང་གིས་དགག་པ་ལ་གསུམ།
དཀོན་མཆོག་བརྩེགས་པའི་མདོ་ལ་ཧ་ཅང་ཐལ་བ། ཏིང་ངེ་འཛིན་རྒྱལ་པོ་སོགས་ལ་ཧ་ཅང་ཐལ་བ། བསྟན་བཅོས་ཆེན་པོ་རྣམས་ལ་ཧ་ཅང་ཐལ་བའོ། ། དང་པོ་ནི། རིགས་པས་གནོད་པར་མ་ཟད་གཞན་ཡང་དཀོན་མཆོག་བརྩེགས་པ་ལས། འོད་སྲུངས་ཡོད་ཅེས་བྱ་བ་འདི་ཡང་མཐའ་གཅིག་གོ ། མེད་ཅེས་བྱ་བ་འདི་ཡང་མཐའ་གཅིག་གོ་ཞེས་སོགས་གསུངས་ནས། ཡོད་མེད་དུ་འཛིན་པ་གཉིས་པོ་མཐའ་གཅིག་ཏུ་འཛིན་པ་རེ་རེར་བྱས་ནས། དེ་གཉིས་སྤངས་པའི་དབུས་ནི་དབུ་མ་སྟེ། དབུ་མ་དེ་ཡང་བློས་བསྟན་དུ་མེད་ཅིང་སྒྲས་དངོས་སུ་བརྗོད་དུ་མེད་པ་དེ་ཡང་ཆོས་ཅན།
རྒྱ་ནག་གི་ལྟ་བ་ཉིད་དང་ཁྱད་མེད་དུ་ཧ་ཅང་ཐལ་པར་འགྱུར་བར་ཐལ། སྤྲོས་པའི་མཐའ་ཐམས་ཅད་བཀག་པའི་ལྟ་བ་ཡིན་པའི་ཕྱིར་ཁྱབ་པ་དངོས་སོ། ། གཉིས་པ་ནི། དཀོན་བརྩེགས་དེ་བཞིན་དུ། ཏིང་འཛིན་རྒྱལ་པོ་ལས། ཡོད་མེད་གཙང་དང་མི་གཙང་སོགས་མཐའ་གཉིས་ཡིན་པའི་ཕྱིར་ན། དེ་སྤངས་ནས་དབུས་ལའང་ཞེན་པས་མི་གནས་པར་གསུངས་པ་དང་། ཡུམ་ལས་གཟུགས་སྟོང་ཞེས་བྱ་བར་སྤྱོད་ན་མཚན་མ་ལ་སྤྱོད་དོ། ། གཟུགས་མི་སྟོང་ཞེས་བྱ་བར་སྤྱོད་ན་མཚན་མ་ལ་སྤྱོད་དོ། ། ཞེས་སྟོང་པ་དང་མི་སྟོང་པ་སོགས་གཉིས་འཛིན་ལ་སྤྱོད་པ་ཐམས་ཅད་ནི་མཚན་མར་སྤྱོད་པ་གསུངས་པ་དང་།
ཡང་དག་སྦྱོར་བའི་རྒྱུད་ལས་ཀྱང་། སྟོང་པ་བསྒོམ་པར་མི་བྱ་སྟེ། ། སྟོང་མིན་བསྒོམ་པར་མི་བྱ་འོ། ། སྟོང་པ་མི་སྤོང་རྣལ་འབྱོར་པས། ། སྟོང་མིན་ཡོངས་སུ་མི་སྤང་ངོ་། ། སྟོང་དང་སྟོང་མིན་གཟུང་བ་ལས། ། རྟོག་པ་ཉུང་མིན་སྐྱེ་བར་འགྱུར། ། ཞེས་སྟོང་པ་དང་སྟོང་མིན་སོགས་སུ་ཞེན་ནས་སྒོམ་པ་ཐམས་ཅད། རྟོག་སྒོམ་སྐྱོན་ཅན་ཁོ་ནར་གསུངས་པ་དེ་ཡང་ཆོས་ཅན། རྒྱ་ནག་གི་ལྟ་བ་སྒོམ་པ་ཉིད་དང་ཁྱད་མེད་དུ་ཧ་ཅང་ཐལ་བར་འགྱུར་ཏེ།
སྟོང་པ་དང་སྟོང་མིན་གྱི་ཞེན་པ་གཉིས་ཆར་སྤངས་པའི་སྒོམ་པ་ཡིན་པའི་ཕྱིར་རོ། ། ཁྱབ་པ་དངོས་སོ། ། གསུམ་པ་ལ་གཉིས། ཧ་ཅང་ཐལ་བའི་ལུང་འགལ་དངོས། དེ་ཡི་ཉེ་སྤོང་རྣམ་གཉིས་དགག་པའོ། ། དང་པོ་ནི། མགོན་པོ་བྱམས་པས་རྒྱུད་བླ་མར། གང་ཞིག་ཡོད་མིན་མེད་མིན་ཡོད་མེད་ལས་གཞན་དུའང་། ། བརྟག་པར་མི་ནུས། ཞེས་འགོག་བདེན་ཡོད་པ་དང་མེད་པ་དང་གཉིས་ཀ་དང་།
གཉིས་ཀ་མིན་པ་བཞིར་བརྟག་པར་མི་ནུས་པར་གསུངས་པ་དང་། དབུ་མ་རྩ་བའི་བསྟན་བཅོས་ལས། སྟོང་ངོ་ཞེས་ཀྱང་མི་བརྗོད་དེ། ། མི་སྟོང་ཞེས་ཀྱང་མི་བྱ་ཞིང་། ། གཉིས་དང་གཉིས་མིན་མི་བྱ་སྟེ། ། ཞེས་གསུངས་པ་དང་། གཞན་ཡང་དེ་ཉིད་ལས། བཅོམ་ལྡན་བཞུགས་དང་མྱང་འདས་ལ་མཐའ་བཞི་ཡི་སྤྲོས་པ་བཀག་པར་མཛད་པ་དང་། རིགས་ལྡན་པདྨ་དཀར་པོ་ཡི་འགྲེལ་ཆེན་དྲི་མེད་འོད་དང་འཕགས་པ་ལྷ་ཡིས་ཡེ་ཤེས་སྙིང་པོ་ཀུན་ལས་བཏུས་ལས་འདི་སྐད་དུ། ཡོད་མིན་མེད་མིན་ཡོད་མེད་མིན། །
གཉིས་ཀའི་བདག་ཉིད་མིན་པའང་མིན། ། མཐའ་བཞི་ལས་གྲོལ་དབུ་མ་པ། ། མཁས་པ་རྣམས་ཀྱི་དེ་ཁོ་ན། ། ཞེས་གནས་ལུགས་ལ་དཔྱོད་པའི་ཚེ། གནས་ལུགས་དེ་ཉིད་ཡོད་མེད་སོགས་མུ་བཞི་གང་དུ་ཡང་གཟུང་དུ་མི་རུང་བར་གསུངས་པ་ཡང་ཆོས་ཅན། རྒྱ་ནག་གི་ལྟ་བ་ཉིད་དང་ཁྱད་མེད་དུ་ཧ་ཅང་ཐལ་བར་འགྱུར་ཏེ། ལྟ་བས་སྤྲོས་པ་གཅོད་པའི་ཚེ་སྤྲོས་པའི་མཐའ་ཐམས་ཅད་བཀག་པའི་ལྟ་བ་ཡིན་པའི་ཕྱིར་ཁྱབ་པ་དངོས་སོ། ། གཉིས་པ་ཉེས་སྤོང་དགག་པ་ལ་གཉིས། བདེན་པ་གཉིས་ལ་སྦྱོར་ན་ཁས་བླངས་འགལ། བཞི་པོ་ཆོས་ཅན་ཡིན་ན་གཞུང་དང་འགལ་བའོ། །
དང་པོ་ནི། རི་བོ་དགེ་ལྡན་པའི་རྗེས་འབྲང་ཁ་ཅིག་ན་རེ། ཡོད་མིན་མེད་མིན་སོགས་སུ་གསུངས་པའི་ལུང་གིས་ངེད་ཀྱི་ལྟ་བ་ལ་གནོད་པ་མེད་དེ། ལུང་དེའི་དོན་ནི། དོན་དམ་དུ་ཡོད་པ་ཡང་མིན། ཀུན་རྫོབ་ཏུ་མེད་པ་ཡང་མིན། དེ་གཉིས་ཀ་ཡང་མིན་གཉིས་ཀ་མིན་པའང་མིན་པ་ལ་དགོངས་པའི་ཕྱིར་ཞེས་ཟེར། འོ་ན་སྣང་བའི་དངོས་པོ་ཀུན་ཆོས་ཅན། དོན་དམ་དུ་ཡོད་པ་དང་ཀུན་རྫོབ་ཏུ་མེད་པ་གཉིས་ཀ་ཡིན་པར་ཐལ་བར་འགྱུར་ཏེ། དེ་གཉིས་ཀ་མིན་པ་མ་ཡིན་པའི་ཕྱིར།
རྣམ་པ་གསུམ་ཆར་ཁས་བླངས་དངོས་འགལ་གྱི་འཁོར་གསུམ་ཡིན་པ་དྲན་པར་གྱིས་ཤིག གཉིས་པ་ནི་མཁས་གྲུབ་རྗེའི་སྐལ་བཟང་མིག་འབྱེད་ཀྱི་རྗེས་འབྲང་ཁ་ཅིག་ན་རེ། ཡོད་མིན་མེད་མིན་གྱི་ལུང་དོན། ཡོད་མེད་ལ་སོགས་པ་བཞི་བདེན་པར་མེད་པའི་དོན་ཡིན་ཏེ། ཆོས་ཅན་དེ་ལ། ཡོད་པ་དང་མེད་པ་དང་གཉིས་ཀ་དང་གཉིས་མིན་གྱི་མུ་བཞི་ལས་མི་སྲིད་ཅིང་། མུ་དེ་བཞི་གང་ལ་ཡང་བདེན་གྲུབ་ཀྱི་ཆ་མེད་ཅེས་པའི་དོན་ཡིན་པའི་ཕྱིར་ཞེས་ཟེར་རོ། ། དེ་དགག་པ་ནི། གནས་ལུགས་ལ་དཔྱད་པའི་ཚེ་ན་ཡོད་མེད་ལ་སོགས་པ་བཞི་པོ་ཆོས་ཅན་དུ་གཟུང་ནས། དེ་བཞིའི་སྟེང་དུ་བདེན་པ་བཀག་པ་སྒྲུབ་ཆོས་སུ།
འཕགས་པ་ཡབ་སྲས་རྗེས་འབྲང་དང་བཅས་པའི་གཞུང་ལས་མ་གསུང་སྟེ། ཐམས་ཅད་བཅོམ་ལྡན་གཤེགས་བཞུགས་དང་། ། གཉིས་མེད་ཡེ་ཤེས་ལ་སོགས་ལ། ཡོད་མེད་ལ་སོགས་པའི་མུ་བཞི་པོ་བཀག་པར་གསུང་པ་ཁོ་ན་ཡོད་པའི་ཕྱིར་རོ། ། རྩ་ཤེ་ལས། རྟག་དང་མི་རྟག་ལ་སོགས་བཞི། ། ཞི་བ་འདི་ལ་ག་ལ་ཡོད། ། མཐའ་དང་མཐའ་མེད་ལ་སོགས་བཞི། ། ཞི་བ་འདི་ལ་ག་ལ་ཡོད། ། གང་གིས་དེ་བཞིན་གཤེགས་ཡོད་ཅེས། །
འཛིན་པ་སྟུག་པོས་གཟུང་གྱུར་པ། ། དེ་ནི་མྱ་ངན་འདས་པ་ལ། ། མེད་ཅེས་རྣམ་རྟོག་རྟོག་པར་བྱེད། ། རང་བཞིན་གྱིས་ནི་སྟོང་དེ་ལ། ། སངས་རྒྱས་མྱ་ངན་འདས་ནས་ནི། ། ཡོད་དོ་ཞེས་སམ་མེད་དོ་ཞེས། ། བསམ་པ་འཐད་པ་ཉིད་མི་འགྱུར། ། ཞེས་གསུངས་པའི་ཕྱིར་རོ། ། གཞན་ཡང་དེ་ཉིད་ལས། བཅོམ་ལྡན་མྱ་ངན་འདས་གྱུར་ནས། །
ཡོད་པར་མི་མངོན་དེ་བཞིན་དུ། ། མེད་དོ་ཞེ་འམ་གཉིས་ཀ་དང་། ། གཉིས་མིན་ཞེས་ཀྱང་མི་མངོན་ནོ། ། བཅོམ་ལྡན་བཞུགས་པར་གྱུར་ན་ཡང་། ། ཡོད་པར་མི་མངོན་དེ་བཞིན་དུ། ། མེད་དོ་ཞེ་འམ་གཉིས་ཀ་དང་། ། གཉིས་མིན་ཞེས་ཀྱང་མི་མངོན་ནོ། ། ཞེས་གསལ་བར་བཤད་པའི་ཕྱིར་རོ།། ༈ །།འདིར་དཔྱད་དོགས་པའི་དགོས་པ་ནི། མཁས་གྲུབ་དགེ་ལེགས་དཔལ་བའི་སྐལ་བཟང་མིག་འབྱེད་ལས།
འདི་འདྲ་བའི་འཁྲུལ་པ་རྣམས་ནི། ། ཡོད་ཅེས་བྱ་བ་རྟག་པར་ལྟ། ། ཞེས་བྱ་བ་ལ་སོགས་པའི་ལུང་དོན་མ་གོ་བའི་དབང་གིས་བྱུང་བ་ཡིན་པས་བཤད་པར་བྱ་སྟེ། དེ་ཡང་ཡོད་པ་དང་ཡོད་པའི་མཐའ་དང་མེད་པ་དང་མེད་པའི་མཐའི་ཁྱད་པར་ཆེན་པོ་མ་རིག་པར་ཡོད་པ་གང་ཡིན་ཡོད་པའི་མཐར་གཟུང་བས་རིང་དུ་འཁྱམས་པ་ཡིན་ནོ། ། ཞེས་སོགས་བཤད་ཅིང་། སྤྱིར་དབུ་མའི་སྐབས་འགའ་ཞིག་གི་གནད་སྙིང་པོར་དྲིལ་ན་ཡང་འདི་ལྟར་མཐོང་སྟེ། རྟེན་འབྲེལ་གྱི་རྟགས་ལས་ཆོས་ཐམས་ཅད་བདེན་མེད་དུ་རྟོགས་ནས་ཆོས་ཐམས་ཅད་བདེན་མེད། ཡིན་སྙམ་དུ་ཞེན་པའི་ངེས་ཤེས་འདི་ཆོས་ཅན། རྟག་པའི་མཐར་འཛིན་དང་ཆད་པའི་མཐར་འཛིན་གཉིས་ཀྱི་ཟླས་ཕྱེ་བའི་རྟག་པའི་མཐར་འཛིན་ཡིན་པར་ཐལ། ཡོད་པའི་མཐར་འཛིན་དང་མེད་པའི་མཐར་འཛིན་གཉིས་ཀྱི་ཟླས་ཕྱེ་བའི་ཡོད་པའི་མཐར་འཛིན་ཡིན་པའི་ཕྱིར།
རྟགས་ཁས་བླངས་ཏེ། ཁྱེད་ཀྱི་དབུ་མའི་ལྟ་བ་ལ་བདེན་པར་ཡོད་མེད་ལ་སོགས་པའི་མུ་གང་དུ་ཡང་མི་འཛིན་པ་ཞིག་དགོས་པའི་ཕྱིར། རྩོད་གཞི་དེ་ཆོས་ཅན། ཁྱོད་གང་དག་རང་བཞིན་གྱི་ཡོད་པ། དེ་ནི་མེད་ཉིད་མིན་པས་རྟག ། ཞེས་པའི་དངོས་བསྟན་གྱི་རྟག་ལྟ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། ཆོས་ཐམས་ཅད་བདེན་མེད་དུ་རྟོགས་པའི་གང་ཟག་གི་རྒྱུད་ཀྱི་ཤེས་པ་ཡིན་པའི་ཕྱིར། ཁྱབ་སྟེ།
རྟག་ཆད་ཀྱི་ལྟ་བ་གཉིས་པོ་གང་རུང་ཡིན་ན། བདེན་འཛིན་དང་བདེན་འཛིན་གྱི་རྩ་བ་ཅན་གང་རུང་ཡིན་དགོས་ཀྱི། བདེན་མེད་རྟོགས་པའི་རྒྱུད་ལ། རྟག་ཆད་ཀྱི་ལྟ་བ་འབྱུང་བའི་གོ་སྐབས་མེད་པའི་ཕྱིར། གལ་ཏེ་དེ་ཆད་པའི་མཐར་འཛིན་ཡིན་ན་ཡང་སྐྱོན་སྔ་མ་དེ་ཉིད་དུ་འགྱུར་རོ། ། གལ་ཏེ་ཆོས་ཐམས་ཅད་ལ་བདེན་འཛིན་གྱིས་སྒྲོ་འདོགས་ཆོད་པའི་གང་ཟག་གི་རྒྱུད་ལ། རྟག་ཆད་ཀྱི་ལྟ་བ་གང་ཡང་མེད་དོ་སྙམ་ན། མཐའ་བཞིའི་དང་པོ་ཁེགས་ན་མཐའ་ཕྱི་མ་གསུམ་ཡང་ཁེགས་པས་ཁྱབ་པར་ཐལ་བ་དང་། བར་དུ་བདག་ཟློག་པའི་གནས་སྐབས་ཀྱི་ལྟ་བ་སྐྱེས་ན། ཐ་མར་ལྟ་བ་ཀུན་ཟློག་པའི་གནས་སྐབས་ཀྱི་ལྟ་བ་རྒྱུད་ལ་སྐྱེས་པས་ཁྱབ་པར་འགྱུར་རོ་ཞེ་ན།
འདི་ལ་མཁས་པ་ཤཱཀྱ་མཆོག་ལྡན་དང་། སྒྲ་པ་ཤེར་རིན་སོགས། རི་བོ་དགེ་ལྡན་པའི་ལྟ་བ་དེ་བར་དུ་བདག་ཟློག་གི་གནས་སྐབས་ཀྱི་ལྟ་བ་ཙམ་ཡིན་ཀྱང་། ཐ་མར་ལྟ་བ་ཀུན་ཟློག་གི་གནས་སྐབས་ཀྱི་ལྟ་བ་མིན་ཞེས་པ་ལྟ་བུ་ཞིག་བཞེད་པར་སྣང་ཡང་། དབུ་མའི་ལྟ་བའི་རིམ་པ་གཉིས་བཤད་པ་ལྟ་བུ་དེ་དང་མཐུན་པའི་ལེགས་བཤད་ཆེན་པོ་ཡིན་མོད། འོ་ན་བར་དུ་བདག་ཟློག་གི་གནས་སྐབས་ཀྱི་ལྟ་བ་དེ། དབུ་མའི་ལྟ་བ་ཡིན་ནམ་དངོས་སྨྲ་བའི་ལྟ་བ་གང་ཡིན་ཞེས་དཔྱད་ན་དཀའ་བའི་གནས་སུ་འགྱུར་ཏེ། མཐའ་བཞིའི་སྤྲོས་པ་མ་ཁེགས་པས་དབུ་མའི་ལྟ་བ་མ་ཡིན། དངོས་འཛིན་གྱི་སྒྲོ་འདོགས་ཆོད་པས་དངོས་སྨྲ་བའི་ལྟ་བ་ཡང་མ་ཡིན་པའི་ཕྱིར་རོ། ། ཁོ་བོ་ནི་འདི་ལྟར་སེམས་ཏེ།
དབུ་མའི་ལྟ་བ་འདི་ལ་ཞིབ་ཏུ་བརྟགས་ན། ཐར་པ་ཙམ་གྱི་རྒྱུར་གྱུར་པའི་དབུ་མའི་ལྟ་བ་དང་། ཐམས་ཅད་མཁྱེན་པ་ཐོབ་བྱེད་ཀྱི་དབུ་མའི་ལྟ་བ་གཉིས་ཡོད་པར་མཐོང་སྟེ། བར་དུ་བདག་ནི་ཟློག་པ་དང་། ། ཞེས་དང་། སྟོང་ཉིད་བག་ཆགས་གོམས་པ་ཡིས། ། ཞེས་དང་། རིགས་པ་གང་གིས་ཡོད་ཉིད་ཀྱང་། ། ཟློག་པར་འགྱུར་བ་མཉན་པར་གྱིས། ། ཞེས་སོགས་ཀྱི་སྐབས་ཀྱི་ལྟ་བ་ནི།
དངོས་སྨྲ་བ་ལས་འདས་པའི་དབུ་མའི་ལྟ་བ་ཡིན་ཞིང་། ཐེག་པ་གསུམ་གྱི་བྱང་ཆུབ་ཐོབ་པ་ལ་ལྟ་བ་འདི་མེད་མི་རུང་ཁོ་ན་ཡིན་ལ། ཐ་མར་ལྟ་བ་ཀུན་ཟློག་པ། ། ཞེས་དང་། ། ཅི་ཡང་མེད་ཅེས་གོམས་པ་ལས། ། ཞེས་དང་། བདག་མེད་འགའ་མེད་ཅེས་ཀྱང་བསྟན། ། ཞེས་པའི་སྐབས་ཀྱི་ལྟ་བ་ནི། མཐའ་བཞིའི་སྤྲོས་བྲལ་གྱི་དབུ་མའི་ལྟ་བ་ཡིན་ཞིང་། ཐེག་པ་འོག་མའི་བྱང་ཆུབ་ཐོབ་པ་ལ་ལྟ་བ་འདི་མི་དགོས་མོད།
ཐེག་ཆེན་གྱི་བྱང་ཆུབ་ཐོབ་པ་ལ་ལྟ་བ་འདི་མེད་དུ་མི་རུང་བ་ཡིན་ནོ། ། འོ་ན་ལྟ་བ་འདི་གཉིས་ཀྱི་ཁྱད་པར་ནི་གང་། འདི་ལ་ཤེས་བྱེད་ཀྱི་ལུང་རིགས་ཇི་ལྟར་ཡོད་སྙམ་ན། བཤད་པར་བྱ་སྟེ། ཆོས་ཐམས་ཅད་བདེན་མེད་དུ་རྟོགས་ནས་རྟག་ཆད་ཀྱི་མཐའ་གཉིས་དང་བྲལ་ཙམ་གྱི་ལྟ་བ་འདི་ནི། ཐེག་པ་གསུམ་ཐུན་མོང་བའི་དབུ་མ་པའི་ལྟ་བ་སྟེ། ཆོས་ཐམས་ཅད་བདེན་མེད་དུ་ལྟ་བ་འདི་རྒྱུད་ལ་མ་སྐྱེས་ན། ཉོན་མོངས་པའི་འཆིང་བ་ལས་གྲོལ་བར་མི་ནུས་ཏེ། རིགས་པ་དྲུག་ཅུ་པ་ལས། དངོས་པོར་ཁས་ལེན་ཡོད་ན་ནི། །
འདོད་ཆགས་ཞེ་སྡང་འབྱུང་བ་ཡི། ། ལྟ་བ་མི་ཟད་མ་རུངས་འབྱུང་། ། དེ་ལས་བྱུང་བའི་རྩོད་པར་འགྱུར། ། ཞེས་དང་། རིན་ཆེན་འཕྲེང་བ་ལས། ཇི་སྲིད་ཕུང་པོར་འཛིན་ཡོད་པ། ། དེ་སྲིད་དེ་ལ་ངར་འཛིན་ཡོད། ། ཅེས་སོགས་དང་། རྩ་ཤེ་ལས། གང་དག་རང་བཞིན་གྱིས་ཡོད་པ། །
དེ་ནི་མེད་ཉིད་མིན་པས་རྟག ། སྔོན་བྱུང་ད་ལྟར་མེད་ཅེས་པ། ། དེ་ནི་ཆད་པར་ཐལ་བར་འགྱུར། ། ཞེས་སོགས་ཀྱི་གནད་བསྡུས་ན། དངོས་པོ་བདེན་འཛིན་དེ། རྟག་ཆད་ཀྱི་ལྟ་བའི་རྩ་བ་དང་། ལྟ་བ་དེ་ལས་ཆགས་སོགས་ཉོན་མོངས་འབྱུང་ཞིང་། དངོས་པོ་བདེན་མེད་དུ་རྟོགས་ན། རྟག་ཆད་ཀྱི་ལྟ་བ་ལས་གྲོལ་བས་ཆགས་སོགས་ཉོན་མོངས་སྤོང་ནུས་ཤིང་། དེ་མ་རྟོགས་ན་དེ་སྤོང་མི་ནུས་པར་གསལ་བར་བསྟན་ཅིང་།
ཆོས་ཐམས་ཅད་བདེན་མེད་དུ་རྟོགས་པའི་སྟེང་དུ་གཉིས་སྣང་གི་སྤྲོས་པ་ཐམས་ཅད་ལས་གྲོལ་བའི་ལྟ་བ་འདི་ནི། ཐེག་ཆེན་ཐུན་མོང་མིན་པའི་དབུ་མའི་ལྟ་བ་སྟེ། ཐ་མར་ལྟ་བ་ཀུན་ཟློག་པའི་སྐབས་ཀྱི་གཞུང་། ཡོད་མིན་མེད་མིན་ཡོད་མེད་མིན། ། ཞེས་སོགས་ཀྱི་གནད་བསྡུས་ན་མུ་བཞི་པོ་གང་རུང་དུ་འཛིན་པའི་གཉིས་སྣང་གི་མཚན་མ་ཅུང་ཟད་གཅིག་བྱུང་ན་ཡང་ཐེག་ཆེན་བྱང་ཆུབ་ཐོབ་མི་ནུས་པར་བཤད་པའི་ཕྱིར་རོ། ། དེས་ན་ལྟ་བ་འདི་གཉིས་ཀྱི་ཁྱད་པར་ནི། མཐར་འཛིན་གྱི་སྤྲོས་པ་མེད་ཙམ་དུ་མཚུངས་ཀྱང་། གཉིས་སྣང་ངམ་མཚན་མའི་སྤྲོས་པ་ཅུང་ཟད་ཡོད་མེད་ཀྱི་སྒོ་ནས་ཕྱེ་ལ། གནད་དེས་ན། མཐའ་བཞི་ལས་ནི་རྣམ་གྲོལ་བ། །
ཞེས་པའི་མཐའ་ཕྱི་མ་གཉིས་ནི། གཉིས་སྣང་གི་མཚན་མ་ལ་མཐར་འཛིན་གྱི་མིང་བཏགས་པ་ཡིན་གྱི་མཐར་འཛིན་མཚན་ཉིད་པ་མ་ཡིན་ཏེ། རྟག་ཆད་ཀྱི་ལྟ་བ་གང་ཡང་མ་ཡིན་པའི་ཕྱིར་རོ་ཞེས་ཁོ་བོ་སྨྲ་བའི་ཕྱིར་རོ། ། དེས་ན་རི་བོ་དགེ་ལྡན་པའི་ལྟ་བ་དེ་ཡང་ལྟ་བའི་རིམ་པ་གཉིས་བཤད་པའི་སྔ་མའི་ཁོངས་སུ་གཏོགས་པའི་ལྟ་བ་མཚན་ཉིད་པ་ཡིན་ལ། ཕྱི་མའི་ཁོངས་སུ་གཏོགས་པའི་མཐར་ཐུག་ལྟ་བ་དེ་ནི་མ་ཡིན་ནོ་ཞེས་ཁོང་དུ་ཆུད་པར་བྱའོ། ། དབུ་མའི་ལྟ་བ་ལ་རིམ་པ་གཉིས་སུ་ཕྱེ་བ་ནི། ཐ་སྙད་སྔོན་ཆད་མ་གྲགས་པས་ཐོས་ཆུང་གི་བློ་ཡུལ་དུ་མི་ཤོང་ཡང་། དོན་དབུ་མའི་གཞུང་ལུགས་ན་གསལ་བར་བཞུགས་པས། འདི་ལས་གཞན་དུ་སྨྲ་བ་པོ་མེད་དོ་སྙམ་དུ་ཁོ་བོས་སེམས་སོ། ། དེ་ཡང་ལྟ་བའི་རིམ་པ་གཉིས་པ་དེ་ལས།
སྔ་མ་ཁོ་ན་མཚོག་ཏུ་གཟུང་བའི་མཁས་རློམ་དག་གིས་ནི། ཐ་མར་ལྟ་བ་ཀུན་ཟློག་པའི་ལུང་རིགས་ཀྱི་གནད་རྒྱང་རིང་དུ་དོར་བར་སྣང་ཞིང་། རིམ་པ་སྔ་མ་དེ་དབུ་མའི་ལྟ་བ་མིན་པར་བཞེད་པ་དག་གིས་ནི། ལྟ་བ་སྔ་མ་དེ་རྟག་ཆད་ཀྱི་མཐའ་ལས་གྲོལ་ཚུལ་གྱི་གནད་ལ་ཐུགས་གཞིབ་ཅུང་ཟད་མ་ཆུད་པར་སྣང་ངོ་། ། གཉིས་པ་བདེན་པ་བཀག་ཙམ་མཐར་ཐུག་ཡིན་པ་དགག་པ་ནི། རྟེན་འབྲེལ་ལ་སོགས་པའི་རྟགས་ལས་ཆོས་ཐམས་ཅད་བདེན་པར་གྲུབ་པ་བཀག་པའི་མེད་དགག་ཆོས་ཅན། ཁྱོད་ལ་མཐར་ཐུག་དབུ་མའི་ལྟ་བར་ཞེན་པ་ནི། མཁས་པའི་རྣམ་འགྱུར་མ་ཡིན་ཏེ། ཁྱོད་ལ་དེར་ཞེན་པ་ལ་ཐ་མར་ལྟ་བ་ཀུན་ཟློག་པའི་གནས་སྐབས་ཀྱི་སྔར་བཤད་པའི་ཡིད་ཆེས་ཀྱི་ལུང་གིས་གནོད་པའི་ཕྱིར་དང་། རྒྱུད་ལས།
མིང་སོགས་བྲལ་བའི་ཆོས་རྣམས་ལ། ། དེར་རྟོག་པ་དེ་བཅུ་གཅིག་པ། ། ཞེས་རྩ་བའི་ལྟུང་བར་གསུངས་པའི་ཡང་ཕྱིར་རོ། ། དེས་ན་འཕགས་པ་ལྷས། བསོད་ནམས་མིན་པ་དང་པོར་ཟློག ། བར་དུ་བདག་ནི་ཟློག་པ་དང་། ། ཐ་མར་ལྟ་བ་ཀུན་ཟློག་པ། ། གང་གིས་ཤེས་དེ་མཁས་པ་ཡིན། ། ཞེས་རིམ་པ་གསུམ་བཤད་པའི་རིམ་པ་དང་པོའི་ཚེ་དབུ་མའི་ལྟ་བ་བསྟན་པ་མེད་དེ། དབུ་མའི་ལྟ་བའི་སྣོད་དུ་མ་གྱུར་བའི་ཕྱིར་རོ། །
གཉིས་པའི་ཚེ་ཐེག་ཆེན་དང་ཐུན་མོང་བའི་དབུ་མའི་ལྟ་བ་ཞིག་བསྟན་ཏེ། སྲིད་པའི་རྩ་བར་གྱུར་པའི་ཕུང་པོ་བདེན་འཛིན་འཇོམས་པའི་ཕྱིར་ཆོས་ཐམས་ཅད་བདེན་མེད་དུ་བསྟན་པའི་ཕྱིར་རོ། ། འདི་ཉིད་དབུ་མའི་ལྟ་བ་ཡིན་ཏེ། རྟག་ཆད་ཀྱི་མཐའ་གཉིས་དང་བྲལ་བའི་ལྟ་བ་ཡིན་པས། སྙིང་རྗེའི་སེམས་དང་གཉིས་སུ་མེད་བློ་དང་། ། ཞེས་པའི་སྐབས་ཀྱི་གཉིས་མེད་ཀྱི་བློ་ཡིན་པའི་ཕྱིར་དང་། རིགས་པ་དྲུག་ཅུ་པ་ལས། གང་དག་གི་བློ་ཡོད་མེད་ལས། ། རྣམ་པར་འདས་ཤིང་མི་གནས་པ། ། དེ་དག་གིས་ནི་རྐྱེན་གྱི་དོན། །
ཟབ་མོ་དམིགས་མེད་རྣམ་པར་རྟོགས། ། ཞེས་པས་བསྟན་པའི་ཡོད་མེད་ཀྱི་མཐའ་གཉིས་ལས་འདས་པའི་དམིགས་མེད་ཀྱི་ལྟ་བ་དེ་ཡང་ཡིན་པའི་ཕྱིར་རོ། ། འདི་ཉིད་ཐེག་ཆེན་ཐུན་མོང་མ་ཡིན་པའི་དབུ་མའི་ལྟ་བ་མཐར་ཐུག་པ་ནི་མ་ཡིན་ཏེ། མུ་བཞིའི་འཛིན་པ་ལས་གྲོལ་བའི་ལྟ་བ་མ་ཡིན་པའི་ཕྱིར་རོ། ། འདི་ཉིད་ཐེག་པ་ཐུན་མོང་བའི་ལྟ་བ་ཡིན་པའི་གནད་ཀྱིས། ཉན་རང་དགྲ་བཅོམ་དང་། བྱང་སེམས་ས་དྲུག་པ་མན་ཆད་ལྟ་བ་ལ་ཁྱད་པར་ཆེར་མེད་པའི་ཕྱིར་ན། དེ་མན་ཆད་དུ་དེ་དག་བློའི་སྟོབས་ཀྱིས་ཟིལ་གྱིས་གནོན་མི་ནུས་པར་བཤད་པའི་གནད་དམ་པ་དེ་ཉིད་ཡིན་པའི་ཕྱིར་རོ། ། རིམ་པ་གསུམ་པའི་ཚེ་མུ་བཞི་གང་རུང་གི་འཛིན་པ་མཐའ་དག་ལས་གྲོལ་བའི་མཐར་ཐུག་གི་དབུ་མའི་ལྟ་བ་བསྟན་པ་ཡིན་ལ། ལྟ་བ་འདི་ས་བདུན་པ་ནས་མངོན་དུ་གྱུར་བའི་གནད་ཀྱིས།
ས་བདུན་པ་ནས་ཉན་རང་བློ་སྟོབས་ཀྱིས་ཟིལ་གྱིས་གནོན་ནུས་པར་བཤད་པའི་ལེགས་བཤད་ཀྱི་སྙིང་པོ་ཁོ་བོས་རྟོགས་པ་འདི་ཤེས་ལྡན་དག་ལ་དགའ་སྟོན་མཛོད་ཅིག གསུམ་པ་ཐེག་གསུམ་ལྟ་བ་ཁྱད་པར་མེད་པ་དགག་པ་ནི། ཁྱེད་ཐེག་པ་གསུམ་གྱི་འཕགས་པ་ལ་ལྟ་བ་ཁྱད་པར་གཏན་ནས་མེད་པར་འདོད་ན། དེ་ཉིད་བྱམས་པའི་ལུང་དང་འགལ་ཏེ། མི་ཕམ་མགོན་པོས་ཐེག་པ་གསུམ་ལ་བདག་མེད་རྟོགས་པའི་ལྟ་བ་རིམ་པ་གསུམ་དང་། ཐེག་ཆེན་སྦྱོར་མཐོང་སྒོམ་པ་དམན་པའི་སྦྱོར་མཐོང་སྒོམ་གསུམ་ལས་ལྟ་བས་ཁྱད་པར་འཕགས་ཚུལ་མངོན་རྟོགས་རྒྱན་ལས་གསུངས་པ་དང་འགལ་བ་གང་ཞིག མངོན་རྟོགས་རྒྱན་ཐལ་འགྱུར་བའི་གཞུང་དུ་ཁས་བླངས་ནས། རྒྱན་དང་ཀླུ་སྒྲུབ་ཀྱི་རིགས་ཚོགས་དགོངས་པ་གཅིག་པར་ཁྱེད་ཀྱིས་སྨྲས་པའི་ཕྱིར་རོ། ། རྒྱན་ལས་ཇི་ལྟར་གསུངས་ན། སྐབས་གཉིས་པར་ཉན་ཐོས་ཀྱི་གང་ཟག་གིས་བདག་མེད་ཀྱི་ལྟ་བ་ཙམ་རྟོགས་ཤིང་།
རང་རྒྱལ་གྱིས་དེའི་སྟེང་དུ་གཟུང་བ་ཆོས་ཀྱི་བདག་མེད་ཀྱི་ལྟ་བ་རྟོགས་པ་དང་། ཐེག་ཆེན་པས་དེའི་སྟེང་དུ་འཛིན་པ་ཆོས་ཀྱི་བདག་མེད་ཀྱི་ལྟ་བ་ཡང་རྟོགས་པར་བཤད་པའི་ཕྱིར་དང་། སྐབས་དང་པོར། དམིགས་པ་དང་ནི་རྣམ་པ་དང་། ། ཞེས་སོགས་ཀྱིས་ཐེག་ཆེན་གྱི་སྦྱོར་ལམ་དེ། མི་རྟག་ལ་སོགས་བཅུ་དྲུག་ལ་མངོན་ཞེན་བཀག་པའི་སྒོ་ནས་ཐེག་དམན་སྦྱོར་ལམ་ལས་ཁྱད་པར་འཕགས་པར་བསྟན། འགོག་པ་མེད་པའི་རང་བཞིན་ལ། ། མཐོང་ཞེས་བྱ་བའི་ལམ་གྱིས་ནི། ། ཞེས་སོགས་ཀྱིས། ཐེག་ཆེན་མཐོང་ལམ་གྱི་བསལ་གཞག་དང་བྲལ་བའི་ཆོས་ཉིད་མངོན་སུམ་དུ་རྟོགས་པའི་སྒོ་ནས་ཐེག་དམན་མཐོང་ལམ་ལས་ཁྱད་པར་འཕགས་པར་བསྟན།
སྒོམ་པའི་ལམ་ནི་ཟབ་པ་སྟེ། ། ཞེས་སོགས་ཀྱིས། ཐེག་ཆེན་སྒོམ་ལམ་དེས་སྒྲོ་སྐུར་དང་བྲལ་བའི་སྟོང་ཉིད་མངོན་སུམ་དུ་རྟོགས་པའི་སྒོ་ནས་ཐེག་དམན་སྒོམ་ལམ་ལས་ཁྱད་པར་འཕགས་པར་བསྟན་པའི་ཕྱིར་རོ། ། འདི་ལ་རི་བོ་དགེ་ལྡན་པས། རྒྱན་ལས་ཉན་རང་ལ་ཆོས་ཀྱི་བདག་མེད་མ་རྟོགས་པར་བཤད་པ་ནི། ཕྲ་བའི་ཆོས་ཀྱི་བདག་མེད་སྟོན་པའི་སྣོད་དུ་མ་གྱུར་པའི་གདུལ་བྱའི་དབང་དུ་བྱས་པའི་དྲང་དོན་ལྟ་བུ་ཡིན་གྱི། དོན་ལ་རྒྱན་གྱི་དགོངས་པ། ཉན་རང་ལ་ཆོས་ཀྱི་བདག་མེད་རྟོགས་སོ་ཞེས་རྒྱ་ཆེར་གྲགས་པ་ནི་ཤིང་རྟའི་སྲོལ་ཆེན་པོ་གཉིས་དགོངས་པ་སོ་སོར་འབྱེད་མ་ཤེས་པའི་རྣམ་འགྱུར་ཡིན་ཏེ། འཕགས་པའི་གང་ཟག་ཐམས་ཅད་ཀྱིས། ཆོས་ཀྱི་བདག་མེད་དང་།
རྟེན་འབྲེལ་གྱི་གནད་དང་། རྟེན་འབྲེལ་གྱི་ཆོས་ཉིད་དང་། བདེ་གཤེགས་སྙིང་པོ་དང་། དེ་བཞིན་གཤེགས་པའི་རང་བཞིན་དང་། ཆོས་ཐམས་ཅད་བདེན་མེད་ཡིན་པ་སོགས་མངོན་སུམ་དུ་རྟོགས་པ་ལ་ཁྱད་པར་མེད་པ་ཀླུ་སྒྲུབ་ཡབ་སྲས་ཀྱི་ཤིང་རྟའི་སྲོལ་ལས་བྱུང་བ་དང་། ཐེག་ཆེན་འཕགས་པ་དང་ཐེག་དམན་འཕགས་པ་ལ་དེ་དག་མངོན་སུམ་དུ་རྟོགས་མ་རྟོགས་སོ་སོར་ཕྱེ་བ་ནི་ཐོགས་མེད་སྐུ་མཆེད་ཀྱི་ཤིང་རྟའི་སྲོལ་ལས་བྱུང་བ་ནི། རྣམ་དཔྱོད་ཀྱི་མིག་སྐྱོན་མེད་ཀྱིས་ལྟ་དུས་གསལ་བར་མཐོང་བའི་ཕྱིར་རོ། ། གཞན་ཡང་ཁྱེད་ཐེག་པ་གསུམ་ལ་ལྟ་བ་ཁྱད་མེད་དུ་འདོད་པ་དེ། ཀླུ་སྒྲུབ་རྗེས་འབྲང་དང་བཅས་པའི་ལུང་དང་ཡང་འགལ་ཏེ། ཀླུ་སྒྲུབ་ཞབས་ཀྱིས།
མཚན་མ་མེད་པ་མ་རྟོགས་པར། ། ཁྱོད་ཀྱིས་ཐར་པ་མེད་པར་གསུངས། ། ཞེས་སོགས་ལས། ཐེག་གསུམ་ལ་མཚན་མེད་ནི་ཚང་བར་རྟོགས་པ་དང་མ་རྟོགས་པའི་ཁྱད་པར་གསུངས་ཞིང་དཔལ་ལྡན་ཟླ་བས་ཀྱང་། འཇུག་པ་རང་འགྲེལ་ལས་འཁོར་གསུམ་མ་དམིགས་པའི་ཤེས་རབ་དང་། བསམ་གྱིས་མི་ཁྱབ་པའི་ཆོས་ཉིད་རྟོགས་མ་རྟོགས་སོགས་ལྟ་བའི་ཁྱད་པར་གསུངས་པ་དང་འགལ་བའི་ཕྱིར་རོ། ། ལུང་གི་གནོད་པར་མ་ཟད་ཐེག་གསུམ་ལྟ་བ་ཁྱད་པར་མེད་པ་ལ་རིགས་པས་ཀྱང་གནོད་པ་སྟེ། ཐེག་པ་དམན་པའི་མཐོང་ལམ་ཉིད་ནས་ཆོས་ཅན། བདེ་གཤེགས་སྙིང་པོ་མངོན་སུམ་དུ་མཐོང་བར་འགྱུར་བར་ཐལ། ཆོས་དབྱིངས་མངོན་སུམ་དུ་མཐོང་བའི་ཕྱིར།
རྟགས་དངོས་སོ། ། འདོད་ན་ཐེག་ཆེན་འཕགས་པ་ཆོས་ཅན། ཁྱོད་ལས་ཉོན་ལས་བྱུང་བའི་སྐྱེ་རྒ་ན་འཆི་སོགས་ལས་འདས་པར་འགྱུར་ཞིང་སྟེ་འགྱུར་བར་ཐལ། ཁྱེད་བདེ་གཤེགས་སྙིང་པོ་མངོན་སུམ་དུ་མཐོང་བའི་གང་ཟག་ཡིན་པའི་ཕྱིར། ཁྱབ་པ་ཚད་མས་གྲུབ། རྟགས་དངོས་སོ། ། གཞན་ཡང་ཉན་རང་འཕགས་པ་ཆོས་ཅན། ཁྱོད་ཀྱིས་བདེ་གཤེགས་སྙིང་པོ་མངོན་སུམ་དུ་མི་མཐོང་བར་ཐལ། ཁྱོད་ཀྱིས་དེ་མངོན་སུམ་དུ་མཐོང་ན། ཁྱོད་བདེ་གཤེགས་སྙིང་པོ་མངོན་སུམ་དུ་ལྟ་བ་ལ་མིག་དང་མིག་ལྡན་པའི་གང་ཟག་ཏུ།
བཀའ་ཐ་མའི་མདོ་འགའ་ཞིག་དང་། དེའི་དགོངས་འགྲེལ་རྒྱུད་བླ་དང་། དེའི་འགྲེལ་པ་ཐོགས་མེད་ཞབས་ཀྱི་འགྲེལ་ཆེན་དུ་གསུངས་པ་དང་འགལ་བའི་ཕྱིར། ཁྱབ་སྟེ། ལུང་དེ་དག་ཀླུ་སྒྲུབ་ཀྱི་དགོངས་པ་དང་བསྲེས་ནས་ཁྱོད་ཀྱིས་ཚད་མར་ཁས་བླངས་པའི་ཕྱིར་རོ། ། དེ་ཡང་དེ་དག་ལས་ཇི་ལྟར་གསུངས་ན། མདོ་ལས། བཅོམ་ལྡན་འདས་དེ་བཞིན་གཤེགས་པའི་སྙིང་པོ་འདི་ནི་འཇིགས་ཚོགས་ལ་ལྟ་བར་ལྟུང་བ་རྣམས་དང་། ཕྱིན་ཅི་ལོག་ལ་མངོན་པར་དགའ་བ་རྣམས་དང་། སྟོང་པ་ཉིད་ལ་སེམས་རྣམ་པར་གཡེང་བ་རྣམས་ཀྱི་སྤྱོད་ཡུལ་མ་ལགས་སོ་ཞེས་དང་།
རྒྱུད་བླ་ལས། ཉི་མའི་དཀྱིལ་འཁོར་འོད་འབར་བ། ། མིག་མེད་པས་ནི་མཐོང་བ་མེད། ། ཅེས་དང་། ཐོགས་མེད་འགྲེལ་ཆེན་ལས། མདོར་བསྡུ་ན་གང་ཟག་བཞི་པོ་འདི་ནི་དེ་བཞིན་གཤེགས་པའི་སྙིང་པོ་མཐོང་པ་ལ་མིག་དང་མི་ལྡན་པར་རྣམ་པར་གཞག་སྟེ། བཞི་གང་ཞེ་ན། སོ་སོ་སྐྱེ་བོ་དང་། ཉན་ཐོས་དང་། རང་སངས་རྒྱས་དང་།
ཐེག་པ་ལ་གསར་དུ་ཞུགས་པའི་བྱང་ཆུབ་སེམས་དཔའ་སྟེ། ཞེས་ལམ་མ་ཞུགས་པའི་སོ་སྐྱེ་དང་། ཉན་རང་དང་ཐེག་ཆེན་སོ་སྐྱེ་སྟེ་གང་ཟག་དེ་བཞི་སྙིང་པོ་མངོན་སུམ་དུ་མཐོང་བའི་མིག་ལྡན་མིན་པར་མངོན་གསུམ་དུ་གསལ་བར་བཤད་པས་སོ། ། གཞན་ཡང་ཐོགས་མེད་འགྲེལ་ཆེན་ལས། འདོད་ཆེན་པ་དང་མུ་སྟེགས་དང་ཉན་ཐོས་དང་རང་སངས་རྒྱས་ཏེ་དེ་དག་ལ་ཡང་དེ་བཞིན་གཤེགས་པའི་ཁམས་མི་རྟོགས་པ་དང་མངོན་སུམ་དུ་བྱེད་པར་མི་འགྱུར་བའི་སྒྲིབ་པ་འདི་བཞི་ཡང་དག་པར་གནས་སོ། ། ཤེས་པས་དེ་བཞིན་གཤེགས་པའི་སྙིང་པོ་མངོན་སུམ་དུ་མ་མཐོང་བར་བཤད་པ་ལ་བསྙོན་དུ་མེད་མོད། འདི་ལ་སྐལ་བཟང་མིག་འབྱེད་ལས། འགྲེལ་ཆེན་གྱི་ལུགས་སྔ་མ་དེའི་དོན། གང་ཟག་གི་བདག་མེད་ཕྲ་བ་མ་རྟོགས་པའི་ཉན་རང་དང་། ཆོས་ཀྱི་བདག་མེད་ཕྲ་བ་མ་རྟོགས་པའི་བྱང་སེམས་ཀྱིས་དེ་མ་རྟོགས་པའི་དོན་ཡིན་ནོ་ཞེས་ཀྱོག་བཤད་མཛད་པ་ནི།
གཞུང་དེའི་དོན་མ་ཡིན་ཏེ། དེ་ལྟར་ན་ཆོས་ཀྱི་སྐུ་ལ་ཕྱིན་ཅི་ལོག ། རྣམ་པ་བཞི་ལས་ཟློག་པ་ཡི། ། གཉེན་པོས་རབ་ཏུ་ཕྱེ་བ་ཉིད། ། ཅེས་པའི་སྐབས་ཀྱི་རྟག་སོགས་ཕྱིན་ཅི་ལོག་བཞིའི་གཉེན་པོ། མི་རྟག་སོགས་ཕྱིན་ཅི་མ་ལོག་པ་བཞི་སྒོམ་པའི་ཉན་རང་དེ་ཡང་། གང་ཟག་གི་བདག་མེད་ཕྲ་བ་མ་རྟོགས་པའི་ཉན་རང་སོ་སྐྱེ་ཁོ་ན་ལ་བྱེད་དགོས་ལ། དེ་ལྟར་ན་སོ་སོ་སྐྱེ་བོ་ཕྱིན་ཅི་ལོག ། བདེན་པ་མཐོང་བཟློག་པ་སྟེ། ། ཞེས་པའི་སྐབས་ཀྱི་བདེན་པ་མཐོང་བའི་ཉན་རང་དེ་ཡང་ཉན་རང་སོ་སྐྱེ་ཁོ་ན་ལ་བྱེད་དགོས་པར་ཐལ་བའི་སྐྱོན་ཡོད་པའི་ཕྱིར་རོ། །
ལུང་ཕྱི་མའི་དོན། འདོད་ཆེན་པ་སོགས་བཞིས་དྲི་མ་མེད་པའི་ཁམས་མངོན་སུམ་དུ་མ་རྟོགས་པ་ལ་ཀྱོག་བཤད་མཛད་པའང་ལུང་དོན་མ་ཡིན་ཏེ། དེ་ལྟར་ན་འཕགས་པ་རྣམས་ཀྱིས་དྲི་མེད་ཀྱི་ཁམས་མངོན་སུམ་དུ་མཐོང་བར་ཐལ་བའི་སྐྱོན་ཡོད་པའི་ཕྱིར་རོ། ། དེས་ན་བྱམས་པ་རྗེས་འབྲང་དང་བཅས་པའི་སྐབས་སུ། ཉན་རང་གིས་ཆོས་ཀྱི་བདག་མེད་དང་། བདེ་གཤེགས་སྙིང་པོ་སོགས་མངོན་སུམ་དུ་མཐོང་བར་འདོད་པ་ནི། སྲོལ་དེ་ཉིད་ཀྱི་གནད་ལ་ཟབ་མོའི་བློ་གྲོས་མེད་པའི་བབ་ཅོལ་དུ་ཤེས་པར་མཛོད་ཅིག ཀླུ་སྒྲུབ་རྗེས་འབྲང་ཟླ་གྲགས་སོགས་ཀྱི་ལུགས་ལ། ཀུན་མཁྱེན་དེ་ཉིད་ཀྱི་གསུང་གི་ཆ་ཤས་འགའ་ཞིག་ལས། ཉན་རང་ལ་ཆོས་ཀྱི་བདག་མེད་རྟོགས་པ་ཡོད་ཀྱང་།
བདེ་གཤེགས་སྙིང་པོ་སོགས་མངོན་སུམ་དུ་མཐོང་བ་མེད་ཅིང་། ཐེག་པ་གསུམ་ལ་ལྟ་བའི་ཁྱད་པར་རིམ་བཞིན་ཕྱེ་བ་ནི་གནས་སྐབས་ཀྱི་དགོངས་པ་ཡིན་གྱི། མཐར་ཐུག་ཐེག་པ་གསུམ་ཆར་གྱི་འཕགས་པས། བདེ་གཤེགས་སྙིང་པོ་མངོན་སུམ་དུ་མཐོང་བ་ནི། ཀླུ་སྒྲུབ་ཟླ་བ་གྲགས་དང་བཅས་པའི་དགོངས་པའི་དབྱིངས་སུ་གདོན་མི་ཟ་བར་ཁས་བླངས་དགོས་ཏེ། རིགས་པ་དྲུག་ཅུ་པའི་འགྲེལ་པར་ཟླ་བ་གྲགས་པས། དེ་མཐོང་བས་མྱ་ངན་ལས་འདས་པ་ཡང་མཐོང་བས་ན་སུས་རྟེན་ཅིང་འབྲེལ་པར་འབྱུང་བ་མཐོང་བ་དེས་ཆོས་མཐོང་ངོ་། ། ཆོས་ཀྱི་ངོ་བོ་ཉིད་དང་སངས་རྒྱས་བཅོམ་ལྡན་འདས་ཐ་མི་དད་པས་ན་དེ་མཐོང་བས་སངས་རྒྱས་མཐོང་བ་ཡིན་ནོ་ཞེས། ཐེག་པ་གསུམ་གྱི་མཐོང་ལམ་གྱི་ཚེ་རྟེན་འབྲེལ་སྐྱེ་འགག་མེད་པའི་གནད་མངོན་སུམ་དུ་རྟོགས་ཤིང་། དེ་རྟོགས་པས་ཆོས་མྱང་འདས་དང་སངས་རྒྱས་ཀྱི་རང་བཞིན་ནམ་སྙིང་པོ་ཡང་མངོན་སུམ་དུ་མཐོང་བ་ཡིན་ཞེས་གསལ་བར་བཤད་པའི་ཕྱིར་རོ། །
དེས་ན་ཀླུ་སྒྲུབ་རྗེས་འབྲང་གིས་སྲོལ་ཕྱེ་བ་ལྟར་ན། འཕགས་པའི་གང་ཟག་ཐམས་ཅད་ཀྱིས། ཆོས་ཀྱི་བདག་མེད་དང་། བདེ་གཤེགས་སྙིང་པོ་དང་། ཆོས་ཐམས་ཅད་བདེན་མེད་དུ་མངོན་སུམ་དུ་རྟོགས་པར་འདོད་པ་ནི། རྣམ་དཔྱོད་ཀྱི་མིག་གིས་གསལ་བར་མཐོང་ངོ་། ། གསུམ་པ་ཐལ་རང་ལྟ་བ་ཁྱད་པར་ཡོད་པ་དགག་པ་ལ་གསུམ། རང་རྒྱུད་དགག་བྱ་འགོག་ཚུལ་ཁས་བླངས་འགལ། ཐལ་གྱུར་དགག་བྱ་འགོག་ཚུལ་རིགས་པས་གནོད། ཞེན་འགོག་ལོག་རྟོག་ཡིན་ན་ཧ་ཅང་ཐལ་བའོ། །
དང་པོ་ནི། རང་རྒྱུད་པའི་དགག་བྱ་འགོག་པའི་སྐབས་སུ། བློ་ལ་མ་ལྟོས་པར་ཡུལ་རང་ངོས་ནས་གྲུབ་པ། རང་རྒྱུད་པ་ཀུན་གྱིས་འགོག་ན་ཁས་བླངས་འགལ་ཏེ་སློབ་དཔོན་བྷ་བྱས་ཏེ་ལེགས་ལྡན་འབྱེད་ཀྱིས། ཕྱི་དོན་རང་ངོས་ནས་སམ། རང་གི་ངོ་བོས་གྲུབ་པར་ཁས་བླངས་སོ་ཞེས་ཁྱེད་རང་གིས་སྨྲས་པ་དང་འགལ་བའི་ཕྱིར་རོ། ། གཉིས་པ་ལ་གཉིས། ཐ་སྙད་ཚེ་ན་མ་རྙེད་གཞུང་དང་འགལ། དམ་པའི་དོན་དུ་མ་རྙེད་ཁྱད་ཆོས་མིན་པའོ། ། དང་པོ་ནི།
བཏགས་དོན་བཙལ་བའི་ཚེ་མ་རྙེད་པ་དེ་ཐལ་འགྱུར་བའི་ཐུན་མོང་མ་ཡིན་པའི་ཁྱད་ཆོས་ཡིན་པ་མི་འཐད་པར་ཐལ། མིང་གི་བཏགས་དོན་བཙལ་བའི་ཚེ་མ་སྙེད་པའི་དོན། ཐ་སྙད་དང་དོན་དམ་གང་དུ་འདོད་དཔྱད་ན་འཇིག་པའི་ཕྱིར། དེ་ཡང་ཇི་ལྟར་ཞེ་ན། དེའི་དོན་ཐ་སྙད་དུ་མ་རྙེད་པ་ཡིན་ཏེ། འདོགས་བྱེད་ཀྱི་མིང་ཡང་ཐ་སྙད་དུ་མེད་པར་འགྱུར་ཏེ། འདོགས་བྱེད་ཀྱི་མིང་དང་མིང་གི་བརྟགས་དོན་དེ་དག་ཐ་སྙད་དུ་ཕན་ཚུན་ལྟོས་གྲུབ་ཡིན་པའི་ཕྱིར་ན། དེ་གཉིས་ཐ་སྙད་དུ་ཡོད་ན་ཡོད་མཚུངས་དང་མེད་ན་མེད་མཚུངས་ཡིན་པའི་ཕྱིར། རྟགས་གྲུབ་སྟེ། མིང་དང་བཏགས་དོན་ལྟོས་གྲུབ་ཡིན་པ་དེ་སྐད་དུ་ཡང་དབུ་མ་རྩ་བ་ལས།
བྱེད་པོ་ལས་ལ་བརྟེན་བྱས་ཤིང་། ། ལས་ཀྱང་བྱེད་པོ་དེ་ཉིད་ལས། ། བརྟེན་ནས་འབྱུང་བ་མ་གཏོགས་པ། ། འགྲུབ་པའི་རྒྱུ་ནི་མ་མཐོང་ངོ་། ། བྱེད་པ་པོ་དང་ལས་དབང་གིས། ། དངོས་པོ་ལྷག་མ་ཤེས་པར་བྱ། ། ཞེས་བྱེད་པོ་དང་ལས་སོགས་ལྟོས་གྲུབ་ཏུ་གསུངས་ཤིང་། དེ་སྐབས་ཀྱི་དངོས་པོ་ལྷག་མ་ནི། མིང་གི་བརྗོད་བྱ་དང་རྗོད་བྱེད་ཀྱི་མིང་དོན་མཐུན་སོགས་ལྟོས་གྲུབ་ཀུན་ལ་འཇུག་པར་གསུངས་པའི་ཕྱིར་རོ། ། གཉིས་པ་ནི།
དམ་པའི་དོན་དུ་མ་རྙེད་པ་དེ། བཏགས་དོན་བཙལ་བའི་ཚེ་མ་སྙེད་པའི་དོན་མ་ཡིན་ན་དེ་དབུ་མ་ཐལ་འགྱུར་བ་གཅིག་གི་ཁྱད་ཆོས་སུ་ཇི་ལྟར་འགྱུར་ཏེ་མི་འགྱུར་བར་ཐལ། ཆོས་ཐམས་ཅད་དམ་པའི་དོན་དུ་མི་རྙེད་པར་ཐལ་རང་གཉིས་ཆར་མཐུན་པའི་ཕྱིར་རོ། ། གསུམ་པ་ཞེན་འགོག་ལོག་རྟོག་ཡིན་ན་ཧ་ཅང་ཐལ་བ་ལའང་། མཁས་གྲུབ་ཀུན་ལ་སྐུར་པ་བཏབ་པར་ཐལ་བ། ཞེན་ཡུལ་བདེན་གྲུབ་འགོག་ཏུ་མི་རུང་བར་ཐལ་བ། གནོད་བཅས་ཐུག་མེད་འདོད་པ་སྐྱོན་དུ་མི་འགྱུར་བ། འཕགས་པའི་མཉམ་གཞག་ལ་དེ་དག་མེད་པའི་རྒྱུ་མཚན་བསྟན་པའོ། ། དང་པོ་ནི་སངས་རྒྱས་ནས་གཟུང་སྟེ་རྒྱ་བོད་ཀྱི་མཁས་གྲུབ་ཀུན་འགོག་ཏུ་མི་རུང་བ་བཀག་པའི་ལོག་རྟོག་དེ་དང་ལྡན་པར་འགྱུར་ཏེ། མཁས་གྲུབ་དེ་དག་གིས་སྟོང་པ་སྟོང་མིན་སོགས་སུ་ཞེན་པའི་གཉིས་འཛིན་གྱི་ཞེན་ཡུལ་ཐམས་ཅད་དབུ་མའི་ལྟ་བའི་སྐབས་སུ་བཀག་པའི་ཕྱིར་རོ། །
གཉིས་པ་ནི། ཞེན་ཡུལ་བདེན་གྲུབ་འགོག་ཏུ་མི་རུང་བར་ཐལ། གཅིག་དང་དུ་བྲལ་གྱི་གཏན་ཚིགས་ཀྱིས། རྟོག་བློས་ཞེན་ཡུལ་བདེན་གྲུབ་པ་འགོག་ན། ཁྱོད་ཀྱིས་གང་དུ་ཞེན་པའི་ཞེན་ཡུལ་ཐམས་ཅད་མི་འགོག་པར་དམ་བཅས་པའི་དམ་བཅའ་ཉམས་ལ། མི་འགོག་ན་ནི་བདེན་འཛིན་གྱི་ལོག་རྟོག་རིགས་པ་གང་གིས་ཁེགས་པར་འགྱུར་ཏེ་མི་འགྱུར་བའི་ཕྱིར་རོ། ། ཚིགས་བཅད་འདི་ལ་ནུས་པ་ཆེར་མི་སྣང་བས། ཡི་གེ་མ་དག་པ་འདྲ་ནའང་དེ་ཙམ་ལས་སྨྲ་བར་མ་ནུས་སོ། ། གསུམ་པ་ནི། ཁོ་བོ་མཐར་ཐུག་གི་དབུ་མའི་ལྟ་བ་ལ།
མུ་བཞིའི་སྤྲོས་པ་ཐམས་ཅད་འགོག་པའི་ཚེ། བློ་སྔ་མ་གནོད་བཅས་དང་ཕྱི་མ་ཐུག་མེད་དུ་ཐལ་བ་སོགས་ཀྱི་རིགས་པ་གང་གིས་གནོད་དེ་མི་གནོད་པར་ཐལ། མཐོང་ལམ་མ་ཐོབ་པ་ཇི་སྲིད་དུ་བློས་ཡུལ་གྱི་ནི་གནས་ལུགས་དཔྱོད་པར་བྱེད་པའི་ཚེ། བློ་སྔ་ཕྱི་གཉིས་ཀྱི་སྔ་མ་གནོད་བཅས་དང་ཕྱི་མ་ཐུག་མེད་ཡིན་པ་གཉིས་ཁོ་བོ་འདོད་ཐོག་ཡིན་ན་སྟེ་དེའི་ཕྱིར་རོ། ། གཞན་ཡང་ཁོ་བོ་ཅག་མཐར་ཐུག་པ་མུ་བཞིའི་སྤྲོས་པ་འགོག་པའི་ཚེ། གནོད་བཅས་ཐུག་མེད་སོགས་ཀྱི་སྐྱོན་གནོད་བྱེད་གང་བརྗོད་པ་འདི་ལ། དབུ་མ་རྩ་བའི་བསྟན་བཅོས་ལས། བདག་གོ་ཞེས་ཀྱང་བསྟན་འགྱུར་ཞིང་། ། བདག་མེད་ཅེས་ཀྱང་བསྟན་པར་འགྱུར། ། སངས་རྒྱས་རྣམས་ཀྱིས་བདག་དང་ནི། །
བདག་མེད་འགའ་མེད་ཅེས་ཀྱང་བསྟན། ། ཅེས་གསུངས་པ་དང་། གཞན་ཡང་དེ་ཉིད་ལས། ཐམས་ཅད་ཡང་དག་ཡང་དག་མིན། ། ཡང་དག་ཡང་དག་མ་ཡིན་ཉིད། ། ཡང་དག་མིན་མིན་ཡང་དག་མིན། ། འདི་ནི་སངས་རྒྱས་རྗེས་བསྟན་པའོ། ། ཅེས་གསུངས་པ་ལ་ཅིས་མི་གནོད་དེ་གནོད་པར་ཐལ། གཞུང་དེ་དག་གིས་མཐར་ཐུག་བདག་དང་བདག་མེད་ཀྱི་ཞེན་པ་སོགས་ཐམས་ཅད་བཀག་པའི་ཕྱིར་རོ། ། བཞི་པ་ནི།
བློ་རྟོག་པས་གནད་ལུགས་ལ་དཔྱོད་པའི་ཚེ་གནོད་བཅས་ཐུག་མེད་ཡིན་མོད་འོན་ཀྱང་། ཐེག་ཆེན་འཕགས་པའི་མཉམ་གཞག་གི་ངོར་མུ་བཞིའི་སྤྲོས་པ་ཐམས་ཅད་ཉེ་བར་ཞི་བའི་ཚེ་གནོད་བཅས་ཐུག་མེད་གཉིས་པོའི་སྐྱོན་ཡོད་པ་མ་ཡིན་ཏེ། བློ་སྔ་མས་གང་དུའང་ཞེན་པ་མེད་པས་ཕྱི་མས་དགག་མི་དགོས་ཞིང་ཕྱི་མ་ཐུག་མེད་དུ་འགྲོ་རྒྱུ་ཡང་མེད་པའི་ཕྱིར་རོ། ། འདིར་ཀུན་མཁྱེན་ཆེན་པོས། ཇི་སྲིད་རྟོག་བློས་ཡུལ་གྱི་ནི། ། གནས་ལུགས་དཔྱོད་པར་བྱེད་པའི་ཚེ། ། སྔ་ཕྱི་གནོད་བཅས་ཐུག་མེད་གཉིས། ། འདོད་ཐོག་ཡིན་ན་གང་གིས་གནོད། ། ཅེས་གནས་ལུགས་མངོན་སུམ་དུ་མ་མཐོང་བའི་སྐབས་སུ། གནོད་བཅས་ཐུག་མེད་ལ་བདེན་ལན་གསུང་མོད།
དབུ་མའི་སྟོང་ཐུན་དུ་འདི་སྐད་ཅེས། གཅིག་དུ་བྲལ་ལ་སོགས་པའི་གཏན་ཚིགས་ཀྱིས་མཐའ་དང་པོ་བདེན་པ་བཀག་པའི་ཚེ་རིགས་ཤེས་དེའི་བྱེད་པ་ནི། བདེན་པ་བཀག་པ་ཡིན་པས་བདེན་མེད་དུ་མངོན་པར་ཞེན་པ་སྐྱོན་མ་ཡིན་ཏེ། རྟོག་པས་བདེན་པ་བཀག་པ་ལ་བདེན་མེད་དུ་ཞེན་པ་ལས་མ་འདས་པའི་ཕྱིར། བློ་ཕྱི་མ་ལ་ལྟོས་ནས་དེ་ཉིད་སྐྱོན་ཡིན་པས་ཞེན་ཡུལ་བདེན་མེད་མ་སྙེད་པའི་སྒོ་ནས་བདེན་མེད་དུ་ཞེན་པ་ཉིད་ཀྱང་བཀག་དགོས་ཏེ། དེའི་ཚེ་བློ་དེའི་བྱེད་པ་ནི་བདེན་མེད་དུ་ཞེན་པ་བཀག་པ་ཡིན་པས། བདེན་མེད་མ་ཡིན་ནོ་སྙམ་དུ་མངོན་པར་ཞེན་པ་སྐྱོན་མ་ཡིན་པ་ནི་སྔར་དང་འདྲའོ། ། དེ་ཡང་བློ་གསུམ་པ་ལ་ལྟོས་ནས་སྐྱོན་དུ་སོང་བས་གསུམ་པས་བདེན་མེད་མ་ཡིན་པར་མངོན་པར་ཞེན་པ་ཡང་བཀག་ལ། དེ་ཡང་བློ་བཞི་པ་ལ་ལྟོས་ནས་སྐྱོན་དུ་སོང་བས་དེ་ཡང་བཀག་སྟེ། མདོར་ན་མཐའ་བཞི་རིམ་ཅན་དུ་འགོག་པའོ། །
བཞི་པ་ཕན་ཆད་ཀྱི་འཛིན་པ་མི་སྲིད་པས་ཐུག་མེད་དུ་ཡང་མི་འགྱུར་རོ། ། ཞེས། གཞི་བུམ་པ་ལྟ་བུའི་སྟེང་དུ། བདེན་པར་འཛིན་པ་ནི་མཐར་འཛིན་དང་པོ། བདེན་མེད་དུ་འཛིན་པ་གཉིས་པ། བདེན་མེད་མ་ཡིན་པར་འཛིན་པ་གསུམ་པ། བདེན་མེད་མ་ཡིན་པ་མ་ཡིན་པར་འཛིན་པ་མཐར་འཛིན་བཞི་པ་ཡིན་ལ་དེ་བཞི་རིམ་ཅན་དུ་བཀག་ནས། ཁེགས་པའི་ཚེ་བློ་སྔ་ཕྱི་གནོད་བཅས་ཐུག་མེད་དུ་མི་འགྱུར་ཏེ། དེ་བཞི་ལས་གཞན་པའི་འཛིན་པ་མི་འདྲ་བ་མེད་པའི་ཕྱིར་ཞེས་བཤད་པ་ཡིན་ཞིང་། གནོད་བཅས་དང་ཐུག་མེད་དུ་མི་འགྱུར་བའི་ཚུལ་ནི།
འདི་ལྟ་བུའི་སྒོ་ནས་སྐྱོན་སྤོང་བ་ལེགས་བཤད་ཡིན་པར་སེམས་ལ། མཐར་འཛིན་བཞིའི་ངོས་འཛིན་དེ་ལྟར་ན། ཕྱི་མ་གཉིས་སྔ་མ་གཉིས་ལས་འཛིན་པ་མི་འདྲ་བར་མ་སོང་བ་འདྲ་སྙམ་དུ་སེམས་པ་དེས་ན་ཁོ་བོ་འདི་ལྟར་སེམས་ཏེ། གཞི་བུམ་པ་ལྟ་བུའི་སྟེང་དུ། བདེན་པར་འཛིན་པ། བདེན་མེད་དུ་འཛིན་པ། དེ་གཉིས་ཆར་དུ་འཛིན་པ། དེ་གཉིས་མིན་དུ་འཛིན་པ་ནི། མཐའ་བཞི་ཞེས་གྲགས་པའི་འཛིན་པ་བཞི་ཡིན་ལ། རྟེན་འབྲེལ་གྱི་རྟགས་ལས་བུམ་པ་བདེན་མེད་དུ་རྟོགས་ཏེ།
མཐར་འཛིན་དང་པོ་ཁེགས་པའི་ཚེ། བར་དུ་བདག་ཟློག་གི་གནས་སྐབས་ཀྱི་དབུ་མའི་ལྟ་བ་རྒྱུད་ལ་སྐྱེས་པ་ཡིན་ཞིང་། དེའི་ཚེ་བདེན་མེད་དུ་ཞེན་པ་དང་། གཉིས་མིན་དུ་ཞེན་པ་གཉིས་མ་ཁེགས་ཀྱང་། ཐར་པ་ཙམ་ཐོབ་བྱེད་ཀྱི་བདེན་མེད་རྟོགས་པའི་དབུ་མའི་ལྟ་བ་འདི་ལ་སྐྱོན་མ་ཡིན་ཏེ། བདེན་འཛིན་དང་དེས་གྲངས་པའི་རྟག་ཆད་ཀྱི་ལྟ་བ་གང་ཡང་མ་ཡིན་པས་ལྟ་བ་འདི་ལ་མི་སྒྲིབ་པའི་ཕྱིར་རོ། ། དེ་གཉིས་ཆར་དུ་འཛིན་པ་ནི། རྟག་པ་མཐའ་གཟུང་བ་ཙམ་ཡིན་གྱི་དེ་ལྟ་བུ་དེ་བདེན་མེད་རྟོགས་པའི་གང་ཟག་ལ་འབྱུང་བའི་གོ་སྐབས་མེད་དེ། མཐའ་དང་པོ་ཁེགས་པའི་ཚེ། མུ་གསུམ་པའི་འཛིན་པ་དེ་ཡང་མ་ཁེགས་པ་མི་སྲིད་པའི་ཕྱིར་རོ། །
དེས་ན་མཐའ་དང་པོ་ཁེགས་ན། ཕྱི་མ་གསུམ་ཆར་མ་ཁེགས་པའི་ལྟ་བ་འདི། དབུ་མའི་ལྟ་བ་ཡིན་ཀྱང་། ཐེག་ཆེན་ཐུན་མོང་མ་ཡིན་པའི་མཐར་ཐུག་གི་དབུ་མའི་ལྟ་བ་མ་ཡིན་ཏེ། གཟུང་འཛིན་གཉིས་སྣང་གི་ཞེན་པའི་དྲི་མ་མཐའ་དག་དྲུང་ནས་མ་ཕྱུང་བས། ཐ་མར་ལྟ་བ་ཀུན་ཟློག་པའི་གནས་སྐབས་ཀྱི་ལྟ་བ་དེར་མ་སླེབ་པའི་ཕྱིར་རོ། ། བདེན་མེད་རྟོགས་པའི་སྒོ་ནས་མུ་བཞི་གང་རུང་གི་སྤྲོས་པ་བཀག་པའི་ལྟ་བ་འདི། མཐར་ཐུག་གི་ལྟ་བ་ཡིན་ཏེ། བར་དུ་བདག་ཟློག་གི་ལྟ་བ་ལས་གོང་དུ་གྱུར་པའི་ཐ་མར་ལྟ་བ་ཀུན་ཟློག་གི་ལྟ་བ་རྣམ་དག་ཡིན་པའི་ཕྱིར་རོ། ། ལྟ་བ་འདི་ལ།
མུ་ཕྱི་མར་འཛིན་པ་དེ་དག་སྐྱོན་ཡིན་ཏེ། ལྟ་བ་འདི་ལ་མཐར་འཛིན་མ་ལུས་པར་བཀག་པའི་སྟེང་དུ་མཚན་མའམ་སྤྲོས་པའི་དྲི་མ་མཐའ་དག་བཀག་དགོས་པའི་ཕྱིར་རོ། ། འདི་ལྟ་བུའི་ལྟ་བའི་རིམ་པ་ལ་དམིགས་རྣམ་ལེགས་པར་ཕྱེད་པ་ནི། འཕགས་པ་ཀླུ་སྒྲུབ་ཡབ་སྲས་ཀྱི་གཞུང་ལ་ལེགས་པར་གནས་པ། བསོད་ནམས་དཔག་ཏུ་མེད་པས་སྐྲུན་པའི་རྣམ་དཔྱོད་ཀྱི་ནུས་པ་ལྷག་པའི་སྐལ་ལྡན་དག་གི་དཔལ་དུ་ཁོ་བོས་ལེགས་པར་སྙེད་པ་ཡིན་ཏེ། རྩ་ཤེ་ལས། ལས་དང་ཉོན་མོངས་རྣམ་རྟོག་ལས། ། དེ་དག་སྤྲོས་ལས་སྤྲོས་པ་ནི། ། སྟོང་པ་ཉིད་ཀྱིས་འགག་པར་འགྱུར། ། ཞེས་དང་།
བརྒྱ་པ་ལས། བསོད་ནམས་མིན་པ་དང་པོར་ཟློག ། ཅེས་སོགས་དང་། ཡོད་དང་མེད་དང་གཉིས་ཀ་དང་། གཉིས་ཀ་མིན་ཞེས་ཀྱང་བསྟན་ཏེ། ནད་ཀྱི་དབང་གིས་ཐམས་ཅད་ཀྱང་། ། སྨན་ཞེས་བྱ་བར་འགྱུར་མིན་ནམ། ། ཞེས་དང་། དེའི་འགྲེལ་པར། དཔལ་ལྡན་ཟླ་བས་ཐམས་ཅད་མེད་པར་ལྟ་བའི་དྲི་མ་བཀྲུ་བའི་ཕྱིར་ནི་བཅོམ་ལྡན་འདས་ཀྱིས་འདུལ་བ་རྣམས་ལ་ཡོད་དོ་ཞེས་བསྟན་ལ།
དངོས་པོར་མངོན་པར་ཞེན་པ་ཐམས་ཅད་སྤོང་བའི་ཕྱིར་འགའ་ཞིག་ཏུ་མེད་དོ་ཞེས་གསུངས་སོ། ། ཡང་རྣམ་པ་གཉིས་ཀར་ལྟ་བ་སྤངས་པའི་ཕྱིར་ནི་ཡོད་པ་དང་མེད་པ་ཞེས་གསུངས་ལ། སྤྲོས་པ་རྣམ་པ་ཐམས་ཅད་དུ་གཅོད་པའི་ཕྱིར་ནི་གཉིས་ཀ་མིན་པ་ཞེས་བྱ་བ་ཡང་རབ་ཏུ་བསྟན་ཏོ། །

ཞེས་ལས་འབྲས་མེད་པར་ལྟ་བའི་ཆད་ལྟའི་གཉེན་པོར་འཇིག་རྟེན་པའི་ཡང་དག་པའི་ལྟ་བ་དང་། བདེན་འཛིན་གྱི་གཉེན་པོར་བདེན་མེད་རྟོགས་པའི་དབུ་མའི་ལྟ་བ་དང་། མཚན་འཛིན་གྱི་གཉེན་པོར་སྤྲོས་པ་ཀུན་གཅོད་པའི་དབུ་མའི་ལྟ་བ་བསྟན་པའི་རིམ་པ་གསུམ་གསལ་བར་བཞུགས་པའི་ཕྱིར་རོ། ། དེས་ན་བློ་རྟོག་བཅས་ཀྱིས་མུ་བཞིའི་སྤྲོས་པ་བཀག་པའི་ཚེ་ན་ཡང་། སོང་ཚོད་ལ་མུ་བཞི་གང་རུང་གི་འཛིན་པ་ཞིག་ཏུ་སོང་སྲིད་པས་ཕྱིན་ཅི་ལོག་ཡིན་ཀྱང་། རློམ་ཚོད་ལ་མུ་བཞི་གང་དུ་ཡང་མི་འཛིན་པས་གནོད་བཅས་དང་ཐུག་མེད་ཀྱི་སྐྱོན་ལས་གྲོལ་བ་ཡིན་ནོ་ཞེས་ཁོ་བོས་སྨྲའོ། ། ལྔ་པ་དཔྱད་པའི་ཚེ་ན་རྣལ་མ་གོ་བ་དགག་པ་ལ་གཉིས། ལུང་གི་གནོད་བྱེད་བསྡུས་ཏེ་བཤད། རིགས་པས་གནོད་བྱེད་བསྡུས་ཏེ་བཤད་པའོ། ། དང་པོ་ནི། རིགས་པས་གནས་ལུགས་ལ་དཔྱད་པའི་ཚེ།
བདེན་མེད་བཀག་ན་བདེན་གྲུབ་ཏུ་འགྱུར་ཞེས། དགག་པ་གཉིས་ཀྱི་སྣལ་མར་ནི་གོ་བར་སྨྲ་བ་ཆོས་ཅན། མགོན་པོ་ཀླུ་སྒྲུབ་ཀྱི་དགོངས་པ་མ་ཡིན་ཏེ། མགོན་པོ་ཀླུ་སྒྲུབ་ཀྱིས། ཡང་དག་ཇི་བཞིན་ཡོངས་ཤེས་པས། ། མེད་དང་ཡོད་པར་མི་འདོད་པ། ། དེ་ཕྱིར་མེད་པ་པར་འགྱུར་ན། ། ཅི་ཕྱིར་ཡོད་པ་པར་མི་གྱུར། ། གལ་ཏེ་ཡོད་པ་སུན་ཕྱུང་པས། ། དོན་གྱིས་འདི་ནི་མེད་པར་སླན། །
དེ་བཞིན་མེད་པས་སུན་ཕྱུང་བས། ། ཡོད་པར་ཅི་ཡི་ཕྱིར་མི་སླན། ། ཞེས་གསུངས་པ་དང་ཅིས་མི་འགལ་ཏེ་འགལ་བའི་ཕྱིར་རོ། ། ལུང་དེའི་དོན་ཡང་འདི་ལྟར་ཡིན་ཏེ། རིན་ཆེན་ཕྲེང་བ་དེ་ཉིད་ལས། མེད་པ་པ་ནི་ངན་འགྲོར་འགྲོ། ། ཡོད་པ་པ་ནི་བདེ་འགྲོར་འགྲོ། ། ཡང་དག་ཇི་བཞིན་ཡོངས་ཤེས་པས། ། གཉིས་ལ་མི་བརྟེན་ཐར་པར་འགྱུར། ། ཞེས་པ་དང་།
འདིའི་ཤླཽ་ཀ་དང་པོ་གནད་གཅིག་པས། ལས་འབྲས་ཐ་སྙད་དུ་ཡང་མེད་པར་ལྟ་བས་ངན་འགྲོ་དང་། ལས་འབྲས་ལ་བདེན་འཛིན་གྱིས་ཡོད་པར་ལྟ་བས་བདེ་འགྲོ་དང་། ལས་འབྲས་ཐ་སྙད་དུ་ཡོད་ཅིང་དོན་དམ་པར་མེད་པར་ལྟ་བས་ཐར་པ་ཐོབ་བོ་ཞེས་བཤད་པ་ཡིན་ལ། དེ་ལ་ཕྱོགས་སྔ་མས། ལས་འབྲས་མེད་པར་ཐལ། དེ་ཡོད་པ་རིགས་པས་སུན་ཕྱུང་བའི་ཕྱིར། ཞེས་པ་ནི། ཤླཽ་ཀ་རྗེས་མའི་ཚིག་རྐང་སྔ་མ་གཉིས་ཀྱི་དོན་ཡིན་ལ། དེ་ལ་དབུ་མ་པས།
མེད་པ་སུན་ཕྱུང་བས་ཡོད་པར་འགྱུར་བར་ཐལ། ཡོད་པ་སུན་ཕྱུང་བས་མེད་པར་འགྱུར་བའི་ཕྱིར། རྟགས་ཁས་བླངས་སོ་ཞེས་པ་ནི་རྐང་པ་འོག་མ་གཉིས་ཀྱི་དོན་ཡིན་ལ། དེས་ན་དངོས་སྨྲ་བ་མན་ཆད་ཀྱི་ཆོས་གང་ཞིག་ཡོད་མེད་གང་རུང་དུ་ཁས་མ་བླངས་ན་སྐྱོན་འབྱུང་གི ངེད་དབུ་མ་པས་གནས་ལུགས་ལ་དཔྱོད་ཚེ་དེ་ལྟར་ཁས་མ་བླངས་ཀྱང་སྐྱོན་མི་འབྱུང་སྟེ། དེའི་ཚེ་མུ་བཞིའི་སྤྲོས་པ་འགོག་པའི་སྐབས་ཡིན་པས། བདེན་མེད་བཀག་ཀྱང་བདེན་གྲུབ་ཏུ་མི་འགྱུར་བའི་ཕྱིར་ཏེ། དེའི་ཚེ་བདེན་མེད་དུ་ཞེན་པ་བཀག་པ་གཙོ་བོ་ཡིན་གྱི། དེ་བཀག་ཤུལ་དུ་ཆོས་གཞན་འཕེན་པའི་བློ་མེད་པའི་ཕྱིར། གནད་དེས་ན་ཐལ་འགྱུར་བ་དོན་དམ་ལ་དཔྱོད་པའི་ཚེ་རང་རྒྱུད་ཀྱི་རྟགས་མི་བཞེད་པ་ཡང་ལེགས་པར་ཤེས་ནུས་པའི་ཕྱིར་ཏེ།
རིན་ཆེན་ཕྲེང་བ་ལས། གང་ཟག་ཕུང་པོར་སྨྲ་བ་ཡི། ། འཇིག་རྟེན་གྲངས་ཅན་འུག་ཕྲུག་དང་། ། གོས་མེད་བཅས་པ་གལ་ཏེ་ཞིག ། ཡོད་མེད་འདས་པར་སྨྲ་ན་དྲིས། ། ཞེས་བཤད་པ་དང་། ཚིག་གསལ་ལས། གལ་ཏེ་དབུ་མ་པ་ཡིན་ན་ནི། རང་རྒྱུད་ཀྱི་རྗེས་སུ་དཔག་པ་རིགས་པ་མ་ཡིན་ཏེ། ཕྱོགས་གཞན་ཁས་བླངས་པ་མེད་པའི་ཕྱིར་རོ་ཞེས་བཤད་པས་སོ། །
ཚིག་གསལ་གྱི་ལུང་དེའི་དོན་ཡང་། རྟེན་འབྲེལ་གྱི་རྟགས་ལས་མྱུ་གུ་བདེན་མེད་དུ་གཏན་ལ་འབེབས་པའི་ཚེ་རྟགས་དེ་དེ་སྒྲུབ་ཀྱི་རང་རྒྱུད་ཀྱི་རྟགས་མིན་ཏེ། དེའི་ཚེ་མྱུ་གུ་བདེན་གྲུབ་ལས་གཞན་མྱུ་གུ་བདེན་མེད་ཀྱང་ཁས་མི་ལེན་པའི་ཕྱིར་ཞེས་པ་གནད་ཀྱི་སྙིང་པོ་ཡིན་པའི་ཕྱིར་རོ། ། གཉིས་པ་རིགས་པའི་གནོད་བྱེད་ནི། འོ་ན་ཁྱོད་ལ་དབུ་མའི་ལྟ་བའི་ཐ་སྙད་ཙམ་ཡང་མི་རུང་སྟེ། རྟག་པའི་མཐའ་བཀག་པས་ཆད་པའི་མཐར་འགྱུར་བ་སོགས་མཐའ་གཉིས་པོ་གང་རུང་བཀག་པའི་ཚེ་མཐའ་གཅིག་ཤོས་དེར་ནི་འགྱུར་བའི་ཕྱིར། རིགས་པ་འདི་ཕྱོགས་སྔ་མ་ལ་ཅུང་ཞིག་འགྲོ་བར་དཀའ་སྟེ། ཕྱོགས་སྔའི་བཞེད་པ་ནི། རྟག་མི་རྟག་དང་། ཡོད་མེད་སོགས་དངོས་འགལ་རྣམས་ལ་གཅིག་བཀག་པས་གཅིག་ཤོས་སུ་འགྱུར་བར་ཁས་ལེན་གྱི།
རྟག་མཐའ་བཀག་པས་ཆད་མཐར་མི་འགྱུར་ཏེ། རྟག་ཆད་ཀྱི་མཐའ་གཉིས་དངོས་འགལ་མ་ཡིན་པའི་ཕྱིར། རྟག་པ་དང་རྟག་མཐའི་ཁྱད་དང་། ཡོད་པ་དང་ཡོད་མཐའི་ཁྱད་སོགས་ཕྱོགས་སྔ་མས་ལེགས་པར་ཕྱེ་འདུག་པའི་ཕྱིར་རོ། ། སྐབས་འདིར་དཔྱད་དགོས་པའི་དོགས་པ་ནི། གལ་ཏེ་རིགས་པས་དཔྱད་པའི་ཚེ། དགག་པ་གཉིས་ཀྱིས་རྣལ་མ་མ་གོ་ན། དབུ་མ་རྩོད་ཟློག་གི རྩོད་པ་དང་པོ་ཟློག་པའི་སྐབས་སུ་དེ་ལྟར་གོ་བར་བཤད་པ་དང་འགལ་བ་ཡིན་ཏེ། དེ་ཉིད་ལས།
འོན་ཏེ་རང་བཞིན་མེད་ཉིད་ཀྱིས། ། གལ་ཏེ་རང་བཞིན་མེད་པ་ཟློག ། རང་བཞིན་མེད་པ་ཉིད་ཟློག་ན། ། རང་བཞིན་ཉིད་དུ་རབ་གྲུབ་འགྱུར། ། ཞེས་པས་བསྟན་པའི་རིགས་པ་ནི་འདི་ལྟར། དངོས་པོ་རང་བཞིན་མེད་ཅེས་པའི་ཚིག་རང་བཞིན་མེད་པ་དེས། དངོས་པོ་རང་བཞིན་མེད་པ་ཟློག་པར་བྱེད་ན། དངོས་པོ་ཆོས་ཅན། ཁྱོད་རང་བཞིན་གྱིས་གྲུབ་པར་ཐལ། ཁྱོད་རང་བཞིན་མེད་པ་དེའི་ཚིག་དེས་ལྡོག་པའི་ཕྱིར།
ཞེས་པ་ནི་གཞུང་དེས་གསལ་བར་བསྟན་པའི་ཕྱིར་རོ། ། དོན་འདི་ལ་མཁས་པ་ཤཱཀྱ་མཆོག་ལྡན། བར་དུ་བདག་ཟློག་པའི་སྐབས་དེར་དགག་པ་གཉིས་ཀྱི་རྣལ་མ་གོ་བ་གཞུང་དེའི་དོན་དང་། ཐ་མར་ལྟ་བ་ཀུན་ཟློག་པའི་ཚེ། དེ་ལྟར་མི་གོ་བ་རིན་ཆེན་ཕྲེང་བའི་གཞུང་དེ་སོགས་ཀྱི་དོན་ཡིན་གསུང་བ་ནི་ལེགས་ལེགས་འདྲ་ཡང་བརྟགས་ན་སྙིང་པོ་མེད་དེ། བར་དུ་བདག་ཟློག་པའི་སྐབས་སུ་དེ་ལྟར་མི་གོ་བའི་གནད་ཅི་ཡིན་དྲིས་པས། སྐབས་དེར་བདེན་གྲུབ་ཀྱི་ཆོས་ཁས་ལེན་པའི་གནད་ཀྱིས་ཡིན་གསུང་པར་སྣང་མོད། འདི་ནི་མཁས་པ་ཆེན་པོའི་གསུང་ཡིན་ཀྱང་དཔལ་མགོན་འཕགས་པ་ཡབ་སྲས་ཀྱི་དགོངས་པ་གཏན་ནས་མ་ཡིན་པར་སེམས་ཏེ། རྟེན་འབྲེལ་གྱི་རྟགས་ལས་འདུས་བྱས་ཐམས་ཅད་བདེན་མེད་དུ་རྟོགས་པ་ནི། བར་དུ་བདག་ཟློག་པའི་སྐབས་ཀྱི་ལྟ་བའི་གཙོ་བོ་ཡིན་ལ།
འདུས་བྱས་ཕྱོགས་གཅིག་བདེན་མེད་དུ་རྟོགས་ནས་འདུས་བྱས་གཞན་བདེན་མེད་དུ་མ་རྟོགས་པ་དང་། འདུས་བྱས་ཐམས་ཅད་བདེན་མེད་དུ་རྟོགས་ནས་འདུས་མ་བྱས་མྱང་འདས་ལྟ་བུ་བདེན་མེད་དུ་མ་རྟོགས་པར་འདོད་པ་ནི། རྟེན་འབྲེལ་གྱི་གནད་མ་རྟོགས་པའི་བབ་ཅོལ་ཆེན་པོ་ཡིན་པར་རིགས་པ་དྲུག་ཅུ་པ་རྩ་འགྲེལ་ན་ཤིན་ཏུ་གསལ་བའི་ཕྱིར་དང་། འདུས་བྱས་ཀྱི་གཟུང་ཆ་བདེན་མེད་དུ་རྟོགས་ཀྱང་འཛིན་ཆ་བདེན་མེད་དུ་མ་རྟོགས་པར་འདོད་པ་ནི། དངོས་སྨྲ་བ་སོགས་ཕྱོགས་གཞན་གྱི་ལུགས་ལ་ཡོད་ཀྱི། རྟེན་འབྲེལ་གྱི་རྟགས་ལས་ཆོས་གཅིག་བདེན་མེད་དུ་རྟོགས་པས། འདུས་བྱས་དང་འདུས་མ་བྱས་ཀྱི་ཆོས་ཐམས་ཅད་བདེན་མེད་དུ་རྟོགས་པ་ནི། ཆོས་ཐམས་ཅད་རང་བཞིན་མེད་པར་སྨྲ་བའི་འཕགས་པ་ཀླུ་སྒྲུབ་ཀྱི་བཞེད་དོན་གྱི་གཙོ་བོ་ཡིན་པའི་ཕྱིར་རོ། ། འདི་ལ་རི་བོ་དགེ་ལྡན་པ་འགག་ཞིག་གིས། འཕགས་པའི་གང་ཟག་ལ་དེ་ལྟར་ཡིན་ཀྱང་སོ་སྐྱེ་ལ་དེ་ལྟར་མ་ཡིན་ཏེ།
རྟེན་འབྲེལ་གྱི་རྟགས་ལས་མྱུ་གུ་བདེན་མེད་དུ་རྟོགས་པའི་ཕྱིར་རྒོལ་དེས། མཐུན་དཔེ་བདེན་མེད་དུ་རྟོགས་ཀྱང་། ཆོས་ཅན་མྱུ་གུ་བདེན་མེད་དུ་མ་རྟོགས་པའི་ཕྱིར་ཞེས་སྨྲ་བ་ནི། རྟོག་གེའི་རིགས་པའི་འགྲོས་དབུ་མ་ལ་སྦྱར་བའི་བབ་ཅོལ་ཡིན་ཏེ། རྟེན་འབྲེལ་ཡིན་ན་བདེན་མེད་ཡིན་པས་ཁྱབ་པ་རྟོགས་པའི་རྒོལ་བ་ཞིག་གིས། བདེན་མེད་དུ་མ་རྟོགས་པའི་ཆོས་ཡོད་ན་རྒོལ་བ་དེས་རྟེན་འབྲེལ་གྱི་རྟགས་ལས་ཆོས་འགའ་ཙམ་ཡང་བདེན་མེད་དུ་མ་རྟོགས་པས་ཁྱབ་པ་ནི། ཆོས་ཤེས་པ་ཡི་འོག་ཏུ་ནི། ། ཞེས་སོགས་ཀྱི་རིགས་པའི་འགྲོས་ཀྱིས་ཤེས་པའི་ཕྱིར་རོ། ། དེས་ན་ཁོ་བོ་རྩོད་ཟློག་གི་ལུང་དོན་འདི་ལྟར་སེམས་ཏེ། ཡུལ་གྱི་ངོས་ནས་དངོས་འགལ་གཅིག་བཀག་པས་གཅིག་ཤོས་སུ་གོ་བར་འགྱུར་བ་ལུང་དེའི་དོན་ཡིན་མོད་མུ་བཞིའི་སྤྲོས་པ་གཅོད་པའི་ཚེ།
བདེན་མེད་བཀག་ཀྱང་བདེན་གྲུབ་ཏུ་མི་འགྱུར་ཏེ། དེའི་ཚེ་ཡུལ་བདེན་མེད་ཉིད་ལ་སྐྱོན་དུ་ལྟས་ནས་བཀག་པ་མ་ཡིན་གྱི། ཡུལ་ཅན་བདེན་མེད་དུ་ཞེན་པ་དེ་གཉིས་སྣང་གི་དྲི་མ་ཡིན་པས་བཀག་པ་ཡིན་པའི་ཕྱིར། འོ་ན་ཞེན་ཡུལ་མ་བཀག་པར་ཞེན་པའི་བློ་འགོག་པ་ཡོད་པར་འགྱུར་རོ་ཞེ་ན། འདོད་པ་ཡིན་ཏེ་བདེན་འཛིན་ལྟ་བུ་ལ་ཞེན་ཡུལ་མ་བཀག་ན་ཞེན་བློ་མི་ཁེགས་པ་ཡིན་གྱི་བློ་གཞན་ལ་དེ་ལྟར་མ་ཡིན་ཏེ། ཡུལ་གྱི་སྒོ་ནས་དགག་དགོས་པ་དང་། ཡུལ་ཅན་གྱི་སྒོ་ནས་དགག་དགོས་པའི་རིགས་གཉིས་ཡོད་པའི་ཕྱིར་རོ། ། ཡང་དག་པའི་གཏམ་དུ་ཡིད་ལ་སེམས་མོད་ད་དུང་དཔྱད་པར་བགྱིའོ། ། བཞི་པ་ཀུན་རྫོབ་མཐའ་བཞི་སྤྲོས་བྲལ་སྨྲ་བ་དགག་པ་ལ་གཉིས། ཕྱོགས་སྔ་བརྗོད་པ་དང་།
དེ་དགག་པའོ། ། དང་པོ་ནི་པདྨོ་བཞད་པ་ལས། ཐ་སྙད་ཀྱི་རྣམ་གཞག་ལའང་ཡོད་མིན་མེད་མིན་སྨྲ་བ་ནི་ལོ་ཙཱ་བ་སྐྱབས་མཆོག་དཔལ་ལོ་ཞེས་པ་ལྟར། ལོ་ཆེན་སྐྱབས་མཆོག་སོགས་ཁ་ཅིག་ན་རེ། དོན་དམ་དུ་མ་ཟད་ཐ་སྙད་ཀྱི་ཚེ་ན་ཡང་ཡོད་མིན་མེད་མིན་སོགས་མཐའ་བཞི་སྤྲོས་བྲལ་སྨྲ་བར་བྱེད་དེ། དེར་ཁས་བླངས་ན་རྟག་ཆད་ཀྱི་ལྟ་བ་ཁས་བླངས་པར་འགྱུར་བའི་ཕྱིར་ཞེས་བཞེད་དོ། ། གཉིས་པ་དེ་དགག་པ་ལ་བཞི། ལུང་དང་འགལ་བས་དགག རིགས་པ་དང་འགལ་བས་དགག མྱོང་བ་དང་འགལ་བས་དགག
ཁས་ལེན་ཚུལ་སོ་སོར་ཕྱེ་བའོ། ། དང་པོ་ནི། ཀུན་རྫོབ་ཡོད་མིན་མེད་མིན་དུ་སྨྲ་བ་འདི་ནི་ཆོས་ཅན། ལུང་དང་འགལ་ཏེ། མདོ་ལས་སྟོན་པ་ཡིས། འཇིག་རྟེན་ང་དང་རྩོད་ཀྱི་ང་ནི་འཇིག་རྟེན་དང་མི་རྩོད་དེ། འཇིག་རྟེན་པ་ཡོད་པར་གང་སྨྲ་བ་ང་ཡང་ཡོད་པར་སྨྲ་ཞེས་གསུངས་པ་དང་འགལ་བའི་ཕྱིར་དང་། དོན་འདི་ལ་དགོངས་ནས་ཟླ་བས་ཀྱང་། ཐ་སྙད་འཇོག་ཚེ་ཡོད་མེད་སོགས་འགོག་ན་འཇིག་རྟེན་གྱིས་གནོད་པས་ཐ་སྙད་དུ་ཡོད་མེད་སོ་སོར་སྨྲོས་ཞེས་གསུངས་པའི་ཕྱིར། གཉིས་པ་ནི།
དོན་འདི་ལ་རིགས་པས་ཀྱང་ནི་གནོད་པ་སྟེ་ཇི་ལྟར་ཞེ་ན། ཁྱོད་ཀྱི་ལུགས་ལ་ཀུན་རྫོབ་ཀྱི་རྣམ་གཞག་མི་རུང་བར་འགྱུར་བར་ཐལ། ཀུན་རྫོབ་ཐམས་ཅད་མཐའ་བཞིའི་སྤྲོས་བྲལ་ཉིད་ལས་མ་འདས་པའི་ཕྱིར། གསུམ་པ་ནི། དོན་འདི་ལ་ལུང་རིགས་དང་འགལ་བར་མ་ཟད། མྱོང་བ་དང་འགལ་བའི་ཚུལ་ཡང་བཤད་པར་བྱ་སྟེ། ཇི་ལྟར་ཞེ་ན། ཟས་གོས་མེ་ཆུ་ལ་སོགས་པ་ཐ་སྙད་དུ་ཡོད་མེད་དྲིས་པའི་ཚེ། དེའི་ལན་དུ་དབུ་མ་པས་ཡོད་མིན་མེད་མིན་ཡིན་ཞེས་སྨྲ་བར་བྱེད་ན་དེ་མི་རིགས་པར་ཐལ། དེ་ལ་དེ་ལྟར་སྨྲ་བར་བྱེད་ན་ཐ་སྙད་དུ་ལན་སྨྲ་བ་པོ་རང་གི་སྐབས་ཀྱི་དངོས་དོན་ཡང་མི་འགྲུབ་ཅིང་།
དྲི་བ་བྱེད་པོ་གཞན་ལ་སུན་འབྱིན་དུ་གོ་བའི་ཀླན་ཀར་ཡང་འགྱུར་བ་མཐོང་བའི་ཕྱིར། བཞི་པ་ནི། ཀུན་རྫོབ་ཏུ་ཡང་ཡོད་མིན་མེད་མིན་གྱི་ལན་དགོས་པ་དང་མི་དགོས་པའི་རྣམ་དབྱེ་སོ་སོར་ཕྱེད་དགོས་ཏེ། ཀུན་རྫོབ་ལ་ཡང་སྐལ་དོན་ལྟ་བུ་དང་། རྒྱུའི་དུས་ན་འབྲས་བུ་སོགས་ཡོད་མེད་དྲིས་པའི་ལན་དུ་ཡོད་མིན་མེད་མིན་གྱི་ལན་སྨྲ་དགོས་པའང་ཡོད་པའི་ཕྱིར་དང་། ལྷག་མ་སྣང་རུང་གི་ཆོས་རྣམས་ལ་ཐ་སྙད་ཡོད་མེད་དང་ཡིན་མིན་ལ་སོགས་པ་སོ་སོར་སྨྲ་བ་དབུ་མའི་ལུགས་ཡིན་པའི་ཕྱིར་རོ། ། གཉིས་པ་བདག་དང་གང་ཟག་སོ་སོར་ཕྱེ་བ་དགག་པ་ལ་ཕྱོགས་སྔ་བརྗོད་པ་དང་། དེ་དགག་པ་གཉིས། དང་པོ་ལ། ཕྱོགས་སྔ་སྨྲ་བ་པོ་ནི།
པདྨོ་བཞད་པ་ལས། བདག་དང་གང་ཟག་གཉིས་རྣམ་གྲངས་སུ་སྨྲ་བ་མུ་སྟེགས་པའི་གཞུང་ཡིན་པས་ཐ་སྙད་དུ་ཡང་བདག་མེད་ཅིང་གང་ཟག་ཡོད་པར་འདོད་པ་དང་། དེའི་རྗེས་སུ་ཐ་སྙད་དུ་བདག་ཡོད་པ་བཞིན་དུ་གང་ཟག་གི་བདག་ཀྱང་ཡོད་པར་འདོད་པ་དང་གཉིས་ནི་སྔར་གྱི་ཟོལ་ཅན་དེ་ཉིད་ཀྱི་གྲུབ་མཐའ་སྔ་ཕྱིའོ་ཞེས་དེ་གཉིས་ཀ་མཁས་པ་པཎ་ཆེན་ཤཱཀྱ་མཆོག་ལྡན་གྱི་གྲུབ་མཐར་མཛད་པར་སྣང་ཡང་། པཎ་ཆེན་པའི་དབུ་མའི་ཡིག་ཆ་རྣམས་ལ་གཞིགས་པས། ངར་འཛིན་ལྷན་སྐྱེས་ཀྱི་གཟུང་བྱར་གྱུར་པའི་ང་དེ་ཉིད། ལས་འབྲས་ཀྱི་བརྟེན་དུ་གྱུར་པའི་བདག་དང་། གང་ཟག་བདག་འགོག་གི་རིགས་པས་དགག་དགོས་པའི་བདག་གི་གཞི་མཐུན་ཡིན་གྱི། དབུ་མ་རང་ལུགས་ལ་ཁས་བླངས་རྒྱུའི་ལས་འབྲས་ཀྱི་རྟེན་དུ་གྱུར་པའི་བདག་དང་རིགས་པས་དགག་དགོས་པའི་གང་ཟག་གི་བདག་ཅེས་པ་གཉིས་སོ་སོར་འབྱེད་པ་དབུ་མའི་གཞུང་ལུགས་ཀྱི་དགོངས་པ་མིན། ཞེས་གསལ་བར་བཤད་པས། གང་ཟག་དང་།
གང་ཟག་གི་བདག་གཉིས་སོ་སོར་མི་འབྱེད་པ་པཎ་ཆེན་པས་དབུ་མའི་ཡིག་ཆའི་དངོས་བསྟན་ལ་བཞུགས་ཤིང་། གང་ཟག་ཐ་སྙད་དུ་ཡོད་ཅིང་། བདག་ཐ་སྙད་དུ་མེད་ཅེས་པ་གསལ་བར་གསུངས་པ་མེད་མོད། པཎ་ཆེན་པས་གསུང་འཕྲོས་སྔ་མ་འགའ་ཞིག་ལས་བྱུང་བ་ཡང་སྲིད་ཅིང་། གཞན་ཡང་མཁས་པ་མང་དག་འདི་བཞེད་པས་ཤིན་ཏུ་དཔྱད་དགོས་པའི་གནས་སོ། ། དེས་ན་མཁས་པ་ལ་ལ་ཐ་སྙད་དུའང་བདག་མེད་པ་བཞིན་དུ་གང་ཟག་ཐ་སྙད་དུ་མེད་པར་འདོད་དེ་བདག་དང་གང་ཟག་གཉིས་རྣམ་གྲངས་ཡིན་པར་སྨྲ་བ་མུ་སྟེགས་པའི་གཞུང་ལུགས་ཡིན་པའི་ཕྱིར་དང་། རིགས་པའི་སྒྲུབ་བྱེད་བདག་མེད་རྟོགས་པའི་བློས་ཡུལ་གྱི་གནས་ཚུལ་རྟོགས་པའི་ཕྱིར་དང་། བདག་འཛིན་ཡུལ་གྱི་གནས་ཚུལ་ལ་མ་ཞུགས་པའི་ཕྱིར་ཞེས་སྨྲ་བ་ཐོས་སོ། ། གཉིས་པ་དེ་དགག་པ་ལ་བཞི་སྟེ། ཧ་ཅང་ཐལ་བའི་རིགས་པས་དགག
རང་ལ་སྒྲུབ་བྱེད་མེད་པས་དགག གཞན་ལ་སུན་འབྱིན་མེད་པས་དགག ཚིག་དོན་མ་འདྲེས་གཟུང་བར་གདམས་པའོ། ། དང་པོ་ནི། འོ་ན་ཡུམ་གྱི་མདོ་རྣམས་དང་ཀླུ་སྒྲུབ་ཡབ་སྲས་ཀྱི་གཞུང་ལུགས་རྣམས་ཆོས་ཅན། མུ་སྟེགས་པའི་གཞུང་ལུགས་སུ་འགྱུར་ཏེ། བདག་དང་གང་ཟག་དེ་དག་རྣམ་གྲངས་སུ་གསུངས་པའི་ཕྱིར་ཏེ། དེ་ཡང་ཡུམ་གྱི་མདོ་ལས་བདག་དང་ནི། སེམས་ཅན་སྲོག་དང་གང་ཟག་དང་། གསོ་བ་སྐྱེས་བུ་ཤེད་བདག་དང་།
ཤེད་སྐྱེས་བྱེད་པོ་ཚོར་པོ་དང་། ཤེས་པ་པོ་དང་མཐོང་པོ་སྟེ། བྱེད་པའི་སྐྱེས་བུ་བཅུ་གཉིས་གསུངས་ཤིང་། གསུངས་པ་དེའི་དོན་འཕགས་པ་ཀླུ་སྒྲུབ་ཀྱིས། རིན་ཆེན་ཕྲེང་བར། ཇི་སྲིད་ཕུང་པོར་འཛིན་ཡོད་པ། ། ཇི་སྲིད་དེ་ལ་ངར་འཛིན་ཡོད། ། ཅེས་པའི་སྐབས་ཀྱི་ངར་འཛིན་ལྷན་སྐྱེས་ཀྱི་དམིགས་ཡུལ་ང་ཙམ་ལ་བྱེད་པའི་སྐྱེས་བུ་བཅུ་གཉིས་ཀྱི་མིང་གི་རྣམ་གྲངས་བཏགས་པར་བཞེད་ཅིང་། རྣམ་གྲངས་བཅུ་གཉིས་དང་ལྡན་པའི་བདག་དེ་ཉིད། གདགས་པའི་རྒྱུ་ཕུང་པོ་རྣམས་ལ་ནི།
གང་ཟག་བདག་འགོག་གི་རིགས་པ་རྣམ་པ་བདུན་གྱིས་བཙལ་བའི་ཚེ་མི་རྙེད་ཀྱང་རིགས་པས་མ་དཔྱད་པའི་འཇིག་རྟེན་གྲགས་པའི་ངོར། རང་གི་ཉེ་བར་བླང་བྱ་ཕུང་པོ་ལྔ་ལ་བརྟེན་ནས་ཉེ་བར་ལེན་པ་པོ་དང་ནི་རང་གི་ཆ་ཤས་ཕུང་པོ་ལྔ་ལ་བརྟེན་ནས་ནི་ཆ་ཤས་ཅན་དང་། རང་གི་ཡན་ལག་ཕུང་པོ་ལྔ་ལ་བརྟེན་ནས་ཡན་ལག་ཅན་དུ་འཇོག་པ། ཤིང་རྟ་རང་གི་ཉེ་བར་བླང་བྱ་དང་ཆ་ཤས་དང་ཡན་ལག་འཕང་ལོ་སོགས་ལ་བརྟེན་ནས་ཉེ་བར་ལེན་པོ་སོགས་སུ་འཇོག་པའི་དཔེ་དང་སྦྱར་བ་དཔལ་ལྡན་ཟླ་བས་འཇུག་པར་གསུངས་པའི་ཕྱིར་ཏེ། འཇུག་པ་ལས། འདི་ནི་དེ་ཉིད་དུ་འམ་འཇིག་རྟེན་དུ། ། རྣམ་པ་བདུན་གྱིས་འགྲུབ་འགྱུར་མིན་མོད་ཀྱི། ། རྣམ་དཔྱད་མེད་པར་འཇིག་རྟེན་ཉིད་ལས་འདིར། ། རང་གི་ཡན་ལག་བརྟེན་ནས་འདོགས་པ་ཡིན། ། དེ་ཉིད་ཡན་ལག་ཅན་ཏེ་ཆ་ཤས་ཅན། །
ཤིང་རྟ་དེ་ཉིད་བྱེད་པོ་ཞེས་འགྲོར་བསྙད། ། སྐྱེ་བོ་རྣམས་ལ་ལེན་པོ་ཉིད་དུ་གྲུབ། ། འཇིག་རྟེན་གྲགས་པའི་ཀུན་རྫོབ་མ་རླགས་ཤིག ། ཅེས་སོགས་བཤད་པའི་ཕྱིར། བདག་ཆོས་ཅན། ཁྱོད་ཕུང་པོ་ལ་རྣམ་པ་ལྔའམ་བདུན་གྱི་རིགས་པས་བཙལ་ན་མི་རྙེད་པ་ཡང་ཡིན་ཏེ། ཁྱོད་ཕུང་པོ་དང་གཅིག་གམ་ཐ་དད་དམ་རྟེན་ནམ་བརྟེན་པའམ་ལྡན་པ་སྟེ་ལྔའམ་དབྱིབས་སམ། ཚོགས་པ་སྟེ་བདུན་གྱིས་དཔྱད་ན་མི་རྙེད་པའི་ཕྱིར་རོ། ། དེས་ན་གང་ཟག་གི་བདག་དང་ཆོས་ཀྱི་བདག་གཉིས་མེད་མོད། བདག་ཙམ་ཞིག་རིགས་པས་དཔྱད་ན་མེད་ཀྱང་།
ཐ་སྙད་དུ་ལས་འབྲས་ཀྱི་རྟེན་དུ་ཡོད་པ་འདི་ཆོས་ཅན། ཁྱོད་ལ་རྩོད་པའི་ཚེ་འདི་ལས་གཞན་དུ་མ་སྟོན་ཅིག་ཅེས་བྱ་ཞིང་། འཆད་པའི་ཚེ་སློབ་མ་མ་སླུ་བར་ཚུལ་འདི་བཞིན་དུ་ཤོད་ཅིག་ཅེས་བྱ་ཏེ། ཁྱོད་རྣམ་བདུན་གྱི་རིགས་པས་དཔྱད་པའི་ཚེ་མི་རྙེད་ཀྱང་། ཐ་སྙད་དུ་ལས་ཀྱི་བྱེད་པོ་སོགས་ཡིན་པར་ཁས་ལེན་པ་ནི། ཁྱོད་གང་ཟག་ལ་རྟག་ཆད་ཀྱི་མཐའ་གཉིས་སྤངས་པའི་གང་ཟག་གི་བདག་མེད་རྟོགས་པའི་ཐབས་ཡིན་པའི་གནད་དམ་པ་ཡིན་པ་དང་། རྟེན་འབྱུང་གི་སྐྱེ་བ་རྟེན་འབྲེལ་གྱི་རིགས་པས་དཔྱད་པའི་ཚེ་མ་རྙེད་ཀྱང་ཐ་སྙད་དུ་ཁས་ལེན་པ་ནི། ཆོས་ལ་རྟག་ཆད་ཀྱི་མཐའ་གཉིས་སྤངས་པའི་ཆོས་ཀྱི་བདག་མེད་རྟོགས་པའི་ཐབས་བླ་ན་མེད་པ་ཡིན་པ་ནི་མཁས་པའི་རྣམ་དཔྱོད་ལས་རྟོགས་པའི་ཕྱིར་རོ། ། དེས་ན་རྟག་ཆད་སྤོང་ཚུལ་འདི་ལ་ཚུལ་གཉིས་མཐོང་སྟེ་ཆོས་དང་གང་ཟག་ཐ་སྙད་དུ་རྟེན་འབྱུང་དུ་ཁས་བླངས་པས་ཆད་པའི་མཐའ་སེལ། དོན་དན་པར་དཔྱད་ན་མི་རྙེད་པས་རྟག་པའི་མཐའ་སེལ་བ་ནི།
གཞིའི་རྟག་ཆད་སྤོང་བའི་ཚུལ་ཏེ་ཚུལ་དེས་གཞི་ཆོས་ཅན་གང་ཟག་དང་བུམ་པ་ལྟ་བུའི་སྟེང་དུ། བདེན་གཉིས་ཟུང་འཇུག་གམ་སྣང་སྟོང་ཟུང་འཇུག་གི་གནད་ལེགས་པར་རྟོགས་ནུས་པའི་ཕྱིར་རོ། ། ཆོས་དང་གང་ཟག་རང་བཞིན་གྱིས་སྐྱེས་པར་ཁས་མ་བླངས་པས་རྟག་པའི་མཐའ་སེལ། རང་བཞིན་ཞིག་པའམ་རྒྱུན་ཆད་པར་ཁས་མ་བླངས་པས་ཆད་པའི་མཐའ་སེལ་བ་ནི། ལམ་གྱི་རྟག་ཆད་སྤོང་ཚུལ་ཏེ། ཚུལ་དེས་ཆོས་དང་གང་ཟག་བདེན་མེད་དུ་རྟོགས་པའི་ལྟ་བ་དེ། རྟག་ཆད་ཀྱི་མཐར་མ་ལྷུང་བའི་དབུ་མའི་ལྟ་བ་ཡིན་པ་ལ་ངེས་པ་ལེགས་པར་རྙེད་ནུས་པའི་ཕྱིར་རོ། ། གཉིས་པ་རང་ལ་སྒྲུབ་བྱེད་མེད་པ་ནི། ཁྱོད་ཀྱི་བདག་མེད་དེ། བདག་མེད་རྟོགས་པའི་བློ་ཡུལ་གྱི་གནས་ཚུལ་ལ་ཞུགས་པའི་ཕྱིར་ཞེས་སོགས་ཀྱི་སྒྲུབ་བྱེད་ཀྱང་ནི་ལྟར་སྣང་སྟེ།
ཇི་ལྟར་ཞེ་ན། སྐྱེ་མེད་དང་མཚན་མེད་དང་སྤྲོས་མེད་རྣམས་རྟོགས་པའི་བློ་ལ་སྐྱེ་བ་དང་མཚན་མ་སོགས་མེད་པར་ཐལ། སྐྱེ་མེད་རྟོགས་པའི་བློ་སོགས་ཡུལ་གྱི་གནས་ཚུལ་ལ་ཞུགས་པའི་ཕྱིར་ཞེས་པའི་རིགས་པ་མཚུངས་ཏེ། སྐྱེ་སོགས་ཐ་སྙད་དུ་ཡོད་པའི་ཕྱིར་དང་། སྐྱེ་མེད་རྟོགས་པའི་བློ་སོགས་ཀྱང་གནས་ཚུལ་ལ་ཞུགས་པའི་ཕྱིར་རོ། ། དེས་ན་བདག་ཡོད་ཀྱང་བདག་མེད་རྟོགས་ཞེས་པ་ནི་བདག་དཔྱད་ནས་མེད་པར་རྟོགས་པ་ལ་བདག་མེད་རྟོགས་ཞེས་བར་གྱི་ཚིགས་མི་མངོན་པར་བྱས་པ་ཡིན་ནོ་ཞེས་བསྟན་བཅོས་འདིའི་དགོངས་པར་ངེས་དགོས་སོ། ། གསུམ་པ་གཞན་ལ་སུན་འབྱིན་མི་འཐད་པ་ནི། ཁྱོད་ཀྱིས་གཞན་ལ་སྐྱོན་བརྗོད་པའི་ཚེ་ན། བདག་མེད་པར་རྟོགས་པས་གྲོལ་བ་མ་ཡིན་པར་བདག་དོན་དམ་དུ་མེད་པར་མཐོང་བས་གྲོལ་བར་འགྱུར་ན། མོ་གཤམ་གྱི་བུ་མེད་པར་མཐོང་བས་ཀྱང་གྲོལ་བར་འགྱུར་རོ་ཞེས་པའི་སུན་འབྱིན་སྨྲ་མོད།
སུན་འབྱིན་འདི་ནི་ཀླུ་སྒྲུབ་ཀྱིས། བདག་ཡོད་བདག་གི་ཡོད་ཅེས་པ། ། འདི་ནི་དམ་པའི་དོན་དུ་ལོག ། གང་ཕྱིར་ཡང་དག་ཇི་ལྟ་བ། ། ཡོངས་སུ་ཤེས་པས་གཉིས་མི་འབྱུང་། ། ཞེས་གསུངས་པ་ལ་བརྗོད་པར་སྣང་སྟེ། གཞུང་དེས་བདག་དང་བདག་གི་བ་དོན་དམ་དུ་མེད་པར་རྟོགས་པའི་བློས། བདག་དང་བདག་གི་བ་དོན་དམ་དུ་ཡོད་པར་འཛིན་པའི་བློ་ཕྱིན་ཅི་ལོག་དེ་སྤོང་ནུས་པར་བཤད་འདུག་པའི་ཕྱིར་རོ། ། དེས་ན་དེ་སྐད་སྨྲ་བ་པོ་ཆོས་ཅན། ཁྱོད་ཕྲ་མོའི་རྣམ་གཞག་ལ་ཇི་ལྟར་སྨྲ་ནུས་པར་འགྱུར་ཏེ་མི་ནུས་པར་ཐལ།
རགས་པའི་རྣམ་གཞག་འདི་ལའང་འཁྲུལ་ནས་འདུག་པའི་ཕྱིར་རོ། ། གཞན་ཡང་ཁྱོད་རང་ལུགས་ལ་ཐ་སྙད་དུའང་བདག་མེད་པ་དང་། ཕུང་པོ་ཁམས་སོགས་དོན་དམ་པར་མེད་པར་འདོད་པ་ལའང་། མོ་གཤམ་གྱི་བུ་མེད་པར་མཐོང་བས་གྲོལ་བར་ཐལ་གྱི་རིགས་པ་དེ་ནི་མཚུངས་པར་འགྱུར་ཏེ། རིགས་པའི་རྣམ་གཞག་ཤེས་ན་དཔྱོད་ཅིག་སྟེ་དཔྱད་པས་གསལ་བའི་ཕྱིར་རོ། ། ཁྱོད་ཀྱི་རྣམ་འགྱུར་འདི་ཆོས་ཅན། མཁས་པས་མཐོང་ན་བཞད་གད་ཀྱི་གནས་ཡིན་ཏེ། གཞུང་ལུགས་ཀྱི་རྣམ་གཞག་དོར་ནས་ནི་ཕལ་པའི་ངག་ཙམ་ལ་བརྟེན་ནས་གྲུབ་མཐའི་རྣམ་གཞག་འཇོག་པར་བྱེད་པ་ཙམ་ཡིན་པའི་ཕྱིར་རོ། ། བཞི་པ་ཚིག་དོན་མ་འདྲེས་གཟུང་བར་གདམས་པ་ནི། བདག་གིས་སྒྲས་བསྟན་པའི་བདག་དེ་ལ་ཐ་སྙད་དུ་ཡོད་མེད་ཀྱི་རྣམ་དབྱེ་མ་འདྲེས་པར་ཕྱེ་དགོས་ཏེ།
ཆོས་དང་གང་ཟག་ཚིག་ཟུར་ལ་སྦྱར་བའི་ཆོས་ཀྱི་བདག་དང་གང་ཟག་གི་བདག་གཉིས་དང་། ཆོས་ཐམས་ཅད་བདག་མེད་ཅེས་པའི་སྐབས་ཀྱི་བདག་གི་དོན་ནི། རང་གི་ངོ་བོས་གྲུབ་པ་ལ་བཤད་ནས་ཐ་སྙད་དུ་ཡང་མེད་པར་སངས་རྒྱས་བསྐྱངས་དང་ཟླ་བ་ཡིས་བཞེད་པའི་ཕྱིར་དང་། དེ་ལྟ་བུའི་བདག་དང་། བྱེད་པའི་སྐྱེས་བུ་ལ་བདག་ཅེས་བརྗོད་པའི་བདག་གཉིས་པོ་སོ་སོར་སྨྲོས་ཤིག་སྟེ་སྨྲ་དགོས་པའི་ཕྱིར་ཏེ། བྱེད་པའི་སྐྱེས་བུ་ལ་བདག་ཏུ་བྱས་པའི་བདག་དེ་ཐ་སྙད་དུ་ཡོད་པའི་ཕྱིར་རོ། ། བཞི་པ་བདག་གཉིས་ཐ་སྙད་བདེན་པར་སྨྲ་བ་དགག་པ་ལ་གཉིས་འདོད་པ་བརྗོད་པ་དང་། སུན་འབྱིན་བཤད་པའོ། ། དང་པོ་ནི་མཁས་པ་ལ་ལ། གང་ཟག་དང་གང་ཟག་གི་བདག་གཉིས་ཀ་ཡང་ཐ་སྙད་དུ་ཡོད་ཅིང་དོན་དམ་དུ་མེད་པ་དབུ་མའི་ལུགས་ཡིན་ཞེས་སྨྲས་ཏེ།
རྒྱུ་མཚན་གང་ཟག་གི་བདག་འགོག་པའི་རིགས་པའི་གཙོ་བོ་ནི། གང་ཟག་ཉིད་ཕུང་པོ་ལྔ་ལ་རྣམ་བདུན་གྱི་རིགས་པས་བཙལ་བའི་ཚེ་མ་རྙེད་པ་ཡིན་པས་གང་ཟག་དང་གང་ཟག་གི་བདག་གཉིས་ཡོད་མེད་ཁྱད་པར་མེད་པའི་ཕྱིར་ཞེས་ཟེར་རོ། ། པདྨོ་བཞད་པ་ལས། འདི་དང་གོང་གི་གང་ཟག་ཡོད་ཅིང་བདག་མེད་ཅེས་སོ་སོར་ཕྱེ་བ་གཉིས། པཎ་ཆེན་ཤཱཀྱ་མཆོག་ལྡན་གྱི་གྲུབ་མཐའ་སྔ་ཕྱི་ཡིན་པར་བཤད་ཀྱང་། པཎ་ཆེན་པས། དབུ་མའི་སྤྱི་དོན་གྱི་གང་ཟག་གི་བདག་འགོག་གི་ལེའུ་བཅུ་པ་ལས། རི་བོ་དགེ་ལྡན་པས་བདག་ཡོད་པར་ཁས་བླངས་པ་ལ་ལུང་རིགས་ཀྱི་གནོད་བྱེད་མང་དུ་བསྟན་པས། པཎ་ཆེན་པའི་དགོངས་པ་ཡིན་མིན་དཔྱད་པར་བྱའོ། ། གཉིས་པ་སུན་འབྱིན་པ་ལ།
དབུ་མའི་གཞུང་གི་དགོངས་པ་མིན་པས་དགག མགོ་མཚུངས་རིགས་པའི་གནོད་བྱེད་ཡོད་པས་དགག སྒྲུབ་བྱེད་བློ་གྲོས་འཆལ་པའི་རྟགས་སུ་བསྟན་པའོ། ། དང་པོ་ནི། གང་ཟག་དང་གང་ཟག་གི་བདག་གཉིས་པོ་ཡོད་པ་ལ་ཁྱད་པར་མེད་པ་ནི་མུ་སྟེགས་པ་དང་མང་བཀུར་བ་ཁོ་ནའི་ལུགས་ཡིན་གྱི། མང་བཀུར་བ་ལས་གཞན་པའི་ནང་པ་སངས་རྒྱས་པའི་ལུགས་འདི་ལ་མེད་དེ། གཞན་དུ་ན། ཆོས་དང་གང་ཟག་གི་ཟླས་ཕྱེ་བའི་ཆོས་ཀྱང་ཆོས་བདག་ཏུ་འགྱུར་ཏེ། ཆོས་དེ་ཉིད་ལ་རྟེན་འབྲེལ་ལ་སོགས་པའི་རིགས་པས་བཙལ་བའི་ཚེ་ན་མ་རྙེད་པ་ལ་ཆོས་ཀྱི་བདག་མེད་དུ་འཇོག་པས། གང་ཟག་དང་ཆོས་ཀྱི་བདག་མེད་བཙལ་ཚུལ་མཚུངས་པའི་ཕྱིར་རོ། །
དེ་ཡང་འདོད་ན། འཕགས་པའི་རྗེས་ཐོབ་ཀྱི་ཆོས་བདག་མེད་རྟོགས་པའི་ཚེ་ན་ཆོས་ཙམ་མེད་པ་རྟོགས་པར་འགྱུར་ཏེ། ཆོས་ཙམ་ཆོས་བདག་ཏུ་ཁས་བླངས་པའི་ཕྱིར་རོ། ། ས་བཅད་དང་པོ་གཉིས་ཐུན་མོང་དུ་བསྟན་ནས། གསུམ་པ་ནི། ཁྱོད་ཀྱི་སྒྲུབ་བྱེད་བློ་གྲོས་བརྩིང་པའི་འབྲས་རྟགས་ཉིད་དུ་ཤེས་པར་བྱ་སྟེ། དེའི་དོན་གང་ཟག་ཕུང་པོ་ལྔ་ལ་རྣམ་བདུན་གྱི་རིགས་པས་བཙལ་བའི་ཚེ་རྙེད་ན་གང་ཟག་གི་བདག་ཏུ་འགྱུར་བའི་དོན་ཡིན་པའི་ཕྱིར་རོ། ། འདིར་དོགས་པ་ཅུང་ཟད་དཔྱད་ན། བསྟན་བཅོས་མཛད་པ་འདིའི་དགོངས་པ་ནི། གང་ཟག་གི་བདག་དང་ཆོས་ཀྱི་བདག་གཉིས་མེད་ཀྱང་།
བདག་ཙམ་ཞིག་ཡོད་པར་ཁས་བླངས་དགོས་ཏེ། བྱེད་པའི་སྐྱེས་བུ་བཅུ་གཉིས་ཀྱི་ཟླས་ཕྱེ་བའི་བདག་དང་གང་ཟག་དང་སྐྱེས་བུ་ལ་སོགས་པ་དོན་གཅིག་མིང་གི་རྣམ་གྲངས་གང་ཞིག གང་ཟག་དང་སྐྱེས་བུ་སོགས་ཡོད་པར་ཁས་བླངས་དགོས་པའི་ཕྱིར་ཏེ། དེ་དག་མེད་ན། ལས་བྱེད་པ་པོ་དང་། ལས་ཀྱི་རྣམ་སྨིན་མྱོང་བ་པོ་སོགས་ཀྱང་མེད་དགོས་པས། ལས་འབྲས་ལ་ཡང་སྐུར་པ་བཏབ་པར་འགྱུར་པའི་ཕྱིར་དང་། བདག་དང་གང་ཟག་དོན་དམ་པར་མེད་ཀྱང་། གང་ཟག་གི་བདག་མེད་རྟོགས་པའི་ཐབས་སུ་ཐ་སྙད་དུ་ཡོད་པར་ཁས་བླངས་དགོས་ཏེ། རྟེན་འབྱུང་གི་སྐྱེ་བ་དོན་དམ་པར་མེད་ཀྱང་།
ཐ་སྙད་དུ་ཡོད་པ་ནི། དོན་དམ་བདེན་པ་རྟོགས་པའི་ཐབས་ཡིན་པ་དང་གནད་གཅིག་པའི་ཕྱིར་རོ། ། དེས་ན་བདག་རྫས་ཡོད་དུ་འདོད་པའི་ཉན་ཐོས་མང་བཀུར་བའི་ལུགས་ལ། གང་ཟག་གི་བདག་འཛིན་ལྷན་སྐྱེས་ཀྱི་དམིགས་པ་དང་། བདག་དོན་གཅིག་ཏུ་འདོད་པས། ཕུང་པོ་དེའི་དམིགས་པར་མི་འདོད། བདག་བརྟགས་ཡོད་དུ་འདོད་པའི་ཁ་ཆེ་བྱེ་སྨྲ་བ་ནས། དབུ་མ་རང་རྒྱུད་པའི་བར་ནི། ཕུང་པོ་གང་ཟག་གི་བདག་འཛིན་ལྷན་སྐྱེས་ཀྱི་དམིགས་པ་དང་གང་ཟག་གི་གདགས་གཞིར་ཁས་ལེན་ཞིང་། དེའི་འཛིན་སྟངས་ཀྱི་ཡུལ་དུ་གྱུར་པའི་ང་ཙམ་ཞིག་བདག་ཏུ་ཁས་ལེན་པས་ངར་འཛིན་ལྷན་སྐྱེས་ཀྱི་དམིགས་པ་དང་བདག་དོན་གཅིག་ཏུ་མི་འདོད།
ཐལ་འགྱུར་བའི་ལུགས་ལ་ཕུང་པོ་ནི་གང་ཟག་ཏུ་གདགས་པའི་རྒྱུ་ཙམ་ཡིན་གྱི། གང་ཟག་གི་གདགས་གཞི་དང་། གང་ཟག་གི་བདག་འཛིན་ལྷན་སྐྱེས་ཀྱི་དམིགས་པ་གཉིས་གང་དུ་ཡང་ཁས་མི་ལེན་པས། དེའི་དམིགས་པ་དང་བདག་དོན་གཅིག་ཏུ་འདོད། དེས་ན་གང་ཟག་བདག་འཛིན་ལྷན་སྐྱེས་ཀྱི་དམིགས་པ་ཡོད་པས། དེ་ཉིད་ཡུལ་ཅན་ཡང་དག་ཀུན་རྫོབ་བདེན་པ་ཡིན་ཞིང་། ལྷན་སྐྱེས་ཀྱི་བདག་ཀྱང་ཡོད་པར་འདོད། གང་ཟག་གི་བདག་འཛིན་ཀུན་བཏགས་ཀྱི་དམིགས་པ་མེད་པས། དེ་ཉིད་ཡུལ་ཅན་ལོག་པའི་ཀུན་རྫོབ་བདེན་པ་ཡིན་ཞིང་། ཀུན་བཏགས་ཀྱི་བདག་མེད་པར་འདོད་ཅེས་པ་ནི་འཇུག་པ་དཀའ་འགྲེལ་སོགས་ཀྱི་དགོངས་པ་བླ་ན་མེད་པའོ། །
རི་བོ་དགེ་ལྡན་པས། གང་ཟག་གི་བདག་འཛིན་ལྷན་སྐྱེས་ཀྱི་དམིགས་པར་གྱུར་པའི་བདག་དང་། འཛིན་སྟངས་ཀྱི་ཡུལ་དུ་གྱུར་པའི་བདག་གཉིས་སུ་ཕྱེ་ནས། དང་པོ་ངོས་འཛིན་པའི་ཚེ། ངར་འཛིན་ལྷན་སྐྱེས་ཀྱི་དམིགས་པར་གྱུར་པའི་ང་ཙམ་དེ། བདག་ཡིན་པར་འདོད་པ་ལ་ནང་པའི་གྲུབ་མཐའ་རྣམས་མི་མཐུན་པ་མེད་ཀྱང་། དམིགས་ཡུལ་ང་ཙམ་དེའི་མཚན་གཞི་འཛིན་ཚུལ་མི་མཐུན་ཏེ། མང་བཀུར་བའི་ནང་ཚན་འགའ་ཞིག ཕུང་པོ་ལྔའམ། སེམས་ཉིད་དེའི་མཚན་གཞིར་འདོད།
ཁ་ཆེ་བྱེ་སྨྲ་བ་ཕུང་པོའི་རྒྱུན་དང་། མདོ་སྡེ་པ་ཡིད་ཀྱི་རྣམ་ཤེས་དང་། སེམས་ཙམ་པ་དང་། རང་རྒྱུད་པ་ཀུན་གཞིའི་རྣམ་ཤེས་དང་། ཐལ་འགྱུར་བ་ཕུང་པོ་ལ་བརྟེན་ནས་བཏགས་པའི་ང་ཙམ་དེ་ངར་འཛིན་ལྷན་སྐྱེས་ཀྱི་དམིགས་པར་གྱུར་པའི་ངའམ་བདག་གི་མཚན་གཞི་ཡིན། དེས་ན་དེའི་དམིགས་པར་གྱུར་པའི་བདག་དང་། ལས་འབྲས་ཀྱི་རྟེན་དུ་གྱུར་པའི་བདག་སོགས་ཡོད་པར་འདོད་པས། སྤྱིར་བདག་ཡོད། དེའི་འཛིན་སྟངས་ཀྱི་གཟུང་བྱར་གྱུར་པའི་བདག་མེད་པས། གང་ཟག་གི་བདག་ནི་མེད།
དེ་ཡང་རང་རྒྱུད་པ་མན་ཆད་ཀྱི། གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པ་ཉིད་གང་ཟག་གི་བདག་འཛིན་ལྷན་སྐྱེས་ཀྱི་འཛིན་པ་ཡིན་པར་འདོད་ཅིང་། གང་ཟག་རང་རྐྱ་ཐུབ་པའི་རྫས་ཡོད་དུ་གྲུབ་པ་རྣམ་པར་བཅད་ཙམ་དེ་རྟོགས་པས། གང་ཟག་གི་བདག་མེད་རྫོགས་པར་རྟོགས་པར་འདོད། བདག་མེད་གཉིས་ཀྱི་ཁྱད་པར་ཡང་དགག་བྱའི་སྒོ་ནས་འབྱེད། ཐལ་འགྱུར་བས། གང་ཟག་རང་བཞིན་གྱིས་གྲུབ་པར་འཛིན་པ་ཉིད་གང་ཟག་གི་བདག་འཛིན་ལྷན་སྐྱེས་ཀྱི་འཛིན་སྟངས་སུ་འདོད་ཅིང་། གང་ཟག་རང་བཞིན་གྱིས་མ་གྲུབ་པར་རྟོགས་པས། གང་ཟག་བདག་མེད་རྫོགས་པར་རྟོགས་པར་འདོད། བདག་མེད་གཉིས་ཀྱི་ཁྱད་པར་ཡང་ཆོས་ཅན་གྱི་སྒོ་ནས་འབྱེད་ཀྱི།
དགག་བྱ་ལ་ཁྱད་པར་མེད་པར་འདོད། ཅེས་པ་ནི་སྐལ་བཟང་མིག་འབྱེད་སོགས་ཀྱི་དགོངས་པ་བླ་ན་མེད་པའོ། ། དཔལ་འབུམ་ཕྲག་གསུམ་པའི་བཞེད་པར་བྱེད་པའི་སྐྱེས་བུ་བཅུ་གཉིས་ཀྱི་ཟླས་ཕྱེ་བའི་བདག་དང་། ལས་འབྲས་ཀྱི་རྟེན་དུ་གྱུར་པའི་བདག་ཙམ་ཞིག་ཡོད་ཀྱང་། བདག་ནི་ཡོད་པར་ཁས་མི་བླང་སྟེ། བྱེད་པའི་སྐྱེས་བུ་བཅུ་གཉིས་ཀྱི་ཟླས་ཕྱེ་བའི་བདག་ནི། གང་ཟག་དང་། སེམས་ཅན་སོགས་ཀྱི་མིང་གི་རྣམ་གྲངས་ཙམ་ཡིན་པས། དེ་ཡིན་ན་བདག་མ་ཡིན་དགོས་པའི་ཕྱིར་དང་། ལས་འབྲས་ཀྱི་རྟེན་དུ་གྱུར་པའི་བདག་ཀྱང་།
སྔ་མ་དང་གནད་གཅིག་པས། བདག་ཡོད་པ་གཏན་ནས་མ་ཡིན་ཏེ། བདག་ཡོད་པ་ཁས་ལེན་པ་ནི། ཆོས་ཐམས་ཅད་བདག་མེད་དུ་ཁས་ལེན་པའི་ཁ་ཆེ་བྱེ་སྨྲ་བ་ནས། ཐལ་འགྱུར་བའི་བར་དུ་སུའི་ལུགས་ལ་ཡང་མེད་པའི་ཕྱིར་ཞེས་བཞེད། དཔལ་ཤཱཀྱ་མཆོག་ལྡན་གྱི་བཞེད་པར། རང་གི་ཁས་བླང་རྒྱུའི་བདག་དང་། རིགས་པས་འགོག་རྒྱུའི་བདག་གཉིས་ཀྱི་ཕྱེ་གསལ་བྱེད་པ་ནི། དཔལ་ལྡན་ཟླ་བས་མ་བཤད་པས་མི་འཐད་ཅིང་། དེས་ན་གང་ཟག་གི་བདག་མེད་ཀྱང་།
སྤྱིར་བདག་དང་། ཁྱད་པར་ལས་འབྲས་ཀྱི་རྟེན་དུ་གྱུར་པའི་བདག་ཡོད་ཅེས་པ་འདི་ཡང་མི་འཐད་དེ། ཀུན་རྫོབ་བདེན་པ་ཡིན་ན། ཡོད་པ་མིན་པས་ཁྱབ་པའི་ཕྱིར་དང་། སྤྱིར་བདག་ཡོད་པ་ཁས་ལེན་པ་ལ། དཔལ་ལྡན་ཟླ་བས་གང་ཟག་གི་བདག་འགོག་གི་རིགས་པ་བཅུ་སོགས་ལུང་རིགས་ཁས་བླངས་གསུམ་གྱི་གནོད་བྱེད་ཆར་ལྟར་འབབ་པའི་ཕྱིར། དེས་ན་གང་ཟག་གི་བདག་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱར་གྱུར་པའི་ང་དེ་ཉིད། གང་ཟག་དང་བདག་ཡིན་གྱི་གང་ཟག་གི་བདག་དང་ཆོས་བདག་གང་ཡང་མིན་པའི་བདག་ཕུང་པོ་གསུམ་པོ་དེ་འདྲ་གཏན་ནས་ཁས་མི་ལེན་ལ། དེ་ལྟ་བུའི་ངའམ་བདག་དེ་ཉིད་འཇིག་རྟེན་ཐ་སྙད་དུ་ནི་ཡོད་པར་ཁས་བླངས་དགོས་ཏེ། དེ་འཛིན་ལྷན་སྐྱེས་དེ་འཇིག་རྟེན་གྱི་ཡང་དག་ཀུན་རྫོབ་བདེན་པ་ཡིན་པའི་ཕྱིར།
འོན་ཀྱང་དེ་འདྲ་དེ། སྤྱིར་ཐ་སྙད་དུ་ནི་ཡོད་པར་ཁས་མི་བླངས་ཏེ། དེ་འཕགས་པའི་ཐ་སྙད་དུ་མེད་པའི་ཕྱིར་ཞེས་སོགས་རྒྱས་པར་གསུང་ངོ་། ། དོན་དེ་དག་ལ། བློ་གཟུ་བོས་རྣམ་པར་དཔྱད་ན། འདི་ལྟར་མཐོང་སྟེ། བདག་ཡོད་པར་བཞེད་པ་དག་གསོན་ཅིག བདག་ཆོས་ཅན། ཁྱོད་ལ་སྐད་ཅིག་སྔ་ཕྱིའི་རིམ་པ་མང་དུ་ཡོད་པར་ཐལ། ཁྱོད་རྒྱུ་བཅས་ཀྱི་མི་རྟག་པ་ཡིན་པའི་ཕྱིར།
རྟགས་དོན་གྱིས་ཁས་བླངས་ཏེ། བདག་དེ་གང་ཟག་ཏུ་ཁས་བླངས་པས་འདུ་བྱེད་ཀྱི་ཕུང་པོ་ཡིན་པའི་ཕྱིར། ཡང་བདག་ཆོས་ཅན། རྫས་སུ་ཡོད་པར་ཐལ། འདུ་བྱེད་ཀྱི་ཕུང་པོ་ཡིན་པའི་ཕྱིར། ཡང་གང་ཟག་གི་བདག་འཛིན་ལྷན་སྐྱེས་ཆོས་ཅན། འཛིན་སྟངས་ཕྱིན་ཅི་མ་ལོག་པའི་དོན་དང་མཐུན་པའི་ཤེས་པ་ཡིན་པར་ཐལ། ཁྱོད་ཀྱི་འཛིན་སྟངས་ཀྱི་ཡུལ་དུ་གྱུར་པའི་བདག་དེ་རྫས་སུ་ཡོད་པའི་ཕྱིར། ཡང་རྣམ་སྨིན་གྱི་ཕུང་པོ་མྱང་འདས་མངོན་དུ་བྱས་པའི་ཚེ་ན་བདག་རྒྱུན་ཆད་པར་ཐལ། དེ་མངོན་དུ་མ་བྱས་པའི་ཚེ་བདག་ཡོད་ཅིང་།
དེ་ཉིད་མངོན་དུ་བྱས་པའི་གནས་སྐབས་ན་བདག་མེད་པའི་ཕྱིར་ཏེ། གནས་སྐབས་དེ་ན་བདག་འཛིན་མེད་པའི་ཕྱིར། རིགས་པ་བཞི་པོ་འདི་ཉིད་ལན་གྱིས་ཟློག་པར་ནུས་པ་ཡང་མ་ཡིན་ཏེ། དཔལ་ལྡན་ཟླ་བས། གལ་ཏེ་ཕུང་པོ་བདག་ན་དེ་ཕྱིར་དེ། ། མང་བས་བདག་དེ་དག་ཀྱང་མང་པོར་འགྱུར། ། བདག་ནི་རྫས་སུ་འགྱུར་ཞིང་དེར་ལྟ་བ། ། རྫས་ལ་འཇུག་པས་ཕྱིན་ཅི་ལོག་མི་འགྱུར། ། མྱ་ངན་འདས་ཚེ་ངེས་པར་བདག་ཆད་འགྱུར། ། ཞེས་བཤད་པའི་རིགས་པ་དྲི་མ་མེད་པ་ཡིན་པའི་ཕྱིར།
གཞན་ཡང་གཞན་གྱིས་བསགས་པའི་རྣམ་སྨིན་གཞན་གྱིས་མྱོང་བར་ཡོད་པར་ཐལ། ལས་གསོག་པ་པོའི་བདག་དེ། རྣམ་སྨིན་མྱོང་བའི་ཚེ་འགགས་ནས་མེད་པའི་ཕྱིར་ན་དེ་གཉིས་གཞན་ཡིན་པའི་ཕྱིར། ཡང་བདག་རྟག་མི་རྟག་དྲིས་པའི་ཚེ་བདག་མི་རྟག་ཅེས་ལུང་བསྟན་རིགས་པར་ཐལ། བདག་མི་རྟག་པ་ཡིན་པའི་ཕྱིར། ཡང་བདག་ཆོས་ཅན། བདག་མེད་མཐོང་བའི་རྣལ་འབྱོར་མངོན་སུམ་དེས་ཁྱོད་མེད་པར་མཐོང་བར་ཐལ། ཁྱོད་བདག་ཡིན་པའི་ཕྱིར། གལ་ཏེ་མ་ཁྱབ་སྟེ་བདག་མེད་མཐོང་བའི་རྣལ་འབྱོར་མངོན་སུམ་གྱིས། བདག་རང་བཞིན་མེད་པར་མཐོང་བས་བདག་མེད་མཐོང་བར་འཇོག་གི་བདག་ཁོ་རང་མེད་པར་མཐོང་མི་དགོས་པའི་ཕྱིར་ཟེར་ན།
འོ་ན་བདག་རང་གཞན་གྱིས་གྲུབ་པ་དེ་བདག་ཡིན་པར་ཁས་ལོང་ལ། བདག་དེ་ཉིད་བདག་མ་ཡིན་པར་ཁས་བླངས་རིགས་ཏེ། བདག་མེད་མཐོང་བའི་རྣལ་འབྱོར་མངོན་སུམ་གྱིས་བདག་རང་བཞིན་མེད་པར་མཐོང་གི་བདག་མེད་པར་མ་མཐོང་བའི་ཕྱིར་རོ། ། དེ་ལྟ་བུའི་རིགས་པ་གསུམ་ཉེས་སྤོང་གི་ལན་དང་བཅས་པ་ཡང་དཔལ་ལྡན་ཟླ་བས་བཤད་པ་ཡིན་ཏེ། གཞན་གྱིས་བསགས་ལ་གཞན་གྱིས་ཟ་བར་འགྱུར། འཇིག་རྟེན་མཐའ་ལྡན་ལ་སོགས་མེད་ཕྱིར་རོ། ། ཁྱོད་ཀྱི་རྣལ་འབྱོར་བདག་མེད་མཐོང་བ་ལ། ། དེ་ཚེ་ངེས་པར་དངོས་རྣམས་མེད་པར་འགྱུར། ། རྟག་བདག་སྤོང་ན་དེ་ཚེ་དེ་ཡི་ཕྱིར། ། ཁྱོད་ཀྱི་སེམས་སམ་ཕུང་པོ་བདག་མི་འགྱུར། །
ཞེས་བཤད་པའི་ཕྱིར་རོ། ། མདོར་ན་བདག་མེད་མཐོང་བའི་རྣལ་འབྱོར་མངོན་སུམ་གྱིས་མེད་པར་མཐོང་བ་ལས་གཞན་པའི་དེས་མེད་པར་མ་མཐོང་བའི་བདག་གཞན་ཞིག་ཁས་བླང་བ་ནི་མི་རིགས་ཏེ། འཇུག་འགྲེལ་ལས། གལ་ཏེ་ཆོས་ཐམས་ཅད་བདག་མེད་དོ་ཞེས་བྱ་བ་འདིར་ཕུང་པོ་ལ་བདག་གི་སྒྲ་འཇུག་པར་མི་འདོད་ན་འདིར་ཡང་མི་འདོད་པར་བྱ་དགོས་སོ་ཞེས་བཤད་པའི་ཕྱིར་རོ། ། ཡང་བདག་མེད་རྟོགས་པའི་རྣལ་འབྱོར་མངོན་སུམ་གྱིས། གང་ཟག་གི་བདག་ལྟ་སུན་འབྱིན་མི་ནུས་པར་ཐལ། བདག་མེད་མཐོང་བའི་རྣལ་འབྱོར་མངོན་སུམ་གྱིས་བདག་རང་བཞིན་མེད་པར་མཐོང་བ་ཙམ་ཡིན་གྱི་བདག་མེད་པར་མ་མཐོང་བའི་ཕྱིར་དང་། བདག་གམ་རང་བཞིན་གྱིས་གྲུབ་པ་དེ་བདག་འཛིན་ལྷན་སྐྱེས་ཀྱི་རྟེན་ནམ་འཛིན་སྟངས་ཡིན་གྱི། བདག་གམ་ང་དེའི་འཛིན་སྟངས་ཀྱི་གཟུང་བྱ་ཡང་མིན་པའི་ཕྱིར། དེ་ལྟར་ཡང་།
བདག་མེད་རྟོགས་ཚེ་རྟག་པའི་བདག་སྤོང་ཞིང་། ། འདི་ནི་ངར་འཛིན་རྟེན་དུའང་མི་འདོད་པ། ། དེ་ཕྱིར་བདག་མེད་ཤེས་པས་བདག་ལྟ་བ། ། དཔྱིས་ཀྱང་འབྱིན་ཞེས་སྨྲ་བ་ཤིན་ཏུ་འཚར། ། ཞེས་པ་ཅི་རིགས་པའི་འགྲོས་ལ་བརྟགས་ན་ཤིན་ཏུ་གསལ་བའི་ཕྱིར་རོ། ། མཁས་པའི་དབང་པོ་ཤཱཀྱ་མཆོག་ལྡན་བདག་མེད་ཀྱང་བདག་འཇིག་རྟེན་གྱི་ཐ་སྙད་བདེན་པ་ཡིན་གསུང་བ་ལ་ཡང་། འོ་ན་བདག་དེ་དངོས་པོས་དངོས་མེད་དུ་ཁས་ལེན་དཔྱད་ན་དཀའ་བའི་གནས་ན་བཞུག་སྟེ། བདག་དེ་དངོས་མེད་ཡིན་ན། བདག་རྟག་པ་ལ་བརྗོད་པའི་སྐྱོན་འབྱུང་ཞིང་། དངོས་པོ་ཡིན་ན།
མི་རྟག་པར་ཡང་ཁས་བླངས་དགོས་པས་སྐྱོན་སྔ་མ་ཕལ་ཆེར་འཇུག་པ་ཡིན་པའི་ཕྱིར་རོ། ། མཁས་པ་རྣམས་ཀྱི་ལེགས་པར་དཔྱད་དགོས་པར་གསལ་ལོ། ། གཉིས་པ་སྒོམ་པས་ཉམས་ལེན་གནད་ལ་འཁྲུལ་པ་དགག་པ་ལ་གཉིས། ལོག་རྟོག་བརྗོད་པ་དང་། སུན་འབྱིན་པའོ། ། དང་པོ་ལ་ཕྱོགས་སྔ་སྨྲ་བ་པོ་ནི། པདྨོ་བཞད་པ་ལས། དབུ་མ་ལྟ་ཁྲིད་ཀྱི་ཚེ་ཐོག་མར་ང་བགྲངས་པའི་སྒོ་ནས་ངར་འཛིན་ལྷན་སྐྱེས་ཀྱི་ཞེན་ཡུལ་བཙལ་ཞིང་། དེ་རྙེད་པའི་ཚེ་ང་མེད་ཅེས་བགྲང་བར་འདོད་པ་ནི་ལྕང་ར་མཁན་པོའི་རྗེས་སུ་འབྲང་བའི་དགེ་ལྡན་པ་རྣམས་ཏེ། འདི་ལ་ཡང་འདུལ་བ་པ་དང་།
དེའི་བླ་མ་དང་། དེའི་གདན་ས་གསུམ་གྱིས་རིམ་པ་ལྟར་ང་སྣང་ཚུལ་ལ་མེད་ཅེས་བགྲང་དགོས་པ་དང་། ང་མེད་ཅེས་བགྲངས་པ་ཉིད་ཀྱི་ཆོག་པ་དང་། ང་ཞེས་ཀྱང་བརྗོད་དུ་མི་རུང་བར་མེད་ཅེས་པའི་ཚིག་ཁོ་ན་བགྲང་དགོས་པར་འདོད་པའི་རིམ་པ་གསུམ་ཡོད་པར་གྲགས་ཏེ། གསུམ་ཀའང་སྙིང་རྗེའི་ཡུལ་ལོ། ། ཞེས་པ་ལྟར་ཏེ། དེ་ཡང་དགེ་ལྡན་པ་ཁ་ཅིག་དབུ་མའི་ལྟ་བ་ཡིས་གདུལ་བྱའི་སེམས་རྒྱུད་འཁྲིད་པའི་ཚེ་འདི་ལྟར་འཆད་དེ། ཐོག་མར་ང་ཞེས་བརྗོད་པ་ཡི་རྗེས་འབྲང་རྟོག་པའི་འཕྲེང་བ་ཉིད་གོམས་པས་ངར་འཛིན་ལྷན་སྐྱེས་ཀྱི་ཞེན་ཡུལ་ང་ཉིད་རྙེད་པའི་རྟགས་མཚན་མ་ཅི་རིགས་འབྱུང་བར་འདོད་ལ། དེར་རྗེས་ང་མེད་ཅེས་བརྗོད་པའི་རྗེས་འབྲང་རྟོག་པ་གོམས་པ་ལས། བདག་ཡོད་བཀག་ཙམ་གྱི་མེད་དགག་བློ་ལ་ཤར་བ་ཉིད་གནས་ལུགས་མཐར་ཐུག་རྟོགས་པ་ཡི་ལྷག་མཐོང་ཡིན་ཞེས་སྒྲོག་པར་བྱེད་པའི་ཕྱིར་རོ། །
གཉིས་པ་སུན་འབྱིན་ལ་ལྔ་སྟེ། གྲུབ་མཐའ་རྣམ་བཞིའི་ལུགས་ལ་མེད་པས་དགག དུས་གསུམ་མཁྱེན་པས་སྔོན་ནས་བཀག་པས་དགག ཐོས་བསམ་དོན་མེད་ཐལ་བའི་རིགས་པས་དགག སྒོམ་པའི་གནད་ལ་འཁྲུལ་བའི་འཚང་གིས་དགག སྨད་པའི་གནས་སུ་བསྟན་པའི་བཅའཾ་བས་དགག་པའོ། ། དང་པོ་ནི། བདག་ལྟའི་ཞེན་ཡུལ་གོམས་པའི་སྒོམ་པ་འདི་ཆོས་ཅན། ཁྱོད་རྒྱལ་བའི་བསྟན་པ་ལ་ཕན་པའི་སྒོམ་རྣམ་དག་མ་ཡིན་ཏེ། ཕྱི་ནང་གཉིས་ཀྱི་ནང་ནས་མུ་སྟེགས་པ་ཁོ་ན་གཙོ་ཆེའི་ལུགས་ཡིན་གྱི།
ནང་པའི་བསྟན་འཛིན་ཁ་ཆེ་བྱེ་བྲག་སྨྲ་བ་ནས་གཟུང་སྟེ། དབུ་མའི་བར་ལ་ལུགས་ཁྱོད་མེད་པའི་ཕྱིར་རོ། ། གཉིས་པ་ནི། དེ་ལྟ་བུའི་ལུགས་འདི་ཉིད་ཆོས་ཅན། ཁྱོད་གདུལ་བྱ་སྐལ་ལྡན་གྱི་ཉམས་སུ་བླང་བྱ་མ་ཡིན་ཏེ། མགོན་པོ་བྱམས་པ་ཡིས་མདོ་སྡེ་རྒྱན་དུ། བདག་དུ་ལྟ་བ་བསྐྱེད་མི་དགོས། ། གོམ་པ་ཐོག་མ་མེད་དུས་ཅན། ། ཞེས་གསུངས་པ་ཡིས་ཁྱོད་འདི་བཀག་ཟིན་པའི་ཕྱིར་རོ། ། གསུམ་པ་ནི།
དབུ་མའི་གཞུང་ལུགས་རྒྱ་མཚོ་ལས་གསུངས་པའི་རིགས་པའི་རྣམ་གཞག་ལ་ཐོས་བསམ་བྱས་པ་དོན་མེད་པ་ཉིད་དུ་འགྱུར་ཏེ། ང་མེད་ཅེས་ནི་བརྗོད་པ་ཡི་རྗེས་འབྲང་རྟོག་པ་གོམ་ཙམ་གྱིས་དབུ་མའི་ལྟ་བ་རྟོགས་ན་ནི་སྟེ་རྟོགས་པའི་ཕྱིར་རོ། ། གསུམ་པ་ནི། ཁྱོད་ཀྱི་སྒོམ་འདི་ནི་སྒོམ་པའི་གནད་བཅོས་པའི་ཉམས་ལེན་འཁྲུལ་བ་ཁོ་ན་ཡིན་ཏེ། ཁྱོད་ཀྱི་སྒོམ་པའི་ཡུལ་འདི་ལ་བླུན་པོ་ཅི་ཡང་མི་ཤེས་པ་དང་། མཁས་པ་རིགས་ལམ་གྱི་གནད་ཤེས་པ་གཉིས་ལ་སྒོམ་བྱེད་ལུགས་ཁྱད་པར་ཅི་ཡང་མི་འདུག་པའི་ཕྱིར་དང་། ཁྱོད་ཀྱི་སྒོམ་འདི་ལ་བརྟེན་པའི་ཉམས་མྱོང་འདི་འདྲ་ལྷག་མཐོང་ཡིན་ན་ནི། ལྷག་མཐོང་འདི་དང་ཞི་གནས་ཟུང་འབྲེལ་དུ་སྒོམ་པ་མི་སྲིད་པ་ཉིད་དུ་འགྱུར་ཏེ། ཁྱོད་ཀྱི་ལྷག་མཐོང་དེ་ནི་བརྗོད་པའི་རྗེས་འབྲང་ཉིད་དེ། ཁོ་ན་ཡིན་པའི་ཕྱིར་རོ། །
ལྔ་པ་ནི། ཀྱེ་མ་སྙིགས་མའི་དུས་འདི་འཚར་ཆེ་སྟེ། ཁྱོད་ཀྱི་སྒོམ་འདི་འདྲ་བླུན་པོས་སྒོམ་རྣམ་དག་ཏུ་འཛིན་སྲིད་ནའང་། དབུ་མའི་གཞུང་ལུགས་སྦྱངས་པས་ཀྱང་། སྒོམ་འདི་འདྲ་ལ་སྒོམ་རྣམ་དག་ཏུ་ཡིད་ཆེས་པ་ནི་རྒྱུ་མཚན་ཅི་ཞིག་ཡིན་ཏེ། བདུད་ཀྱི་སླུས་པ་ལས་འོས་གཞན་མེད་པའི་ཕྱིར་རོ། ། བཞི་པ་གནད་ཀྱི་དོན་བསྡུས་སྟེ་བསྟན་པ་ནི། མདོར་ན་ཐེག་ཆེན་ཕ་རོལ་དུ་ཕྱིན་པའི་ལྟ་སྤྱོད་གཉིས་མ་འཁྲུལ་བར་ཉམས་སུ་ལེན་འདོད་ན། གཟུར་གནས་དཔྱོད་ལྡན་སྐལ་བཟང་དག་གིས་འདི་ལྟར་བྱ་སྟེ། མཐའ་བཞིས་དབེན་པའི་སྟོང་པ་ཉིད་རྟོགས་པའི་ལྟ་བ་དང་།
བདག་གཞན་བརྗེ་བའི་སྙིང་རྗེའི་སྙིང་པོ་ཅན་ཡིན་ནོ། ། དེ་གཉིས་ཟུང་འཇུག་ཏུ་ཉམས་སུ་ལེན་པ་ཡིན་པའི་ཕྱིར་རོ།། ༈ །།གསུམ་པ་རིག་འཛིན་སྡོམ་པའི་སྐབས་ལ་གསུམ། སྨིན་གྲོལ་ལམ་གྱི་རྣམ་གཞག་སྤྱིར་བསྟན། དེ་ཉིད་རྣམ་དག་ཏུ་སྒྲུབ་པ་རྒྱས་པར་བཤད། གྲུབ་པའི་འབྲས་བུ་བསྡུས་ཏེ་བསྟན་པའོ། ། དང་པོ་ནི། རིག་འཛིན་སྡོམ་པའི་ཉམས་ལེན་གྱི་གནད་བསྡུས་ན་སྨིན་གྲོལ་གཉིས་སུ་འདུས་ཏེ། དབང་བསྐུར་ལས་ཐོག་མར་ཐོབ་པ་སྨིན་བྱེད་ཀྱི་ལམ་དང་། དེ་ཉིད་བསྲུང་ཞིང་སྤེལ་བ་ལ་གྲོལ་བྱེད་ཅེས་ནི་རྒྱུད་ལས་གསུངས་པའི་ཕྱིར་རོ། །
གཉིས་པ་ལ་གཉིས། ལམ་གྱི་གཙོ་བོ་རྣམ་དག་ཏུ་སྒྲུབ། ལམ་གྱི་ཡན་ལག་རྣམ་དག་ཏུ་སྒྲུབ་པའོ། ། དང་པོ་ལ་གཉིས། སྨིན་བྱེད་རྣམ་དག་ཏུ་སྒྲུབ། གྲོལ་བྱེད་རྣམ་དག་ཏུ་སྒྲུབ་པའོ། ། དང་པོ་ལའང་གསུམ། རྒྱུད་སྡེ་བཞིའི་སྨིན་བྱེད་སྤྱིར་བསྟན། འཁྲུལ་པ་དགག་པ་བྱེ་བྲག་ཏུ་བཤད། དབང་ལས་ཐོབ་པའི་དམ་ཚིག་ལ་འཁྲུལ་པ་དགག་པའོ། །
དང་པོ་ནི། རྒྱུད་སྡེ་བཞི་ལ་སྡོམ་པའི་ཐོབ་ཚུལ་ཟབ་ཁྱད་རྣམ་པ་བཞིར་ངེས་ཏེ། རྒྱུད་སྡེ་བཞི་པོ་ལ་སྨིན་བྱེད་དབང་གི་དངོས་གཞིའི་རིམ་པ་བཞི་ཡེ་ཤེས་ཐིག་ལེར་གསུངས་པའི་ཕྱིར། དེ་ཡང་རྒྱུད་སྡེ་བཞི་པོ་རང་རང་གི་སྔགས་སྡོམ་རྫོགས་པར་ཐོབ་པ་ལ། རང་རང་གི་དབང་གི་དངོས་གཞི་རྫོགས་པར་ཐོབ་དགོས། རང་རང་གི་སྨིན་བྱེད་དབང་གི་དངོས་གཞི་རྫོགས་པར་ཐོབ་པ་ལ། རང་རང་གི་རྡོ་རྗེ་སློབ་དཔོན་གྱི་དབང་ཐོབ་དགོས་པ་ཡིན་ཏེ། བྱ་རྒྱུད་ཀྱི་ཆུ་དང་ཅོད་པཎ་གྱི་དབང་རྫོགས་པར་ཐོབ་པའི་ཚེ་བྱ་རྒྱུད་ཀྱི་སྔགས་སྡོམ་རྫོགས་པར་ཐོབ། སྤྱོད་རྒྱུད་ཀྱི་ཅོད་པཎ་རྡོ་རྗེ་དྲིལ་བུ་མིང་དབང་ལྔ་རྫོགས་པར་ཐོབ་པའི་ཚེ་སྤྱོད་རྒྱུད་ཀྱི་སྔགས་སྡོམ་རྫོགས་པར་ཐོབ། རྣལ་འབྱོར་རྒྱུད་ཀྱི་རིག་པའི་དབང་ལྔ་དང་ཕྱིར་མི་ཟློག་པ་རྡོ་རྗེ་སློབ་དཔོན་གྱི་དབང་རྫོགས་པར་ཐོབ་པའི་ཚེ་ན་རྣལ་འབྱོར་རྒྱུད་ཀྱི་སྔགས་སྡོམ་རྫོགས་པར་ཐོབ།
རྣལ་འབྱོར་བླ་མེད་ཀྱི་སྨིན་བྱེད་དབང་བཞི་རྫོགས་པར་ཐོབ་པའི་ཚེ་རྣལ་འབྱོར་བླ་མེད་ཀྱི་སྔགས་སྡོམ་རྫོགས་པར་ཐོབ་པ་ཡིན་པའི་ཕྱིར་རོ། ། འོ་ན་རིག་པའི་དབང་ལྔ་ཡང་བུམ་དབང་དུ་ཁས་ལེན་ནུས་སམ་སྙམ་ན་མི་ནུས་ཏེ། རྣལ་འབྱོར་དབང་ཕྱུག་གི་མན་ངག་ལུགས་ལ། བུམ་དབང་གི་དངོས་གཞི་ཕྱག་རྒྱ་སྐུའི་དམ་ཚིག་གི་ཚེ་ལྷ་ཡབ་ཡུམ་རེག་པའི་བདེ་བ་ཉམས་སུ་མྱོང་བ་ཞིག་དགོས་པས། བུམ་དབང་སོགས་དབང་བཞི་ནི་རྣལ་འབྱོར་བླ་མེད་ཀྱི་ཐུན་མོང་མིན་པའི་དབང་ཡིན་པའི་གནད་ཀྱིས་རིགས་པའི་དབང་ལྔ་ལ་བུམ་དབང་གིས་སྒྲ་ཙམ་བཤད་དུ་ཡོད་ཀྱང་བུམ་དབང་མཚན་ཉིད་པ་མ་ཡིན་ཞེས་དབང་ཆུ་བདེ་ཆེན་རྒྱ་མཚོ་ལས་བཤད་པའི་ཕྱིར་རོ། ། འདིར་རི་བོ་དགེ་ལྡན་པས། རིགས་ལྔའི་སྡོམ་གཟུང་ལན་གསུམ་གྱི་མཐའ་ལས་སྔགས་སྡོམ་རྫོགས་པར་ཐོབ་པར་བཞེད། དཔལ་འབུམ་ཕྲག་གསུམ་པ་དང་པཎ་ཆེན་དངོས་གྲུབ་དཔལ་འབར་སོགས་བླ་མེད་ཀྱི་བུམ་དབང་རྫོགས་པར་ཐོབ་པའི་ཚེ་སྔགས་སྡོམ་རྫོགས་པར་ཐོབ་པར་བཞེད། རིགས་སྔགས་འཆང་བའི་གཙུག་རྒྱན་ཀུན་དགའ་རྒྱལ་མཚན། རིགས་ལྔའི་སྡོམ་གཟུང་གི་ཚེ་སྔགས་སྡོམ་སྐྱེ་ཞིང་དབང་བསྐུར་དངོས་གཞིའི་ཚེ་སྔགས་སྡོམ་ཐོབ་པར་བཞེད།
དཔལ་ཤཱཀྱ་མཆོག་ལྡན་དང་བསྟན་བཅོས་མཛད་པ་འདི་ཉིད། བླ་མེད་ཀྱི་དབང་བཞི་རྫོགས་པའི་ཚེ། བླ་མེད་ཀྱི་སྔགས་སྡོམ་རྫོགས་པར་ཐོབ་པར་བཞེད་པ་སྟེ། ལུགས་བཞི་སྣང་བའི་སོ་སོ་ལ་བཞེད་ཚུལ་དང་དགག་སྒྲུབ་ཀྱི་སྤྲོས་པ་རེ་ཞིག་བཏང་སྙོམས་སུ་བཞག་ནས། བསྟན་བཅོས་མཛད་པ་འདི་ཉིད་ཀྱི་དགོངས་པ་མཐར་ཐུག་ལུང་རིགས་ཀྱི་སྒྲུབ་བྱེད་དང་བཅས་པ་རྒྱས་པར་ནི། སྡོམ་གསུམ་རབ་དབྱེའི་སྤྱི་ཊཱིཀ་གཉིས། ཟབ་དོན་བདུད་རྩིའི་ཉིང་ཁུ། དབང་ཆུ་བདེ་ཆེན་རྒྱ་མཚོ་སོགས་ན་གསལ་བར་བཞུག་པས་འདིར་སྤྲོ་མི་དགོས་མོད། འོན་ཀྱང་གནད་ཀྱི་སྙིང་པོ་བསྡུས་ན། སྟ་གོན་གྱི་གནས་སྐབས་སུ་རྒྱུན་བཤགས་ཀྱི་ཚེ།
སོར་སྡོམ་དང་བྱང་སྡོམ་གཉིས་ཐོབ་ཅིང་། དེ་གཉིས་ཀྱང་སྔགས་ཀྱི་ཆོ་ག་ལས་སྐྱེས་པས་སྔགས་སྡོམ་གྱི་ངོ་བོར་སྐྱེས་ཟིན་པ་ཡིན་མོད། སྡོམ་པ་གསུམ་གྱི་ཟླས་ཕྱེ་བའི་སྔགས་སྡོམ་ནི་མ་ཡིན་པས། དེ་གསུམ་གྱི་ཟླས་ཕྱེ་བའི་སྔགས་སྡོམ་ནི། དབང་དངོས་གཞིའི་གནས་སྐབས་ཀྱི་ཕྱི་ནང་གི་འཇུག་པའི་གནས་སྐབས་སུ་ལྷ་དང་སྐལ་བ་མཉམ་པའི་སྔགས་སྡོམ་ཐོབ་པ་ནས་མགོ་བརྩམས་ཤིང་། དབང་བཞི་ཐོབ་པའི་ཚེ་ན་སྔགས་སྡོམ་རྫོགས་པར་ཐོབ་པ་ཡིན་ཏེ། འཇུག་པའི་གནས་སྐབས་སུ་ལྷ་དང་སྐལ་བ་མཉམ་པའི་སྔགས་སྡོམ་ཙམ་ལས་བསྐྱེད་རྫོགས་ཀྱི་སྡོམ་པ་གང་ཡང་མི་ཐོབ་ལ། རིག་པའི་དབང་ལྔའི་གནས་སྐབས་སུ་མི་བསྐྱོད་པའི་སྡོམ་པ་སོགས་རིགས་ལྔའི་སྡོམ་པ་རིམ་བཞིན་ཐོབ་ཅིང་། ཐུན་མོང་བརྟུལ་ཞུགས་ཀྱི་གནས་སྐབས་སུ། རིགས་དྲུག་པའི་སྡོམ་པ་རྫོགས་པར་ཐོབ་པ་ཡིན་པའི་གནད་ཀྱིས་བླ་མེད་ཀྱི་རིག་པའི་དབང་ནས་རིགས་ལྔའི་སྡོམ་པ་ཐོབ་ཅིང་།
སྡོམ་པའི་ཆ་ཤས་རིགས་ལྔ་རིགས་གསུམ་དུ་སྡོམ་པའི་སྡོམ་པ་ཐོབ་ལ། རྡོ་རྗེ་སློབ་དཔོན་གྱི་བུམ་དབང་གི་གནས་སྐབས་སུ་རིགས་གསུམ་གསང་ཆེན་རིགས་གཅིག་ཏུ་སྡོམ་པའི་སྡོམ་པ་ཡང་ཐོབ་པས། རིགས་དྲུག་པའི་སྡོམ་པ་རྫོགས་པར་ཐོབ་པ་ཡིན་པའི་གནད་ཀྱིས་བླ་མེད་ཀྱི་རིག་པའི་དབང་ནས་རིགས་ལྔའི་སྡོམ་པ་ཐོབ་ཅིང་། རྡོ་རྗེ་སློབ་དཔོན་གྱི་བུམ་དབང་ཡན་ཆད་དུ་བསྐྱེད་རིམ་གྱི་སྡོམ་པ་རྫོགས་པར་ཐོབ་ལ། དབང་གོང་མ་གསུམ་གྱི་གནས་སྐབས་སུ་རྫོགས་རིམ་གྱི་སྡོམ་པ་རྫོགས་པར་ཐོབ་པ་ཡིན་པའི་ཕྱིར་རོ། ། འོ་ན་དབང་བཞི་པ་ཐོབ་པའི་ཚེ། རྡོ་རྗེ་སློབ་དཔོན་གྱི་དབང་རྫོགས་པར་ཐོབ་པ་དང་། སྔགས་སྡོམ་རྫོགས་པར་ཐོབ་པ་རྡོ་རྗེ་སློབ་དཔོན་གྱི་དབང་རྫོགས་པར་ཐོབ་པ་ལ་ལྟོས་དགོས་པ་འདི་ངེས་པར་ཁས་ལེན་ནུས་སམ་སྙམ་ན། མི་ནུས་ཏེ། བླ་མེད་དབང་གི་རྣམ་གཞག་ལ།
ཀྱཻ་རྡོ་རྗེའི་རྒྱུད་ལ་བརྟེན་ནས་བིརྺ་པ་རྗེས་འབྲང་དང་བཅས་པས་འབྲེལ་ཚུལ། གསང་འདུས་རྒྱུད་ལ་བརྟེན་ནས་ཡེ་ཤེས་ཞབས་ལུགས་པས་འགྲེལ་ཚུལ། འཁོར་ལོ་བདེ་མཆོག་རྒྱུད་ལ་བརྟེན་ནས་མཚོ་སྐྱེས་དང་སྤྱོད་པའི་རྡོ་རྗེས་འགྲེལ་ཚུལ་གསུམ་ཡོད་པའི། དང་པོ་ཀྱཻ་རྡོ་རྗེ་མན་ངག་ལུགས་ལྟ་བུའི་སྐབས་སུ་དེ་ལྟར་ཁས་ལེན་པར་ནུས་ཀྱང་། ལུགས་གསུམ་པའི་སྐབས་དེར་དེ་ལྟར་ཁས་བླང་བར་མི་ནུས་ཏེ་ལུགས་གསུམ་པའི་སྐབས་སུ། དབང་བཞི་པ་ཐོབ་རྗེས་སུ་རྡོ་རྗེ་སློབ་དཔོན་གྱི་དབང་ལོགས་སུ་བསྐུར་བ་ཡོད་པར་བཤད་པས། དབང་བཞི་པ་ཐོབ་ནས་རྡོ་རྗེ་སློབ་དཔོན་གྱི་དབང་རྫོགས་པར་མ་ཐོབ་པ་གཅིག་ཁས་བླང་དགོས་པའི་ཕྱིར་ཏེ། དབང་ཆུ་བདེ་ཆེན་རྒྱ་མཚོ་ལས། རྗེ་ས་ཆེན་གྱིས་རས་རིས་ལ་བརྟེན་པའི་དཀྱིལ་མཆོག་ཏུ་ཐུན་མོང་མིན་པའི་བརྟུལ་ཞུགས་ཀྱི་རྗེས་སུ་སློབ་དཔོན་གྱི་དབང་མི་བསྐུར་བར་དབང་བཞི་རྫོགས་པའི་རྗེས་སུ་རྡོ་རྗེ་སློབ་དཔོན་གྱི་དབང་དོན་དུ་གཉེར་བ་ལ་ལོགས་སུ་སྦྱིན་པར་གསུངས་སོ། ། ལུགས་འདིའི་བཞེད་པས་རང་དོན་བསྐྱེད་རྫོགས་སྒྲུབ་པ་གཙོ་བོར་བྱེད་ན་གཞུང་ནས་བཤད་པའི་དབང་བཞི་རྫོགས་པར་ཐོབ་པ་ཙམ་གྱིས་ཆོག་ལ།
གཞན་དོན་ཕྲིན་ལས་བྱེད་ན་དེའི་སྟེང་དུ་རྡོ་རྗེ་སློབ་དཔོན་གྱི་དབང་དགོས་པར་བཞེད་པ་འདྲའོ། ། ཞེས་སོགས་དང་། ནས་གླིང་མ་དང་ནག་པོ་དཀྱིལ་ཆོག་གཉིས་ཀྱི་འགྲོས་ལ། རྡོ་རྗེ་སློབ་དཔོན་གྱི་དབང་ལ་རང་དོན་སྒྲུབ་པའི་དབང་དུ་བྱས་པ་དང་། གཞན་དོན་སྒྲུབ་པའི་དབང་དུ་བྱས་པ་གཉིས་ལས། སྔ་མ་ནི་གཞུང་ལས་བཤད་པའི་དབང་གོང་མ་གསུམ་དང་། ཕྱི་མ་ནི་ས་ཆེན་ཡབ་སྲས་གསུམ་གྱིས་ཁ་བསྐང་བ་ཉིད་ལ་ངོས་གཟུང་ན་ལེགས་པར་སྣང་ངོ་ཞེས་གསལ་བར་བཤད་པའི་ཕྱིར་རོ། ། དེ་ལྟར་དབང་བཞི་རྫོགས་ནས་རྡོ་རྗེ་སློབ་དཔོན་གྱི་དབང་མ་རྫོགས་པ་གཅིག་སྲིད་མོད། དབང་བཞི་རྫོགས་ནས་སྔགས་སྡོམ་རྫོགས་པར་མ་ཐོབ་པ་གཅིག་ཀྱང་སྲིད་དམ་སྙམ་ན། དེ་ནི་མི་སྲིད་དེ།
དབང་བཞི་པ་ཐོབ་པའི་ཚེ་ན་བསྐྱེད་རྫོགས་ཀྱི་སྡོམ་པ་མ་ལུས་པར་ཐོབ་པའི་ཕྱིར་རོ། ། དེས་ན་ཟབ་དོན་བདུད་རྩི་ཉིང་ཁུ་ལས། དེས་ན་རྒྱུད་སྡེ་བཞི་པོ་རང་རང་གི་རྡོ་རྗེ་སློབ་དཔོན་གྱི་དབང་མ་རྫོགས་པར་སྐབས་དེའི་སྡོམ་པ་མི་རྫོགས་ཞིང་ཞེས་སོགས་བཤད་པ་ནི། བིརྺ་པའི་མན་ངག་ལུགས་གཞིར་གཞག་ལ་དགོངས་སོ་ཞེས་སྐབས་སོ་སོར་ཕྱེ་ནས་སྨྲ་བ་ནི་གནད་ཀྱི་གཙོ་བོར་ཤེས་པར་གྱིས་ཤིག འོ་ན་རིག་པའི་དབང་ལྔ་སོ་སོའི་གནས་སྐབས་སུ་རིགས་ལྔ་སོ་སོའི་སྡོམ་པ་ངེས་པར་ཐོབ་པ་ཁས་ལེན་ནུས་སམ་སྙམ་ན། དེ་ཡང་མི་ནུས་ཏེ། རྣལ་འབྱོར་རྒྱུད་ཀྱི་རྡོ་རྗེ་སློབ་མའི་སྐབས་ཀྱི་རིག་པའི་དབང་ལྔ་ལས་རིགས་ལྔའི་སྡོམ་པ་མི་ཐོབ་ཅིང་། རྡོ་རྗེ་སློབ་དཔོན་གྱི་དབང་གི་སྐབས་ཀྱི་རིག་པའི་དབང་ལྔ་ལས་རིགས་ལྔའི་སྡོམ་པ་ཐོབ་ཅེས་རྣམ་དབྱེ་སོ་སོར་ཕྱེ་བ་ནི། རྗེ་བཙུན་གོང་མའི་རྡོ་རྗེ་འབྱུང་བའི་ཊཱིཀའི་ལུང་ཤེས་བྱེད་དུ་མཛད་ནས་དབང་ཆུ་བདེ་ཆེན་རྒྱ་མཚོ་ལས་གསལ་བར་བཤད་པའི་ཕྱིར། འོ་ན་རྣལ་འབྱོར་བླ་མེད་ཀྱི་རིག་པའི་དབང་ལྔའི་སྐབས་སུ་རིགས་ལྔའི་སྡོམ་པ་ཐོབ་པར་ཁས་ལེན་ནུས་སམ་སྙམ་ན།
དེ་ཡང་མི་ནུས་ཏེ། གོང་དུ་རྒྱུད་སྡེ་གསུམ་ལ་བརྟེན་པའི་འཕགས་ཡུལ་གྱི་སྡོམ་གསུམ་བཤད་པའི། གསང་འདུས་ལ་བརྟེན་པའི་སངས་རྒྱས་ཡེ་ཤེས་ཞབས་ཀྱི་ལུགས་ལ། རྡོ་རྗེ་སློབ་མའི་རིག་པའི་དབང་ལྔ་ལས་རིགས་ལྔའི་སྡོམ་པ་མི་ཐོབ་པར། རྡོ་རྗེ་སློན་དཔོན་གྱི་དབང་གི་སྐབས་ཀྱི་རིག་པའི་དབང་ལྔ་ལས་རིགས་ལྔའི་སྡོམ་པ་ཐོབ་པར་དབང་ཆུ་བདེ་རྒྱ་མ་ཉིད་ལས་བཤད་པའི་ཕྱིར་རོ། ། འོ་ན་རྣལ་འབྱོར་བླ་མེད་ཀྱི་རིག་པའི་དབང་ལྔ་ལ་བརྟེན་ནས་ཐོབ་པའི་རིགས་ལྔའི་སྡོམ་པ་ཐམས་ཅད། བསྐྱེད་རིམ་གྱི་སྡོམ་པར་ཁས་ལེན་ནུས་སམ་སྙམ་ན་དེ་ཡང་མི་ནུས་ཏེ། རྣལ་འབྱོར་བླ་མེད་ཀྱི་སློབ་མའི་དབང་ཙམ་ལས་སློན་དཔོན་གྱི་དབང་མ་ཐོབ་པའི་ཚེ། ལྷ་དཔའ་བོ་གཅིག་པའི་རྣལ་འབྱོར་ཙམ་ལས། དཀྱིལ་འཁོར་ཡོངས་རྫོགས་སྒོམ་པ་ལ་མི་དབང་བས་རྡོ་རྗེ་སློན་དཔོན་གྱི་དབང་མ་ཐོབ་པའི་སློབ་མའི་དབང་གི་རིགས་ལྔའི་སྡོམ་པ་རྣམས་བསྐྱེད་རིམ་གྱི་སྡོམ་པ་གཏན་ནས་མ་ཡིན་པའི་ཕྱིར་ཏེ།
བསྐྱེད་རིམ་གྱི་སྡོམ་པ་ཐོབ་པ་ལ་རྡོ་རྗེ་སློན་དཔོན་གྱི་བུམ་དབང་ཐོབ་དགོས་པའི་ཕྱིར་རོ། ། འདིར་པཎ་ཆེན་ཉི་ཟླ་སེང་གེའི་དབང་ཆུའི་རྣམ་བཤད་དཔག་བསམ་ལྗོན་པ་ལས། བླ་མེད་ཀྱི་སློབ་མའི་དབང་རྫོགས་པར་ཐོབ་པས། བྱ་སྤྱོད་ཀྱི་རྒྱུད་ཉན་བཤད་གཉིས་ཆར་ལ་དབང་བའི་རྒྱུ་མཚན་དེ་ཐོབ་པས་རྒྱུད་སྡེ་གཉིས་ཀྱི་སློན་དཔོན་གྱི་སྡོམ་པ་ཐོབ་པའི་ཕྱིར་ཞེས་བཤད་པ་ནི། རང་ལུགས་དང་གཞན་ལུགས་ཀྱི་མཚམས་མ་ཕྱེད་པ་སྟེ། རྒྱུད་སྡེ་གོང་མའི་རིག་པའི་དབང་ལྔ་ཐོབ་པས། བྱ་སྤྱོད་ཀྱི་དབང་ཡང་ཐོབ་ཅེས་པ་བོ་དོང་པ་སོགས་ཀྱི་གཞན་ལུགས་ལ་ཡོད་ཀྱི། རང་རེ་དཔལ་ལྡན་ས་སྐྱ་པ་མི་བཞེད་པའི་གནད་ཟབ་མོ་ཐུགས་སུ་མ་བྱོན་པའི་རྣམ་འགྱུར་ཡིན་པའི་ཕྱིར་རོ། ། གཉིས་པ་འཁྲུལ་པ་དགག་པ་ལ་གཉིས། ཁས་བླངས་བརྗོད་པ་དང་།
དེ་དགག་པའོ། ། དང་པོ་ལ། ཕྱོགས་སྔ་སྨྲ་བ་པོ་ནི་པདྨོ་བཞད་པ་ལས། རྒྱུད་སྡེ་མཐའ་དག་ལ་རང་བཟོའི་ཆོག་ཁྲིགས་སྦྱར་ནས་དབང་བསྐུར་གཅིག་ཐོབ་པས་ཀུན་ཐོབ་པར་འདོད་པ་ནི་བོ་དོང་ཕྱོགས་ལས་རྣམ་རྒྱལ་ལོ་ཞེས་པ་ལྟར། ཁ་ཅིག་སྟེ་བོ་དོང་པ་ན་རེ། རྒྱུད་སྡེ་མཐའ་དག་ལ་རང་བཟོའི་ཆོག་ཁྲིགས་སྦྱར་ནས་ནི། བཀའ་ལུང་ཡོད་པའི་སྒྲུབ་བྱེད་དུ། རྣལ་འབྱོར་ཆེན་པོའི་དབང་བསྐུར་གཅིག་ཐོབ་པས་དཀྱིལ་འཁོར་ཀུན་གྱི་དབང་ཐོབ་པར་འགྱུར་ཏེ། བདེ་མཆོག་ལས། རྒྱུད་འདི་རུ་ནི་དབང་བསྐུར་གང་། །
རྒྱུད་རྣམས་ཀུན་གྱི་སྒྲུབ་པོར་འགྱུར། ། ཞེས་གསུངས་པའི་ཕྱིར་དང་། གཞན་ཡང་རིག་པའི་དབང་ལྔ་ཡི་ངོ་སྤྲོད་བྱེད་པའི་ཚེ་ན། བླ་མེད་ཀྱི་རིག་པའི་དབང་ལྔ་ཐོབ་པས། བྱ་སྤྱོད་གཉིས་འཆད་པ་དང་ཉན་པ་གཉིས་ཆར་དང་། རྣལ་འབྱོར་གྱི་རྒྱུད་འཆད་པ་ལ་མི་དབང་ཡང་ཉན་པར་དབང་བར་གསུངས་པའི་ཕྱིར་ཞེས་ཟེར་རོ། ། གཉིས་པ་ལ་ལྔ། གཅིག་གིས་ཀུན་ཐོབ་ཡིན་པར་ལུང་གིས་གནོད། དེ་ཡི་སྒྲུབ་བྱེད་ཁྱབ་པ་འཁྲུལ་བར་བསྟན། བདག་འཇུག་ཙམ་གྱིས་སྒྲུབ་ན་གཞན་ལ་མཚུངས།
དགོངས་འགྲེལ་མཛད་པོ་འཁྲུལ་ན་ཧ་ཅང་ཐལ། སོ་སོའི་དབང་ལ་ནན་ཏན་བྱ་བར་གདམས་པའོ། ། དང་པོ་ནི། དབང་གཅིག་ཐོབ་པས་དབང་ཀུན་ཐོབ་པར་འདོད་པ་འདི་ནི་ཆོས་ཅན། གཞི་མདོའི་རྩྭ་བཞིན་དུ་དོར་བར་བྱ་སྟེ། ཕག་མོ་སྔོན་འབྱུང་དང་མི་གཡོ་བླ་མེད་ཀྱི་རྒྱུད་དག་ལས། དཀྱིལ་འཁོར་དུ་ནི་མ་ཞུགས་ལ། ། རྒྱུད་འདི་བསྟན་པར་མི་བྱ་སྟེ། ། དཀྱིལ་འཁོར་གཞན་དུ་ཞུགས་པ་ལའང་། ། རྒྱུད་འདི་བསྟན་པར་མི་བྱ་འོ། །
ཞེས་གསུངས་པ་དང་འགལ་བའི་ཕྱིར་དང་། གལ་ཏེ་བླ་མེད་ཀྱི་དབང་བསྐུར་གཅིག་གིས་དབང་བསྐུར་ཀུན་ཐོབ་ན། སྟོན་པས་དབང་ཆོག་གཅིག་ཁོ་ན་ཉིད་ཅིས་མ་གསུངས་ཏེ་གསུངས་རིགས་པའི་ཕྱིར་ཏེ། དཔེར་ན་འདུལ་བའི་ལས་ཆོག་གཅིག་ཁོ་ན་གསུངས་ཀྱི་གཞན་མ་གསུངས་པ་བཞིན་ནོ། ། གཉིས་པ་ནི། ཁྱོད་ཀྱི་ལུང་གི་སྒྲུབ་བྱེད་ཀྱང་སྙིང་པོ་མེད་པ་ཁོ་ན་ཡིན་ཏེ། སྤྱིར་རྒྱུད་ལས་སྤྲོ་བ་བསྐྱེད་པའི་ཕྱིར་དུ་ཕན་ཡོན་གསུངས་པའི་གནས་སྐབས་དང་། འཇིགས་པ་བསྐྱེད་པའི་ཕྱིར་ལ་དོར་གྱི་ཚིགས་གསུངས་པ་རྣམས་ཇི་བཞིན་པའི་སྒྲ་མ་ཡིན་པའི་ཕྱིར། ཀྱཻ་རྡོ་རྗེ་རྩ་རྒྱུད་ལས། གལ་ཏེ་སངས་རྒྱས་གསང་བའི་སྐད། །
མི་གསུང་ན་ཡང་འགྲོངས་པར་འགྱུར། ། ཞེས་གསུངས་པའང་ཇི་བཞིན་པའི་སྒྲ་རུ་འགྱུར་བའི་ཕྱིར་དང་། ཁྱད་པར་ཁྱེད་ཀྱིས་ཤེས་བྱེད་དུ་དྲངས་པའི་རྒྱུད་རྣམས་ཀུན་གྱི་སྒྲུབ་པོར་འགྱུར། ། ཞེས་པ་དེ་བདེ་མཆོག་གི་དབང་ཐོབ་པས་སྤྱིར་རྒྱུད་སྡེ་བཞི་དང་བྱེ་བྲག་རྣལ་འབྱོར་བླ་མེད་ཀྱི་དབང་གི་ནང་ཚན་མཐའ་དག་ཐོབ་ཅེས་པའི་དོན་མ་ཡིན་གྱི། འཁོར་ལོ་བདེ་མཆོག་གི་སྨིན་བྱེད་ཀྱི་དབང་རྫོགས་པར་ཐོབ་པའི་གང་ཟག་དེ། རྒྱུད་སྡེ་བཞི་ཆར་གྱི་རྒྱུད་ཉན་བཤད་དང་དབང་བསྐུར་རབ་གནས་སོགས་ལ་དབང་བའི་སྒྲུབ་པ་པོར་འགྱུར་ཞེས་པ་ཙམ་ཞིག་བསྟན་པའི་ཕྱིར་ཏེ། དེ་ཉིད་ཀྱི་རྟགས་འགྲེལ་ལས། ཀུན་ཞེས་བྱ་བའི་སྒྲ་ནི་བྱ་བ་དང་སྤྱོད་པ་དང་རྣལ་འབྱོར་དང་རྣལ་འབྱོར་བླ་མ་རྣམས་གཟུང་ངོ་ཞེས་བཤད་པའི་ཕྱིར་རོ། ། ཁྱོད་ཀྱི་རིགས་པའི་སྒྲུབ་བྱེད་ལ་ཡང་སྙིང་པོ་མེད་དེ། རྒྱུད་སྡེ་གོང་མའི་དབང་བསྐུར་ནང་དུ་ནི་འོག་མའི་དབང་དང་ནུས་པ་མཉམ་པའི་ནུས་པ་འདུས་པའི་ཕྱིར་ན་གོང་མའི་དབང་ཐོབ་ན།
རྒྱུད་སྡེ་འོག་མ་འཆད་པ་དང་ཉན་པར་གསུངས་པ་ཡིན་ལ། སྒྲུབ་བྱེད་དེ་ཙམ་གྱིས་ནི། འོག་མའི་དབང་ཐོབ་པར་འགྲུབ་ན། ཐེག་ཆེན་གྱི་མཐོང་ལམ་ཐོབ་པའི་ཚེ། ཉན་ཐོས་དང་རང་རྒྱལ་གྱི་མི་སློབ་ལམ་ཡང་ཐོབ་པར་འགྱུར་ཏེ། ཐེག་ཆེན་མཐོང་ལམ་གྱི་ནང་དུ། ཐེག་པ་འོག་མ་གཉིས་ཀྱི་སྤང་རྟོགས་ཀྱི་རིགས་འདྲའི་ནུས་པ་ཀུན་འདུས་པའི་ཕྱིར་རོ། ། དེ་ཡང་བླ་མེད་ཀྱི་རིག་པའི་དབང་ལྔ་ཐོབ་པའི་ཚེ་བྱ་སྤྱོད་གཉིས་ཉན་བཤད་གཉིས་ཆར་ལ་དབང་བའི་རྒྱུ་མཚན་ནི། བྱ་རྒྱུད་ལ་ཆུ་དང་ཅོད་པཎ་གྱི་དབང་གཉིས་དང་། སྤྱོད་རྒྱུད་ལ་ཆུ་ཅོད་པཎ་རྡོ་རྗེ་དྲིལ་བུ་མིང་དབང་སྟེ་ལྔ་ལས་གཞན་མེད་ལ།
དེ་དག་གི་ནུས་པ་ནི་བླ་མེད་ཀྱི་རིག་པའི་དབང་ལྔ་ལ་ཚང་བའི་ཕྱིར་དང་། འོན་ཀྱང་དེ་ཐོབ་པས་རྣལ་འབྱོར་གྱི་རྒྱུད་ཉན་པ་ལ་དབང་ཡང་འཆད་པ་ལ་མི་དབང་བའི་རྒྱུ་མཚན་ནི། བླ་མེད་ཀྱི་རིག་པའི་དབང་ལྔའི་ནང་དུ་རྣལ་འབྱོར་གྱི་རྒྱུད་ཀྱི་སློབ་མའི་རིག་པའི་དབང་ལྔའི་ནུས་པ་མཐའ་དག་ཚང་བའི་སྟེང་དུ། རྣལ་འབྱོར་རྒྱུད་ཀྱི་སློབ་དཔོན་གྱི་དབང་གི་སྐབས་ཀྱི་རིག་པའི་དབང་ལྔ་ལས་རིགས་ལྔའི་སྡོམ་པ་ཐོབ་ནུས་པ་དེ་ཡང་ཚང་བས་རྣལ་འབྱོར་རྒྱུད་ཉན་པ་ལ་དབང་ཡང་། རྣལ་འབྱོར་རྒྱུད་ཀྱི་རྡོ་རྗེ་སློབ་དཔོན་གྱི་དབང་གི་སྐབས་ཀྱི་དམ་ཚིག་གསུམ་སྦྱིན་པའི་ནུས་པ་དེ་ཙམ་མ་ཚང་བས་དེ་ཉིད་འཆད་པ་ལ་མི་དབང་བ་ཡིན་པའི་ཕྱིར་རོ། ། འོ་ན་གསང་བ་སྤྱི་རྒྱུད་ལས། དེ་བཞིན་གཤེགས་རིགས་དཀྱིལ་འཁོར་དུ། ། གང་ཞིག་ལེགས་པར་དབང་བསྐུར་བ། ། དེ་ནི་རིགས་སྔགས་གསུམ་ཆར་གྱི། ། དཀྱིལ་འཁོར་ལ་སོགས་སློབ་དཔོན་འགྱུར། །
འཕགས་པ་སྤྱན་རས་གཟིགས་དབང་གི ། དཀྱིལ་འཁོར་དུ་ནི་དབང་བསྐུར་བ། ། དེ་ནི་རིགས་གཉིས་དཀྱིལ་འཁོར་གྱི། ། སློབ་དཔོན་དུ་ནི་དབང་བསྐུར་འགྱུར། ། ཕྱག་ན་རྡོ་རྗེ་གཟི་ཆེན་གྱི། ། དཀྱིལ་འཁོར་དུ་ནི་དབང་བསྐུར་བ། ། དེ་ནི་རྡོ་རྗེའི་རིགས་གཅིག་གི ། དཀྱིལ་འཁོར་གྱི་ནི་སློབ་དཔོན་འགྱུར། ། ཞེས་བྱ་རྒྱུད་ལ་ཡང་། དེ་བཞིན་གཤེགས་པའི་རིགས་ཀྱི་དཀྱིལ་འཁོར་དུ་དབང་ཐོབ་ན།
པདྨའི་རིགས་ཀྱི་དཀྱིལ་འཁོར་དང་། རྡོ་རྗེའི་རིགས་དཀྱིལ་འཁོར་དུ་དབང་ཐོབ་པ་དང་། པདྨའི་རིགས་ཀྱི་དཀྱིལ་འཁོར་དུ་དབང་ཐོབ་ན། པདྨ་དང་རྡོ་རྗེའི་རིགས་གཉིས་ཀྱི་དབང་ཐོབ་པ་དང་། རྡོ་རྗེའི་རིགས་ཀྱི་དབང་ཐོབ་ན། རྡོ་རྗེའི་རིགས་ཁོ་ནའི་དབང་ཐོབ་པར་བཤད་པའི་ཤུགས་ཀྱིས། རྣལ་འབྱོར་གོང་མའི་དབང་ཐོབ་ན། འོག་མའི་དབང་ཐོབ་པར་སྒྲུབ་ནུས་སོ་སྙམ་ན། ལུང་དེའི་དོན་ཡང་ཁྱོད་ཀྱི་དེ་ལྟར་མ་ཡིན་ཏེ། དེ་བཞིན་གཤེགས་པའི་རིགས་ཀྱི་དཀྱིལ་འཁོར་དུ་དབང་རྫོགས་པར་ཐོབ་ན།
རིགས་གཞན་གཉིས་ཀྱི་དབང་མ་ཐོབ་ཀྱང་། རིགས་གཞན་གཉིས་ཀྱི་རྡོ་རྗེ་སློབ་དཔོན་བྱེད་དུ་རུང་ཞེས་པ་ཙམ་ཞིག་བསྟན་པས་ཁོ་བོའི་སྒྲུབ་བྱེད་མ་གཏོགས་ཁོ་བོ་ལ་གནོད་བྱེད་དུ་འགྱུར་བ་གང་ཡང་མེད་པའི་ཕྱིར། གལ་ཏེ་ལུང་དོན་རིགས་གསུམ་ལ་ཟབ་ཁྱད་ཅུང་ཟད་ཡོད་པའི་གནད་ཀྱིས་དེ་བཞིན་གཤེགས་པའི་རིགས་ཀྱི་དབང་རྫོགས་ན། རིགས་གཞན་གཉིས་ཀྱི་དབང་མ་ཐོབ་ཀྱང་རིགས་གཞན་གཉིས་ཀྱི་རྡོ་རྗེ་སློབ་དཔོན་གྱི་ལས་རྒྱུད་དེ་གཉིས་ཀྱི་གཞུང་གདམས་ངག་འཆད་པ་ལ་དབང་བ་ཡིན་ན། བླ་མེད་ཀྱིས་ཕ་རྒྱུད་མ་རྒྱུད་གཉིས་མེད་ཀྱི་རྒྱུད་གསུམ་ལ་ཡང་ཟབ་ཁྱད་ཅུང་ཟད་ཡོད་པས། གཉིས་མེད་རྒྱུད་དུས་འཁོར་ལྟ་བུའི་དབང་རྫོགས་པར་ཐོབ་པ་དེས། གཞན་ཕ་མའི་རྒྱུད་གཉིས་ཀྱི་གཞུང་གདམས་ངག་འཆད་པ་ལ་དབང་བར་མཚུངས་པས་ཁོ་བོའི་བཞེད་པ་གྲུབ་བོ་སྙམ་ན། ཅུང་ཟད་དཀའ་བར་སེམས་ཀྱང་མི་མཚུངས་ཏེ། བྱ་རྒྱུད་རིགས་གསུམ་པོ་ལ་དེ་ལྟ་བུའི་གསལ་ཁ་ངེས་པ་ཅན་སྤྱི་རྒྱུད་ཚིག་ཟིན་ལ་གསུངས་པ་ཡིན་ལ། བླ་མེད་ལ་དེ་ལྟ་བུའི་དམིགས་གསལ་བཤད་པའི་རྒྱུད་དང་བསྟན་བཅོས་ཚད་ལྡན་ཁུང་བསྟན་རྒྱུ་མེད་པའི་ཕྱིར་རོ། །
གསུམ་པ་བདག་འཇུག་ཙམ་གྱིས་སྒྲུབ་པ་དགག་པ་ནི། ཁོ་ན་རེ། སླར་ཡང་སྔར་གྱི་དམ་བཅའ་སྒྲུབ་པའི་ཕྱིར་དུ་འདི་སྐད་སྨྲ་སྟེ། ཁོ་བོས་བདག་འཇུག་བླངས་པའི་ཚེ་དཀྱིལ་འཁོར་གྱི་གཙོ་བོ་རྡོ་རྗེ་སེམས་དཔའ་ལས་དབང་ཐོབ་པས་ཁོ་བོ་ཆིག་བརྒྱུད་ཡིན་ལ། ཁོ་བོ་ལས་ནི་དབང་བླངས་པ་རྣམས་གཉིས་བརྒྱུད་དང་། དེ་ལས་བླངས་པ་རྣམས་གསུམ་བརྒྱུད་ལ་སོགས་པ་ཡིན་པའི་ཕྱིར་ཞེས་སྨྲ་བའི་ཕྱིར་རོ། ། དེ་དགག་པ་ནི། འདི་དང་སྒྲུབ་བྱེད་གོང་མ་གཉིས་གཅིག་གིས་འགྲུབ་ན་གཅིག་ཤོས་ནི་དོན་མེད་དུ་འགྱུར་བ་སྟེ། བདག་འཇུག་བླངས་པས་ཀུན་གྱི་དབང་རྒྱུན་གྱི་བརྒྱུད་པ་མ་ཆད་པར་ནི་སྒྲུབ་དགོས་ན། བླ་མེད་ཀྱི་དབང་གཅིག་གིས་དབང་ཀུན་ཐོབ་ཅེས་པའི་སྒྲུབ་བྱེད་ཀྱི་ངལ་བ་དོན་མེད་དུ་འགྱུར་བའི་ཕྱིར་དང་།
སློབ་མའི་བརྒྱུད་པ་གཞན་དག་ཀྱང་གཉིས་བརྒྱུད་ལ་སོགས་ཀྱིས་ཅི་ཞིག་བྱ་སྟེ། རང་ཉིད་བདག་འཇུག་བླངས་ནས་ནི་གཅིག་རྒྱུད་འབའ་ཞིག་ཅིས་མི་བྱེད་དེ་བྱས་པས་ཆོག་པའི་ཕྱིར་རོ། ། གལ་ཏེ་ཁོ་བོས་བདག་འཇུག་གི་ཚེ་ཡེ་ཤེས་ཀྱི་སྣང་བ་ཆེན་པོའི་ངང་ནས་རྡོ་རྗེ་སེམས་དཔའ་ལས་དངོས་སུ་དབང་ཐོབ་ལ། བརྒྱུད་པ་གཞན་དག་ལ་དེ་ལྟ་བུའི་སྐལ་བ་མེད་པའི་ཕྱིར་ཞེས་གསུངས་ན། དེ་ཉིད་མི་ཆོས་བླ་མའི་རྫུན་དུ་མ་གྱུར་ན། ཁོ་བོ་རྗེས་སུ་ཡི་རང་བར་བྱའོ། ། བཞི་པ་འགྲེལ་མཛད་འཁྲུལ་ན་ཧ་ཅང་ཐལ་བ་ནི། བོ་དོང་པ་ན་རེ། མ་འཁྲུལ་བའི་ཆོ་ག་ནི་ཁོ་བོས་རྒྱུད་ལས་འདོན་པ་འདི་ཉིད་ཡིན་པས་ཐེ་ཚོམ་ཟ་བར་མི་བྱ་སྟེ། འཕགས་ཡུལ་གྲུབ་པའི་དབང་ཕྱུག་རྣམས་སེམས་ཅན་ཡིན་པའི་ཕྱིར་ན་འཁྲུལ་པ་ཅུང་ཟད་སྲིད་པ་དེས་ན་ཏེ་དེའི་ཕྱིར་ཞེས་ཟེར་རོ། །
འཕགས་པ་ལ་སྐུར་འདེབས་འདི་འདྲའི་ཚིག་ཆོས་ཅན། ཁྱོད་ཐོས་པར་གྱུར་ནའང་རྣ་བ་དགབ་པར་རིགས་ཏེ། རྒྱུ་མཚན་ནི་འོ་ན་ཁྱོད་ཀྱང་སེམས་ཅན་ཡིན་པས་ན་ཅི་སྨྲས་ཚད་མར་སུ་ཡིས་གཟུང་སྟེ་གཟུང་བར་མི་རིགས་པའི་ཕྱིར་དང་། ཟག་མེད་ཀྱི་བློ་མངའ་བའི་འཕགས་པས་མཛད་པའི་བསྟན་བཅོས་རྣམས་དྲང་སྲོང་བཀའ་བཞིན་སྤྱི་བོར་ནི་བླང་བྱ་ཡིན་པར་མགོན་པོ་བྱམས་པས་རྒྱུད་བླར་གསུངས་པའི་ཕྱིར་དང་། རྒྱ་གར་གྱི་ཀུ་ཀུ་རི་པ་དང་ཀུན་དགའ་སྙིང་པོ་སོགས་རྒྱལ་བའི་བསྟན་པ་འཛིན་པ་ལ་འཁྲུལ་པ་མེད་པར་སངས་རྒྱས་ཀྱིས་གསུངས་པ་ལ། ཁྱེད་དེ་དག་ལ་འཁྲུལ་ལོ་ཞེས་བརྗོད་པ་ནི་རྫོགས་སངས་རྒྱས་ལའང་བརྒལ་བར་སྣང་བས་ཧ་ཅང་ཐལ་ཆེས་བའི་ཕྱིར་རོ། ། ལྔ་པ་གདམས་པ་ནི། དེས་ན་རྡོ་རྗེ་འཆང་ནས་འཕགས་ཡུལ་གྱི་གྲུབ་ཆེན་རྣམས་ལས་རིམ་པར་བརྒྱུད་ཅིང་། ལོ་པཎ་ཁྱད་པར་ཅན་གྱིས་བསྒྱུར་བའི་ཟབ་དོན། བརྒྱུད་པ་དེ་དག་ནས་རང་རང་གི་རྩ་བའི་བླ་མའི་བར་བརྒྱུད་པ་མ་ཉམས་པ་ལས་དབང་བསྐུར་ཞུས་ཤིག་ཅེས་གདམས་ཏེ།
གཞི་དབང་དང་དམ་ཚིག་ལ་གནས་པ་ནི་རྡོ་རྗེ་ཐེག་པའི་བསྟན་པ་འཛིན་པའི་སྐྱེས་བུ་ཡིན་པའི་ཕྱིར་རོ། ། གསུམ་པ་དམ་ཚིག་ལ་འཁྲུལ་པ་དགག་པ་ལ་གཉིས། རྩ་ལྟུང་བདུན་པ་མི་སྲུང་བ་དགག གསུམ་པའི་ཡུལ་ལ་འཁྲུལ་པ་དགག་པའོ། ། དང་པོ་ལ་ཕྱོགས་སྔ་སྨྲ་བ་པོ་ནི། པདྨོ་བཞད་པ་ལས། དབང་གིས་མ་སྨིན་པའི་སོ་སྐྱེ་ལ་གསང་སྒྲོགས་བྱེད་པ་ནི་ངོར་པ་མ་གཏོགས་པའི་དེང་སང་གི་གསང་སྔགས་པ་ཐམས་ཅད་དང་། ད་ནི་ངོར་པའི་ཡང་སློབ་མ་ཁ་ཅིག་གོ་ཞེས་པ་ལྟར་དེང་སང་སྔགས་པར་རློམ་པ་འགག་ཞིག་གིས་ལག་ལེན་འཆོལ་བར་བྱེད་དེ། དབང་གིས་མ་སྨིན་པའི་སྐྱེ་བོ་ལ་རྣལ་འབྱོར་ཆེན་པོའི་གསང་སྤྱོད་ཀུན་འཛེམ་པ་མེད་པར་གསང་སྒྲོགས་བྱེད་པའི་ཕྱིར་རོ། ། དེ་ལྟ་བུའི་གསང་སྒྲོགས་བྱེད་པ་འདི་ནི་ཆོས་ཅན།
ཁྱོད་བདག་ལེགས་སུ་འདོད་པ་དག་གིས་བག་ཡོད་མཛོད་ཅིག་ཅེས་གདམས་པའི་སྒོ་ནས་དགག་དགོས་ཏེ། དམ་པ་དང་པོ་དང་རྡོ་རྗེ་གུར་དང་དགྲ་ནག་དང་རྩ་བའི་ལྟུང་བའི་གཞུང་རྣམས་ལས་ཁྱོད་རྩ་བའི་ལྟུང་བ་བདུན་པ་ཉིད་དུ་གསུངས་པའི་ཕྱིར་དང་། རྩ་ལྟུང་གི་དོན་ཡང་། མ་བསྲུངས་ན་ཉེས་པ་ཀུན་གྱི་རྩ་བ་དང་། བསྲུངས་ན་དངོས་གྲུབ་ཀུན་གྱི་རྩ་བར་ནི་གསུངས་པའི་ཕྱིར་རོ། ། གཉིས་པ་ལ་འདོད་པ་བརྗོད་པ་དང་། སུན་འབྱིན་བརྗོད་པ་གཉིས་ལས། དང་པོ་ལ་ཕྱོགས་སྔ་སྨྲ་བ་པོ་ནི་པདྨོ་བཞད་པ་ལས། རྡོ་རྗེ་སྤུན་བླ་མ་གཅིག་ལ་དཀྱིལ་འཁོར་གཅིག་ལས་དུས་གཅིག་ལ་དབང་བསྐུར་ཐོབ་པ་དགོས་པར་འདོད་པ་ནི་བཙོང་ཁ་པའོ། ། ཞེས་པ་ལྟར་ཁ་ཅིག་སྟེ་ཙོང་ཁ་ཆེན་པོ་ན་རེ།
སྔགས་ཀྱི་སྡོམ་ལྡན་ཀུན་རྡོ་རྗེ་སྤུན་དུ་བྱས་ན་ནི་ཧ་ཅང་རྒྱ་ཆེས་པའི་སྐྱོན་ཡོད་པའི་ཕྱིར་ན། བླ་མ་གཅིག་དང་དཀྱིལ་འཁོར་གཅིག་ལས་དུས་གཅིག་དབང་ཐོབ་པ་རྡོ་རྗེའི་སྤུན་ཡིན་ཏེ། གཞན་དུ་ན་མངལ་གྱི་སྒོ་མི་གཅིག་པའི་ཕྱིར་ན་སྤུན་གྱི་དོན་མི་གནས་པའི་ཕྱིར་ཞེས་ཟེར་རོ། ། གཉིས་པ་ལ། བསྟན་བཅོས་ཐ་སྙད་འགལ་བས་དགག རྒྱུད་ཀྱི་དོན་དང་འགལ་བས་དགག འཇིག་རྟེན་ཐ་སྙད་འགལ་བས་དགག་པའོ། ། དང་པོ་ནི། འོ་ན་བསླབ་པ་གསུམ་ལྡན་པ་ཀུན་ཚངས་པ་མཚུངས་པར་སྤྱོད་པ་མིན་པར་འགྱུར་ཏེ། ཧ་ཅང་རྒྱ་ཆེས་པའི་སྐྱོན་ཡོད་པར་མཚུངས་པའི་ཕྱིར་དང་།
འདོད་ན་ཡང་མི་འཐད་དེ། རྣམ་བཤད་རིགས་པ་ལས་ཚངས་པ་ནི་མྱ་ངན་ལས་འདས་པ་ཡིན་ཏེ། དེའི་ཆེད་དུ་སྤྱོད་པ་ནི་བསླབ་པ་གསུམ་ཡིན་ཏེ། བསླབ་པ་གསུམ་དང་ལྡན་པ་ཀུན་ཚངས་པ་མཚུངས་པར་སྤྱོད་པ་ཡིན་ནོ་ཞེས་གསུངས་པ་དང་འགལ་བའི་ཕྱིར་རོ། ། གཉིས་པ་ནི། ཡུལ་ཆེན་སུམ་ཅུ་རྩ་གཉིས་སུ་སྤྱོད་པའི་ཚེ་ན་བརྡ་དང་ནི་བརྡའི་ལན་ཤེས་པའི་གང་ཟག་ཀུན་ཆོས་ཅན། ཁྱོད་རྡོ་རྗེ་སྤུན་དང་སྲིང་མོ་ནི་གང་ཡང་མ་ཡིན་པར་འགྱུར་ཏེ། ཁྱོད་དེ་དག་ལ་སྔར་གྱི་མཚན་ཉིད་བླ་མ་དང་དཀྱིལ་འཁོར་གཅིག་པ་སོགས་མ་ཚང་བའི་ཕྱིར་རོ། ། འདོད་ན་ཡང་མི་འཐད་དེ། བདེ་མཆོག་དང་ཀྱཻ་རྡོར་གྱི་རྩ་བའི་རྒྱུད་དང་ཁ་སྦྱོར་ལས།
གང་གིས་སྤུན་དང་སྲིང་མོར་ཡང་། ། ཐེ་ཚོམ་མེད་པར་ཤེས་པར་བྱ། ། ཞེས་གསུངས་པ་དང་འགལ་བའི་ཕྱིར། དེས་ན་ཁྱོད་གཞན་གྱི་ཉམས་རྐྱེན་མ་བྱེད་ཅིག་ཅེས་ཏེ། རྡོ་རྗེ་སྤུན་དུ་འགྱུར་མི་འགྱུར་ལ་མངལ་སྒོ་གཅིག་པ་དང་མི་གཅིག་པའི་དོན་དྲིས་ན་ཡང་རང་བཟོ་མ་ཡིན་པ་ལུང་དང་མཐུན་པ་ཁྱོད་ལ་མེད་པའི་ཕྱིར། གསུམ་པ་ནི། ཁྱོད་ཀྱི་ལུགས་འདི་འཇིག་རྟེན་ཐ་སྙད་དང་ཡང་འགལ་ཏེ། རྒྱུ་མཚན་འདི་ལྟར། ཁྱོད་ལྟར་ན་འཁོར་ལོས་བསྒྱུར་བ་གཅིག་ཉིད་ཀྱི་བཙུན་མོ་ལྔ་བརྒྱའི་སྲས་རྣམས་ཀུན་རིགས་ཀྱི་སྤུན་ཡང་མ་ཡིན་པར་འགྱུར་ཏེ། དེ་དག་མངལ་སྒོ་མི་གཅིག་པའི་ཕྱིར།
ཁྱབ་པ་དངོས་སོ། ། གཉིས་པ་གྲོལ་བྱེད་ཀྱི་ལམ་རྣམ་དག་ཏུ་བསྒྲུབ་པ་ལ་གཉིས། ཉམས་ལེན་རྟེན་གྱི་གང་ཟག་ལ་འཁྲུལ་པ་དགག བླང་བྱ་ལམ་གྱི་ངོ་བོ་ལ་འཁྲུལ་པ་དགག་པའོ། ། དང་པོ་ལ་གཉིས་ལས་འདོད་པ་བརྗོད་པ་ལ་ཕྱོགས་སྔ་མ་ནི་པདྨོ་བཞད་པ་ལས། ཐེག་པ་གསུམ་ཆར་གྱི་ཚོགས་ལམ་ཆེན་པོ་ཡན་ཆད་དམ་གསང་སྔགས་ཁོ་ནས་ཐོབ་པར་འདོད་པ་ནི་བོ་དོང་ཕྱོགས་ལས་རྣམ་རྒྱལ་ལོ་ཞེས་པ་ལྟར། ཁ་ཅིག་སྟེ་བོ་དོང་པ་ན་རེ། ཐེག་པ་གསུམ་ཆར་གྱི་ཚོགས་ལམ་ཆེན་པོ་ཡན་ཆད་ནི་སྔགས་ལམ་ཁོ་ནས་ཐོབ་པར་འདོད་དེ། སྒྲུབ་བྱེད་ནི་ཆོས་རྒྱུན་གྱི་ཏིང་ངེ་འཛིན་ལ་བརྟེན་ནས་སངས་རྒྱས་ཀྱི་ཞིང་བགྲོད་པའི་ཚེ། ལམ་གྱི་ཟབ་ཤོས་གདུལ་བྱས་ཀྱང་ཉན་འདོད་ཡོད་ཅིང་།
སངས་རྒྱས་ལ་དེ་སྟོན་པའི་མཁྱེན་པ་དང་ཐུགས་བརྩེ་མངའ་བའི་ཕྱིར་དང་། ཀུན་རིག་གི་ཁྱམས་ལ་བཀོད་པའི་ཉན་རང་རྣམས་ཀྱང་། སྔགས་ལམ་གྱིས་ཐོབ་པའི་ཉན་རང་མཚན་ཉིད་པ་ཡིན་པའི་ཕྱིར་ཞེས་སྨྲ་བར་བྱེད་དོ། ། གཉིས་པ་དེ་དགག་པ་ལ་གཉིས། དགག་པ་མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི་ལུགས་འདི་ནི་ཆོས་ཅན། མི་འཐད་དེ། མོད་རྒྱུད་བསྟན་བཅོས་ཀྱི་ལུང་དང་། རིགས་པ་ཀུན་དང་འགལ་བ་སྟེ་འོག་ནས་འཆད་པའི་ལུང་རིགས་ཀྱིས་གནོད་པའི་ཕྱིར་རོ། །
གཉིས་པ་རྒྱས་པར་བཤད་པ་གསུམ། དམན་ལམ་གྱིས་ཆོས་རྒྱུན་ཐོབ་པ་ལུང་རིགས་དང་འགལ་བ། གདུལ་བྱ་ཟབ་ལམ་ཁོ་ནས་བཀྲི་བ་མདོ་རྒྱུད་དང་འགལ་བ། སྔགས་ཀྱི་དཀྱིལ་འཁོར་ལ་ཐེག་དམན་ལམ་བཀོད་པ་རྒྱུད་སྡེ་དང་འགལ་བའོ། ། དང་པོ་ནི། ཐེག་དམན་ལམ་གྱིས་ཆོས་རྒྱུན་གྱི་ཏིང་འཛིན་ཐོབ་པ་ཆོས་ཅན། ཁྱོད་ལ་ལུང་རིགས་གི་གནོད་བྱེད་ཡོད་དེ། མི་ཕམ་མགོན་པོས། མདོ་སྡེ་རྒྱན་ལས་ཐེག་ཆེན་གྱི་ཚོགས་ལམ་དུ་ཆོས་རྒྱུན་གྱི་ཏིང་ངེ་འཛིན་ཐོབ་པར་གསུངས་ཀྱི་དམན་པའི་ལམ་དག་ལ་ཆོས་རྒྱུན་གྱི་ཏིང་འཛིན་ཐོབ་པ་ཡོད་པ་ནི་ཚད་ལྡན་གྱི་གཞུང་ལས་གསུངས་པ་མེད་པའི་ཕྱིར་ན། དེ་ཚེ་ཆོས་ཀྱི་རྒྱུན་ལས་ནི། །
ཞེས་སོགས་ཀྱི་ལུང་དེས་ཁྱོད་དོན་གྱིས་བཀག་པའི་ཕྱིར། བོ་དོང་པ་ཁྱོད་ཀྱི་འདོད་པ་དེ་ལ་རིགས་པས་ཀྱང་ནི་གནོད་པ་སྟེ། ཇི་ལྟར་ཞེ་ན། ཐེག་པ་དམན་པའི་གང་ཟང་དེ་ཡིས་འཕགས་ལམ་ཐོབ་པའི་ཚེ་རྒྱུན་ཞུགས་དང་ཕྱིར་འོང་ཡིན་པ་གཅིག་མི་སྲིད་པར། ཉན་ཐོས་སློབ་པ་འབྲས་གནས་ཐམས་ཅད། འབྲས་བུ་གསུམ་པ་ལ་གནས་པའི་ཆགས་བྲལ་སྔོན་སོང་གི་ཕྱིར་མི་འོང་ཁོ་ནར་འགྱུར་བར་ཐལ། དམན་པའི་མཐོང་ལམ་གྱི་སྔ་རོལ་དུ་ཆོས་རྒྱུན་གྱི་ཏིང་ངེ་འཛིན་ངེས་པར་ཐོབ་དགོས་པ་གང་ཞིག དེ་ཐོབ་ན་བསམ་གཏན་དང་པོའི་དངོས་གཞི་ཡང་ངེས་པར་ཐོབ་དགོས་པས། ཐེག་དམན་འཕགས་པ་ཡིན་ན་མཐོང་ལམ་གྱི་སྔ་རོལ་ཏུ་འདོད་ཉོན་དགུ་པ་སྤངས་པས་ཁྱབ་དགོས་པའི་ཕྱིར་རོ། ། གཞན་ཡང་ཆོས་མངོན་པ་དང་འདུལ་བ་ལུང་དག་ལས་ཉན་ཐོས་སློབ་པ་ལྟ་ཞོག་གི་དགྲ་བཅོམ་ཐོབ་ཀྱང་རྫུ་འཁྲུལ་ནི་མ་ཐོབ་པའི་རྒྱན་མེད་ཀྱི་དགྲ་བཅོམ་མང་དུ་བཤད་པ་དང་།
ཁྱོད་ཀྱི་གྲུབ་མཐའ་འདི་ཉིད་འགལ་ཏེ། ཁྱོད་ལྟར་ན་ཐེག་དམན་དགྲ་བཅོམ་ཐམས་ཅད་ཀྱིས་བསམ་གཏན་ཀྱི་དངོས་གཞི་ཐོབ་པས་མངོན་ཤེས་སོགས་ཀྱི་རྒྱན་དང་བཅས་པ་ཁོ་ནར་ཐལ་བའི་སྐྱོན་ཡོད་པའི་ཕྱིར་རོ། ། གཞན་ཡང་ལམ་གྱི་ཟབ་ཤོས་ཡིན་ཙམ་གྱིས་གདུལ་བྱས་ཉན་འདོད་ཡོད་པར་ནི་མ་ངེས་ཏེ། གཞན་དུ་ན་ཐེག་གསུམ་གྱི་རིམ་པ་བསྟན་པ་དོན་མེད་དུ་འགྱུར་བའི་ཕྱིར་རོ། ། གཉིས་པ་ནི། སངས་རྒྱས་དངོས་ཀྱིས་གདུལ་བྱ་ལ་སྔགས་ལམ་སྟོན་པར་མ་ངེས་ཏེ། གདུལ་བྱའི་བློའི་རིམ་པ་དང་འཚམས་པར་མདོ་སྔགས་དང་ཐེག་པ་སོ་སོར་སྟོན་པར་གསུངས་པའི་ཕྱིར་རོ། ། དེ་ཡང་ཡིན་ཏེ། ཀྱཻ་རྡོར་རྩ་རྒྱུད་ལས་གདུལ་བྱ་བཀྲི་བའི་རིམ་པའི་ཚུལ། སྡོམ་པ་རྣམས་རིམ་གྱིས་བླངས་ནས་ནི་གྲུབ་མཐའ་བཞིའི་ལྟ་བ་དང་།
རྒྱུད་སྡེ་བཞིའི་ལམ་ལ་རིམ་གྱིས་བསླབ་པའི་བཀྲི་ཚུལ་གསུངས་པའི་ཕྱིར་དང་། ལང་ཀར་གཤེགས་པའི་མདོ་ལས་ཀྱང་། ཇི་ལྟར་ནད་པ་ནད་པ་ལ། ། སྨན་པས་སྨན་ནི་གཏོང་བ་ལྟར། ། དེ་བཞིན་སངས་རྒྱས་སེམས་ཅན་ལ། ། ཇི་ཙམ་བཟོད་པའི་ཆོས་སྟོན་ཏོ། ། ཞེས་གསུངས་པའི་ཕྱིར་དང་། མགོན་པོ་ཀླུ་སྒྲུབ་ཀྱིས་ཀྱང་། བརྡ་སྤྲོད་པ་དག་ཇི་ལྟ་བུ། ། ཡི་གེའི་ཕྱི་མོ་ཀློག་འཇུག་ལྟར། །
དེ་བཞིན་སངས་རྒྱས་སེམས་ཅན་ལ། ། ཇི་ཙམ་བཟོད་པའི་ཆོས་སྟོན་ཏོ། ། ཞེས་གསུངས་པའི་ཕྱིར་དང་། འཕགས་པ་ལྷ་ཡིས་ཀྱང་། ཡོད་དང་མེད་དང་ཡོད་མེད་དང་། ། གཉིས་ཀ་མིན་ཞེས་ཀྱང་བསྟན་ཏེ། ། ནད་ཀྱི་དབང་གིས་ཐམས་ཅད་ཀྱང་། ། སྨན་དུ་འགྱུར་བ་མ་ཡིན་ནམ། ། ཞེས་སོགས་གསུངས་པ་ལུང་ཚད་མ་ཡིན་པའི་ཕྱིར་རོ། ། གསུམ་པ་སྔགས་ཀྱི་དཀྱིལ་འཁོར་ལ་ཐེག་དམན་བཀོད་པ་མི་འཐད་པ་ནི།
ལམ་གྱི་མཐར་ཐུག་སྔགས་ལམ་ལས་འབྲས་བུའི་དམན་ཤོས་ཐེག་དམན་ལམ་ཐོབ་བོ་ཞེས་སྨྲ་བ་ནི་མི་འཐད་དེ། རྒྱུ་དང་འབྲས་བུ་ལ་སྐུར་བ་འདེབས་པའི་སྨྲ་ངན་ཡིན་པའི་ཕྱིར་དང་། རྡོ་རྗེ་ཐེག་པའི་དཀྱིལ་འཁོར་གྱི་ལྷ་ལ་ཉན་རང་མཚན་ཉིད་པ་ཡོད་ན་བླ་མེད་ཀྱི་སྔགས་སྡོམ་ལྡན་པ་ནི། ཉན་ཐོས་དག་ཏུ་རློམ་བྱེད་པའི་ནང་དུ་ཞག་བདུན་གནས་པ་ལ་ཡན་ལག་གི་ལྟུང་བ་འབྱུང་བར་བཤད་པའི་རྒྱུ་མཚན་ཅི་ཡང་མེད་པར་ཐལ་བའི་ཕྱིར་དང་། ཀུན་རིག་ཁྱམས་ཀྱི་ཉན་རང་རྣམས་ཉན་རང་མཚན་ཉིད་པ་ཡིན་ན། རིགས་ལྔའི་གདན་གྱི་སེང་གེ་དང་གླང་པོ་སོགས་ཀྱང་དུད་འགྲོ་རང་རྒྱུད་པར་འགྱུར་ཞིང་གདན་གྱི་ཟླ་བ་ཉི་མ་ལ་སོགས་ཀྱང་། ནམ་མཁའི་ཉི་ཟླ་སོགས་སུ་འགྱུར་བའི་ཕྱིར་རོ། ། གཞན་ཡང་གྲུབ་མཐའ་གྱི་ན་སྨྲ་བ་པོ་འདིས་ནི་དབང་བསྐུར་བའི་དུས་སུ་ཡང་རྒྱུན་བཤགས་དང་སྡོམ་གཟུང་གི་སྔ་རོལ་དུ། བྱང་ཆུབ་གསུམ་པོ་གང་འདོད་ལ་དམིགས་ནས་རྗེས་ཟློས་གྱིས་ཤེས་ཟེར་བ་ནི་བབ་ཅོལ་ཁོ་ན་ཡིན་ཏེ། སྡོམ་པ་བསྒྲག་པའི་ཚེ་རྡོ་རྗེ་རྩེ་མོ་ལས།
ཐེག་པ་དམན་ལ་འདོད་མི་བྱ། ། སེམས་ཅན་དོན་ལ་རྒྱབ་ཕྱོགས་མིན། ། འཁོར་བ་དག་ཀྱང་ཡོངས་མི་སྤོང་། ། ཞེས་པ་ལྟར་བསྒྲགས་ནས། སྡོམ་པ་གཟུང་བའི་ཚེ། ཐེག་པ་དམན་པ་ལ་འདོད་པ་དང་། སེམས་ཅན་དོན་ལ་རྒྱབ་ཕྱོགས་པ་སོགས་འགལ་ཟླ་གསུམ་པོ་གཟུང་བ་ནི་དངོས་སུ་འགལ་བའི་ཕྱིར་དང་། ཀུན་སློང་ཐེག་དམན་སེམས་བསྐྱེད་ཀྱིས་བླངས་ནས། ངག་ཏུ། བྱང་ཆུབ་སེམས་ནི་བླ་ན་མེད། །
དང་། དམ་པ་བདག་གིས་གཟུང་བར་བགྱི། ། ཞེས་སྨྲ་བ་འདི་ནི་ཅི་ཞིག་ཡིན་ཏེ། བསྙོན་གཏམ་ཁོ་ན་ཡིན་ཕྱིར་དང་། ཉན་ཐོས་ས་རུ་སེམས་བསྐྱེད་ན། ཐེག་ཆེན་གྱི་སྨོན་སེམས་སྤོང་དགོས་ཤིང་། སྨོན་སེམས་སྤངས་ན་སྔགས་ཀྱི་རྩ་ལྟུང་དུ་འགྱུར་བ་རྒྱུད་སྡེ་བཞི་ཚང་མ་མཐུན་པར་བཤད་པའི་ཕྱིར་དང་། གཞན་ཡང་རྒྱུད་སྡེ་ཕལ་ཆེར་དང་གྲུབ་པའི་དབང་ཕྱུག་གཞུང་བཟང་རྣམས་འདི་ལ་མཐའ་གཅིག་ཏུ་གནོད་པ་སྟེ། དེ་དག་གི་གཞུང་ལུགས་མཐོང་བའི་ཚེ་ཉིད་ན་གསལ་བར་འགྱུར་བའི་ཕྱིར་རོ། ། འདིར་བོ་དོང་ཕྱོགས་ལས་རྣམ་རྒྱལ་གྱིས་ཐེག་པ་གསུམ་གྱི་ཚོགས་ལམ་ཆེན་པོ་ནས་སྔགས་ལམ་ལ་འཇུག་པ་དང་།
སྔགས་ལམ་གནས་པའི་ཉན་རང་དེ་དག་ཐེག་དམན་རང་རྒྱུད་པར་ཞལ་གྱིས་བཞེས་ན། གནོད་བྱེད་འདི་དག་ལ་ལན་གྱིས་ཟློག་པར་མི་ནུས་མོད། པཎ་ཆེན་དེ་ཉིད་རང་གིས་ཀྱང་ཞལ་གྱིས་མི་བཞེས་སམ་སྙམ་སྟེ། དེ་ཉིད་ཀྱི་དེ་ཉིད་འདུས་པའི་ནང་ཚན་རྒྱུད་སྡེ་སྤྱི་རྣམས་ལས། འོ་ན་མདོའི་ཐེག་ཆེན་པའི་ཚོགས་ལམ་ཆེན་པོ་རྫུ་འཕྲུལ་རྐང་པ་གསུམ་པ་ནས་སྔགས་ལ་འཇུག་ན། ཐེག་པ་ཆུང་འབྲིང་གི་ལམ་གྱི་མཚམས་གང་ནས་འཇུག་ཅེ་ན། དེ་དག་དབང་པོ་ཇི་ལྟར་བརྟུལ་ཡང་སྦྱོར་ལམ་རྩེ་མོ་ཉིད་ནས་སྔགས་ལ་འཇུག་སྟེ། རྩེ་མོ་ཆེན་པོ་ནས་བཟོད་པ་ལ་དངོས་སུ་འཇུག་ཅིང་། དབུ་མ་ལ་ཞི་སྒོ་གཉིས་པ་མེད་པར་གསུངས་ལ། ཞེས་སོགས་གསུངས་ནས།
ཉན་རང་གཉིས་སྦྱོར་ལམ་རྩེ་མོ་ནས་འཇུག་ཅིང་། དེ་སྔགས་ལམ་དུ་འཇུག་པ་ལ་ཆོས་རྒྱུན་གྱི་ཏིང་ངེ་འཛིན་ཐོབ་དགོས་པར་མ་བཤད་པའི་ཕྱིར་དང་། གཞན་ཡང་། གལ་ཏེ་སྔགས་ལས་དེ་ལྟར་གསུངས་ཀྱང་མདོའི་ཐེག་པ་ལ་ནི་གནས་སྐབས་ཐེག་ཆེན་ལ་མ་ཞུགས་པའི་ཉན་ཐོས་དང་རང་སངས་རྒྱས་འཕགས་པ་གསུངས་ཤིང་། དེ་ལྟར་དོན་ལ་ཡང་གནས་སོ་ཞེ་ན། དེ་ཡང་མ་ཡིན་ཏེ། ཕྱིར་མི་ཟློག་པ་འཁོར་ལོའི་མདོ་ལས།

བྱང་ཆུབ་སེམས་དཔའ་སོགས་ཉིད་ལ་རྒྱུན་དུ་ཞུགས་པ་དང་ཕྱིར་འོང་དང་ཕྱིར་མི་འོང་དང་དགྲ་བཅོམ་པ་དང་། ཉན་ཐོས་དང་རང་རྒྱལ་རྣམ་པར་གཞག་གི ཐེག་པ་དམན་པའི་སེམས་བསྐྱེད་དང་ལྡན་པ་དག་ལ་ནི་ཆུ་མིན་པ་ལ་ཆུར་འཛིན་པ་ལྟར། ཞེས་སོགས་རྒྱས་པར་བཤད་ནས། ཞུགས་གནས་བརྒྱད་དང་ཉན་རང་བྱང་སེམས་སོགས་ཐེག་ཆེན་གྱི་སྐྱེས་བུ་ཁོ་ན་ལ་བཞག་གི ཐེག་དམན་གྱི་ཉན་རང་འཕགས་པ་མཚན་ཉིད་པ་མེད་པར་བཤད་པས། སྔགས་ལམ་ལ་གནས་པའི་ཐེག་དམན་གྱི་གང་ཟག་གཏན་ནས་མི་བཞེད་པའི་ཕྱིར་རོ། ། འོན་ཀྱང་པཎ་ཆེན་བོ་དོང་པ་དེ་ཉིད་ཀྱི་དགོངས་ཟབ་ཇི་བཞིན་མ་རྙེད་པར་རྗེས་འབྲང་དད་མོས་བྱེད་པ་ཁ་ཅིག་གིས་བབ་ཅོལ་དུ་སྨྲས་སམ་སྙམ་མོ། ། གཉིས་པ་ལམ་གྱི་ངོ་བོ་ལ་འཁྲུལ་པ་དགག་པ་ལ་གཉིས། འོག་མ་གསུམ་གྱི་ཉམས་ལེན་འཁྲུལ་པ་དགག རྣལ་འབྱོར་ཆེན་པོའི་ཉམས་ལེན་འཁྲུལ་པ་དགག་པའོ། །
དང་པོ་ལ་གསུམ་བྱ་སྤྱོད་བསྐྱེད་ཆོག་འཁྲུལ་པ་དགག རྣལ་འབྱོར་ལྷ་ལ་འཁྲུལ་པ་དགག ཐུན་མོང་ལམ་ལ་འཁྲུལ་པ་དགག་པའོ། ། དང་པོ་ལ་འདོད་པ་བརྗོད་པ་དང་། དེ་དགག་པ་གཉིས་ཀྱི་དང་པོ་ནི། པདྨོ་བཞད་པ་ལས། བྱ་རྒྱུད་ཀྱི་བསྐྱེད་ཆོག་ལ་བདག་བསྐྱེད་ཡོད་པར་འདོད་པ་ཡང་ཙོང་ཁ་པའོ་ཞེས་པ་ལྟར། ཙོང་ཁ་པའི་རྗེས་འབྲང་ཁ་ཅིག བྱ་རྒྱུད་རང་རྐང་གི་བསྐྱེད་ཆོག་ལ་བདག་བསྐྱེད་ཡོད་པར་སྤྱོད་རྒྱུད་ཀྱི་གཞུང་འགྲེལ་སངས་རྒྱས་གསང་བ་སོགས་ཀྱིས་ལུང་གིས་སྒྲུབ་ཅིང་། རིགས་པ་ཡང་བྱ་རྒྱུད་རང་རྐང་ལ་ལྟས་པའི་བདེ་བ་ལམ་བྱེད་ཀྱི་ལམ་ཡོད་པ་དང་།
སྤྱོད་རྒྱུད་རྣམ་སྣང་མངོན་བྱང་ལས་བཤད་པའི་གཞི་གཉིས་པོ་བདག་མདུན་གཉིས་ལ་བཤད་རུང་ན། བྱ་རྒྱུད་བསམ་གཏན་ཕྱི་མའི་གཞི་གཉིས་པོ་ཡང་བདག་མདུན་གཉིས་སུ་རུང་བར་མཚུངས་པའི་ཕྱིར་དང་། ཡེ་ཤེས་རྡོ་རྗེ་ཀུན་ལས་བཏུས་སོགས་ལས་བྱ་རྒྱུད་རང་རྐང་ལ་བདག་བསྐྱེད་མེད་པར་བཤད་པ་ནི་བྱ་རྒྱུད་ཕལ་པའམ་ཕལ་ཆེ་བ་ལ་དགོངས་པའམ། སྲོག་རྩོལ་ལ་སོགས་པ་བསམ་གཏན་གྱི་མན་ངག་སྒོམ་པར་མི་ནུས་པའི་གདུལ་བྱ་རྣམས་ལ་དགོངས་པ་ཡིན་པའི་ཕྱིར། གཉིས་པ་དེ་དགག་པ་ལ་གསུམ། གནོད་བྱེད་ཡོད་པས་དགག སྒྲུབ་བྱེད་མེད་པས་དགག སྐྱོན་སྤོང་མི་འཐད་པས་དགག་པའོ། ། དང་པོ་ནི། བྱ་རྒྱུད་ཆོས་ཅན།
ཁྱོད་རང་རྐང་ལ་བདེ་ཀྱེ་སོགས་བླ་མེད་ཀྱི་ལུང་གིས་བསྐྱེད་རྫོགས་ཡོད་པ་ཡང་ཅིས་མི་འགྲུབ་སྟེ་འགྲུབ་པར་ཐལ། རྣམ་སྣང་མངོན་བྱང་སོགས་སྤྱོད་རྒྱུད་ཀྱི་ལུང་གིས། ཁྱོད་རང་རྐང་ལ་བདག་བསྐྱེད་ཡོད་པར་འགྲུབ་ན་སྟེ་འགྲུབ་པ་གང་ཞིག ཁྱོད་རང་རྐང་ལ་བདག་བསྐྱེད་དང་བསྐྱེད་རྫོགས་མེད་མཚུངས་ཡིན་པའི་ཕྱིར་རོ། ། གཞན་ཡང་བྱ་སྤྱོད་གཉིས་ཀྱི་ཉམས་ལེན་ཁྱད་པར་གང་གིས་འབྱེད་དེ་འབྱེད་མི་རིགས་པར་ཐལ། བྱ་སྤྱོད་གཉིས་ཀྱི་བསྐྱེད་ཆོག་ལ་བདག་བསྐྱེད་ཡོད་པར་ཁྱད་པར་མེད་ན་སྟེ་མེད་པའི་ཕྱིར། གཞན་ཡང་བྱ་རྒྱུད་རང་རྐང་ལ་བདག་བསྐྱེད་འདོད་པ་ནི་རྒྱུད་སྡེ་གོང་མའི་ལུང་དང་ཡང་འགལ་ཏེ། ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ལས་བྱ་རྒྱུད་ལ་བདག་བསྐྱེད་མེད་པར་མངོན་སུམ་དུ་བཤད་པའི་ཕྱིར་དང་། ཡེ་ཤེས་ཐིག་ལེ་ལས། རྒྱུད་སྡེ་བཞི་ལ་དབང་གི་བབས་མི་འདྲ་བའི་རིམ་པ་བཞི་བཤད་པས་ལམ་གྱི་བབས་མི་འདྲ་བ་བཞི་ཡང་ཡོད་དགོས་པ་ལས།
ཁྱོད་ལྟར་ན། བྱ་སྤྱོད་གཉིས་ལ་ལྷ་རྗེ་དཔོན་ལྟ་བུ་དང་། ལྷ་གྲོགས་པོ་ལྟ་བུ་ལས་དངོས་གྲུབ་ལེན་པའི་ལམ་མི་འདྲ་བ་མེད་པས། རྒྱུད་སྡེའི་བཞིའི་ལམ་གྱི་ཁྱད་པར་འཇིག དེ་ཞིག་པས་དབང་གི་ཁྱད་པར་ཡང་འཇིག་པའི་ཕྱིར་རོ། ། གཉིས་པ་ལ་གཉིས། བལྟས་པའི་བདེ་བ་ལམ་བྱེད་སྒྲུབ་བྱེད་མེད་པར་བསྟན། གཞིའི་དོན་གྱིས་སྒྲུབ་བྱེད་མེད་པར་བསྟན་པའོ། ། དང་པོ་ནི། བྱ་རྒྱུད་ཆོས་ཅན།
ཁྱོད་རང་རྐང་ལ་བལྟས་པའི་བདེ་བ་ལམ་བྱེད་ཀྱི་བདག་བསྐྱེད་ཡོད་པ་ཡང་མི་འགྲུབ་སྟེ། བདག་བསྐྱེད་མེད་ཀྱང་མདུན་བསྐྱེད་ཀྱི་ལྷ་ཕོ་མོ་བལྟས་པ་ལ་དམིགས་པས། བལྟས་པའི་བདེ་བ་ལམ་བྱེད་དེ་ཡོད་པར་འགྲུབ་པའི་ཕྱིར་རོ། ། གཉིས་པ་ནི། བྱ་སྤྱོད་ཀྱི་རྒྱུད་སྡེ་གཉིས་ཀྱི་གཞི་ཡི་དོན་བདག་མདུན་གཉིས་སུ་མི་མཚུངས་ཏེ། སྤྱོད་རྒྱུད་རྣམ་སྣང་མངོན་པར་བྱང་ཆུབ་པ་ལས། ཡི་གེ་དང་ནི་ཡི་གེ་སྦྱར། ། དེ་བཞིན་གཞི་ལས་གཞིར་གྱུར་པ། ། ཞེས་བཟླས་བརྗོད་མན་ངག་བཞིའི་གཞི་དེ་ལ་གཉིས་སུ་གསུངས་ལ། བྱ་རྒྱུད་བསམ་གཏན་ཕྱི་མ་ལས་སྒྲ་དང་སེམས་དང་བཞི་ལ་གཞོལ། །
ཞེས་པས། བཟླས་བརྗོད་ཀྱི་མན་ངག་གི་གཞི་དེ་ལ་གཞི་གཅིག་ཁོ་ན་གསུངས་པའི་ཕྱིར། དེས་ན་བྱ་སྤྱོད་གཉིས་ཀྱི་ལུང་དོན་ལ་ལེགས་པར་དཔྱད་པས། བྱ་སྤྱོད་གཉིས་ཀྱི་རང་རྐང་ལ་བདག་བསྐྱེད་ཡོད་མེད་ཀྱི་ཁྱད་པར་འབད་མེད་དུ་འགྲུབ་སྟེ། རྣམ་སྣང་མངོན་བྱང་གི ཡི་གེ་དང་ནི་ཡི་གེ་སྦྱར། ། ཞེས་པའི་ཡི་གེ་གཉིས་དང་། བསམ་གཏན་ཕྱི་མའི། སྒྲ་དང་སེམས་དང་། ཞེས་པའི་སྒྲ་སེམས་གཉིས།
སྔོན་འགྲོའི་དོན་དུ་གཉིས་ཆར་ལ་ཡོད་མཉམ་དུ་མཚུངས་པས་ན་དངོས་གཞིའི་གཞི་གཉིས་དང་གཅིག་གི་ནི་ཁྱད་པར་ཡོད་པས་ཏེ་དེའི་ཕྱིར་ཏེ། དེ་ཡང་མངོན་བྱང་ལས། དེ་བཞིན་གཞི་ལས་གཞིར་གྱུར་པ། ། ཞེས་བཟླས་བརྗོད་ཀྱི་གཞིའམ་རྟེན་དེ་ལ་གཞི་གཉིས་སུ་གསུངས་པ་ནི་བདག་འདུན་གྱི་ལྷ་གཉིས་ལ་སྦྱར་བ་ཡིན་ལ། བྱ་རྒྱུད་ལས། སྒྲ་དང་སེམས་དང་གཞི་ལ་གཞོལ། ། ཞེས་བཟླས་བརྗོད་ཀྱི་རྟེན་ནམ་གཞི་གཅིག་ཁོ་ན་ལས་མ་བཤད་པས། བསམ་གཏན་ཕྱི་མའི་གཞིའི་དོན་ནི། མདུན་བསྐྱེད་ཀྱི་ལྷ་གཅིག་ཉིད་ལ་བཤད་དགོས་པའི་ཕྱིར་རོ། ། གསུམ་པ་ནི་ཁྱོད་ཀྱི་གོང་གི་སྐྱོན་སྤོང་གཉིས་ཀྱང་མི་འཐད་དེ།
བྱ་རྒྱུད་ཕལ་པ་ལ་བལྟས་པའི་བདེ་བ་ལམ་བྱེད་མེད་པར་འགྱུར་བའམ། ལམ་དང་གདུལ་བྱའི་གཙོ་བོ་གཉིས་གོ་རིམ་ལོག་པའི་སྐྱོན་དུ་འགྱུར་བའི་ཕྱིར་རོ། ། སྐབས་འདིར་དོགས་པ་འདི་ལྟར་དཔྱད་དགོས་ཏེ། བྱ་རྒྱུད་རང་རྐང་ལ་བདག་བསྐྱེད་ཡོད་པར་བཞེད་པ་དག་གི་སྒྲུབ་བྱེད་ཀྱི་གཙོ་བོ་ནི། རྣམ་སྣང་མངོན་བྱང་དང་། བསམ་གཏན་ཕྱི་མའི་བཟླས་བརྗོད་མན་ངག་གི་གཞི་གཉིས་གཅིག་པར་བསྒྲུབ་པ་ཉིད་ཡིན་པས་དེ་ཡང་གཞུང་དེ་གཉིས་ལས་ཇི་ལྟར་དུ་བཤད། དེ་ལ་ཕྱོགས་སྔ་ཕྱིའི་དགོངས་པ་འགྲེལ་ཚུལ་ཇི་ལྟར་དུ་མཛད་སྙམ་ན། རྣམ་སྣང་མངོན་བྱང་ལས། ཡི་གེ་དང་ནི་ཡི་གེ་སྦྱར། ། དེ་བཞིན་གཞི་ལས་གཞིར་གྱུར་པ། །
ཤིན་ཏུ་བསྡམས་པས་ཡིད་ལ་ནི། ། བཟླས་བརྗོད་འབྲུ་འབུམ་གཅིག་བྱ་འོ། ། ཡི་གེ་བྱང་ཆུབ་སེམས་ཡིན་ཏེ། ། གཉིས་པ་ནི་ལ་སྒྲ་ཞེས་བྱ། ། གཞི་ནི་རང་གི་ལྷར་གཞག་པ། ། རང་གི་ལུས་ཀྱི་གནས་ལ་བྱ། ། གཞི་གཉིས་པ་ནི་རྫོགས་སངས་རྒྱས། ། རྐང་གཉིས་བདག་པོ་མཆོག་ཏུ་བྱ། ། ཞེས་ཡི་གེ་དང་པོ་བྱང་ཆུབ་སེམས་སྟོང་ཉིད་སྒོམ་པ། ཡི་གེ་གཉིས་པ་དེའི་ངང་ལས་སྔགས་ཀྱི་སྒྲ་ལྡང་བ།
གཞི་དང་པོ་རང་ལྷར་སྒོམ་པ། གཞི་གཉིས་པ་མདུན་དུ་སངས་རྒྱས་ཀྱི་སྐུ་སྒོམ་པ་བཞིའི་སྒོ་ནས་བཟླས་བརྗོད་བྱེད་པ་ནི་བཟླས་བརྗོད་མན་ངག་བཞི་ཞེས་བྱའོ། ། དེ་བཞིན་དུ་བསམ་གཏན་ཕྱི་མ་ལས། སྒྲ་དང་སེམས་དང་གཞི་ལ་གཞོལ། ། གསང་སྔགས་མི་འགྱུར་གཞི་ལ་གནས། ། མན་ངག་མ་ཉམས་གསང་སྔགས་བཟླས། ། ངལ་ན་བདག་ལ་ངལ་སོས་ཤིག ། མི་འགྱུར་བ་ནི་ཡི་གེ་ལྡན། ། གཞི་ལས་གཞིར་གྱུར་དེ་བཞིན་ཏེ། ། ཞེས་སོགས་བཤད་དོ། །
དེ་ལ་ཕྱོགས་སྔ་མའི་བཞེད་པས། རྣམ་སྣང་མངོན་བྱང་གི་གཞི་གཉིས་པོ་དེས་གཅིག་རང་ལྷར་སྒོམ་པ་དང་། གཅིག་མདུན་དུ་ལྷ་སྒོམ་པ་བསྟན་པས། སྤྱོད་རྒྱུད་ལ་བདག་བསྐྱེད་ཡོད་པར་འགྲུབ་པ་དང་། བསམ་གཏན་ཕྱི་མ་ལས་དེ་ལྟར་བཤད་པས་བྱ་རྒྱུད་ལ་བདག་བསྐྱེད་ཡོད་པར་འགྲུབ་པ་ལ་ཁྱད་པར་མེད་དེ། བསམ་གཏན་ཕྱི་མ་ལས། སྒྲ་དང་སེམས་དང་། ཞེས་པས་སྒྲ་སེམས་གཉིས་ཀྱི་ཡན་ལག་དང་པོ་གཉིས་བསྟན་ནས། གཞི་ལ་གཞོལ་ཞེས་པས། རང་ལྷར་སྒོམ་པ་དང་།
མདུན་དུ་ལྷ་སྒོམ་པའི་གཞི་གཉིས་བསྟན་པར་ཁྱད་པར་མེད་པའི་ཕྱིར། ཞེས་གསུངས་པར་སྣང་ཞིང་། དོན་ལ་ཡང་སྒྲུབ་བྱེད་འབྲེལ་ཆགས་པོར་མངོན་ཏེ། བསམ་གཏན་ཕྱི་མའི་གཞི་དེ་ལ། གཉིས་སུ་འབྱེད་ན། རང་ལྷར་སྒོམ་པ་དང་མདུན་དུ་ལྷ་སྒོམ་པ་གཉིས་ལ་སྦྱར་དགོས་ཀྱི་ཚར་གཉིས་མདུན་དུ་ལྷ་སྒོམ་པ་ལ་སྦྱོར་བ་ལ་འབྲེལ་མེད་པའི་ཕྱིར་སྙམ་མོ། ། འདི་ལ་ཕྱོགས་ཕྱི་མའི་མཁས་པ་གསུམ་གྱིས་ལན་གསུམ་སོ་སོར་གནང་སྟེ། ཐོག་མར་ཀུན་མཁྱེན་ཆེན་པོ་འདིའི་དགོངས་པ་ནི། རྣམ་སྣང་མངོན་བྱང་ལས་གཞི་གཉིས་ཚིག་ཟིན་ལ་བཤད་པས་བདག་མདུན་གཉིས་ལ་སྦྱར་མོད། བསམ་གཏན་ཕྱི་མ་ལས་ཀྱང་གཞི་གཉིས་བཤད་ན་ཁྱེད་བདེན་ཡང་།
དེར་ནི། སྒྲ་དང་སེམས་དང་གཉིས་ལ་གཞོལ། ། ཞེས་སྒྲ་སེམས་གཉིས་དང་གཞི་གཅིག་སྟེ་གསུམ་ལས་མ་བཤད་ཅིང་། གཞི་གཅིག་པོ་ནི་མདུན་བསྐྱེད་ཉིད་ལ་སྦྱར་བས་ཆོག་པའི་ཕྱིར་དང་། རྒྱུད་དེ་གཉིས་ལས་གཞི་གཉིས་དང་གཅིག་ཁོ་ན་བཤད་པའི་གནད་ཀྱིས་བྱ་སྤྱོད་གཉིས་ལ་བདག་བསྐྱེད་ཡོད་མེད་གསལ་བར་རྟོགས་ནུས་པའི་ཕྱིར། ཞེས་པ་ནི། གཞུང་འདིར། རྣམ་སྣང་མངོན་པར་བྱང་ཆུབ་ལས། ཡི་གེ་དང་ནི་ཡི་གེ་སྦྱར། ། དེ་བཞིན་གཞི་ལས་གཞིར་གྱུར་པ། །
ཞེས་གསུངས་བསམ་གཏན་ཕྱི་མ་ལས། ། སྒྲ་དང་སེམས་དང་གཞི་ལ་གཞོལ། ། ཞེས་པས་གཞི་ནི་གཅིག་གསུངས་པའི་ཕྱིར། ། ཡི་གེ་དང་ནི་སྒྲ་སེམས་གཉིས། ། སྔོན་འགྲོའི་དོན་དུ་གཅིག་པས་ན། ། དངོས་གཞི་གཞི་གཉིས་གཅིག་གི་ནི། ། ཁྱད་པར་ཡོད་པས་དེ་གཉིས་ཀྱི། ། ཞེས་སོགས་ཀྱི་དགོངས་པར་ཁོ་བོས་བཤད་པ་ལྟར་ཡིན་ལ། འོན་ཀྱང་། གཞུང་འདིར།
ཞེས་གསུངས་གསང་བ་སྤྱི་རྒྱུད་ལས། ། སྒྲ་དང་སེམས་དང་གཞི་ལ་གཞོལ། ། ཞེས་བྲིས་པ་ནི་ཡི་གེ་མ་དག་པ་ཡིན་ཏེ། སྒྲ་དང་སེམས་དང་གཞི་ལ་གཞོལ། ། ཞེས་པ་ནི། བསམ་གཏན་ཕྱི་མའི་རྒྱུད་ཚིག་ཡིན་གྱི། གསང་བ་སྤྱི་རྒྱུད་ན་གཞུང་དེ་འདྲ་མེད་པའི་ཕྱིར་རོ། ། དེ་ལྟ་མོད་ཀྱིས། སྒྲ་དང་སེམས་དང་གཞི་ལ་གཞོལ་ཞེས་པའོ། ། བཟླས་བརྗོད་མན་ངག་གཞིའི་གཞི་གཉིས་ཆར་བསྟན་པ་ལ་ནི་སྙོན་དུ་མེད་དམ་སྙམ་སྟེ།
སངས་རྒྱས་གསང་པས་རྒྱུད་དེ་ཉིད་ཀྱི་འགྲེལ་པར། དེ་ལ་སྒྲ་ནི་སྔགས་ཀྱི་ཡི་གེའོ། ། སེམས་ནི་སྔགས་ཀྱི་གཞི་ཟླ་བའི་དཀྱིལ་འཁོར་གྱི་རྣམ་པར་གྱུར་པའོ། ། གཞི་ནི་དེ་བཞིན་གཤེགས་པའི་སྐུའི་རང་བཞིན་ནོ། ། གཞི་གཉིས་པ་ནི་རང་གི་ལྷའི་གཟུགས་སོ། ། ཞེས་སྒྲ་སེམས་གཉིས་ཀྱི་ཡན་ལག་གཉིས་དང་། གཞི་ལ་གཞོལ་ཞེས་པས་གཞི་གཉིས་བསྟན་པར་བཤད་པའི་ཕྱིར་རོ། ། གལ་ཏེ་སངས་རྒྱས་གསང་བའི་ལུང་དེ་ཚད་མར་མི་བྱེད་དོ་སྙམ་ན་ཡང་། དེ་མི་བྱེད་དུ་ཆུག་ཀྱང་། རྒྱུད་གཅིག་སྔ་མའི་འཕྲོ་ཉིད་ལས། །
གཞི་ལས་གཞིར་གྱུར་དེ་བཞིན་ཏེ། ། ཅེས་གཞི་གཉིས་དངོས་སུ་བསྟན་པའི་ཕྱིར་དང་། དེ་ཉིད་དང་། རྣམ་སྣང་མངོན་བྱང་གི དེ་བཞིན་གཞི་ལས་གཞི་འགྱུར་པ། ། ཞེས་པའི་ཚིག་གཉིས་པོས་གཞི་གཉིས་བསྟན་ན་བསྟན་མཉམ་དང་། མ་བསྟན་ན་མ་བསྟན་མཉམ་དུ་མཚུངས་པའི་ཕྱིར་རོ། ། མཁས་པ་རྣམས་དགེས་པར་གྱུར་ཅིག ། མཁས་པ་ཤཱཀྱ་མཆོག་ལྡན། གཞུང་དེས་གཞི་གཉིས་བསྟན་པའི་ངོས་འཛིན་ནི།
རང་གི་ལྷག་པའི་ལྷའི་གཟུགས་མདུན་དུ་བཀོད་པའི་མདུན་བསྐྱེད་ཀྱི་ལྷ་དང་། དེའི་ཐུགས་ཀར་བཀོད་པའི་ཡེ་ཤེས་སེམས་དཔའི་ལྷ་གཉིས་ལ་བྱེད་ཅེས་བཤད་མོད། གཞིའི་ལྷ་གཉིས་ཀྱི་གྲངས་སྒྲིག་པའི་ཕྱིར་རྣམ་དཔྱོད་ཀྱི་རྒྱུད་དཀྱོགས་བཤད་མ་ལགས་སམ། འཇིགས་མེད་གྲགས་པ་དབྱངས་ཅན་དགའ་བའི་བྱ་རྒྱུད་སྤྱི་རྣམ་ལས། བསམ་གཏན་ཕྱི་མ་ལས་གཞི་གཉིས་བསྟན་མོད། དེ་ཉིད་ནི་རྣམ་སྣང་མངོན་བྱང་གི་གཞི་གཉིས་སོགས་ཀྱི་དགོངས་འགྲེལ་ལྟ་བུ་ཡིན་པས། བསམ་གཏན་ཕྱི་མ་དང་། དེའི་རྩ་རྒྱུད་རྡོ་རྗེ་གཙུག་ཏོར་གྱི་རྒྱུད་གཉིས་ཆར། བྱ་སྤྱོད་གཉིས་སུ་ཕྱེ་བའི་སྤྱོད་རྒྱུད་ཁོ་ན་ཡིན་གྱི། བྱ་རྒྱུད་གཏན་ནས་མ་ཡིན་ནོ། །
ཡིན་ན་དེ་ཉིད་ལས་བཤད་པའི་བཟླས་བརྗོད་མན་ངག་བཞི་དང་། བསམ་གཏན་གྱི་ཡན་ལག་བཞི་དང་། མེ་གནས། སྒྲ་གནས། སྒྲ་མཐར་གནས་པའི་རྣལ་འབྱོར་སོགས་ཀྱི་ཉམས་ལེན་ལས་ལྷག་པ་སྤྱོད་རྒྱུད་ནས་ཀྱང་མ་བཤད་པས། བྱ་སྤྱོད་གཉིས་ཀྱི་ཉམས་ལེན་ཁྱད་མེད་དུ་ཐལ་བའི་ཕྱིར། བཟླས་བརྗོད་མན་ངག་བཞི་དང་། མེ་གནས་སོགས་ཀྱི་རྣལ་འབྱོར་ནི། བསམ་གཏན་ཕྱི་མ་ཙམ་མ་གཏོགས། བྱ་རྒྱུད་ཀྱི་རྩ་བཤད་ཀྱི་རྒྱུད་གང་ནས་ཀྱང་ཟུར་ཙམ་ཡང་མ་བསྟན་པའི་ཕྱིར།
ཞེས་གསུངས་ལ། དེ་ཉིད་ནི་ཁོ་བོས་རེ་ཤིག་བརྟག་པར་མ་བཟོད་དེ། མཁས་པ་ཕལ་མོ་ཆེ་ཞིག དཔུང་བཟངས་ཀྱི་རྒྱུད། ལེགས་གྲུབ་ཀྱི་རྒྱུད། གསང་བ་སྤྱི་རྒྱུད། བསམ་གཏན་ཕྱི་མ་བཞི་ལ་བྱ་བ་སྤྱིའི་རྒྱུད་ཆེན་བཞི་ཞེས་འཆད་པར་སྣང་བས་དེའི་རྗེས་ཟློས་ཙམ་ལས་རང་ལ་ལུང་རིགས་ཀྱི་ངེས་པ་སྐྱེས་པ་མེད་པའི་ཕྱིར་རོ། ། དེས་ན་རང་རེ་དཔལ་ས་སྐྱ་པའི་རྗེས་འབྲང་རྣམས་དང་། དཔལ་འཇིགས་མེད་གྲགས་པ་བྱ་རྒྱུད་རང་རྐང་ལ་བདག་བསྐྱེད་མེད་པར་འཆད། རི་བོ་དགེ་ལྡན་པ་ཆེན་པོའི་རྗེས་སྙོགས་རྣམས་ཡོད་པར་འཆད།
མཁས་པ་བུ་སྟོན་གྱི་སྤྱི་རྣམ་རྒྱུད་སྡེའི་མཛེས་རྒྱན་ལས། བྱ་རྒྱུད་དངོས་བསྟན་ལ་བདག་བསྐྱེད་མེད་པ་ལྟར་སྣང་ཡང་། འཕགས་ཡུལ་གྱི་འགྲེལ་མཛད་མང་པོས། བྱ་རྒྱུད་ཉམས་ལེན་ལ་བདག་བསྐྱེད་མང་དག་བཤད་པས། བྱ་རྒྱུད་རང་ངོས་ནས་ཀྱང་བདག་བསྐྱེད་ཐོབ་པ་ཡིན་ནམ་གཞན་ནས་རྒྱས་བཀབ་སོགས་གང་ཡིན་བརྟག་དགོས་སོ་ཞེས་པ་ཙམ་ཞིག་བཤད། ཡར་རྒྱབ་དབོན་པོ་བསོད་ནམས་རྣམ་རྒྱལ་གྱིས་སྔགས་འདུལ་ཆེན་མོ་ལས། བྱ་རྒྱུད་ལ་བདག་བསྐྱེད་མེད་པའི་བྱ་རྒྱུད་ཙམ་ཞིག་དང་། བདག་བསྐྱེད་ཅན་གྱི་བྱ་རྒྱུད་ཁྱད་པར་ཅན་དང་། བཟླས་བརྗོད་ཁྱད་པར་ཅན་གྱི་བྱ་རྒྱུད་ཁྱད་པར་ཅན་དང་གསུམ་ཡོད་པའི་དང་པོ། གསང་བ་སྤྱི་རྒྱུད།
གཉིས་པ་ཕྱག་རྡོར་དབང་བསྐུར་གྱི་རྒྱུད། གསུམ་པ་རྣམ་སྣང་མངོན་བྱང་ལྟ་བུའོ། ། ཞེས་བཤད། དེ་ལྟར་བཤད་ཚུལ་མང་དག་ཡོད་ཀྱང་གྲུབ་དོན་བསྡུས་ན། སངས་རྒྱས་གསང་བ་དང་། སློབ་དཔོན་བྱང་ཆུབ་མཆོག་སོགས་ཀྱིས་བྱ་རྒྱུད་ལ་བདག་བསྐྱེད་ཡོད་པར་བཤད་པ་ནི། སློབ་དཔོན་དེ་དག་རྒྱུད་སྡེ་ཐམས་ཅད། བྱ་རྒྱུད་དང་རྣལ་འབྱོར་རྒྱུད་གཉིས་སུ་བསྡུས་ནས་དེ་སྐབས་ཀྱི། བྱ་རྒྱུད་ལ་བདག་བསྐྱེད་ཡོད་པའི་སྒྲུབ་བྱེད་དུ། རྣམ་སྣང་མངོན་བྱང་དང་།
ཕྱག་རྡོར་དབང་བསྐུར་བའི་རྒྱུད་སོགས་རྒྱུད་སྡེ་བཞིའི་བཟླས་ཕྱེ་བའི་སྤྱོད་རྒྱུད་ཀྱི་ལུང་རྣམས་ཤེས་བྱེད་དུ་འདྲེན་པར་སྣང་བས། སློབ་དཔོན་དེ་དག་ཀྱང་རྒྱུད་སྡེ་བཞིའི་བཟླས་ཕྱེ་བའི་བྱ་རྒྱུད་ལ་བདག་བསྐྱེད་ཡོད་པར་བཞེད་དཀའ་བའི་ཕྱིར་དང་། གལ་ཏེ་བཞེད་ན་སློབ་དཔོན་དེ་དག་བྱ་སྤྱོད་གཉིས་གཅིག་ཏུ་བསྲེས་ནས་ཁས་ལེན་པར་སོང་བས། དེ་ལྟར་ཁས་ལེན་པ་དང་དེང་སང་རྒྱུད་སྡེ་བཞི་མ་འདྲེས་སོ་སོར་ཁས་ལེན་པ་གཉིས་འཆོལ་ས་ན། མཁས་པའི་བཞད་གད་དུ་འགྱུར་བའི་ཕྱིར་དང་། དེས་ན་རྒྱུད་སྡེ་བཞིའི་ཁྱད་པར། ཡེ་ཤེས་རྡོ་རྗེ་ཀུན་བཏུས་པས། འཇིགས་པར་དམིགས་ཞིང་གཙང་སྦྲ་བྱེད་པ་དང་། ཡེ་ཤེས་སེམས་དཔའི་བདེ་བ་དམ་པ་མེད་པ་དང་། བདག་ཉིད་ལྷའི་སྙེམས་པ་མེད་པ་དང་།
རྨད་དུ་བྱུང་བའི་སྤྱོད་ཡུལ་མ་ཡིན་པ་དང་། སྐྱོན་གྱི་རྒྱུའི་རྟོག་པ་རབ་ཏུ་སྦྱོང་པས་སྒྲུབ་པའི་བྱ་བའི་རྒྱུད་ལ་བཞུགས་སོ། ། ཞེས་སོགས་སོ་སོར་ཕྱེ་བ་ལྟར་ཁས་ལེན་པ་རྒྱུད་སྡེའི་དགོངས་པར་སྣང་བ་ནི། འདི་ཉིད་བྱ་རྒྱུད་ཕལ་པ་ཙམ་ལ་དགོངས་པ་ཞེས་པ་ནི་རྒྱུད་སྡེ་གཞན་གསུམ་གྱི་ཁྱད་པར་དེ་ཡང་ཕལ་པ་ཙམ་ལ་དགོངས་པར་མཚུངས་པའི་ཕྱིར་དང་། འཕགས་ཡུལ་སློབ་དཔོན་སོ་སོས། བྱ་རྒྱུད་ཀྱི་ལྷ་ལ་བདག་སྐྱེད་སོགས་སྦྱར་བ་ནི། རྒྱུད་སྡེ་གོང་མས་རྒྱས་བཀབ་པ་ཡིན་གྱི། བྱ་རྒྱུད་རང་རྐང་གི་ཉམས་ལེན་མ་ཡིན་པའི་ཕྱིར་རོ། ། འོ་ན་དེ་ལྟ་བུའི་ཉམས་ལེན་དེ་རྒྱུད་སྡེ་བཞི་པོ་གང་གི་ཉམས་ལེན་ཡིན་ཞེ་ན། འདི་ལ་མཁས་པ་ཤཱཀྱ་མཆོག་ལྡན།
བྱ་རྒྱུད་ནས་བཤད་པའི་ལྷ། རྒྱུད་སྡེ་གོང་མའི་སྒྲུབ་ཐབས་ལྟར་སྒྲུབ་ཅེས་པའི་ཐ་སྙད་འཐད་ཀྱི། བྱ་རྒྱུད་རྒྱུད་སྡེ་གོང་མ་ལྟར་བཀྲལ་བ་ཞེས་པའི་ཐ་སྙད་ནི་མི་འཛིན་ཏེ། རྒྱུད་སྡེ་བཞིའི་སྒྲུབ་ཐབས་སམ་ཉམས་ལེན་གྱི་གཞུང་བཞིན་མེད་པའི་ཕྱིར་ཞེས་གསུང་མོད། ཁོ་བོ་ནི་བྱ་རྒྱུད་རང་རྐང་གི་ཉམས་ལེན་དང་། རྒྱུད་སྡེ་གོང་མའི་ཉམས་ལེན་གྱི་གཞུང་བཞིན་མེད་ཀྱང་། བྱ་རྒྱུད་ཉམས་ལེན་དང་། གོང་མའི་ཉམས་ལེན་གྱི་གཞུང་བཞིན་ནི་ཡོད་པར་ཁས་བླང་སྟེ། དཔེར་ན་ཚེ་དཔག་མེད་ཛེ་ཏ་རའི་ལྷ་དགུའི་བདག་བསྐྱེད་ལ་གོང་མའི་སྒྲུབ་ཐབས་སྦྱར་ནས་མདུན་བསྐྱེད་བྱ་རྒྱུད་ལྟར་མཛད་པའི་ཉམས་ལེན་དེའི་གཞུང་བཞིན་ཡིན་པའི་ཕྱིར་དང་། རྒྱུད་སྡེ་བཞིའི་སྡོམ་པ་རིམ་ཅན་དུ་ནོད་པའི་གང་ཟག་གི་རྒྱུད་ཀྱི་རྒྱུད་སྡེ་བཞིའི་སྡོམ་པ་ངོ་བོ་གཅིག་པའི་ཡང་ཕྱིར་རོ། །
གཉིས་པ་རྣལ་འབྱོར་རྒྱུད་ཀྱི་ལྷ་ལ་འཁྲུལ་པ་དགག་པ་ལ་གཉིས། ཕྱོགས་སྔ་བརྗོད་པ་དང་། དེ་དགག་པའོ། ། དང་པོ་ལའང་གཉིས། དངོས་ཀྱི་ཕྱོགས་སྔ་དང་། ཞར་བྱུང་གི་ཕྱོགས་སྔའོ། ། དང་པོ་ལ། ཕྱོགས་སྔ་སྨྲ་བ་པོ་ནི་པདྨོ་བཞད་པ་ལས། སྦྱོང་རྒྱུད་ལས་གསུངས་པའི་འཇིག་རྟེན་པའི་དཀྱིལ་འཁོར་དྲུག་གི་འཁོར་རྣམས་འཇིག་རྟེན་རང་རྒྱུད་པར་འདོད་པ་ནི། ངོར་པའི་སློབ་མ་བླ་མའི་གསུང་སྒྲོས་མ་ཟིན་ཡང་ཟིན་པར་རློམ་པ་རྣམས་སོ་ཞེས་པ་ལྟར།
ངོར་པའི་རྗེས་འབྲང་དུ་རློམ་པ་ཁ་ཅིག ངན་སོང་སྦྱོང་རྒྱུད་ལས་གསུངས་པའི་གཙོ་བོ་ཕྱག་རྡོར་ལ་འཁོར་རྒྱལ་ཆེན་བཞིས་བསྐོར་བའི་དཀྱིལ་འཁོར་སོགས་ཀྱི་བསྡུས་པ་ཕྱོགས་སྐྱོང་བཅུས་བསྐོར་བ། ལྷ་ཆེན་བརྒྱད་ཀྱིས་སྐོར་བ། ཀླུ་ཆེན་བརྒྱད་ཀྱིས་སྐོར་བ། གཟའ་ཆེན་བརྒྱད་དང་རྒྱུ་སྐར་གྱིས་སྐོར་བ། འཇིགས་བྱེད་དགུས་བསྐོར་བའི་དཀྱིལ་འཁོར་དྲུག་གི་འཁོར་གྱི་ལྷ་རྣམས་འཇིག་རྟེན་རང་རྒྱུད་པ་ཡིན་ཞེས་སྨྲ་ཞིང་། སྒྲུབ་བྱེད་དྲིས་པའི་ཚེ་རྒྱུ་མཚན་རྣམ་དག་སུ་ལ་ཡང་མེད་དེ། ཕལ་ཆེར་དམ་བཅའ་ཙམ་འགོད་པར་བྱེད། ལ་ལ་བླ་མ་གསུང་བའི་ཕྱིར་ཞེས་ཟེར་བ་དང་། འགའ་ཞིག་གིས་སྲོག་སྙིང་ཕུལ་ནས་དཀྱིལ་འཁོར་ལ་བཀོད་པའི་ཕྱིར་དང་།
འཇིག་རྟེན་ཞེས་པའི་མིང་དང་ལྡན་པའི་ཕྱིར་དང་། རྒྱུད་གསུང་པའི་དུས་ཀྱི་འཁོར་ཚངས་པ་སོགས་ཡིན་པའི་ཕྱིར་ཞེས་འགོད་པར་བྱེད་པ་ཙམ་ལས་གཞན་མེད་པའི་ཕྱིར་རོ། ། གཉིས་པ་ནི། དེ་བཞིན་དུ་དཔལ་མཆོག་ལས་གསུངས་པའི་མིང་པོ་སྲིང་མོ་བཞི་བཞི་དང་། སྨན་བླའི་ཁྱམས་ལ་བཀོད་པའི་གནོད་སྦྱིན་བཅུ་གཉིས་དང་ཚངས་པ་དང་རྒྱལ་ཆེན་བཞི་ལ་སོགས་པ་དང་བཅུ་བདུན་ལྷ་ཚོགས་འཇིགས་བྱེད་ཀྱི་འཁོར་གཤིན་རྗེ་ཕོ་མོ་དང་། གཞན་ཡང་ལྷ་མོ་འདོད་ཁམས་དབང་ཕྱུག་མ་དང་དཔལ་མགོན་གདོང་བཞི་པ་གཉན་པོ་དང་། པུ་ཊ་བྷ་ཊ་ལ་སོགས་པའི་ལས་མཁན་དང་། བྱ་ནག་ཁྱི་ནག་ལ་སོགས་པའི་སྤྲུལ་པའི་ཕོ་ཉ་ཐམས་ཅད་ཀྱང་འཇིག་རྟེན་རང་རྒྱུད་པ་ཡིན་ཞེས་སྨྲ་བར་བྱེད་དེ། སྒྲུབ་བྱེད་ནི་སྔ་མ་ཁོ་ན་ལྟར་བྱས་པའི་ཕྱིར་རོ། ། གཉིས་པ་དེ་དགག་པ་ལ་གཉིས།
དེ་དགག་པ་སྤྱིར་བསྟན་དང་། དགག་པ་སོ་སོར་བཤད་པའོ། ། དང་པོ་ནི། ཁྱོད་ཀྱི་བཞེད་པ་འདི་དག་ནི་སངས་རྒྱས་ཀྱི་རྣམ་འཕྲུལ་ལ་སྐུར་འདེབས་ཡིན་པས་དགག་པར་བྱ་སྟེ། དགག་དགོས་ཤིང་ལུང་རིགས་ཀྱིས་འགོག་ནུས་པའི་ཕྱིར། ཇི་ལྟར་སྙམ་ན་རྒྱུད་སྡེ་བཞིའི་དཀྱིལ་འཁོར་གྱི་གཙོ་བོ་འདས་པ་དང་འཁོར་འཇིག་རྟེན་རང་རྒྱུད་ཡིན་པ་དེ་འདྲ་མཁས་པའི་བཞད་གད་ཀྱི་གནས་ཡིན་ཏེ། རྒྱུད་སྡེ་བཞིའི་དཀྱིལ་འཁོར་གྱི་གཙོ་བོ་ནས་བཟུང་སྟེ་མཐའི་མེ་རིས་ཀྱི་བར་ཐམས་ཅད་གཙོ་བོ་ཉིད་ཀྱི་རྣམ་འཕྲུལ་མ་གཏོགས་པ། གཙོ་འཁོར་རྒྱུད་ཐ་དད་པ་དང་། རྟེན་གཞལ་ཡས་ཁང་དང་བརྟེན་པ་ལྷ་རྫས་ཐ་དད་དུ་གནས་པའི་དཀྱིལ་འཁོར་གྱི་རྣམ་གཞག་ནི། སངས་རྒྱས་ཀྱི་རྒྱུད་དང་།
འཕགས་ཡུལ་གྲུབ་པའི་གཞུང་བཟང་དང་། རྗེ་བཙུན་ཨེ་ཝྃ་པ་ཡབ་སྲས་སོགས་དམ་པའི་གསུང་ལས་ཐོས་པ་མེད་པའི་ཕྱིར་ཏེ། ཁོ་བོའི་དམ་བཅའ་སྒྲུབ་བྱེད་དང་བཅས་པ་འདི་ནི་འདུས་པ་རྣམ་གཉིས་སོགས་རྒྱུད་ཀྱི་དཀྱིལ་འཁོར་སྤྲུལ་བཤད་ཀྱི་སྐབས་དང་། རྩ་རྒྱུད་བརྟག་གཉིས་ལས། འཆད་པ་པོ་ང་ཆོས་ཀྱང་ང་། ། རང་གི་ཚོགས་ལྡན་ཉན་པ་ང་། ། ཞེས་སོགས་ཀྱི་དོན་རྟོགས་ན་འབད་མེད་དུ་འགྲུབ་པའི་ཕྱིར་རོ། ། གཉིས་པ་སོ་སོར་དགག་པ་ལ་གཉིས། དངོས་ཀྱི་ཕྱོགས་སྔ་དགག ཞར་བྱུང་གི་ཕྱོགས་སྔ་དགག་པའོ། །
དང་པོ་ལ་གཉིས། གནོད་བྱེད་ཡོད་པས་དགག སྒྲུབ་བྱེད་མེད་པས་དགག་པའོ། ། དང་པོ་ནི། འཇིག་རྟེན་པའི་དཀྱིལ་འཁོར་དྲུག་ལ་བདག་བསྐྱེད་བསྙེན་པ་རྒྱས་པའི་ཚེ་བསྐྱེད་ཆོག་ཚུལ་ལུགས་ཇི་ལྟར་བྱ་སྟེ་བྱེད་མི་ཤེས་པར་ཐལ། ཁྱད་པར་འཇིག་རྟེན་པའི་དཀྱིལ་འཁོར་དྲུག་པོ་ཡི་འཁོར་རྣམས་འཇིག་རྟེན་རང་རྒྱུད་པ་ཡིན་ན་སྟེ་ཡིན་པའི་ཕྱིར། རྟགས་སོ། ། ཁྱབ་སྟེ། ཀུན་རིག་བསྙེན་པ་རྒྱས་པའི་བདག་བསྐྱེད་ཀྱི་ཚེ། གཙོ་བོ་ཀུན་རིག་གི་ཐུགས་ཁར་ཟླ་དཀྱིལ་གྱི་སྟེང་དུ་འཁོར་གྱི་སྙིང་པོ་རྩ་རིག་དང་བཅས་པའི་འོད་ཟེར་སྤྲོ་བསྡུ་ལས་འཁོར་རྣམས་བསྐྱེད་དེ།
གཙོ་བོའི་ཐུགས་ཁ་ནས་ཕྱུང་སྟེ་རང་གནས་སུ་འགོད་པར་བཤད་པ་དེ་བཞིན་འཇིག་རྟེན་པའི་དཀྱིལ་འཁོར་དྲུག་པོ་ལ་ཡང་སྦྱར་དགོས་ཤིང་དེ་ལྟར་སྦྱར་བའི་ཚེ། ཕྱག་རྡོར་གྱི་ཐུགས་ཁར་བསྐྱེད་པའི་འཇིག་རྟེན་རང་རྒྱུད་པ་དེ་ངོ་མཚར་ཆེ་སྟེ་གད་མོའི་གནས་ཡིན་པའི་ཕྱིར་རོ། ། གལ་ཏེ་བསྙེན་པ་རྒྱས་པ་ནི་འདས་པའི་དཀྱིལ་འཁོར་དྲུག་ཁོ་ན་ལ་སྦྱོར་བས་སྐྱོན་མེད་སྙམ་ན། འོ་ན་རྗེ་བཙུན་གྲགས་པ་རྒྱལ་མཚན་གྱི་གསུང་རབ་ལས་སྦྱོང་རྒྱུད་དཀྱིལ་འཁོར་བཅུ་གཉིས་ལ་བསྙེན་པ་རྒྱས་འབྲིང་བསྡུས་གསུམ་དང་སྦྱར་བའི་དཀྱིལ་འཁོར་སུམ་ཅུ་སོ་དྲུག་ཏུ་ཕྱེ་བའི་མཚན་གཞི་གང་ཡིན་སྨྲོས་ཤིག་སྟེ་སྨྲ་མི་ནུས་པར་ཐལ། སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་འཇིག་རྟེན་པའི་དཀྱིལ་འཁོར་དྲུག་པོ་འདི་དག་ལ་བསྙེན་པ་རྒྱས་པ་མི་འཇུག་ན་སྟེ་དེའི་ཕྱིར་རོ། ། དེས་ན་སྦྱོང་རྒྱུད་འཇིག་རྟེན་པའི་དཀྱིལ་འཁོར་དྲུག་གི་འཁོར་རྣམས་འཇིག་རྟེན་རང་རྒྱུད་པ་ཡིན་ཞེས་སེམས་ལྡན་སུ་ཞིག་གིས་སྨྲ་བར་ནུས་ཏེ་མི་ནུས་པར་ཐལ། དེ་དག་གི་འཁོར་དེ་དག་བདག་བསྐྱེད་ཀྱི་ཚེ་ན་གཙོ་བོས་ཐུགས་ཁ་ནས་སྤྲུལ་པའི་ཕྱིར་དང་། སྒྲུབ་པའི་ཚེ་ན་ཡེ་ཤེས་པ་དགུག་གཞུག་བྱས་པའི་ཕྱིར་དང་། མཆོད་པའི་ཚེ་ན་སྒེག་སོགས་ཕྱི་ནང་གི་མཆོད་པ་རྣམས་ཀྱིས་མཆོད་པའི་ཕྱིར་དང་། བསྟོད་པའི་ཚེ་ན་ཕྱག་འཚལ་བའི་ཚིག་བརྗོད་ནས་བསྟོད་པའི་ཕྱིར་དང་།
འཇུག་པའི་ཚེ་ན་མེ་ཏོག་དོར་བ། ཕྱི་འཇུག་གི་ཚེ་རྒྱུན་བཤགས་དང་སྐྱབས་འགྲོའི་ཡུལ་དུ་བྱས་པའི་ཕྱིར་དང་། ནང་འཇུག་གི་ཚེ་མེ་ཏོག་འདོར་བ་དང་། དེ་དག་གི་སྔགས་བཟླས་པའི་བུམ་ཆུས་གཞན་ལ་དབང་བསྐུར་བ་སོགས་རྒྱུད་དང་གོང་མའི་གསུང་རབ་ལས་ཤིན་ཏུ་གསལ་བར་འབྱུང་བའི་ཕྱིར་རོ། ། གལ་ཏེ་གོང་གི་སྒྲུབ་བྱེད་དེ་དག་གཙོ་འཁོར་ལ་ཡོད་མོད་ཀྱི་ཁྱད་པར་ཕྱེ་ནས་སྨྲ་ན་རྒྱུད་དང་འགལ་ཏེ། རྒྱུད་ལས་དེ་འདྲའི་ཁྱད་པར་ཕྱེ་བ་མེད་པའི་ཕྱིར་དང་། སྤྲུལ་པ་མཆོག་གི་དཀྱིལ་འཁོར་དུ་དབང་ཐོབ་པ་ཙམ་གྱིས་ཀྱང་། གྲུབ་པའི་ས་ཐོབ་པར་བཤད་པ་དང་། སྤྲུལ་པ་མཆོག་གི་དཀྱིལ་འཁོར་དེའི་ལྷ་ལ་འཇིག་རྟེན་རང་རྒྱུད་པ་ཡོད་པ་གཉིས་ནང་འགལ་བ་ཡང་ཡིན་པའི་ཕྱིར་དང་། རྡོ་རྗེ་ལྕགས་ཀྱུ་སོགས་ཀྱི་སྒོ་སྲུང་བྱས་པའི་དཀྱིལ་འཁོར་གྱི་ནང་ན་སྡོད་པར་ནུས་པའི་འཇིག་རྟེན་རང་རྒྱུད་པ་དེ་ཅི་འདྲ་ཞིག་སྟེ་སུ་ཡང་མེད་པའི་ཕྱིར་རོ། །
གཉིས་པ་སྒྲུབ་བྱེད་དགག་པ་ལ་དྲུག དམ་བཅའ་ཙམ་གྱིས་སྒྲུབ་པ་དགག མ་ཟིན་སྒྲོས་ཀྱིས་སྒྲུབ་པ་དགག ཚུལ་སྟོན་ཙམ་གྱིས་སྒྲུབ་པ་དགག མིང་རྐྱང་ཙམ་གྱིས་སྒྲུབ་པ་དགག རྒྱུད་གསུངས་འཁོར་གྱིས་སྒྲུབ་པ་དགག རྒྱུད་སྟེ་གཞན་གྱིས་སྒྲུབ་པ་དགག་པའོ། ། དང་པོ་ནི། ཁྱོད་རང་གི་སྒྲུབ་བྱེད་ལ་ཡང་དཔྱད་པར་བྱ་སྟེ། དམ་བཅས་དམ་བཅའ་དེ་སྒྲུབ་ན་ནི།
ཕ་རོལ་པོ་གཞན་གྱིས་ཀྱང་། ཁྱོད་ཀྱི་དམ་བཅའ་དེ་བཟློག་པ་ཡིས། ཁྱོད་ཀྱི་དམ་བཅས་དེ་ཉིད་འགོག་ནུས་པར་འགྱུར་བའི་ཕྱིར་དང་། སྤྱིར་ཡང་དམ་བཅའ་ཙམ་གྱིས་ནི་བསྒྲུབ་བྱ་ལ་ཐེ་ཚོམ་ཞིག་ལས་ངེས་པ་བསྐྱེད་མི་ནུས་པར་རིགས་པའི་དབང་ཕྱུག་གིས་བཤད་པའི་ཕྱིར་རོ། ། གཉིས་པ་ནི། རྗེ་ངོར་པའི་གསུང་རྩོམ་བསྙེན་པ་རྒྱས་པའི་ཆོ་ག་འདི་དང་། ཁྱོད་ཀྱི་རྗེ་བཙུན་དེའི་གསུང་སྒྲོས་སུ་བློས་བཏགས་པ་གཉིས་འགལ་ཏེ། རྗེ་བཙུན་མཁྱེན་པའི་དབང་པོ་ཨེ་ཝྃ་པ་དེས། ཀུན་རིག་གི་བསྙེན་པ་རྒྱས་པའི་ཆོ་གར་ནི་རིགས་བཞི་ནས་ནི་ཕྱིའི་འཁོར་ཡུག་ལ་བཀོད་པའི་འཇིག་རྟེན་པའི་མིང་ཅན་གྱི་ལྷའི་བར་སྒོ་དྲུག་གི་སྒོ་ནས་གཙོ་བོ་ཀུན་རིག་གི་ཐུགས་ཁར་བསྐྱེད་ནས་ནི། རང་གནས་སོ་སོར་བཀོད་པ་སྤྲུལ་པའི་སྐུ་ཉམས་ལེན་ཡིན་པར་གསུངས་ཤིང་།
ཁྱད་པར་དུ་སངས་རྒྱས་གང་ལ་གང་གིས་འདུལ་བ་དེ་དང་དེའི་སྐུར་སྟོན་པ་ཡིན་ཞེས་རིགས་བཞི་ནས་འཁོར་ཡུག་གི་ལྷའི་བར་དུ་སྦྱར་ཏེ་གསུངས་པས། འཁོར་ཐམས་ཅད་ཀྱང་སངས་རྒྱས་ཀྱི་རྣམ་འཕྲུལ་འབའ་ཞིག་ཏུ་ཚིག་ཟིན་ལ་བསྟན་པའི་ཕྱིར་ཏེ། འཁོར་ཡུག་གི་ལྷ་ཐམས་ཅད་ཀྱང་། སངས་རྒྱས་ཉིད་འཇིག་རྟེན་པས་འདུལ་བའི་སེམས་ཅན་རྣམས་ལ་ཚངས་པ་ལ་སོགས་པ་དེ་དང་དེའི་རྣམ་པར་སྤྲུལ་ནས་གདུལ་བྱ་སོ་སོའི་དོན་མཛད་པའོ་ཞེས་འཁོར་ཡུག་གི་ལྷ་ཚངས་པ་སོགས་ཀྱང་སངས་རྒྱས་ཀྱི་རྣམ་འཕྲུལ་ཡིན་པར། ཆོ་ག་དེའི་ཚིག་ཟིན་ལ་བཤད་པའི་ཕྱིར་རོ། ། དེ་ལ་ཕོངས་པར་གྱུར་ན་ལས་རྣམས་ཅི་ཡང་དྲན་པའི་བླུན་པོ་དག་སྐྱོན་སྤོང་འདི་སྐད་དུ་སྨྲ་སྟེ། སྦྱོང་དཀྱིལ་བཅུ་གཉིས་ཀྱི་ཀུན་རིག་གི་ཕྱིའི་འཁོར་ཡུག་གི་ལྷ་ཚངས་སོགས་རྣམས་ནི། སངས་རྒྱས་ཉིད་ཡིན་ཞིང་། གཅིག་ཤོས་འཇིག་རྟེན་པའི་དཀྱིལ་འཁོར་དྲུག་གི་དཀྱིལ་འཁོར་ནང་ན་བཀོད་པའི་ལྷ་ཚངས་པ་སོགས་ནི་འཇིག་རྟེན་རང་རྒྱུད་ཡིན་པས་སྔར་གྱི་སྐྱོན་དེ་མེད་དོ་ཞེས་སྨྲ་བར་བྱེད་པའི་ཕྱིར་རོ། ། ཀྱཻ་མ་འདི་འདྲའི་ཚིག་གིས་ཀྱང་།
གདུལ་བྱ་ཤེས་ལྡན་ངེས་པ་སྐྱེ་བར་རེ་བ་ནི་འཚར་ཆེ་སྟེ། ཀུན་རིག་གི་དཀྱིལ་འཁོར་གྱི་ཕྱི་རོལ་དུ་འཁོར་ཡུག་ལ་བཀོད་པའི་ལྷ་ཀླུ་སོགས་ཀྱི་མིང་ཅན་ཡང་སངས་རྒྱས་ཡིན་ཞིང་། ཕྱག་རྡོར་གྱི་དཀྱིལ་འཁོར་དྲུག་གི་ནང་ན་བཀོད་ཅིང་ཡེ་ཤེས་པས་སྒོ་སྲུང་བྱས་པའི་ཚངས་སོགས་ཀྱི་མིང་ཅན་གྱི་ལྷ་རྣམས་ཀྱང་འབྱུང་པོ་རང་རྒྱུད་པ་ཡིན་ན། འདི་ཙམ་ཁྱད་པར་འབྱུང་བའི་ཀུན་རིག་དང་ཕྱག་རྡོར་གཉིས་ལ་བཟང་ངན་དང་དབང་ཆེ་ཆུང་གང་ཞིག་ཡོད་སུས་ཀྱང་མི་སྲིད་པའི་ཕྱིར་རོ། ། དེས་ན་བླ་མས་འཆད་པའི་ཚེ་ཐ་སྙད་ཟོར་ཡངས་པར་བྱ་བའི་ཕྱིར་འཇིག་རྟེན་པ་ཞེས་གསུངས་པ་ཙམ་ལ། དེ་དག་འཇིག་རྟེན་རང་རྒྱུད་པ་ཡིན་པ་བླ་མའི་གསུང་སྒྲོས་ཡིན་ནོ་ཞེས་བླ་མ་ངོར་པ་མཆོག་ལ་བཀུར་པ་བཏབ་པར་མི་བྱ་སྟེ། སྤྲུལ་པ་དང་རང་རྒྱུད་པ་སོགས་ཀྱི་རྣམ་དབྱེ་སོ་སོར་ཕྱེ་བ་ནི་བླ་མ་རྗེའི་གསུང་རབ་ན་གསལ་བར་བཞུགས་པའི་ཕྱིར་རོ། ། གསུམ་པ་ཚུལ་སྟོན་ཙམ་གྱིས་སྒྲུབ་པ་དགག་པ་ནི། གདུལ་བྱ་དྲག་པོ་དབང་ཕྱུག་ཆེ་འཁོར་ཆུང་མ་དང་བཅས་པ་འདུལ་བྱེད་ཧེ་རུ་ཀས་འདུལ་བའི་རྣམ་འཕྲུལ་ཆ་ཤས་ཙམ་གྱིས་ཀྱང་། གདུལ་བྱ་དང་འདུལ་བྱེད་དེ་ཉིད་རྒྱུད་གཅིག་ཏུ་ཇི་ལྟར་འགྱུར་ཏེ་མི་འགྱུར་བར་ཐལ།
སྲོག་སྙིང་ཕུལ་བའི་ཚུལ་སྟོན་པ་ཙམ་གྱིས་ཀྱང་འཇིག་རྟེན་རང་རྒྱུད་པར་འགྱུར་ན་སྟེ་དེའི་ཕྱིར་རོ། ། རྫོང་པ་ཀུན་དགའ་རྒྱལ་མཚན་པའི་མངོན་རྟོགས་དཀའ་འགྲེལ་ལས། ཕྱོགས་སྐྱོང་བཅུ་སོགས་འདི་དག་ལ་གདན་དུ་མནན་པ་དང་། ཕྱག་མཚན་དུ་ཐོགས་པ་དང་། སྐྲད་ཅིང་གཟིར་བ་དང་། གཏོར་མ་ཕུལ་ཞིང་ཕྲིན་ལས་བཅོལ་བ་སོགས་ནི། སྤྱིར་འདི་དག་ལ་མཚོན་བྱ་དོན་གྱི་ཕྱོགས་སྐྱོང་དང་། མཚོན་བྱེད་བརྡའི་ཕྱོགས་སྐྱོང་གཉིས་སམ། སྤྲུལ་པ་དང་རང་རྒྱུད་པའི་ཕྱོགས་སྐྱོང་གཉིས་སུ་ཡོད་པ་ལས། སྔོན་བྱུང་གི་རྣམ་འཕྲུལ་ཚངས་པ་སོགས་གདན་དུ་མནན་པ་ནི་མཚོན་བྱ་དོན་གྱི་ཕྱོགས་སྐྱོང་ཡིན་ལ།
དེ་ལ་ཡང་སྤྲུལ་པ་རང་རྒྱུད་པ་གཉིས་ལས་རང་རྒྱུད་པ་ཡིན་ཞིང་། རྗེས་འཇུག་གི་སྒོམ་པའི་གདན་དང་ཕྱག་མཚན་སོགས་ནི་མཚོན་བྱེད་བརྡའི་ཕྱོགས་སྐྱོང་དང་། དཀར་ཕྱོགས་ཀྱི་ལྷ་ཕྱོགས་སྐྱོང་གི་ཚུལ་གཟུང་བ་རྣམས་ལ་ཕྲིན་ལས་བཅོལ་བ་དང་། ནག་ཕྱོགས་ཀྱི་བགེགས་ཕྱོགས་སྐྱོང་གི་ཚུལ་གཟུང་བ་རྣམས་ནི་སྐྲོད་པར་བྱེད་པ་ཡིན་ནོ་ཞེས་རྣམ་དབྱེ་སོ་སོར་ཕྱེ་བ་ནི། ལེགས་པར་བཤད་པའི་དགའ་སྟོན་ཡིན་མོད། གཞུང་འདིར་གདུལ་བྱ་དང་འདུལ་བྱེད་གཉིས་རྒྱུད་གཅིག་ཏུ་བཤད་པ་དང་མ་མཐུན་པས་རྣམ་དཔྱོད་དང་ལྡན་པས་བརྟག་པར་བྱ་བའི་གནས་སོ། ། དེས་ན་སྔར་བཤད་པ་དེ་ལ་སོགས་པ་སངས་རྒྱས་ཀྱི་རྣམ་འཕྲུལ་ལ། རང་གི་བློ་ཚོད་སྦྱར་དུ་མི་རུང་སྟེ། བབ་ཅོལ་ཆེན་པོར་འགྱུར་བའི་ཉེས་པ་ཡོད་པའི་ཕྱིར་རོ། ། བཞི་པ་ནི།
འཇིག་རྟེན་ཞེས་པའི་མིང་གིས་འཇིག་རྟེན་པར་འགྱུར་ན་ཧ་ཅང་ཐལ་ཏེ། མི་ལ་སེང་གེའི་མིང་བཏགས་པའི་ཚེ་སྣ་ཉག་རལ་པ་སྤྲུག་པར་འགྱུར་བའི་སྐྱོན་ཡོད་པའི་ཕྱིར་དང་། མིང་དོན་ངོ་བོ་ཉིད་ཀྱིས་ནི་འབྲེལ་པར་འདོད་པ་རིག་བྱེད་པའི་གཞུང་ལས་འབྱུང་བ་ཁོ་ན་ཡིན་པས་ན་རིགས་པའི་རྒྱལ་པོས་སྡེ་བདུན་སོགས་ལས་བཀག་པའི་ཕྱིར་དང་། མིང་ལ་དངོས་མིང་དང་བཏགས་མིང་གཉིས་ཡོད་པ་གསུང་རབ་འཆད་པ་ཀུན་ལ་གྲགས་ཤིང་། འཇིག་རྟེན་གྱི་ཐ་སྙད་ལ་ཡང་ཡོད་མོད། འོན་ཀྱང་ཁྱོད་ཀྱི་སྒྲུབ་བྱེད་ཀྱི་གཙོ་བོ་ནི་འཇིག་རྟེན་པ་ཞེས་པའི་མིང་བཏགས་པ་འདི་ཁོ་ན་ལ་རེ་བར་སྣང་བ་ནི་དངོས་མིང་བཏགས་མིང་སོགས་ཀྱི་ཤན་མ་ཕྱེ་བའི་རྫོབ་བཏགས་ཡིན་པའི་ཕྱིར་རོ། ། ལྔ་པ་ནི། རྒྱུད་གསུང་བའི་འཁོར་གྱི་ཚངས་པ་སོགས་ཡིན་པར་སྒྲུབ་པ་ཡང་མི་འཐད་དེ། སྟོན་པས་རྒྱུད་གསུང་བའི་ཚེ་འཁོར་ལ་རང་རྒྱུད་པས་ཁྱབ་ན། སྤྲུལ་པ་དང་ནི་རང་རྒྱུད་པའི་འཁོར་གཉིས་རྒྱུད་ལས་གསུངས་པ་དང་འགལ་བའི་ཕྱིར་དང་།
སྟོན་པས་རྒྱུད་སྡེ་འདི་གསུངས་པའི་ཚེ་འཁོར་གྱི་ཚངས་པ་སོགས་སྤྲུལ་པ་ཉིད་ཡིན་པའི་ཕྱིར་ན་ཀུན་རིག་གི་འཁོར་ཡུག་ཏུ་ཚང་བར་བཀོད་ཅིང་། ཕྱག་རྡོར་གྱི་བརྟག་པ་ཕྱི་མ་གསུངས་པའི་ཚེ་སྲོག་སྙིང་ཕུལ་ནས་རང་ཉིད་ཀྱི་དཀྱིལ་འཁོར་ལ་སོ་སོར་བཀོད་པ་ཡིན་ལ། དེའི་ཚེ་འཇིག་རྟེན་པའི་དཀྱིལ་འཁོར་རྣམ་པ་དྲུག་འབྱུང་བའི་གནད་ཀྱང་དེ་ཉིད་ཡིན་པའི་ཕྱིར་རོ། ། དྲུག་པ་ནི། དཔལ་མཆོག་ལས་གསུངས་པའི་ལྷ་རྣམས་ཀྱང་འཇིག་རྟེན་རང་རྒྱུད་པ་མ་ཡིན་ཏེ། ཡིན་པའི་སྒྲུབ་བྱེད་ཁྱོད་ལ་ནི་སྔ་མ་དེ་ལས་གཞན་མེད་ལ། ཀུན་དགའ་སྙིང་པོས་སྤྲུལ་པར་བཤད་པས་ངེད་ལ་ནི་མིན་པའི་སྒྲུབ་བྱེད་རྣམ་དག་ཡོད་པའི་ཕྱིར་རོ། ། གཉིས་པ་ཞར་བྱུང་གི་ཕྱོགས་སྔ་དགག་པ་ལ་གསུམ། སྨན་བླའི་དཀྱིལ་འཁོར་ལྷ་ལ་འཇིག་རྟེན་དགག འཇིགས་བྱེད་དཀྱིལ་འཁོར་ལྷ་ལ་འཇིག་རྟེན་དགག
སྲུང་མ་ཁྱད་པར་ཅན་ལ་འཇིག་རྟེན་དགག་པའོ། ། དང་པོ་ནི། སྨན་བླའི་སྐབས་ཀྱི་གནོད་སྦྱིན་བཅུ་གཉིས་དང་། ཚངས་དང་རྒྱལ་ཆེན་བཞི་སོགས་འཇིག་རྟེན་རང་རྒྱུད་པ་ཡིན་པའི་ཕྱིར། སྨན་བླའི་ཆོ་ག་བྱས་པ་ཀུན་ཆོས་ཅན། ཁྱོད་ཀྱི་སྐྱབས་འགྲོའི་སྡོམ་པ་འཆོར་བར་འགྱུར་ཏེ། ཁྱོད་ཀྱིས་འཇིག་རྟེན་པའི་ལྷ་ལ་ཕྱག་འཚལ་བ་དང་སྐྱབས་འགྲོ་བྱས་པའི་སྒོ་ནས་འཕྲལ་ཕུགས་ཀྱི་བློ་གཏད་བཅོལ་བའི་ཕྱིར། རྟགས་གྲུབ་སྟེ་ཁྱོད་ཀྱི་སྨན་བླའི་ཆོ་ག་ཞི་འཚོའི་གཞུང་བཞིན་དུ་བྱས་ཤིང་། སྨན་བླའི་སྐབས་ཀྱི་གནོད་སྦྱིན་སོགས་འཇིག་རྟེན་རང་རྒྱུད་པ་གང་ཞིག མཁན་པོ་ཞི་བ་འཚོས་སྨན་བླའི་མདོ་ལས་གསུངས་པ་ཡི་བདེ་གཤེགས་བརྒྱད་པོ་སངས་རྒྱས་སུ་བྱས་ནས།
སྐབས་དེར་དམ་ཆོས་མདོ་ན་མེད་ཀྱང་བསྣན། བདེ་གཤེགས་བརྒྱད་ཀྱི་ལྷག་མ་སྐྱབས་གྲོལ་འཇམ་དབྱངས་ཕྱག་རྡོར་རྣམས་འཇིག་རྟེན་ལས་འདས་པ་དང་། ཚངས་པ་རྒྱལ་ཆེན་བཞི་གནོད་སྦྱིན་རྣམས་འཇིག་རྟེན་པའི་སྐུར་སྟོན་པའི་དགེ་འདུན་དཀོན་མཆོག་ཏུ་བྱས་ནས། སྐྱབས་གནས་དཀོན་མཆོག་གསུམ་པོ་དེ་ལ་ཕྱག་མཆོད་སོགས་ཡན་ལག་དྲུག་པོ་ཁ་སྐང་སྟེ་དངོས་སུ་སྦྱར། བདུན་པ་མདོའི་སྨོན་ལམ་བརྒྱད་ཚན་གཉིས་དང་བཞི་ཚན་བཞི། བཅུ་གཉིས་ཚན་ཏེ་སྨོན་ལམ་བཞི་ཅུ་རྩ་བཞི་པོ་ཉིད་སྦྱར་བ་ཞི་འཚོས་མཛད་པའི་སྨན་བླའི་ཆོ་ག་ཡིན་པའི་ཕྱིར་རོ། ། གཉིས་པ་ནི། འཇིགས་བྱེད་ཀྱི་དཀྱིལ་འཁོར་ལ་བཀོད་པའི་གཤིན་རྗེ་ཕོ་བརྒྱད་མོ་བརྒྱད་སོགས་དེ་དག་ཀྱང་འབྱུང་པོ་རང་རྒྱུད་སུས་སྨྲ་ནུས་པར་ཐལ། དོན་ཡོད་རྡོ་རྗེས་འཇིགས་བྱེད་ཀྱི་གཞུང་ལས། རྡོར་སེམས་ཡབ་ཡུམ་གྱི་མངལ་ནས་གཤིན་རྗེ་ཕོ་བརྒྱད་ཕྱུང་སྟེ་སྲུང་འཁོར་གྱི་རྩིབས་བརྒྱད་ལ་བཀོད་ནས།
རྡོར་སེམས་ཞུ་བའི་གཞལ་ཡས་ཁང་གི་དབུས་སུ་འཇིགས་བྱེད་གཤིན་རྗེ་མོ་བརྒྱད་བཅས་པ་བསྐྱེད་པར་གསུངས་པའི་ཕྱིར། གསུམ་པ་ནི། བསྟན་སྲུང་མགོན་པོ་སོགས་སྲུང་མ་རྣམས་འཇིག་རྟེན་རང་རྒྱུད་པར་འདོད་པ་ཡང་མི་འཐད་དེ། འདོད་ཁམས་དབང་ཕྱུག་འཇིག་རྟེན་པ་ཡིན་ན་བྲམ་ཟེ་མཆོག་སྲེད་ཀྱིས་དུས་གསུམ་གྱི་སངས་རྒྱས་སྐྱེད་པའི་ཡུམ་དང་། རིགས་ལྔའི་ཡུམ་དུ་བཤད་པ་དང་འགལ་བའི་ཕྱིར་དང་། གདོང་བཞི་གཉེན་པོ་འཇིག་རྟེན་པ་ཡིན་ན་རྡོ་རྗེ་འཆང་གི་ཐུགས་ཀྱི་ཕྲིན་ལས་ལས་སྤྲུལ་པ་དང་སྟོན་པའི་ཉིང་སྤྲུལ་དུ་བཤད་པ་དང་འགལ་བའི་ཕྱིར་དང་། ལས་མགོན་ལྔ་པོ་འཇིག་རྟེན་པ་ཡིན་ན་མགོན་པོ་ལྕམ་དྲལ་གྱི་ཐུགས་ཁའི་ས་བོན་ལས་བརྒྱུད་དེ་རིམ་པ་བཞིན་དུ་བསྐྱེད་པ་འགལ་བའི་ཕྱིར་དང་། སྤྲུལ་པའི་བྱ་ནག་ཁྱི་ནག་སོགས་འཇིག་རྟེན་རང་རྒྱུད་པ་ཡིན་ན། སྤྲུལ་པའི་ཕོ་ཉ་ཞེས་བརྗོད་པའི་ཚིག་དང་འགལ་བར་འགྱུར་བའི་ཕྱིར་རོ། ། དེས་ན་བརྩེ་ཆེན་ས་པཎ་གྱི་འཕྲིན་ཞུ་ལས།
ཀྱེ་མ་བསོད་ནམས་དམན་པའི་མི། ། ལྷ་སྐལ་ཆད་པ་འབྱུང་པོ་སྒྲུབ། ། ཞེས་གསུངས་པ་ཡིད་ལ་བཞག་ནས་ནི། རང་གི་ཡི་དམ་ཆོས་སྐྱོང་ཕལ་ཆེར་འབྱུང་པོ་རང་རྒྱུད་པ་ཡིན་ཞེས་མ་སྨྲ་ཞིག་ཅེས་བརྩེ་བ་ཆེན་པོས་གདམས་ཏེ། ཡི་དམ་ཆོས་སྐྱོང་འབྱུང་པོ་ལ་བཅོལ་བ་ནི་ལྷ་སྐལ་ཆད་པའི་སྐལ་བ་དམན་པ་ཡིན་པའི་ཕྱིར་དང་། སྐྱབས་གནས་མཆོག་ལ་ཐེ་ཚོམ་གྱི་རྒྱུ་ཡིན་པའི་ཕྱིར་ན་ཉེས་དམིགས་ཤིན་ཏུ་ཆེ་བའི་ཕྱིར་རོ། ། དེས་ན་ཁྱོད་ལ་ཕན་པའི་གདམས་ངག་ནི་བསྟན་པར་བྱ་བས་ཉོན་ཅིག མཐོ་བ་ཉན་རང་ནས་དམའ་བ་རི་བོང་སོགས་ཀྱི་བར་གྱི་ལུས་ཀྱི་རྣམ་པ་གཟུང་ཞིང་མིང་དེ་དང་དེར་བཏགས་པ་ལ་དེ་རང་རྒྱུད་པར་མཐའ་གཅིག་ཏུ་གཟུང་དུ་མི་རུང་སྟེ། ཉན་ཐོས་དང་རང་རྒྱལ་གྱི་སྐུར་སྟོན་པ་ལ། སངས་རྒྱས་ཀྱི་སྤྲུལ་པ་དང་།
བྱང་སེམས་ཀྱི་སྤྲུལ་པ་དང་། དེ་རང་རྒྱུད་པ་རྣམ་པ་གསུམ་ཡོད་པའི་ཕྱིར་དང་། ཚངས་པ་བརྒྱ་བྱིན་ལ་སོགས་པ་འཇིག་རྟེན་པའི་ཆེ་དགུ་མཐའ་དག་དང་། དུར་ཁྲོད་བདག་པོ་ཤ་ཟའི་ཚོགས་བཅས་འཇིག་རྟེན་པའི་ཆ་ལུགས་དང་ལྡན་པ་རྣམས་དང་། རི་བོང་སྟག་དང་སེངྒེ་སོགས་རིགས་དྲུག་གི་འགྲོ་བ་སོ་སོའི་གཟུགས་སུ་སྟོན་པ་རྣམས། ཀུན་ལ་སྔ་མ་བཞིན་དུ་སངས་རྒྱས་དང་བྱང་སེམས་ཀྱི་སྤྲུལ་པ་དང་རང་རྒྱུད་པ་སྟེ་རྣམ་པ་གསུམ་ཡོད་པ་དེ་འདྲ་བའི་རྣམ་དབྱེ་མདོ་རྒྱུད་ཀྱི་དགོངས་པ་ཡིན་ཕྱིར་ན། སངས་རྒྱས་ཀྱི་རྣམ་འཕྲུལ་མཐའ་ཡས་པས་ཉན་རང་དང་རིགས་དྲུག་ཀུན་གྱི་ལུས་རྟེན་གྱི་རྣམ་པ་བསྟན་ནས་ཡོད་པར་ཤེས་པར་བྱ་དགོས་པའི་ཕྱིར་རོ། ། གསུམ་པ་ཐུན་མོང་ལམ་ལ་འཁྲུལ་བ་དགག་པ་ལ་གཉིས་ཕྱོགས་སྔ་བརྗོད་པ་དང་། དེ་དགག་པའོ། ། དང་པོ་ནི་པདྨོ་བཞད་པ་ལ།
རྒྱུད་སྡེ་འོག་མ་ལ་རིམ་གཉིས་ཡོད་པར་བཞེད་པ་ནི་དགའ་གདོང་པ་ཆོས་རྒྱལ་དཔལ་བཟང་པོ་ཞེས་པ་ལྟར། དགའ་གདོང་པའི་སྡོམ་གསུམ་ཊཱིཀ་ཆེན་གྱི་རྗེས་འབྲང་ལ་སོགས་པ་ཆོས་ཅན། རྒྱུད་སྡེ་འོག་མ་ལ་དབང་བཞི་མེད་པས་དེ་ལ་ལྟོས་པའི་རིམ་གཉིས་མེད་ཀྱང་། སྤྱིར་རིམ་གཉིས་ངེས་པར་འདོད་དགོས་ཏེ། རྒྱུད་སྡེ་འོག་མ་ཡང་རྡོ་རྗེ་ཐེག་པའི་གཞུང་ཡིན་པའི་ཕྱིར། དེ་ལ་ཡང་ཁྱབ་པ་ཡོད་དེ། ཆོས་རྗེ་པས་ཕྱོགས་བཅུའི་སངས་རྒྱས་ཀྱི་འཕྲིན་ཞུ་ལས། བཅོམ་ལྡན་ཁྱོད་ཀྱིས་གསང་སྔགས་ལམ། ། རིམ་པ་གཉིས་སུ་བསྡུས་ཏེ་བསྟན། ། ཞེས་གསུངས་པའི་ཕྱིར་དང་།
སྡོམ་གསུམ་རབ་དབྱེ་ལས་ཀྱང་། དབང་དང་རིམ་གཉིས་མི་ལྡན་པས། ། རྡོ་རྗེ་ཐེག་པའི་བསྟན་པ་མིན། ། ཞེས་གསུངས་པ་ཡི་ཕྱིར་ཞེས་ཟེར་རོ། ། གཉིས་པ་དེ་དགག་པ་ལ་གསུམ། མགོ་མཚུངས་རིགས་པས་དགག དངོས་སྟོབས་རིག་པས་དགག སྒྲུབ་བྱེད་མ་གྲུབ་པས་དགག་པའོ། ། དང་པོ་ནི། འོ་ན་རྒྱུད་སྡེ་འོག་མ་ལ་ཡང་དབང་བཞི་ཡོད་པ་ཉིད་དུ་འགྱུར་ཏེ།
རྒྱུད་སྡེ་འོག་མ་རྡོ་རྗེ་ཐེག་པའི་གཞུང་ཡིན་པའི་ཕྱིར། དེ་ལ་ཡང་ཁྱབ་པ་ཁྱོད་ལ་ཡོད་དགོས་ཏེ། བསྟན་བཅོས་སྡོམ་གསུམ་འདི་ཉིད་ལས། རྡོ་རྗེ་ཐེག་པའི་ལམ་ཞུགས་ནས་སྨིན་གྲོལ་གཉིས་ལ་འབད་དགོས་པར་བཤད་པའི་སྨིན་བྱེད་དེ་དབང་བཞི་ཉིད་ལ་ནི་གསུངས་ཤིང་། གཞན་ཡང་སྡོམ་གསུམ་དེ་ཉིད་ལས། གལ་ཏེ་གསང་སྔགས་སྒོམ་འདོད་ན། ། ནོར་པ་མེད་པའི་དབང་བཞི་ལོང་། ། ཞེས་སོགས་མཚུངས་པར་གསུངས་པ་གང་ཞིག ཁྱོད་ཀྱིས་དེ་དག་རྡོ་རྗེ་ཐེག་པ་སྤྱི་ལ་ཁྱབ་མཐའ་འཛིན་པའི་ལུང་དུ་བཞེད་པའི་ཕྱིར་རོ། ། གཉིས་པ་ནི།
བླ་མེད་ཀྱི་དབང་བསྐུར་བཞི་གང་རུང་ལ་མ་ལྟོས་པའི་ལམ་རིམ་གཉིས་ནི་སྔོན་མེད་པའི་གཏམ་ཡིན་ཏེ། ས་བོན་འདེབས་པ་ལ་མ་ལྟོས་པའི་མྱུ་གུ་སྔོན་པོ་ཇི་བཞིན་ནོ་སྟེ་དེ་དང་ཆོས་མཚུངས་པའི་ཕྱིར་རོ། ། གསུམ་པ་ནི། སྦྱང་གཞི་སྦྱོང་བྱེད་ངོ་སྤྲད་རྒྱུ་མེད་པར་བློ་ཡིས་རིམ་གྱིས་ལྷ་བསྐྱེད་པ་ཙམ་བསྐྱེད་པའི་རིམ་པའི་དོན་མ་ཡིན་ཏེ། བསྐྱེད་རིམ་ནི་སྦྱང་གཞི་ཕུང་པོ་ལྔ་སོགས་དང་སྦྱོང་བྱེད་རིགས་ལྔ་སོགས་གཉིས་སྦྱར་བའི་ཉམས་ལེན་ཉིད་ལ་གསུངས་པའི་ཕྱིར་ཏེ། རབ་དབྱེ་ལས། དེས་ན་རྣལ་འབྱོར་རྒྱུད་མན་ཆད། ། སྣང་བ་ལྷ་རུ་གསུངས་པ་མེད། ། བྲིས་སྐུ་ལ་སོགས་ལྷར་སྒོམ་པ། ། དེ་ནི་ཐབས་ཀྱི་ཁྱད་པར་ཡིན། །
རྣལ་འབྱོར་ཆེན་པོའི་རྒྱུད་དུ་ནི། ། ཀུན་རྫོབ་ཇི་ལྟར་སྣང་བ་འདི། ། ཐབས་ལ་མཁས་པའི་ཁྱད་པར་གྱིས། ། སྦྱང་གཞི་སྦྱོང་བྱེད་ལེགས་འཕྲོད་པ། ། ཞེས་སོགས་བཤད་པའི་ཕྱིར་རོ། ། མཚན་མེད་ཀྱི་རྣལ་འབྱོར་སྒོམ་པ་ཙམ་ཡང་རྫོགས་པའི་རིམ་པའི་དོན་མ་ཡིན་ཏེ། རྫོགས་རིམ་ནི་ལུས་ངག་ཡིད་གསུམ་ནི་རྫོགས་པའི་ཉམས་ལེན་ཉིད་ལ་གསུངས་པའི་ཕྱིར་རོ། ། གཉིས་པ་རྣལ་འབྱོར་ཆེན་པོའི་ལམ་ལ་འཁྲུལ་པ་དགག་པ་ལ། སྣང་བ་ལྷ་རུ་མི་སྒོམ་པ་དགག སྒོམ་པའི་གཞི་ལ་འཁྲུལ་པ་དགག་པའོ། །
དང་པོ་ལ་གཉིས། ཕྱོགས་སྔ་བརྗོད་པ་དང་། དེ་དགག་པའོ། ། དང་པོ་ནི་པདྨོ་བཞད་པ་ལས། སྣང་བ་ལྷ་རུ་འཆར་བའི་དོན་ཡིད་ངོར་འཆར་བ་ཙམ་ཡིན་གྱི་ཕྱི་རོལ་གྱི་སྣང་བ་ལྷ་རུ་འཆར་བ་མིན་ཞེས་པ་ནི་ཙོང་ཁ་པ་དང་དེའི་རྗེས་འབྲང་གི་དགེ་ཆུང་རྣམས་སོ་ཞེས་པ་ལྟར། རི་བོ་དགེ་ལྡན་པ་ཁ་ཅིག་བསྐྱེད་རྫོགས་རྣམ་གཉིས་ལ། སྣང་བ་ལྷ་རུ་འཆར་བའི་དོན། ཡིད་ངོར་རྟེན་དང་བརྟེན་པ་ཡི་ལྷ་དང་ཡེ་ཤེས་སྒོམ་པའི་ཚེ་རྟོག་གཉིས་གཅིག་ཆར་མི་འཇུག་པས། ཡིད་ངོའི་སྣང་བ་དེ་ལྷ་རུ་འཆར་བའི་དོན་ཡིན་གྱི་ཕྱི་རོལ་གྱི་སྣང་བ་ཀུན་ལྷ་རུ་འཆར་བ་མ་ཡིན་ཏེ། ཡིན་ན་བློ་དེ་ལོག་ཤེས་ཡིན་པར་ཉིད་དུ་ཐལ་བའི་ཕྱིར་དང་།
ཕྱི་རོལ་སྣང་བ་ལྷ་རུ་བསྒོམ་པས་ལྷ་རུ་འགྱུར་བ་མིན་ཏེ་རང་བཞིན་རྣམ་དག་ལྷ་མིན་པའི་ཕྱིར། དཔེར་ན་སོལ་བ་བརྡར་བས་དུང་དུ་མི་འགྱུར་བ་བཞིན་ནོ་ཞེས་པའི་གྲུབ་མཐའ་འཛུགས་པ་མཐོང་ངོ་། ། གཉིས་པ་ལ་གཉིས། དགག་དགོས་དགག་པར་དམ་བཅའ་བཤད། འགོག་ནུས་འགོག་བྱེད་ལུང་རིགས་བཤད་པའོ། ། དང་པོ་ནི། དེ་ལྟ་བུའི་གྲུབ་མཐའ་འདི་ནི་ཆོས་ཅན། ཁྱོད་ལུང་དང་རིགས་པ་དང་ཁས་བླངས་འགལ་བས་དགག་པར་བྱ་དགོས་ཏེ། ཁྱོད་རྣལ་འབྱོར་བླ་མེད་ཀྱི་ལམ་གྱི་གནད་བཅོས་པ་ཡི་བདུད་ཀྱི་ཚིག་གིས་སླུས་པའི་གྲུབ་མཐའ་ཡིན་པའི་ཕྱིར། གཉིས་པ་ལ་གསུམ།
ལུང་དང་འགལ་བས་དགག རིགས་པ་དང་འགལ་བས་དགག ཁས་བླངས་འགལ་བས་དགག་པའོ། ། དང་པོ་ནི། ཕྱི་རོལ་གྱི་སྣང་བ་ལྷར་མི་སྒོམ་པ་དེ་ཡང་ལུང་དང་འགལ་ཏེ། གསང་བ་འདུས་པ་ལས། མདོར་ན་ཕུང་པོ་ལྔ་རྣམས་ནི། ། སངས་རྒྱས་ལྔར་ནི་རབ་ཏུ་བསྒྲགས། ། རྡོ་རྗེའི་སྐྱེ་མཆེད་ཉིད་དག་ཀྱང་། ། བྱང་ཆུབ་སེམས་དཔའི་དཀྱིལ་འཁོར་མཆོག །
ས་ནི་སྤྱན་ཞེས་བྱ་བར་བཤད། ། ཆུ་ཡི་ཁམས་ནི་མཱ་མ་ཀི ། གོས་དཀར་མ་དང་སྒྲོལ་མ་ནི། ། མེ་དང་རླུང་དུ་རབ་ཏུ་གྲགས། ། ཞེས་གསུངས་ཤིང་། ལུང་དེའི་དོན་སྤྱོད་བསྡུས་ལས། ཐ་མལ་དངོས་པོ་རིགས་རྣམས་བརྒྱར། ། ཕྱེ་ནས་དེ་དག་འདུས་པ་ཡི། ། དམ་པ་རིགས་བརྒྱར་སྒོམ་ཚུལ་གསུངས་པ་འདི་དང་ཁྱོད་ཀྱི་གྲུབ་མཐའ་འགལ་བའི་ཕྱིར་དང་། དེ་བཞིན་དུ་ཀྱེ་རྡོར་རྩ་རྒྱུད་ལས།
ཕུང་པོ་ལྔ་དང་ཉོན་མོངས་ལྔ་དང་ཁམས་ལྔ་འབྱུང་བ་བཞི་དང་སྐྱེ་མཆེད་དྲུག་རྣམས་བདག་མེད་ལྷ་མོ་བཅོ་ལྔར་སྒོམ་པར་གསུངས་པ་འདི་ཁྱོད་ཀྱི་གྲུབ་མཐའི་གཉེན་པོ་ཡིན་པའི་ཕྱིར་དང་། དེ་བཞིན་བདེ་མཆོག་བཤད་རྒྱུད་ལས། ཕུང་པོ་ལྔ་དང་སྐྱེ་མཆེད་བཅུ་གཉིས་ཁམས་བཅུ་བདུན་རྣམས་རྣམ་སྣང་ལ་སོགས་པའི་སངས་རྒྱས་སུ་སྒོམ་པར་གསུངས་ཤིང་། སོ་དང་སེན་མོ་ལ་སོགས་པ་ལུས་ཀྱི་ཁམས་ཉི་ཤུ་རྩ་བཞི་དཔའ་བོ་ཉི་ཤུ་རྩ་བཞིར་ནི་སྒོམ་པར་གསུངས་པ་དང་། དེ་བཞིན་དུ་འཕགས་ཡུལ་གྲུབ་ཐོབ་ཀྱི་གསུང་རྣམས་དང་བོད་ཡུལ་སྔོན་གྱི་སྔགས་འཆང་གི་མན་ངག་ཐམས་ཅད་ཁྱོད་ཀྱི་ནི་གྲུབ་མཐའ་འདི་ཡི་གཉེན་པོ་ཡིན་པ་དེས་ན་སྤང་བྱ་དེ་དོར་བར་བྱ་བ་ཁོ་ན་ཡིན་པའི་ཕྱིར་རོ། ། གཉིས་པ་ནི། ཁྱོད་ཀྱིས་ཕྱི་ནང་གི་སྣང་བའི་དངོས་པོ་ལྷར་མི་སྒོམ་ཞེས་པ་དེ་རིགས་པ་དང་ཡང་འགལ་ཏེ། སྣང་བ་ལྷའི་ངོ་བོར་ནི་རང་བཞིན་གྱིས་རྣམ་པར་དག་ན། དེ་བསྒོམ་པས་ལྷ་རུ་མི་འགྱུར་བ་དང་། དེ་ལྷ་རུ་འཆར་བ་ལོག་ཤེས་ཡིན་པར་འགལ་བའི་ཕྱིར་དང་།
སྣང་བ་ལྷ་ཡི་ངོ་བོར་ནི་རང་བཞིན་གྱིས་ནི་རྣམ་པར་དག་པ་ཡིན་པའི་ཕྱིར། བརྟག་གཉིས་ལས། ངེས་པར་དངོས་པོ་ཐམས་ཅད་ཀྱི། ། དག་པ་དེ་བཞིན་ཉིད་དུ་བརྗོད། ། ཕྱི་ནས་རེ་རེའི་དབྱེ་བ་ཡིས། ། ལྷ་རྣམས་ཀྱི་ནི་བརྗོད་པར་བྱ། ། ཞེས་གསུངས་ཤིང་དེའི་སྒྲུབ་བྱེད་དུ། ཕུང་པོ་ལྔ་དང་དབང་པོ་དྲུག ། སྐྱེ་མཆེད་དྲུག་དང་འབྱུང་ཆེན་ལྔ། ། རང་བཞིན་གྱིས་ནི་རྣམ་པར་དག །
ཉོན་མོངས་ཤེས་བྱའི་སྒྲིབ་སྦྱང་བྱ། ། ཞེས་གསུངས་པ་དང་འགལ་བར་འགྱུར་པའི་ཕྱིར་དང་། གལ་ཏེ་ལུང་དེ་ཉིད་དག་པ་དང་པོ་དེ་བཞིན་ཉིད་ཀྱི་དག་པ་ཡི་སྒྲུབ་བྱེད་ཡིན་གྱི། དག་པ་གཉིས་པ་ལྷ་སོ་སོ་ཡི་དག་པའི་སྒྲུབ་བྱེད་མ་ཡིན་ནོ་སྙམ་ན། དེ་ཡང་མི་འཐད་དེ། ལྷ་ཡི་རྣམ་པའི་གཟུགས་ཀྱིས་ནི། ། བཞིན་ལག་ཁ་དོག་གནས་པ་ནི། ། སྐྱེས་པ་ཙམ་གྱིས་རྣམ་པར་གནས། ། འོན་ཀྱང་བག་ཆགས་ཕལ་པས་སོ། ། ཞེས་གསུངས་པ་དང་ཅིས་མི་འགལ་ཏེ་འགལ་བའི་ཕྱིར་རོ། །
གསུམ་པ་ནི། གཞན་ཡང་ལུགས་འདི་སྨྲ་བ་པོས་སྦྱང་གཞི་མ་འོངས་པ་ན་འབྱུང་འགྱུར་གྱི་སྐྱེ་འཆི་བར་དོ་གསུམ་ཁོ་ན་དང་། སྦྱོང་བྱེད་གནས་སྐབས་དེ་ཉིད་ཀྱི་བསྐྱེད་པའི་རིམ་པ་ཁོ་ན་དང་། སྦྱོང་ཚུལ་ཆོས་གསུམ་གྱི་དོད་དུ་ནི་སྐུ་གསུམ་འབྱུང་བར་སྒྲོ་བཏགས་པ་དང་བཅས་པ་རྣམས་ཆོས་ཅན། འདིར་དགག་པ་རྒྱས་པར་མ་བཀོད་དེ། གཞན་དུ་བཀག་ཟིན་པ་ལྟ་བར་བྱ་བ་ཉིད་ཀྱིས་ཆོག་པའི་ཕྱིར། དེ་ཡང་རྗེ་མུས་ཆེན་སེམས་དཔའ་ཆེན་པོའི་བསྐྱེད་རིམ་གྲུབ་མཐའི་ཤན་འབྱེད་དུ། མཁས་པ་སྔ་ཕྱིར་བྱོན་པ་དག་གི་སྦྱང་གཞི་སྦྱོང་ཚུལ་གྱི་འདོད་པ་སོ་སོར་ཕྱེས་ཟིན་པ་དེ་ཉིད། བསྟན་བཅོས་མཛད་པ་པོ་འདིས་ལོག་སྨྲ་ཚར་བཅོད་རིགས་པའི་མཚོན་ཆ་ཞེས་བྱ་བའི་བསྟན་བཅོས་ལས། རི་བོ་དགེ་ལྡན་པ་ཆེན་པོས་སྦྱང་གཞི་སྦྱོང་ཚུལ་ལ།
དོན་ཚན་བཅུ་དྲུག་ཏུ་ཕྱེས་ནས་རྒྱས་པར་བཀག་ཟིན་ལ། དོན་འདི་ལ་འཇམ་དབྱངས་དཔལ་འབྱོར་རྒྱལ་མཚན། མ་དག་པའི་ཕུང་ཁམས་སྐྱེ་མཆེད་ཐམས་ཅད་སྦྱང་གཞིར་མི་བཞེད་པ། རྗེ་བཙུན་ཙོང་ཁ་པ་ཆེན་པོའི་དགོངས་པ་མ་ཡིན་པས། ཕྱོགས་སྔ་མ་ལོངས་བཞིན་དུ་སྡོང་ཞུགས་ཀྱིས་སྐྱོན་འཕེན་པར་ཟད་དོ་ཞེས་གསུངས་པ་དང་། གཞན་ཡང་ལྟ་བའི་སྐབས་སུ་ཆོས་ཐམས་ཅད་བདེན་པར་གྲུབ་པ་བཀག་ནས་བདེན་མེད་དུ་ཞེན་པ། དབུ་མ་ལྟ་བར་མི་བཞེད་པས་ཕྱོགས་སྔ་མ་ལོངས་ཞེས་གསུངས་བ་དང་། སྤྱོད་པ་བདག་གཞན་མཉམ་བརྗེའི་སྐབས་སུ། བདག་གི་བདེ་བ་དང་གཞན་གྱི་སྡུག་བསྔལ་བརྗེ་བ་བཀག་པ་མེད་པས་ཕྱོགས་སྔ་མ་ལོངས་གསུང་པ་ནི། རི་བོ་དགེ་ལྡན་པ་ཆེན་པོ་དེ་ཉིད་ཀྱི་ཐུན་མོང་མིན་པའི་གྲུབ་མཐའི་གནད་རང་ཉིད་ཀྱིས་མ་དགོངས་པར་ཞེན་མོས་ཙམ་གྱི་རྩོད་ལན་གནང་བ་ལ་ཐུགས་སྤྲོ་བ་ཙམ་དུ་ཟད་དེ།
མ་དག་པའི་ཕུང་ཁམས་ཐམས་ཅད་ལྷར་སྒོམ་པ་རྗེ་བཙུན་ཙོང་ཁ་པའི་དགོངས་པ་ཡིན་ན། རྗེ་དེས་མཛད་པའི་རྣམ་གཞག་རིམ་པའི་ཊཱིཀ་དང་འགལ་ཞིང་། ཁྱད་པར་དེས་མ་དག་པའི་ཕུང་ཁམས་སྐྱེ་མཆེད་འདི་རྣམས་ལས་ཉོན་གྱི་འབྲས་བུར་གྱུར་པའི་སྡུག་བསྔལ་གྱི་བདེན་པ་ཡིན་པས། ལྷར་བསྒོམས་ཀྱང་ལྷར་འགྱུར་བ་མི་སྲིད་དེ། སོལ་བ་བརྡར་ཡང་དུང་མི་འབྱུང་བ་བཞིན་ནོ། ། དེས་ན་བསྐྱེད་རིམ་གྱི་ལྷ་ནི་ཡིད་ངོ་ལ་ཤར་བའི་གཟུང་རྣམ་ཡིན་གྱི། ཕུང་པོ་ཁམས་སྐྱེ་མཆེད་འདི་རྣམས་ལྷར་སྒོམ་པ་མ་ཡིན་ནོ་ཞེས་གསལ་བར་བཤད་པ་དེ་ཅི་ཞིག་ཡིན། བདག་གཞན་གྱི་བདེ་སྡུག་བརྗེ་བ་བཀག་པ་དགོངས་པ་མིན་ན། བདག་གཞན་བརྗེ་བའི་གོ་དོན་བདག་གཅེས་འཛིན་དང་། གཞན་ཡལ་བ་འདོད་པའི་བློ་གཉིས་གོ་ས་བརྗེ་བ་ལ་འཆད་དོ་ཞེས་པའི་འབྲུ་སྐྱོན་གནང་བ་ལ་དགོས་པ་ཅི་ཞིག་ཡོད།
བདེན་མེད་དུ་ཞེན་པ་ལྟ་བ་མཐར་ཐུག་ཏུ་མི་བཞེད་ན། ཞེན་པ་ཐམས་ཅད་བཀག་པའི་ལྟ་བ་ཧྭ་ཤང་གི་ལྟ་བ་ཡིན་པར་སྒྲུབ་པ་ལ་དགོས་ནུས་ཅི་ཞིག་ཡོད་བསམ་དགོས་པ་ལགས་སོ། ། གཉིས་པ་སྒོམ་པའི་གཞི་ལ་འཁྲུལ་པ་དགག་པ་ལ་གཉིས། ཕྱོགས་སྔ་བརྗོད་པ་དང་། དེ་དགག་པའོ། ། དང་པོ་ནི་པདྨོ་བཞད་པ་ལས། ཀུན་བཏགས་དང་གཞན་དབང་ལྷ་རུ་བསྒོམ་པར་བྱ་བ་མིན། ཡོངས་གྲུབ་ཁོ་ན་ལྷར་བསྒོམ་པར་བྱ་བ་ཡིན་ནོ་ཞེས་པ་ནི་ཇོ་ནང་ཀུན་མཁྱེན་ཆེན་པོའོ་ཞེས་པ་ལྟར་ཇོ་ནང་ཆེན་པོ་སོགས་མཁས་པ་ཁ་ཅིག་ཕྱི་ནང་གི་སྣང་བའི་དངོས་ཀུན་ལ་མཚན་ཉིད་གསུམ་དུ་ཕྱེ་བ་ཡི་ཀུན་བཏགས་དང་གཞན་དབང་གཉིས་ནི་ལྷ་རུ་བསྒོམ་པར་བྱ་བ་མ་ཡིན་ཏེ། དེ་གཉིས་ཀུན་རྫོབ་ཉིད་ཡིན་ཕྱིར། ཡོངས་གྲུབ་ནི་ལྷར་བསྒོམ་པར་བྱ་ཞིང་དེ་ལྟར་བསྒོམ་པས་ལྷར་འགྱུར་བ་སྟེ།
དེ་དོན་དམ་པའི་ལྷ་ཡིན་པའི་ཕྱིར་དང་། གློ་བུར་གྱི་དྲི་མ་དང་བྲལ་བའི་ཚེ་དོན་དམ་པའི་ལྷ་དེ་ཉིད་མངོན་དུ་འགྱུར་བ་ཡིན་པའི་ཕྱིར་དང་། རྒྱུད་ལས་ཕུང་ཁམས་སྐྱེ་མཆེད་སོགས་སྣང་བའི་དངོས་པོ་ཀུན་ལྷ་རུ་སྒོམ་པར་གསུངས་པ་ཡང་ཆོས་ཉིད་ཀྱི་ཕུང་ཁམས་སྐྱེ་མཆེད་འདི་ལྷར་སྒོམ་པ་ལ་དགོངས་ནས་གསུངས་ཏེ། ཕུང་ཁམས་སྐྱེ་མཆེད་འདི་དག་གི་ཡོངས་གྲུབ་བམ་ཆོས་ཉིད་ནི་དོན་དམ་པའི་ལྷ་ཉིད་ཡིན་པའི་ཕྱིར། དེས་ན་ཡེ་ཤེས་ཚོགས་བསག་གི་དུས་སུ་ཤུ་ནྱ་ཏས་ཆོས་ཐམས་ཅད་འོད་གསལ་དུ་སྦྱངས་ནས། སྤྲོས་བྲལ་སྟོང་པ་ཉིད་ལ་ཨ་ཧཾ་ཞེས། ཀུན་རྫོབ་ཀྱིས་སྟོང་པའི་སྟོང་པ་ཉིད་ང་ཡིན་ཞེས་ང་རྒྱལ་འཇོག་པའང་། དོན་དམ་པའི་ལྷ་འདི་ཉིད་དེ། འདི་ཉིད་འོག་དངོས་གཞིའི་སྐབས་སུ་ལྷར་ནི་སྒོམ་པ་ཡིན་ཕྱིར་ཞེས་ཟེར་རོ་ལོ། ། གཉིས་པ་དེ་དགག་པ་ལ་མདོར་བསྟན།
རྒྱས་བཤད་གཉིས་ལས་དང་པོ་ནི། དོན་དམ་ལྷར་སྒོམ་པའི་གྲུབ་མཐའ་འདི་ཆོས་ཅན། ཁྱོད་ལ་གནོད་བྱེད་ཡོད་དེ། ལུང་རིགས་ཁས་བླངས་དང་འགལ་བ་གསུམ་གྱིས་ཁྱོད་དགག་པར་ནུས་པའི་ཕྱིར་རོ། ། གཉིས་པ་རྒྱས་བཤད་ལ་གསུམ། ལུང་དང་འགལ་བས་དགག རིགས་པས་གནོད་པས་དགག ཁས་བླངས་འགལ་བས་དགག་པའོ། ། དང་པོ་ནི། དེ་ལྟར་ལུང་རིགས་ཁས་བླངས་འགལ་བ་གསུམ་ལས་དང་པོ་ལུང་འགལ་ནི་འདི་ལྟར་དེ་ལྟར་འདོད་པ་དེ་ལུང་དང་འགལ་ཏེ།
ཀྱཻ་རྡོར་རྩ་བའི་རྒྱུད་ཉིད་ལས། ངེས་པར་དངོས་པོ་ཐམས་ཅད་ཀྱི། ། དག་པ་དེ་བཞིན་ཉིད་དུ་བརྗོད། ། ཞེས་སོགས་དེ་བཞིན་ཉིད་ཀྱི་ནི་དག་པ་བསྟན་པའི་རྗེས་སུ། ཕྱི་ནས་རེ་རེའི་དབྱེ་བ་ཡིས། ། ལྷ་རྣམས་ཀྱི་ཡང་བརྗོད་པར་བྱ། ། ཞེས་ཀུན་རྫོབ་སྤྲོས་པ་ཀུན་ལྷ་རུ་སྒོམ་པའི་ལྷ་སོ་སོའི་དག་པ་གསུངས་པ་དང་ཁྱོད་ཀྱི་གྲུབ་མཐའ་འདི་ཉིད་འགལ་བའི་ཕྱིར་དང་སྒོམ་གཞི་ཆོས་དབྱིངས་ཉིད་ཡིན་ན། རེ་རེའི་དབྱེ་བ་ཡིས་ཞེས་པ་དང་འགལ་ཏེ། རེ་རེ་ཞེས་པ་སོ་སོའི་ཚིག་ཡིན་པ་གང་ཞིག ཆོས་དབྱིངས་སོ་སོར་མེད་པའི་ཕྱིར།
ལུང་གི་གནོད་བྱེད་གཞན་ཡང་ཡོད་དེ། སྔ་མ་དེ་བཞིན་དུ་བརྟག་པ་ཕྱི་མར་ཡང་། ཀུན་རྫོབ་གཟུགས་སུ་གནས་ནས་ནི། ། དེ་རྣམས་བདེ་གཤེགས་རིགས་སུ་འགྱུར། ། བུད་མེད་རྣམས་ཀྱི་མཚན་ཉིད་འདི། ། ཇི་ལྟར་སྐྱེས་པ་དེ་བཞིན་ནོ། ། ཀུན་རྫོབ་ཐ་སྙད་ཚུལ་ལས་ནི། ། དེ་ཡི་རིགས་སུའང་དེ་འགྱུར་རོ། ། ཞེས་གསུངས་ཞིང་། བཤད་རྒྱུད་རྡོ་རྗེ་གུར་ལས་ཀྱང་།
དོན་ལ་འགལ་བ་ཡོད་པ་མིན་ན་ཡང་། ། དེ་ཚེ་རྒྱལ་བའི་དངོས་པོས་སྦྱངས་པ་ཡོད། ། ཀུན་རྫོབ་གཟུགས་སུ་རྣམ་པར་གནས་ནས་ནི། ། འཁོར་ལོའི་གཟུགས་ཀྱི་ཆོས་ཙམ་རྣམ་པར་བརྟག ། ཞེས་གསུངས་པ་དང་། དེ་བཞིན་དུ་གསང་འདུས་ལ་སོགས་པའི་རྒྱུད་སྡེ་ཐམས་ཅད་ལས་ཀུན་རྫོབ་སྤྲོས་པའི་དབྱེ་བ་ཀུན་ལྷ་རུ་སྒོམ་པར་གསུངས་པ་དང་འགལ་བའི་ཕྱིར། གཉིས་པ་ནི། ལུང་དང་འགལ་བར་མ་ཟད་ཁྱོད་ཀྱི་ལུགས་དེ་ལ་རིགས་པས་ཀྱང་ནི་གནོད་པ་སྟེ། འདི་ལྟར། གཞན་དབང་གིས་བསྡུས་པའི་ཕུང་ཁམས་སྐྱེ་མཆེད་དེ་དག་ལྷ་རུ་སྒོམ་དགོས་ཏེ།
གཞན་དབང་གིས་བསྡུས་པའི་ཆོས་ཅན་ལ་ཐ་མལ་རྣམ་རྟོག་གཙོ་བོར་ཡོད་པའི་ཕྱིར་དང་། གཞན་དུ་ན་སྲིད་པའི་འཆིང་བ་ལས་གྲོལ་བའི་ཐབས་ནི་མེད་པར་གསུངས་ཏེ། ཚུལ་དེ་ཡང་སངས་རྒྱས་ཡེ་ཤེས་ཞབས་ཉིད་ཀྱིས། ཐ་མལ་རྣམ་རྟོག་རྒྱུན་ནི་མ་གཏོགས་པ་དེ་ལས། གཞན་དུ་སྲིད་པའི་འཆིང་བ་ཡོད་མ་ཡིན་མེད། དེ་དང་རྣམ་པ་འགལ་བའི་སེམས། ། གང་ཡིན་ཀུན་རྟོག་སྣང་མི་འགྱུར། ། ཞེས་གསུངས་པ་ཡིས་ལེགས་པར་གྲུབ་པའི་ཕྱིར། གཞན་ཡང་ཁྱོད་ཀྱི་ལུགས་ལ་སྤྲོས་པ་གཞན་འགོག་པའི་ཐབས་ནི་མེད་པར་འགྱུར་བར་ཐལ། ཆོས་དབྱིངས་སྤོས་བྲལ་རང་ངོས་ནས་ལྷ་རུ་བསྒོམ་ན་ཆོས་དབྱིངས་སྤྲོས་མེད་ལ་སྤྲོས་པར་བྱས་པར་སོང་བའི་ཕྱིར་ཏེ།
དེ་སྐད་དུ་ཡང་བརྟག་གཉིས་ལས། བསྐྱེད་པའི་རིམ་པའི་རྣལ་འབྱོར་གྱི། ། བརྟུལ་ཞུགས་ཅན་གྱིས་སྤྲོས་པ་སྒོམ། ། ཞེས་གསུངས་པ་དང་། གཞན་ཡང་བརྟག་གཉིས་དེ་ཉིད་ལས། སྒོམ་པ་པོ་མེད་བསྒོམ་པའང་མེད། ། ལྷ་མེད་སྔགས་ཀྱང་ཡོད་མ་ཡིན། ། ཞེས་གསུངས་པ་དེ། ཀུན་རྫོབ་སྤྲོས་པ་ཀུན་སྤྲོས་མེད་དུ་བྱེད་པའི་ལུང་ཡིན་གྱི། ཟློག་པ་དོན་དམ་སྤྲོས་མེད་སྤྲོས་བཅས་ཀྱི་ལྷར་སྒོམ་པའི་ལུང་མ་ཡིན་པའི་ཕྱིར་རོ། །
འོ་ན་ཁྱེད་རང་གི་ཟབ་དོན་བདུད་རྩིའི་ཉིང་ཁུ་ལས། རྒྱས་གདབ་ལྔ་དང་རྡོ་རྗེའི་བརྟུལ་ཞུགས་དང་། ། དམ་ཚིག་གསུམ་གྱི་བརྡ་དོན་འཕྲོད་པའི་ཚེ། ། ཕུང་པོ་ལྔ་པོ་ཆོས་ཉིད་དང་བཅས་དང་། ། སྒོ་གསུམ་ཐ་མལ་རྣམ་རྟོག་སྤོང་སེམས་ཐོབ། ། ཅེས་ཕུང་པོ་ལྔ་རྒྱལ་བ་རིགས་ལྔར་བསྒོམ་པ་དང་། ཕུང་པོ་ལྔའི་ཆོས་ཉིད་རིགས་དྲུག་པ་རྡོ་རྗེ་སེམས་དཔར་བསྒོམ་པ་ནི། བླ་མེད་ཀྱི་རིག་པའི་དབང་ལྔ་དང་བརྟུལ་ཞུགས་ཀྱི་དབང་སྟེ་སློབ་མའི་དབང་དྲུག་གི་བྱེད་ལས་ཡིན་པར་བཤད་པ་དང་མི་འགལ་ལམ་སྙམ་ན། དེ་ལ་ཡང་རྣམ་དབྱེ་ལེགས་པར་འབྱེད་དགོས་ཏེ། སྤྱིར་ཆོས་དབྱིངས་དེ་ལ་སྒྲ་རྟོག་གི་ཡུལ་ལས་འདས་པའི་ཆོས་དབྱིངས་མཚན་ཉིད་པ་གཅིག་དང་།
སྒྲ་རྟོག་གི་ཡུལ་དུ་གྱུར་པའི་རྣམ་གྲངས་པའི་ཆོས་དབྱིངས་གཉིས་ཡོད་པ་ལས། སྒྲ་དང་རྟོག་པའི་ཡུལ་དུ་གྱུར་པའི་ཆོས་དབྱིངས་ནི་རྣམ་གྲངས་པའི་ཆོས་དབྱིངས་ཙམ་ཡིན་པས་ཀུན་རྫོབ་བདེན་པ་མཚན་ཉིད་པ་ཡིན་པའི་ཕྱིར་ན་དེ་ཉིད་ལ་ཐ་མལ་རྣམ་རྟོག་ཟློག་པའི་ཕྱིར་དུ་བརྟུལ་ཞུགས་ཀྱི་སྐབས་སོགས་ཅི་རིགས་པར་རྡོ་རྗེ་སེམས་དཔའ་འམ་ཆོས་དབྱིངས་མར་བསྒོམ་པར་རྒྱུད་དང་སྒྲུབ་ཐབས་ཀྱི་གཞུང་རྣམས་ལས་གསུངས་པ་ཙམ་ཡིན་གྱི་ཆོས་དབྱིངས་མཚན་ཉིད་པ་དེ་སྒོམ་པར་གསུངས་པ་མེད་པའི་ཕྱིར། རྣམ་གྲངས་པའི་ཆོས་དབྱིངས་ལྷར་བསྒོམ་པར་བཤད་པ་འདི་ཡང་། ཀུན་རྫོབ་ལྷར་བསྒོམ་ཞིང་དོན་དམ་སྤྲོས་བྲལ་རང་ངོས་ནས་ལྷར་མི་བསྒོམ་པའི་རིགས་པའི་གནད་ཡིན་ཏེ། རྣམ་གྲངས་པའི་དོན་དམ་ལ་ཐ་མལ་སྣང་ཞེན་འབྱུང་བས་དེ་ལྷར་བསྒོམ་ནས་ཟློག་དགོས་སོ། ། ཆོས་དབྱིངས་སྤྲོས་བྲལ་མཚན་ཉིད་པ་ལ་ཐ་མལ་སྣང་ཞེན་མེད་པས་དེ་ལྟར་བསྒོམ་མི་དགོས་ཤིང་། དགོས་ཀྱང་དེ་ལྟར་སྒོམ་མི་ནུས་པའི་ཕྱིར་རོ། ། མདོར་ན་ཆོས་ཅན་ཕུང་པོ་ལྔ་ལྷར་སྒོམ་དགོས་ཀྱི་ཆོས་ཉིད་སྤྲོས་བྲལ་མཚན་ཉིད་པ་ལྷར་སྒོམ་པ་གཏན་ནས་མ་ཡིན་ཏེ། ཕུང་པོ་སངས་རྒྱས་ལྔ་བདག་ཉིད། ། དེ་ལ་སྨོད་པ་བརྒྱད་པ་ཡིན། །
ཞེས་གང་ལ་སྨད་ན་རྩ་བ་ཡི་ལྟུང་བ་བརྒྱད་པ་འབྱུང་བའི་གཞི་དེ་ཕུང་པོའི་ཆོས་ཉིད་མཚན་ཉིད་པ་ཡིན་ན། སྤྲོས་མེད་སྤྲོས་བཅས་སུ་ཐལ་བའི་རིགས་པས་གནོད་པའི་ཕྱིར་དང་། ཆོས་ཅན་ཕུང་པོ་ལྔ་ལ་འཇོག་ན་ཀུན་རྫོབ་ལྷར་མི་སྒོམ་པ་དང་ཁས་བླངས་ནང་འགལ་བའི་ཕྱིར་རོ། ། གསུམ་པ་ནི། ཁྱོད་ཀྱི་ཆོས་ཉིད་ཁོ་ན་ལྷར་བསྒོམ་གྱི་ཆོས་ཅན་ཀུན་རྫོབ་ལྷར་མི་སྒོམ་པ་ལ་ཁས་བླངས་ནང་འགལ་བ་ཡང་འདི་ལྟར་བསྟན་པར་བྱ་སྟེ། བསྐྱེད་པའི་རིམ་པས་ཐུན་མོང་ཉིད་འགྲུབ་ཀྱི་མཆོག་མི་འགྲུབ་པར་ཁས་ལེན་པ་དང་། བསྐྱེད་པའི་རིམ་པས་གང་བསྒོམ་པའི་གཞི་དོན་དམ་ཆོས་སྐུ་ཡིན་པར་ཁས་བླངས་པ་འགལ་བའི་ཕྱིར་དང་། བསྐྱེད་རིམ་བསྒོམ་པའི་འབྲས་བུ་ནི་གཟུགས་སྐུ་ཡིན་ན་ཆོས་ཉིད་ནི་གཟུགས་སྐུར་འགྱུར་བ་ཟློག་ཏུ་མེད་ཅིང་དེ་ཡང་འདོད་ན་གཟུགས་ཀྱི་སྐུ་ཀུན་རྫོབ་ཡིན་ཞིང་ཆོས་ཀྱི་སྐུ་དོན་དམ་ཡིན་པར་ཁས་བླངས་པའི་རང་གི་གྲུབ་མཐའ་ཉིད་དང་འགལ་བའི་ཕྱིར། བསྐྱེད་རིམ་གཟུགས་སྐུ་ཐོབ་པར་བྱེད་པའི་རྒྱུ་མ་ཡིན་ན་རྫོགས་རིམ་ཆོས་སྐུ་ཐོབ་པའི་རྒྱུ་ཉིད་དུ་འགྲུབ་པར་མི་འགྱུར་ཏེ། བསྐྱེད་རྫོགས་གཉིས་སྐུ་གཉིས་ཐོབ་བྱེད་ཀྱི་རྒྱུར་ནི་རྒྱུད་ལས་གསུངས་པའི་ཕྱིར།
དེས་ན་སྦྱང་གཞི་སྦྱོང་བྱེད་འཆོལ་བ་ཡི་རྣམ་གཞག་ངན་པ་འདི་དོར་ལ་དོན་དམ་སྤྲོས་བྲལ་མ་རྟོགས་པས་ཀུན་རྫོབ་འཁོར་བའི་ཕུང་སོགས་ཀྱི་སྣང་བ་སྣ་ཚོགས་འབྱུང་བ་ཀུན་ཆོས་ཅན། ཁྱོད་ལྷའི་ངོ་བོར་རང་བཞིན་གྱིས་རྣམ་པར་དག་ཅིང་དག་པ་ལྟར་ལྷར་བསྒོམས་པས་ལྷར་འགྱུར་བར་གསུངས་པ་ཡང་ཡིན་ཏེ། ཁྱོད་བཅིང་གྲོལ་ཀུན་གྱི་གཞི་ཡིན་པས་ལྷར་བསྒོམ་པའི་དགོས་ནུས་གཉིས་ཆར་ཚང་བའི་ཕྱིར། དེ་ལྟར་བཤད་པའི་ལེགས་བཤད་འདི་ཆོས་ཅན། ཁྱོད་གསེར་རྒྱན་ལྟར་མཁས་པ་ཀུན་གྱིས་བློ་གྲོས་ཀྱི་ལུས་ལ་འདོགས་པར་གྱིས་ཤིག་ཅེས་གདམས་ཏེ། ཁྱོད་རྒྱུད་དང་གྲུབ་པའི་གཞུང་བཟང་གི་དགོངས་པ་བླ་ན་མེད་པའི་གནད་དམ་པ་ཡིན་པའི་ཕྱིར་རོ། ། སྐབས་འདིར་གསང་སྔགས་བླ་མེད་ཀྱི་སྦྱང་གཞི་སྦྱོང་བྱེད་ཀྱི་གནད་ལ། རི་བོ་དགེ་ལྡན་པ་མ་འོངས་པ་ན་འབྱུང་འགྱུར་གྱི་སྐྱེ་འཆི་བར་དོ་གསུམ་ཁོ་ན་སྦྱང་གཞིར་བཞེད། མཁས་པ་བོ་དོང་པ་ལུས་ཀྱི་དྭངས་མ་རྡོ་རྗེ་ཟླ་བ། ངག་གི་དྭངས་མ་རྡོ་རྗེ་ཉི་མ།
ཡིད་ཀྱི་དྭངས་མ་རྡོ་རྗེ་དུས་མེ་སྟེ། དྭངས་མ་ཁྱད་པར་གསུམ་དང་ལྡན་པའི་རྡོ་རྗེའི་ལུས་ངག་ཡིད་གསུམ་པོ་དེ་སྦྱང་གཞིའི་གཙོ་བོར་བཞེད། དྭངས་མ་ཁྱད་པར་གསུམ་ལྡན་དེ་ཡང་རིགས་པས་དཔྱད་པའི་དོན་དམ་བདེན་པ་མ་ཡིན་ཡང་མི་བསླུ་བའི་ཆ་ནས་དོན་དམ་བདེན་པར་འཇོག་པས་རང་བཞིན་ལྷུན་གྲུབ་ཀྱི་དོན་དམ་བདེན་པ་ཞེས་བྱ་བ་ཡིན་ནོ་ཞེས་བཞེད། ཀུན་མཁྱེན་ཇོ་ནང་པ་ཆེན་པོས་ནི། ཆོས་དབྱིངས་དོན་དམ་པ་ཉིད་སྦྱང་གཞི་ཡིན་གྱི་མ་དག་པའི་ཕུང་ཁམས་སྐྱེ་མཆེད་རྣམས་ནི་སྦྱང་བྱ་ཡིན་གྱི་སྦྱང་གཞི་མ་ཡིན་ལ། མ་དག་པའི་ཕུང་པོ་སྦྱང་གཞི་དང་སྦྱང་བྱ་གཉིས་ཆར་དུ་འདོད་པ་ནི་སྤྲིན་དང་ནམ་མཁའ་གཅིག་ཏུ་འདོད་པ་ལྟར་བཞད་གད་ཀྱི་གནས་ཡིན་ནོ་ཞེས་བཞེད། ། རང་རེ་དཔལ་ལྡན་ས་སྐྱ་པ་ཕལ་ཆེ་བ་ནི། མ་དག་པའི་ཕུང་ཁམས་སྐྱེ་མཆེད་རྣམས་སྦྱང་གཞི་དང་སྦྱང་བྱ་གཉིས་ཆར་དུ་འདོད་དེ། མ་དག་པའི་ཕུང་ཁམས་རྣམས་གདོད་མ་ནས་ལྷའི་ངོ་བོར་རང་བཞིན་གྱིས་རྣམ་པར་དག་པས་ལྷར་སྒོམ་པའི་གཞི་དང་མ་དག་པའི་དྲི་མ་སྦྱོང་བའི་གཞི་གཉིས་ཆར་ཡིན་ལ། དེ་ཉིད་ལྷར་བསྒོམ་པས་མ་དག་པའི་ཕུང་ཁམས་གྱི་རྒྱུན་དག་པ་ལྷའི་རང་བཞིན་སོགས་སུ་གནས་གྱུར་ནས་མ་དག་པའི་དྲི་མ་བྱང་བར་བྱེད་པས་ན་སྦྱང་བྱ་ཡང་ཡིན་པའི་ཕྱིར།
དཔེར་ན་བུད་ཤིང་དེ་ཉིད་མེས་སྲེག་པའི་གཞི་དང་མེ་བསྲེག་བྱ་གཉིས་ཆར་ཡིན་པ་བཞིན་ནོ། ། སྤྲིན་དང་ནམ་མཁའ་གཅིག་ཏུ་ཐལ་བ་ལ་སོགས་པའི་ཉེས་པ་ཡང་མེད་དེ། སྤྱིར་སྦྱང་བྱ་ལ་སྦྱང་གཞི་དང་སྦྱང་བྱ་གཉིས་ཆར་ཡིན་པ་དང་སྦྱང་བྱ་ཁོ་ན་ཡིན་པ་གཉིས་ཡོད་པའི་གནད་ཤེས་ན་སྐྱོན་ཐམས་ཅད་རང་གྲོལ་དུ་འགྲོ་བའི་ཕྱིར་ཏེ། སྤྲིན་དང་གསེར་གྱི་གཡའ་ལ་སོགས་པ་ནི། སྦྱོང་བྱེད་ཀྱིས་སྦྱངས་པའི་ཚེ་ཁོ་རང་རང་ཟད་ལ་འགྲོ་བ་ཙམ་ལས་ཁོའི་རིགས་རྒྱུན་ནམ་མཁའ་དང་གསེར་སོགས་སུ་སོང་བ་མིན་པས་སྦྱང་བྱ་ཁོ་ན་ཡིན་པའི་ཕྱིར་དང་། མ་དག་པའི་ཕུང་པོ་ལྔ་དང་ཉོན་མོངས་པ་ལྔ་སོགས་ནི་སྦྱོང་བྱེད་ཀྱིས་སྦྱངས་པ་མཐར་ཐུག་པའི་ཚེ། མ་དག་པའི་ལྡོག་ཆ་རྣམས་ཟད་ཀྱང་། རང་གི་རང་བཞིན་རྒྱལ་བ་རིགས་ལྔ་དང་ཡེ་ཤེས་ལྔ་སོགས་སུ་གནས་གྱུར་པར་བྱེད་པས་སྦྱང་བྱ་དང་སྦྱང་གཞི་གཉིས་ཆར་ཡིན་པའི་ཕྱིར་རོ། ། དཔལ་ལྡན་ཤཱཀྱ་མཆོག་ལྡན་གྱིས་གསེར་ཐུར་ལས། མ་དག་པའི་ཕུང་པོ་ལྔ་སོགས་ལྷར་བསྒོམ་བྱ་མཡིན་ཏེ།
མ་རིག་པའི་དབང་གི་བྱུང་བའི་ཀུན་རྫོབ་ཁོ་ན་ཡིན་ལ། ལྷ་ནི་གཉིས་མེད་ཡེ་ཤེས་ལས་བྱུང་བའི་དོན་དམ་པ་ཁོ་ན་ཡིན་པའི་ཕྱིར། དེས་ན་གཟུགས་ཕུང་རྣམ་པར་སྣང་མཛད་ཅེས་པའི་གཟུགས་ཕུང་ནི་གཟུགས་ཕུང་གི་ཆོས་ཉིད་ཡིན་གྱི་མ་དག་པའི་གཟུགས་ཕུང་རྣམ་སྣང་དུ་སྒོམ་པ་ནི་མིན་ཏེ། དེ་དེར་བསྒོམ་པས་རྣམ་སྣང་དུ་འགྱུར་བ་ཡང་མི་སྲིད་པའི་ཕྱིར་ཞེས་བཞེད་ཅིང་། དེ་ཉིད་དཔལ་ལྡན་ས་སྐྱ་པའི་རྗེ་བཙུན་གོང་མ་རྣམས་ཀྱི་ཡང་དགོངས་པ་མཐར་ཐུག་པ་ཡིན་ནོ་ཞེས་སྒྲུབ་པར་མཛད་དོ། ། དེ་དག་ལས་རི་བོ་དགེ་ལྡན་པས་བཞེད་པ་དེ་ནི་བསྟན་བཅོས་འདི་ཉིད་དང་། ལོག་སྨྲ་ཚར་གཅོད་རིགས་པའི་མཚོན་ཆ་ལས་རྒྱས་པར་བཀག་ཅིང་། ཇོ་ནང་པའི་བཞེད་པ་ཡང་བསྟན་བཅོས་འདི་ཉིད་དང་། སྒྲུབ་ཐབས་ཀུན་བཟང་གི་རྣམ་བཤད་ལས་བཀག་ཟིན་ལ། དཔལ་ཤཱཀྱ་མཆོག་ལྡན་གྱི་བཞེད་པ་དེ་ཉིད་ནི།
བསྟན་བཅོས་འདིར་ཇོ་ནང་པ་ལ་རྒལ་བརྟག་གནང་བའི་ཞར་བྱུང་དུ་ཁེགས་པ་ཡིན་མོད། རྒྱས་པར་ནི་གློ་བོ་མཁན་ཆེན་བསོད་ནམས་ལྷུན་གྲུབ་ཀྱིས་སྡོམ་གསུམ་དཀའ་འགྲེལ་ཞིབ་མོ་རྣམ་འཐག་ཏུ་པཎ་ཆེན་གསེར་མདོག་ཅན་པའི་གཞན་སྟོང་ལ་དགག་པ་ཆིག་དྲིལ་དུ་གནང་བ་ནི་འདི་ལྟར་ལྟ་བའི་གནད་མི་མཐུན་པར་བསྟན་པ་དང་། སྒོམ་པའི་གནད་མི་མཐུན་པར་བསྟན་པ་གཉིས་ལས། དང་པོ་ལ་སྔོན་འཕགས་པའི་ཡུལ་དུ་འཕགས་པ་གཉིས་ཀྱི་དགོངས་པ་རང་རང་གི་ཕྱོགས་སུ་འཐེན་པའི་བྱུང་ལུགས་སྨོས་པ། གངས་རིའི་ཁྲོད་འདིར་དེ་ལྟར་འདོད་པའི་ལུགས་བྱུང་ཚུལ་བསྟན་པ། དེང་སང་གྲགས་པ་སེམས་ཙམ་རྣམ་མེད་ཀྱི་སྒོམ་ཕྱག་རྒྱ་ཆེན་པོ་དབུ་མའི་ཡང་རྩེར་འདོད་པ་དགག་པ་གསུམ། དང་པོ་ལ་སློབ་དཔོན་ཤཱནྟི་པ་གཟུང་འཛིན་གཉིས་མེད་ཀྱི་ཤེས་པ་རང་རིག་རང་གསལ་སྐད་ཅིག་གིས་འཇིག་ཀྱང་། རྟག་པར་ཁས་ལེན་ལ། དེ་ཉིད་རང་ལུགས་ཀྱི་རྟོགས་བྱའི་ལྟ་བ་མཐར་ཐུག་ཏུ་བཞེད་ཅིང་། དེ་ཡང་གྲུབ་མཐའ་སྨྲ་བ་བཞིའི་ཟླས་ཕྱེ་བའི་རྣལ་འབྱོར་སྤྱོད་པའི་ལྟ་བར་བཞེད་ཀྱི་དབུ་མའི་ལྟ་བར་མི་བཞེད་ལ།
ཀླུ་སྒྲུབ་ཀྱི་ལྟ་བའི་མཐར་ཐུག་ཀྱང་རྣལ་འབྱོར་སྤྱོད་པའི་ལྟ་བ་འདིར་གནས་སོ་ཞེས་ཀླུ་སྒྲུབ་རྣམ་རིག་པའི་ཕྱོགས་སུ་འཐེན་པར་མཛད། དཔལ་ལྡན་ཨ་ཏི་ཤས་འཕགས་པ་ཐོགས་མེད་ཀྱི་དགོངས་པ་ཡང་རང་སྟོང་དུ་གནས་སོ་ཞེས་ཐོགས་མེད་ངོ་བོ་ཉིད་མེད་པར་སྨྲ་བའི་ཕྱོགས་སུ་འཐེན་པར་མཛད་པ་ནི། འཕགས་ཡུལ་དུ་སྔར་མ་གྲགས་པའི་ཧ་ཅང་ཐལ་བའི་འཐེན་ལུགས་གཉིས་ཡིན་ནོ། ། གཉིས་པ་ནི་ཇོ་ནང་པའི་གཟུང་འཛིན་གཉིས་སྟོང་གི་ཡེ་ཤེས་སྐད་ཅིག་གིས་མི་འཇིག་པའི་རྟག་པ་དང་། དེ་ཉིད་དབུ་མ་ཆེན་པོའི་ལྟ་བ་ཡིན་ནོ་ཞེས་བཞེད་པ་ནི་གངས་ཅན་དུ་སྔར་མ་གྲགས་ཤིང་ནང་པའི་གྲུབ་མཐའ་སྨྲ་བ་གང་གིའང་ལུགས་དང་མི་མཐུན་པའི་གཏམ་ཆེན་པོ་ཡིན་ནོ། ། གསུམ་པ་ནི་པཎ་ཆེན་པའི་ལུགས་ཀྱི་གཞན་སྟོང་གི་ལྟ་བ་སྟེ། དེ་ནི་ཕལ་ཆེར་ཤནྟི་པའི་གཞུང་དང་མཐུན་མོད། མིང་ཙམ་མི་མཐུན་ཏེ་ཤནྟི་པས་ལྟ་བ་དེ་ཉིད་སེམས་ཙམ་རྣམ་མེད་ཀྱི་ལྟ་བར་འདོད་ལ་ཁྱོད་ནི་དེ་ཉིད་གྲུབ་མཐའ་བཞིས་ཟླས་ཕྱེ་བའི་དབུ་མ་ཆེན་པོའི་ལྟ་བར་འདོད་པའི་ཕྱིར། ཇོ་ནང་པའི་ལྟ་བ་དང་ཡང་བདེན་གྲུབ་འདོད་པའི་ཆ་ནས་མཐུན་ཡང་ལྟ་བའི་གནད་ནི་མི་མཐུན་ཏེ། ཇོ་ནང་པ་རང་གི་ལྟ་བ་དེ་སྐྱེ་འཇིག་མེད་པའི་རྟག་བརྟན་དུ་འདོད།
ཁྱོད་ཉིད་ལྟ་བ་དེ་སྐྱེ་འཇིག་བྱེད་པའི་རྟག་པ་སོགས་སུ་འདོད་པའི་ཕྱིར་དང་། དེ་ལྟར་འདོད་པ་དེ་ཡང་བཞད་གད་ཀྱི་གནས་ཡིན་ཏེ། སྐྱེ་འཇིག་བྱེད་པའི་རྟག་པ་དང་སྐྱེ་བ་མེད་པའི་ཆོས་དབྱིངས་སྐྱེ་བར་ཁས་བླངས་པའི་ཕྱིར་རོ། ། གཉིས་པ་སྒོམ་པའི་གནད་མི་མཐུན་པར་བསྟན་པ་ལ་རྒྱུ་རྒྱུད་ཀྱི་གནད་མི་མཐུན་པར་བསྟན་པ་དང་། ཐབས་རྒྱུད་ཀྱི་གནད་མི་མཐུན་པར་བསྟན་པ་གཉིས། དང་པོ་ནི། པཎ་ཆེན་པས་ཀུན་གཞི་ལ་གཉིས་སུ་ཕྱེ་ནས་ཀུན་གཞིའི་ཡེ་ཤེས་མྱང་འདས་ཀྱི་གཞི་དང་། ཀུན་གཞི་རྣམ་ཤེས་འཁོར་བའི་གཞི་བྱེད་ཅེས་སོ་སོར་ཕྱེ་བ་ནི་མི་འཐད་དེ། དེ་ལྟར་ན་འཁོར་འདས་གཉིས་ཀྱི་གཞི་ཐུན་མོང་བ་གཅིག་མེད་པར་ཐལ། ཀུན་གཞི་ཡེ་ཤེས་ནི་མྱང་འདས་པའི་ཕྱོགས་སུ་ལྷུང་ཞིང་མྱང་འདས་ཁོ་ནའི་གཞི་བྱེད།
ཀུན་གཞིའི་རྣམ་ཤེས་ནི་འཁོར་བའི་ཕྱོགས་སུ་ལྷུང་ཞིང་འཁོར་བ་ཁོ་ནའི་གཞི་བྱེད་པའི་ཕྱིར། དེ་ལྟར་འཁོར་འདས་གཉིས་ཀྱི་གཞི་ཐུན་མོང་བ་མེད་པ་དང་། ཀུན་གཞི་འཁོར་འདས་གཉིས་ཀྱི་ཕྱོགས་སུ་སོ་སོར་ལྷུང་བ་དེ་འདྲ་ཡང་མི་འཐད་དེ། དཔལ་ལྡན་ས་སྐྱ་པའི་མན་ངག་ལས། ། སེམས་ཉིད་རིག་པ་གསལ་ལ་མ་འགགས་པ། རིས་སམ་ཕྱོགས་སུ་མ་ལྷུང་བ་ཞེས་ཀུན་གཞི་དེ། ཡུལ་དྲུག་ལ་རིས་སུ་མ་ཆད་ཅིང་འཁོར་འདས་གང་གིའང་ཕྱོགས་སུ་མ་ལྷུང་བར་བཤད་པའི་ཕྱིར་དང་། ཁྱེད་བརྟེན་པ་ཀུན་གཞི་ལ་རྣམ་ཤེས་དང་ཡེ་ཤེས་གཉིས་སུ་འབྱེད་ན་རྟེན་རྩ་སོགས་ལའང་གཉིས་སུ་འབྱེད་དགོས་ལ། དེ་ཡང་འབྱེད་ན་ཆོས་ཉིད་ཀྱི་རྟེན་དཀྱིལ་འཁོར་བཞི་ནི་གཉིས་མེད་ཀྱི་ཡེ་ཤེས་ལས་མ་འདས་པས་རྟེན་དང་བརྟེན་པ་གཅིག་ཏུ་ཐལ་བའི་སྐྱོན་ཡོད་པའི་ཕྱིར། དེས་ན་དཔལ་ལྡན་ས་སྐྱ་པའི་རྒྱུད་མན་ངག་གི་དགོངས་པས།
སྤྱིར་རྒྱུ་རྒྱུད་ཙམ་ནི་གཞི་དུས་ཀྱི་ཕུང་ཁམས་སྐྱེ་མཆེད་ཐམས་ཅད་ལ་འཇོག་ཀྱང་། བྱེ་བྲག་ཀུན་གཞི་རྒྱུ་རྒྱུད་ནི། ། རང་བཞིན་ཟུང་འཇུག་ཁོ་ན་ལ་འཇོག་གི་རང་བཞིན་གཞན་གཉིས་ལ་མི་འཇོག་སྟེ། ཟུང་འཇུག་དེ་རྟོགས་པ་ལས་སངས་རྒྱས་ཀྱི་ཡོན་ཏན་འབྱུང་གི གསལ་སྟོང་གཉིས་ཙམ་རྟོགས་པ་ལས་དེ་མི་འབྱུང་བའི་ཕྱིར། ཟུང་འཇུག་དེ་ལ་བརྗོད་བྱ་དོན་གྱི་རྒྱུད་དང་སེམས་ཉིད་ལྷན་ཅིག་སྐྱེས་པའི་ཡེ་ཤེས་དང་། བརྗོད་བྱ་དོན་གྱི་ཀྱཻ་རྡོ་རྗེ་ཞེས་འཇོག་གིས། རང་བཞིན་གཞན་གཉིས་ལ་ནི་ཐབས་དང་ཤེས་རབ་ཀྱི་རྒྱུད་ཙམ་ལས་སྔ་མ་དེ་ལྟར་མི་འཇོག་པའི་ཕྱིར་དང་། ཟུང་འཇུག་དེ་ཡང་རྣམ་ཤེས་ཚོགས་བརྒྱད་ཀྱི་རང་བཞིན་ཡིན་པས་ཀུན་རྫོབ་ཡིན་གྱི་དོན་དམ་བདེན་པ་དང་ཆོས་དབྱིངས་དང་བདེ་གཤེགས་སྙིང་པོ་སོགས་མ་ཡིན་ཏེ། ཆོས་དབྱིངས་ནི་སྤྲོས་པའི་མཐའ་དང་བྲལ་བས་སྦྱང་གཞི་དང་ཀུན་གཞི་རྒྱུ་རྒྱུད་སོགས་སུ་མི་རིགས་པའི་ཕྱིར།
གཉིས་པ་ཐབས་རྒྱུད་ཀྱི་གནད་མི་མཐུན་པར་བསྟན་པ་ལ། གསེར་ཐུར་ལས། བསྐྱེད་རྫོགས་ཀྱི་སྦྱང་གཞི་ཆོས་ཉིད་འོད་གསལ་ཁོ་ན་ཡིན་པར་བཤད་པ་ནི་མི་འཐད་དེ། ཁྱེད་རང་གིས་རིག་འཛིན་བློ་གྲོས་བཟང་པོའི་དྲིས་ལན་ལས། གནས་སྐབས་ཀྱི་སྦྱང་གཞི་ལ་གཉིས་སུ་ཕྱེ་བ་དང་། མཐར་ཐུག་གི་སྦྱང་གཞི་དྲི་བཅས་དེ་བཞིན་ཉིད་གཅིག་པུར་ངེས་པའོ། ། དང་པོ་ནི། སྦྱོང་བྱེད་བསྐྱེད་རྫོགས་གཉིས་ཀྱིས་སྦྱང་གཞི་ནི་བདེན་པ་གཉིས་སུ་དབྱེ་དགོས་ཏེ། སྐྱེ་བ་ཀུན་རྫོབ་ཀྱི་བདེན་པ་དང་། འཆི་བ་དོན་དམ་པའི་བདེན་པ་ཞེས་བྱ་གཉིས་སུ་བྱེད་པའོ། །
ཞེས་བསྐྱེད་རིམ་གྱི་གནས་སྐབས་ཀྱི་སྦྱང་གཞི་ཀུན་རྫོབ་བདེན་པ་ཞིག་ཁས་བླངས་པ་དང་འགལ་བའི་ཕྱིར་དང་། སྦྱང་གཞི་སྐྱེ་འཆི་གཉིས་ལ་བདེན་གཉིས་ཀྱི་མིང་བཏགས་པ་ཡོད་ཀྱང་། འཆི་བ་དེ་གནས་ལུགས་དོན་དམ་བདེན་པ་དངོས་ནི་མ་ཡིན་ཏེ། འབྱུང་བཞིའི་ཐིམ་རིམ་ལས་གཟུང་འཛིན་གྱི་རྟོག་པ་འགགས་པའི་འོད་གསལ་ཙམ་ལ་དོན་དམ་བདེན་པའི་མིང་བཏགས་པ་ཙམ་ཡིན་པའི་ཕྱིར། གནད་ཀྱི་གཙོ་བོ་ནི། ཁྱོད་ཀྱིས་འདོད་པའི་གཉིས་མེད་ཡེ་ཤེས་ཀྱི་ངོ་བོར་གྱུར་པའི་སྣ་ཚོགས་རྡོ་རྗེ་དང་ལྷ་ལ་སོགས་པ་དེ་དག་སྦྱང་གཞི་ཡིན་ནམ་སྦྱོང་བྱེད་ཡིན། དང་པོ་ལྟར་ན་དེ་ལས་ལོགས་སུ་གྱུར་པའི་སྦྱོང་བྱེད་ཀྱི་རྡོ་རྗེ་དང་ལྷ་ཡང་མེད་པས་སྦྱང་གཞི་དང་སྦྱོང་བྱེད་གཅིག་ཏུ་ཐལ་བའི་སྐྱོན་ཡོད་ལ། ཕྱི་མ་ལྟར་ན་དེ་ཆོས་ཅན་བདེན་པར་གྲུབ་པར་ཐལ། གཉིས་མེད་ཀྱི་ཡེ་ཤེས་ཡིན་པའི་ཕྱིར། རྟགས་དངོས།
འདོད་ན་སེམས་ཅན་ཐམས་ཅད་འབད་མེད་དུ་གྲོལ་བར་ཐལ་བའི་སྐྱོན་ཡོད། གཞན་ཡང་ཁྱེད་ལྟར་ན་ཐ་མལ་པའི་ཕུང་སོགས་རྣམས་གཏན་ནས་མེད་པས་སྦྱང་གཞིར་མི་འདོད་ཟེར་བ་ཡིན་ནམ། སྦྱང་བྱའི་དྲི་མ་ཡིན་པས་དེར་མི་འདོད་ཟེར་བ་ཡིན། ཕྱི་མ་ལྟར་ན། ཐ་མལ་པའི་ཕུང་ཁམས་རྣམས་དག་པའི་ལྷ་དང་གཞལ་ཡས་ཁང་སོགས་སུ་གནས་འགྱུར་དུ་མི་རུང་ཟེར་བར་སྣང་བས་ཉེས་པ་རབ་ཏུ་ཆེ་སྟེ། ཚེ་འདི་ཉིད་ལ་མཆོག་གི་དངོས་གྲུབ་ཐོབ་པའི་ཚེ། ལྕགས་གསེར་དུ་བསྒྱུར་བ་ལྟར་ཐ་མལ་པའི་ཕུང་པོ་རྡོ་རྗེའི་ལུས་སམ་འཇའ་ལུས་སམ་སྒྱུ་མའི་སྐུར་གནས་གྱུར་པ་ཡིན་གྱི། ཐ་མལ་པའི་ཕུང་པོ་དེཾ་ནསཾ་དེ་ལས་ལོགས་སུ་ཡེ་ཤེས་ཀྱི་སྐུ་ཐོབ་པ་མིན་པའི་ཕྱིར་ཏེ། གང་ཚེ་ལས་ཀྱི་ལུས་བཅོམ་པ། ། དེ་ཚེ་ལྷ་རུ་འགྱུར་བ་ཡིན། །
ཞེས་དང་། དགོངས་པ་ལུང་སྟོན་ལས། གསང་སྔགས་སྐྱེས་བུའི་སྦྱོར་བ་ཡིས། ། དེ་ནི་མི་མཆོག་དག་ཏུ་འགྱུར། ། གསེར་འགྱུར་རྩི་ཡི་རྣམ་པ་ཡིས། ། ལྕགས་ནི་གསེར་དུ་བྱེད་པ་ཡིན། ། དེ་བཞིན་སྔགས་ཀྱི་དེ་ཉིད་ཀྱིས། ། མི་ཉིད་བདེ་གཤེགས་བྱེད་པ་ཡིན། ། ཞེས་བཤད་པའི་ཕྱིར། གཞན་ཡང་དབང་བཞི་ངོ་སྤྲོད་ཀྱི་འགྲེལ་པ་ལས།
དེ་ལྟར་རྟེན་འབྲེལ་འགྲིག་པས་ཚེ་འདི་ཉིད་ལ་ལུས་མ་སྤངས་པར་སངས་རྒྱས་ཀྱང་ཐོབ་ན་གཞན་ལྟ་སྨོས་ཀྱང་ཅི་དགོས་ཞེས་བཤད་པ་ཡང་མི་འཐད་པར་འགྱུར་ཏེ། ལུས་རྟེན་འདིའི་རྟེན་གྱི་དཀྱིལ་འཁོར་བཞི་མ་སྤངས་པར་སྐུ་བཞིའི་གོ་འཕང་ཐོབ་པ་མི་སྲིད་པའི་ཕྱིར་དང་། ། སངས་རྒྱས་པ་ལ་ལུས་རྟེན་འདི་འདོར་དགོས་པའི་ཕྱིར་ཏེ། འདི་སྐུ་བཞིར་གནས་གྱུར་པ་མེད་པའི་ཕྱིར། གཞན་ཡང་ལམ་འབྲས་ཀྱི་མཚན་དོན་འཆད་པ་ན། གསང་སྔགས་འབྲས་བུ་ལམ་དུ་བྱེད་པས་ལམ་འབྲས་བུ་དང་བཅས་པ་ཞེས་བྱ་སྟེ། ལམ་གྱི་དུས་སུ་འབྲས་བུ་ཡང་ལྷུན་གྲུབ་ཏུ་གནས་ཏེ། ལུས་རྩ་དེ་ལ་སྤྲུལ་སྐུ་རང་བཞིན་གྱིས་ལྷུན་གྲུབ་ཅེས་བྱ་སྟེ། རྩ་དེ་ཉིད་ལམ་གྱི་རྟེན་འབྲེལ་གྱིས་ལན་གཅིག་སྤྲུལ་སྐུར་གནས་འགྱུར་བའི་ཕྱིར། དེས་ན་རང་བཞིན་ལྷུན་གྲུབ་དང་།
འགྱུར་དུ་རུང་བ་གཉིས་ལ་དགོངས་ནས་རྩ་དེ་ལ་སྤྲུལ་སྐུ་ལྷུན་གྲུབ་ཏུ་གཞག་ཅེས་པ་དང་། ཡང་འབྲས་བུ་ལམ་དང་བཅས་པའི་གདམས་ངག་ཅེས་བྱ་སྟེ། འབྲས་བུའི་གནས་སྐབས་ན་རྒྱུ་ལམ་གྱི་ཆོས་རྟེན་རྩ་དང་ཡི་གེ་ལ་སོགས་པ་ཐམས་ཅད་མ་སྤངས་ཏེ་གནས་གྱུར་གྱི་ཚུལ་དུ་ཟག་མེད་ཀྱི་ཡེ་ཤེས་གཅིག་ཏུ་སྣང་བས་བསྡུས་ནས་ཡོད་པར་བཞེད་དེ། དཔེར་ན་ལྕགས་སྲང་སྟོང་གསེར་གྱུར་གྱི་རྩིས་གསེར་དུ་བསྒྱུར་བས་ལྕགས་ཀྱི་ངོ་བོ་མ་བརླག་པ་དང་མཚུངས་སོ། ། ཞེས་སོགས་བཤད་པ་ཡང་མི་འཐད་པར་འགྱུར་ཏེ། ད་ལྟའི་རྟེན་དཀྱིལ་འཁོར་བཞི་སྐུ་བཞིར་གནས་གྱུར་པ་མེད་པའི་ཕྱིར་རོ། མདོར་ན་གཞི་དུས་ལམ་གྱི་ཆོས་རྣམས་ཡོན་ཏན་གྱི་ཚུལ་དུ་ཚང་བས་ལམ་གཞི་ལས་ལོགས་སུ་དབྱེར་མེད། འབྲས་བུ་ནི་དེ་གཉིས་ལས་འབྱུང་རྒྱུ་ཡིན་པས་འབྲས་བུ་དེ་གཉིས་ལས་ལོགས་སུ་དབྱེར་མེད་པ་དེ་ཙམ་ལ་དགོངས་ནས། གཞི་ལམ་འབྲས་གསུམ་དབྱེར་མེད་དོན་སྨྲ་བ། ། འཁོན་གྱི་རིགས་གྱུར་ཤཱཀྱའི་སྲས་པོ་མཆོག །
རྡོ་རྗེའི་རིགས་གཅིག་ཀུན་དགའ་རྒྱལ་མཚན་དཔལ། ། བཟང་པོ་ལས་གཞན་དོན་མཐུན་སྨྲ་བ་སུ། ། ཞེས་གསུངས་པ་ཡིན་གྱི། རྗེ་བཙུན་གོང་མས་གཞི་ལམ་འབྲས་གསུམ་དབྱེར་མེད་དུ་བཤད་པའི་དོན་གཞི་ལམ་འབྲས་གསུམ་དོན་གཅིག་ལ་མི་འཛིན་པར་གསོལ་བ་འདེབས་སོ། ། དེས་ན་དེ་གསུམ་དབྱེར་མེད་ཀྱི་གོ་བ། དེ་གསུམ་རིམ་བཞིན་གནས་གྱུར་ཏེ། འབྲས་བུའི་ཚེ་གཞི་ལམ་གྱི་རྟེན་དཀྱིལ་འཁོར་བཞིའི་རིགས་འདྲ་མ་ཉམས་པར་ཡོད་པ་ཙམ་ཡིན་གསུངས་པར་སྣང་སྟེ། འདི་དག་ཞིབ་མོ་རྣམ་འཐག་གི་ཚིག་བསྡུས་པའི་སྙིང་པོ་ཅུང་ཟད་ཙམ་བཀོད་པ་ཡིན་ནོ། ། སྤྱིར་ཞིབ་མོ་རྣམ་འཐག་མཛད་པ་པོ་དེ་ཉིད། བསྟན་བཅོས་མཛད་པ་འདིའི་དགོངས་པ་དང་།
ཟབ་དོན་འགྲེལ་བའི་གནད་གཅིག་པ་ལྟ་བུར་ཡོད་ཀྱང་། གཞི་ཀུན་གཞི་རྒྱུ་རྒྱུད་དང་བདེ་གཤེགས་སྙིང་པོ་གནད་མི་གཅིག་པ་དང་། རང་བཞིན་གསུམ་གྱི་ཟུང་འཇུག་འདུས་བྱས་ཁོ་ན་ཡིན་པས་ཆོས་དབྱིངས་བདེ་གཤེགས་སྙིང་པོ་མིན་གསུང་བ་དང་། ཆོས་དབྱིངས་ནི་གཞི་ལམ་འབྲས་གསུམ་གང་དུ་ཡང་མི་གཏོགས་ཞེས་བཤད་པ་རྣམས་ནི། བསྟན་བཅོས་མཛད་པ་འདིའི་དགོངས་པ་མ་ཡིན་ཞིང་དཔལ་ལྡན་ས་སྐྱ་པའི་རྗེ་བཙུན་གོང་མའི་གསུང་རབ་ཀྱི་དོན་ལ་མ་ཞུགས་སམ་སྙམ་སྟེ། གོང་དུ་དཔྱད་ཟིན་པ་ལས་ཤེས་པའི་ཕྱིར་རོ། ། གཉིས་པ་ལམ་གྱི་ཡན་ལག་རྣམ་དག་ཏུ་སྒྲུབ་པ་ལ་གཉིས། དཔྱད་པར་དམ་བཅའ་མདོར་བསྟན། དཔྱད་པ་ཞིབ་མོ་སོ་སོར་བཤད་པའོ། ། དང་པོ་ནི།
སྦྱིན་སྲེག་ལ་སོགས་འཕྲལ་གྱི་ལག་ལེན་འགའ་ཞིག་ཆོས་ཅན། ཁྱོད་ལ་དག་མ་དག་གི་རྣམ་དབྱེ་ཆེ་ལོང་ཙམ་ཞིག་བརྗོད་པར་བྱ་སྟེ། ཁྱོད་འཁྲུལ་བར་སྤྱོད་ན་ཡང་བསྟན་པ་ལ་གནོད་པར་མཐོང་ནས་ལྷག་བསམ་རྣམ་དག་གིས་དག་མ་དག་སོ་སོར་ཕྱེ་དགོས་པའི་ཕྱིར་རོ། ། གཉིས་པ་རྒྱས་པར་བཤད་པ་ལ་བདུན། སྦྱིན་སྲེག་རྫས་སྔགས་དཔྱད། གཏོར་མགྲོན་གཤེགས་ཚུལ་དཔྱད། དཀྱིལ་འཁོར་བཀོད་པ་དཔྱད། སྨན་བླའི་ཕོ་བྲང་ལ་དཔྱད། གཤིན་པོ་རྗེས་འཛིན་དཔྱད། ཕྱག་མཆོད་ཡུལ་ལ་དཔྱད།
རྟེན་གྱི་གཟུངས་རྫོངས་ལ་དཔྱད་པའོ། ། དང་པོ་ལ་པདྨོ་བཞད་པ་ལས། སྦྱིན་སྲེག་ལ་རྫས་སྔགས་བཅུ་ཙམ་གྱི་ཡུན་ཚད་ལ་སྦྱིན་སྲེག་བརྒྱ་ལ་སོགས་པའི་གྲངས་བྱེད་པ་ནི་ངོར་པ་མ་གཏོགས་པ་དེང་སང་གི་སྔགས་པ་རྣམས་དང་། ངོར་པའི་ཡང་སློབ་མ་ཁ་ཅིག་གོ་ཞེས་པ་ལྟར། དེང་སང་སྦྱིན་སྲེག་བྱེད་པའི་སྔགས་པ་འགའ་ཞིག རྫས་སྔགས་བཅུ་ཙམ་གྱི་ཡུན་ཚོད་ལ་གཅིག་བཅུ་ཉི་ཤུ་སུམ་བཅུ་སོགས་བརྗོད་ནས་བརྒྱ་ཐམ་པ་ཐལ་ལོ་ཞེས་སྐད་པོ་ཆེས་ལོགས་ནས་བགྲང་ཞིང་། དེ་ཡང་སྦྱིན་སྲེག་གི་གྲངས་སུ་བྱེད་པ་ནི་མི་འཐད་དེ། ལྷ་རྣམས་ཟག་མེད་བདུད་རྩིས་ཚིམ་པར་བྱ་བ་དང་། བསྙེན་སྔགས་ཀྱི་ནུས་པའམ་འབྲས་བུ་འབྱིན་པར་བྱ་བའི་ཕྱིར་རྫས་སྔགས་དང་ལྷ་སྔགས་གྲངས་མཉམ་བསྒྲངས་པ་ཡི་སྦྱིན་སྲེག་བྱ་བར་རྒྱུད་སྡེ་ལས་གསུངས་ཀྱང་།

ལྷ་སྔགས་དང་རྫས་སྔགས་ཅུང་ཟད་ཙམ་ཡང་མ་ཚང་བའི་སྦྱིན་སྲེག་སྔགས་ཀྱི་ནུས་པ་འབྱིན་བྱེད་དུ་མ་བཤད་པའི་ཕྱིར། གཞན་ཡང་ཁྱེད་ཀྱི་སྦྱིན་སྲེག་འདི་ཡིས་མཆོག་དང་ཐུན་མོང་གི་འབྲས་བུ་ཅི་ཞིག་སྒྲུབ་སྟེ་སྒྲུབ་མི་ནུས་པར་ཐལ། འཆི་བ་སླུ་བའི་ཚེ་ན་འཆི་བདག་ལ་བྲེ་སྲང་དང་ཞོ་ཆས་རྫས་གཞལ་བར་བྱེད་པའི་ཚེ་རྫུན་མ་འདི་འདྲའི་མགོ་སྐོར་བྱེད་པ་བཤད་ཀྱི། སོ་སོ་སྐྱེ་བོས་སངས་རྒྱས་ལ་རྫུན་གྱི་མགོ་སྐོར་བྱེད་པ་ཨེ་མ་མཚར་ཏེ། ཉེས་དམིགས་ཤིན་ཏུ་ཆེ་བའི་ཕྱིར་རོ། ། རྒྱུ་མཚན་དེས་ན་ཞི་རྒྱས་དབང་དྲག་གི་ལས་བཞི་ལ་ཞི་བ་ལ་ཏིལ་དང་། རྒྱས་པ་ལ་ཟས་མཆོག་གི་སྔགས་སོགས་ལས་བཞིའི་རྫས་སྔགས་མ་ཆད་པ་གཙོ་བོར་བྱས་པའི་སྒོ་ནས། གཞིའི་བསྙེན་པའི་བཅུ་ཆའི་སྦྱིན་སྲེག་བསྒྲུབ་པར་བྱ་སྟེ། རྫས་སྔགས་རེ་རེ་བཞིན་མ་ཆད་པར་བགྲངས་པའི་གྲངས་ཀྱི་བཅུ་ཆའི་སྦྱིན་སྲེག་བྱས་ན། གཞི་བསྙེན་སྔགས་ཀྱི་ནུས་པ་འབྱིན་བྱེད་ཀྱི་སྦྱིན་སྲེག་མཛད་པར་འགྱུར་བའི་ཕྱིར། དེ་ཡང་།
སྤྱིར་སྦྱིན་སྲེག་ལ། ལྷ་སྔགས་རྫས་སྔགས་ལས་སྔགས་གསུམ་མ་ཆད་པར་བསྒྲུབ་དགོས་པ་ལས། གསུམ་ཆར་མ་ཆད་པའི་སྔགས་ཀྱི་བཅུ་ཆ་སོང་ན་མཆོག་ཡིན་མོད། དེ་ཙམ་མ་བཏུབ་ན་གསུམ་པོ་གང་གཙོ་ཆེ་སྙམ་ན། བསྟན་བཅོས་འདི་ཡི་དངོས་བསྟན་ལ་རྫས་སྔགས་གཙོ་ཆེ་བར་བཤད་ཀྱང་། མུས་ཆེན་སེམས་དཔའ་ཆེན་པོས་བདག་ཆེན་བློ་གྲོས་རྒྱལ་མཚན་གྱི་གཞི་བསྙེན་གནང་བའི་ཚེ་སྦྱིན་སྲེག་ལ་ལྷ་སྔགས་མ་ཆད་པ་གཅིག་གྱིས་བཀའ་ཕེབས་པས། ལྷ་སྔགས་གཙོ་ཆེ་ཞེས་ཁའུ་པའི་རྒྱུད་འཛིན་རྣམས་ཕྱག་ལེན་ལ་མཛད་དོ། ། འོན་ཀྱང་ཁོ་བོའི་བསམ་པ་ལ་ནི། གཞི་བསྙེན་གྱི་སྔགས་ཀྱི་ཁ་སྐོང་བ་དང་གཞི་བསྙེན་གྱི་སྔགས་ཀྱི་ནུས་པ་འབྱིན་པར་བྱེད་པའི་སྦྱིན་སྲེག་ལ། ལྷ་སྔགས་དང་རྫས་སྔགས་གཉིས་ཆར་ལ་གཞི་བསྙེན་གྲངས་གང་སོང་བ་དེའི་བཅུ་ཆ་འགྲོ་དགོས་ཏེ།
ལྷ་སྔགས་ཀྱི་བཅུ་ཆས་སྔགས་ཀྱི་ཁ་སྐོང་རྫས་སྔགས་ཀྱི་བཅུ་ཆས་སྔགས་ཀྱི་ནུས་པ་འབྱིན་པར་བྱེད་པའི་ཕྱིར། དེ་ཡང་གཞི་བསྙེན་གྱི་ཁ་སྐོང་བར་བྱེད་པ་ལ་གཞི་བསྙེན་དང་འབྲེལ་ཆགས་པ་ཞིག་དགོས་ལ། སྔགས་ཀྱི་ནུས་པ་འབྱིན་བྱེད་ཙམ་ནི་སྐབས་གཞན་དུ་ཡང་རུང་བས་དེའི་ཚེ་རྫས་སྔགས་ཁོ་ན་གཙོ་བོར་སྒྲུབ་པས་ཆོག་གོ་སྙམ་དུ་སེམས་སོ། ། དོན་དེ་ཉིད་ཀྱིས་ན་རྗེ་བཙུན་ཁའུ་པའི་རྒྱུད་འཛིན་རྣམས། ཀྱེ་རྡོར་ལྟ་བུའི་གཞི་བསྙེན་ལ་ཡང་རྩ་སྔགས་དང་། སྙིང་པོ་ཉེ་སྙིང་གསུམ་ཆར་བཞི་འབུམ་སོང་ན་མཆོག་ཡིན་མོད། དེ་ཙམ་མིན་ནའང་རྩ་སྔགས་དང་སྙིང་པོ་དཱེ་ཝ་པི་ཙུ་གཉིས་ལ་བཞི་འབུམ་ངེས་པར་མཛོད། རྒྱུ་མཚན་སྦྱིན་སྲེག་གི་ཚེ་ལྷ་སྔགས་ལ་དཱེ་ཝ་པི་ཙུ་ཟློས་པ་ཕྱག་ལེན་ཡིན་པས། དེ་ཉིད་གཞི་བསྙེན་གྱི་ཚེ་བཞི་འབུམ་མ་སོང་ན། སྦྱིན་སྲེག་གི་ཚེ་དཱེ་ཝ་པི་ཙུ་བཞི་ཁྲི་སོང་ཡང་།
གཞི་བསྙེན་གྱི་ཁ་སྐོང་དང་ནུས་པ་འབྱིན་བྱེད་དུ་མི་འགྱུར་བའི་ཕྱིར་རོ། ། ལས་སྔགས་ནི། ལས་བཞིའི་ཞི་བ་ལ་ཤནྟིཾ་ཀུ་རུ་ཡེ་སྭཱ་ཧཱ་དང་། རྒྱས་པ་ལ་པུཥྚྲིཾ་ཀུ་རུ་ཡེ་སོགས་སྐབས་ཅི་རིགས་ལ་སོང་བས་ཆོག་གི རྣམ་པ་ཐམས་ཅད་དུ་མ་ཆད་པ་མ་བྱུང་ཡང་སྐྱོན་ཆེར་མེད་པར་བཞེད་དོ། ། གཉིས་པ་གཏོར་མགྲོན་ལ་དཔྱད་པ་ནི། པདྨོ་བཞད་པ་ལས། གཏོར་མགྲོན་དམ་ཚིག་པ་གཤེགས་ནས་ཡེ་ཤེས་པ་བསྡུ་བ་ནི་བོ་དོང་པའི་རྗེས་འབྲང་རྣམས་སོ་ཞེས་པ་ལྟར་བོ་དོང་པའི་དེ་ཉིད་འདུས་པའི་རྗེས་འབྲང་ཁ་ཅིག གཏོར་མགྲོན་ལ་སོགས་པའི་མདུན་བསྐྱེད་གཤེགས་གསོལ་བྱེད་པའི་ཚེ། དམ་ཚིག་པ་གཤེགས་ནས་ཡེ་ཤེས་པ་རང་ལ་བསྡུ་བ་ཡིན་ཏེ།
དེའི་རྒྱུ་མཚན་ཡང་དམ་ཡེ་དེ་གཉིས་ཀྱང་བཟང་ངན་ཐ་དད་པའི་ཕྱིར་ན། ངན་པ་དམ་ཚིག་པ་གཤེགས་ནས། བཟང་པོ་ཡེ་ཤེས་པ་ནི་རང་ལ་བསྡུ་བ་ཡིན་པའི་ཕྱིར་ཞེས་ཟེར་རོ། ། དམ་ཚིག་པ་གཤེགས་ནས་ཡེ་ཤེས་པ་བསྡུ་བ་ལ་ཡེ་ཤེས་པ་བཟང་ཞིང་དམ་ཚིག་པ་ངན་པར་འཛིན་ཞེས་པའི་རིགས་པ་འདི་བླུན་པོའི་རིགས་པ་སྟེ། འོ་ན་མགྲོན་བཟང་པོ་བོས་པའི་ཚེ་བསྙེན་བསྐུར་བྱས་རྗེས་མགྲོན་བཟང་པོ་ཉིད་འཁོར་དུ་བསྡུས་ནས་དེའི་ཚབ་ཏུ་གཡོག་ངན་པ་གཞན་ཞིག་གཏོང་དགོས་པར་འགྱུར་བར་ཐལ་བ་དང་། ཡོ་གར་བདག་ཉིད་དམ་ཚིག་པ་བསྐྱེད་ནས་ཡེ་ཤེས་པ་བཅུག་ཏེ་ཆོ་ག་ཚར་ནས་བདག་བསྐྱེད་གཤེགས་གསོལ་བྱེད་པའི་ཚེ་ཡང་། དམ་ཚིག་པ་གཤེགས་ནས་ཡེ་ཤེས་པ་བསྡུ་བའི་ཚུལ་འདི་ཅིའི་ཕྱིར་མི་མཚུངས་ཏེ་མཚུངས་པར་ཐལ། བཟང་པོ་རང་ལ་བསྡུ་ཞིང་ངན་པ་གཤེགས་དགོས་པའི་རིགས་པ་དེའི་ཕྱིར། དེས་ན་ལུང་རིགས་མན་ངག་མེད་པ་ཡི་གྲུབ་མཐའ་འདི་འདྲ་ཆོས་ཅན། མཁས་པས་བླང་བྱ་མ་ཡིན་ཏེ།
བླུན་པོ་ཁོ་ནའི་ཁྱད་ནོར་ཟབ་ཤེས་ཡིན་པའི་ཕྱིར་རོ། ། གྲུབ་དོན་ནི་དམ་ཡེ་གཉིས་ལ་བཟང་ངན་ཐ་དད་དུ་འཛིན་པ་ཡོད་པ་དེ་ཉིད་ཀྱིས། སྤྱན་དྲངས་པའི་ཡེ་ཤེས་པ་ཉིད་གཤེགས་དགོས་ཏེ། ཡེ་ཤེས་པ་དེ་ཚོགས་བསགས་པའི་ཞིང་དུ་སྤྱན་དྲངས་པ་ཙམ་ཡིན་པའི་ཕྱིར་དང་། དེ་གཉིས་བཟང་ངན་ཐ་དད་དུ་འཛིན་པ་མེད་ན། རང་ལ་བསྡུ་བ་དང་ཕར་གཤེགས་སུ་གསོལ་བ་དེ་འདྲའི་བླང་དོར་བྱ་ཅི་དགོས་ཏེ་མི་དགོས་པའི་ཕྱིར་རོ། ། གསུམ་པ་དཀྱིལ་འཁོར་བཀོད་པ་ལ་དཔྱད་པ་ལ་མགོ་འཇུག་ཟློག་པ་དགག མདུན་རྒྱབ་ཟློག་པ་དགག་པའོ། ། དང་པོ་ནི། པདྨ་བཞད་པ་ལས།
གནམ་རྒྱན་གྱི་དཀྱིལ་འཁོར་ལ་འཁོར་གྱི་ལྷ་ནང་ལ་བསྟན་པ་ནི། སྤོས་ཁང་པ་རིན་རྒྱལ་གྱི་བཞེད་པ་ཡིན་ཟེར་ནས་ཉང་སྟོད་ཕྱོགས་སུ་དར་རོ། ། ཞེས་པ་ལྟར། མི་འཁྲུགས་མགོན་པོའི་དཀྱིལ་འཁོར་སོགས་ཚུལ་བཞིན་རས་འདུལ་སོགས་ལ་བྲིས་ནས་གནམ་རྒྱན་ལ་བཏགས་པས་དེ་འོག་གི་འགྲོ་བ་རྣམས་བསོད་ནམས་སྤེལ་བའི་ཕྱིར་མཁས་པ་རྣམས་ཕྱག་ལེན་མཛད་པ་ལ། ཚུལ་འདི་ལ་ཁ་ཅིག གནམ་རྒྱན་ལ་ལྷ་མགོ་ནང་དུ་བསྟན་ནས་བྲིས་དགོས་ཏེ། གནམ་རྒྱན་དཀྱིལ་འཁོར་གྱི་དབུ་ཕྱིར་བསྟན་བྲིས་ན། དེ་ཉིད་བློས་སློང་བའི་ཚེ་ལྷ་རྣམས་ཀྱི་དབུ་རྣམས་མཐུར་བསྟན་འབྱུང་བས་ན་མི་ཤེས་པའི་ཕྱིར་ཞེས་ཟེར་རོ། ། འོ་ན་གནམ་རྒྱན་གྱི་གཞལ་ཡས་ཁང་ལ་ཡང་། མདའ་ཡབ་དང་པུ་ཤུ་དྲྭ་བ་དྲྭ་ཕྱེད་སོགས་ནང་ནས་རིམ་བཞིན་བྲིས་ནས་ནི་རྩིག་པ་ཕྱི་རུ་བྲི་དགོས་པར་འགྱུར་བར་ཐལ།
དེ་ལྟ་མིན་པར་རྩིག་པ་ནས་རིམ་བཞིན་བྲིས་ན་བློས་སླངས་པའི་ཚེ། གཞལ་ཡས་ཁང་མགོ་འཇུག་ཟློག་ནས་ཁ་མཐུར་བསྟན་འབྱུང་བས་མི་ཤིས་པར་མཚུངས་པའི་ཕྱིར། གལ་ཏེ་སྐྱོན་དེ་ཉིད་ཡོད་པས་འདོད་ཅེས་ན། འོ་ན་ཁྱོད་ལ་གནམ་རྒྱན་འབྲི་བའི་ཚེ་ལྷ་དང་གཞལ་ཡས་ཁང་སོགས་མཚན་མ་གཏན་ནས་མེད་པར། འོག་གཞི་ཁོ་ན་ཙམ་ཞིག་འབྲི་དགོས་པར་འགྱུར་བར་ཐལ། སྔ་མ་དེ་ལྟར་བྱས་ཀྱང་བློས་སླངས་པའི་ཚེ་གཞལ་ཡས་ཀྱི་སྟེང་དུ་འོག་གཞི་འབྱུང་བས་མི་ཤིས་པར་མཚུངས་པའི་ཕྱིར་རོ། ། གཞན་ཡང་ཁྱོད་ཀྱི་གནམ་རྒྱན་འབྲི་ལུགས་འདི་ལ་སྐྱོན་མང་དུ་སྣང་སྟེ། དཀྱིལ་འཁོར་གཙོ་བོའི་ཞལ་ཤར་ལ་བསྟན་པ་འབྲི་ན་ནི་བློས་སླངས་པའི་ཚེ་ན་ཞལ་ནུབ་བསྟན་དུ་འགྱུར་བའི་ཕྱིར་དང་། གཙོ་ཞལ་ནུབ་བསྟན་འབྲི་ན་ནི་འདི་འདྲའི་དཀྱིལ་འཁོར་རྒྱ་བོད་སུ་ཡིས་བྱས་ཏེ་བསྟན་རྒྱུ་མེད་པས་གད་མོའི་གནས་ཡིན་པའི་ཕྱིར་རོ། ། གཞན་ཡང་ཁྱོད་ཀྱི་འདི་ལ་སྐྱོན་གསུམ་གནས་ཏེ།
འོག་གཞི་ལ་ལྷ་རྣམས་སྤྱི་གཙུག་གཏད་ནས་ནི་བཞུགས་པ་དང་། བློས་སླངས་པའི་ཚེ་ཕྱི་ནས་སློང་ན་མགོ་འཇུག་བསྒྱུར་དགོས་པ་དང་། ནང་ནས་སློང་ན་གཙོ་བོ་ལ་འཁོར་རྒྱབ་བསྟན་གསུམ་ལས་མ་འདས་པས། འདི་འདྲའི་དཀྱིལ་འཁོར་ཡུལ་ཕྱོགས་དེའི་གཙོ་འཁོར་ཀུན་གྱི་རྟེན་འབྲེལ་ལ་གནོད་པའི་ཕྱིར་ན་རྒྱལ་པོའི་ཁྲིམས་ཡོད་ན་རྣམ་པ་ཀུན་ཏུ་དགག་པར་རིགས་པའི་ཕྱིར། གཞན་ཡང་། གནམ་རྒྱན་དཀྱིལ་འཁོར་ལ་བློས་སླངས་པའི་ཚེ་ལྷ་མཐུར་བསྟན་ཡོང་བས། ལྷ་མགོ་ནང་དུ་བསྟན་པ་འབྲི་ན་ལོགས་ན་དཀྱིལ་འཁོར་འབྲི་བ་ལ་བློས་སློང་བའི་ཚེ་ན་ཇི་ལྟར་འགྱུར་ཏེ་ཞལ་འཕྲེད་བསྟན་སོགས་ལས་འོས་མེད་པས་དེ་བཅོས་པའི་ཐབས་སུ་འབྲི་ལུགས་ཀྱི་གདམས་ངག་ཅི་ཡིན་སྨྲ་དགོས་པ་སྟེ་སྨྲ་བར་རིགས་པར་ཐལ། གནམ་རྒྱན་ལ་འབྲི་ལུགས་རྣམ་དག་གཅིག་སྨྲ་རྒྱུ་འདུག་པའི་ཕྱིར་རོ། ། དེས་ན་ཁོ་བོ་ལ་ནི་འབྲི་ལུགས་སོ་སོ་བ་མེད་དེ། དཀྱིལ་འཁོར་ལ་ལ་བཀྲམ་པའམ།
ལོགས་ལ་འགྲེམས་སམ། གནམ་རྒྱན་ལ་འདོགས་པ་གང་ཡིན་རུང་སྟེ། འབྲི་ལུགས་ལ་ཁྱད་པར་མེད་པར་ཤེས་དགོས་སོ་ཞེས་མཁས་པའི་མན་ངག་ཡིན་པའི་ཕྱིར། གསུམ་པོ་གང་ལ་ཡང་བློས་སླངས་པའི་ཚེ་སྐྱོན་དུ་མི་འགྱུར་ཏེ། གཞལ་ཡས་ཁང་བློས་སླངས་པའི་ཚེ་མགོ་འཇུག་དང་སྟེང་འོག་མ་ནོར་བར་སློང་བའི་གནད་ཤེས་ན་རང་གྲོལ་དུ་འགྱུར་བའི་ཕྱིར་རོ། ། བཞི་པ་སྨན་བླའི་ཕོ་བྲང་ལ་དཔྱད་པ། ཕྱོགས་སྔ་མ་ནི་པདྨོ་བཞད་པ་ལས། སྨན་བླའི་ཕོ་བྲང་ནི་ཉང་སྟོད་སྒོམ་ཆེན་གྱི་ཉམས་སྣང་ཡིན་པར་གྲགས་སོ་ཞེས་པ་ལྟར། ཁ་ཅིག་སྨན་བླའི་ཕོ་བྲང་ཞེས་བྱ་བ་དཀྱིལ་འཁོར་གྱི་ལྷ་རྣམས་ཙཀ་ལི་ལ་བྲིས་པ་ཁ་ཕྱིར་བསྟན་ནས་མཆོད་རྟེན་གྱི་བང་རིམ་ལྟ་བུ་བྱེད་དེ། སྒྲུབ་བྱེད་རྣམ་དག་མེད་ཀྱང་ཐ་མལ་པའི་མིག་ལམ་ལ་མཛེས་པ་ལྟར་སྣང་བས་ཉང་ཤབ་གཙང་གི་ཕྱོགས་འདིར་ཤིན་ཏུ་དར་ཞིང་།
འདི་ཡང་ཉང་སྟོད་སྒོམ་ཆེན་གྱི་ཉམས་སྣང་ལས་བྱུང་བ་ཡིན་པར་གྲགས་པ་ཙམ་ཡིན་པའི་ཕྱིར་རོ། ། དེ་དགག་པ་ལ། ། སྨན་བླའི་ཙཀ་ལི་གྲགས་པ་འདི་ཡང་། ལེགས་ཉེས་ཅིར་འགྱུར་མཁས་པས་བརྟག་དགོས་ཤེས་སོ་ཞེས་གདམས་ཏེ། གང་ཟག་ཕལ་པའི་ཉམས་སྣང་ཙམ་བདུད་ཀྱི་མིན་ན་རུང་མོད་ཡིན་པ་དག་ཀྱང་སྲིད་པའི་ཕྱིར་དང་། བཅོམ་ལྡན་འདས་ཀྱིས་བཀའ་མདོ་རྒྱུད་དང་རྒྱ་བོད་ཀྱི་བསྟན་བཅོས་རྣམ་དག་ལས་འདི་འདྲའི་དཀྱིལ་འཁོར་གསུངས་པ་མེད་པ་དེས་ན་དགག་དགོས་པའི་རིགས་ཡིན་པའི་ཕྱིར་རོ། ། འོ་ན་ཇི་ལྟར་འགོག་སྙམ་ན། རྟེན་གྱི་གཞལ་ཡས་ཁང་མེད་པར་བརྟེན་ལྷ་ཡི་བཀོད་པ་ཙམ་ཡིན་ན་རུང་མོད། རྟེན་དང་བརྟེན་པའི་དཀྱིལ་འཁོར་ཡོངས་རྫོགས་ལ་འདི་འདྲ་མི་རུང་སྟེ། ཁྱོད་ཀྱི་རྟེན་དང་བརྟེན་པའི་བཀོད་པ་འདི་ལ་གཞལ་ཡས་ཁང་དང་འཁོར་ཙམ་ཞིག་ལས་གཙོ་བོ་མེད་པར་ཁོང་སྟོང་དུ་བཞག་པས་མི་ཤིས་སོ་ཞེས་བྱ་སྟེ།
མི་ཤིས་པའི་ཕྱིར། གལ་ཏེ་གཙོ་བོ་ལྷ་མེད་ཀྱང་སྟེང་དུ་པོ་སྟི་ཉིད་བཞག་པ་གཙོ་བོ་ཡིན་ནོ་སྙམ་ན། དེ་ལྟ་ཡིན་དུ་ཆུག་ན་ཡང་མི་འཐད་དེ། གཙོ་བོ་ལ་འཁོར་གྱི་ལྷ་རྣམས་རྒྱབ་བསྟན་པས་ཕྱི་ནང་གི་རྟེན་འབྲེལ་ཀུན་ལ་གནོད་པས། བོད་ཀྱི་འབངས་རྣམས་རྒྱལ་པོ་ལ་ངོ་ལོག་བྱེད་པ་སོགས་ཀྱང་། ལུགས་འདི་འདྲ་དར་བ་དེ་ནས་དར་བས་སྤང་བར་བྱ་བ་ཁོ་ན་ཡིན་པའི་ཕྱིར་རོ། ། འོ་ན་མཆོད་རྟེན་གྱི་ཕྱི་ལོགས་ལ་ལྷ་འབྲི་བ་ཡང་མི་འཐད་པར་འགྱུར་རོ་ཞེ་ན། མཆོད་རྟེན་གྱི་ཕྱི་ལོགས་ལ་ལྷ་འབྲི་བ་ཡང་བཤད་པ་མེད་མོད། འབྲི་བར་བྱེད་ན་ཡང་དཀྱིལ་འཁོར་གྱི་རྣམ་གཞག་བྱེད་པར་བསམ་ནས་བྲིས་པ་མ་ཡིན་པས་འགལ་བ་ཆེར་མེད། བསོད་ནམས་བསགས་པའི་ཆེད་ཙམ་དུ་བྲིས་པ་ཡིན་ཕྱིར་རོ། །
དེས་ན་སྨན་བླའི་མཆོད་ཡུལ་འདིའི་ཚུལ་ལུགས་ཞི་བ་འཚོས་བྱ་རྒྱུད་སྤྱིའི་དཀྱིལ་འཁོར་དང་མཐུན་པའི་རྣམ་གཞག་གསུངས་པ་ཉིད་ཉམས་སུ་བླང་ན་དགེ་ལེགས་འབྱུང་སྟེ་ལུང་རིགས་ཀྱིས་མི་གནོད་པའི་རྣམ་གཞག་ཡིན་པའི་ཕྱིར་རོ། ། དེས་ན་ཧོར་བཀའ་བཞི་པ་སེངྒེ་རྒྱལ་མཚན་སོགས་སྨན་བླའི་ཙ་ཀ་བྲི་རུང་བར་ཞལ་གྱིས་བཞེས་ཤིང་ཕྱག་ལེན་མཛད། མཁས་པ་བོ་དོང་པ་ཕྱོགས་ལས་རྣམ་རྒྱལ་དང་། རྩེ་ཐང་སངས་རྒྱས་ལྷུན་གྲུབ་སོགས་དེ་འདྲ་ཚད་ལྡན་ལས་མ་བཤད་ཅིང་། བོན་པོའི་ལུགས་ལྟ་བུར་བླངས་པ་ཡིན་པས་མི་འཐད་ཅེས་འགོག་པར་མཛད། མཁས་པར་མ་སྦྱངས་པ་ཁ་ཅིག འོ་ན་དཀྱིལ་ཐང་ཡང་མི་འཐད་པར་འགྱུར་ཏེ། བཀྲམཾ་ན་ལྷ་དབུ་མཐུར་བསྟན་དང་། བཀྲམ་ན་ལྷ་རྣམས་གན་རྒྱལ་དང་། འཁོར་རྣམས་གཙོ་བོ་ལ་འཕོངས་བསྟན་པར་འགྱུར་བའི་ཕྱིར།
ཡང་རིགས་ལྔའི་དབུ་རྒྱན་མགོ་བོར་གྱོན་པ་ཡང་མི་འཐད་པར་འགྱུར་ཏེ། རིགས་ལྔ་ཕན་ཚུན་རྒྱབ་སྤྲད་བྱས་པའི་ཕྱིར། ཞེས་སྨྲ་བ་ནི་རང་གི་དེ་ཉིད་སྟོན་པའི་རྣམ་ཐར་ཟབ་མོ་སྟེ། སྐྱོན་སྔ་མ་དེ་ལ་བློས་སློང་བའི་རྣམ་དབྱེ་ཙམ་ཡང་མ་ཕྱེད་པའི་སྨྲ་བ་ཡིན་པའི་ཕྱིར་དང་། སྐྱོན་ཕྱི་མ་ནི་སྤྱིར་ལྷ་རང་རང་སོ་སོ་ལ་བཞུགས་ཚུལ་རྒྱབ་སྤྲོད་སོགས་ཉེས་པ་མེད་པ་དང་། དཀྱིལ་འཁོར་ལ་བཀོད་པའི་ལྷའི་འཁོར་གཙོ་བོ་ལ་རྒྱབ་བསྟན་པ་སོགས་མི་རུང་བའི་རྣམ་དབྱེ་མ་ཕྱེད་པའི་སྨྲ་བ་ཡིན་པའི་ཕྱིར། དེས་ན་འདི་རིགས་དང་། ཆོས་རྗེ་ས་པཎ་གྱི་གློ་བོ་ལོ་ཙ་བའི་དྲིས་ལན་དུ་བཀག་པའི་དཀྱིལ་འཁོར་གྱི་གཙོ་བོ་ལ་བླ་མ་རབ་བྱུང་གི་སྐུ་འབག་འདྲི་བ་སོགས་མ་དག་པར་ཤེས་པར་བྱ་སྟེ། རྟེན་འབྲེལ་གྱི་གནད་ཁྱད་པར་ཅན་འགྲིག་ཏུ་མི་སྟེར་བའི་ཕྱིར་དང་། བླ་མ་ཡི་དམ་དབྱེར་མེད་ཅེས་པའི་མིང་ཙམ་གྱིས་འཁྲུལ་གཞི་བྱས་པར་སྣང་བའི་ཕྱིར་རོ། །
ལྔ་པ་གཤིན་པོ་རྗེས་འཛིན་ལ་དཔྱད་པ་ནི། པདྨོ་བཞད་པ་ལས། ཆོ་ག་མི་བྱེད་པར་མིང་བྱང་སྲེག་པ་ནི་སྒོམ་སྡེའི་ཡུལ་ན་དར་བས་དགག་དགོས་ཞེས་སྒོམ་སྡེ་བསོད་ནམས་རིན་ཆེན་གྱིས་བསྐུལ་ནས་བྲིས་པའོ། ། ཞེས་པ་ལྟར་ལྟོ་ཕྱིར་ཚུལ་འཆོས་པ་ཁ་ཅིག་ངན་སོང་སྦྱོང་རྒྱུད་ནས་གསུངས་པའི་གཤིན་པོ་རྗེས་འཛིན་གྱི་ཆོ་ག་སོགས་མི་བྱེད་པར། གཤིན་པོའི་མིང་བྱང་སྲེག་པ་ཡིས་དད་རྫས་མང་དུ་ལེན་པ་མཐོང་བ་ནི། ཤིན་ཏུ་གཡང་ཟ་བའི་གནས་ཏེ། དཀོན་མཆོག་རྩེགས་པའི་མདོ་སྡེ་ལས་དད་རྫས་ཟ་བའི་ཉེས་པ་མཐོང་ནས་དགེ་སློང་ལྔ་བརྒྱས་བསླབ་པ་ཕུལ་བ་དེ་ལ་སྟོན་པས་ལེགས་སོ་ཞེས། རང་ཉིད་བསླབ་ཁྲིམས་གཙང་མ་དང་ལྡན་ཡང་ཀློག་པ་ཐོས་བསམ། བསམ་གཏན་ཏིང་ངེ་འཛིན་གང་རུང་ལ་མི་བརྩོན་པར་དད་གཤིན་གྱི་རྫས་ཀྱིས་ལྟོ་འགེངས་པ་བས། རང་ཉིད་བསླབ་པ་ཕུལ་ནས་དད་གཤིན་གྱི་རྫས་སྤངས་ཏེ་ཐ་མལ་པར་གནས་པ་མཆོག་ཏུ་གསུངས་པའི་ཕྱིར་དང་།
གཞན་ཡང་འདུལ་བའི་ལུང་གི་བཀའ་བསྟན་བཅོས་ལས། མི་སློབ་པ་ནི་བདག་པོར་སྤྱོད། ། སློབ་པ་བྱིན་པ་སྤྱོད་པ་སྟེ། ། བསམ་གཏན་ཀློག་དང་ལྡན་པ་ནི། ། རྗེས་གནང་སྤྱོད་པས་ཉེས་པ་མེད། ། ལྷག་མ་ལེ་ལོས་བཅོམ་པ་ཡི། ། བདག་ཉིད་རྣམས་ནི་བུ་ལོན་སྤྱོད། ། ཞེས་འདུལ་ལུང་གི་དོན། འདུལ་བ་ལེའུར་བྱས་པ་ལས་གསུངས་པ་དེ་ལྟར། མི་སློབ་པའི་གང་ཟག་གིས་དད་གཤིན་གྱི་རྫས་བདག་པོའི་ཚུལ་དུ་ལོངས་སྤྱོད།
སློབ་པ་འཕགས་པས་གཞན་གྱིས་བྱིན་པ་ལ་དབང་བའི་ཚུལ་གྱིས་ལོངས་སྤྱོད། གཞི་ཚུལ་ཁྲིམས་ལ་གནས་ཤིང་། ལམ་བསམ་གཏན་དང་ཀློག་པ་གང་རུང་ལ་འབད་པས་བརྩོན་པའི་སོ་སོ་སྐྱེ་བོ་རྣམས་སྟོན་པས་རྗེས་སུ་གནང་བའི་ཚུལ་གྱིས་ལོངས་སྤྱོད། ཚུལ་ཁྲིམས་དང་ལྡན་ཡང་བསམ་གཏན་དང་ཀློག་པ་གང་ལ་ཡང་མི་བརྩོན་པ་རྣམས་ནི་བུ་ལོན་བླངས་པའི་ཚུལ་གྱིས་ལོངས་སྤྱོད། ཚུལ་ཁྲིམས་དང་མི་ལྡན་པ་རྣམས་ནི་ཅུང་ཟད་ཀྱང་ལོངས་སྤྱོད་པར་མི་དབང་ཞིང་གལ་ཏེ་སྤྱད་ཀྱང་སེམས་ཅན་དམྱལ་བར་ཁྲིད་རྗེས་ལྕགས་ཀྱི་ཐོ་ལུམ་མེ་འབར་བ་དང་ཁྲོ་ཆུ་ཁོལ་མས་ཆུས་འགེངས་པའི་སྡུག་བསྔལ་འབྱུང་བའི་ཉེས་དམིགས་ཡོད་པར་བཤད་པའི་ཕྱིར་དང་། སྔོན་གྱི་སྐྱེས་ཆེན་འགས་ཀྱང་། སྟོང་ཉིད་འཇུ་རྩི་རྟོགས་པ། ། དད་རྫས་འཇུ་བ་ངས་མ་མཐོང་། ། ཞེས་གསུངས་ནས། དད་གཤིན་གྱི་རྫས་འཇུ་བ་ལ་སྟོང་ཉིད་རྟོགས་པའི་ལྟ་བ་རྒྱུད་ལ་ཡོད་དགོས་པར་གསུངས་པ་ཡང་སྣང་བའི་ཕྱིར་རོ། །
དེས་ན་དོན་དེ་དག་ཡིད་ལ་གཞག་ནས་ནི། དད་རྫས་འཇུ་བར་འདོད་གྱུར་ན། ། གཞི་ཚུལ་རྣམ་དག་དང་ལྡན་པར་བྱས་པས། ། ལམ་བསམ་གཏན་དང་ཀློག་པ་ཐོས་བསམ་གང་རུང་ལ་མ་མཐར་བརྩོན་པར་བྱ་དགོས་ཏེ། དེ་ལྟར་བྱེད་པ་དེ་ལ་དད་རྫས་སྟོན་པས་རྗེས་སུ་གནང་བའི་ཚུལ་གྱིས་ལོངས་སྤྱོད་པས་ཆོག་པའི་ཕྱིར་རོ། ། ཁྱད་པར་གཤིན་པོ་རྗེས་སུ་འཛིན་ན། ངན་སོང་སྦྱོང་རྒྱུད་དང་། སོགས་སྒྲས་བསྡུས་པ། མི་འཁྲུགས་པ། བདེ་ཀྱེ་སོགས་ཀྱི་རྒྱུད་ལས་གསུངས་པའི་ཆོ་ག་ཚུལ་བཞིན་དུ་བྱ་བར་རྫོགས་པའི་སངས་རྒྱས་ཀྱིས་རྒྱུད་དེ་དང་དེ་ལས་གསུངས་པས་དེ་ལྟར་བྱ་དགོས་ཏེ།
དེ་ཉིད་སྔགས་ཀྱི་སྒོ་ནས་གཤིན་རྫས་ལ་སྤྱོད་པའི་ཐབས་ཡིན་ཞིང་གཤིན་པོ་ལ་ཕན་པ་དེའི་ཕྱིར་རོ། ། གནད་དེས་ན་དད་གཤིན་གྱི་ལོངས་སྤྱོད་ཚུལ་འདི་ལ་གཟབ་པར་བྱ་སྟེ། གཟུ་ལུམ་གྱི་སྤྱད་པས་རང་གཞན་གཉིས་ཀ་ལ་གནོད་པར་འགྱུར་སྲིད་པའི་ཕྱིར། དེས་ན་སྨན་བླའི་ཆོ་ག་ལ་ཡང་ལུགས་སྲོལ་མང་དུ་སྣང་བའི་ཇོ་བརྟན་མཁན་ཆེན་བསོད་ནམས་གྲགས་པའི་ལུགས་དང་། ལྷོ་པ་གསེར་ཁང་བྱང་ཆུབ་གྲགས་ཀྱི་ལུགས་ལ། སྨན་བླའི་མདོ་ཆོག་ལ་བརྟེན་པའི་གཤིན་པོ་རྗེས་འཛིན་དང་ཁྱད་པར་མིང་བྱང་སྲེག་ཆོག་སོགས་ཀྱི་ལག་ལེན་མཛད་པ་ཡང་མི་འཐད་དེ། ཆོས་ཀྱི་རྗེས། གཞན་ཡང་སྦྱིན་སྲོག་རོ་སྲེག་དང་། ། བདུན་ཚིགས་ཚ་ཚའི་ཆོ་ག་སོགས། ། དེང་སང་སྔགས་ཀྱི་ལུགས་བོར་ནས། །
མདོ་མཆོད་ཙམ་ལ་བརྟེན་པ་ཡི། ། ཆོ་གའི་རྣམ་གཞག་བྱེད་པ་ཡོད། ། ཕ་རོལ་ཕྱིན་པའི་མདོ་སྡེ་དང་། ། བསྟན་བཅོས་རྣམས་ལས་གསུངས་པ་མེད། ། ཅེས་དགག་པའི་ཕྱིར་ཏེ། དེ་ཡང་གཞི་ཚུལ་ཁྲིམས་དང་ལྡན་པས་མདོ་ཆོག་ཚད་ལྡན་བྱས་ཏེ་གཤིན་པོའི་རྫས་ལེན་པ་ཙམ་ལ་འགལ་བ་མེད་མོད། མདོ་ཆོག་ལ་བརྟེན་པའི་མིང་བྱང་སྲེག་ཆོག་སོགས་ལ་བཤད་ཁུངས་ཚད་ལྡན་མེད་པས་རང་གཟོ་ཁོ་ནར་འགྱུར་བའི་ཕྱིར་རོ། ། དྲུག་པ་ཕྱག་མཆོད་ཀྱི་ཡུལ་ལ་དཔྱད་པ་ནི། པདྨོ་བཞད་པ་ལས། སྨན་བླའི་གནོད་སྦྱིན་བཅུ་གཉིས་འཇིག་རྟེན་པ་ཡིན་པས་ཕྱག་དང་སྐྱབས་འགྲོ་མི་རུང་ཞེས་པ་ནི་ཇོ་གདན་འགའ་ཞིག་གིས་འདོད་ཅིང་།
དེའི་གཡོག་བདུན་འབུམ་ལ་ཕྱག་མཆོད་བྱེད་པ་ནི། དེང་སང་གཙང་ཕྱོགས་ཀྱི་ཆོས་སྡེ་ཕལ་ཆེར་རོ། ། ཞེས་པ་ལྟར་ཁ་ཅིག་སྨན་བླའི་སྐབས་སུ་གནོད་སྦྱིན་བཅུ་གཉིས་ལ་ཕྱག་དང་སྐྱབས་འགྲོ་མི་རུང་བར་བཞེད་པ་དང་། འགའ་ཞིག་དེའི་གཡོག་བདུན་འབུམ་ལ་ཡང་ཕྱག་དང་སྐྱབས་འགྲོ་བྱེད་པ་གཉིས་ཆར་མི་འཐད་དེ། སྨན་བླའི་དཀྱིལ་འཁོར་གྱི་ལྷ་ལ་བཀོད་པའི་ཚངས་དབང་དང་གནོད་སྦྱིན་བཅུ་གཉིས་རྒྱལ་ཆེན་བཞི་རྣམས་སངས་རྒྱས་འཇིག་རྟེན་གྱི་སྐུར་སྟོན་པ་ཙམ་ཡིན་པའི་ཕྱིར་ན་ཕྱག་མཆོད་དང་སྐྱབས་འགྲོའི་ཡུལ་དུ་བྱེད་པ་དང་། འཁོར་གྱི་བདུན་འབུམ་དང་བཅས་པ་ལ་ཕྱག་མཆོད་སྐྱབས་འགྲོ་མི་བྱེད་ཀྱང་ཕྲིན་ལས་ཙམ་འཆོལ་བར་ཞི་བ་འཚོས་མདོ་ཆོག་སྲེས་མེད་ཚད་ལྡན་ལས་གསུངས་པའི་ཕྱིར། དེས་ན་དེང་སང་རྣམ་དབྱེ་གང་ཡང་མི་ཤེས་པར་ཁ་ཅིག་གནོད་སྦྱིན་བཅུ་གཉིས་སོགས་དཀྱིལ་འཁོར་གྱི་ནང་དུ་བཀོད་ཀྱང་འཇིག་རྟེན་རང་རྒྱུད་པར་འདོད་པ་སྔར་གོང་དུ་བཀག་ཟིན་ལ། ལ་ལ་འཁོར་གཡོག་བདུན་འབུམ་ལ་ཡང་ཕྱག་འཚལ་ཞིང་སྐྱབས་སུ་འགྲོ་བ་མཐོང་བ་འདི་ནི། མཁན་པོ་ཞི་བ་འཚོས་མི་བཞེད་དེ། སངས་རྒྱས་ལ་སྐྱབས་སུ་སོང་བའི་སྐྱབས་འགྲོའི་བསླབ་བྱའི་གཙོ་བོ་ལ་གནོད་པས་སངས་རྒྱས་ལ་བློ་བཀལ་བ་དག་གིས་བྱར་མི་རུང་བའི་ཕྱིར།
གནད་ཀྱི་དོན་ནི་སངས་རྒྱས་ཆོས་ཅན་ཁྱོད་སྨན་བླའི་དཀྱིལ་འཁོར་འདིར་འཇིག་རྟེན་པ་འགའ་ཞིག་གི་ཚུལ་གཟུང་བ་ལ་དགོས་པ་ཡོད་དེ། གནོད་སྦྱིན་གྱི་འཁོར་གཡོག་བདུན་འབུམ་ཕལ་ཆེ་བ་འཇིག་རྟེན་རང་རྒྱུད་པ་ཡིན་པའི་ཕྱིར་ན། དེ་དག་འདུལ་བའི་ཆེད་དུ་ནི་འཇིག་རྟེན་པ་དང་མཐུན་པའི་སྐུར་སྟོན་པ་དེ་དགོས་པའི་གཙོ་བོ་ཡིན་པའི་ཕྱིར། དོན་འདི་ནི་གཞན་ལའང་སྦྱར་བ་གནད་ཆེ་སྟེ། དཀྱིལ་འཁོར་གང་དུ་འཇིག་རྟེན་པས་འདུལ་བ་ལ་འཇིག་རྟེན་པའི་སྐུར་སྟོན། ཉན་རང་བྱང་སེམས་སོགས་ཀྱིས་སྐུར་སྟོན་དགོས་པའི་ཕྱིར་རོ། ། འདིར་ཁ་ཅིག འདིའི་སྐབས་ཀྱི་ཚངས་པ་རྒྱལ་ཆེན་བཞི་གནོད་སྦྱིན་བཅུ་གཉིས་སོགས་འཇིག་རྟེན་རང་རྒྱུད་པ་ཡིན་ཡང་། དེ་ལ་སྐྱབས་འགྲོ་བྱས་པས་སྐྱབས་འགྲོའི་བསླབ་བྱ་ལ་མི་གནོད་དེ། བསྟན་པ་ལ་མ་ཞུགས་པའི་འཇིག་རྟེན་པའི་ལྷ་ལ་སྐྱབས་འགྲོ་བྱས་ན་དེ་ལྟར་འགྱུར་ཡང་།
འདིར་ནི། ཚངས་པ་དང་བརྒྱ་བྱིན་སོགས་བསྟན་པ་ལ་ཞུགས་ཤིང་། དཀར་ཕྱོགས་སྐྱོང་བའི་དགེ་བསྙེན་ཆེན་པོ་ཡིན་པས་དེ་ཙམ་ལ་སྐྱབས་འགྲོ་བྱས་པས་བསླབ་བྱ་ལ་གནོད་ན། སྐྱབས་འགྲོའི་ཡུལ་ལ་འཕགས་པ་ཡིན་པས་ཁྱབ་པར་ཐལ་བའི་སྐྱོན་ཡོད་པའི་ཕྱིར་རོ། ། ཞེས་བཤད་པ་ཡང་ཅུང་ཟད་རྣམ་དཔྱོད་ལྡན་པར་སེམས་སོ། ། སྤྱིར་སྨན་བླའི་མདོ་ཆོག་ཏུ་གྲགས་པ་འདི། བོ་དོང་པ་འཇིགས་མེད་གྲགས་པས་མདོ་རང་རྐང་གི་ཆོ་གར་མཛད་ནས། སྔགས་མཆོད་དང་གཏོར་མ་འབུལ་བ་སོགས་མི་མཛད་ཅིང་། ཚངས་སོགས་འཇིག་རྟེན་པའི་ཚུལ་འཛིན་དང་། ཕྱག་རྡོར་ལ་ཕྱག་ལན་རེ་ལས་མི་མཛད།
རྩེ་ཐང་སངས་ལྷུན་སོགས། འདི་ཉིད་མདོ་རང་རྐང་གི་ཆོ་ག་ཡིན་ཀྱང་། ཕྱག་རྡོར་སོགས་ལ་ཕྱག་བདུན་བདུན་མཛད། ཇོ་གདན་མཁན་པོ་གྲགས་པ་གཞོན་ནུ་སོགས། སྔགས་མཆོད། གཏོར་འབུལ་སོགས་ཕྱག་ལེན་སྲེ་སྲེ་མང་པོ་ཞིག་མཛད་པར་སྣང་། བསྟན་བཅོས་མཛད་པ་འདི་ཉིད་ཀྱིས། སྡོམ་གསུམ་དྲིས་ལན་འཁྲུལ་སྤོང་དུ། མདོ་ཡིན་ཡང་མདོ་རྒྱུད་གཉིས་ཀྱིས་བཟླས་ཕྱེ་བའི་མདོ་མ་ཡིན་པས་ཁྱབ་པར་བཤད་ནས། སྨན་བླའི་མདོ་འདི་ཉིད།
མདོ་སྡེ་དང་། མདོ་རྒྱུད་གཉིས་ཀྱི་ཟླས་ཕྱེ་བའི་མདོ་རྒྱུད་གཉིས་ཆར་ཡིན་པ་ལྟ་བུར་བཤད་ཅིང་། འདི་ཉིད་ལས་ཀྱང་། འདི་ཡི་ཚུལ་ལུགས་ཞི་བ་འཚོས། ། བྱ་རྒྱུད་སྤྱི་ཡི་དཀྱིལ་འཁོར་དང་། ། མཐུན་པའི་རྣམ་གཞག་གསུངས་པ་ཉིད། ། ཉམས་སུ་བླངས་ན་དགེ་ལེགས་འབྱུང་། ། ཞེས་ཆོ་ག་འདི་བྱ་རྒྱུད་ཀྱི་ཆོ་ག་ཡིན་པར་ཞལ་གྱིས་བཞེས་པ་ལྟ་བུར་སྣང་། པཎ་ཆེན་ཤཱཀྱ་མཆོག་ལྡན་པས་ཀྱང་། སྨན་བླའི་མདོ་འདི།
མདོ་རང་རྐང་ཡིན་ཀྱང་། ཞི་བ་འཚོའི་ཆོ་ག་འདི། མདོ་སྔགས་སུ་བཀྲལ་བའི་ལུགས་ཡིན་ཞེས་བཤད། ཁོ་བོའི་བསམ་པ་ནི། དེ་ཉིད་མདོ་རང་རྐང་གི་ལུགས་སུ་སེམས་ཏེ། འཇམ་དབྱངས་ས་སྐྱ་པས། དེང་སང་སྔགས་ཀྱི་ལུགས་བོར་ནས། ། མདོ་ཆོག་ཙམ་ལ་བསྟེན་པ་ཡི། ། ཆོ་གའི་རྣམ་གཞག་བྱེད་པ་ཡོད། ། ཅེས་པ་དེས།
མདོ་ལ་བརྟེན་པའི་བདེ་གཤེགས་བརྒྱད་མཆོད་པའི་ཆོ་ག་ལ་བརྟེན་ནས་བདུན་ཚིགས་དང་ཚ་ཚ་སོགས་བྱར་མི་རུང་བར་བསྟན་པས་དེ་ཉིད་མདོ་རང་གི་མཆོད་པའི་ཆོ་གའི་ཐབས་ཙམ་ཡིན་གྱི་སྔགས་ལུགས་མིན་པར་བསྟན་པའི་ཕྱིར། འོན་ཀྱང་མདོ་དེ་ཉིད་ལས། བདེ་གཤེགས་རྣམས་དང་། འཇམ་དབྱངས་སྐྱབས་གྲོལ་གནོད་སྦྱིན་བཅུ་གཉིས། ཕྱག་རྡོར། ཚངས་སོགས་འཇིག་རྟེན་སྐྱོང་བ་རྣམས་རིམ་པ་ལྟར་ཡོད་པས། དེ་དག་ལ་ཕྱག་བདུན་དང་གཅིག་གི་ཁྱད་པར་བརྟག་དགོས་པར་གསལ་ཞིང་། ཕལ་ཆེར་སྐྱབས་གྲོལ་དང་སྤྱན་རས་གཟིགས་གཅིག་ཏུ་བཞེད་པ་ཡང་མི་འཐད་པར་སེམས་ཏེ། མདོ་དེའི་གླེང་གཞི་ལས་སྤྱན་རས་གཟིགས། བྱང་སེམས་ཁྲི་དྲུག་སྟོང་གི་ཐོག་མར་སྨོས་ཤིང་།
རྒྱས་བཤད་དུ། ཡང་དེའི་ཚེ་འཁོར་དེའི་ནང་ནས་བྱང་ཆུབ་སེམས་དཔའ་སྐྱབས་གྲོལ་ཞེས་པ་ཞིག་བསྟན་ལས་ལངས་ཏེ། ཞེས་གཉིས་པོ་ཐ་དད་དུ་བཤད་པའི་ཕྱིར་རོ། བདུན་པ་རྟེན་གྱི་གཟུངས་རྫོངས་ལ་དཔྱད་པ་ལ་གཉིས། གཟུངས་སྔགས་སྒྲིལ་ཚུལ་དཔྱད། འཁོར་ལོའི་སྟེང་འོག་དཔྱད་པའོ། ། དང་པོ་ནི། པདྨོ་བཞད་པ་ལས། རྟེན་གྱི་ནང་རྫོངས་ཀྱི་གཟུངས་མཐའ་ནས་སྒྲིལ་བ་ནི་ངོར་པ་མ་གཏོགས་པ་གཞན་ཀུན་ནོ། ། ཞེས་པ་ལྟར།
རྟེན་གྱི་ནང་རྫོངས་ཀྱི་གཟུངས་སྒྲིལ་བའི་ཚེ་བུ་སྟོན་སོགས་མཁས་པ་ཕལ་ཆེར་གཟུངས་ཀྱི་མཐའ་ནས་སྒྲིལ་བ་མཐོང་མོད་དེ་འདྲ་མི་འཐད་དེ། དེ་ལྟར་སྒྲིལ་བའི་ཚེ་ཨོཾ་སོགས་སྔགས་ཀྱི་མགོ་ཕྱི་རུ་འབྱུང་ཞིང་སྔགས་འཇུག་རྣམས་དབུས་སུ་འབྱུང་བའི་ཕྱིར་དང་། དེ་ལྟར་འབྱུང་བ་འདི་བཞིན་ཡིན་ན་ནི་ཕྱི་ནང་གི་རྟེན་འབྲེལ་ཀུན་ལ་གནོད་པའི་ཕྱིར་ཏེ། མཐའ་མི་དབུས་སུ་འབྱུང་བའི་རྟེན་འབྲེལ་དུ་འགྱུར་སྲིད་པའི་ཕྱིར་རོ། ། དེས་ན་གཟུངས་ཀྱི་མགོ་ནས་སྒྲིལ་བ་རྗེ་བཙུན་ཨེ་ཝྃ་པའི་ཕྱག་བཞེས་ལྟར་བླང་བར་བྱ་སྟེ། མགོ་ནས་སྒྲིལ་ན་སྔགས་ཀྱི་མགོ་དབུས་སུ་འབྱུང་བའི་ཕྱིར་ན་ལུགས་གཉིས་ཀྱི་མགོ་འཇུག་མི་འཆོལ་བའི་རྟེན་འབྲེལ་གྱི་གནད་དམ་པ་ཚང་བའི་ཕྱིར། ཚུལ་འདི་ནི་ཆོས་ཅན། ཁོ་བོས་རང་གཟོ་མ་ཡིན་པར། རྒྱུད་རྡོ་རྗེ་རྩེ་མོ་ལས། ཡི་གེ་ཨོཾ་ནི་ཅི་ཡིན་བརྗོད། །
དཔལ་དང་གྲགས་དང་གཡང་དང་ནི། ། སྐལ་བཟང་རྣམ་པ་དང་ལྡན་པ། ། དམ་བཅའ་བ་དང་བཀྲ་ཤིས་དོན། ། ནོར་བུ་འཛིན་པའི་སྙིང་པོ་ཡིན། ། ཞེས་གསུངས་པ་དང་མཐུན་པ་སྟེ། རྗེ་བཙུན་ས་སྐྱ་པ་སོགས་དམ་པ་གོང་མ་བྱོན་ཟིན་པའི་ཕྱག་ལེན་ཡང་ཡིན་པའི་ཕྱིར་རོ། ། འདི་ལ་ཁ་ཅིག་དྲིས་ཐང་ལྟ་བུ་ཡང་དབུ་ནས་སྒྲིལ་རིགས་པར་ཐལ། ཅེས་འཕེན་པ་ནི། གཟུངས་སྒྲིལ་བ་ནི་གཟུངས་བཞུགས་ཚུལ་གྱི་བཀོད་པ་ཡིན་ལ། ཅིག་ཤོས་སྒྲིལ་བ་ནི་དེ་ལྟར་མ་ཡིན་པའི་ཕྱིར།
འགའ་ཞིག་མཐའ་ནས་སྒྲིལ་བ་ཀློག་པའི་ཚེ་དབུ་ནས་ཀློག་པ་ལ་དགོངས། དབུ་ནས་སྒྲིལ་བ་བཞུགས་པའི་ཚེ་སྦྲུལ་འཁྱིལ་བ་ལྟར་མགོ་དབུས་སུ་འབྱུང་བ་ལ་དགོངས་པས་འགལ་བ་མེད་གསུངས་པའང་བརྟག་སྟེ། སྐབས་འདིར་གཟུངས་སྒྲིལ་བ་ནི། རྟག་ཏུ་བཞུགས་པའི་བཀོད་པ་ཡིན་གྱི་ཀློག་པའི་བཀོད་པ་མིན་པའི་ཕྱིར་རོ། ། གཉིས་པ་འཁོར་ལོའི་བཀོད་པ་ལ་དཔྱད་པ་ནི། པདྨོ་བཞད་པ་ལས། གནོད་སྦྱིན་ཕོ་མོའི་འཁོར་ལོ་ལ་ཕོ་འཁོར་འོག་དང་། མོ་འཁོར་སྟེང་དུ་བྱེད་པ་ནི་བུ་སྟོན་པའི་གྲུབ་མཐའ་འོ་ཞེས་པ་ལྟར། གནོད་སྦྱིན་ཕོ་མོའི་འཁོར་ལོ་གཉིས་ཁ་སྦྱར་ནས་རྟེན་གྱི་ཞབས་སྡོམ་དུ་བྱས་ན་དཔལ་འབྱོར་སོགས་གནས་སྐབས་དང་མཐར་ཐུག་གི་འབྲས་བུ་འབྱུང་བར་དཔའ་བོ་གྲུབ་པའི་རྒྱུད་ལས་གསུངས་མོད། འདི་ལ་ཁ་ཅིག་སྔགས་ཀྱི་མགོ་ནང་དུ་བསྟན་ནས་འབྲི་བར་བྱེད་པ་སྔར་རྟེན་གྱི་བཀོད་པ་ལ་སོགས་ལ་དོགས་པ་དཔྱོད་པའི་སྐབས་སུ་བཀག་ཟིན་པའི་ཤུགས་ཀྱིས་ཤེས་ལ།
བུ་སྟོན་སོགས་ལ་ལ་ཕོ་འཁོར་འོག་ཏུ་འདོད་ཀྱང་དཔྱད་དགོས་ཏེ། ཕོ་འཁོར་གཙོ་བོ་ཡིན་ན་ནི། ཕོ་འཁོར་འོག་ཏུ་བཞུགས་པའི་ཚུལ་འདི་ཤིན་ཏུ་འཐད་པར་གྱུར་ཏེ། དཔེར་ན་གཤེད་དམར་ལྷ་ལྔའི་བྲིས་སྐུ་བཞིན་ཡིན་ཡང་རྒྱུད་ལས་མོ་འཁོར་གཙོ་བོར་གསུངས་པ་དེའི་ཚེ། མོ་འཁོར་འོག་ཉིད་དུ་འབྱུང་སྟེ། སྒྲོལ་མ་བླ་མེད་བཞིན་ཏེ་དེ་དང་ཆོས་མཚུངས་པའི་ཕྱིར། དེས་ན་མོ་འཁོར་འོག་ཏུ་བཞུགས་པ་འདི་ལ་འཁྲུལ་པ་མེད་དེ། གཙོ་མོ་ནོར་རྒྱུན་མའི་མདུན་དང་རྟེན་གྱི་མདུན་གཉིས་པོ་ཕྱོགས་གཅིག་ཏུ་འབྱུང་བ་གནད་མ་འཁྲུལ་བ་ཡིན་ནོ། ། མདོར་ན། གཟུངས་སྔགས་བཞུགས་ཚུལ་དང་འཁོར་ལོ་བཞུགས་ཚུལ་དེ་ལ་སོགས་པ་གསུང་རབ་ནས་བཤད་པའི་འཕྲལ་གྱི་ལག་ལེན་ཐམས་ཅད་ཀྱང་མཁས་པ་དཔྱོད་ལྡན་ལ་དྲིས་ནས་དག་པར་བྱ་སྟེ།
ལག་ལེན་གནད་མ་འཁྲུལ་བའི་རྟེན་འབྲེལ་དེ་ལས་དཔལ་འབྱོར་ཕུན་ཚོགས་འབྱུང་བའི་ཕྱིར། ལམ་གྱི་ཡན་ལག་རྣམ་དག་ཏུ་སྒྲུབ་པ་འདི་ལ། ས་བཅད་ཀྱི་ཡི་གེ་ཅུང་ཟད་མ་དག་འདུག་པས། སྨན་བླའི་ཕོ་བྲང་ལ་དཔྱད་པ་དང་རྟེན་དཀྱིལ་འཁོར་གྱི་བཀོད་པ་ལ་དཔྱད་པ་གཉིས་སོ་སོར་བྱེད་ན། རྩ་བའི་ས་བཅད་ལ་བདུན་དང་། དཀྱིལ་འཁོར་གྱི་བཀོད་པ་ལ་དཔྱད་པ་ལ། མགོ་འཇུག་ཟློག་པ་དགག་པ་དང་། མདུན་རྒྱབ་ཟློག་པ་དགག་ཅེས་པའི་ས་བཅད་གཉིས་སུ་འབྱེད་ན། རྩ་བའི་ས་བཅད་ལ་དྲུག་ཏུ་བསྡུས་ནས། མགོ་འཇུག་ཟློག་པ་དགག་ཅེས་པ་གནམ་རྒྱན་དོགས་དཔྱོད་དང་།
མདུན་རྒྱབ་ཟློག་པ་དགག་ཅེས་པ་དེ་སྨན་བླའི་ཕོ་བྲང་དོགས་དཔྱོད་ལ་སྦྱར་བར་བྱའོ། ། གསུམ་པ་གྲུབ་པའི་འབྲས་བུ་བསྡུས་ཏེ་བསྟན་པ་ནི། སྡོམ་གསུམ་རིམ་མམ་གཅིག་ཆར་དུ་བླངས་པ་གང་ཡིན་ཡང་རུང་སྟེ། སྡོམ་གསུམ་ལྡན་པའི་གང་ཟག་ཆོས་ཅན། ཁྱོད་ཀྱི་རྒྱུད་ཀྱི་སྡོམ་པ་དེ་གསུམ་ཆར་སྔགས་ཀྱི་སྡོམ་པ་ཡིན་ཏེ། ཁྱོད་སྡོམ་པ་གསུམ་པོ་དེ་རང་རྒྱུད་ལ་ཆོ་གར་ལྡན་པར་བྱས་ནས་སྡོམ་པ་དེ་གསུམ་ཆར་རྡོ་རྗེ་ཐེག་པའི་ཉམས་ལེན་དུ་བསྡུས་ནས་སྲུང་བར་བྱེད་པའི་རིག་པ་འཛིན་པ་ཡིན་པའི་ཕྱིར་རོ། ། སྡོམ་གསུམ་ཁ་སྐོང་གི་རྣམ་བཤད་ལས་རིག་འཛིན་སྡོམ་པའི་སྐབས་ཏེ་ལེའུ་བཞི་པའི་རྣམ་བཤད་རྫོགས་སོ།། ༈ །།གསུམ་པ་འབྲས་བུའི་སྐབས་ལ་བཞི། འབྲས་བུ་འགྲུབ་ཚུལ་སྤྱིར་བསྟན། ལོག་རྟོག་དགག་པ་བྱེ་བྲག་བཤད།
འབྲས་བུའི་ངོ་བོ་རྣམ་པར་བཞག གནད་ཀྱི་དོན་བསྡུས་ཏེ་བསྟན་པའོ། ། དང་པོ་ལ་གཉིས། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། སྔར་གོང་དུ་བཤད་པ་དེ་ལྟར་སྡོམ་གསུམ་ལྡན་པ་ཡིས། རིམ་གཉིས་ཟབ་མོའི་ལམ་བསྒོམས་ན། འབྲས་བུ་མྱུར་དུ་འབྱུང་སྟེ། རབ་ཚེ་འདིའམ་བར་དོ།
ལ་སོགས་པས་བསྡུས་པ་འབྲིང་སྐྱེ་བ་བདུན། ཐ་ནའང་སྐྱེ་བ་བཅུ་དྲུག་ཚུན་ཆད་དུ་ཐམས་ཅད་མཁྱེན་པའི་གོ་འཕང་འགྲུབ་པའི་ཕྱིར། གཉིས་པ་ལ་གསུམ། རྒྱུ་ཚོགས་སྦྱོར་གྱི་ལམ་སྒོམ་ཚུལ། འབྲས་བུ་སློབ་པའི་ས་སྒྲོད་ཚུལ། མཐར་ཐུག་བཅུ་གསུམ་པའི་ཡོན་ཏན་འགྲུབ་ཚུལ་ལོ། ། དང་པོ་ནི། ཚུལ་འདི་ལ་སོ་སོ་སྐྱེ་བོ་ཡིས་དབང་དང་རིམ་གཉིས་ལས་བྱུང་བའི་ཡེ་ཤེས་ཕྱག་རྒྱ་ཆེན་པོ་བསྒོམས་པས་མཚོན་བྱ་དོན་གྱི་ཡེ་ཤེས་ཐོབ་སྟེ། རྒྱུ་དབང་དང་རིམ་གཉིས་ཀྱི་གནད་ཟབ་མོ་བསྒོམས་པ་ལས། ཚར་བཅད་རྗེས་འཛིན་གང་རུང་ནུས་པའི་ཉམས་མྱོང་ཁྱད་པར་ཅན་དྲོད་ཆུང་ངུ་སྐྱེ།
དེ་ཉིད་ཀུན་འདར་གསང་སྤྱོད་ཀྱིས་བོགས་དབྱུང་བ་ལས་ཚར་བཅད་དང་རྗེས་འཛིན་གཉིས་ཀ་ནུས་པའི་དྲོད་འབྲིང་པོ་སྐྱེ། དེ་ཉིད་ཀུན་འདར་མངོན་སྤྱོད་ཀྱིས་བོགས་དབྱུང་བ་ལས་དྲོད་ཆེན་པོ་མཐོང་ལམ་རྣམ་པར་མི་རྟོག་པའི་ཡེ་ཤེས་སྐྱེ་བ་ཡིན་པའི་ཕྱིར། འདིའི་སྐབས་ཀྱི་གསུམ་པོ་དེ་སྦྱོར་ལམ་དྲོད་ཆེ་འབྲིང་ཆུང་གསུམ་ལ་འཁྲུལ་བར་མི་བྱ་སྟེ། འདི་སྐབས་ཀྱི་དྲོད་ཆུང་ངུ་ལ་ཚོགས་ལམ། འབྲིང་ལ་སྦྱོར་ལམ། དྲོད་ཆེན་པོ་ལ་མཐོང་ལམ་དུ་འཇོག་དགོས་པའི་ཕྱིར་ཏེ། ཆོས་ཀྱི་རྗེས་བདག་མེད་བསྟོད་འགྲེལ་ལས་རིམ་གཉིས་བསྒོམས་པ་ལ་བརྟེན་ནས་དྲོད་ཆུང་ངུ་སྐྱེ་ལ་དེར་ཀུན་འདར་གསང་སྟེ་སྤྱོད་དོ། ། དེ་ནས་དྲོད་འབྲིང་པོ་སྐྱེ་ལ་དེར་ཀུན་འདར་འཇིག་རྟེན་པའི་མངོན་དུ་སྤྱོད་དོ། ། དེ་གཉིས་ནི་ཕ་རོལ་ཏུ་ཕྱིན་པ་དང་བསྟུན་ན་ཚོགས་སྦྱོར་གཉིས་སོ། ། དེ་ནས་དྲོད་ཆེན་པོ་མཐོང་ལམ་གྱི་ཡེ་ཤེས་སྐྱེས་ནས་ཀུན་ཏུ་བཟང་པོའི་སྤྱོད་པ་སྤྱོད་དེ།
ཅེས་བཤད་པས་སོ། ། ཐུན་མོང་མིན་པ་གསུང་ངག་རིན་པོ་ཆེའི་མན་ངག་ལྟར་ན། བསྐྱེད་རྫོགས་གཉིས་ཀྱིས་བསྡུས་པའི་དབང་བཞིའི་ལམ་བཞི་ནི་ཚོགས་ལམ་ཡིན་ཏེ། དེ་ལ་ཡང་ཕྱི་དབྱིབས་ཀྱི་ཚོགས་ལམ། ནང་སྔགས་ཀྱི། གསང་དབང་གི མཐར་ཐུག་དེ་ཁོ་ན་ཉིད་ཀྱི་ཚོགས་ལམ་སྟེ་བཞི། ལམ་བཞི་བསྒོམས་པ་ལས་བྱུང་བའི། བུམ་དབང་གི་ལྟ་བ་ངོ་བོ་ཉིད་གསུམ། གསང་དབང་གི་ལྟ་བ་རང་བྱུང་གི་ཡེ་ཤེས་བཞི།
དབང་གསུམ་པའི་ལྟ་བ་ཡས་འབབ་ཀྱི་དགའ་བ་བཞི། བཞི་པའི་ལྟ་བ་མས་བརྟན་གྱི་དགའ་བ་བཞི་རྣམས་ནི་སྦྱོར་ལམ་ཡིན་ལ། དེ་ལ་ཡང་སྦྱོར་ལམ་དྲོད་ཆུང་འབྲིང་ཆེ་གསུམ་ཡོད་པའི། ཁམས་འདུས་པ་དང་པོ་ལ་དྲོད་ཆུང་ངུ་རྣམ་རྟོག་སྔོན་དུ་སོང་བའི་དྲོད། ཁམས་འདུས་པ་བར་པ་དྲོད་འབྲིང་པོ་ཁམས་དགུ་འདུས་པའི་དྲོད། ཁམས་འདུས་པ་ཐ་མ་ལ་དྲོད་ཆེན་པོ་ཐིག་ལེ་འབར་ཞིང་འདུས་པའི་དྲོད། ཅེས་བྱ་ཞིང་། དྲོད་ཆེན་པོ་དེ་ཉིད་ཀྱི་ལྡོག་ཆ་ལ་སྦྱོར་ལམ་རྩེ་མོ་བཟོད་པ་ཆོས་མཆོག་གསུམ་ཡང་འཇོག་པས། མདོར་ན་རླུང་སེམས་རྣམས། རྩ་རོ་རྐྱང་གཉིས་ཀྱི་མ་རྩེ་དབུ་མའི་མ་རྩེར་ཆུད་པའི་ནང་དུ་ཞུགས་པ་ལས་སྐྱེས་པའི་ཉམས་མྱོང་གི་ཡེ་ཤེས་དེ་ཉིད་ལ་སྦྱོར་ལམ་དྲོད་སོགས་བཞིར་འཇོག་གི
དོན་ཐ་དད་པ་ནི་མེད་དོ། ། འོན་ཀྱང་མཁས་པ་རྡོ་རྗེ་རྒྱལ་མཚན་པས་ཚོགས་སྦྱོར་མངོན་རྟོགས་གསལ་བྱེད་དུ། འདི་ཉིད་ཚོགས་སྦྱོར་སྤྱིའི་བཤད་པ་མ་ཡིན་གྱི། བཞི་པ་རྟེན་ཅན་ཉིད་ལ་ཚོགས་སྦྱོར་འདི་སྦྱར་བའི་བཤད་པ་ཡིན་གྱི་ཞེས་བཤད་པ་ལྟར་ན། འདི་ལ་དངོས་བཏགས་སོ་སོར་ཕྱེ་བའི་གནད་ཟབ་མོ་ཞིག་དགོས་པར་གསལ་ཏེ་འདིར་མ་བྲིས་སོ། ། གང་ནའང་མན་ངག་ནས་བཤད་པའི་དྲོད་ཆེན་པོ་ནི་འཇིག་རྟེན་པའི་ལམ་ཁོ་ན་དང་། རྒྱུད་ནས་བཤད་པའི་དྲོད་ཆེན་པོ་ནི་འདས་ལམ་ཁོ་ན་ཡིན་པས་སྐབས་སོ་སོར་ཕྱེ་དགོས་ལ། འོ་ན་མན་ངག་གི་སྐབས་སུ་ཡང་། དྲོད་ཆེན་པོ་དེ་རྩ་དབུ་མའི་མས་སྣར་རླུང་སེམས་ཆུད་པའི་ཡེ་ཤེས་ཡིན་པས་འདས་ལམ་དུ་མི་འགྱུར་སྙམ་ན། སྐྱོན་མེད་དེ།
རྩ་དབུ་མའི་མས་སྣ་ན་མདུད་པ་མེད་པ་སོར་བཞི་ཡོད་པས་རྩ་མདུད་དང་པོ་གྲོལ་གྱི་ཉམས་ལ་འདས་ལམ་དང་འཇིག་རྟེན་པའི་ལམ་སོ་སོར་འཇོག་པའི་གནད་ཤེས་དགོས་པའི་ཕྱིར་རོ། ། གཉིས་པ་ལ་གསུམ། ཡུལ་ཆེན་སོ་གཉིས་བཤད་པའི་ཚུལ། ཡུལ་ཆེན་ཉེར་བཞི་བཤད་པའི་ཚུལ། ཡུལ་ཆེན་སོ་བདུན་བཤད་པའི་ཚུལ་ལོ། ། དང་པོ་ནི། འཕགས་པའི་ས་ལ་ཀྱཻ་རྡོ་རྗེར། གནས་དང་ཉེ་བའི་གནས་ཀྱི་ས་སོགས་བཅུ་གཉིས་གསུངས་པ་ནི། སློབ་པའི་ལམ་གྱི་དབྱེ་བ་བཤད་པ་ཡིན་ཏེ། གནས་ཀྱི་ས་སོགས་བཅུ་གཉིས་པོ་དེ་བྱང་ཆུབ་སེམས་དཔའི་སར་བརྟག་གཉིས་ལས་གསུངས་པའི་ཕྱིར་ཏེ།
བརྟག་གཉིས་ལས། གནས་དང་ཉེ་བའི་གནས་དང་ནི། ། ཞིང་དང་ཉེ་བའི་ཞིང་ཉིད་དང་། ། ཚནྡྷོ་ཉེ་བའི་ཚནྡྷོ་དང་། ། དེ་བཞིན་འདུ་བ་ཉེ་འདུ་བ། ། འཐུང་གཅོད་ཉེ་བའི་འཐུང་གཅོད་ཉིད། ། དུར་ཁྲོད་ཉེ་བའི་དུར་ཁྲོད་ཉིད། ། འདི་རྣམས་ས་ནི་བཅུ་གཉིས་ཉིད། ། ས་བཅུའི་དབང་ཕྱུག་མགོན་པོ་ཉིད། ། ཅེས་བཤད་པའི་ཕྱིར།
དེ་ཡང་སློབ་ལམ་ས་བཅུ་གཉིས་སུ་འབྱེད་པ་དེའི་ཚེ་ཕྱི་ནང་གི་ཡུལ་ཆེན་སོ་གཉིས་སུ་འབྱེད་དགོས་ཏེ། ཕྱི་ནང་གི་ཡུལ་ཆེན་ནི་སུམ་ཅུ་རྩ་གཉིས་ཀྱི་རླུང་སེམས་དབུ་མར་ཐིམ་པ་དང་། མཁའ་འགྲོ་དབང་དུ་འདུས་པ་ལས། གནས་ཀྱི་ས་ནས་ཉེ་བའི་འཐུང་སྤྱོད་ཀྱི་བར་བཅུ་གཉིས་ཀྱི་ས་རྣམས་འགྲུབ་པར་གསུངས་པའི་ཕྱིར་ཏེ། ཕྱི་ནང་གི་ཡུལ་བཞི་བཞི་འདུས་པ་ལས། ས་དང་པོ་དང་གཉིས་པ་གཉིས་འགྲུབ། ཕྱི་ནང་གི་ཡུལ་གཉིས་གཉིས་དབང་དུ་འདུས་པ་ལས་ས་གསུམ་པ་ནས་བཅུ་པའི་བར་འགྲུབ། ཡང་ཕྱི་ནང་གི་ཡུལ་བཞི་བཞི་འདུས་པ་ལས་ས་བཅུ་གཅིག་པ་དང་བཅུ་གཉིས་པ་འགྲུབ་པར་གསུངས་པའི་ཕྱིར་ཏེ། བརྟག་གཉིས་ལས། ཀྱཻ་བཅོམ་ལྡན་འདས་འདུ་བའི་གནས་དུ་ལགས།
བཅོམ་ལྡན་འདས་ཀྱིས་བཀའ་སྩལ་པ། གནས་ནི་ཛ་ལན་དྷ་རར་བཤད། ། ཅེས་སོགས་བཤད་པའི་ཕྱིར་རོ། ། གཉིས་པ་ནི། བདེ་མཆོག་ཉུང་ངུ་སྟེ་བདེ་མཆོག་རྩ་རྒྱུད་དང་ཁ་སྦྱོར་ཏེ་སཾ་བུ་ཊིའི་རྒྱུད་གཉིས་ལས། ཕ་རོལ་ཏུ་ཕྱིན་པ་དང་སྒོ་བསྟུན་ནས། གནས་ནས་ཉེ་བའི་དུར་ཁྲོད་ཀྱི་བར་ཡུལ་བཅུ་གཉིས་ལས་ཕྱེ་བའི་ཉི་ཤུ་རྩ་བཞི་དབང་དུ་འདུ་བ་ལས་ས་བཅུ་ཐོབ་པར་བསྡུས་ནས་བསྟན། ཡུལ་ཉེར་བཞིའི་བཞི་བཞི་དབང་དུ་འདུས་པ་ལས་དང་པོ་གཉིས་དང་། ལྷག་མ་གཉིས་གཉིས་དབང་དུ་འདུས་པ་ལས་ས་གསུམ་པ་ནས་བཅུ་པའི་བར་ཐོབ་པར་བཤད་པའི་ཕྱིར་ཏེ། བདེ་མཆོག་རྩ་རྒྱུད་དང་།
སཾ་བུ་ཊི་ལས། གནས་ནི་རབ་ཏུ་དགའ་བའི་ས། ། དེ་བཞིན་ཉེ་གནས་དྲི་མ་མེད། ། ཞིང་ནི་འོད་བྱེད་ཤེས་པར་བྱ། ། ཉེ་བའི་ཞིང་ནི་འོད་འཕྲོ་ཅན། ། ཚན་དྷོ་ཧ་ནི་སྦྱངས་དཀའ་བ། ། ཉེ་བའི་ཚན་དྷོ་མངོན་དུ་འགྱུར། ། འདུ་བ་རིང་དུ་སོང་བ་སྟེ། ། ཉེ་བའི་འདུ་བ་མི་གཡོ་བ། ། དུར་ཁྲོད་ལེགས་པའི་བློ་གྲོས་ཡིན། །
ཉེ་བའི་དུར་ཁྲོད་ཆོས་ཀྱི་སྤྲིན། ། ཕ་རོལ་ཕྱིན་བཅུའི་ས་རྣམས་ལ། ། རྣལ་འབྱོར་མ་ཡི་ཀླ་ཀློའི་སྐད། ། པུ་ལ་སོགས་པ་ཅི་གསུངས་པ། ། ཕྱི་དང་ནང་དུ་བསམ་པར་བྱ། ། ཞེས་བཤད་པའི་ཕྱིར། ཡུལ་ཉེར་བཞིའི་དབང་དུ་བྱས་ན་ས་བཅུ་ཁོ་ན་ཡིན་ཀྱང་། དོན་གྱིས་ན་སློབ་ལམ་ས་བཅུ་གཉིས་ལ་བདེ་ཀྱེ་ཡི་རྒྱུད་རྒྱལ་གཉིས་ཀ་དགོངས་པ་མཐུན་ཏེ། བདེ་མཆོག་རྩ་རྒྱུད་ནས་བཤད་པའི་ས་བཅུ་པོ་འདི་ལའང་། བཅུ་གཅིག་པ་དཔེ་མེད་ཀྱི་ས་དང་བཅུ་གཉིས་པ་ཡེ་ཤེས་ལྡན་གྱི་ས་གཉིས་བསྣན་པར་བདེ་མཆོག་ཨ་བྷི་དྷ་ནར་གསུངས་པའི་ཕྱིར་ཏེ།
དེ་ཉིད་ལས། རབ་ཏུ་དགའ་དང་དྲི་མ་མེད། ། འོད་བྱེད་པ་དང་འོད་འཕྲོ་བ། ། སྦྱངས་དཀའ་བ་དང་མངོན་དུ་གྱུར། ། རིང་དུ་སོང་དང་མི་གཡོ་བ། ། ལེགས་པའི་བློ་གྲོས་ཆོས་ཀྱི་སྤྲིན། ། དཔེ་མེད་པ་དང་ཡེ་ཤེས་ལྡན། ། ས་ནི་བཅུ་གཉིས་འདི་དག་སྟེ། རྡོ་རྗེའི་ས་ནི་བཅུ་གསུམ་པའོ། ། ཞེས་ས་བཅུ་གསུམ་བཤད་པས།
བཅུ་གཉིས་པ་མན་སློབ་ལམ་ལས་མ་འདས་པའི་ཕྱིར་རོ། ། གསུམ་པ་ནི། རྒྱུད་ཕལ་ཆེར་གྱིས་དངོས་བསྟན་ལ་ཡུལ་ཉེར་བཞི་དང་། ཉེར་བརྒྱད་དང་། སོ་གཉིས་སུ་བཤད་པ་ཙམ་ལས་མེད་ཀྱང་། དོན་གྱིས་ན། ས་བཅུ་གསུམ་བཤད་པའི་གནད་ཀྱིས། ཡུལ་ཆེན་སུམ་ཅུ་རྩ་བདུན་དུ་འབྱེད་དགོས་ཏེ། ཡུལ་ཉེར་བཞིའི་རླུང་སེམས་དབང་དུ་འདུས་པ་ལས་ས་བཅུ་པ་མན་ཆད་ལས་མི་ཐོབ་པས། ས་བཅུ་གཉིས་ཀྱི་རྟོགས་པ་བསྐྱེད་པ་ལ།
ཡུལ་ཆེན་སོ་གཉིས་ཀྱི་རླུང་སེམས་དབང་དུ་འདུ་དགོས། ཡུལ་སོ་གཉིས་དབང་དུ་འདུས་པ་ལས་ས་བཅུ་གཉིས་པ་མན་ཆད་ཙམ་ལས་མི་ཐོབ་པས། བཅུ་གསུམ་རྡོ་རྗེ་འཛིན་པའི་སའི་རྟོགས་པ་སྐྱེད་པར་བྱེད་པ་ལ། ནང་དུ་རྩ་རྒྱུད་ལས་སྦས་པའི་རྩ་ལྔ་དང་། ཕྱི་རུ་དེས་མཚོན་པའི་ཡུལ་ཆེན་ལྷག་མ་ལྔ་དབང་དུ་འདུས་པ་གཅིག་དགོས་པར་རྣལ་འབྱོར་ཆེན་པོའི་རྒྱུད་འགའ་ཞིག་ལས་དངོས་སུ་གསུངས་པའི་ཕྱིར་རོ། ། བླ་མེད་ལས་ས་བཅུ་གསུམ་ནི་གསལ་བར་བཤད་དེ། ཨ་བྷི་དྷ་ནའི་ལུང་དྲངས་མ་ཐག་པ་དེ་ཉིད་དང་། ཀུ་མུ་ཏིར་རྒྱུད་རྒྱས་པའི་ལུང་དྲངས་པ་ལས། འཐུང་སྤྱོད་དཔེ་མེད་ཡེ་ཤེས་ཆེ། ། ཉེ་བའི་འཐུང་སྤྱོད་ཡེ་ཤེས་ཆེ། །
ཞེས་ས་བཅུ་གཅིག་སློབ་ལམ་དུ་བཤད་ཅིང་། དགོངས་པ་ལུང་སྟོན་ལས། སངས་རྒྱས་རྣམས་ཀྱིས་གང་བསྟན་པའི། ། སར་གྱུར་དེ་ནི་བཅུ་གསུམ་པ། ། ཞེས་བཤད་པའི་ཕྱིར་དང་། རྣལ་འབྱོར་ཆེན་པོའི་རྒྱུད་འགའ་ཞིག་ལས་ཡུལ་ཆེན་སོ་བདུན་དངོས་སུ་བཤད་པའི་ཕྱིར། རི་ཀི་ཨ་ར་ལིའི་རྒྱུད་ལས། གནས་ནི་ཤར་གྱི་ལུས་འཕགས་སོ། ། དེ་བཞིན་དུ་ནི་བ་གླང་སྤྱོད། ། གནས་ནི་བྱང་གི་སྒྲ་མི་སྙན། །
གནས་ནི་དེ་བཞིན་འཛམ་བུ་གླིང་། ། གླིང་བཞིར་ལྷ་མོ་བཞི་དང་ནི། ། རི་རབ་སྤྱི་བོར་རི་ཀི་བཞུགས། ། ཨ་ར་ལི་དང་མཉམ་སྦྱོར་བས། ། ཞེས་གླིང་བཞི་རི་རབ་དང་བཅས་པ་ལྔ་བཤད་པས་སོ་བདུན་དུ་འགྱུར་བའི་ཕྱིར་རོ། ། དེ་ཡང་རྒྱུད་ཀྱི་སྐབས་སུ། ཡུལ་ཆེན་སོ་བདུན་གྱི་དཀྱིལ་འཁོར་དབུ་མར་ཐིམ་པས་ས་བཅུ་གཉིས་བགྲང་ཀྱང་། ས་བཅུ་གསུམ་བགྲང་པ་ལ་དེའི་སྟེང་དུ་སྦས་པའི་ཡུལ་ལྔའི་དཀྱིལ་འཁོར་བཞི་དབུ་མར་ཐིམ་དགོས་པར་བཤད་པའི་གནད་ལྟར་ཐུན་མོང་མ་ཡིན་པའི་གསུང་ངག་གི་སྐབས་སུ། འཁོར་ལོ་དྲུག་ལ་རྟེན་པའི་རྩ་དབུ་མའི་མདུད་པ་སོ་གཉིས་གྲོལ་བས་ས་བཅུ་གཉིས་པ་མན་ཆད་བགྲང་ཀྱང་། ས་བཅུ་གསུམ་པ་བགྲང་པ་ལ་གཙུག་ཏོར་གྱི་རླུང་སེམས་དབུ་མར་ཐིམ་དགོས་པར་བཤད་པའི་གནད་ཟབ་མོ་སྙིང་ལ་བཅང་བར་བྱའོ། །
འོ་ན་ཕྱི་ནང་གི་ཡུལ་ཆེན་ཉེར་བཞི་དང་། སོ་གཉིས་དང་། སོ་བདུན་དུ་བཤད་པ་དེ་དག་གི་མཚན་ཉིད་གང་། དེ་དག་ལས་ས་རྣམས་འགྲུབ་ཚུལ་ནི་ཇི་ལྟ་བུ་སྙམ་ན། བཤད་པར་བྱ་སྟེ། འདི་ལ་ཡུལ་ཆེན་སོ་བདུན་བཤད་ན། གཞན་གཉིས་ཞར་ལ་རྟོགས་སླ་བས་དེ་བཤད་ན། དེ་ཡང་གཉིས། བདག་མེད་ལྷ་མོ་བཅོ་ལྔའི་དཀྱིལ་འཁོར་དང་སྦྱར་ཏེ་བཤད་པ་དང་། བདེ་མཆོག་རྩ་བའི་དཀྱིལ་འཁོར་དང་སྦྱར་ཏེ་བཤད་པའོ། །
དང་པོ་ནི། བྱང་སེམས་བབ་པའི་རྩ་སོ་གཉིས་ལས་རྩ་མི་ཕྱེད་མའི་རྩ་མདུད་སྤྱི་བོ་ན་ཡི་གེ་པུའི་རྣམ་པར་ཡོད་པ་ནི་ནང་གི་ཡུལ་ཡིན་ལ། དེས་མཚོན་པའི་ཕྱིའི་ཡུལ་ན་པུལླཱེ་ར་མ་ལ་ཡ་སྟེ་བོད་སྐད་དུ་རྒྱལཾ་པོའིཾ་གྲོངཾ་ནིཾ་ཕྱི་ནང་གི་ཡུལ་དང་པའོ། ། ཕྲ་གཟུགས་མའི་རྩ་མདུད་སྤྱི་གཙུག་ན་ཛྭའི་རྣམ་པར་ཡོད་པ་དང་། ཕྱི་ན་ཛྭ་ལན་དྷ་ར་སྟེ་དྲྭ་བ་འཛིན་པ་ནི་ཕྱི་ནང་གི་ཡུལ་གཉིས་པའོ། དེ་གཉིས་བདག་མེད་ལྷ་མོ་བཅོ་ལྔའི་རྡོ་རྗེ་མ་དང་སྦྱར་ནས་ངོ་བོ་སངས་རྒྱས་ཡིན་ཀྱང་རྣམ་པ་ས་དང་པོ་པའི་ཚུལ་གཟུངནས་དཀྱིལ་འཁོར་གྱི་འཕར་མ་ནང་བའི་ཤར་ཕྱོགས་ན་བཞུགས་སོ། ། ནང་ན་རྩེ་བ་མའི་རྩ་མདུད་རྣ་བ་གཡས་ན་ཨོའི་རྣམ་པར་ཡོད་པ་དང་། ཕྱི་ན་ཨོ་ཌྱཱི་ན་སྟེ་ཨུ་རྒྱན་ནི་གསུམ་པའོ། ། ནང་ན་གཡོན་པ་མའི་མདུད་པ་ལྟག་པ་ན་ཨའི་རྣམ་པར་ཡོད་པ་དང་། ཕྱི་ན་ཨརྦུ་ད་སྟེ་མཆོད་འོས་ནི་བཞི་པའོ། །
ནང་གི་ཡུལ་དེ་བཞིའི་རླུང་སེམས་དབུ་མར་ཐིམ་པ་ལས། གནས་ཀྱི་སའམ། ས་དང་པོ་རབ་དགའི་རྟོགས་པ་སྐྱེ་ཞིང་། ཕྱིའི་ཡུལ་དེ་བཞི་ན་བཞུགས་པའི་ས་དང་པོ་ཐོབ་པའི་དཔའ་བོ་དང་རྣལ་འབྱོར་མ་རྣམས་དབང་དུ་འདུ་ཞིང་གྲོགས་བྱེད་ལ། དེ་ཉིད་བདག་མེད་ལྷ་མོ་བཅོ་ལྔའི་དཀྱིལ་འཁོར་དང་སྦྱར་ན་ངོ་བོ་སངས་རྒྱས་ཡིན་ཀྱང་རྣམ་པ་ས་དང་པོའི་ཚུལ་བཟུང་ནས། བདག་མེད་མའི་དཀྱིལ་འཁོར་གྱི་ནང་གི་འཕར་མའི་ཤར་ཕྱོགས་ན་བཞུགས་སོ། ། ནང་དུ་ཐུང་ངུ་མའི་རྩ་མདུད། རྣ་བ་གཡོན་ན་གཽ་ཡིག་གི་རྣམ་པར་ཡོད་པ་དང་། ཕྱི་ན་གཽ་ད་ཝ་རི་སྟེ་བ་ཡི་མཆོག་སྦྱིན་གཉིས་ནི་ཡུལ་ལྔ་པ། ནང་དུ་རུས་སྦལ་སྐྱེས་མའི་རྩ་མདུད་སྨིན་འཚམས་ན་རྭ་ཡིག་གི་རྣམ་པར་ཡོད་པ་དང་།
ཕྱི་ན་རསྨྲི་ཤྭ་ར་སྟེ་དགའ་བྱེད་དབང་ཕྱུག་གཉིས་ནི་ཡུལ་དྲུག་པ་སྟེ། དེ་ཉིད་ལྷ་མོ་བཅོ་ལྔའི་ཆུའི་རྣལ་འབྱོར་མ་དང་སྦྱར་ཏེ། དཀྱིལ་འཁོར་གྱི་ལྷོ་ནུབ་ཕྱོགས་ན་བཞུགས་སོ། ། ནང་དུ་སྒོམ་པ་མའི་རྩ་མདུད་མིག་གཉིས་ན་དེ་ཡིག་གི་རྣམ་པར་ཡོད་པ་དང་། ཕྱི་ན་དེ་ཝི་ཀོ་ཊ་ལྷ་མོའི་འཁར་གཉིས་ནི་ཡུལ་བདུན་པ། ནང་དུ་དབང་མའི་རྩ་མདུད་ཕྲག་པ་གཉིས་ན་མཱ་ཡིག་གི་རྣམ་པར་ཡོད་པ་དང་། ཕྱི་ན་མ་ལ་ཝ་སྟེ་འཕྲེང་བ་ཅན་གཉིས་ནི་ཡུལ་བརྒྱད་པ་སྟེ་ཕྱི་ནང་གི་ཡུལ་དེ་བཞིའི་རླུང་སེམས་དང་། ས་ལྔ་པ་ཐོབ་པའི་མཁའ་འགྲོ་མ་དབང་དུ་འདུས་པ་ལས་ཉེ་བའི་གནས། ས་གཉིས་པ་དྲི་མ་མེད་ཐོབ་ལ་དེ་ཉིད་རྡོ་རྗེ་མཁའ་འགྲོ་དང་སྦྱར་ཏེ་དཀྱིལ་འཁོར་གྱི་བྱང་ན་བཞུགས་སོ། ། ནང་དུ་སྐྱོན་མའི་རྩ་མདུད་མཆན་ཁུང་ན་ཀཱ་ཡིག་གི་རྣམ་པར་ཡོད་པ་དང་།
ཕྱི་ན་ཀཱ་མ་རུ་པ་སྟེ་འདོད་པའི་གཟུགས་གཉིས་ནི་ཡུལ་དགུ་པ། ནང་དུ་འཇུག་མའི་རྩ་མདུད་ནུ་མ་གཉིས་ན་ཨོ་ཡིག་གི་རྣམ་པར་ཡོད་པ་དང་། ཕྱི་ན་ཨོ་ཊི་སྟེ་རོལ་པ་ཅན་ནི་ཡུལ་བཅུ་པ་སྟེ། ཕྱི་ནང་གི་ཡུལ་དེ་རྣམས་ཀྱི་རླུང་སེམས་དང་། ས་གསུམ་པ་ཐོབ་པའི་དཔའ་བོ་དང་རྣལ་འབྱོར་མ་དབང་དུ་འདུས་པ་ལས་ཞིང་ངམ། ས་གསུམ་པ་འོད་བྱེད་པ་ཐོབ་ལ། དེ་ཉིད་ལྷ་མོ་པུཀྐ་སི་དང་སྦྱར་ཏེ། ཕྱིའི་འཕར་མའི་ནང་ནི་བྱང་ཤར་ན་བཞུགས་སོ། ། ནང་དུ་མ་མོའི་རྩའི་མདུད་པ་ལྟེ་བར་ཏྲི་ཡིག་གི་རྣམ་པར་གནས་པ་དང་། ཕྱིར་ཏྲི་ཤ་ཀུ་ནེ་སྟེ་དགེ་མཚན་གསུམ་པ་ནི་ཡུལ་བཅུ་གཅིག་པ།
ནང་དུ་མཚན་མོ་མའི་རྩ་མདུད་སྣ་རྩེར་ཀོ་ཡིག་གི་རྣམ་པར་གནས་པ་དང་། ཕྱིར་ཀོ་ས་ལ་སྟེ་དགེ་བ་ཅན་ནི་ཡུལ་བཅུ་གཉིས་པ་སྟེ། ཡུལ་དེ་གཉིས་ཀྱི་རླུང་སེམས་དབང་དུ་འདུས་པ་ལས། ཉེ་བའི་ཞིང་ངམ། ས་བཞི་པ་འོད་འཕྲོ་བ་ཐོབ་ལ། ལྷ་མོ་ཤ་བ་རི་ས་བཞི་པ་པའི་ཚུལ་གཟུང་ནས་དཀྱིལ་འཁོར་གྱི་ཤར་ལྷོ་ན་བཞུགས་སོ། ། ནང་དུ་བསིལ་སྦྱིན་མའི་རྩ་མདུད་ཁའི་ནང་ན་ཀའི་རྣམ་པར་གནས་པ་དང་། ཕྱི་ན་ཀ་ལིངྒ་སྟེ་སྨྲ་བའི་རྟགས་གཉིས་ནི་ཡུལ་བཅུ་གསུམ་པའོ། ། ནང་དུ་ཚ་བ་མའི་རྩ་མདུད་མགྲིན་པར་ལཾ་གྱི་རྣམ་པར་གནས་པ་དང་། ཕྱིར་ལམྦ་ཀ་སྟེ་འཕྱང་བ་ཅན་གཉིས་ནི་ཡུལ་བཅུ་བཞི་པའོ། །
ཡུལ་དེ་གཉིས་དབང་དུ་འདུས་པ་ལས་ཚན་དྷོའམ། ས་ལྔ་པ་སྦྱང་དཀའ་བ་ཐོབ་ལ། ལྷ་མོ་ཙཎྜ་ལི་ས་ལྔ་པ་པའི་ཚུལ་བཟུང་ནས་ལྷོ་ནུབ་ན་བཞུགས་སོ། ། ནང་དུ་གཞོམ་མའི་རྩ་མདུད་སྙིང་ཁར་ཀའི་རྣམ་པར་ཡོད་པ་དང་། ཕྱིར་ཀཉྩི་ཀ་སྟེ་སྐྱུར་བག་ཅན་གཉིས་ནི་ཡུལ་བཅོ་ལྔ་པའོ། ། ནང་དུ་རངས་མའི་རྩ་མདུད་འདོམས་བར་ན་ཧིའི་རྣམ་པར་ཡོད་པ་དང་། ཕྱི་ན་ཧི་མ་ལ་ཡ་སྟེ་ཁ་བའི་རི་གངས་ཅན་གྱི་ཡུལ་བཅུ་དྲུག་པ་སྟེ་ཡུལ་དེ་གཉིས་འདུས་པ་ལས་ཉེ་བའི་ཚནྡྷོའམ་ས་དྲུག་པ་མངོན་དུ་གྱུར་པ་ཐོབ་ལ། ལྷ་མོ་ཌོམྦྷི་ནི་ས་དྲུག་པ་པའི་ཚུལ་གཟུང་ནས་ནུབ་བྱང་ན་བཞུགས་སོ། ། ནང་དུ་ཤིན་ཏུ་གཟུགས་ཅན་མའི་རྩ་མདུད་མཚན་མ་ལ་པྲེའི་རྣམ་པར་ཡོད་པ་དང་། ཕྱི་ན་པྲེ་ཏ་པུ་རི་སྟེ་ཡི་དྭགས་ཀྱི་གྲོང་ཁྱེར་གཉིས་ནི་ཡུལ་བཅུ་བདུན་པའོ། །
ནང་དུ་སྤྱི་མའི་རྩ་མདུད་བཤང་ལམ་ལ་གྲྀའི་རྣམ་པར་ཡོད་པ་དང་། ཕྱི་ན་གྲྀ་ཧ་དེ་ཝ་སྟེ་ཁྱིམ་གྱི་ལྷ་གཉིས་ནི་ཡུལ་བཅོ་བརྒྱད་པ་སྟེ། ། ཡུལ་དེ་འདུས་པ་ལས་འདུ་བའི་སའམ། ས་བདུན་པ་རིང་དུ་སོང་བ་ཐོབ་ལ། ལྷ་མོ་གཽ་རཱི་ས་བདུན་པ་པའི་ཚུལ་བཟུང་ནས་དཀྱིལ་འཁོར་གྱི་ཤར་ཕྱོགས་ན་བཞུགས་སོ། ། ནང་དུ་རྒྱུ་སྦྱིན་མའི་རྩ་མདུད་བརླ་གཉིས་ལ་སཽའི་རྣམ་པར་ཡོད་པ་དང་། ཕྱི་ན་སཽ་རཥྚ་སྟེ་ཡུལ་འཁོར་བཟང་པོ་གཉིས་ནི་ཡུལ་བཅུ་དགུ་པའོ། ། ནང་དུ་སྦྱོར་བྲལ་མའི་རྩ་མདུད་བྱིན་པ་གཉིས་ལ་སུའི་རྣམ་པར་ཡོད་པ་དང་། ཕྱི་ན་སུ་ཝརྞ་དྭི་པ་སྟེ་གསེར་གླིང་གཉིས་ནི་ཡུལ་ཉི་ཤུ་པ་སྟེ། ཡུལ་དེ་གཉིས་འདུས་པ་ལས་ཉེ་བའི་འདུ་བའམ།
ས་བརྒྱད་པ་མི་གཡོ་བ་ཐོབ་ལ། ལྷ་མོ་ཙཽ་རཱི་ལྷོ་ན་བཞུགས་སོ། ། ནང་དུ་སྡུག་གུ་མའི་རྩ་མདུད་སོར་མོ་བཅུ་དྲུག་ལ་ནཱའི་རྣམ་པར་གནས་པ་དང་། ཕྱི་ན་ནཱ་ག་ར་གྲོང་ཁྱེར་གཉིས་ནི་ཡུལ་ཉེར་གཅིག་པའོ། ། ནང་དུ་གྲུབ་མའི་རྩ་མདུད་བོལ་གོང་གཉིས་ལ་སིའི་རྣམ་པར་གནས་པ་དང་། ཕྱི་ན་སིནྡྷུ་ར་གཉིས་ནི་ཡུལ་ཉེར་གཉིས་པ་སྟེ། དེ་གཉིས་འདུས་པ་ལས་དུར་ཁྲོད་ཀྱི་སའམ་ས་དགུ་པ་ལེགས་པའི་བློ་གྲོས་ཐོབ་ལ། ལྷ་མོ་བཻ་ཏ་ལཱི་ས་དགུ་པ་བའི་ཚུལ་གཟུང་ནས་ནུབ་ཕྱོགས་ན་གནས་སོ། ། ནང་དུ་འཚེད་མའི་རྩ་མདུད་མཐེ་བོང་ལ་མའི་རྣམ་པར་གནས་པ་དང་། ཕྱི་ན་མ་རུ་སྟེ་མྱ་ངམ་གྱི་ཐང་གཉིས་ནི་ཡུལ་ཉེར་གསུམ་པའོ། །
ནང་དུ་ཡིད་བཟངས་མའི་རྩ་མདུད་པུས་མོ་གཉིས་ལ་ཀུའི་རྣམ་པར་ཡོད་པ་དང་། ཕྱི་ན་ཀུ་ལུ་ཏ་སྟེ་རིགས་ལྡན་གཉིས་ནི་ཡུལ་ཉེར་བཞི་པ་སྟེ། ཡུལ་དེ་གཉིས་དབང་དུ་འདུས་པ་ལས་ཉེ་བའི་དུར་ཁྲོད་དམ་ས་བཅུ་པ་ཆོས་ཀྱི་སྤྲིན་ཐོབ་ལ། ལྷ་མོ་གྷསྨ་རཱི་དཀྱིལ་འཁོར་གྱི་བྱང་ཕྱོགས་ན་ས་བཅུ་པ་པའི་ཚུལ་བཟུང་ནས་གནས་སོ། ། ནང་དུ་རྩ་སུམ་སྐོར་མ་དང་འདོད་མའི་རྩ་མདུད་སྙིང་གར་ཧཱུྃ་གི་རྣམ་པར་གནས་པ་ནི་ལྷ་མོ་ས་སྤྱོད་མས་སྦྱོང་ཞིང་། ཁྱིམ་མ་དང་གཏུམ་མོའི་རྩ་མདུད་སྙིང་གར་ཧཱུྃ་གི་རྣམ་པར་གནས་པ་ནི་ལྷ་མོ་མཁའ་སྤྱོད་མས་སྦྱོང་ལ། ནང་གི་ཡུལ་བཞི་པོ་དེ་ནི། སྙིང་ག་ཆོས་ཀྱི་འཁོར་ལོ་རྩ་ནང་འདབ་མ་བཞི་ལས་ཕྱི་འདབ་བརྒྱད་གྱེས་པའི་ཕྱི་འདབ་བརྒྱད་ཀྱི་མཚམས་བཞི་ན་རླུང་ལྔ་དང་བདུད་རྩི་ལྔ་འདྲེས་ནས་འབབ་པར་བཤད་པ་དེ་ཡིན་ལ། ལྷ་མོ་གཉིས་པོ་དེ་ནི་ནང་གི་འཕར་མའི་སྟེང་འོག་གཉིས་ན་བཞུགས་ཤིང་། ཡུལ་དེ་བཞིའི་རླུང་སེམས་དབུ་མར་ཐིམ་པ་ལས་འཐུང་སྤྱོད་དམ་ས་བཅུ་གཅིག་པ་དཔེ་མེད་པའི་རྟོགས་པ་ཐོབ་པ་ཡིན་ཏེ།
རྗེ་པས་བདག་མེད་མའི་བསྟོད་པ་ལས། འདི་བཞི་སྙིང་གི་འདབ་བརྒྱད་ལྟེ་བ་ཡེ། ། མཚམས་ན་རླུང་དང་བདུད་རྩི་ལྔ་འདྲེས་འབབ། ། འདི་རྣམས་དབུ་མར་ཐིམ་པས་འཐུང་གཅོད་སྟེ། ། དཔེ་མེད་ཡེ་ཤེས་བཅུ་གཅིག་པར་ཕྱག་འཚལ། ། ཞེས་བཤད་པའོ། ། ནང་དུ་རྩ་དབུ་མ་རོ་མ་རྐྱང་མ་བདུད་འདྲལ་མ་བཞིའི་མདུད་པ་སྙིང་གར་ཧཱུྃ་གི་རྣམ་པར་གནས་པ་དེ་བཞིའི་རླུང་སེམས་དབུ་མར་ཐིམ་པ་ལས་ཉེ་བའི་འཐུང་སྤྱོད་ཀྱི་སའམ་ས་བཅུ་གཉིས་པ་ཡེ་ཤེས་ཆེན་པོ་ཐོབ་ཅིང་། ལྷ་མོ་རྡོ་རྗེ་བདག་མེད་མ་ས་བཅུ་གཉིས་པའི་སེམས་མའི་ཚུལ་བཟུང་ནས་དཀྱིལ་འཁོར་གྱི་དབུས་ན་གཙོ་བོ་དང་མཉམ་སྦྱོར་དུ་བཞུགས་སོ། ། འདིའི་སྐབས་ཀྱི་དབུ་མ་རོ་མ་རྐྱང་མ་བདུད་འདྲལ་མ་བཞི་ནི་སྙིང་གའི་ཕྱི་འདབ་ཀྱི་ཕྱོགས་ཀྱི་རྩ་བཞི་ལ་བྱེད་དགོས་སམ་སྙམ་སྟེ་ཕྱི་འདབ་བརྒྱད་ཀྱི་མཚམས་མ་བཞི་ནི་འཐུང་སྤྱོད་ཀྱི་གནས་བཞིར་བཤད་ཟིན་ལ། ནང་འདབ་བཞི་ལྟེ་བ་དང་བཅས་པ་འདི་སྦས་པའི་རྩ་ལྔར་འཆད་པར་འགྱུར་ཞིང་།
འཐུང་གཅོད་ཉེ་བའི་འཐུང་གཅོད་ཀྱི་ནང་གི་གནས་བརྒྱད་ཆར་སྙིང་ག་ན་གནས་པར་འོག་ནས་འཆད་པའི་ཕྱིར་རོ། ། འོ་ན་རྩ་དབུ་མ་ནི་དབུས་ན་གནས་པའི་ཕྱིར། ཕྱི་འདབ་ལ་མི་རིགས་སོ་སྙམ་ན། བཤད་པར་བྱ་སྟེ། འདིར་ཉེ་བའི་འཐུང་སྤྱོད་ཀྱི་ནང་གི་གནས་སུ་བཤད་པའི་དབུ་མ་ནི། སྙིང་ཁའི་ཐད་ཀྱི་རྩ་དབུ་མ་ལས་གྱེས་པའི་དབུ་མའི་ཆ་ཤས་ཀྱི་རྩ་གཅིག་ལ་ངོས་གཟུང་དགོས་ཏེ། འདིའི་རླུང་སེམས་དབུ་མར་ཐིམ་པ་ལས་ས་བཅུ་གཉིས་པ་ཐོབ་དགོས་པའི་ཕྱིར་ཏེ་བདག་མེད་མའི་བསྟོད་པར། དབུས་ནས་གཡས་གཡོན་རྒྱབ་ཀྱི་ཆ་ལ་བཞུགས། ། ཀུན་འདར་རོ་རྐྱང་བདུད་འདྲལ་ཨཿདང་བཅས། ། ཁུ་ཁྲག་དྲི་ཆེན་དྲི་ཆུ་མི་རྟོག་སྐྱེད། །
འཕགས་པའི་ལམ་གསུམ་བྱང་ཆུབ་ཕྱག་འཚལ་ལོ། ། གནས་བཞི་དབུ་མར་སྟོང་པས་བཅུ་གཉིས་པ། ། ཉེ་བའི་འཐུང་གཅོད་ཡེ་ཤེས་ཆེན་པོ་སྟེ། ། སྤང་བྱ་ཀུན་སྤང་ཐོབ་བྱ་ཀུན་རྫོགས་པའི། ། འཁོར་ལོའི་དབུས་ན་བཞུགས་ལ་ཕྱག་འཚལ་ལོ། ། ཞེས་བཤད་པས་སོ། གཞན་དུ་ན། རྩ་འདིའི་རླུང་སེམས་དབུ་མར་ཐིམ་ཞེས་བཤད་པ་ལ་རྣམ་དཔྱད་མི་འབྱུང་སྟེ། དབུ་མ་དེ་ལ་གཉིས་སུ་འབྱེད་རྒྱུ་མ་བྱུང་བའི་ཕྱིར་རོ། ། འོ་ན་འདིའི་སྐབས་ཀྱི་དབུ་མ་དེ།
དབུས་ནས་གཡས་གཡོན་རྒྱབ་ཀྱི་ཆ་ན་བཞུགས། ། ཞེས་དབུས་སུ་གནས་པར་བཤད་པས་ཕྱི་འདབ་ལ་མི་རིགས་སོ་སྙམ་ན་སྐྱོན་མེད་དེ། འདིའི་སྐབས་ཀྱི་རྩ་བཞི་ནི། དབུས་ནས་ཤར་དུ་གྱེས་པའི་དབུ་མ། གཡས་ནས་གཡས་སུ་གྱེས་པའི་རོ་མ། གཡོན་ནས་གཡོན་དུ་གྱེས་པའི་རྐྱང་མ། རྒྱབ་ནས་རྒྱབ་ཏུ་གྱེས་པའི་བདུད་འདྲལ་མ་བཞི་ལ་ངོས་གཟུང་བ་ཡིན་པའི་ཕྱིར་རོ། ། ཡང་ནང་དུ་སྙིང་ཀའི་ནང་འདབ་བཞི་དབུས་དང་ལྔའི་རྩ་མདུད། ། བྷྲཱུྃ་ཨྃ་ཛྲཱིཾ་ཁྃ་ཧཱུྃ་ལྔར་གནས་པ་དང་། རྩ་བདུད་འདྲལ་མའི་ཆ་ཤས་དང་བཅས་པའི་རླུང་སེམས་དབུ་མར་ཐིམ་པ་ལས་ས་བཅུ་གསུམ་པའི་རྟོགས་པ་སྐྱེ་ཞིང་།
ས་བཅུ་གསུམ་པ་ལ་གནས་པའི་ཡི་དམ་ཀྱེ་རྡོ་རྗེ་ནི་དཀྱིལ་འཁོར་ཀུན་གྱི་གཙོ་བོ་ཡིན་ཏེ། བདག་མེད་མའི་བསྟོད་པར། སྦས་པའི་རྩ་ལྔ་བདུད་འདྲལ་ཆ་དང་བཅས། ། སྙིང་གི་དབུས་གནས་གཙུག་ཏོར་མཆོག་ཏུ་ཐིམ། ། འཕགས་པའི་ལམ་ལྔ་དྲུག་པའི་ཆ་ཡི་དངོས། ། རྡོ་རྗེ་འཛིན་ས་བཅུ་གསུམ་པར་ཕྱག་འཚལ། ། ཞེས་བཤད་པའི་ཕྱིར་དང་། དོན་འདི་ཉིད་རྒྱལ་བ་ཡང་དགོན་པས། རྡོ་རྗེ་ལུས་ཀྱི་སྦས་བཤད་དུ་བྱང་སེམས་འབབ་པའི་རྩ་སོ་གཉིས་ལ། སྤྱི་བོ་ནས་གྱེས་པ་བརྒྱད།
མགྲིན་པ་ནས་གྱེས་པ་བརྒྱད། སྙིང་ག་ནས་གྱེས་པ་བརྒྱད། ལྟེ་བ་ནས་གྱེས་པ་བརྒྱད་རྣམས་ཕྱེ་ནས། སྤྱི་བོ་ནས་གྱེས་པ་བརྒྱད། ནང་གི་ཡུལ་དང་པོ་བརྒྱད་དུ་བྱས་ནས། ས་དང་པོ་དང་གཉིས་པ་གཉིས་དང་སྦྱར། མགྲིན་པའི་བརྒྱད། ཡུལ་དགུ་པ་ནས་བཅུ་དྲུག་པའི་བར་བརྒྱད་དུ་བྱས་ནས། ས་གསུམ་པ་ནས་དྲུག་པའི་བར་བཞི་དང་སྦྱར། ལྟེ་བའི་བརྒྱད།
ཡུལ་བཅུ་བདུན་པ་ནས་ཉེར་བཞི་པའི་བར་བརྒྱད་དུ་བྱས་ནས་ས་བདུན་པ་ནས་བཅུ་པའི་བར་བཞི་ཐོབ་བྱེད་དུ་སྦྱར། སྙིང་ཀའི་བརྒྱད། ནང་གི་ཡུལ་སོ་གཉིས་ཀྱི་ལྷག་མ་བརྒྱད་དུ་བྱས་ནས། ས་བཅུ་གཅིག་པ་དང་བཅུ་གཉིས་པ་ཐོབ་བྱེད་དུ་སྦྱར་ཞིང་། དེ་ཉིད་ས་པཎ་གྱི་གསུང་གི་བདུད་རྩི་ལམ་སྦས་བཤད་ཀྱི་ཞལ་གདམས་ཡིན་གསུང་པ་དང་ཡང་ལེགས་པར་འབྱོར་བ་ཡིན་ཏེ། དེ་ཉིད་ལས། སྙིང་ག་ཆོས་ཀྱི་འཁོར་ལོ་ནས་གྱེས་པ་བརྒྱད་པོ་འདི། སྙིང་ག་ནས་དབུ་མའི་ཆ་ཤས་ཡོན་ཏན་གྱི་རྩ་ཁྱི་མོ་ཉལ་བ་ལྟ་བུ་ཡོད། དེ་ལས་རྣམ་ཤེས་ཚོགས་བརྒྱད་དང་འགྲེལ་བའི་རྩ་བརྒྱད་པོ་འདི་ཕྱི་འདབ་ཀྱི་ཚུལ་དུ་གྱེས་ནས་རྩའི་མདུད་པ་ཧཱུྃ་རིང་པོའི་གཟུགས། རྩ་སྣ་བུ་ག་དགུར་ཟུག་པ།
འཐུང་གཅོད་ཉེ་བའི་འཐུང་གཅོད་ཞེས་བྱའོ། ། དེ་ལ་རྩ་མཛེས་མ་ཞེས་བྱ་བ་དབུ་མའི་རྩ་ཁམས་ཀུནྡ་གཡོ་བའི་ནུས་པ་དང་ཀུན་གཞིའི་རྣམ་ཤེས་སྐྱེད་པའི་དྭངས་མ་སྐྱེད། རོ་བཅུད་མ་ཞེས་བྱ་བ་རོ་མའི་རྩ་ཉི་མ་བརྟན་པ་དང་གཡོ་བའི་ནུས་པ་དང་ཉོན་ཡིད་ཀྱི་རྣམ་པར་ཤེས་པའི་ཁམས་སྐྱེད། ཀུན་ཁྱབ་མ་ཞེས་བྱ་བ་རྐྱང་མའི་རྩ་གླ་རྩི་གཡོ་བ་དང་བརྟན་པའི་ནུས་པ་དང་ཡིད་ཀྱི་རྣམ་པར་ཤེས་པའི་ཁམས་སྐྱེད། དེ་གསུམ་གྱི་རྩ་སྣ་གསང་གནས་ཀྱི་བུ་ག་གཉིས་སུ་ཟག་པའོ། ། དེ་བཞིན་དུ། སུཾ་སྐོར་མ། འདོད་མ། ཁྱིམ་མ། གཏུམ་མོ།
བདུད་འདྲལ་མ་དང་ལྔ། དབང་པོ་སྒོ་ལྔའི་བུ་གར་ཟུག་ནས་སྒོ་ལྔའི་རྣམ་ཤེས་བསྐྱེད་པར་བཤད། འདིའི་སྐབས་ཀྱི་རྩ་དབུ་མ་རོ་མ་རྐྱང་མ་གསུམ་དང་སྦས་བཤད་དུ་འབྱུང་བའི་རྩ་མཛེས་མ་རོ་བཅུད་མ་ཀུན་ཁྱབ་མ་གསུམ་གནད་གཅིག་ཅིང་དེ་གསུམ་དང་བཅས་པའི་རྩ་བརྒྱད་པོ་དེ་སྙིང་ཀའི་ཕྱི་འདབ་ཀྱི་རྩ་ཡིན་པར་བཤད་པའི་ཕྱིར་རོ། ། བསྟན་བཅོས་མཛད་པ་འདིའི་དགོངས་པ་དང་ཡང་ལེགས་པར་འབྱོར་ཏེ། དཀའ་འགྲེལ་ལས་ལྷག་མ་སྙིང་གའི་ཕྱི་སྐོར་གྱི་རྩ་འདབ་བརྒྱད་དང་སྦས་པའི་རྩ་ལྔའི་རླུང་སེམས་དབུ་མར་ཞུགས་པས་བསྐྱེད་པར་བྱ་བའི་ས་ལྷག་མ་གསུམ་ངེས་པར་གྲུབཾ་པའི་ཕྱིར་རོ། ། ཞེས་འཐུང་གཅོད་དང་ཉེ་འཐུང་གི་གནས་བརྒྱད་པོ་དེ་སྙིང་ཀའི་ཕྱི་འདབ་བརྒྱད་ལ་ངོས་གཟུང་བའི་ཕྱིར་རོ། ། གཉིས་པ་དཔལ་འཁོར་ལོ་བདེ་མཆོག་དང་སྦྱར་བ་ལ། ཐུགས་འཁོར་གྱི་གནས་བརྒྱད། གསུང་འཁོར་གྱི་གནས་བརྒྱད། སྐུ་འཁོར་གྱི་གནས་བརྒྱད།
དམ་ཚིག་གི་འཁོར་ལོའི་གནས་བརྒྱད། བདེ་ཆེན་འཁོར་ལོའི་གནས་ལྔ་དང་སོ་བདུན་དུ་རིམ་བཞིན་སྦྱར་བར་བྱ་སྟེ། དེ་ཡང་ཐུགས་འཁོར་གྱི་གནས་བརྒྱད་ནི། གནས་དང་ཉེ་བའི་གནས་ཀྱི་གནས་བརྒྱད་དེ། ཕྱི་རྡོ་རྗེ་གདན་ལྟེ་བར་བྱས་པའི། ཤར་བྱང་ནུབ་ལྷོ་བཞི་ན་པུ་ལཱི་ར་མ་ལ་ཡ། ཛ་ལན་དྷ་ར། ཨོ་ཌྱི་ན། ཨརྦུ་ད་བཞི་རིམ་བཞིན་གནས་པ་ནི་ཕྱིའི་གནས་ཀྱི་ཡུལ་བཞི་ཡིན་ལ། ནང་གི་གནས་ནི།
བྱང་སེམས་འབབ་པའི་རྩ་སོ་གཉིས་ཀྱི་དང་པོ་བཞིའི་མདུད་པ་སྤྱི་བོ་སྤྱི་གཙུག་རྣ་བ་གཡས་ལྟག་པ་བཞི་ན་པུ་ཛ་ཨོ་ཨའི་ཡིག་གཟུགས་བཞི་གནས་པ་དེ་ཡིན་ནོ། ། འདི་མན་ཆད་ཀྱང་ཕྱི་ནང་གི་གནས་སྦྱོར་ཚུལ་སྔ་མ་ལྟར་ཤེས་པར་བྱའོ། ། དེ་བཞིན་དུ། ཤར་ལྷོ། ལྷོ་ནུབ། ནུབ་བྱང་། བྱང་ཤར་བཞི་ན་གཽ་ད་ཝ་ཏི། རསྨི་ཤྭ་ར། དི་ཝི་ཀྲོ་ཊ། མ་ལ་ཝ་བཞི་ན་གནས་པ་ནི།
ཉེ་བའི་གནས་ཀྱི་ཕྱིའི་ཡུལ་བཞི་ཡིན་ལ། ནང་གི་གཽ་ར་དེ་མ་བཞིའོ། ། གསུང་འཁོར་གྱི་གནས་བརྒྱད་ནི། ཞིང་དང་། ཉེ་ཞིང་། ཚནྡྷོ་དང་། ཉེ་བའི་ཚནྡྷོ་བཞི་ལ་གནས་གཉིས་གཉིས་ཡོད་པའི་བརྒྱད་དེ། ཐུགས་འཁོར་གྱི་ཕྱི་རིམ་ཕྱོགས་བཞི་མཚམས་བཞི་སྟེ་བརྒྱད་ན། ཀ་མ་རུ་པ། ཨོ་ཊི།
ཏྲི་ཤ་ཀུ་ནེ། ཀཱོ་ས་ལ། ཀ་ལིཾ་ག ལམྦ་ཀ ཀཉྩི་ཀ ཧི་མཱ་ལ་ཡ་སྟེ་བརྒྱད་གནས་དང་རིམ་བཞིན་དུ་སྦྱར་རོ། ། ཕྱོགས་མཚམས་ཀྱི་གོ་རིམ་སྔ་མ་ལྟར་རོ། ། སྐུ་འཁོར་གྱི་གནས་བརྒྱད་ནི། འདུ་བ་དང་། ཉེ་བའི་འདུ་བ།
དུར་ཁྲོད་དང་། ཉེ་བའི་དུར་ཁྲོད་ཀྱི་གནས་གཉིས་གཉིས་བརྒྱད་དེ་གསུང་འཁོར་གྱི་ཕྱི་རོལ་ཕྱོགས་མཚམས་བརྒྱད་ན། པྲེ་ཏ་པུ་རི། གྲྀ་ཧ་དེ་ཝ། སཽ་རཥྚ། སུ་ཝརྞ། ནཱ་ག་ར། སིནྡྷུ། མ་རུ། ཀུ་ལུ་ཏ་བརྒྱད་རིམ་བཞིན་གནས་པ་དེའོ། །
དམ་ཚིག་འཁོར་ལོའི་གནས་བརྒྱད་ནི། འཐུང་གཅོད་དང་ཉེ་བའི་འཐུང་གཅོད་ལ་གནས་བཞི་བཞི་ཡོད་པའི་བརྒྱད་དེ། རི་རབ་ཀྱི་ཕྱོགས་བཞི་ན་གླིང་བཞི། མཚམས་བཞི་ན་ཤར་ལྷོའི་གླིང་ཕྲན། ལྷོ་ནུབ་ཀྱི་གླིང་ཕྲན། ནུབ་བྱང་གི་གླིང་ཕྲན། བྱང་ཤར་གྱི་གླིང་ཕྲན་སྟེ་བརྒྱད་དོ། ། གླིང་ཕྲན་གཉིས་གཉིས་ཡོད་ཀྱང་། མཚམས་ཀྱི་དབང་གིས་རེ་རེར་བྱས་པའོ། ། བདེ་ཆེན་འཁོར་ལོའི་གནས་ལྔ་ནི།
རི་རབ་ཀྱི་རྩེའི་དབུས་དང་ཕྱོགས་བཞི་སྟེ་ལྔའོ། ། ནང་གི་གནས་སོ་བདུན་ནི་སྔ་མ་ཁོ་ན་ལྟར་ཡིན་ནོ། ། དེ་དག་འཁོར་ལོ་བདེ་མཆོག་གི་ལྷ་དང་རིམ་བཞིན་སྦྱར་བ་ནི་ཤེས་པར་སླའོ། ། འོ་ན་བདེ་མཆོག་དཀྱིལ་འཁོར་དང་སྦྱར་བའི་ཚུལ་འདི་ལ་ཕྱི་ནང་གི་ཡུལ་སོ་བདུན་ཚང་བར་སྦྱར་རྒྱུ་བྱུང་མོད། བདག་མེད་ལྷ་མོ་བཅོ་ལྔ་དང་སྦྱར་ཚུལ་འདི་ལ། ས་བཅུ་པ་མན་ཆད་ཡུལ་ཉེར་བཞི་ལ་ཕྱི་ནང་གཉིས་ཆར་སྦྱར་རྒྱུ་བྱུང་ཡང་། ལྷག་མ་འཐུང་གཅོད་ཉེ་བའི་འཐུང་གཅོད་ཀྱི་གནས་བརྒྱད། སྦས་པའི་གནས་ལྔ་སྟེ་བཅུ་གསུམ་ལ་ཕྱིའི་ཡུལ་ཆེན་བརྒྱད་སྦྱར་རྒྱུ་མ་བྱུང་བས་ཇི་ལྟར་སྙམ་ན། ཁྱེད་བདེན་མོད། སྔ་ཕྱིའི་མཁས་པ་མང་པོ་དག
ཕྱིའི་ཡུལ་ཆེན་སོ་གཉིས་མཐུནཾ་དུ་གྲུབ་པ་ལྟར་མཛད་ནས་སྦས་པའི་ཕྱིའི་ཡུལ་ཆེན་ལྔ་ཚོལ་བའི་ངལ་བ་ལྟ་བུར་མཛད་མོད། ཁོ་བོས་ནི་བདེ་མཆོག་ལ་སྦྱར་ཚུལ་དེ་བཞིན་དང་མཐུན་པར་བྱེད་ན་མ་གཏོགས། ཕྱིའི་ཡུལ་སོ་གཉིས་འདྲེན་ཚུལ་ལ་ཡང་ངེས་པ་ཅན་གྱི་གསལ་བྱེད་མ་མཐོང་སྟེ། བརྟག་གཉིས་ལས། ཕྱིའི་ཡུལ་སོ་གཉིས་འདྲེན་ཚུལ་ཙམ་བཤད་ཀྱང་། འཁྲུགས་ཀྱི་ཚུལ་དུ་ཟང་ཟིང་དུ་བཤད་པས་ངེས་པ་རྙེད་དཀའ་བ་ལ་བརྟེན་རྗེ་བཙུན་པས་བདག་མེད་བསྟོད་པར་ཡང་། ཡུལ་ཉེར་བཞི་ལས། བདེ་མཆོག་དང་སཾ་ཊ་ནས་བཤད་པ་ལྟར་ཕྱི་ནང་གསལ་བར་སྦྱར་ནས་འཐུང་གཅོད། ཉེ་བའི་འཐུང་གཅོད་ཀྱི་གནས་བརྒྱད་དང་། སྦས་པའི་གནས་ལྔ་ལ་ནང་གི་ཡུལ་ཙམ་ལས་ཕྱིའི་ཡུལ་སྦྱར་བ་མེད་པའི་ཕྱིར་རོ། །
དེས་ན་རྗེ་བཙུན་གྱི་བདག་མེད་མའི་བསྟོད་པར་ཡུལ་ཉེར་བཞི་སྦྱར་བ་དེ་འཁོར་ལོ་བདེ་མཆོག་གི་དགོངས་པ་སཾ་ཊས་བཀྲལ་བ་ལྟར་བཤད་པ་ཡིན་པས། དེས་ཀྱཻ་རྡོར་གྱི་རྒྱུད་ནས་བཤད་པའི་ཡུལ་གྱི་ཁ་སྐོང་བ་ལ་ནི་འབྲེལ་ཅུང་ཟད་ཀྱང་མེད་པས། ཁོ་བོ་ནི་རེ་ཤིག་བདེ་མཆོག་ལ་སྦྱར་ཚུལ་ལྟར། གླིང་བཞི་ནི་འཐུང་གཅོད་ཀྱི་གནས་བཞི་དང་། གླིང་ཕྲན་བཞི་ཉེ་བའི་འཐུང་གཅོད་ཀྱི་གནས་བཞིར་བྱས་ནས། རི་རབ་ཀྱི་རྩེའི་ཕྱོགས་བཞི་དབུས་དང་ལྔ། སྦས་པའི་ཡུལ་ལྔར་བྱེད་དོ། ། འོ་ན་ཀྱེ་རྡོར་ནས་དངོས་སུ་བཤད་པའི་ཡུལ་སོ་གཉིས་ཇི་ལྟར་སྙམ་ན། འདི་ཉིད་བླ་མ་འཕགས་པས་བརྟག་གཉིས་ཀྱི་མཆན་བུར་བཤད་པ་དང་། དེའི་གསུང་སྒྲོས་གྲགས་པ་རྒྱལ་མཚན་གྱི་བརྟག་གཉིས་ཊཱི་ཀར་བཤད་པ་ལྟར་ངོས་གཟུང་ན།
ཛ་ལན་དྷ་ར་འབར་བའི་དྲྭ་བ་འཛིན་པ་ནི་ཁ་ཆེ་དང་རྒྱ་གར་གྱི་བར་ན་ཡོད་ཅིང་། ནང་གི་སྤྱི་གཙུག ཨོ་ཌྱི་ཡ་ན་འཕུར་འགྲོ་འམ་ཨུ་རྒྱན་གྱི་ཡུལ་རྒྱ་གར་ནུབ་ཕྱོགས་ན་ཡོད་ཅིང་ནང་སྤྱི་བོ། ཀོ་ལ་གོ་རི་ལྷོ་ནུབ་ཀོ་ལ་པུ་རིའི་གྲོང་ན་ཡོད་ཅིང་ནང་འཚོགས་མ། ཀ་མ་རུ་པ་འདོད་པའི་གཟུགས་ཅན་གཉལ་གྱི་འདབ་རྒྱ་གར་ཤར་ཕྱོགས་ན་ཡོད་ཅིང་ནང་སྨིན་ཕྲག་སྟེ། དེ་བཞི་ནི་གནས་ཀྱི་ཡུལ་ཆེན་བཞིའོ། ། དེས་ས་དང་པོ་ཐོབ་བོ། ། མ་ལ་ཝ་འཕྲེང་བ་ཅན་ལྷོའི་གླིང་ཕྲན་ཏེ་ནང་སྣ་རྩེའོ། ། སིནྡྷུ་ནུབ་ཕྱོགས་ན་ཆུ་བོ་སིནྡྷུ་འབབ་པའི་འགྲམ་ན་ཡོད་ཅིང་ནང་མིག་གཉིས་སོ། ། ནཱ་ག་ར་གྲོང་ཁྱེར་ཡུལ་དབུས་ན་ཡོད་ཅིང་ནང་རྣ་བ་གཉིས་སོ། །
ལྕགས་པའི་གྲོང་ནི་སིང་ག་ལའི་གླིང་སྟེ་ནང་ཁའོ། ། དེ་བཞི་ནི་ཉེ་གནས་ཀྱི་ཡུལ་ཆེན་བཞི་སྟེ། དེས་ས་གཉིས་པ་ཐོབ་བོ། ། མུ་མུ་ནི་ལྷོ་ཕྱོགས་རྒྱ་མཚོའི་འགྲམ་རྒྱལ་པོའི་ཁབ་ཅེས་བྱ་བ་སྟེ་ནང་ཀོས་ཀོའོ། ། དེ་ཝི་ཀོ་ཊ་ལྷ་མོའི་འཁར་རྡོ་རྗེ་གདན་གྱི་ཤར་ན་སྟེ་ནང་མགྲིན་པའོ། ། དེ་གཉིས་ནི་ཞིང་སྟེ་ས་གསུམ་པའོ། ། ཀུ་ཝུ་ཏ་ལྷོ་ནུབ་ན་རྡོ་པུས་མོ་ལྟ་བུ་ཡོད་པ་སྟེ་ནང་རྒྱབ་ཀྱི་ཚིགས་པའོ། ། ཨརྦུ་ཏ་ལྷོ་ཕྱོགས་ཀྱི་རྒྱུད་ན་ཡོད་སྟེ་ནང་ནུ་མ་གཉིས་སོ། ། དེ་གཉིས་ཉེ་ཞིང་སྟེ་ས་བཞི་པའོ། ། ཧ་རི་ཀེ་ལ་ནི་ཤར་ལྷོ་ན་ནམ་མཁའ་ཤིང་ལྡན་ཏེ་ནང་སྙིང་གའོ། །
གོ་ད་ཝ་རི་བ་ཡི་མཆོག་སྦྱིན་ནི་ལྷོ་ཕྱོགས་དཔལ་གྱི་རིའི་ངོས་གཅིག་ན་ཡོད་ཅིང་ནང་ལྟེ་བའོ། ། དེ་གཉིས་ཚནྡྷོ་སྟེ་ས་ལྔ་པའོ། ། ལམྦ་ཀ་ནི་རྒྱ་གར་ནུབ་ཕྱོགས་ན་ཡོད་ཅིང་ནང་གསང་གནས་སོ། ། ཀཉྩི་ལྷོ་ནུབ་ན་སྟེ་ནང་སྤྱི་དབུས་སོ། ། དེ་གཉིས་ཉེ་བའི་ཚནྡྷོ་སྟེ་ས་དྲུག་པའོ། ། བྱེད་པའི་གྲོང་ལྷོ་ཕྱོགས་རྒྱ་མཚོའི་གླིང་ཕྲན་སྟེ་ནང་སྤྱི་རྩེ་མོའོ། ། གསེར་དང་ལྡན་པའི་གླིང་ནི་ལྷོ་ཕྱོགས་མི་མེད་པའི་གླིང་སྟེ་ནང་གཞང་པའོ། ། དེ་གཉིས་འདུ་བ་སྟེ་ས་བདུན་པའོ། ། ཀོ་ཀ་ན་ནི་ལྷོ་ཕྱོགས་ན་མཧཱ་བིམྦཱ་བྱ་བའི་མཆོད་རྟེན་རང་བྱོན་ཡོད་པའི་གནས་ཏེ་ནང་བརླ་གཉིས་སོ། ། བྷིནྡྷ་འབིགས་བྱེད་ནི་རི་བོ་འབིགས་བྱེད་དེ་ལྷོ་ཕྱོགས་ན་ཡོད་ཅིང་ནང་པུས་མོ་གཉིས་སོ། །
དེ་གཉིས་ནི་ཉེ་བའི་འདུ་བ་སྟེ་ས་བརྒྱད་པ་ཐོབ་བོ། ། རབ་སོང་དགེ་འདུན་ནི། རོ་མང་དུ་གནས་པ་ཡི་དྭགས་འདུས་པ་སྟེ་ནང་བྱིན་པ་གཉིས་སོ། ། རྒྱ་མཚོའི་འགྲམ་ནི་རསྨྲི་ཤྭ་ར་སྟེ་དངོས་སུ་ཡི་དྭགས་རྒྱུ་བའི་ས་ཕྱོགས་ཡོད་པ་ནང་རྐང་པའི་བོལ་གཉིས་སོ། ། དེ་གཉིས་ནི་དུར་ཁྲོད་དེ་ས་དགུ་པའོ། ། ཙ་རི་ཏྲ་ལྷོ་ཕྱོགས་ཀྱི་བྱེ་བྲག་སྟེ་ནང་སོར་མོ་རྣམས་སོ། ། གཞོན་ནུའི་གྲོང་ཁྱེར་ནི་རྒྱ་མཚོའི་གླིང་ཕྲན་བུ་མོ་གཟུགས་བཟང་བ་ཁོ་ན་སྐྱེ་བ་སྟེ་ནང་མཐེ་བོ་གཉིས་སོ། ། དེ་གཉིས་ཉེ་བའི་དུར་ཁྲོད་དེ་ས་བཅུ་པའོ། ། གྲོང་ཁྱེར་ཞེས་པ་ཁ་ཆེའི་བྱེ་བྲག་སྟེ་ནང་ཕྲག་པ། གྲོང་མཐའ་ཞེས་པ་མོན་ཡུལ་སྟེ་ནང་རྐང་མཐིལ།
ལན་ཚ་རྒྱ་མཚོའི་ནང་སྐྱེས་ནི་ཁྱབ་འཇུག་གིས་བྱས་པའི་རྣམ་སྣང་གི་སྐུ་ཡོད་པ་དང་། སཽ་རཥྚ་ཡུལ་འཁོར་བཟང་པོ་ནི་ལྷོ་ནུབ་སོ་བ་ན་ཐ་ཡོད་པའི་ཡུལ་ཏེ་དེ་གཉིས་ནི་ནང་སྙིང་ཁའི་ཕྱོགས་ན་ཡོད་ཅིང་། དེ་བཞི་ནི་འཐུང་གཅོད་ཀྱི་ཡུལ་ཆེན་སྟེ་ས་བཅུ་གཅིག་པའོ། ། ཁ་བའི་རིའམ་ཧི་མཱ་ལ་ཡ་ནི་གངས་ཅན་བལ་པོར་གཏོགས་པའི་བོད་སྟེ་ནང་ལྟག་པའོ། ། ཀོ་ས་ལ་ནི་རྡོ་རྗེ་གདན་གྱི་ལྷོ་ནུབ་གཉན་ཡོད་ཀྱི་ཕྱོགས་ཏེ་ནང་སྐེད་པ། ཀ་ལིང་ཀ་ལྷོ་ཕྱོགས་རྒྱ་མཚོའི་འགྲམ་ཏི་ལིང་ཀ་དང་ཉེ་བའི་ཡུལ་འཁོར། སྐྱེད་ཚལ་ར་བའི་རྫིང་བུའི་འགྲམ་ནི་མ་སྐྱེས་དགྲའི་སྐྱེད་ཚལ་གྱི་ཕྱོགས་ཏེ་དེ་གཉིས་ནང་སྙིང་ཁའི་ཕྱོགས་ན་ཡོད་ཅིང་། དེ་བཞི་ནི་ཉེ་བའི་འཐུང་གཅོད་ཀྱི་ཡུལ་ཆེན་སྟེ་ས་བཅུ་གཉིས་པ་ཐོབ་པར་བྱེད་པའོ། ། འོ་ན་འདི་དང་བདེ་མཆོག་ནས་བཤད་པ་མི་མཐུན་ནོ་སྙམ་ན་སྐྱོན་མེད་དེ། རྩ་རྣམས་ཀྱི་རྩ་བ་སྐྱེ་ས་དང་འབྲས་བུ་སྨིན་ས་ལ་སྦྱར་བ་ལྟ་བུ་སྦྱོར་ཚུལ་ཐ་དད་ཀྱང་།
ངོ་བོ་གནད་གཅིག་སྟེ། རྐང་པའི་བོལ་ལ་སྐུ་མཉེ་བྱས་པས་མིག་བདེ་བར་འགྱུར་བའི་ཕྱིར། བོལ་སིན་དྷུ་ར་བཤད་པ་དང་། མིག་སིནྡྷུར་བཤད་པ་ལྟ་བུ་དང་། ལྟེ་བ་ལ་སྐུ་མཉེ་བྱས་པས་སྣ་བ་བདེ་བར་འགྱུར་བའི་ཕྱིར། གོ་དྷ་ཝ་རི་ལྟེ་བའམ་རྣ་བ་གཡོན་ལ་བཤད་པ་ལྟར་འགལ་མེད་ཀྱི་གནད་ཤེས་པར་བྱའོ། ། དེ་ལྟར་དེ་དག་ནི། བརྟག་གཉིས་དངོས་བསྟན་གྱི་ཡུལ་སོ་གཉིས་འདྲེན་ཚུལ་ཏེ། རྗེ་པས་དག་ལྡན་དུ་ཀྱཻ་རྡོར་གྱི་དགོངས་པ་ཕྱག་ཆེན་ཐིག་ལེར་བཤད་པ་ལྟར་བཀྲལ་བ་དང་། དཀར་ཤག་གི་དག་ལྡན་དུ་ཡེ་ཤེས་ཐིག་ལེ་ལས་བཤད་པ་ལྟར་བགྲངས་པ་གཉིས་ཆར་ན་ཡང་འདི་ཉིད་གསལ་བར་ཡོད་པས་འདི་ལ་ཡིད་གཡོ་བར་མི་བྱའོ། །
འོ་ན་སོ་གཉིས་པོ་འདི་ལ་ཁ་སྐོང་གི་ཡུལ་ལྔ་པོ་ཇི་ལྟར་ཞེ་ན། བསྟན་བཅོས་མཛད་པ་འདིས་སྡོམ་གསུམ་དཀའ་འགྲེལ་ལས་གླིང་བཞི་དང་། གླིང་ཕྲན་བཞི་གཅིག་ཏུ་སྡོམ་པ་སྟེ་ལྔ་ལ་བཤད། དྲིས་ལན་འཁྲུལ་སྤོང་ལས་གླིང་བཞི་དང་རི་རབ་སྟེ་ལྔ་ལ་བཤད། ཁ་ཅིག་སྒྲུབ་པ་པོ་རང་ཉིད་གནས་པའི་ཕྱོགས་བཞི་དབུས་དང་ལྔ་ལ་བྱེད། པཎ་ཤཱཀྱ་པས་གསེར་ཐུར་ལས། ལུགས་གཉིས་བཤད་པའི་དང་པོ། འདུ་བ་དང་ཉེ་བའི་འདུ་བའི་གནས་ཀྱི་དབྱེ་བ་གཉིས་གཉིས་སྟེ་བཞི་དང་། མི་སློབ་པའི་གནས་རྡོ་རྗེ་གདན་དང་ལྔ་ལ་བྱེད་གསུང་བ་ནི་ཤིན་ཏུ་མི་འཐད་དེ། འདུ་བ་དང་ཉེ་བའི་འདུ་བའི་གནས་བཞི་པོ་ནི།
ཡུལ་ཆེན་སོ་གཉིས་ཀྱི་ནང་དུ་བཤད་ཚར་བས། དེའི་ཁ་སྐོང་དུ་མི་རིགས་པའི་ཕྱིར། གལ་ཏེ་མ་གྲུབ་སྟེ། བརྟག་གཉིས་དངོས་བསྟན་དུ། དབྱེ་བཞི་བཅུ་གཉིས་འབྱེད་པའི་ཚེ། འདུ་བ་དང་ཉེ་བའི་འདུ་བ་གཉིས་བཤད་ཀྱང་། ནང་ཚན་སོ་གཉིས་སུ་དབྱེ་བའི་ཚེ། འདུ་བ་དང་ཉེ་འདུའི་གནས་ཚིག་ཟིན་ལ་མ་བཤད་པའི་ཕྱིར་སྙམ་དུ་དགོངས་མོད། བརྟག་གཉིས་ཚིག་ཟིན་ལ་སོ་གཉིས་ངོས་འཛིན་པའི་ཚེ། འདུ་བ་དང་ཉེ་འདུའི་དབྱེ་བ་མ་བཤད་ཅིང་།
ཉེ་བའི་གནས་ལ་ཡུལ་བཞི་དགོས་པ་ལ་གཉིས་ལས་མ་བཤད། ཞིང་དང་ཉེ་ཞིང་། ཚན་དྷོ་དང་ཉེ་བའི་ཚན་དྷོ་རྣམས་ལ་ཡུལ་གཉིས་གཉིས་ཀྱིས་ཆོག་པ་ལ་བཞི་དང་ལྔ་སོགས་བཤད་པ་དང་། གཞན་ཡང་གྲངས་དང་གོ་རིམ་སྦྱོར་ཚུལ་འཁྲུགས་ཅན་ཁོ་ནར་ཡོད་པས། དེ་ཉིད་བཤད་རྒྱུད་ཐིག་ལེ་རྣམ་གཉིས་དང་། བླ་མའི་མན་ངག་གིས་འབྱེད་མ་ཤེས་ན་ཤིན་ཏུ་མགོ་རྨོངས་པར་འགྱུར་ཏེ། རྣམ་འགྱུར་གསལ་བར་བསྟན་པ་དེ་བཞིན་ཡིན་པའི་ཕྱིར་རོ། ། གསེར་ཐུར་ལས་བཤད་ཚུལ་གཉིས་པ། བརྟག་གཉིས་ལས་བཤད་པ་སོ་གཉིས་ཀྱི་སྟེང་དུ། བདེ་མཆོག་ལས་བཤད་ཅིང་བརྟག་གཉིས་ལས་མ་བཤད་པའི་ཡུལ།
རསྨྲི་ཤྭ་ར། ཨོ་ཏྲེ། ཏྲི་ཤ་ཀུ་ནེ། པྲེ་ཏ་པུ་རི། གྲྀ་ཧ་དེ་ཝ་དང་ལྔ་བསྣན་ནས་སོ་བདུན་དུ་བྱེད་ཅེས་དང་། དེ་ལྟར་ན་སློབ་པའི་གནས་རྐྱང་པ་ལ་སོ་བདུན་ནོ་ཞེས་བཤད་པ་ཡང་མི་འཐད་དེ། ཀྱེ་རྡོར་ལ་བདེ་མཆོག་གིས་ཁ་སྐོང་བ་ལ་རང་བཟོ་ཁོ་ན་ལས་ཤེས་བྱེད་རྣམ་དག་མེད་པའི་ཕྱིར་དང་། ཁྱད་པར་དུ་ཁ་སྐོང་ལྔ་པོ་དེ་སྦས་པའི་ཕྱིའི་ཡུལ་ལྔར་བྱ་དགོས་པ་ལས། གོང་དུ་སྨོས་པའི་ལྔ་པོ་དེ་སྦས་པའི་ནང་གི་ཡུལ་ལྔ་དང་། སྦྱོར་རྒྱུའི་ཕྱིའི་ཡུལ་ལྔར་བྱེད་པ་ལ་འབྲེལ་ཅུང་ཟད་ཀྱང་མེད་པའི་ཕྱིར་དང་།
ཡུལསོ་བདུན་པོ་དེ། རྡོ་རྗེ་ཐེག་པ་རང་གི་སློབ་པའི་གནས་སུ་ནི་ཅིས་ཀྱང་བྱེད་དགོས་པར་ཐལ། ཕ་རོལ་ཏུ་ཕྱིན་པ་དང་སྒོ་བསྟུན་པའི་སློབ་པའི་གནས་སུ་ནི་ཡུལ་སོ་གཉིས་པོ་དེ་འཇོག་ཀྱང་། སྦས་པའི་ཡུལ་ལྔ་པོ་དེ་གཞག་ཏུ་མི་རུང་སྟེ། སྦས་པའི་ཡུལ་ལྔ་ནི་ས་བཅུ་གསུམ་པའི་ཕྱེད་འོག་མ་ལ་གནས་པས་སྤྱོད་པ་རྒྱུ་བའི་གནས་ཡིན་ལ། ས་བཅུ་གསུམ་པའི་ཕྱེད་འོག་མ་ནི་སྤྱིར་སློབ་ལམ་ཡིན་ཀྱང་། ཕ་རོལ་ཏུ་ཕྱིན་པ་དང་སྒོ་བསྟུན་པའི་མཐར་ཕྱིན་ལམ་དུ་བཞག་དགོས་པའི་ཕྱིར་ཏེ། རབ་དབྱེ་ལས། ནང་གི་ས་ལམ་ཀུན་བགྲོད་ནས། ། རྡོ་རྗེ་འཛིན་པའི་ས་དགེ་བ། །
བཅུ་གསུམ་པ་ནི་ཐོབ་པར་འགྱུར། ། ཞེས་བཤད་པ་ལས་ཤེས་པའི་ཕྱིར་རོ། ། ཡང་མཁས་པ་ཆེན་པོ་འདིས་གསེར་ཐུར་ལས། བདེ་མཆོག་ནས་བཤད་པའི་ཡུལ་ཉེར་བཞིའི་ཁ་སྐོང་འདྲེན་ལུགས་ལ་ཡང་བཤད་པ་གསུམ་མཛད་པའི་དང་པོ། ཉེར་བཞིའི་སྟེང་དུ་གནས་དང་ཉེ་གནས་སོགས་བཅུ་གཉིས་བསྣན་པས་སོ་དྲུག གང་དུ་སངས་རྒྱ་བའི་གནས་དང་སོ་བདུན་ཡིན་ཞེས་གསུང་བ་ལ་ནི་རྣམ་དཔྱད་ཅི་ཡང་མ་བྱུང་སྟེ། འདིའི་ཡུལ་སོ་བདུན་གྱི་རླུང་སེམས་དབུ་མར་ཐིམ་ཞིང་། ཕྱིའི་མཁའ་འགྲོ་འདུས་པ་ལས་ས་བཅུ་གསུམ་རིམ་བཞིན་ཐོབ་དགོས་པ་ལས། དབྱེ་བཞི་བཅུ་གཉིས་ཀྱི་དང་པོ་བཅུ་ནི་ཡུལ་ཉེར་བཞིའི་ནང་དུ་འདུས་ཚར་བས། དོན་ལ།
ཉེར་བཞིའི་སྟེང་དུ། འཐུང་གཅོད་དང་ཉེ་བའི་འཐུང་གཅོད་ཀྱི་གནས་གཉིས་དང་། སངས་རྒྱ་བའི་གནས་དང་གསུམ་ལས་འདྲེན་རྒྱུ་མ་བྱུང་བས་ས་བཅུ་གསུམ་ཐོབ་བྱེད་ཀྱི་རྒྱུ་རྐྱེན་མ་ཚང་འདུག་པའི་ཕྱིར་རོ། ། བཤད་ཚུལ་གཉིས་པ། ཉེར་བཞིའི་སྟེང་དུ། ཀྱཻ་རྡོར་ལས་བཤད་ཅིང་བདེ་མཆོག་ལས་མ་བཤད་པའི་གནས་བཅུ་གསུམ་ཡོད་པ་དེ་བསྣན་ནས་སོ་བདུན་དུ་བྱེད་གསུང་བ་ལ་ཡང་ཤེས་བྱེད་མེད་དེ། བཅུ་གསུམ་པོ་དེ། འཐུང་གཅོད་ཉེ་བའི་འཐུང་གཅོད་ཀྱི་གནས་བཞི་བཞི་དང་། སྦས་པའི་ཡུལ་ལྔ་ལ་སོ་སོར་སྦྱར་དགོས་པས་སྦྱར་ན་རང་བཟོ་ལས་ཅི་ཡང་མི་འབྱུང་བའི་ཕྱིར་རོ། ། བཤད་ཚུལ་གསུམ་པ་བདེ་ཆེན་འཁོར་ལོའི་ལྷ་ལྔ་དང་།
སྒོ་མཚམས་མ་བརྒྱད་དེ་བཅུ་གསུམ་པོའི་དབང་དུ་བྱས་པའི་ཕྱི་རོལ་གྱི་ཡུལ་བཅུ་གསུམ་མོ་ཞེས་དང་། དེ་ཡང་ཕར་ཕྱིན་ཐེག་པར་སྦས་པའི་ས་གཉིས་དང་། རྒྱུད་དུ་སྦས་པའི་རྩ་ལྔ་དང་སྦྱོར་དགོས་པར་བཞེད་ཅེས་གསུང་བ་ཡང་། འོལ་སྤྱི་ཙམ་ལས་གསལ་པོ་མ་བྱུང་སྟེ། དེ་ལྟ་བུའི་ཕྱིའི་ཡུལ་བཅུ་གསུམ་ངོས་འཛིན་རྒྱུ་གསལ་པོ་མ་བྱུང་བའི་ཕྱིར་དང་། སྦས་པའི་རྩ་ལྔ་ལ་རྒྱུད་དུ་སྦས་པའི་རྩ་ཞེས་གསུང་བ་ནི་མི་ལེགས་ཏེ། སཾ་ཊ་ལས། ལུས་ཅན་སྙིང་གི་དབུས་སུ་ནི། ། རྩ་རྣམས་ལྔ་ནི་ཡང་དག་གནས། ། ཞེས་བཤད་རྒྱུད་དུ་མ་སྦས་གསལ་བར་བཤད་པའི་ཕྱིར་རོ། །
དེས་ན་མདུད་པ་གྲོལ་ཚུལ་ཡང་། བྱང་སེམས་འབབ་པའི་རྩ་སོ་གཉིས་ཀྱི་མདུད་པ་ནི་སྤྱི་བོ་ནས་རིམ་བཞིན་གྲོལ་བར་མངོན་ཏེ། སྤྱི་བོ་ནས་གྱེས་པ་བརྒྱད་ཀྱི་རྩ་མདུད་གྲོལ་བ་ལས་ས་དང་པོ་གཉིས་ཐོབ། མགྲིན་པ་ནས་གྱེས་པ་བརྒྱད་ཀྱི་རྩ་མདུད་གྲོལ་བ་ལས་ས་གསུམ་པ་ནས་དྲུག་པའི་བར་བཞི་ཐོབ། ལྟེ་བ་ནས་གྱེས་པ་བརྒྱད་ཀྱི་རྩ་མདུད་གྲོལ་བ་ལས་བདུན་པ་ནས་བཅུ་པའི་བར་བཞི་ཐོབ། སྙིང་ཀ་ནས་གྱེས་པ་བརྒྱད་ཀྱི་རྩ་མདུད་གྲོལ་བ་ལས། ས་བཅུ་གཅིག་པ་དང་བཅུ་གཉིས་པ་གཉིས་ཐོབ། མཐར་སྦས་པའི་རྩ་ལྔའི་མདུད་པ་གྲོལ་བ་ལས་ས་བཅུ་གསུམ་པ་ཐོབ་ཕྱིར་རོ། ། གལ་ཏེ་དེ་དག་ལ་རྩ་མདུད་ཀྱི་ཐ་སྙད་མེད་དོ་སྙམ་ན། ཤིན་ཏུ་ཡང་ཡོད་དེ།
རྩ་དེ་དག་གི་མདུད་པ་ཡི་གེའི་དབྱིབས་སུ་གྲུབ་པ་ལ་རྩ་ཡི་གེ་ཞེས་བཞག་པའི་ཕྱིར་རོ། ། འོན་ཀྱང་རྩ་དབུ་མ་དངོས་ཀྱི་མདུད་པ་ནི་གསང་གནས་ནས་རིམ་བཞིན་གྲོལ་བ་ཡིན་ཏེ། གསང་གནས་ཀྱི་འཁོར་ལོ་ལ་མདུད་པ་བཞི་ཡོད་པའི་དང་པོ་གྲོལ་བས་ས་དང་པོ་དང་། ཕྱི་མ་གཉིསཾ་གྲོལ་བས་ས་གཉིས་པ་ཐོབ། ལྟེ་བའི་འཁོར་ལོ་ལ་མདུད་པ་དྲུག་ཡོད་པ་གྲོལ་བས་ས་གསུམ་པ་དང་བཞི་པ་ཐོབ། སྙིང་ཀའི་འཁོར་ལོ་ལ་དྲུག་ཡོད་པ་གྲོལ་བས་ས་ལྔ་པ་དང་དྲུག་པ་ཐོབ། མགྲིན་པའི་འཁོར་ལོའི་དྲུག་གྲོལ་བས་བདུན་པ་དང་བརྒྱད་པ་ཐོབ། སྨིན་མཚམས་ཀྱི་འཁོར་ལོའི་དྲུག་གྲོལ་བས་དགུ་པ་དང་བཅུ་པ་ཐོབ། སྤྱི་བོའི་འཁོར་ལོ་ལ་མདུད་པ་བཞི་པ་ཡོད་པའི་དང་པོ་གསུམ་གྲོལ་བས་བཅུ་གཅིག་པ་དང་། ཕྱི་མ་གྲོལ་བས་ས་བཅུ་གཉིས་པ་ཐོབ།
དེ་ཡན་ཆད་དབུ་མའི་མདུད་པ་སོ་གཅིག་གྲོལ་ཡང་། གཙུག་ཏོར་འཁོར་ལོའི་མདུད་པ་མ་གྲོལ་བས་ས་བཅུ་གསུམ་པ་ནི་མ་ཐོབ་ལ། གཙུག་ཏོར་འཁོར་ལོའི་མདུད་པ་ཕྱེད་གྲོལ་བའི་ཚེ་བཅུ་གསུམ་ཕྱེད་འོག་མ་ཞེས་གྲགས་པ་འགྲོས་བཞི་ཐིམ་དུ་ཆ་བ་དེ་ཐོབ་ལ། རངས་པོ་གྲོལ་ཚེ་ཕྱེད་གོང་མ་འགྲོས་བཞི་རྫོགས་པར་ཐིམ་པའི་རྡོ་རྗེ་འཛིན་པའི་ས་ཐོབ་པ་ཡིན་ནོ། ། གཉིས་པ་ལོག་རྟོག་དགག་པ་ལ་གཉིས། སྦས་པའི་ས་གཉིས་བཅུ་པར་འདུས་པ་དགག མཐར་ཐུག་འབྲས་བུའི་མཚན་གཞི་ནོར་བ་དགག་པའོ། ། དང་པོ་ལ་གཉིས་ཕྱོགས་སྔ་བརྗོད་པ་དང་། དེ་དགག་པའོ། ། དང་པོ་པདྨོ་བཞད་པ་ལས།
རྡོ་རྗེ་ཐེག་པའི་ས་བཅུ་གཅིག་པ་དང་བཅུ་གཉིས་པ་གཉིས་ཕ་རོལ་ཏུ་ཕྱིན་པའི་ས་བཅུ་པར་བསྡུ་དགོས་སོ་ཞེས་པ་ནི་ཙོང་ཁ་པ་དང་རང་ལུགས་ཀྱི་བླ་མ་ཕྱི་མ་ཁ་ཅིག་གོ ། ཞེས་པ་ལྟར་བླ་མེད་ཀྱི་ས་ལམ་གྱི་རྣམ་གཞག་འདི་ལ་རྗེ་བཙོང་ཁ་པ་སོགས་ཁ་ཅིག ས་བཅུའི་ལྷག་མ་བཅུ་གཅིག་པ་དང་བཅུ་གཉིས་པ་གཉིས་ཕར་ཕྱིན་ནས་བཤད་པའི་ས་བཅུ་པའི་ནང་དུ་འདུ་དགོས་ཏེ། ཕ་རོལ་ཏུ་ཕྱིན་པའི་ས་བཅུ་ལས་གཞན་པའི་སློབ་ལམ་སྔགས་ལུགས་ལའང་མེད་པས་སོ་ཞེས་སྨྲ་བར་བྱེད་དོ། ། གཉིས་པ་དེ་དགག་པ་ལ་གཉིས། རླུང་སེམས་ཐིམ་ཚུལ་འགལ་བས་དགག བསྐྱེད་རིམ་སྒོམ་ཚུལ་འགལ་བས་དགག་པའོ། ། དང་པོ་ནི། ཕྱི་རོལ་གྱི་ཡུལ་ཆེན་སུམ་ཅུ་རྩ་བདུན་གྱི་དཔའ་བོ་དང་རྣལ་འབྱོར་མ་དབང་དུ་འདུས་པས་ནང་ལུས་ཀྱི་ནི་རྩ་ཁམས་སུམ་ཅུ་སོ་བདུན་གྱི་རླུང་སེམས་སོགས་རྟེན་དཀྱིལ་འཁོར་བཞི་དབུ་མར་འདུས་པ་ལས། ས་བཅུ་གསུམ་པོ་རྣམས་འགྲུབ་པའི་རྣམ་གཞག་རྣམས་ནི་རྣལ་འབྱོར་ཆེན་པོའི་རྒྱུད་སྡེ་ལས་གསུངས་པས་དེ་ལྟར་ཁས་ལེན་པ་དེའི་ཚེ་ས་ལྷག་མ་གཉིས་བཅུ་པར་ཇི་ལྟར་འདུས་ཏེ་མི་འདུས་པར་ཐལ།
དེ་འདུས་ན་ས་བཅུ་པ་མན་ཆད་ཐོབ་པ་ལ་ཡུལ་ཉེར་བཞིའི་རླུང་སེམས་དབུ་མར་ཐིམ་པ་ཙམ་གྱི་ཆོག་པས་ཡུལ་སོ་བདུན་གྱི་རྣམ་གཞག་སོགས་ལ་དགོས་པ་གཏན་མེད་དུ་འགྱུར་བའི་ཕྱིར་རོ། ། ཡང་ཁྱེད་རྣལ་འབྱོར་ཆེན་པོའི་ས་ལམ་གྱི་རྣམ་གཞག་མི་བྱེད་པ་དེའི་ཚེའམ་བྱེད་ཀྱང་ས་བཅུ་གསུམ་གྱི་རྣམ་གཞག་ཁས་མི་ལེན་ན། ས་བཅུ་གཉིས་སོགས་སུ་དབྱེ་བ་དང་།

བཅུ་གཅིག་པ་དང་བཅུ་གཉིས་པ་བཅུ་པར་བསྡུ་བའི་རྣམ་གཞག་ལ་དོན་མེད་དེ། རྣལ་འབྱོར་བླ་མེད་ལས་གཞན་དུ་ས་བཅུ་གསུམ་པ་ཡི་ཐ་སྙད་མེད་པ་དེའི་ཕྱིར་རོ། ། གཞན་ཡང་ས་ལྷག་མ་གཉིས་པོ་ས་བཅུ་པར་ཇི་ལྟར་འདུས་ཏེ་མི་འདུས་པར་ཐལ། བཅུ་གཅིག་པ་དཔེ་མེད་པའི་ས་དང་། བཅུ་གཉིས་པ་ཡེ་ཤེས་ལྡན་གྱི་ས་གཉིས་བཅུ་པ་ཆོས་ཀྱི་སྤྲིན་དུ་མི་འདུས་ན་སྟེ་དེའི་ཕྱིར་རོ། གལ་ཏེ་མ་གྲུབ་ཞེ་ན། འོ་ན་འཐུང་གཅོད་དང་། སོགས་པས་བསྡུས་པ་ཉེ་བའི་འཐུང་གཅོད་གཉིས་ལས་ཕྱེ་བའི་ཕྱི་ནང་གི་ཡུལ་ཆེན་བརྒྱད་པོ་དེ། ཉེ་བའི་དུར་ཁྲོད་དུ་འདུས་པར་འགྱུར་བར་ཐལ། དཔེ་མེད་པ་དང་ཡེ་ཤེས་ལྡན་གཉིས་ཆོས་ཀྱི་སྤྲིན་དུ་འདུས་ན་སྟེ་དེའི་ཕྱིར། འདོད་ན་ས་དགུ་པ་ལེགས་པའི་བློ་གྲོས་དང་བཅུ་པ་ཆོས་ཀྱི་སྤྲིན་གཉིས་ཀྱང་ནི་ས་བརྒྱད་པར་འདུས་པར་ཐལ།
འདོད་པ་དེའི་ཕྱིར་ཞེས་མགོ་བསྒྲེ་ན་ཆོས་མཐུན་ལན་ཉིད་ཇི་ལྟར་འདེབས་ཏེ། འདེབས་མི་ནུས་པའི་ཕྱིར། མདོར་ན་ཕ་རོལ་ཏུ་ཕྱིན་པའི་གཞུང་ལུགས་ཀྱིས་རྡོ་རྗེ་ཐེག་པ་ལ་གནོད་མི་ནུས་ཏེ། ནུས་ན་ཕ་རོལ་ཏུ་ཕྱིན་པ་ལའང་གྲུབ་མཐའ་འོག་མ་འོག་མ་ཡིས། གོང་མ་གོང་མར་གནོད་པར་འགྱུར་བའི་སྐྱོན་ཡོད་པའི་ཕྱིར་རོ། ། དེ་ལྟར་ཕྱི་ནང་གི་ཡུལ་སུམ་ཅུ་རྩ་བདུན་ལ་སྦྱང་གཞི་སྦྱང་བྱ་སྦྱོང་བྱེད་རྣམས་སོ་བདུན་སོ་བདུན་དུ་འབྱེད་ཤེས་པ་ནི། རྗེ་བཙུན་ས་སྐྱ་པ་ཁོ་ནའི་མན་ངག་གི་གནད་དེ། བདག་མེད་བསྟོད་འགྲེལ་ལས། རྟེན་རྩའི་དཀྱིལ་འཁོར་ལ་བྱང་སེམས་འབབ་པའི་རྩ་སོ་གཉིས་སྦས་པའི་རྩ་ལྔ་དང་སོ་བདུན། རྩ་ཡི་གེའི་དཀྱིལ་འཁོར་ལ།
པུ་ཛ་ཨོ་ལ་སོགས་པ་ཉེར་བཞི། ཧཱུྃ་རིང་པོ་བརྒྱད་དང་སོ་གཉིས། ། བྷྲཱུྃ་ཨྃ་ཛྲཱིཾ་ཁྃ་ཧཱུྃ་ལྔ་སྟེ་སོ་བདུན། ཁམས་བདུད་རྩིའི་དཀྱིལ་འཁོར་ལ་སོ་དང་སེན་མོའི་ཁམས་སོགས་ཉེར་བཞི། རྣམ་ཤེས་ཚོགས་བརྒྱད་དང་འབྲེལ་པའི་ཁམས་བརྒྱད་དང་སོ་གཉིས་བདུད་རྩི་ལྔའི་དྭངས་མ་ལྔ་སྟེ་སོ་བདུན། རླུང་གི་དཀྱིལ་འཁོར་ལ་ཡུལ་ཉེར་བཞིའི་དབང་དུ་བྱས་ན། ཡུལ་རེ་རེ་ན་དགུ་བརྒྱ་ཕྲག་རེ་རེ་གནས་པ་དང་། ཡུལ་སོ་གཉིས་ཀྱི་དབང་དུ་བྱས་ན་ཡུལ་རེ་རེ་ན་དྲུག་བརྒྱ་བདུན་ཅུ་རྩ་ལྔ་པ་རེ་གནས་པ་སྟེ་རྟེན་དཀྱིལ་འཁོར་བཞི་ནི་ནང་གི་ཡུལ་ཆེན་ཡིན་ལ། ཕྱི་ནི་གོང་དུ་བཤད་པ་ལྟར་དང་། ལམ་བྱང་ཕྱོགས་སོ་བདུན་ལ་ནི།
རྒྱུ་རྒྱུད་སྦྱང་གཞི་རྩ་ལ་སོགས་པ་ལ་སྦྱོར་བ་དང་། ལམ་བསྐྱེད་རིམ་རྟེན་དང་བརྟེན་པ་ལ་སྦྱོར་བ་དང་། ཚོགས་ལམ་ཆུང་ངུ་ནས་མཐར་ཕྱིན་ལམ་གྱི་བར་ལམ་ལྔ་ལ་སྦྱོར་བ་དང་། ས་དང་པོ་ནས་སངས་རྒྱས་ཀྱི་ས་མངོན་དུ་བྱས་ཀྱི་བར་ལ་སྦྱོར་བ་དང་། སངས་རྒྱས་པའི་གཟུགས་སྐུ་ཁོ་ན་ལ་སྦྱོར་བ་དང་ཚུལ་ལྔ་ཡོད་ཅིང་། དེ་བཞིན་དུ་འཕགས་པ་རིན་པོ་ཆེའི་རྒྱུད་ཀྱི་སྤྱི་དོན་གསལ་བར་ཡང་། སྦྱང་གཞི་ཉོན་མོངས་ལྔ། ཕུང་པོ་ལྔ། འབྱུང་བ་ལྔ། ཕྱི་ནང་གི་སྐྱེ་མཆེད་བཅུ་གཉིས།
ཡན་ལག་གི་ཚིགས་ཆེན་བརྒྱད། སྤྱི་བོ་རྐང་མཐིལ་གཉིས་དང་སོ་བདུན། སྦྱོང་བྱེད་ལ་ཡང་། བསྐྱེད་རིམ་གྱི་རྟེན་ལ་སྦྱར་ན། དྲན་པ་ཉེར་བཞག་བཞི་ཁ་ཁྱེར་གཞི་ལ་སོགས་པ་གཞལ་ཡས་ཁང་གི་ཆོས་སོ་བདུན་ལ་བྱང་ཕྱོགས་སོ་བདུན་ཚང་བ་དང་། བརྟེན་པ་ལྷ་ལ་སྦྱར་ན། རིགས་ལྔ་ཡུམ་ལྔ། གཏི་མུག་རྡོ་རྗེ་མ་ལ་སོགས་པ་དྲུག གཟུགས་རྡོ་རྗེ་མ་ལ་སོགས་པ་དྲུག ཁྲོ་བོ་བཅུ་མངོན་བྱང་ལྔ་སྟེ་སོ་བདུན། །
རྫོགས་རིམ་ལ་སྦྱར་བ་ལ་ཡང་རྟེན་དང་བརྟེན་པ་གཉིས་ཀྱི་རྟེན་དཀྱིལ་འཁོར་བཞི་ལ་རྩ་སོ་བདུན། ནང་གི་ཡི་གེ་སོ་བདུན། ཁམས་དྭངས་མ་སོ་བདུན། སྒྱུར་བྱེད་ཀྱི་རླུང་སོ་བདུན། བརྟེན་པ་ཡེ་ཤེས་ལ་ཡང་། རྟེན་དཀྱིལ་འཁོར་བཞི་སོ་བདུན་ཚན་པ་བཞི་ལ་བརྟེན་ནས་སྐྱེས་པའི་མཚོན་བྱེད་དཔེའི་ཡེ་ཤེས་སོ་བདུན། མཚོན་བྱ་དོན་གྱི་ཡེ་ཤེས་སོ་བདུན། སྦྱངས་འབྲས་ལ་ཡང་སྐུ་གསུང་ཐུགས་ཡོན་ཏན་ཕྲིན་ལས་ལྔ། ཚད་མེད་བཞི། རྣམ་པར་གྲོལ་བའི་ཡེ་ཤེས་དང་ལྔ།
མངོན་ཤེས་དྲུག་ཟག་མེད་ཀྱི་ཡུལ་དྲུག སྟོབས་བཅུ། ཡེ་ཤེས་ལྔ་སྟེ་སུམ་ཅུ་རྩ་བདུན་དུ་ཕྱེ་སྟེ་བཤད་པའི་བདུད་རྩི་སྙིང་གི་ཟེའུ་འབྲུར་སིམ་པར་བྱོས་ཤིག གོང་དུ་ཕྱིའི་ཡུལ་ཆེན་སོ་བདུན་གྱི་ནང་ཚན་ཧི་མཱ་ལ་ཡ་ཞེས་པ་བོད་སྐད་དུ་ཁ་བའི་རིའམ་གངས་ཅན་ཞེས་འབྱུང་བའི་གནས་དེ་ནི། མངོན་པ་དང་དུས་འཁོར་ནས་བཤད་པའི་རི་བོ་གངས་ཅན་ཞེས་གྲགས་པ་དེ་དང་དོན་གཅིག་ཏུ་འཁྲུལ་བར་མི་བྱ་སྟེ། སྔ་མ་དེ་ནི་དག་ལྡན་ལས་བལ་པོར་གཏོགས་པའི་བོད་ཀྱི་རི་ཞིག་ལ་ངོས་བཟུང་། ཕྱི་མ་དེ་ནི། རྡོ་རྗེ་གདན་ནས་རི་ནག་པོ་དགུ་འདས་པའི་བྱང་ཕྱོགས་ཞིག་ན་ཡོད་པར་བཤད་ཅིང་། རི་དགུ་ཡང་སྡོམ་གསུམ་རང་མཆན་ལས། བོད་དང་རྒྱ་གར་གྱི་བར་ན་སྟོད་མངའ་རིས་ནས་སྨད་རྒྱ་ནག་གི་བར་རི་རྒྱུད་མ་ཆད་པའི་ཕྱིར་རི་རྒྱུད་རིང་པོ་གཉིས།
བོད་དང་ཧོར་གྱི་བར་ན་ཆགས་པའི་གངས་རྒྱུད་རིང་པོ་དང་གསུམ། དེ་ནས་ཆུ་བོ་སིདྷུའི་བར་ན་རི་རྒྱུད་རིང་པོ་དྲུག་ཅེས་བཤད་ལ། མངོན་པའི་གངས་ཅན་ནི་འཛམ་བུ་གླིང་གི་བྱང་གི་སའི་ཆ། གསེར་རི་བདུན་དང་ཉེ་བ་ཞིག་ན་ཡོད་པར་གསལ་བའི་ཕྱིར། དེས་ན་དཀར་ཤག་གི་དག་ལྡན་དུ། ཡུལ་ཆེན་སོ་བདུན་གྱི་ཧི་མཱ་ལ་ཡའི་མཆན་བུར་གངས་ཏི་སེ་ཞེས་བཤད་པ་ཡང་མི་འཐད་དེ། ཧི་མཱ་ལ་ཡ་གངས་ཅན་གྱི་སྐད་དོད་ཡིན་གྱི་ཏི་སེའི་སྐད་དོད་མ་ཡིན་པའི་ཕྱིར་དང་། ཡུལ་ཆེན་གྱི་གངས་ཅན་ནི། ཏི་སེ་དང་། མངོན་པའི་གངས་ཅན་གཉིས་ཆར་མ་ཡིན་བའི་ཕྱིར།
གནད་དེས་ན། ཏི་སེའི་འགྲམ་མ་ཕམ་པ་ལས་འབབ་པའི་ཆུ་བོ་གངྒཱར་གྲགས་པ་དེ། མངོན་པ་ནས་བཤད་པའི་གངྒཱ་ནི་མ་ཡིན་སྟེ། དེ་ཉིད་མཚོ་མ་གྲོས་པ་ལས་མི་འབབ་པར་ཁོ་རང་གི་འབྱུང་གནས་ཕལ་པ་ཞིག་དུ་དེང་སང་གི་སྐྱེ་བོ་ལ་མངོན་གྱུར་དུ་གྲགས་པའི་ཕྱིར་རོ། ། དེས་ན། མ་ཕམ་མ་དྲོས་མིན་གྱུར་ན། ། གངྒཱའང་དེ་ཉིད་མིན་པར་འགྱུར། ། ཞེས་པའི་ལན་ཡང་སྟོན་དགོས་སོ། ། ཞེས་པའི་དྲིས་ལན་འཁྲུལ་སྤོང་དུ། རྟ་རྟ་མིན་པར་ཐལ།
བ་ལང་གཡག་མིན་པའི་ཕྱིར་ཞེས་སུན་འབྱིན་མཛད་པའི་ཕྱིར། སྤྱིར་ཆུ་བོ་གངྒཱ་གངྒཱ་མིན་པར་ཐལ། མ་དྲོས་པ་མ་ཕམ་མིན་པའི་ཕྱིར་ཟེར་ན་སྐྱོན་དེ་ཉིད་འཕེན་པ་ལ་དགོངས་པ་ཡིན་གྱི། ཏི་སེའི་འགྲམ་གྱི་གངྒཱར་གྲགས་པ་དེ། གངྒཱ་མིན་པར་ཐལ། མ་ཕམ་མ་དྲོས་པ་མིན་པའི་ཕྱིར་ཟེར་ན་འདོད་ལན་འདེབས་དགོས་ཞིང་། དེས་ན་དཔལ་ལྡན་ཤཱཀྱ་མཆོག་ལྡན་པས། གངྒཱ་ལ་ཐུན་མོང་དང་ཐུན་མོང་མིན་པ་གཉིས་ཕྱེ་བ་ལྟར་གངྒཱ་དང་། གངས་ཅན་སོགས་ལ་དངོས་བཏགས་དང་སྐབས་སོ་སོར་ཕྱེ་དགོས་པ་གནད་ཀྱི་སྙིང་པོར་གཟུང་བར་བྱའོ། ། གཉིས་པ་བསྐྱེད་རིམ་དང་འགལ་བའི་རིགས་པ་ནི།
ཁྱོད་ཀྱི་འདོད་པ་དེ་ལ་བསྐྱེད་རིམ་ལྷའི་རྣམ་གཞག་དང་འགལ་བའི་ཚུལ་ཡང་བརྗོད་པར་བྱའོ། ། ཇི་ལྟར་སྙམ་ན། བདག་མེད་ལྷ་མོ་བཅོ་ལྔའི་ནང་ནས་ས་བཅུ་གཅིག་པ་ལ་གནས་པའི་ཚུལ་བཟུང་བའི་ནང་གི་འཕར་མའི་སྟེང་འོག་ན་གནས་པའི་མཁའ་སྤྱོད་མ་དང་ས་སྤྱོད་མ་གཉིས་དང་། ས་བཅུ་གཉིས་པ་ལ་གནས་པའི་ཚུལ་གཟུང་བའི་འཁོར་ལོའི་དབུས་ན་གནས་པའི་བདག་མེད་མ་སྟེ་སྟེང་འོག་དབུས་ཀྱི་ལྷ་མོ་གསུམ་པོ་དེ། ཕྱིའི་འཕར་མའི་བྱང་ན་གནས་པའི་ས་བཅུ་ལ་གནས་པའི་ཚུལ་གཟུང་བའི་གྷསྨ་རཱི་རུ་འདུས་སམ་མི་འདུས་བརྟགས་པས་འཇིག་སྟེ། མི་འདུས་ན་ས་བཅུ་གཅིག་པ་དང་བཅུ་གཉིས་པ་གཉིས་ས་བཅུ་པར་ཇི་ལྟར་འདུས་ཏེ་མི་འདུས་པའི་ཕྱིར་དང་། འདུས་ན། ལྷ་མོ་བཅོ་ལྔའི་གྲངས་ངེས་ཉམས་པར་འགྱུར་བའི་ཕྱིར་ཏེ། ལྷ་མོ་བཅུ་གཉིས་སུ་འདུས་པའི་ཕྱིར་རོ། ། གལ་ཏེ་བདག་མེད་ལྷ་མོ་བཅོ་ལྔ་དང་ས་བཅུ་གཉིས་སྦྱོར་ཚུལ་རྟོག་བརྟགས་ཡིན་པས།
ལྷ་མོ་བཅོ་ལྔ་དང་ས་ལམ་དེ་ལྟར་མི་སྦྱོར་རོ་ཞེ་ན། ཁྱོད་ལ་མན་ངག་མེད་པས་བདེན་མོད། དེ་ལྟར་མི་སྦྱོར་བ་ནི་རྒྱུད་དང་འགལ་ཏེ། རྩ་བའི་རྒྱུད་བརྟག་པ་དང་པོ་ལས། ལུས་ལ་གནས་པའི་རྩ་སོ་གཉིས་གསུང་པ་དེ། བརྟག་པ་ཕྱི་མར་ནི་རྩ་ནི་གཉིས་གཉིས་རྣལ་འབྱོར་མ། ། རེ་རེའི་རྣམ་པ་རྣམས་སུ་བརྗོད། ། རྐྱང་མ་རོ་མ་ཀུན་འདར་མ། ། བདག་མེད་རྣལ་འབྱོར་མ་ཞེས་བརྗོད། ། ཅེས་རྩ་སོ་གཉིས་ཀྱི་གཉིས་གཉིས་དང་ལྷ་མོ་གཞན་བཅུ་བཞི་སྦྱར།
རྩ་རོ་རྐྱང་དབུ་གསུམ་བདག་མེད་མར་སྦྱར་ནས་གསུངས་པ་འདི་དང་འགལ་བའི་ཕྱིར། འོན་ཀྱང་བརྟག་པ་ཕྱི་མའི་ལུང་འདིས། བྱང་སེམས་འབབ་པའི་རྩ་སོ་གཉིས་ལས། རོ་རྐྱང་དབུ་གསུམ་བདག་མེད་མས་སྦྱོང་། བདུད་འདྲལ་མ་ཡབ་ཧེ་རུ་ཀས་སྦྱོང་། ལྷག་མ་ཉེར་བརྒྱད་པོ་འཁོར་བཅུ་གཉིས་པོས་སྦྱོང་བ་ཙམ་ཞིག་བསྟན་གྱི། ས་ལམ་དང་ལྷ་མོ་བཅོ་ལྔ་སྦྱོར་བའི་ཤེས་བྱེད་དུ་ཆེར་མ་འབྲེལ་མོད། རྗེ་པས། བརྟག་པ་དང་པོའི་ལེའུ་དང་པོར་རྩ་སོ་གཉིས་བཤད་པ་དེ། བརྟག་པ་དང་པོའི་ལེའུ་བདུན་པར་ཡུལ་ཆེན་སོ་གཉིས་བཤད་པའི་ནང་གི་ཡུལ་ཆེན་སོ་གཉིས་སུ་བྱས་ནས།
ཕྱི་ནང་གི་ཡུལ་སོ་གཉིས་པོ་དེ་ས་བཅུ་གཉིས་དང་སྦྱོར། བརྟག་པ་ཕྱི་མར་བདག་མེད་ལྷ་མོ་བཅོ་ལྔའི་དཀྱིལ་འཁོར་བཤད་པའི་ལྷ་མོ་བཅོ་ལྔ་པོ་དེ་ས་བཅུ་གཉིས་དང་སྦྱར་བར་མཛད་པ་ཡིན་པས། ས་བཅུ་གཉིས་དང་ལྷ་མོ་བཅོ་ལྔའི་དཀྱིལ་འཁོར་སྦྱར་བ་འདི་མན་ངག་གི་མིག་དང་ལྡན་པ་ཁོ་ནའི་སྤྱོད་ཡུལ་ཡིན་ལ། གནད་དེས་ན། བདག་མེད་མའི་བསྟོད་པར་ས་ལམ་གྱི་རིམ་པ་དང་དཀྱིལ་འཁོར་སྦྱར་བ་དང་། འཕོ་བའི་རིམ་པ་དང་དཀྱིལ་འཁོར་སྦྱར་བའི་བསྟོད་པ་གཉིས་མཛད་པའི་སྦྱར་ཚུལ་སྔ་མ་ནི་གཙོ་བོར་བརྟག་པ་དང་པོ་དེའི་ལུང་དོན་དང་། སྦྱར་ཚུལ་ཕྱི་མ་ནི། བརྟག་པ་ཕྱི་མར། རྩ་ནི་གཉིས་གཉིས་རྣལ་འབྱོར་མ་ཞེས་སོགས་ཀྱི་ལུང་དོན་མན་ངག་གི་གསལ་བར་མཛད་པ་ཡིན་པས། ས་བཅུ་གཉིས་དང་ལྷ་མོ་བཅོ་ལྔ་སྦྱར་བའི་ཚིག་ཟིན་གྱི་ལུང་དོན་མེད་ཀྱང་།
མན་ངག་ཟབ་མོས་ཕྱེ་ནས་གསལ་བར་ཁོང་དུ་ཆུད་དོ་ཞེས་ཕྱོགས་སྔ་ཕྱི་ཀུན་ལ་གུས་པས་ཐལ་མོ་སྦྱོར་རོ། ། གཞན་ཡང་དཔལ་འཁོར་ལོ་སྡོམ་པའི་དཀྱིལ་འཁོར་གྱི། ས་བཅུ་གསུམ་པ་ལ་གནས་པའི་བདེ་ཆེན་འཁོར་ལོའི་ལྷ་ལྔ་དང་། ས་བཅུ་གཅིག་པ་དང་བཅུ་གཉིས་པ་ལ་གནས་པའི་ཚུལ་བཟུང་བའི་དམ་ཚིག་གི་འཁོར་ལོ་ཡི་ལྷ་བརྒྱད་པོ་རྣམས། བཅུ་པ་ལ་གནས་པའི་ཚུལ་བཟུང་བའི་སྐུ་འཁོར་གྱི་ལྷ་གཞན་དུ་འདུས་མི་འདུས་དཔྱད་པའི་རིགས་པ་ཡང་སྔར་བཞིན་དུ་མཚུངས་ཏེ། མི་འདུས་ན་ས་བཅུ་གཅིག་པ་དང་བཅུ་གཉིས་པ་གཉིས་ས་བཅུ་པར་མི་འདུས་ཤིང་། འདུས་ན་བདེ་མཆོག་ལྷའི་གྲངས་ངེས་འཇིག་པའི་ཕྱིར། མདོར་ན་ཕ་རོལ་ཏུ་ཕྱིན་པ་ཡི་ས་ལམ་གྱི་རྣམ་གཞག་བྱེད་པའི་ཚེ་ན་བཅུ་གསུམ་པའི་ཐ་སྙད་མེད་ལ། རྣལ་འབྱོར་ཆེན་པོའི་རྒྱུད་སྡེ་ལས་གསུངས་པའི་ས་ལམ་རྣམ་གཞག་ལ་བཅུ་གསུམ་པ་རུ་འབྱེད་པའི་ཚེ། ཕ་རོལ་ཏུ་ཕྱིན་པ་ལ་མངོན་པར་ཞེན་ནས།
དེའི་ལུགས་ཁོ་ན་དང་བསྟུན་པར་མི་བྱ་སྟེ། དེ་ལྟར་བསྟུན་ན་བླ་མེད་ས་ལམ་གྱི་རྣམ་གཞག་འཇིག་པའི་ཕྱིར་དང་། བདེ་མཆོག་སོགས་གསང་བ་ཆེན་པོའི་རྒྱུད་སྡེ་ལས་ཕ་རོལ་ཏུ་ཕྱིན་པ་དང་སྒོ་བསྟུན་པའི་ས་བཅུའི་རྣམ་གཞག་གསུངས་པའང་ཕ་རོལ་ཏུ་ཕྱིན་པ་དེ་ཉིད་ལ་མངོན་ཞེན་ཆེ་བ་རྣམས་ཁ་དྲང་བའི་ཕྱིར་གསུངས་པ་ཡིན་པའི་ཕྱིར་དང་། དཔལ་ལྡན་ཟླ་བ་གྲགས་པ་ཡིས། ། མདོ་སོགས་ལ་ནི་རབ་ཞུགས་པའི། ། འགྱོད་པ་ཟློག་པར་བྱེད་པ་དང་། ། ཞེས་གསུངས་པ་ཡང་མངོན་ཞེན་ཅན་འདི་འདྲ་ལ་དགོངས་ནས་གསུངས་པ་ཡིན་པའི་ཕྱིར་རོ། ། གཉིས་པ་མཐར་ཐུག་འབྲས་བུའི་མཚན་ཉིད་ལ་འཁྲུལ་པ་དགག་པ་ནི། པདྨོ་བཞད་པ་ལས། ཕ་རོལ་ཏུ་ཕྱིན་པའི་ཐེག་པ་ནས་བཤད་པའི་སྐུ་གསུམ་ཡེ་ཤེས་བཞི་རྡོ་རྗེ་ཐེག་པའི་ས་བཅུ་གཅིག་པ་ཡིན་པས་དེའི་གོང་དུ་ཡང་ས་བཅུ་གཉིས་པ་དང་བཅུ་གསུམ་པ་བགྲོད་པར་འདོད་པ་ནི།
རང་ལུགས་ཀྱི་ས་བཅུ་གསུམ་པ་སྒྲུབ་པར་འདོད་ཀྱང་སྒྲུབ་བྱེད་ཐལ་ཆེས་པ་འགའ་ཞིག་གོ ། ཞེས་པ་ལྟར་རང་ལུགས་པ་ཁ་ཅིག་ཕ་རོལ་ཏུ་ཕྱིན་པ་ནས་བཤད་པའི་སྐུ་གསུམ་ཡེ་ཤེས་བཞི་ཐོབ་ཀྱང་དེའི་གོང་དུ་ཡང་ས་བཅུ་གཉིས་པ་དང་བཅུ་གསུམ་པ་བགྲོད་དགོས་ཏེ། དེ་རྣམས་རྡོ་རྗེ་ཐེག་པའི་ས་བཅུ་གཅིག་པ་ཙམ་ལ་གནས་པའི་ཡོན་ཏན་ཡིན་པའི་ཕྱིར་ཞེས་ཟེར་རོ། ། དེ་སྐད་སྨྲ་བ་འདི་ཡང་ཕ་རོལ་ཏུ་ཕྱིན་པ་ལས་ཡེ་ཤེས་བཞི་ལྡན་གྱི་སྐུ་དེ། ས་བཅུ་གཅིག་པར་བཤད་པ་ཙམ་ལ་འཁྲུལ་ནས་གྲངས་དང་མཚན་ཉིད་ནོར་བ་ཁོ་ནར་ཟད། བྱེ་བྲག་ཏུ་སྨྲ་བའི་གཞུང་ལུགས་ནས་རྣལ་འབྱོར་ཆེན་པོའི་རྒྱུད་སྡེའི་བར་ཐམས་ཅད་དུ་འབྲས་བུའི་རྣམ་གཞག་གང་དང་གང་བཤད་པ་རྣམས་རང་རང་གི་གདུལ་བྱའི་བློ་ཉིད་ལ་འཚམས་པའི་ཡོན་ཏན་གྱི་ལྡོག་པ་མི་འདྲ་བ་སྨོས་པའི་ཁྱད་པར་ཙམ་མ་གཏོགས་པ་སྤང་རྟོགས་མཐར་ཐུག་པའི་འབྲས་བུར་ཁྱད་པར་མེད་པའི་ཕྱིར། དཔེར་ན་ཉན་ཐོས་ཀྱི་གཞུང་ནས་སྔགས་ཀྱི་རྒྱུད་སྡེའི་བར་ཀུན་གྱི། ཤཱཀྱ་ཐུབ་པའི་ཡོན་ཏན་རང་རང་གི་གྲུབ་མཐའི་ལུགས་བཞིན་སོ་སོར་བཤད་ཀྱང་། ཤཱཀ་ཐུབ་རང་གི་ངོ་བོ་མཚན་ཉིད་པ་གཅིག་ཁོ་ན་ཡོད་ཀྱི་དངོས་བཏགས་ཀྱི་ཁྱད་པར་མི་འབྱེད་པ་བཞིན་ནོ། ། གཞན་ཡང་གཞུང་དེ་དང་དེར་འབྲས་བུར་བཤད་པ་རྣམས།
གཞུང་དེ་ནས་བཤད་པའི་ལུགས་དེའི་ལམ་གྱི་ཐོབ་པ་གཅིག་མི་དགོས་ཏེ། དེ་དགོས་ན་དངོས་སྨྲ་བའི་གཞུང་ལས་བཤད་པའི་འབྲས་བུ་ས་མཚམས་གང་ཙམ་དུ་འཇོག་སྟེ་འཇོག་མི་ཤེས་པའི་ཕྱིར། མདོར་ན་མདོ་ནས་བཤད་པའི་སངས་རྒྱས་དེ། ། སྤྱིར་བཅུ་གསུམ་པ་ཐོབ་ཟིན་པ་ཞིག་ཡིན་ཀྱང་། མདོ་རང་རྐང་ལ་དེས་ས་བཅུ་གསུམ་པ་ཐོབ་པར་མི་བཞེད་དེ། མདོ་རང་རྐང་ལ་དེ་ས་བཅུ་གཅིག་པ་ལ་གནས་པ་ཙམ་ཞིག་ཏུ་བཞེད་པའི་ཕྱིར་རོ། ། དེ་ཡང་མདོ་སྔགས་གཉིས་པོ་དེ་སངས་རྒྱས་ཀྱི་མཚན་ཉིད་སྐུ་གསུམ་ཡེ་ཤེས་བཞི་ལྡན་སོགས་སྤང་རྟོགས་རྫོགས་པ་ཞིག་ལ་མཐུན་ཀྱང་། མཚན་གཞི་ལ་མི་མཐུན་ཏེ། མདོ་རང་རྐང་ལ་ས་བཅུ་གཅིག་པ་ལ་གནས་པ་དང་། སྔགས་བླ་མེད་ཀྱིའི་སྐབས་སུ་ས་བཅུ་གསུམ་པ་ལ་གནས་པ་དེ་སངས་རྒྱས་སུ་ངོས་འཛིན་པའི་ཕྱིར།
དེ་ཉིད་རྒྱུད་སྡེའི་དགོངས་པ་ཡང་དག་ཡིན་ཏེ། སཾ་ཊ་ལས། གང་དག་བསམ་གྱིས་མི་ཁྱབ་པའི་གནས་མངོན་དུ་མ་བྱས་པ་དེ་ནི་བདེ་བར་གཤེགས་པ་སྟེ་སངས་རྒྱས་ཡིན་ལ་མཚན་གཞི་མཚོན་པ་ནི་རྡོ་རྗེ་འཛིན་པ་ཡང་དག་པའོ། ། ཞེས་བཤད་པ་ལས་ཤེས་པའི་ཕྱིར། འོ་ན་ཕར་ཕྱིན་ཐེག་པའི་ལམ་ལ་བསླབས་པ་ལ་དགོས་པ་མེད་པར་ཐལ། ཕར་ཕྱིན་ཐེག་པ་རང་རྐང་གི་ལམ་ལ་བསླབས་ཀྱང་། རང་གཞུང་ནས་བཤད་པའི་འབྲས་བུ་སངས་རྒྱས་མི་ཐོབ་པའི་ཕྱིར་ཟེར་ན། སྐྱོན་མེད་དེ། ཕར་ཕྱིན་རང་གི་ལམ་ལ་འབད་པས་ས་བཅུ་པ་མན་ཆད་ཙམ་བགྲོད་པ་ཡོད་ཅིང་། དེ་ནས་སྦས་པའི་ས་གསུམ་ཐོབ་པ་སྔགས་ལམ་ལ་རག་ལས་ཀྱང་།
ས་བཅུ་པ་ནས་སྔགས་ལམ་ལ་ངེས་པར་འཇུག་ཅིང་། ཞུགས་པས་ལམ་ལྷག་མ་ལ་འབད་རྩོལ་ཆེན་པོ་མི་དགོས་པའི་ཕྱིར། གཞན་དུ་ན། སེམས་ཙམ་པའི་ལམ་ལ་བསླབས་པ་དོན་མེད་པར་ཐལ། དེ་རང་རྐང་གི་ལམ་ལས་སངས་རྒྱས་མི་ཐོབ་པའི་ཕྱིར་རོ། ། གཞན་ཡང་དོགས་པ་འདི་ལྟར་དཔྱད་དགོས་ཏེ། གལ་ཏེ་ཕ་རོལ་ཕྱིན་པ་ནས་བཤད་པའི་སངས་རྒྱས་དེ་སངས་རྒྱས་མཚན་ཉིད་པ་ཡིན་ན། ཆོས་རྗེ་པས་བདག་མེད་བསྟོད་འགྲེལ་ལས། སཾ་ཊའི་ལུང་དོན་འཆད་པ་ན། བསམ་གྱིས་མི་ཁྱབ་པའི་གནས་ཤེས་བྱ་ཕྲ་བའི་ཕྲ་བ་སྟེ་དེ་མངོན་དུ་མ་བྱས་པ་ནི་ཕ་རོལ་ཏུ་ཕྱིན་པ་ནས་བཤད་པའི་བདེ་བར་གཤེགས་པ་སྟེ་སངས་རྒྱས་བཏགས་པ་བ་ཡིན་ལ།
ཤེས་བྱ་ཕྲ་བའི་ཕྲ་བའི་མཚན་གཞིའི་དོན། མ་ལུས་པ་ཡེ་ཤེས་ཀྱིས་མཚོན་པ་ནི་རྡོ་རྗེ་འཛིན་པའི་ས་བཅུ་གསུམ་པ་ཐོབ་པ་སྟེ། རྡོ་རྗེ་ཐེག་པ་ལས་བཤད་པའི་སངས་རྒྱས་མཚན་ཉིད་པའོ་ཞེས་དགོངས་སོ། ། གཉིས་པ་རིགས་པས་ཀྱང་གནོད་དེ། རྒྱུ་ལམ་རིམ་པ་གཉིས་ལ་སོགས་པའི་ཁྱད་ཞུགས་པས་འབྲས་བུ་ལ་ཁྱད་པར་འཇུག་པ་ཆོས་ཉིད་དེ། ཆུ་དང་འོ་མས་བཅུས་པའི་སྐྱུ་རུ་ར་བཞིན་ནོ་ཞེས་མདོ་སྔགས་ནས་བཤད་པའི་སངས་རྒྱས་ལ་དངོས་བཏགས་སོ་སོར་ཕྱེ་བ་དང་མི་འགལ་ལམ་ཞེ་ན། མི་འགལ་ཏེ། དེའི་དོན་ནི། ཕ་རོལ་ཏུ་ཕྱིན་པ་ནས་སངས་རྒྱས་ཀྱི་མཚན་གཞིར་གཟུང་བའི་བཅུ་གཅིག་པ་དེ། སངས་རྒྱས་བཏགས་པ་ཡིན་ཞེས་པའི་དོན་ཡིན་གྱིས།
ཕ་རོལ་ཏུ་ཕྱིན་པ་ནས་བཤད་པའི་སངས་རྒྱས་ཙམ་སངས་རྒྱས་བཏགས་པ་ཡིན་པའི་དོན་མིན་པའི་ཕྱིར་རོ། ། ཡང་ཕ་རོལ་ཏུ་ཕྱིན་པ་རང་རྐང་གི་ལམ་ལས་ས་བཅུ་མན་ཆད་ཐོབ་པ་ཁས་བླངས་ནས། ས་བཅུ་གཅིག་པ་ཐོབ་པ་མེད་པ་དེ་ཅི་ཡིན། དེ་སྦས་པའི་ས་ཡིན་པའི་ཕྱིར་སྙམ་པ་ཡིན་ནམ། ཡང་ན་བཅུ་གཅིག་པ་སོགས་གསུམ་ཐོབ་པ་ལ་སྙིང་གའི་ཕྱི་སྐོར་གྱི་རྩ་བརྒྱད་དང་། སྦས་པའི་རྩ་ལྔའི་རླུང་སེམས་དབུ་མར་ཐིམ་པ་ཞིག་དགོས་པ་ལས། ཕར་ཕྱིན་ལས་དེ་རྣམས་དབུ་མར་ཐིམ་བྱེད་ཀྱི་ལམ་མ་བཤད་པའི་ཕྱིར་ཟེར་བ་གཉིས་ལས་མ་འདས་པས་གང་ཡིན། དང་པོ་ལྟར་ན་མི་འཐད་དེ། ས་བཅུ་གཅིག་པ་དེ་ཕ་རོལ་ཏུ་ཕྱིན་པ་ལ་ཡང་མ་སྦས་པར་གྲགས་པས་སྦས་པའི་ས་མིན་པའི་ཕྱིར་ཏེ། སློབ་དཔོན་དབྱིག་གཉེན་གྱིས་མདོ་རྒྱན་གྱི་འགྲེལ་པར་ས་བཅུ་གཅིག་པ་བཤད་པའི་ཕྱིར་དང་།
སློབ་དཔོན་རིན་པོ་ཆེས་རྒྱུད་སྡེ་སྤྱི་རྣམ་ལས་ཀྱང་། མཐར་ཐུག་པ་ནི་དེ་ལས་གོང་དུ་བོགས་དབྱུང་དུ་མེད་པས་མཐར་ཐུག་པ་སྟེ་སངས་རྒྱས་ཀྱི་ཡེ་ཤེས་སོ། ། དེ་ལ་ཡང་རྣམ་པ་གཉིས་ཏེ། སྤྱི་དོན་གྱི་མཐར་ཐུག་སྟེ་ཐེག་པ་ཐུན་མོང་བ་ལ་གྲགས་པའི་ས་བཅུ་གཅིག་པ་དང་། སྦས་དོན་གྱི་མཐར་ཐུག་སྟེ་གསང་སྔགས་ལ་གྲགས་པའི་ས་བཅུ་གཉིས་པ་དང་བཅུ་གསུམ་པའོ། ། ཞེས་ས་བཅུ་གཅིག་པ་ཕ་རོལ་ཏུ་ཕྱིན་པ་དང་ཐུན་མོང་དུ་གྲགས་པའི་སར་བཤད་པའི་ཕྱིར། གཉིས་པ་ལྟར་ན། ཕ་རོལ་ཏུ་ཕྱིན་པ་རང་རྐང་ལས་ས་བཅུ་པ་མན་ཆད་ཐོབ་པ་ཡང་མི་སྲིད་པར་ཐལ། ས་བཅུ་ཐོབ་པ་ལ་ཡུལ་ཉེར་བཞིའི་རླུང་སེམས་དབུ་མར་ཐིམ་པ་ཞིག་དགོས། ཕར་ཕྱིན་རང་རྐང་ལ་དེ་དེར་ཐིམ་བྱེད་ཀྱི་ཐབས་མེད་པའི་ཕྱིར།
ཞེས་སྨྲ་ན། འདི་ལ་པཎ་ཆེན་བོ་དོང་པ་འཇིགས་མེད་གྲགས་པ་དང་། རང་ལུགས་དཔལ་ས་སྐྱ་པའི་རྗེས་འབྲང་རྫོང་ལུགས་ཁ་ཅིག ཕར་ཕྱིན་རང་རྐང་གི་ལམ་ལས། ས་དང་པོ་ཙམ་ཡང་བགྲོད་པ་མེད་ན་ས་བཅུ་ལྟ་ཅི་སྨོས་ཞེས་གསུང་པ་ནི། མི་འཐད་དེ། དཔལ་ལྡན་ས་སྐྱ་པ་ཆེན་པོས་ལམ་འཇུག་ཟློག་ཏུ། ཁ་ཅིག་ས་བཅུ་པ་ཡན་ཆད་ཕ་རོལ་ཏུ་ཕྱིན་པའི་ཐེག་པས་ལམ་བགྲོད་ནས་དེ་ནས་རྡོ་རྗེ་ཐེག་པ་ལ་ཞུགས་ཏེ། སྦས་པའི་ས་གཉིས་དང་མཐར་ཕྱིན་གྱི་ས་ཕྱེད་བགྲོད་ནས་རྡོ་རྗེ་འཛིན་པ་མངོན་དུ་བྱེད་པ་ཡང་ཡོད་དོ་ཞེས། ཕར་ཕྱིན་རང་རྐང་ལས་ས་བཅུ་ཐོབ་པ་ཡོད་པར་གསལ་བར་བཤད་པའི་ཕྱིར་རོ། །
དཔལ་ཤཱཀྱ་མཆོག་ལྡན། ཕར་ཕྱིན་ནས་བཤད་པའི་ས་བཅུ་གཅིག་ཀུན་ཏུ་འོད་ནི། སྔགས་ནས་བཤད་པའི་བཅུ་གསུམ་རྡོ་རྗེ་འཛིན་པའི་ས་དང་དོན་གཅིག་པས། སྔགས་ནས་བཤད་པའི་ས་བཅུ་གཅིག་དང་། བཅུ་གཅིག་ཀུན་ཏུ་འོད་ཀྱི་ས་གནད་མི་གཅིག་ཅིང་། མདོ་རང་རྐང་ལས་བཅུ་གཅིག་ཀུན་ཏུ་འོད་ཀྱི་ས་ཐོབ་པ་ཡང་མ་སྲིད་དེ། དེ་ནི་སྔགས་ལུགས་ཀྱི་ས་བཅུ་གསུམ་པ་ཡིན་པས་དེ་ཐོབ་པ་ལ། སྤང་བྱ་འཕོ་བའི་བག་ཆགས་སྤང་དགོས་སོ། ། དེ་སྤོང་བྱེད་ཀྱི་ཕར་ཕྱིན་རང་ལམ་མེད་པའི་ཕྱིར་ཞེས་གསུངས་པ་ཡང་མི་འཐད་དེ། མདོ་ནས་བཤད་པའི་བཅུ་གཅིག་ཀུན་ཏུ་འོད་ཀྱི་ས་དེ་སྦས་དོན་གྱི་མཐར་ཐུག་པ་ཡིན་པར་ཐལ།
དེ་བཅུ་གསུམ་རྡོ་རྗེ་འཛིན་པའི་ས་ཡིན་པའི་ཕྱིར། འདོད་མི་ནུས་ཏེ། དེ་སྤྱི་དོན་གྱི་མཐར་ཐུག་པ་ཡིན་པའི་ཕྱིར། ཁྱབ་སྟེ། སྤྱི་དོན་གྱི་མཐར་ཐུག་གི་ས་དེ་ནི། མཐར་ཐུག་ལ་ཉེ་བས་དེར་བཏགས་ཀྱི་མཐར་ཐུག་གི་ས་དངོས་མིན་པའི་ཕྱིར། རྟགས་གྲུབ་སྟེ། རྒྱུད་སྡེ་སྤྱི་རྣམ་སྔར་གྲངས་པའི་འཕྲོ་དེ་ལས། གལ་ཏེ་མཐར་ཐུག་གཉིས་མི་རིགས་ཏེ་སྤྱི་དོན་མཐར་ཐུག་ཡིན་ན། དེའི་སྟེང་དུ་ཡོན་ཏན་བསྐྱེད་དུ་མེད་པས་སྦས་དོན་མཐར་ཐུག་དུ་མི་རིགས་ལ།
ཡོན་ཏན་བསྐྱེད་དུ་ཡོད་ན་སྤྱི་དོན་ལ་མཐར་ཐུག་པར་མི་རིགས་སོ་ཞེ་ན། ཡོན་ཏན་བསྐྱེད་དུ་ཡོད་དེ། ཕ་རོལ་ཏུ་ཕྱིན་པ་ལས་ཆོས་ཀྱི་དབྱིངས་ཀྱི་ཡེ་ཤེས་བྱ་བའང་མ་བཤད་ལ་སྔགས་ལས་བཤད་པ་དང་། ཕར་ཕྱིན་ལས་སྐུ་གསུམ་ལས་མ་བཤད་ལ། སྔགས་ལས་སྐུ་བཞི་དང་། ལྔ་བཤད་པ་དང་། ཞེས་སོགས་ཀྱི་རྗེས་སུ་སཾ་ཊའི་གོང་གི་ལུང་དེ་དྲངས་ནས། དེའི་དོན་ལ། ཕ་རོལ་ཏུ་ཕྱིན་པ་ས་ཤེས་བྱ་གཞན་སྣང་དུ་མཁྱེན་པས་གཟུགས་ཀྱང་གཞན་ལ་རྣམ་པ་ཐམས་ཅད་མཁྱེན་པའི་ཡེ་ཤེས་ཀྱང་གཞན་ཞེས་གསུངས་ལ། སྔགས་ཀྱི་ཐམས་ཅད་རང་སྣང་དུ་མཁྱེན་པ་ཞེས་བྱ་བ་འདིས་ཁྱད་པར་ཡོད་དོ། །
འོ་ན་སྤྱི་དོན་ལ་མཐར་ཐུག་ཏུ་གཞག་པ་མི་རིགས་སོ་སྙམ་ན་མི་འཐད་དེ། ཉེ་བའི་བྱ་བ་བྱས་པའི་ཕྱིར་རོ་ཞེས་བཤད་པའི་ཕྱིར་དང་། སྔགས་ལུགས་ལའང་ས་བཅུ་གཅིག་པ་ལ་ཀུན་ཏུ་འོད་ཀྱི་སར་འཇོག་སྟེ། དགོངས་པ་ལུང་སྟོན་ལས། འཇིག་རྟེན་དང་ནི་འཕགས་པའི་ཆོས། ། སྔ་མ་ཀུན་གྱིས་བསྐྲུན་མེད་ཅིང་། ། དེའི་ཕྱིར་ཀུན་ཏུ་འོད་བྱེད་པ། ། དཔེ་མེད་ཡེ་ཤེས་ཞེས་སུ་བཤད། ། ཅེས་བཅུ་གཅིག་པ་དཔེ་མེད་པའི་ས་དེ་ཉིད་ལ་ཀུན་ཏུ་འོད་ཅེས་ཀྱང་བཤད་པའི་ཕྱིར་རོ། ། སྒྲ་པ་ཤེར་རིན་པའི་གྲུབ་མཐའ་ཤན་འབྱེད་ལས།
འདུལ་བ་མདོ་སྡེ་སྔགས་ཀྱི་ཐེག་པ་རྣམས། དངོས་བསྟན་སྤང་བྱ་འཁོར་བ་ཕྲ་རགས་གསུམ། ། ཀུན་ཉོན་གསུམ་དང་རང་བཞིན་སྡིག་པ་གསུམ། ། འདི་ལས་གདུལ་བྱ་སྨན་འབྲིང་མཆོག་ཏུ་བཞག ། འཁོར་བ་རགས་པ་མ་དག་སྐྱེ་འཆི་སྟེ། ། འདི་ཡི་རྩ་བ་ཀུན་ཉོན་ཅན་རྨོངས་ཡིན། ། ཕྲ་བ་ཡིད་ལུས་དག་པའི་སྐྱེ་འཆི་སྟེ། ། འདི་ཡི་རྩ་བ་མ་རིག་བག་ཆགས་ས། ། ཤིན་ཏུ་ཕྲ་བ་ཕར་ཕྱིན་སངས་རྒྱས་ཏེ། ། འདི་ཡི་རྩ་བ་འཕོ་ཆགས་ཕྲ་མོ་ཡིན། །
དེའི་ཕྱིར་འོག་མའི་རྟོགས་པ་མཐར་ཕྱིན་ཡང་། ། གོང་མར་འཇུག་ཚེ་དེ་ཡི་ཚོགས་ལམ་བཙལ། ། དེའི་ཕྱིར་ཉན་རང་ཚོགས་ལམ་ནས་འཇུག་དང་། ། ས་བཅུ་མཐོང་ལམ་ནས་འཇུག་རྣམ་གཞག་འགལ། ། ཞེས་འཁོར་བ་གསུམ་དུ་ཕྱེ་ནས། མ་དག་ལས་ཉོན་གྱི་འཁོར་བ་ནི། ལས་ཉོན་གྱི་སྐྱེ་འཆི་བྱེད་པའི་གང་ཟག་སྟེ། འདི་ཉོན་མོངས་པ་ཅན་གྱི་མ་རིག་པ་དང་ཟག་བཅས་ལས་ཀྱི་འབྲས་བུ་ཡིན། དག་པ་རྣམ་བྱང་གི་འཁོར་བ་ནི། ས་བཅུའི་བྱང་སེམས་དང་ལྷག་མེད་ལ་གནས་པའི་ཉན་རང་དགྲ་བཅོམ་པས་བླངས་པའི་ཟག་མེད་ཀྱི་ཡིད་ལུས་དང་།
བསམ་གྱིས་མི་ཁྱབ་པར་བསྒྱུར་བའི་འཆི་འཕོ་བའི་ཟག་མེད་ཡིད་ལུས་ཏེ། འདི་ཡི་རྩ་བ་ནི་མ་རིག་བག་ཆགས་ཀྱི་སར་གྲགས་པའི་ཉོན་མོངས་པ་དང་ཟག་མེད་ལས་ཀྱི་འབྲས་བུ་ཡིན། ཤིན་ཏུ་ཕྲ་བའི་འཁོར་བ་ནི། ཕར་ཕྱིན་རང་རྐང་གི་སངས་རྒྱས་སྟེ། འདི་ཡི་རྩ་བ་སྤང་བྱ་འཕོ་བའི་བག་ཆགས་ཕྲ་མོ་སྔགས་ཀྱི་ཐུན་མོང་མིན་པའི་སྤང་བྱ་དེ་ཡིན་པས། འདི་སངས་རྒྱས་མཚན་ཉིད་པ་མིན་ཏེ། འདིའི་ཐུགས་རྒྱུད་ལ་ཟག་མེད་བདེ་ཆེན་གྱི་ཡེ་ཤེས་མ་སྐྱེས་པས། འགྱུར་བདེའི་འཕོ་ཆགས་ཕྲ་མོ་དེ་ཡང་གཞོམ་པར་མ་ནུས་པའི་ཕྱིར་རོ། ། གནད་དེས་ན་ཕར་ཕྱིན་རང་རྐང་གི་སངས་རྒྱས་དེ། སྔགས་ལམ་དུ་འཇུག་པའི་ཚེ།
སྔགས་ཀྱི་ཚོགས་ལམ་ནས་རིམ་པས་འཇུག་དགོས་སོ་ཞེས་བཤད་པ་ནི། སྤྱིར་རྣམ་དཔྱོད་ལྡན་པའི་དཔྱད་པ་ཕྲ་མོ་ཡིན་མོད། སྐབས་འདིར་ཅུང་ཟད་མི་ལེགས་ཏེ་གོང་དུ་བཤད་པ་ལྟར། ཕར་ཕྱིན་རང་རྐང་ལས་ས་བཅུ་བགྲོད་པའི་གང་ཟག་དེ། སྔགས་ལ་འཇུག་པའི་ཚེ། ས་ལྷག་མ་གསུམ་བགྲོད་པས་ཆོག་གི སྔགས་ཀྱི་ཚོགས་ལམ་དུ་ལོག་ནས་འགྲོ་མི་དགོས་པར་ལམ་འཇུག་ཟློག་ལས་བཤད་པས་ཤེས་པའི་ཕྱིར་དང་། གཞན་ཡང་ཕར་ཕྱིན་རང་རྐང་ནས་བཤད་པའི་སངས་རྒྱས་དེ་ཅི་ཞིག་ལ་ངོས་འཛིན། ཕར་ཕྱིན་ནས་བཤད་པའི་སྟོན་ཤཱཀ་ལྟ་བུ་ལ་ཟེར་ན་ནི། དེ་སངས་རྒྱས་མིན་པ་གོང་དུ་བཀག་ཟིན་ལ།
གལ་ཏེ་ཕར་ཕྱིན་ནས་བཤད་པའི་ས་བཅུ་གཅིག་པ་ལ་གནས་པའི་སངས་རྒྱས་དེའོ་ཞེ་ན། སྤྱིར་ཕར་ཕྱིན་པས་ས་བཅུ་གཅིག་པ་ལ་གནས་པའི་སངས་རྒྱས་ཤིག་འདོད་ཀྱང་། གནས་ཚུལ་ལ་ས་བཅུ་གཅིག་པ་ཐོབ་ཅིང་སྔགས་ལམ་ལ་མ་ཞུགས་པའི་སྐྱེ་འཕགས་ཀྱི་གང་ཟག་གང་ཡང་མི་སྲིད་དེ། ས་ལྷག་མ་གསུམ་པོ་དེ་སྔགས་ལམ་ཁོ་ནས་བགྲོད་དགོས་པ་མན་ངག་གི་གནད་ཡིན་ཕྱིར་རོ། ། དེས་ན་གྲུབ་མཐའི་འདོད་ཚུལ་དང་དོན་གྱི་གནས་ཚུལ་སོ་སོར་ཕྱེ་པ་ཞིག་ཀུན་ཏུ་གཅེས་སོ། ། འོ་ན་ཁྱོད་ཉིད་ལ་ལེགས་པར་སྨྲ་བའི་ནུས་པ་ཡོད་དམ་སྙམ་ན། འདི་ལྟར་སྨྲ་སྟེ། ཕར་ཕྱིན་རང་རྐང་ལས་ས་བཅུ་ཐོབ་པ་ཡོད་ཀྱང་ས་བཅུ་གཅིག་པ་མི་ཐོབ་པ་ནི། ས་ལྷག་མ་གསུམ་སྦས་པའི་ས་ཡིན་པའི་གནད་ཀྱིས་ཡིན་ལ། དེ་ཡང་སྦས་པའི་ས་གཉིས་སུ་བཤད་པ་དང་།
གསུམ་དུ་བཤད་པ་གཉིས་འབྱུང་བའི། དང་པོ་ནི་སློབ་ལམ་གྱི་དབང་དུ་བྱས་པ་ཡིན་ལ། ཕྱི་མ་ནི་སློབ་མི་སློབ་གཉིས་ཆར་གྱི་དབང་དུ་བྱས་པ་ཡིན་པས། མདོར་ན་སློབ་ལམ་དུ་གྱུར་པའི་ས་བཅུ་གཅིག་པ་དང་བཅུ་གཉིས་དང་། མི་སློབ་ལམ་དུ་གྱུར་པའི་ས་བཅུ་གསུམ་པ་ནི། ཕར་ཕྱིན་རང་རྐང་ལས་མི་ཐོབ་སྟེ། དེ་གསུམ་ཕར་ཕྱིན་ལ་སྦས་ཤིང་སྔགས་བླ་མེད་ཁོ་ནའི་ཁྱད་ཆོས་ཡིན་པའི་ཕྱིར་རོ། ། འོ་ན་ས་བཅུ་གཅིག་པ་ཕར་ཕྱིན་ལས་བཤད་པ་དང་མི་འགལ་ལམ་སྙམ་ན། ཕར་ཕྱིན་ལས་ས་བཅུ་གཅིག་པའི་མིང་ཙམ་ཞིག་གྲགས་སུ་ཆུག་ཀྱང་། གནད་མི་གཅིག་སྟེ།
ས་བཅུ་གཅིག་པ་དངོས་ནི་སློབ་ལམ་དུ་བྱེད་དགོས་པ་ལས་ཕར་ཕྱིན་ལས་མི་སློབ་ལམ་དུ་གྲགས་ཤིང་། སློབ་ལམ་ས་བཅུ་གཅིག་པའི་མིང་དོན་གཉིས་ཀ་མ་བཤད་པའི་ཕྱིར་རོ། ། འོ་ན་ཕར་ཕྱིན་རང་རྐང་ལས་བཤད་པའི་ས་བཅུ་གཅིག་པ་ཡོད་དམ་མེད། མེད་ན་དེ་ཉིད་སྤྱི་དོན་གྱི་མཐར་ཐུག་ཏུ་རྒྱུད་སྡེ་སྤྱི་རྣམ་དུ་བཤད་པ་དང་འགལ། ཡོད་ན་དེ་ཉིད་ས་བཅུ་གཅིག་པ་ཡིན་ནམ་བཅུ་གསུམ་པ་ཡིན། བཅུ་གསུམ་པ་ཡིན་ན་དེ་ཉིད་སྦས་དོན་གྱིའང་མཐར་ཐུག་ཏུ་འགྱུར་ལ། བཅུ་གཅིག་པ་ཡིན་ན། ཕར་ཕྱིན་ལས་ས་བཅུ་གཅིག་པ་སྦས་པ་འགལ་ཏེ། ཕར་ཕྱིན་ནས་བཤད་པའི་ས་བཅུ་གཅིག་པ་དེ། ས་བཅུ་གཅིག་པ་མཚན་ཉིད་པ་ཡིན་པའི་ཕྱིར་སྙམ་ན་སྐྱོན་མེད་དེ།
ཕར་ཕྱིན་ནས་བཤད་པའི་ས་བཅུ་གཅིག་པ་སྤྱི་དོན་གྱི་མཐར་ཐུག་ཏུ་བཤད་པ་དེ། གྲུབ་མཐའི་འདོད་ཚུལ་གྱི་དབང་དུ་བྱས་པ་ཙམ་ཡིན་གྱིས། གནས་ཚུལ་ལ་ཕར་ཕྱིན་ནས་བཤད་པའི་ས་བཅུ་གཅིག་པ་དེ་ས་བཅུ་གཅིག་པ་དང་བཅུ་གསུམ་པ་སོགས་གང་ཡང་མིན་ཏེ། ཕར་ཕྱིན་རང་ལུགས་ལ་རང་ལམ་དེ་ལས་ས་བཅུ་གཅིག་པ་ཞིག་ཐོབ་པར་འདོད་ཀྱང་། གནས་ཚུལ་ཕར་ཕྱིན་རང་ལམ་ལས་ས་བཅུ་གཅིག་པ་ཐོབ་རྒྱུ་མ་བྱུང་བའི་ཕྱིར་རོ། ། གནད་འདི་གོ་དགོས་སོ། ། འོ་ན་ཕར་ཕྱིན་རང་ལམ་ལས་ས་བཅུ་པ་ཙམ་ཞིག་གནས་ཚུལ་ལ་འཐོབ་རྒྱུ་འབྱུང་ལ་བཅུ་གཅིག་པ་ཐོབ་རྒྱུ་མི་འབྱུང་བའི་གནད་ཅི་ཡིན་སྙམ་ན་དེའི་གནད་ཁྱད་པར་ཅན་ཡོད་དེ། སྦས་པའི་ས་གསུམ་པོ་དེ་ཉེ་རྒྱུའི་སྤྱོད་པ་ཁོ་ན་ལ་བརྟེན་ནས། ཕྱི་ནང་གི་ཡུལ་བཅུ་གསུམ་དབང་དུ་འདུས་པ་ལས་ཐོབ་དགོས་པ་གང་ཞིག ཉེ་རྒྱུའི་སྤྱོད་པ་དེ་ནི།
ཕར་ཕྱིན་རང་ལམ་ལ་མེད་པའི་ཕྱིར། གནད་དེས་ན་བླ་མ་ས་སྐྱ་པ་ཆེན་པོས་ཕྱག་རྒྱ་འཇུག་ཟློག་སོགས་སུ། རྒྱུ་དུས་ལམ་དུས་འབྲས་དུས་གསུམ་ཆར་དུ་ཕྱག་རྒྱ་བསྟན་པ་དང་། དེ་གཉིས་ཙམ་དུ་བསྟན་པ་སོགས་དུ་མ་ཡོད་པ་ལས། སྔ་མ་གཉིས་སུ་བསྟེན་ཀྱང་ཕྱི་མ་འབྲས་དུས་སུ་མ་བསྟེན་ན་མི་འགྲུབ་ཅིང་སྔ་མ་གཉིས་སུ་མ་བསྟེན་ཀྱང་། ཕྱི་མ་འབྲས་དུས་སུ་བསྟེན་ན་འབྲས་བུ་འགྲུབ་པར་བཤད་པ་སྟེ། དེ་སྐབས་ཀྱི་འབྲས་དུས་དེ་ཡང་སྐབས་ཐོབ་ཀྱི་སྦས་པའི་ས་གསུམ་ལ་ངོ་འཛིན་པར་གསལ་བའི་ཕྱིར་ཏེ། མདོ་སྡེ་རྒྱན་ལས་ས་དང་པོ་དྲུག་རྟོགས་པའི་ལྟ་བ་དང་བསླབ་པ་གསུམ་སྦྱོང་བའི་ས་ལ་སྦྱར་ནས་ས་ཕྱི་མ་བཞི་འབྲས་བུའི་ས་ལ་སྦྱར་བ་དང་གནད་གཅིག་པའི་ཕྱིར་རོ། ། འོ་ན་སྦས་པའི་ས་གསུམ་ཐོབ་པ་ལ་ཡུལ་ཆེན་ལྷག་མ་བཅུ་གསུམ་དབང་དུ་འདུ་དགོས་པ་ལྟར། ས་བཅུ་བགྲོད་པ་ལ་ཡང་ཡུལ་ཆེན་ཉེར་བཞིའི་རླུང་སེམས་དབང་དུ་འདུ་དགོས་སམ་མི་དགོས།
དགོས་ན་ཕར་ཕྱིན་རང་ལམ་ལས་ས་བཅུ་བགྲོད་པའི་གང་ཟག་དེ། ཡུལ་ཉེར་བཞིའི་རླུང་སེམས་དབུ་མར་ཆུད་ཅིང་། དབུ་མའི་རྩ་མདུད་ཉེར་བརྒྱད་གྲོལ་བའི་གང་ཟག་ཏུ་འགྱུར་ལ། དེ་ཡང་འདོད་ན། ཕར་ཕྱིན་པའི་ལམ་དེ། རྡོ་རྗེའི་ལུས་ལ་གནད་དུ་བསྣུན་པའི་ལམ་དུ་ཐལ་བའི་སྐྱོན་ཡོད་དོ། ། མི་དགོས་ན། ཕར་ཕྱིན་རང་རྐང་ལས་ས་བཅུ་བགྲོད་པའི་གང་ཟག་དེ། སླར་ཡང་སྔགས་ཀྱི་ས་བཅུ་བགྲོད་དགོས་པར་འགྱུར་ཏེ། དབུ་མའི་རྩ་མདུད་རྣམས་དང་ཡུལ་ཆེན་པོ་རྣམས་རིམ་གྱི་བགྲོད་དགོས་ཀྱི་གང་ཟག་ཡིན་པའི་ཕྱིར་སྙམ་ན་གནད་ཤིན་དུ་དམ་ཡང་།
རེ་ཤིག་ཕར་ཕྱིན་རང་ལམ་ལས་ས་བཅུ་ཐོབ་པའི་གང་ཟག་དེ། ཡུལ་ཉེར་བཞི་བགྲོད་ཟིན་པ་དང་། མདུད་པ་ཉེར་བརྒྱད་གྲོལ་ཟིན་པའི་གང་ཟག་ཏུ་ཁས་ལེན་པ་ལས་འོས་མེད་མོད། དེ་ལྟ་ན་ཡང་ཕར་ཕྱིན་རང་ལམ་དེ་རྡོ་རྗེའི་ལུས་ལ་གནད་དུ་བསྣུན་པའི་ལམ་དུ་སྤྱིར་བཏང་ལ་མི་བྱེད་ཀྱང་། དམིགས་བསལ་ལམ། དོན་གྱིས་ན་རྡོ་རྗེའི་ལུས་ལ་གནད་དུ་བསྣུན་པའི་ལམ་ཆ་ཙམ་ཞིག་ཚང་བར་ཁས་ལེན་དགོས་ཏེ། ས་བཅུ་པ་མན་ཆད་ཐོབ་བྱེད་ཀྱི་ལམ་མཚན་ཉིད་པ་ཚང་བའི་ཕྱིར་རོ། ། གསུམ་པ་འབྲས་བུའི་ངོ་བོ་རྣམ་པར་གཞག་པ་ལ་གསུམ། སྡེ་སྣོད་གསུམ་ལས་བཤད་པའི་ཚུལ། རྒྱུད་སྡེ་བཞི་ལས་བཤད་པའི་ཚུལ།
མདོ་སྡེ་གཅིག་ལས་བཤད་པའི་ཚུལ། དང་པོ་ལ་གཉིས། སྐུ་གཉིས་རྣམ་གཞག་བཤད་པའི་ཚུལ། སྐུ་གསུམ་རྣམ་གཞག་བཤད་པའི་ཚུལ་ལོ། ། དང་པོ་ནི། འབྲས་བུ་སྐུའི་རྣམ་གཞག་ལ་བྱེ་བྲག་ཏུ་སྨྲ་བས་རྣམ་གྲོལ་ཆོས་སྐུ་དང་། རྣམ་སྨིན་གཟུགས་སྐུ་གཉིས་ཙམ་འདོད་ཀྱི། ལོངས་སྤྲུལ་གྱི་དོན་དང་ཐ་སྙད་གཉིས་ཀ་མེད་དེ། བྱེ་བྲག་སྨྲ་བས་གཙོ་བོར་ཁས་ལེན་པའི་བཀའ་འདུལ་བ་ལུང་སྡེ་བཞི་དང་། བསྟན་བཅོས་མདོ་རྩ་འགྲེལ་སོགས་གང་ལས་ཀྱང་མ་བཤད་པའི་ཕྱིར་རོ། །
གཉིས་པ་ནི། མདོ་སྡེ་པ་སོགས་གྲུབ་མཐའ་གོང་མ་གསུམ་སྐུ་གསུམ་དང་ཡེ་ཤེས་བཞི་རུ་འདོད་ཀྱི། སྐུ་ལྔ་དང་ཡེ་ཤེས་ལྔ་སོགས་མི་བཞེད་དེ། དེ་དག་གསང་སྔགས་ཀྱི་ཁྱད་ཆོས་ཡིན་པའི་ཕྱིར་རོ། ། པཎ་ཆེན་ཤཱཀྱའི་མཚན་ལྡན། འཕགས་པ་སངས་རྒྱས་ཀྱི་ས་ལས་ཡེ་ཤེས་ལྔ་བཤད་གསུང་མོད། དེ་ཉིད་ལས། ཤིན་ཏུ་བསྡུ་ན་སངས་རྒྱས་ཀྱི་ས་ནི་ཆོས་ལྔས་བསྡུས་ཏེ། མེ་ལོང་ལྟ་བུའི་ཡེ་ཤེས་དང་། མཉམ་པ་ཉིད་ཀྱི་ཡེ་ཤེས་དང་།
སོ་སོར་རྟོག་པའི་ཡེ་ཤེས་དང་། བྱ་བ་གྲུབ་པའི་ཡེ་ཤེས་དང་། ཆོས་ཀྱི་དབྱིངས་ཤིན་ཏུ་རྣམ་པར་དག་པའོ། ། ཞེས་སངས་རྒྱས་པའི་ཡོན་ཏན་ལ་ཡེ་ཤེས་བཞི་དང་། དག་པ་གཉིས་ལྡན་གྱི་ཆོས་དབྱིངས་དང་ལྔར་བཤད་ཀྱི། ཡེ་ཤེས་ལྔའི་ཐ་སྙད་མེད་དེ། དེ་ཉིད་དང་། མདོ་རྒྱན་གཉིས་ཆར་ན་མེད་པའི་ཕྱིར་རོ། ། གལ་ཏེ་སངས་རྒྱས་སའི་ཆོས་དབྱིངས་དེ་གཟུང་འཛིན་གཉིས་མེད་ཀྱི་ཡེ་ཤེས་ཡིན་པས་ཆོས་དབྱིངས་ཡེ་ཤེས་ཡིན་ནོ་སྙམ་ན། དེ་ཉིད་ཡེ་ཤེས་སུ་ཁས་ལེན་པའི་སྐབས་ཞིག་ཡོད་མོད།
དེ་ལྟ་ན་ཡང་ཆོས་དབྱིངས་དང་ཡེ་ཤེས་ཀྱི་གཞིཾ་མཐུནཾ་ནཾ་ཆོས་དབྱིངས་ཡེ་ཤེས་ཀྱིས་མ་ཁྱབ་པའི་ཕྱིར་ཏེ། བརྡ་ཆད་ཀྱི་གཞག་མཚམས་དང་ཐ་སྙད་འདོགས་ཚུལ་སོགས་སོ་སོར་ཕྱེ་དགོས་པའི་ཕྱིར་རོ། ། གཉིས་པ་ནི། རྒྱུད་སྡེ་འོག་མ་གསུམ་པོར་ཡང་སྐུ་གསུམ། འདོད་ཚུལ་ཕ་རོལ་ཏུ་ཕྱིན་པའི་ལུགས་འདི་དང་ཆ་འདྲ་ལ། རྣམ་པའི་འདོད་ཚུལ་ནི་མི་གཅིག་སྟེ་སོ་སོར་ཡོད་པའི་ཕྱིར་རོ། ། རྒྱུད་སྡེ་འོག་མ་གཉིས་མན་ཆད་ལ་གཟུགས་སྐུ་རིགས་ལྔ་མི་བཞེད་ཀྱང་། རྣལ་འབྱོར་རྒྱུད་ཡན་ཆད་ལ་བཞེད། དེ་ལྟར་གཟུགས་སྐུ་རིགས་ལྔ་འདོད་པའི་ཚེ་སྦྱང་བྱ་འབྱུང་བ་ལྔ་དང་། སྦྱོང་བྱེད་ཡེ་ཤེས་ལྔ་དང་རིགས་ལྔ་སོགས་དག་བྱ་དག་བྱེད་དུ་སྦྱར་ནས་གསུངས་པའི་ཕྱིར།
རྣལ་འབྱོར་ཆེན་པོའི་རྒྱུད་སྡེ་ལས་ནི་སྐུ་བཞིར་འབྱེད། རྒྱུ་ཡི་སྐབས་སུ་དབང་བཞི་དང་བསྐྱེད་རིམ་ལ་སོགས་པ་ལམ་བཞི་པོ་བསྒོམས་པས་འབྲས་བུ་སྐུ་བཞི་འབྱུང་བར་བཞེད་པའི་ཕྱིར་རོ། ། རྣལ་འབྱོར་དབང་ཕྱུག་ཐུན་མོང་མིན་པའི་མན་ངག་ལས། རྒྱུ་ལ་གནས་པ། དབང་ལས་ཐོབ་པ། ལམ་ལ་གོམས་པ། ལྟ་བ་ལ་ཉམས་སུ་མྱོང་བ། གྲུབ་མཐའ་ལ་རྟགས་སུ་ཤར་བ། འབྲས་བུ་ལ་དོན་མ་ལུས་པ་མངོན་དུ་གྱུར་པ་སྟེ། དབང་བཞི་ལ་དྲུག་ཚན་བཞི་རུ་སྦྱར་བ་དང་།
འབྲས་བུ་སྐུ་ལྔའི་རྣམ་གཞག་གསུངས་པ་ཡང་ཡོད་མོད། འདིར་ཞིབ་ཏུ་མ་བཤད་དེ། ཐུན་མོང་མིན་པའི་གསང་ཆེན་གྱི་གནད་ཡིན་པའི་ཕྱིར་རོ། ། གསུམ་པ་མདོ་གཅིག་ལས་བཤད་ཚུལ་ནི། འཇམ་དཔལ་རང་གི་ལྟ་བ་ཡི་འདོད་པ་མདོར་བསྟན་པའི་མདོ་ལས་ཀྱང་། སྐུ་གཅིག་ནས་ནི་ལྔའི་བར་གྱི་རྣམ་གཞག་རྣམ་པ་ལྔ་རུ་གསུངས་ཏེ། དེ་ཡང་འདི་ལྟར་སྐུ་གཅིག་ནི་ཡེ་ཤེས་ཀྱི་སྐུ་ཡིན་ཏེ། ཡེ་ཤེས་མིག་གཅིག་དྲི་མ་མེད། ། ཅེས་བཤད་པའི་ཕྱིར། སྐུ་གཉིས་ནི་རང་དོན་དོན་དམ་པ་དང་།
གཞན་དོན་ཀུན་རྫོབ་ཀྱི་སྐུ་ཉིད་ཡིན་ཞིང་། སྐུ་གསུམ་ནི་ཆོས་སྐུ་དང་ལོངས་སྤྱོད་རྫོགས་པའི་སྐུ་དང་སྤྲུལ་པའི་སྐུ་ཉིད་དེ་གསུམ་པོ་ཡིན་པར་གསུངས་ལ། སྐུ་བཞི་ཉིད་ཀྱང་ནི་བཤད་པར་བྱ་སྟེ། ངོ་བོ་ཉིད་ལོངས་སྤྱོད་རྫོགས་བཅས་དང་། ། དེ་བཞིན་གཞན་པ་སྤྲུལ་པ་དང་། ། ཆོས་སྐུ་མཛད་པར་བཅས་པ་སྟེ། ། རྣམ་པ་བཞིར་ནི་ཡང་དག་བརྗོད། ། ཅེས་པ་ནི་ལྟ་བ་མདོར་བསྟན་གྱི་མདོ་སྡེའི་ལུང་ཚིག་ཡིན་པས། ། སྐབས་འདིར་ནི། དེ་བཞིན་གཞན་པ་སྤྲུལ་པ་དང་། །
ཞེས་འབྱེད་པའི་ཚིག་སྦྱར་བའི་ཚེ་ཆོས་སྐུ་དབྱེ་བའི་གྲངས་སུ་བྱས་ནས་སྐུ་བཞིར་བཞེད་པའི་ཕྱིར་དང་། བྱམས་པས་དེ་བཞིན་གཞན་པ་སྤྲུལ་པ་ནི། ཞེས་དགར་བའི་ཚིག་སྦྱོར་བའི་ཚེ། སྐུ་གསུམ་འབྲས་བུ་ཆོས་སྐུའི་དབྱེ་བར་བྱས་ནས་སྐུ་གསུམ་དུ་བཞེད་པའི་ཕྱིར་རོ། ། སྐུ་ལྔ་ཉིད་ཀྱང་ནི། ལྟ་བ་མདོར་བསྟན་གྱི་ལུང་དེར་ནི་གསལ་བར་བཤད་དེ། སངས་རྒྱས་སྐུ་ལྔའི་བདག་ཉིད་ཅན། ། ཁྱབ་བདག་ཡེ་ཤེས་ལྔ་ཡི་བདག ། སངས་རྒྱས་ལྔ་བདག་ཅོད་པཎ་ཅན། ། སྤྱན་ལྔ་ཆགས་པ་མེད་པ་འཆང་། །
ཞེས་པའི་ཚིག་གིས་གསུངས་པ་ཡིན་པའི་ཕྱིར་རོ། ། མདོ་སྔགས་ནས་བཤད་ཚུལ་དེ་འདྲའི་རྣམ་དབྱེ་མི་ཤེས་པར། ཁ་ཅིག་ཕ་རོལ་ཏུ་ཕྱིན་པ་ལའང་སྐུ་བཞི་བྱམས་པའི་ལུང་ཉིད་ཀྱིས་འགྲུབ་པར་སྨྲ་བ་ནི་མ་དཔྱད་པ་སྟེ། དགར་ཚིག་དང་འབྱེད་ཚིག་སྦྱར་བའི་ལུང་ཚིག་ལ་རྣམ་དཔྱོད་ཞིབ་མོས་དཔྱད་པའི་ནུས་པ་མེད་པར་ཟད་པའི་ཕྱིར་རོ། ། དེས་ན་གྲུབ་མཐའི་རྣམ་གཞག་སོ་སོར་མ་འདྲེས་པའི་གནད་ལེགས་པར་དཔྱོད་ལ་དལ་བུས་སྨྲོས་ཤིག་ཅེས་བྱ་སྟེ། རྩིང་པོའི་ཧོབ་སྒྲོས་ཀྱིས་སྤྱི་བརྟོལ་སྨྲ་ན་བསྟན་པ་ལ་གནོད་པར་དགོངས་པའི་ཕྱིར་རོ། ། བཞི་པ་གནད་ཀྱི་དོན་ནི། མདོར་ན་ཉན་ཐོས་ཐེག་པ་ནས་གསང་ཆེན་བླ་ན་མེད་པའི་བར་ལ་འབྲས་བུ་སངས་རྒྱས་ཀྱི་ངོ་བོ་ཙམ་ཞིག་དོན་གཅིག་ཀྱང་། ཡོན་ཏན་གྱི་ལྡོག་པ་མི་འདྲ་བ་བཤད་པའི་ཚུལ་ཐ་དད་དུ་འབྱུང་བ་ལ་དགོས་པ་ཡོད་དེ། གདུལ་བྱ་དང་འཚམས་པའི་ཡོན་ཏན་བརྗོད་པའི་སྒོ་ནས་གདུལ་བྱ་རྣམས་སྤྲོ་བ་བསྐྱེད་པའི་ཆེད་ཡིན་པའི་ཕྱིར་རོ། །
སྡོམ་གསུམ་ཁ་སྐོང་ལས་འབྲས་བུའི་སྐབས་ཏེ་སྐབས་ལྔ་པའི་རྣམ་པར་བཤད་པའོ།། །། དེ་ལྟར་སྡོམ་གསུམ་ཁ་སྐོང་ཚུལ་བཞིན་བཤད་པ་འདི་ཆོས་ཅན། བདག་ཉིད་གྲགས་པ་བསྒྲགས་པའམ་གཞན་ལ་གནོད་པའི་ཕྱིར་བརྩམས་པ་མིན་ཏེ། མཐའ་གཅིག་ཏུ་སངས་རྒྱས་ཀྱི་བསྟན་པ་ལ་ཕན་པའི་ཕྱིར་དུ་བརྩམས་པ་ཡིན་པའི་ཕྱིར་རོ། ། དེ་ཡང་འཕགས་ཡུལ་དུ་ཆོས་ལོག་བྱུང་པ་འགོག་པའི་ཕྱིར། བསྟན་བཅོས་འདི་བརྩམས་པ་མིན་ཏེ། སངས་རྒྱས་མྱ་ངན་ལས་འདས་ནས་ལོ་བཞི་བརྒྱ་ལོན་པའི་ཚེ་རྒྱལ་བས་ལུང་བསྟན་པའི་འཕགས་པ་ཀླུ་སྒྲུབ་བྱོན་པ་སོགས། འཛམ་གླིང་མཛེས་པའི་རྒྱན་དྲུག་དང་མཆོག་གཉིས་རྣམས་ཀྱིས་འཕགས་པའི་ཡུལ་དུ་བྱུང་བའི་ཕྱི་ནང་གི་ལོག་པར་སྨྲ་བའི་མུན་པ་རྣམས་བསལ་བར་མཛད་པ་ཡིན་པའི་ཕྱིར། བོད་གངས་ཅན་འདིར་བསྟན་པ་ཕྱི་དར་གྱི་སྟོད་ལ་ཆོས་ལོག་བྱུང་བ་རྣམས་དགག་པའི་ཕྱིར་བསྟན་བཅོས་འདི་བརྩམས་པ་ཡང་མིན་ཏེ། སྟོན་པ་གཤེགས་ནས་གསུམ་སྟོང་བརྒྱ་དང་གསུམ་ལོན་ཞིང་།
བསྟན་པ་ཕྱི་དར་བྱུང་བའི་ས་མོ་བྱ་ནས་ཉེར་གཉིས་ལོན་པའི་ལྕགས་ཕོ་རྟ་ལོ། གངས་རིའི་ལྗོངས་འདིར་ལོ་ཆེན་བཟང་པོ་བྱོན་པ་དང་། སྟོན་པ་གཤེགས་ནས་ལོ་གསུམ་སྟོང་དང་ཉེར་དྲུག་ལོན་པའི་ཆུ་མོ་སྦྲུལ་ལ་བླ་ཆེན་འབྲོག་མི་བྱོན་པ་དང་། དེའི་སློབ་བུ་འགོས་ཁུག་པ་ལྷས་བཙས་སོགས་ཀྱིས་ཆོས་མིན་ཚར་བཅད་ནས་རྡོ་རྗེ་ཐེག་པའི་བསྟན་པ་མཆོག་སྤེལ་བའི་བཤད་སྒྲུབ་ཆུ་བོའི་རྒྱུན་བཞིན་དུ་སྐྱོང་བར་མཛད་པའི་ཕྱིར་དང་། དེར་རྗེས་ཆོས་ལོག་མང་དུ་འཕེལ་བ་རྣམས། སྟོན་པ་གཤེགས་ནས་ལོ་གསུམ་སྟོང་བརྒྱ་དང་བཅོ་ལྔ་ལོན་ཞིང་། བསྟན་པ་ཕྱི་དར་བྱུང་བའི་ས་མོ་བྱ་ནས་ལོ་གྲངས་ཉིས་བརྒྱ་དང་སོ་བཞི་ལོན་ལ། རྔོག་ལོ་ཙཱ་བ་བློ་ལྡན་ཤེས་རབ་བྱོན་པའི་མེ་མོ་བྱ་ནས་ལོ་གྲངས་བརྒྱ་དང་ཉེར་དྲུག་ལོན་པ་ཆུ་ཕོ་སྟག་གི་ལོ་དཔལ་ས་སྐྱའི་གནས་སུ་སྐུ་བལྟམས་པ་འཇམ་པའི་དབྱངས་ཀྱི་རྣམ་པར་འཕྲུལ་པ་འཛམ་གླིང་འདི་ན་གྲགས་པའི་སྙན་པ་ཐོབ་པ་དེས་སྡོམ་པ་གསུམ་གྱི་རབ་དབྱེ་ཞེས་བྱ་བའི་བསྟན་བཅོས་ཆེན་པོ་མཛད་དེ་ལུང་དང་རིགས་པའི་ཉི་འོད་ཀྱིས་རབ་ཏུ་བསལ་བར་མཛད་ནས། ལེགས་པའི་ལམ་བཟང་པོ་འཁྲུལ་མེད་ཀྱིས་སྣང་བ་གསལ་བར་མཛད་པ་ཡིན་པའི་ཕྱིར། འོན་ཀྱང་ཁོ་བོའི་བསྟན་བཅོས་སྡོམ་གསུམ་ཁ་སྐོང་འདི་རྩོམ་དགོས་པའི་རྒྱུ་མཚན་རྣམ་དག་ཡོད་དེ།
ས་པཎྜི་ཏ་ཞེས་མཚན་ཡོངས་སུ་གྲགས་པའི་མགོན་པོ་དེ་ཉིད་ཞལ་དངོས་ཀྱི་སློབ་ཚོགས་དང་བཅས་པ་ཞིང་གཞན་དུ་གཤེགས་པར་གྱུར་ནས། བསྟན་བཅོས་འདི་མ་བརྩམས་བར་གྱི་ལོ་ཉིས་བརྒྱ་དང་ཉེར་བདུན་གྱི་བར་དུ་རིང་ཞིག་ལོན་ནས་བོད་ཡུལ་འདི་ལུང་རིགས་མན་ངག་དང་བྲལ་བའི་རང་བཟོའི་ཆོས་ལུགས་དུ་མ་ཡིས། བསྟན་པའི་ཉམས་ལེན་སྡོམ་གསུམ་ལ་གནད་ཀྱི་དོན་རྣམས་བཤིགས་ནས་ཐོས་ཆུང་རྣམས་མགོ་སྐོར་བྱེད་པ་མང་དུ་བྱུང་བ་དེ་དག་ལུང་དང་རིགས་པ་ཡིས་རྣམ་པར་བསལ་ནས་གནད་རྣམས་ལ་སྐལ་ལྡན་མ་འཁྲུལ་བར་སྤྱོད་པའི་ཕྱིར་དུ་བསྟན་བཅོས་ཆེན་པོ་འདི་བྱས་སོ་ཞེས་པ་སྟེ། མ་འཁྲུལ་པར་སྤྱོད་པ་ལ་སྙིང་རྗེ་དང་། བསྟན་ལ་ཕན་པའི་ལྷག་བསམ་གྱིས་ཀུན་ནས་བསླངས་ཏེ། ཡིན་མིན་རྣམ་པར་དཔྱོད་པའི་བློ་གྲོས་ཀྱིས་བསྟན་བཅོས་འདི་བརྩམས་པ་ཡིན་པའི་ཕྱིར་རོ། ། དེས་ན་ཁོ་བོའི་བསྟན་བཅོས་འདི་ལ་ཕྱོགས་ཞེན་གྱི་རབ་རིབ་དང་བྲལ་ཞིང་། རྣམ་དཔྱོད་གསལ་བའི་བློ་ཡིད་ལྡན་པས་ཚུལ་བཞིན་དུ་བལྟས་ན་ལམ་བཟང་གི་སྣང་བ་གསལ་བར་འགྱུར་རོ་ཞེས་ཁོ་བོ་གསང་མཐོན་པོའི་སྐད་ཀྱིས་སྒྲོག་སྟེ། རྒྱུ་མཚན་ཅིའི་ཕྱིར་ཞེ་ན། ཁོ་བོས་མདོ་རྒྱུད་ཀྱི་གནད་ཟབ་མོ་ལ་བློ་གྲོས་མ་འཁྲུལ་པའི་རིགས་པས་དཔྱད་དེ་ཡིན་མིན་ཚུལ་བཞིན་དུ་སྨྲས་པ་ཡིན་པའི་ཕྱིར་རོ། །
རྒྱུ་མཚན་དེ་སླད་དུ་སྙིགས་མའི་དུས་འདི་རུ་སྐལ་ལྡན་ཟབ་དོན་དོན་གཉེར་རྣམས་ཆོས་ཅན། ཁྱོད་གསུང་རབ་ཟབ་མོའི་གྲོང་ཁྱེར་དུ་བགྲོད་པར་ཤོག་ཅིག་ཅེས་བྱ་སྟེ། ཁོ་བོའི་ལེགས་བཤད་འདི་ཡིས་འཁྲིད་པར་བྱས་ནས་མྱུར་དུ་བདེ་བླག་ཏུ་ཕྱིན་པར་བྱེད་པའི་ཕྱིར་རོ། ། བསྟན་བཅོས་འདི་བརྩམས་པའི་བསོད་ནམས་འདི་ཡིས། ཚོགས་གཉིས་རྫོགས་པའི་རི་བོ་མཐོན་པོའི་རྩེར། ། སྤང་རྟོགས་ནུས་པའི་ལུས་སྟོབས་རབ་ཏུ་རྒྱས་ཏེ། ། མཐའ་ཡས་འགྲོ་ལ་སྲིད་པའི་མཐར་ཐུག་པར། ། དམ་ཆོས་སེངྒེའི་སྒྲ་དབྱངས་སྒྲོག་པར་ཤོག ། ཅེས་བྱ་སྟེ། འདི་བརྩམས་པའི་དགེ་བ་དེ་འགྲོ་བ་ལ་བསྔོ་བར་བྱེད་པའི་ཕྱིར་རོ། །
གང་སྐུ་འཇིགས་རུང་ཞེས་སོགས་ཀྱི་ཁྱད་ཆོས་དང་ལྡན་པའི་བསྟན་སྲུང་རྣམས་ཀྱིས་བསྟན་བཅོས་འདི་སྲུངས་ཤིང་སྤེལ་ཅིག་ཅེས་བྱ་སྟེ། འདི་ཉིད་བསྟན་པ་ལ་ཕན་པའི་བསྟན་བཅོས་རྣམ་དག་ཡིན་ཕྱིར་རོ། ། དེ་ལྟར་མཁས་པ་ཡོངས་ཀྱི་གཙུག་རྒྱན་མཁས་པའི་དབང་པོ་གོ་བོ་རབ་འབྱམས་པ་བསོད་ནམས་སེང་གེ་ཞེས་མཚན་ཡོངས་སུ་གྲགས་པའི་བསྟན་འཛིན་གྱི་སྐྱེས་ཆེན་དམ་པ་དེས་མཛད་པའི་བསྟན་བཅོས་སྡོམ་གསུམ་རབ་དབྱེའི་ཁ་སྐོང་གཞི་ལམ་འབྲས་གསུམ་གསལ་བྱེད་འོད་ཀྱི་སྣང་བ་ཞེས་བྱ་བའི་བསྟན་བཅོས་ཀྱི་རྣམ་བཤད་ལེགས་བཤད་ནོར་བུའི་ཕྲེང་བ་འདི་ནི། ཡོངས་འཛིན་དམ་པ་འཇམ་དབྱངས་སྨྲ་བའི་སེངྒེ་རྣམ་པར་རྒྱལ་བའི་ཞབས་རྡུལ་གཙུག་ཏུ་བསྟེན་ཅིང་། སྒྲུབ་པའི་གཙུག་རྒྱན་འཇམ་མགོན་གྲུབ་པའི་དཔའ་བོ་དཔལ་ལྡན་ཀུན་དགའ་གྲོལ་མཆོག་དང་། རིགས་སྔགས་འཆང་གི་གཙུག་རྒྱན་མན་ངག་ཟབ་མོའི་མཛོད་འཛིན་རྡོ་རྗེ་འཛིན་པ་ཆེན་པོ་བློ་གསལ་རྒྱ་མཚོ་གྲགས་པ་རྒྱལ་མཚན་དུ་གསོལ་བ་བླ་ཆེན་ཚར་པ་ཞེས་ཡོངས་སུ་གྲགས་པ་དེ་དག་གི་ཞལ་གྱི་བདུད་རྩིས་ཅུང་ཟད་ཡིད་སོས་པས་གསུང་རབ་སྙིང་པོའི་གནད་ཟབ་མོ་ལ་བློའི་སྣང་བ་ཅུང་ཟད་ཙམ་གསལ་ཞིང་རྒྱལ་བའི་བསྟན་པ་བསྟན་འཛིན་དང་བཅས་པ་ལ་ཆོས་ཀྱི་རྗེས་སུ་འབྲང་བའི་བློ་ཡིད་ཆེས་ཀྱི་དད་པ་གཏིང་ནས་གཡོ་བ་ཤཱཀྱའི་བཙུན་པ་ཀླུ་སྒྲུབ་རྒྱ་མཚོས་སྡེ་སྣོད་འཛིན་པའི་ལས་ཆེན་ཆོས་དོན་གྲུབ་ཀྱི་བཀའ་ཉེ་བར་བསྔགས་པ་དང་། རང་ཉིད་ཀྱང་བསྟན་བཅོས་ཆེན་པོ་ལ་དད་པའི་ཤུགས་རྡོལ་བའི་བློ་གྲོས་ཀྱི་སྣང་བས་མཚམས་སྦྱར་ཏེ། ཆོས་ཀྱི་འདུན་ས་ཆེན་པོ་དཔལ་ཡོག་ཆོས་སྡིངས་བཀྲ་ཤིས་རྣམ་པར་རྒྱལ་བའི་གཙུག་ལག་ཁང་ཆེན་པོར། བདག་ཉིད་ཀྱི་སྟོན་པ་ཆོས་དབྱིངས་སུ་ཞུགས་ནས་ལོ་གྲངས་སུ་སྟོང་དྲུག་བརྒྱ་དང་དགུ་བཅུ་རྩ་བརྒྱད་པ་ཤིང་མོ་གླང་གི་ལོའམ། བདག་ཉིད་ཆེན་པོ་ས་པཎ་ཞིང་གཤེགས་ནས་ལོ་གྲངས་གསུམ་བརྒྱ་དང་བཅུ་བཞི་ལོན་པའི་ཤིང་མོ་གླང་གི་ལོ་ཞེས་བྱ་བའམ།
བདག་ཉིད་ཆེན་པོ་གོ་རབ་འབྱམས་པ་ཞི་བར་གཤེགས་ནས་ལོ་གྲངས་བདུན་ཅུ་རྩ་བདུན་ལོན་པའི་ཤིང་མོ་གླང་གི་ལོའམ། བསྟན་བཅོས་མཁན་པོས་སྡོམ་གསུམ་ཁ་སྐོང་བརྩམས་ནས་ལོ་གྲངས་བརྒྱད་བཅུ་རྩ་བརྒྱད་ལོན་པ་ཁྲོ་བོ་ཞེས་པ་ཤིང་མོ་གླང་གི་ལོར་རྫོགས་པར་གྲུབ་པ་འདིས་ཀྱང་། བསྟན་པ་རིན་པོ་ཆེ་བཤད་སྒྲུབ་ཀྱི་སྒོ་ནས་ཡུན་རིང་དུ་གནས་ཤིང་མི་ནུབ་པའི་མཆོག་དམ་པར་གྱུར་ཅིག། །། ཤུ་བྷཾ། མསྟུ། སརྦ་ཛཱ་ག་ཏཾ། མངྒ་ལཾ།། །། PAGE * MERGEFORMAT 2 མང་ཐོས་ཀླུ་སྒྲུབ་རྒྱ་མཚོ། སྡོམ་གསུམ་ཁ་སྐོང་གི་རྣམ་བཤད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
