མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༡༥
ཡིད་མངོན་གྱི་ལེགས་བཤད་ཉི་མའི་འོད་ཟེར་ལས་བློ་གསལ་མིག་འབྱེད་རིགས་པའི་ཐུར་མ་ཞེས་བྱ་བའི་ལེགས་བཤད།
༄༅། །ཡིད་མངོན་གྱི་ལེགས་བཤད་ཉི་མའི་འོད་ཟེར་ལས་བློ་གསལ་མིག་འབྱེད་རིགས་པའི་ཐུར་མ་ཞེས་བྱ་བའི་ལེགས་བཤད་བཞུགས་སོ།། བྱམས་པའི་ཁང་བཟང་རབ་ཡངས་པར། ། བློ་གྲོས་ལེགས་བཤད་འབུམ་ཕྲག་གིས། ། རྣམ་གསལ་མཁས་པ་གར་བྱེད་པའི། ། རྒྱལ་སྲས་འཇམ་མགོན་བླ་མ་རྒྱལ། ། འདི་ན་བློ་ལྡན་དོན་གཉེར་བར། ། ཡིད་མངོན་ལེགས་བཤད་བདུད་རྩི་འདི། ། སྦྱིན་ནོ་སྐལ་བ་བཟང་པོ་དག ། དགའ་བའི་ཡིད་ཀྱིས་ཉན་པར་བྱོས། ། ཞེས་བརྗོད་ནས།
འདིར་ཡིད་མངོན་གྱི་རྣམ་གཞག་འཆད་པ་ལ། དོན་ཚན་གསུམ་སྟེ། མཁས་རྨོངས་ཀུན་ལ་མཁོ་བྱེད་གཞུང་གི་འབྲེལ། དཔྱོད་ལྡན་མཁས་པ་དགའ་བྱེད་དཀའ་གནད་གཅོད། བློ་གསལ་གཞོན་ནུའི་ཁ་འབྱེད་རིགས་པའི་འོད་འཕྲེང་བཀོད་པའོ། ། དོན་ཚན་གསུམ་པོ་འདི་ལ། ཡིད་མངོན་ལ་མཚན་ཉིད། རྣམ་གྲངས། སྒྲ་བཤད། དབྱེ་བ།
ཁྱད་ཆོས་དང་ལྔའོ། ། དང་པོ་ནི། རང་གི་བདག་རྐྱེན་དུ་གྱུར་པའི་ཡིད་དབང་ལ་བརྟེན་ནས་སྐྱེས་པའི་མ་འཁྲུལ་བའི་ཡིད་ཀྱི་རིག་པ་དེ་དེའི་མཚན་ཉིད། གཉིས་པ་རྣམ་གྲངས་ལ། ཡིད་མངོན། ཡིད་ཀྱི་མངོན་སུམ། ཡིད་ཀྱི་མངོན་སུམ་གྱི་ཚད་མ། ཡིད་ཤེས་སུ་གྱུར་པའི་མངོན་སུམ། མ་འཁྲུལ་བའི་ཡིད་བློ་དང་ལྔ་དོན་གཅིག གསུམ་པ་སྒྲ་བཤད་ནི།
གཟུགས་འཛིན་ཡིད་མངོན་ལྟ་བུ་སྟེ། རང་གི་བདག་རྐྱེན་དུ་གྱུར་པའི་ཡིད་དབང་ལ་བརྟེན་ནས་སྐྱེས་པའི་མངོན་སུམ་ཡིན་པས་ན། ཡིད་མངོན་ཞེས་བདག་རྐྱེན་གྱི་སྒོ་ནས་མིང་བཏགས་པ་ཡིན་ནོ། ། བཞི་པ་དབྱེ་བ་ལ། རང་རིག་གི་ཡིད་མངོན། གཞན་རིག་ཙམ་གྱི་ཡིད་མངོན། དོན་རིག་ཡིད་མངོན་གསུམ་མོ། ། ཡིད་མངོན་ལ་འདི་གསུམ་དུ་འབྱེད་དགོས་ཏེ། རྣམ་འགྲེལ་དང་རིགས་གཏེར་གཞུང་གི་དངོས་བསྟན་ལ་དོན་རིག་ཡིད་མངོན་གཙོ་བོར་བསྟན་ཀྱང་། སྦས་དོན་རིགས་པས་ཁ་ཕྱེ་ན་གཞན་གཉིས་པོ་དེ་ཡང་མི་འབྱུང་ཁ་མེད་ཡིན་པའི་ཕྱིར་རོ། །
དང་པོ་རང་རིག་ཡིད་མངོན་ལ་མཚན་ཉིད། རྣམ་གྲངས། སྒྲ་བཤད། དབྱེ་བ། ཁྱད་ཆོས་དང་ལྔའོ། ། དང་པོ་ནི། རང་གི་བདག་རྐྱེན་ཡིད་དབང་ལ་བརྟེན་ནས་སྐྱེས་པའི་འཛིན་རྣམ་དེའོ། ། འོ་ན་རང་རིག་གི་བདག་རྐྱེན་ལ་གཞན་དབང་ཞེས་བཤད་པ་མ་ཡིན་ནམ་སྙམ་ན། རང་རིག་ལ་ཐུན་མོང་མ་ཡིན་པའི་བདག་རྐྱེན་ཡིད་དབང་དང་དབང་པོ་གཟུགས་ཅན་གང་ཡང་མེད་པས་བདག་རྐྱེན་གཞན་དབང་ཞེས་སྤྱི་མིང་ནས་བཏགས་པ་ཡིན་པས་མི་འགལ་ལོ། ། གཉིས་པ་རྣམ་གྲངས་ནི།
རང་རིག རང་རིག་གི་མངོན་སུམ། རང་རིག་གི་ཡིད་མངོན། འཛིན་རྣམ། ཁ་ནང་བལྟས་ཀྱི་རིག་པ། ཁ་ནང་ཁོ་ནར་ཕྱོགས་པའི་རིག་པ། འཛིན་རྣམ་རྐྱང་པའི་ཤེས་པ། གཟུང་རྣམ་མ་ཡིན་པའི་ཤེས་པ། རང་རིག་གི་ཚད་མ་དང་བཅུ་པོ་དོན་གཅིག དབྱེ་ན།
མྱོང་བྱའི་སྒོ་ནས་རང་གི་མྱོང་བྱར་གྱུར་པའི་རྟོག་པ་ཉམས་མྱོང་གི་རང་རིག་དང་། རང་གི་མྱོང་བྱར་གྱུར་པའི་རྟོག་མེད་ཤེས་པ་ཉམས་མྱོང་གི་རང་རིག་གཉིས། མཚུངས་ལྡན་གྱི་སྒོ་ནས། སེམས་དང་སེམས་བྱུང་དུ་གྱུར་པའི་རང་རིག་གཉིས། རྟེན་གྱི་སྒོ་ནས། སྐྱེ་འཕགས་ཀྱི་རྒྱུད་ཀྱི་རང་རིག་གཉིས། བདག་རྐྱེན་གྱི་སྒོ་ནས། རང་གི་བདག་རྐྱེན་ཡིད་དབང་ལ་བརྟེན་ནས་སྐྱེས་པའི་རང་རིག་དང་། རང་གི་བདག་རྐྱེན་ཏིང་ངེ་འཛིན་ལ་བརྟེན་ནས་སྐྱེས་པའི་རང་རིག་གཉིས། དང་པོ་ནི་རང་རིག་ཕལ་ཆེར་ཡིན་ལ།
གཉིས་པ་ནི། མཉམ་གཞག་གི་རྣལ་འབྱོར་མངོན་སུམ་དུ་གྱུར་པའི་རང་རིག་དེའོ། ། ཁ་ཅིག དབང་མངོན་ཉམས་མྱོང་གི་རང་རིག་དེ་བདག་རྐྱེན་དབང་པོ་གཟུགས་ཅན་ལ་བརྟེན་ནས་སྐྱེས་ཟེར་ཏེ། འཁྲུལ་པའི་གཏམ་ཡིན་པས་རྣ་བ་དགབ་བོ། ། སྒྲ་བཤད་ནི། རྟོག་པ་ཉམས་མྱོང་གི་རང་རིག་དེ། རང་གི་བདག་རྐྱེན་ཡིད་དབང་ལས་སྐྱེས་ཤིང་། རང་གསལ་དུ་སྐྱེས་ཙམ་ཡིན་པས་ན། རང་ཡིད་མངོན་ཞེས་བྱའོ། །
ཁྱད་ཆོས་ལ་ཡུལ་གྱི་ཁྱད་པར་ལ། རང་རིག་ལ་ཡུལ་མེད་ཟེར་བ་དང་། རང་ལས་རྫས་གཞན་པའི་ཡུལ་མེད་ཟེར་བ་དེ། གོ་བ་བཟང་ཡང་གཞོན་ནུ་དག་གིས་སྐྱོང་དཀའ་བས། རང་རིག་ལ་རང་ཡུལ་རྒྱང་ཆད་གཟུང་འཛིན་གཉིས་སུ་ཕྱེ་བའི་ཡུལ་དེ་མེད་ཅེས་བྱའོ། ། བདག་རྐྱེན་གྱི་ཁྱད་པར། རང་རིག་ལ་བདག་རྐྱེན་དབང་པོ་གཟུགས་ཅན་དང་། ཡིད་དབང་གང་ཡང་མེད་ཅེས་སྨྲ་ན་གོ་བ་བཟང་ཡང་། རང་རིག་ལ་ཁོ་རང་གི་ཐུན་མོང་མིན་པའི་བདག་རྐྱེན་བེམ་ཤེས་གང་ཡང་མེད་ལ། འོན་ཀྱང་ཁོའི་བདག་རྐྱེན་གཞན་དབང་ཙམ་ཞིག་ཡོད་ཅིང་།
དེ་གང་ཡིན་ཞེ་ན། ཁོ་ཡིད་ཤེས་ཡིན་པར་ཁས་བླངས་པའི་གནད་ཀྱིས་ཁོའི་བདག་རྐྱེན་དུ་གྱུར་པའི་ཡིད་དབང་དེ་ལས་མ་འདས་སོ། ། ངོ་བོའི་ཁྱད་པར་ལ། རང་རིག་འདི་སེམས་སེམས་བྱུང་གང་ཡང་མིན་བྱས་ན་འཐད་ཀྱང་དེ་བློར་མི་ཤོང་བས། རང་རིག་ལ་སེམས་སེམས་བྱུང་གཉིས་ཆར་ཡོད་ཅེས་ཁས་ལོངས་ཤིག མཚན་གཞི་ཇི་ལྟར་སྙམ་ན། གཙོ་སེམས་མྱོང་བྱེད་ཀྱི་རང་རིག་སེམས་དང་། སེམས་བྱུང་རྣམས་མྱོང་བྱེད་ཀྱི་རང་རིག་སེམས་བྱུང་ཡིན་ཟེར་བ་ལས་ཐབས་མེད་དོ། ། ངོ་བོའི་ཁྱད་པར། ཁ་ཅིག་ཤེས་པ་ཡིན་ན།
རང་རིག་ཡིན་པས་ཁྱབ་ཟེར་ཏེ། ཧ་ཅང་ཐལ་ཆེས་སོ། ། སྒྲ་བཤད་ལ་ཁྱབ་པ་མ་འཆའ་ཞིག ཁ་ཅིག་རང་རིག་ཡིན་ན། རང་ངེས་ཚད་མ་ཡིན་པས་ཁྱབ་ཟེར་ཏེ། གཞུང་གི་ཚིག་ཟིན་ཡང་། རང་རེ་ལ་ཚད་མ་གཉིས་ཆར་ཡོད་དོ། ། འོ་ན་ཇི་ལྟར་སྙམ་ན། དབང་མངོན་ངེས་པའི་གང་ཟག་གི་རྒྱུད་ཀྱི་དབང་མངོན་ཉམས་མྱོང་གི་རང་རིག་དེ་རང་ངེས་ཚད་མ་ཡིན་ལ། དབང་མངོན་མ་ངེས་པའི་གང་ཟག་གི་རྒྱུད་ཀྱི་དབང་མངོན་ཉམས་མྱོང་གི་རང་རིག་དེ་གཞན་ངེས་ཚད་མ་ཡིན་ནོ། །
དེས་གཞན་ལ་ཡང་འགྲེའོ། ། ཁ་ཅིག་ཤེས་པ་ཐམས་ཅད་ཁོ་རང་ལ་རང་རིག་མངོན་སུམ་ཡིན་ཟེར་ཏེ། ཕྱོགས་གཅིག་ནས་གོ་བ་བཟང་སྟེ། ཕྱོགས་གཅིག་ནས་མིག་གྱ་མེད་ཀྱི་འགྲོས་ལྟར་སོང་འདུག་གོ ། དེས་ན། འབུམ་ཕྲག་གསུམ་པའི་དགོངས་པ་ལྟར། བུམ་འཛིན་རྟོག་པ་དེ་ཁོ་རང་ལ་མངོན་སུམ་ག་ལ་ཡིན་ཏེ། ཁོས་རང་ལ་ལྟ་བའི་བྱ་བ་ཙམ་ཡང་མ་བྱས་པའི་ཕྱིར་ཏེ། ཁོས་བུམ་པའི་དོན་སྤྱི་ལ་བུམ་པར་ཞེན་པ་ཙམ་ལས་མེད་པའི་ཕྱིར་རོ། ། དེས་ན་རྟོག་པ་ཕལ་ཆེར་གཅིག་གིས།
ཁོ་བོ་རང་གི་མ་རིག་པའི་གནད་དགོངས་ནས། སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་དེ་ཁོ་རང་གི་ངོ་བོ་ལ་བློ་རིག་གང་ཡང་མིན་གསུང་བའི་བྱིན་རླབས་སྙིང་ལ་འཇུག་པར་གྱུར་ཅིག། ༈ །གཞན་རིག་ཙམ་གྱི་ཡིད་མངོན་ལ། མཚན་ཉིད། རྣམ་གྲངས། སྒྲ་བཤད། དབྱེ་བ། ཁྱད་ཆོས་སོ། ། དང་པོ་ནི། གཞན་རིག་ཙམ་གྱི་རྟོག་བྲལ་མ་འཁྲུལ་བའི་ཡིད་ཀྱི་རིག་པ་དེའོ། །
གཉིས་པ་ནི། གཞན་རིག་ཙམ་གྱི་ཡིད་མངོན་གྱི་ཚད་མ་རང་རིག་དོན་རིག་གང་རུང་མ་ཡིན་པའི་ཡིད་མངོན། དོན་རིག་མ་ཡིན་པའི་གཞན་རིག་མངོན་སུམ་བཞི་དོན་གཅིག གསུམ་པ་ནི། གཞན་སེམས་ཤེས་པའི་མངོན་ཤེས་དེ་ལ། གཞན་རིག་ཙམ་གྱི་ཡིད་མངོན་ཞེས་བྱ་སྟེ། ཁ་ཕྱི་བལྟས་ཀྱི་ཡིད་མངོན་ཡིན་ཀྱང་། རང་གི་བཟུང་དོན་རིག་པ་མ་ཡིན་པས་ན། དེ་ལྟར་བཞག་པའི་ཕྱིར་རོ། ། འོ་ན་འདིར་རང་རིག་ཏུ་བཤད་པ་མིན་ནམ་སྙམ་ན།
རིགས་པའི་དཔུང་མི་བཟོད་ན་གཞུང་གི་ཚིག་ཟིན་གྱི་འཁར་ལ་མ་འཁྲ་ཞིག། །། བཞི་པ་དབྱེ་བ་ལ་སྐྱེ་འཕགས་ཀྱི་རྒྱུད་ཀྱི་གཞན་རིག་མངོན་སུམ་གཉིས་ཡོད། ལྔ་པ་ཁྱད་ཆོས་ལ། འོ་ན་གཞན་རིག་ཙམ་གྱི་ཡིད་མངོན་ལ། ཁྱད་ཆོས་ཇི་ལྟར་དགོས་སྙམ་ན། རང་གི་གཟུང་དོན་མི་རིག་ཅིང་གཞན་རིག་མངོན་སུམ་ཡིན་པ་ཞིག་དགོས་སོ། ། མཚན་གཞི་ཇི་ལྟ་བུ་སྙམ་ན། གཞན་སེམས་ཤེས་པའི་མངོན་ཤེས། སྔོན་གནས་རྗེས་དྲན་གྱི་མངོན་ཤེས། རྫུ་འཕྲུལ་གྱི་མངོན་ཤེས་རྣམས་ཡིན་ལ།
ཁོ་བོ་ཅག་ནི། རྨི་ལམ་ཤེས་པར་གྱུར་པའི་མ་འཁྲུལ་ཤེས་རྣམས་ཀྱང་མཚན་གཞི་ཡིན་ནོ། ། འོ་ན་དེ་འདྲ་མི་སྲིད་སྙམ་ན། འོ་ན་རྨི་ལམ་ཉམས་མྱོང་གི་རང་རིག་དེ་རྨི་ལམ་མ་འཁྲུལ་བའི་ཤེས་པ་ཡོད་ཅེས་ཁོ་བོ་སྨྲར་རོ། ། དེས་ན། ཤེས་པ། རིག་པ། བློ། ཚད་མ། མངོན་སུམ།
ཡིད་མངོན་སོགས་རྫས་སྤྱི་ཕལ་ཆེར་གཞན་རིག་ཙམ་གྱི་ཡིད་མངོན་ཡིན་ནོ། ། གསུམ་པ་དོན་རིག་ཡིད་མངོན་ལ། མཚན་ཉིད། རྣམ་གྲངས། སྒྲ་བཤད། དབྱེ་བ། ཁྱད་ཆོས་སོ། ། དང་པོ་ནི། གཟུང་དོན་ཅན་གྱི་མ་འཁྲུལ་བའི་ཡིད་ཀྱི་རིག་པ་དེའོ། ། གཉིས་པ་ནི།
དོན་རིག་ཡིད་མངོན། དོན་རིག་ཡིད་མངོན་གྱི་ཚད་མ། གཟུང་དོན་ཅན་གྱི་ཡིད་མངོན། གཟུང་ཡུལ་ཅན་གྱི་ཡིད་མངོན། དམིགས་རྐྱེན་ཅན་གྱི་ཡིད་མངོན། རང་གི་ཐུན་མོང་མ་ཡིན་པའི་བདག་རྐྱེན་དུ་གྱུར་པའི་ཡིད་དབང་ལ་བརྟེན་ནས་སྐྱེས་པའི་ཡིད་མངོན། དོན་རིག་ཏུ་གྱུར་པའི་ཡིད་མངོན། དོན་རྟོགས་སུ་གྱུར་པའི་ཡིད་མངོན་བཅུ་པོ་དོན་གཅིག གསུམ་པ་ནི། གཟུགས་འཛིན་གྱི་ཡིད་མངོན་དེ་ལ།
དོན་རིག་ཡིད་མངོན་ཞེས་བྱ་སྟེ། རང་གི་གཟུང་དོན་རིག་པའི་ཡིད་ཤེས་ཡིན་པས་དེ་ལྟར་བཏགས་པའི་ཕྱིར་རོ། ། དབྱེ་ན། ཡུལ་གྱི་སྒོ་ནས་གཟུགས་འཛིན་ཡིད་མངོན་སོགས་ལྔ། རྟེན་གྱི་སྒོ་ནས་སྐྱེ་འཕགས་ཀྱི་རྒྱུད་ཀྱི་དོན་རིག་ཡིད་མངོན་གཉིས། མཚུངས་ལྡན་གྱི་སྒོ་ནས། སེམས་སེམས་བྱུང་གཉིས་གཉིས་ཡོད་དོ། ། དཔེར་ན། གཟུགས་འཛིན་ཡིད་མངོན་དུ་གྱུར་པའི་དྲུག་པ་ཡིད་ཀྱི་རྣམ་པར་ཤེས་པ་དེ། གཙོ་སེམས་ཡིན་ལ།
དེའི་འཁོར་དུ་བྱུང་བའི་སེམས་བྱུང་ཀུན་འགྲོ་ལྔ་དང་། ཡུལ་ངེས་ལྔ་སོགས་སེམས་བྱུང་དུ་གྱུར་པའི་དོན་རིག་ཡིད་མངོན་ནོ། ། ལྔ་པ་ཁྱད་ཆོས་ལ། རྐྱེན་གསུམ་གྱི་ཁྱད་ཆོས། སྐྱེ་ཚུལ་གྱི་ཁྱད་ཆོས། ཡུལ་གྱི་ཁྱད་ཆོས། གཞུང་ལས་བསྟན་ཚུལ་གྱི་ཁྱད་ཆོས་སོ། ། དང་པོ་ལ། དོན་རིག་ཡིད་མངོན་གྱི་དམིགས་རྐྱེན། དེའི་ཐུན་མོང་མ་ཡིན་པའི་བདག་རྐྱེན།
དེའི་མཚུངས་པ་དེ་མ་ཐག་རྐྱེན། དེའི་ལྷན་ཅིག་བྱེད་རྐྱེན་དང་ཉེར་ལེན་གྱི་ངོས་འཛིན་སོ་སོར་བཤད་པ་དང་། དང་པོ་ལ། མཚན་ཉིད། རྣམ་གྲངས། སྒྲ་བཤད། དབྱེ་བ། ལག་རྗེས་དང་ལྔའོ། ། དང་པོ་ནི། རང་འབྲས་དོན་རིག་ཡིད་མངོན་ལ་རང་འདྲའི་རྣམ་པ་གཏོད་བྱེད་ཀྱི་ཕྱིའི་སྐྱེ་མཆེད་རགས་པ་དེ།
རང་འབྲས་དོན་རིག་ཡིད་མངོན་གྱི་དམིགས་རྐྱེན་གྱི་མཚན་ཉིད་ཡིན། སོ་སོར་ཕྲལ་ནས་རང་འབྲས་གཟུགས་འཛིན་ཡིད་མངོན་ལ་གཟུགས་ཀྱི་རྣམ་པ་གཏོད་བྱེད་ཀྱི་གཟུགས་རགས་པ་དེ་རང་འབྲས་གཟུགས་འཛིན་ཡིད་མངོན་གྱི་དམིགས་རྐྱེན་གྱི་མཚན་ཉིད་ཡིན། རང་འབྲས་སྒྲ་འཛིན་ཡིད་མངོན་ལ་སྒྲའི་རྣམ་པ་གཏོད་བྱེད་ཀྱི་སྒྲ་རགས་པ་དེ། རང་འབྲས་སྒྲ་འཛིན་ཡིད་མངོན་དམིགས་རྐྱེན་མཚན་ཉིད་ཡིན་པ་སོགས་འགྲེའོ། ། དེ་ཡང་རང་འབྲས་ཞེས་པས་རང་འབྲས་གཟུགས་འཛིན་ཡིད་མངོན་སྐྱེད་བྱེད་མིན་པ་རྣམས། རང་འབྲས་གཟུགས་འཛིན་ཡིད་མངོན་གྱི་དམིགས་རྐྱེན་ཡིན་པ་གཅོད། གཟུགས་འཛིན་གྱི་རྣམ་པ་གཏོད་བྱེད་ཅེས་པ་དེས། གཟུགས་འཛིན་ཡིད་མངོན་གྱི་བདག་རྐྱེན་ཡིད་དབང་ལྟ་བུ་དེས། དེ་བསྐྱེད་ནུས་ཀྱང་། དེ་ལ་གཟུགས་ཀྱི་རྣམ་པ་གཏོད་བྱེད་མིན་པས་ན།
དེའི་དམིགས་རྐྱེན་མ་ཡིན་ནོ་ཞེས་སྟོན་པར་བྱེད། གཟུགས་རགས་པ་ཞེས་པ་དེའང་། གཟུགས་ཅན་ལ་ཕྲ་རགས་གཉིས་ཡོད་པའི། གཟུགས་ཅན་ཕྲ་བ་རྣམས་དེའི་དམིགས་རྐྱེན་ཡིན་པ་གཅོད་དོ། ། འོ་ན། གཟུགས་ཅན་ཕྲ་རགས་ཀྱི་ཁྱད་པར་ཇི་ལྟར་སྙམ་ན། འདི་ལ་གྲུབ་མཐའི་གནད་ཤེས་དགོས་ཏེ། བྱེ་བྲག་སྨྲ་བ་ཁ་ཆེའི་ལུགས་ལ། རྫས་རྡུལ་ཕྲ་རབ་ནི་ཕྱོགས་ཀྱི་ཆ་མེད་ཀྱི་རྡུལ་ཕྲན་ཡན་གར་བ། ཟླ་མེད་ཀྱི་རྡུལ་ཕྲན་ཡན་གར་བ་གཉིས་གནད་གཅིག་པས།
དེ་གཟུགས་སུ་མ་གྲུབ་པས་གཟུགས་ཅན་མིན་ལ། གཟུགས་ཀྱང་མིན་ནོ། ། དེས་ན་གཟུགས་ཕུང་། གཟུགས། གཟུགས་ཅན། བེམ་པོ་རྣམས་གནད་གཅིག་པས། རྫས་རྡུལ་ཕྲ་རབ་དེ། གཟུགས་ཕུང་མིན་ཞིང་། ཕུང་པོ་ལྔ་དང་། སྐྱེ་མཆེད་བཅུ་གཉིས་དང་།
ཁམས་བཅོ་བརྒྱད་པོ་གང་ཡང་མིན་ལ། འོན་ཀྱང་འདུས་བྱས་ནི་ཡིན་ནོ་ཞེས་ཁས་ལེན་ནོ། ། གྲུབ་མཐའི་རང་སྐྱོན་དུ་ཐུག་ནས་དེ་ལས་སྨྲ་ཐབས་མ་རྙེད་པ་ཡིན་ནོ། ། དེས་ན་མདོ་སྡེ་པའི་སྐབས་འདིར་ཡང་། ཕྱི་དོན་བདེན་གྲུབ་ཁས་བླངས་པའི་རང་སྐྱོན་གྱི་གདོན་གྱིས་ཟིན་པས། གཡས་བཅོས་གཡོན་འཐེང་གི་རྣམ་པ་ཞིག་འདུག་ཀྱང་། རེ་ཞིག་འདི་ལྟར་ཁས་བླངས་ཏེ། རང་རྩོམ་བྱེད་དབུས་དང་ཕྱོགས་དྲུག་གི་རྡུལ་གྱི་རྒྱུ་ལས་བྱུང་བའི་རྡུལ་དུ་གྲུབ་པ་དེ། རྡུལ་རགས་པའི་མཚན་ཉིད། རྡུལ་རགས་པའི་རྩོམ་གཞི་གང་ཞིག་རང་ཟླས་དབེན་པའི་རྡུལ་དུ་གྲུབ་པ་དེ།
རྡུལ་ཕྲ་མོའི་མཚན་ཉིད། དེས་ན། རྡུལ་ཕྲ་མོ་དང་། ཐོགས་མེད་ཀྱི་རྡུལ། བསྟན་མེད་ཀྱི་རྡུལ། རྡུལ་ཕྲ་རབ། ཟླ་མེད་ཀྱི་རྡུལ་ཕྲན་ཡན་གར་བ། ཕྱོགས་ཀྱི་ཆ་མེད་ཀྱི་རྡུལ་ཕྲ་རབ། རྫས་རྡུལ་ཕྲ་རབ་རྣམས་གནད་གཅིག་ཅིང་། དེས་ན་གཟུགས་མིང་དུས་མཐའ་རྡུལ་ཡིག་དང་། །
ཞེས་པའི་གཟུགས་ཅན་གྱི་ཆུང་མཐའ་མཐར་ཐུག་དེ། བྱེ་བྲག་སྨྲ་བས་དེ་ལ་ཡང་རྡུལ་རྫས་བརྒྱད་འདུས་དགོས་སོ་ཞེས་ཁས་བླངས་པའི་གནད་ཀྱིས། དེ་རགས་པ་ཡིན་གྱི་རྡུལ་ཕྲན་མཚན་ཉིད་པ་མིན་པར་ཁས་བླངས་འདུག་ཀྱང་། མདོ་སྡེ་པའི་སྐབས་འདིར། དེ་རྡུལ་ཕྲན་མཚན་ཉིད་པར་ཁས་བླངས་ནས། དེ་བདུན་འདུས་པ་ལས་རྡུལ་ཕྲན་གཅིག་འབྱུང་ཞེས་པའི་རྡུལ་ཕྲན་གྱི་མིང་ཅན་དེ་ཡན་ཆད་རགས་པ་ཡིན་པས། དེ་སྐབས་ཀྱི་རྡུལ་ཕྲན་གྱི་མིང་ཅན་དེ། རྡུལ་ཕྲན་མཚན་ཉིད་པ་མིན་པར་ཁས་བླང་དཀའ་བའི་གནད་ལས་རང་གྲོལ་ཡིན་ནོ། ། ཞེས་ཁོ་བོ་སྨྲའོ། ། དེས་ན་རྡུལ་ཕྲན་དེ་ལ་དབྱེ་ན།
རྡུལ་ཕྲ་རབ་གཉིས་ཙམ་འདུས་པའི་གོང་བུ་ནས་དྲུག་ཙམ་འདུས་པའི་གོང་བུའི་བར་ཡོད་ཟེར་བ་རྣམ་དཔྱོད་ཆུང་བ་ཡིན་ཏེ། རྡུལ་ཕྲ་རབ་བདུན་མ་འདུས་བར་དུ་ཟླ་མེད་ཡིན་ལ། གཉིས་ཙམ་འདུས་ན་ཟླ་བཅས་སུ་གྱུར་པའི་ཕྱིར་རོ། ། དེས་ན་རྡུལ་ཕྲན་གཉིས་འདུས་ནས་གསུམ་མ་འདུས་པ་དང་། དྲུག་འདུས་ནས་བདུན་མ་འདུས་པའི་བར་གྱི་རྡུལ་ནི་མེད་དེ། རྡུལ་བདུན་འདུས་པའི་ཚེ། ཅིག་ཅར་དུ་འདུས་པ་ཡིན་གྱི། རིམ་གྱིས་འདུས་པ་མ་ཡིན་པའི་ཕྱིར། དེས་ན་རྡུལ་རབ་བདུན་འདུས་ཙམ་ཉིད་ནས་རགས་པ་གནས་གྱུར་པ་ཡིན་གྱི་རྡུལ་ཕྲ་རབ་དྲུག་མན་ཆད་རྡུལ་འདུས་པའི་ཐ་སྙད་མི་ཐོབ་ཅིང་། རགས་པ་བརྩམས་ཟིན་ནས་ཀྱང་དེའི་ཚོགས་པ་ན་ཟླ་མེད་ཀྱི་རྡུལ་ཕྲ་རབ་ཡོད་ཟེར་བའི་འཆོལ་གཏམ་མི་སྨྲ་བ་ནི།
ལྷ་དང་བླ་མ་དམ་པའི་བྱིན་རླབས་དང་རྣམ་དཔྱོད་ཀྱི་ཤེས་རབ་ཁོ་ནའི་དྲིན་ཡིན་ནོ། ། འོ་ན་རྡུལ་ཕྲ་རབ་དེ་ལ་དབྱེ་ན་གཟུགས་སོགས་དོན་ལྔ་དང་། རྡུལ་རྫས་བརྒྱད་སོགས་ཀྱང་ཁས་ལེན་ནམ་སྙམ་ན། བྱེ་བྲག་སྨྲ་བ་ཁོ་ནི་ཁས་མི་ལེན་ལ། མདོ་སྡེ་པ་ཁོ་གང་ཟེར་བརྟག་པར་བྱ་བས་རེ་ཞིག་སྦ་བར་བྱའོ། ། རྡུལ་རགས་པ་ལ་དབྱེ་ན། ཕྱིའི་རྡུལ་རགས་པ་དང་། ནང་གི་རྡུལ་རགས་པ་གཉིས། ཡང་ན། རྒྱུ་གཟུགས་སུ་གྱུར་པའི་རྡུལ་རགས་པ་དང་།
འབྲས་གཟུགས་སུ་གྱུར་པའི་རྡུལ་རགས་པ་གཉིས་སོ། ། དབྱེ་སྒོ་དང་པོ་ཕྱིའི་རྡུལ་རགས་པ་ལ། གཟུགས་སོགས་དོན་ལྔ། ནང་གི་རྡུལ་རགས་པ་ལ་མིག་སོགས་དབང་པོ་ལྔ་ཡོད་ཅིང་། མིག་སོགས་དབང་པོ་ལྔ་པོ་དེ། གཟུགས་ཅན་ཡིན་ཡང་མདོ་སྡེ་པའི་ལུགས་འདིར་གཟུགས་མིན་ལ། དེ་རྟེན་བཅས་དང་དེ་མཚུངས་གཉིས་ཡོད་ཀྱང་། རགས་པ་དང་ཐོགས་བཅས་སོགས་ཡིན་པས་ཁྱབ་ལ། གཟུགས་སོགས་དོན་ལྔ་ལའང་། རགས་པ་དང་ཐོགས་བཅས་ཡིན་པས་ཁྱབ་པ་བྱེ་སྨྲ་ལྟར་ཁས་བླང་དགོས་པ་འདྲའོ། །
གང་ལྟར་ཡང་། རྡུལ་རགས་པ། ཐོགས་བཅས་ཀྱི་བེམ་པོ། བསགས་རྡུལ། བསགས་རྡུལ་ཕྲ་རབ་ཟླ་བཅས་ཀྱི་རྡུལ་རྣམས་གནད་གཅིག་གོ ། འོ་ན་གཟུགས་ཀྱི་སྐྱེད་མཆེད་ཡིན་ན། གཟུང་དོན་ཡིན་པས་ཁྱབ་བམ་སྙམ་ན། ཁ་ཅིག མ་ཁྱབ་སྟེ། འདི་ལའང་དེ་མཚུངས་ཀྱི་གཟུགས་ཀྱི་སྐྱེད་མཆེད་ཡོད་པའི་ཕྱིར་རོ། །
ཟེར་མོད། ལུང་གི་རྗེས་འབྲང་གི་སྡེ་པ་དང་། བྱེ་བྲག་སྨྲ་བའི་སྐབས་སུ་དེ་ལྟར་ཡིན་ཡང་། རིགས་པའི་རྗེས་འབྲང་གི་སྐབས་འདིར་མི་རིགས་ཏེ། རིགས་པའི་དབང་ཕྱུག་རྣམ་གཉིས་ཀྱིས་མ་བཤད་པའི་ཕྱིར་རོ། ། དེས་ན། གཟུགས་ཀྱི་སྐྱེད་མཆེད་ལ་གཟུང་དོན་གྱིས་ཁྱབ་སྟེ། སྒྲའི་སྐྱེ་མཆེད་ལ་གཟུང་དོན་གྱིས་ཁྱབ་པའི་ཕྱིར་ཏེ། རང་འབྲས་སྒྲ་འཛིན་དབང་མངོན་གྱི་ཐོས་བྱར་མི་རུང་བའི་སྒྲ་མེད་པའི་ཕྱིར་རོ། ། ཁ་ཅིག
མ་ཁྱབ་སྟེ། རི་རབ་ཀྱི་ཁོང་གསེང་ན་ཡོད་པའི་སྒྲ་གཟུགས་སོགས་ཐོས་པའི་ཉན་ཤེས་དང་། མཐོང་བའི་དབང་ཡིད་མངོན་སུམ་མེད་པའི་ཕྱིར་སྙམ་ན། མ་གྲུབ་སྟེ། དེ་དག་མིག་ཤེས་ཀྱིས་མཐོང་བ་དང་། རྣ་བས་ཐོས་པའི་གང་ཟག་མང་དུ་ཡོད་པའི་ཕྱིར་རོ། ། དེ་ལྟ་མ་ཡིན་ན་འདུས་བྱས་ཡིན་ན་རང་འབྲས་སྐྱེད་པའི་དོན་དེ་ནུས་པ་ཡིན་པས་ཁྱབ་པ་ཁྱེད་ཀྱིས་ཁས་བླང་བར་མི་ནུས་ཏེ། བསྐལ་པ་འཇིག་དུས་ཀྱི་གཟུགས་སྐད་ཅིག་མ་ཆ་མེད་པས། རང་འབྲས་བེམ་པོ་ཡང་མི་བསྐྱེད་རང་འབྲས་ཤེས་པ་གཅིག་ཀྱང་མི་བསྐྱེད་པའི་ཕྱིར་རོ། ། དབྱེ་སྒོ་གཉིས་པ་རྒྱུ་གཟུགས་སུ་གྱུར་པའི་རྡུལ་རགས་པ་ནི།
འབྱུང་བ་བཞི་ལ་བྱེད། འབྲས་གཟུགས་སུ་གྱུར་པའི་རྡུལ་རགས་པ་ནི། རེག་བྱའི་སྐྱེ་མཆེད་མ་གཏོགས་པའི་གཟུགས་ཅན་གྱི་སྐྱེད་མཆེད་ལྷག་མ་དགུ་ལ་བྱེད། རེག་བྱ་ལ་དེ་གཉིས་ཆ་ཚང་བ་ཡིན་ནོ། ། གཉིས་པ་རྣམ་གྲངས་ནི། རང་འབྲས་དོན་རིག་ཡིད་མངོན་གྱི་དམིགས་རྐྱེན། དེའི་གཟུང་ཡུལ། དེའི་གཟུང་དོན་རྣམས་དོན་གཅིག གསུམ་པ་སྒྲ་བཤད་ནི། གཟུགས་སྐད་ཅིག་མ་གཉིས་པ་དེ་ལ།
རང་འབྲས་དོན་རིག་ཡིད་མངོན་གྱི་དམིགས་རྐྱེན་ཞེས་འཇོག་ཏེ། རང་འབྲས་དོན་རིག་ཡིད་མངོན་གྱི་དམིགས་པའི་ཡུལ་ཡིན་པའི་སྒོ་ནས། དེ་སྐྱེད་པའི་རྐྱེན་ཡིན་པས་དེ་ལྟར་བཞག་པའི་ཕྱིར་རོ། ། བཞི་པ་དབྱེ་ན། རང་འབྲས་དོན་རིག་ཡིད་མངོན་གྱི་དམིགས་རྐྱེན་དུ་གྱུར་པའི་གཟུགས་སྒྲ་དྲི་རོ་རེག་བྱ་དང་ལྔ་ཡོད། ལྔ་པ་ལག་རྗེས་ནི། གཟུགས་འཛིན་ཡིད་མངོན་སྐད་ཅིག་མ་དང་པོ་གཟུགས་སྐད་ཅིག་མ་གཉིས་པའི་རྣམ་ལྡན་དུ་སྐྱེས་པ་དེ། གཟུགས་སྐད་ཅིག་མ་གཉིས་པ་དེས། གཟུགས་འཛིན་ཡིད་མངོན་སྐད་ཅིག་མ་དང་པོའི་དམིགས་རྐྱེན་བྱས་པའི་བྱེད་ལས་སམ་ལག་རྗེས་ཡིན་ནོ། ། གཉིས་པ་དོན་རིག་ཡིད་མངོན་གྱི་ཐུན་མོང་མ་ཡིན་པའི་བདག་རྐྱེན་ལ་མཚན་ཉིད།
རྣམ་གྲངས། སྒྲ་བཤད། དབྱེ་བ། ལག་རྗེས་དང་ལྔ། དང་པོ་ནི། རང་འབྲས་དོན་རིག་ཡིད་མངོན་རྐྱེན་གསུམ་གང་རུང་གང་ཞིག རང་འབྲས་དོན་རིག་ཡིད་མངོན་ཡུལ་འཛིན་ནུས་སུ་སྐྱེད་བྱེད་ཀྱི་དབང་པོའི་རྣམ་པར་ཤེས་པ་དེ། རང་འབྲས་དོན་རིག་ཡིད་མངོན་མངོན་སུམ་གྱི་ཐུན་མོང་མ་ཡིན་པའི་བདག་རྐྱེན་གྱི་མཚན་ཉིད། སོ་སོར་བྲལ་ན། གཟུགས་འཛིན་ཡིད་མངོན་གྱི་རྐྱེན་གསུམ་གང་རུང་གང་ཞིག
གཟུགས་འཛིན་ཡིད་མངོན་གཟུགས་འཛིན་ནུས་སུ་སྐྱེད་བྱེད་ཀྱི་གཟུགས་འཛིན་དབང་པོའི་རྣམ་རིག་དེ། གཟུགས་འཛིན་ཡིད་མངོན་གྱི་ཐུན་མོང་མ་ཡིན་པའི་བདག་རྐྱེན་གྱི་མཚན་ཉིད། དེས་རིགས་འགྲེ གཉིས་པ་རྣམ་གྲངས་ནི། དོན་རིག་ཡིད་མངོན་གྱི་ཐུན་མོང་མ་ཡིན་པའི་བདག་རྐྱེན། དེའི་མཚུངས་པ་དེ་མ་ཐག་ཏུ་གྱུར་པའི་དབང་པོའི་རྣམ་རིག དེའི་ཉེར་ལེན་དུ་གྱུར་པའི་དབང་པོའི་རྣམ་རིག་གསུམ་དོན་གཅིག གསུམ་པ་སྒྲ་བཤད་ནི། གཟུགས་འཛིན་དབང་མངོན་སྐད་ཅིག་མ་དང་པོར་གྱུར་པའི་གཙོ་སེམས་དེ་ལ། གཟུགས་འཛིན་ཡིད་མངོན་སྐད་ཅིག་མ་དང་པོའི་ཐུན་མོང་མ་ཡིན་པའི་བདག་རྐྱེན་ཞེས་བྱ་སྟེ། དེས་དེའི་གཙོ་བོའི་རྒྱུ་བྱས་པའི་སྒོ་ནས།
འབྲས་བུ་དེ་ལ་ཐུན་མོང་མ་ཡིན་པར་དབང་བསྒྱུར་བས་ན་དེ་ལྟར་བཞག་པའི་ཕྱིར་རོ། ། བཞི་པ་དབྱེ་བ་ལ། རང་འབྲས་གཟུགས་འཛིན་ཡིད་མངོན་གྱི་ཐུན་མོང་མ་ཡིན་པའི་བདག་རྐྱེན། རང་འབྲས་སྒྲ་འཛིན་ཡིད་མངོན་གྱི་ཐུན་མོང་མ་ཡིན་པའི་བདག་རྐྱེན་སོགས་ལྔའོ། ། ལྔ་པ་ལག་རྗེས་ནི། དོན་ལྔ་འཛིན་པའི་ཡིད་མངོན་ལྔ། རང་རིག་ཡུལ་གཟུགས་སོགས་འཛིན་ནུས་སུ་སྐྱེས་ཤིང་། ཡིད་མངོན་ཞེས་པའི་མིང་དོན་གནས་པ་དེ། དེ་རྣམས་ཀྱི་ཐུན་མོང་མ་ཡིན་པའི་བདག་རྐྱེན་དབང་པོའི་རྣམ་ཤེས་ལྔ་པོ་དེའི་བྱེད་ལས་སམ་ལག་རྗེས་ཡིན་ནོ། ། གསུམ་པ་དོན་རིག་ཡིད་མངོན་གྱི་མཚུངས་པ་དེ་མ་ཐག་རྐྱེན་ལ་མཚན་ཉིད་རྣམ་གྲངས།
སྒྲ་བཤད། དབྱེ་བ། ལག་རྗེས་དང་ལྔའོ། ། དང་པོ་ནི། རང་འབྲས་དོན་རིག་ཡིད་མངོན་གྱི་རྐྱེན་གསུམ་གང་རུང་གང་ཞིག རང་འབྲས་དོན་རིག་ཡིད་མངོན་གསལ་རིག་ཏུ་སྐྱེད་བྱེད་ཀྱི་རིག་པ་དེ། རང་འབྲས་དོན་རིག་ཡིད་མངོན་གྱི་མཚུངས་པ་དེ་མ་ཐག་རྐྱེན་གྱི་མཚན་ཉིད་ཡིན། བྲལ་ན་ཡང་རིགས་འགྲེ། གཉིས་པ་ནི། དོན་རིག་ཡིད་མངོན་གྱི་མཚུངས་པ་དེ་མ་ཐག་རྐྱེན་དང་།
དེའི་དངོས་རྒྱུར་གྱུར་པའི་ཤེས་པ་གཉིས་དོན་གཅིག གསུམ་པ་སྒྲ་བཤད་ནི། དེ་ལྟ་བུའི་རྒྱུ་འབྲས་གཉིས་ཆར་རིགས་པར་མཚུངས་པས་ན་མཚུངས། ཆོས་གཞན་གྱིས་བར་མ་ཆོད་པས་ན་དེ་མ་ཐག་པ། རྒྱུ་དེས་འབྲས་བུ་དེ་སྐྱེད་པར་བྱེད་པས་ན་རྐྱེན་ཏེ། མཚུངས་པ་དེ་མ་ཐག་རྐྱེན་ཞེས་བྱའོ། ། བཞི་པ་དབྱེ་བ་ལ། དོན་རིག་ཡིད་མངོན་གྱི་མཚུངས་པ་དེ་མ་ཐག་རྐྱེན་དུ་གྱུར་པའི་སེམས་དང་སེམས་བྱུང་གཉིས་ཡོད་དོ། ། ལྔ་པ་ལག་རྗེས་ནི། དོན་རིག་ཡིད་མངོན་གསལ་རིག་ཏུ་སྐྱེས་པའི་ཆ་དེ།
དེའི་མཚུངས་པ་དེ་མ་ཐག་རྐྱེན་གྱི་ལག་རྗེས་ཡིན་ནོ། ། བཞི་པ་དོན་རིག་ཡིད་མངོན་གྱི་ཉེར་ལེན་དང་ལྷན་ཅིག་བྱེད་རྐྱེན་གྱི་ཁྱད་པར་ནི། དོན་རིག་ཡིད་མངོན་གྱི་མཚུངས་པ་དེ་ཐག་རྐྱེན་དུ་གྱུར་པའི་དབང་ཤེས་དེ་ལ། སེམས་སེམས་བྱུང་གཉིས་ཡོད་པས། གཙོ་སེམས་དེས་ཉེར་ལེན་དང་། སེམས་བྱུང་དེས་ལྷན་ཅིག་བྱེད་རྐྱེན་བྱེད་པ་ཡིན་ནོ། ། དེས་ན་དོན་རིག་ཡིད་མངོན་གྱི་ཐུན་མོང་མ་ཡིན་པའི་བདག་རྐྱེན་ཡིན་ན། དེའི་ཉེར་ལེན་དང་དེའི་མཚུངས་པ་དེ་མ་ཐག་རྐྱེན་གཉིས་ཆར་ཡིན་པས་ཁྱབ། དེའི་མཚུངས་པ་དེ་མ་ཐག་རྐྱེན་ཡིན་ན་དེ་གཉིས་ཡིན་པས་མ་ཁྱབ་སྟེ། དེའི་མཚུངས་པ་དེ་མ་ཐག་རྐྱེན་དུ་གྱུར་པའི་སེམས་བྱུང་རྣམས་ཀྱིས་མ་ངེས་པའི་ཕྱིར་རོ། །
གཉིས་པ་སྐྱེ་ཚུལ་གྱི་ཁྱད་ཆོས་ལ། སྐྱེ་ཚུལ། ཚད་མ་སྒྲུབ་ཚུལ། སྐྱེ་བའི་གནས་སྐབས་དང་གསུམ་མོ། ། དང་པོ་ནི། སྤྱིར་གང་ཟག་གཅིག་གི་རྒྱུད་ལ་མངོན་སུམ་ཉི་ཤུ་ཅིག་ཅར་སྐྱེ་བ་སྲིད་ཏེ། དོན་ལྔ་འཛིན་པའི་དབང་མངོན་སྐད་ཅིག་མ་གཉིས་པ་ལྔ། དོན་ལྔ་འཛིན་པའི་ཡིད་མངོན་སྐད་ཅིག་མ་དང་པོ་ལྔ། དེ་བཅུ་ཉམས་མྱོང་གི་རང་རིག་བཅུ་སྟེ་ཉི་ཤུ་ཐམ་པ་ཅིག་ཅར་དུ་སྐྱེ་བ་ཞིག་ཡོད་པའི་ཕྱིར་རོ། ། དེ་ལྟར་སྐྱེས་པའི་ཚེ།
ཉི་ཤུ་པོ་དེ་སྐྱེ་འགག་གནས་གསུམ་ཅིག་ཅར་དུ་བྱེད་དགོས་ཏེ། ཅིག་ཅར་སྐྱེས་ཕྱིན་ཆད། ཅིག་ཅར་དུ་གནས་ཤིང་ཅིག་ཅར་དུ་འགག་པ་དེ་འདུས་བྱས་ཀྱི་གནས་ཚུལ་ཡིན་པའི་ཕྱིར་རོ། ། དེ་ལྟར་ཡང་། ཡིད་ཀྱི་མངོན་སུམ་དུ་མ་ཡང་། ། དབང་ཤེས་བཞིན་དུ་རང་རིག་གཅིག ། ཅེས་སོ། ། གཉིས་པ་ལ་དངོས་དང་། རྒྱུན་གྱི་ཁྱད་པར་རོ། ། དང་པོ་ནི།
དོན་རིག་ཡིད་མངོན་ཚད་མ་ཡིན་ཏེ། རང་གི་གཟུང་དོན་ལ་གསར་དུ་མི་བསླུ་བའི་རིག་པ་ཡིན་པའི་ཕྱིར་རོ། ། དེ་ལྟར་ཡང་། རང་མཚན་འཛིན་ཕྱིར་འཁྲུལ་པ་མེད། ། ཅེས་སོ། ། གཉིས་པ་ལ། དོན་རིག་དབང་མངོན་ལ་རྒྱུན་ཡོད་དེ། དབང་མངོན་སྔ་མས་ཉེར་ལེན་བྱས་ནས་ཕྱི་མ་སྐྱེ་བ་ཡོད་པའི་ཕྱིར་རོ། ། དོན་རིག་ཡིད་མངོན་ལ་རྒྱུན་མེད་དེ། དོན་རིག་ཡིད་མངོན་སྔ་མས་ཉེར་ལེན་བྱས་ནས་ཕྱི་མ་སྐྱེ་བ་མེད་པའི་ཕྱིར་རོ། །
དོན་རིག་ཡིད་མངོན་རང་གི་ཉེར་ལེན་དབང་མངོན་ལས་སྐྱེ་དགོས་པའི་ཕྱིར་རོ། ། དེ་ལྟར་ཡང་། དབང་པོ་གཟུགས་ཅན་ལས་དབང་སྐྱེ། ། ཞེས་སོགས་དང་། ཡིད་དབང་ལས་ནི་ཡིད་དབང་མིན། ། ཞེས་སོ། ། དེས་ན། གཟུགས་འཛིན་དབང་མངོན་སྐད་ཅིག་མ་བཅུ་སྐྱེ། བཅུ་གཅིག་པ་ཕན་ཆད་མི་སྐྱེ་པའི་གང་ཟག་གི་རྒྱུད་ཀྱི་གཟུགས་འཛིན་དབང་མངོན་སྐད་ཅིག་མ་དང་པོ་དེ། རྒྱུན་བཅས་ཀྱི་ཤེས་པ་ཡིན་ཏེ།
དེ་ལ་རིགས་འདྲ་སྔ་མའི་རྒྱུན་མེད་ཀྱང་། ཕྱི་མའི་རྒྱུན་ཡོད་པའི་ཕྱིར་རོ། ། འོ་ན་དེ་ཆོས་ཅན། ཁྱོད་སྐད་ཅིག་མ་སྔ་མས་ཉེར་ལེན་བྱས་པ་ལས་ཁྱོད་སྐད་ཅིག་མ་ཕྱི་མ་སྐྱེ་བ་ཡོད་པར་ཐལ་ལོ་ཟེར་ན། ཧ་ཅང་ཚིག་ལ་འཁྲིས་པ་ཡིན་པས་མ་ཁྱབ་བོ། ། འོ་ན་དེ་སྐད་ཅིག་མ་བཅུ་པ་དེ་རྒྱུན་བཅས་ཀྱི་ཤེས་པ་ཡིན་པར་ཐལ། དེ་ལ་རིགས་འདྲ་སྔ་མའི་རྒྱུན་ཡོད་པའི་ཕྱིར་རོ་ཟེར་ན། འཇིག་རྟེན་གྲགས་པ་དང་བསྟུན་ན་འདིར་མ་ཁྱབ་ཅེས་ཟེར་རོ། ། རིགས་པ་ཤེས་པའི་ངོར་འདོད་ལན་བཏབ་ཀྱང་དོན་ལ་གནས་པར་སེམས་སོ། ། གསུམ་པ་སྐྱེ་བའི་གནས་སྐབས་ལ།
མཁས་པ་གཞན་གྱི་ལུགས་རྣམས་དགག རང་ལུགས་ཚུལ་དང་མཐུན་པར་བཤད་པའོ། ། དང་པོ་ནི། རྒྱན་མཁན་པོའི་རྗེས་འབྲང་འགའ་ཞིག དང་པོར་གཟུགས་འཛིན་དབང་མངོན་སྐད་ཅིག་མ་དང་པོ་སྐྱེ། དེ་རྗེས་གཟུགས་འཛིན་ཡིད་མངོན་སྐད་ཅིག་མ་དང་པོ་སྐྱེ་ཞེས་སོགས་སྤེལ་ནས་སྐྱེ་བར་འདོད་པ་མི་འཐད་དེ། མཁས་པ་སྔ་མའི་གསུང་འགྲོས་ལས། དབང་མངོན་ཆུ་བོའི་རྒྱུན་དང་མཚུངས། ། ཡིད་མངོན་ཆུ་བོའི་ཟེགས་མ་འདྲ། ། ཞེས་དབང་མངོན་ཆུ་བོའི་རྒྱུན་ལྟར་རྒྱུན་ཆགས་སུ་སྐྱེ་བ་དང་།
ཡིད་མངོན་དབང་མངོན་གྱི་ལོགས་སུ་ཆུའི་ཟེགས་མ་འཐོར་བ་ལྟར་སྐྱེ་བར་བཤད་པ་དང་འགལ་བའི་ཕྱིར། ཡང་རྒྱ་གར་ཆོས་མཆོག་དང་། དེའི་རྗེས་སུ་འབྲང་བ་ལས་དང་པོ་པ་དང་དགེ་ལྡན་པ་སོགས། དབང་མངོན་གང་ཡིན་པ་དེའི་རྒྱུན་མཐའ་ཁོ་ནར་ཡིད་མངོན་གཅིག་སྐྱེ་ཞེས་པའང་མི་འཐད་དེ། དབང་མངོན་སྐད་ཅིག་མ་བཅུ་སྐྱེ་བའི་ཚེ། དབང་མངོན་སྐད་ཅིག་མ་གཉིས་སོགས་དང་དུས་མཉམ་དུ་ཡིད་མངོན་སྐྱེ་བའི་རྐྱེན་གསུམ་ཚང་འདུག་པའི་ཕྱིར་རོ། ། དེ་ལྟར་ཡང་། སྤེལ་མ་དང་ནི་རྒྱུན་གྱི་མཐའ། ། ཞེས་སོགས་སོ།། །། གཉིས་པ་རང་ལུགས་ལ།
བདག་རྐྱེན་འགྲོས་གསུམ་སྐྱེ་བའི་ཚུལ། དམིགས་རྐྱེན་འགྲོས་ལྔར་སྐྱེ་ཚུལ། ཡིད་བྱེད་འགྲོས་བདུན་སྐྱེ་བའི་ཚུལ་བཤད་པའོ། ། དང་པོ་ནི། གང་ཟག་གཅིག་གི་རྒྱུད་ལ་གཟུགས་འཛིན་དབང་མངོན་བཅུ་རྒྱུན་ཆགས་སྐྱེ་བའི་ཚེ། དེའི་རྒྱུད་ལ་གཟུགས་འཛིན་དབང་མངོན་སྐད་ཅིག་མ་དང་པོ་དེ། གྲོགས་གཟུགས་འཛིན་ཡིད་མངོན་གྱི་ཟླ་མེད་དུ་སྐྱེ་སྟེ། དེའི་དུས་སུ་གཟུགས་འཛིན་ཡིད་མངོན་སྐྱེ་བའི་བདག་རྐྱེན་མ་ཚང་བའི་ཕྱིར་ཏེ། གཟུགས་འཛིན་ཡིད་མངོན་སྐྱེ་བ་དེ། བདག་རྐྱེན་དབང་མངོན་ལ་ལྟོས་དགོས་པ་གང་ཞིག
གཟུགས་འཛིན་དབང་མངོན་སྐད་ཅིག་མ་དང་པོའི་ཉེར་ལེན་དུ་གྱུར་པའི་གཟུགས་འཛིན་དབང་མངོན་མེད་པའི་ཕྱིར་རོ། ། དེས་ན་དེ་སྐབས་ཀྱི་གཟུགས་འཛིན་དབང་མངོན་སྐད་ཅིག་མ་གཉིས་པ་དེ་དང་དུས་མཉམ་དུ་གཟུགས་འཛིན་ཡིད་མངོན་སྐད་གཅིག་མ་དང་པོ་སྐྱེ་བ་ཡིན་ཏེ། གཟུགས་སྐད་ཅིག་མ་གཉིས་པ་དེས། གཟུགས་འཛིན་དབང་མངོན་སྐད་ཅིག་མ་གཉིས་པ་དང་། གཟུགས་འཛིན་ཡིད་མངོན་སྐད་ཅིག་མ་དང་པོ་གཉིས་ཀྱི་དམིགས་རྐྱེན་ཐུན་མོང་བ་བྱས། གཟུགས་འཛིན་དབང་མངོན་སྐད་ཅིག་མ་དང་པོར་གྱུར་པའི་སེམས་བྱུང་གཅིག་གིས། གཟུགས་འཛིན་ཡིད་མངོན་སྐད་ཅིག་མ་དང་པོའི་ལྷན་ཅིག་བྱེད་རྐྱེན་དང་། གཟུགས་འཛིན་དབང་མངོན་སྐད་ཅིག་མ་གཉིས་པའི་ཉེར་ལེན་གྱི་རྒྱུ་བྱས་ནས་དེ་གཉིས་དང་དེ་གཉིས་ཉམས་མྱོང་གི་རང་རིག་གསུམ་དུས་མཉམ་དུ་སྐྱེ་བའི་ཕྱིར་ཏེ། དེས་ན་དབང་པོ་དབང་ཤེས་ཀྱི། ། རྒྱུ་ཡིན་ཡིད་ཀྱི་རྐྱེན་དུ་འགྱུར། །
རང་རིག་ཡིན་ཕྱིར་རྒྱུད་གཞན་མེད། ། དེས་ན་མངོན་སུམ་འགྲོས་གསུམ་པ། ། ཞེས་སོ། ། འདི་ལ་བདག་རྐྱེན་གྱི་འགྲོས་གསུམ་ཞེས་འཇོག་པའི་རྒྱུ་མཚན་ཡོད་དེ། མིག་དབང་གཟུགས་ཅན་པ་སྐད་ཅིག་མ་གཉིས་པས་ཐུན་མོང་མིན་པའི་བདག་རྐྱེན་བྱས་ནས། གཟུགས་འཛིན་དབང་མངོན་སྐད་ཅིག་མ་གཉིས་པ་དང་། གཟུགས་འཛིན་དབང་མངོན་སྐད་ཅིག་མ་དང་པོར་གྱུར་པའི་གཙོ་སེམས་ཀྱི་ཐུན་མོང་མིན་པའི་བདག་རྐྱེན་བྱས་ནས་གཟུགས་འཛིན་ཡིད་མངོན་སྐད་ཅིག་མ་དང་པོ་གཉིས་ཅིག་ཅར་དུ་སྐྱེ་བ་ཡིན་ཞིང་། དེ་གཉིས་ཉམས་མྱོང་གི་རང་རིག་དེ་གཉིས་དང་ཅིག་ཅར་དུ་ངེས་པར་སྐྱེ་བའི་ཕྱིར་རོ། ། འོ་ན་དེ་གཉིས་ཉམས་མྱོང་གི་རང་རིག་དེའི་བདག་རྐྱེན་ཅི་སྙམ་ན། དེ་ནི་བདག་རྐྱེན་གཞན་དབང་ལས་སྐྱེ་ཞེས་པའི་གནད་གོ་དགོས་ཏེ།
མྱོང་བྱེད་རང་རིག་རྣམས་ནི། མྱང་བྱ་ཤེས་པ་དེའི་བདག་རྐྱེན་གྱི་གཞན་དབང་ལས་སྐྱེས་ཞེས་པའི་དོན་ཡིན་པའི་ཕྱིར་རོ། ། དེ་ཡང་དཔེར་ན། གཟུགས་འཛིན་དབང་མངོན་ཉམས་མྱོང་གི་རང་རིག་དེ། ཁོ་རང་གི་མྱང་བྱ་གཟུགས་འཛིན་དབང་མངོན་གྱི་བདག་རྐྱེན་དབང་པོ་གཟུགས་ཅན་པ་དེས། ཁོའི་བདག་རྐྱེན་བྱས་ནས་སྐྱེས་ཞེས་པ་ནི་མ་ཡིན་ཏེ། དེའི་བདག་རྐྱེན་མ་ཡིན། འོན་ཀྱང་མྱང་བྱ་དབང་མངོན་དེའི་བདག་རྐྱེན་དབང་པོ་གཟུགས་ཅན་པ་དེའི་དབང་གིས་སྐྱེ་བ་ཡིན་ཏེ། དེས་མྱང་བྱ་དབང་མངོན་བསྐྱེད་པའི་སྟོབས་ཀྱིས་མྱོང་བྱེད་རང་རིག་དེ་ཡང་སྐྱེས་པ་ཡིན་པའི་ཕྱིར་རོ། ། ལེགས་པར་བཤད་པའི་དགའ་སྟོན་ཡིན་ནོ། །
གཉིས་པ་ནི་དམིགས་རྐྱེན་གྱི་སྒོ་ནས་འགྲོས་ལྔར་སྐྱེ་ཚུལ་ནི། རང་རིག་ལ་དམིགས་རྐྱེན་མེད་པས་འགྲོས་དཔྱད་དུ་མེད་ལ། དབང་ཡིད་ལ་དམིགས་རྐྱེན་ཡོད་པས་དམིགས་རྐྱེན་གྱི་སྒོ་ནས་འགྲོས་ལྔར་སྐྱེ་ཚུལ་ཡོད་དེ། གང་ཟག་གཅིག་གི་རྒྱུད་ལ་དམིགས་རྐྱེན་གཟུགས་སྐད་ཅིག་མ་གཉིས་པ་དང་། སྒྲ་སྐད་ཅིག་མ་གཉིས་པ་སོགས་ལྔས་དམིགས་རྐྱེན་བྱས་ནས། གཟུགས་འཛིན་ཡིད་མངོན་སྐད་ཅིག་མ་དང་པོ་དང་གཟུགས་འཛིན་དབང་མངོན་སྐད་ཅིག་མ་གཉིས་པ་གཉིས། དེ་བཞིན་དུ་སྒྲ་འཛིན་ཡིད་མངོན་སྐད་ཅིག་མ་དང་པོ་དང་སྒྲ་འཛིན་དབང་མངོན་སྐད་ཅིག་མ་གཉིས་པ་གཉིས་སོགས་ཅིག་ཅར་དུ་སྐྱེ་བའི་ཕྱིར། འདི་ལ་དམིགས་རྐྱེན་གྱི་སྒོ་ནས་འགྲོས་ལྔ་ཞེས་འཇོག་པའི་རྒྱུ་མཚན་ཡོད་དེ། དམིགས་རྐྱེན་གཟུགས་སོགས་སྐད་ཅིག་མ་གཉིས་པ་ལྔས་དམིགས་རྐྱེན་བྱས་ནས་དོན་ལྔ་འཛིན་པའི་མངོན་སུམ་ལྔ་ཅིག་ཅར་དུ་སྐྱེ་བའི་ཕྱིར་རོ། ། ལྡོག་པས་ཕྱེ་ན་དོན་ལྔ་འཛིན་པའི་མངོན་སུམ་བཅུ་ཅིག་ཅར་དུ་སྐྱེ་བའི་འགྲོས་ཞེས་ཀྱང་བྱ་སྟེ།
གཟུགས་སྐད་ཅིག་མ་གཉིས་པས་དམིགས་རྐྱེན་བྱས་ནས་དབང་མངོན་སྐད་ཅིག་མ་གཉིས་པ་དང་། གཟུགས་འཛིན་ཡིད་མངོན་སྐད་ཅིག་མ་དང་པོ་གཉིས་སོགས་བཅུ་ཅིག་ཅར་སྐྱེ་བའི་ཕྱིར་རོ། ། དེ་ལྟར་ཡང་། ཡུལ་གྱི་འགྲོས་དཔྱད་ན་རང་རིག་ལ་ཡུལ་གཞན་མེད་པས་འགྲོས་ལྔར་འགྱུར་ལ་ཞེས་སོ། ། གསུམ་པ་ཡིད་བྱེད་སྒོ་ནས་བདུན་དུ་སྐྱེ་ཚུལ་ནི། མཚུངས་པ་དེ་མ་ཐག་རྐྱེན་གྱི་སྒོ་ནས་འགྲོས་བདུན་དུ་སྐྱེ་ཚུལ་ཡོད་དེ། འགྲོས་ལྔ་པོ་དེའི་སྟེང་དུ། དབང་ཡིད་ཉམས་མྱོང་གི་རང་རིག་གཉིས་ཕྲལ་ནས་བསྣན་པས་བདུན་ཅིག་ཅར་དུ་སྐྱེ་བ་ཡིན་པའི་ཕྱིར་རོ། ། འདི་ལ་ཡིད་བྱེད་ཀྱི་འགྲོས་བདུན་ཞེས་འཇོག་པའི་རྒྱུ་མཚན་ཡོད་དེ། དོན་ལྔ་འཛིན་པའི་མངོན་སུམ་ལྔ་ལ་མཚུངས་པ་དེ་མ་ཐག་རྐྱེན་སེམས་བྱུང་ཡིད་བྱེད་རེ་རེ་ཡོད་པ་བཞིན་དུ་མྱོང་བྱེད་རང་རིག་གཉིས་ལའང་།
མཚུངས་པ་དེ་མ་ཐག་རྐྱེན་ཀུན་འགྲོ་ལྔའི་ནང་ཚན་ཡིད་ལ་བྱེད་པ་རེ་རེ་ཡོད་པའི་ཕྱིར་རོ། ། དེ་ལྟར་ཡང་། དབང་པོ་དང་ཡིད་གཉིས་ཀྱི་ཡིད་ལ་བྱེད་པས་སྔ་མ་གཉིས་བསྣན་ན་འགྲོས་བདུན་དུ་འགྱུར་རོ། ། ཞེས་སོ། ། དབང་པོ་དང་ཡིད་གཉིས་ཀྱི་ཡིད་ལ་བྱེད་པ་སྔ་མ་གཉིས་བསྣན་ན་ཞེས་པ་མ་དག་པ་ཡིན་གྱི། དབང་པོ་དང་ཡིད་གཉིས་ཀྱི་ཡིད་ལ་བྱེད་པས་སྔ་མ་གཉིས་བསྣན་ན་ཞེས་འདོན་དགོས་ཏེ། འདིར་མཚུངས་པ་དེ་མ་ཐག་རྐྱེན་ཡིད་བྱེད་ཀྱི་སྒོ་ནས། འབྲས་བུ་རང་རིག་གཉིས་བསྣན་པ་ཡིན་གྱི། རང་རིག་གཉིས་ཡིད་བྱེད་སྔ་མ་མ་ཡིན་པའི་ཕྱིར་རོ། ། རྣམ་དཔྱོད་ཡོད་ན་བསམ་དགོས་སོ། །
གསུམ་པ་ཡུལ་གྱི་ཁྱད་པར་ལ། ཚུར་མཐོང་གི་དོན་རིག་དབང་ཡིད་རྣམས་ཀྱི་ཡུལ་ཡིན་ན་ཕྱི་དོན་དང་ཤེས་པ་གང་རུང་ཡིན་པས་ཁྱབ་ཅེས་པ་སྤྱིར་བཏང་ལམ་པ་ཡིན་གྱི་དམིགས་བསལ་ལ་ཁྱབ་པ་མི་འཆའ་བས། དོན་རིག་མངོན་སུམ་རྣམས་ཀྱི་གཟུང་ཡུལ་ཡིན་ན། ཕྱི་དོན་ཡིན་པས་ཁྱབ་ཅེས་བྱའོ། ། བཞི་པ་གཞུང་ལས་བསྟན་ཚུལ་ནི། ཚད་མ་མདོར། ཡིད་ཀྱང་དོན་དང་ཆགས་ལ་སོགས། ། རང་གི་རྟོག་པ་མེད་པ་ཡིན་ཞེས་པ་དེ། དོན་རིག་ཡིད་མངོན་དང་། རང་རིག་ཡིད་མངོན་གཉིས་དངོས་སུ་བསྟན་པ་ཡིན་ཏེ།
ཡིད་ཀྱང་ཞེས་པ་དེས། དབང་མངོན་རྣམས་རྟོག་བྲལ་གྱི་མངོན་སུམ་ཡིན་པར་མ་ཟད། ཡིད་ཤེས་འགའ་ཞིག་ཀྱང་རྟོག་བྲལ་གྱི་མངོན་སུམ་ཡིན་ནོ་ཞེས་བསྟན་ནས། འོ་ན་ཚུལ་ཇི་ལྟར་སྙམ་ན། དོན་དང་ཞེས་པ་དེས་དོན་རིག་ཡིད་ཤེས་རྣམས། ཡུལ་གཟུགས་སོགས་དོན་ལྔ་ལ་རྟོག་བྲལ་གྱི་མངོན་སུམ་ཡིན་ལ། ཆགས་ལ་སོགས། ཞེས་པ་དེས། འདོད་ཆགས་ཞེ་སྡང་སོགས་དང་། བདེ་སྡུག་སོགས་ཉམས་མྱོང་གི་རང་རིག་ཡིད་ཤེས་རྣམས་ནི་ཡུལ་ཆགས་སྡང་སོགས་དང་བདེ་སྡུག་སོགས་ལ་རྟོག་བྲལ་གྱི་མངོན་སུམ་ཡིན་ནོ་ཞེས་བསྟན་འདུག་པའི་ཕྱིར་རོ། །
རྣམ་འགྲེལ་ལས། དེ་ཕྱིར་དབང་པོའི་རྣམ་པར་ཤེས། ། ཞེས་སོགས་དང་། རྣམ་ངེས་ལས། དབང་ཤེས་དེ་མ་ཐག་རྐྱེན་ལས། ། ཞེས་སོགས་དང་། རིག་གཏེར་ལས། ཡུལ་དང་དབང་ཤེས་རྣམ་གཉིས་ལས། ། ཞེས་སོགས་རྣམས་ཀྱིས་ནི། དོན་རིག་ཡིད་མངོན་འབའ་ཞིག་དངོས་སུ་བསྟན་པ་ཡིན་ཏེ།
དེ་ཕྱིར་དབང་པོའི་རྣམ་པར་ཤེས། ། དེ་མ་ཐག་རྐྱེན་ལས་བྱུང་ཅན། ། ཡིད་ནི་ཡུལ་གཞན་ཉིད་འཛིན་བྱེད། ། ཅེས་པའི་ཚིག་ཟུར་གྱི་ཡིད་ནི། ཞེས་པའི་དངོས་བསྟན་གྱི་མངོན་སུམ་དང་། དབང་ཤེས་དེ་དོན་དེ་མ་ཐག ། འཛིན་པར་བྱེད་པ་ཡིད་ཀྱང་ངོ་། ། ཞེས་པའི་ཚིག་ཟུར་གྱི། ཡིད་ཀྱང་ངོ་ཞེས་པའི་དངོས་བསྟན་གྱི་མངོན་སུམ་དང་། ཡུལ་དང་དབང་ཤེས་རྣམ་གཉིས་ཀྱི། །
དེ་མ་ཐག་ལས་སྐྱེས་པའི་ཡིད། ། ཅེས་པའི་ཚིག་ཟུར་གྱི། སྐྱེས་པའི་ཡིད་ཅེས་པའི་དངོས་བསྟན་གྱི་མངོན་སུམ་རྣམས་དང་དོན་རིག་ཡིད་མངོན་དོན་གཅིག་པའི་ཕྱིར་དང་། དེ་ཕྱིར་དབང་པོའི་རྣམ་པར་ཤེས་ཞེས་པའི་དངོས་བསྟན་གྱི་དབང་པོའི་རྣམ་པར་ཤེས་པ་དང་། དབང་ཤེས་དེ་དོན་དེ་མ་ཐག ། ཅེས་པའི་ཚིག་ཟུར་གྱི་དབང་ཤེས་ཞེས་པའི་དངོས་བསྟན་གྱི་དབང་པོའི་རྣམ་པར་ཤེས་པ་དང་། ཡུལ་དང་དབང་ཤེས་རྣམ་གཉིས་ཀྱི། ཞེས་པའི་ཚིག་ཟུར་གྱི་དབང་ཤེས་ཞེས་པའི་དངོས་བསྟན་གྱི་དབང་པོའི་རྣམ་པར་ཤེས་པ་ཡིན་ན་རང་གི་བདག་འབྲས་སུ་གྱུར་པའི་དོན་རིག་ཡིད་མངོན་གྱི་ཐུན་མོང་མ་ཡིན་པའི་བདག་རྐྱེན་དང་། དེའི་མཚུངས་པ་དེ་མ་ཐག་རྐྱེན་གཉིས་ཆ་ཡིན་པས་ཁྱབ་པའི་ཕྱིར་དང་། ཡིད་ནི་ཡུལ་གཞན་ཉིད་འཛིན་བྱེད། །
ཅེས་པའི་ཚིག་ཟུར་གྱི་ཡུལ་གཞན་ཞེས་པའི་དངོས་བསྟན་གྱི་གཟུངས་ཡུལ་དང་། དབང་ཤེས་དེ་དོན་དེ་མ་ཐག ། ཅེས་པའི་ཚིག་ཟུར་གྱི་དེ་དོན་ཞེས་པའི་དངོས་བསྟན་གྱི་གཟུང་དོན་དང་ཡུལ་དང་ཞེས་པའི་དངོས་བསྟན་གྱི་གཟུང་ཡུལ་རྣམས་ཡིན་ན། རང་དམིགས་རྐྱེན་དུ་བྱེད་པའི་དོན་རིག་ཡིད་མངོན་གྱི་དམིགས་རྐྱེན་ཡིན་པས་ཁྱབ་པའི་ཕྱིར་རོ། ། དེ་དག་གིས་ནི། ཡིད་མངོན་གྱི་བརྡ་ཆད་གསལ་བར་བཀོད་པའི་རབ་ཏུ་བྱེད་པ་དང་པོ་རྫོགས་སོ།། །། ད་ནི་དེ་དག་ལ་རིམ་བཞིན་དོགས་པ་གཅད་པར་བྱ་སྟེ། མཚན་ཉིད་རྣམ་གྲངས་དེ་ལྟར་བྱས་པ་ལ། ཁོ་ན་རེ། གཙོ་སེམས་སུ་གྱུར་པའི་དབང་པོ་ཆོས་ཅན།
ཁྱོད་ཡིད་མངོན་ཡིན་པར་ཐལ། ཁྱོད་ཡིད་ཀྱི་མངོན་སུམ་ཡིན་པའི་ཕྱིར་ཏེ། ཁྱོད་ཡིད་དབང་གི་མངོན་སུམ་གང་ཞིག ཡིད་དང་ཡིད་དབང་དོན་གཅིག་པའི་ཕྱིར་ན། བརྡ་ཆད་བཞག་མཚམས་ཤེས་དགོས་པས་མ་ཁྱབ་བོ། ། དང་པོ་དེར་ཐལ། ཁྱོད་ཡིད་དབང་གང་ཞིག་མངོན་སུམ་ཡིན་པའི་ཕྱིར། འདིར་མ་ཁྱབ་ན། དེ་ཆོས་ཅན། ཁྱོད་ཡིད་དབང་གི་མངོན་སུམ་ཡིན་པར་ཐལ།
ཁྱོད་གཙོ་སེམས་ཀྱི་མངོན་སུམ་ཡིན་པའི་ཕྱིར་ཏེ། ཁྱོད་མངོན་སུམ་གང་ཞིག སེམས་བྱུང་གི་མངོན་སུམ་མ་ཡིན་པའི་ཕྱིར་རོ། ། ཁྱབ་སྟེ། ཤེས་པ་ཡིན་ན་སེམས་སེམས་བྱུང་གང་རུང་ཡིན་དགོས་པའི་ཕྱིར་རོ། ། ཕྱི་མ་གྲུབ་ན། སེམས་བྱུང་དུ་ཐལ་ལོ། ། ཡང་དེ་ཆོས་ཅན། ཁྱོད་ཡིད་ཀྱི་མངོན་སུམ་ཡིན་པར་ཐལ། ཁྱོད་ཡིད་ཀྱི་ཚད་མ་གང་ཞིག
ཁྱོད་ཡིད་ཀྱི་རྗེས་དཔག་མིན་པའི་ཕྱིར། དང་པོ་དེར་ཐལ། ཁྱོད་ཡིད་ཀྱི་ཤེས་པ་གང་ཞིག་ཁྱོད་ཡིད་ཀྱི་ཚད་མིན་གྱི་བློ་མ་ཡིན་པའི་ཕྱིར། དང་པོ་དེར་ཐལ། ཁྱོད་ཡིད་ཀྱི་དངོས་པོ་གང་ཞིག ཤེས་པ་ཡིན་པའི་ཕྱིར་ཞེ་ན། འདིར་མ་ཁྱབ། དང་པོ་དེར་ཐལ། ཁྱོད་ཡིད་ཀྱི་ཤེས་པ་གང་ཞིག་དངོས་པོ་ཡིན་པའི་ཕྱིར། དང་པོ་དེར་ཐལ།
ཁྱོད་ཡིད་ཀྱི་ཡོད་པ་ཡིན་པའི་ཕྱིར་ཏེ། ཁྱོད་ཡིད་ཡིན་པའི་ཕྱིར་རོ། ། དེ་ལྟར་ཟེར་ན། ཁྱོད་རང་ལ། གཙོ་སེམས་སུ་གྱུར་པའི་ཡིད་མངོན་ཆོས་ཅན། ཁྱོད་དབང་མངོན་ཡིན་པར་ཐལ། ཁྱོད་དབང་པོའི་མངོན་སུམ་ཡིན་པའི་ཕྱིར། ཁྱོད་ཡིད་ཀྱི་དབང་པོའི་མངོན་སུམ་ཡིན་པའི་ཕྱིར་ཏེ། ཁྱོད་ཡིད་དབང་གང་ཞིག མངོན་སུམ་ཡིན་པའི་ཕྱིར་རོ། །
ནུས་མངོན་སོགས་སྒྲ་ཇི་བཞིན་མཚུངས་སོ། ། ཡང་ཁ་ཅིག་ན་རེ། ཁྱོད་ཀྱི་མངོན་སུམ་ཡོད་པར་ཐལ། ཁྱོད་མངོན་སུམ་གང་ཞིག་ཁྱོད་ཡིན་ཡོད་པའི་ཕྱིར་ཞེས་པའི་ཐལ་འགྱུར་ལ་ཁྱབ་པ་ཡོད་པར་ཐལ། ཁྱོད་ཀྱི་ཚད་མ་ཡོད་པར་ཐལ། ཁྱོད་ཚད་མ་གང་ཞིག ཁྱོད་ཡིན་ཡོད་པའི་ཕྱིར་ཞེས་པའི་ཐལ་འགྱུར་ལ་ཁྱབ་པ་ཡོད་པའི་ཕྱིར། མ་གྲུབ་ན་དེར་ཐལ། ཁྱོད་ཀྱི་ཤེས་པ་ཡོད་པར་ཐལ་དང་། ཁྱོད་ཀྱི་དངོས་པོ་ཡོད་པར་ཐལ་དང་།
ཁྱོད་ཀྱི་ཤེས་བྱ་ཡོད་པར་ཐལ་ལ་སྔ་མ་བཞིན་སྦྱར་ཏེ་ཁྱབ་པ་ཡོད་པའི་ཕྱིར། འདོད་ན། དབང་མངོན་དུ་གྱུར་པའི་ཆོས་ཅན་གྱིས་གཤོག རྟགས་དང་པོ་དེར་ཐལ། ཁྱོད་དབང་མངོན་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་ཏེ། དེ་ཡོད་པའི་ཕྱིར། དབང་མངོན་དུ་གྱུར་པའི་གཙོ་སེམས་ཡོད་པའི་ཕྱིར་ཏེ། གཟུགས་འཛིན་མིག་གི་རྣམ་པར་ཤེས་པ་མ་འཁྲུལ་བ་དེ་དེ་ཡིན་པའི་ཕྱིར་རོ། ། འདོད་ན།
དབང་མངོན་དུ་གྱུར་པའི་ཡིད་མངོན་ཡོད་པར་ཐལ། རྟགས་གཉིས་པ་དེར་ཐལ། གཙོ་སེམས་སུ་གྱུར་པའི་དབང་མངོན་དེ་དེ་ཡིན་པའི་ཕྱིར་རོ། ། རྩ་བར་མ་ཁྱབ་ནའང་། གོང་གི་ཆོས་ཅན་དེས་གཤོག རྟགས་རྣམས་བསྒྲུབས་ཟིན་པས་གོ་སླ། འདོད་ན། དབང་མངོན་དུ་གྱུར་པའི་ཡིད་ཀྱི་མངོན་སུམ་ཡོད་པར་ཐལ། དབང་མངོན་དུ་གྱུར་པའི་ཡིད་ཀྱི་ཚད་མ་ཡོད་པ་གང་ཞིག དབང་མངོན་དུ་གྱུར་པའི་ཡིད་ཀྱི་རྗེས་དཔག་མེད་པའི་ཕྱིར་རོ། །
རྩ་བའི་གཉིས་པ་ཁྱོད་ཀྱི་ཤེས་པ་ཡོད་པར་ཐལ་གྱི་ཐལ་འགྱུར་ལ་མ་ཁྱབ་ནའང་དེས་མཚོན་ནོ། ། རྩ་བའི་གསུམ་པ་ལ་མ་ཁྱབ་བྱས་པ་ལ། དབང་མངོན་དུ་གྱུར་པའི་ཡིད་མངོན་ཆོས་ཅན་ཟེར་ན། འདོད་ལན་འདེབས་སོ། ། འོ་ན་དབང་མངོན་དུ་གྱུར་པའི་ཡིད་ཀྱི་ཤེས་པ་ཡོད་པར་ཐལ། དེར་གྱུར་པའི་ཡིད་ཀྱི་དངོས་པོ་ཡོད་པ་གང་ཞིག དེར་གྱུར་པའི་ཡིད་ཀྱི་བེམ་པོ་ཡང་མེད། དེར་གྱུར་པའི་ཡིད་ཀྱི་ལྡན་མིན་འདུ་བྱེད་ཀྱང་མེད་པའི་ཕྱིར་ཟེར་ན། སྤྱི་ཁྱབ་ཡོད་ལ་སྒོས་ཁྱབ་མེད་ཀྱི་མུ་མིན་པས་ཁྱབ་བོ། ། རྩ་བའི་རྟགས་དབང་མངོན་དུ་གྱུར་པའི་ཡིད་ཀྱི་དངོས་པོ་ཡོད་པར་ཐལ།
དེར་གྱུར་པའི་ཡིད་ཀྱི་དབང་པོ་ཡོད་པའི་ཕྱིར་རོ། ། ཡང་ཡིད་ཤེས་སུ་གྱུར་པའི་ཚད་མ་ཡིན་ན། ཡིད་མངོན་ཡིན་པས་ཁྱབ་པར་ཐལ། དབང་ཤེས་སུ་གྱུར་པའི་ཚད་མ་ཡིན་ན་དབང་མངོན་ཡིན་པས་ཁྱབ་པའི་ཕྱིར་ན་མ་ཁྱབ་བོ། ། འདོད་ན་རྗེས་དཔག་གིས་མ་ངེས་ཀྱང་ཡིད་མངོན་ཡིན་ན་དྲུག་པ་ཡིད་ཀྱི་རྣམ་པར་ཤེས་པར་གྱུར་པའི་ཡིད་མངོན་སུམ་ཡིན་དགོས་པར་ཐལ། དེ་ཡིན་ན་དྲུག་པ་ཡིད་ཤེས་སུ་གྱུར་པའི་མངོན་སུམ་ཡིན་དགོས་པའི་ཕྱིར་ན་མ་ཁྱབ་བོ། ། འདོད་ན་ཡིད་མངོན་དུ་གྱུར་པའི་སེམས་བྱུང་གིས་མ་ངེས་སོ། ། ཡང་རང་རིག་ཆོས་ཅན། དེ་ཕྱིར་དབང་པོའི་རྣམ་པར་ཤེས། ། ཞེས་སོགས་ཚིགས་བཅད་དེའི་དངོས་བསྟན་གྱི་ཡིད་མངོན་ཡིན་པར་ཐལ།
ཁྱོད་ཡིད་མངོན་ཡིན་པའི་ཕྱིར་ན། མ་ཁྱབ་བོ། ། འདོད་ན། དོན་རིག་ཡིད་མངོན་ཡིན་པར་ཐལ་ལོ། ། མ་ཁྱབ་བྱས་པ་ལ། ཁྱོད་གཞུང་དེའི་དངོས་བསྟན་གྱི་མངོན་སུམ་ཡིན་པར་ཐལ། ཁྱོད་གཞུང་དེའི་དངོས་བསྟན་གྱི་ཡོད་པར་གྱུར་པའི་མངོན་སུམ་ཡིན་པའི་ཕྱིར་ཏེ། ཁྱོད་དེའི་དངོས་བསྟན་གྱི་ཚད་མས་དམིགས་པར་གྱུར་པའི་མངོན་སུམ་ཡིན་པའི་ཕྱིར་ན། བར་འཚངས་ཀྱི་སྐྱོན་ཡིན་པས་མ་ཁྱབ། རྟགས་དེར་ཐལ།
ཁྱོད་དེའི་དངོས་བསྟན་གྱི་ཚད་མའི་གཞལ་བྱར་གྱུར་པའི་མངོན་སུམ་ཡིན་པའི་ཕྱིར་ཏེ། ཁྱོད་དོན་རིག་ཡིད་མངོན་གྱི་བྱེ་བྲག་གཞལ་བྱར་གྱུར་པའི་མངོན་སུམ་ཡིན་པའི་ཕྱིར་རོ་ཟེར་ན། ཁྱོད་རང་ལ་རྗེས་དཔག་ཆོས་ཅན། ཁྱོད་མངོན་སུམ་ཡིན་པར་ཐལ། ཁྱོད། མངོན་སུམ་རྟོག་དང་བྲལ་བར་ནི། ། ཞེས་པའི་དངོས་བསྟན་གྱི་ཚད་མ་ཡིན་པའི་ཕྱིར་ཏེ། དེའི་དངོས་བསྟན་གྱི་ཡོད་པའི་གྱུར་པར་ཚད་མ་ཡིན་པའི་ཕྱིར་ཏེ། དེའི་དངོས་བསྟན་གྱི་ཚད་མས་དམིགས་པར་གྱུར་པའི་ཚད་མ་ཡིན་པའི་ཕྱིར། ཞེས་མཚུངས་སོ། །
ཡང་རང་རིག་ཆོས་ཅན། ཁྱོད་སྔ་མ་གཉིས་ལ་བཤད་འཇུག་གཉིས་ཀ་ཡོད་ལ། ཞེས་པའི་དངོས་བསྟན་གྱི་མངོན་སུམ་ཡིན་པར་ཐལ། ཁྱོད་དབང་མངོན་དང་ཡིད་མངོན་གང་རུང་ཡིན་པའི་ཕྱིར་ཟེར་ན། མ་ཁྱབ་སྟེ། མངོན་སུམ་བཞིའི་ཟླས་ཕྱེ་བའི་ཡིད་མངོན་ནི། དོན་རིག་ཡིད་མངོན་ཁོ་ན་ཡིན་པའི་ཕྱིར་རོ། ། འདོད་ན། ཁྱོད་མངོན་སུམ་གྱི་སྐད་དོད་པྲ་ཏི་མཀྴོ། ཞེས་པའི་སྒྲ་བཤད་དུ་ཡོད་པའི་མངོན་སུམ་ཡིན་པར་ཐལ་ལོ། །
འདོད་ན། ཁྱོད་རང་གི་ཐུན་མོང་མ་ཡིན་པའི་བདག་རྐྱེན་དབང་པོ་གཟུགས་ཅན་པ་ལ་བརྟེན་ནས་སྐྱེས་པའི་མངོན་སུམ་དང་རང་གི་ཐུན་མོང་མིན་པའི་བདག་རྐྱེན་ཡིད་དབང་ལ་བརྟེན་ནས་སྐྱེས་པའི་མངོན་སུམ་གང་རུང་དུ་ཐལ་ལོ། ། རྩ་བར་མ་ཁྱབ་བྱས་པ་ལ། འོ་ན། ཕྱི་མ་གཉིས་ལ་འཇུག་པ་འབའ་ཞིག་གོ ། ཞེས་པའི་དངོས་བསྟན་གྱི་མངོན་སུམ་ཡིན་ན། སྔ་མ་གཉིས་ལ་བཤད་འཇུག་གཉིས་ཀ་ཡོད་ལ། ཞེས་པའི་དངོས་བསྟན་གྱི་མངོན་སུམ་མ་ཡིན་དགོས་པར་ཐལ། རང་རིག་ཡིན་ན་སྔ་མ་གཉིས་ལ་བཤད་འཇུག་གཉིས་ཀ་ཡོད་ལ། ཞེས་པའི་དངོས་བསྟན་གྱི་མངོན་སུམ་མ་ཡིན་དགོས་པའི་ཕྱིར།
འདིར་མ་ཁྱབ་ན། བསལ་བ་ལ་ཁྱབ་པ་ཡོད་པར་ཐལ། སྔ་མ་གཉིས་ལ་བཤད་འཇུག་གཉིས་ཀ་ཡོད་ལ། ཞེས་པའི་དངོས་བསྟན་གྱི་མངོན་སུམ་ཡིན་ན། མངོན་སུམ་གྱི་སྒྲ་བཤད་འཇུག་གཉིས་ཀ་ཡོད་པའི་མུ་ཡིན་པས་ཁྱབ། ཕྱི་མ་གཉིས་ལ་འཇུག་པ་འབའ་ཞིག་གོ ། ཞེས་པའི་དངོས་བསྟན་གྱི་མངོན་སུམ་ཡིན་ན། མངོན་སུམ་གྱི་སྒྲ་འཇུག་ཏུ་ཡོད་ལ། བཤད་དུ་མེད་པའི་མུ་ཡིན་དགོས་པའི་ཕྱིར་རོ། ། རྩ་བར་འདོད་བྱས་པ་ལ།
སངས་འཕགས་ཀྱི་རྒྱུད་ཀྱི་གཟུགས་འཛིན་དབང་མངོན་གྱིས་ཤོག མ་གྲུབ་ན་དེར་ཐལ། ཁྱོད་རང་རིག་དང་རྣལ་འབྱོར་མངོན་སུམ་གང་རུང་ཡིན་པའི་ཕྱིར། འདིར་མ་ཁྱབ་སྟེ། སྔ་མ་གཉིས་ལ་བཤད་འཇུག་གཉིས་ཀ་ཡོད་ཅེས། དོན་རིག་དབང་ཡིད་གཉིས། མངོན་སུམ་གྱི་སྒྲ་བཤད་འཇུག་གཉིས་ཀ་ཡོད་པར་བསྟན་པའི་ཤུགས་ཀྱིས། ཕྱི་མ་གཉིས་ལ་འཇུག་པ་འབའ་ཞིག་གོ ། ཞེས་པའི་ཕྱི་མ་གཉིས་པོ་དེ། དོན་རིག་མངོན་སུམ་ལ་ཡིན་པ་གཞིར་བཞག་གི
རང་རིག་དང་རྣལ་འབྱོར་མངོན་སུམ་གཉིས་ལ་གོ་བར་བྱེད་པའི་ཕྱིར་རོ། ། རྣམ་དཔྱོད་ཡོད་ན་དེ་ཙམ་གྱིས་ཆོག་གོ ། བློ་གྲོས་མ་རྫོགས་པ་འགའ་ཞིག་སྐྱོན་འདིས་གནོད་ཀྱི་དོགས་ནས། སངས་འཕགས་ཀྱི་རྒྱུད་ཀྱི་དོན་རིག་མངོན་སུམ་མེད་ཟེར་རོ། ། དེ་ཡོད་པར་ཐལ། སངས་འཕགས་ཀྱི་རྒྱུད་ཀྱི་ལྷའི་མིག་གི་མངོན་ཤེས་ཡོད་པའི་ཕྱིར་རོ། ། དེར་ཐལ། མངོན་ཤེས་དྲུག་ལྡན་གྱི་སངས་འཕགས་ཡོད་པའི་ཕྱིར་རོ། ། སངས་རྒྱས་པར་ཁས་འཆེ་ནས་རྟགས་མ་གྲུབ་རང་ཁ་ནས་མི་འདོན་ལས་ཆེའམ། ཁ་ཅིག་སྐྱོན་དེ་སྲུངས་མ་འདོད་ནས་སངས་འཕགས་ཀྱི་རྒྱུད་ཀྱི་གཟུགས་འཛིན་དབང་མངོན་དེ།
བདག་རྐྱེན་ཏིང་ངེ་འཛིན་ལ་བརྟེན་ནས་སྐྱེས་པ་ཡིན་པས། བདག་རྐྱེན་དབང་པོ་གཟུགས་ཅན་ལས་མ་སྐྱེས་ཟེར་རོ། ། དེ་ཆོས་ཅན། ཁྱོད་རང་གི་བདག་རྐྱེན་དུ་གྱུར་པའི་དབང་པོ་གཟུགས་ཅན་པ་ལ་བརྟེན་ནས་སྐྱེས་པར་ཐལ། ཁྱོད་དབང་ཤེས་ཡིན་པའི་ཕྱིར་ཏེ། ཁྱོད་དབང་མངོན་ཡིན་པའི་ཕྱིར་རོ། ། གལ་ཏེ་དབང་ཤེས་ཡིན་པའི་ཕྱིར་ལ་མ་ཁྱབ་ན། སངས་འཕགས་ཀྱི་རྒྱུད་ཀྱི་ལྷའི་མིག་གི་མངོན་ཤེས་ཆོས་ཅན། ཁྱོད་རང་གི་བདག་རྐྱེན་དབང་པོ་གཟུགས་ཅན་པ་ལ་བརྟེན་ནས་སྐྱེས་པར་ཐལ། ཁྱོད་རང་གི་བདག་རྐྱེན་མིག་དབང་གཟུགས་ཅན་པ་ལ་བརྟེན་ནས་སྐྱེས་པའི་ཕྱིར་ཏེ།
ཁྱོད་རང་གི་བདག་རྐྱེན་ལྷའི་མིག་དབང་གཟུགས་ཅན་པ་ལ་བརྟེན་ནས་སྐྱེས་པའི་ཕྱིར་ཏེ། ཁྱོད་ལྷའི་མིག་གི་མངོན་ཤེས་ཡིན་པའི་ཕྱིར་རོ། ། དེ་ལ་ཁོ་ན་རེ། སངས་འཕགས་ཀྱི་རྒྱུད་ཀྱི་ལྷའི་མིག་གི་མངོན་ཤེས་ཆོས་ཅན། ཁྱོད་རང་གི་བདག་རྐྱེན་བསམ་གཏན་བཞི་པོ་གང་རུང་གི་སས་བསྡུས་ཀྱི་ལྷའི་མིག་དབང་གཟུགས་ཅན་པ་ལ་བརྟེན་ནས་སྐྱེས་པའི་མངོན་སུམ་ཡིན་པར་ཐལ། ཁྱོད་ལྷའི་མིག་གི་མངོན་ཤེས་ཡིན་པའི་ཕྱིར། ཁྱབ་སྟེ། བསམ་གཏན་ས་པའི་གཟུགས་དྭངས་པ། ། རྟག་ཏུ་རྟེན་བཅས་མ་ཚང་མེད། ། ཅེས་པའི་གཞུང་དོན་གྲུབ་པའི་ཕྱིར་ན་མ་ཁྱབ་ལས་འོས་མེད།
རྩ་བར་འདོད་ན། ཁྱོད་ཟག་བཅས་ཀྱི་མངོན་ཤེས་ཡིན་པར་ཐལ་ལོ། ། ཡང་སངས་འཕགས་ཀྱི་རྒྱུད་ཀྱི་གཟུགས་འཛིན་དབང་མངོན་ཆོས་ཅན། ཁྱོད་རང་གི་བདག་རྐྱེན་དབང་པོ་གཟུགས་ཅན་ལ་བརྟེན་ནས་མ་སྐྱེས་པར་ཐལ། ཁྱོད་རང་གི་བདག་རྐྱེན་ཏིང་ངེ་འཛིན་ལ་བརྟེན་ནས་སྐྱེས་པའི་ཕྱིར་ན། མ་ཁྱབ་སྟེ། རྟགས་དེར་ཐལ། ཁྱོད་སངས་འཕགས་ཀྱི་རྒྱུད་ཀྱི་རྣལ་འབྱོར་མངོན་སུམ་ཡིན་པའི་ཕྱིར། མ་ཁྱབ་བསམ་པ་ལ་དེ་ལ་ཁྱབ་པ་ཡོད་པར་ཐལ། ཁྱོད་རང་གི་བདག་རྐྱེན་དུ་གྱུར་པའི་གཙོ་སེམས་ལ་བརྟེན་ནས་སྐྱེས་པའི་མངོན་སུམ་མ་ཡིན་པར་ཐལ།
ཁྱོད་རང་གི་བདག་རྐྱེན་དུ་གྱུར་པའི་སེམས་བྱུང་ལ་བརྟེན་ནས་སྐྱེས་པའི་མངོན་སུམ་ཡིན་པའི་ཕྱིར་ཞེས་པའི་ཐལ་འགྱུར་ལ་ཁྱབ་པ་ཡོད་པའི་ཕྱིར། མ་ཁྱབ་ཟེར་ན། སངས་རྒྱས་འཕགས་པའི་རྒྱུད་ཀྱི་གཟུགས་འཛིན་ཡིད་མངོན་ཆོས་ཅན་གྱིས་ཤོག དེ་ཐལ་དེའི་ཕྱིར། འདོད་ན། དེར་ཐལ། ཁྱོད་རང་གི་བདག་རྐྱེན་དུ་གྱུར་པའི་ཡིད་དབང་ལ་བརྟེན་ནས་སྐྱེས་པའི་མངོན་སུམ་ཡིན་པའི་ཕྱིར། རྩ་རྟགས་མ་གྲུབ་ན་དེ་ཆོས་ཅན། ཁྱོད་རང་གི་བདག་རྐྱེན་དུ་གྱུར་པའི་སེམས་བྱུང་ལ་བརྟེན་ནས་སྐྱེས་པའི་མངོན་སུམ་ཡིན་པར་ཐལ། ཁྱོད་རང་གི་བདག་རྐྱེན་དུ་གྱུར་པའི་སེམས་བྱུང་ཏིང་ངེ་འཛིན་ལ་བརྟེན་ནས་སྐྱེས་པའི་མངོན་སུམ་ཡིན་པའི་ཕྱིར་ཏེ།
ཁྱོད་རང་གི་བདག་རྐྱེན་དུ་གྱུར་པའི་ཏིང་ངེ་འཛིན་ལ་བརྟེན་ནས་སྐྱེས་པའི་རྣལ་འབྱོར་མངོན་སུམ་ཡིན་པའི་ཕྱིར་ཏེ། ཁྱོད་མཉམ་གཞག་ཏུ་གྱུར་པའི་རྣལ་འབྱོར་མངོན་སུམ་ཡིན་པའི་ཕྱིར་རོ། ། ཡང་འདིར་མཁས་པ་ཕལ་ཆེ་བ་དག ཡིད་མངོན་ཡིན་ན་དོན་རིག་ཡིན་པས་ཁྱབ། ཅེས་ཟེར་རོ། ། འོ་ན་གསོན་ཅིག ཁྱོད་དོན་རིག་ཡིད་མངོན་ཡིན་པར་ཐལ། ཁྱོད་ཡིད་མངོན་ཡིན་པའི་ཕྱིར། ཁྱོད་ཡིད་ཤེས་སུ་གྱུར་པའི་མངོན་སུམ་ཡིན་པའི་ཕྱིར། ཁྱབ་སྟེ།
དབང་ཤེས་སུ་གྱུར་པའི་མངོན་སུམ་ཡིན་ན་དབང་མངོན་ཡིན་པས་ཁྱབ་པའི་ཕྱིར་རོ། ། གོང་གི་རྟགས་དེར་ཐལ། ཁྱོད་ཡིད་ཤེས་གང་ཞིག་མངོན་སུམ་ཡིན་པའི་ཕྱིར། དང་པོ་དེར་ཐལ། ཤེས་པ་གང་ཞིག་དབང་ཤེས་ཡིན་པའི་ཕྱིར། མ་ཁྱབ་ན། དེ་ཆོས་ཅན། ཁྱོད་ཡིད་ཤེས་ཡིན་པར་ཐལ། ཁྱོད་དྲུག་པ་ཡིད་ཀྱི་རྣམ་པར་ཤེས་པ་ཡིན་པའི་ཕྱིར་ཏེ། ཁྱོད་རྣམ་ཤེས་ཚོགས་བརྒྱད་གང་རུང་གང་ཞིག
ཀུན་གཞི་དང་ཉོན་ཡིད་གཉིས་འདིར་ཁས་མི་ལེན་པའི་ཕྱིར། མ་ཁྱབ་ན། རིག་པ་ཡིན་ན་རྣམ་ཤེས་ཚོགས་དྲུག་མཚུངས་ལྡན་དང་བཅས་པ་གང་རུང་ཡིན་པས་ཁྱབ་པར་ཐལ། ཀུན་གཞི་དང་ཉོན་ཡིད་གཉིས་ཁས་མི་ལེན་པ་གང་ཞིག དེ་ཁས་ལེན་པའི་ཚེ་རིག་པ་ཡིན་ན་རྣམ་ཤེས་ཚོགས་བརྒྱད་མཚུངས་ལྡན་དང་བཅས་པ་གང་རུང་ཡིན་པས་ཁྱབ་པའི་ཕྱིར་ཏེ། ས་པཎྜི་ཏས་རིག་པ་ཡིན་ན་རྣམ་ཤེས་ཀྱི། ། ཚོགས་བརྒྱད་ཉིད་ལས་འདའ་བ་མེད། ། ཅེས་པའི་གཞུང་འདི་ཁྲ་ལམ་མེར་དྲན་པའི་ཕྱིར། འདོད་ན་རང་རིག་གིས་བཤོག གལ་ཏེ་ཡིད་ཤེས་སུ་གྱུར་པའི་མངོན་སུམ་ཡིན་ན།
ཡིད་མངོན་ཡིན་པས་མ་ཁྱབ་ཟེར་ན། རང་རིག་ཆོས་ཅན། ཡིད་མངོན་ཡིན་པར་ཐལ། ཁྱོད་དབང་མངོན་དང་ཡིད་མངོན་གང་རུང་གང་ཞིག དབང་མངོན་མ་ཡིན་པའི་ཕྱིར། དང་པོ་དེར་ཐལ། ཁྱོད་མངོན་སུམ་གང་ཞིག མངོན་སུམ་དེ་ལ་དབང་མངོན་དང་། ཡིད་མངོན་གཉིས་སུ་གྲངས་ངེས་པའི་ཕྱིར་ཏེ། ཤེས་པ་དེ་ལ་དབང་ཤེས་དང་ཡིད་ཤེས་གཉིས་སུ་གྲངས་ངེས་པའི་ཕྱིར་རོ། །
ཡང་ཚུར་མཐོང་ལྷའི་རྒྱུད་ཀྱི་མི་ཡི་སེམས་ཤེས་པའི་མངོན་ཤེས་དེ་ཆོས་ཅན། ཁྱོད་དོན་རིག་ཡིད་མངོན་ཡིན་པར་ཐལ། ཁྱོད་ཡིད་མངོན་ཡིན་པའི་ཕྱིར་ཏེ། ཁྱོད་མངོན་སུམ་བཞི་པོ་གང་རུང་གང་ཞིག ཁྱོད་དབང་མངོན་ཡང་མིན། རྣལ་འབྱོར་མངོན་སུམ་ཡང་མིན། རང་རིག་མངོན་སུམ་ཡང་མ་ཡིན་པའི་ཕྱིར། དང་པོ་གཉིས་ཆོས་ཅན་གྱིས་འགྲུབ། ཕྱི་མ་མ་གྲུབ་ན། དེ་ཆོས་ཅན།
ཁྱོད་ཁ་ནང་བལྟས་ཀྱི་ཤེས་པ་ཡིན་པར་ཐལ། ཁྱོད་རང་རིག་ཡིན་པའི་ཕྱིར། འདོད་ན་མི་ནུས་ཏེ་ཁྱོད་ཁ་ཕྱིར་བལྟས་ཀྱི་ཤེས་པ་ཡིན་པའི་ཕྱིར་ཏེ། གཞན་སེམས་ཤེས་པའི་མངོན་ཤེས་ཡིན་པའི་ཕྱིར། མ་ཁྱབ་ཟེར་ན། ཤེས་བྱ་ཆོས་ཅན། དེ་འདྲའི་མངོན་ཤེས་དེ་མིའི་སེམས་ལ་རང་རིག་མངོན་སུམ་ཡིན་པར་ཐལ། དེ་རང་རིག་མངོན་སུམ་ཡིན་པའི་ཕྱིར། རྟགས་དངོས། འདོད་ན།
དེ་མིའི་སེམས་ཉམས་སུ་མྱོང་བའི་རང་རིག་མངོན་སུམ་ཡིན་པར་ཐལ། འདོད་པའི་ཕྱིར། འདོད་ན། ཁྱོད་མིའི་སེམས་དང་རྫས་གཅིག་ཡིན་པར་ཐལ། ཁྱོད་དེ་ཉམས་མྱོང་གི་རང་རིག་མངོན་སུམ་ཡིན་པའི་ཕྱིར། འདོད་ན་མིན་པར་ཐལ། ཁྱོད་ལྷའི་རྒྱུད་ཀྱི་ཤེས་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གལ་ཏེ་དེ་མིའི་སེམས་ཉམས་སུ་མྱོང་བའི་རང་རིག་མངོན་སུམ་ཡིན་པར་ཐལ་ལ་མ་ཁྱབ་ན། དེ་ཆོས་ཅན།
ཁྱོད་མིའི་སེམས་ཤེས་པའི་རང་རིག་ཡིན་པར་ཐལ། ཁྱོད་མིའི་སེམས་ཤེས་པའི་མངོན་ཤེས་གང་ཞིག་རང་རིག་ཡིན་པའི་ཕྱིར། འདོད་ན། མིའི་སེམས་དེ་ཁྱོད་དང་རྫས་གཅིག་ཡིན་པར་ཐལ། ཁྱོད་མིའི་སེམས་ཤེས་པའི་རང་རིག་གང་ཞིག རང་རིག་ལ་རང་ལས་རྫས་གཞན་པའི་ཡུལ་མེད་པར་ཁྱོད་རང་གིས་ཁས་བླངས་པའི་ཕྱིར་རོ། ། སྐྱེ་ཚུལ་གྱི་སྐབས་སུ། ཁོ་ན་རེ། གཟུགས་འཛིན་དབང་མངོན་སྐད་ཅིག་མ་དང་པོ་འགགས་པའི་གང་ཟག་ཡིན་ན། གཟུགས་འཛིན་དབང་མངོན་འགགས་པའི་གང་ཟག་ཡིན་དགོས་པར་ཐལ།
དེ་གཉིས་སྐྱེ་འགགས་གནས་གསུམ་ཅིག་ཅར་དུ་བྱེད་པའི་ཕྱིར་ཏེ། དེ་གཉིས་གཟུགས་སྐད་ཅིག་མ་དང་པོ་གཟུང་དོན་བྱས་པ་ལས་སྐྱེས་པའི་ཕྱིར་ཏེ། དེ་གཉིས་ཀྱི་གཟུང་དོན་ཡིན་པའི་ཕྱིར། འདོད་ལན་བྱས་པ་ལ། གཟུགས་འཛིན་དབང་མངོན་སྐད་ཅིག་མ་གཉིས་པ་སྐྱེས་མ་ཐག་པའི་གང་ཟག་ཆོས་ཅན་གྱིས་ཤོག རྟགས་ཆོས་ཅན་གྱིས་འགྲུབ། འདོད་བྱས་པ་ལ། དེ་ཆོས་ཅན། ཁྱོད་གཟུགས་འཛིན་དབང་མངོན་འགགས་པའི་གང་ཟག་མ་ཡིན་པར་ཐལ། ཁྱོད་དེ་གནས་པའི་གང་ཟག་ཡིན་པའི་ཕྱིར་ཏེ།
ཁྱོད་དེ་རྒྱུད་ལྡན་གྱི་གང་ཟག་ཡིན་པའི་ཕྱིར་ན་མ་ཁྱབ། རྟགས་དེ་ལ་ཆོས་ཅན་ཡིན་པའི་ཕྱིར། མ་ཁྱབ་ཚུལ་ལ། དེ་ཆོས་ཅན། ཁྱོད་གཟུགས་འཛིན་དབང་མངོན་འགགས་པའི་གང་ཟག་མ་ཡིན་པར་ཐལ། ཁྱོད་གཟུགས་འཛིན་དབང་མངོན་སྐྱེས་པའི་གང་ཟག་ཡིན་པའི་ཕྱིར་ཏེ། ཁྱོད་གཟུགས་འཛིན་དབང་མངོན་སྐད་ཅིག་མ་གཉིས་པ་སྐྱེས་པའི་གང་ཟག་ཡིན་པའི་ཕྱིར་ན་མ་ཁྱབ་བྱས་པ་ལ། བསལ་བ་དེར་ཐལ། ཁྱོད་གཟུགས་འཛིན་དབང་མངོན་རང་རྒྱུད་ལ་སྐྱེས་པའི་གང་ཟག་ཡིན་པའི་ཕྱིར་ཏེ། ཁྱོད་རང་རྒྱུད་ལ་གཟུགས་འཛིན་དབང་མངོན་སྐྱེས་པའི་གང་ཟག་ཡིན་པའི་ཕྱིར་ན་འདིར་མ་ཁྱབ་ཟེར་བ་གལ་ཆེ།
རྟགས་དེར་ཐལ། གང་ཟག་གང་ཞིག ཁྱོད་ཀྱི་རྒྱུད་ལ་གཟུགས་འཛིན་དབང་མངོན་སྐྱེས་པའི་ཕྱིར་ཏེ། ཁྱོད་ཀྱི་རྒྱུད་ལ་གཟུགས་འཛིན་དབང་མངོན་སྐད་ཅིག་མ་གཉིས་པ་སྐྱེས་པའི་ཕྱིར། འདིར་མ་ཁྱབ་ན་ཡང་ནུས་ཡོད་དེ། དེ་ཆོས་ཅན། ཁྱོད་ཀྱི་རྒྱུད་ལ་གཟུགས་འཛིན་དབང་མངོན་སྐྱེས་པར་ཐལ། ཁྱོད་ཀྱི་རྒྱུད་ལ་གཟུགས་འཛིན་དབང་མངོན་སྐྱེས་པ་དང་། ཁྱོད་ཀྱི་རྒྱུད་ལ་གཟུགས་འཛིན་དབང་མངོན་འགགས་པ་གང་རུང་གང་ཞིག་ཕྱི་མ་དེ་མིན་པའི་ཕྱིར། དང་པོ་དེར་ཐལ།
གང་ཟག་ཡིན་པའི་ཕྱིར། ཕྱི་མ་མ་གྲུབ་ན་ཁྱོད་ཀྱི་རྒྱུད་ལ་གཟུགས་འཛིན་དབང་མངོན་མེད་པར་ཐལ་ལོ། ། འདོད་མི་ནུས་ཏེ་ཁྱོད་ཀྱི་རྒྱུད་ལ་གཟུགས་འཛིན་དབང་མངོན་སྐད་ཅིག་མ་གཉིས་པ་ཡོད་པའི་ཕྱིར་རོ། ། ཁ་ཅིག་དེ་གཉིས་སྐྱེ་འགག་གནས་གསུམ་ཅིག་ཅར་དུ་བྱེད་ཀྱང་། གཟུགས་འཛིན་དབང་མངོན་སྐད་ཅིག་མ་དང་པོ་འགགས་པའི་གང་ཟག་ཡིན་ན། གཟུགས་འཛིན་དབང་མངོན་འགགས་པའི་གང་ཟག་ཡིན་པས་མ་ཁྱབ་ཟེར་རོ། ། དེ་ཡང་ཅུང་ཟད་རྣམ་དཔྱོད་མཚུངས་པ་ཙམ་ཡིན་ཏེ། དེ་ལ་ཁྱབ་པ་ཡོད་པར་ཐལ། ། གཟུགས་འཛིན་དབང་མངོན་སྐད་ཅིག་མ་གཉིས་པ་སྐྱེ་མ་ཐག་པའི་གང་ཟག་དེ། གཟུགས་འཛིན་དབང་མངོན་འགགས་པའི་གང་ཟག་ཡིན་པའི་ཕྱིར་ཏེ།
གཟུགས་འཛིན་དབང་མངོན་སྐད་ཅིག་མ་དང་པོ་སྐྱེས་མ་ཐག་པའི་གང་ཟག་དེ། གཟུགས་འཛིན་དབང་མངོན་འགགས་ཁ་མའི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། ཁྱབ་སྟེ་སྐྱེས་པ་ཁོ་ན་འཇིག་པ་ཡིན། ། ཞེས་པའི་གཞུང་དོན་གྲུབ་པའི་ཕྱིར། མ་ཁྱབ་ན། དེ་ཆོས་ཅན། གཟུགས་འཛིན་དབང་མངོན་འགག་ཁ་མའི་གང་ཟག་ཡིན་པར་ཐལ། ཁྱོད་གཟུགས་འཛིན་དབང་མངོན་འཇིག་ཁ་མའི་གང་ཟག་ཡིན་པའི་ཕྱིར་ཏེ། དེ་འཇིག་ཁ་མའི་གང་ཟག་ཡོད་པ་གང་ཞིག
ཁྱོད་དེ་སྐྱེས་པའི་གང་ཟག་ཡིན་པའི་ཕྱིར། དང་པོ་གྲུབ་སྟེ་དེ་འཇིག་པ་ཡོད་པའི་ཕྱིར་རོ། ། ཡང་དེ་ཆོས་ཅན། ཁྱོད་གཟུགས་འཛིན་དབང་མངོན་འགག་ཁ་མའི་གང་ཟག་ཡིན་པར་ཐལ། ཁྱོད་འགགས་པ་ལ་མངོན་དུ་ཕྱོགས་པའི་གང་ཟག་ཡིན་པའི་ཕྱིར་ཏེ། ཁྱོད་དེ་འགག་བཞིན་པའི་གང་ཟག་ཡིན་པའི་ཕྱིར་ཏེ། ཁྱོད་སྐྱེས་མ་ཐག་པའི་གང་ཟག་ཡིན་པའི་ཕྱིར། ཁྱབ་སྟེ་དཔལ་ལྡན་ཟླ་བས། འགག་བཞིན་པ་ནི་ཡོད་ཀྱང་འཇིག་ལ་ཕྱོགས་པར་འདོད་གྱུར་པ། ། ཞེས་པའི་བསྟན་དོན་གྲུབ་པའི་ཕྱིར།
ཡང་། གཟུགས་འཛིན་དབང་མངོན་སྐད་ཅིག་མ་དང་པོ་སྐྱེས་མ་ཐག་པའི་གང་ཟག་དེ་གཟུགས་འཛིན་དབང་མངོན་འགག་བཞིན་པའི་གང་ཟག་ཡིན་པར་ཐལ། གཟུགས་འཛིན་དབང་མངོན་སྐད་ཅིག་མ་དང་པོ་སྐྱེ་ཁ་མའི་གང་ཟག་དེ་གཟུགས་འཛིན་དབང་མངོན་སྐྱེ་བཞིན་པའི་གང་ཟག་ཡིན་པའི་ཕྱིར་ཏེ། གཟུགས་འཛིན་དབང་དབང་མངོན་སྐད་ཅིག་མ་དང་པོ་སྐྱེས་མ་ཐག་པའི་གང་ཟག་དེ་གཟུགས་འཛིན་དབང་མངོན་སྐྱེས་མ་ཐག་པའི་གང་ཟག་ཡིན་པའི་ཕྱིར། རྟགས་དོན་གྱིས་དངོས། ཡང་གཟུགས་འཛིན་དབང་མངོན་སྐད་ཅིག་མ་དང་པོ་སྐྱེ་ཁ་མའི་གང་ཟག་དེ། གཟུགས་འཛིན་དབང་མངོན་སྐྱེ་བཞིན་པའི་གང་ཟག་ཡིན་པའི་ཕྱིར་ལ་མ་ཁྱབ་ན། གཟུགས་འཛིན་དབང་མངོན་སྐད་ཅིག་མ་དང་པོ་སྐྱེ་ཁ་མའི་གང་ཟག་དེ། གཟུགས་འཛིན་དབང་མངོན་སྐྱེ་བ་ལ་མངོན་དུ་ཕྱོགས་པའི་གང་ཟག་ཡིན་པར་ཐལ། དེ་དེ་སྐྱེ་བཞིན་པའི་གང་ཟག་ཡིན་པའི་ཕྱིར།
རྟགས་དངོས། འདོད་ན། གཟུགས་འཛིན་དབང་མངོན་སྐད་ཅིག་མ་དང་པོ་སྐྱེས་མ་ཐག་པའི་གང་ཟག་དེ། གཟུགས་འཛིན་དབང་མངོན་འགག་པ་ལ་མངོན་དུ་ཕྱོགས་པའི་གང་ཟག་ཡིན་པར་ཐལ། འདོད་པའི་ཕྱིར། རྟགས་བསལ་དངོས། ཡང་གཟུགས་འཛིན་དབང་མངོན་སྐད་ཅིག་མ་དང་པོ་སྐྱེ་ཁ་མའི་གང་ཟག་དེ། གཟུགས་འཛིན་དབང་མངོན་སྐྱེ་བཞིན་པའི་གང་ཟག་ཡིན་པར་ཐལ་ལ་མ་ཁྱབ་ན། བསལ་བ་དེར་ཐལ། དེ་སྐྱེ་བཞིན་པའི་གང་ཟག་ཡོད་པ་གང་ཞིག
གཟུགས་འཛིན་དབང་མངོན་སྐད་ཅིག་མ་དང་པོ་སྐྱེས་མ་ཐག་པའི་གང་ཟག་དེ་དེ་མིན་པའི་ཕྱིར། མ་གྲུབ་ན་དེ་ཆོས་ཅན། ཁྱོད་གཟུགས་འཛིན་དབང་མངོན་སྐྱེ་བ་ལ་མངོན་དུ་ཕྱོགས་པའི་གང་ཟག་ཡིན་པར་ཐལ། ཁྱོད་ཆོས་དེ་སྐྱེ་བཞིན་པའི་གང་ཟག་ཡིན་པའི་ཕྱིར། འདོད་ན། མིན་པར་ཐལ། དེ་སྐྱེ་བཞིན་པའི་གང་ཟག་ཡིན་པའི་ཕྱིར། རྟགས་དངོས་གོང་དེ་ལ་ཁྱབ་པ་ཡོད་དེ། དཔལ་ལྡན་ཟླ་བ་གྲགས་པས། སྐྱེ་བཞིན་པ་དེ་སྐྱེ་ལ་ཕྱོགས་པས་ཡོད་མིན་ཞིང་། །
འགག་བཞིན་པ་ནི་ཡོད་ཀྱི་འཇིག་ལ་ཕྱོགས་པ་འདོད་གྱུར་པ། ། ཞེས་པའི་གཞུང་གི་བསྟན་དོན་གྲུབ་པའི་ཕྱིར། དེ་ལྟར་བྱས་པ་ལ་ཁོ་ན་རེ། གཟུགས་འཛིན་དབང་མངོན་སྐད་ཅིག་མ་གཉིས་པ་སྐྱེས་པའི་གང་ཟག་ཡིན་ན། གཟུགས་འཛིན་དབང་མངོན་འགག་པའི་གང་ཟག་ཡིན་དགོས་པར་ཐལ། གཟུགས་འཛིན་དབང་མངོན་སྐད་ཅིག་མ་གཉིས་པ་སྐྱེས་པའི་གང་ཟག་ཡིན་ན། གཟུགས་འཛིན་དབང་མངོན་སྐྱེས་པའི་གང་ཟག་ཡིན་པས་མ་ཁྱབ་པའི་ཕྱིར། འདོད་ན་གཟུགས་འཛིན་དབང་མངོན་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་གཉིས་པ་སྐྱེས་པའི་གང་ཟག་ཆོས་ཅན། དེར་ཐལ་དེའི་ཕྱིར། མ་གྲུབ་ན་དེར་ཐལ།
ཆོས་ཅན་ཡིན་པའི་ཕྱིར། འདི་ལ་འགལ་ཁྱབ་ཡིན་ནོ་བྱས་པ་ལ། ཁོ་ན་རེ། གཟུགས་འཛིན་དབང་མངོན་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་གཉིས་པ་དེ་གཟུགས་འཛིན་དབང་མངོན་དང་སྐྱེ་འགག་གནས་གསུམ་ཅིག་ཅར་དུ་བྱེད་པར་ཐལ། དེ་གཟུགས་འཛིན་དབང་མངོན་དང་དུས་མཉམ་དུ་སྐྱེས་པའི་ཕྱིར། རྟགས་ཆོས་ཅན་གྱིས་འགྲུབ། འདོད་ན་གཟུགས་འཛིན་དབང་མངོན་སྐྱེས་པའི་གང་ཟག་ཡིན་ན། དེ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་གཉིས་པ་སྐྱེས་པའི་གང་ཟག་ཡིན་དགོས་པར་ཐལ། དེ་གཉིས་སྐྱེ་འགག་གནས་གསུམ་ཅིག་ཅར་བྱས་དེ་གང་ཞིག གཟུགས་འཛིན་དབང་མངོན་དང་གཟུགས་འཛིན་དབང་མངོན་སྐད་ཅིག་མ་དང་པོ་གཉིས་སྐྱེ་འགག་གནས་གསུམ་ཅིག་ཅར་དུ་བྱེད་ན།
གཟུགས་འཛིན་དབང་མངོན་སྐྱེས་པའི་གང་ཟག་ཡིན་ན། གཟུགས་འཛིན་དབང་མངོན་སྐད་ཅིག་མ་དང་པོ་སྐྱེས་པའི་གང་ཟག་ཡིན་པས་ཁྱབ་པའི་ཁྱབ་པ་ཡོད་པའི་ཕྱིར། རྟགས་དངོས་ཟེར་ན། དོན་ལ་འདོད་ལན་འདེབས་མོད། གྲགས་ངོར་མ་ཁྱབ་ཙམ་ཡིན་ནོ། ། འདོད་ལན་བཏབ་ན། གཟུགས་འཛིན་དབང་མངོན་སྐད་ཅིག་མ་དང་པོ་སྐྱེས་པའི་གང་ཟག་ཆོས་ཅན། ཁྱོད་གཟུགས་འཛིན་དབང་མངོན་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་གཉིས་པ་སྐྱེས་པའི་གང་ཟག་ཡིན་པར་ཐལ། གཟུགས་འཛིན་དབང་མངོན་སྐྱེས་པའི་གང་ཟག་ཡིན་པའི་ཕྱིར། རྟགས་ཆོས་ཅན་གྱིས་འགྲུབ།
འདོད་ན། ཁྱོད་དེ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་གཉིས་པ་རྒྱུད་ལྡན་གྱི་གང་ཟག་ཡིན་པར་ཐལ་ལོ། ། འདོད་ན། ཁྱོད་གཟུགས་འཛིན་དབང་མངོན་སྐད་ཅིག་མ་གཉིས་པ་རྒྱུད་ལྡན་གྱི་གང་ཟག་ཡིན་པར་ཐལ་ལོ། ། འདོད་མི་ནུས་ཏེ་ཆོས་ཅན་ཡིན་པའི་ཕྱིར་རོ། ། གོང་དུ་གྲགས་ངོར་མ་ཁྱབ་བྱས་པ་ལ་ཁོ་ན་རེ། གཟུགས་འཛིན་དབང་མངོན་སྐྱེས་པའི་གང་ཟག་ཡིན་ན། དེ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་གཉིས་པ་སྐྱེས་པའི་གང་ཟག་ཡིན་པར་ཐལ། གཟུགས་འཛིན་དབང་མངོན་སྐད་ཅིག་མ་དང་པོ་སྐྱེས་པའི་གང་ཟག་དེ། དེ་སྐྱེས་པའི་གང་ཟག་ཡིན་པའི་ཕྱིར་ཏེ།
དེ་དེ་སྐྱེས་པའི་གང་ཟག་དང་། དེ་དེ་གནས་པའི་གང་ཟག དེ་འགགས་པའི་གང་ཟག་གསུམ་པོ་གང་རུང་གང་ཞིག དེ་གནས་པའི་གང་ཟག་ཀྱང་མ་ཡིན། དེ་འགགས་པའི་གང་ཟག་ཀྱང་མ་ཡིན་པའི་ཕྱིར། དང་པོ་དེར་ཐལ། གང་ཟག་ཡིན་པའི་ཕྱིར། གཉིས་པ་མ་གྲུབ་ན་དེ་རྒྱུད་ལྡན་གྱི་གང་ཟག་ཡིན་པར་ཐལ་ལོ། ། གསུམ་པ་མ་གྲུབ་ན། དེ་ཆོས་ཅན།
ཁྱོད་གཟུགས་འཛིན་དབང་མངོན་འགགས་པའི་གང་ཟག་ཡིན་པར་ཐལ། ཁྱོད་དེ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་གཉིས་པ་འགགས་པའི་གང་ཟག་གང་ཞིག གཟུགས་འཛིན་དབང་མངོན་དང་། དེ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་གཉིས་པ་གཉིས་དུས་མཉམ་དུ་འགགས་པའི་ཕྱིར་ཏེ། དེ་གཉིས་དུས་མ་ཉམ་དུ་སྐྱེས་པའི་ཕྱིར། འདོད་མི་ནུས་ཏེ། དེ་སྐྱེས་པའི་གང་ཟག་ཡིན་པའི་ཕྱིར་རོ། ། གལ་ཏེ་དེ་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་གཉིས་འགགས་པའི་གང་ཟག་གང་ཞིག དེ་གཉིས་དུས་མཉམ་དུ་འགགས་པའི་ཕྱིར་ལ་མ་ཁྱབ་བྱས་ན། འོ་ན།
གཟུགས་འཛིན་དབང་མངོན་སྐད་ཅིག་མ་དང་པོ་སྐྱེ་ཁ་མའི་གང་ཟག་དེ། གཟུགས་འཛིན་དབང་མངོན་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་གཉིས་པ་འགགས་ཁ་མའི་གང་ཟག་ཡིན་པར་ཐལ། གཟུགས་འཛིན་དབང་མངོན་སྐད་ཅིག་མ་དང་པོ་སྐྱེས་པའི་གང་ཟག་དེ་དེ་འགགས་པའི་གང་ཟག་ཡིན་པའི་ཕྱིར། འདོད་ན་ཆོས་ཅན། ཁྱོད་དེ་འགག་གཞི་ཡིན་པའི་གང་ཟག་ཡིན་པར་ཐལ། ཁྱོད་དེ་འགག་ཁ་མའི་གང་ཟག་ཡིན་པའི་ཕྱིར། འདོད་ན། ཁྱོད་དེ་སྐྱེས་པའི་གང་ཟག་ཡིན་པར་ཐལ། འདོད་པའི་ཕྱིར། ཁྱབ་པ་ནི།
ཁྱོད་རང་གིས། འགག་བཞིན་པ་ནི་ཡོད་ཀྱང་འཇིག་ལ་ཕྱོགས་པར་འདོད་གྱུར་པ། ། ཞེས་པའི་ལུང་འདྲེན་དང་བཅས་ཁས་བླངས་སོ་ཞེས་ཟེར་ན། འདི་འདྲའི་རིགས་ཀྱི་དཀའ་གནད་ཆེ་བ་མང་དུ་ཡོད་པས་འོག་ཏུ་ལན་ཕྱོགས་གཅིག་ཏུ་འདེབས་སོ། ། ཡང་ཁོ་ན་རེ། རྟོག་པ་དང་དུས་མཉམ་དུ་བྱུང་བའི་རྣམ་མཁྱེན་སྐྱེས་པའི་སངས་འཕགས་ཆོས་ཅན། ཁྱོད་རྟོག་པ་སྐྱེས་པའི་གང་ཟག་ཡིན་པར་ཐལ། ཁྱོད་རྟོག་པ་དང་དུས་མཉམ་དུ་བྱུང་བའི་རྣམ་མཁྱེན་སྐྱེས་པའི་གང་ཟག་གང་ཞིག རྟོག་པ་དང་། རྟོག་པ་དང་དུས་མཉམ་དུ་བྱུང་བའི་རྣམ་མཁྱེན་གཉིས་སྐྱེ་འགག་གནས་གསུམ་ཅིག་ཅར་བྱེད་པའི་ཕྱིར་རོ། །
སྐྱེ་འགག་རིགས་པ་གཞུང་བསྲིངས་ན། འདོད་ལན་ཡིན་ཡང་། གྲགས་པ་དང་འགལ་ན་སྙིང་གས་དོགས་འདུག་པས་རེ་ཞིག་མ་ཁྱབ། འདོད་ན་དེ་ཆོས་ཅན། ཁྱོད་རྟོག་པ་རྒྱུད་ལྡན་གྱི་གང་ཟག་ཡིན་པར་ཐལ། ཁྱོད་རྟོག་པ་སྐྱེས་པའི་གང་ཟག་ཡིན་པའི་ཕྱིར། མ་ཁྱབ་མཚམས་ལ། དེ་ཆོས་ཅན། ཁྱོད་རྟོག་པ་སྐྱེས་པའི་གང་ཟག་ཡིན་པར་ཐལ། ཁྱོད་རྟོག་པ་རང་དུས་སུ་སྐྱེས་པའི་གང་ཟག་ཡིན་པའི་ཕྱིར་ཏེ།
ཁྱོད་གང་ཟག་གང་ཞིག་རྟོག་པ་དེ་ཁྱོད་ཀྱི་དུས་སུ་སྐྱེས་པའི་ཕྱིར་ན། གོང་གི་མ་ཁྱབ་མཚམས་ལ་ལྟོས་ཏེ་འདིར་མ་ཁྱབ། རྟགས་ཕྱི་མ་དེར་ཐལ། རྟོག་པ་དེ་ཁྱོད་དང་དུས་མཉམ་དུ་སྐྱེས་པའི་ཕྱིར་ཏེ། ཁྱོད་རྟོག་པ་དང་དུས་མཉམ་ཡིན་པའི་ཕྱིར་རོ། ། ཁྱོད་རྟོག་པ་དང་དུས་མཉམ་དུ་སྐྱེས་པའི་གང་ཟག་ཡིན་པར་ཐལ་ལ། མ་ཁྱབ་ན། དེ་མིན་པར་ཐལ། ཁྱོད་རྟོག་པ་དང་དུས་སུ་འགགས་པའི་གང་ཟག་ཡིན་པར་ཐལ། ཁྱོད་རྟོག་པ་དང་དུས་སུ་སྤངས་པའི་གང་ཟག་ཡིན་པའི་ཕྱིར་ཏེ།
ཁྱོད་སྒྲིབ་པ་དང་དུས་སུ་སྤངས་པའི་གང་ཟག་ཡིན་པའི་ཕྱིར་ཏེ། ཁྱོད་སངས་འཕགས་ཡིན་པའི་ཕྱིར་རོ། ། ཡང་རྟོག་པ་དང་དུས་མཉམ་དུ་བྱུང་བའི་རྣམ་མཁྱེན་སྐྱེས་པའི་སངས་འཕགས་ཆོས་ཅན། ཁྱོད་རྟོག་པ་འགགས་པའི་གང་ཟག་ཡིན་པར་ཐལ། དེ་འགགས་པའི་གང་ཟག་གང་རུང་ཡིན། དེ་སྐྱེས་པའི་གང་ཟག་མ་ཡིན་པའི་ཕྱིར། དང་པོ་དེར་ཐལ། ཁྱོད་རྟོག་པ་རྒྱུད་ལ་ལྡན་པའི་གང་ཟག་དང་། རྟོག་པ་རྒྱུད་ལ་མི་ལྡན་པའི་གང་ཟག་གང་རུང་ཡིན་པའི་ཕྱིར་ཏེ། ཁྱོད་གང་ཟག་ཡིན་པའི་ཕྱིར།
ཕྱི་མ་དངོས། འདོད་ན། རྟོག་པ་དེ་ཁྱོད་ཀྱི་དུས་སུ་འགགས་པར་ཐལ། ཁྱོད་རྟོག་པ་འགགས་པའི་གང་ཟག་ཡིན་པའི་ཕྱིར། འདོད་ན། རྟོག་པ་ཆོས་ཅན། ཁྱོད་རྟོག་པ་དང་དུས་མཉམ་དུ་བྱུང་བའི་རྣམ་མཁྱེན་སྐྱེས་པའི་སངས་རྒྱས་འཕགས་པའི་དུས་སུ་མ་འགགས་པར་ཐལ། ཁྱོད་དེའི་དུས་ཡོད་པའི་ཕྱིར་ཏེ། ཁྱོད་དེ་སྐྱེས་པའི་དུས་སུ་ཡོད་པའི་ཕྱིར་ཏེ། ཁྱོད་དེ་དང་དུས་མཉམ་དུ་བྱུང་བའི་དངོས་པོ་ཡིན་པའི་ཕྱིར་རོ། །
ཡང་རྣམ་མཁྱེན་དང་དུས་མཉམ་དུ་བྱུང་བའི་རྟོག་པ་སྐྱེས་པའི་སོ་སོ་སྐྱེ་བོ་ཆོས་ཅན། ཁྱོད་རྣམ་མཁྱེན་སྐྱེས་པའི་གང་ཟག་ཡིན་པར་ཐལ། ། ཁྱོད་རྣམ་མཁྱེན་དང་དུས་མཉམ་དུ་བྱུང་བའི་རྟོག་པ་སྐྱེས་པའི་གང་ཟག་གང་ཞིག རྣམ་མཁྱེན་དང་རྣམ་མཁྱེན་དང་དུས་མཉམ་དུ་བྱུང་བའི་རྟོག་པ་གཉིས་སྐྱེ་འགག་གནས་གསུམ་ཅིག་ཅར་དུ་བྱེད་པའི་ཕྱིར་ན། མ་ཁྱབ། འདོད་ན། ཁྱོད་སངས་འཕགས་ཡིན་པར་ཐལ། ཁྱོད་རྣམ་མཁྱེན་ཐོབ་པའི་གང་ཟག་ཡིན་པའི་ཕྱིར་ཏེ། ཁྱོད་དེ་སྐྱེས་པའི་གང་ཟག་ཡིན་པའི་ཕྱིར། རྟགས་དང་པོ་དངོས།
མ་ཁྱབ་མཚམས་ལ། དེ་ཆོས་ཅན། ཁྱོད་རྣམ་མཁྱེན་སྐྱེས་པའི་གང་ཟག་ཡིན་པར་ཐལ། ཁྱོད་དེ་སྐྱེས་པའི་གང་ཟག་དང་དེ་འགགས་པའི་གང་ཟག་གང་རུང་ཡིན། ཕྱི་མ་མ་ཡིན་པའི་ཕྱིར། གང་རུང་ཡིན་པར་ཐལ། གང་ཟག་ཡིན་པའི་ཕྱིར། ཕྱི་མ་མ་གྲུབ་ན། དེ་ཆོས་ཅན། ཁྱོད་རང་རྒྱུད་ལ་རྣམ་མཁྱེན་སྐྱེས་མྱོང་བའི་གང་ཟག་ཡིན་པར་ཐལ་ལོ་ཟེར་ན་མ་ཁྱབ་བྱས་པ་ལ།
འོ་ན་དེ་རྣམ་མཁྱེན་འགགས་མ་ཐག་པའི་གང་ཟག་ཡིན་པར་ཐལ། རྣམ་མཁྱེན་འགགས་པའི་གང་ཟག་ཡིན་པའི་ཕྱིར་ན་མ་ཁྱབ། འདོད་ན་རྣམ་མཁྱེན་དང་དུས་མཉམ་དུ་བྱུང་བའི་རྟོག་པ་སྐྱེ་ཁ་མའི་སོ་སོ་སྐྱེ་བོ་དེ། རྣམ་མཁྱེན་འགག་ཁ་མའི་གང་ཟག་ཡིན་པར་ཐལ། དེ་འདྲའི་རྟོག་པ་སྐྱེས་མ་ཐག་པའི་སོ་སོ་སྐྱེ་བོ་དེ། རྣམ་མཁྱེན་འགགས་མ་ཐག་པའི་གང་ཟག་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་རྣམ་མཁྱེན་འགག་བཞིན་པའི་གང་ཟག་ཡིན་པར་ཐལ། དེའི་ཕྱིར།
འདོད་ན་ཁྱོད་དེ་སྐྱེས་པའི་གང་ཟག་ཡིན་པར་ཐལ་ལོ། ། དེས་ན་སྐྱེ་འགག་རྒྱུ་འབྲས་ཀྱི་རིགས་པ་གཙོ་བོར་བྱས་ན། དེ་འདྲའི་སོ་སྐྱེ་དེ། རྣམ་མཁྱེན་རང་རྒྱུད་ལ་སྐྱེས་པའི་གང་ཟག་མིན་ཡང་། རྣམ་མཁྱེན་སྐྱེས་པའི་གང་ཟག་ཡིན་ཏེ། རྣམ་མཁྱེན་དང་དུས་མཉམ་དུ་སྐྱེས་པའི་གང་ཟག་ཡིན་པའི་ཕྱིར། རྟོག་པ་དང་དུས་མཉམ་དུ་བྱུང་བའི་སངས་འཕགས་དེ་ཡང་རྟོག་པ་རང་རྒྱུད་ལ་སྐྱེས་པའི་གང་ཟག་མིན་ཡང་། རྟོག་པ་སྐྱེས་པའི་གང་ཟག་ཡིན་ཏེ། དེ་དང་དུས་མཉམ་དུ་སྐྱེས་པའི་གང་ཟག་ཡིན་པའི་ཕྱིར། དེས་ན་དེ་དང་དེ་རྒྱུད་ལྡན་གྱི་གང་ཟག་ཡིན་པར་ཐལ།
དེ་དང་དེ་སྐྱེས་པའི་གང་ཟག་ཡིན་པར་ཐལ། མ་ཁྱབ་བྱས་ན་དཀའ་བའི་གནད་ལས་གྲོལ་བ་ཡིན་མོད། བློ་ཆུང་མང་པོ་དག་གི་བློར་ཤོང་བ་དཀའ་བས། རེ་ཞིག་སྔ་མ་ལྟར་སྐྱོངས་ཤིང་། ཕྱིས་ཤེས་པ་རྣལ་དུ་ཕེབས་ན་གཞུང་ལམ་ལ་ཕྱིན་པས་ཆོག་གོ ། ཡང་ཁྱོད་གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐྱེས་པའི་གང་ཟག་ཡིན་པར་ཐལ། ཁྱོད་དེ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་རྒྱུད་ལྡན་གྱི་གང་ཟག་གང་ཞིག་ཁྱོད་དེ་དང་དུས་མཉམ་དུ་བྱུང་བའི་ཕྱིར་ཞེས་པའི་ཐལ་འགྱུར་ལ་ཁྱབ་པ་ཡོད་པར་ཐལ། ཁྱོད་གཟུགས་འཛིན་དབང་མངོན་སྐྱེས་པའི་གང་ཟག་ཡིན་པར་ཐལ། ཁྱོད་གཟུགས་འཛིན་དབང་མངོན་རྒྱུད་ལྡན་གྱི་གང་ཟག་གང་ཞིག་ཁྱོད་གཟུགས་འཛིན་དབང་མངོན་དང་དུས་མཉམ་དུ་བྱུང་བའི་ཕྱིར་ཞེས་པའི་ཐལ་འགྱུར་ལ་ཁྱབ་པ་ཡོད་པའི་ཕྱིར། དེ་ལ་དངོས་སྐྱོན་ཚིག་སྐྱོན་མི་འདུག་པའི་ཕྱིར།
འདོད་ན་གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་གཉིས་པ་སྐྱེས་པའི་གང་ཟག་ཆོས་ཅན། ཁྱོད་དེ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐྱེས་པའི་གང་ཟག་ཡིན་པར་ཐལ། ཁྱོད་དེ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་རྒྱུད་ལྡན་གྱི་གང་ཟག་ཡིན་པ་གང་ཞིག ཁྱོད་དེ་དང་དུས་མཉམ་དུ་བྱུང་བའི་ཕྱིར། ཁྱབ་པ་གཤག་པ་ཡིན་པས་དངོས་འགལ། དང་པོ་དེར་ཐལ། ཁྱོད་དེ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་གཉིས་པ་རྒྱུད་ལྡན་གྱི་གང་ཟག་ཡིན་པའི་ཕྱིར་ཏེ། དེ་སྐྱེས་པའི་གང་ཟག་ཡིན་པའི་ཕྱིར། ཁྱབ་པ་ད་ལྟ་འཆའ་ཡིན་ཡོད་དོ། ། གོང་གི་གནད་བསྟན་པ་ལྟར་ན།
འདིའི་རིགས་ལ་ཁྱབ་པ་ཡོང་ཤས་ཆུང་ངོ་། ། རྩ་བར་འདོད་ན། ཁྱོད་གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་དང་པོ་སྐྱེས་པའི་གང་ཟག་ཡིན་པར་ཐལ། ཁྱོད་དེ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐྱེས་པའི་གང་ཟག་གང་ཞིག གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་དང་། དེ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་དང་པོ་གཉིས་སྐྱེ་འགག་གནས་གསུམ་ཅིག་ཅར་དུ་བྱེད་པའི་ཕྱིར། གཞུང་ལམ་ལ་འགྲོ་མ་ནུས་ན་འདིར་ཁྱབ་པ་མེད་ལས་འོས་མེད་དེ། ཤ་ཕྱེ་མར་ཕྱེའི་རྣམ་པ་གཅིག་ཡོང་ལགས་སམ། འདོད་ན། ཁྱོད་དེ་རྒྱུད་ལྡན་གྱི་གང་ཟག་ཡིན་པར་ཐལ།
ཁྱོད་དེ་སྐྱེས་པའི་གང་ཟག་ཡིན་པའི་ཕྱིར། གཞུང་ལམ་པ་ཚོ་འདི་རིགས་ལ་མ་ཁྱབ། འདོད་ན་གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་གཉིས་པ་སྐྱེས་པའི་གང་ཟག་ཆོས་ཅན་གྱིས་བཤག འདོད་ན། ཁྱོད་གཟུགས་འཛིན་དབང་མངོན་སྐད་ཅིག་མ་དང་པོ་རྒྱུད་ལྡན་ཡིན་པར་ཐལ་ལོ། ། འདོད་ན་མིན་པར་ཐལ། ཁྱོད་གཟུགས་འཛིན་དབང་མངོན་སྐད་ཅིག་མ་གཉིས་པ་རྒྱུད་ལྡན་ཡིན་པའི་ཕྱིར་རོ། ། ཁ་ཅིག འདི་རིགས་ལ་ཁྱབ་པ་མེད་ཟེར་ཏེ། མིག་གཡས་གཡོན་ལ་བརྟེན་པའི་གཟུགས་འཛིན་དབང་མངོན་སྐད་ཅིག་མ་སྔ་ཕྱི་གཉིས་རྒྱུད་ལྡན་ཡོད་པའི་ཕྱིར་ཟེར་བའང་ཡོད་མོད།
དེ་འདྲ་རེ་ཙམ་ཡོད་དུ་ཆུག་ནའང་། གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་དང་པོ་ནས། བརྒྱ་སོགས་གྲངས་མེད་ཡོད་པས་དེ་རྣམས་སྐྱེས་པའི་གང་ཟག་དེ་རྣམས་ཅིག་ཅར་རྒྱུད་ལྡན་ཡིན་པ་ཧ་ཅང་ཐལ་ཆེས་སོ། ། གལ་ཏེ་རྩ་བ་ལ་མ་ཁྱབ་ཟེར་ནའང་གནད་འདྲ་ཞིང་ཁྱད་པར་མེད་དོ། ། འོ་ན། གཟུགས་འཛིན་དབང་མངོན་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་གཉིས་པ་སྐྱེས་པའི་གང་ཟག་ཆོས་ཅན། ཁྱོད་གཟུགས་འཛིན་དབང་མངོན་སྐྱེས་པའི་གང་ཟག་ཡིན་པར་ཐལ། ཁྱོད་དེ་རྒྱུད་ལྡན་གྱི་གང་ཟག་གང་ཞིག ཁྱོད་གཟུགས་འཛིན་དབང་མངོན་དང་དུས་མཉམ་དུ་བྱུང་བའི་ཕྱིར། ཁྱབ་པ་བཤགས་པ་ཡིན་པས་དངོས་འགལ།
དང་པོ་དེར་ཐལ། ཁྱོད་གཟུགས་འཛིན་དབང་མངོན་སྐད་ཅིག་མ་གཉིས་པ་རྒྱུད་ལྡན་གྱི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། འདོད་ན་ཁྱོད་གཟུགས་འཛིན་དབང་མངོན་སྐད་ཅིག་མ་དང་པོ་སྐྱེས་པའི་གང་ཟག་ཡིན་པར་ཐལ། ཁྱོད་གཟུགས་འཛིན་དབང་མངོན་སྐྱེས་པའི་གང་ཟག་ཡིན་པའི་ཕྱིར། ཁྱབ་པ་ནི་རྩ་བའི་དམ་བཅའ་རང་ལ་དངོས། འདོད་ན། ཁྱོད་དེ་རྒྱུད་ལྡན་གྱི་གང་ཟག་ཡིན་པར་ཐལ་ལོ། ། ཟེར་ན། གཞུང་ལམ་པ་ཚོ་འདིར་མ་ཁྱབ་བྱས་ན་བདེ་མོ་གཅིག་གདའ།
རི་བོང་ཅལ་རྗེས་འབྲང་བ་ཚོ་ལ་ཁྱབ་པ་བྱུང་། འདོད་ན། མིན་པར་ཐལ། གཟུགས་འཛིན་དབང་མངོན་སྐད་ཅིག་མ་གཉིས་པ་རྒྱུད་ལྡན་གྱི་གང་ཟག་ཡིན་པའི་ཕྱིར་ཏེ། གཟུགས་འཛིན་དབང་མངོན་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་གཉིས་པ་རྒྱུད་ལྡན་གྱི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། ཡང་ཁྱབ་པ་རི་བོང་ཅལ་ལ་སོང་ངོ་། ། གལ་ཏེ་རྩ་བར་མ་ཁྱབ་སྟེ། དེ་གཟུགས་འཛིན་དབང་མངོན་སྐད་ཅིག་མ་དང་པོ་དང་གཉིས་པ་གཉིས་ཅིག་ཅར་རྒྱུད་ལྡན་གྱི་གང་ཟག་ཡིན་ནོ་ཟེར་ན། འོ་ན་གཟུགས་འཛིན་དབང་མངོན་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་གཉིས་པ་སྐྱེས་པའི་གང་ཟག་དང་།
བཞི་པ་སྐྱེས་པའི་གང་ཟག་སོགས་ཐམས་ཅད། གཟུགས་འཛིན་དབང་མངོན་སྐད་ཅིག་མ་དང་པོ་རྒྱུད་ལྡན་གྱི་གང་ཟག་ཏུ་ཐལ་ལོ། ། འོ་ན་གཟུགས་འཛིན་དབང་མངོན་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་གཉིས་པ་སྐྱེས་པའི་གང་ཟག་ནས། བརྒྱ་སྐྱེས་པའི་བར་གྱི་གང་ཟག་ཐམས་ཅད་གཟུགས་འཛིན་དབང་མངོན་སྐད་ཅིག་མ་དང་པོ་སྐྱེས་པའི་གང་ཟག་ཏུ་ཐལ། དེ་རྣམས་གཟུགས་འཛིན་དབང་མངོན་སྐྱེས་པའི་གང་ཟག་ཡིན་པའི་ཕྱིར་ཏེ། དེ་རྣམས་གཟུགས་འཛིན་དབང་མངོན་དང་དུས་མཉམ་པའི་གང་ཟག་ཡིན་པའི་ཕྱིར། ཟེར་ན་གཞུང་ལམ་པ་ཚོར་འདོད་ལན་བཏབ་པ་ལ་འཇིགས་རྒྱུ་མི་འདུག་གོ ། དེས་ན་གཟུགས་འཛིན་དབང་མངོན་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་གཉིས་པ་སྐྱེས་པའི་གང་ཟག དེ་གསུམ་པ་བཞི་པ་སོགས་སྐྱེས་པའི་གང་ཟག་རྣམས། གཟུགས་འཛིན་དབང་མངོན་སྐྱེས་པའི་གང་ཟག་ནི་ཡིན་ཏེ།
དེ་སྐྱེས་པའི་གང་ཟག་དང་།

དེ་འགགས་པའི་གང་ཟག་གང་རུང་གང་ཞིག དེ་འགགས་པའི་གང་ཟག་མིན་པའི་ཕྱིར། ཕྱི་མ་མ་གྲུབ་ན་དེ་མིན་པར་ཐལ། ཁྱོད་དེ་རྒྱུད་ལྡན་གྱི་གང་ཟག་གང་ཞིག ཁྱོད་དེ་དང་དུས་མཉམ་དུ་སྐྱེས་པའི་གང་ཟག་ཡིན་པའི་ཕྱིར། འདི་ལ་ཁྱབ་པ་རིགས་པས་གྲུབ་པ་འདྲའོ། ། དེ་རྣམས་གཟུགས་འཛིན་དབང་མངོན་སྐྱེས་པའི་གང་ཟག་ཏུ་ཁས་བླངས་པ་ཕྱིན། གཟུགས་འཛིན་དབང་མངོན་སྐད་ཅིག་མ་དང་པོ་སྐྱེས་པའི་གང་ཟག་ཏུ་ཁས་མ་བླངས་ན། རང་རིག་རྩ་བའི་དམ་བཅའ་དང་འགལ། དེས་ན་དེ་རྒྱུད་ལྡན་ཡིན་པར་ཐལ་ལ་ཁྱབ་པ་མི་ཡོང་བ་མངོན་དུ་གྱུར། དེའི་གནད་ཀྱིས་རྟོག་པ་དང་དུས་མཉམ་དུ་བྱུང་བའི་སངས་འཕགས་དེ་རྟོག་པ་སྐྱེས་པའི་གང་ཟག་ཡིན་ཀྱང་།
རྟོག་པ་རྒྱུད་ལྡན་མིན། རྣམ་མཁྱེན་དང་དུས་མཉམ་དུ་བྱུང་བའི་སོ་སོ་སྐྱེ་བོ་དེ། རྣམ་མཁྱེན་སྐྱེས་པའི་གང་ཟག་ཡིན་ཀྱང་། དེ་རྒྱུད་ལྡན་མིན་ཞེས་ཁས་ལེན་རིགས་པ་ཨེ་ཡིན་བསམ་མོ། ། འོན་ཀྱང་། དཔྱོད་ལྡན་དག་གིས་དཔྱད་འཚལ་ལོ། ། འོག་ཏུ་ལན་ཕྱོགས་གཅིག་ཏུ་འདེབས་སོ་ཞེས་གདམས་པ་དེ་ནི་འདི་ལགས་སོ། ། གཞན་ཡང་གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་གཉིས་པ་སྐྱེ་ཁ་མའི་གང་ཟག་དེ། མིག་དབང་གཟུགས་ཅན་པ་སྐད་ཅིག་མ་གཉིས་པ་དང་མིག་དབང་གཟུགས་ཅན་པ་སྐད་ཅིག་མ་དང་པོ་གཉིས་ཅིག་ཅར་དུ་རྒྱུད་ལྡན་གྱི་གང་ཟག་ཡིན་པར་ཐལ། དེ་སྐྱེས་པའི་གང་ཟག་དེ་གཟུགས་འཛིན་དབང་མངོན་སྐད་ཅིག་མ་དང་པོ་གཉིས་ཅིག་ཅར་དུ་རྒྱུད་ལྡན་གྱི་གང་ཟག་ཡིན་པའི་ཕྱིར།
རྟགས་དེར་ཐལ། གཟུགས་འཛིན་དབང་མངོན་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་གཉིས་པ་སྐྱེས་པའི་གང་ཟག་དེ། དེ་གཉིས་ཅིག་ཅར་དུ་རྒྱུད་ལྡན་གྱི་གང་ཟག་ཡིན་པའི་ཕྱིར་ཏེ། དེ་གཉིས་རེ་རེ་ནས་རྒྱུད་ལྡན་གྱི་གང་ཟག་ཡིན་པའི་ཕྱིར། རྟགས་ཁྱོད་རང་གིས་གོང་དུ་ཁས་བླངས་སོ། ། འདོད་ན་ཧ་ཅང་ཐལ་ཆེས་སོ། ། ཡང་ཁོ་ན་རེ། ཤེས་པ་སྐད་ཅིག་མ་དང་པོ་འགགས་པའི་གང་ཟག་ཡིན་ན། ཤེས་པ་འགགས་པའི་གང་ཟག་ཡིན་དགོས་པར་ཐལ། དེ་གཉིས་སྐྱེ་འགག་གནས་གསུམ་ཅིག་ཅར་བྱེད་པའི་ཕྱིར།
འདོད་བྱས་པ་ལ། འོ་ན་ཤེས་པ་སྐད་ཅིག་མ་གཉིས་པ་སྐྱེས་པའི་གང་ཟག་ཆོས་ཅན་གྱིས་བཤག ཟེར་ན། འདོད་ལན་ཡིན་ནོ། ། འོ་ན་དེ་ཆོས་ཅན། ཁྱོད་ཤེས་པ་འགགས་པའི་གང་ཟག་མིན་པར་ཐལ། ཁྱོད་ཤེས་པ་གནས་པའི་གང་ཟག་ཡིན་པའི་ཕྱིར་ཏེ། ཁྱོད་ཤེས་པ་རྒྱུད་ལྡན་གྱི་གང་ཟག་ཡིན་པའི་ཕྱིར་ན་འདིར་མ་ཁྱབ། རྟགས་དེར་ཐལ། གང་ཟག་ཡིན་པའི་ཕྱིར།
མ་ཁྱབ་མཚམས་ལ། དེ་ཆོས་ཅན། ཁྱོད་ཤེས་པ་གནས་པའི་གང་ཟག་ཡིན་པར་ཐལ། ཁྱོད་སྲོག་གནས་པའི་གང་ཟག་ཡིན་པའི་ཕྱིར་ཏེ། ཁྱོད་སྲོག་ཅན་གྱི་གང་ཟག་ཡིན་པའི་ཕྱིར་ན་མ་ཁྱབ། རྟགས་དེར་ཐལ། ཁྱོད་སྲོག་རྒྱུད་ལྡན་གྱི་གང་ཟག་ཡིན་པའི་ཕྱིར་རོ། ། ཡང་དེ་ཆོས་ཅན། ཁྱོད་ཤེས་པ་འགགས་པའི་གང་ཟག་མིན་པར་ཐལ། ཁྱོད་ཤེས་པ་སྐྱེས་པའི་གང་ཟག་ཡིན་པའི་ཕྱིར་ཏེ།
ཁྱོད་རང་རྒྱུད་ཀྱི་ཤེས་པ་སྐྱེས་པའི་གང་ཟག་ཡིན་པའི་ཕྱིར་ན་མ་ཁྱབ། རྟགས་དེར་ཐལ། ཁྱོད་རང་གང་ཞིག་ཁྱོད་གང་ཟག་ཡིན་པའི་ཕྱིར་རོ། ། ཡང་དེ་ཆོས་ཅན། ཁྱོད་ཤེས་པ་སྐྱེས་པའི་གང་ཟག་ཡིན་པར་ཐལ། གང་ཟག་གང་ཞིག་ཁྱོད་ཀྱི་རྒྱུད་ལ་ཤེས་པ་སྐྱེས་པའི་ཕྱིར་ནའང་མ་ཁྱབ། ཤེས་པ་ཁྱོད་ཀྱི་རྒྱུད་ལ་སྐྱེས་པའི་ཕྱིར་ན་རྟགས་མ་གྲུབ་བོ། ། ཡང་འདིར་ཁ་ཅིག ཤེས་པ་འགགས་པའི་གང་ཟག་མེད་ཟེར་ན། དེར་ཐལ།
ཤེས་པའི་འབྲས་བུར་གྱུར་པའི་ཤེས་པ་སྐྱེས་པའི་གང་ཟག་དེ་དེ་ཡིན་པའི་ཕྱིར། མ་གྲུབ་ན། དེར་ཐལ། ཆོས་ཡིན་པའི་ཕྱིར། མ་ཁྱབ་ན་བསལ་བ་དེར་ཐལ། ཤེས་པའི་འབྲས་བུའི་ཤེས་པ་སྐྱེ་ཁ་མའི་གང་ཟག་དེ་ཤེས་པ་འགག་ཁ་མའི་གང་ཟག་ཡིན་ཏེ། དེ་ཤེས་པ་འགག་བཞིན་པའི་གང་ཟག་ཡིན་པའི་ཕྱིར་ཏེ། ཤེས་པ་སྐྱེས་པའི་གང་ཟག་ཡིན་པའི་ཕྱིར་རོ། ། ཡང་ཤེས་པ་འགགས་པའི་གང་ཟག་ཡོད་པར་ཐལ། སྲོག་འགགས་པའི་གང་ཟག་དེ་དེ་ཡིན་པའི་ཕྱིར།
དེ་ཆོས་ཅན། ཁྱོད་དེར་ཐལ། ཆོས་ཅན་ཡིན་པའི་ཕྱིར། མ་གྲུབ་ན་དེར་ཐལ། སྲོག་འགགས་པའི་གང་ཟག་ཡོད་པའི་ཕྱིར་ཏེ། སྲོག་འགག་ཁ་མའི་གང་ཟག་ཡོད་པའི་ཕྱིར་ཏེ། སྲོག་འཆད་ཁ་མའི་གང་ཟག་ཡོད་པའི་ཕྱིར་ཏེ། ལས་ཉོན་གྱིས་འཆི་འཕོ་ཀ་མའི་གང་ཟག་ཡོད་པའི་ཕྱིར་རོ། ། དེ་ལྟར་བྱས་པ་ལ། ཁོ་ན་རེ།
འོ་ན་མི་ཡི་རྟེན་ལ་ཤི་འཕོས་ནས་བར་སྲིད་དུ་སྐྱེ་བ་བླངས་མ་ཐག་པའི་གང་ཟག་དེ། སྲོག་ཆད་པའི་གང་ཟག་ཡིན་པར་ཐལ། སྲོག་ཆད་པའི་གང་ཟག་ཡོད་པ་གང་ཞིག མི་ཡི་རྟེན་ལ་འཆི་འཕོ་བྱེད་བཞིན་པའི་གང་ཟག་དེ་དེ་མིན་པའི་ཕྱིར། འདོད་ན་དེ་ཆོས་ཅན། ཁྱོད་སྲོག་ཆད་པའི་གང་ཟག་མིན་པར་ཐལ། ཁྱོད་སྲོག་གནས་པའི་གང་ཟག་ཡིན་པའི་ཕྱིར་ཏེ། ཁྱོད་བར་སྲིད་ཀྱི་སྲོག་གནས་པའི་གང་ཟག་ཡིན་པའི་ཕྱིར་ན་མ་ཁྱབ། རྟགས་དེར་ཐལ། དེ་བར་སྲིད་དུ་སྐྱེ་བ་བླངས་མ་ཐག་པའི་གང་ཟག་ཡིན་པའི་ཕྱིར།
ཡང་ཁོ་ན་རེ། མིར་ལས་ཉོན་གྱིས་སྐྱེ་བ་བླངས་མ་ཐག་པའི་གང་ཟག་ཡིན་ན། མི་ཡི་རྒྱུད་ཀྱི་ཤེས་པ་སྐྱེས་པའི་གང་ཟག་ཡིན་དགོས་པར་ཐལ། མི་ཡི་རྟེན་ལ་ལས་ཉོན་གྱིས་འཆི་འཕོ་ཁ་མའི་གང་ཟག་ཡིན་ན་མིའི་རྒྱུད་ཀྱི་ཤེས་པ་འགག་ཁ་མའི་གང་ཟག་ཡིན་དགོས་པའི་ཕྱིར། དེ་དེ་ཡིན་ན་མིའི་རྒྱུད་ཀྱི་སྲོག་འགག་ཁ་མའི་གང་ཟག་ཡིན་དགོས་པའི་ཕྱིར་ཏེ། དེ་ཡིན་ན་མིའི་སྲོག་འཆད་ཁ་མའི་གང་ཟག་ཡིན་དགོས་པའི་ཕྱིར་ཏེ། མིའི་རྟེན་ལ་ལས་ཉོན་གྱིས་འཆི་འཕོས་མ་ཐག་པའི་གང་ཟག་ཡིན་པའི་ཕྱིར་ཏེ། མིའི་རྒྱུད་ཀྱི་སྲོག་ཆད་མ་ཐག་པའི་གང་ཟག་ཡིན་དགོས་པའི་ཕྱིར། རྩ་བར་འདོད་ན། མིའི་སྔ་ལོགས་སུ་བྱུང་བའི་མིར་ལས་ཉོན་གྱིས་སྐྱེ་བ་བླངས་མ་ཐག་པའི་གང་ཟག་རྣམས་དང་།
མིའི་ཕྱི་ལོགས་སུ་བྱུང་བའི་མིར་ལས་ཉོན་གྱིས་སྐྱེ་བ་བླངས་མ་ཐག་པའི་གང་ཟག་རྣམས་ཀྱིས་མ་ངེས་སོ། ། རྟགས་ཆོས་ཅན་གྱིས་གྲུབ། རྩ་བར་འདོད་ན། ཁྱོད་མིའི་རྒྱུད་ཀྱི་ཤེས་པ་དང་དུས་མཉམ་ཡིན་པར་ཐལ་ལོ། ། འདོད་ན། ཁྱོད་མི་དང་དུས་མཉམ་ཡིན་པར་ཐལ་ལོ། ། ཞེས་སོགས་སྤྲོས་པས་ཆོག་གོ ། འདི་ལ་ལན་ཇི་ལྟར་འདེབས་བསམ་དགོས་ཏེ། ཐལ་འགྱུར་གོང་མ་རྣམས་ལ་མ་ཁྱབ་ན་སྐྱོན་གཏོང་ལུགས་འདྲ། ཐལ་འགྱུར་རྗེས་མ་རང་ལ་མ་ཁྱབ་བྱས་ན།
མིའི་ཕྱི་ལོགས་སུ་བྱུང་བའི་གང་ཟག་ཀྱང་ཡིན། མིའི་རྟེན་ལ་ལས་ཉོན་གྱིས་འཆི་འཕོས་མ་ཐག་པའི་གང་ཟག་ཀྱང་ཡིན་པའི་གཞི་མཐུན་པར་གྱུར་པའི་གང་ཟག་ཆོས་ཅན། ཁྱོད་མིའི་རྒྱུད་ཀྱི་སྲོག་ཆད་མ་ཐག་པའི་གང་ཟག་ཡིན་པར་ཐལ། ཁྱོད་མིའི་རྟེན་ལ་ལས་ཉོན་གྱིས་འཆི་འཕོས་མ་ཐག་པའི་གང་ཟག་ཡིན་པའི་ཕྱིར། ཁྱབ་པ་ཁས། འདོད་ན། ཁྱོད་མིའི་རྒྱུད་ཀྱི་སྲོག་འགགས་མ་ཐག་པའི་གང་ཟག་ཡིན་པར་ཐལ་ལོ། ། འདོད་ན། ཁྱོད་མིའི་རྒྱུད་ཀྱི་ཤེས་པ་འགགས་མ་ཐག་པའི་གང་ཟག་ཡིན་པར་ཐལ་ལོ། ། འདོད་ན།
མིའི་ཕྱི་ལོགས་སུ་བྱུང་བའི་གང་ཟག་ཀྱང་ཡིན། མིའི་རྟེན་ལ་ལས་ཉོན་གྱིས་འཆི་འཕོ་ཀ་མའི་གང་ཟག་ཀྱང་ཡིན་པའི་གཞི་མཐུན་པར་གྱུར་པའི་གང་ཟག་དེ། མིའི་རྒྱུད་ཀྱི་ཤེས་པ་འགག་ཁ་མའི་གང་ཟག་ཡིན་པར་ཐལ་ལོ། ། འདོད་ན། ཁྱོད་དེ་དང་དུས་མཉམ་ཡིན་པར་ཐལ་ལོ། ། དེས་ན་རང་ལན་རྩ་བའི་རྟགས་མ་གྲུབ་སྟེ། མིའི་རྟེན་ལ་ལས་ཉོན་གྱིས་འཆི་འཕོས་མ་ཐག་པའི་གང་ཟག་ཡིན་ན། མིའི་སྲོག་ཆད་པའི་གང་ཟག་ཡིན་པས་ཁྱབ་ཀྱང་། དེ་ཆད་མ་ཐག་པའི་གང་ཟག་ཡིན་པས་མ་ཁྱབ་ཅེས་བྱའོ། ། ཟུར་འདིས་གཞན་ཡང་མཚོན་ནོ། །
ཡང་ཉོན་ཅིག ལས་ཉོན་གྱིས་སྐྱེ་བ་བླངས་མ་ཐག་པའི་གང་ཟག་ཡིན་ན། ཤེས་པ་སྐྱེས་མ་ཐག་པའི་གང་ཟག་ཡིན་དགོས་པར་ཐལ། འདོད་ཁམས་སུ་ལས་ཉོན་གྱིས་སྐྱེ་བ་བླངས་མ་ཐག་པའི་གང་ཟག་ཡིན་ན་འདོད་ཁམས་པའི་རྒྱུད་ཀྱི་ཤེས་པ་སྐྱེས་མ་ཐག་པའི་གང་ཟག་ཡིན་དགོས་པའི་ཕྱིར་ཏེ། གཟུགས་མེད་ཁམས་ཀྱི་རྟེན་ནས་འདོད་ཁམས་སུ་ལས་ཉོན་གྱིས་སྐྱེ་བ་བླངས་མ་ཐག་པའི་གང་ཟག་ཡིན་ན། འདོད་ཁམས་པའི་རྒྱུད་ཀྱི་ཤེས་པ་སྐྱེས་མ་ཐག་པའི་གང་ཟག་ཡིན་དགོས་པའི་ཕྱིར་ཏེ། གཟུགས་མེད་ཁམས་ནས་འདོད་ཁམས་སུ་ལས་ཉོན་གྱིས་སྐྱེ་བ་ལེན་ཁ་མའི་གང་ཟག་ཡིན་ན། འདོད་ཁམས་པའི་རྒྱུད་ཀྱི་ཤེས་པ་མ་སྐྱེས་པའི་གང་ཟག་ཡིན་དགོས་པ་གང་ཞིག གཟུགས་མེད་ཁམས་ནས་འདོད་པའི་ཁམས་སུ་ལས་ཉོན་གྱིས་སྐྱེ་བ་བླངས་མ་ཐག་པའི་གང་ཟག་ཡིན་ན། འདོད་ཁམས་པའི་ཤེས་པ་མངོན་དུ་གྱུར་མ་ཐག་པའི་གང་ཟག་ཡིན་དགོས་པའི་ཕྱིར།
དང་པོ་དེར་ཐལ། གཟུགས་མེད་ཁམས་པ་ཡིན་ན། འདོད་པ་ཁམས་པའི་རྒྱུད་ཀྱི་ཤེས་པ་མ་སྐྱེས་པའི་གང་ཟག་ཡིན་དགོས་པའི་ཕྱིར། རྟགས་ཕྱི་མ་དེར་ཐལ། གཟུགས་མེད་ཁམས་ནས་འདོད་ཁམས་སུ་ལས་ཉོན་གྱིས་སྐྱེ་བ་བླངས་མ་ཐག་པའི་གང་ཟག་ཡིན་ན། འདོད་ཁམས་པའི་རྒྱུད་ཀྱི་ཤེས་པ་མངོན་དུ་གྱུར་པའི་གང་ཟག་ཡིན་དགོས་པ་གང་ཞིག དེའི་རྟེན་ལ་དེར་ལས་ཉོན་གྱིས་སྐྱེ་བ་ལེན་ཁ་མའི་གང་ཟག་ཡིན་ན། འདོད་ཁམས་པའི་རྒྱུད་ཀྱི་ཤེས་པ་མངོན་དུ་མ་གྱུར་པའི་གང་ཟག་ཡིན་དགོས་པའི་ཕྱིར་རོ། ། དང་པོ་དེར་ཐལ། དེ་ཡིན་ན་འདོད་ཁམས་པའི་རྒྱུད་ཀྱི་ཤེས་པ་རྒྱུད་ལྡན་གྱི་གང་ཟག་ཡིན་དགོས་པའི་ཕྱིར།
རྟགས་འབུད། ཕྱི་མ་དེར་ཐལ། དེ་ཡིན་ན། གཟུགས་མེད་ཁམས་པ་ཡིན་དགོས། གཟུགས་མེད་ཁམས་པ་ཡིན་ན། འདོད་ཁམས་པའི་རྒྱུད་ཀྱི་ཤེས་པ་མངོན་དུ་མ་གྱུར་བའི་གང་ཟག་ཡིན་དགོས་པའི་ཕྱིར་རོ། ། རྩ་བ་རང་དུ་འདོད་ན། ཤེས་པའི་ཕྱི་ལོགས་སུ་བྱུང་བའི་ལས་ཉོན་གྱིས་སྐྱེ་བ་བླངས་མ་ཐག་པའི་གང་ཟག་སོགས་ཆོས་ཅན་གྱིས་མ་ངེས། རྩ་བར་མ་ཁྱབ་ནའང་། འདོད་ཁམས་པའི་ཤེས་པའི་ཕྱི་ལོགས་སུ་བྱུང་བའི་འདོད་ཁམས་པ་ལས་ཉོན་གྱི་སྐྱེ་བ་བླངས་མ་ཐག་པའི་གང་ཟག་སོགས་ཀྱིས་མ་ངེས་སོ། །
ཡང་འདོད་ཁམས་སུ་ལས་ཉོན་གྱིས་སྐྱེ་བ་བླངས་མ་ཐག་པའི་གང་ཟག་ཡིན་ན། འདོད་ཁམས་པའི་རྒྱུད་ཀྱི་ཤེས་པ་སྐྱེས་མ་ཐག་པའི་གང་ཟག་ཡིན་དགོས་པར་ཐལ། འདོད་པ་ཁམས་པའི་རྟེན་ལ་འཆི་འཕོ་ཁ་མའི་གང་ཟག་ཡིན་ན། འདོད་ཁམས་པའི་རྒྱུད་ཀྱི་ཤེས་པ་འགག་ཁ་མའི་གང་ཟག་ཡིན་དགོས་པའི་ཕྱིར་ཏེ། འདོད་ཁམས་ཀྱི་རྟེན་ནས་གཟུགས་མེད་ཁམས་སུ་འཆི་འཕོ་ཁ་མའི་གང་ཟག་ཡིན་ན། འདོད་ཁམས་པའི་རྒྱུད་ཀྱི་ཤེས་པ་འགག་ཁ་མའི་གང་ཟག་ཡིན་དགོས་པའི་ཕྱིར་ཏེ། དེ་ཡིན་ན་འདོད་ཁམས་ཀྱི་སྲོག་འགག་ཁ་མའི་གང་ཟག་ཡིན་དགོས་པའི་ཕྱིར་ཏེ། དེ་ཡིན་ན། འདོད་པ་ཁམས་པའི་རྒྱུད་ཀྱི་སྲོག་འཆད་ཀ་མའི་གང་ཟག་ཡིན་དགོས་པའི་ཕྱིར་ཏེ། དེ་ཡིན་ན།
འདོད་ཁམས་པའི་སྲོག་ཆད་ནས་གཟུགས་མེད་ཁམས་སུ་སྐྱེ་བ་ལེན་ཁ་མའི་གང་ཟག་ཡིན་དགོས་པའི་ཕྱིར་རོ། ། རྟགས་འབུད། རྩ་བར་འདོད་ན་གོང་ལྟར་གྱི་སྐྱོན་གཏོང་ཚུལ་ཤེས་སོ། ། ཡང་ཁོ་ན་རེ། གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་དང་པོ་དེ། ཁྱོད་དང་དུས་མཉམ་དུ་བྱུང་བར་ཐལ། ཁྱོད་དང་དུས་མཉམ་དུ་བྱུང་བའི་གཟུགས་སྐད་ཅིག་མ་དང་པོ་ཡོད་པའི་ཕྱིར་ཏེ། ཁྱོད་འདུས་བྱས་ཡིན་པའི་ཕྱིར། འདོད་ན་བར་འཚངས་ཀྱི་སྐྱོན་ཅུང་ཟད་འབྱུང་ཉེན་ཡོད་པས་ཉོན་ཅིག འོ་ན་གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་དང་པོ་དེ་གཟུགས་འཛིན་དབང་མངོན་དང་མཉམ་དུ་བྱུང་བར་ཐལ།
འདོད་པའི་ཕྱིར། འདོད་ན་གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་དུ་བྱུང་བའི་གཟུགས་གཟུང་དོན་དུ་བྱེད་པའི་དབང་མངོན་སྐད་ཅིག་མ་དང་པོ་དེ། གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་ཡིན་པར་ཐལ། འདོད་པའི་ཕྱིར། འདོད་ན། གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་དུ་བྱུང་བའི་གཟུགས་གཟུང་དོན་དུ་བྱེད་པའི་དབང་མངོན་སྐད་ཅིག་མ་དང་པོ་ཆོས་ཅན། ཁྱོད་གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་མིན་པར་ཐལ། ཁྱོད་དེའི་ཕྱི་ལོགས་སུ་བྱུང་བའི་ཕྱིར་ཏེ། ཁྱོད་དེའི་འབྲས་བུ་ཡིན་པའི་ཕྱིར་ཏེ་ཆོས་ཅན་ཡིན་པའི་ཕྱིར་རོ། ། གལ་ཏེ་གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་དང་པོ་དེ།
གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་ཡིན་པར་ཐལ། འདོད་པའི་ཕྱིར་ལ་མ་ཁྱབ་ན། དེ་དང་དུས་མཉམ་དུ་བྱུང་བའི་གཟུགས་འཛིན་པའི་དབང་མངོན་སྐད་ཅིག་མ་དང་པོ་ཆོས་ཅན། ཁྱོད་གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་དུ་བྱུང་བར་ཐལ། ཁྱོད་དེ་དང་དུས་མཉམ་དུ་བྱུང་བའི་དབང་མངོན་ཡིན་པའི་ཕྱིར་ཏེ། ཁྱོད་དེ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་ཡིན་པའི་ཕྱིར་ཏེ། ཁྱོད་དེ་དང་དུས་མཉམ་དུ་བྱུང་བའི་གཟུགས་འཛིན་པའི་དབང་མངོན་གང་ཞིག ཁྱོད་གཟུགས་འཛིན་དབང་མངོན་ཡིན་པའི་ཕྱིར། འདིར་མ་ཁྱབ་ལས་འོས་མེད་དོ་སྙམ་ན། བསལ་བ་དེར་ཐལ།
ཁྱོད་དེ་དང་དུས་མཉམ་དུ་བྱུང་བའི་དབང་མངོན་ལྔ་པོ་གང་རུང་གང་ཞིག ཁྱོད་དེ་དང་དུས་མཉམ་དུ་བྱུང་བའི་སྒྲ་འཛིན་དབང་མངོན་སོགས་བཞི་པོ་གང་རུང་མིན་པའི་ཕྱིར། དང་པོ་དེར་ཐལ། ཁྱོད་དེ་དང་དུས་མཉམ་དུ་བྱུང་བའི་དབང་མངོན་གང་ཞིག དབང་མངོན་ཡིན་ན་གཟུགས་འཛིན་དབང་མངོན་སོགས་ལྔ་པོ་གང་རུང་ཡིན་པས་ཁྱབ་པའི་ཕྱིར་རོ། ། དང་པོ། དངོས། ཕྱི་མ་རང་ལུགས་ལ་ཁས་ལེན་ནོ། ། གོང་གི་རྟགས་ཕྱི་མ་གྲུབ་ན། འོ་ན་དེ་དང་དུས་མཉམ་དུ་བྱུང་བའི་སྒྲ་འཛིན་དབང་མངོན་ཡིན་པར་ཐལ།
དེ་བཞི་གང་རུང་གང་ཞིག ཕྱི་མ་གསུམ་གང་རུང་མ་ཡིན་པའི་ཕྱིར། དེས་ཁེགས་སོ། ། དེ་དག་ནི་གསལ་བའི་ནུས་འདོན་ཡིན་ལ་གོང་གི་རྟགས་ལ་ནུས་པ་འདོན་པ་ནི། གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་དང་པོ་ཆོས་ཅན། ཁྱོད་གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་མ་ཡིན་པར་ཐལ། ཁྱོད་གཟུགས་འཛིན་དབང་མངོན་སྐད་ཅིག་མ་དང་པོའི་ཕྱི་ལོགས་སུ་བྱུང་བའི་ཕྱིར་ཏེ། ཁྱོད་གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་དུ་བྱུང་བའི་གཟུགས་ཀྱི་ཕྱི་ལོགས་སུ་བྱུང་བ་ཡིན་པའི་ཕྱིར་ཏེ། ཁྱོད་གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་དུ་བྱུང་བའི་གཟུགས་ཀྱི་འབྲས་བུ་ཡིན་པའི་ཕྱིར་ཏེ། ཁྱོད་དེ་དང་དུས་མཉམ་དུ་བྱུང་བའི་གཟུགས་གཟུང་དོན་དུ་བྱེད་པའི་དབང་མངོན་ཡིན་པའི་ཕྱིར།
མ་གྲུབ་ན། དེ་དང་དུས་མཉམ་དུ་བྱུང་བའི་གཟུགས་ཆོས་ཅན། ཁྱོད་གཟུགས་འཛིན་དབང་མངོན་སྐད་ཅིག་མ་དང་པོ་དེ་ཁྱོད་ཀྱི་གཟུང་དོན་དུ་བྱེད་པའི་དབང་མངོན་ཡིན་པར་ཐལ། ཁྱོད་གཟུགས་འཛིན་དབང་མངོན་སྐད་ཅིག་མ་དང་པོ་ཡོད་པ་གང་ཞིག ཁྱོད་གཟུང་དོན་ཡིན་པའི་ཕྱིར་རོ། ། གལ་ཏེ་འདིར་མ་ཁྱབ་ཅེས་ཟེར་ན། གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་དང་པོ་དེ། དེ་དང་དུས་མཉམ་དུ་བྱུང་བའི་གཟུང་དོན་དུ་བྱེད་པའི་དབང་མངོན་ཡིན་པར་ཐལ། དེ་དེ་དང་། དེའི་སྔ་ལོགས་སུ་བྱུང་བའི་གཟུགས་གཟུང་དོན་དུ་བྱེད་པའི་དབང་མངོན་གང་རུང་ཡིན།
ཕྱི་མ་དེ་མ་ཡིན་པའི་ཕྱིར། ཕྱི་མ་མ་གྲུབ་ན། འོ་ན། གཟུགས་འཛིན་དབང་མངོན་སྐད་ཅིག་མ་དང་པོའི་ཕྱི་ལོགས་སུ་བྱུང་བའི་གཟུགས་འཛིན་དབང་མངོན་སྐད་ཅིག་མ་དང་པོ་དེ་གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་དུ་བྱུང་བའི་གཟུགས་གཟུང་དོན་དུ་བྱེད་པའི་དབང་མངོན་ཡིན་པར་ཐལ། འདོད་པའི་ཕྱིར། འདོད་ན། དེ་དང་དུས་མཉམ་དུ་བྱུང་བའི་གཟུགས་སྐད་ཅིག་མ་གཉིས་པ་གཟུང་དོན་དུ་བྱེད་པའི་དབང་མངོན་ཡིན་པར་ཐལ། འདོད་པ་གང་ཞིག དེ་དང་དུས་མཉམ་དུ་བྱུང་བའི་གཟུགས་དེ་གཟུགས་སྐད་ཅིག་མ་གཉིས་པ་ཡིན་པའི་ཕྱིར། འདོད་ན།
དེ་ཆོས་ཅན། ཁྱོད་གཟུགས་འཛིན་དབང་མངོན་སྐད་ཅིག་མ་གཉིས་པ་ཡིན་པར་ཐལ། ཁྱོད་ཁྱོད་རང་གི་གཟུང་དོན་དུ་གྱུར་པའི་གཟུགས་སྐད་ཅིག་མ་གཉིས་པ་གཟུང་དོན་དུ་བྱེད་པའི་དབང་མངོན་ཡིན་པའི་ཕྱིར་ཏེ། དབང་མངོན་གང་ཞིག་ཁྱོད་ཀྱི་གཟུང་དོན་དུ་གྱུར་པའི་གཟུགས་སྐད་ཅིག་མ་གཉིས་པ་ཡོད་པའི་ཕྱིར་ཏེ། གོང་དེའི་ཕྱིར་རོ། ། འདོད་མི་ནུས་ཏེ་ཁྱོད་གཟུགས་འཛིན་དབང་མངོན་སྐད་ཅིག་མ་དང་པོ་ཡིན་པའི་ཕྱིར་རོ། ། གོང་གི་རྟགས་གཉིས་པ་དེ་དང་དུས་མཉམ་དུ་བྱུང་བའི་གཟུགས་གཟུགས་སྐད་ཅིག་མ་གཉིས་པ་ཡིན་པའི་ཕྱིར། མ་གྲུབ་ན། དེ་དེར་ཐལ། དེ་གཟུགས་སྐད་ཅིག་དང་པོ་དང་གཉིས་པ་གང་རུང་ཡིན།
དེ་གཟུགས་སྐད་ཅིག་དང་པོ་མིན་པའི་ཕྱིར། ཕྱི་མ་མ་གྲུབ་ན། དེ་གཟུང་དོན་དུ་བྱེད་པའི་གཟུགས་འཛིན་དབང་མངོན་སྐད་ཅིག་མ་གཉིས་པ་མེད་པར་ཐལ་ལོ། ། འདོད་ན། གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་དུ་བྱུང་བའི་གཟུགས་གཟུང་དོན་དུ་བྱེད་པའི་གཟུགས་འཛིན་དབང་མངོན་སྐད་ཅིག་མ་གཉིས་པ་ཡོད་པར་ཐལ། གཟུགས་འཛིན་དབང་མངོན་སྐད་ཅིག་མ་དང་པོའི་སྔ་ལོགས་སུ་བྱུང་བའི་གཟུགས་གཟུང་དོན་དུ་བྱེད་པའི་གཟུགས་འཛིན་དབང་མངོན་སྐད་ཅིག་མ་དང་པོ་ཡོད་པའི་ཕྱིར་ཏེ། གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་དང་པོ་དེ་དེ་ཡིན་པའི་ཕྱིར། རྟགས་དངོས་སོ། ། འདི་དག་གི་རང་ལན་ཞིབ་ཆ་ངག་ལས་རྟོགས་དགོས་སོ། ། ཡང་ཁྱོད་སྐད་ཅིག་མ་དང་པོ་དེ་ཁྱོད་སྐད་ཅིག་མ་གཉིས་པའི་སྔ་ལོགས་སུ་བྱུང་བར་ཐལ།
ཁྱོད་སྐད་ཅིག་མ་དང་པོ་ཡོད་པ་གང་ཞིག ཁྱོད་སྐད་ཅིག་མ་གཉིས་པ་ཡོད་པའི་ཕྱིར་ཞེས་པའི་ཐལ་འགྱུར་ལ་ཁྱབ་པ་ཡོད་པར་ཐལ། ཁྱོད་སྐད་ཅིག་མ་དང་པོ་དེ་ཁྱོད་སྐད་ཅིག་མ་གཉིས་པའི་སྔ་ལོགས་སུ་བྱུང་བར་ཐལ། ཁྱོད་གཟུགས་འཛིན་དབང་མངོན་ཡིན་པ་གང་ཞིག་ཁྱོད་སྐད་ཅིག་མ་དང་པོ་ཡང་ཡོད། ཁྱོད་སྐད་ཅིག་མ་གཉིས་པ་ཡང་ཡོད་པའི་ཕྱིར་ཞེས་པའི་ཐལ་འགྱུར་ལ་ཁྱབ་པ་ཡོད་པའི་ཕྱིར། འདོད་ན། གཟུགས་ཆོས་ཅན་གྱིས་བཤོག རྟགས་སླ། འདོད་ན། གཟུགས་དང་དུས་མཉམ་དུ་བྱུང་བའི་གཟུགས་སྐད་ཅིག་མ་དང་པོ་ཆོས་ཅན།
ཁྱོད་དེ་དང་དུས་མཉམ་དུ་བྱུང་བའི་གཟུགས་སྐད་ཅིག་མ་གཉིས་པའི་སྔ་ལོགས་སུ་བྱུང་བ་མིན་པར་ཐལ། ཁྱོད་དེ་དང་དུས་མཉམ་དུ་བྱུང་བའི་ཕྱིར་རོ། ། དེར་ཐལ། ཁྱོད་གཟུགས་དང་དུས་མཉམ་དུ་བྱུང་བ་གང་ཞིག གཟུགས་དེ་དང་དུས་མཉམ་དུ་བྱུང་བའི་གཟུགས་སྐད་ཅིག་མ་གཉིས་པ་གཉིས་དུས་མཉམ་དུ་བྱུང་བའི་ཕྱིར་རོ། ། དང་པོ་དེར་ཐལ། ཁྱོད་གཟུགས་དང་དུས་མཉམ་དུ་བྱུང་བའི་གཟུགས་སྐད་ཅིག་མ་དང་པོ་ཡིན་པའི་ཕྱིར། གཉིས་པ་ཡང་དེས་ཤེས་སོ། ། དེས་གཟུགས་དང་། ཁོ་རང་དང་དུས་མཉམ་པའི་གཟུགས་སྐད་ཅིག་མ་དང་པོ་ནས།
བརྒྱ་དང་གྲངས་མེད་ཀྱི་བར་ཐམས་ཅད་དུས་མཉམ་ཡིན་ཞིང་། དེའི་སྔ་ལོགས་དེ་མ་ཐག་པའི་གཟུགས་སྐད་ཅིག་མ་དང་རྟིང་ཐམས་ཅད་དུས་མཉམ་པ་དང་། གཟུགས་ཀྱི་ཕྱི་ལོགས་དེ་མ་ཐག་པའི་གཟུགས་དང་རྟིང་ཐམས་ཅད་ཀྱང་དུས་མཉམ་པར་ཤེས་པར་གྱིས་ཤིག དེས་ན་རྩ་བའི་རྟགས་མ་གྲུབ་བོ་བྱས་པ་ལ། དེ་ལ་ཁྱབ་པ་ཡོད་པར་ཐལ། གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་དང་པོ་དེ། དེ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་གཉིས་པའི་སྔ་ལོགས་སུ་བྱུང་བ་ཡིན་པའི་ཕྱིར། མ་གྲུབ་བྱས་པ་ལ་དེར་ཐལ། གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་པའི་གཟུགས་འཛིན་དབང་མངོན་སྐད་ཅིག་མ་དང་པོ་དེ། གཟུགས་འཛིན་དབང་མངོན་སྐད་ཅིག་མ་དང་པོའི་སྔ་ལོགས་དེ་མ་ཐག་པའི་གཟུགས་སྐད་ཅིག་མ་དང་པོ་གཟུང་དོན་དུ་བྱེད་པའི་དབང་མངོན་གང་ཞིག
གཟུགས་འཛིན་དབང་མངོན་དང་པོ་དང་དུས་མཉམ་པའི་གཟུགས་འཛིན་དབང་མངོན་གཉིས་པ་དེ་དེ་མིན་པའི་ཕྱིར་ན་མ་ཁྱབ་སྟེ། དེ་ནི་དེའི་སྔ་ལོགས་དེ་མ་ཐག་པའི་གཟུགས་སྐད་ཅིག་མ་གཉིས་པ་གཟུང་དོན་དུ་བྱེད་པའི་དབང་མངོན་ཡིན་པའི་ཕྱིར་རོ། ། དེས་གནད་ཐམས་ཅད་དུ་ཤེས་དགོས་སོ། ། དེས་ན་སྔ་མའི་རང་ལན་གནད་འདིས་རྟོགས་ཏེ། གཟུགས་འཛིན་དབང་མངོན་སྐད་ཅིག་མ་དང་པོ་དུས་མཉམ་དུ་བྱུང་བའི་གཟུགས་འཛིན་པའི་དབང་མངོན་སྐད་ཅིག་མ་དང་པོ་དང་གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་པའི་གཟུགས་འཛིན་དབང་མངོན་སྐད་ཅིག་མ་དང་པོ་སོགས། གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་ཡིན་པའི་ཕྱིར་ཏེ། གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་དང་པོ་དེ་དེའི་སྔ་ལོགས་དེ་མ་ཐག་ཏུ་བྱུང་བའི་གཟུགས་སྐད་ཅིག་མ་དང་པོ་གཟུང་དོན་དུ་བྱེད་པའི་དབང་མངོན་ཡིན་པའི་ཕྱིར་རོ། ། དེ་བཞིན་དུ་དེ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་གཉིས་པ་དང་གསུམ་པ་སོགས་ཀྱང་དེ་དང་དུས་མཉམ་ཡིན་ཏེ། དེ་རྣམས། དེའི་སྔ་ལོགས་དེ་མ་ཐག་ཏུ་བྱུང་བའི་གཟུགས་སྐད་ཅིག་མ་གཉིས་དང་གསུམ་པ་གཟུང་དོན་དུ་བྱེད་པའི་དབང་མངོན་ཡིན་པའི་ཕྱིར་རོ། །
འོན་ཀྱང་། དེ་དང་དུས་མཉམ་དུ་བྱུང་བའི་གཟུགས་གཟུང་དོན་དུ་བྱེད་པའི་དབང་མངོན་རྣམས་དེ་དང་དུས་མཉམ་མིན་ཏེ། དེ་དེའི་ཕྱི་ལོགས་སུ་བྱུང་བའི་ཕྱིར་རོ། ། དེ་ལྟར་བྱས་པ་ལ་ཁོ་ན་རེ། གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་དང་པོ་ཆོས་ཅན། ཁྱོད་དེ་དང་དུས་མཉམ་དུ་བྱུང་བའི་གཟུགས་འཛིན་དབང་མངོན་སྐད་ཅིག་མ་དང་པོ་ཡིན་པར་ཐལ། ཁྱོད་དེ་དང་དུས་མཉམ་དུ་བྱུང་བ་གང་ཞིག ཁྱོད་གཟུགས་འཛིན་དབང་མངོན་སྐད་ཅིག་མ་དང་པོ་ཡིན་པའི་ཕྱིར། རྟགས་དངོས། འདོད་ན་མ་ཡིན་པར་ཐལ།
ཁྱོད་དེའི་སྔ་ལོགས་སུ་བྱུང་བའི་གཟུགས་འཛིན་དབང་མངོན་ཡིན་པའི་ཕྱིར་ཏེ། ཁྱོད་དེའི་སྔ་ལོགས་སུ་བྱུང་བའི་གཟུགས་གཟུང་དོན་དུ་བྱེད་པའི་དབང་མངོན་ཡིན་པའི་ཕྱིར་ན་མ་ཁྱབ་ལས་མ་འདས། རྟགས་དེར་ཐལ། ཁྱོད་དེའི་སྔ་ལོགས་སུ་བྱུང་བའི་གཟུགས་སྐད་ཅིག་མ་དང་པོ་གཟུང་དོན་དུ་བྱེད་པའི་དབང་མངོན་ཡིན་པའི་ཕྱིར་རོ། ། གཟུང་དོན་གྱི་སྐབས་སུ་དོགས་པ་དཔྱད་པ་ལ། གཟུགས་སྐད་ཅིག་མ་དང་པོ་ཆོས་ཅན། ཁྱོད་རགས་པ་ཡིན་པར་ཐལ། ཁྱོད་གཟུང་ཡུལ་ཡིན་པའི་ཕྱིར། ། ཁྱབ་པ་རང་ལ་དངོས། འདོད་ན་མིན་པར་ཐལ།
ཁྱོད་རྡུལ་ཕྲན་ཡིན་པའི་ཕྱིར་ཏེ། ཁྱོད་རྡུལ་ཕྲ་རབ་ཡིན་པའི་ཕྱིར་ཏེ། ཁྱོད་བསགས་རྡུལ་ཕྲ་རབ་ཡིན་པའི་ཕྱིར་ན། འགལ་ཁྱབ་ཡིན་ནོ་བྱས་པ་ལ། ཁོ་ན་རེ། དེ་ཆོས་ཅན། བསགས་རྡུལ་ཕྲ་རབ་ཡིན་པར་ཐལ། ཁྱོད་བསགས་རྡུལ་རགས་པ་ཡིན་པའི་ཕྱིར་ཏེ། ཁྱོད་རྡུལ་རགས་པ་གང་ཞིག ཁྱོད་རྫས་རྡུལ་རགས་པ་མིན་པའི་ཕྱིར།
མ་ཁྱབ་ཟེར་དགོས་སམ། ཡང་དེ་བསགས་རྡུལ་རགས་པ་ཡིན་པར་ཐལ། བསགས་རྡུལ་རགས་པ་ཡོད་པའི་ཕྱིར། རགས་པ་ཡོད་པ་གང་ཞིག རྫས་རྡུལ་རགས་པ་ཡང་མེད། ཕྱོགས་ཀྱི་ཆ་མེད་ཀྱི་རྡུལ་རགས་པ་ཡང་མེད་པའི་ཕྱིར། ཟེར་ན་ཅིར་འགྱུར་སོམས་ཤིག ཡང་གཟུགས་སྐད་ཅིག་མ་དང་པོ་ཆོས་ཅན། ཁྱོད་སྐྱེ་མཆེད་ཀྱི་རྡུལ་ཕྲ་རབ་ཡིན་པར་ཐལ། ཁྱོད་བསགས་པའི་རྡུལ་ཕྲ་རབ་ཡིན་པའི་ཕྱིར།
འདོད་ན། ཁྱོད་གཟུགས་ཀྱི་སྐྱེ་མཆེད་ཀྱི་རྡུལ་ཕྲ་རབ་ཡིན་པར་ཐལ། ཁྱོད་དེ་སྐྱེད་བྱེད་ཀྱི་རྡུལ་ཕྲ་རབ་གང་ཞིག ཁྱོད་གཟུགས་ཡིན་པའི་ཕྱིར། འདོད་ན། ཁྱོད་གཟུགས་ཀྱི་རྡུལ་ཕྲ་རབ་ཡིན་པར་ཐལ། དེའི་ཕྱིར། འདོད་ན། ཁྱོད་རྡུལ་ཕྲ་རབ་ཡིན་པར་ཐལ། ཟེར་ན་རྩ་བར་མ་ཁྱབ་བོ། །
ཡང་དེ་ཆོས་ཅན། ཁྱོད་རྡུལ་ཕྲ་རབ་ཡིན་པར་ཐལ། ཁྱོད་རྡུལ་ཕྲ་རབ་ཁྱད་པར་ཅན་ཡིན་པའི་ཕྱིར་ཟེར་ནའང་འགལ་ཁྱབ་བོ། ། རྟགས་གྲུབ་སྟེ། གཟུང་དོན་ཡིན་པའི་ཕྱིར། ཡང་དེ་ཆོས་ཅན། བཏགས་ཡོད་ཡིན་པར་ཐལ། ཁྱོད་རགས་པ་ཡིན་པའི་ཕྱིར། ཟེར་ན་མ་ཁྱབ་བོ། ། དེ་ལྟར་ཟེར་ན།
ཁྱེད་རང་གསོན་ཅིག གཟུགས་སྐད་ཅིག་མ་དང་པོ་ཆོས་ཅན། ཁྱོད་རྡུལ་ཕྲན་མིན་པར་ཐལ། ཁྱོད་རགས་པ་ཡིན་པའི་ཕྱིར་ཏེ། ཁྱོད་བསགས་རྡུལ་གོང་བུ་ཡིན་པའི་ཕྱིར་ཏེ། ཁྱོད་བསགས་རྡུལ་ཡིན་པའི་ཕྱིར་ཏེ། ཁྱོད་གཟུགས་ཅན་གྱི་སྐྱེ་མཆེད་བཅུ་པོ་གང་རུང་ཡིན་པའི་ཕྱིར། ཁྱབ་སྟེ་མཛོད་ལས། གཟུགས་ཅན་བཅུ་ནི་བསགས་པའོ། ། ཞེས་བཤད་པའི་ཕྱིར།
ཡང་དེ་ཆོས་ཅན། ཁྱོད་བསགས་རྡུལ་ཡིན་པར་ཐལ། ཁྱོད་བསགས་རྡུལ་ཕྲ་རབ་ཡིན་པའི་ཕྱིར་ཏེ། ཁྱོད་བསགས་རྡུལ་ཕྲ་རབ་དང་། རྫས་རྡུལ་ཕྲ་རབ་གང་ཞིག ཁྱོད་ཕྱི་མ་དེ་མ་ཡིན་པའི་ཕྱིར། དང་པོ་གྲུབ་སྟེ། ཁྱོད་རྡུལ་དུ་གྲུབ་པའི་ཕྱིར། ཕྱི་མ་མ་གྲུབ་ན། ཁྱོད་ཟླ་མེད་ཀྱི་རྡུལ་ཕྲན་ཡིན་པར་ཐལ།
མ་གྲུབ་པ་དེའི་ཕྱིར། འདོད་ན། ཁྱོད་གཟུང་ཡུལ་མ་ཡིན་པར་ཐལ། དེའི་ཕྱིར། ཁྱབ་སྟེ། དབང་ཡུལ་དེ་ཕྱིར་རྡུལ་ཕྲན་མིན། ། ཞེས་བཤད་པའི་ཕྱིར། ཡང་ཉོན། གཟུགས་སྐད་ཅིག་མ་དང་པོ་ཆོས་ཅན། ཁྱོད་དབང་ཤེས་ཀྱི་ཡུལ་རྡུལ་ཕྲ་རབ་ཡིན་ཡང་།
ཞེས་པའི་སྐབས་ནས་དངོས་བསྟན་གྱི་རྡུལ་ཕྲ་རབ་ཡིན་པ་གང་ཞིག ཁྱོད་གཟུང་ཡུལ་ཡིན་པའི་ཕྱིར། འདོད་ན། ཁྱོད་གཟུང་ཡུལ་མ་ཡིན་པར་ཐལ། ཁྱོད་དེར་མི་སྣང་བས་ཡུལ་དུ་མི་འཇོག་པ་བཞིན་ནོ། ། ཞེས་པའི་དངོས་བསྟན་གྱི་རྡུལ་ཕྲ་རབ་ཡིན་པའི་ཕྱིར་ཏེ། དབང་ཤེས་ཀྱི་ཡུལ་རྡུལ་ཕྲ་རབ་ཡིན་ཡང་། ཞེས་པའི་དངོས་བསྟན་གྱི་རྡུལ་ཕྲ་རབ་ཡིན་པའི་ཕྱིར། ཁྱབ་སྟེ། དམིགས་བརྟག་ལས།
དབང་པོའི་རྣམ་པར་རིག་པའི་རྒྱུ། ། ཕྲ་རབ་རྡུལ་དག་ཡིན་མོད་ཀྱི། ། ཞེས་པའི་དངོས་བསྟན་གྱི་རྡུལ་ཕྲ་རབ་ཡིན་ན། དེ་མི་སྣང་ཕྱིར་དེ་ཡི་ནི། ། སྤྱོད་ཡུལ་མ་ཡིན་དབང་པོ་བཞིན། ། ཞེས་པའི་དངོས་བསྟན་གྱི་རྡུལ་ཕྲ་རབ་ཡིན་དགོས་པའི་ཕྱིར་རོ། ། འོ་ན། ལུང་དེ་དག་གི་དགོངས་པ་ཅི་ཞིག་སྙམ་ན། དམིགས་བརྟག་དང་། རིགས་གཏེར་རང་འགྲེལ་གྱི་གཞུང་གཉིས་དགོངས་པ་གཅིག་ཏུ་ཡོད་པས།
ཁོ་བོས་བཤད་པར་བྱ་སྟེ། ཚུར་མཐོང་གི་གཟུགས་འཛིན་དབང་མངོན་གྱི་གཟུང་ཡུལ་དུ་གྱུར་པའི་གཟུགས་དེ། ཁོ་རང་རྩོམ་བྱེད་ཀྱི་རྡུལ་ཕྲ་རབ་རྣམས་བསགས་པ་ལས་བྱུང་བ་ཡིན་ཡང་། རྩོམ་གཞི་རྡུལ་ཕྲན་དེ་དག ཚུར་མཐོང་གི་རྒྱུད་ཀྱི་གཟུགས་འཛིན་དབང་མངོན་ལ་རང་འདྲའི་རྣམ་པ་གཏོད་བྱེད་དུ་མི་སྣང་བས། དེའི་གཟུང་ཡུལ་དུ་མི་འཇོག་ཅེས་པ་སྟེ། སྙིང་པོ་དྲིལ་ན་རྡུལ་ཕྲན་རྣམས། རང་འབྲས་གཟུགས་འཛིན་དབང་མངོན་ལ་རང་འདྲའི་རྣམ་པ་གཏོད་བྱེད་མིན་པས། དེའི་གཟུང་ཡུལ་དུ་མི་འཇོག་ལ། རྡུལ་ཕྲན་དེས་བརྩམས་པའི་རགས་པ་དེ།
དེ་ལ་རང་འདྲའི་རྣམ་པ་གཏོད་བྱེད་ཀྱི་རྒྱུ་ཡིན་པས་དེའི་གཟུང་ཡུལ་དུ་འཇོག་ཅེས་བསྟན་པ་ཡིན་ནོ། ། སྐལ་བ་ཡོད་ན་སྙིང་གི་ཟེའུ་འབྲུར་གཅེས་སྤྲས་བྱ་བར་རིགས་སོ། ། ཡང་ཁྱོད་ཉོན་ཅིག གཟུང་ཡུལ་ཡིན་ན། རྡུལ་ཕྲན་དང་ནི་དེ་བཞིན་དུ། ། ཞེས་པའི་ཚིག་ཟུར་གྱི་རྡུལ་ཕྲན་ཞེས་པའི་སྐབས་ནས་དངོས་བསྟན་གྱི་རྡུལ་ཕྲན་ཡིན་པས་ཁྱབ་པར་ཐལ། དེ་ཡིན་ན་རྡུལ་ཕྲན་ཡིན་པས་ཁྱབ་པའི་ཕྱིར། འདོད་ན། ཁྱོད་ཀྱི་བཟོ་སྟེ། འོ་ན་ལྕགས་ཆུ་རི་བོང་ལུགས་དང་གླང་། །
ཞེས་པའི་ཚིག་ཟུར་གྱི་ལྕགས་ཞེས་པའི་སྐབས་ནས་དངོས་བསྟན་གྱི་ལྕགས་རྡུལ་ཆོས་ཅན། དེར་ཐལ། དེའི་ཕྱིར། འདོད་མི་ནུས་ཏེ། ཆོས་ཅན་ཡིན་པའི་ཕྱིར། ཁྱབ་པ་ཡོད་དེ། གཞུང་དེའི་ཚིག་ཟུར་གྱི་ཆུ་ཞེས་པའི་སྐབས་ནས་དངོས་བསྟན་གྱི་ཆུ་རྡུལ་ཡིན་ན། གཞུང་དེའི་ཚིག་ཟུར་གྱི་ལྕགས་ཞེས་པའི་སྐབས་ནས་དངོས་བསྟན་གྱི་ལྕགས་རྡུལ་མིན་དགོས་པའི་ཕྱིར་ཏེ། ཆུ་ཞེས་པའི་སྐབས་ནས་དངོས་བསྟན་གྱི་ཆུ་རྡུལ་ཡིན་ན། ལྕགས་རྡུལ་བདུན་འདུས་པའི་རྡུལ་ཡིན་པས་ཁྱབ།
ལྕགས་ཞེས་པའི་སྐབས་ནས་དངོས་བསྟན་གྱི་ལྕགས་རྡུལ་ཡིན་ན་དེ་མ་ཡིན་པས་ཁྱབ་པའི་ཕྱིར་ཏེ། སོར་ཚིགས་ཞེས་བྱ་གོང་བདུན་འགྱུར། ། རྩ་བར་མ་ཁྱབ་ཟེར་ན། ཁྱེད་ཀྱི་མི་འཐད་དེ། གཟུང་ཡུལ་ཡིན་ན། གཟུགས་ཅན་གྱི་ཆུང་མཐའ་མཐར་ཐུག་ཡིན་པས་ཁྱབ་པར་ཐལ། གཟུང་ཡུལ་ཡིན་ན་རྡུལ་ཕྲ་རབ་ཡིན་པས་ཁྱབ། རྡུལ་ཕྲ་རབ་ཡིན་ན་གཟུགས་ཅན་ཀྱི་ཆུང་མཐའ་མཐར་ཐུག་ཡིན་པས་ཁྱབ་པའི་ཕྱིར། རྟགས་ཕྱི་མ་དེར་ཐལ། གཟུགས་མིང་དུས་མཐའ་རྡུལ་ཡིག་དང་། །
སྐད་ཅིག་ཕྲ་རབ་རྡུལ་དང་ནི། ། ཞེས་བཤད་འདུག་པའི་ཕྱིར། འདོད་ན། རྡུལ་ཕྲན་དང་ནི་ཞེས་པའི་སྐབས་ནས་དངོས་བསྟན་གྱི་གཟུགས་ཆོས་ཅན་གྱིས་བཤོག འདོད་ན། དེ་ཆོས་ཅན། ཁྱོད་ཕྲ་རབ་རྡུལ་དང་ནི། ཞེས་པའི་སྐབས་ནས་དངོས་བསྟན་གྱི་རྡུལ་ཡིན་པར་ཐལ། འདོད་པའི་ཕྱིར། འདོད་ན།
མིན་པར་ཐལ། ཆོས་ཅན་ཡིན་པའི་ཕྱིར། ཁྱབ་སྟེ་ཕྲ་རབ་རྡུལ་དང་ནི་ཞེས་པའི་ཚིག་ཟུར་གྱི་རྡུལ་ཕྲ་རབ་བདུན་འདུས་པ་ལས། རྡུལ་ཕྲན་དང་ནི་ཞེས་པའི་དངོས་བསྟན་གྱི་རྡུལ་ཕྲན་གཅིག་བྱུང་བ་དེ་འཐད་པའི་ཕྱིར། འདི་ལ་བསྐལ་བར་དཔྱད་ཀྱང་ཁྱོད་ཀྱིས་ལན་ཐེབས་པར་མི་ནུས་སོ། ། ཡང་ཉོན་ཅིག ལྕགས་ཞེས་པའི་དངོས་བསྟན་གྱི་ལྕགས་རྡུལ་དེ། ཆུ་ཞེས་པའི་དངོས་བསྟན་གྱི་ཆུ་རྡུལ་དེ་ལ། བོང་ཚོད་ཆེ་ཆུང་གི་ཁྱད་པར་མེད་པར་དེ་གཉིས་ཀ་རྡུལ་ཕྲ་རབ་ཏུ་མཚུངས་པའི་ཕྱིར་ཏེ། དེ་གཉིས་ཀ་རྡུལ་དུ་གྲུབ།
དེ་གཉིས་ཀ་རགས་པ་མིན་པའི་ཕྱིར། རྟགས་མ་གྲུབ་ནི་མི་གསུང་ལས་ཆེ། འདོད་མི་ནུས་ཏེ། དེ་སྐབས་ཀྱི་ཆུ་རྡུལ་དེ། དེ་སྐབས་ཀྱི་ལྕགས་རྡུལ་ལས་བདུན་འགྱུར་གྱིས་ཆེ་བའི་ཕྱིར། མ་གྲུབ་ན། སོར་ཚིགས་ཞེས་བྱ་གོང་བུར་འགྱུར་ཞེས་པའི་གཞུང་འདི་ལ་སེར་གནང་རིགས་པར་ཐལ་ལོ། ། ཡང་གཟུང་ཡུལ་དུ་གྱུར་པའི་གཟུགས་ཆོས་ཅན། ཁྱོད་ཐོགས་མེད་ཀྱི་གཟུགས་ཡིན་པར་ཐལ། ཁྱོད་གཟུགས་ཅན་གང་ཞིག་རྡུལ་ཕྲ་རབ་ཡིན་པའི་ཕྱིར།
འདོད་ན་མིན་པར་ཐལ། ཁྱོད་ཐོགས་བཅས་ཡིན་པའི་ཕྱིར། ཁྱོད་བསགས་རྡུལ་དུ་གྱུར་པའི་གཟུགས་ཀྱི་སྐྱེ་མཆེད་ཡིན་པའི་ཕྱིར། དེ་ལ་སོགས་པ་མཐའ་ཡས་མོད། རེ་ཞིག་ཞོག དེ་ལྟར་ཡིད་མངོན་གྱི་ལེགས་བཤད་རིགས་པའི་ཐུར་མ་འདི་ནི། བློ་གསར་བུ་དག་ལ་ཕན་པར་བྱ་བའི་ཕྱིར། ཆུ་ཕོ་རྟ་ལོ་ཟླ་བ་བཅུ་པའི་ཚེས་བཅོ་ལྔ་ལ་དཔལ་མཉན་ཡོད་ཆོས་ཀྱི་སྐྱེད་ཚལ་ཆེན་པོར། ཤཱཀྱའི་དགེ་སློང་རིགས་པ་སྨྲ་བ་ཀླུ་སྒྲུབ་ཅེས་བྱ་བས་མགྱོགས་པར་སྦྱར་བ་དགེ་ཞིང་བཀྲ་ཤིས། འདིས་ཀྱང་རྒྱལ་བ་འབུམ་ཕྲག་གསུམ་པའི་བསྟན་པ་དར་ཞིང་རྒྱས་པར་གྱུར་ཅིག། །།
དགེའོ།། །། PAGE * MERGEFORMAT 42 མང་ཐོས་ཀླུ་སྒྲུབ་རྒྱ་མཚོ། ཡིད་མངོན་བློ་གསལ་མིག་འབྱེད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
