མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༢༥
ཚད་མ་རིགས་གཏེར་གྱི་དཀའ་འགྲེལ་གནད་ཀྱི་སྙིང་པོ་གསལ་བྱེད་ལས་རབ་བྱེད་དང་པོའི་ལེགས་བཤད་ཉི་མའི་འོད་ཟེར།
༄༅། །ཚད་མ་རིགས་པའི་གཏེར་གྱི་དཀའ་འགྲེལ་གནད་ཀྱི་སྙིང་པོ་གསལ་བྱེད་ལས་རབ་བྱེད་དང་པོའི་ལེགས་བཤད་ཉི་མའི་འོད་ཟེར་བཞུགས་སོ།། གྲངས་མེད་འགྲོ་ལ་ཐུགས་རྗེ་ཆེར་གོམས་བདག་མེད་རྟོགས་པའི་ཡེ་ཤེས་གསལ། ། སྤངས་རྟོགས་གསུམ་ལྡན་བདེ་གཤེགས་མཆོག་བརྙེས་འགྲོ་བ་སྐྱོབ་པའི་གཉེན་གཅིག་པོ། ། བསྐལ་བཟང་ཞིང་འདིར་རྩོད་དུས་འགྲོ་ལ་མཁྱེན་བརྩེའི་སྤྱན་རས་ཆེར་གསལ་བའི། ། ལྷ་མིའི་སྟོན་པ་ཚད་མའི་སྐྱེས་པུ་ཟས་གཙང་སྲས་དེས་བདག་སྐྱོངས་ཤིག ། ལུང་བཟང་མ་ལའི་ཆུ་རྒྱུན་ལ་རེག་ཅིང་། ། རིགས་བཟང་དཔལ་དུམ་ནགས་ཚལ་ཆེར་བསྐྱོད་པའི། ། རྟོག་གེའི་གསང་ཚིག་ལེགས་བཤད་དྲི་བཞོན་དེས། ། སྙིང་གདུང་སེལ་བྱེད་ཕྱོགས་གླང་ཆོས་གྲགས་རྒྱལ། ། གང་གི་གནམ་ལྕགས་རིགས་པའི་ཐོག་མདའ་ནི། །
གངས་ཅན་རྟོག་གེའི་བཞིན་རས་ལ་འཕངས་པས། ། འཕྲོག་བྱེད་སྙིང་གི་མེ་ལོང་འབིགས་མཁས་པའི། ། འཇམ་དབྱངས་གཞོན་ནུ་ས་སྐྱ་པཎ་ཆེན་རྒྱལ། ། ངན་རྟོག་ལང་ལོང་གྱིས་གཟིར་ཕས་རྒོལ་གླང་ཆེན་མྱོས་པའི་ཡིད། ། ཟླ་ཟེར་སྟོང་གིས་མི་བཟློག་ཙནྡན་ཆུས་ཀྱང་མི་བཟོད་པ། ། ལུང་རིགས་ཚ་ཟེར་གྱིས་གདུངས་མཐུ་ལས་ཡིན་ཞེས་དྲི་ཟའི་དབྱངས། ། འཆི་མེད་གཞོན་ནུས་སྒྲོག་བྱེད་འབུམ་ཕྲག་གསུམ་པ་གཙུག་ན་རྒྱལ། ། རིགས་པའི་གཞུང་ལུགས་ལྷ་ཡི་རིག་བྱེད་ཆེན་པོ་བཞི། ། སྙིགས་དུས་རྟོག་གེའི་ངན་རྟོག་ཆུ་བོར་ནུབ་པའི་ཚེ། ། གང་གི་རྣམ་དཔྱོད་མཆེ་བས་བླངས་ནས་ས་ཆེན་འདིར། །
མ་ལུས་ཁྱབ་མཛད་མ་ཏཱི་བི་ཛ་རྒྱལ་གྱུར་གཅིག ། དྲི་མེད་རིགས་པའི་ཆུ་བརྒྱ་འབྱུང་བའི་གནས། ། སྡེ་བདུན་འོ་མའི་ཆུ་གཏེར་བསྲུབས་པའི་བཅུད། ། རྟོག་གེའི་དེ་ཉིད་རིགས་པའི་གཏེར་གཞུང་གི ། བཅུད་འདི་བློ་གསལ་དགའ་བ་བསྐྱེད་ཕྱིར་སྦྱིན། ། ཞེས་མཆོད་བརྗོད་རྩོམ་པར་དམ་བཅའ་སྔོན་དུ་འགྲོ་བས། རྟོག་གེའི་ཡང་སྙིང་ཚད་མའི་དེ་ཉིད་རིགས་པའི་གཏེར་གྱི་དཀའ་གནས་ཀྱི་གནད་རྣམ་པར་འགྲེལ་བའི་ལེགས་པར་བཤད་པ་དཀའ་འགྲེལ་གནད་ཀྱི་གསལ་བྱེད་འདི་འཆད་པ་ལ། བསྟན་བཅོས་རྩོམ་པ་པོའི་ཆེ་བ་བརྗོད་པ་དང་། བསྟན་བཅོས་དངོས་བཤད་པ་གཉིས། ། དང་པོ་ཟུར་དུ་འཆད།
གཉིས་པ་ལ། ཚད་མ་སྡེ་བདུན་མདོ་དང་བཅས་པའི་ཡང་སྙིང་བསྡུས་པའི་བཅུད། ཚད་མ་རིགས་པའི་གཏེར་གྱི་རབ་བྱེད་ཀྱི་གྲངས་བཤད་པ། གོ་རིམ་བཤད་པ། དེ་ལྡན་བསྟན་བཅོས་དངོས་བཤད་པའོ། ། དང་པོ་ནི། བསྟན་བཅོས་འདི་ལ་རབ་བྱེད་བཅུ་གཅིག་ཏུ་གྲངས་ངེས་ཏེ། ཤེས་བྱེད་ཚད་མ་ལ་སྒྲོ་འདོགས་གཅོད་པའི་ཡན་ལག་ཏུ་རབ་བྱེད་དང་པོ་བདུན་དུ་གྲངས་ངེས། ཤེས་བྱེད་ཚད་མའི་རང་བཞིན་གཏན་ལ་འབེབས་པ་ལ་རབ་བྱེད་ཕྱི་མ་བཞིར་གྲངས་ངེས་པའི་ཕྱིར་རོ། ། དང་པོ་གྲུབ་སྟེ།
ཤེས་བྱའི་ཡུལ་གཏན་ལ་འབེབས་པ་ལ་ཡུལ་བརྟག་པའི་རབ་བྱེད། ཤེས་བྱེད་ཀྱི་བློ་ལ་སྒྲོ་འདོགས་གཅོད་པ་ལ་བློ་བརྟག་པ། བློས་ཡུལ་རྟོགས་ཚུལ་ལ་སྒྲོ་འདོགས་གཅོད་པ་ལ་སྤྱི་བྱེ་བྲག་བརྟག་པའི་རབ་བྱེད་སོགས་ལྔ་བཞག་པའི་ཕྱིར། ཕྱི་མ་གྲུབ་སྟེ། རྟོག་པ་དང་རྟོག་མེད་ཀྱི་ཡུལ་གྱི་ངོ་བོ་གཞན་ལྡོག་དང་། རྫས་རྟོགས་ཚུལ་ལ་སྒྲོ་འདོགས་གཅོད་པ་ལ་སྤྱི་དང་བྱེ་བྲག་བརྟག་པ། རྟོག་པ་དང་རྟོག་མེད་ཀྱི་འཛིན་སྟངས་ལ་སྒྲོ་འདོགས་གཅོད་པ་ལ་སྣང་སེལ་བརྟག་པ། རྟོག་པའི་གྲོགས་བརྗོད་བྱ་རྗོད་བྱེད་ལ་སྒྲོ་འདོགས་གཅོད་པ་ལ་བརྗོད་བྱ་རྗོད་བྱེད་བརྟག་པ། བྱེད་ལས་འབྲེལ་བའི་སྒོ་ནས་བསྒྲུབ་བྱ་བསྒྲུབ་པ་དང་། འགལ་བའི་སྒོ་ནས་དགག་བྱ་འགོག་ཚུལ་ལ་སྒྲོ་འདོགས་གཅོད་པ་ལ་འབྲེལ་པ་བརྟག་པ་དང་འགལ་བ་བརྟག་པ་གཉིས་རྣམ་པར་གཞག་པའི་ཕྱིར་རོ། །
རྩ་བའི་གཉིས་པ་གྲུབ་སྟེ། ཤེས་བྱེད་ཚད་མ་ལ་ངོ་བོ་དང་དབྱེ་བ་གཉིས་ཡོད་པའི་དང་པོ། སྤྱིར་མཚན་མཚོན་གཞི་གསུམ་དང་། བྱེ་བྲག་ཏུ་ཚད་མའི་མཚན་ཉིད་གཏན་ལ་འབེབས་པ་ལ། མཚན་ཉིད་བརྟག་པའི་རབ་བྱེད། དབྱེ་ན་མངོན་རྗེས་གཉིས་སུ་གྲངས་ངེས་པའི་མངོན་སུམ་གཏན་ལ་འབེབས་པ་ལ་མངོན་སུམ་བརྟག་པ། རྗེས་དཔག་ལ་མཚན་ཉིད་པ་དང་། བཏགས་པ་བ་གཉིས་ཡོད་པའི་དང་པོ་གཏན་ལ་འབེབས་པ་ལ་རང་དོན་རྗེས་དཔག་བརྟག་པ། གཉིས་པ་གཏན་ལ་འབེབས་པ་ལ་གཞན་དོན་རྗེས་དཔག་བརྟག་པའི་རབ་བྱེད་བཞག་པའི་ཕྱིར། གཉིས་པ་གོ་རིམ་འཆད་པ་ལ།
ཐོག་མར་ཤེས་བྱ་སྤྱི་ལྡོག་ནས་གཏན་ལ་འབེབས་པའི་རབ་བྱེད་བདུན་འཆད་པའི་རྒྱུ་མཚན་ཡོད་དེ། ཐོས་བསམ་གྱིས་གཏན་ལ་འབེབས་པའི་གཞིའི་དབང་དུ་བྱས་ནས་ཡུལ་བརྟག ། ལམ་གྱི་དབང་དུ་བྱས་ནས་བློ་བརྟག ། འབྲས་བུའི་དབང་དུ་བྱས་ནས་སྤྱི་བྱེ་བྲག་བརྟག་པ་སོགས་ལྔ་བཞག་པའི་ཕྱིར། དེ་ཡང་ཡུལ་བརྟག་པས་གཞི་གཏན་ལ་འབེབས་ཚུལ་ཡོད་དེ། སྤྱིར་ཐུབ་པའི་གསུང་རབ་ལས། ཕྱི་རོལ་གྱི་དོན་ཞལ་གྱིས་བཞེས་པའི་སྐབས། ཕྱི་དོན་བཀག་ནས་སེམས་ཙམ་ཞལ་གྱིས་བཞེས་པའི་སྐབས། སེམས་བདེན་པ་བཀག་ནས་སྤྲོས་བྲལ་ཙམ་ཞལ་གྱིས་བཞེས་པའི་སྐབས་གསུམ་ཡོད་པའི། དང་པོ་ཕྱི་དོན་ཁས་ལེན་གྱི་གྲུབ་མཐའ་ལ་བྱེ་མདོ་གཉིས་ཡོད་པ་ལས།
བྱེ་བྲག་སྨྲ་བའི་ལུགས་བཀག་ནས། མདོ་སྡེ་པའི་གྲུབ་མཐའི་མཐར་ཐུག ། མི་རྟག་སྡུག་བསྔལ་སྟོང་བདག་མེད་པ་སྟེ། ཁྱད་ཆོས་བཞི་ལྡན་གྱི་རྫས་རྡུལ་ཕྲ་རབ་དང་། བསགས་རྡུལ་ཕྲ་རབ། ཤེས་པ་སྐད་ཅིག་ཆ་མེད་གསུམ་ཡུལ་གྱི་གནས་ལུགས་མཐར་ཐུག་ཏུ་གཏན་ལ་ཕབ། དེ་ལ་ཡང་ཆ་གཙང་རྗེས་འབྲང་དང་བཅས་པས། གཟུང་ཡུལ་རང་མཚན་བསགས་རྡུལ་ཕྲ་རབ་གཅིག་ཉིད་དུ་བསྒྲུབས། ། ཕྱི་དོན་འགོག་པའི་གྲུབ་མཐའ་ལ་ཡང་རྣམ་བདེན་རྫུན་གཉིས་ཞེས་གྲགས་པའི་གནས་སྐབས་སུ། ཕྱི་རོལ་དོན་སྣང་གི་དབང་ཤེས་ལ་དོན་དུ་སྣང་བ་ཤེས་པའི་བདག་ཉིད་དུ་བསྒྲུབས་ནས་གཟུང་འཛིན་རྫས་གཞན་གྱིས་སྟོང་པའི་སྟོང་ཉིད་ཡུལ་གྱི་གནས་ལུགས་སུ་གཏན་ལ་ཕབ་ནས་རྣམ་བདེན་པའི་གྲུབ་མཐའ་ལ་སྟེགས་བཅས།
མཐར་ཐུག་དོན་སྣང་གི་དབང་ཤེས་ལ་དོན་དུ་སྣང་བ་བདེན་མེད་སྒྲོ་བཏགས་སུ་བསྒྲུབས་ནས་གཟུང་འཛིན་གཉིས་སྟོང་གི་དེ་ཁོ་ན་ཉིད་ཡུལ་གྱི་གནས་ལུགས་སུ་གཏན་ལ་ཕབ་སྟེ། རྣམ་རྫུན་པའི་གྲུབ་མཐའི་རྐང་ཚུགས་པར་བྱས་པ་ནི། རབ་བྱེད་དང་པོའི་སྙིང་པོ་བསྡུས་པའི་ཕྱིར་རོ། ། བློ་བརྟག་པས་རྟོགས་བྱེད་ཀྱི་ལམ་གཏན་ལ་ཕབ་སྟེ། གཟུང་ཡུལ་རང་མཚན་གཅིག་པོ་དེ་ཉིད། མངོན་གྱུར་དང་། ལྐོག་གྱུར་གྱི་སྒོ་ནས་རྟོགས་པར་བྱེད་པའི་ཚད་མ་མངོན་རྗེས་གཉིས་ནི་འོག་ནས་འཆད། འདིར་ཆ་བསྡུས་རྗེས་འབྲངས་དག་གིས། ཚད་མིན་གྱི་བློ་ལ་ལྔར་དབྱེ་ནས། ཡིད་དཔྱོད་དང་མངོན་སུམ་བཅད་ཤེས་དང་།
སྣང་ལ་མ་རྟོགས་པའི་མངོན་སུམ་འདོད་པ་རྣམས་བཀག་སྟེ། བློའི་རིགས་ཐམས་ཅད་གཏན་ཚིགས་ཀྱི་རིགས་པ་དང་གནད་གཅིག་པའི་སྒོ་ནས། རྟགས་ཡང་དག་ལྟར་རང་ཡུལ་གསར་དུ་རྟོགས་པའི་ཚད་མ། མ་གྲུབ་པའི་གཏན་ཚིགས་ལྟར། ཡུལ་གསར་དུ་རྟོགས་པའི་མཐུ་མེད་པ་མ་རྟོགས་པའི་བློ། འགལ་རྟགས་ལྟར། ཡུལ་ཕྱིན་ཅི་ལོག་ཏུ་འཛིན་པའི་ལོག་ཤེས། མ་ངེས་པའི་གཏན་ཚིགས་ལྟར། རང་ཡུལ་ལ་མངོན་གྱུར་རམ་བག་ལ་ཉལ་གྱི་སོམ་ཉི་བསྐྱེད་པའི་བློ་བཞིར་བསྡུས་ནས། འཇུག་ཡུལ་ཐོབ་བྱེད་ཀྱི་བློ་ཡིན་མིན་རྣམ་དབྱེ་ལེགས་པར་ཕྱེ་བ་ནི་རབ་བྱེད་གཉིས་པ་བསྡུས་པའི་སྙིང་པོ་ཡིན་པའི་ཕྱིར་རོ། །
སྤྱི་དང་བྱེ་བྲག་བརྟག་པ་སོགས་རབ་བྱེད་ལྔས་འབྲས་བུ་གཏན་ལ་ཕབ་སྟེ། ཡུལ་ཅན་གྱི་བློས། ཡུལ་སོ་སོར་རམ་འདྲེས་པར་རྟོགས་པའམ་འཛིན་པ་ནི། བློས་ཡུལ་དུ་བྱས་པའི་འབྲས་བུའམ་བྱ་བ་ཡིན་བའི་ཕྱིར། དེ་ཡང་སྤྱི་དང་བྱེ་བྲག་བརྟག་པས་ནི་སྤྱིར་ཡུལ་ཅན་རྟོག་པ་དང་། རྟོག་མེད་ཀྱིས་ཡུལ་གྱི་གཙོ་བོ་སྤྱི་མཚན་དང་རང་མཚན་སོ་སོར་རྟོགས་སོ་ཞེས་གཏན་ལ་ཕབ་སྟེ། དེ་ཡང་རང་མཚན་གྱི་རྣམ་གཞག་འོག་ཏུ་འཆད་པར་བསམ་ནས། འདིར་རློམ་ཚོད་ཀྱི་སྤྱི་བྱེ་བྲག་སོགས་ལ་རང་སྤྱིའི་ཡུལ་གཉིས་ཀ་ཡོད་མོད་སོང་ཚོད་སྤྱི་བྱེ་བྲག་ཐམས་ཅད་སྤྱི་མཚན་དུ་གཏན་ལ་ཕབ་ནས། སྤྱི་བྱེ་བྲག་རྫས་གཅིག་དང་རྫས་གཞན་དུ་འདོད་པ་སོགས་འགོག་པ་ནི་རབ་བྱེད་གསུམ་པ་བསྡུས་པའི་སྙིང་པོ་ཡིན་པའི་ཕྱིར་རོ། ། སྣང་སེལ་བརྟག་པས་ནི།
རྟོག་པ་དང་རྟོག་མེད་ཀྱི་འཛིན་སྟངས་སམ་འཇུག་ཚུལ་གཏན་ལ་ཕབ་སྟེ། རྟོག་མེད་ཀྱི་ཤེས་པས་ནི། ཡུལ་ལ་སྣང་བའི་སྒོ་ནས་འཇུག་ཅིང་། དེ་ཡང་རྟོག་མེད་མ་འཁྲུལ་བ་རྣམས་ཀྱིས་ནི། བློས་འཛིན་ཚུལ་དང་ཡུལ་གྱི་གནས་ལུགས་མཐུན་པར་བསྒྲུབས་ནས། དེའི་འཛིན་སྟངས་ཀྱི་གཟུང་ཆ་ལ་རང་མཚན་དུ་འཇོག ། རྟོག་པས་ནི་ཡུལ་ལ་སེལ་བའི་སྒོ་ནས་འཇུག་ཅིང་། ཡུལ་ཅན་སྒྲ་རྟོག་ཐམས་ཅད་ཡུལ་གྱིས་ཚུར་གཞག་པ་མིན་པར་བརྗོད་འདོད་ཀྱིས་ཕར་བཞག་པ་ཙམ་དུ་བསྒྲུབས་ནས། དེའི་འཛིན་སྟངས་ཀྱི་བཟུང་ཆ་ལ་གཞན་སེལ་དུ་འཇོག་པ་ནི་རབ་བྱེད་བཞི་པ་བསྡུས་པའི་སྙིང་པོ་ཡིན་པའི་ཕྱིར་དང་། ཁྱད་པར་དུ་བོད་གཞན་དག་གིས་གཞན་སེལ་ལ་གནད་ལོག་པར་བཅོས་པ་བཀག་ནས།
དངོས་པོ་རྣམས་དོན་དངོས་པོའི་གཤིས་ལུགས་ལ་རང་མིན་ལས་ལོག་ནས། རང་རང་གི་ངོ་བོར་གནས་པ་ནི་དོན་རང་མཚན་གྱི་གཞན་སེལ། ཤེས་བྱ་ཐམས་ཅད་ཡུལ་གྱི་དོན་སྟེང་ནས་རང་མིན་གྱིས་སྟོང་པ་ཙམ་ནི་མེད་དགག་གི་གཞན་སེལ། ཡུལ་གྱི་གནས་ཚུལ་ཇི་ལྟར་ཡིན་ཀྱང་། སྒྲ་དང་རྟོག་པ་ལ་དེ་མིན་བཅད་ནས་དེར་སྣང་བ་ཙམ་ལ་སྒྲ་བློའི་གཞན་སེལ་ཞེས་བཞག་ནས། གཞན་སེལ་གྱི་ལྟ་བ་ཕྱིན་ཅི་མ་ལོག་པར་བསྟན་པ་ནི། རབ་བྱེད་དེའི་དགོས་པའི་གཙོ་བོ་ཡིན་པའི་ཕྱིར་རོ། ། འོ་ན་གཞན་སེལ་གྱི་ལྟ་བ་དེ་གང་ཡིན་ཞེ་ན། སྒྲ་རྟོག་ཐམས་ཅད་དངོས་པོའི་དབང་གིས་མི་འཇུག་པར། བརྗོད་འདོད་ཙམ་གྱིས་འཇུག་པར་རྟོགས་ཏེ།
འཇིག་རྟེན་ཆོས་བརྒྱད་མགོ་སྙོམས་པར་བལྟ་བའི་ལྟ་བ་འདི་ལ་གཞན་སེལ་གྱི་ལྟ་བ་ཞེས་འཇོག་སྟེ། སྒྲ་རྟོག་ཡུལ་ལ་འཇུག་ཚུལ་གྱི་གནད་རྟོགས་པ་དེ་ལ་གཞན་སེལ་གྱི་ལྟ་བར་འཇོག་དགོས་པའི་ཕྱིར་རོ། ། བརྗོད་བྱ་རྗོད་བྱེད་བརྟག་པས་ནི། རྟོག་པའི་གྲོགས་རྗོད་བྱེད་སྒྲའི་འཇུག་ཚུལ་གཏན་ལ་ཕབ་སྟེ། རང་མཚན་རྐྱང་པ་དང་། སྒྲ་དོན་རྐྱང་པ་རྗོད་བྱེད་སྒྲའི་དངོས་ཀྱི་བརྗོད་བྱར་འདོད་པ་བཀག་ནས། སྣང་སེལ་སོ་སོར་མ་ཕྱེ་བའི་བུམ་པ་སོགས་རྗོད་བྱེད་སྒྲའི་དངོས་ཀྱི་བརྗོད་བྱ་ཡིན་ལ། དེ་ཡང་སོང་ཚོད་ལ་བུམ་པའི་དོན་སྤྱི་ཁོ་ན་སྒྲའི་དངོས་ཀྱི་བརྗོད་བྱར་སོང་བ་ཡིན་ནོ་ཞེས་དང་། སྒྲ་དེ་ལ་ཡང་འཆད་དུས་དང་། འཇུག་དུས་གཉིས་ཕྱེ།
འཆད་དུས་ལ་དངོས་ཞེན་གཉིས་སུ་ཕྱེ་བ་ནི། རབ་བྱེད་ལྔ་པ་བསྡུས་པའི་སྙིང་པོ་ཡིན་པའི་ཕྱིར། འགལ་འབྲེལ་བརྟག་པ་གཉིས་ཀྱིས་ནི། རྗེས་དཔག་གི་རྟེན་རྟགས་ཡང་དག་གི་རྩ་བ་འགལ་འབྲེལ་གཉིས་གཏན་ལ་ཕབ་སྟེ། གཏན་ཚིགས་སྒྲུབ་ཆོས་དང་འབྲེལ་བའི་སྟོབས་ཀྱིས་བསྒྲུབ་བྱ་བསྒྲུབ་ནུས་ཤིང་། དེ་ལྟ་བུའི་རྟགས་ཆོས་ཀྱི་འབྲེལ་པ་དེ་ཡང་དོན་ལ་གྲུབ་པ་བཀག་ནས་བློ་ངོར་བསྒྲུབ། དེ་ཡང་བདག་གཅིག་དང་དེ་བྱུང་འབྲེལ་གཉིས་སུ་བསྡུས་པ་དང་། རྟགས་དེ་དགག་ཆོས་དང་འགལ་བའི་སྒོ་ནས་དགག་བྱ་འགོག་ནུས་ཤིང་། དེ་ལྟ་བུའི་འགལ་བ་དེ་ཡང་དོན་ལ་གྲུབ་པ་བཀག་ནས་བློ་ངོར་བསྒྲུབ། དེ་ཡང་ལྷན་ཅིག་མི་གནས་འགལ་དང་ཕན་ཚུན་སྤང་བ་འགལ་གཉིས་སུ་བསྡུས་པ་ནི།
རབ་བྱེད་དྲུག་པ་དང་བདུན་པ་གཉིས་ཀྱི་སྙིང་པོ་བསྡུས་པའི་ཕྱིར་རོ། ། དེའི་རྗེས་སུ་ཤེས་བྱེད་ཚད་མའི་རང་བཞིན་གཏན་ལ་འབེབས་པ་ལ་རབ་བྱེད་བཞི་འཇོག་པའི་རྒྱུ་མཚན་ཡོད་དེ། གནས་སྐབས་ཐོས་བསམ་གྱིས་གཏན་ལ་འབེབས་པའི་གཞིའི་དབང་དུ་བྱས་ནས་མཚན་ཉིད་བརྟག་པ། ལམ་གྱི་དབང་དུ་བྱས་ནས་མངོན་སུམ་དང་། རང་དོན་རྗེས་དཔག་བརྟག་པ་གཉིས། འབྲས་བུའི་དབང་དུ་བྱས་ནས་གཞན་དོན་རྗེས་དཔག་བརྟག་པའི་རབ་བྱེད་གཞག་པ་ཡིན་པའི་ཕྱིར། དེ་ཡང་མཚན་ཉིད་བརྟག་པས་ནི། གཞི་གཏན་ལ་ཕབ་སྟེ། སོང་ཚོད་ཀྱི་མཚན་མཚོན་གཞི་གསུམ་པོ་སྤྱི་མཚན་ཁོ་ན་དང་། རློམ་ཚོད་ཀྱི་མཚན་མཚོན་གཞི་གསུམ་ལ་རང་སྤྱི་གཉིས་ཆར་ཡོད་པ་དང་།
བྱེ་བྲག་ཏུ་ཚད་མའི་མཚན་ཉིད་མཚན་གཞི་ངེས་བྱེད་སོགས་ཀྱི་གནད་བསྡུས་པ་ནི་རབ་བྱེད་བརྒྱད་པའི་སྙིང་པོ་བསྡུས་པའི་ཕྱིར་རོ། ། མངོན་སུམ་དང་རྗེས་དཔག་བརྟག་པ་གཉིས་ཀྱིས་ནི་ལམ་གཏན་ལ་ཕབ་སྟེ། དོན་གཉེར་གྱི་སྐྱེས་བུས། འཇུག་ཡུལ་རང་མཚན་དེ་ཉིད། རྟགས་ལ་མ་ལྟོས་པར་ཐོབ་བྱེད་ཀྱི་ལམ་མངོན་སུམ་དང་། རྟགས་ལ་ལྟོས་ནས་ཐོབ་བྱེད་ཀྱི་ལམ་རྗེས་དཔག་ཡིན་པའི་ཕྱིར་དང་། དེ་ཡང་མངོན་སུམ་བརྟག་པས་ནི། མངོན་སུམ་ཡང་དག ། ལོག་ཕྱོགས་མངོན་སུམ་ལྟར་སྣང་། ཚད་མའི་འབྲས་བུ་གསུམ་གྱི་སྙིང་པོ་བསྡུས་པའི་ཕྱིར་དང་།
རང་དོན་རྗེས་དཔག་བརྟག་པས་ནི། གང་གིས་རྟོགས་པའི་རྟགས་དང་། རྟགས་དེས་རྟོགས་པའི་བསྒྲུབ་བྱ་གཉིས་ལས། དང་པོ་ལ་ཡང་། རྟགས་ཀྱི་ལྟོས་གཞི་དང་། དེ་ལྟོས་རྟགས་ཀྱི་རབ་དབྱེ་སོགས་ཀྱི་སྙིང་པོ་བསྡུས་པ་ཡིན་པའི་ཕྱིར་རོ། ། གཞན་དོན་རྗེས་དཔག་བརྟག་པས་ནི། འབྲས་བུ་གཏན་ལ་ཕབ་སྟེ། རང་རྒྱུད་ལ་ཚད་མ་རྣམ་གཉིས་བསྐྱེད་པའི་དགོས་པ་ནི། སྒྲུབ་ངག་གི་སྒོ་ནས་སྐལ་ལྡན་རྗེས་སུ་འཛིན་པ་དང་།
ཐལ་འགྱུར་གྱི་སྒོ་ནས་ལོག་སྨྲ་ཚར་གཅོད་པ་ཡིན་པའི་ཕྱིར་དང་། དེ་ཡང་ངག་སྨྲ་བ་པོ་རྒོལ་ཕྱི་རྒོལ་དཔང་པོ་གསུམ་གྱི་རྣམ་གཞག ། སྨྲ་བའི་ངག་ལ་སྒྲུབ་ངག་དང་ཐལ་འགྱུར། ངག་གི་བྱེད་པ་རྟོགས་པ་སྐྱེ་ཞིང་། ལོག་རྟོག་བཟློག་ཚུལ་གྱི་གནད་བསྡུས་པ་ནི། རབ་དབྱེ་བཅུ་གཅིག་པའི་སྙིང་པོ་བསྡུས་པ་ཡིན་པའི་ཕྱིར་རོ། ། འོ་ན་བསྟན་བཅོས་འདིར་ཐོས་བསམ་གྱིས་གཏན་ལ་ཕབ་པའི་གཞི་ལམ་འབྲས་བུ་གསུམ་ཚར་གཉིས་སྟོན་པའི་རྒྱུ་མཚན་ཅི་ཡིན་སྙམ་ན། དེའི་རྒྱུ་མཚན་ཡོད་དེ། ཤེས་བྱེད་ཚད་མའི་རང་བཞིན་འཆད་བྱེད་ཀྱི་གཞི་ལམ་འབྲས་གསུམ་གྱི་རྣམ་གཞག་ཤེས་པའི་ཡན་ལག་ཏུ། ཤེས་བྱ་སྤྱི་ལྡོག་ནས་འཆད་བྱེད་ཀྱི་གཞི་ལམ་འབྲས་བུ་གསུམ་པོ་དེ་སྔོན་དུ་སོང་ན།
བདེ་བླག་ཏུ་རྟོགས་སླ་བ་ལ་དགོངས་ནས། ཚར་གཉིས་སུ་བཤད་པ་ཡིན་པའི་ཕྱིར། འོ་ན་འདིར་སྒོམ་པས་ཉམས་སུ་མྱོང་བའི་གཞི་ལམ་འབྲས་གསུམ་མི་སྟོན་པ་ཅི་ཡིན་སྙམ་ན། དེ་མ་བསྟན་པ་ཡང་མ་ཡིན་ཏེ། སྒོམ་པས་ཉམས་སུ་མྱོང་བའི་གཞི་བདེན་བཞི། ལམ་ལྔ། འབྲས་བུ་འཕགས་པ་གསུམ་སོགས་ཀྱི་རྣམ་གཞག་ནི། ནང་པའི་ཐུན་མོང་མིན་པའི་ཁྱད་ཆོས་ཡིན་པས། མངོན་སུམ་བརྟག་པའི་རབ་བྱེད་ཀྱི་སྐབས་སུ་འབྱུང་བའི་ཕྱིར་རོ། ། གཞན་ཡང་རབ་བྱེད་བཅུ་གཅིག་པོ་དེའི་གྲངས་དང་གོ་རིམ་འཇོག་ཚུལ་ཡོད་དེ།
ཤེས་བྱེད་ཡང་དག་པའི་ཤེས་པ་ལ་སྒྲོ་འདོགས་གཅོད་པའི་ཡན་ལག་ཏུ་རབ་བྱེད་དང་པོ་བདུན་བཞག ། ཤེས་བྱེད་ཡང་དག་པའི་ཤེས་པའི་རང་བཞིན་འཆད་པར་བྱེད་པ་ལ་མཚན་ཉིད་བརྟག་པའི་རབ་བྱེད་བཞག ། འཆད་བྱེད་རྟོག་གེའི་ཚིག་དོན་བརྒྱད་འཆད་པར་བྱེད་པ་ལ་རབ་བྱེད་ཕྱི་མ་གསུམ་བཞག་པའི་ཕྱིར། ཕྱི་མ་གྲུབ་སྟེ། མངོན་སུམ་བརྟག་པས། མངོན་སུམ་ཡང་དག་དང་ལྟར་སྣང་གཉིས་འཆད། རང་དོན་རྗེས་དཔག་བརྟག་པས། རྗེས་དཔག་ཡང་དག་དང་ལྟར་སྣང་གཉིས་འཆད། གཞན་དོན་རྗེས་དཔག་བརྟག་པས། སྒྲུབ་ངག་ཡང་དག་དང་ལྟར་སྣང་གཉིས།
སུན་འབྱིན་ཡང་དག་དང་ལྟར་སྣང་གཉིས་ཏེ་བཞི་འཆད་པར་བྱེད་པའི་ཕྱིར་རོ། ། གནད་འདི་དག་ཁོང་དུ་མ་ཆུད་པར། རྗེ་བཙུན་བོ་དོང་ཕྱོགས་ལས་རྣམ་རྒྱལ་གྱི་རིགས་སྣང་ལས། ཕྱི་རབས་ཀྱི་རྟོག་གེའི་མིང་ཅན་འདི་དག་ནི། ཚད་མའི་བསྟན་བཅོས་ཀྱི་རིམ་པ་ཙམ་ལ་ཡང་མཁས་པ་མ་ཡིན་ན་གཞན་ལྟ་ཅི་སྨོས་ཏེ། ཚད་མ་ལས་གཙོ་བོར་བརྩམས་ཏེ་གཏན་ལ་འབེབས་པར་རིགས་པ་ལས། ཡུལ་ལ་སོགས་པ་ཞར་གྱི་བརྗོད་བྱ་རྣམས་ལས་བརྩམས་ཏེ། ཚད་མ་ནི་འཕྲོས་པ་ལྟ་བུར་བཀྲལ་བར་མཐོང་བའི་ཕྱིར་རོ། ། ཞེས་རིགས་གཏེར་གྱི་འཆད་ཚུལ་ལ་དགག་པ་བརྗོད་པ་ནི། རང་ཉིད་ཀྱིས་མ་དགོངས་པའི་རྣམ་འགྱུར་སྟེ།
ཤེས་བྱེད་ཚད་མ་འཇོག་པ་ལ། ལས། བྱེད་པོ། བྱ་བའི་མི་བསླུ་བ་གསུམ་ཚང་དགོས་ལ། ལས་གང་ལ་མི་བསླུ་བའི་ཡུལ་ལ་སྒྲོ་འདོགས་གཅོད་པར་བྱེད་པ་ལ། ཡུལ་བརྟག་པ། བྱེད་པ་པོ་གང་གིས་མི་བསླུ་བའི་བློ་ལ་སྒྲོ་འདོགས་གཅོད་པར་བྱེད་པ་ལ་བློ་བརྟག་པ། བྱ་བ་ཚུལ་ཇི་ལྟར་མི་བསླུ་བའི་འབྲས་བུ་ལ་སྒྲོ་འདོགས་གཅོད་པར་བྱེད་པ་ལ་རབ་བྱེད་ལྔ་སྟེ། བདུན་པོ་དེ་སྔོན་དུ་སོང་ནས། དཀྱུ་ས་བསྟན་པའི་རྟ་ཐོགས་མེད་དུ་རྒྱུག་པ་ལྟར།
ཤེས་བྱེད་ཚད་མའི་རང་བཞིན་ལ་ངེས་པ་བདེ་བླག་ཏུ་རྙེད་པའི་ཕྱིར་ན་འཆད་ཚུལ་རྨད་དུ་བྱུང་བའི་བཤད་སྲོལ་ཡིན་པའི་ཕྱིར་རོ། ། དེ་ལས་གཞན་དུ་ཡུལ་ལ་སོགས་པ་གཙོ་བོར་བཤད་ནས་ཚད་མ་འཕྲོས་པ་ལྟ་བུར་ཞར་བྱུང་དུ་བཤད་པའི་རྒྱུ་མཚན་ཅི་ཡིན། ཡུལ་ལ་སོགས་པ་ཐོག་མར་བཤད། ཚད་མ་ཕྱི་ནས་བཤད་པའི་ཕྱིར་ཟེར་ན། འོ་ན་ཁྱོད་རང་འཁྲིད་ལ་སོགས་པ་འཆད་པའི་ཚེ་ན། ཐོག་མར་དངོས་གཞིའི་འཁྲིད་བཤད་ནས་སྔོན་འགྲོར་གྲགས་པ་རྣམས་རྗེས་ལ་འཆད་རིགས་པར་ཐལ། རྒྱུ་མཚན་དེའི་ཕྱིར་རོ། ། གསུམ་པ་གྲངས་དང་གོ་རིམ་རྣམ་གཞག་དང་ལྡན་པའི་བསྟན་བཅོས་དངོས་བཤད་པ་ལ་གསུམ། ཐ་སྙད་མཛེས་ཕྱིར་མཚན་དོན་བཤད། བསོད་ནམས་སྤེལ་ཕྱིར་མཆོད་བརྗོད་བཤད།
ངེས་པ་བསྐྱེད་ཕྱིར་གཞུང་དོན་བཤད་པའོ། ། དང་པོ་ལ། བསྒྱུར་བཤད་ཕྱག་དང་གསུམ། དང་པོ་ནི། བསྟན་བཅོས་འདིའི་མཚན་ལ་ཚད་མ་རིགས་པའི་གཏེར་ཞེས་བྱ་ལ། དེ་ཉིད་ལེགས་སྦྱར་ཀྱི་སྐད་དོད་དང་སྦྱར་ན། པྲ་མཱ་ན་ཞེས་སོགས་སྟེ། པྲ་མཱ་ན་ཚད་མ་དང་། ཡུཀྟ་ནི་དྷི་རིགས་པའི་གཏེར་ལ་འཇུག་པའི་ཕྱིར་དང་། དེ་ལྟར་འདོགས་པའི་རྒྱུ་མཚན་ཡང་།
ཚད་མའི་བསྟན་བཅོས་ཀུན་གྱི་རིགས་པ་དྲི་མ་མེད་པའི་འབྱུང་ཁུངས་ཡིན་པའི་ཕྱིར་རོ། ། དེ་ལྟ་བུའི་འགྱུར་ཕྱག་དང་རྗེས་སུ་མཐུན་པའི་ཕྱག་ནི་འཕགས་པ་འཇམ་དཔལ་སོགས་ཏེ། བར་ཆད་ཞི་བའི་ཆེད་ཡིན་ནོ། ། གཉིས་པ་ལ་གསུམ། རྩ་བའི་བླ་མ་ལ་བསྔགས་པ། བརྒྱུད་པའི་བླ་མ་ལ་བསྔགས་པ། བསྟན་བཅོས་རྩོམ་དགོས་པའི་རྒྱུ་མཚན་བཤད་པའོ། ། དང་པོ་ནི། བསྟན་བཅོས་འདི་རྩོམ་པའི་ཐོག་མར། ཁ་ཆེ་པཎ་ཆེན་ཉིད་ལ་བསྔགས་པ་བརྗོད་ཚུལ་ཡོད་དེ།
མཁྱེན་བརྩེ་ནུས་གསུམ་གྱི་ཡོན་ཏན་བརྗོད་པ་རང་བཞིན་གྱི་རྒྱན་གྱི་སྒོ་ནས་བསྔགས་པ་བརྗོད་པའི་ཕྱིར། ཞེས་པ་ནི་ཤེས་བྱ་ཐམས་ཅད་སོགས་སོ། ། གཉིས་པ་ནི། བསྟན་བཅོས་རྩོམ་པའི་ཚེ་བརྒྱུད་པའི་བླ་མ་ཕྱོགས་གླང་ཆོས་གྲགས་ལ་བསྔགས་པའི་ཚུལ་ཡོད་དེ། ཁྱད་ཆོས་ལྔའི་སྒོ་ནས་ཀླུའི་དབང་པོར་བསྟོད་པའི་གཟུགས་ཅན་གྱི་རྒྱན་གྱི་སྒོ་ནས་བསྔགས་པའི་ཕྱིར་ཏེ། འདིའི་སྐབས་ཀྱི་དཔེ་ཅན་རིགས་པའི་དབང་ཕྱུག་རྣམ་གཉིས། དཔེ་ཀླུའི་དབང་པོའི་ངོ་བོར་སྙན་ངག་གིས་སྦྱར་ཏེ་བསྟོད་པ་ཡིན་པའི་ཕྱིར་རོ། ། ཀླུའི་དབང་པོ་དེ་སྤྱི་གཙུག་ནོར་བུས་སྤྲས། དུག་སྨན་གྱི་ལྕེ་དབང་གཉིས་དང་ལྡན། ངག་ནས་རླུང་འབྱིན་པའི་ཕུཊ་སྒྲ་སྒྲོགས། །
དུག་གི་ཟེར་གཞན་གྱིས་མི་བཟོད་དོ། ། རྒྱ་མཚོ་ཆེན་པོ་མི་སྐམ་ཞིང་མཛེས་པར་བྱེད་པའི་རྒྱན་དུ་གྱུར་པའི་ཁྱད་ཆོས་ལྔ་དང་ལྡན་པ་ལྟར། རིགས་པའི་དབང་ཕྱུག་རྣམ་གཉིས་ཀྱང་། བློ་གྲོས་ཀྱི་སྤྱི་གཙུག་ལུང་རིགས་ཀྱི་ཡོན་ཏན་གྱི་ནོར་བུས་སྤྲས། བདེན་གཉིས་རྣམ་འབྱེད་ཀྱི་རོ་འཛིན་གཉིས་དང་ལྡན། བདག་མེད་དང་གཟུངས་འཛིན་གཉིས་སྟོང་གི་སྒྲ་འབྱིན་པའི་ཕུཊ་སྒྲ། མཁྱེན་བརྩེའི་ལྟ་ཟེར་ཕས་རྒོལ་གྱིས་མི་བཟོད། བློ་གསལ་བསྟན་འཛིན་རྒྱ་མཚོ་མི་སྐམ་ཞིང་མཛེས་པར་བྱེད་པའི་རྒྱན་དུ་གྱུར་པ་སྟེ། ཀླུའི་དབང་པོར་འཇོག་པའི་ཁྱད་ཆོས་ལྔ་ཚང་བས་ན་དེ་ལྟར་བསྔགས་པའི་ཕྱིར་རོ། ། འདི་ལྟ་བུ་འཆད་པའི་ཚེ།
བློ་གྲོས་ཀྱི་སྤྱི་གཙུག་ནོར་བུ་དང་འདྲ་བའི་རྒྱན་གྱིས་སྤྲས་ཞེས་སོགས་དངོས་སུ་མི་སྦྱར་ཏེ། སྦྱར་ན་གཟུགས་ཅན་གྱི་རྒྱན་ཞིག་ནས་དཔེ་རྒྱན་དུ་འགྱུར་བའི་ཕྱིར་རོ་ཞེས་པ་ནི། བློ་གྲོས་སྤྱི་གཙུག་ཞེས་སོགས་ཤོ་ལོ་ཀ་གཅིག་གོ། ། གསུམ་པ་ནི། ས་པཎ་བདག་གིས་བསྟན་བཅོས་འདི་རྩོམ་ནུས་ཤིང་རྩོམ་དགོས་པའི་རྒྱུ་མཚན་ཡོད་དེ། གངས་རིའི་ཁྲོད་འདིར་ཆ་གཙང་ལ་སོགས་པའི་མཁས་པའི་རྒྱུ་སྐར་བྱེ་བ་ཕྲག་བརྒྱའི་བློ་གྲོས་ཀྱི་འོད་དཀར། དཔལ་ལྡན་ཆོས་གྲགས་ཀྱི་གསུང་རབ་ཀྱི་པདྨོ་ལ་ལན་བརྒྱར་ཤར་མོད། ས་པཎ་བདག་གི་བློ་གྲོས་ཉི་འོད་ཀྱིས་མ་ཁྱབ་པ་དེ་སྲིད་དུ། གཞུང་ལུགས་ཀྱི་དགོངས་དོན་གེ་སར་གྱི་སྙིང་པོ་གསལ་བར་མ་ནུས་པས་ན་དེ་གསལ་བར་བྱ་བའི་ཕྱིར་དུ་ཤེས་ལྡན་གཟུར་གནས་དོན་གཉེར་གྱི་གདུལ་བྱ་རྣམས་ལ་བརྩེ་བས་བསམ་པས་འཆད་དགོས་པའི་ཕྱིར་རོ། ། ཞེས་པ་ནི།
གངས་རིའི་ཁྲོད་འདིར་ཞེས་སོགས་ཤློ་ཀ་ཕྱེད་དང་གཉིས་སོ། ། འདིར་གངས་རིའི་ཁྲོད་འདིར་མཁས་པའི་རྒྱུ་སྐར་བྱེ་བ་བརྒྱས། ། དཔལ་ལྡན་གྲགས་པའི་གསུང་རབ་པདྨོ་རབ་ཕྱེ་མོད། ། ཅེས་པ་ལ། ཁ་ཅིག ། འདི་འདྲ་སྙན་ངག་གི་སྐྱོན་ཡིན་ཏེ། རྒྱུ་སྐར་གྱི་འོད་ཀྱིས་པདྨའི་ཁ་ཕྱེ་བ་མི་སྲིད་པས་ཡུལ་དང་འགལ་བའི་སྙན་ཚིག་ཡིན་པའི་ཕྱིར། ཞེས་གསུངས། འདི་ལ་སྐྱོན་སྤོང་བྱེད་པ་ཁ་ཅིག་ན་རེ། འདི་ལ་སྐྱོན་མེད་དེ།
སྤྱིར་རྒྱུ་སྐར་གྱི་འོད་ཀྱིས་པདྨའི་ཁ་ཕྱེ་བ་མི་སྲིད་ཀྱང་། འདིར་ཕྱེ་བར་བཤད་པ་ནི། མི་རིགས་པའི་རྒྱུ་རྒྱན་ཡིན་པས་ཤིན་ཏུ་མཛེས་པའི་ཕྱིར་རོ། ། དཔེར་ན་སྙན་ངག་མེ་ལོང་མ་ལས། ལྷ་ཅིག་ཁྱོད་ཀྱི་ཞབས་གཉིས་པོ། ། དམར་པའི་ཉི་གཞོན་ལ་རེག་པས། ། ས་སྐྱོང་རྣམས་ཀྱི་ལག་པ་ཡི། ། པདྨ་ཟུམ་པར་བྱེད་པ་ཅི། ཞེས་ཉི་མས་པདྨ་ཟུམ་པར་མི་བྱེད་ཀྱང་། མི་རིགས་པའི་རྒྱུ་རྒྱན་གྱི་སྐབས་སུ་ཟུམ་པ་དང་སྦྱར་བ་མཛེས་བྱེད་ཡིན་པའི་ཕྱིར།
ཞེས་ཟེར། འདི་ལ་ཡང་ཁ་ཅིག་ན་རེ། སྐྱོན་སྤོང་དེ་ཡང་མི་འཐད་དེ། མི་རིགས་པའི་རྒྱུ་རྒྱན་གྱི་ཐ་སྙད་ནི། སྙན་ངག་མེ་ལོང་ལས་འབྱུང་གི ། སྙན་ངག་གི་བསྟན་བཅོས་གཞན་ན་མེད་ལ། སྙན་ངག་མེ་ལོང་ནི་ཕྱིས་གཤོང་རྡོ་རྗེ་རྒྱལ་མཚན་གྱིས་བསྒྱུར་བ་ཡིན་གྱི། ས་པཎ་ཞལ་བཞུགས་དུས་མ་བསྒྱུར་བའི་ཕྱིར་རོ་ཞེས་ཟེར་རོ། ། རང་གི་འདོད་པ་ནི། སྤྱིར་མི་རིགས་པའི་རྒྱུ་རྒྱན་དང་སྦྱོར་བ་སྐབས་སུ་བབ་པའི་ཚེ་རྒྱུ་སྐར་འོད་ཀྱིས་པདྨའི་ཁ་ཕྱེ་བར་བྱས་པ་ཞིག་རུང་མོད།
སྐབས་འདིར་འདི་མི་རིགས་པའི་རྒྱ་མཚན་ལ་སྦྱར་ནས་རྒྱུ་སྐར་གྱིས་པདྨའི་ཁ་ཕྱེ་བར་བྱས་པ་མ་ཡིན་ཏེ། ཡིན་ན། ཚིག་སྔ་མས་རྒྱུ་སྐར་གྱིས་པདྨའི་ཁ་ཕྱེ་བར་བསྟན་ནས། ཚིག་ཕྱི་མས་ཉི་འོད་མ་ཤར་བར་དུ་པདྨའི་ཁ་ཕྱེ་བར་མི་ནུས་ཞེས་བསྟན་པ་ནི། རང་ཚིག་སྔ་ཕྱི་འགལ་བའི་ཕྱིར་རོ། ། འོན་ཀྱང་སྐྱོན་སྤོང་ལ་བརྗོད་པའི་གནོད་བྱེད་དེ་ཡང་ལྟར་སྣང་ཡིན་ཏེ། ཆོས་རྗེ་ས་པཎ་གྱི་དུས་སྙན་ངག་མེ་ལོང་བོད་སྐད་དུ་མ་བསྒྱུར་ཡང་། རྒྱ་དཔེ་ཉིད་ལ་གཟིགས་པའི་སྙན་ངག་མེ་ལོང་གི་རྒྱན་རྣམས། ཕྱིན་ཅི་མ་ལོག་པར་མཁྱེན་ནས། མཁས་པ་འཇུག་སྒོ་སོགས་སུ་དཔེར་བརྗོད་མང་པོ་བརྩམས་མཛད་འདུག་པའི་ཕྱིར།
དེས་ན་ཆ་གཙང་སོགས་ཀྱི་བློ་གྲོས་ཀྱི་རྒྱུ་སྐར་དང་གཟུགས་ཅན་གྱི་རྒྱན་དུ་བྱས་ནས། དེ་ལྟ་བུའི་བློ་གྲོས་ཀྱི་རྒྱུ་སྐར་གྱི་འོད་འཕྲེང་། ཆོས་གྲགས་གཞུང་གི་པདྨོ་ལ་ཤར་ཡང་། ས་པཎ་གྱི་བློ་གྲོས་ཀྱི་ཉི་འོད་མ་ཤར་བར་དུ། དགོངས་དོན་གྱི་ཟེ་འབྲུ་མ་མཐོང་ཞེས་གཟུགས་ཅན་གྱི་རྒྱན་མཛད་པ་ཡིན་ལ། དེའི་ཚེ། གངས་རིའི་ཁྲོད་འདིར་མཁས་པའི་རྒྱུ་སྐར་བྱེ་བ་བརྒྱས། ། དཔལ་ལྡན་གྲགས་པའི་གསུང་རབ་པདྨོ་རབ་ཕྱེ་མོད། ། ཅེས་པ་ཅུང་ཚིག་སྣོམ་པས། གངས་རིའི་ཁྲོད་འདིར་མཁས་པའི་རྒྱུ་སྐར་བྱེ་བ་བརྒྱ། །
དཔལ་ལྡན་གྲགས་པའི་གསུང་རབ་པདྨོ་ལ་ཤར་མོད། ། ཅེས་པ་འདི་ཉིད་དགོངས་པའི་སྙིང་པོར་ཤེས་པར་བྱའོ། ། གསུམ་པ་ངེས་པ་བསྐྱེད་ཕྱིར་གཞུང་དོན་བཤད་པ་ལ་གཉིས། ཤེས་བྱ་སྤྱིའི་རྣམ་བཞག་བཤད། ཤེས་བྱེད་ཚད་མའི་རང་བཞིན་བྱེ་བྲག་ཏུ་བཤད་པའོ། ། དང་པོ་ལ་གསུམ། རྟོགས་བྱ་ཡུལ་གྱི་རྣམ་གཞག་བཤད། རྟོགས་བྱེད་བློའི་རྣམ་གཞག་བཤད། ཇི་ལྟར་རྟོགས་ཚུལ་རྣམ་གཞག་བཤད་པའོ། ། དང་པོ་ལ།
མཚན་ཉིད་དང་དབྱེ་བ་གཉིས། དང་པོ་ནི། བློས་རིག་པར་བྱ་བ་ཆོས་ཅན། ཡུལ་གྱི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། ཞེས་འཆད་པ་ནི། ཡུལ་གྱི་མཚན་ཉིད་བློས་རིག་བྱ། ། ཞེས་པའོ། ། གཉིས་པ་དབྱེ་བ་ལ་གསུམ། གཟུང་ཡུལ་གསུམ་དུ་འདོད་པ་དགག །
རང་ལུགས་གཟུང་ཡུལ་གཅིག་ཏུ་བསྒྲུབ། རྩོད་པ་སྤང་སྟེ་གནད་འགག་བཤད་པའོ། ། དང་པོ་ལ། ཕྱོགས་སྔ་མ་ལ། ཆ་བསྡུས་རྗེས་འབྲང་རྣམས་ན་རེ། སྤྱིར་ཡུལ་དེ་ལ་གཟུང་ཡུལ། ཞེན་ཡུལ། འཇུག་ཡུལ་གསུམ་ཡོད་པའི། དང་པོ་གཟུང་ཡུལ་ལ་ཡང་གསུམ་སྟེ། གཟུང་ཡུལ་རང་མཚན།
གཟུང་ཡུལ་དོན་སྤྱི། གཟུང་ཡུལ་མེད་པ་གསལ་བ་དང་གསུམ་ལས། དང་པོ་མངོན་སུམ་གྱི་ཡུལ། གཉིས་པ་རྟོག་པའི་གཟུང་ཡུལ། གསུམ་པ་རྟོག་མེད་ཤེས་པའི་གཟུང་ཡུལ་ཡིན་ཞེས་ཟེར་རོ། ། དེ་དགག་པ་ལ་གཉིས། ཡུལ་ཅན་འཁྲུལ་མེད་ཐལ་བས་དགག ། ཡུལ་དེ་སྣང་རུང་ཐལ་བས་དགག་པའོ། ། དང་པོ་ནི། རྟོག་པ་དང་།
རྟོག་མེད་ལོག་ཤེས་གཉིས་ཆོས་ཅན། མ་འཁྲུལ་ཤེས་ཡིན་པར་ཐལ། གཟུང་ཡུལ་ཅན་གྱི་བློ་ཡིན་པའི་ཕྱིར། ཁོ་ན་རེ་མ་ཁྱབ་སྟེ། ཐག་ཁྲ་ལ་སྦྲུལ་འཛིན་གྱི་བློ་དེ། གཟུང་ཡུལ་ཅན་ཡིན་ཡང་འཁྲུལ་བའི་ཕྱིར་ཟེར་ན། དེ་ལ་ཡང་རྣམ་པར་ཕྱེ་བའི་ལན་བཏབ་སྟེ། ཐག་ཁྲ་སྦྲུལ་འཛིན་གྱི་རྟོག་པ་ཆོས་ཅན། ཁྱོད་ཀྱི་གཟུང་ཡུལ་མེད་དེ། ཁྱོད་རྟོག་པ་ལོག་ཤེས་ཡིན་པའི་ཕྱིར།
ཐག་ཁྲའི་ཁ་དོག་མཐོང་བའི་མིག་ཤེས་ཆོས་ཅན། ཁྱོད་མ་འཁྲུལ་ཤེས་ཡིན་ཏེ། གཟུང་ཡུལ་ཅན་གྱི་བློ་ཡིན་པའི་ཕྱིར་ཞེས་འཆད་པ་ལ། དོན་སྤྱི་དང་ནི་མེད་སྣང་གཉིས། ། ཞེས་པ་ནས། ཡུལ་མེད་པས་ན་སྦྲུལ་འཛིན་འཁྲུལ། ། ཞེས་པའི་བར་བྱུང་། འདི་ལ་པཎ་ཆེན་ཤཱཀྱ་མཆོག་ལྡན་གྱིས་རིགས་གཏེར་ཊཱི་ཀར། གཞན་དག་ན་རེ། ཟླ་བ་གཉིས་སྣང་གི་དབང་ཤེས་ཆོས་ཅན།
མ་འཁྲུལ་བར་ཐལ། གཟུང་ཡུལ་ཅན་ཡིན་པའི་ཕྱིར། ཞེས་པའི་སྐྱོན་འདི་ཅུང་ཟད་སྤོང་དཀའ་བ་ཡིན་མོད། འདིའི་ལན་ཡང་སྔ་མ་དང་འདྲ་བར། ཟླ་བར་སྣང་བའི་ཆ་ནས་གཟུང་ཡུལ་ཅན་དང་མ་འཁྲུལ་བ་གཉིས་ཀ་ཡིན་ཀྱང་། གཉིས་སུ་སྣང་བའི་གཟུང་ཡུལ་ནི་ཟླ་བ་མ་ཡིན་ཏེ། དབང་པོ་བསླད་པ་ཁོ་ན་ལ་དེར་སྣང་བའི་ཕྱིར་ཞེས་གསུངས་པ་ནི། མཁས་པའི་གཏམ་མ་ཡིན་ཏེ། ཐག་ཁྲ་ལ་སྦྲུལ་འཛིན་ཡིད་རྟོག་ལ་བསླད་པ་ཞུགས། དབང་པོ་ལ་བསླད་པ་མ་ཞུགས་པས་འཁྲུལ་མ་འཁྲུལ་ཆ་གཉིས་སོ་སོར་ཡོད་ལ།
ཟླ་གཉིས་སྣང་བའི་ཚེ་དབང་པོ་ལ་བསླད་པ་ཞུགས་པས་དབང་ཤེས་དེ་ལ་མ་འཁྲུལ་བའི་ཆ་དབྱེར་མེད་པའི་ཕྱིར་རོ། ། གཉིས་པ་ཡུལ་སྣང་རུང་དུ་ཐལ་བ་ནི། དོན་སྤྱི་དང་ནི་མེད་པ་གསལ་བ་གཉིས་ཆོས་ཅན། ཁྱོད་ཡུལ་རུང་ན་གནས་པའི་གང་ཟག་གཞན་གྱིས་ཀྱང་། ཁྱོད་ལ་ཡིད་གཏད་པའི་ཚེ་སྒོ་ལྔའི་ཤེས་པ་གང་རུང་གིས་མཐོང་དུ་རུང་བར་ཐལ། ཁྱོད་གཟུང་ཡུལ་ཡིན་པའི་ཕྱིར། ཁོ་ན་རེ་མ་ཁྱབ་སྟེ། ལུས་ནང་གི་གློ་སྙིང་སོགས་གཟུང་ཡུལ་ཡིན་ཡང་གཞན་གྱི་མིག་ཤེས་སོགས་ཀྱིས་མི་མཐོང་བའི་ཕྱིར་རོ། ཟེར་ན། དཔེ་དོན་མི་མཚུངས་ཏེ།
ནང་གི་གློ་སྙིང་སོགས་ནི། ད་ལྟ་སྒྲིབ་བྱེད་དང་བཅས་པས། ཡུལ་རུང་མ་ཡིན་པས་ན་ལུས་ཀྱི་བདག་པོ་རང་གི་མིག་ཤེས་ཀྱིས་ཀྱང་མི་མཐོང་ལ། ཕྱིས་སྒྲིབ་བྱེད་དང་བྲལ་ན་གཞན་གྱི་མིག་ཤེས་ཀྱིས་མཐོང་བའི་ཕྱིར་དང་། ནང་གི་དབང་པོ་གཟུགས་ཅན་ནི་རྣམ་པ་ཀུན་དུ་མིག་ཤེས་སོགས་ཀྱིས་མཐོང་བར་མི་ནུས་པའི་ཕྱིར། ཞེས་འཆད་པ་ནི། སྣང་ཡུལ་གཉིས་པོ་ཤེས་པ་ལས། ། ཞེས་སོགས་ཤློ་ཀ་ཕྱེད་དང་གསུམ་མོ། ། རིགས་པའི་གཙོ་བོ་འདི་གཉིས་ཀྱིས་དོན་འཐུས་མོད། གལ་ཏེ་ཁོ་ན་རེ།
དོན་སྤྱི་དང་མེད་པ་གསལ་བ་གཉིས་ཆོས་ཅན། ཁྱོད་ཀྱང་ཡུལ་རུང་མིན་པར་ཐལ། རང་རང་འཛིན་པའི་བློ་དང་རྟག་ཏུ་ཡུལ་ཡུལ་ཅན་དུ་འབྲེལ་བའི་ཕྱིར་ཟེར་ན། རྣམ་པ་ཀུན་དུ་ཡུལ་རུང་མིན་པར་ཁས་བླངས་དགོས་བྱུང་བ་ཉིད་ཀྱིས་གཟུང་ཡུལ་མིན་པར་གྲུབ་པ་ཡང་ཡིན་མོད། སྐྱོན་གཞན་ཡང་འཆད་པ་པོའི་བློ་ལ་སྣང་བའི་བུམ་པའི་དོན་སྤྱི་ཆོས་ཅན། ཁྱོད་བརྗོད་ཀྱང་ཉན་པ་པོས་གོ་བའམ་རྟོགས་པར་མི་འགྱུར་བར་ཐལ། ཁྱོད་འཆད་པ་པོ་ཁོ་ནའི་བློའི་ཡུལ་ཡིན་པའི་ཕྱིར། རྟགས་དངོས། དེ་ལ་ཁོ་ན་རེ། ཉན་པ་པོས་འཆད་པ་པོའི་བློ་ལ་སྣང་བའི་བུམ་པའི་དོན་སྤྱི་མི་རྟོགས་ཀྱང་།
བུམ་པའི་དོན་སྤྱི་མི་རྟོགས་པའི་སྐྱོན་མེད་དེ། ཉན་པ་པོ་རང་གི་བློ་ལ་སྣང་བའི་བུམ་པའི་དོན་སྤྱི་རྟོགས་པའི་ཕྱིར་ཟེར་ན། འཆད་པ་པོས་ཉན་པོ་ལ་བུམ་པའི་བརྡ་སྦྱར་བའི་ཚེ། འདི་ནི་བུམ་པའོ་ཞེས་ཐུན་མོང་དུ་མཚམས་སྦྱོར་མི་ནུས་པར་ཐལ། འཆད་པ་པོའི་བློ་ལ་སྣང་བའི་བུམ་པའི་དོན་སྤྱི། ཉན་པ་པོའི་བློ་ལ་མ་ཤར། ཉན་པ་པོའི་བློ་ལ་སྣང་བའི་བུམ་པའི་དོན་སྤྱི་ཡང་། འཆད་པ་པོའི་བློ་ལ་མ་ཤར་བའི་ཕྱིར། དེ་ལ་ཁོ་ན་རེ། མ་ཁྱབ་སྟེ།
འཆད་ཉན་བྱེད་པའི་བུམ་པའི་དོན་སྤྱི་གཉིས་པོ་དེ། ལྟོ་ལྡིར་བའི་རྣམ་པ་ཙམ་དུ་འདྲ་བས། འདྲ་བ་ལ་ཞེན་ནས་ཐུན་མོང་དུ་གོ་ནུས་པའི་ཕྱིར་ཟེར་ན། འཆད་པ་པོའི་བློ་ལ་སྣང་བའི་དོན་སྤྱི་དེ། ཉན་པ་པོའི་བློ་ལ་ཤར་རམ་མ་ཤར། ཤར་ན་དེ་ཆོས་ཅན། ཁྱོད་འཆད་པ་པོ་ཁོ་ནའི་བློའི་ཡུལ་མིན་པར་ཐལ། ཁྱོད་ཉན་པ་པོའི་བློ་ཡུལ་ཡིན་པའི་ཕྱིར་ཏེ། ཁྱོད་དེ་ལ་ཤར་བའི་ཕྱིར། གལ་ཏེ་མ་ཤར་ན་དེ་ཆོས་ཅན།
ཁྱོད་ཉན་པ་པོའི་བློའི་ཡུལ་མིན་པར་ཐལ། ཁྱོད་ལ་མ་ཤར་བའི་ཕྱིར། གལ་ཏེ་དེ་ལ་འདོད་ལན་འདེབས་སོ་ཞེ་ན། འཆད་པ་པོ་དང་ཉན་པ་པོ་གཉིས་ཀྱིས་བུམ་པ་ཐུན་མོང་དུ་འཛིན་པ་མི་སྲིད་པར་ཐལ། ཐུན་མོང་མ་ཡིན་པར་ཐ་དད་ཁོ་ནར་བཟུང་བའི་ཕྱིར་རོ། ། གལ་ཏེ་དེ་ལ་ཡང་སྐྱོན་མེད་དེ། དོན་ལ་ཐ་དད་ཁོ་ནར་བཟུང་ཡང་། གཉིས་པོ་གཅིག་ཏུ་འཁྲུལ་ནས་ཐུན་མོང་དུ་གོ་ནུས་པའི་ཕྱིར་ཟེར་ན། ཉན་པ་པོའི་རྒྱུད་ཀྱི་བུམ་འཛིན་རྟོག་པ་ཆོས་ཅན། ཁྱོད་ཀྱི་གཟུང་ཡུལ་མེད་པར་ཐལ།
ཁྱོད་ཐ་དད་ལ་གཅིག་ཏུ་འཛིན་པའི་འཁྲུལ་ཤེས་ཡིན་པའི་ཕྱིར། དེས་ན་ཆ་གཙང་དན་གསུམ་གྱི་མཁས་རློམ་ཆོས་ཅན། ཁྱོད་སོར་རྩེས་བསྟན་པས་ནམ་མཁའ་མཐོང་བར་འདོད་པའི་བླུན་པོ་དང་མཚུངས་ཏེ། ལུང་རིགས་ཀྱིས་བརྟག་ན་གཟུང་ཡུལ་དུ་མེད་པའི་དོན་སྤྱི་དང་མེད་པ་གསལ་བ་གཟུང་ཡུལ་དུ་འདོད་པའི་རྒོལ་བ་ཡིན་པའི་ཕྱིར། ཞེས་འཆད་པ་ལ། རང་དང་རྟག་ཏུ་འབྲེལ་བས་ན། ། གཉིས་པོའང་ཡུལ་རུང་མིན་ཞེ་ན། ། ཞེས་པ་ནས། ནམ་མཁའ་མཐོང་ཞེས་བླུན་པོ་འཁྲུལ། ། ཞེས་པའི་བར་བྱུང་ངོ་། །
འདིར་རང་ལ་ཤར་ན་རང་ཡུལ་ཡིན། ཞེས་པའི་རང་འགྲེལ་ལས། བློ་ལ་ཤར་ན་གང་ཟག་རང་རང་གི་བློ་དང་རྗེས་སུ་འབྲེལ་བའི་སྤྱི་ནི། རང་རང་གི་ཡུལ་ཡིན་པས་ཐུན་མོང་དུ་མི་འཛིན་ལ། བློ་ལ་མ་ཤར་ན་ཡུལ་ཉིད་མ་ཡིན་པས་ཕན་ཚུན་འདྲ་བར་མི་ཤེས་པའི་ཕྱིར། དོན་གོ་བ་མི་སྲིད་དོ། ། ཞེས་པ་དཔྱད་པར་བྱ་བའི་གནས་ཡིན་ཏེ། བློ་གང་ལ་དེའི་རྣམ་པ་མ་ཤར་ན་བློ་དེའི་ཡུལ་མ་ཡིན་ཞིང་། རྣམ་པ་ཤར་ན་བློ་དེའི་ཐུན་མོང་མིན་པའི་ཡུལ་ཡིན་དགོས་ཞེས་བསྟན་པས། དེ་ལྟར་ཁས་བླང་དུ་མི་རུང་བའི་ཕྱིར་ཏེ།
གང་ཟག་སོ་སོའི་དབང་ཤེས་ལ་གཟུང་ཡུལ་ཐུན་མོང་བ་ཡོད་པའི་ཕྱིར་དང་། སྣང་ཡུལ་དང་འཇུག་ཡུལ་ཐུན་མོང་བ་ཡང་ཡོད་པའི་ཕྱིར་དང་། རང་རིག་རྣམ་མེད་པ་དག་གི་ལུགས་ལྟར་ན། རང་རིག་ལ་ཡུལ་མེད་པར་ཐལ་བའི་སྐྱོན་ཡང་ཡོད་པའི་ཕྱིར་རོ། ། ལུང་འདི་ཤེས་བྱེད་དུ་དྲངས་ནས། མཁན་ཆེན་གཡག་ཕྲུག་སངས་རྒྱས་དཔལ་དང་། པཎ་ཆེན་དངོས་གྲུབ་དཔལ་འབར་སོགས་རང་རིག་ལ་ཡུལ་མེད་ཅེས་གསུངས་མོད། ད་དུང་དཀའ་བའི་གནས་ལས་མ་གྲོལ་ཏེ། རང་ལ་ཤར་ན་རང་ཡུལ་ཡིན་ཞེས་པ་དེས། བློ་དེ་ལ་ཡུལ་དེའི་རྣམ་པ་ཤར་ན།
ཡུལ་དེ་བློ་དེའི་ཐུན་མོང་མིན་པའི་ཡུལ་ཡིན་པས་ཁྱབ་པ་བསྟན་ལ། མ་ཤར་ན་ནི་དེ་ཡུལ་མིན། ། ཞེས་པ་དེས། བློ་དེ་ལ་ཡུལ་དེའི་རྣམ་པ་མ་ཤར་ན། ཡུལ་དེ་བློ་དེའི་ཡུལ་མིན་པའི་ཁྱབ་པ་བསྟན་པའི་ཕྱིར། འདོད་ན། ཁྱོད་རང་གིས་དཔྱད་མ་དཔྱད་གཉིས་ཆར་གྱི་ཚེ་གཟུང་ཡུལ་ཐུན་མོང་བ་ཡོད་ཅིང་། དཔྱད་པའི་ཚེ་སྣང་ཡུལ་ཐུན་མོང་བ་མེད་ཀྱང་མ་དཔྱད་པའི་ཚེ་སྣང་ཡུལ་ཐུན་མོང་བ་ཁས་ལེན་པར་བཤད་པ་དང་འགལ་འདུའི་ཕུང་པོར་འབྱུང་བའི་ཕྱིར་རོ། ། ཁོ་བོ་ལྟར་ན་འདི་ཕྱོགས་སྔ་ལ་ཁས་བླངས་ནང་འགལ་སྟོན་པ་ཙམ་ཡིན་ཏེ། གོང་དུ་བཤད་ཟིན་པ་ལས་ཤེས་པའི་ཕྱིར་རོ། །
གཉིས་པ་རང་ལུགས་ནི། གཟུང་ཡུལ་གྱི་གཞལ་བྱ་ནི་རང་མཚན་གཅིག་ཁོ་ནར་ངེས་ཏེ། དོན་སྤྱི་དང་མེད་པ་གསལ་བ་གཟུང་ཡུལ་ཡིན་པ་བཀག་ཟིན་པའི་ཕྱིར་རོ། ། འོ་ན་ཁོ་ན་རེ། རང་ལུགས་ཡུལ་གྱི་དབྱེ་བ་འཆད་པའི་ཚེ། གཟུང་ཡུལ་ཡིན་ན་རང་མཚན་ཡིན་པས་ཁྱབ་ཅེས་སྨྲ་བ་ནི་འབྲེལ་མེད་ཁོ་ན་ཡིན་ཏེ། ཡུལ་གྱི་དབྱེ་བ་གང་ཡང་འཆད་རྒྱུ་མ་བྱུང་བའི་ཕྱིར་སྙམ་ན། རིགས་གཏེར་མཛད་པས་ཡུལ་གྱི་དབྱེ་བ་འཆད་པའི་ཚེ། གཞལ་བྱ་རང་མཚན་གཅིག་ཁོ་ན། ། ཞེས་སྨོས་པ་ཆོས་ཅན།
རྣམ་བཅད་མེད་པ་མ་ཡིན་ཏེ། འདིའི་ཕྱོགས་སྔ་མས། གཟུང་ཡུལ་གསུམ་དུ་འདོད་པ་བཀག་ནས། རང་ལུགས་གཟུང་ཡུལ་རང་མཚན་གཅིག་པུར་ཤེས་པའི་ཆེད་ཡིན་པའི་ཕྱིར་དང་། ཡུལ་ལ་གཟུང་ཡུལ་ཞེན་ཡུལ་འཇུག་ཡུལ་གསུམ་དུ་བཤད་པ་དེ། གཟུང་ཡུལ་རང་མཚན་གཅིག་པོ་དེ་ལ་བློ་ཐ་དད་ཀྱིས་འཇུག་ཚུལ་གྱི་སྒོ་ནས་ཕྱེ་བ་ཡིན་གྱི་དོན་ལོགས་པ་མེད་དོ་ཞེས་ཤེས་པར་བྱ་བའི་ཆེད་ཡིན་པའི་ཕྱིར་དང་། སྤྱིར་གཞལ་བྱ་གཉིས་སུ་དབྱེ་བ་དེ་ཡང་། གནས་ཚུལ་གྱི་སྒོ་ནས་རང་མཚན་གཅིག་པུར་འདུའོ། ། ཞེས་གཞལ་བྱའི་དབྱེ་བསྡུ་ཤེས་པར་བྱ་བའི་ཆེད་ཡིན་པའི་ཕྱིར། དེ་ཡང་ཇི་ལྟར་སྙམ་ན།
གཟུགས་ཀྱི་སྐྱེ་མཆེད་ལྟ་བུ་ཞིག་ཆོས་ཅན། ཁྱོད་ཡུལ་གསུམ་དུ་འཇོག་པའི་རྒྱུ་མཚན་ཡོད་དེ། རང་འཛིན་དོན་རིག་མངོན་སུམ་གྱིས་མངོན་གྱུར་དུ་འཇལ་བའི་ཚེ་གཟུང་ཡུལ། རང་འཇལ་བྱེད་རྗེས་དཔག་གིས་ལྐོག་གྱུར་དུ་འཇལ་བའི་ཚེ་ཞེན་ཡུལ། འཇལ་བྱེད་དེ་གཉིས་ལ་བརྟེན་ནས་སྐྱེས་བུས་འཇུག་པ་ན་མི་བསླུ་བས་འཇུག་ཡུལ་དུ་གྱུར་པའི་ཕྱིར། ཞེས་འཆད་པ་ལ། གཞལ་བྱ་རང་མཚན་གཅིག་ཁོ་ན། ། ཞེས་དང་། རང་འགྲེལ་ལས། རང་མཚན་དེ་ཉིད་དངོས་སུ་འཇལ་ན་གཟུང་ཡུལ་ཡིན་ལ།
ལྐོག་གྱུར་འཇལ་ན་ཞེན་ཡུལ་ཡིན་ཞིང་གཉིས་ཀའང་སྐྱེས་བུས་འཇུག་ན་མི་བསླུ་བས་འཇུག་ཡུལ་ཡིན་ནོ་ཞེས་པ་འདི་བྱུང་། གསུམ་པ་རྩོད་པ་སྤང་བ་ལ་གཉིས་ཏེ། འཁྲུལ་ཤེས་གཟུང་ཡུལ་མེད་ལ་རྩོད་པ་སྤང་། གཟུང་ཡུལ་རང་མཚན་ཉིད་ལ་རྩོད་པ་སྤང་བའོ། ། དང་པོ་ལ་བཞི། ལུང་དང་འགལ་བ་སྤང་། གཞན་དང་མཚུངས་པ་སྤང་། མྱོང་བ་དང་འགལ་བ་སྤང་། དགག་པ་ཚད་མས་མི་རྟོགས་པར་ཐལ་བ་སྤང་བའོ། ། དང་པོ་ནི།
ཁོ་ན་རེ། སློབ་དཔོན་ཕྱོགས་གླང་གིས། མཚན་ཉིད་གཉིས་གཞལ་བྱ། ། ཞེས་གཞལ་བྱ་རང་སྤྱི་གཉིས་སུ་བཤད་པ་མི་འཐད་པར་ཐལ། གཟུང་ཡུལ་ཡིན་ན་རང་མཚན་ཡིན་པས་ཁྱབ་པའི་ཕྱིར་ཟེར་ན། མ་ཁྱབ་སྟེ། ཕྱོགས་གླང་ཡབ་སྲས་ཀྱིས། ། གཟུང་ཡུལ་གྱི་གཞལ་བྱ་ལ་རང་སྤྱི་གཉིས་ཡོད་ནས་གཞལ་བྱ་གཉིས་སུ་བཤད་པ་མ་ཡིན་གྱི། རང་མཚན་གཅིག་པོ་དེ་ལ། ཚད་མ་གཉིས་ཀྱིས་འཇུག་ཚུལ་གྱི་སྒོ་ནས་གཞལ་བྱ་གཉིས་སུ་བཤད་པ་ཙམ་ཡིན་པའི་ཕྱིར་ཏེ།
རང་མཚན་དེ་ཉིད་མངོན་སུམ་མམ། རང་གི་ངོ་བོ་མངོན་གྱུར་དུ་འཇལ་བའི་སྒོ་ནས་རང་མཚན་གཞལ་བྱར་བཞག ། རྗེས་དཔག་གིས་དོན་སྤྱིའི་ཚུལ་གྱིས་ལྐོག་གྱུར་དུ་འཇལ་བའི་ཆ་ནས། སྤྱི་མཚན་གཞལ་བྱར་བཞག་པ་ཡིན་པའི་ཕྱིར་རོ། ། ཞེས་འཆད་པ་ལ། ཡུལ་གཉིས་བཞེད་པས་གནོད་ཅེ་ན། ། འཇུག་ཚུལ་སྒོ་ནས་རང་སྤྱི་གཉིས། ། ཞེས་པའི་རྩ་འགྲེལ་བྱུང་། འདིར་འུ་ཡུག་པ་རིགས་སེང་སོགས་གཞལ་བྱ་ལ་རང་མཚན་གྱིས་ཁྱབ་པ་ཆོས་རྗེ་ས་སྐྱ་པཎྚི་ཏའི་དགོངས་པར་མཛད་པ་ནི་མི་འཐད་དེ། འཇལ་ཚུལ་གྱི་སྒོ་ནས་སྤྱི་མཚན་གཞལ་བྱར་རང་ལུགས་ལ་ཁས་བླངས་པ་དང་འགལ་བའི་ཕྱིར་དང་།
སྤྱི་མཚན་གཞལ་བྱ་མིན་ན། རྗེས་དཔག་ཚད་མ་མིན་པ་ཟློག་མི་ནུས་པའི་ཕྱིར། མཁས་པ་པཎ་ཤཱཀ་སོགས། འཇུག་ཡུལ་ལ་རང་མཚན་གྱིས་ཁྱབ་པ་གཞུང་འདིའི་དགོངས་པར་མཛད་པ་ཡང་མི་འཐད་དེ། རྟགས་ཡང་དག་གང་དང་གང་གི་བསྒྲུབ་བྱ་ཐམས་ཅད་རྟགས་ཅན་རྗེས་དཔག་དེའི་འཇུག་ཡུལ་དུ་ངེས་པར་བྱ་དགོས་པའི་ཕྱིར་དང་། གཞན་དུ་ན་བསྒྲུབ་བྱ་ཡང་དག་ལ་རང་མཚན་གྱིས་ཁྱབ་པར་ཐལ་བའི་ཕྱིར་རོ། ། འོ་ན། ཁྱོད་རང་གིས་གཟུང་ཡུལ་ཡིན་ན་རང་མཚན་ཡིན་པས་ཁྱབ་པ་ཁས་བླངས་པ་ལ། གཞལ་བྱ་གཉིས་སུ་བཤད་པ་དང་འགལ་བའི་རྩོད་པ་དང་རྩོད་ལན་དུ། འཇུག་ཚུལ་སྒོ་ནས་རང་སྤྱི་གཉིས་གིས་གཟུང་ཡུལ་ཞེས་བཤད་པ་གཉིས་ཆར་ལ་འབྲེལ་མེད་དེ།
གཟུང་ཡུལ་ལ་རང་མཚན་གྱིས་ཁྱབ་པ་ལ་གཞལ་བྱ་གཉིས་བཤད་པ་དང་འགལ་བའི་སྐྱོན་འཕེན་པ་མཁས་པའི་རྣམ་འགྱུར་མ་ཡིན་པའི་ཕྱིར་དང་། དེའི་ལན་དུ་ཡང་། སྤྱིར་གཞལ་བྱ་ལ་གཉིས་སུ་ཕྱེ་བ་ཡིན་གྱི། གཟུང་ཡུལ་ལ་གཉིས་སུ་མ་བཤད་ཅེས་པ་ཙམ་གྱིས་ཆོག་པའི་ཕྱིར་རོ། ། གཞན་ཡང་། གཞལ་བྱ་རང་མཚན་གཅིག་ཁོ་ན། ། ཞེས་པའི་རང་འགྲེལ་ལས། ཤེས་པའི་ཡུལ་ནི་རང་གི་མཚན་ཉིད་གཅིག་ཁོ་ན་ཡིན་པས། བླང་དོར་བྱེད་པ་ཐམས་ཅད་རང་གི་མཚན་ཉིད་ཡོད་མེད་ལ་འཇུག་གི ། དོན་བྱེད་མི་ནུས་པ་ལ་དགོས་ནུས་མེད་པའི་ཕྱིར་མི་འཇུག་སྟེ།
རྣམ་འགྲེལ་ལས། རང་གི་མཚན་ཉིད་གཅིག་གཞལ་བྱ། ། ཡོད་མེད་ཉིད་དུ་དཔྱོད་རྣམས་ཀྱི། ། དོན་བྱ་དེ་ལས་གྲུབ་ཕྱིར་རོ། ། ཞེས་དང་། མེད་པ་གཞལ་བྱ་མ་ཡིན་ཕྱིར། ། གཅིག་ཉིད་ཅེ་ན་ཁོ་བོའང་འདོད། ། ཅེས་གསུངས་པས་སོ། ། ཞེས་བཤད་པས། རྣམ་རིགས་ཀྱི་གཞུང་དེ་རྣམས་ཁོག་སྒྲིག་དགོས་པས།
རྣམ་འགྲེལ་གྱི་གཞུང་དེ་རྣམས་ཀྱི་དངོས་བསྟན་གྱི་གཞལ་བྱ་ཡང་གཟུང་ཡུལ་ལ་རང་མཚན་ཁོ་ནར་ངེས་སམ་ཞེ་ན་ཁོ་བོ་ཅག་གིས་གཟུང་ཡུལ་ལ་རང་མཚན་གྱིས་ཁྱབ་པར་སྨྲས་པ་ལ་རྩོད་པ་དང་། རྩོད་ལན་དེ་ལྟར་འདེབས་དགོས་པ་ནི། ཕྱོགས་སྔའི་གནད་ཀྱིས་ཤེས་དགོས་ཏེ། གཟུང་ཡུལ་ལ་རང་སྤྱི་གཉིས་མེད་པ་གསལ་བ་དང་གསུམ་དུ་ཁས་བླངས་པས། ཕྱོགས་སྔ་མ་ལ་དོགས་པ་དེ་ངེས་པར་སྐྱེ་ཞིང་དེ་གསལ་དགོས་པའི་ཕྱིར། རྣམ་རིགས་ཀྱི་གཞུང་གཉིས་ཁོག་སྒྲིག་ཅིས་ཀྱང་དགོས་མོད། རྣམ་འགྲེལ་གྱི་གཞུང་གཉིས་ཀྱི་དངོས་བསྟན་གྱི་གཞལ་བྱ་ནི་རང་མཚན་སྤྱི་ཙམ་ཡིན་གྱི། གཟུང་ཡུལ་ཁོ་ནར་མ་ངེས། རིགས་གཏེར་གྱི་གཞུང་དེའི་དངོས་བསྟན་གྱི་གཞལ་བྱ་ནི་གཟུང་ཡུལ་ཁོ་ནར་བྱེད་དགོས་ཏེ། ཕྱོགས་སྔ་མས་གཟུང་ཡུལ་གསུམ་དུ་འདོད་པ་བཀག་ནས།
རང་ལུགས་གཟུང་ཡུལ་རང་མཚན་གཅིག་ཁོ་ནར་སྒྲུབ་པའི་སྐབས་ཡིན་པའི་ཕྱིར་རོ། ། དེས་ན་རྣམ་རིགས་གཉིས་ཆར་གྱི་སྙིང་པོ་དྲིལ་ན་འདི་ལྟར་ཡིན་ཏེ། གོང་དུ། སྤྱིར་གཞལ་བྱ་ཙམ་ལ་རང་སྤྱི་གཉིས་སུ་བཤད་ནས། དེ་ཡང་གནས་ཚུལ་གྱི་སྒོ་ནས་གཞལ་བྱ་རང་མཚན་གཅིག་པུར་བསྡུས་པའི་ཚེ། འོ་ན་གཞལ་བྱ་ལ་རང་སྤྱི་གཉིས་མ་ངེས་པར་ཐལ། གནས་ཚུལ་གྱི་སྒོ་ནས་གཞལ་བྱ་རང་མཚན་གཅིག་པུར་འདུ་བའི་ཕྱིར་ཟེར་ན་མ་ཁྱབ་སྟེ། གནས་ཚུལ་གྱི་གཞལ་བྱ་དེ་ཉིད་ཚད་མས་མཇལ་བའི་ཚེ་ན། རང་གི་ངོ་བོས་འཇལ་བ་དང་། གཞན་གྱི་ངོ་བོས་འཇལ་བ་སྟེ་གཉིས་ལས་གཞན་པའི་འཇུག་ཚུལ་གསུམ་པ་ནི་མེད་ལ།
གཞན་གྱི་ངོ་བོས་འཇལ་བའི་ཚེ་ན་སྤྱི་མཚན་གཞལ་བྱར་བྱེད་དགོས་པའི་ཕྱིར། དེ་ཡང་རྟགས་དང་པོ་གྲུབ་སྟེ། གནས་ཚུལ་གྱི་གཞལ་བྱ་ལ་མངོན་ལྐོག་གཉིས་སུ་ངེས་ཞིང་། མངོན་གྱུར་རྣམས་ནི་རང་གི་ངོ་བོས་འཇལ། ལྐོག་གྱུར་རྣམས་ནི་གཞན་གྱི་ངོ་བོས་འཇལ་བའི་ཕྱིར། འོ་ན་གནས་ཚུལ་གྱི་གཞལ་བྱ་མངོན་ལྐོག་གཉིས་པོ་དེ་གང་། དེ་རང་གཞན་གྱི་ངོ་བོས་འཇུག་ཚུལ་ཇི་ལྟར་བྱེད་སྙམ་ན། གཟུང་ཡུལ་གཟུགས་སྒྲ་སོགས་ནི་གཞལ་བྱ་མངོན་གྱུར་ཡིན་ཏེ། དེ་ཚུར་མཐོང་དབང་མངོན་གྱིས་མངོན་གྱུར་དུ་གཏན་ལ་ཕབ་སྟེ་ངེས་པ་འདྲེན་ནུས་པའི་ཕྱིར། དོན་ལྔ་ལས་གཞན་པའི་རང་མཚན་ཐམས་ཅད་གཞལ་བྱ་ལྐོག་གྱུར་ཡིན་ཏེ།
ཚུར་མཐོང་དབང་མངོན་གྱིས་གཏན་ལ་འབེབས་མི་ནུས་པར་གཞན་རྟགས་ལ་བརྟེན་ནས་ངེས་པ་འདྲེན་དགོས་པའི་ཕྱིར། དེ་ལྟར་ཡང་རྣམ་འགྲེལ་ལས། གང་ལ་དོན་གྱི་ནུས་པ་ལས། ། རྗེས་འགྲོ་ལྡོག་པ་ཅན་གྱི་བློ། ། དེ་ལ་འཛིན་པ་རང་དབང་ཅན། ། དེ་ལས་གཞན་པའི་དབང་པོ་འདས། ། མ་མཐོང་བདག་ཉིད་ངོ་བོ་དེ། ། རྟོགས་པའི་རྟེན་ནི་དོན་གཞན་ཡིན། ། ཞེས་གསལ་བར་བཤད་པའི་ཕྱིར་རོ། ། རང་གཞན་གྱི་ངོ་བོས་རྟོགས་ཚུལ་ལ།
སྡེ་བདུན་རབ་གསལ་ལས། རང་གི་ངོ་བོ་ལ་རང་མཚན་རང་ངོས་ནས་གཏད་པའི་རྣམ་པ་ལ་རང་གི་ངོ་བོར་གཞག་པ་དང་། རང་མཚན་ཉིད་ལ་རང་གི་ངོ་བོར་བཞག་པ་གཉིས་ལས། སྔ་མ་ནི་དོན་རང་མཚན་དང་། ཕྱི་མ་ནི་ཤེས་པ་རང་མཚན་རང་གི་ངོ་བོའི་དོན་ཡིན་ལ་ཞེས་པ་དང་། སྔ་མ་དེ་དོན་རང་མཚན་རང་གི་ངོ་བོར་མི་འཐད་དེ། དེ་ལས་རྫས་གཞན་ཡིན་པའི་ཕྱིར་ཞེ་ན། སྐྱོན་མེད་དེ་རང་མཚན་རང་ངོས་ནས་གཏད་པའི་རྣམ་པ་ཡིན་པས་རང་གི་ངོ་བོའི་མིང་གིས་བཏགས་པའི་ཕྱིར་རོ། ། རྟོག་པ་ལ་སྣང་བའི་རྣམ་པ་ནི། རང་མཚན་རང་ངོས་ནས་མ་གཏད་པར་གཞན་བག་ཆགས་ཀྱིས་བཞག་པའི་རྣམ་པ་ཡིན་པས་གཞན་གྱི་ངོ་བོ་ཞེས་གསུངས་སོ། །
གནད་འདི་མ་རྟོགས་ན། དེ་ནི་རང་གཞན་ངོ་བོ་ཡིས། ། ཞེས་སོགས་ཀྱི་གཞུང་དོན་བསྐལ་བའི་བར་དུ་རྙེད་པ་མི་སྲིད་དོ། ། ཞེས་བཤད། དེ་ཡང་ཅུང་ཟད་དཔྱད་དེ། འོ་ན། སྒྲ་མི་རྟག་རྟོགས་པའི་རྗེས་དཔག་ལ་སྣང་བའི་རྣམ་པ་དེ། སྒྲ་མི་རྟག་པའི་དོན་སྤྱི་ཡིན་པར་ཐལ། དེ་མི་རྟག་པ་གཞན་གྱི་ངོ་བོས་རྟོགས་པའི་སྐབས་ཀྱི་གཞན་གྱི་ངོ་བོ་དེ་ཡིན་པའི་ཕྱིར་རོ། ། དེས་ན་རང་གི་ལུགས་ནི།
གཟུགས་འཛིན་དབང་མངོན་དེས་གཟུགས་རང་གི་ངོ་བོས་རྟོགས་ཏེ། དེས་གཟུགས་རང་ཉིད་མངོན་སུམ་དུ་སྣང་བའི་སྒོ་ནས་རྟོགས་པའི་ཕྱིར། སྒྲ་མི་རྟག་པར་རྟོགས་པའི་རྗེས་དཔག་དེས། སྒྲ་མི་རྟག་པ་གཞན་གྱི་ངོ་བོས་རྟོགས་ཏེ། དེས་སྒྲ་མི་རྟག་པའི་དོན་སྤྱི་སྣང་བའི་སྒོ་ནས་རྟོགས་པའི་ཕྱིར། རྩ་བའི་རྟགས་གཉིས་པ་རང་མཚན་དེ་ཉིད་གཞན་གྱི་ངོ་བོས་འཇལ་བའི་ཚེ་ན་སྤྱི་མཚན་གཞལ་བྱར་འཇོག་དགོས་ཏེ། སྒྲ་མི་རྟག་རྟོགས་ཀྱི་རྗེས་དཔག་དེས། སྒྲ་མི་རྟག་པ་དོན་སྤྱིའི་ཚུལ་གྱིས་འཇལ་བའི་ཚེ་ན། རློམ་ཚོད་ལ་སྒྲ་མི་རྟག་པ་རང་མཚན་དང་། སོང་ཚོད་ལ་སྒྲ་མི་རྟག་པའི་དོན་སྤྱི་གཞལ་བྱར་སོང་བའི་ཕྱིར།
འོ་ན་ཚད་མ་ལ་མངོན་རྗེས་གཉིས་སུ་གྲངས་ངེས་པར་བསྒྲུབ་པ་ལ། གཞལ་བྱ་རང་མཚན་ལ་མངོན་ལྐོག་གཉིས་སུ་གྲངས་ངེས་པའི་ཕྱིར་ཞེས་བཀོད་པས་ཆོག་པར་སོང་བ་ལ། གཞལ་བྱ་རང་སྤྱི་གཉིས་སུ་གྲངས་ངེས་པའི་ཕྱིར། ཞེས་པའི་རྟགས་བཀོད་པ་ལ་དགོས་ནུས་ཅི་ཞིག་ཡོད་ཅེ་ན། འཇུག་ཚུལ་གྱི་གཞལ་བྱ་རང་མཚན་ལ་མངོན་ལྐོག་གཉིས་ཡོད་པའི་རྒྱུ་མཚན་གྱིས། སྤྱིར་གཞལ་བྱ་ལ་རང་སྤྱི་གཉིས་ཡོད་པར་བསྒྲུབ་ནུས་ཏེ། འཇུག་ཡུལ་ལྐོག་གྱུར་དེ། རྟགས་ལ་བརྟེན་ནས་འཇལ་བའི་ཚེ། ལྐོག་གྱུར་དེའི་དོན་སྤྱིའི་གཞལ་བྱར་གྲུབ་ཟིན་པའི་ཕྱིར་རོ། ། གནད་འདི་ངེས་པར་དྲན་དངོས་སོ། །
དོན་འདི་དག་ནི་རྣམ་རིགས་གཉིས་ཆར་གྱི་སྙིང་པོ་བསྡུས་པའི་བཅུད་ཡིན་ཏེ། འཇུག་ཚུལ་སྒོ་ནས་རང་སྤྱི་གཉིས། ཞེས་པའི་རང་འགྲེལ་ལས། གཞལ་བྱ་གཉིས་ཡོད་ནས་གཉིས་སུ་གསུངས་པ་མ་ཡིན་གྱི། འཇལ་ཚུལ་གྱི་སྒོ་ནས་མངོན་གྱུར་གྱི་རང་མཚན་རང་གིས་འཇལ་བ་དང་། ལྐོག་གྱུར་གྱི་རང་མཚན་གཞན་ལས་འཇལ་བ་ལ་དགོངས་ནས་གཉིས་སུ་གསུངས་པ་ཡིན་ཏེ། རྣམ་འགྲེལ་ལས། དེ་ནི་རང་གཞན་ངོ་བོ་ཡི། ། རྟོགས་ཕྱིར་གཞལ་བྱ་གཉིས་སུ་བཞེད། ། ཅེས་དང་།
གཞལ་བྱ་གཉིས་ཕྱིར་ཚད་མ་གཉིས། ། དོན་བྱེད་ནུས་དང་མི་ནུས་ཕྱིར། ། ཞེས་གསུངས་པ་ལྟར་རོ། ། རྩ་བའི་རྩོད་སྤོང་གཉིས་པ་ལ་ཁོ་ན་རེ། དོན་སྤྱི་གཞལ་བྱར་ཁས་བླངས་པ་ལ་འཕྲོས་ནས། ཟླ་བ་གཉིས་སྣང་གི་དབང་ཤེས་ལ་སྣང་བའི་ཟླ་གཉིས་དེ་གཞལ་བྱ་གསུམ་པ་ཡིན་པར་ཐལ། བུམ་པའི་དོན་སྤྱི་དེ་འཇུག་ཚུལ་གྱི་སྒོ་ནས་གཞལ་བྱ་གཉིས་པ་ཡིན་པ་གང་ཞིག ། དེ་གཉིས་རང་མཚན་མིན་མཉམ་དུ་མཚུངས་པའི་ཕྱིར་ཟེར་ན། མ་ཁྱབ་སྟེ། མེད་པ་གསལ་བ་དེ་གཞལ་བྱར་བཞག་པ་ལ་དགོས་ནུས་མེད།
དོན་སྤྱི་གཞལ་བྱར་བཞག་པ་ལ་དགོས་ནུས་ཡོད་པའི་ཕྱིར། དང་པོ་དེར་ཐལ། ཟླ་གཉིས་དེ་ལ་ཟླ་བ་རང་མཚན་པར་ཞེན་ཞུགས་ཐོབ་གསུམ་མེད་པའི་ཕྱིར་དང་། ཡོད་ན་ཟླ་བ་གཉིས་སྣང་གི་དབང་ཤེས་དེ་ཚད་མ་གསུམ་པར་ཐལ་བའི་སྐྱོན་ཡོད་པའི་ཕྱིར་རོ། ། རྟགས་གཉིས་པ་བསྒྲུབ་པ་ལ། སྒྲ་མི་རྟག་པའི་དོན་སྤྱི་ཆོས་ཅན། ཁྱོད་གཞལ་བྱར་བཞག་པ་ལ་དགོས་ནུས་ཡོད་དེ། ཁྱོད་སྒྲ་མི་རྟག་པ་རང་མཚན་པ་མ་ཡིན་ཡང་། ཁྱོད་འཇལ་བྱེད་ཀྱི་ཚད་མས་སྒྲ་མི་རྟག་པར་ཞེན་ནས་ཞུགས་པས་འཇུག་ཡུལ་སྒྲ་མི་རྟག་པ་རང་མཚན་པ་དེ་ཐོབ་པར་ནུས་པའི་ཕྱིར་རོ། ། འོ་ན་མེད་པ་གསལ་བ་དེ་གང་ཡིན་སྙམ་ན།
འདི་ལྟར་བརྟག་སྟེ། རང་སྤྱི་གཉིས་སུ་མ་འདུས་པའི་མེད་པ་གསལ་བ་ཞེས་བྱ་བ་གྲུབ་པ་མེད་དེ ཟླ་བ་གཉིས་སྣང་གི་དབང་ཤེས་ལ་ཟླ་གཉིས་སྣང་ཙམ་དེ་ནི་ཤེས་པ་ཡིན། དེ་ལ་སྣང་བའི་ཟླ་གཉིས་ནི་མེད་ངེས་ཡིན། རྗེས་འབྲང་གི་རྟོག་པ་ལ་ཟླ་གཉིས་སུ་སྣང་ཙམ་དེ་ནི་སྤྱི་མཚན་ཡིན་པའི་ཕྱིར། ཞེས་འཆད་པ་ལ། མེད་པའང་གཞལ་བྱར་མཚུངས་ཞེ་ན། ། ཞེས་སོགས་ཤློ་ཀ་ཕྱེད་དང་གཉིས་སོ། ། འདིར་པཎ་ཤཱཀ་པས་ཊཱི་ཀར། དངོས་པོ་ལ་བརྟེན་པའི་དོན་སྤྱི་རྣམས་ཞེན་ཞུགས་ཐོབ་གསུམ་ཚང་བས་གཞལ་བྱར་འཇོག ། དངོས་མེད་ལ་བརྟེན་པའི་དོན་སྤྱི་རྣམས་དེ་མ་ཚང་བས་གཞལ་བྱར་མི་འཇོག་ཅེས་བཤད་པ་ནི།
ཁྱོད་རང་གི་རྣམ་འགྲེལ་གྱི་ཊཱི་ཀ་དང་འགལ་ཏེ། དེ་ཉིད་ལས། ། ཡོད་པ་ཉིད་ལ་མི་རྟག་པས་ཁྱབ་པ་དང་། གཞལ་བྱ་ཉིད་ལ་རང་མཚན་གྱིས་ཁྱབ་པ་ནི་གནད་གཅིག་པས། སེལ་ངོའི་གཞལ་བྱས་གཞལ་བྱའི་གོ་མི་ཆོད་པར་བཤད་པའི་ཕྱིར་རོ། ། རྩོད་སྤོང་གསུམ་པ་ནི། དོན་སྤྱི་དང་མེད་པ་གསལ་བ་ཆོས་ཅན། གཟུང་ཡུལ་ཡིན་ཏེ། དེ་གཉིས་འཛིན་བྱེད་ཀྱི་ཤེས་པ་གཉིས་ཉམས་སུ་མྱོང་བའི་རང་རིག་གིས་ཤུགས་ལ་གྲུབ་པའི་ཕྱིར་ཟེར་ན། མ་ཁྱབ་སྟེ།
འཛིན་བྱེད་ཀྱི་ཤེས་པ་གཉིས་པོ་དེ་འཁྲུལ་ཤེས་ཡིན་པས་གཟུང་ཡུལ་མེད་ཅིང་། དེ་གཉིས་ལ་ཡུལ་སྣང་བའི་རྣམ་པ་དེ་ནི་མྱོང་བྱེད་རང་རིག་གིས་མྱོང་བའི་ཕྱིར་ན་ཤེས་པ་ཡིན་པའི་ཕྱིར་རོ། ། ཞེས་འཆད་པ་ལ། དངོས་མེད་གཉིས་པོ་རང་རིག་གིས། ཞེས་སོགས་བྱུང་ངོ་། རྩོད་པ་བཞི་པ་ནི། ཁོ་ན་རེ། བུམ་པའི་དོན་སྤྱི་ཆོས་ཅན། ཁྱོད་གཞལ་བྱ་མ་ཡིན་པར་ཐལ། ཁྱོད་གནས་ཚུལ་གྱི་གཞལ་བྱ་མ་ཡིན་པའི་ཕྱིར།
ཟེར་ན་མ་ཁྱབ་སྟེ། ཁྱོད་གནས་ཚུལ་གྱི་གཞལ་བྱ་མ་ཡིན་ཡང་། ཁྱོད་འཇལ་བྱེད་ཀྱི་ཚད་མས་ཁྱོད་ལ་དགག་སྒྲུབ་བྱས་པ་ལས་འཇུག་ཡུལ་བུམ་པ་རང་མཚན་ཐོབ་པའི་ཕྱིར། ཞེས་འཆད་པ་ལ། རང་མཚན་མིན་པའི་ཡུལ་མེད་ན། ། ཞེས་སོགས་ཤློ་ཀ་གཅིག་གོ། ། སྐབས་འདིར་ཅུང་ཟད་མཐའ་དཔྱད་ན། ཡུལ་ལ་མཚན་ཉིད་དང་དབྱེ་བ་གཉིས་ལས་དང་པོ་ནི། བློས་རིག་པར་བྱ་བའོ། ། གཉིས་པ་དབྱེ་ན་སྣང་ཡུལ།
འཇུག་ཡུལ། ཞེན་ཡུལ། གཟུང་ཡུལ་ལོ། ། འདིའི་བཞིའི་རྣམ་བཞག་ལ་དགག་གཞག་སྤང་གསུམ་ལས། སྔ་རབས་པ་ཁ་ཅིག ། སྣང་ཡུལ་ཤེས་པ་ཀུན་ལ་ཡོད། ། གཟུང་ཡུལ་དོན་རིག་མངོན་སུམ་དབང་། ། ཞེན་ཡུལ་རྟོག་པའི་སྒོས་ཆོས་ཡིན། ། འཇུག་ཡུལ་དོན་མཐུན་ཀུན་ལ་ཡོད། ། ཅེས་སྨྲ་བ་དང་།
ཕྱིས་གོ་རམས་ཆེན་པོ་སོགས། བར་བ་གཉིས་འཐད་ཀྱང་། སྔ་ཕྱི་གཉིས་མི་འཐད་དེ། རྟོག་མེད་ལོག་ཤེས་ལ་སྣང་ཡུལ་མེད་པའི་ཕྱིར་དང་། བཅད་ཤེས་ལ་འཇུག་ཡུལ་མེད་པའི་ཕྱིར་རོ། ། དེས་ན་རྟོག་པ་ཐམས་ཅད་དང་། རྟོག་མེད་མ་འཁྲུལ་ཤེས་པ་ཐམས་ཅད་ལ་སྣང་ཡུལ་ཡོད་ཅིང་། རྟོག་མེད་འཁྲུལ་ཤེས་ལ་སྣང་ཡུལ་མེད་ཅེས་གསུངས་སོ། ། འོ་ན་ཟླ་བ་གཉིས་སྣང་གི་དབང་ཤེས་ཀྱི་སྣང་ཡུལ་ཡོད་པར་ཐལ། ཟླ་བ་གཉིས་སྣང་གི་དབང་ཤེས་དེའི་སྣང་ཡུལ་ཡིན་པའི་ཕྱིར་ཏེ།
ཁྱོད་ཟླ་བ་གཉིས་སྣང་གི་དབང་ཤེས་ལ་རྣམ་མེད་དུ་དངོས་སུ་སྣང་བའི་ཡུལ་ཡིན་པའི་ཕྱིར། ཁྱབ་པ་དངོས་ཏེ སྡེ་བདུན་རབ་གསལ་ལས། དེས་རྣམ་པ་གཏད་པའི་སྒོ་ནས་སྣང་བའམ་རྣམ་མེད་དུ་དངོས་སུ་སྣང་བ་གང་རུང་དུ་གྱུར་པའི་ཡུལ་དེ། སྣང་ཡུལ་གྱི་མཚན་ཉིད་དུ་བཤད་པའི་ཕྱིར། རྩ་རྟགས་དེར་ཐལ། དེ་ཁྱོད་ལ་རང་རིག་མངོན་སུམ་ཡིན་པའི་ཕྱིར། ཁྱབ་པ་དངོས་ཏེ། རང་རིག་མངོན་སུམ་གྱིས་ཁོ་རང་གི་ཡུལ་རྣམ་མེད་དུ་རྟོགས་ཞེས་ཁྱོད་རང་གིས་བཤད་པའི་ཕྱིར་གལ་ཏེ་རྩ་རྟགས་མ་གྲུབ་སྟེ། ཟླ་བ་གཉིས་སྣང་གི་དབང་ཤེས་དེ། ཁོ་རང་གི་ངོ་བོ་ལ་རང་རིག་མངོན་སུམ་ཡིན་གྱི་ཁོ་རང་ལ་དེར་ཁས་མི་ལེན་ནོ་ཟེར་ན།
དེའི་སྣང་ཡུལ་ལ་ཡོད་པར་ཐལ། དེའི་ངོ་བོ་དེའི་སྣང་ཡུལ་ཡིན་པའི་ཕྱིར། རྟགས་སྔར་ལྟར་རོ། ། གལ་ཏེ་དེ་འདྲ་སྐྱོན་ཅན་ཡིན་ནོ་ཟེར་ན། ཟླ་བ་གཉིས་སྣང་གི་དབང་ཤེས་ཀྱི་སྣང་ཡུལ་ཡོད་པར་ཐལ། ཟླ་གཉིས་སྣང་གི་དབང་ཤེས་ཀྱི་ཡུལ་དེའི་སྣང་ཡུལ་ཡིན་པའི་ཕྱིར། མ་གྲུབ་ན་དེ་ཆོས་ཅན། ཁྱོད་དེར་ཐལ། ཁྱོད་དེ་ལ་གསལ་བར་སྣང་བ་གང་ཞིག ། དེའི་ཡུལ་ཡིན་པའི་ཕྱིར།
རྟགས་གཉིས་ཆོས་ཅན་གྱིས་འགྲུབ། མ་གྲུབ་ན། དེ་ཆོས་ཅན། ཁྱོད་ཀྱི་ཡུལ་དེ་ཁྱོད་ཉིད་ཡུལ་ཡིན་པར་ཐལ། ཁྱོད་ཤེས་པ་ཡིན་པའི་ཕྱིར། ཡང་ཟླ་བ་གཉིས་སྣང་གི་དབང་ཤེས་ཆོས་ཅན། ཁྱོད་ཀྱི་སྣང་ཡུལ་ཡོད་པར་ཐལ། ཁྱོད་ལ་གསལ་བར་སྣང་བའི་ཡུལ་ཡོད་པའི་ཕྱིར། ཁྱབ་སྟེ། རང་འགྲེལ་ལས།
སྣང་བ་སྤྱིའི་མཚན་ཉིད་ནི་རྟོག་མེད་ཀྱི་ཤེས་པས་མཐོང་བའོ། ། ཞེས་བཤད་པའི་ཕྱིར། རྩ་རྟགས་དེར་ཐལ། ཁྱོད་རྟོག་མེད་ཤེས་པ་ཡིན་པའི་ཕྱིར། ཡང་རྟོག་པ་ཆོས་ཅན། ཁྱོད་ལ་གསལ་བར་སྣང་བའི་ཡུལ་ཡོད་པར་ཐལ། ཁྱོད་ལ་སྣང་ཡུལ་ཡོད་པ་གང་ཞིག ། ཁྱོད་ལ་སྣང་བའི་ཡུལ་ཡོད་ན། ཁྱོད་ལ་སྣང་ཡུལ་ཡོད་པས་མ་ཁྱབ་པའི་ཕྱིར། ཕྱི་མ་མ་གྲུབ་ན།
རྟོག་མེད་ལོག་ཤེས་ཆོས་ཅན་གྱིས་གཤོག ། རྟགས་གྲུབ་སྟེ་ཁྱེད་ལ་གསལ་བར་སྣང་བའི་ཡུལ་ཡོད་པའི་ཕྱིར། གལ་ཏེ་རྩ་བར་མ་གྲུབ་སྟེ་ཁོའི་སྣང་ཡུལ་དུ་འཇོག་པ་ལ་ཁོ་ལ་རྣམ་པ་གཏད་པའམ། རྣམ་མེད་དུ་དངོས་སུ་དུ་སྣང་བ་གང་རུང་ཞིག་དགོས་སོ་ཟེར་ན། ཁྱོད་རང་གི་རྩ་བའི་བཞེད་པ་དེར་སྣང་མོད། མི་ཐར་ཏེ། ཟླ་བ་གཉིས་སྣང་གི་དབང་ཤེས་ཀྱི་ཡུལ་ཆོས་ཅན། ཁྱོད་དེའི་སྣང་ཡུལ་ཡིན་པར་ཐལ། ཁྱོད་དེ་ལ་རྣམ་པ་གཏད་པའི་སྒོ་ནས་སྣང་བའི་ཡུལ་ཡིན་པའི་ཕྱིར་ཏེ། ཁྱོད་དེ་ལ་གཞན་རིག་གི་ཤེས་པར་སོང་བའི་ཡུལ་ཡིན་པའི་ཕྱིར་ཏེ།
དེ་ཁྱོད་ལ་གཞན་རིག་གི་ཤེས་པ་ཡིན་པའི་ཕྱིར། ཡང་སྔོན་འཛིན་དབང་མངོན་གྱིས་དྲངས་ནས་སྐྱེས་པའི་སྔོན་པོ་དྲན་པའི་དྲན་ཤེས་ཆོས་ཅན། ཁྱོད་ཀྱི་འཇུག་ཡུལ་མེད་པར་ཐལ། ཁྱོད་བཅད་ཤེས་ཡིན་པའི་ཕྱིར། ཁྱབ་པ་དངོས། འདོད་ན། ཡོད་པར་ཐལ། ཁྱོད་འཁྲུལ་ནས་འཇུག་ཡུལ་རང་མཚན་ཐོབ། ། ནང་དུ་རང་རིག་ཚད་མར་འདོད། ། ཅེས་པའི་སྐབས་ནས་དངོས་བསྟན་གྱི་ཤེས་པ་ཡིན་པའི་ཕྱིར་ཏེ།
ཁྱོད་སྔོན་པོའི་ལྡོག་པ་ངེས་པ་ནི། རྟོག་པ་ཡིན་ཕྱིར་གཞན་སེལ་ཡིན། ། ཞེས་པའི་སྐབས་ནས་དངོས་བསྟན་གྱི་ཤེས་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། ། ལེགས་པར་སོམས་ཤིག ། ཡང་པཎ་ཆེན་ཤཱཀྱའི་མཚན་གྱིས་འཇུག་ཡུལ་ཡིན་ན། རང་མཚན་ཡིན་པས་ཁྱབ། དེ་ལ་འཇུག་ཡུལ་མངོན་ལྐོག་གཉིས་ཡོད་ཅེས་གསུངས་སོ། ། འོ་ན་ནམ་མཁའ་དངོས་མེད་ཆོས་ཅན། རང་མཚན་ཡིན་པར་ཐལ།
ནམ་མཁའ་དངོས་མེད་དུ་རྟོགས་པའི་རྗེས་དཔག་གི་འཇུག་ཡུལ་ཡིན་པའི་ཕྱིར་ཏེ། ནམ་མཁའ་དངོས་མེད་དུ་བསྒྲུབ་པའི་རྟགས་ཡང་དག་གི་བསྒྲུབ་བྱ་ཡང་དག་ཡིན་པའི་ཕྱིར་རོ། ། ཁྱབ་སྟེ། སྒྲ་མི་རྟག་པར་བསྒྲུབ་པར་བྱེད་པའི་བསྒྲུབ་བྱ་ཡང་དག་ཡིན་ན། སྒྲ་མི་རྟག་རྟོགས་ཀྱི་རྗེས་དཔག་གི་འཇུག་ཡུལ་ཡིན་དགོས་པའི་ཕྱིར་རོ། ། ཡང་ཕུང་པོ་བདག་མེད་ཡིན་པ་ཆོས་ཅན། རང་མཚན་ཡིན་པར་ཐལ། ཕུང་པོ་བདག་མེད་དུ་རྟོགས་པའི་རྗེས་དཔག་གི་འཇུག་ཡུལ་ཡིན་པའི་ཕྱིར་ཏེ། ཕུང་པོ་བདག་མེད་དུ་བསྒྲུབ་པའི་བསྒྲུབ་བྱ་ཡང་དག་ཡིན་པའི་ཕྱིར་རོ། ། འདི་ལ་རྩ་བར་འདོད་དེ།
ཕུང་པོ་བདག་མེད་དེ་རྣལ་འབྱོར་མངོན་སུམ་གྱི་ཡུལ་ཡིན་པས། བདག་བཀག་པའི་གསལ་རིག་གི་ཆ་ལ་འཇོག་པའི་ཕྱིར་གསུང་ངོ་། ། དེ་ཆོས་ཅན། རང་མཚན་མ་ཡིན་པར་ཐལ། དགག་པ་ཡིན་པའི་ཕྱིར། མ་གྲུབ་ན། དེར་ཐལ། ཕུང་པོ་བདག་མེད་དུ་བསྒྲུབ་པའི་དགག་རྟགས་ཡང་དག་ཁས་ལེན་རིགས་པའི་ཕྱིར། མ་ཁྱབ་ན་ཕུང་པོ་བདག་མེད་དུ་བསྒྲུབ་པའི་ཞེ་འདོད་ཀྱི་སྒྲུབ་ཆོས་ཡང་ཡིན། དགག་པ་ཡང་ཡིན་པའི་གཞི་མཐུན་ཁས་ལེན་རིགས་པར་ཐལ།
དེའི་ཕྱིར། འདོད་ན་གང་ཡིན་སྨོས་ཤིག ། ཡང་དེར་ཐལ། ཕུང་པོ་བདག་མེད་དུ་འཛིན་པའི་རྟོག་པ་དེ་དགག་རྟོག་ཡིན་པའི་ཕྱིར་ཏེ། ཕུང་པོ་བདག་ཡོད་དུ་འཛིན་པའི་རྟོག་པ་དེ་སྒྲུབ་རྟོག་ཡིན་པའི་ཕྱིར་ཏེ། བདག་འཛིན་པའི་རྟོག་པ་དེ་སྒྲུབ་རྟོག་ཡིན་པའི་ཕྱིར་རོ། ། ཡང་བདག་མེད་དགག་པ་ཡིན་པར་ཐལ། བདག་མེད་དགག་པ་ཡིན་པའི་ཕྱིར་ཏེ། རྟག་དངོས་མེད་པ་དགག་པ་ཡིན་པའི་ཕྱིར་ཏེ། བུམ་པ་མེད་པ་དགག་པ་ཡིན་པའི་ཕྱིར་ཏེ།
བུམ་པ་ཡོད་པ་སྒྲུབ་པ་ཡིན་པའི་ཕྱིར། ཀུན་མཁྱེན་གོ་རམས་པ་ཆེན་པོས། འཇུག་ཡུལ་ལ་རང་མཚན་གྱིས་མ་ཁྱབ་ཀྱང་། ཀུན་ཏུ་ཐ་སྙད་པའི་ཚད་མས་འཇུག་ལྡོག་བྱ་བའི་ཡུལ་ཡིན་ན། རང་མཚན་ཡིན་པས་ཁྱབ་ཅེས་གསུང་ངོ་། ། འོ་ན་ཀུན་ཏུ་ཐ་སྙད་ཀྱི་ཚད་མའི་འཇུག་ཡུལ་ཡིན་ན། རང་མཚན་ཡིན་པས་ཁྱབ་པར་ཐལ། དེའི་ཕྱིར། འདོད་ན། ཉེར་ལེན་གྱི་ཕུང་པོ་བདག་མེད་ཆོས་ཅན།
དེར་ཐལ། དེའི་ཕྱིར། རྟགས་དེར་ཐལ། ཉེར་ལེན་གྱི་ཕུང་པོ་བདག་མེད་དུ་རྟོག་པའི་རྗེས་དཔག་གི་ཡུལ་ཡིན་པའི་ཕྱིར། ཁྱབ་སྟེ། རྗེས་དཔག་ཡིན་ན། ཀུན་ཏུ་ཐ་སྙད་པའི་ཚད་མ་ཡིན་དགོས་པའི་ཕྱིར་རོ། ། དེ་ཡིན་ན། རང་འབྲས་དྲན་ཤེས་འདྲེན་བྱེད་ཡིན་དགོས་པའི་ཕྱིར། ལེགས་པར་དཔྱོད་ཅིག །
ཡང་པཎ་ཆེན་དངོས་གྲུབ་དཔལ་འབར་གྱིས་རིགས་གཏེར་ཊཱི་ཀར། ཡུལ་བཞིའི་ཟུང་འཇུག་གཞལ་བྱ་གཉིས། ། རང་མཚན་དུ་ངེས་སྣང་ཞེན་གྱི། ། ཡུལ་ལ་རང་སྤྱི་ཆ་གཉིས་ཡོད། ། ཅེས་དང་། མདོ་སྡེའི་གྲུབ་མཐའ་ལ་གནས་ཚེ། ། དཔྱད་དང་མ་དཔྱད་གཉིས་ཀར་རུའང་། གཟུང་ཡུལ་ཐུན་མོང་ཁས་ལེན་ཞིང་། ། དོན་རིག་ཤེས་པས་ཕྱི་རོལ་དོན། ། འཛིན་དང་མི་འཛིན་སོ་སོར་ངེས། །
མ་དཔྱད་སྣང་ཡུལ་ཐུན་མོང་ལ། ། འདོད་ཅིང་དཔྱད་ཚེ་སྣང་བའི་ཡུལ། ། ཐུན་མོང་མི་འདོད་གཞན་གྱི་དོན། ། ཞེས་དེ་ལྟར་ཁས་ལེན་ནོ། ། འོ་ན་དཔྱད་པ་གཞིར་བཞག་མཛོད་ལ་ཉོན་ཅིག ། ཚུར་མཐོང་ལྷས་སྦྱིན་གྱི་རྒྱུད་ཀྱི་དབང་ཤེས་དང་། མཆོད་སྦྱིན་གྱི་རྒྱུད་ཀྱི་དབང་ཤེས་གཉིས་ཀྱི་སྣང་ཡུལ་ཐུན་མོང་བ་ཡོད་པར་ཐལ། གཟུགས་དེ་དེ་གཉིས་ཀྱི་སྣང་ཡུལ་ཐུན་མོང་བ་ཡིན་པའི་ཕྱིར་ཏེ། དེ་རེ་རེ་ནས་ཡིན་པའི་ཕྱིར། མ་གྲུབ་ན།
གཟུགས་ཆོས་ཅན། ཁྱོད་ཚུར་མཐོང་ལྷས་སྦྱིན་གྱི་རྒྱུད་ཀྱི་དབང་ཤེས་ཀྱི་སྣང་ཡུལ་ཡིན་པར་ཐལ། ཁྱོད་དེའི་རྒྱུད་ཀྱི་གཟུགས་ཀྱི་རྣམ་ལྡན་དུ་སྐྱེས་པའི་དབང་ཤེས་ཀྱི་སྣང་ཡུལ་ཡིན་པའི་ཕྱིར་ཏེ། ཁྱོད་དེ་ལ་གསལ་བར་སྣང་བའི་ཡུལ་ཡིན་པའི་ཕྱིར་ཏེ། དེ་ཁྱོད་ལ་གསལ་བར་སྣང་བའི་ཚུལ་གྱིས་འཇལ་བའི་ཚད་མ་ཡིན་པའི་ཕྱིར། མ་གྲུབ་ན་དེ་ཆོས་ཅན། ཁྱོད་དེར་ཐལ། ཁྱོད་གཟུགས་ལ་མངོན་སུམ་གྱི་ཚད་མ་ཡིན་པའི་ཕྱིར་ཏེ། ཁྱོད་དེ་གཟུང་ཡུལ་དུ་བྱེད་པའི་ཚད་མ་ཡིན་པའི་ཕྱིར་རོ། ། འདིར་དཔྱད་དགོས་པ་དུ་མ་ཞིག་ཡོད་དེ།
འོག་ནས་འཆད་དོ། གཉིས་པ་རང་ལུགས་ལ། དབྱེ་བསྡུ་སོ་སོའི་རང་བཞིན་བཤད་པ་གསུམ། དང་པོ་ལ། སྤྱིར་ཡུལ་དེ་ལ། ཡུལ་ཅན་གྱི་སྒོ་ནས་བཞིར་འཇོག་སྟེ། རྟོག་མེད་ཤེས་པ་སྤྱིའི་དབང་དུ་བྱས་ནས་སྣང་ཡུལ། དོན་རིག་མངོན་སུམ་ཁོ་ནའི་དབང་དུ་བྱས་ནས་གཟུང་ཡུལ། རྟོག་པ་དོན་མཐུན་གྱི་དབང་དུ་བྱས་ནས་ཞེན་ཡུལ། ཡུལ་རྟོགས་བྱེད་ཀྱི་དབང་དུ་བྱས་ནས་འཇུག་ཡུལ་བཞག་པའི་ཕྱིར་རོ། །
གཉིས་པ་ནི། དེ་ཐམས་ཅད་བསྡུས་ན་གསུམ་དུ་འདུས་ཏེ། གསལ་སྣང་གི་ཡུལ་ཐམས་ཅད་སྣང་ཡུལ། མི་གསལ་བར་སྣང་བའི་ཡུལ་ཐམས་ཅད་ཞེན་ཡུལ། དེ་གཉིས་ལ་བརྟེན་ནས་སྐྱེས་བུའི་འཇུག་བྱ་ཐམས་ཅད་འཇུག་ཡུལ་དུ་འདུ་བའི་ཕྱིར། དེ་ཡང་སྒྲོ་མ་བཏགས་པའི་གནས་ལུགས་ཀྱི་སྒོ་ནས་རང་མཚན་གཅིག་པུར་འདུ་སྟེ། སྤྱི་མཚན་རྟོག་པས་སྒྲོ་བཏགས་པའི་ཕྱིར་རོ། ། གསུམ་པ་ལ་བཞི་ལས། སྣང་ཡུལ་ལ་མཚན་ཉིད་དང་དབྱེ་བ་མཚན་གཞི་དང་གསུམ། དང་པོ་ནི།
རྟོག་མེད་ཤེས་པས་གསལ་བར་སྣང་བའི་སྒོ་ནས་རིག་པར་བྱ་བའོ། ། གཉིས་པ་དབྱེ་ན། རྟོག་མེད་ཤེས་པ་དང་། འཕགས་པའི་སྣང་བ་གཉིས་སོ། ། གསུམ་པ་ནི་ཤེས་བྱ་ཐམས་ཅད་སྣང་ཡུལ་ཡིན་ཏེ། མངོན་སུམ་གསལ་བར་སྣང་བའི་ཕྱིར་རོ། ། གཉིས་པ་གཟུང་ཡུལ་ལ། མཚན་ཉིད་སོགས་གསུམ་ལས། དང་པོ་ལ། དངོས་དང་།
ཟུར་གྱི་རྣམ་བཅད་གཉིས། དང་པོ་ནི། རང་འབྲས་དོན་རིག་མངོན་སུམ་ལ་རང་འདྲའི་རྣམ་པ་གཏོད་བྱེད་ཀྱི་ཕྱིའི་སྐྱེ་མཆེད་རགས་པ་དེའོ། ། གཉིས་པ་ལ། རང་འབྲས་ཞེས་པ་དེས། རང་དང་དུས་མཉམ་པ་རྣམས་གཟུང་ཡུལ་ཡིན་པ་གཅོད། རང་འདྲའི་རྣམ་པ་གཏོད་བྱེད་ཅེས་པ་དེས། རང་རིག་སོགས་ལ་གཟུང་ཡུལ་ཡོད་པར་གཅོད་དེ། རང་རིག་ལ་ཕྱི་རོལ་རྒྱང་ཆད་ལྟ་བུའི་རྣམ་པ་འཆར་རྒྱུ་མེད་པའི་ཕྱིར་རོ། ། ཕྱིའི་སྐྱེ་མཆེད་ཅེས་པས།
ནང་གི་སྐྱེ་མཆེད་དང་། རགས་པ་ཞེས་པས། རྡུལ་ཕྲན་གཟུང་ཡུལ་ཡིན་པར་གཅོད་དོ། ། གཉིས་པ་ལ་དབྱེ་ན། གཟུགས་སོགས་དོན་ལྔའོ། ། གསུམ་པ་མཚན་གཞི་ནི། སྤྱིར་གཟུང་ཡུལ་ཡིན་ན། ཕྱིའི་སྐྱེ་མཆེད་དང་། དེའི་ནང་ནས་རགས་པ་ཡིན་པས་ཁྱབ་སྟེ། ནང་གི་སྐྱེ་མཆེད་རྣམས་རགས་པ་ཡིན་ཡང་ཚུར་མཐོང་དབང་མངོན་གྱིས་མི་མཐོང་།
རྡུལ་ཕྲན་ཡན་གར་བས་དབང་ཤེས་ལ་རང་འདྲའི་རྣམ་པ་གཏོད་མི་ནུས་པའི་ཕྱིར་རོ། ། དེས་ན་དོན་འདི་དག་ཤེས་པ་ལ། ཕྲ་རགས་ཀྱི་ཁྱད་པར་ངོས་བཟུང་བ་དང་། ཕྱི་ནང་གི་ཁྱད་པར་ངོས་བཟུང་བ་གཉིས། དང་པོ་ནི། སྤྱིར་རྡུལ་དེ་ལ་རྡུལ་རགས་པ་དང་། རྡུལ་ཕྲན་གཉིས། དང་པོ། རྡུལ་རགས་པ་དང་། རྡུལ་ཕྲན་ཁྱད་པར་ཅན་དང་།
བསགས་རྡུལ་དང་། ཟླ་བཅས་ཀྱི་རྡུལ་བཞི་དོན་གཅིག་ཅིང་། རགས་པ་དེ་ལ་གཟུགས་ཅན་གྱི་སྐྱེ་མཆེད་བཅུ་ཆར་ཡོད། གཉིས་པ་རྡུལ་ཕྲ་རབ་དང་། རྫས་རྡུལ་ཕྲ་རབ། ཟླ་མེད་ཀྱི་རྡུལ་ཕྲ་རབ། ཕྱོགས་ཀྱི་ཆ་མེད་ཀྱི་རྡུལ་ཕྲ་རབ་བཞི་དོན་གཅིག་ཅིང་། དེ་ལ་བསགས་རྡུལ་ཕྲ་རབ་དང་། རྫས་རྡུལ་ཕྲ་རབ་གཉིས་ལས་དང་པོ་དང་རགས་པ་དོན་གཅིག་གོ། ། གཉིས་པ་ཕྱི་ནང་གི་ཁྱད་པར་ནི།
མིག་སོགས་དབང་པོ་ལྔ་ནི་ནང་གི་སྐྱེ་མཆེད་དང་། གཟུགས་སོགས་དོན་ལྔ་ནི་ཕྱིའི་སྐྱེ་མཆེད་དུ་འཇོག་གོ། ། འོ་ན་སྐྱེ་མཆེད་བཅུ་པོ་དེ་ལ་ཕྲ་རགས་སུ་འཇོག་ཚུལ་ཇི་ལྟར་བྱེད། རྫས་རྡུལ་ཕྲ་རབ་དེ་སྐྱེ་མཆེད་བཅུ་པོ་གང་དུ་བསྡུ་སྙམ་ན། དེ་དག་ནི་ཕྱི་དོན་བདེན་གྲུབ་ཁས་ལེན་པའི་གྲུབ་མཐའི་རང་སྐྱོན་ཡིན་པས་བྱེ་མདོ་གཉིས་ཆར་ལ་དཀའ་བའི་གནས་སུ་གྱུར་མོད། བྱེ་བྲག་སྨྲ་བས། རྫས་རྡུལ་ཕྲ་རབ་ནི་གཟུགས་ཅན་མ་ཡིན་ལ། གཟུགས་ཅན་གྱི་ཆུང་མཐའ་བསགས་རྡུལ་ཕྲ་རབ་ཡིན་ལ། དེ་ལ་ཡང་རྡུལ་རྫས་བརྒྱད་འདུས་དགོས་པས་རགས་པ་ཡིན་ཞིང་། གནད་དེས་ན།
རྫས་རྡུལ་ཕྲ་རབ་ཡིན་ན། སྐྱེ་མཆེད་བཅུ་པོ་གང་རུང་ཡིན་པས་ཁྱབ། གཟུགས་ཅན་སྐྱེ་མཆེད་བཅུ་ལ་རགས་པ་ཡིན་པས་ཁྱབ་ཅེས་འདོད། མདོ་སྡེ་པའི་སྐབས་འདིར་ཡང་། གཟུགས་ཅན་སྐྱེ་མཆེད་བཅུ་པོ་གང་རུང་ལ་རགས་པ་ཡིན་པས་ཁྱབ་པས། རྫས་རྡུལ་ཕྲ་རབས་ཡིན་ན། སྐྱེ་མཆེད་བཅུ་པོ་གང་རུང་མིན་པས་ཁྱབ། གནད་དེས་ན། རྫས་རྡུལ་ཕྲ་རབ་ལ་རྡུལ་རྫས་བརྒྱད་པོ་གང་ཡང་མེད་དེ། ཡོད་ན།
རྫས་རྡུལ་ཕྲ་རབ་ཏུ་གྱུར་པའི་དྲིའི་རྡུལ་རྫས་ཆོས་ཅན། རང་རྒྱུ་འབྱུང་བཞི་འདུས་པ་ལས་བྱུང་བའི་རྫས་ཡིན་པར་ཐལ། འབྱུང་འགྱུར་ཡིན་པའི་ཕྱིར་ཏེ། ཁྱོད་དྲིའི་སྐྱེ་མཆེད་ཡིན་པའི་ཕྱིར་ཏེ། དྲིའི་རྡུལ་རྫས་ཡིན་པའི་ཕྱིར། འདོད་ན། ཆ་མེད་ཀྱི་རྡུལ་ཕྲན་མིན་པར་ཐལ་ལོ། ། རོ་གཟུགས་སོགས་ལའང་དེས་བསྒྲེ། གལ་ཏེ་དེར་གྱུར་པའི་འབྱུང་བཞི་གང་རུང་གི་རྡུལ་ཕྲ་རབ་ཡོད་ན། དེར་གྱུར་པའི་མེའི་རྡུལ་ཕྲན་ཆོས་ཅན།
ཁྱོད་རང་དང་ལྷན་ཅིག་པའི་ཆུ་མེ་རླུང་གསུམ་དང་ལྷན་ཅིག་ཏུ་གནས་པར་ཐལ། ཁྱོད་མེའི་ཁམས་ཡིན་པའི་ཕྱིར། ཁྱབ་སྟེ། འབྱུང་བཞི་ལྷན་ཅིག་འབྲལ་མི་རུང་དུ་གནས་པ་དེ། བྱེ་མདོའི་གྲུབ་མཐའི་རྩ་བ་ཡིན་པའི་ཕྱིར་རོ། ། དེས་ན་ཆ་མེད་ཀྱི་རྡུལ་ཕྲན་ལ་བརྟེན་ནས། རགས་པ་ནམ་ཞིག་རྩོམ་ནུས་པའི་ཚེ་རྡུལ་རྫས་བརྒྱད་ཅིག་ཆར་གྲུབ་པ་ཡིན་གྱི། རགས་པ་མ་གྲུབ་བར་དུ། རྡུལ་རྫས་བརྒྱད་དང་། གཟུགས་ཅན་སྐྱེ་མཆེད་བཅུའི་རྣམ་བཞག་གང་ཡང་འཇོག་ཏུ་མེད་དོ་ཞེས་ཁོ་བོས་སྨྲ་སྟེ།
འོག་ནས་རིམ་པས་འཆད་དོ། ། གསུམ་པ་ཞེན་ཡུལ་ལའང་གསུམ་ལས། དང་པོ་ནི། ཞེན་ནས་རིག་པར་བྱ་བའོ། ། གཉིས་པ་དབྱེ་ན། རྟོག་པ་དོན་མཐུན། རྗོད་བྱེད་ཀྱི་སྒྲ་དོན་མཐུན། སོ་སོའི་སྐྱེ་བོའི་ཞེན་ཡུལ་དང་གསུམ། གསུམ་པ་ནི་ཤེས་བྱ་ཐམས་ཅད་ལ་འཇོག་གོ། ། བཞི་པ་འཇུག་ཡུལ་ལ་གསུམ་ལས།
དང་པོ་ནི། ཡུལ་ཅན་དོན་མཐུན་ལ་བརྟེན་ནས་སྐྱེས་བུས་འཇུག་པར་བྱ་བའོ། ། གཉིས་པ་དབྱེ་ན། ཚད་མ། བཅད་ཤེས། རྗོད་བྱེད་ཀྱི་སྒྲ་དོན་མཐུན། སྐྱེས་བུའི་འཇུག་ཡུལ་དང་བཞིའོ། ། གསུམ་པ་ནི་ཤེས་བྱ་ཐམས་ཅད་དོ། ། ཡང་དངོས་ཡུལ་དང་དམིགས་ཡུལ་ཞེས་གྲགས་པ་ནི། ཁྱོད་ཤེས་པ་ཡིན་ན།
ཁྱོད་ཀྱི་དམིགས་ཡུལ་དང་དངོས་ཡུལ་གཉིས་ཡོད་པས་ཁྱབ་བོ། ། དེ་ལ་དོགས་པ་འདི་ལྟར་བཅད་དེ། སྒྲ་རྟག་འཛིན་གྱི་སྒྲོ་འདོགས་ཆོས་ཅན། ཁྱོད་ཀྱི་ཞེན་ཡུལ་མེད་པར་ཐལ། ཁྱོད་རྟོག་པ་དོན་མི་མཐུན་ཡིན་པའི་ཕྱིར། ཁྱབ་པ་དངོས། འདོད་ན། དེའི་ཞེན་ཡུལ་ཡོད་པར་ཐལ། སྒྲ་དེ་དེའི་ཞེན་ཡུལ་ཡིན་པའི་ཕྱིར་ཏེ། སྒྲ་རྟག་འཛིན་གྱི་སྒྲོ་འདོགས་དང་།
སྒྲ་མི་རྟག་པར་ངེས་པའི་ངེས་ཤེས་གཉིས་ཞེན་ཡུལ་སྒྲ་ལ་དམིགས་ནས་ཞེན་སྟངས་ཐ་དད་དུ་ཞེན་པ་ཡིན་པའི་ཕྱིར་ཏེ། ངེས་དང་སྒྲོ་འདོགས་ཞེན་ཡུལ་གཅིག་ཅེས་བཤད་པའི་ཕྱིར། ཡང་ཉེར་ལེན་གྱི་ཕུང་པོ་ལ་བདག་ཏུ་འཛིན་པའི་སྒྲོ་འདོགས་ཆོས་ཅན། ཁྱོད་ཀྱི་ཞེན་ཡུལ་མེད་པར་ཐལ། ཁྱོད་རྟོག་པ་དོན་མི་མཐུན་ཡིན་པའི་ཕྱིར། འདོད་ན། ཡོད་པར་ཐལ། ཉེར་ལེན་གྱི་ཕུང་པོ་དེ་དེའི་ཞེན་ཡུལ་ཡིན་པའི་ཕྱིར་ཏེ། རང་འགྲེལ་ལས། དཔེར་ན་ཞེན་ཡུལ་བདེན་པ་དང་ལྡན་ཡང་ཕུང་པོ་ལ་བདེན་འཛིན་ཞེན་ཡུལ་ལ་འཁྲུལ་བ་དང་།
ཞེན་ཡུལ་དངོས་པོར་མེད་ཀྱང་རི་བོང་གི་རྭ་དངོས་མེད་དུ་དཔོག་པའི་རྗེས་དཔག་ལ་སོགས་པ་ཞེན་ཡུལ་ལ་མ་འཁྲུལ་བར་འགྱུར་བའི་ཕྱིར། ཞེས་བཤད་པའི་ཕྱིར་རོ་ཟེར་ན། ལུང་འདྲེན་གཉིས་ལ་མ་ཁྱབ་སྟེ། སྒྲོ་འདོགས་དེ་དག་གིས་ཞེན་པར་བྱས་པའི་གཞི་ལ་ཞེན་ཡུལ་གྱི་མིང་བཏགས་པ་ཙམ་ཡིན་པའི་ཕྱིར། གཞན་དུ་ལུང་གི་ཚིག་ཟིན་ལ་འཕྲི་ན། རི་བོང་རྭ་དངོས་མེད་དུ་རྟོགས་པའི་རྗེས་དཔག་དེ། དེའི་ཞེན་ཡུལ་ལ་མ་འཁྲུལ་བ་ཡིན་པར་ཐལ། འགྲེལ་པ་བཤད་མ་ཐག་པ་དེའི་ཕྱིར། ཡང་དུར་དཀར་སེར་པོ་ཡིན་པ་དེ། དུང་དཀར་སེར་འཛིན་གྱི་མིག་ཤེས་ཀྱི་གཟུང་ཡུལ་ཡིན་པར་ཐལ།
རང་འགྲེལ་ལས། གཟུང་ཡུལ་ལ་འཁྲུལ་མ་འཁྲུལ་ནི་གཟུང་ཡུལ་དངོས་པོར་ཡོད་མེད་ཀྱིས་འཇོག་པ་ཡིན་ནོ་ཞེས་སོགས་བཤད་པའི་ཕྱིར། ཡང་སྒྲ་མི་རྟག་པའི་དོན་སྤྱི་དེ། སྒྲ་མི་རྟག་རྟོགས་ཀྱི་རྗེས་དཔག་གི་གཟུང་ཡུལ་ཡིན་པར་ཐལ། རང་འགྲེལ་ལས། རྗེས་དཔག་གཟུང་ཡུལ་མེད་པ་བཟུང་བས་འཁྲུལ་པ་ཡིན་ཡང་འཁྲུལ་པ་དངོས་པོ་ཉིད་ཡིན་པས་ཤེས་པ་ཡིན་ནོ་ཞེས་བཤད་པའི་ཕྱིར་རོ། ། ཐལ་འགྱུར་དེ་གཉིས་ལ་འདོད་ན། ཁྱོད་དེ་གཉིས་ཀྱི་དངོས་རྒྱུ་ཡིན་པར་ཐལ། ཁྱོད་དེ་གཉིས་ཀྱི་གཟུང་ཡུལ་ཡིན་པའི་ཕྱིར། ཁྱབ་སྟེ།
རྒྱུ་ཡི་དངོས་པོ་མ་གཏོགས་པ། ། གཟུང་བ་ཞེས་བྱ་གཞན་ཅི་ཡང་མེད། ། ཅེས་བཤད་པའི་ཕྱིར་རོ། ། འོ་ན་ཁྱོད་རང་ལུང་གཉིས་པོ་དེའི་དོན་ཅི་སྙམ་ན། ལུང་སྔ་མ་དེའི་དོན་ནི། རྟོག་མེད་འཁྲུལ་ཤེས་ཀྱི་སྣང་ཡུལ་ལ་གཟུང་ཡུལ་ཞེས་མིང་བཏགས་པ་ཡིན་ལ། ཕྱི་མ་ནི་རྗེས་དཔག་གི་སྣང་ཡུལ་ལ་གཟུང་ཡུལ་གྱི་མིང་བཏགས་ནས། དེ་དངོས་པོར་མེད་པ་ལ། མེད་པ་བཟུང་བ་ཞེས་བཤད་པ་ལེགས་སོ། ། ཡང་བུམ་པ་མེད་པར་འཛིན་པའི་རྟོག་པ་ཆོས་ཅན།
ཁྱོད་ཀྱི་ཞེན་ཡུལ་མེད་པར་ཐལ། ཁྱོད་རྟོག་པ་དོན་མི་མཐུན་ཡིན་པའི་ཕྱིར། འདོད་ན་ཡོད་པར་ཐལ། བུམ་པ་མེད་པ་དེའི་ཞེན་ཡུལ་གང་ཞིག ། དེ་ཡོད་པའི་ཕྱིར། དང་པོ་དེར་ཐལ། དེ་དེའི་ཡུལ་གྱི་གཙོ་བོ་ཡིན་པའི་ཕྱིར་རོ། ། ཞེས་སོགས་སྤྲོས་ཏེ་ཤེས་པར་བྱའོ། ། རྩ་བའི་རྩོད་སྤོང་གཉིས་པ་ལ་རྩོད་པ་དང་ལན་གཉིས། དང་པོ་ནི།
ཁོ་ན་རེ། ཁྱོད་འདོད་པའི་གཟུང་ཡུལ་རང་མཚན་གཅིག་ཉིད་ཀྱང་མི་འཐད་པར་ཐལ། ཕྱིའི་བཟུང་ཡུལ་མཁས་པ་ཕྱོགས་གླང་ཆོས་གྲགས་ཀྱིས་བཀག ། ནང་ཤེས་པའི་གཟུང་ཡུལ་འདིར་མི་བཞེད་པའི་ཕྱིར་རོ་ཟེར་ན། གཉིས་པ་ལན་ལ་གསུམ། གྲུབ་མཐའི་རྣམ་དབྱེ་སྤྱིར་བཤད། བདེ་བར་གཤེགས་པའི་ལུགས་བསྒྲུབ། སློབ་དཔོན་གྱིས་གཏན་ལ་ཕབ་ཚུལ་ལོ། ། དང་པོ་ནི། གཟུང་ཡུལ་སོགས་ཀྱི་རྣམ་བཞག་ལ་སྤྱིར་གྲུབ་མཐའི་རྣམ་དབྱེ་དང་སྐབས་ཕྱེད་དགོས་ཏེ།
མུ་སྟེགས་ཆད་སྨྲ་བ། ཆོས་ཐམས་ཅད་རྒྱུ་མེད་ངོ་བོ་ཉིད་ཀྱིས་བྱུང་བར་འདོད། དབང་ཕྱུག་པ། ལྷ་དབང་ཕྱུག་ཆེན་པོས་བློའི་གཡོ་བ་ལས་སྣོད་བཅུད་ཐམས་ཅད་བྱུང་བར་འདོད་གྲངས་ཅན་པ་སྤྱིའི་གཙོ་བོ་ལས་རྣམ་འགྱུར་ཐམས་ཅད་བྱུང་བར་འདོད། གཟེགས་ཟན་པ་དང་ཉན་ཐོས་སྡེ་གཉིས། རྡུལ་ཕྲན་ཆ་མེད་བསགས་པ་ལས་བརྟན་གཡོ་ཐམས་ཅད་ཀྱི་ལུས་ལོངས་སྤྱོད་སོགས་བསྒྲུབས་པར་འདོད། སེམས་ཙམ་པ་བག་ཆགས་སད་པའི་སེམས་སྣང་ལས་སྣོད་བཅུད་ཐམས་ཅད་གྲུབ་པར་འདོད། དབུ་མ་པ་ཐ་སྙད་རྟེན་འབྲེལ་གྱི་གནད་ཀྱིས་ཆོས་གང་ཡང་བདེན་པར་གྲུབ་པ་མེད་དོ་ཞེས་བཞེད་པའི་ཕྱིར་རོ། ། ཞེས་འཆད་པ་ནི། ཕྱི་ཡི་གཟུང་ཡུལ་མཁས་པས་བཀག །
ཞེས་པ་ནས། ཐ་དད་རང་གཞན་སྡེ་པ་འདོད། ། ཅེས་པའི་བར་བྱུང་། གཉིས་པ་ནི། སྤྱིར་ཐུབ་པའི་དབང་པོས། ཆོས་སྟོན་ཚུལ་གྱི་རིམ་པ་གསུམ་ལ་གྲུབ་མཐའི་རིམ་པ་བཞི་འབྱུང་སྟེ། མ་དཔྱད་པ་འཇིག་རྟེན་མཐུན་འཇུག་ལ་དགོངས་ཏེ། ཆོས་མངོན་པ་གསུངས་པའི་ཚེ་རྡུལ་ཕྲན་ཞལ་གྱིས་བཞེས་པའི་རིམ་པ་གཅིག་འབྱུང་སྟེ། རིམ་པ་འདིའི་གྲུབ་མཐའ་འཛིན་པ་ལ་བྱེ་མདོ་གཉིས། ཅུང་ཟད་དཔྱད་པ་ཐ་སྙད་ཀྱི་བདེན་པ་ལ་དགོངས་ཏེ་ལང་གཤེགས་དང་རྒྱན་སྟུག་པོ་སོགས་གསུངས་པའི་ཚེ།
ཕྱི་དོན་བཀག་ནས་སེམས་ཙམ་ཞལ་གྱིས་བཞེས་པའི་རིམ་པ་གཅིག་བྱུང་སྟེ། རིམ་པ་འདིའི་གྲུབ་མཐའ་འཛིན་པ་ལ་སེམས་ཙམ་པ། ཤིན་ཏུ་དཔྱད་པ་དོན་དམ་པའི་བདེན་པ་ལ་དགོངས་ཏེ། ཤེར་ཕྱིན་གྱི་མདོ་གསུངས་པའི་ཚེ། ཆོས་ཐམས་ཅད་བདེན་མེད་སྤྲོས་བྲལ་དུ་ཞལ་གྱིས་བཞེས་པའི་རིམ་པ་གཅིག་བྱུང་སྟེ། རིམ་པ་འདིའི་གྲུབ་མཐའ་འཛིན་པ་ལ། དབུ་མ་པ་ཞེས་བཞག་པ་ཡིན་པའི་ཕྱིར། ཞེས་འཆད་པ་ལ། རང་འགྲེལ་ལས། དང་པོ་དགོངས་པ་ངོས་བཟུང་བ་ནི།
ཐུབ་པས་ཕྱི་རོལ་དཔྱོད་པ་ན་རྡུལ་ཕྲན་ཞལ་གྱིས་བཞེས་ལ། ཐ་སྙད་ཀྱི་དེ་ཁོ་ན་དཔྱོད་པ་ན་སེམས་ཙམ་ཞལ་གྱིས་བཞེས་ཤིང་། དོན་དམ་པའི་དེ་ཁོ་ན་ཉིད་ལ་འཇུག་པ་ན་སྤྲོས་པ་བྲལ་བ་ལ་འཇུག་པར་མཛད་དོ། ། ཞེས་སོགས་བྱུང་ངོ་། ། གསུམ་པ་ནི། དེ་ལྟར་སྟོན་པས་གདུལ་བྱ་འཁྲིད་ཚུལ་གྱི་རིམ་པ་གསུམ་ལ། གྲུབ་མཐའི་འཇོག་མཚམས་རིམ་པ་བཞི་བྱུང་བ་ལས། མདོ་དང་སྡེ་བདུན་རིགས་གཏེར་དང་བཅས་པའི་སྐབས་འདིར། རིམ་པ་དང་པོ་གཉིས་གཏན་ལ་ཕབ་སྟེ། ཕྱི་དོན་ཁས་ལེན་པའི་ཚེ་བྱེ་སྨྲ་བའི་ལུགས་བཀག་ནས་མདོ་སྡེ་བའི་གྲུབ་མཐའ་དང་། །
ཕྱི་དོན་འགོག་པའི་ཚེ་མཐར་ཐུག་རྣམ་བདེན་བཀག་ནས། རྣམ་རྫུན་གྱི་གྲུབ་མཐའ་གཏན་ལ་ཕབ་པའི་ཕྱིར་རོ། ། ཞེས་འཆད་པ་ལ། རང་འགྲེལ་ལས། གཉིས་པ་དེ་སློབ་དཔོན་གྱིས་ཇི་ལྟར་གཏན་ལ་ཕབ་ཚུལ་ནི། དོན་རིག་དང་རྣམ་རིག་གཉིས་སོ། ། ཞེས་དང་། དེ་ལྟར་གྲུབ་མཐའ་བཞི་ལས་སློབ་དཔོན་ནི་ཕྱི་རོལ་གྱི་དོན་ཞལ་གྱིས་བཞེས་པ་ན་མདོ་སྡེ་པ་ལྟར་མཛད་ལ། ཤེས་བྱ་ནང་ལ་འཇུག་པ་ན་རྣམ་མེད་ཞལ་གྱིས་བཞེས་སོ་ཞེས་པ་འདི་བྱུང་། དེས་ན་དཔྱད་དགོས་པ་གནད་དུ་ཆེ་བ་ནི།
གངས་ཅན་གྱི་རྔོག་ལོ་ཙཱ་བ་ཆ་གཙང་རྗེས་འབྲང་དང་བཅས་པ་རྣམས་སྡེ་བདུན་གྱི་མཐར་ཐུག་འཇིག་རྟེན་གྲགས་སྡེ་དཔྱོད་པའི་དབུ་མར་གནས་སོ་ཞེས་སྨྲ་བ་ལ། འཇམ་དབྱངས་ས་ལོ་ཙཱ་བས། དེ་བཀག་ནས་གཞུང་འདིའི་མཐར་ཐུག་རྣམ་རྫུན་དུ་བཀྲལ་བ་ལ། གཟིགས་པའི་སྤྱན་ཡངས་ཤཱཀྱ་མཆོག་ལྡན་ན་རེ། བྱམས་པ་ཐོགས་མེད་རྗེས་འབྲང་དང་བཅས་པའི་མཐར་ཐུག་གི་དགོངས་པ་ནི། གཞན་སྟོང་དབུ་མར་གནས་པ་ཡིན་ཏེ། མདོ་སྡེ་རྒྱན་ལས། སེམས་ལས་གཞན་མེད་པར་ནི་བློས་རིག་ནས། ། དེ་ནས་སེམས་ཀྱང་མེད་པ་ཉིད་དུ་རྟོགས། ། ཞེས་དང་།
མེད་ཕྱིར་གཅིག་ཤོས་ཀྱང་མེད་འགྱུར། ། ཞེས་དང་། རྣམ་འགྲེལ་ལས། དེ་ལ་གཅིག་ནི་མེད་པས་ཀྱང་། ། གཉིས་ཀའང་ཉམས་པར་འགྱུར་བ་ཡིན། ། ཞེས་དང་། གཞུང་འདིར། དོན་མེད་དེས་ན་རྣམ་པའང་མེད། ། ཅེས་གཉིས་སྣང་གི་སེམས་བདེན་མེད་དུ་བཤད་ནས། གཉིས་མེད་ཀྱི་རང་རིག་རང་གསལ་མཐར་ཐུག་ཏུ་གཏན་ལ་ཕབ་པའི་ཕྱིར།
དེས་ན་འདིར་གྲུབ་མཐའ་སྨྲ་བ་བཞིའི་ཟླས་ཕྱེ་བའི་དབུ་མ་པ་ཡིན་གྱི་སེམས་ཙམ་པ་མ་ཡིན་ཏེ། སེམས་ཙམ་པས། ཕྱི་དོན་བཀག་ནས་དོན་སྣང་གི་ཤེས་པ་བདེན་གྲུབ་ཏུ་འདོད་པ་ལས། འདིར། དོན་སྣང་གི་ཤེས་པ་ཐམས་ཅད་བདེན་མེད་དུ་བཤད་པའི་ཕྱིར། མིང་གི་ཁྱད་པར་ཡང་བོད་གངས་ཅན་འདིར་སེམས་ཙམ་བདེན་རྫུན་གཉིས་ཞེས་གྲགས་ཀྱང་། རྒྱ་གར་འཕགས་པའི་ཡུལ་དུ། སེམས་ཙམ་པ་དང་། རྣལ་འབྱོར་སྤྱོད་པའི་དབུ་པ་ཞེས་གྲགས་སོ། ། ཞེས་འཆད་དོ།
འདི་ནི་དངོས་སྨྲ་བ་དང་། དབུ་མ་པའི་ཤན་མ་ཕྱེད་པའི་རྣམ་འགྱུར་ཡིན་ཏེ། དངོས་པོ་བདེན་གྲུབ་ཁས་ལེན་པ་ལ་དངོས་སྨྲ་བ་དང་། ཆོས་ཐམས་ཅད་བདེན་མེད་དུ་རྟོགས་ནས་བདེན་གྲུབ་ཀྱི་ཆོས་ཁས་མི་ལེན་པ་ལ་དབུ་མ་པ་ཞེས་འཇོག་དགོས་པའི་ཕྱིར་དང་། རང་གི་རྒྱུ་རྐྱེན་ལས་སྐྱེས་པའི་རྟེན་འབྲེལ་ཡིན་ན། བདེན་གྲུབ་ཡིན་པས་ཁྱབ་པ་ཁས་ལེན་པ་ནི། དངོས་སྨྲ་བའི་གྲུབ་མཐའི་རྩ་བ་དང་། དེ་ཡིན་ན་བདེན་མེད་ཡིན་པས་ཁྱབ་པ་དབུ་མ་པའི་གྲུབ་མཐའི་རྩ་བ་ཡིན་པ་ནི། རྣམ་དཔྱོད་དང་ལྡན་པས་གསལ་བར་མཐོང་བའི་ཕྱིར་རོ། ། གལ་ཏེ་དེ་ལྟར་ཡིན་ཡང་།
ངེད་ཀྱི་རྣམ་རྫུན་དབུ་མ་པས། བདེན་གྲུབ་ཀྱི་རྟེན་འབྲེལ་ཁས་མ་བླངས་ཏེ། གཞན་དབང་ཐམས་ཅད་བདེན་མེད་དུ་ཁས་བླངས་པའི་ཕྱིར་རོ། ། ཟེར་ན། འོ་ན་ཁྱེད་རང་གིས་རྣམ་འགྲེལ་ཊཱི་ཀར། གཞུང་འདིའི་མཐར་ཐུག་ཏུ་ཁས་བླངས་པའི་གཉིས་མེད་ཀྱི་ཡེ་ཤེས་དེ། སྐད་གཅིག་གིས་འཇིག་པའི་མི་རྟག་པ་དང་། རྒྱུན་གྱིས་རྟག་པར་ཁས་བླངས་པ་དེ་མི་འཐད་པར་ཐལ། ཡེ་ཤེས་དེ་རྒྱུས་བསྐྱེད་པའི་རྟེན་འབྲེལ་མིན་པའི་ཕྱིར། གསུམ་ཆར་ཨེ་དྲན།
གནད་ཀྱི་གཙོ་བོ་ནི། བྱམས་ཆོས་བར་པ་གསུམ་རྣམ་རིགས་དང་བཅས་པའི་སྐབས་འདིར། གང་ཟག་གི་བདག་མེད་རྟོགས་ནས་བཟུང་བ་ཕྱི་དོན་བདེན་མེད་དུ་མ་རྟོགས་པའི་ལྟ་བ་གཅིག ། གཟུང་བ་ཕྱི་དོན་བདེན་མེད་དུ་རྟོགས་ཀྱང་། དོན་སྣང་གི་དབང་ཤེས་ལ་དོན་དུ་སྣང་བ་བདེན་མེད་དུ་མ་རྟོགས་པའི་ལྟ་བ་གཅིག ། དེ་ཡང་བདེན་མེད་དུ་རྟོགས་ནས་གཉིས་སྟོང་གི་དེ་ཁོ་ན་ཉིད་བདེན་མེད་དུ་མ་རྟོགས་པའི་ལྟ་བ་གཅིག་དང་གསུམ་གསལ་བར་བཤད་ནས། དེ་གསུམ་ལ་རིམ་བཞིན། གང་ཟག་གི་བདག་མེད་རྟོགས་པའི་ལྟ་བ། བཟུང་བ་ཆོས་ཀྱི་བདག་མེད་རྟོགས་པའི་ལྟ་བ། འཛིན་པ་ཆོས་ཀྱི་བདག་མེད་རྟོགས་པའི་ལྟ་བ་ཞེས་བཞེད་ཅིང་།
དེ་ཡང་དང་པོ་ནི་དེ་ཉན་ཐོས་དང་ཐུན་མོང་བ། བར་པ་དེ་རང་རྒྱལ་དང་ཐུན་མོང་བ། གསུམ་པ་དེ་ཐེག་ཆེན་དང་ཐུན་མོང་མ་ཡིན་པའི་ལྟ་བར་འཇོག་ལ། གནད་དེ་ཡང་ཐེག་ཆེན་གྱི་སྦྱོར་ལམ་དང་སྦྱར་ན།

དྲོད་སྣང་བ་ཐོབ་པའི་ཏིང་ངེ་འཛིན། རྩེ་མོ་སྣང་བ་མཆེད་པའི་ཏིང་ངེ་འཛིན། བཟོད་པ་བཟུང་མེད་རྟོགས་པའི་ཏིང་ངེ་འཛིན། ཆོས་མཆོག་འཛིན་མེད་རྟོགས་པའི་ཏིང་ངེ་འཛིན་ཞེས་སྦྱར་ནས། ཐེག་ཆེན་གྱི་སྦྱོར་ལམ་བཟོད་པ་མན་ཆད་དུ། བཟུང་བ་ཕྱི་རོལ་དོན་ལ་བདེན་འཛིན་གྱི་སྒྲོ་འདོགས་བཅད། ཆོས་མཆོག་གི་ཚེ། དོན་སྣང་གི་ཤེས་པའི་སྣང་ཆ་ལ་བདེན་པའི་སྒྲོ་འདོགས་བཅད་དེ། གཉིས་སྣང་གི་རྣམ་རྟོག་ནུབ། མཐོང་ལམ་གྱི་ཚེ་གཉིས་སྟོང་དེ་ཉིད་མངོན་སུམ་དུ་གཟིགས་ནས་ནམ་མཁའ་གཡའ་དག་པ་ཉི་མ་ཤར་བ་ལྟར་གསལ་སྟོང་གི་ཆོས་ཉིད་མཐོང་བ་ནི། ལུགས་འདིའི་ལམ་བགྲོད་པའི་རིམ་པ་བླ་ན་མེད་པ་ཡིན་ལ།
དེའི་ཚེ། སྦྱོར་ལམ་བཟོད་པ་མན་ཆད་ཀྱི་ལྟ་བ་ནི། སེམས་ཙམ་པའི་ལྟ་བ་དང་། ཆོས་མཆོག་ཡན་ཆད་ཀྱི་ལྟ་བ་ནི་དབུ་མའི་ལྟ་བ་ཡིན་ནོ་ཞེས་ཁས་ལེན་རིགས་པར་ཐལ། སེམས་ལས་གཞན་མེད་པར་ནི་བློས་རིག་ནས། ། ཞེས་པ་དང་། དེ་ལ་གཅིག་ནི་མེད་པས་ཀྱང་། ། ཞེས་པ་དང་། གཅིག་དང་དུ་མ་བྲལ་བའི་ཕྱིར། ། དོན་མེད་དེས་ན།
ཞེས་པའི་སྐབས་ཀྱི་ལྟ་བ་ནི། སྦྱོར་ལམ་བཟོད་པ་མན་ཆད་ཀྱི་ལྟ་བ་དང་། དེ་ནས་སེམས་ཀྱང་མེད་པ་ཉིད་དུ་རྟོགས། ། ཞེས་པ་དང་། གཉིས་ཀའང་ཉམས་པར་འགྱུར་བ་ཡིན། ། ཞེས་དང་། རྣམ་པའང་མེད་ཅེས་པའི་སྐབས་ཀྱི་ལྟ་བ་ནི་སྦྱོར་ལམ་ཆོས་མཆོག་ཡན་ཆད་ཀྱི་ལྟ་བར་འཇོག་དགོས་པ་གང་ཞིག ། ཁྱོད་རང་གིས་ཁས་བླངས་པ་དེའི་ཕྱིར་རོ། ། འདོད་ན་ཁྱོད་རང་གི་ལུགས་ལ་དབུ་མའི་ལྟ་བ་ལ་བརྟེན་ནས་ཐེག་ཆེན་གྱི་ལམ་ལྔ་བགྲོད་པ་གཅིག་མེད་པར་ཐལ། ཐེག་ཆེན་གྱི་སྦྱོར་ལམ་བཟོད་པ་མན་ཆད་ཀྱི་ལྟ་བ་དེ་སེམས་ཙམ་པའི་ལྟ་བ་ཡིན་པའི་ཕྱིར་རོ། །
གནད་དེས་ན། ཕྱིས་བྱོན་པའི་རྒྱ་བོད་ཀྱི་མཁས་པ་ཕལ་པོ་ཆེ་ལ་སེམས་ཙམ་རྣམ་བདེན་རྫུན་གཉིས་ཞེས་རླུང་ལྟར་གྲགས་པ་འདི་ལ་ཡང་དགོས་ནུས་ཁྱད་པར་ཅན་ཅི་ཡོད་བརྟག་དགོས་ཏེ། སྐབས་འདིའི་ཐེག་ཆེན་གྱི་སྦྱོར་ལམ་བཟོད་པ་མན་ཆད་ཀྱི་ལྟ་བ་དེ། རྣམ་བདེན་པའི་ལྟ་བ་དང་། ཆོས་མཆོག་ཡན་ཆད་ཀྱི་ལྟ་བ་འདི་ལ་རྣམ་རྫུན་པའི་ལྟ་བ་ཞེས་གཞག་པ་ཙམ་ལས། རྣམ་བདེན་རྫུན་གཉིས་ཆར་གྱི་ལྟ་བ་ལ། ཐེག་ཆེན་གྱི་ལམ་ལྔ་བགྲོད་ལུགས་རང་སྐྱ་ཐུབ་པ་རེ་མ་བྱུང་འདུག་པའི་ཕྱིར་རོ། ། གནད་དེ་ཤིན་ཏུ་གོ་དགོས་ཀྱང་། སྔོན་ཆད་ཀྱི་མཁས་པ་རྣམས་ཀྱིས་ནི་བོར། ཕྱིན་ཆད་ཀྱི་མཁས་པ་རྣམས་ཀྱིས་རྙེད་དཀའ་བས།
ཤེས་ལྡན་སྐལ་བར་འཚམ་པ་ཡོད་ན། ཉིན་དང་མཚན་དུ་བསམ་པར་གྱིས་ཤིག ། ད་ནི་སྐབས་སུ་བབས་པ་དོན་རིག་དང་། རྣམ་རིག་ཏུ་གཏན་ལ་ཕབ་པ་གཉིས་ཡོད་པའི་དང་པོ་ལ་དགག་བཞག་སྤང་གསུམ་མོ། ། དང་པོ་ལའང་བྱེ་སྨྲ་བའི་ལུགས་དགག་པ་ལ་བྱེ་བྲག་སྨྲ་བ་ན་རེ། རྟེན་བཅས་ཀྱི་མིག་དབང་གཟུགས་ཅན་དེ་གཟུགས་ལ་ལྟ་བྱེད་ཡིན་གྱི། མིག་གི་རྣམ་ཤེས་ཀྱིས་གཟུགས་མི་མཐོང་སྟེ། མཐོང་ན་བར་དུ་ཆོད་པའི་གཟུགས་ཀྱང་མཐོང་བར་ཐལ་བའི་ཕྱིར་རོ། ། དེས་ན་མིག་དབང་དང་དུས་མཉམ་པའི་གཟུགས་ཀྱི་སྐྱེ་མཆེད་དེ་དེའི་གཟུང་ཡུལ་དུ་ཁས་ལེན་ནོ། ། མི་འཐད་དེ།
མིག་དབང་དེ་བེམ་པོར་ཡིན་པས་ལྟ་བྱེད་དུ་མི་རུང་བའི་ཕྱིར་དང་། ཁོ་དང་དུས་མཉམ་པའི་གཟུགས་ཁོ་ལ་དེ་བྱུང་གི་འབྲེལ་པ་མ་གྲུབ་པས་ཁོའི་གཟུང་ཡུལ་དུ་མི་རིགས་པའི་ཕྱིར་རོ། ། ཞེས་འཆད་པ་ལ། ཆོད་པ་མིན་ཕྱིར་རྣམ་ཤེས་མིན། ཞེས་སོགས་ཤློ་ཀ་གཅིག་གོ། ། འདིར་བྱེ་སྨྲ་བས། མིག་ཤེས་ཀྱིས་གཟུགས་ཡུལ་དུ་མི་བྱེད་པར་འདོད་པ་ནི་མ་ཡིན་ཏེ། མཛོད་ལས། གཉིས་ཀྱིས་རྣམ་ཤེས་ཕྱི་ཡི་ལྔ། ། ཞེས་ཕྱིའི་སྐྱེ་མཆེད་ལྔ་ལ་ཡུལ་ཅན་དབང་ཤེས་ཡིད་ཤེས་གཉིས་གཉིས་ཡོད།
ཆོས་ཀྱི་སྐྱེ་མཆེད་ལ་ཡུལ་ཅན་གཅིག་ལས་མེད་པར་བཤད་པའི་ཕྱིར། ཡང་ཁ་ཅིག ། མཛོད་ལས། མིག་རྣ་ཡིད་ཀྱི་རྣམ་ཤེས་དང་། ། གསུམ་གྱི་ཉམས་སུ་མྱོང་གང་དེ། ། མཐོང་ཐོས་རྣམ་པར་ཤེས་པ་དང་། ། རྟོགས་པ་ཡིན་ཏེ་རིམ་བཞིན་བཤད། ། ཅེས་མིག་ཤེས་ཀྱིས་གཟུགས་མཐོང་བར་བཤད་པས། འདིར་ཕྱོགས་སྔར་བཀོད་པ་ནི། མིག་ཤེས་ཁོ་ནས་གཟུགས་མཐོང་བ་མ་ཡིན་གྱི།
མིག་ཤེས་དང་མིག་དབང་གཉིས་ཆར་གྱིས་གཟུགས་མཐོང་བར་འདོད་པ་ལ་དགག་པ་བརྗོད་པ་ཡིན་ནོ་ཞེས་ཟེར། དེ་ནི་ཆ་རྒྱུས་མེད་པའི་གཏམ་ཡིན་ཏེ། མཛོད་ལས། མིག་དང་ཆོས་ཀྱི་ཁམས་ཕྱོགས་ནི། ། ལྟ་བ་ཡིན་ཏེ་རྣམ་པ་བརྒྱད། ། མིག་གིས་གཟུགས་རྣམས་མཐོང་རྟེན་བཅས། ། དེ་ལ་བརྟེན་པའི་རྣམ་ཤེས་མིན། ། ཞེས་མིག་དབང་གིས་གཟུགས་མཐོང་བས་ལྟ་བར་འཇོག་ལ། མིག་ཤེས་ནི་གཟུགས་མ་མཐོང་ཞིང་། ལྟ་བར་འཇོག་པའི་རྒྱུ་མཚན་ཡང་མེད་པས་ལྟ་བར་མི་འཇོག་པར་བཤད་པ་དང་འགལ་བའི་ཕྱིར་དང་།
ལུང་སྔ་མ་དེ་ནི་ཉི་འོག་བྱེ་སྨྲ་བའི་ལུགས་ལྟར་ཡིན་ལ། འདི་ནི་ཁ་ཆེ་བྱེ་བྲག་སྨྲ་བའི་ལུགས་ཡིན་པའི་ཕྱིར་རོ། ། ཆ་བསྡུས་རྗེས་འབྲང་ན་རེ། དབང་མངོན་དང་དུས་མཉམ་པའི་གཟུགས་དེ་དེའི་གཟུང་ཡུལ་ཡིན་ཏེ། དུས་མི་མཉམ་ན་མི་མཐོང་བའི་ཕྱིར་ཟེར་ན། དབང་མངོན་ཆོས་ཅན། ཁྱོད་རང་དང་དུས་མཉམ་པའི་གཟུགས་གཟུང་ཡུལ་དུ་བྱེད་པའི་ཤེས་པ་མ་ཡིན་པར་ཐལ། ཁྱོད་དེ་དང་མ་འབྲེལ་བའི་ཕྱིར། གལ་ཏེ་དེ་ལ་དུས་མཉམ་པ་དང་། རྒྱུར་གྱུར་པའི་གཟུང་ཡུལ་ཡོད་དོ་སྙམ་ན།
དེ་ཆོས་ཅན། ཁྱོད་ལ་དུས་མཉམ་པའི་གཟུང་ཡུལ་གྱི་དགོས་པ་མེད་པར་ཐལ། ཁྱོད་རང་གི་རྒྱུར་གྱུར་པའི་གཟུང་ཡུལ་ལས་གྲུབ་ཟིན་པའི་ཕྱིར་རོ། ། ཞེས་འཆད་པ་ལ། ཡུལ་དང་རྣམ་ཤེས་དུས་མཉམ་ནི། ཞེས་སོགས་བྱུང་ངོ་། ། གཉིས་པ་རང་ལུགས་ནི། དམིགས་རྐྱེན་ཡུལ། བདག་རྐྱེན་དབང་པོ། དེ་མ་ཐག་རྐྱེན་ཡིད་བྱེད་གསུམ་ཚོགས་པའི་གནས་སྐབས་ཀྱི་གཟུགས་ཀྱི་སྐྱེ་མཆེད་ཆོས་ཅན།
ཁྱོད་རང་འབྲས་གཟུགས་འཛིན་དབང་མངོན་གྱི་གཟུང་ཡུལ་ཡིན་ཏེ། དེ་ལ་རང་འདྲའི་རྣམ་པ་གཏོད་བྱེད་ཀྱི་ཕྱིའི་སྐྱེ་མཆེད་ཡིན་པའི་ཕྱིར་རོ། ། གཟུགས་འཛིན་དབང་མངོན་ཆོས་ཅན ཁྱོད་སྐྱེ་བ་ལ་རྐྱེན་གསུམ་ཀ་དགོས་ཀྱང་ཁྱོད་རང་གི་དམིགས་རྐྱེན་གཟུགས་ཀྱི་རྣམ་པ་དང་འདྲ་བར་སྐྱེ་བའི་རྒྱུ་མཚན་ཡོད་དེ། ཟས་སོགས་བུའི་རྒྱུ་ཡིན་ཡང་། བུ་ཕ་མ་གང་རུང་གི་གཟུགས་དང་འདྲ་བར་སྐྱེ་བ་ལྟར། ཁྱོད་རང་གི་དམིགས་རྐྱེན་དང་འདྲ་བར་སྐྱེ་བ་དེ་དངོས་པོའི་ཆོས་ཉིད་ཡིན་པའི་ཕྱིར། དེས་ན། ཡུལ་གཟུགས་ཀྱི་སྐྱེ་མཆེད་ཆོས་ཅན། ཁྱོད་ལ་འབྲས་བུ་གཉིས་ཡོད་དེ། རང་འབྲས་གཟུགས་སྐད་ཅིག་མ་གཉིས་པའི་ཉེར་ལེན་བྱས་ཏེ་དེ་བེམ་པོར་བསྐྱེད་པ་དང་།
རང་འབྲས་གཟུགས་འཛིན་དབང་མངོན་གྱི་ལྷན་ཅིག་བྱེད་རྐྱེན་བྱས་ཏེ། དེ་ཤེས་པར་བསྐྱེད་པའི་བྱ་བ་བྱེད་པའི་ཕྱིར་རོ། ། གནད་དེས་ན། བློ་གཟུགས་འཛིན་དབང་མངོན་ཡང་ཆོས་ཅན། ཁྱོད་ཚུལ་གཉིས་པ་ཅན་ཡིན་ཏེ། ཁྱོད་ལ་གཟུགས་ཀྱི་རྣམ་པ་དངོས་སུ་གཏད་པས་ཡུལ་གཟུགས་ཤེས་པའི་ཚུལ་གཅིག་དང་། རྣམ་པ་དེ་བློ་རང་གི་ངོ་བོ་ཡིན་པས་བློ་རང་ཉིད་ཤེས་པའི་ཚུལ་གཅིག་དང་གཉིས་ཡོད་པའི་ཕྱིར། ཞེས་འཆད་པ་ནི། ཡུལ་དང་དབང་པོ་ཡིད་ལ་བྱེད། ། ཅེས་སོགས་ཤློ་ཀ་ཕྱེད་དང་གཉིས་སོ། །
དེ་དག་གིས་ནི། གོང་གི་རྩོད་ལན། ཕྱི་དོན་ཁས་ལེན་པའི་ཚེ་ན། ཕྱི་རོལ་པས་འདོད་པའི་རྡུལ་ཕྲན་རྟག་དངོས་དང་། རང་སྡེས་འདོད་པའི་ཟླ་མེད་ཀྱི་རྡུལ་ཕྲན་དང་། རགས་པ་ཡིན་ཡང་ནང་གི་དབང་པོ་རྣམས་གཟུང་ཡུལ་ཡིན་པ་བཀག་ནས། ཕྱིའི་སྐྱེ་མཆེད་བསགས་རྡུལ་རགས་པ་རྣམས་གཟུང་ཡུལ་ཡིན་ནོ་ཞེས་དང་། འཛིན་བྱེད་ཀྱང་། བྱེ་སྨྲས་འདོད་པའི་དབང་པོ་གཟུགས་ཅན་ལྟ་བྱེད་ཡིན་པ་བཀག་ནས། འཁྲུལ་རྒྱུས་མ་བསླད་པའི་སྒོ་ལྔའི་ཤེས་པ་རྣམས་གཟུང་ཡུལ་ཅན་ཡིན་ནོ་ཞེས་དང་།
ལྟ་ཚུལ་ཡང་བྱེ་སྨྲས་འདོད་པའི་རྒྱུ་འབྲས་དུས་མཉམ་པ་དང་། ཡུལ་རྣམ་མེད་དུ་འཛིན་པ་བཀག་ནས། རང་ལ་རྣམ་པ་གཏོད་ནུས་ན་རང་དུས་སུ་འདས་ཟིན་ཡང་རང་གི་གཟུང་ཡུལ་ཡིན་ནོ་ཞེས་མདོ་སྡེ་པའི་གྲུབ་མཐའ་ཕྱོགས་གླང་ཆོས་གྲགས་ཀྱིས་བཤད་པ་ལྟར་སྙིང་པོ་བསྡུས་ནས་འཇམ་མགོན་ས་སྐྱ་པ་ཉིད་ཀྱིས་ལེགས་པར་བཤད་པ་ཡིན་ནོ།། །། གསུམ་པ་རྩོད་པ་སྤང་བ་ལ། གནད་དུ་ཆེ་བ་འདི་དཔྱད་དགོས་ཏེ། དབང་ཤེས་ཀྱི་གཟུང་ཡུལ་ལ་རྡུལ་རྫས་བརྒྱད་འདུས་པར་ཁས་བླངས་པ་ལ། འོ་ན་དབང་ཤེས་དེ་སྤྱིའི་སྤྱོད་ཡུལ་ཅན་ཡིན་པར་ཐལ། དེ་ཚོགས་སྤྱིའི་སྤྱོད་ཡུལ་ཅན་ཡིན་པའི་ཕྱིར། འདོད་མི་ནུས་ཏེ། དེ་རང་གི་མཚན་ཉིད་ཁོ་ནའི་ཡུལ་ཅན་ཡིན་པའི་ཕྱིར།
ཞེས་པའི་རྩོད་པ་ལན་དང་བཅས་པ། ཆོས་མངོན་པ་མཛོད་དང་། རྣམ་འགྲེལ་དུ་ཞིབ་པར་བཤད་པ་ལ་མཁས་པའི་གཙུག་རྒྱན་གོ་ཤཱག་རྣམ་པ་གཉིས་ལ་སོགས་པས་བྱེ་མདོ་གཉིས་ཀྱི་རྩ་བའི་གྲུབ་མཐའ་ལ། རགས་པ་རྫས་སུ་མ་གྲུབ་པས། གཟུང་ཡུལ་ཡིན་ན། རགས་པ་མིན་པས་ཁྱབ་ཅིང་། རྡུལ་ཕྲན་ཁོ་ན་ཡིན་པས་ཁྱབ་ཅེས་གསུངས་པ་འདི། གཞུང་གི་དགོངས་པ་གཏན་ནས་མ་ཡིན་ཏེ། མཛོད་འགྲེལ་དུ་དོགས་པ་དགོད་པའི་ཚེ། དེ་ལྟར་ན་སྤྱི་ལ་དམིགས་པའི་ཕྱིར་རྣམ་པར་ཤེས་པའི་ཚོགས་ལྔ་པོ་དག་སྤྱིའི་ཡུལ་ཅན་དུ་འགྱུར་གྱི།
རང་གི་མཚན་ཉིད་ཀྱི་ཡུལ་ཅན་མིན་ནམ་ཞེ་ན། ཞེས་བཤད་ལ། དེའི་དོན་ནི། དབང་ཤེས་ཆོས་ཅན། སྤྱིའི་ཡུལ་ཅན་ཡིན་པར་ཐལ། ཚོགས་སྤྱི་གཟུང་ཡུལ་དུ་བྱེད་པའི་ཤེས་པ་ཡིན་པའི་ཕྱིར་ཏེ། ཁྱོད་ཀྱི་གཟུང་ཡུལ་དེ་རྡུལ་རྫས་བརྒྱད་འདུས་ཡིན་པས་ཚོགས་སྤྱི་ཡིན་པའི་ཕྱིར། འདོད་ན། ཁྱོད་རང་གི་མཚན་ཉིད་གཟུང་ཡུལ་དུ་བྱེད་པའི་ཤེས་པ་མིན་པར་ཐལ་བ་དང་། རྟོག་པ་ཡིན་པར་ཐལ།
དེའི་ཕྱིར་རོ། ། ཞེས་པའི་དོན་ཡིན་ལ། དེའི་ལན་དུ་མཛོད་འགྲེལ་ལས། འདི་དག་ནི་སྐྱེ་མཆེད་ཀྱི་རང་གི་མཚན་ཉིད་ཀྱི་ཡུལ་ཅན་དུ་འདོད་ཀྱི། རྫས་ཀྱི་རང་གི་མཚན་ཉིད་ཀྱི་ནི་མ་ཡིན་པས་ཉེས་པ་མེད་དོ། ། ཞེས་གསུངས། དེའི་དོན་ནི། སྔར་གྱི་སྐྱོན་དེ་མི་འབྱུང་སྟེ། སྤྱི་དེ་ལ་ཡང་ཚོགས་སྤྱི་དང་། སྒྲ་དོན་གྱི་སྤྱིའི་དབྱེ་བ་དང་།
རང་མཚན་དེ་ལ་ཡང་། སྐྱེ་མཆེད་རང་མཚན་དང་། རྫས་རང་མཚན་གྱི་རྣམ་དབྱེ་སོགས་སོ་སོར་བྱེད་ན་སྐྱོན་སྤོང་རྟོགས་སླ་བའི་ཕྱིར། དེ་ཡང་སྙིང་པོ་དྲིལ་ན། དབང་ཤེས་རྟོག་པར་ཐལ་བ་དང་། རང་གི་མཚན་ཉིད་ཀྱི་ཡུལ་ཅན་མིན་པར་ཐལ་བའི་སྐྱོན་མེད་དེ། དེ་ཚོགས་སྤྱིའི་ཡུལ་ཅན་ཡིན་ཡང་། སྒྲ་སྤྱིའི་སྤྱོད་ཡུལ་ཅན་མིན་པའི་ཕྱིར་དང་། རྫས་རང་མཚན་གྱི་ཡུལ་ཅན་མ་ཡིན་ཡང་། སྐྱེ་མཆེད་རང་མཚན་གྱི་ཡུལ་ཅན་ཡིན་པའི་ཕྱིར།
འོ་ན་རྟགས་ཕྱི་མ་དེའི་གནད་ཅི་ཡིན་སྙམ་ན། སྐྱེ་མཆེད་རང་མཚན་དང་། རྫས་རང་མཚན་གཉིས་ཀྱི་ཟླས་ཕྱེ་བའི་རྫས་རང་མཚན་ནི། ཟླ་མེད་ཀྱི་རྫས་རྡུལ་ཕྲ་རབ་ཡིན་ལ། སྐྱེ་མཆེད་རང་མཚན་ནི་གཟུགས་ཅན་གྱི་སྐྱེ་མཆེད་བཅུ་ལ་འཇོག་པས། མིག་ཤེས་སོགས་ལྔ་ཆོས་ཅན། ཁྱོད་སྐྱེ་མཆེད་རང་རང་གི་མཚན་ཉིད་ཀྱི་ཡུལ་ཅན་ཡིན་ཏེ། རང་རང་གི་ཡུལ་དུ་འོས་པའི་གཟུགས་ཀྱི་སྐྱེ་མཆེད་སོགས་སོ་སོར་ཡུལ་དུ་བྱེད་ཀྱི། གཟུགས་སྒྲ་སོགས་ཕན་ཚུན་འཆོལ་བར་ཡུལ་དུ་བྱེད་མི་ནུས་པའི་ཕྱིར། དེ་ཆོས་ཅན།
ཟླ་མེད་ཀྱི་རྫས་རྡུལ་སོ་སོ་བའི་ཡུལ་ཅན་ནི་མ་ཡིན་ཏེ། དེས་ཁྱོད་ལ་རྣམ་པ་གཏད་པར་མི་ནུས་པའི་ཕྱིར་རོ། ། དོན་འདི་ཉིད་དཔལ་ལྡན་ཆོས་གྲགས་ཀྱི་དགོངས་པ་ཡིན་ཏེ། རྡུལ་ཕྲན་གཞན་དག་མེད་པར་ནི། ། རྡུལ་ཕྲན་ཁྱད་པར་དེ་ཡང་མེད། ། ཤེས་དེ་གཅིག་ལ་ངེས་མིན་ཕྱིར། ། སྤྱི་ཡི་སྤྱོད་ཡུལ་ཅན་དུ་བཤད། ། ཅེས་དང་། དབང་ཡུལ་དེ་ཕྱིར་རྡུལ་ཕྲན་མིན། ཞེས་བཤད་པའི་ཕྱིར།
གལ་ཏེ་གཞུང་དེའི་དོན་ནི། རྡུལ་ཕྲན་འདུས་པའི་སྐབས་ཀྱི་རྡུལ་ཕྲན་སོ་སོ་བ་དེ། དབང་ཤེས་ཀྱི་གཟུང་ཡུལ་ཡིན་པ་དང་། ཟླ་མེད་ཡན་གར་བ་གཟུང་ཡུལ་མིན་པར་བསྟན་པ་ཙམ་ཡིན་ནོ་ཞེ་ན། དེ་ཉིད་ཀྱིས་ཁོ་བོའི་འདོད་པ་འགྲུབ་པ་ཡིན་ཏེ། རྡུལ་ཕྲན་དང་རགས་པ་གཉིས་ཀྱིས་ཟླས་ཕྱེ་བའི་རྡུལ་ཕྲན་ནི། ཟླ་མེད་ཀྱི་རྡུལ་ཕྲན་ཁོ་ན་ལ་འཇོག་དགོས་ཤིང་། བསགས་རྡུལ་ཕྲ་རབ་དང་། རྡུལ་ཕྲན་ཁྱད་པར་ཅན་ཞེས་པ་དེ་དག་ལ་རྡུལ་ཕྲན་གྱི་མིང་བཏགས་ཀྱང་། རགས་པ་ཁོ་ན་ཡིན་གྱི།
རྡུལ་ཕྲན་མཚན་ཉིད་པ་མིན་པའི་ཕྱིར། དེའི་གནད་ཀྱང་བཤད་པར་བྱ་དགོས་ཏེ། དཔྱོད་ལྡན་ཡོད་ན་ཡིད་ཆེས་ཁྱད་པར་ཅན་བསྐྱེད་དགོས་པའི་ཕྱིར་རོ། ། འོ་ན་ཇི་ལྟར་སྙམ་ན། གཟུགས་མིང་དུས་མཐའ་རྡུལ་ཡིག་དང་། སྐད་ཅིག་ཕྲ་རབ་རྡུལ་དང་ནི། ། རྡུལ་ཕྲན་དང་ནི་དེ་བཞིན་དུ། ། ལྕགས་ཆུ་རི་བོང་ལུག་དང་གླང་། ། ཉི་ཟེར་རྡུལ་དང་སྲོ་མ་དང་། ། དེ་ལས་བྱུང་དང་དེ་བཞིན་དུ། །
སོར་ཚིགས་ཞེས་བྱ་གོང་བདུན་བསྒྱུར། ། ཞེས་པའི་སྐབས་ཀྱི་གཟུགས་ཀྱི་ཆུང་མཐའ་མཐར་ཐུག་ཏུ་གྱུར་པའི་རྡུལ་ཕྲ་རབ་ཅེས་མིང་བཏགས་པ་དེ་ནི། རྡུལ་ཕྲ་རགས་གཉིས་ཀྱི་ཟླས་ཕྱེ་བའི་རྡུལ་ཕྲན་མ་ཡིན་གྱི། བསགས་རྡུལ་ལམ། རགས་པའི་ཆུང་མཐའ་མཐར་ཐུག་ཡིན་པའི་ཕྱིར་ཏེ། དེའི་སྐབས་ཀྱི་རྡུལ་ཕྲ་རབ་དེ་ལ་ཡང་རྡུལ་རྫས་བརྒྱད་འདུས་དགོས་པར་བཤད་པའི་ཕྱིར་ཏེ། མཛོད་འགྲེལ་ལས། ཐམས་ཅད་པས་ཕྲ་བའི་གཟུགས་ནི་བསགས་པའི་རྡུལ་ཕྲ་རབ་ཅེས་བྱ་སྟེ། དེ་ལས་ཆེས་ཆུང་བ་ནི་མིན་ནོ། ། དེ་འདོད་པའི་ཁམས་ན།
སྒྲ་ཡང་མེད་དབང་པོ་ཡང་མེད་པ་ཞིག་ཡིན་ན་ནི་རྫས་བརྒྱད་དང་ལྡན་པར་སྐྱེ་སྟེ། གང་ཡང་རུང་བ་ཞིག་མེད་པར་ནི་མ་ཡིན་ནོ་ཞེས་བཤད་པའི་ཕྱིར་རོ། ། གནད་འདི་འཇམ་མགོན་ས་སྐྱ་པ་ཉིད་ཀྱི་དགོངས་པ་ཡང་ཡིན་ཏེ། རང་འགྲེལ་ལས། ཡུལ་རྣམ་པ་ནི་རགས། ཡིད་ཉེ་བར་གཏད་པ་ནི་ཡོད། འཁྲུལ་བའི་རྒྱུ་མཚན་ནི་མེད་པས་ཡུལ་རུང་ན་གནས་པའི་གང་ཟག་གཞན་གྱིས་ཀྱང་མཐོང་བར་འགྱུར་ཏེ། དབང་ཤེས་ཀྱི་ཡུལ་རྡུལ་ཕྲ་རབ་ཡིན་ཡང་དེར་མི་སྣང་བས་ཡུལ་དུ་མི་འཇོག་པ་བཞིན་ནོ། ། ཞེས་གཟུང་ཡུལ་རྣམས་རྡུལ་ཕྲན་ཆ་མེད་བསགས་པ་ལས་གྲུབ་པ་ཡིན་ཡང་། རྡུལ་ཕྲན་གྱིས་རྣམ་པ་གཏོད་མི་ནུས་པས་གཟུང་ཡུལ་དུ་མི་འཇོག་ཅེས་བཤད་འདུག་པའི་ཕྱིར་རོ། །
གཉིས་པ་རྣམ་རིག་གཏན་ལ་ཕབ་པ་ལ་གསུམ། གཞན་གྱིས་བརྟགས་པ་དགག་རང་ལུགས་རྣམ་རིག་བསྒྲུབ། གཞན་གྱི་རྩོད་པ་སྤང་བའོ། ། དང་པོ་ལ་གསུམ། ཕྱི་དོན་བཀག་སྟེ་བཟུང་བ་བདག་མེད་བསྒྲུབ། རྣམ་པ་བཀག་སྟེ་འཛིན་པ་བདག་མེད་བསྒྲུབ། ཀུན་རྫོབ་འཇིག་རྟེན་གྲགས་སྡེ་སྤྱོད་པ་དགག་པའོ། ། དང་པོ་ནི། གང་ཟག་གི་བདག་མེད་པར་མ་ཟད། ཕྱི་དོན་ཡང་ཆོས་ཅན།
བདེན་པར་མེད་དེ། བདེན་པའི་གཅིག་དང་བདེན་པའི་དུ་མ་གང་རུང་དང་བྲལ་བའི་ཕྱིར། གཉིས་པ་ནི། ཕྱི་དོན་མེད་པར་མ་ཟད། ཕྱི་རོལ་དུ་སྣང་བའི་དབང་ཤེས་ལ་དོན་དུ་སྣང་བ་ཡང་ཆོས་ཅན། བདེན་པར་མེད་དེ། བདེན་པའི་གཅིག་དང་དུ་མ་གང་རུང་དང་བྲལ་བའི་ཕྱིར། དེས་ན་ཐོག་མར་ཕྱི་དོན་བཀག་པའི་ཚེ། རང་གང་ལ་སྣང་བའི་ཤེས་པའི་བདག་ཉིད་ལས་རྫས་གཞན་པའི་ཕྱི་དོན་མེད་པར་རྟོགས་ཏེ། གཟུང་འཛིན་རྫས་གཞན་གྱི་སྟོང་པའི་སྟོང་ཉིད་རྟོགས་པའི་ལྟ་བའམ།
སྣང་བ་ཐམས་ཅད་སེམས་ཀྱི་བདག་ཉིད་དུ་རྟོགས་པའི་ལྟ་བ་འཆད་དེ། འདི་ལ་རྣམ་བདེན་པའི་ལྟ་བ་ཞེས་གྲགས་ཤིང་། དོན་དུ་ན། ལུགས་འདིའི་གཟུང་བ་ཆོས་ཀྱི་བདག་མེད་རྟོགས་པའི་ལྟ་བ་ཞེས་བྱ་སྟེ། ཐེག་ཆེན་གྱི་སྦྱོར་ལམ་བཟོད་པ་སྐྱེས་པའི་ཚེ་འདི་ལ་གསལ་སྣང་དོན་མཐུན་ཞིག་འཆར་བ་ཡིན་ནོ། ། དེའི་རྗེས་དབང་ཤེས་ལ་དོན་དུ་སྣང་བའི་གཉིས་སྣང་བདེན་པ་བཀག་པའི་ཚེ། གཟུང་འཛིན་གཉིས་སུ་སྣང་བའི་གཉིས་སྣང་མ་ལུས་པར་ནུབ་སྟེ། གཟུང་འཛིན་གཉིས་སྟོང་གི་དེ་ཁོ་ན་ཉིད་རྟོགས་པའི་ལྟ་བ་འཆར་ཏེ། འདི་ལ་རྣམ་རྫུན་པའི་ལྟ་བ་ཞེས་གྲགས་ཤིང་དོན་དུ་ན་ལུགས་འདིའི་འཛིན་པ་ཆོས་ཀྱི་བདག་མེད་རྟོགས་པའི་ལྟ་བ་ཞེས་བྱ་སྟེ། ཐེག་ཆེན་སྦྱོར་ལམ་ཆོས་མཆོག་གི་ཚེ་འདི་ལ་གསལ་སྣང་དོན་མཐུན་ཤར་ཏེ།
མཐོང་ལམ་གྱི་ཚེ་མངོན་དུ་འགྱུར་བ་ཡིན་ཏེ། མདོ་སྡེ་རྒྱན་ལས། དེ་ནས་དེ་འདྲར་འགྱུར་བ་ཡི། ། བྱང་ཆུབ་སེམས་དཔའ་མཉམ་གཞག་པས། ། ཞེས་པ་ནས། འཛིན་པ་གཉིས་དང་བྲལ་བ་ཐོབ། ཅེས་པའི་བར་ལས་གསལ་བར་བཤད་པའི་ཕྱིར་རོ། ། གསུམ་པ་ནི། ཆ་གཙང་པ་རྣམས། ལུགས་འདིའི་ཀུན་རྫོབ་ཀྱི་རྣམ་བཞག་འཇིག་རྟེན་ན་གྲགས་པ་ལྟར་ཁས་ལེན་ཟེར་བ་ནི་མི་འཐད་དེ།
རིགས་པའི་གཞུང་ནས་བཤད་པའི་ཚད་མ་དང་ཚད་མིན་གྱི་རྣམ་གཞག་འཆོལ་བར་འགྱུར་བའི་ཕྱིར་རོ། ། ཞེས་འཆད་པ་ལ། གཅིག་དང་དུ་མ་བྲལ་བའི་ཕྱིར། ཞེས་སོགས་ཤློ་ཀ་གཅིག་གོ། ། གཉིས་པ་རྣམ་རིག་བསྒྲུབ་པ་ནི། གཟུགས་འཛིན་དབང་མངོན་ལ་གཟུགས་སུ་སྣང་བ་ཆོས་ཅན། ཤེས་པ་ཡིན་ཏེ། གསལ་རིག་ཡིན་པའི་ཕྱིར་དང་། གཟུགས་འཛིན་དབང་མངོན་དང་ལྷན་ཅིག་དམིགས་ངེས་ཡིན་པའི་ཕྱིར། ཞེས་འཆད་པ་ལ།
གསལ་དང་ལྷན་ཅིག་དམིགས་པས་འགྲུབ། ཞེས་སོགས་ཤློ་ཀ་གཅིག་གོ། ། གསུམ་པ་རྩོད་སྤང་ལ་གསུམ། རྣམ་རྫུན་དོན་ལ་དབུ་མའི་རྩོད་པ་སྤང་། རྣམ་བདེན་དོན་ལ་དོན་སྨྲའི་རྩོད་པ་སྤང་། གྲུབ་དོན་བསྡུས་ཏེ་གོང་གི་རྩོད་ལན་གདབ་པའོ། ། དང་པོ་ནི། དབུ་མ་པ་ན་རེ། ཁྱོད་ལ་སེམས་ཀྱང་བདེན་པར་མེད་པར་ཐལ་སེམས་རྒྱུན་ནི་ཡན་ལག་ཅན་རྫས་གཞན་འགོག་པའི་རིགས་པས་ཁེགས། སེམས་སྐད་ཅིག་ནི།
ཕྱི་དོན་རྡུལ་ཕྲན་འགོག་པའི་རིགས་པས་ཁེགས་པའི་ཕྱིར། ཟེར་ན། འོ་ན་དུས་ཀྱི་ཐུང་བའི་སྐད་ཅིག་མ་གཅིག་མི་སྲིད་པར་ཐལ། སྐད་ཅིག་མ་ཐམས་ཅད་འདས་མ་འོངས་ད་ལྟར་གྱི་སྐད་ཅིག་མ་གསུམ་གྱི་བདག་ཉིད་ཡིན་པའི་ཕྱིར། རྟགས་དངོས། འདོད་ན། སྐད་ཅིག་མ་གསུམ་མི་སྲིད་པར་ཐལ། རྩོམ་གཞིའི་སྐད་ཅིག་མ་གཅིག་མི་སྲིད་པའི་ཕྱིར། འདི་ལ་བོད་རྣམས། རྡུལ་ཕྲན་བདེན་གྲུབ་དང་སྐད་ཅིག་བདེན་གྲུབ་འགོག་པའི་རིགས་པ་མཚུངས་སོ་ཟེར་ན།
དེ་མི་མཚུངས་པར་ཐལ། རགས་པ་རྩོམ་པའི་ཚེ་ཕྱོགས་དྲུག་གི་རྡུལ་གྱིས་ཅིག་ཆར་དུ་བསྐོར་དགོས་པས། དབུས་རྡུལ་དེ་ཆ་བཅས་སུ་ཐལ་བས་འགོག་ནུས། དུས་གསུམ་ཅིག་ཆར་མི་སྐྱེ་བས་ད་ལྟའི་སྐད་ཅིག་མ་དེ་སྐད་ཅིག་ཆ་མེད་ཡིན་པའི་ཕྱིར། ཞེས་འཆད་པ་ལ། སེམས་རྒྱུན་ཡན་ལག་ཅན་དང་མཚུངས། ། ཞེས་སོགས་ཤློ་ཀ་ཕྱེད་དང་གསུམ་མོ། ། གཉིས་པ་ནི། ཁོ་ན་རེ། ཟླ་གཉིས་སྣང་བའི་མིག་ཤེས་དང་ཟླ་གཅིག་སྣང་བའི་མིག་ཤེས་གཉིས་ལ་ཚད་མ་ཡིན་མིན་གྱི་ཁྱད་པར་མེད་པར་ཐལ།
རང་སྣང་བའི་མིག་ཤེས་གྱི་བདག་ཉིད་ལས་ཕྱི་རོལ་དུ་གྱུར་པའི་ཟླ་གཅིག་དང་ཟླ་གཉིས་གང་ཡང་མེད་མཚུངས་ཡིན་པའི་ཕྱིར་ཟེར་ན། མི་མཚུངས་ཏེ། ཟླ་གཅིག་སྣང་བའི་མིག་ཤེས་དེ། བག་ཆགས་བརྟན་འབྱུང་གི་མ་འཁྲུལ་ཤེས་ཡིན་པས་ཚད་མར་འཇོག ། ཅིག་ཤོས་དེ་ལྟར་མིན་པས་ཚད་མར་མི་འཇོག་པའི་ཕྱིར། དེས་ན། ཟླ་གཅིག་ཆོས་ཅན། རང་གང་ལ་སྣང་བའི་བློའི་བདག་ཉིད་ལས་ཕྱི་རོལ་ན་མེད་དེ། དེ་དང་བདག་ཉིད་གཅིག་ཡིན་པའི་ཕྱིར་རོ། ། ཞེས་འཆད་པ་ནི།
དོན་དུ་སྣང་བ་བློ་ཉིད་ཡིན། ། ཞེས་སོགས་ཤློ་ཀ་གཅིག་གོ། ། གསུམ་པ་ནི་རང་ལུགས་གཟུང་ཡུལ་རང་མཚན་གཅིག་པུར་ཁས་བླངས་པ་ལ། ཕྱི་ཡི་གཟུང་ཡུལ་མཁས་པས་བཀག་ཅེས་སོགས་ཀྱིས་མི་གནོད་དེ། ཕྱི་དོན་ཁས་ལེན་པ་དེ་སྲིད་དུ་རང་འདྲའི་རྣམ་པ་གཏོད་བྱེད་ཀྱི་རྒྱུར་གྱུར་པའི་ཕྱི་དོན་རང་མཚན་ལ་གཟུང་ཡུལ་དུ་བྱེད་པ་མདོ་སྡེ་པའི་ལུགས་དང་། ནང་ཤེས་པའི་བདག་ཉིད་ལས་ཕྱི་རོལ་དུ་གྱུར་པའི་གཟུགས་སོགས་ཁས་མི་ལེན་པའི་ཚེ་ཕྱི་དོན་གཟུང་ཡུལ་དུ་བྱེད་པའི་ཤེས་པ་ཁས་མི་ལེན་པ་རྣམ་རིག་པའི་ལུགས་གཉིས་ཡོད་པའི་ཕྱིར། ཞེས་འཆད་པ་ལ། ཇི་སྲིད་ཕྱི་རོལ་ཁས་ལེན་པ། ཞེས་སོགས་ཤློ་ཀ་གཅིག་བྱུང་ངོ་། ། རྣམ་རིག་པའི་སྐབས་འདིར་ཅུང་ཟད་དཔྱད་ན།
གྲུབ་མཐའི་ཁྱད་པར་ལ་དཔྱད་པ་དང་། གྲུབ་མཐའ་དངོས་ལ་དཔྱད་པ་གཉིས། དང་པོ་ལ། ཀུན་མཁྱེན་གོ་རམས་ཆེན་པོ་སོགས། སྐབས་འདིར་དངོས་པོ་ལ་རྟག་མི་རྟག་གཉིས་ལས། དང་པོ་ནི་གཉིས་སྟོང་གི་དེ་ཁོ་ན་ཉིད་ལྟ་བུ། གཉིས་པ་ནི། མི་རྟག་པ་ལ་ཤེས་པས་ཁྱབ། གཟུང་རྣམ་དེ་རྣམ་བདེན་རྫུན་རྩོད་པའི་རྩོད་གཞི་ཡིན་ཏེ། རྣམ་བདེན་པས་དེ་ཤེས་པར་ཁས་ལེན་རྣམ་རྫུན་པས་སྒྲོ་བཏགས་སུ་ཁས་ལེན་བའི་ཕྱིར་ཞེས་གསུངས།
པཎ་ཆེན་ཤཱཀྱའི་མཚན་ཅན་སོགས། ། རྣམ་རྫུན་པའི་སྐབས་སུ་གཟུང་རྣམ་མེད་པར་མ་ཟད། གཞན་རིག་གི་ཤེས་པ་གཏན་ནས་མེད་ཅིང་། ཤེས་པ་ཡིན་ན། གཟུང་འཛིན་གཉིས་མེད་ཀྱི་རང་རིག་ཡིན་པས་ཁྱབ། ཧྲིལ་དྲིལ་ན། ཡོད་ན་རང་རིག་ཡིན་པས་ཁྱབ་སྟེ། ཡོད་ན་ཆོས་དབྱིངས་ཡིན་པས་ཁྱབ། ཆོས་དབྱིངས་ཡིན་ན། རང་རིག་ཡིན་པས་ཁྱབ་པའི་ཕྱིར་ཞེས་གསུངས།
དཔལ་འབུམ་ཕྲག་གསུམ་པས། བྱིས་པ་རྣམས་འཁྲིད་པའི་ཕྱིར་གནས་སྐབས་སུ། བེམ་པོ་ཡོད་ཀྱང་ཕྱི་དོན་མེད། ནང་ཤེས་པའི་བདག་ཉིད་ལས་གཞན་པའི་གཟུགས་སྒྲ་སོགས་ཁས་ལེན་པ་མདོ་སྡེ་པ་དང་། མི་ལེན་པ་སེམས་ཙམ་པ་ཡིན་པའི་ཕྱིར། རྣམ་བདེན་རྫུན་གྱི་ཁྱད་པར་ནི། གཟུང་རྣམ་གཉིས་ཆར་གྱིས་ཤེས་པར་ཁས་ལེན་ཀྱང་། དབང་ཤེས་ལ་གཟུགས་སོགས་སུ་སྣང་ཙམ་འདི། མདོ་སྡེ་པ་དང་རྣམ་བདེན་པས་ཤེས་པར་ཁས་བླངས། རྣམ་རྫུན་པས་དེ་སྒྲོ་བཏགས་སུ་ཁས་བླངས་པ་ཙམ་ལ་བྱེད་དོ་ཞེས་འཆད་པ་ལེགས་སོ། །
འདི་དག་ལ་རིགས་པའི་དཔྱད་པ་ཞིབ་པར་དགོས་ཀྱང་། འོག་ཚད་འབྲས་ཀྱི་སྐབས་སུ་འཆད་པས། འདིར་ཉུང་ངུའི་ཚིག་གིས་གནད་བསྡུས་ན། འདི་ལྟར་ཡིན་ཏེ། འཇུག་ཡུལ་རང་མཚན་མངོན་ལྐོག་རྣམ་གཉིས་ལ། འཇལ་བྱེད་མངོན་རྗེས་རྣམ་གཉིས་ཞུགས་པའི་ཚེ། ། དོན་ལ་མེད་ཀྱང་གཞལ་བྱ་སྤྱི་མཚན་ཞིག ། ཁས་ལེན་དགོས་པ་གནད་ཀྱི་སྙིང་པོ་ཡིན། ། ཆ་མེད་རྡུལ་ཕྲན་དབང་ཤེས་ཡུལ་མིན་ཡང་། ། བསགས་རྡུལ་རགས་པས་གཟུང་བའི་ཡུལ་བྱེད་ཅིང་།
ཆ་བཅས་དེ་ལ་སྐྱེ་མཆེད་བཅུ་འཇོག་པ། དོན་སྨྲ་གཉིས་ཀྱི་གྲུབ་མཐའི་རྩ་བ་ཡིན། ། རྒྱུན་དང་རགས་པ་རྫས་སུ་མ་གྲུབ་ཕྱིར། ། དུ་མ་འདུས་པའི་རྡུལ་རན་རེ་རེ་བ། ། གཟུང་ཡུལ་ཡིན་ཞེས་གོ་ཤཱཀ་ལ་སོགས་པ། ། མགྲིན་པའི་གླུ་དབྱངས་རྣ་བའི་དཔལ་དུ་སྒྲོག ། འོ་ན་ཁྱོད་ཀྱི་རྡུལ་ཕྲན་རེ་རེ་བ། ། ཆ་མེད་ཡིན་ན་ཟླ་དང་བཅས་པར་འགལ། ། ཆ་བཅས་ཡིན་ན་རགས་པ་མིན་པ་ཅི། ། ཡང་ན་འཇམ་མགོན་གཞུང་སོགས་ལུང་གིས་གནོད། །
གནས་ཚུལ་རྡུལ་ཕྲན་ཉིད་དུ་གནས་པ་ལས། ། སྣང་ཚུལ་རགས་པའི་རྣམ་པར་སྣང་བའི་ཕྱིར། ། གནས་ཚུལ་སྣང་ཚུལ་མི་མཐུན་མངོན་སུམ་ནི། ། དོན་སྨྲའི་གཞུང་ལས་བཀག་པ་མ་གཟིགས་སམ། ། ཕྱི་དོན་མེད་ཀྱང་ནང་གི་བག་ཆགས་ལས། ། ཕྱི་རོལ་དོན་སྣང་སེམས་སུ་ཐག་ཆོད་པ། ། བཟུང་བྱའི་བདག་མེད་རྟོགས་པའི་ལྟ་བ་དེ། ། རྣམ་བདེན་ལྟ་བ་ཡིན་ཞེས་གྲགས་པ་ཡིན། ། མ་རིག་མཐུ་ལས་བཟུང་འཛིན་གཉིས་སྣང་བའི། ། འཁྲུལ་སྣང་འདི་ཀུན་སྐྲ་ཤད་ལྟར་མཐོང་བས། །
འཛིན་པ་བདག་མེད་རྟོགས་པའི་ལྟ་བ་སྟེ། ། རྣམ་རྫུན་ལྟ་བ་ཡིན་ཞེས་གྲགས་པ་ཡིན། ། སྣང་མཆེད་ཐོབ་གསུམ་རྣལ་འབྱོར་མཐར་ཕྱིན་ཚེ། ། ཅིར་སྣང་སེམས་སུ་རྟོགས་པའི་ལྟ་བ་འཆར། ། དེ་ཚེ་རྣམ་རྫུན་ལུགས་ཀྱི་ལྟ་བ་ལས། ། ཐེག་མཆོག་ལམ་ལྔ་བགྲོད་པ་མེད་དམ་ཅི། ། ཅི་ཕྱིར་ཞེ་ན་དབང་ཤེས་དོན་ལྔ་འདི། ། སེམས་སུ་བདེན་པར་རྟོགས་པའི་ལྟ་བ་དང་། དོན་སྣང་བདེན་མེད་རྟོགས་པའི་ལྟ་བ་གཉིས། ། ཅིག་ཆར་འབྱུང་བ་གཤིས་ལ་བཀག་ཕྱིར་རོ། །
རྣམ་བདེན་རྣམ་རྫུན་ལྟ་བར་འདོགས་པའམ། ། སེམས་ཙམ་དབུ་མའི་ལྟ་བར་འདོགས་ཀྱང་རུང་། ། ཐེག་མཆོག་བཟོད་པ་མན་ནམ་ཆོས་མཆོག་ཡན། ། ལྟ་བའི་རྣམ་དབྱེ་ཤེས་ན་དགོས་པ་སོམས། ། གནད་འདི་བྱམས་པའི་གཞུང་དང་ཐོགས་མེད་མཆེད། ། ཕྱོགས་གླང་ཆོས་གྲགས་གཞུང་དང་ས་སྐྱ་པའི། ། ལེགས་བཤད་སྙིང་པོ་ལོངས་པ་ཁོ་བོས་རྙེད། ། མཁས་དབང་གཞན་གྱི་སྤྱོད་ཡུལ་མ་ཡིན་སྙམ། ། ཚད་མ་རིགས་པའི་གཏེར་གྱི་དཀའ་འགྲེལ་གནད་ཀྱི་སྙིང་པོ་གསལ་བྱེད་ལས་རབ་བྱེད་དང་པོའི་རྣམ་པར་བཤད་པ་རེ་ཞིག་ཨིཏི།། །། PAGE * MERGEFORMAT 36 མང་ཐོས་ཀླུ་སྒྲུབ་རྒྱ་མཚོ།
རིགས་གཏེར་གྱི་དཀའ་འགྲེལ། PAGE * MERGEFORMAT 35
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
