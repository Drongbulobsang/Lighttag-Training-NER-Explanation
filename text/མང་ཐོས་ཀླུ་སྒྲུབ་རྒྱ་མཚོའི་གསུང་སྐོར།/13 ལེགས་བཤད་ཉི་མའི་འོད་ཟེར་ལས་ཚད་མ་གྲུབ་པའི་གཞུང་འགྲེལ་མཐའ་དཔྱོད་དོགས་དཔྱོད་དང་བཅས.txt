མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༡༣
ལེགས་བཤད་ཉི་མའི་འོད་ཟེར་ལས་ཚད་མ་གྲུབ་པའི་གཞུང་འགྲེལ་མཐའ་དཔྱོད་དོགས་དཔྱོད་དང་བཅས་པ།
༄༅། །ལེགས་བཤད་ཉི་མའི་འོད་ཟེར་ལས་ཚད་མ་གྲུབ་པའི་གཞུང་འགྲེལ་མཐའ་དཔྱོད་དོགས་དཔྱོད་དང་བཅས་པ་བཞུགས་སོ། ། མཁས་མང་འདུས་པའི་གཙུག་རྒྱན་ཀླུ་སྒྲུབ་རྒྱ་མཚོའི་གསུང་ཡིན།། དཔལ་མང་དུ་ཐོས་པ་ཀླུ་སྒྲུབ་རྒྱ་མཚོ་ལ་ཕྱག་འཚལ་ལོ། ། ཞེས་མཆོད་པར་བརྗོད་ནས། ཚད་མ་བསླུ་མེད་ཅན་ཤེས་པ་ཞེས་སོགས་ཀྱི་སྐབས་སུ་གསུམ་ལས། དང་པོ་འཆད་པར་བྱེད་པ་ལ། འདིར་གང་འཆད་པ་སྐབས་སུ་བབ་ན། ལེའུ་གཉིས་པ་ཚད་མ་གྲུབ་པའི་ལེའུ་འདི་འཆད་པ་སྐབས་སུ་བབ། འདི་འཆད་པ་ལ། བསྒྲུབ་བྱ་ཚད་མར་གྱུར་པའི་རང་བཞིན་བཤད་པ།
སྒྲུབ་བྱེད་ཕུན་ཚོགས་བཞིའི་ཚིག་དོན་བཤད་པ། ཚད་མའི་དངོས་སྟོན་བསྟོད་པའི་དགོས་པ་བཤད་པ་དང་གསུམ། དང་པོ་ལ། ཚད་མའི་རང་བཞིན་བཤད་པ། གྱུར་པ་སྨོས་པའི་དགོས་པ་བཤད་པ་གཉིས། དང་པོ་ལ། འདྲ་ཡུལ་ཚད་མའི་མཚན་ཉིད་ངོས་བཟུང་བ་དང་། ཚུལ་ཇི་ལྟར་འདྲ་བའི་སྒོ་ནས་ཐུབ་དབང་ཚད་མའི་སྐྱེས་བུར་སྒྲུབ་པའི་ཚུལ་དངོས་བཤད་པ་གཉིས། དང་པོ་ལ། ཟུར་དང་པོ་མི་བསླུ་བའི་སྒོ་ནས་ཚད་མའི་མཚན་ཉིད་བཤད་པ་དང་།
ཟུར་གཉིས་པ་མ་ཤེས་དོན་གསལ་གྱི་སྒོ་ནས་ཚད་མའི་མཚན་ཉིད་བཤད་པ་གཉིས། དང་པོ་ལ། ཚད་མའི་མཚན་ཉིད་དངོས་དང་། མ་ཁྱབ་ཁྱབ་ཆེས་མི་སྲིད་གསུམ་གྱི་སྐྱོན་སྤོང་ཚུལ་བཤད་པ། མཚན་ཉིད་དེ་མཚན་གཞིའི་སྟེང་དུ་ངེས་བྱེད་ཀྱི་ཚད་མར་བཤད་པ་དང་གསུམ། དང་པོ་ལ་ཚད་མ་བསླུ་མེད་ཅན་ཤེས་པ་ཞེས་སོགས་བྱུང་། དེ་ཡང་འབྲུ་དང་སྦྱར་ན། ཚད་མར་གྱུར་པ་འགྲོ་ལ་ཕན་བཞེད་པ་ཞེས་པའི་སྐབས་སུ་བཅོམ་ལྡན་འདས་ཐུབ་པའི་དབང་པོ་དེ་ལ་ཚད་མ་དང་འདྲ་བའི་སྒོ་ནས་ཚད་མའི་སྐྱེས་བུར་བསྟོད་ཕྱག་བྱས་ན། འོ་ན་འདྲ་ཡུལ་ཚད་མའི་ངོ་བོ་ཇི་ལྟ་བུ་ཞེ་ན། ཤེས་བྱ་ཆོས་ཅན།
འདྲ་ཡུལ་ཚད་མའི་མཚན་ཉིད་འཇོག་པའི་ཚུལ་ཡོད་དེ། གསར་དུ་མི་བསླུ་བའི་རིག་པ་དེ་དེའི་མཚན་ཉིད་དུ་འཇོག་པའི་ཕྱིར་ཞེས་འཆད་པར་བྱེད་པ་ལ། ཚད་མ་བསླུ་མེད་ཅན་ཤེས་པ་ཞེས་སོགས་བྱུང་། འོ་ན་དོན་བྱེད་ནུས་པར་གནས་པ་ནི་མི་བསླུ་ཞེས་པའི་སྐབས་ཀྱི་མི་བསླུ་བ་དེ་གང་ལ་འཇོག་སྙམ་ན། རང་མཚན་དངོས་པོ་དང་། སྤྱི་མཚན་དངོས་མེད་དུ་རྟོགས་པའི་རྗེས་དཔག་ཆོས་ཅན། ཁྱོད་ལ་གསར་དུ་མི་བསླུ་བའི་རིག་པ་ཞེས་འཇོག་པའི་རྒྱུ་མཚན་ཡོད་དེ། ཁྱོད་རང་གི་གཞལ་བྱ་དོན་རང་མཚན་རྣམས་དོན་བྱེད་ནུས་པ་ལ་ནུས་པ་ལྟར་དུ་རྟོགས་པས་ན། དོན་བྱེད་ནུས་པ་ལ་མི་བསླུ། སྤྱི་མཚན་རྣམས་དོན་བྱེད་མི་ནུས་པ་ལ་མི་ནུས་པ་ལྟར་དུ་རྟོགས་པས་ན་དོན་བྱེད་མི་ནུས་པ་ལ་གསར་དུ་མི་བསླུ་བའི་རིག་པ་ཞེས་བཞག་པ་ཡིན་པའི་ཕྱིར།
ཞེས་འཆད་པར་བྱེད་པ་ལ། དོན་བྱེད་ནུས་པར་གནས་པ་ནི། མི་བསླུ་ཞེས་པ་འདི་བྱུང་། གཉིས་པ་མ་ཁྱབ་ཁྱབ་ཆེས་མི་སྲིད་གསུམ་གྱི་སྐྱོན་སྤོང་ཚུལ་ལ། མ་ཁྱབ་པའི་སྐྱོན། ཁྱབ་ཆེས་པའི་སྐྱོན་མི་སྲིད་པའི་སྐྱོན་སྤོང་ཚུལ་དང་གསུམ། དང་པོ་ལ། ཁོ་ན་རེ། གསར་དུ་མི་བསླུ་བའི་རིག་པ་ཚད་མའི་མཚན་ཉིད་དུ་འཇོག་པ་མི་འཐད་པར་ཐལ། དེ་དེར་བཞག་པ་ལ་མ་ཁྱབ་པའི་སྐྱོན་ཡོད་པའི་ཕྱིར་ཏེ།
གསར་དུ་མི་བསླུ་བའི་རིག་པས་ཚད་མ་ལ་མ་ཁྱབ་པའི་ཕྱིར་ཏེ། ཚད་མ་ཡིན་ན། གསར་དུ་མི་བསླུ་བའི་རིག་པ་ཡིན་པས་མ་ཁྱབ་པའི་ཕྱིར་ཏེ། སྒྲ་བྱུང་གི་ཚད་མ་དེ་ཚད་མ་གང་ཞིག གསར་དུ་མི་བསླུ་བའི་རིག་པ་མིན་པའི་ཕྱིར་ཟེར་ན། མ་ཁྱབ་པའི་སྐྱོན་སྤོང་ཚུལ་ནི། སྒྲ་བྱུང་གི་ཚད་མ་དེ་གང་ལ་བྱེད། ནང་པ་སངས་རྒྱས་པས་འདོད་པའི་སྒྲ་བྱུང་གི་ཚད་མ་ལ་བྱེད་དམ། ཕྱི་རོལ་མི་སྟེགས་པས་འདོད་པའི་སྒྲ་བྱུང་གི་ཚད་མ་ལ་བྱེད། དང་པོ་ལྟར་ན།
ནང་པ་སངས་རྒྱས་པས་འདོད་པའི་དོན་བྱེད་སྣང་ཅན་གྱི་མངོན་སུམ་དུ་མ་ཟད་སྒྲ་ལས་བྱུང་བའི་ཚད་མ་ཡང་ཆོས་ཅན། ཁྱོད་གསར་དུ་མི་བསླུ་བའི་རིག་པ་ཡིན་ཏེ། ཁྱོད་རང་གི་འཇུག་ཡུལ་ལ་གསར་དུ་བསླུ་བ་མེད་པའི་རིག་པ་ཡིན་པའི་ཕྱིར། འོ་ན་ཁྱོད་རང་འདོད་པའི་སྒྲ་བྱུང་གི་ཚད་མ་དེ་གང་ལ་བྱེད་ཟེར་ན། ངེད་འདོད་པའི་སྒྲ་བྱུང་གི་ཚད་མ་འཇོག་པའི་ཚུལ་ཡོད་དེ། ཚུར་མཐོང་ལྷས་སྦྱིན་གྱིས་སྨྲས་པའི་བུམ་པ་ཞེས་པའི་ཚིག་ཆོས་ཅན། ཁྱོད་རང་རྒྱུ་རང་སྨྲ་བ་པོའི་གང་ཟག་གི་ཀུན་སློང་གི་བསམ་པ་སྔ་མ་སྔོན་སོང་ཡིན་ཏེ། ཁྱོད་གནས་སྐབས་ལྔ་བྲལ་གྱི་ཚིག་ཡིན་པའི་ཕྱིར་ཞེས་བཀོད་པ་ལ་བརྟེན་ནས་སྐྱེས་པའི་རྟགས་ཅན་རྗེས་དཔག་དེ་ལ་འཇོག་པ་ཡིན་པའི་ཕྱིར། ཞེས་འཆད་པར་བྱེད་པ་ལ། སྒྲ་ལས་བྱུང་བ་ཡང་།
མངོན་པར་འདོད་པ་སྟོན་ཕྱིར་རོ། ། སྨྲ་བ་པོ་ཡི་བྱེད་པའི་ཡུལ། ། དོན་གང་བློ་ལ་རབ་གསལ་བ། ། དེ་ལ་སྒྲ་ནི་ཚད་མ་ཉིད། ། ཞེས་པ་འདི་བྱུང་། འོ་ན་ཁོ་ན་རེ། ཕྱི་རོལ་མུ་སྟེགས་པས་འདོད་པའི་སྒྲ་བྱུང་གི་ཚད་མ་ལ་བྱེད་དོ་ཟེར་ན། དེ་མི་འཐད་དེ། ཕྱི་རོལ་མུ་སྟེགས་འདོད་པའི་སྒྲ་བྱུང་གི་ཚད་མ་རྣམས་ཀྱིས་ཚད་མའི་གོ་མི་ཆོད་པའི་ཕྱིར་ཏེ། བུམ་པ་ཞེས་པའི་ཚིག་དེ་རང་གི་བརྗོད་བྱའི་དོན་བུམ་པའི་རྒྱུ་ཅན་ཏེ་འབྲས་བུ་མ་ཡིན་པའི་ཕྱིར་ཏེ།
དེ་རང་གི་བརྗོད་བྱའི་དོན་བུམ་པ་ལ་དངོས་དབང་གི་མི་འཇུག་པར་བརྗོད་འདོད་ཀྱི་དབང་གིས་འཇུག་པ་ཡིན་པའི་ཕྱིར། ཞེས་འཆད་པ་ལ། དོན་གྱི་དེ་ཉིད་རྒྱུ་ཅན་མིན་ཞེས་པ་འདི་བྱུང་། གཉིས་པ་ཁྱབ་ཆེས་པའི་སྐྱོན་སྤོང་ཚུལ། ཁོ་ན་རེ། འོ་ན་གསར་དུ་མི་བསླུ་བའི་རིག་པ་ཚད་མའི་མཚན་ཉིད་དུ་འཇོག་པ་མི་འཐད་པར་ཐལ། ། དེ་དེའི་མཚན་ཉིད་དུ་བཞག་པ་ལ་ཁྱབ་ཆེས་པའི་སྐྱོན་ཡོད་པའི་ཕྱིར་ཏེ། གསར་དུ་མི་བསླུ་བའི་རིག་པ་ཡིན་ན། ཚད་མ་ཡིན་པས་མ་ཁྱབ་པའི་ཕྱིར་ཏེ། ཀུན་རྫོབ་ཀྱི་ཡུལ་ཅན་བཅད་ཤེས་དེ་གསར་དུ་མི་བསླུ་བུའི་རིག་པ་གང་ཞིག
ཚད་མ་མིན་པའི་ཕྱིར་ཟེར་ན། ཀུན་རྫོབ་ཡུལ་ཅན་བཅད་ཤེས་ཆོས་ཅན། ཁྱོད་གསར་དུ་མི་བསླུ་བའི་རིག་པ་མིན་ཏེ། ཁྱོད་རང་ཡུལ་བཟུང་ཟིན་གྱི་བློ་ཡིན་པའི་ཕྱིར། ཞེས་འཆད་པ་ལ། གཟུང་བ་འཛིན་ཕྱིར་ཀུན་རྫོབ་ནི། ། མི་འདོད་ཞེས་པ་འདི་བྱུང་། གསུམ་པ་མི་སྲིད་པའི་སྐྱོན་སྤོང་ཚུལ། ཁོ་ན་རེ། གསར་དུ་མི་བསླུ་བའི་རིག་པ་ཚད་མའི་མཚན་ཉིད་དུ་འཇོག་པ་མི་འཐད་པར་ཐལ།
དེ་དེའི་མཚན་ཉིད་དུ་བཞག་པ་ལ་མི་སྲིད་པའི་སྐྱོན་ཡོད་པའི་ཕྱིར་ཏེ། གསར་དུ་མི་བསླུ་བའི་རིག་པ་དེ་ཚད་མ་ལ་མི་སྲིད་པའི་ཕྱིར་ཏེ། ཚད་མ་ཡིན་ན་གསར་དུ་མི་བསླུ་བའི་རིག་པ་མ་ཡིན་དགོས་པའི་ཕྱིར་ཏེ། ཚད་མ་དེ་མིག་དབང་གཟུགས་ཅན་པ་ལ་སོགས་པའི་བེམ་པོ་རྣམས་ཚད་མར་འཇོག་པའི་ཕྱིར་ཟེར་ན་མི་འཐད་དེ། མིག་དབང་གཟུགས་ཅན་པ་ལ་སོགས་པའི་བེམ་པོ་རྣམས་ཀྱི་ཚད་མའི་གོ་མི་ཆོད་པའི་ཕྱིར་ཏེ། ཚད་མ་དེ་ནི་བློ་ཚད་མ་གཅིག་ལ་བྱེད་དགོས་པའི་ཕྱིར་ཏེ། རང་གི་འཇུག་ཡུལ་ལ་བླང་དོར་བྱེད་པ་དེ་ཚད་མའི་བྱ་བའི་གཙོ་བོ་ཡིན་པ་གང་ཞིག བློ་ཚད་མ་རྣམས་ཀྱིས་དེ་ལྟར་བྱེད་ནུས། མིག་དབང་གཟུགས་ཅན་པ་ལ་སོགས་པའི་བེམ་པོ་རྣམས་ཀྱིས་དེ་ལྟར་མི་ནུས་པའི་ཕྱིར་ཞེས་འཆད་པ་ལ། བློ་ནི་ཚད་མ་ཉིད།
བླང་དང་དོར་བྱའི་དངོས་པོ་ཡིས། ། འཇུག་ལ་དེ་གཙོ་ཡིན་ཕྱིར་རོ་ཞེས་པ་འདི་བྱུང་། གཞན་ཡང་མིག་དབང་གཟུགས་ཅན་པ་ལ་སོགས་པའི་བེམ་པོ་རྣམས་ཚད་མར་འཇོག་པ་མི་འཐད་དེ། དེ་རྣམས་ཚད་མ་མ་ཡིན་པའི་ཕྱིར་ཏེ། ཚད་མ་ཡིན་ན། རང་ལ་རང་ཡུལ་གྱི་རྣམ་པ་ཐ་དད་དུ་ཤར་བ་ལ་བརྟེན་ནས་རང་ཡུལ་ཐ་དད་དུ་རྟོགས་དགོས་པ་དེ། ཚད་མའི་འབྲས་བུ་གཉིས་པའམ་བྱ་བ་གཉིས་པ་ཡིན་པ་གང་ཞིག བློ་ཚད་མ་རྣམས་ཀྱིས་དེ་ལྟར་རྟོགས་ནུས་ལ། བྱེ་སྨྲ་བ་ཚད་མར་འདོད་པའི་དབང་པོ་གཟུགས་ཅན་པ་ལ་སོགས་པའི་བེམ་པོ་རྣམས་ཀྱིས་དེ་ལྟར་རྟོགས་མི་ནུས་པའི་ཕྱིར་ཞེས་འཆད་པ། ཡུལ་རྣམས་ཅན་ནི་ཐ་དད་པས། །
བློའི་བརྟག་པ་ཐ་དད་ཕྱིར་ཞེས་པ་འདི་བྱུང་། དེ་ལ་ཁོ་ན་རེ། བློ་ཚད་མ་ལ་རང་ཡུལ་གྱི་རྣམ་པ་ཐ་དད་དུ་ཤར་བ་ལ་བརྟེན་ནས། རང་ཡུལ་ཐ་དད་དུ་རྟོགས་ནུས་པའི་རྒྱུ་མཚན་ཅི་ཡིན་ཟེར་ན། དེའི་རྒྱུན་མཚན་ཡོད་དེ། རང་ལ་རང་ཡུལ་གྱི་རྣམ་པ་ཐ་དད་དུ་ཤར་བ་དེ་ཡོད་ན་རང་ཡུལ་ཐ་དད་དུ་རྟོགས་པ་དེ་ཡོད་དགོས་པའི་ཕྱིར་ཞེས་འཆད་པ་ལ། དེ་ཡོད་ན་འདི་ཡོད་ཕྱིར་རོ། ། ཞེས་པ་འདི་བྱུང་། གསུམ་པ་མཚན་གཞིའི་སྟེང་དུ་ངེས་བྱེད་ཀྱི་ཚད་མ་འཆད་པ། ཁོ་ན་རེ།
མཚན་གཞི་མངོན་རྗེས་གཉིས་ཀྱི་སྟེང་དུ་མཚན་ཉིད་གསར་དུ་མི་བསླུ་བའི་རིག་པ་དེ་ངེས་པ་ཡིན་ན། ངེས་ཚུལ་ཇི་ལྟར་བྱེད་སྙམ་ན། དེ་དེའི་སྟེང་དུ་ངེས་ཚུལ་ཡོད་དེ། གཞི་ལ་སྦྱར་ན་སྔོ་འཛིན་དབང་མངོན་ཆོས་ཅན། ཁྱོད་ཀྱི་སྟེང་གི་གསལ་ཞིང་རིག་པའི་དོན་དེ་ཕྱིས་ཀྱི་ཐ་སྙད་པའི་ཚད་མ་གཞན་ལ་བརྟེན་ནས་ངེས་དགོས་པ་མིན་ཏེ། ཁྱོད་ཀྱི་སྟེང་གི་གསལ་ཞིང་རིག་པའི་དོན་དེ་རང་མྱོང་རང་རིག་མངོན་སུམ་དེས་ངེས་པ་ཡིན་པའི་ཕྱིར་ཞེས་འཆད་པ་ལ། རང་ལས་རང་གི་ངོ་བོ་རྟོགས། ། ཞེས་སོགས་བྱུང་། ཡང་ན་དེ་ཆོས་ཅན། ཁྱོད་ཀྱི་སྟེང་གི་ཚད་མ་ཅེས་པའི་ཐ་སྙད་དེ།
རང་མྱོང་རང་རིག་མངོན་སུམ་གྱི་ངེས་པ་དྲངས་ནས་རྟོགས་མི་ནུས་ཏེ། ཕྱིས་འབྱུང་ཐ་སྙད་པའི་ཚད་མ་གཞན་གྱིས་ངེས་པ་དྲངས་ནས་རྟོགས་དགོས་པའི་ཕྱིར་ཞེས་འཆད་པ་ལ། ཐ་སྙད་ལས་ནི་ཚད་མ་ཉིད། ། ཞེས་པ་འདི་བྱུང་། འོ་ན་ཐ་སྙད་ལས་ནི་ཚད་མ་ཞེས་པ་ལ་འཕྲོས་ནས། སྔོ་འཛིན་དབང་མངོན་དེས་ཁོ་རང་གི་སྟེང་གི་ཚད་མ་ཞེས་པའི་ཐ་སྙད་དེ་ངེས་པ་ཡིན་ན། ངེས་ཚུལ་ཇི་ལྟར་བྱེད་ཟེར་ན། དེ་ཆོས་ཅན། ཁྱོད་ཀྱིས་དེ་ངེས་པའི་ཚུལ་ཡོད་དེ། ཁྱོད་ཀྱིས་དེ་ལ་ངེས་པ་རང་སྟོབས་ཀྱིས་འདྲེན་ནུས་ན།
ཁྱོད་དེ་ལ་རང་ངེས་ཚད་མར་འགྱུར་ལ། ཁྱོད་ཀྱིས་དེ་ལ་ངེས་པ་རང་སྟོབས་ཀྱིས་འདྲེན་མི་ནུས་པར། ཕྱིས་འབྱུང་ཐ་སྙད་པའི་ཚད་མ་གཞན་ལས་འདྲེན་དགོས་ན། ཁྱོད་དེ་ལ་གཞན་ངེས་ཚད་མར་འགྱུར་བ་ཡིན་པའི་ཕྱིར་ཞེས་འཆད་པ་ལ། རིག་གཏེར་དུ། དེའམ་གཞན་གྱི་སྟོབས་ཉིད་ལས། ། ངེས་པའི་དབང་གི་དགག་སྒྲུབ་བྱེད་ཅེས་པ་འདི་བྱུང་། དེ་ལ་ཁོ་ན་རེ། ཚད་མའི་མཚན་ཉིད་སྟོན་བྱེད་ཀྱི་བསྟན་བཅོས་བརྩམས་པ་ལ་དགོས་པ་མེད་པར་ཐལ། སྔོ་འཛིན་དབང་མངོན་དེ་ཁོ་རང་གི་སྟེང་གི་ཚད་མའི་ཐ་སྙད་དེ་ཕྱིས་འབྱུང་ཐ་སྙད་པའི་ཚད་མ་གཞན་ལས་ངེས་དགོས་པའི་ཕྱིར་ཟེར་ན།
ཤེས་བྱ་ཆོས་ཅན། དེའི་སྟེང་གི་ཚད་མའི་ཐ་སྙད་དེ་ཕྱིས་ཀྱི་ཚད་མ་གཞན་ལས་ངེས་ནུས་ཀྱང་། ཚད་མ་བསླུ་མེད་ཅན་ཤེས་པ་ཞེས་པ་དང་། མ་ཤེས་དོན་གྱི་གསལ་བྱེད་ཀྱང་། ། ཞེས་པ་ལ་སོགས་པའི་ཚད་མའི་མཚན་ཉིད་སྟོན་བྱེད་ཀྱི་བསྟན་བཅོས་བརྩམས་པ་ལ་དགོས་པ་མེད་པར་འགྱུར་བའི་སྐྱོན་མེད་དེ། གཞུང་དེ་རྣམས་ལ་སོགས་ཚད་མའི་མཚན་ཉིད་སྟོན་བྱེད་ཀྱི་བསྟན་བཅོས་བརྩམས་པ་ནི། ཚད་མའི་མཚན་ཉིད་ལ་རྨོངས་པ་བཟློག་པར་བྱེད་པའི་དོན་དུ་བརྩམས་པ་ཡིན་པའི་ཕྱིར། ཞེས་འཆད་པ་ལ། བསྟན་བཅོས་རྨོངས་པ་བཟློག་བྱེད་ཡིན་ཞེས་པ་འདི་བྱུང་། ཟུར་གཉིས་པ་མ་ཤེས་དོན་གསལ་འཆད་པ་ལ།
དངོས་དང་རྩོད་པ་གཉིས། ཚད་མ་བསླུ་མེད་ཅན་ཤེས་པ་ཞེས་པའི་སྐབས་སུ་བཤད་པའི་མི་བསླུ་བའི་རིག་པ་དེ་ཙམ་གྱི་ཚད་མའི་མཚན་ཉིད་ཡོངས་སུ་རྫོགས་སམ་ཟེར་ན། དེ་ཙམ་གྱིས་ཚད་མའི་མཚན་ཉིད་ཡོངས་སུ་རྫོགས་པ་མ་ཡིན་ཏེ། དེའི་སྟེང་དུ་ཡང་གཞན་མ་ཤེས་དོན་གྱི་གསལ་བྱེད་ཀྱང་སྟེ། སྔར་མ་ཤེས་པའི་དོན་གསར་དུ་གསལ་བར་བྱེད་པའི་རིག་པ་བསྣན་ཏེ་དེ་གཉིས་ཀ་བསྡོམས་ཏེ་ཚད་མའི་མཚན་ཉིད་ཡོངས་རྫོགས་དངོས་སུ་བསྟན་པ་ཡིན་པའི་ཕྱིར་ཞེས་འཆད་པ་ལ། མ་ཤེས་དོན་གྱི་གསལ་བྱེད་ཀྱང་ཞེས་པ་འདི་བྱུང་། གཉིས་པ་རྩོད་པ་ལ། རྩོད་པ་དང་ལན་གཉིས། དང་པོ་ལ། གང་ལ།
གང་གིས། ཚུལ་ཇི་ལྟར་དང་གསུམ། དང་པོ་ནི། མ་ཤེས་དོན་གྱི་གསལ་བྱེད་ཀྱང་ཞེས་པའི་སྐབས་སུ། མ་ཤེས་དོན་གསལ་གྱི་རིག་པ་ཚད་མའི་མཚན་ཉིད་དུ་ཁས་བླངས་པ་ལ་རྩོད། གཉིས་པ་སུ་ཞིག་གིས་རྩོད་ན་ཕྱི་རོལ་པ་ཁ་ཅིག་གིས་རྩོད། གསུམ་པ་ཚུལ་ཇི་ལྟར་རྩོད་ན། སྔོ་འཛིན་དབང་མངོན་གྱིས་སྔོན་པོ་རང་གི་ངོ་བོ་རྟོགས་པའི་འོག་ཏུ་སྔོན་པོའི་དོན་སྤྱི་གསར་དུ་ཐོབ་པའམ་གསར་དུ་ཤེས་པའི་བཅད་ཤེས་ཆོས་ཅན། ། ཁྱོད་ཚད་མ་ཡིན་པར་ཐལ། ཁྱོད་མ་ཤེས་དོན་གསལ་གྱི་རིག་པ་ཡིན་པའི་ཕྱིར་ཏེ།
ཁྱོད་གསར་ཤེས་ཀྱི་རིག་པ་ཡིན་པའི་ཕྱིར་ཏེ། ཁྱོད་སྔོན་པོའི་དོན་སྤྱི་ལ་གསར་ཤེས་ཀྱི་རིག་པ་ཡིན་པའི་ཕྱིར་ཞེས་པའི་རྩོད་པ་འཆད་པ་ལ། རང་གི་ངོ་བོའི་རྟོགས་འོག་ཏུ། ། སྤྱིའི་རྣམ་པར་ཤེས་པ་ཐོབ་ཞེས་པ་འདི་བྱུང་། གཉིས་པ་ལན་ལ་སྐྱོན་མེད་དེ། མ་ཤེས་དོན་གསལ་གྱི་རིག་པ་ཚད་མའི་མཚན་ཉིད་དུ་བཞག་པ་དེ་ནི། རང་ཡུལ་རང་མཚན་སྔར་མ་ཤེས་པ་གསར་དུ་ཤེས་པ་ལ་དགོངས་པ་ཡིན་པའི་ཕྱིར་ཞེས་འཆད་པ་ལ། རང་གི་མཚན་ཉིད་མི་ཤེས་པ། ཤེས་པ་གང་ཡིན་ཞེས་དགོངས་ཕྱིར་ཞེས་པ་འདི་བྱུང་། གོང་གི་དེ་ལ་ཁྱབ་པ་ཡོད་དེ།
ཚད་མ་ཡིན་ན་རང་གི་འཇུག་ཡུལ་ལ་རང་འཛིན་གྱིས་གནོད་པ་ཡོད་མེད་ཀྱི་དཔྱད་པ་བྱས་ནས་འཇུག་པ་གཅིག་དགོས་པའི་ཕྱིར་ཞེས་འཆད་པ་ནི། རང་གི་མཚན་ཉིད་དཔྱོད་ཕྱིར་རོ་ཞེས་པ་འདི་བྱུང་། གཉིས་པ་ཚུལ་ཇི་ལྟར་འདྲ་བའི་སྒོ་ནས་ཐུབ་དབང་ཚད་མའི་སྐྱེས་བུར་སྒྲུབ་ཚུལ་འཆད་པ་ལ། དངོས་དང་། གྱུར་པ་སྨོས་པའི་དགོས་པ་གཉིས། དང་པོ་ནི། ཤེས་བྱ་ཆོས་ཅན། འདྲ་ཡུལ་ཚད་མའི་མཚན་ཉིད་ཀྱི་ཟུར་གཉིས་རྒྱས་པར་བཤད་ནས། འདིར་ཐུབ་དབང་ཚད་མའི་སྐྱེས་བུར་སྒྲུབ་པ་ཡིན་ཏེ། བཅོམ་ལྡན་འདས་ཐུབ་པའི་དབང་པོ་དེ།
ཚད་མའི་མཚན་ཉིད་ཀྱི་དོན་མི་བསླུ་མ་ཤེས་དོན་གསལ་གཉིས་དང་ལྡན་པའི་སྟོན་པ་ཡིན་པའི་ཕྱིར་ཞེས་འཆད་པར་བྱེད་པ་ལ། དེ་ལྡན་བཅོམ་ལྡན་ཚད་མ་ཉིད་ཞེས་པ་འདི་བྱུང་། གཉིས་པ་ལ། གྱུར་པ་སྨོས་པ་ཆོས་ཅན། རྣམ་བཅད་ཡོངས་གཅོད་ཀྱི་དགོས་པ་གཉིས་ཡོད་དེ། རྣམ་བཅད་ལ། མ་སྐྱེས་པ་བསྟན་པ་རང་བྱུང་གི་ཚད་མའི་སྐྱེས་བུ་ཡོད་པ་བཀག་ནས། ཡོངས་གཅོད་ལ་ཐུབ་དབང་ཚད་མའི་སྐྱེས་བུ་རུ་རྒྱུ་བསམ་སྦྱོར་ཕུན་ཚོགས་གཉིས་ལས་འཁྲུངས་པར་ཤེས་པའི་ཆེད་ཡིན་པའི་ཕྱིར་ཞེས་འཆད་པ་ལ། མ་སྐྱེས་པ་ནི་ཟློག་དོན་དུ། ། གྱུར་པ་ཉིད་གསུངས་དེའི་ཕྱིར། །
སྒྲུབ་བྱེད་ལ་ལྟོས་ཚད་ཡིན་རིག་ཞེས་པ་འདི་བྱུང་། མ་སྐྱེས་པ་ནི་ཟློག་དོན་དུ་ཞེས་སོགས་རྒྱས་པར་འཆད་པ་ལ། དབང་ཕྱུག་རྟག་པ་ཚད་མའི་སྐྱེས་བུ་མ་ཡིན་ཏེ། ཚད་མའི་སྐྱེས་བུ་ཡིན་ན། དངོས་པོར་ཡོད་པ་དེ་ཚད་མས་དངོས་པོར་རྟོགས་དགོས་པའི་ཕྱིར་ཞེས་འཆད་པ་ལ། ཚད་མ་རྟག་པ་ཉིད་ཡོད་མིན་ཞེས་པ་འདི་བྱུང་། གཉིས་པ་སྒྲུབ་བྱེད་ཕུན་ཚོགས་བཞིའི་དོན་འཆད་པ་ལ། ལུགས་འབྱུང་གི་སྒོ་ནས་ཐུབ་དབང་ཚད་མའི་སྐྱེས་བུར་སྒྲུབ་ཚུལ་བཤད་པ་དང་། ལུགས་ཟློག་གི་སྒོ་ནས་ཐུབ་དབང་ཚད་མའི་སྐྱེས་བུར་སྒྲུབ་ཚུལ་བཤད་པ་གཉིས། དང་པོ་ལ་བསམ་པ་ཕུན་ཚོགས་ཕན་བཞེད་པ་དང་།
སྦྱོར་བ་ཕུན་ཚོགས་སྟོན་པ། སྤངས་པ་ཁྱད་པར་གསུམ་ལྡན་བདེ་གཤེགས། མཛད་པ་ཕུན་ཚོགས་སྐྱོབ་པ་བཤད་པ་དང་བཞི་བྱུང་བའི་བཞི་པ་འཆད་པ་ལ། སྐྱོབ་པ་ཉིད་གཟིགས་ལམ་གསུངས་པ་ཞེས་སོགས་བྱུང་། དེ་ཡང་འབྲས་བུ་དང་སྦྱར་ན། སྟོན་པ་ཐུབ་པའི་དབང་པོ་ཆོས་ཅན། ཁྱོད་གདུལ་བྱ་གཞན་ཉོན་མོངས་པ་ལས་སྐྱོབ་པའི་མཛད་པ་ཕུན་སུམ་ཚོགས་དང་ལྡན་པའི་སྟོན་པ་ཡིན་ཏེ། ཁྱོད་རང་ཉིད་ཀྱིས་གཟིགས་པའི་བདེན་བཞིའི་གནས་ལུགས་ཕྱིན་ཅི་མ་ལོག་པར་རྟོགས་པའི་ལམ་གདུལ་བྱ་གཞན་ལ་ཕྱིན་ཅི་མ་ལོག་པར་སྟོན་པའི་སྟོན་པ་ཡིན་པའི་ཕྱིར་དང་། གཞན་བསླུ་བའི་རྫུན་མི་གསུང་བའི་སྟོན་པ་ཡིན་པའི་ཕྱིར་དང་། ཐུགས་བརྩེ་བའི་ཕྱིར་བྱ་བ་རྩོམ་པ་ཀུན་གཞན་དོན་དུ་སྦྱོར་བར་མཛད་པའི་སྟོན་པ་ཡིན་པའི་ཕྱིར་བྱས་པ་ལ།
ཁོ་ན་རེ། སྟོན་པ་ཤཱཀྱ་ཐུབ་པས་རྫུན་མ་གསུངས་པ་རྟགས་མ་གྲུབ་སྟེ། དེས་དྲང་དོན་གྱི་མདོ་མང་དུ་གསུངས་པའི་ཕྱིར་ཟེར་ན། དེས་དྲང་དོན་གྱི་ཆོས་མང་དུ་གསུངས་ཀྱང་རྫུན་གསུངས་པ་མིན་ཏེ། དེས་རྫུན་གསུངས་པའི་འབྲས་བུ་གཞན་བསླུ་བ་མེད་པའི་ཕྱིར་ཞེས་འཆད་པ་ལ། སྐྱོབ་པ་ཉིད་གཟིགས་ལམ་གསུངས་པ་ཞེས་སོགས་ཚིག་བཞི་བྱུང་། གསུམ་པ་སྤངས་པ་ཁྱད་པར་གསུམ་ལྡན་བདེ་གཤེགས་འཆད་པ་ལ། རྒྱུ་སྤངས་ཡོན་ཏན་ཞེས་སོགས་བྱུང་། དེ་ཡང་འབྲས་བུ་དང་སྦྱར་ན། སྟོན་པ་ཐུབ་པའི་དབང་པོ་ཆོས་ཅན།
ཁྱོད་བདེ་བར་གཤེགས་པ་ཉིད་ཡིན་ཏེ། འབྲས་བུ་སྡུག་བསྔལ་གྱི་བདེན་པ་དང་། དེའི་རྒྱུ་ཀུན་འབྱུང་གི་བདེན་པ་གཉིས་སྤངས་པའི་སྤངས་པའི་ཡོན་ཏན་དང་ལྡན་པའི་སྟོན་པ་ཡིན་པའི་ཕྱིར་ཞེས་འཆད་པ་ལ། རྒྱུ་སྤངས་ཡོན་ཏན་གསུམ་བདེ་གཤེགས། ། ཉིད་ཡིན་ཞེས་པ་འདི་བྱུང་། དེ་ལ་ཁོ་ན་རེ་འོ་ན་སྟོན་པ་ཐུབ་པའི་དབང་པོས་སྤངས་པ་ཐོབ་པའི་སྤངས་པ་ཁྱད་པར་གསུམ་ལྡན་གྱི་སྤངས་པ་དེ་གང་ལ་བྱེད་ཟེར་ན། དེ་གསུམ་འཇོག་ཚུལ་ཡོད་དེ། ལེགས་པར་སྤངས་པའི་སྤངས་བ། སླར་མི་ལྡོག་པརྎ མ་ལུས་པར་སྤངས་པའི་སྤངས་པ་གསུམ་པོ་དེ་ལ་འཇོག་པའི་ཕྱིར། དེ་གསུམ་རིམ་བཞིན་བཤད་ན།
སྟོན་པ་ཐུབ་པའི་དབང་པོ་ཆོས་ཅན། ཁྱོད་ལེགས་པར་སྤངས་པའི་སྤངས་པ་དང་ལྡན་པའི་སྟོན་པ་ཡིན་པའི་ཕྱིར་ཏེ། ཁྱོད་སྡུག་བསྔལ་བདེན་པའི་རྟེན་ཀུན་འབྱུང་ཉོན་མོངས་པའི་ས་བོན་སྤངས་པའི་སྤངས་པ་དང་ལྡན་པའི་སྟོན་པ་ཡིན་པའི་ཕྱིར་ཞེས་འཆད་པར་བྱེད་པ་ལ། ལེགས་ཡིན་སྡུག་བསྔལ་བརྟེན་མིན་ཕྱིར་ཞེས་པ་འདི་བྱུང་། དེ་ལ་ཁོ་ན་རེ། དེ་དེ་ལྟར་དུ་འཇོག་ན། དེ་ལྟ་བུའི་སྤངས་པ་དེ་ཐོབ་བྱེད་ཀྱི་རྒྱུ་གང་ལ་བརྟེན་ནས་ཐོབ་པ་ཡིན་ཟེར་ན། སྟོན་པ་ཐུབ་པའི་དབང་པོའི་ལེགས་པར་སྤངས་པའི་སྤངས་པ་ཆོས་ཅན། ཁྱོད་ཐོབ་བྱེད་ཀྱི་རྒྱུ་ཡོད་དེ། གང་ཟག་གི་བདག་མེད་མངོན་སུམ་དུ་མཐོང་བའི་མཐོང་ལམ་དང་།
དེ་མཐོང་ཟིན་རྒྱུན་ལྡན་དུ་སྒོམ་པའི་སྒོམ་ལམ་གང་རུང་དུ་གྱུར་པའི་སྦྱོར་བ་ཕུན་ཚོགས་སྟོན་པ་དེ་ལ་བརྟེན་ནས་ཐོབ་པ་ཡིན་པའི་ཕྱིར། ཞེས་འཆད་པ་ལ། དེ་ནི་བདག་མེད་པ། མཐོང་ངམ་སྦྱོར་བ་ལས་ཡིན་ནོ་ཞེས་པ་འདི་བྱུང་། དེ་ལ་ཁོ་ན་རེ། ལེགས་པར་སྤངས་པའི་སྤངས་པ་དེ་ལྟར་འཇོག་ན། དེའི་སླར་མི་ཟློག་པའི་སྤངས་པ་དེ་གང་ལ་བྱེད་ཟེར་ན། སྟོན་པ་ཐུབ་པའི་དབང་པོ་ཆོས་ཅན། ཁྱོད་སླར་མི་ལྡོག་པར་སྤངས་པའི་སྤངས་པ་དང་ལྡན་པའི་སྟོན་པ་ཡིན་ཏེ། ཁྱོད་གང་ཟག་གི་བདག་ལྟའི་ས་བོན་སྤངས་བའི་སྒོ་ནས་སྲིད་རྩེ་མན་ཆད་ཀྱི་ཉོན་མོངས་མངོན་གྱུར་བ་ས་བོན་དང་བཅས་པ་མ་ལུས་པར་སྤངས་པའི་སྟོན་པ་ཡིན་པའི་ཕྱིར།
ཁྱབ་པ་ཡོད་དེ། གང་ཟག་གི་བདག་ལྟའི་ས་བོན་སྤངས་པའི་སྒོ་ནས་ཉོན་མོངས་པའི་ས་བོན་མ་ལུས་པར་མི་སྤངས་ན་ཉོན་མོངས་མངོན་གྱུར་བ་རེ་ཞིག་སྤངས་ཀྱང་འཁོར་བར་སླར་ཡང་སྐྱེ་བའི་སྡུག་བསྔལ་བདེན་པ་དང་སྐྱོན་ཆགས་སོགས་ཉོན་མོངས་པ་རྣམས་སླར་ཡང་ཀུན་ནས་འབྱུང་བ་སྟེ། སླར་ཡང་ཟློག་པར་བཤད་པའི་ཕྱིར་ཞེས་འཆད་པ་ལ། སྐྱེ་དང་རྐྱེན་ནི་ཀུན་འབྱུང་དག ། སླར་ཡང་ཟློག་ཅེས་བཤད་པ་ཡིན། བདག་ལྟའི་ས་བོན་སྤངས་པའི་ཕྱིར། ། སླར་མི་གཤེགས་པ་ཉིད་ཡིན་ནོ། ། ཞེས་པ་འདི་བྱུང་། དེ་ལ་ཁོ་ན་རེ། གང་ཟག་གི་བདག་མེད་མངོན་སུམ་དུ་རྟོགས་པའི་ཤེས་རབ་དེས་གང་ཟག་གི་བདག་འཛིན་རྩད་ནས་གཅོད་པ་ཡིན་ནམ་ཟེར་ན།
དེས་དེ་རྩད་ནས་གཅོད་པ་ཡིན་ཏེ། དེ་གཉིས་གནོད་བྱ་གནོད་བྱེད་ཡིན་པའི་ཕྱིར། གང་ཟག་གི་བདག་མེད་མངོན་སུམ་དུ་རྟོགས་པའི་ཤེས་རབ་དེས་གང་ཟག་གི་བདག་འཛིན་གྱི་འཛིན་སྟངས་ཀྱི་ཡུལ་གྱི་གཙོ་བོ་སུན་འབྱིན་ནུས་ཏེ། གང་ཟག་གི་བདག་མེད་མངོན་སུམ་དུ་རྟོགས་པའི་ཤེས་རབ་དེ་ཡུལ་གྱི་གནས་ལུགས་བདེན་པ་དེ་དང་མཐུན་པ་གང་ཞིག གང་ཟག་གི་བདག་མེད་མངོན་སུམ་དུ་རྟོགས་པའི་ཤེས་རབ་དང་གང་ཟག་གི་བདག་འཛིན་གཉིས་པོ་འཛིན་སྟངས་ཐ་དད་པའི་བདག་ཉིད་ཅན་ཡིན་པའི་ཕྱིར་ཞེས་འཆད་པ་ལ། དེ་བདེན་ཐ་དད་བདག་ཉིད་ཅན། ། ཞེས་པ་འདི་བྱུང་། སླར་མི་ལྡོག་པའི་སྤངས་པ་དེ་ལྟར་འཇོག་ན། དེའི་མ་ལུས་པར་སྤངས་པའི་སྤངས་པ་དེ་གང་ལ་བྱེད་ཟེར་ན། སྟོན་པ་ཐུབ་པའི་དབང་པོ་ཆོས་ཅན།
ཁྱོད་མ་ལུས་པར་སྤངས་པའི་སྤངས་པ་དང་ལྡན་པའི་སྟོན་པ་ཡིན་ཏེ། ཁྱོད་ལུས་ངག་སེམས་ཀྱི་གནས་ངན་ལེན་གྱི་སྒྲིབ་པའི་བག་ཆགས་མ་ལུས་པར་སྤངས་པའི་སྤངས་པ་དང་ལྡན་པའི་སྟོན་པ་ཡིན་པའི་ཕྱིར་ཏེ། ཁྱོད་ཤེས་བྱ་ཇི་ལྟ་བ་དང་ཇི་སྙེད་པ་ལ་བློ་གྲོས་གསལ་བ་སྟེ་སྒོམ་པ་མཐར་ཐུག་པའི་གང་ཟག་ཡིན་པའི་ཕྱིར་ཞེས་འཆད་པ་ལ། ལུས་ངག་སེམས་ཀྱི་གནས་ངན་ལེན། ། སྒོམ་ཕྱིར་མ་ལུས་སྤངས་པ་ཉིད། ཞེས་པ་འདི་བྱུང་། ཁོ་ན་རེ། སྟོན་པ་ཐུབ་པའི་དབང་པོ་དེ་མ་ལུས་པར་སྤངས་པའི་སྤངས་པ་དང་ལྡན་པ་ཡིན་ན། ཉན་རང་དགྲ་བཅོམ་པ་རྣམས་མ་ལུས་པར་སྤངས་པའི་སྤངས་པ་དང་ལྡན་པ་ཡིན་ནམ་ཟེར་ན། ཐེག་དམན་ལམ་དུ་ཉོན་མོངས་པ་སྤོང་བར་བཤད་པའི་ལྷག་མེད་ཀྱི་མྱང་འདས་ལ་གནས་པའི་ཉན་རང་དགྲ་བཅོམ་པ་རྣམས་ཆོས་ཅན།
ཁྱོད་མ་ལུས་པར་སྤངས་པའི་སྤངས་པ་དང་ལྡན་པ་མ་ཡིན་ཏེ། ཁྱོད་ཤེས་བྱ་ཇི་ལྟ་བ་དང་ཇི་སྙེད་པ་ལ་བློ་གྲོས་མི་གསལ་བ་སྟེ། བློ་གྲོས་ཀྱི་གསལ་བ་རབ་ཀྱི་མཐར་མ་ཐུག་པའི་གང་ཟག་ཡིན་པའི་ཕྱིར་ཏེ། ཁྱོད་རྒྱུ་ཉོན་མོངས་པ་དང་དེའི་འབྲས་བུ་སྡུག་བསྔལ་གྱི་ནད་མེད་པ་ཡིན་ཡང་། ལུས་ངག་སེམས་ཀྱི་སྒྲིབ་པའི་བག་ཆགས་ལུས་པ་སྟེ་མ་སྤངས་པའི་གང་ཟག་ཡིན་པའི་ཕྱིར་ཞེས་འཆད་པར་བྱེད་པ་ལ། ལུས་ངག་སེམས་ཀྱི་གནས་ངན་ལེན། ། གོམ་ཕྱིར་མ་ལུས་སྤངས་པ་ཉིད། ། ཞེས་པའི་གཞུང་འདི་བྱུང་། ཁོ་ན་རེ། སྟོན་པ་ཤཱཀྱ་ཐུབ་པའི་སྤངས་པ་ཁྱད་པར་གསུམ་པོ་དེ་ཕྱི་རོལ་པ་དང་ཉན་རང་སློབ་པ་དང་མི་སློབ་པ་ལས་ཁྱད་པར་འཕགས་ཚུལ་ཇི་ལྟ་བུ་ཞེ་ན།
དེའི་འཕགས་ཚུལ་ཡོད་དེ། སྟོན་པ་ཐུབ་དབང་ཀྱི་ལེགས་པར་སྤངས་པའི་སྤངས་པ། སླར་མི་ལྡོག་པར་སྤངས་པའི་སྤངས་པ། མ་ལུས་པར་སྤངས་པའི་སྤངས་པ་གསུམ་པོ་དེ་རིམ་བཞིན། ཕྱི་རོལ་པ་དང་། ཉན་རང་སློབ་པ་དང་། ཉན་རང་དགྲ་བཅོམ་པ་རྣམས་ལས་ཁྱད་པར་དུ་འཕགས་པ་ཡིན་པའི་ཕྱིར། དང་པོ་ཡིན་ཏེ། ཕྱི་རོལ་པ་རྣམས་ལ་ལེགས་པར་སྤངས་པའི་སྤངས་པ་དེ་མེད་པའི་ཕྱིར་ཏེ། ཕྱི་རོལ་པ་ལ་ཅི་ཡང་མེད་མན་ཆད་ཀྱི་ཉོན་མོངས་མངོན་གྱུར་བ་ཙམ་སྤངས་པ་ཡོད་ཀྱང་།
ས་བོན་སྤངས་པ་མེད་པའི་ཕྱིར། གཉིས་པ་ཡིན་ཏེ། ཉན་རང་སློབ་པ་འཕགས་པ་རྣམས་ཀྱི་སྤངས་པ་དེ་སླར་ཡང་ཟློག་སྲིད་པའི་ཕྱིར་ཏེ། ཉན་རང་སློབ་པ་རྣམས་ཀྱི་ཉེར་བསྡོགས་ཟག་བཅས་ལ་བརྟེན་ནས་འདོད་ཉོན་དང་པོ་ནས་བརྒྱད་པའི་བར་སོགས་སྤངས་ཀྱང་ཉོན་མོངས་པ་དེ་དག་གི་ས་བོན་མ་སྤངས་པས་ན་དེའི་སྤངས་པ་དེ་ཅུང་ཟད་ཟློག་སྲིད་ལ། སྟོན་པ་ཐུབ་པའི་དབང་པོའི་སྤངས་པ་དེ་ཟློག་པ་མི་སྲིད་པའི་ཕྱིར་དང་། ཁྱད་པར་ཉན་རང་སློབ་པ་འཕགས་པ་རྣམས་ལ་ཉོན་མོངས་པའི་ས་བོན་རྩ་བ་ནས་སྤངས་པ་མེད་པས་འཁོར་བར་ཡང་ཡང་ལྡོག་ཅིང་སྐྱེ་བ་ལེན་པ་ཡོད། སངས་འཕགས་རྣམས་ཀྱིས་ཉོན་མོངས་པའི་ས་བོན་རྩ་བ་ནས་སྤངས་པས་ན། འཁོར་བར་ལས་ཉོན་གྱི་སླར་ཡང་ལྡོག་སྟེ་སྐྱེ་བ་ལེན་པ་མེད་པའི་ཕྱིར། གསུམ་པ་ཡིན་ཏེ། ཉན་རང་དགྲ་བཅོམ་པ་རྣམས་ལ་སྤངས་པ་དང་པོ་གཉིས་ཡོད་ཀྱང་།
མ་ལུས་པར་སྤངས་པའི་སྤངས་པ་དེ་མེད་པའི་ཕྱིར་ཏེ། ཉན་རང་དགྲ་བཅོམ་པ་རྣམས་ཀྱིས་སྒྲིབ་པའི་བག་ཆགས་མ་ལུས་པར་མ་སྤངས་པ་གང་ཞིག སྟོན་པ་ཐུབ་པའི་དབང་པོའི་སྒྲིབ་པའི་བག་ཆགས་མ་ལུས་པར་སྤངས་པ་ཡིན་པའི་ཕྱིར། དང་པོ་གྲུབ་སྟེ། ཉན་རང་དགྲ་བཅོམ་པ་རྣམས་ཀྱིས་ལུས་ངག་སེམས་ཀྱི་གནས་ངན་ལེན་གྱི་སྒྲིབ་པ་མ་ལུས་པར་མ་སྤངས་པའི་ཕྱིར། ཞེས་འཆད་པ་ལ། མདོར་རང་འགྲེལ་དུ། དོན་གསུམ་པོ་དེ་དག་ཀྱང་ཕྱི་རོལ་པ་དང་། སློབ་པ་དང་མི་སློབ་པ་དག་ལས་ཁྱད་པར་དུ་འཕགས་པའི་ཕྱིར་ཞེས་གསུངས་པས་སོ། ། གཉིས་པ་སྦྱོར་བ་ཕུན་ཚོགས་བསྟན་པ་འཆད་པ་ལ།
བརྩེ་ལྡན་སྡུག་བསྔལ་ཞེས་སོགས་བྱུང་། དེ་ཡང་འབྲས་བུ་དང་སྦྱར་ན། སྒྲུབ་བྱེད་ཐུགས་རྗེ་གོམས་ལས་ཏེ་ཞེས་པའི་སྐབས་ཀྱི་བརྩེ་བ་སྙིང་རྗེ་ཆེན་པོ་དང་ལྡན་པའི་བྱང་ཆུབ་སེམས་དཔའ་ཆོས་ཅན། ཁྱོད་བདེན་བཞི་མངོན་སུམ་དུ་རྟོགས་པའི་ཐབས་རྣམས་ལ་ནི་མངོན་སུམ་དུ་སྦྱོར་བར་མཛད་པ་དེ་ཡིན་ཏེ། ཁྱོད་རང་གཞན་གྱི་སྡུག་བསྔལ་གཞོམ་པའི་ཕྱིར་དུ་འབད་པའི་སྐྱེས་བུ་ཡིན་པའི་ཕྱིར། ཞེས་འཆད་པ། བརྩེ་ལྡན་སྡུག་བསྔལ་གཞོམ་པའི་ཕྱིར། ། ཐབས་རྣམས་ལ་ནི་མངོན་སྦྱོར་མཛད་ཞེས་པ་འདི་བྱུང་། དེ་ལྟ་བུའི་བརྩེ་ལྡན་བྱང་ཆུབ་སེམས་དཔའ་དེ་ཆོས་ཅན། ཁྱོད་བདེན་བཞིའི་ཐབས་རྣམས་ལ་ནི་མངོན་སུམ་དུ་སྦྱོར་བར་མཛད་པ་ལ་ནི་དགོས་པ་ཡོད་དེ།
ཐབས་ཀུན་འབྱུང་གི་བདེན་པ། ཐབས་ལས་བྱུང་བ་སྡུག་བསྔལ་བདེན་པ། ཐབས་ལམ་གྱི་བདེན་པ། ཐབས་ལས་བྱུང་བ་འགོག་པའི་བདེན་པ་སྟེ། བདེན་པ་བཞི་རང་ལ་ལྐོག་ཏུ་གྱུར་ནས་མི་ཤེས་ན་གཞན་ལ་ཕྱིན་ཅི་མ་ལོག་པར་འཆད་པ་དེ་ཤིན་ཏུ་དཀའ་བ་ཡིན་པའི་ཕྱིར་ནསྟེ་དེ་ལྟར་ཤེས་པའི་ཆེད་ཡིན་པའི་ཕྱིར། ཞེས་འཆད་པ་ལ། ཐབས་བྱུང་དེ་རྒྱུ་ལྐོག་གྱུར་པ། ། དེ་འཆད་པ་ནི་དཀའ་བ་ཡིན་ཞེས་པ་འདི་བྱུང་། ཡང་ལུང་དང་རིགས་པ་ལ་བརྟེན་ནས་རྣམ་པར་དཔྱོད་པའི་བློ་གྲོས་དང་ལྡན་པའི་བརྩེ་ལྡན་བྱང་ཆུབ་སེམས་དེ་ཆོས་ཅན། ཁྱོད་སྡུག་བསྔལ་བདེན་པ་ཉིད་ཀྱི་ཁྱད་པར་གྱི་ཆོས་སྡུག་བསྔལ་བདེན་པའི་རྒྱུ་ཡོད་པ་དང་།
མེད་པ་དང་། རྟག་པ་དང་མི་རྟག་པ་ལ་སོགས་པའི་རང་བཞིན་ལ་བརྟགས་ཅིང་དཔྱོད་པར་མཛད་པ་ཡིན་ཏེ། རྒྱུ་མཚན་གང་གིས་ཕྱིར་ན། སྡུག་བསྔལ་བདེན་པའི་རྒྱུ་མེད་པ་དང་། རྟག་པ་ལ་སོགས་པ་དེ་ལྟར་དུ་གནས་ན། འབྲས་བུ་སྡུག་བསྔལ་བདེན་པ་དེ་ལོག་པར་གཟིགས་པ་མེད་པའི་ཕྱིར་ཞེས་པ་འཆད་པ་ལ། ལུང་དང་རིགས་པས་རྣམ་དཔྱོད་པས། ། སྡུག་བསྔལ་ཉིད་ཀྱི་ཁྱད་པར་གྱིས། ། སྡུག་བསྔལ་རྒྱུ་དང་དེ་མི་རྟག ། ལ་སོགས་རང་བཞིན་རྟག་པར་མཛད། །
གང་ཕྱིར་དེ་ལྟར་རྒྱུ་གནས་ན། ། འབྲས་ལོག་གཟིགས་པ་མེད་ཕྱིར་རོ་ཞེས་པའི་གཞུང་འདི་བྱུང་། ཁོ་ན་རེ། དེ་ལྟ་བུའི་དེ་བརྟག་ཅིང་ཚོལ་བར་མཛད་ཀྱང་དེ་ལྟ་བུའི་མི་མཐུན་ཕྱོགས་གཉེན་པོ་དེ་ཉིད་རྙེད་པར་མི་འགྱུར་རོ་ཞེ་ན། རྙེད་དོ་ཞེས་སྟོན་པ་ལ་དེ་ལྟ་བུ་བརྩེ་ལྡན་བྱང་ཆུབ་སེམས་དཔའ་དེ་ཆོས་ཅན། ཁྱོད་ཀྱིས་སྡུག་བསྔལ་བདེན་པའི་རྒྱུ་ཀུན་འབྱུང་བདེན་པའི་མི་མཐུན་ཕྱོགས་གཉེན་པོ་དེ་རྙེད་པར་གྱུར་ཏེ། ཁྱོད་ཀྱིས་སྤང་བྱ་ཀུན་འབྱུང་བདེན་པའི་ངོ་བོ་ཇི་ལྟ་བ་བཞིན་རྟོགས་འདུག་པའི་ཕྱིར། ཞེས་འཆད་པ་ལ། རྒྱུ་ཡི་ངོ་བོ་རྟོགས་པའི་ཕྱིར། ། དེ་མིན་མཐུན་ཕྱོགས་ཀྱང་ངེས་འགྱུར་ཞེས་འདི་བྱུང་།
ཁོ་ན་རེ། དེས་ཀུན་འབྱུང་བདེན་པའི་ངོ་བོ་ཇི་ལྟ་བ་རྟོགས་ན་དེའི་ངོ་བོ་གང་ཡིན་ཞེས་ན། བདག་དང་བདག་གིར་འཛིན་པའི་ཆགས་སོགས་ཉོན་མོངས་པ་རྣམས་ཆོས་ཅན། ཁྱོད་སྡུག་བསྔལ་བདེན་པ་དེའི་རྒྱུ་ཀུན་འབྱུང་བདེན་པ་དེའི་ངོ་བོ་ཡིན་ཏེ། ཁྱོད་ཟག་བཅས་ཀྱི་ཉོན་མོངས་པ་ཡིན་པའི་ཕྱིར་ཞེས་འཆད་པ་ལ། བདག་དང་བདག་གིར་འཛིན་བྱས་པའི། ། འདུས་བྱས་སྤྱོད་ཡུལ་ཅན་ཆགས་ནི། ། རྒྱུ་ཡིན་ཞེས་པ་འདི་བྱུང་། རྒྱུ་ཡི་ངོ་བོ་རྟོགས་པའི་ཕྱིར་ཞེས་པ་ལ་འཕྲོས་ནས། སྡུག་བསྔལ་བདེན་པའི་རྒྱུ་ཀུན་འབྱུང་བདེན་པ་ལ་གནོད་བྱེད་ཀྱི་གཉེན་པོ་དེ་འཆད་པ་ལ།
དེའི་གནོད་བྱེད་ནི། བདག་མེད་མཐོང་བ་འགལ་བ་ཡིན་ཞེས་པ་འདི་བྱུང་། ཡང་ན། སྟོན་པ་ཐུབ་པའི་དབང་པོ་ཆོས་ཅན། ཁྱོད་སྐྱོན་སྒྲིབ་པ་བག་ཆགས་དང་བཅས་པ་སྤངས་པ་དང་། ཡོན་ཏན་ཤེས་བྱ་ཇི་ལྟ་བ་དང་ཇི་སྙེད་པ་མངོན་སུམ་དུ་རྟོགས་པ་རབ་གསལ་བ་ཉིད་དང་པོ་ཡུན་རིང་དུས་སུ་གོམས་པ་ལས། དེ་ལ་སྐྱོན་དང་ཡོན་ཏན་དག རབ་ཏུ་གསལ་བ་ཉིད་དུ་འགྱུར་ཏེ། ཁྱོད་གང་ཟག་གི་བདག་མེད་མངོན་སུམ་དུ་རྟོགས་པའི་ཤེས་རབ་ཀྱིས་ཐབས་སྦྱིན་སོགས་ལམ་རྣམས་མང་པོ་བསྐལ་པ་གྲངས་མེད་གསུམ་དུ་གོམས་པར་བྱས་པའི་སྐྱེས་བུ་ཡིན་པའི་ཕྱིར། ཞེས་འཆད་པ་ལ།
རྣམ་པ་དུ་མར་ཐབས་མང་པོ། ། ཡུན་རིང་དུས་སུ་གོམས་པ་ལས། ། དེ་ལ་སྐྱོན་དང་ཡོན་ཏན་དག ། རབ་ཏུ་གསལ་བ་ཉིད་དུ་འགྱུར་ཞེས་པ་འདི་བྱུང་། ཡང་ན་སྟོན་པ་ཐུབ་པའི་དབང་པོ་ཆོས་ཅན། ཁྱོད་བསེ་རུ་ལྟ་བུའི་རང་རྒྱལ་དགྲ་བཅོམ་པ་དང་། ཉན་ཐོས་དགྲ་བཅོམ་པ་རྣམས་ལས་ཁྱད་པར་དུ་འཕགས་པ་ཡིན་ཏེ། སྐལ་པ་གྲངས་མེད་གསུམ་དུ་ཚོགས་བསགས་པ་དེ་ནས་ཤེས་བྱ་ཇི་ལྟ་བ་དང་ཇི་སྙེད་པ་ཐམས་ཅད་ལ་ཐུགས་ཀྱང་གསལ་བ་དང་། ཤེས་བྱ་ཇི་ལྟ་བ་དང་ཇི་སྙེད་པ་རྟོགས་པའི་རྟོགས་པ་ཕུན་ཚོགས་དང་ལྡན་པ། ཉོན་མོངས་པའི་སྒྲིབ་པ་བག་ཆགས་དང་བཅས་པ་སྤངས་པའི་སྤངས་པ་ཕུན་འཚོགས་དེ་དང་ལྡན་པའི་སྟོན་པ་ཡིན་པའི་ཕྱིར་དང་།
གཞན་དོན་ལ་འཇུག་པ་ཅན་གྱི་བརྩེ་བ་སྙིང་རྗེ་ཆེན་པོ་སོགས་མཛད་པ་ཕུན་ཚོགས་དང་ལྡན་པའི་སྟོན་པ་ཡིན་པའི་ཕྱིར། ཞེས་འཆད་པ་ལ། དེས་ན་ཐུགས་ཀྱང་གསལ་བའི་ཕྱིར། ། རྒྱུའི་བག་ཆགས་སྤངས་པ་ཡིན། ། ཐུབ་ཆེན་གཞན་དོན་འཇུག་ཅན་གྱི། ། བསེ་རུ་སོགས་ལས་ཁྱད་འདི་ཡིན། ། ཞེས་པ་འདི་བྱུང་། གཞན་ཡང་གང་ཟག་གི་བདག་མེད་རྟོགས་པའི་ཐབས་མི་རྟག་པ་ལ་སོགས་པ་གོམས་པར་བྱས་པའི་སྒོ་ནས་བདག་མེད་མངོན་སུམ་དུ་རྟོགས་པའི་ཤེས་རབ་ཁྱད་པར་ཅན་ཆོས་ཅན། ། ཁྱེད་སྐབས་འདིར་བསྟན་གྱི་སྟོན་པ་ཡིན་པར་འདོད་དེ། ཁྱོད་འབྲས་དུས་ཀྱི་སྟོན་པ་བདེ་བར་གཤེགས་པ་ཐོབ་བྱེད་ཀྱི་རྒྱུའི་གཙོ་བོ་ཡིན་པས་ན།
འབྲས་མིང་རྒྱུ་ལ་བཏགས་པའི་སྟོན་པ་ཡིན་པའི་ཕྱིར། ཞེས་འཆད་པ་ལ། དེ་སྟོན་ཕྱིར་ན་ཐབས་གོམས་པ། ། དེ་ཉིད་སྟོན་པ་ཡིན་པར་འདོད་ཞེས་པ་འདི་བྱུང་། སྦྱོར་བ་ཕུན་ཚོགས་སྟོན་པ་དང་། བསམ་པ་ཕུན་ཚོགས་ཕན་བཞེད་པ་གཉིས་པོ་ཆོས་ཅན། འབྲས་བུ་ཕུན་ཚོགས་ཀྱི་རྒྱུ་རུ་བཤད་དེ། ཁྱོད་ཀྱི་ནུས་པ་མཐར་ཐུག་གྲུབ་པ་ལས། འབྲས་བུ་དོན་གཉིས་ཕུན་སུམ་ཚོགས་པ་དེ་དང་པོར་འབྱུང་བ་ཡིན་པའི་ཕྱིར། ཞེས་འཆད་པ་ལ།
གྲུབ་ལས་དང་པོ་འབྱུང་བའི་ཕྱིར། ། གཉིས་པོ་འདི་ནི་རྒྱུ་རུ་བཤད། ། ཞེས་པ་འདི་བྱུང་། དང་པོ་བསམ་པ་ཕུན་ཚོགས་ཕན་བཞེད་པ་འཆད་པ་ལ། སྒྲུབ་བྱེད་ཐུགས་རྗེ་གོམས་ལས་ཏེ་ཞེས་པའི་སྐབས་སུ། དངོས་དང་། རྩོད་པ་གཉིས་ལས། དང་པོ་ལ་ཚད་མར་གྱུར་པ་ཞེས་སོགས་ཀྱི་སྐབས་སུ་བཅོམ་ལྡན་འདས་ཐུབ་པའི་དབང་པོ་དེ་ཚད་མའི་སྐྱེས་བུ་ཡིན་ནོ་ཞེས་ཁས་བླངས་པ་ལ། ཁོ་ན་རེ། ཐུབ་པའི་དབང་པོ་དེ་ཚད་མའི་སྐྱེས་བུ་ཡིན་པའི་སྒྲུབ་བྱེད་ཅི་ཡིན་ཞེས་ན།
དེ་ཚད་མའི་སྐྱེས་བུར་སྒྲུབ་བྱེད་ཀྱི་རྟགས་ཡོད་དེ། སེམས་ཅན་ཐམས་ཅད་ལ་བརྩེ་བ་ཐུགས་རྗེ་ཆེན་པོ་བསྐལ་པ་གྲངས་མེད་གསུམ་སྒོམ་པར་བྱས་པ་དེ། དེ་ཚད་མའི་སྐྱེས་བུར་སྒྲུབ་བྱེད་ཀྱི་རྟགས་ཡིན་པའི་ཕྱིར། ཞེས་འཆད་པ་ལ། སྒྲུབ་བྱེད་ཐུགས་རྗེ་གོམས་ལས་ཏེ་ཞེས་པ་འདི་བྱུང་། གཉིས་པ་རྩོད་པ་ལ་བཅོམ་ལྡན་འདས་ཐུབ་པའི་དབང་པོ་དེས་བརྩེ་བ་སྙིང་རྗེ་ཆེན་པོ་བསྐལ་བ་གྲངས་མེད་གསུམ་དུ་གོམས་པ་མེད་པའི་རྩོད་པ་སྤང་བ། དེ་ཅུང་ཟད་ཡོད་ཀྱང་། མཐའ་མེད་དུ་འཕེལ་བ་མེད་པའི་རྩོད་པ་སྤང་བ་དང་གཉིས། དང་པོ་ལ། རྩོད་པ་དང་ལན་གཉིས།
དང་པོ་ནི། སྒྲུབ་བྱེད་ཐུགས་རྗེ་གོམས་ལས་ཏེ་ཞེས་པའི་སྐབས་སུ། ། སྟོན་པ་ཐུབ་པའི་དབང་པོ་དེས་བརྩེ་བ་སྙིང་རྗེ་ཆེན་པོ་བསྐལ་པ་གྲངས་མེད་གསུམ་དུ་གོམས་པར་བྱའོ་ཞེས་ཁས་བླངས་པ་ལ། རྒྱང་འཕེན་པ་ན་རེ། དེ་འདྲ་མི་འཐད་དེ། ཐུབ་དབང་གི་སྐྱེ་བ་སྔ་ཕྱི་མེད་པའི་ཕྱིར། དེའི་སྐྱེ་བ་སྔ་མ་མེད་དེ། དེའི་བློ་དེ་དེའི་ལུས་འབའ་ཞིག་ལ་བརྟེན་པ་ཡིན་པའི་ཕྱིར་ཏེ། དཔེར་ན་སེམས་ཅན་ཐམས་ཅད་ཀྱི་བློ་དེ་ཆང་དང་མྱོས་པ་བཞིན་དུ་རང་རང་གི་ལུས་ཀྱི་བདག་ཉིད་ཡིན་པའི་ཕྱིར་དང་། ཉི་མ་དང་ཉི་མའི་འོད་ཟེར་བཞིན་དུ་ལུས་ཀྱི་འབྲས་བུ་ཡིན་པའི་ཕྱིར་དང་།
རས་ཡུག་དང་རས་ཡུག་དཀར་པོ་བཞིན་དུ། ལུས་ཀྱི་ཡོན་ཏན་ཡིན་པའི་ཕྱིར་ཞེས་པའི་ཕྱོགས་སྔ་འཆད་པར་བྱེད་པ་ལ། བློ་ནི་ལུས་ལ་བརྟེན་པའི་ཕྱིར། ། གོམས་པས་གྲུབ་པ་མེད་ཅེས་ན། ཞེས་དང་། རྒྱང་འཕེན་རང་གི་གཞུང་ལས་ཀྱང་། བློ་ནི་ལུས་ཀྱི་བདག་ཉིད་དང་། ། ལུས་འབྲས་ལུས་ཀྱི་ཡོན་ཏན་དང་། ། དེ་ལྟར་ལུགས་གསུམ་ལ་བརྟེན་ནས། ། གོམས་པས་གྲུབ་པ་མེད་ཅེ་ན་ཞེས་པ་འདི་བྱུང་།
གཉིས་པ་ལན་འཆད་པ་ལ། མདོར་བསྟན་པ་དང་། རྒྱས་པར་བཤད་པ་གཉིས། དང་པོ་སྐྱེས་བུའི་ལུས་ཆོས་ཅན། ཁྱོད་སྐྱེས་བུའི་རྣམ་པར་ཤེས་པ་ལ་བརྟེན་པ་མིན་ཏེ། ཁྱོད་དང་སྐྱེས་བུའི་ལུས་གཉིས་རྒྱུ་འབྲས་མིན་པ་གང་ཞིག རྒྱུ་འབྲས་མིན་པའི་རྟེན་དང་བརྟེན་པ་ལུང་དང་རིག་པས་བཀག་ཟིན་པའི་ཕྱིར། ཞེས་འཆད་པ་ལ། མ་ཡིན་དེ་ནི་བཀག་ཕྱིར་རོ། ། ཞེས་པ་འདི་བྱུང་།
གཉིས་པ་རྒྱས་པར་བཤད་པ་ལ། ཤེས་བྱ་ཆོས་ཅན། སྐྱེ་བ་སྔ་མ་ཡོད་དེ། ཚེ་འདི་ཉིད་ཀྱི་ལས་ཉོན་གྱི་སྐྱེ་བ་བླངས་མ་ཐག་པའི་རྟེན་གང་ཟག་གི་རྒྱུད་ཀྱི་དབུགས་འབྱུང་རྔུབ་དེ་ཁོ་རང་གི་རྒྱུར་གྱུར་པའི་ཚེ་སྔ་མའི་དབུགས་འབྱུང་རྔུབ་ལ་བརྟེན་ནས་སྐྱེ་བ་ཡིན་པའི་ཕྱིར་ཏེ། དེ་ཁོ་རང་གི་རྒྱུད་ཀྱི་དབང་པོ་གཟུགས་ཅན་པ་དེ། ཁོའི་རྒྱུར་གྱུར་པའི་ཚེ་སྔ་མའི་དབང་པོ་གཟུགས་ཅན་པ་ལ་བརྟེན་པ་ཡིན་སྟེ། ཁོ་རང་གི་རྒྱུར་གྱུར་པའི་དབང་པོ་གཟུགས་ཅན་པ་ལ་མ་ལྟོས་པར་ཚེ་འདིའི་ལུས་འབའ་ཞིག་ལ་བརྟེན་པ་མིན་པའི་ཕྱིར་ཏེ། དེ་ཡིན་ན་ཧ་ཅང་ཐལ་བའི་སྐྱོན་ཡོད་པའི་ཕྱིར། གཞན་ཡང་ཤེས་བྱ་ཆོས་ཅན། སྐྱེ་བ་སྔ་མ་ཡོད་དེ།
ཚེ་འདིའི་ལས་ཉོན་གྱི་སྐྱེ་བ་བླངས་མ་ཐག་པའི་གང་ཟག་གི་རྒྱུད་ཀྱི་རྣམ་པར་ཤེས་པ་དེ། ཁོ་རང་གི་རྒྱུར་གྱུར་པའི་ཚེ་སྔ་མའི་རྣམ་པར་ཤེས་པ་ལ་བརྟེན་ནས་སྐྱེས་པ་ཡིན་པའི་ཕྱིར་ཏེ། དེ་ཁོ་རང་གི་རྒྱུར་གྱུར་པའི་ཚེ་སྔ་མའི་རྣམ་པར་ཤེས་པ་ལ་བརྟེན་ནས་སྐྱེས་པ་ཡིན་གྱི། ཚེ་འདིའི་ལུས་འབའ་ཞིག་ལ་བརྟེན་པ་མ་ཡིན་ཏེ། ཡིན་ན་ཧ་ཅང་ཐལ་བའི་སྐྱོན་ཡོད་པའི་ཕྱིར། ཞེས་འཆད་པར་བྱེད་པ་ལ། སྐྱེ་བ་ཡོངས་སུ་ལེན་པ་ན། ། འབྱུང་རྔུབ་དབང་པོ་བློ་བདག་ནི། ། རང་གི་རིགས་ལ་ལྟོས་མེད་ཅན། ། ལུས་ཉིད་འབའ་ཞིག་ལས་སྐྱེས་མིན། །
ཧ་ཅང་ཐལ་ཕྱིར་ཞེས་པ་འདི་བྱུང་བའི་རིགས་པ་དེ་གང་ཡིན་ཞེ་ན། དེ་སྟོན་པར་བྱེད་པ་ལ། ས་རྡོ་རི་རབ་སྐྱེ་ཤིང་ནགས་ཚལ་རྣམས་ཆོས་ཅན། ཁྱོད་ཀྱི་ཁྱོད་རང་གི་འབྲས་བུ་སེམས་ཅན་གྱི་ཉེར་ལེན་བྱས་པ་ལ་བརྟེན་ནས་འབྲས་བུ་སེམས་ཅན་རྒྱུན་མ་ཆད་པ་ལ་ཁོ་ནར་འབྱུང་བ་ཡིན་པར་ཐལ། འབྲས་བུ་སེམས་ཅན་སྐྱེ་བ་ལ་ཉེར་ལེན་རིག་པ་སྔ་མ་སྔོན་དུ་འགྲོ་མི་དགོས་པ་གང་ཞིག སེམས་ཅན་སྐྱེ་བའི་གནས་དྲོད་གཤེར་ལ་སོགས་པ་མ་ཚང་བའི། ས་རྡོ་རི་རབ་གང་ཡང་མེད་པའི་ཕྱིར་ཞེས་འཆད་པ་ལ། མཚམས་སྦྱོར་ནུས་ལྡན་མཐོང་བ་གང་། ། དེ་ལ་ཅི་ཞིག་ཡོད་གྱུར་གང་། ། གང་གི་ཕྱིར་ན་འཚེ་སྦྱོར་མེད། །
གང་དུ་དྲོད་གཤེར་ལ་སོགས་པ། ། སྐྱེ་བོ་སྐྱེ་བར་མི་འགྱུར་བའི། ། ས་སོགས་ཆ་དེ་འགའ་ཡང་མེད། ། དེ་ཕྱིར་ཐམས་ཅད་ས་བོན་བདག ཞེས་པ་འདི་བྱུང་། གཉིས་པ་ལུགས་ལྡོག་གི་སྒོ་ནས་ཐུབ་དབང་ཚད་མའི་སྐྱེས་བུར་སྒྲུབ་ཚུལ་འཆད་པ་ལ། བདེན་བཞིའི་རྟགས་ལས་མཛད་པ་ཕུན་ཚོགས་སྐྱོབ་པ་སྔོན་དུ་སོང་བ་སྒྲུབ་པ། སྐྱོབ་པའི་རྟགས་ལས་རྟོགས་པ་ཁྱད་པར་གསུམ་ལྡན་བདེ་གཤེགས་སྔོན་དུ་སོང་བ་སྒྲུབ་པ། བདེ་བར་གཤེགས་པའི་རྟགས་ལས། སྦྱོར་བ་ཕུན་ཚོགས་སྟོན་པ་སྔོན་དུ་སོང་བ་སྒྲུབ་པ།
སྟོན་པའི་རྟགས་ལས་བསམ་པ་ཕུན་ཚོགས་ཕན་བཞེད་པ་སྔོན་དུ་སོང་བ་སྒྲུབ་པ། སྒྲུབ་བྱེད་ཕུན་ཚོགས་བཞིའི་རྟགས་ལས་ཐུབ་དབང་ཚད་མའི་སྐྱེས་བུར་སྒྲུབ་ཚུལ་བཤད་པ་དང་ལྔ་ཡོད། དང་པོ་ལ། མཛད་པ་ཕུན་ཚོགས་སྐྱོབ་པ་བཤད་པ་དང་། བསྟན་བྱ་བདེན་བཞིའི་རྣམ་བཞག་བཤད་པ་གཉིས། དང་པོ་འཆད་པ་ལ་ཡང་། ཡང་ན་སྐྱོབ། བདེན་པ་བཞི་ནི་སྟོན་མཛད་པའོ། ། ཞེས་པ་འདི་བྱུང་། དེ་ཡང་འབྲས་བུ་དང་སྦྱར་ན།
སྟོན་པ་ཐུབ་པའི་དབང་པོ་ཆོས་ཅན། ཁྱོད་ཚད་མར་གྱུར་པ་འགྲོ་ལ་ཕན་བཞེད་པ། ། སྟོན་པ་བདེ་གཤེགས་སྐྱོབ་ལ་ཕྱག་འཚལ་ནས། ། ཞེས་པའི་ཚིག་ཟུར་གྱི་སྐྱོབ་ལ་ཞེས་པའི་སྐབས་ཀྱི་སྐྱོབ་པ་མཚན་ཉིད་པ་ཡིན་ཏེ། ཁྱོད་བདེན་བཞིའི་རྣམ་བཞག་ཕྱིན་ཅི་མ་ལོག་པར་སྟོན་པར་མཛད་པའི་སྟོན་པ་ཡིན་པའི་ཕྱིར། ཞེས་འཆད་པར་བྱེད་པ་ལ། ཡང་ན་སྐྱོབ། བདེན་པ་བཞི་ནི་སྟོན་མཛད་པའོ། ། ཞེས་པ་འདི་བྱུང་། གཉིས་པ་བསྟན་བྱ་བདེན་བཞིའི་རྣམ་བཞག་འཆད་པ་ལ།
སྡུག་བསྔལ། ཀུན་འབྱུང་། འགོག་པ། ལམ་གྱི་བདེན་པ་བཤད་པ་དང་བཞིའོ། ། དང་པོ། ཟག་བཅས་ཉེར་ལེན་གྱི་ཕུང་པོ་ཆོས་ཅན། ཁྱོད་སྡུག་བསྔལ་གྱི་བདེན་པ་ཡིན་ཏེ། ཁྱོད་ཁམས་གསུམ་དུ་ཡང་དང་ཡང་དུ་འཁོར་བའི་འཁོར་བ་དེ་ཡིན་པའི་ཕྱིར། ཞེས་འཆད་པར་བྱེད་པ་ལ། སྡུག་བསྔལ་འཁོར་བ་ཅན་ཕུང་པོ། །
སྒོམ་ལས་འདོད་ཆགས་ཞེས་སོགས་བྱུང་། ། གཉིས་པ་ཀུན་འབྱུང་བདེན་པ་འཆད་པ་ལ། སྡུག་བསྔལ་གྱི་བདེན་པ་འདི་ཆོས་ཅན། ཁྱོད་རང་གི་རྒྱུ་ཀུན་འབྱུང་གི་བདེན་པ་སྔོན་དུ་སོང་སྟེ། ཁྱོད་ཟག་བཅས་ཀྱི་ཉོན་མོངས་པ་ལ་བརྟེན་ཏེ་རེ་འགའ་སྐྱེ་བ་ཉིད་ཡིན་པའི་ཕྱིར། ཞེས་འཆད་པར་བྱེད་པ་ལ། རེ་འགའ་བ་ཉིད་ཡིན་པས་ན། ། སྡུག་བསྔལ་འདི་རྒྱུ་བཅས་ཉིད་གྲུབ། ། ཞེས་པ་འདི་བྱུང་། གསུམ་པ་འགོག་པའི་བདེན་པ་འཆད་པ་ལ།
དེ་ནི་བརྟན་ཏུ་ཞེས་སོགས་བྱུང་། དེ་ཡང་འབྲུ་དང་སྦྱར་ན། སྡུག་བསྔལ་གྱི་བདེན་པ་ཆོས་ཅན། ཁྱོད་བརྟན་དུ་བ་མ་ཡིན་ཏེ། ཁྱོད་ཀྱི་རྒྱུ་ཟག་བཅས་ཉོན་མོངས་པ་ལ་གནོད་པ་བྱེད་པའི་སྒོ་ནས་སྤོང་བྱེད་ཀྱི་གཉེན་པོ་ཡོད་པའི་ཕྱིར་ཏེ། སྙིང་པོ་དྲིལ་ན། སྤོང་བྱེད་ཀྱི་གཉེན་པོ་ལ་བརྟན་ནས་ཐོབ་པའི་ཟག་མེད་ཀྱི་འགོག་པ་ཆོས་ཅན། འགོག་བདེན་གྱི་ངོ་བོ་ཡིན་ཏེ། དེའི་འཇོག་བྱེད་ཡིན་པའི་ཕྱིར། ཞེས་འཆད་པར་བྱེད་པ་ལ།
དེ་ནི་བརྟན་ཏུ་མ་ཡིན་ཏེ། ། རྒྱུ་ལ་གེགས་སོགས་སྲིད་ཕྱིར་རོ། ། ཞེས་པ་འདི་བྱུང་། བཞི་པ་ལམ་གྱི་བདེན་པ་འཆད་པ་ལ། ཟག་མེད་ཀྱི་མཁྱེན་པ་ཆོས་ཅན། གོང་དུ་བཤད་པའི་ལམ་བདེན་གྱི་ངོ་བོ་ཡིན་ཏེ། དེའི་འཇོག་བྱེད་ཡིན་པའི་ཕྱིར། ཞེས་འཆད་པ་ལ། བཤད་ཟིན་ལམ་དེ་གོམས་པ་ལས། ། གནས་འགྱུར་གལ་ཏེ་གནས་གྱུར་ཀྱང་ཞེས་པ་འདི་བྱུང་།
གཉིས་པ་སྐྱོབ་པའི་རྟགས་ལས་རྟོགས་པ་ཁྱད་པར་གསུམ་ལྡན་སྔོན་དུ་སོང་བ་སྒྲུབ་པ་ལ། སངས་རྒྱས་ནས་ཆོས་འཁོར་བསྐོར་བཞིན་པའི་སྟོན་པ་ཐུབ་པའི་དབང་པོ་ཆོས་ཅན། ཁྱོད་རང་རྒྱུ་ཁྱད་ཆོས་གསུམ་དང་ལྡན་པའི་རྟོགས་པ་བདེ་གཤེགས་སྔོན་དུ་སོང་བའི་གང་ཟག་ཡིན་ཏེ། ཁྱོད་བདེན་བཞིའི་གནས་ལུགས་ཕྱིན་ཅི་མ་ལོག་པར་རྟོགས་པའི་སྒོ་ནས་མཛད་པ་འཕྲིན་ལས་ཀྱིས་སྡུག་བསྔལ་ལས་སྐྱོབ་པའི་སྐྱེས་བུ་མཐར་ཐུག་ཡིན་པའི་ཕྱིར། ཞེས་འཆད་པ་ལ། སྐྱོབ་ལས་དེ་ཉིད་དང་ལྡན་དང་། ། མ་ལུས་ཁྱད་པར་མཁྱེན་པ་གྲུབ་ཅེས་པ་འདི་བྱུང་། དེ་ལ་ཁོ་ན་རེ། དེའི་ཁྱད་ཆོས་གསུམ་ལྡན་གྱི་རྟོགས་པ་བདེ་གཤེགས་དེ་གང་ལ་བྱེད་ཟེར་ན། དེའི་འཇོག་ཚུལ་ཡོད་དེ།
ལེགས་པར་རྟོགས་པའི་རྟོགས་པ། ཕྱིར་མི་ཟློག་པར་རྟོགས་པའི་རྟོགས་པ། མ་ལུས་པར་རྟོགས་པའི་རྟོགས་པ་དང་གསུམ་པོ་དེ་ལ་འཇོག་པ་ཡིན་པའི་ཕྱིར་རོ་བྱས་པ་ལ་ཁོ་ན་རེ། འོ་ན་དེའི་རྟོགས་པ་གསུམ་པོ་དེ་དེའི་རྒྱུད་ལ་ལྡན་ཚུལ་ཇི་ལྟར་བྱེད་ཟེར་ན། སྟོན་པ་ཐུབ་པའི་དབང་པོ་ཆོས་ཅན། ཁྱོད་ལེགས་པར་རྟོགས་པའི་རྟོགས་པ་དང་ལྡན་པའི་གང་ཟག་ཡིན་ཏེ། ཁྱོད་བདེན་བཞིའི་གནས་ལུགས་མངོན་སུམ་དུ་རྟོགས་པའི་གང་ཟག་ཡིན་པའི་ཕྱིར། ཞེས་འཆད་པ་ལ། དེ་ཞེས་པ་འདི་བྱུང་། ཡང་དེ་ཆོས་ཅན།
ཁྱོད་ཕྱིར་མི་ལྡོག་པར་རྟོགས་པའི་རྟོགས་པ་དང་ལྡན་པའི་གང་ཟག་ཡིན་ཏེ། ཁྱོད་སླར་འཁོར་བར་ལས་ཉོན་གྱི་སྐྱེ་བ་མི་ལེན་པར་ངེས་པའི་དགྲ་བཅོམ་པ་ཡིན་པའི་ཕྱིར། ཞེས་འཆད་པ་ལ། དད་ལྡན་དང་ཞེས་པའི་གཞུང་འདི་བྱུང་། ཡང་དེ་ཆོས་ཅན། ཁྱོད་མ་ལུས་པར་རྟོགས་པའི་རྟོགས་པ་དང་ལྡན་པ་ཡིན་ཏེ། ཁྱོད་ཤེས་བྱ་ཇི་ལྟ་བ་དང་ཇི་སྙེད་པ་མ་ལུས་པར་རྟོགས་པའི་སངས་རྒྱས་འཕགས་པ་ཡིན་པའི་ཕྱིར། ཞེས་འཆད་པ་ལ། སྐྱོབ་ལས་དེ་ཉིད་དང་ལྡན་དང་། ། མ་ལུས་ཁྱད་པར་མཁྱེན་པ་གྲུབ་ཞེས་པ་འདི་བྱུང་།
དེ་ལ་ཁོ་ན་རེ། སྟོན་པ་ཐུབ་པའི་དབང་པོ་དེ་རྟོགས་པ་ཁྱད་པར་གསུམ་ལྡན་དེའི་སྒོ་ནས་ཁྱད་པར་དུ་འཕགས་ཚུལ་ཇི་ལྟར་ཡིན་ཞེ་ན། དེ་དེའི་སྒོ་ནས་ཁྱད་པར་དུ་འཕགས་ཚུལ་ཡོད་དེ། དེའི་རྒྱུད་ཀྱི་ལེགས་པར་རྟོགས་པའི་རྟོགས་པ་དེ་ཕྱི་རོལ་པ་རྣམས་ལས་ཁྱད་པར་འཕགས། ཕྱིར་མི་ཟློག་པར་རྟོགས་པའི་རྟོགས་པ་དེ་ཉན་རང་སློབ་པ་རྣམས་ལས་ཁྱད་པར་དུ་འཕགས། མ་ལུས་པར་རྟོགས་རྟོགས་པ་དེ་ཉན་རང་མི་སློབ་པ་རྣམས་ལས་ཁྱད་པར་དུ་འཕགས་པའི་ཕྱིར་རོ། ། དང་པོ་གྲུབ་སྟེ། ཁྱོད་ཀྱིས་བདེན་བཞིའི་གནས་ལུགས་ཕྱིན་ཅི་མ་ལོག་པར་མངོན་སུམ་དུ་རྟོགས། ཕྱི་རོལ་པ་རྣམས་ཀྱིས་དེའི་གནས་ལུགས་མངོན་སུམ་དུ་མ་རྟོགས་པ་ཡིན་པའི་ཕྱིར། གཉིས་པ་གྲུབ་སྟེ་ཉན་རང་སློབ་པ་རྣམས་ནི་སླར་འཁོར་བར་ལས་ཉོན་གྱི་སྐྱེ་བ་ལེན་པ་སྲིད་ཀྱི།
ཁྱོད་སླར་འཁོར་བར་སྐྱེ་བ་མི་ལེན་པར་ངེས་པའི་རྒྱལ་པ་ཡིན་པའི་ཕྱིར། གསུམ་པ་གྲུབ་སྟེ། ཉན་རང་མི་སློབ་པ་རྣམས་ཀྱིས་ཤེས་བྱ་ཇི་ལྟ་བ་བདེན་བཞིའི་གནས་ལུགས་ཙམ་རྟོགས་ཀྱང་། ཤེས་བྱ་ཇི་སྙེད་པ་མ་རྟོགས་ལ། ཁྱོད་དེ་གཉིས་ཀ་མ་ལུས་པར་རྟོགས་པའི་རྒྱལ་བ་ཡིན་པའི་ཕྱིར། ཞེས་འཆད་པ་ལ། གཤེགས་པ་རྟོགས་པའི་དོན་ཕྱིར་དང་། དེ་ཕྱིར་ཕྱི་རོལ་པ་དང་སློབ། ། མི་སློབ་ལས་ལྷག་ཞེས་པ་འདི་བྱུང་། གསུམ་པ་བདེ་བར་གཤེགས་པའི་རྟགས་ལས་སྦྱོར་བ་ཕུན་ཚོགས་སྟོན་པ་སྔོན་དུ་སོང་བར་སྒྲུབ་པ་ལ།
སྟོན་པ་ཐུབ་པའི་དབང་པོ་ཆོས་ཅན། ཁྱོད་རང་རྒྱུ་སྦྱོར་བ་ཕུན་ཚོགས་སྟོན་པའི་མིང་ཅན། བདག་མེད་རྟོགས་པའི་ཤེས་རབ་ཁྱད་པར་ཅན་སྔོན་དུ་སོང་བའི་གང་ཟག་ཡིན་ཏེ། ཁྱོད་འབྲས་བུ་གཞན་དོན་ཕུན་ཚོགས་སྐྱོབ་པ་དང་། རང་དོན་ཕུན་ཚོགས་ཁྱད་ཆོས་གསུམ་ལྡན་གྱི་རྟོགས་པ་བདེ་གཤེགས་བརྙེས་པའི་རྒྱལ་བ་ཡིན་པའི་ཕྱིར། ཞེས་འཆད་པ་ལ། གཞན་དོན་མཁྱེན་སྦྱོར་དེ་སྟོན་པ་ཞེས་པ་འདི་བྱུང་། བཞི་པ་རྟོགས་པའི་རྟགས་ལས་བསམ་པ་ཕུན་ཚོགས་ཕན་བཞེད་པ་སྔོན་དུ་སོང་བ་སྒྲུབ་པ་ལ། སྟོན་པ་ཐུབ་པའི་དབང་པོ་ཆོས་ཅན། ཁྱོད་རང་རྒྱུ་བསམ་པ་ཕུན་ཚོགས་ཕན་བཞེད་པ་བརྩེ་བ་སྙིང་རྗེ་ཆེན་པོ་སྔོན་དུ་སོང་བའི་གང་ཟག་ཡིན་ཏེ།
ཁྱོད་རྒྱུ་སྦྱོར་བ་ཕུན་ཚོགས་བདག་མེད་རྟོགས་པའི་རྟོགས་པ་སྔོན་དུ་སོང་བ་སྟེ། རང་དོན་ཕུན་ཚོགས་བདེ་གཤེགས་ཁྱད་པར་གསུམ་ལྡན་བརྙེས་པའི་སྐྱེས་བུ་ཡིན་པའི་ཕྱིར་རོ། ། ཁྱད་པར་གསུམ་ལྡན་ཞེས་འཆད་པར་བྱེད་པ་ལ། དེ་ལས་བརྩེ་ཡིན་གཞན་དོན་ངོར། ། དོན་གྲུབ་མཛད་པའི་མི་འདོར་ཕྱིར་ཞེས་པ་འདི་བྱུང་། ལྔ་པ་སྒྲུབ་བྱེད་ཕུན་ཚོགས་བཞིའི་རྟགས་ལས་ཐུབ་དབང་ཚད་མའི་སྐྱེས་བུར་སྒྲུབ་ཚུལ་བཤད་པ་ནི། ཐུབ་པའི་དབང་པོ་ཆོས་ཅན། ཁྱོད་མཐར་ཐུག་གི་ཚད་མའི་སྐྱེས་བུ་དངོས་ཡིན་ཏེ། ཁྱོད་བསམ་པ་ཕུན་ཚོགས་ཕན་བཞེད་པའི་མིང་ཅན་བརྩེ་བ་སྙིང་རྗེ་ཆེན་པོ་དང་། སྦྱོར་བ་ཕུན་ཚོགས་སྟོན་པའི་མིང་ཅན་བདག་མེད་རྟོགས་པའི་ཤེས་རབ་ཁྱད་པར་ཅན་སྔོན་དུ་སོང་ཞིང་།
རང་དོན་ཕུན་ཚོགས་རྟོགས་པ་ཁྱད་པར་གསུམ་ལྡན་བདེར་གཤེགས་དང་། གཞན་དོན་ཕུན་ཚོགས་སྐྱོབ་པ་བརྙེས་པའི་རྒྱལ་བ་ཡིན་པའི་ཕྱིར་ཞེས་འཆད་པ་ལ། བརྩེ་བས་ལེགས་དང་ཡེ་ཤེས་ལས། ། བདེན་པ་སྲུང་མཛད་སྒྲུབ་བྱེད་བཅས། ། དེ་གསུང་བར་ཡང་སྔོན་སྦྱོར་ལྡན། ། གང་ཕྱིར་དེས་ན་ཚད་མ་ཉིད། ། ཞེས་པ་འདི་བྱུང་། གསུམ་པ་ཚད་མའི་སྐྱེས་བུར་དངོས་སྟོན་བསྟོད་པའི་དགོས་པ་འཆད་པ་ལ། དེ་ལྟ་བའི་དངོས་སྟོན་བསྟོད་པ་ནི། ཞེས་པ་ནས།
བསྟན་ཕྱིར་དེ་ཡང་གསལ་བར་བཤད། ། ཞེས་པའི་བར་བྱུང་། དེ་ཡང་འབྲུ་དང་སྦྱར་ན། དཔལ་ལྡན་ཕྱོགས་གླང་ཡབ་སྲས་ཆོས་ཅན། ཁྱོད་ཀྱིས་སྟོན་པ་ཐུབ་དབང་ལ་སྒྲུབ་བྱེད་ཕུན་ཚོགས་བཞི་ལས་བསྒྲུབ་བྱ་ཚད་མའི་སྐྱེས་བུར་སྒྲུབ་ཚུལ་གྱིས་བསྟོད་པ་མཛད་པ་ལ་དགོས་པ་ཡོད་དེ། སྟོན་པ་འདིའི་བསྟན་པ་ལ་ཚད་མ་མངོན་རྗེས་གཉིས་ཀྱི་རྣམ་གཞག་ལེགས་པར་གྲུབ་བོ་ཞེས་ཤེས་པར་བྱ་བའི་ཆེད་ཡིན་པའི་ཕྱིར། ཞེས་འཆད་པར་བྱེད་པ་ལ། དེ་ལྟའི་དངོས་བསྟན་བསྟོད་པ་ནི་ཞེས་སོགས་བྱུང་། གཉིས་པ་ངག་དོན་གྱི་སྦྱོར་བ་ནི། ཚད་མ་ཆོས་ཅན།
བསླུ་བ་མེད་པ་ཅན་གྱི་ཤེས་པ་ཡིན་ཏེ། རང་ཡུལ་ཕྱིན་ཅི་མ་ལོག་པར་གསར་དུ་རྟོགས་པའི་རིག་པ་ཡིན་པའི་ཕྱིར་རོ། ། གསུམ་པ་མཐའ་དཔྱད་པ་ལ། བསྒྲུབ་བྱ་ཚད་མའི་སྐྱེས་བུ་བཤད་པ། སྒྲུབ་བྱེད་ཕུན་ཚོགས་བཞིའི་རྣམ་གཞག་བཤད་པ། སྐབས་སུ་བབ་པ་འདྲ་ཡུལ་ཚད་མའི་རྣམ་གཞག་བཤད་པ་དང་གསུམ་ཡོད། དང་པོ་ལ། ཚད་མའི་སྐྱེས་བུ་ལ་གསུམ་གྱི་དང་པོ་མཚན་ཉིད་ནི། གང་ཟག་གི་རྟགས་ཀྱི་བདག་མེད་རྟོགས་པའི་སྒོ་ནས་བདེན་བཞིའི་གནས་ལུགས་ཕྱིན་ཅི་མ་ལོག་པར་ཤེས་པའི་གང་ཟག་དེ་དེའི་ངོ་བོ་ཡིན། གཉིས་པ་ནི་མཚན་མཚོན་གཉིས།
གང་ཟག་གི་བདག་མེད་རྟོགས་པའི་གང་ཟག་རྣམས་དོན་གཅིག གསུམ་པ་ལ། ངོ་བོ། ཡུལ། སྒྲའི་བརྗོད་རིགས་ཀྱི་སྒོ་ནས་དབྱེ་བ་དང་གསུམ། གནས་སྐབས་ཀྱི་ཚད་མའི་སྐྱེ་བུ་དང་། མཐར་ཐུག་གི་ཚད་མའི་སྐྱེས་བུ་གཉིས། དང་པོ་ལ་གསུམ་གྱིས་དང་པོ་ནི། གང་ཟག་གི་བདག་མེད་རྟོགས་པའི་སྒོ་ནས་བདེན་བཞིའི་གནས་ལུགས་ཕྱིན་ཅི་མ་ལོག་པར་ཤེས་པའི་གནས་སྐབས་གྱི་གང་ཟག་དེ་དེའི་ངོ་བོ་ཡིན། གཉིས་པ་ལ་མཚན་མཚོན་གཉིས་དོན་གཅིག
གསུམ་པ་ལ་ལམ་མ་ཞུགས་ཀྱི་གནས་སྐབས་ཀྱི་ཚད་མའི་སྐྱེས་བུ་དང་། ལམ་ཞུགས་ཀྱི་གནས་སྐབས་ཀྱི་ཚད་མའི་སྐྱེས་བུ་གཉིས། གཉིས་པ་ལའང་། ཉན་ཐོས་ཀྱི་དེ། རང་རྒྱལ་གྱི་དེ། བྱང་སེམས་ཀྱི་དེ་དང་གསུམ་ཡོད། དང་པོ་དང་ཉན་ཐོས་དོན་གཅིག གཉིས་པ་དང་རང་རྒྱལ་དོན་གཅིག གསུམ་པ་དང་བྱང་སེམས་དོན་གཅིག ཉན་ཐོས་ལ་དབྱེ་ན།
ཉན་ཐོས་ཚོགས་ལམ་པ་སོགས་ལྔ་ཡོད། དང་པོ་གཉིས་ལ་སོ་སྐྱེས་ཡིན་པས་ཁྱབ། ཕྱི་མ་གསུམ་ལ་འཕགས་པ་ཡིན་པས་ཁྱབ། གཉིས་པ་རང་རྒྱལ་ལ་ཡང་དེས་ཤེས་སོ། ། དེས་ན་ཉན་ཐོས་ཀྱི་མི་སློབ་ལམ་དང་། རང་རྒྱལ་གྱི་མི་སློབ་ལམ་གཉིས་མཐར་ཐུག་གི་ཐེག་པ་ཡིན་ཏེ། མཐར་ཐུག་ཐེག་པ་གསུམ་དུ་གྲུབ་པའི་ཕྱིར། གསུམ་པ་དང་བྱང་སེམས་དོན་གཅིག དེ་ལ་དབྱེ་ན། བྱང་སེམས་ཚོགས་ལམ་པ་དང་།
སྦྱོར་ལམ་པ། མཐོང་ལམ་པ། སྒོམ་ལམ་པ་དང་བཞི་ཡོད། གཉིས་པ་མཐར་ཐུག་གི་ཚད་མའི་སྐྱེས་བུ་ལ་གསུམ་གྱི་དང་པོ་ནི། སྤངས་པ་ཁྱད་པར་གསུམ་ལྡན་བརྙེས་པའི་གང་ཟག་དེ་དེའི་མཚན་ཉིད། གཉིས་པ་ནི་མཚན་མཚོན་གཉིས་དང་། རྟོགས་པ་ཁྱད་པར་གསུམ་ལྡན་བརྙེས་པའི་གང་ཟག དེ་བཞིན་གཤེགས་པ། བདེ་བར་གཤེགས་པར་གྱུར་པའི་གང་ཟག ཐམས་ཅད་མཁྱེན་པའི་གང་ཟག
སངས་རྒྱས་པའི་གང་ཟག སངས་རྒྱས་འཕགས་པ་རྣམས་དོན་གཅིག གསུམ་པ་དབྱེ་ན། སྤྲུལ་སྐུ་དང་། ལོངས་སྐུ་གཉིས་ཡོད། དང་པོ་ནི། འཛམ་བུའི་གླིང་དུ་ཆོས་འཁོར་བསྐོར་བའི་སྟོན་པ་ཤཱཀྱ་ཐུབ་པ་ལྟ་བུ་ལ་བྱེད། གཉིས་པ་ནི། སྟོན་པ་ཤཱཀྱ་ཐུབ་པ་དང་རྒྱུད་གཅིག་པའི་འོག་མིན་ན་བཞུགས་པའི་སངས་རྒྱས་འཕགས་པ་ལྟ་བུ་ལ་བྱེད། གཉིས་པ་ཡུལ་གྱི་སྒོ་ནས་དབྱེ་ན།
གང་ཟག་གི་བདག་མེད་དོན་སྤྱིའི་ཚུལ་གྱི་རྟོགས་པའི་ཚད་མའི་སྐྱེས་བུ་དང་། དེ་མངོན་སུམ་དུ་རྟོགས་པའི་ཚད་མའི་སྐྱེས་བུ་གཉིས་ཡོད། དང་པོ་དང་སོ་སོའི་སྐྱེ་བོར་གྱུར་པའི་ཚད་མའི་སྐྱེས་བུ་དོན་གཅིག གཉིས་པ་དང་འཕགས་པ་དོན་གཅིག གསུམ་པ་སྒྲའི་བརྗོད་རིགས་ལ། ནང་པ་སངས་རྒྱས་པའི་ཚད་མའི་སྐྱེས་བུ་དང་། ཕྱི་རོལ་པའི་གཉིས་ཡོད། དང་པོ་ནི། གོང་དུ་བཤད་ཟིན། གཉིས་པ་ནི་མུ་སྟེགས་པས་ལྷ་དབང་ཕྱུག་དང་།
ཁྱབ་འཇུག་ལ་སོགས་པ་རྣམས་ལ་འཇོག དེ་ལ་དངོས་བཏགས་དཔྱད་ན། མུ་སྟེགས་ཀྱི་ཚད་མའི་སྐྱེས་བུ་ཡིན་ན། ཚད་མའི་སྐྱེས་བུ་མ་ཡིན་པས་ཁྱབ་ཏེ། མུ་སྟེགས་པ་ཡིན་ན། གང་ཟག་གི་བདག་མེད་རྟོགས་པའི་གང་ཟག་མ་ཡིན་དགོས་པའི་ཕྱིར་ཏེ། ཚད་མའི་སྐྱེས་བུ་ཡིན་ན། གང་ཟག་གི་བདག་མེད་རྟོགས་པའི་གང་ཟག་ཡིན་དགོས་པའི་ཕྱིར། གཉིས་པ་སྒྲུབ་བྱེད་ཕུན་ཚོགས་བཞིའི་རྣམ་གཞག་འཆད་པར་བྱེད་པ་ལ། བསམ་པ་ཕུན་ཚོགས་ཕན་བཞེད་པ། །
སྦྱོར་བ་ཕུན་ཚོགས་སྟོན་པ་དང་། རང་དོན་ཕུན་ཚོགས་བདེ་བར་གཤེགས་པ་དང་། ། གཞན་དོན་ཕུན་ཚོགས་སྐྱོབ་པ་བཤད་པ་དང་བཞི། དང་པོ་ལ་མཚན་ཉིད། ཁྱབ་མཉམ། དབྱེ་བ། ས་མཚམས་དང་བཞི་ཡོད། སྐབས་འདིར་བསྟན་གྱི་བསམ་སྦྱོར་ཕུན་ཚོགས་གཉིས་པོ་གང་རུང་གང་ཞིག རང་གི་ཐོབ་བྱ་རང་དོན་ཕུན་ཚོགས་བདེ་གཤེགས་ཐོབ་བྱེད་ཀྱི་ཐབས་སུ་གྱུར་པའི་སྙིང་རྗེ་ཆེན་པོ་དེ། སྐབས་འདིར་བསྟན་གྱི་བསམ་པ་ཕུན་ཚོགས་ཕན་བཞེད་པའི་མཚན་ཉིད་ཡིན།
གཉིས་པ་དེ་དང་། བྱང་སེམས་ཀྱི་ལམ་དུ་གྱུར་བའི་སྙིང་རྗེ་ཆེན་པོ། དེར་གྱུར་པའི་ཐུགས་རྗེ་ཆེན་པོ། དེར་གྱུར་པའི་སྙིང་རྗེ་ཚད་མེད་རྣམས་དོན་གཅིག གསུམ་པ་དབྱེ་ན། སེམས་ཅན་ལ་དམིགས་པའི་སྙིང་རྗེ་ཚད་མེད། ཆོས་ལ་དམིགས་པའི་སྙིང་རྗེ། དམིགས་མེད་ལ་དམིགས་པའི་སྙིང་རྗེ་ཚད་མེད་དང་གསུམ་ཡོད། བཞི་པ་ནི་ཐེག་ཆེན་གྱི་ཚོགས་ལམ་ཆུང་ངུ་ནས་རྒྱུན་མཐའི་བར་ན་ཡོད། གཉིས་པ་སྦྱོར་བ་ཕུན་ཚོགས་སྟོན་པ་ལའང་།
མཚན་ཉིད་སོགས་བཞི། དང་པོ་ནི། སྐབས་འདིར་བསྟན་གྱི་བསམ་སྦྱོར་ཕུན་ཚོགས་གཉིས་པོ་གང་རུང་གང་ཞིག གང་ཟག་གི་བདག་མེད་རྟོགས་པའི་ཤེས་རབ་ཁྱད་པར་ཅན་གྱིས་ཟིན་པའི་ཉོན་མོངས་སྤོང་པའི་ཐབས་སུ་གྱུར་པའི་བྱང་སེམས་རྣལ་འབྱོར་མངོན་སུམ་དེ་དེའི་མཚན་ཉིད་ཡིན། གཉིས་པ་ནི་དེ་དང་། བདག་མེད་རྟོགས་པའི་བྱང་སེམས་ཀྱི་ལམ། བྱང་སེམས་ཀྱི་ལམ་རྣམས་དོན་གཅིག གསུམ་པ་དབྱེ་ན། ཐེག་ཆེན་གྱི་ཚོགས་ལམ། སྦྱོར་ལམ།
མཐོང་ལམ། སྒོམ་ལམ་དང་བཞི་ཡོད། བཞི་པ་ས་མཚམས་ནི། ཐེག་ཆེན་གྱི་ཚོགས་ལམ་ཆུང་ངུ་ནས་རྒྱུན་མཐའི་བར་ན་ཡོད། ཡང་ན། སྦྱོར་བ་ཕུན་ཚོགས་བདག་མེད་རྟོགས་པའི་སྟོན་པ། བདག་མེད་རྟོགས་པའི་ཤེས་རབ་མཚུངས་ལྡན་དང་བཅས་པས་ཁྱབ་ཏེ། དེ་ལ་ཚོགས་སྦྱོར་གྱི་སྐབས་ཀྱི་བསམ་པ་ཕུན་ཚོགས་ཕན་བཞེད་པ་སྔོན་དུ་འགྲོ་བའི་ཕྱིར་ཞེས་བཤད་པ་ལེགས་སོ། ། གསུམ་པ་རང་དོན་ཕུན་ཚོགས་བདེ་གཤེགས་ལ་གསུམ་གྱི། དང་པོ་ནི།
སྐབས་འདིར་བསྟན་གྱི་སྤངས་པ་ཁྱད་པར་གསུམ་ལྡན་དང་། རྟོགས་པ་ཁྱད་པར་གསུམ་ལྡན་གང་རུང་གིས་བསྡུས་པའི་སངས་རྒྱས་དེ་དེའི་ངོ་བོ་ཡིན། གཉིས་པ་ལ་དེ་དང་། རང་བཞིན་གྱི་སྐུ། ཆོས་སྐུ། སྤངས་པ་ཆོས་སྐུ་དང་རྟོགས་པ་ཆོས་སྐུ་གང་རུང་དུ་གྱུར་པའི་ཆོས་སྐུ་རྣམས་དོན་གཅིག གསུམ་པ་དབྱེ་ན། སྤངས་པ་བདེ་གཤེགས་དང་། རྟོགས་པ་བདེ་གཤེགས་གཉིས་ཡོད། དང་པོ་ལ་ངོ་བོ་དང་།
རྣམ་གྲངས་གཉིས། དང་པོ་ནི། རྟོགས་པ་ཆོས་སྐུ་མ་ཡིན་པར་གྱུར་པའི་ཆོས་སྐུ་འམ། ཡང་ན་སྤངས་རྟོགས་གང་རུང་གིས་བསྡུས་པའི་སྤངས་པ་ཕུན་ཚོགས་དེ་དེའི་ངོ་བོ་ཡིན། གཉིས་པ་ནི་དེ་དང་། སྤངས་པ་ཆོས་སྐུ། སངས་རྒྱས་འཕགས་པའི་རྒྱུད་ཀྱི་འགོག་བདེན། དེའི་རྒྱུད་ཀྱི་སྤངས་པ་ཆོས་སྐུ། དེའི་རྒྱུད་ཀྱི་ལེགས་པར་སྤངས་པའི་སྤངས་པ། དེའི་རྒྱུད་ཀྱི་ཕྱིར་མི་ཟློག་པར་སྤངས་པའི་སྤངས་པ།
དེའི་རྒྱུད་ཀྱི་མ་ལུས་པར་སྤངས་པའི་སྤངས་པ། སྤངས་པ་ཁྱད་པར་གསུམ་ལྡན། ངོ་བོ་ཉིད་སྐུ། སྤངས་པ་བདེ་གཤེགས་དང་བཅས་པ་རྣམས་དོན་གཅིག གཉིས་པ་རྟོགས་པ་བདེ་གཤེགས་ལ་མཚན་ཉིད་དང་། རྣམ་གྲངས་གཉིས་ཀྱི། དང་པོ་ནི། སྤངས་པ་ཆོས་སྐུ་མིན་པར་གྱུར་པའི་ཆོས་སྐུ་དང་། རྟོགས་པ་བདེ་གཤེགས་གང་རུང་གིས་བསྡུས་པའི་རྟོགས་པ་ཕུན་ཚོགས་དེ་དེའི་ངོ་བོ་ཡིན། གཉིས་པ་ནི་དེ་དང་རྟོགས་པ་ཆོས་སྐུ།
རྟོགས་ཡེ་ཆོས་སྐུ། རྣམ་མཁྱེན། ཐེག་ཆེན་གྱི་མཐར་ཐུག་གི་ཐེག་པ། སངས་འཕགས་ཀྱི་རྒྱུད་ཀྱི་ལེགས་པར་རྟོགས་པའི་རྟོགས་པ། དེའི་རྒྱུད་ཀྱི་ཕྱིར་མི་ཟློག་པར་རྟོགས་པའི་རྟོགས་པ། དེའི་རྒྱུད་ཀྱི་བློ། དེའི་རྒྱུད་ཀྱི་དགེ་བ། དེའི་རྒྱུད་ཀྱི་ཤེས་པ། རྟོགས་པ་ཁྱད་པར་གསུམ་ལྡན། མ་ལུས་པར་རྟོགས་པའི་རྟོགས་པ་རྣམས་དོན་གཅིག
དེ་ལ་ཁྱབ་མཐའ་བསྡུ་ན། བདེ་བར་གཤེགས་པ་ཡིན་ན། གང་ཟག་ཡིན་པས་ཁྱབ་ཏེ། དེ་ཡིན་ན་སངས་འཕགས་ཡིན་པའི་ཕྱིར། སྐབས་འདིར་བསྟན་གྱི་བདེ་བར་གཤེགས་པ་ཡིན་ན། གང་ཟག་མིན་པས་ཁྱབ་ཏེ། དེ་ཡིན་ན་ཤེས་པ་དང་། འགོག་བདེན་གང་རུང་ཡིན་པས་ཁྱབ་པའི་ཕྱིར། དེས་ན་ལེགས་པར་སྤངས་པའི་སྤངས་པ་དང་། འགོག་བདེན་དོན་གཅིག
དེ་ཕྱི་རོལ་པ་ལ་མེད། ཕྱིར་མི་ཟློག་པར་སྤངས་པའི་སྤངས་པ་དང་། དགྲ་བཅོམ་པའི་འགོག་བདེན་དོན་གཅིག དེ་སློབ་པ་ལ་མེད། བྱང་འཕགས་ཀྱི་འགོག་བདེན་ལ་དོན་ཚང་ཡང་ཐ་སྙད་མ་ཐོབ། མ་ལུས་པར་སྤངས་པའི་སྤངས་པ་དང་། སངས་འཕགས་ཀྱི་རྒྱུད་ཀྱི་འགོག་བདེན་དོན་གཅིག དེ་བྱང་སེམས་ལ་མེད་དོ། ། དེ་བཞིན་དུ་མ་ལུས་པར་རྟོགས་པའི་རྟོགས་པ་དང་། རྣམ་མཁྱེན་དོན་གཅིག་ཅེས་ཁོ་བོ་སྨྲའོ། །
བཞི་པ་གཞན་དོན་ཕུན་ཚོགས་སྐྱོབ་པ་ལ་གསུམ་གྱི་དང་པོ་ནི། རང་དོན་ཕུན་ཚོགས་བདེ་གཤེགས་བརྙེས་པའི་སྒོ་ནས་འགྲོ་བ་རྣམས་སྡུག་བསྔལ་ལས་སྐྱོབ་པར་མཛད་པའི་གཞན་དོན་གྱི་སྐུ་དེ། དེའི་ངོ་བོ་ཡིན། གཉིས་པ་ནི། དེ་དང་གཞན་དོན་གྱི་སྐུ། གཟུགས་སྐུ་རྣམས་དོན་གཅིག གསུམ་པ་དབྱེ་ན། སྤྲུལ་སྐུ་དང་། ལོངས་སྐུ་གཉིས་ཡོད་བྱས་པ་ལ། ཉན་ཐོས་དགྲ་བཅོམ་པ་ཆོས་ཅན།
ཁྱོད་སངས་འཕགས་སུ་ཐལ། ཁྱོད་མཐར་ཐུག་གི་ཚད་མའི་སྐྱེས་བུ་ཡིན་པའི་ཕྱིར་ཏེ། ཉན་ཐོས་ཀྱི་མི་སློབ་ལམ་དེ་མཐར་ཐུག་གི་ཐེག་པ་ཡིན་པའི་ཕྱིར་ཟེར་ན་མ་ཁྱབ་བོ། ། མ་གྲུབ་ན་དེར་ཐལ། མཐར་ཐུག་ཐེག་པ་གསུམ་དུ་གྲུབ་པའི་ཕྱིར། མ་ཁྱབ་བྱས་པ་ལ། ཉན་ཐོས་ཀྱི་མི་སློབ་ལམ་ཆོས་ཅན། ཁྱོད་མཐར་ཐུག་གི་ཚད་མར་ཐལ། ཁྱོད་མཐར་ཐུག་གི་ཤེས་པ་གང་ཞིག མ་ཁྱབ་པ་དེའི་ཕྱིར་ཟེར་ན་མ་ཁྱབ་བོ། །
འདོད་ན། ཉན་ཐོས་དགྲ་བཅོམ་པ་དེ་མཐར་ཐུག་གི་ཚད་མའི་སྐྱེས་བུར་ཐལ། འདོད་པའི་ཕྱིར། འདོད་ན། སངས་འཕགས་སུ་ཐལ་ལོ། ། གཞན་ཡང་ཉན་ཐོས་དགྲ་བཅོམ་པ་ཆོས་ཅན། ཁྱོད་མཐར་ཐུག་གི་ཚད་མའི་སྐྱེས་བུར་ཐལ། ཁྱོད་རྟོགས་བྱ་མཐར་ཐུག་རྟོགས་པའི་ཚད་མའི་སྐྱེས་བུ་ཡིན་པའི་ཕྱིར། མ་གྲུབ་ན་དེར་ཐལ། ཁྱོད་སྤང་བྱ་མཐའ་དག་སྤངས།
རྟོགས་བྱ་མཐའ་དག་རྟོགས་པའི་གང་ཟག་ཡིན་པའི་ཕྱིར། མ་གྲུབ་ན་དེར་ཐལ། ཁྱོད་སྤང་བྱ་མཐའ་དག་སྤངས་བའི་གང་ཟག་གང་ཞིག ཁྱོད་རྟོགས་བྱ་མཐའ་དག་རྟོགས་པའི་གང་ཟག་ཡིན་པའི་ཕྱིར། དང་པོ་མ་གྲུབ་ན། དེར་ཐལ། ཁྱོད་ཉན་ཐོས་ཀྱི་སྤང་བྱ་མཐའ་དག་སྤངས་པའི་གང་ཟག་ཡིན་པའི་ཕྱིར་ན་མ་ཁྱབ། མ་གྲུབ་ན་དེར་ཐལ། ཁྱོད་ཉན་ཐོས་དགྲ་བཅོམ་པ་ཡིན་པའི་ཕྱིར། རྟགས་གཉིས་པའང་དེས་མཚོན།
ཡང་དེ་ཆོས་ཅན། ཁྱོད་སྤངས་རྟོགས་མཐར་ཐུག་པའི་ཚད་མའི་སྐྱེས་བུར་ཐལ། མ་ཁྱབ་ཟེར་བའམ། ཡང་ན། སྤང་བྱ་མཐའ་དག་སྤངས། རྟོགས་བྱ་མཐའ་དག་རྟོགས་པའི་གང་ཟག་ཡིན་པའི་ཕྱིར་ལ་མ་ཁྱབ་ན། དེ་ཆོས་ཅན། སྤང་བྱ་མཐའ་དག་སྤངས་པའི་གང་ཟག་ཏུ་ཐལ་ལོ། ། འདོད་ན། ཁྱོད་སྤང་བྱ་མ་ལུས་པར་སྤངས་པའི་གང་ཟག་ཏུ་ཐལ་ལོ། །
འདོད་པའི་ཕྱིར། འདོད་ན་ཁྱོད་ཀྱི་རྒྱུད་ཀྱི་སྤངས་པ་དེ་མ་ལུས་པར་སྤངས་པའི་སྤངས་པར་ཐལ་ལོ། ། འདོད་པའི་ཕྱིར། འདོད་མི་ནུས་ཏེ། ཁྱོད་ཉན་ཐོས་ཡིན་པའི་ཕྱིར། ཡང་དེའི་རྒྱུད་ཀྱི་སྤངས་པ་དེ་མ་ལུས་པར་སྤངས་པའི་སྤངས་པ་ཡིན་པར་ཐལ་བ་ལ། མ་ཁྱབ་ན། ཉན་ཐོས་གྱི་མི་སློབ་ལམ་དེ། རྟོགས་བྱ་མཐའ་དག་རྟོགས་པའི་ཐེག་པར་ཐལ། མ་ཁྱབ་པ་དེའི་ཕྱིར།
འདོད་ན། དེ་རྟོགས་དགོས་མཐའ་དག་རྟོགས་པའི་ཐེག་པར་ཐལ། འདོད་པའི་ཕྱིར། འདོད་ན་དེ་ཆོས་ཅན། ཁྱོད་ཤེས་བྱ་ཇི་སྙེད་པ་རྟོགས་པའི་ཐེག་པར་ཐལ། འདོད་པའི་ཕྱིར། འདོད་ན་ཉན་ཐོས་དགྲ་བཅོམ་པ་དེ། ཤེས་བྱ་ཇི་སྙེད་པ་རྟོགས་པའི་གང་ཟག་ཏུ་ཐལ། འདོད་པའི་ཕྱིར། འདོད་ན།
ལམ་བཤད་མི་གསལ་ཉིད་ལུས་ཡིན་ཞེས་པའི་གཞུང་དོན་གྲུབ་པའི་ཕྱིར། འོ་ན་འདིར་སྐུ་གསུམ་ཁས་མི་ལེན་ནམ་སྙམ་ན། དེ་ལེན་རིགས་ཏེ། རྟོག་པའི་དྲ་བ་རྣམས་བསལ་ཞིང་ཞེས་པའི་གཞུང་དེས་དེ་གསུམ་བསྟན་པ་གང་ཞིག དེ་མདོ་སྡེ་པས་འཐད་ལྡན་དུ་ཁས་ལེན་རིགས་པའི་ཕྱིར། མ་གྲུབ་ན་དེར་ཐལ། དེ་མདོ་སེམས་ཐུན་མོང་དུ་ཁས་ལེན་པའི་མཆོད་བརྗོད་ཀྱི་གཞུང་ཡིན་པའི་ཕྱིར་ཏེ། དེ་རྣམ་འགྲེལ་གྱི་མཆོད་བརྗོད་ཀྱི་གཞུང་གང་ཞིག རྣམ་འགྲེལ་དེ་མདོ་སེམས་ཐུན་མོང་དུ་ཁས་ལེན་པའི་གཞུང་ཡིན་པའི་ཕྱིར་རོ། ། ཡང་ཁས་ལེན་རིགས་འགྲེའོ། །
སྤངས་པ་བདེ་གཤེགས་ངོ་བོ་ཉིད་སྐུ་ཡིན་པའི་ཕྱིར་ཏེ། དེ་ཆོས་སྐུ་གང་ཞིག རྟོགས་པ་ཆོས་སྐུ་མ་ཡིན་པའི་ཕྱིར། དང་པོ་གྲུབ་སྟེ། སངས་རྒྱས་ཀྱི་སྐུ་གང་ཞིག གཟུགས་སྐུ་མ་ཡིན་པའི་ཕྱིར། དང་པོ་གྲུབ་སྟེ། སངས་རྒྱས་ཡིན་པའི་ཕྱིར། མ་གྲུབ་ན། དེར་ཐལ།
བདག་མེད་ཡིན་པའི་ཕྱིར། རྟགས་གཉིས་པ་མིན་པར་ཐལ། འདུས་མ་བྱས་ཡིན་པའི་ཕྱིར། སྟོན་པ་ཐུབ་པའི་དབང་པོ་ཆོས་ཅན། ཁྱོད་ཚད་མར་གྱུར་པ་འགྲོ་ལ་ཕན་བཞེད་པ། ། སྟོན་པ་བདེ་གཤེགས་སྐྱོབ་ལ་ཕྱག་འཚལ་ནས། ། ཞེས་པའི་ཚིག་ཟུར་གྱི་སྟོན་པ་ཞེས་པའི་སྐབས་ནས་དངོས་སུ་བསྟན་པའི་སྟོན་པ་ཡིན་པར་ཐལ་ལོ། ། ཁྱོད། དེ་དོན་ཕྱིར་ན་ཐབས་སྒོམས་པ། དེ་ཉིད་སྟོན་པ་ཡིན་པར་འདོད་ཞེས་པའི་སྐབས་ནས་དངོས་སུ་བསྟན་པའི་སྟོན་པ་ཡིན་པའི་ཕྱིར།
མ་གྲུབ་ན་དེར་ཐལ། དེའི་སྐབས་ནས་དངོས་སུ་བསྟན་པའི་སྟོན་པ་གཅིག་ཡོད། ཉན་ཐོས་འཕགས་པ་དེ་ཡང་དེ་མིན་རང་རྒྱལ་འཕགས་པ་དེ་ཡང་དེ་མ་ཡིན། བྱང་སེམས་འཕགས་པ་དེ་ཡང་དེ་མ་ཡིན། དེ་ལས་གཞན་པ་མེད་པའི་ཕྱིར། རང་རེ་རྟགས་ཕྱི་མ་མ་གྲུབ་ཟེར་བ་ལས་འོས་མེད། གང་ཡིན་ནའང་། བྱང་སེམས་ཀྱི་རྒྱུད་ཀྱི་སྦྱོར་བ་ཕུན་ཚོགས་སྟོན་པའི་མིང་ཅན་གྱི་བདག་མེད་རྟོགས་པའི་ཤེས་རབ་ཁྱད་པར་ཅན་དེ་ཡིན་ནོ། ། རྟགས་གསུམ་པ་མ་གྲུབ་ན། དེར་ཐལ།
དེ་རྣམས་ཤེས་པ་མ་ཡིན་པའི་ཕྱིར་རོ། ། རྩ་བར་འདོད་ན། ཁྱོད་སྦྱོར་བ་ཕུན་ཚོགས་སྟོན་པར་ཐལ་ལོ། ། གཞན་ཡང་། སྟོན་པ་ཐུབ་པའི་དབང་པོ་ཆོས་ཅན། ཁྱོད་ཚད་མར་གྱུར་པ་འགྲོ་ལ་ཕན་བཞེད་པ། ། སྟོན་པ་བདེ་གཤེགས་སྐྱོབ་ལ་ཕྱག་འཚལ་ནས། ། ཞེས་པའི་སྐབས་ནས་དངོས་སུ་བསྟན་པ་མ་ཡིན་པར་ཐལ། ཁྱོད་གཞུང་དེའི་ཚིག་ཟུར་གྱི་བདེ་གཤེགས་ཞེས་པའི་སྐབས་ནས་དངོས་སུ་བསྟན་པའི་བདེ་གཤེགས་ཀྱང་མིན། ཁྱོད་དེའི་ཚིག་ཟུར་གྱི་ཕན་བཞེད་པ་ཞེས་པའི་སྐབས་ནས་དངོས་སུ་བསྟན་པ་ཡང་མིན།
དེའི་ཚིག་ཟུར་གྱི་སྟོན་པ་ཞེས་པའི་སྐབས་ནས་དངོས་སུ་སྟོན་པ་ཡང་མ་ཡིན། སྐྱོབ་པ་ཞེས་པའི་སྐབས་ནས་དངོས་སུ་བསྟན་པའི་སྐྱོབ་པ་ཡང་མིན་པའི་ཕྱིར། དང་པོ་མ་གྲུབ་ན། དེ་ཆོས་ཅན། ཁྱོད་སྤངས་རྟོགས་གང་རུང་དུ་ཐལ་ལོ། ། གཉིས་པ་མ་གྲུབ་ན། ཁྱད་བྱང་སེམས་ཀྱི་སྙིང་རྗེ་མཚུངས་ལྡན་དང་བཅས་པར་ཐལ་ལོ། ། གསུམ་པ་མ་གྲུབ་ན། ཁྱོད་བདག་མེད་རྟོགས་པའི་ཤེས་རབ་མཚུངས་ལྡན་དང་བཅས་པར་ཐལ་ལོ། ། རྟགས་བཞི་པ་མ་གྲུབ་ན།
སྟོན་པ་ཐུབ་པའི་དབང་པོ་ཆོས་ཅན། ཁྱོད་གཞན་དོན་གྱི་སྐུ་ཡིན་པར་ཐལ། མ་གྲུབ་པ་དེའི་ཕྱིར། འདོད་ན། ཁྱོད་ལོངས་སྤྱོད་རྫོགས་སྐུར་ཐལ། ཁྱོད་གཞན་དོན་གྱི་སྐུ་གང་ཞིག དེ་ཡིན་ན་ལོངས་སྐུ་ཡིན་དགོས་པའི་ཕྱིར་ཟེར་ན། རྟགས་མ་གྲུབ་བོ། རྩ་བར་འདོད་ན། དེ་ཆོས་ཅན།
ཁྱོད་གཞུང་དེའི་སྐབས་ནས་དངོས་སུ་བསྟན་པར་ཐལ། ཁྱོད་ཚད་མའི་སྐྱེས་བུ་མཐར་ཐུག་ཡིན་པའི་ཕྱིར་རོ། ། གཞན་ཡང་། བདེ་བར་གཤེགས་པ་ཡིན་ན། སྟོན་པ་བདེ་གཤེགས་སྐྱོབ་ལ་ཕྱག་འཚལ་ནས་ཞེས་པའི་ཚིག་ཟུར་གྱི་བདེར་གཤེགས་ཞེས་པའི་སྐབས་ནས་དངོས་སུ་བསྟན་པའི་བདེ་གཤེགས་ཡིན་དགོས་པར་ཐལ། དེའི་ཚིག་ཟུར་གྱི་སྐྱོབ་ལ་ཞེས་པའི་སྐབས་ནས་དངོས་བསྟན་གྱི་སྐྱོབ་པ་ཡིན་པའི་ཕྱིར་རོ་ཟེར་ན་མ་ཁྱབ་བོ། འདོད་ན། སངས་རྒྱས་འཕགས་པ་ཆོས་ཅན། དེར་ཐལ་དེའི་ཕྱིར། མ་གྲུབ་ན་དེར་ཐལ།
ཆོས་ཅན་ཡིན་པའི་ཕྱིར། འདོད་ན། ཁྱོད་ཆོས་སྐུར་ཐལ་ལོ། ། འདོད་པའི་ཕྱིར། འདོད་ན་ཁྱོད་རང་དོན་གྱི་སྐུར་ཐལ་ལོ། ། འདོད་པའི་ཕྱིར། འདོད་ན། ཁྱོད་རྣམ་མཁྱེན་དང་འགོག་བདེན་གང་རུང་ཡིན་པར་ཐལ་ལོ། ། འདོད་པའི་ཕྱིར། འདོད་ན།
ཁྱོད་འགོག་བདེན་དུ་ཐལ་ལོ། ། འདོད་པ་གང་ཞིག་རྣམ་མཁྱེན་མ་ཡིན་པའི་ཕྱིར། དང་པོ་དངོས། འདོད་ན་རྟག་པ་ཡིན་པར་ཐལ་ལོ། ། རྟགས་གཉིས་པ་མ་གྲུབ་ན་མ་ཡིན་པར་ཐལ། གང་ཟག་ཡིན་པའི་ཕྱིར། གཞན་ཡང་། ཉན་ཐོས་ཀྱི་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་དེ། ཕྱིར་མི་ལྡོག་པར་རྟོགས་པའི་རྟོགས་པར་ཐལ་ལོ། ། དེ་ལ་གནས་པའི་ཉན་ཐོས་དེ་འཁོར་བར་ཕྱིར་མི་ལྡོག་པའི་གང་ཟག་ཡིན་པ་གང་ཞིག
དེ་ཁོ་རང་གྱི་སྤངས་རྟོགས་ལས་མ་ཉམས་པའི་གང་ཟག་ཡིན་པའི་ཕྱིར་ན་མ་ཁྱབ། འདོད་ན། སྟོན་ཤཱཀ་དེ་ཕྱིར་མི་ཟློག་པར་རྟོགས་པའི་ཆ་ནས་ཐེག་དམན་སློབ་པ་ལས་ཁྱད་པར་དུ་འཕགས་པ་མིན་པར་ཐལ་ལོ། ། རྟོགས་པ་དེ་དང་ལྡན་པའི་ཐེག་དམན་སློབ་པ་ཡོད་པའི་ཕྱིར། གཞན་ཡང་། ཉན་ཐོས་དགྲ་བཅོམ་པའི་རྒྱུད་ཀྱི་འགོག་བདེན་ཆོས་ཅན། ཁྱོད་བདག་ལྟའི་ས་བོན་སྤངས་པའི་ཕྱིར། སླར་མི་གཤེགས་པ་ཉིད་ཡིན་ནོ། ། ཞེས་པའི་སྐབས་ནས་དངོས་སུ་བསྟན་པའི་སྤངས་པར་ཐལ་ལོ། ། ཁྱོད་ཕྱིར་མི་ལྡོག་པར་སྤངས་པའི་སྤངས་པ་ཡིན་པའི་ཕྱིར་ན།
མ་ཁྱབ་བོ། འདོད་ན། ཁྱོད་སྤངས་པ་བདེ་གཤེགས་སུ་ཐལ་ལོ། ། ཡང་ན། མཐོང་ལམ་ཆོས་ཅན། ཁྱོད་ལེགས་པར་རྟོགས་པའི་རྟོགས་པ་ཡིན་པར་ཐལ། ཁྱོད་འཕགས་ལམ་ཡིན་པའི་ཕྱིར། འདོད་ན། ཁྱོད་སྡུག་བསྔལ་རྟེན་མིན་ཕྱིར་ལེགས་ཡིན་ཞེས་པའི་སྐབས་ནས་དངོས་སུ་བསྟན་པའི་སྤངས་པ་ཡིན་པར་ཐལ་ལོ་ཟེར་ན། མ་ཁྱབ་བོ།
འདོད་ན། ཁྱོད་རྟོགས་པ་བདེ་གཤེགས་སུ་ཐལ་ལོ། ། གཞན་ཡང་། ལེགས་པར་སྤངས་པའི་སྤངས་པ་ཡིན་ན། སྡུག་བསྔལ་རྟེན་མིན་ཕྱིར། ། ལེགས་ཡིན་ཞེས་པའི་སྐབས་ནས་དངོས་སུ་བསྟན་པའི་སྤངས་པ་ཡིན་དགོས་པར་ཐལ་ལོ། ། ཕྱིར་མི་ཟློག་པར་སྤངས་པའི་སྤངས་པ་ཡིན་ན། བདག་ལྟའི་ས་བོན་སྤངས་པའི་ཕྱིར། སླར་མི་གཤེགས་པ་ཉིད་ཡིན་ནོ་ཞེས་པའི་དངོས་བསྟན་གྱི་སྤངས་པ་ཡིན་དགོས་པའི་ཕྱིར་ཏེ། མ་ལུས་པར་སྤངས་པའི་སྤངས་པ་ཡིན་ན།
སྒོམ་ཕྱིར་མ་ལུས་སྤངས་པ་ཉིད་ཅེས་དངོས་བསྟན་གྱི་སྤངས་པ་ཡིན་པའི་ཕྱིར་ན་མ་ཁྱབ་བོ། ། རྟགས་འབུད། རྩ་བར་འདོད་ན། འཕགས་པ་འོག་མ་གསུམ་གྱི་འགོག་བདེན་ཆོས་ཅན་གྱིས་གཤོག རྟགས་མ་གྲུབ་ན་དེར་ཐལ། འགོག་བདེན་ཡིན་པའི་ཕྱིར་རོ། ། འདོད་ན། སྤངས་པ་བདེ་གཤེགས་སུ་ཐལ་ལོ། ། རྩ་བར་མ་ཁྱབ་ན། ཉན་རང་དགྲ་བཅོམ་པའི་འགོག་བདེན་ཆོས་ཅན་གྱིས་གཤོག
མ་གྲུབ་ན་དེར་ཐལ། དགྲ་བཅོམ་པའི་རྒྱུད་ཀྱི་འགོག་བདེན་ཡིན་པའི་ཕྱིར་རོ། ། འདོད་ན་སྤངས་པ་བདེ་གཤེགས་སུ་ཐལ་ལོ། ། གསུམ་པ་སྐབས་སུ་བབ་པ་འདྲ་ཡུལ་ཚད་མའི་རྣམ་གཞག་ལ། ཚད་མའི་མཚན་ཉིད་གཞུང་ལས་བསྟན་ཚུལ་དང་། དེ་ལ་དོགས་པ་དཔྱད་པ་གཉིས། དང་པོ་ལ། མཁས་པ་སྔ་རབས་པའི་བཤད་སྲོལ་དང་། རང་ལུགས་འཐད་ཕྱོགས་ངོས་བཟུང་བ་གཉིས་ཡོད། དང་པོ་ལ།
ཁ་ཅིག ཚད་མ་བསླུ་མེད་ཅན་ཤེས་པ་ཞེས་པ་དེས། མི་བསླུ་བའི་རིག་པ་ཚད་མའི་ངོ་བོ་ཡོངས་རྫོགས་སུ་དངོས་སུ་བསྟན་ཟེར་བ་དང་། མ་ཤེས་དོན་གྱི་གསལ་བྱེད་ཀྱང་ཞེས་པ་དེས། མ་ཤེས་དོན་གསལ་གྱི་རིག་པ་ཚད་མའི་མཚན་ཉིད་ཡོངས་རྫོགས་སུ་དངོས་སུ་བསྟན་ཟེར་བ་ལ་སོགས་པ་མང་པོ་ཞིག་འདུག དེ་ལྟར་མི་འཐད་དེ། དང་པོ་དེ་ལྟར་འཐད་ན་བཅད་ཤེས་ཆོས་ཅན། ཚད་མ་ཡིན་པར་ཐལ། མི་བསླུ་བའི་རིག་པ་ཡིན་པའི་ཕྱིར། ཁྱབ་པ་མཚན་ཉིད་ཀྱི་སྟེང་དུ་ཁས།
མ་གྲུབ་ན་དེར་ཐལ། ཁྱོད་རང་ཡུལ་རྟོགས་པའི་རིག་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རང་ཡུལ་རྟོགས་པའི་རིགས་པ་ཡིན་པའི་ཕྱིར་ན། མ་ཁྱབ་ན། རང་ཡུལ་ངེས་ཟིན་པའི་རིག་པ་ཡིན་ན། རང་ཡུལ་ངེས་པའི་རིག་པ་ཡིན་དགོས་པར་ཐལ། མ་ཁྱབ་བྱས་པ་ལ་འགྲེལ་ཅུང་ཟད་ཙམ་ཞིག་འདུག་པའི་ཕྱིར། འདོད་ན་བཅད་ཤེས་ཆོས་ཅན་གྱིས་བཤག་གོ ། རང་ལུགས་ལ་གསར་དུ་མི་བསླུ་བའི་རིག་པ་དེ་དེའི་མཚན་ཉིད།
མ་ཤེས་དོན་གསལ་གྱི་ངོ་བོ་དེ་ཡང་དེའི་མཚན་ཉིད་ཡིན་ཏེ། ཚད་མ་བསླུ་མེད་ཅན་ཤེས་པ་ཞེས་པ་དེས་ཚད་མའི་ངོ་བོ་དངོས་སུ་བསྟན་ཡང་། དེའི་ངོ་བོ་ཡོངས་རྫོགས་མ་བསྟན། མ་ཤེས་དོན་གྱི་གསལ་བྱེད་ཀྱང་ཞེས་པ་དེས་ཚད་མའི་མཚན་ཉིད་དངོས་སུ་བསྟན་ཡང་། དེའི་ངོ་བོ་ཡོངས་རྫོགས་མ་བསྟན། དེས་ན་གཞུང་དེ་གཉིས་བསྡོམས་ནས་ཚད་མའི་མཚན་ཉིད་ཡོངས་སུ་རྫོགས་བསྟན་པ་ཡིན་ནོ་བྱས་པ་ལ། ཁོ་ན་རེ། ཚད་མ་བསླུ་མེད་ཅན་ཤེས་པ་ཞེས་པའི་གཞུང་དེས་ཚད་མའི་མཚན་ཉིད་ཡོངས་རྫོགས་བསྟན་པར་ཐལ། དེས་ཚད་མའི་མཚན་ཉིད་ཡོངས་རྫོགས་སུ་གྱུར་པའི་གསར་དུ་མི་བསླུ་བའི་རིག་པ་དངོས་སུ་བསྟན་པའི་ཕྱིར་ཟེར་ན་མ་ཁྱབ་བོ། ། མ་གྲུབ་ན་དེར་ཐལ།
དེ་འདྲའི་གསར་དུ་མི་བསླུ་བའི་རིག་པ་དེ་གཞུང་དེས་དངོས་སུ་བསྟན་པའི་ཕྱིར་ཏེ། དེའི་སྐབས་ནས་དངོས་སུ་བསྟན་པའི་ཚད་མ་ཡིན་པའི་ཕྱིར་ཏེ། ཚད་མ་ཡིན་པའི་ཕྱིར་ཟེར་ན། འོ་ན་གཞུང་དེས་རྗེས་དཔག་གི་མཚན་ཉིད་དངོས་སུ་བསྟན་པར་ཐལ། དེས་རྗེས་དཔག་གི་མཚན་ཉིད་དུ་གྱུར་པའི་གསར་དུ་མི་བསླུ་བའི་ཞེན་རིག་དངོས་སུ་བསྟན་པའི་ཕྱིར་ཟེར་ན་མ་ཁྱབ་བོ། ། འདོད་ན། དེ་མིན་པར་ཐལ། དེས་མངོན་སུམ་གྱི་མཚན་ཉིད་ཡོངས་རྫོགས་བསྟན་པའི་ཕྱིར། མ་གྲུབ་ན། དེར་ཐལ།
དེས་མངོན་སུམ་གྱི་མཚན་ཉིད་ཡོངས་རྫོགས་སུ་གྱུར་པའི་རྟོག་པ་དང་བྲལ་ཞིང་མ་འཁྲུལ་བའི་རིག་པ་དངོས་སུ་བསྟན་པའི་ཕྱིར་ཟེར་ན། རྟགས་སྔ་མ་བཞིན་ཤེས་སོ། ། གཞན་ཡང་། ཁོ་ན་རེ། ཚད་མ་བསླུ་མེད་ཅན་ཤེས་པ་ཞེས་པའི་གཞུང་དེས་ཚད་མའི་ངོ་བོ་ཡོངས་རྫོགས་དངོས་སུ་བསྟན་པར་ཐལ། དེས་གསར་དུ་མི་བསླུ་བའི་རིག་པ་ཚད་མའི་མཚན་ཉིད་ཡོངས་རྫོགས་སུ་བསྟན་པའི་ཕྱིར། མ་གྲུབ་ན། དེར་ཐལ། གཞུང་དེས་ཚད་མའི་མཚན་ཉིད་དངོས་སུ་བསྟན་པའི་གང་ཞིག ཚད་མའི་ངོ་བོ་ཡིན་ན་ཚད་མའི་མཚན་ཉིད་ཡོངས་རྫོགས་ཡིན་དགོས་པའི་ཕྱིར་ན།
མ་ཁྱབ་བོ། རྟགས་ཕྱི་མ་མ་གྲུབ་ན་འབུད་དོ། ། དང་པོ་མ་གྲུབ་ན་དེར་ཐལ། གཞུང་དེས་ཚད་མའི་ངོ་བོ་བསྟན་པ་ལ་མ་ཁྱབ། ཁྱབ་ཆེས། མི་སྲིད་གསུམ་གྱི་སྐྱོན་སྤོང་བྱེད་ཀྱི་གཞུང་ཚིག་རྣམ་དག་ཡོད་པའི་ཕྱིར་རོ། ། མ་གྲུབ་ན་དེར་ཐལ། གོང་གི་བཤད་པའི་དོན་ལས་ཤེས་སོ། ། གོང་དུ་མ་ཁྱབ་བྱས་པ་ལ། ཁོ་ན་རེ།
གཞུང་དེས་ཚད་མའི་མཚན་ཉིད་ཡོངས་རྫོགས་དངོས་སུ་བསྟན་པར་ཐལ། གཞུང་དེས་གསར་དུ་མི་བསླུ་བའི་རིག་པ་ཚད་མའི་མཚན་ཉིད་དུ་བསྟན་པ་གང་ཞིག དེས་གསར་དུ་མི་བསླུ་བའི་རིག་པ་ཚད་མའི་མཚན་ཉིད་ཀྱི་ཟུར་དུ་དངོས་སུ་མ་བསྟན་པའི་ཕྱིར་ན་མ་ཁྱབ་བོ། དང་པོ་སྔར་ལས་ཤེས་སོ། ། ཕྱི་མ་མ་གྲུབ་ན། གསར་དུ་མི་བསླུ་བའི་རིག་པ་དེས་ཚད་མའི་མཚན་ཉིད་ཀྱི་ཟུར་ཏུ་ཐལ། མ་གྲུབ་པ་དེའི་ཕྱིར། འདོད་ན་མིན་པར་ཐལ་ལོ། ། དེ་ཚད་མའི་ངོ་བོ་ཡོངས་རྫོགས་ཡིན་པའི་ཕྱིར། མ་གྲུབ་ན་དེར་ཐལ།
དེ་ཚད་མའི་མཚན་ཉིད་ཡིན་པའི་ཕྱིར། གཞན་ཡང་གཞུང་དེས་ཚད་མའི་ངོ་བོ་ཡོངས་རྫོགས་དངོས་སུ་བསྟན་པར་ཐལ་ལོ། ། དེས་ཚད་མའི་མཚན་ཉིད་ཡོངས་རྫོགས་སུ་བསྟན་པ་ལ། མ་ཁྱབ་ཁྱབ་ཆེས་མི་སྲིད་གསུམ་གྱི་སྐྱོན་སྤོང་བ་ཡིན་པའི་ཕྱིར་ཏེ། དེས་དེའི་མཚན་ཉིད་ཡོངས་རྫོགས་དངོས་སུ་བསྟན་པ་ལ། མ་ཁྱབ་ཁྱབ་ཆེས་མི་སྲིད་གསུམ་གྱི་སྐྱོན་སྤོང་བྱེད་ཀྱི་གཞུང་ཚིག་ཡོད་པའི་ཕྱིར་ཏེ། སྒྲ་ལས་བྱུང་བ་ཡང་ཞེས་པའི་གཞུང་དེ། དེས་ཚད་མའི་མཚན་ཉིད་ཡོངས་རྫོགས་དངོས་སུ་བསྟན་པ་ལ་མ་ཁྱབ་པའི་སྐྱོན་སྤོང་བྱེད་ཀྱི་གཞུང་ཡིན། བཟུང་བ་འཛིན་ཕྱིར་ཀུན་རྫོབ་ནི། ། མི་འདོད་ཞེས་པའི་གཞུང་དེ།
དེས་ཚད་མའི་མཚན་ཉིད་དངོས་སུ་བསྟན་པ་ལ་ཁྱབ་ཆེས་པའི་སྐྱོན་སྤོང་བྱེད་ཀྱི་གཞུང་ཡིན་པ་སོགས་ཀྱི་ཕྱིར་རོ། ། དང་པོ་མ་གྲུབ་ན། སྒྲ་ལས་བྱུང་བ་ཡང་ཞེས་སོགས་ཀྱི་གཞུང་དེ། དེས་ཚད་མའི་མཚན་ཉིད་ཡོངས་རྫོགས་དངོས་སུ་བསྟན་པ་ལ་མ་ཁྱབ་པའི་སྐྱོན་སྤོང་བྱེད་ཀྱི་གཞུང་དུ་ཐལ། དེ་དེའི་མཚན་ཉིད་དུ་བསྟན་པ་ལ་མ་ཁྱབ་པའི་སྐྱོན་སྤོང་བྱེད་ཀྱི་གཞུང་ཚིག་རྣམ་དག་ཡིན་པ་གང་ཞིག དེ་དེས་མཚན་ཉིད་ཀྱི་ཟུར་དངོས་སུ་བསྟན་པ་ལ་མ་ཁྱབ་པའི་སྐྱོན་སྤོང་བྱེད་ཀྱི་གཞུང་ཚིག་རྣམ་དག་མ་ཡིན་པའི་ཕྱིར་ན་མ་ཁྱབ། དང་པོ་དེར་ཐལ། དེ་གསར་དུ་མི་བསླུ་བའི་རིག་པ་ཚད་མའི་མཚན་ཉིད་དུ་དངོས་སུ་བསྟན་པ་ལ་མ་ཁྱབ་པའི་སྐྱོན་སྤོང་བྱེད་ཀྱི་གཞུང་ཚིག་རྣམ་དག་ཡིན་པའི་ཕྱིར། མ་གྲུབ་ན་དེར་ཐལ། གསར་དུ་མི་བསླུ་བའི་རིག་པ་ཚད་མའི་མཚན་ཉིད་དུ་བཞག་པ་ལ་མ་ཁྱབ་པའི་སྐྱོན་སྤོང་བྱེད་ཀྱི་རྣམ་འགྲེལ་གྱི་རང་གཞུང་རྣམ་དག་གཅིག་ཡོད་པའི་ཕྱིར།
རྟགས་གཉིས་པ་མ་གྲུབ་ན། སྒྲ་ལས་བྱུང་བ་ཡང་ཞེས་པའི་གཞུང་དེ། ཚད་མ་བསླུ་མེད་ཅན་ཤེས་པ་ཞེས་པའི་གཞུང་དེས་མི་བསླུ་བའི་རིག་པ་ཚད་མའི་མཚན་ཉིད་ཀྱི་ཟུར་དུ་དངོས་སུ་བསྟན་པ་ལ་མ་ཁྱབ་པའི་སྐྱོན་སྤོང་བྱེད་ཀྱི་གཞུང་ཚིག་རྣམ་དག་དུ་ཐལ་ལོ། ། མ་གྲུབ་པ་གང་ཞིག དེ་དེས་གསར་ཤེས་ཚད་མའི་མཚན་ཉིད་ཀྱི་ཟུར་དུ་དངོས་སུ་བསྟན་པ་ལ་མ་ཁྱབ་པའི་སྐྱོན་སྤོང་བྱེད་ཀྱི་གཞུང་ཚིག་རྣམ་དག་མ་ཡིན་པའི་ཕྱིར། དང་པོ་ཁས། གཉིས་པ་མ་གྲུབ་ན་སླའོ། ། འདོད་ན། མི་བསླུ་བའི་རིག་པ་ཚད་མའི་མཚན་ཉིད་ཀྱི་ཟུར་དུ་བསྟན་པ་ལ། མ་ཁྱབ་པའི་སྐྱོན་སྤོང་བྱེད་ཀྱི་གཞུང་ཚིག་རྣམ་དག་ཡོད་པར་ཐལ།
འདོད་པའི་ཕྱིར། འདོད་ན། མི་བསླུ་བའི་རིག་པ་ཚད་མའི་མཚན་ཉིད་ཀྱི་ཟུར་དུ་བཞག་པ་ལ། མ་ཁྱབ་པའི་སྐྱོན་མེད་པར་ཐལ། འདོད་པའི་ཕྱིར། དེ་དེར་བཞག་པ་ལ་ཁྱབ་ཆེས་པའི་སྐྱོན་ཡང་མེད་པར་ཐལ། དེ་དེར་བཞག་པ་ལ་ཁྱབ་ཆེས་པའི་སྐྱོན་སྤོང་བྱེད་ཀྱི་གཞུང་ཚིག་རྣམ་དག་ཡོད་པའི་ཕྱིར། མ་གྲུབ་ན་དེར་ཐལ། བཟུང་བ་འཛིན་ཕྱིར་ཀུན་རྫོབ་ནི། ། མི་འདོད་ཞེས་པའི་གཞུང་དེ་དེ་ཡིན་པའི་ཕྱིར།
འདོད་ན་མི་བསླུ་བའི་རིག་པས་ཚད་མ་ལ་ཁྱབ་ཆེས་པའི་སྐྱོན་ཡོད་པར་ཐལ། མི་བསླུ་བའི་རིག་པ་ཡིན་ན་ཚད་མ་ཡིན་པས་མ་ཁྱབ་པའི་ཕྱིར། མ་གྲུབ་ན་བཅད་ཤེས་ཆོས་ཅན་གྱིས་བཤགས་ནས་འཁོར་གསུམ་བྱེད། གཞན་ཡང་། ཚད་མ་ཆོས་ཅན། ཁྱོད་མཚོན་བྱ་ཐ་དད་པ་གཉིས་སུ་ཐལ། ཁྱོད་ལ་མཚན་ཉིད་ཐ་དད་པ་གཉིས་ཡོད་པའི་ཕྱིར་ན་མ་ཁྱབ། མ་གྲུབ་ན། དེ་ཆོས་ཅན། ཁྱོད་ལ་མཚན་ཉིད་ཐ་དད་པ་གཉིས་ཡོད་པར་ཐལ།
གསར་དུ་མི་བསླུ་བའི་རིག་པ་དེ་ཡང་ཁྱོད་ཀྱི་མཚན་ཉིད་ཡིན། མ་ཤེས་དོན་གསལ་གྱི་རིག་པ་དེ་ཡང་ཁྱོད་ཀྱི་མཚན་ཉིད་ཡིན། དེ་གཉིས་ཐ་དད་ཡིན་པའི་ཕྱིར། དང་པོ་གཉིས་དངོས། ཕྱི་མ་དེར་ཐལ། དེ་གཉིས་ལྡོག་པ་ཐ་དད་ཡིན་པའི་ཕྱིར། གོང་གི་མ་ཁྱབ་མཚམས་ལ། ཁོ་ན་རེ། རྗེ་བཙུན་ས་པཎ་གྱི་ཞལ་ནས། མཚན་ཉིད་གཉིས་ཀྱིས་འཇོག་ན་ནི། །
མཚོན་བྱ་དེ་ཡང་གཉིས་སུ་འགྱུར་ཞེས་གསུངས་པ་དེ་མི་འཐད་པར་ཐལ། མ་ཁྱབ་པའི་ཕྱིར་ན་མ་ཁྱབ་བོ། ། འོ་ན། དེའི་དོན་གང་ཡིན་ཞེ་ན། ཚད་མ་ལ་མཚན་ཉིད་དོན་ཐ་དད་པ་གཉིས་ཡོད་ཟེར་ན། གཞུང་དེ་འདྲེན་པ་ཡིན་མོད། དེ་གཉིས་ལྡོག་པ་ཐ་དད་ཡིན་ཡང་དེ་གཉིས་དོན་གཅིག་མིན་པས་སྐྱོན་མེད་དོ། ། གཞན་ཡང་། ཁོ་ན་རེ། རིགས་གཏེར་ལས་ཀྱང་།
མཚན་མཚོན་གྲངས་མཉམ་ངོ་བོ་གཅིག ། རྫས་ཡོད་བཏགས་ཡོད་ཉིད་དུ་འདོད། ། ཞེས་བཤད་པ་དེ་མི་འཐད་པར་ཐལ་ལོ། ། མཚན་མཚོན་གཉིས་གྲངས་མི་མཉམ་པའི་ཕྱིར། མ་གྲུབ་ན་དེར་ཐལ། ཚད་མ་ལ་མཚན་ཉིད་ཐ་དད་པ་གཉིས་ཡོད་པའི་ཕྱིར་ན་མ་ཁྱབ་བོ། ། མ་གྲུབ་ན་གོང་ལས་ཤེས་སོ། ། མ་ཁྱབ་མཚམས་ལ། མཚན་ཉིད་ཡིན་ན་རྫས་ཡོད་ཡིན་པས་ཁྱབ་པ་དང་། མཚོན་བྱ་ཡིན་ན་བཏགས་ཡོད་ཡིན་པས་ཁྱབ་པ་ཁས་ལེན་རིགས་པར་ཐལ།

གཞུང་དེའི་བསྟན་དོན་གྲུབ་པའི་ཕྱིར་ན་མ་ཁྱབ་བོ། ། འདོད་ན། བློ་ཡུལ་བྱ་རུང་ཆོས་ཅན། ཁྱོད་རྫས་ཡོད་དུ་ཐལ། ཁྱོད་མཚན་ཉིད་ཡིན་པའི་ཕྱིར། རྟགས་སླའོ། ། ཡང་བུམ་པ་ཆོས་ཅན། ཁྱོད་བཏགས་ཡོད་དུ་ཐལ། ཁྱོད་མཚོན་བྱ་ཡིན་པའི་ཕྱིར་རོ། ། གཞན་ཡང་། སྟོན་པ་ཤཱཀྱ་ཐུབ་པ་ཆོས་ཅན།
ཁྱོད་ཚད་མ་ཡིན་པར་ཐལ། ཁྱོད་ཚད་མར་གྱུར་པ་འགྲོ་ལ་ཕན་བཞེད་པ་ལ་སོགས་ཀྱི་གཞུང་ཡོངས་རྫོགས་དེའི་སྐབས་ནས་དངོས་བསྟན་གྱི་ཚད་མ་ཡིན་པའི་ཕྱིར། མ་གྲུབ་ན་དེར་ཐལ། དེའི་ཚིག་ཟུར་གྱི་ཚད་མར་གྱུར་པ་ཞེས་པའི་སྐབས་ནས་དངོས་བསྟན་གྱི་ཚད་མ་ཡིན་པའི་ཕྱིར་ན། རྐང་ལ་མ་ཁྱབ་བོ། ། རྟགས་དེར་ཐལ། དེའི་དངོས་བསྟན་གྱི་ཚད་མ་ཡོད། རྣམ་མཁྱེན་དེ་ཡང་མིན། མངོན་སུམ་དེ་ཡང་མིན། རྗེས་དཔག་དེ་ཡང་མིན།
དེ་ལས་གཞན་པ་མེད་པའི་ཕྱིར། ཕྱི་མ་རྣམས་མ་གྲུབ་ན། དེ་རྣམས་ཚད་མའི་སྐྱེས་བུར་ཐལ་ལོ། ། མ་ཁྱབ་མཚམས་ལ། སྟོན་པ་ཤཱཀྱ་ཐུབ་པ་ཆོས་ཅན། ཁྱོད་དེའི་དངོས་བསྟན་ཚད་མ་ཡིན་པར་ཐལ། ཁྱོད་དེའི་དངོས་བསྟན་གྱི་སྐྱེས་བུ་ཡིན་པའི་ཕྱིར་ན་མ་ཁྱབ་བོ། ། ཡང་དེ་དེའི་དངོས་བསྟན་གྱི་ཤེས་པ་ཡིན་པར་ཐལ། དེའི་དངོས་བསྟན་གྱི་ཚད་མ་ཡིན་པའི་ཕྱིར་ཟེར་ན་མ་ཁྱབ་བོ། ། ཡང་ཆོས་དེའི་མཚན་ཉིད་ཀྱི་ཟུར་ཡིན་ན།
ཆོས་དེའི་ངོ་བོ་ཡོངས་རྫོགས་མ་ཡིན་དགོས་པར་ཐལ། ཚད་མ་ལ་དེའི་ཕྱིར། འདོད་ན་མ་འཁྲུལ་བའི་རིག་པ་ཆོས་ཅན། ཁྱོད་མངོན་སུམ་གྱི་མཚན་ཉིད་ཡོངས་རྫོགས་མིན་པར་ཐལ། ཁྱོད་དེའི་མཚན་ཉིད་ཀྱི་ཟུར་ཡིན་པའི་ཕྱིར། མ་གྲུབ་ན་དེར་ཐལ། རྟོགས་པ་དང་བྲལ་ཞིང་མ་འཁྲུལ་བའི་རིག་པ་མངོན་སུམ་གྱི་མཚན་ཉིད་ཡོངས་རྫོགས་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་མངོན་སུམ་གྱི་མཚན་ཉིད་ཡོངས་རྫོགས་སུ་ཐལ།
ཁྱོད་མངོན་སུམ་གྱི་མཚན་ཉིད་ཡིན་པའི་ཕྱིར། རྩ་བར་མ་ཁྱབ་བྱས་པ་ལ། འོ་ན་གསར་རྟོགས་ཀྱི་རིག་པ་ཆོས་ཅན། ཁྱོད་ཚད་མའི་མཚན་ཉིད་ཡོངས་རྫོགས་མ་ཡིན་པར་ཐལ། ཁྱོད་དེའི་མཚན་ཉིད་ཀྱི་ཟུར་ཡིན་པའི་ཕྱིར། མ་གྲུབ་ན་དེར་ཐལ། མ་ཤེས་དོན་གྱི་གསལ་བྱེད་ཀྱང་ཞེས་པའི་གཞུང་དེས་དེ་དེའི་མཚན་ཉིད་ཀྱི་ཟུར་དུ་བསྟན་པའི་ཕྱིར། མ་གྲུབ་ན་དེར་ཐལ། དེས་ཚད་མའི་མཚན་ཉིད་ཀྱི་ཟུར་བསྟན་པ་གང་ཞིག དེས་མ་ཤེས་དོན་གསལ་གྱི་རིག་པ་དེ་ཡང་དེར་མ་བསྟན།
གསར་ཤེས་དེ་ཡང་དེར་མ་བསྟན་པའི་ཕྱིར། མ་གྲུབ་ན། དེ་དེའི་མཚན་ཉིད་ཀྱི་ཟུར་དུ་ཐལ་ལོ། ། མ་གྲུབ་པ་དེའི་ཕྱིར། འདོད་ན་འཁོར་གསུམ་བྱེད། ཕྱི་མ་མ་གྲུབ་བྱས་པ་ལ། འོ་ན་གསར་ཤེས་དེའི་མཚན་ཉིད་ཡོངས་རྫོགས་སུ་ཐལ་ལོ། ། འདོད་ན། སྔོ་འཛིན་དབང་མངོན་གྱི་དྲངས་ནས་སྐྱེས་པའི་སྔོན་པོ་དྲན་པའི་དྲན་ཤེས་ཆོས་ཅན་གྱིས་གཤོག གཞན་ཡང་།
མ་ཤེས་དོན་གྱི་གསལ་བྱེད་ཀྱང་ཞེས་པ་དེས་ཚད་མའི་ངོ་བོ་ཡོངས་རྫོགས་དངོས་སུ་བསྟན་པར་ཐལ་ལོ། ། འདོད་ན། གཞུང་དེས་དེའི་མཚན་ཉིད་ཀྱི་ཟུར་གྱི་མི་བསླུ་བའི་རིག་པ་དེ་དངོས་སུ་བསྟན། དེའི་ཟུར་གྱི་གསར་ཤེས་དེ་ཡང་དངོས་སུ་བསྟན་པའི་ཕྱིར་ཟེར་ན་མ་ཁྱབ་བོ། ། དང་པོ་མ་གྲུབ་ན་དེ་དེས་དངོས་སུ་བསྟན་པར་ཐལ། མི་བསླུ་བའི་རིག་པ་དེ་དེའི་སྐབས་ནས་དངོས་སུ་བསྟན་པའི་ཤེས་པ་ཡིན་པའི་ཕྱིར། རྟགས་སླའོ། ། གཉིས་པ་མ་གྲུབ་ནའང་དེས་ཤེས་སོ། ། གཞན་ཡང་གསར་དུ་མི་བསླུ་བའི་རིག་པ་ཡིན་ན། ཚད་མ་ཡིན་དགོས་པར་ཐལ།
ཚད་མ་བསླུ་མེད་ཅན་ཤེས་པ་ཞེས་པ་དེས་དེ་དེའི་མཚན་ཉིད་དུ་དངོས་སུ་བསྟན་པའི་ཕྱིར། འདོད་ན། གསར་རྟོགས་ཀྱི་རིག་པ་ཡིན་ན་ཚད་མ་ཡིན་དགོས་པར་ཐལ། འདོད་པའི་ཕྱིར། འདོད་ན། སྔོ་འཛིན་དབང་མངོན་གྱིས་དྲངས་ནས་སྐྱེས་པའི་སྔོན་པོ་དྲན་པའི་དྲན་ཤེས་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། ཁྱོད་སྔོན་པོའི་དོན་སྤྱི་ལ་གསར་ཤེས་ཀྱི་རིག་པ་ཡིན་པའི་ཕྱིར།
མ་གྲུབ་ན་དེར་ཐལ། ཁྱོད་སྔོན་པོའི་དོན་སྤྱི་ལ་གསར་ཤེས་ཡིན་པ་གང་ཞིག ཁྱོད་སྔོན་པོའི་དོན་སྤྱི་རྟོགས་པའི་རིག་པ་ཡིན་པའི་ཕྱིར། ཕྱི་མ་སླ། དང་པོ་དེར་ཐལ། སྔོན་པོ་ཡོད་པ་གང་ཞིག རང་གི་ངོ་བོ་རྟོགས་འོག་ཏུ། ། སྤྱིའི་རྣམ་པར་ཤེས་པ་ཐོབ་ཞེས་པའི་གཞུང་དོན་གྲུབ་པའི་ཕྱིར་རོ། ། དེའི་གོང་ལ་མ་ཁྱབ་བྱས་པ་ལ། དེ་ཆོས་ཅན་ཁྱོད་སྔོན་པོའི་དོན་སྤྱི་གསར་དུ་ཤེས་པའི་གསར་ཤེས་ཡིན་པར་ཐལ།
ཁྱོད་སྔོན་པོའི་དོན་སྤྱི་ལ་གསར་ཤེས་ཡིན་པའི་ཕྱིར། རང་རེ་འདི་ལ་མ་ཁྱབ་ཟེར་དགོས། རྟགས་དངོས། འདོད་ན། དེ་ཆོས་ཅན། ཁྱོད་དེ་མིན་པར་ཐལ། ཁྱོད་དེ་རྟོགས་ཟིན་རྟོགས་པའི་རིག་པ་ཡིན་པའི་ཕྱིར། མ་གྲུབ་ན་དེར་ཐལ། ཁྱོད་དེ་ལ་བཅད་ཤེས་ཡིན་པའི་ཕྱིར། ཡང་མ་ཁྱབ་མཚམས་ལ།
དེ་ཆོས་ཅན། ཁྱོད་སྔོན་པོའི་དོན་སྤྱི་ལ་གསར་རྟོགས་ཀྱི་རིག་པ་ཡིན་པར་ཐལ། ཁྱོད་དེ་ལ་གསར་ཤེས་ཡིན་པའི་ཕྱིར། འདོད་ན་མིན་པར་ཐལ། ཁྱོད་དེ་རྟོགས་ཟིན་རྟོགས་པའི་རིག་པ་ཡིན་པའི་ཕྱིར་ནའང་མ་ཁྱབ་བོ། མ་གྲུབ་ན་དེར་ཐལ། ཁྱོད་དེ་ལ་བཅད་ཤེས་ཡིན་པའི་ཕྱིར་རོ། ། གཞན་ཡང་དེ་ཆོས་ཅན། ཁྱོད་གསར་ཤེས་སུ་སོང་བའི་ཡུལ་ཡོད་པར་ཐལ། ཁྱོད་གསར་ཤེས་ཡིན་པའི་ཕྱིར།
རྟགས་དངོས། འདོད་ན། དེ་ཆོས་ཅན། ཁྱོད་རང་ཡུལ་ལ་གསར་དུ་ཤེས་པ་ཡིན་པར་ཐལ། འདོད་པའི་ཕྱིར་ན་མ་ཁྱབ་བོ། ། འདོད་ན། ཁྱོད་རང་ཡུལ་ལ་གསར་ཤེས་མ་ཡིན་པར་ཐལ། ཁྱོད་རང་ཡུལ་ལ་རྟོགས་ཟིན་རྟོགས་པའི་རིག་པ་ཡིན་པའི་ཕྱིར། ཡང་། སྔོ་འཛིན་དབང་མངོན་གྱིས་དྲངས་ནས་སྐྱེས་པའི་སྔོན་པོ་དྲན་པའི་དྲན་ཤེས་དེ།
སྔོན་པོའི་དོན་སྤྱི་ལ་བཅད་ཤེས་མིན་ཟེར་ན། དེ་ཆོས་ཅན། ཁྱོད་དེ་ལ་བཅད་ཤེས་ཡིན་པར་ཐལ། ཁྱོད་དེ་ལ་ངེས་ཤེས་གང་ཞིག ཁྱོད་དེ་ལ་རྗེས་དཔག་མ་ཡིན་པའི་ཕྱིར། དང་པོ་སླ། ཕྱི་མ་མ་གྲུབ་ན། དེ་ཆོས་ཅན། ཁྱོད་དེ་ལ་རྗེས་དཔག་ཚད་མ་ཡིན་པར་ཐལ། འདོད་ན་དེ་ཆོས་ཅན།
ཁྱོད་དེ་ལ་ཚད་མ་ཡིན་པར་ཐལ་ལོ། ། གོང་གི་རྟགས་དང་པོ་མ་གྲུབ་ན། དེ་ཆོས་ཅན། ཁྱོད་དེ་ལ་ངེས་ཤེས་སུ་ཐལ། ཁྱོད་དེ་རྟོགས་པའི་ངེས་ཤེས་ཡིན་པའི་ཕྱིར། མ་གྲུབ་ན་དེར་ཐལ། ཁྱོད་དེ་རྟོགས་ཟིན་རྟོགས་པའི་ངེས་ཤེས་ཡིན་པའི་ཕྱིར་ཏེ། ཁྱོད་དེ་ལ་དྲན་ཤེས་ཡིན་པའི་ཕྱིར། ཡང་། སྔོ་འཛིན་དབང་མངོན་གྱིས་དྲངས་ནས་སྐྱེས་པའི་སྔོན་པོ་དྲན་པའི་དྲན་ཤེས་སྐྱེས་མ་ཐག་པའི་གང་ཟག་ཆོས་ཅན།
ཁྱོད་སྔོན་པོ་ངེས་མ་ཐག་པའི་གང་ཟག་ཏུ་ཐལ། ཁྱོད་དེ་ངེས་པའི་གང་ཟག་ཡིན། ཁྱོད་དེ་ངེས་ཟིན་ངེས་པའི་གང་ཟག་མིན་པའི་ཕྱིར། འདོད་ན། བྱས་པའི་རྟགས་ཀྱི་སྔོན་པོ་མི་རྟག་པར་སྒྲུབ་པར་བྱེད་པའི་ཕྱི་རྒོལ་རྣམ་དག་གི་རྒྱུད་ཀྱི་སྔོ་འཛིན་དབང་མངོན་གྱིས་དྲངས་ནས་སྐྱེས་པའི་སྔོན་པོ་དྲན་པའི་དྲན་ཤེས་སྐྱེ་ཁ་མའི་གང་ཟག་དེ་ཡང་སྔོན་པོ་ངེས་མ་ཐག་པའི་གང་ཟག་ཏུ་ཐལ་ལོ། ། འདོད་ན། དེ་འདྲ་བའི་ཕྱི་རྒོལ་རྣམ་དག་དེ་སྔོན་པོ་ངེས་ཁ་མའི་གང་ཟག་ཏུ་ཐལ་ལོ། ། ཕྱི་མ་མ་གྲུབ་ན། དེ་འདྲའི་དྲན་ཤེས་དེ་སྔོན་པོའི་དོན་སྤྱི་ལ་གསར་ཤེས་མིན་པར་ཐལ་ལོ། ། གཞན་ཡང་ཉོན་ཅིག
དེ་འདྲའི་གང་ཟག་ཡིན་ན། སྔོན་པོ་ངེས་ཟིན་ངེས་པའི་གང་ཟག་ཡིན་དགོས་པར་ཐལ། འདོད་ན། སྔོན་པོ་མ་ངེས་པའི་གང་ཟག་གི་རྒྱུད་ཀྱི་སྔོ་འཛིན་དབང་མངོན་གྱིས་དྲངས་ནས་སྐྱེས་པའི་སྔོན་པོ་དྲན་པའི་དྲན་ཤེས་སྐྱེས་མ་ཐག་པའི་གང་ཟག་ཆོས་ཅན་གྱིས་གཤོག གཞན་ཡང་། མི་བསླུ་མ་ཤེས་དོན་གསལ་གཉིས། ། རང་མཚན་རྟོགས་པར་དོན་ལ་མཐུན། ། ཞེས་པའི་སྐབས་ནས་དངོས་སུ་བསྟན་པའི་ཤེས་པ་ཡིན་ན། ཚད་མ་ཡིན་དགོས་པར་ཐལ། ཚད་མ་བསླུ་མེད་ཅན་ཤེས་པ་ཞེས་པའི་སྐབས་ནས་དངོས་སུ་བསྟན་པའི་ཤེས་པ་ཡིན་ན།
ཚད་མ་ཡིན་དགོས་པའི་ཕྱིར། མ་གྲུབ་ན་དེར་ཐལ། དེ་ཡང་ཡིན། ཚད་མ་ཡིན་པ་ཡང་ཡིན་པའི་གཞི་མཐུན་པ་མེད་པའི་ཕྱིར། འདོད་ན། མི་བསླུ་ལས་དང་བྱེད་པོ་དང་། ། བྱ་བ་གསུམ་གྱི་བདག་ཉིད་ཅན་ཞེས་པའི་སྐབས་ནས་དངོས་སུ་བསྟན་པའི་ཤེས་པ་ཡིན་ན། ཚད་མ་ཡིན་དགོས་པར་ཐལ། འདོད་པའི་ཕྱིར། འདོད་ན།
དེའི་ཚིག་ཟུར་གྱི་མི་བསླུ་ལས་དང་བྱེད་པོ་དང་ཞེས་པའི་སྐབས་ནས་དངོས་སུ་བསྟན་པའི་ཤེས་པ་ཡིན་ན། ཚད་མ་ཡིན་དགོས་པར་ཐལ། འདོད་པའི་ཕྱིར་ཟེར་ན་མ་ཁྱབ་བོ། ། འདོད་ན་བཅད་ཤེས་ཆོས་ཅན། དེར་ཐལ་དེའི་ཕྱིར། འདོད་ན་སླ། མ་གྲུབ་ན། དེ་ཆོས་ཅན། ཁྱོད་དེར་ཐལ། ཁྱོད་ཁྱད་ཆོས་གསུམ་དང་ལྡན་པའི་མི་བསླུ་བའི་རིག་པ་ཡིན་པའི་ཕྱིར་ཏེ།
མི་བསླུ་བའི་རིག་པ་ཡིན་པའི་ཕྱིར། མ་གྲུབ་ན་དེར་ཐལ། ཁྱོད་རང་ཡུལ་རྟོགས་པའི་རིག་པ་ཡིན་པའི་ཕྱིར་ཏེ། ཁྱོད་ཤེས་པ་ཡིན་པའི་ཕྱིར། གཉིས་པ་མཚན་ཉིད་དེ་མཚན་གཞིའི་སྟེང་དུ་ངེས་ཚུལ་འཆད་པ་ལ། རང་ངེས་ཚད་མ་དང་། གཞན་ངེས་ཚད་མའི་ངེས་ཚུལ་བཤད་པ་གཉིས། རྒྱས་པར་བཤད་པ་ནི་གཞན་དུ་བལྟས་པས་ཆོག འདིར་དེ་གཉིས་ཀྱི་ངོ་བོ་ངོས་འཛིན་ཙམ་བྱས་ན། རང་ངེས་ཚད་མ་དང་།
གཞན་ངེས་ཚད་མ་གཉིས། དང་པོ་ལ་མངོན་སུམ་དུ་གྱུར་པའི་རང་ངེས་ཚད་མ་དང་། རྗེས་དཔག་ཏུ་གྱུར་པའི་རང་ངེས་ཚད་མ་གཉིས། ཕྱི་མ་དང་རྗེས་དཔག་དོན་གཅིག དང་པོ་ལ་དབང་མངོན་དུ་གྱུར་པའི་རང་ངེས་ཚད་མ། དོན་རིག་ཡིད་མངོན་དུ་གྱུར་པའི་རང་ངེས་ཚད་མ། རང་རིག་ཏུ་གྱུར་པའི་རང་ངེས་ཚད་མ། རྣལ་འབྱོར་མངོན་སུམ་དུ་གྱུར་པའི་རང་ངེས་ཚད་མ་དང་བཞི་ཡོད། དང་པོ་གཉིས་རིམ་བཞིན། སངས་རྒྱས་འཕགས་པའི་རྒྱུད་ཀྱི་གཟུགས་འཛིན་དབང་མངོན་དང་།
སངས་རྒྱས་འཕགས་པའི་རྒྱུད་ཀྱི་གཟུགས་འཛིན་ཡིད་མངོན་ལྟ་བུ་ལ་འཇོག གསུམ་པ་ནི། ཤེས་པ་ངེས་པའི་གང་ཟག་གི་རྒྱུད་ཀྱི་ཤེས་པ་ཉམས་སུ་མྱོང་བའི་རང་རིག་མངོན་སུམ་ལྟ་བུ་ལ་འཇོག བཞི་པ་དང་རྣལ་འབྱོར་མངོན་སུམ་དོན་གཅིག ཡང་དེ་ལ་དོན་བྱེད་སྣང་ཅན་གྱི་རང་ངེས་ཚད་མ། གོམས་པ་ཅན་གྱི་རང་ངེས་ཚད་མ། རང་རིག་ཏུ་གྱུར་པའི་རང་ངེས་ཚད་མ། རྗེས་དཔག་ཏུ་གྱུར་པའི་རང་ངེས་ཚད་མ་དང་བཞི་ཡོད་དེ། རིག་གཏེར་ལས། དོན་རིག་གཉིས་དང་རང་རིག་དང་། །
རྗེས་སུ་དཔག་རྣམས་རང་ལས་ངེས་ཞེས་གསུངས་པའི་ཕྱིར། དང་པོ་ནི། མེས་བཙོ་བསྲེག་གི་དོན་བྱེད་ནུས་པར་སྣང་བའི་དབང་མངོན་ལྟ་བུ། གཉིས་པ་ནི་མེ་ལ་ཡུན་རིང་དུ་གོམས་པའི་གང་ཟག་གི་རྒྱུད་ཀྱི་མེ་འཛིན་དབང་མངོན་ལྟ་བུའོ། ། གསུམ་པ་དང་། བཞི་པ་གཉིས་གོང་དུ་བཤད་ཟིན། གཉིས་པ་གཞན་ངེས་ཚད་མའི་དབྱེ་བ་ལ། སྣང་བ་རང་ལས་ངེས་ཞིང་བདེན་པ་གཞན་ལས་ངེས་ཀྱི་ཚད་མ། སྤྱི་རང་ལས་ངེས་ཤིང་ཁྱད་པར་གཞན་ལས་ངེས་ཀྱི་ཚད་མ། སྣང་བ་ཉིད་ཀྱང་གཞན་ལས་ངེས་ཀྱི་ཚད་མ་དང་གསུམ་ཡོད་དོ། །
དང་པོ་ནི། དོན་ལ་མེའི་ཁ་དོག་ཡིན་ཞིང་རྟོག་པས་མེའི་ཁ་དོག་ཡིན་མིན་ཐེ་ཚོམ་ཟ་དུས་རྒྱང་རིང་པོའི་མེའི་ཁ་དོག་དམར་ལམ་པ་འཛིན་པའི་དབང་མངོན་ལྟ་བུའོ། ། དེ་ལ་དེ་ལྟར་དུ་འཇོག་པའི་རྒྱུ་མཚན་ཡོད་དེ། དེ་སྣང་བ་ཁོ་རང་དམར་ལམ་པར་ངེས་པའི་ཚད་མ་ཡིན་ཡང་། བདེན་པ་མེའི་ཁ་དོག་དམར་ལམ་པ་གཞན་ངེས་ཚད་མ་ཡིན་པའི་རྒྱུ་མཚན་གྱིས་ན་དེ་ལྟར་དུ་བཞག་པ་ཡིན་པའི་ཕྱིར། གཉིས་པ་ནི་དོན་ལ་ཤ་པ་ཡིན་ཞིང་། རྟོག་པས་ཤ་པ་ཡིན་མིན་ཐེ་ཚོམ་ཟ་དུས་ཀྱི་རྒྱང་རིང་པོའི་ཡལ་ག་ལོ་འདབ་དང་ལྡན་པ་འཛིན་པའི་དབང་མངོན་ལྟ་བུ། དེ་ལ་དེར་འཇོག་པའི་རྒྱུ་མཚན་ཡོད་དེ། དེ་སྤྱིར་ཤིང་ཙམ་ལ་རང་ངེས་ཚད་མ་དང་། ཁྱད་པར་ཤ་པ་ལ་གཞན་ངེས་ཚད་མ་ཡིན་པའི་རྒྱུ་མཚན་གྱིས་དེ་ལྟར་དུ་བཞག་པའི་ཕྱིར།
གསུམ་པ་ནི། ཚ་ཞིང་སྲེག་པ་མ་ངེས་པའི་གང་ཟག་གི་རྒྱུད་ཀྱི་མེས་བཙོ་སྲེག་གི་བྱ་བ་བྱེད་པར་སྣང་བའི་དབང་མངོན་ལྟ་བུ་ལ་བྱེད། དེ་ལ་དེར་འཇོག་པའི་རྒྱུ་མཚན་ཡོད་དེ། དེ་སྣང་བ་མེ་བཙོ་སྲེག་གི་བྱ་བ་བྱེད་པ་དེ་ལ་གཞན་ངེས་ཚད་མ་ཡིན་པའི་རྒྱུ་མཚན་གྱིས་དེ་ལྟར་དུ་བཞག་པའི་ཕྱིར། ཡང་དེ་ལ་དང་པོ་པའི་མངོན་སུམ། ཡིད་མ་གཏད་པའི་མངོན་སུམ། འཁྲུལ་རྒྱུ་ཅན་གྱི་མངོན་སུམ་གསུམ་ཡོད་དེ། རིགས་གཏེར་ལས། དང་པོ་པ་དང་ཡིད་མ་གཏད། ། འཁྲུལ་རྒྱུ་ཅན་རྣམས་གཞན་ལས་ངེས། །
ཞེས་གསུངས་པའི་ཕྱིར། དང་པོ་ནི། བ་མེན་མ་ངེས་པའི་གང་ཟག་གི་རྒྱུད་ཀྱི་བ་མེན་དང་པོར་འཛིན་པའི་དབང་མངོན་ལྟ་བུའོ། ། གཉིས་པ་ནི་ཡིད་སྒྲ་སྙན་ལ་ལྷག་པར་ཆགས་བཞིན་པའི་གང་ཟག་གི་རྒྱུད་ཀྱི་གཟུགས་འཛིན་དབང་མངོན་ལྟ་བུ་ལ་བྱེད། འཁྲུལ་རྒྱུ་ཅན་གྱི་མངོན་སུམ་ལ་དབྱེ་ན། ཐེ་ཚོམ་གྱི་འཁྲུལ་རྒྱུ་ཅན་གྱི་མངོན་སུམ་དང་། སྒྲོ་འདོགས་ཀྱི་འཁྲུལ་རྒྱུ་ཅན་གྱི་དེ་གཉིས་ཡོད། དང་པོ་ནི། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པར་བྱེད་པའི་ཕྱི་རྒོལ་རྣམ་དག་གི་རྒྱུད་ཀྱི་སྒྲ་འཛིན་དབང་མངོན་ལྟ་བུའོ། ། གཉིས་པ་ནི།
གྲངས་ཅན་གྱི་རྒྱུད་ཀྱི་སྒྲ་མི་རྟག་པར་འཛིན་པའི་དབང་མངོན་ལྟ་བུའོ། ། དེ་ལྟར་བྱས་པ་ལ། རྣམ་མཁྱེན་ཆོས་ཅན། ཁྱོད་རང་ངེས་ཚད་མ་དང་གཞན་ངེས་ཚད་མ་གང་རུང་དུ་ཐལ། ཁྱོད་ཚད་མ་ཡིན་པའི་ཕྱིར། འདོད་ན་དེ་ཆོས་ཅན། ཁྱོད་རང་ངེས་ཚད་མར་ཐལ། གང་རུང་གང་ཞིག གཞན་ངེས་ཚད་མ་མིན་པའི་ཕྱིར་རོ། ། འདོད་ན།
ཁྱོད་རང་གི་གཞལ་བྱ་ལ་རང་ངེས་ཚད་མ་ཡིན་པར་ཐལ་ལོ། ། འདོད་ན། དེ་ཆོས་ཅན། ཁྱོད་རང་གི་གཞལ་བྱ་ལ་ངེས་པ་རང་སྟོབས་ཀྱི་འདྲེན་ནུས་པའི་ཚད་མ་ཡིན་པར་ཐལ། འདོད་པའི་ཕྱིར་ན་མ་ཁྱབ་བོ། ། ཡང་བསལ་བ་དེ་ཡིན་པར་ཐལ། ཁྱོད་རང་གི་གཞལ་བྱ་ལ་ངེས་པ་རང་སྟོབས་ཀྱིས་འདྲེན་ནུས་ཀྱི་ཚད་མ་ཡིན་པའི་ཕྱིར་ནའང་མ་ཁྱབ་བོ། གོང་གི་དེ་ལ་འདོད་ན། རྣམ་མཁྱེན་རྒྱུད་ལྡན་གྱི་གང་ཟག་ལ་ངེས་ཤེས་སྐྱེ་བ་ཡོད་པར་ཐལ། རྣམ་མཁྱེན་དེ་རང་གི་གཞལ་བྱ་ལ་ངེས་ཤེས་རང་སྟོབས་ཀྱིས་འདྲེན་ནུས་ཀྱི་ཚད་མ་ཡིན་པའི་ཕྱིར།
གཞན་ཡང་། སངས་རྒྱས་འཕགས་པའི་རྒྱུད་ཀྱི་གཟུགས་འཛིན་དབང་མངོན་ཆོས་ཅན། ཁྱོད་དེའམ་གཞན་གྱི་སྟོབས་ཉིད་ལས། ། ངེས་པའི་དབང་གིས་དགག་སྒྲུབ་བྱེད། ། ཅེས་པའི་སྐབས་ནས་དངོས་སུ་བསྟན་པའི་ཚད་མར་ཐལ། ཁྱོད་རང་ངེས་ཚད་མ་དང་། གཞན་ངེས་ཚད་མ་གང་རུང་ཡིན་པའི་ཕྱིར་ཟེར་ན། མ་ཁྱབ་བོ། ། འདོད་ན། དེ་ཆོས་ཅན།
ཁྱོད་རང་གི་གཞལ་བྱ་ལ་ངེས་པ་རང་སྟོབས་ཀྱིས་འདྲེན་ནུས་ཀྱི་ཚད་མ་དང་། རང་གི་གཞལ་བྱ་ལ་ངེས་པ་གཞན་སྟོབས་ཀྱིས་འདྲེན་ནུས་ཀྱི་ཚད་མ་གང་རུང་དུ་ཐལ། འདོད་པའི་ཕྱིར། འདོད་ན་མ་ཡིན་པར་ཐལ། རྣམ་མཁྱེན་ཡིན་པའི་ཕྱིར། གཞན་ཡང་། རང་ངེས་ཚད་མ་ཡིན་ན། རང་ཡུལ་གྱི་གཙོ་བོ་ངེས་པའི་ཚད་མ་ཡིན་དགོས་པར་ཐལ། རང་ངེས་ཚད་མ་ཡིན་ན། རང་གི་གཞལ་བྱ་ངེས་པའི་ཚད་མ་ཡིན་དགོས་པའི་ཕྱིར།
མ་གྲུབ་ན་དེར་ཐལ། དེ་ཡིན་ན། རང་གི་གཞལ་བྱ་ལ་རང་ངེས་ཚད་མ་ཡིན་དགོས་པའི་ཕྱིར། འདོད་ན། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པར་བྱེད་པའི་ཕྱི་རྒོལ་རྣམ་དག་གི་རྒྱུད་ཀྱི་སྒྲ་མི་རྟག་པར་འཛིན་པའི་མངོན་སུམ་ཆོས་ཅན། དེར་ཐལ། དེའི་ཕྱིར། གཞན་ཡང་ཉོན་ཅིག ཚད་མ་ཡིན་ན། རང་ཡུལ་གྱི་གཙོ་བོ་ལ་སྒྲོ་འདོགས་ཆོད་པའི་ཚད་མ་ཡིན་དགོས་པར་ཐལ།
དེ་ཡིན་ན། རང་གི་གཞལ་བྱ་ལ་ཚད་མ་ཡིན་དགོས་པའི་ཕྱིར་ན་མ་ཁྱབ། འདོད་ན། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པར་བྱེད་པའི་ཕྱི་རྒོལ་རྣམ་དག་གི་རྒྱུད་ཀྱི་སྒྲ་མི་རྟག་པར་འཛིན་པའི་མངོན་སུམ་ཆོས་ཅན། དེར་ཐལ། དེའི་ཕྱིར། རྟགས་སླ། འདོད་ན། དེ་ཆོས་ཅན། ཁྱོད་སྒྲ་རྟག་འཛིན་གྱི་སྒྲོ་འདོགས་ཆོད་པའི་ཚད་མར་ཐལ།
འདོད་པ་གང་ཞིག རྒྱུ་མཚན་མཚུངས་པའི་ཕྱིར། འདོད་ན། དེ་འདྲའི་གང་ཟག་དེ་སྒྲ་རྟག་འཛིན་གྱི་སྒྲོ་འདོགས་ཆོད་པའི་གང་ཟག་དུ་ཐལ་ལོ། ། འདོད་པའི་ཕྱིར། དེ་འདྲའི་ཕྱི་རྒོལ་རྣམ་དག་ཆོས་ཅན། ཁྱོད་སྒྲ་མི་རྟག་པར་ངེས་པའི་གང་ཟག་ཡིན་པར་ཐལ། འདོད་པའི་ཕྱིར། འདོད་ན་མིན་པར་ཐལ། ཆོས་ཅན་ཡིན་པའི་ཕྱིར།
གཞན་ཡང་། དེ་སྐོར་གྱི་ཕྱི་རྒོལ་རྣམ་དག་གི་རྒྱུད་ཀྱི་སྒྲ་མི་རྟག་པར་འཛིན་པའི་དབང་མངོན་ཆོས་ཅན། ཁྱོད་རང་ཡུལ་རྟོགས་པའི་ཚད་མ་ཡིན་པར་ཐལ། ཁྱོད་ཚད་མ་ཡིན་པའི་ཕྱིར། འདོད་ན་དེ་ཆོས་ཅན། ཁྱོད་རང་ཡུལ་ངེས་པའི་ཚད་མ་ཡིན་པར་ཐལ། འདོད་པའི་ཕྱིར། མ་ཁྱབ་བྱས་པ་ལ། དེ་ལ་ཁྱབ་པ་ཡོད་པར་ཐལ། ཁྱད་པར་ཆ་ཤས་རྣམ་སྤངས་པ། །
མངོན་སུམ་གྱིས་ནི་བཟུང་བ་ལ། ། ཁྱད་པར་གང་ལས་རྟོགས་པ་ཡིས། ། རྐྱེན་ཡོད་དེ་ནི་རྟོགས་པར་འགྱུར། ། ཞེས་པའི་གཞུང་དོན་གྲུབ་པའི་ཕྱིར་ཟེར་ན་མ་ཁྱབ་བོ། ། གཞན་ཡང་ཉོན་ཅིག མི་རྟག་པ་ལ་ཚད་མ་མ་ཡིན་པར་ཡང་ཡིན། ཚད་མ་ཡང་ཡིན་པའི་གཞི་མཐུན་པར་གྱུར་པའི་ཚད་མ་ཆོས་ཅན། ཁྱོད་རང་ངེས་ཚད་མ་དང་། གཞན་ངེས་ཚད་མ་གང་རུང་ཡིན་པར་ཐལ། ཁྱོད་ཚད་མ་ཡིན་པའི་ཕྱིར།
མ་གྲུབ་ན་དེར་ཐལ། དེ་ཡོད་པའི་ཕྱིར་ཏེ། མི་རྟག་པ་མ་ངེས་པའི་རྗེས་དཔག་དེ་དེ་ཡིན་པའི་ཕྱིར། མ་གྲུབ་ན་དེར་ཐལ། དེ་མི་རྟག་པ་ལ་ཚད་མ་ཡིན་པ་གང་ཞིག ཚད་མ་ཡིན་པའི་ཕྱིར། དང་པོ་མ་གྲུབ་ན་དེ་ཆོས་ཅན། ཁྱོད་མི་རྟག་པ་ངེས་པའི་ཚད་མ་ཡིན་པར་ཐལ། ཁྱོད་མི་རྟག་པ་ལ་རྗེས་དཔག་ཡིན་པའི་ཕྱིར་ཏེ། ཁྱོད་དེ་ལ་ཚད་མ་གང་ཞིག་རྗེས་དཔག་ཡིན་པའི་ཕྱིར།
རྩ་བར་འདོད་ན། དེ་ཆོས་ཅན། ཁྱོད་རང་ངེས་ཚད་མ་ཡིན་པར་ཐལ། འདོད་པ་གང་ཞིག གཞན་ངེས་ཚད་མ་མ་ཡིན་པའི་ཕྱིར། འདོད་ན། དེ་ཡིན་ན། རང་ངེས་ཚད་མ་ཡིན་དགོས་པར་ཐལ། འདོད་ན་ཐལ་ཆེས་སོ། ། བྱས་ཀྱང་འདོད་ལན་ཐེབས་སོ། །
གཞན་ཡང་། མི་རྟག་པ་ལ་རང་ངེས་ཚད་མ་ཡང་ཡིན། ཚད་མ་ཡིན་པའི་གཞི་མཐུན་པར་གྱུར་པའི་མངོན་སུམ་ཆོས་ཅན། ཁྱོད་རང་ངེས་ཚད་མ་དང་། གཞན་ངེས་ཚད་མ་གང་རུང་ཡིན་པར་ཐལ། ཁྱོད་ཚད་མ་ཡིན་པའི་ཕྱིར། རྟགས་སླའོ། ། འདོད་ན། ཁྱོད་རང་ངེས་ཚད་མ་ཡིན་པར་ཐལ། འདོད་པ་གང་ཞིག
གཞན་ངེས་ཚད་མ་མིན་པའི་ཕྱིར། འདོད་ན། དེ་ཆོས་ཅན། ཁྱོད་རང་ངེས་ཚད་མ་མིན་པར་ཐལ། ཁྱོད་གཞན་ངེས་ཚད་མ་ཡིན་པའི་ཕྱིར་ན་མ་ཁྱབ། མ་གྲུབ་ན། དེར་ཐལ། ཁྱོད་སྒྲ་མི་རྟག་པ་ལ་གཞན་ངེས་ཚད་མ་ཡིན་པའི་ཕྱིར། མ་ཁྱབ་མཚམས་ལ། དེ་ཆོས་ཅན།
ཁྱོད་རང་ངེས་ཚད་མ་དང་གཞན་ངེས་ཚད་མ་གང་རུང་དུ་སོང་བ་ཡོད་པར་ཐལ། འདོད་པའི་ཕྱིར། དེ་ཆོས་ཅན། དེ་གཉིས་ཀྱི་གཞི་མཐུན་པར་སོང་བའི་ཡུལ་ཡོད་པར་ཐལ། འདོད་པའི་ཕྱིར་ན་མ་ཁྱབ་བོ། ། འདོད་ན་མེད་པར་ཐལ། ཆོས་དེ་ལ་རང་ངེས་ཚད་མ་ཡིན་ན། དེ་ལ་གཞན་ངེས་ཚད་མ་མིན་དགོས་པའི་ཕྱིར། རྩ་བའི་རྟགས་ཕྱི་མ་མ་གྲུབ་ན། དེ་ཆོས་ཅན།
ཁྱོད་གཞན་ངེས་ཚད་མ་ཡིན་པར་ཐལ། ཁྱོད་རང་ངེས་ཚད་མ་ཡིན་པའི་ཕྱིར་ན་མ་ཁྱབ། མ་གྲུབ་ན་དེར་ཐལ། ཁྱོད་སྒྲ་ལ་རང་ངེས་ཚད་མ་ཡིན་པའི་ཕྱིར་ཏེ། དེ་ཡང་ཡིན་སྒྲ་ངེས་པའི་ཚད་མ་ཡང་ཡིན་པའི་གཞི་མཐུན་པ་ཡོད་པའི་ཕྱིར། མ་གྲུབ་ན་དེར་ཐལ། གྲངས་ཅན་གྱི་རྒྱུད་ཀྱི་སྒྲ་འཛིན་མངོན་སུམ་དེ་དེ་ཡིན་པའི་ཕྱིར། གཞན་ཡང་། རང་ངེས་ཚད་མ་དང་གཞན་ངེས་ཚད་མའི་གཞི་མཐུན་མེད་ཟེར་ན། དེ་ཡོད་པར་ཐལ།
དོན་ལ་མེའི་ཁ་དོག་ཡིན་ཞིང་། རྟོག་པས་མེ་ཡིན་མིན་ཐེ་ཚོམ་ཟ་དུས་ཀྱི་རྒྱང་རིང་པོའི་ཁ་དོག་དམར་ལམ་པ་འཛིན་པའི་དབང་མངོན་དེ་དེ་ཡིན་པའི་ཕྱིར་ཏེ། དང་པོ་གང་ཞིག་ཕྱི་མ་ཡིན་པའི་ཕྱིར། དང་པོ་མ་གྲུབ་ན། དེ་རང་ངེས་ཚད་མ་ཡིན་པར་ཐལ། དེ་རང་ལས་ངེས་ཀྱིས་ཚད་མ་ཡིན་པའི་ཕྱིར་ཏེ། དེ་སྣང་བ་རང་ལས་ངེས་ཤིང་བདེན་པ་གཞན་ལས་ངེས་ཀྱི་ཚད་མ་ཡིན་པའི་ཕྱིར། ཕྱི་མ་དེས་སྒྲུབ་ཤེས་སོ། ། གཞན་ཡང་། དོན་ལ་མེའི་ཁ་དོག་ཡིན་ཞིང་།
རྟོག་པས་མེའི་ཁ་དོག་ཡིན་མིན་ཐེ་ཚོམ་ཟ་དུས་ཀྱི་རྒྱང་རིང་པོའི་དམར་ལམ་པ་འཛིན་པའི་དབང་མངོན་གྱིས་དྲངས་ནས་སྐྱེས་པའི་མེ་དྲན་པའི་དྲན་ཤེས་སྐྱེ་ཁ་མའི་གང་ཟག་ཡོད་པར་ཐལ། མེ་ཡོད་པ་གང་ཞིག དོན་བྱེད་པ་དང་གོམས་པ་ཅན། ། རྗེས་སུ་དཔག་པས་ངེས་པར་བྱེད་ཅེས་པའི་གཞུང་དོན་གྲུབ་པའི་ཕྱིར། འདོད་ན་མེ་མ་ངེས་པའི་གང་ཟག་གི་རྒྱུད་ཀྱི་མེ་འཛིན་དབང་མངོན་གྱི་དྲངས་ནས་སྐྱེས་པའི་མེ་དྲན་པའི་དྲན་ཤེས་སྐྱེས་པའི་གང་ཟག་ཡོད་པར་ཐལ། འདོད་པའི་ཕྱིར། འདོད་ན། དེ་འདྲའི་དྲན་ཤེས་སྐྱེས་པའི་གང་ཟག་ཆོས་ཅན། ཁྱོད་མེ་ངེས་ཟིན་ངེས་པའི་གང་ཟག་ཡིན་པར་ཐལ། འདོད་པའི་ཕྱིར།
འདོད་ན་མེ་མ་ངེས་པའི་གང་ཟག་གི་རྒྱུད་ཀྱི་མེ་འཛིན་དབང་མངོན་གྱིས་དྲངས་ནས་སྐྱེས་པའི་མེ་དྲན་པའི་དྲན་ཤེས་སྐྱེ་ཁ་མའི་གང་ཟག་དེ། མེ་ངེས་པའི་གང་ཟག་ཡིན་པར་ཐལ། འདོད་པའི་ཕྱིར། འདོད་ན། མེ་མ་ངེས་པའི་གང་ཟག་དེ་མེ་ངེས་པའི་གང་ཟག་ཡིན་པར་ཐལ་ལོ། ། གཞན་ཡང་ཉོན་ཅིག འཁྲུལ་རྒྱུ་ཅན་གྱི་མངོན་སུམ་ཡང་ཡིན། འཁྲུལ་པ་དང་བྲལ་བའི་མངོན་སུམ་ཡང་ཡིན་པའི་གཞི་མཐུན་ཡོད་པར་ཐལ། གྲངས་ཅན་གྱི་རྒྱུད་ཀྱི་སྒྲ་མི་རྟག་པར་འཛིན་པའི་མངོན་སུམ་དེ་དེ་ཡིན་པའི་ཕྱིར། མ་གྲུབ་ན།
དེར་ཐལ། དང་པོ་གང་ཞིག་ཕྱི་མ་ཡིན་པའི་ཕྱིར། དང་པོ་མ་གྲུབ་ན། དེ་ཆོས་ཅན། ཁྱོད་འཁྲུལ་རྒྱུ་ཅན་གྱི་མངོན་སུམ་ཡིན་པར་ཐལ། སྒྲོ་འདོགས་གྱི་འཁྲུལ་རྒྱུ་ཅན་གྱི་མངོན་སུམ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གཉིས་པ་མ་གྲུབ་ན། དེ་ཆོས་ཅན། ཁྱོད་འཁྲུལ་པ་དང་བྲལ་བའི་མངོན་སུམ་ཡིན་པར་ཐལ།
ཁྱོད་མངོན་སུམ་ཡིན་པའི་ཕྱིར། མ་ཁྱབ་ན། ཁྱབ་ཏེ། མངོན་སུམ་ཡིན་ན། རང་འཁྲུལ་པར་སྐྱེད་བྱེད་ཀྱི་རྒྱུས་འཁྲུལ་པར་མ་སྐྱེད་པའི་ཁྱབ་པའི་ཕྱིར་ཏེ། མངོན་སུམ་ཡིན་ན། རང་འཁྲུལ་པར་སྐྱེད་བྱེད་ཀྱི་རྒྱུ་ལས་མ་སྐྱེས་པས་ཁྱབ་པའི་ཕྱིར། ཡང་གོང་དུ་ཞེས་པ་དེ་ལ། དེ་ཆོས་ཅན། ཁྱོད་ཀྱི་འཁྲུལ་རྒྱུ་ཡོད་པར་ཐལ།
མ་ཁྱབ་པ་དེའི་ཕྱིར། འདོད་ན། དེ་ཆོས་ཅན། ཁྱོད་འཁྲུལ་བའི་རྒྱུ་ཡོད་པར་ཐལ་ལོ། ། འདོད་ན། དེ་ཆོས་ཅན། འཁྲུལ་པ་ཡོད་པར་ཐལ་ལོ། ། གཞན་ཡང་ཉོན་ཅིག དོན་བྱེད་སྣང་ཅན་གྱི་མངོན་སུམ་དང་། དོན་གོམས་པ་ཅན་གྱི་མངོན་སུམ་དང་།
རང་རིག་དང་རྗེས་དཔག་བཞི་པོ་གང་རུང་ཡིན་ན། རང་ངེས་ཚད་མ་ཡིན་དགོས་པར་ཐལ། དེ་བཞི་རེ་རེ་ནས་རིམ་བཞིན་ཡིན་དགོས་པའི་ཕྱིར། མ་གྲུབ་ན་དེར་ཐལ། དོན་རིག་གཉིས་དང་རང་རིག་དང་། ། རྗེས་སུ་དཔག་རྣམས་རང་ལས་ངེས་ཞེས་པའི་གཞུང་དོན་གྲུབ་པའི་ཕྱིར། གོང་དུ་མ་ཁྱབ་ན། རེ་རེ་ལ་ཚ་ཞིང་བསྲེག་པ་མ་ངེས་པའི་གང་ཟག་གི་རྒྱུད་གྱི་མེས་བཙོ་བསྲེག་གི་བྱ་བ་བྱེད་པར་སྣང་བའི་དབང་མངོན་ཆོས་ཅན། ཁྱོད་རང་ངེས་ཚད་མ་ཡིན་པར་ཐལ། ། ཁྱོད་དོན་བྱེད་སྣང་ཅན་གྱི་མངོན་སུམ་ཡིན་པའི་ཕྱིར།
རྟགས་ཆོས་ཅན་ཡིན་པའི་ཕྱིར། འདོད་ན་དེ་ཆོས་ཅན། ཁྱོད་ཚ་ཞིང་བསྲེག་པ་ལ་རང་ངེས་ཚད་མ་ཡིན་པར་ཐལ། འདོད་པའི་ཕྱིར། འདོད་ན་དེ་འདྲའི་གང་ཟག་དེ་ཚ་ཞིང་བསྲེག་པ་ངེས་པའི་གང་ཟག་ཡིན་པར་ཐལ། ། འདོད་པའི་ཕྱིར། འདོད་ན་སླའོ། ། གཞན་ཡང་། ཚ་ཞིང་བསྲེག་པ་ལ་མ་ངེས་ཀྱང་། ཚ་ཞིང་བསྲེག་པ་ལ་ཡུན་རིང་དུ་གོམས་པའི་གང་ཟག་གི་རྒྱུད་ཀྱི་དབང་མངོན་ཆོས་ཅན།
ཁྱོད་རང་ངེས་ཚད་མ་ཡིན་པར་ཐལ། ཁྱོད་དོན་གོམས་པ་ཅན་གྱི་མངོན་སུམ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། འདོད་ན་གོང་བཞིན་ནོ། ། ཡང་གསལ་ཞིང་རིག་པ་མ་ངེས་པའི་གང་ཟག་གི་རྒྱུད་ཀྱི་གསལ་ཞིང་རིག་པ་ཉམས་སུ་མྱོང་བའི་རང་རིག་མངོན་སུམ་ཆོས་ཅན། ཁྱོད་རང་ངེས་ཚད་མ་ཡིན་པར་ཐལ། རང་རིག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། འདོད་ན་དེ་ཆོས་ཅན། ཁྱོད་གསལ་ཞིང་རིག་པ་ལ་རང་ངེས་ཚད་མ་ཡིན་པར་ཐལ་ལོ། །
འདོད་ན། དེ་འདྲའི་གང་ཟག་དེ་དེ་ངེས་པའི་གང་ཟག་ཡིན་པར་ཐལ། འདོད་ན་ཆོས་ཅན་སླ། རྗེས་དཔག་ལ་རང་ངེས་ཚད་མ་ཡིན་པས་ཁྱབ་ཟེར་བ་དེ་ལ་དོགས་པ་ཅུང་ཟད་ཅིག་བཅད་ན། རྒྱང་འཕེན་པའི་རྒྱུད་ཀྱི་རྗེས་དཔག་ཆོས་ཅན། ཁྱོད་རང་ངེས་ཚད་མ་ཡིན་པར་ཐལ། ཁྱོད་རྗེས་དཔག་ཡིན་པའི་ཕྱིར། མ་གྲུབ་ན་དེར་ཐལ། ཆོས་ཅན་ཡིན་པའི་ཕྱིར། འདོད་ན་དེ་ཆོས་ཅན།
ཁྱོད་རང་གི་གཞལ་བྱ་ངེས་པའི་ཚད་མ་ཡིན་པར་ཐལ། འདོད་པའི་ཕྱིར། འདོད་ན། རྗེས་དཔག་གི་གཞལ་བྱ་ངེས་པའི་ཚད་མ་ཡིན་པར་ཐལ། དེ་དེའི་རྒྱུད་གྱི་རྗེས་དཔག་གི་གཞལ་བྱ་ངེས་པའི་ཚད་མ་ཡིན་པའི་ཕྱིར་ན་མ་ཁྱབ་བོ། ། འདིར་མ་ཁྱབ་མཚམས་དེ་ལ། ཁོ་ན་རེ། སྣང་བ་ལས་ལམ་པ་ལ། རྒྱང་འཕེན་ཆོས་ཅན། ། ཁྱོད་རྗེས་དཔག་ངེས་པའི་གང་ཟག་ཡིན་པར་ཐལ།
ཁྱོད་རྗེས་དཔག་གི་གཞལ་བྱ་ངེས་པའི་གང་ཟག་ཡིན་པའི་ཕྱིར། མ་གྲུབ་ན་དེར་ཐལ། ཁྱོད་ཁྱོད་རང་གི་རྒྱུད་ཀྱི་རྗེས་དཔག་གི་གཞལ་བྱ་ངེས་པའི་གང་ཟག་ཡིན་པའི་ཕྱིར་ན་ཡང་མ་ཁྱབ་བོ། ། མ་གྲུབ་ན། དེར་ཐལ། དེའི་རྒྱུད་ཀྱི་རྗེས་དཔག་དེ་ཁོ་རང་གི་གཞལ་བྱ་ངེས་པའི་ཚད་མ་ཡིན་པའི་ཕྱིར། མ་གྲུབ་ན་དེར་ཐལ། དེ་དེ་ལ་རང་ངེས་ཚད་མ་ཡིན་པའི་ཕྱིར། རྩ་བར་འདོད་ན། དེ་འདྲའི་རྗེས་དཔག་དེ་རྗེས་དཔག་ངེས་པའི་ཚད་མ་ཡིན་པར་ཐལ།
འདོད་པའི་ཕྱིར། འདོད་ན། རྒྱང་འཕེན་པ་དེ་རྗེས་དཔག་ངེས་པའི་གང་ཟག་ཡིན་པར་ཐལ་ལོ། ། འདོད་ན། མ་ཡིན་པར་ཐལ། དེ་རྗེས་དཔག་མེད་པར་བདེན་ཞེན་དུ་འདོད་པའི་གང་ཟག་ཡིན་པའི་ཕྱིར། མ་གྲུབ་ན་དེར་ཐལ། མེད་པ་གཞལ་བྱ་མ་ཡིན་ཕྱིར། ། གཅིག་ཉིད་ཅེ་ན་ཁོ་བོའང་འདོད། ། ཞེས་པའི་གཞུང་དོན་གྲུབ་པའི་ཕྱིར་རོ། །
ཁ་ཅིག་གོང་གི་དེ་རུ་རྒྱང་འཕེན་ཆོས་ཅན། ཁྱོད་རྗེས་དཔག་ངེས་པའི་གང་ཟག་མིན་པར་ཐལ། རྗེས་དཔག་མེད་པར་འདོད་པའི་གང་ཟག་ཡིན་པའི་ཕྱིར། མ་གྲུབ་ན། དེར་ཐལ། ཁྱོད་རྗེས་དཔག་མེད་པར་བདེན་ཞེན་དུ་འདོད་པའི་གང་ཟག་ཡིན་པའི་ཕྱིར། རྟགས་གྲུབ་ཀྱང་བར་ཁྱབ་འཆོར་ཏེ། ཚད་མས་དམིགས་པའི་རྟགས་ཀྱིས་རྗེས་དཔག་ཡོད་པར་སྒྲུབ་པར་བྱེད་པའི་གཞན་དོན་ཚུལ་གསུམ་ངེས་ནས། རྗེས་དཔག་མེད་པར་བདེན་ཞེན་དུ་འདོད་པའི་གང་ཟག་ཆོས་ཅན། དེར་ཐལ་དེའི་ཕྱིར།
མ་གྲུབ་ན་དེར་ཐལ། དེ་འདྲ་བ་ཡོད་པའི་ཕྱིར། མ་གྲུབ་ན་དེར་ཐལ། རྗེས་དཔག་ཡོད་པར་སྒྲུབ་པར་བྱེད་པའི་གཞན་དོན་རྟགས་ཡང་དག་ཡོད་པ་གང་ཞིག བྱས་པའི་རྟགས་ཀྱིས་སྒྲ་རྟག་པར་བདེན་ཞེན་གྱི་འདོད་པའི་གང་ཟག་ཡོད་པའི་ཕྱིར། རྩ་བར་འདོད་ན། དེ་ཆོས་ཅན། ཁྱོད་རྗེས་དཔག་ངེས་པའི་གང་ཟག་ཡིན་པར་ཐལ། ཁྱོད་རྗེས་དཔག་ཡོད་པར་སྒྲུབ་བར་བྱེད་པའི་ཕྱོགས་ཆོས་ངེས་པའི་གང་ཟག་ཡིན་པའི་ཕྱིར། གཞན་ཡང་སྒྲ་མི་རྟག་པ་ལ་གཞན་ངེས་ཚད་མ་ཡིན་པར་ཐལ།
སྒྲ་མི་རྟག་པ་ལ་ངེས་ཤེས་གཞན་སྟོབས་ཀྱིས་འདྲེན་ནུས་ཀྱི་ཚད་མ་ཡིན་པའི་ཕྱིར་ཞེས་པའི་ཐལ་འགྱུར་ལ་ཁྱབ་པ་ཡོད་པར་ཐལ། ཁྱོད་ཀྱི་སྒྲ་མི་རྟག་པ་ལ་རང་ངེས་ཚད་མ་ཡིན་པར་ཐལ། ཁྱོད་སྒྲ་མི་རྟག་པ་ལ་ངེས་ཤེས་རང་སྟོབས་ཀྱིས་འདྲེན་ནུས་ཀྱི་ཚད་མ་ཡིན་པའི་ཕྱིར་ཞེས་པའི་ཐལ་འགྱུར་ལ་ཁྱབ་པ་ཡོད་པའི་ཕྱིར། འདོད་ན། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པར་བྱེད་པའི་ཕྱི་རྒོལ་རྣམ་དག་བླུན་པོའི་རྒྱུད་ཀྱི་ཚུལ་གསུམ་འཇལ་བའི་རྟགས་འཛིན་སེམས་སུ་གྱུར་པའི་རྗེས་དཔག་ཆོས་ཅན། དེར་ཐལ་དེའི་ཕྱིར། མ་གྲུབ་ན་དེར་ཐལ། དེ་ཁོ་རང་གི་འབྲས་བུ་སྒྲ་མི་རྟག་རྟོགས་ཀྱི་རྗེས་དཔག་གི་རྒྱུར་གྱུར་པའི་ཚད་མ་ཡིན་པའི་ཕྱིར། མ་གྲུབ་ན། དེ་སྐོར་གྱི་ཕྱི་རྒོལ་རྣམ་དག་བླུན་པོ་ཆོས་ཅན།
ཁྱོད་ཀྱི་རྒྱུད་ཀྱི་དེ་སྐོར་གྱི་ཚུལ་གསུམ་འཇལ་བའི་རྟགས་འཛིན་སེམས་སུ་གྱུར་པའི་རྗེས་དཔག་དེ། ཁོ་རང་གི་འབྲས་བུ་སྒྲ་མི་རྟག་རྟོགས་ཀྱི་རྗེས་དཔག་གི་རྒྱུར་གྱུར་པའི་ཚད་མ་ཡིན་པར་ཐལ། ཁྱོད་ཀྱི་རྒྱུ་ཡོད་པ་གང་ཞིག ཁྱོད་རང་འབྲས་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་གི་བརྒྱུད་རྒྱུ་ལ་གནས་པའི་གང་ཟག་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་སྒྲ་མི་རྟག་པར་ངེས་པའི་ཚད་མ་ཡིན་པར་ཐལ། ཁྱོད་དེ་ལ་རྗེས་དཔག་ཡིན་པའི་ཕྱིར། མ་གྲུབ་ན་དེར་ཐལ། སྒྲ་མི་རྟག་པ་ལ་གཞན་ངེས་ཚད་མ་གང་ཞིག
རྗེས་དཔག་ཡིན་པའི་ཕྱིར། དང་པོ་དངོས། ཕྱི་མ་སླ། རྩ་བར་མ་ཁྱབ་ན། དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པའི་རྒྱུད་ཀྱི་སྒྲ་མི་རྟག་པར་འཛིན་པའི་མངོན་སུམ་ཆོས་ཅན། དེར་ཐལ་དེའི་ཕྱིར། མ་གྲུབ་ན་དེར་ཐལ། ཁྱོད་རང་འབྲས་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་གི་དངོས་རྒྱུར་གྱུར་པའི་ཚད་མ་ཡིན་པའི་ཕྱིར། མ་གྲུབ་ན་དེར་ཐལ། དེ་འདྲའི་ཕྱི་རྒོལ་རྣམ་དག་ཤིན་ཏུ་མཁས་པ་དེ།
རང་འབྲས་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་གི་དངོས་རྒྱུ་ཡིན་པའི་ཕྱིར། ཆོས་ཅན་ཁོ་རང་ཡིན་པའི་ཕྱིར་རོ། ། བློ་གསལ་ཡོངས་ལ་ཕན་པ་རྒྱ་ཆེན་པོར་གྱུར་ཅིག། །། དགེ་ཞིང་བཀྲ་ཤིས་པར་ཤོག། །། གཅིག་ཞུས་སོ།། PAGE * MERGEFORMAT 2 མང་ཐོས་ཀླུ་སྒྲུབ་རྒྱ་མཚོ། ཚད་མ་གྲུབ་པའི་གཞུང་འགྲེལ་མཐའ་དཔྱོད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
