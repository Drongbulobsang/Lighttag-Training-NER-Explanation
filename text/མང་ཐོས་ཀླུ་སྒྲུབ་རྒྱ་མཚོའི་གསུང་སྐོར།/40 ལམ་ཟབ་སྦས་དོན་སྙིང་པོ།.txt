མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༤༠
ལམ་ཟབ་སྦས་དོན་སྙིང་པོ།
༄༅། །ལམ་ཟབ་སྦས་དོན་སྙིང་པོ་བཞུགས་སོ།། མདོ་རྒྱུད་ཀུན་གྱི་སྙིང་པོའི་བཅུད། ། དད་དང་བསོད་ནམས་ལས་འཕྲོའི་མཐུས། ། འདོད་དགུའི་དཔལ་ཡོན་སྩོལ་བའི་ཐབས། ། ཟབ་མོ་ལམ་གྱི་སྒྲུབ་པ་བཤད། ། ཅེས་བརྗོད་ནས། འདིར་གསང་བའི་ལམ་ཟབ་འཆག་མེད་ཉམས་སུ་ལེན་པའི་ཚུལ་ནི། བདག་དང་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད། དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། །
དམ་པའི་ཆོས… འཕགས་པའི་དགེ་འདུན་རྣམས་ལ… ཅི་མང་བཟླས་མཐར། བླ་མ་དཀོན་མཆོག་རྣམ་གསུམ་ལ། ། སྙིང་ནས་སྐྱབས་སུ་མཆི་ལགས་ཀྱིས། ། དེང་ནས་ཚེ་རབས་ཐམས་ཅད་དུ། ། མི་འབྲལ་རྗེས་སུ་འཛིན་པར་མཛོད། ། ཅེས་བརྗོད་ལ་སྐྱབས་ཡུལ་རང་ལ་བསྟིམ། མ་གྱུར་འགྲོ་བའི་དོན་སླད་དུ། ། ལམ་ཟབ་སྙིང་པོ་བླང་བར་བགྱིའོ། ། སེམས་བསྐྱེད་ལན་གསུམ། དྲིན་ཅན་ཕ་མ་འགྲོ་བ་ཡོངས། །
བདེ་དང་ལྡན་ཞིང་སྡུག་བསྔལ་བྲལ། ། ནམ་ཡང་བདེ་དང་མི་འབྲལ་བར། ། ཚད་མེད་བཏང་སྙོམས་གནས་པར་ཤོག ། ཅེས་ཚད་མེད་བཞི་བསྒོམ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷ་ཝ་ཤུདྡྷོ྅ཧཾ། སྟོང་པའི་ངང་ལས་བྷྲཱུྃ་ལས་རིན་པོ་ཆེ་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི། རྒྱན་རྟ་བབས་དང་བཅས་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ། སེང་གེ་ཆེན་པོ་བརྒྱད་ཀྱིས་བཏེགས་པའི་རིན་པོ་ཆེའི་ཁྲི། སྣ་ཚོགས་པདྨ་ཉི་མ་ཟླ་བ་བདུད་བཞི་བརྩེགས་པའི་གདན་གྱི་སྟེང་དུ། རང་གི་དྲིན་ཅན་རྩ་བའི་བླ་མ་ཀྱཻ་རྡོ་རྗེ་སྐུ་མདོག་སྔོན་པོ་ཞལ་བརྒྱད་ཕྱག་བཅུ་དྲུག་པ་ཡུམ་རྡོ་རྗེ་བདག་མེད་མ་དང་མཉམ་པར་སྦྱོར་བ།
གང་སྐུའི་ཆ་ཤས་ཕུང་ཁམས་སྐྱེ་མཆེད་ཐམས་ཅད། དེ་བཞིན་གཤེགས་པ་རིགས་ལྔ་ཡུམ་བཞི། བྱང་ཆུབ་སེམས་དཔའ་བརྒྱད། ལྷ་མོ་དྲུག ཁྲོ་བོ་བཅུ་སྟེ་གདན་གསུམ་ཚང་བའི་ལྷའི་ངོ་བོར་བཞུགས་པ་དེའི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ་གསུམ་ཡང་གདན་པདྨ་དང་ཉི་མའི་གདན་ལ་བཞུགས་པ་འོད་ཟེར་དང་གཟི་བརྗིད་ཀུན་ནས་འབར་བར་གྱུར། ཐུགས་ཀའི་ཧཱུྃ་ལས་འོད་འཕྲོས་པས་རྒྱལ་བ་རྡོ་རྗེ་འཆང་ནས་བཀའ་དྲིན་མཚུངས་བྲལ་བློ་གསལ་རྒྱ་མཚོའི་བར་གྱི་བརྒྱུད་པའི་བླ་མ་རྣམས་དང་། གཞན་ཡང་ཡི་དམ་ལྷ་ཚོགས། སངས་རྒྱས་བྱང་ཆུབ་སེམས་དཔའ།
མཁའ་འགྲོ་ཆོས་སྲུང་། ཚེ་ལྷ་ནོར་ལྷའི་ཚོགས་དང་བཅས་པ་ཐམས་ཅད་མདུན་གྱི་ནམ་མཁའ་ཨོཾ་བཛྲ་ས་མ་ཛ། གང་གི་དྲིན་གྱིས་བདེ་ཆེན་ཉིད་སོགས་བླ་མའི་མཚན་བསྟོད་ཅི་ཤེས་པས་བསྟོད། དྲིན་ཅན་རྩ་བའི་བླ་མ་ལ་གསོལ་བ་འདེབས་སོ། ། བདག་གི་རྒྱུད་བྱིན་གྱིས་བརླབ་ཏུ་གསོལ། ཇི་ལྟར་བསམ་པའི་བསམ་པ་ཐམས་ཅད་ཡིད་བཞིན་འགྲུབ་པར་མཛད་དུ་གསོལ། ཞེས་བླ་མ་སོ་སོའི་མཚན་ནས་སྨོས་པའི་གསོལ་བ་དྲག་ཏུ་གདབ། ལྷ་དགེས་པ་རྡོ་རྗེའི་དཀྱིལ་འཁོར་དུ། ། རྒྱུད་སྨིན་པར་བྱེད་པ་དྲིན་གྱི་མཆོག ། དྲིན་དྲན་པའི་མོད་ལ་གསོལ་བ་འདེབས། །
ཡིད་ཅི་བསམ་དངོས་གྲུབ་བསྩལ་དུ་གསོལ། ། ཞེས་ཀྱང་ཡང་ཡང་བརྗོད། དེ་ནས་ཞེན་པ་སྤང་བ་ནི། ལོངས་སྤྱོད་ཕུལ་བར་བསམ་ལ། ཚེ་ཐོག་མ་མེད་ནས་ད་ལྟའི་བར། ། སྟོང་འཁོར་ལོས་བསྒྱུར་དང་བྲན་ཁོལ་སོགས། ། རྫས་བདག་གིར་བགྱིས་པའི་ལོངས་སྤྱོད་ཀུན། ། རྒྱུད་ཚོགས་གཉིས་རྫོགས་ཕྱིར་ཁྱོད་ལ་འབུལ། ། དགྲ་གཉེན་ཐམས་ཅད་ཕུལ་བར་བསམ་ལ། སེམས་ཆགས་སྡང་རྨོངས་གསུམ་སྐྱེ་བའི་རྒྱུ། །
ཁོང་དགྲ་གཉེན་བར་མའི་འགྲོ་བ་ཀུན། ། སྐྱབས་བླ་མའི་བྲན་དུ་ཕུལ་བ་འདིས། ། སེམས་ཆགས་སྡང་བྲལ་བར་མཛད་དུ་གསོལ། ། རང་ལུས་ཀྱང་བདུད་རྩིར་བྱིན་གྱིས་བརླབས་ནས་ཕུལ་བར་བསམ་ལ། སེམས་ཐོག་མེད་འཁོར་བར་འཁྱམས་པའི་རྒྱུ། ། ལུས་གཅེས་པར་བཟུང་བའི་ཕུང་ཁྲོལ་རྣམས། ། མགྲོན་འཁོར་འདས་ཀུན་ལ་མཆོད་པ་འབུལ། ། ཐུགས་དགེས་པ་ཆེན་པོས་བཞེས་སུ་གསོལ། ། ཨོཾ་ཨཱཿཧཱུྃ། རྒྱས་པར་ན།
མགྲོན་རྩ་བའི་བླ་མའི་ཞལ་དུ་འབུལ་སོགས་སོ་སོ་ལ་སྦྱར། དངོས་གྲུབ་བླང་བ་ནི། འདྲེན་མཆོག་བླ་མ་དམ་པའི་དཔྲལ་བའི་ཨོཾ་དཀར་པོ་ལས་འོད་ཟེར་དཀར་པོ་འཕྲོས། བདག་གི་དཔྲལ་བར་ཐིམ། ལུས་ཀྱི་དྲི་མ་དག བུམ་པའི་དབང་ཐོབ། སྣང་སྟོང་གི་ཏིང་ངེ་འཛིན་སྐྱེས། སྐུ་རྡོ་རྗེའི་དངོས་གྲུབ་ཐོབ། མགྲིན་པའི་ཨཱཿདམར་པོ་ལས་འོད་ཟེར་དམར་པོ་འཕྲོས། མགྲིན་པར་ཐིམ།
ངག་གི་དྲི་མ་དག གསང་བའི་དབང་ཐོབ། གསལ་སྟོང་གི་ཏིང་ངེ་འཛིན་སྐྱེས། གསུང་རྡོ་རྗེའི་དངོས་གྲུབ་ཐོབ། ཐུགས་ཀའི་ཧཱུྃ་སྔོན་པོ་ལས་འོད་ཟེར་སྔོན་པོ་འཕྲོས། སྙིང་ཀར་ཐིམ། ཡིད་ཀྱི་དྲི་མ་དག ཤེས་རབ་ཡེ་ཤེས་ཀྱི་དབང་ཐོབ། བདེ་སྟོང་གི་ཏིང་ངེ་འཛིན་སྐྱེས། ཐུགས་རྡོ་རྗེའི་དངོས་གྲུབ་ཐོབ།
བླ་མའི་གནས་གསུམ་ཡིག་འབྲུ་གསུམ་ལས། ཡིག་འབྲུ་དཀར་དམར་མཐིང་གསུམ། བདུད་རྩི་དཀར་དམར་མཐིང་གསུམ་གྱི་རྒྱུན་འཛག་པ། འོད་ཟེར་དཀར་དམར་མཐིང་གསུམ་འཕྲོ་བ་དང་བཅས་པ་གཅིག་ཅར་སྤྲོས། བདག་གི་གནས་གསུམ་དུ་ཐིམ། ལུས་ཀྱི་ནང་ཐམས་ཅད་ཁྱབ། ཡི་གེ་བདུད་རྩི་འོད་ཟེར་དཀར་དམར་མཐིང་གསུམ་གྱིས་ལུས་ཐམས་ཅད་གང་། སྒོ་གསུམ་གྱི་དྲི་མ་དག དབང་བཞི་པ་ཐོབ། བདེ་སྟོང་ལྷན་སྐྱེས་ཀྱི་ཏིང་ངེ་འཛིན་སྐྱེས།
སྐུ་གསུང་ཐུགས་རྡོ་རྗེ་དབྱེར་མེད་པ་མཆོག་གི་དངོས་གྲུབ་ཐོབ། བླ་མ་བརྒྱུད་པ་དང་བཅས་པའི་ཡེ་ཤེས་གཟིགས་པའི་བྱིན་རླབས་མ་ལུས་པར་ཞུགས་པ་ཡིན་ནོ། ། ཞེས་བརྗོད། དུས་གསུམ་རྒྱལ་བའི་རྡོ་རྗེ་རྣམ་བཞིའི་དངོས། ། འབྲུ་གསུམ་དྭངས་མ་རེ་རེ་ཅིག་ཅར་བ། ། གནས་གསུམ་ལུས་སེམས་ཀུན་ལ་ཐིམ་པའི་མོད། ། སྐུ་བཞི་མཆོག་གི་དངོས་གྲུབ་བསྩལ་དུ་གསོལ། ། དེ་ཁོ་ན་ཉིད་ལ་བློ་བཞག་པ་ནི། དེ་ལྟར་དེ་དག་ཐིམ་པའི་མོད་ལ། རང་སེམས་ལྷན་ཅིག་སྐྱེས་པའི་ཡེ་ཤེས་གདོད་མ་ནས་དྲི་མས་དག་པའི་སྟེང་དུ།
གློ་བུར་གྱི་དྲི་མའི་ཆ་ཤས་ཅུང་ཟད་དག དྭངས་སྙིགས་ཕྱེད་པའི་གསལ་སྟོང་ཟུང་འཇུག་ལ་མཉམ་པར་བཞག་པ་ཡུན་རིང་དུ་བྱ། གདོད་ནས་རྣམ་དག་ལྷན་སྐྱེས་ཡེ་ཤེས་ཆེ། ། དམ་པའི་དྲིན་ལས་སྐད་ཅིག་ཤར་བ་དེས། ། གཉིས་སྣང་འཁྲུལ་པའི་དྲི་མ་རྩད་ནས་བཅད། ། གཡོ་མེད་འོད་གསལ་ངང་ལ་ལྷུག་པར་གནས། ། ཆོས་ཟབ་དགུའི་སྙིང་པོ་བསྡུས་པའི་བཅུད། ། ལམ་ཟབ་མོ་བླ་མའི་བྱིན་རླབས་ཀྱིས། ། སྙིང་པདྨ་བཞད་པའི་གེ་སར་རྩེར། ། དཔལ་ངོ་མཚར་རོ་བཅུད་སྨིན་པར་ཤོག །
རིགས་ཀུན་བདག་དྲུག་པ་རྡོ་རྗེ་འཆང་། ། ཡུམ་རབ་དགའ་རྡོ་རྗེ་བདག་མེད་མ། ། ལམ་འཁྲུལ་མེད་པཎ་གྲུབ་བི་རཱུ་པ། ། ཡིད་སོམ་ཉི་སྤངས་ནས་གསོལ་བ་འདེབས། ། བོད་གངས་ཅན་འདྲེན་པ་ས་སྐྱ་པ། ། སྐུ་འཇའ་ལུས་མངོན་གྱུར་བསོད་ནམས་རྩེ། ། རྒྱུད་མན་ངག་ཀུན་བདག་གྲགས་པའི་ཞབས། ། ཡིད་སོམ་ཉི… ནང་བླ་མའི་རྣལ་འབྱོར་ཐུགས་ལ་སྨིན། ། ཕྱི་ཤེས་བྱ་ཀུན་ལ་ཐོགས་པ་མེད། ། སྐྱབས་བསླུ་མེད་ས་སྐྱ་པཎྜི་ཏར། །
ཡིད་སོམ་ཉི… བོད་ཁམས་གསུམ་དབང་བསྒྱུར་འཕགས་པའི་མཚན། ། ཉམས་རྟོགས་པའི་མངའ་བདག་ཚོགས་སྒོམ་པ། ། ཐུགས་མཁྱེན་བརྩེ་ནུས་ལྡན་ཉན་ཆེན་པ། ། ཡིད་སོམ་ཉི… ཆོས་སྒྲུབ་ལ་རྩེ་གཅིག་བྲག་ཕུག་པ། ། ལྷ་འཇམ་པའི་དབྱངས་དངོས་པུ་ཎྱེ་ཤྲི། ། དཔལ་སྙན་གྲགས་ཀུན་ཁྱབ་ཚུལ་ཁྲིམས་ཞབས། ། ཡིད་སོམ་ཉི… རྗེ་གྲུབ་པའི་དབང་ཕྱུག་བུདྡྷ་ཤྲཱི། ། མགོན་རྒྱལ་བས་ལུང་བསྟན་ཨེ་ཝཾ་པ། ། ཡོངས་བསྟན་པའི་སྲོག་ཤིང་སེམས་དཔའ་ཆེ། ། ཡིད་སོམ་ཉི… ལུགས་བརྒྱུད་པ་གསུམ་ལྡན་བདག་ཆེན་རྗེ། །
སྐྱབས་སྦས་པའི་གྲུབ་ཆེན་ཀུན་སྤངས་ཞབས། ། ཡིད་སོམ་ཉི… དྲིན་འགྲན་ཟླ་ཀུན་བྲལ་ཚར་པ་རྗེ། ། ཆོས་བརྒྱད་ཁྲིའི་མངའ་བདག་ཀུན་དགའི་མཚན། ། ལུང་རིགས་པའི་དབང་ཕྱུག་མ་ཏིའི་ཞབས། ། ཆོས་སློབ་བཤད་བཀའ་བབས་ཀླུ་སྒྲུབ་རྗེ། ། ཡིད་སོམ་ཉི… སྐུ་མཚན་དཔེའི་ལང་ཚོ་དར་ལ་སྨིན། ། གསུང་སྙན་པའི་རྒྱུད་མངས་ཕྱོགས་བརྒྱར་སྒྲོགས། ། ཐུགས་མཁྱེན་བརྩེའི་བ་དན་ལྷབ་ལྷུབ་གཡོ། ། རྗེ་བླ་མ་མཆོག་ལ་གསོལ་བ་འདེབས། ། སེམས་རྩེ་གཅིག་སྙིང་སྟོབས་དང་བའི་མཐུས། །
སྐྱབས་བསླུ་མེད་མཆོག་ལ་གསོལ་བ་འདེབས། ། ཚེ་འདི་ཕྱི་གནས་སྐབས་ཐམས་ཅད་དུ། ། རྐྱེན་བར་ཆད་ཞི་བར་མཛད་དུ་གསོལ། ། ཚེ་བསོད་ནམས་རྒྱས་པར་མཛད་དུ་གསོལ། ། མཆོག་ཐུན་མོང་དངོས་གྲུབ་བསྩལ་དུ་གསོལ། ། ལམ་ཟབ་མོ་བླ་མའི་བྱིན་རླབས་འདི། ། ཐུགས་དད་ལྡན་བསོད་ནམས་དར་ཆེན་གྱིས། ། དུས་ལན་གཅིག་མིན་པར་གསོལ་བའི་མཐུས། ། དོན་ཅི་བསམ་འགྲུབ་པའི་ཐབས་སུ་སྦྱར། ། དེ་ལྟར་ལམ་ཟབ་གནད་ཀྱི་སྙིང་པོ་དྲིལ་བའི་ཉམས་ལེན་འདི་ནི།
དད་དང་འདུན་པར་ལྡན་པའི་མང་མཁར་ཁབ་པ་བསོད་ནམས་དར་ཆེན་པས་ཡང་ཡང་བསྐུལ་བ་ལས། ལམ་ཟབ་མོའི་རྣལ་འབྱོར་པ་རིག་པ་འཛིན་པ་ནཱ་གརྫུ་ནས་སྦྱར་བའོ།། ༈ །།ལམ་ཟབ་ནང་གི་ཉམས་ལེན་བྱིན་རླབས་ཀྱི་ཕོ་ཉ་ཞེས་བྱ་བ་བཞུགས། ངོ་མཚར་རྨད་བྱུང་དམ་པའི་ཆོས་ཀྱི་སྒོ། ། སྲིད་དང་ཞི་བའི་དངོས་གྲུབ་འབྱུང་བའི་གཏེར། ། སྐྱབས་གསུམ་ཀུན་འདུས་དྲིན་ཅན་བླ་མ་ལ། ། མགྲིན་པ་ལས་གཞན་སྙིང་ནས་སྐྱབས་སུ་མཆི། ། འཁོན་རིགས་འཇམ་པའི་རྡོ་རྗེ་ཡིས། ། རྣལ་འབྱོར་དབང་ཕྱུག་མངོན་སུམ་ཞལ། ། བཀའ་ལུང་གཅིག་ཏུ་བགྲོས་པ་ཡི། །
ལམ་ཟབ་ནང་གི་རྣལ་འབྱོར་བཤད། ། དེ་ལྟར་བརྗོད་ནས། ཟབ་མོ་ནང་གི་ལམ་ཟབ་ཉམས་ལེན་ལ། སྐྱབས་སེམས་ཚད་མེད་བཞི་སོགས་སྔོན་དུ་བཏང་ནས། རང་སྐད་ཅིག་གིས་ཀྱེ་རྡོར་གསལ་བའི་ཐུགས་ཀའི་ས་བོན་ལས་འོད་ཟེར་འཕྲོས་པས། མདུན་གྱི་ནམ་མཁར་རྩ་བའི་བླ་མ་དང་དབྱེར་མེད་པའི་དགེས་པ་རྡོ་རྗེ་ལྷ་དགུའི་དཀྱིལ་འཁོར་ལ་བླ་མ་བརྒྱུད་པ་ཡི་དམ་ལྷ་ཚོགས་སངས་རྒྱས་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པས་མཆོད། སྣ་ཚོགས་མེ་ཏོག་ཕོན་པོ་བདུག་སྤོས་སྤྲིན། ། མར་མེའི་ཕྲེང་བ་དྲི་ཞིམ་སྤོས་ཆུའི་ཆར། ། རོ་ལྡན་ཞལ་ཟས་ཡིད་འོང་རོལ་མོའི་སྒྲ། །
མཆོད་པར་འབུལ་ལོ་བརྩེ་བས་བཞེས་སུ་གསོལ། ། ཞེས་གསོལ་བ་དྲག་ཏུ་བཏབ་པས། མཆོད་པའི་ཞིང་འོད་དུ་ཞུ་རང་ལ་ཐིམ་པས། རང་གི་ལུས་རང་བཞིན་ལྷུན་གྲུབ་ཀྱི་རྟེན་དང་བརྟེན་པའི་དཀྱིལ་འཁོར་དུ་གསལ་བ་ནི། སྤྱི་བོ་སྣ་ཚོགས་རྡོ་རྗེ། རྐང་མཐིལ་རྡོ་རྗེའི་ས་གཞི། རྩིབས་མ་རྡོ་རྗེའི་རྭ་བ། ལྤགས་པ་རྡོ་རྗེའི་གུར་དང་བླ་རེ། བ་སྤུ་མདའི་དྲ་བ། སེན་མོ་མེ་རི་འབར་བ་སྟེ་སྲུང་བའི་འཁོར་ལོ།
རྐང་མཐིལ་རླུང་། སུམ་མདོ་མེ། ལྟོ་བ་ཆུ། སྙིང་ཀ་ས། རྒལ་ཚིགས་རི་རབ། མགོ་བོ་རི་རབ་ཀྱི་སྟོད་ཀྱི་ཆ། ལུས་མི་མཉམ་པ་མེད་པ་གྲུ་བཞི། གཞལ་ཡས་ཁང་གྲུ་བཞི། སྙིང་ག་ནས་འབྱུང་བཞིའི་རླུང་སྒོ་བཞི། མིག་པཉྩ་རེ་ཁའི་རྩིག་པ།
སྣ་རིན་པོ་ཆེའི་ཕ་གུ། སོ་དྲ་བ་དང་དྲ་བ་ཕྱེད་པ། ལྕེ་དང་མཆུ་འདོད་ཡོན་གྱི་སྣམ་བུ། རྣ་བ་རྟ་བབ། རྐང་རྣམས་ཀ་བ་བརྒྱད་དེ་རྟེན་གྱི་དཀྱིལ་འཁོར། ལྟེ་བ་སྤྲུལ་པའི་འཁོར་ལོ་རྩ་འདབ་མ་དྲུག་ཅུ་རྩ་བཞིའི་ལྟེ་བའི་ཨཾ་རིན་ཆེན་འབྱུང་ལྡན་གསེར་བཙོ་མ་ལྟ་བུ། གསང་གནས་བདེ་སྐྱོང་གི་འཁོར་ལོ་རྩ་འདབ་མ་སུམ་ཅུ་རྩ་གཉིས་པའི་ལྟེ་བའི་ཧ་དོན་ཡོད་གྲུབ་པ་མར་གད་ལྟར་ལྗང་བ། སྙིང་ཁ་ཆོས་ཀྱི་འཁོར་ལོའི་རྩ་འདབ་བརྒྱད་ཀྱི་ལྟེ་བར་ཧཱུྃ་མི་བསྐྱོད་པ་བཻཌཱུརྻའི་ཞུན་མ་ལྟ་བུ། མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་མ་བཅུ་དྲུག་པའི་ལྟེ་བར་ཨོཾ་འོད་དཔག་མེད་མཚམས་སྤྲིན་ལྟར་ཡངས་པ། སྤྱི་བོ་བདེ་ཆེན་གྱི་འཁོར་ལོ་རྩ་འདབ་སོ་གཉིས་པའི་ལྟེ་བར་ཧཾ་རྣམ་པར་སྣང་མཛད་ཆུ་ཤེལ་ལྟར་འོད་འཕྲོ་བ།
དེ་ལྔ་ཀའང་། ཕུང་པོ་ལྔ་དང་། དུག་ལྔ་གནས་སུ་དག་པ། ཡེ་ཤེས་ལྔ་དང་རིགས་ལྔའི་རང་གཟུགས་མཚན་དཔེས་སྤྲས་པ། འབྱུང་བ་ལྔ་དག་པའི་རང་མཚུངས་ཀྱི་ཤེས་རབ་མ་དང་མཉམ་པར་སྦྱར། ཡུམ་མཚུངས་ཀྱི་ལྷ་མོ་རྩ་འདབ་ཀྱི་གྲངས་དང་མཉམ་པས་འཇའ་རིས་ལྟར་བསྐོར་བ། མིག་ཏུ་ས་སྙིང་གཟུགས་རྡོ་རྗེ་མས་འཁྱུད་པ། རྣ་བར་ཕྱག་རྡོར་སྒྲ་རྡོ་རྗེ་མས་འཁྱུད་པ། སྣར་ནམ་སྙིང་དྲི་རྡོ་རྗེ་མས་འཁྱུད་པ། ལྕེར་འཇིག་རྟེན་དབང་ཕྱུག་རོ་རྡོ་རྗེ་མས་འཁྱུད་པ།
ལུས་ལ་སྒྲིབ་པ་རྣམ་སེལ་རེག་རྡོ་རྗེ་མས་འཁྱུད་པ། ཡིད་ལ་ཀུན་བཟང་ཆོས་དབྱིངས་རྡོ་རྗེ་མས་འཁྱུད་པ། ལག་པ་གཡས་པར་གཤིན་རྗེ་གཤེད། གཡོན་པར་ཤེས་རབ་མཐར་བྱེད། ལྕེར་མཐར་བྱེད། གསང་གནས་སུ་བགེགས་མཐར་བྱེད། དཔུང་པ་གཡས་པར་མི་གཡོ་བ། གཡོན་པར་འདོད་པའི་རྒྱལ་པོ། པུས་མོ་གཡས་པར་དབྱུག་སྔོན་ཅན། གཡོན་པར་སྟོབས་པོ་ཆེ།
སྤྱི་གཙུག་ཏུ་གཙུག་ཏོར་འཁོར་ལོས་བསྒྱུར་བ། རྐང་མཐིལ་དུ་གནོད་མཛེས་རྣམས་ཀྱང་རང་འོད་ཀྱི་ཤེས་རབ་མ་དང་མཉམ་པར་སྦྱར་བ། ཡེ་ཤེས་ཀྱི་མེ་དཔུང་འབར་བའི་དབུས་ན་བཞུགས་པ། དེ་ཐམས་ཅད་ཀྱང་ངོ་བོ་རྩ་བའི་བླ་མ། རྣམ་པ་བདེ་བ། རང་བཞིན་གསལ་སྟོང་། ངོ་བོ་ཟུང་འཇུག གཞན་ཡང་ལུས་རྩ་སྤྲུལ་པའི་སྐུ། རྩ་ཡི་གེ་ལོངས་སྤྱོད་རྫོགས་པའི་སྐུ། ཁམས་བདུད་རྩི་ཆོས་ཀྱི་སྐུ།
སྙིང་པོ་ཡེ་ཤེས་ཀྱི་རླུང་ངོ་བོ་ཉིད་ཀྱི་སྐུ་སྟེ། གདོད་མ་ནས་ལྷུན་གྱིས་གྲུབ་པའི་རྟེན་དང་བརྟེན་པ་སྐུ་བཞིའི་བདག་ཉིད་ཅན་དུ་གྱུར། དེ་ནས། རང་ཉིད་སྐད་ཅིག་གིས་སེང་གེས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་ཟླ་བ་བདུད་བཞི་བརྩེགས་པའི་གདན་གྱི་སྟེང་དུ་དགེས་པ་རྡོ་རྗེ་ཞལ་བརྒྱད་ཕྱག་བཅུ་དྲུག་པ་ཡུམ་རྡོ་རྗེ་བདག་མེད་མ་དང་མཉམ་པར་སྦྱར་བའི་སྐུ་ཅན་དུ་གསལ་བའི་སྤྱི་བོར་རྩ་བའི་བླ་མ་ཀྱཻ་རྡོ་རྗེ་ཡབ་ཡུམ་གྱི་རྣམ་པ་ཅན། དེའི་སྤྱི་བོར་དབུས་སུ་བཀའ་དྲིན་མཚུངས་བྲལ་བློ་གསལ་རྒྱ་མཚོ། གཡས་སུ་འཇམ་མགོན་གྲུབ་པའི་དཔའ་བོ། གཡོན་དུ་འཇམ་མགོན་ཕྱོགས་ལས་རྣམ་རྒྱལ་གསུམ་ཡང་དགེས་པ་རྡོ་རྗེ་ཡབ་ཡུམ་གྱི་རྣམ་པ་ཅན། དེའི་སྤྱི་གཙུག་ནར་མཐོ་བརྩེགས་རིམ་བཞིན། རྡོ་རིང་ཀུན་སྤངས་ཆོས་ཀྱི་ཉི་མ་ནས། བདག་ཆེན་རྡོ་རྗེ་འཆང་ཆེན་པོ།
མུས་ཆེན། ངོར་ཆེན། བུདྡྷ་ཤྲཱི། དཔལ་ལྡན་ཚུལ་ཁྲིམས། ཆོས་རྗེ་བླ་མ། བྲག་ཕུག་པ། ཞང་པ། འཕགས་པ། ས་པཎ། རྗེ་བཙུན་པ།
སློབ་དཔོན་རིན་པོ་ཆེ། བླ་མ་ས་སྐྱ་པ་ཆེན་པོ། གྲུབ་ཆེན་རྣལ་འབྱོར་དབང་ཕྱུག རྒྱལ་བ་རྡོ་རྗེ་འཆང་ཆེན་པོ་རྣམས་ཀྱང་དགེས་མཛད་རྡོ་རྗེ་ཞལ་བརྒྱད་ཕྱག་བཅུ་དྲུག་པ་ཡུམ་རྡོ་རྗེ་བདག་མེད་མ་དང་མཉམ་པར་སྦྱོར་བའི་སྐུ་ཅན། སྐུ་ལུས་ལ་ལུས་དཀྱིལ་གྱི་ལྷ་རྟེན་དང་བརྟེན་པ་དང་བཅས་པར་གྱུར། ཅེས་གསལ་བཏབ། དེ་ལ་གསོལ་བ་འདེབས་པ་ནི། རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་ལ་གསོལ་བ་འདེབས་སོ། ། བདག་གི་རྒྱུད་བྱིན་གྱིས་བརླབ་ཏུ་གསོལ། ། དབང་བཞིའི་ཡེ་ཤེས་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ་ཞེས་དང་།
ངོ་མཚར་རྨད་བྱུང་རྩ་བརྒྱུད་བླ་མ་ལ། ། རྙོག་མེད་ཕུལ་ཕྱིན་དད་པས་གསོལ་བ་འདེབས། ། ཡེ་ཤེས་ཟླ་མེད་དབང་བཞིའི་ཆུ་བོའི་རྒྱུན། ། ལུས་སེམས་རབ་དགའི་བདེ་ཆེན་བསྩལ་དུ་གསོལ། ། ཞེས་གསོལ་བ་དྲག་ཏུ་བཏབ་པས། སངས་རྒྱས་དགེས་མཛད་ཡབ་ཡུམ་འོད་དུ་ཞུ། རྣལ་འབྱོར་དབང་ཕྱུག་ལ་དབང་བཞི་བསྐུར་བའི་ཚུལ་གྱིས་ཐིམ་སྟེ་བླ་མ་རྣམས་འོག་མ་རྣམས་ལ་རིམ་བཞིན་ཐིམ། མཐར་ཀུན་བཟང་ཆོས་ཀྱི་ཉི་མ་དགེས་མཛད་ཡབ་ཡུམ་འོད་དུ་ཞུ་བ། དབང་བཞིའི་ཆུ་རྒྱུན་འོད་ཀྱི་གོང་བུ་ཆ་གསུམ་དུ་གྱུར་པ། མཚུངས་བྲལ་འདྲེན་པ་རྣམ་གསུམ་གྱི་སྤྱི་བོ་ཚངས་པའི་བུ་ཁར་ཐིམ།
སྨིན་མཚམས་ཡན་ཆད་གང་བས་བུམ་དབང་། མགྲིན་པ་ཡན་ཆད་གང་བས་གསང་དབང་། སྙིང་ག་ཡན་ཆད་གང་བས་ཤེར་དབང་། ཞབས་མཐིལ་ཡན་ཆད་གང་བས་དབང་བཞི་པ་སྟེ། དབང་བཞིའི་ཆུ་རྒྱུན་གྱིས་སྐུ་ལུས་ཐམས་ཅད་གང་། སླར་ཡང་དྲིན་ཅན་བླ་མ་རྣམ་གསུམ་ལ་གསོལ་བ་བཏབ་པས། གཡས་ཀྱི་བླ་མ་དགེས་མཛད་འོད་དུ་ཞུ། རྩ་བའི་བླ་མ་ལ་དབང་བཞི་བསྐུར་བའི་ཚུལ་གྱིས་ཐིམ། གཡོན་གྱི་བླ་མ་དགེས་མཛད་འོད་དུ་ཞུ། རྩ་བའི་བླ་མ་ལ་དབང་བཞི་བསྐུར་བའི་ཚུལ་གྱིས་ཐིམ།
སླར་ཡང་ཁྱད་པར་གྱི་གསོལ་གདབ་ནི། ཚེ་ཐོག་མེད་རྣམ་དཀར་ལས་ཀྱིས་སྦྲེལ། ། དྲིན་འཁོར་མེད་མཁྱེན་བརྩེའི་ཕྱག་གིས་བསྐྱངས། ། མཆོག་འདྲེན་པ་བློ་གསལ་རྒྱ་མཚོ་ཡིས། ། དུས་ད་ལྟ་ཉིད་དུ་བྱིན་གྱིས་རློབས། ། ཞེས་བརྗོད་པས། དྲིན་ཅན་བློ་གསལ་རྒྱ་མཚོ་དགེས་མཛད་ཡབ་ཡུམ་འོད་དུ་ཞུ། རྩ་བའི་བླ་མ་སྤྱི་བོ་ཚངས་པའི་བུ་ཁར་ཐིམ། སྨིན་མཚམས་ཡན་ཆད་གང་བས། བུམ་པའི་དབང་སོགས་དབང་བཞིའི་ཆུ་རྒྱུན་གྱིས་སྐུ་གང་སྟེ།
རྩ་བའི་བླ་མ་དེ་ཉིད། བླ་མ་བརྒྱུད་པ་དང་བཅས་པའི་བྱིན་རླབས་ཀུན་འདུས། ཡི་དམ་ལྷ་ཚོགས་སངས་རྒྱས་བྱང་སེམས། ཚེ་ལྷ་ནོར་ལྷ་བཀའ་སྲུང་རྒྱ་མཚོའི་དངོས་གྲུབ་ཀུན་འདུས་ཀྱི་གདན་གསུམ་ཚང་བའི་ཡི་དམ་གྱི་ངོ་བོར་གྱུར། དེ་ནས། བྱིན་རླབས་ཀུན་འདུས་དཔལ་ལྡན་བླ་མ་ཡིས། ། བདག་ལ་བུམ་པའི་དབང་བསྐུར་བསྩལ་དུ་གསོལ། ། དབང་བཞིའི་ཆུ་རྒྱུན་དཔལ་ལྡན་བླ་མ་ཡིས། ། བདག… འཕྲིན་ལས་ཀུན་ཁྱབ… དངོས་གྲུབ་ཀུན་འབྱུང… ཞེས་གསོལ་བ་བཏབ་པས་སྤྱི་གཙུག་གི་བླ་མ་དགེས་མཛད་སྙོམས་པར་ཞུགས་པའི་སྐུ་རྡོ་རྗེའི་དབང་གི་ཆུ་རྒྱུན་དང་། བདེ་ཆེན་འཁོར་ལོའི་བླ་མ་རྣམ་སྣང་ཡབ་ཡུམ་སྙོམས་པར་ཞུགས་པའི་དབང་གི་ཆུ་རྒྱུན་དཀར་པོས།
སྨིན་མཚམས་ཡན་ཆད་གང་། ལུས་ཀྱི་དྲི་མ་དག ལུས་སྐུ་རྡོ་རྗེར་གྱུར། སྣང་སྟོང་གི་ཡེ་ཤེས་རང་བྱུང་དུ་ཤར་བས་སྤྱིར་བུམ་པའི་དབང་ཐོབ། ཁྱད་པར་སྤྱི་བོའི་བླ་མ་རྣམ་སྣང་འཁོར་བཅས་གསལ་ཐེབས་ཏེ་མོས་གུས་ཆུད་པ་བུམ་དབང་གི་བུམ་དབང་། རླུང་སྦྱོར་བས་ལུས་བདེ་དྲོད་དུ་འབར་བ་བུམ་དབང་གི་གསང་དབང་། རྣམ་སྣང་ཡབ་ཡུམ་སྙོམས་པར་ཞུགས་པའི་བྱང་ཆུབ་སེམས་ཀྱིས། སྨིན་མཚམས་ཡན་གྱི་རྩ་ཐམས་ཅད་ཁྱབ་པས་སེམས་ལ་རབ་དགའ་ཤར་བ་བུམ་དབང་གི་ཤེར་དབང་། དེ་ལྟར་ཤར་བས་རང་སེམས་ལྷན་སྐྱེས་གསལ་སྟོང་ཟུང་འཇུག་བློ་བུར་རྙོག་མས་དག་པ་བུམ་དབང་བཞི་པ་སྟེ། བུམ་དབང་གིས་བསྡུས་པའི་དབང་བཞི་རྫོགས་པར་ཐོབ་པ་ཡིན་ནོ། །
ཞེས་བརྗོད། ཡང་རྩ་བའི་བླ་མ་ལ་གོང་གསོལ་གདབ། འདོན་པ་བསྒྱུར་ཏེ་གསོལ་བ་དྲག་ཏུ་བཏབ་པས། སྤྱི་གཙུག་གི་བླ་མ་དགེས་མཛད་ཡབ་ཡུམ་སྙོམས་པར་ཞུགས་པའི་གསུང་རྡོ་རྗེའི་དབང་གི་ཆུ་རྒྱུན་དང་། མགྲིན་པའི་བླ་མ་འོད་དཔག་མེད་སྙོམས་པར་ཞུགས་པའི་དབང་གི་ཆུ་རྒྱུན་དམར་པོས་མགྲིན་པ་ཡན་ཆད་གང་། ངག་གི་དྲི་མ་དག ངག་གསུང་རྡོ་རྗེར་གྱུར། མགྲིན་པར་གསལ་སྟོང་གི་ཏིང་ངེ་འཛིན་རང་ཤར་དུ་བྱུང་བས་སྤྱིར་གསང་བའི་དབང་ཐོབ། ཁྱད་པར་མགྲིན་པའི་བླ་མ་འོད་དཔག་མེད་ཡབ་ཡུམ་གསལ་ཐེབ་སྟེ། མོས་གུས་ཆུད་པ་གསང་དབང་གི་བུམ་དབང་།
རླུང་གི་སྦྱོར་བས་ལུས་བདེ་སྟོང་དྲོད་དུ་འབར་བ་གསང་དབང་གི་གསང་དབང་། འོད་དཔག་མེད་ཡབ་ཡུམ་སྙོམས་པར་ཞུགས་པའི་བྱང་ཆུབ་སེམས་ཀྱིས་མགྲིན་པ་ཡན་ཆད་ཀྱི་རྩ་གནས་ཐམས་ཅད་ལ་ཁྱབ་པས། སེམས་ལ་མཆོག་དགའ་ཤར་བ་གསང་དབང་གི་ཤེར་དབང་། དེ་ལྟར་ཤར་བས་རང་སེམས་ལྷན་སྐྱེས་གསལ་སྟོང་རྙོག་མས་དྭངས་པ་གསང་དབང་གི་བཞི་བ་ཐོབ་པ་ཡིན་ནོ་ཞེས་བརྗོད་དོ། ། ཡང་སྔར་བཞིན། བྱིན་རླབས་ཀུན་འདུས་དཔལ་ལྡན་བླ་མ་ཡིས། ། བདག་ལ་གསུམ་པའི་དབང་བསྐུར་བསྩལ་དུ་གསོལ། ། ཞེས་གསོལ་བ་གདབ། སྤྱི་གཙུག་གི་བླ་མ་དགེས་མཛད་ཡབ་ཡུམ་སྙོམས་པར་ཞུགས་པས་ཐུགས་རྡོ་རྗེའི་དབང་བཞིའི་ཆུ་རྒྱུན་དང་། ཆོས་ཀྱི་འཁོར་ལོའི་བླ་མ་མི་བསྐྱོད་པ་ཡབ་ཡུམ་སྙོམས་པར་ཞུགས་པའི་དབང་གི་ཆུ་རྒྱུན་སྔོན་པོས་སྙིང་ཁ་ཡན་གང་།
སེམས་ཀྱི་དྲི་མ་དག ཡིད་ཐུགས་རྡོ་རྗེར་གྱུར། སེམས་ལ་བདེ་སྟོང་ཡེ་ཤེས་རང་ཤར་དུ་བྱུང་བས་ཤེར་དབང་ཐོབ། ཁྱད་པར་དུ། སྙིང་གའི་བླ་མ་མི་བསྐྱོད་པ་འཁོར་བཅས་གསལ་ཐེབ་སྟེ་མོས་གུས་ཆུད་པ་གསུམ་པའི་བུམ་དབང་། རླུང་གི་སྦྱོར་བས་ལུས་ལ་བདེ་དྲོད་འབར་བ་གསུམ་པའི་གསང་དབང་། མི་བསྐྱོད་པ་ཡབ་ཡུམ་སྙོམས་པར་ཞུགས་པའི་བྱང་སེམས་སྙིང་ག་ཡན་ཆད་ཀྱི་རྩ་གནས་ཐམས་ཅད་ལ་ཁྱབ་པས་སེམས་ལ་དགའ་བྲལ་ཏིང་ངེ་འཛིན་རང་ཤར་དུ་བྱུང་བ་གསུམ་པའི་ཤེར་དབང་། དེ་ལྟར་ཤར་བས་རང་སེམས་ལྷན་སྐྱེས་གསལ་སྟོང་གཟུང་འཛིན་གྱི་རྙོག་མས་དྭངས་པ་གསུམ་པའི་དབང་བཞི་པ་ཐོབ་པ་ཡིན་ནོ། ། ཞེས་བརྗོད། ཡང་དབང་བཞི་པའི་དོན་དུ།
བྱིན་རླབས་ཀུན་འདུས་དཔལ་ལྡན་བླ་མ་ཡིས། ། བདག་ལ་མཆོག་དབང་བཞི་པ་བསྩལ་དུ་གསོལ། ། ཞེས་གསོལ་བ་གདབ། སྤྱི་གཙུག་གི་བླ་མ་དགེས་མཛད་ཡབ་ཡུམ་སྙོམས་པར་ཞུགས་པས་སྐུ་གསུང་ཐུགས་རྡོ་རྗེ་གསུམ་ཞུ་བའི་དབང་གི་ཆུ་རྒྱུན་དང་། ལྟེ་གསང་གི་བླ་མ་རིན་འབྱུང་ཡབ་ཡུམ་དང་། དོན་གྲུབ་ཡབ་ཡུམ་དང་། མིག་སོགས་ཀྱི་བྱང་སེམས་ཡབ་ཡུམ། ཚོགས་ཀྱི་ཁྲོ་བོ་བཅུ་ཡབ་ཡུམ་སྙོམས་པར་ཞུགས་པའི་དབང་གི་ཆུ་རྒྱུན་དཀར་དམར་མཐིང་གསུམ་གྱིས། རྐང་མཐིལ་ཡན་ཆད་ཀྱི་ལུས་ཕྱི་ནང་ཐམས་ཅད་གང་། ལུས་ངག་ཡིད་གསུམ་གྱི་དྲི་མ་དག
ལུས་ངག་ཡིད་གསུམ་རྡོ་རྗེ་གསུམ་དང་ཡེ་ཤེས་རྡོ་རྗེའི་ངོ་བོར་གྱུར། དབང་བཞི་པ་ཐོབ། ཁྱད་པར་ལྟེ་གསང་སོགས་བླ་མ་རིན་འབྱུང་ཡབ་ཡུམ་དོན་གྲུབ་ཡབ་ཡུམ། བྱང་སེམས་ཡབ་ཡུམ་ཁྲོ་བཅུ་ཡབ་ཡུམ་གསལ་ཐེབ། རང་ལུས་བླ་མ་གདན་གསུམ་ཚང་བའི་ལྷ་ཚོགས་ལ་མོས་གུས་ཚུད་པས་དབང་བཞི་པའི་བུམ་དབང་། རླུང་གི་སྦྱོར་བས་ལུས་ཐམས་ཅད་བདེ་དྲོད་དུ་འབར་བ་བཞི་པའི་གསང་དབང་། ལྟེ་གསང་སོགས་ལྷ་ཡབ་ཡུམ་སྙོམས་པར་ཞུགས་པའི་བྱང་སེམས་ཀྱིས་ལུས་ཡོངས་རྫོགས་ཀྱི་རྩ་གནས་ཐམས་ཅད་ཁྱབ། སེམས་ལྷན་སྐྱེས་རང་ཤར་དུ་བྱུང་བ་བཞི་པའི་ཤེར་དབང་། དེ་ལྟ་བུས་རང་སེམས་གདོད་མ་ནས་ལྷན་སྐྱེས་ཀྱི་ཡེ་ཤེས། བློ་བུར་སྒྲིབ་གཡོག་བསལ་བའི་གཞི་ལམ་འབྲས་གསུམ་འོད་གསལ་མ་བུ་འདྲེས་པའི་གནས་ལུགས་ལ་གསལ་སྣང་ཐོབ་པའི་ཡིད་ཆེས་ཀྱི་ངེས་པ་རྙེད་པ་ནི་དབང་བཞི་པའི་བཞི་པ་སྟེ།
དབང་བཞི་རྫོགས་པར་ཐོབ་པའི་ཡེ་ཤེས་མངོན་དུ་གྱུར་པ་ཡིན་ནོ་ཞེས་བརྗོད་དེ། གཤིས་བརྗོད་བྲལ་མོས་གུས་ཀྱི་རང་མདངས་ས་ལེ་བ་ལ་མཉམ་པར་བཞག་པ་ཡུན་རིང་དུ་བྱ། ཕྱི་བླ་མར་མི་ཕྱེད་དད་པ་རྒྱས། ། ནང་རྡོ་རྗེའི་ལུས་ཀུན་བླ་མར་ཤར། ། སེམས་བླ་མའི་ཐུགས་དང་དབྱེར་མེད་འདྲེས། ། ཅི་བསམ་པའི་དོན་ཀུན་འགྲུབ་པར་ཤོག ། རྗེ་འདོད་དགུའི་དཔལ་འབྱུང་བླ་མ་རྗེ། ། རྫས་དོན་ཡོད་མཆོད་སྤྲིན་ཕུང་པོར་སྤུངས། ། ངག་དོན་ཡོད་བསྟོད་དབྱངས་སྙིང་པོ་བཟླས། ། ལུས་དོན་ཡོད་སྙིང་པོ་ལོངས་པར་ཤོག །
ཅེས་དང་། ཆོས་བཞིན་ས་སྐྱོང་ཕན་དགོངས་ལྷུན་གྱིས་གྲུབ། ། དངོས་གྲུབ་བདུད་རྩི་འབྱུང་བའི་ཟ་མ་ཏོག ། བྱིན་རླབས་ཆོ་ག་ཀླུ་སྒྲུབ་བདག་གིས་ཕུལ། ། ཅེས་ནང་ལམ་ཟབ་ངག་འདོན་ཨུཏྤ་ལའི་ཕྲེང་བ་འདི་ནི། ཆོས་བཞིན་སྐྱོང་བའི་མི་དབང་མཆོག་གི་བཀའ་མཆིད་གསེར་གྱི་སྐུད་པས་དྲངས་པ་ལས་ཤཱཀྱའི་དགེ་སློང་རྡོ་རྗེ་འཛིན་པ་ནཱ་གརྫུ་ནས་འདར་ཆོས་འཁོར་ཡང་རྩེའི་སྐྱེད་ཚལ་དུ་སྦྱར་བ་དགེ་ཞིང་བཀྲ་ཤིས། འདིས་སློབ་བཤད་ཟབ་མོའི་བསྟན་པ་བསྟན་འཛིན་སྐྱོང་བའི་སྦྱིན་བདག་དང་བཅས་པ་ཟླ་བ་འཕན་བཅས་ལྟར་དར་ཞིང་རྒྱས་པར་གྱུར་ཅིག ། ཡི་གེ་པ་ནི་གཉོས་བན་སྒེར་བུ་པ།། ༈ །།ནང་གི་ལམ་ཟབ་ཀྱི་བརྒྱུད་འདེབས་ལམ་རིམ་དང་བཅས་པ་སྦས་དོན་སྙིང་གི་ཁ་འབྱེད་བཞུགས་སོ། ། བླ་མ་དམ་པ་ལ་ཕྱག་འཚལ་ལོ། །
མཐར་ཐུག་དྭངས་མ་ལྔ་ལྡན་རྡོ་རྗེ་འཆང་། ། འཇའ་རིས་ཡེ་ཤེས་ལྔ་དངོས་བདག་མེད་མ། ། སྤྲུལ་པའི་དཀྱིལ་འཁོར་ལས་གྲོལ་བི་རཱུ་པ། ། སྙིང་ནས་གསོལ་བ་འདེབས་སོ་བྱིན་གྱིས་རློབས། ། བི་རཱུས་དངོས་སུ་ཞལ་འདོམས་ས་སྐྱ་པ། ། རྫུ་འཕྲུལ་གར་གྱིས་རོལ་མཁས་བསོད་ནམས་རྩེ། ། རྡོ་རྗེ་ཐེག་པའི་བཀའ་བབས་གྲགས་པའི་ཞབས། ། སྙིང་ནས… ལྔ་རིག་འཇམ་པའི་རྡོ་རྗེ་པཎྜི་ཏ། ། རྩ་རླུང་ནུས་པ་མཐར་ཕྱིན་ཚོགས་སྒོམ་པ། ། འགྱུར་མེད་བྱང་སེམས་བརྟན་པའི་ཉན་ཆེན་ཞབས། །
སྙིང་ནས… ཉམས་རྟོགས་འོད་གསལ་འབྱོངས་པའི་བྲག་ཕུག་པ། ། འཁོན་རིགས་འཇམ་དབྱངས་ངོ་བོ་དམ་པའི་ཞབས། ། སྙན་བརྒྱུད་བཞིས་གདམས་དཔལ་ལྡན་ཚུལ་ཁྲིམས་པ། ། སྙིང་ནས… ཚད་མ་བཞི་ལྡན་གྲུབ་ཆེན་བུདྡྷ་ཤྲཱི། ། འཁྲུལ་མེད་རྒྱལ་བས་ལུང་བསྟན་ཨེ་ཝཾ་པ། ། གསང་ཆེན་བསྟན་པའི་མངའ་བདག་མུས་ཆེན་ཞབས། ། སྙིང་ནས… སློབ་བཤད་ལམ་གྱི་བཀའ་བབས་བདག་ཆེན་རྗེ། ། འཁྲུལ་མེད་བརྒྱུད་འཛིན་རྡོ་རིང་ཀུན་སྤངས་ཞབས། ། ངེས་དོན་གསུང་ངག་འཆད་མཁས་བླ་ཆེན་ཚར། ། སྙིང་ནས… ཟབ་ཡངས་ཆོས་ཀུན་རང་གྲོལ་ཀུན་དགའི་མཚན། །
བཀའ་དྲིན་ཟླ་མེད་འཇམ་མགོན་སྐྱིད་གཤོངས་པ། ། གསུང་ངག་གནད་ལ་ཡིད་ཆེས་ཀླུ་སྒྲུབ་ཞབས། ། སྙིང་ནས… ཚད་མ་བཞི་ལྡན་སྙན་བརྒྱུད་བཞིས་གདམས་པའི། ། དབང་ཁྲིད་བྱིན་རླབས་བཤད་རྒྱུན་མན་ངག་གནད། ། གཅེས་པར་འཛིན་པ་དྲིན་ཅན་བླ་མ་ལ། ། གསོལ་བ་འདེབས་སོ་ཅི་བསམ་དངོས་གྲུབ་སྩོལ།། ༈ །།གསུང་ངག་གནད་ཀྱི་བེའུ་བུམ་ལས་དུས་ཐ་མའི་ཆོ་ག་གཞན་ཕན་བདུད་རྩིའི་ལག་ལེན་བཞུགས་སོ། ། ཚིག་ཁྲིད་གནད་ལ་བློ་གསལ་མཁས་པའི་གཙོ། ། ཉམས་ཁྲིད་གནད་ལ་གྲུབ་རིག་རྒྱ་མཚོའི་མགོན། ། ལག་ཁྲིད་གནད་ལ་མཁས་བཙུན་གྲགས་པའི་དཔལ། །
ཕྲིན་ལས་རྒྱལ་མཚན་ཕྱོགས་བཅུར་མཛེས་ལ་འདུད། ། འདི་ན་དུས་མཐས་གཏུགས་པའི་སེམས་ཅན་འགའ། ། དགེས་མཆོག་རྡོ་རྗེ་ལྷ་དགུའི་དཀྱིལ་འཁོར་དུ། ། བཅུག་ནས་རྗེས་བཟུང་སྡིག་སྒྲིབ་སྦྱོང་བའི་ཚུལ། ། དུས་མཐའི་ཆོ་ག་བླ་མའི་གསུང་བཞིན་བྲི། ། དེ་ལ་འདིར། རྗེ་བཙུན་ས་སྐྱ་པའི་ཕྱག་སྲོལ་ལས་བྱོན་པ། ཀྱཻཿརྡོ་རྗེ་པའི་ལུགས་ཀྱི་དུས་མཐའ་མའི་ཆོ་ག་ནི་རྗེ་བཙུན་རིན་པོ་ཆེས་མཛད་པ་གཞན་ཕན་བདུད་རྩིར་གྲགས་པ་འདི་ཉིད་ཡིན་ལ། འདི་ལའང་ཚིག་སྣ་རིང་ཐུང་གི་དཔེ་གཉིས་ཙམ་སྣང་བ་ལས། ཚིག་སྣ་རིང་བ་ནི།
རྒྱུད་སྡེ་འོག་མ་ནས་བྱོན་པའི་ཐུན་མོང་བའི་མགྲོན་འདིར་བོས་ཏེ། བཅུག་པས་བཅུད་ཅུཾང་ཟདཾ་མྱོང་པ་ཞིག་སྣང་གསུངས། རྒྱུད་པ་འདི་པས་ཚད་མར་བྱ་རྒྱུད་ནི། ཚིག་སྣ་ཅུང་ཟད་ཐུང་ཞིང་ཁ་གཙང་བ་དེ་ཉིད་ཡིན་ཞིང་། འདིའི་ཡིག་སྣ་ཅུང་ཟད་མཐུད་དགོས་པ་ནི། རྗེ་པའི་བདེ་མཆོག་དུས་ཐ་མའི་ཆོ་ག་དང་། ཞང་དཀོན་མཆོག་དཔལ་གྱི་འདི་ཉིད་ཀྱི་དུས་མཐའི་གསལ་བྱེད་དུ་བཤད་པ་ཇི་ལྟར་འོས་པ་རྗེ་བླ་མའི་ཞལ་ཤེས་ཀྱིས་བརྒྱན་ནས་ལག་ཁྲིད་དུ་སྟོན་པར་མཛད་པ་ཡིན་ནོ། ། དེ་ཡང་འདིའི་རྩ་བ་ནི་གསུམ་སྟེ། དབང་བསྐུར་ཏེ་སྡིག་པ་སྦྱོང་བ། རྗེ་ངོར་པའི་ཡོངས་འཛིན་ཤར་ཆེན་པས་འདིའི་གསལ་བྱེད་ཡོད་ན།
གཞན་ཕན་བདུད་རྩི་ཉིད་བོགས་ཐོན་པར་མེད་གསུངས། རོ་བསྲེགས་ཏེ་སྡིག་པ་སྦྱོང་བ། མཆོད་རྟེན་བྱས་ཏེ་སྡིག་པ་སྦྱོང་བའོ། ། དང་པོ་ལ་གསུམ་སྟེ། རྒྱས་འབྲིང་བསྡུས་གསུམ་མོ། ། དང་པོ་ལ་བཞི་སྟེ། བསྙེན་པ། ས་ཆོག སྟ་གོན། དངོས་གཞི།
དང་པོ་ནི། ཇི་ལྟར་འོས་པའི་གནས་དེར། བདག་ཉིད་ཡན་ལག་དྲུག་གི་རྣལ་འབྱོར་སྔོན་དུ་འགྲོ་བར་བྱ་སྟེ། མདུན་དུ་ལས་བུམ་བཤམས། དབང་ཆུའི་ལས་བུམ་གྱི་བསྐྱེད་ཆོག་འདིར་བཀོད་ནས་བྱས་པ་ས་ཆོག་གསུང་ངོ་། ། བདུད་རྩི་འཁྱིལ་པ་ཡན་ལག་བཞིའི་ཆོ་ག་བཞིན་བསྐྱེད་དེ། ཧཱུྃ་ངམ་ཨ་མྲི་ཏ་སྔོན་འགྲོའི་ཆུ་བཞི་སོགས་ཀྱིས་མཆོད། ནང་མཆོད་ཡིད་བྱུང་སོགས་ཀྱིས་མཆོད་ཅིང་། ཁྱོད་ནི་རྣལ་འབྱོར་སོགས་ཀྱི་བསྟོད་ཐུང་ངམ། འཇིགས་པའི་ཧཱུཾ་སྒྲ་ངེས་ཞེས་སོགས་ཀྱིས་བསྟོད་ཅིང་།
ཨ་མྲི་ཏ་དང་། ཨ་བྷི་ཥེ་ཀ་སོགས་ཀྱིས་བཟླས་པ་མི་ཉུང་བ་ཙམ་བྱས། དེ་ནས་རོ་དེ་ཉིད་ལ་སྦྱང་བ་རྣམ་པ་གསུམ་བྱ་སྟེ། བུམ་ཆུ་དེས་ཨ་མྲི་ཏ་བཟླ་བཞིན་པས་རོ་ལེགས་པར་བཀྲུ། སྦྱོང་རྒྱུད་ནས་བཤད་པའི་བདག་ཡིག་ཇི་སྙེད་བཞི་སོགས་འདོན་པར་བཞེད་པ་ལ། གནས་ཉེར་བཞིར་ཇི་སྐད་བཤད་པ་བཞིན་འདོད་གསུངས། དེ་ནས་བདག་ཡིག་འདོགས་པ་ནི། ནོར་བུ་ལ་བྲིས་པའི་རྩ་སྔགས་དང་ཨ་སྤྱི་བོར་སྙིང་པོ་དང་ཨཱ་མགྲིན་པར་ཉེ་སྙིང་དང་ཧཱུྃ། སྙིང་གར། ཕྲེང་སྔགས་དང་།
འཁོར་གྱི་སྔགས་རྣམས་ལྟེ་བར་འདོགས་པ་ཡིན། འབྲི་བའི་ཚུལ་ནི་བཅད་གཏུབས་མ་ཡིན་པར་ཏལ་མར་ཐལ་ཡུག་ཏུ་སྔགས་རང་གི་མཇུག་རྫོགས་པར་བྲིས་པའི་དབུས་ཀྱི་སྟེང་ཐད་ལ། འབྲུ་གསུམ་པོ་སོ་སོར་འབྲི་ཞིང་། དྲི་བཟང་གིས་བལྟབ་པར་བྱའོ། ། འདོགས་པའི་ཚུལ་ནི། སོ་སོའི་ཐད་ཀྱི་ཤ་ལ་སྦྱོར་བའམ། མིན་ན་ནང་དབུ་ནས་དྲིལ་ཏེ་བསྲཾས་སྤྲུཾས་བྲེཾལ་ནས་སོ་སོ་ལ་བཏགས་པའམ། མིན་ན་རྟེན་རས་ཀྱིས་དྲིལ་ཏེ། སོ་སོའི་ཐད་ཀྱི་རས་ལ་བྱེད་པའང་མཐོང་གསུང་ངོ་། །་་་་་ དེ་ནས་རྟེན་དེ་ཉིད་སྒྲོམ་དུ་བཅུག་སྟེ་རྟེན་དེའི་མདུན་དུ་ཆུ་བཞི་སྔོན་འགྲོའི་མཆོད་པ་ཚང་བ་བཤམས་ཤིང་སྦྱོར་བ་དང་ལྡན་ན་ཚད་མེད་པ་བཤམས་པས་ཆོག་མཆོད་རྟེན་གྱི་རྣམ་པ་ཇི་ལྟར་འོས་པ་བྱ་སྟེ།
བསྙེན་པ་དངོས་ལ་འཇུག་པ་ཡིན་ནོ། ། ཇི་ལྟར་འཇུག་ནི། རྟེན་དེ་ཉིད་དབང་ཐོབ་ཡིན་མིན་གྱི་དབྱེ་བས་འདི་ལ་གཉིས་ཏེ། རོ་མཆོད་གནས་ལྟར་སྦྱོང་བ་དང་། རོ་སྦྱིན་བདག་ལྟར་སྦྱོང་བའོ། ། དང་པོ་རོ་དེ་ཉིད་ཨ་མྲྀ་ཏས། བསངས་སྦྱངས། སྟོང་པའི་ངང་ལས་ཝཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་ཡངས་ཤིང་རྒྱ་ཆེ་བ། དེའི་དབུས་སུ་བྷྲཱུྃ་ལས་རྣམ་སྣང་ཀྱཻ་རྡོ་རྗེ་ཡན་ལག་བཞི་རྫོགས་ཀྱིས་བསྐྱེད། ཕྱི་ནང་ཡིད་བྱུང་གིས་མཆོད་ཅིང་།
བསྟོད་ཐུང་ངམ། རྣམ་པར་སྣང་མཛད་དག་པ་ཆེས་བསྟོད་ལ། བཟླས་པའི་དམིགས་པ་ནི། རང་གི་ཐུགས་ཀའི་ས་བོན་སྔགས་ཕྲེང་ལས་འོད་འཕྲོས་ཏེ། རྟེན་གྱི་ཐུགས་ཀའི་བྷྲུྃ་ལ་ཕོག དེ་ལས་འོད་འཕྲོས། འཕགས་པ་མཆོད། སེམས་ཅན་གྱི་སྡིག་སྒྲིབ་སྦྱངས། རང་གནས་སུ་ཐིམ་པ་ཙམ་བྱ། འོད་ཟེར་གྱི་སྣ་ལ་མཆོད་པའི་སྤྲིན་དཔུང་སྤྲུལ་ཏེ།
རྟེན་ལྷའི་རང་བཞིན་མཆོད་པས་མཉེས་པར་བྱ་བའི་དམིགས་པ་ལའང་བྱའོ། ། དེ་ནས་ཞག་བདུན་གྱི་ངེས་པས་ཁ་གསོ་བའི་བསྙེན་པ་ཚང་བར་བྱེད་ན། ཐུན་རེ་བཞིན་བདག་གི་རྣལ་འབྱོར་དང་། མཆོད་གཏོར་རྟེན་གྱི་བསྐྱེད་ཆོག་རྣམས་ཚང་བར་བྱ་སྟེ་རྫོགས་པར་བྱའོ། ། འདིའི་སྔགས་ཀྱི་སྡེཾ་ལཾ་ཚིག་འབྲུ་གསུམ་ལ་མཛད་པ་ཞིག་སྟོན་སྙམ་ན། དེ་ཙམ་མ་གྲུབ་ན་སྙིང་པོ་ཙམ་གྱིས་སམ། དེ་ཙམ་ཡང་ཐོག་མའི་ཐུན་དེར་བཟླས་པ་དཀྱུས་ལས་མི་ཉུང་བ་ཞིག་ཏུ་དམིགས་པ་བརྟན་པས་བཟླ་བའོ། ། གཉིས་པ་ལྟར་ན་གཞན་གྱི་ཁྱད་པར་མེད་ལ་རོ་དེ་ཉིད་ལྷར་བསྐྱེད་པ་ལ་མི་དབང་བས། དེའི་སྤྱི་བོར་རྣམ་སྣང་སྔར་བཞིན་བསྐྱེད་ལ། བཟླས་པའི་དམིགས་པ།་་་་་
འདི་དག་གི་ཚེ་གཟུངས་ཐག་ལ་གཏད་ལ་བཟླས་ཞེས་གཞན་ཕན་བདུད་རྩི་རང་ན་གསུངས་སོ། ། རྣམ་སྣང་གི་ཐུགས་ཀའི་བྷྲུཾ་ལས་འོད་ཟེར་བྱུང་སྟེ། འོག་གི་ཆུ་ཡི་དཀྱིལ་འཁོར་ལ་ཕོག་པས་ཡེ་ཤེས་ཀྱི་རང་བཞིན་ཟག་མེད་ཀྱི་ཆུའི་རྒྱུན་ནར་གྱིས་བྱུང་། རུཾས་བུའི་སྤྱི་བོ་ནས་བབས་པས། སྡིག་སྒྲིབ་ཐམས་ཅད་བསངས་ཤིང་སྦྱངས་པར་བསམ་ལ་བཟླས་པ་བྱའོ། ། གཉིས་པ་ས་ཆོག་ནི། ཆོ་ག་རྒྱས་བསྡུས་ནི། ཅི་རིགས་པ་དབང་ཆུ་བཞིན་ཞེས་དཀྱུས་ནའོ། ། གསུམ་པ་སྟ་གོན་ལའང་ས་ལྷ། ལྷ།
བུམ་པ་སྟ་གོན་དང་གསུམ་ཚེ་ལྡན་བཞིན་ལ། སློབ་མ་སྟ་གོན་གྱི་སྔོན་དུ། རྟེན་བསྐྱེད་པ། རྣམ་ཤེས་དགུག་པ། བགེགས་སྦྱངས་པ། སྡིག་པ་སྦྱངས་པ་རྣམས་བྱས་ལ། ལྷག་མ་ཚེ་ལྡན་བཞིན་བྱ་ཞིང་། རྗེས་ཟློས་ཉེ་འབྲེལ་ལམ། བྱས་པར་བསམ་པས་ཀྱང་ཆོག་གོ ། ཞེས་དཀྱུས་ནའོ། །
བཞི་པ་དངོས་གཞི་ལ། ཐིག་བྲི་ན། ཚོན་གྱིས་བྲི་བ། མཚན་མ་འགོད་པ། རྒྱན་དགྲམ་པ། དཀྱིལ་འཁོར་སྒྲུབ་མཆོད། བདག་འཇུག་གི་བར་དུ་བྱ་ཞེས་དཀྱུས་ནའོ། ། སློབ་མ་ཚེ་འདས་གཞུག་པའི་ཕྱིར། ཐོག་མར་རྟེན་བསྐྱེད་པ་ནི། ་་་་་ ལས་ཀྱི་རྡོ་རྗེས་རྟེན་སྦྱང་བ་ལ་ཐུགས་གཏད་པ་ཞུ་ཞེས་བརྗོད་ཅེས་གསུངས་སོ། །
ཨ་མྲི་ཏས་བསང་ཞིང་། སྭ་བྷ་ཝས་སྟོང་པར་སྦྱངས། སྟོང་པའི་ངང་ལས། དཀྱིལ་འཁོར་གྱི་ལྷོར་སྦྱོང་སྟེགས་ཀྱི་སྟེང་དུ་ཎི་ལས་ཚེ་ལས་འདས་པ་ཆེ་གེ་མོ་ཞེས་བྱ་བའི་ཕུང་པོ་དང་། ཁམས་དང་སྐྱེ་མཆེད་ཐམས་ཅད་ཡོངས་སུ་རྫོགས་པ་གསོན་པོའི་རྣམ་པ་ཇི་ལྟ་བ་བཞིན་དུ་གྱུར། ཅེས་བསྐྱེད་ཅིང་། དེ་ཡང་ཐ་མལ་པ་ནི། ཐ་མལ་ཀྱི་རྣམ་པ་ཉིད་དུ་བསྐྱེད་ལ། དབང་ཐོབ་པ་ཡིན་ན། ལྷའི་རྣམ་པར་བསྐྱེད་གསུངས་སོ། །
དེ་ནས་རྣམ་ཤེས་དགུག་པ། བགེགས་སྐྲོད་པའི་ཚེ་རྒྱུཾཾ་དང་། གཤིན་པོ་དགུག་པའི་ཚེ་ན་མོ་དང་། དགྲ་བོ་སྒྲོལ་བའི་ཚེ་ཇིཾ་ནཾ་འདྲེན་བྱེད་པ་གསང་སྔགས་གཾང་ཡིན་གསུངས། དཀྱུས་དག་གོ་རིམ་དུ་འདི་བཞིན་མེད་ནའང་། གསང་སྔགས་བླ་མ་ཉིད་གཙོ་བོར་བྱེད་པ་ལ་འདི་བཞིན་འཐད་གསུངས། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བདེན་པ་དང་། སངས་རྒྱས་ཀྱི… ཆོས་ཀྱི… དགེ་འདུན་གྱི… བཅོམ་ལྡན་འདས་སྙིང་པོ་ཀྱེ་རྡོ་རྗེའི་དཀྱིལ་འཁོར་གྱི་ལྷ་ཚོགས་ཀྱི་བདེན་པ་དང་། བདེན་པ་ཆེན་པོའི་བྱིན་གྱིས་རློབ་ཀྱི། ཚེ་ལས་འདས་པ་ཆེ་གེ་མོ་ཞེས་བྱ་བ་ཁམས་གསུམ་གང་ན་གནས་ཀྱང་སྐད་ཅིག་ལ་འདིར་མཆིས་པར་གྱུར།
ཨོཾ་བཛྲ་གཽ་རི་ནས། ཧོའི་བར་ལན་གསུམ་གྱིས་ཏིང་འཛིན་སྔགས་རྒྱས་དགུག་པའོ། དེ་ནས་བགེགས་སྦྱང་བ་ནི། ཐོག་མར། གཏོར་མ་གསུམ་རྟེན་ལ་གཡས་སུ་བསྐོར་ཞིང་། ཨོཾ་སརྦ་བིག་ནན་ན་མ་སརྦ་ཏ་ཐཱ་ག་ཏ་བྷྱོ་ཅེས་སོགས་ལན་གསུམ་བརྗོད་པ་ནི། ཞི་བས་སྦྱང་བ་སྟེ། གསང་སྔགས་གཉིས་ཀ་ཞི་བ་ཡིན་པས་སོ། ཡང་བཏིང་ལོ་དང་ཆང་བུའང་གཡས་སུ་སྐོར་ཞིང་། ཨོཾ་སུམྦྷ་ནི་སོགས་ལན་གསུམ་བརྗོད་པ་ནི།
ཞི་དྲག་ཕྱེད་མས་སྦྱང་བ་སྟེ་རྫས་ཞི་བ། སྔགས་དྲག་པོ་ཡིན་པས་སོ། ། དེ་ལྟར་བརྗོད་རྗེས་ཚེ་ལས་འདས་པ་ཆེ་གེ་མོ་ལ་གསོན་གྱི་དུས་ན་ཚེ་གནས་པ་ལ་བར་དུ་གཅོད་ཅིང་། གཤིན་གྱི་དུས་ན་སྡིག་པ་སྦྱོང་བ་ལ་བར་ཆད་བྱེད་པའི་གདོན་བགེགས་ལོག་པར་འདྲེན་པའི་ཚོགས་ཐམས་ཅད་གཏོར་མ་འདི་ལམ་རྔན། ཏིང་ལོ་ལམ་སྒྲོན། ཆང་བུ་ལམ་རྒྱགས་ཀྱི་ཚུལ་དུ་ཁྱེར་ལ་སའི་ཕྱོགས་འདིར་མ་གནས་པར་གཞན་དུ་སོང་ཞིག་ཅེས་བརྗོད། དེ་ནས་དྲག་པོས་སྦྱང་བ་ལ། སྐབས་འདིར་ཁྲོ་བོ་སྤྱན་འདྲེན་མ་བྱས་ཀྱང་ཆད་པའི་སྐྱོན་མེད། བྱས་ཀྱང་ཞང་པས་བཤད་པས་མི་རུང་བ་མེད་གསུངས་ཏེ། གང་ལྟར།
དེ་ནས་གོང་ལྟར་རྗེ་བཙུན་སོགས་ནས་བྱིན་རླབས་ཀྱིས་ཚེ་ལས་འདས་པ་ཆེ་གེ་མོ་ལ་གནོད་ཅིང་འཚེ་བར་བྱེད་པའི་བགེགས་ཀྱི་རིགས་གང་ཡིན་པ་དེ་དག་ལ་རྒྱུད་སྡེ་དང་མཐུན་པའི་སྦྱང་བ་རྣམ་པར་དག་པ་བྱས་ཟིན་པས། དེས་ཚིམ་པར་གྱིས་ལ་ས་ཕྱོགས་འདིར་མ་གནས་པར་གཞན་དུ་སོང་ཞིག གང་དག་མི་འགྲོ་བ་ཐམས་ཅད་ལ་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ལས་བྱུང་བའི་རྡོ་རྗེ་འབར་ཞིང་རབ་ཏུ་འབར་བ་འདིས། ཁྱེད་རྣམས་ཀྱི་མགོ་བོ་ཚལ་བ་བརྒྱར་འགས་པར་བྱའོ། ། ཞེས་བརྗོད་ལ་རྟེན་གུ་གུལ་གྱིས་བདུགས། ཡུངས་ཀར་གྱིས་བྲབ། རོལ་མོའི་སྒྲ་རབ་ཏུ་བྱ་ཞིང་། རྩ་སྔགས་སྣ་ཚོགས་ཁྲོ་བོའི་སྔགས་མང་དུ་བརྗོད་པ་ནི། དྲག་པོའི་སྦྱང་བ་སྟེ། རྫས་སྔགས་གཉིས་ཀ་དྲག་པོ་ཡིན་པས་སོ། །
དེ་ནས་སྡིག་པ་སྦྱང་བ་ནི། ཚེ་ལས་འདས་པའི་སྡིག་པ་ཐམས་ཅད་ཀཾ་ནག་གི་རྣམ་པས་སྣ་བུག་ནས་ཐོན། སྡིག་པ་རྭ་ཅན་གྱི་རྣམ་པས་ཏིལ་ལ་ཐིམ་པ་དེ་གཡས་སུ་མེ་གཡོན་དུ་ཆུར་དོར་བས། སྡིག་སྒྲིབ་ཐམས་ཅད་བསྲེགས་ཤིང་སྦྱངས་པར་བསམ་ལ། ཨོཾ་བཛྲ་ཌ་ཀི་ནི་ཁ་ཁ། ཁ་ཧཱི་ཁ་ཧཱི་སརྦ་པཱ་པཾ་ད་ཧ་ན་བྷ་སྨིན་ཀུ་རུ་སྭཱཧཱ། ཞེས་པའི་ཏིལ་སྔགས་བརྗོད་ཅིང་མེར་བསྲེག ཆུར་དོར། དེ་ནས་ཡིག་བརྒྱ། རྩ་སྔགས།
སྙིང་པོ། ཉེ་སྙིང་སོགས་བརྗོད་ཅིང་། འབྲུ་འམ། ཡུངས་དཀར་རམ། བྱེ་མས་བྲབ་བོ། ། དེ་ནས་དྲི་མ་སྦྱང་ཚུལ་འདིར་མ་བཤད་པས་མ་བྱས་ཀྱང་ཆོག་ལ། རྗེ་པས་བདེ་མཆོག་གི་དུས་མཐའ་མར་བཤད་པས་བྱས་ཀྱང་འགལ་བ་མེད་པས། ཁྲུས་གསོལ་ནས་ཕྱིན་དྲུག་གི་ཤིས་བརྗོད་བྱས་ནས། དེ་ནས་དཀོན་མཆོག་གསུམ་གྱི་བདེན་ཚིག འབྱུང་བཞིའི་བདེན་ཚིག་སོགས་ཀྱང་ཞང་པས་བཤད་པ་ལྟར་བྱ་རུང་བ་ཡིན་ལ།
དེ་ནས་ཤིས་བརྗོད་ཇི་ལྟར་རིགས་པ་ལྟར་བྱས་ནས་ཕྱག་འཚལ་བའི་ཚེ། གང་དྲིན་མ་དང་། ཐམས་ཅད་དངོས་པོ་སོགས་བྱས་ལ། གཙོ་བོ་རྒྱལ་བ་སོགས། སྤྱོད་འཇུག་ནས་འབྱུང་བའང་། རང་བློའི་འཇུག་ཡུལ་རྟགཾས་པས་ཆོག་པ་ཡིན་ནོ། ། དེ་ནས་ནི་སློབ་མ་འཇུག་པའི་ཆོ་ག་བྱ་སྟེ། བདག་མེད་མ་ཡི་མགྲིན་འཁྱུད་པའི། ། ཞེས་སོགས་ཀྱིས་གསོལ་བ་བཏབ། སྡོམ་པ་བསྒྲགས་པ།
སེམས་བསྐྱེད་དང་། རིགས་ལྔའི་སྡོམ་བཟུང་། གདོང་གཡོས་བཅིང་། མེ་ཏོག་གི་ཕྲེང་བ་གཏད། བུམ་ཆུ་བྲན། འདོད་པ་དྲི་ཞིང་ལན་གདབ། ཀུན་རྫོབ་སེམས་བསྐྱེད་དམ། ཡོལ་བའི་ཕྱིར་དམ་ལ་བཞག་པ་སྟེ། ཡོལ་བའི་ཕྱིར་བྱ་བ་དང་། དེ་ནས་ཡོལ་བའི་ནང་དུ་བཅུག
དམ་བཞག་བཞི། ཡེ་ཤེས་དབབ་པ་གསོལ་བ་དང་། བཅས་པ་བརྟན་པར་བྱ་བ། མེ་ཏོག་ཕྲེང་བ་དོར་བ། མགོ་ལ་བཅིངས་པ། གདོང་གཡོག་ཕྱེ་བ། དཀྱིལ་འཁོར་བསྟན་པ། ཆེད་དུ་བརྗོད་པ་བྱ་བ་སྟེ་འཇུག་པའོ། ། དེ་ནས་དབང་གི་དོན་དུ་གསོལ་བ་བཏབ། ཤིས་བརྗོད་བྱ།
རིགས་པའི་དབང་ལྔ། སློབ་དཔོན་གྱི་མན་ངག་རྗེས་གནང་། ལུང་བསྟན། དབུགས་དབྱུང་གཟེངས་བསྟོད་རྣམས་བྱ་ཞིང་། སྔར་དབང་ཐོབ་ཡིན་ན་གོང་མ་གསུམ་ཡང་བསྐུར་རོ། ། དེ་ནས་དམ་ཚིག་གིས་བསྡུས་ཏེ་ཁས་བླངས། ཡོན་ཕུལ། རྟོགས་སྐྱེད་སོགས་བྱས་ལ། ཚོགས་དང་འབྲེལ་བའི་གཏོར་མ་བཏང་ལ། ཚོགས་འཁོར་བྱའོ། །
ཚོགས་འཁོར་བྱ་བའི་སྐབས་ནི། སློབ་དཔོན་གྱིས་བདག་འཇུག་ཚར་བའི་རྗེས་ལའང་རུང་ལ། སློབ་མའི་བྱ་བ་ཚར་བའི་རྗེས་འདིར་ཡང་རུང་ཞེས་བདུད་རྩི་རང་ནའོ། ། སློབ་མ་ལྷར་བསྐྱེད་ཡོད་པས་ཚོགས་ཀྱི་སྐལ་བ་དྲངས་ནས། དེ་ལ་ཆུ་བཞི་སྔོན་འགྲོའི་ཕྱི་མཆོད། ནང་མཆོད་ཡིད་འབྱུང་། ཁྱོད་ནི་རྣལ་འབྱོར་སོགས་ཀྱིས་བསྟོད་ནས། ལམ་སྦྱང་བསྟན་བྱ་སྟེ། དེ་ལ་སྦྱང་བ་ནི། ཚོགས་ལམ་སྨིག་རྒྱུ་ལྟ་བུ་སྟེ། །
གཉིས་པ་དུ་བ་ལྟ་བུ་ཡིན། ། གསུམ་པ་གློག་ལྟར་ཁྱོད་ཀྱིས་མཐོང་། ། བཞི་པ་མར་མེ་ལྟ་བུ་སྟེ། ། ལྔ་པ་ཐམས་ཅད་སྟོང་པ་ཡིན། ། སངས་རྒྱས་ས་ནི་འདི་ཉིད་དེ། ། སྲིད་པ་བར་དོ་འདི་ཉིད་དོ། ། ཁྱོད་ཀྱིས་ལམ་ལྔ་མཐར་ཕྱིན་ཤོག ། ཅེས་པའོ། ། ལམ་བསྟན་པ་ནི། ཁྱོད་ཀྱིས་ལམ་ལྔ་མཐར་ཕྱིན་པས། །
ཕུང་པོ་ལྔ་ནི་སངས་རྒྱས་ལྔ། ། ཉོན་མོངས་ལྔ་ནི་མཁའ་འགྲོ་ལྔ། ། རྣམ་ཤེས་བརྒྱད་ནི་ཡེ་ཤེས་ལྔ། ། འབྱུང་བ་བཞི་ནི་ལྷ་མོ་བཞི། ། སྲིད་པའི་འཁོར་བ་རྒྱུན་བཅད་ནས། ། ཆོས་ཀྱི་འཁོར་ལོ་བསྐོར་བ་མྱ་ངན་འདས་པར་འགྱུར། ལམ་སྦྱང་བསྟན་གྱི་ཚིགས་སུ་བཅད་པ་འདི་དག་ནི། རྒྱུད་བརྒྱ་པའི་ཚིག་ཡིན་ནོ་ཞེས་བྲམ་ཟེ་ནག་པོ་ཞབས་ཀྱི་གཞུང་ལས་འབྱུང་ངོ་ཞེས་བདུད་རྩི་རང་ན་གཞུང་འདིའི་རྒྱུད་དང་མན་ངག་གཉིས་ཆར་དུ་ཚོགས་རྒྱབ་དང་བསྟན་པ་ཡིན་ནོ། ། ཞེས་པའོ། ། དེ་ནས་ནི་ལྷག་གཏོར་སོགས་མཇུག་གི་བྱ་བ་རྫོགས་པར་བྱའོ། །
གལ་ཏེ་ཞག་བདུན་ཕྲག་གསུམ་དང་བདུན་ལ་སོགས་པ་བྱེད་ནའང་། བདུན་ཕྲག་རེ་རེ་སོང་བ་དང་། དཀྱིལ་འཁོར་གྱི་ལྷ་ལ་གསོལ་བ་བཏབ་ཅིང་དངོས་གྲུབ་བླངས་ནས་གཤེགས་སུ་གསོལ། དེའི་ཚེ་ཉིན་རེ་བཞིན་ལ་ཐུན་བཞིར་བཅད་ལ། ཐོར་ཐུན་སོགས་གསུམ་ལ། བདག་བསྐྱེད་སྔོན་དུ་སོང་ནས། མདུན་གྱི་དཀྱིལ་འཁོར་ལ་གསལ་གདབ། མཆོད་བསྟོད་བྱ་ཞིང་། བཟླས་པ་བྱས་ནས་གསོལ་བ་གདབ། སློབ་མའི་བྱ་བ་མི་དགོས་སོ། །
བྱེད་ནའང་དགུག་པ་ནས་བཟུང་སྟེ། སྡོམ་པ་འབོགས་པའི་བར་བྱ། ཁ་ཟས་ཚོགས་འཁོར་གྱི་ཚུལ་དུ་བྱས་ལ་ལྷག་མའི་བར་བྱ། སྲོད་ཐུན་ལ་ནི་ཐམས་ཅད་བྱའོ། ། ཞེས་བདུད་རྩི་རང་ན་བཞུགས་སོ། ། རྡུལ་ཚོན་ཕྱགས་ཏེ་ཆུ་བོར་དོར་བ་སོགས་མཇུག་ཆོག་རྫོགས་པར་བྱ། ཐོ་རངས་ཀྱི་ཆ་ལ་མཇུག་ཆོག་རྫོགས་པར་བྱེད་པ་ནི་ཐུན་དང་པོ་མདོར་ན་ནུབ་གཅིག དངོས་གཞི་ནུབ་དྲུག་ལ་ལྷ་མི་གཤེགས་པ་ནུབ་བདུན་དུ་འགྲོ་བས་བདུན་ཚིགས་ཞེས་བྱའོ། ། ངན་སོང་སྦྱོང་རྒྱུད་ལ་ཞག་བདུན་དུ་དཀྱིལ་འཁོར་འདིར་ཞག་བདུན་དུ་ངེས་པ་ནི། ཞག་བདུན་དུ་དབང་བསྐུར་ན་སྡིག་པ་ལས་གྲོལ་བའི་དོན་གྱིས་ཡིན་གྱི།
བར་དོ་ཞག་བདུན་འཆི་ཆུང་བྱེད་པ་ཡིན་ནམ་སྙམ་མོ། ། དུ་བཅུག་ནས་དབང་བསྐུར་ན། ཞག་བདུན་གྱིས་གདོན་མི་ཟ་བར་ངན་སོང་གི་སྒྲིབ་པ་ལས་གྲོལ་བར་འགྱུར་རོ། ། ཞེས་སོགས་ནི་དཀྱུས་ན་བཞུགས་པའོ། ། ནུབ་མཐའ་མ་ལ་མི་བྱ། སྲེག་པའི་ཚུལ་ནི། ལམ་སྦྱང་བསྟན་གང་དུ་བྱ་བའི་མཚམས་དེར་བྱ་བ་སྟེ། དེ་ཡང་ནུབ་སྔ་མ་རྣམས་སུ་ནི། ཚེ་འདས་ལྷར་གསལ་བ་ལ་མཆོད་བསྟོད་བྱས་པའི། ནུབ་ཐ་མ་ལ་འདིར་ཟས་བཏང་བྱེད་འདོད་ནའང་ཚེ་འདས་ཀྱི་རྟེན་ལ་མཆོད་བསྟོད་སྐབས་སུ་ཟས་འདོད་ཡོན་ལྔར་བྱིན་གྱིས་བརླབས་ཏེ་འབུལ་ཞེས་གསུངས་སོ། །
མཇུག་ཏུ་ལམ་སྦྱང་བསྟན་བྱེད་པ་ཡིན་ལ། ཐ་མ་འདིར་ནི་མཆོད་བསྟོད་བྱས་རྗེས་མིང་བྱང་བསྲེགས་ནས་ད་གཟོད་སྦྱང་བསྟན་བྱེད་པ་ཡིན་ནོ། ། དེའི་ཚིག་ནི། གསོན་ཅིག་དགོངས་ཤིག་རིགས་ཀྱི་བུ། ། ཕུང་པོ་ལྔ་ཡི་བུད་ཤིང་ལ། ། རྒྱལ་བ་ལྔ་ཡི་མེ་སྦར་རོ། ། ཉོན་མོངས་ལྔ་ཡི་བུད་ཤིང་ལ། ། མཁའ་འགྲོ་ལྔ་ཡི་མེ་སྦར་རོ། ། རྣམ་ཤེས་བརྒྱད་ཀྱི་བུད་ཤིང་ལ། ། ཡེ་ཤེས་ལྔ་ཡི་མེ་སྦར་རོ། །
ཨོཾ་ཨག་ནེ་ཡེ་ཛྭ་ལ་རཾ། ཞེས་པའི་ཚིག་འདི་ཀ་ཡིན་གསུངས་སོ། ། དེ་ལེགས་པར་བྱས་རྗེས་སྦྱང་བསྟན་བྱས་ནས་མཇུག་གི་བྱ་བ་རྫོགས་པར་བྱས་ཏེ། རྒྱས་པའོ། ། འབྲིང་དུ་བྱེད་ན་བསྙེན་པ་དང་། ས་ཆོག་དོར་ནས། ལྷག་མ་རྣམས་ཚང་བར་བྱས་པའོ། ། བསྡུས་པ་ནི། སེམས་བསྐྱེད་སྡོམ་བཟུང་མ་གཏོགས་པའི་ཕྱི་ནང་གི་འཇུག་པ་མི་བྱེད་པར་གཞན་རྣམས་བྱེད་པ་སྟེ། དེ་ཡང་འདི་ལྟར།
བདག་བསྐྱེད་བཟླས་པ་མཆོད་བསྟོད་རྣམས་བྱ། རྣམ་རྒྱལ་དང་ལས་བུམ་གཉིས་བཤམས། གཙོ་བོ་མི་སྙོམས་སྦྱོར་དང་འཁོར་མངལ་འབྱིན་གྱིས་བསྐྱེད། མཆོད་བསྟོད་བཟླས་པ། ཞུ་བའི་ཆུར་བསམ་པའི་བར་དབང་ཆུ་བཞིན་ཞེས་ཀྱང་འབྱུང་ངོ་། ། དེ་ནས་རྟེན་ལ་རྣམ་ཤེས་དགུག་གཞུག་ཅིང་བགེགས་དང་སྡིག་པ་སྦྱངས། སེམས་བསྐྱེད་ནས་རིགས་ལྔའི་སྡོམ་པ་ཕོག་ལ་བུམ་དབང་བདུན་བསྐུར། སྔར་དབང་ཐོབ་ན་གོང་མ་གསུམ་ཡང་བསྐུར་བ་དང་། མ་ཐོབ་ན་ནུབ་ལྔ་པ་ནས་བསྐུར་བའི་ཚུལ་ཡང་ཤེས་པར་བྱ། དེ་ནས་སྡོམ་པ་བཟུང་།
ཁས་བླངས། ཡོན་དབུལ་ནས་སློབ་མ་ལྷར་བསྐྱེད་པ་དེ་ལོགས་གཅིག་ཏུ་བཞག་སྟེ། གཏོར་མ་ནས། ཚོགས་འཁོར་དངོས་གཞི་ཚང་བར་བྱས་སློབ་མ་དེ་ལའང་ཚོགས་སྐལ་དྲངས་སོ། ། མཆོད་བསྟོད་དང་ལམ་སྦྱང་བསྟན་བྱ། སྨོན་ལམ་བཏབ། ཚོགས་འཁོར་གྱི་མཇུག་ཆོག་དགོས་པ་རྣམས་རྒྱས་པར་བྱ་བ་ནི་བསྡུས་པའོ། ། ཞེས་དཀྱུས་ན་བཞུགས། དེ་ལྟ་མོད་ཀྱི། བུམ་དབང་བདུན་གྱི་སྐབས་སུ་ཆོ་ག་ཇི་ལྟ་བ་བཞིན་གྲུབ་ན་ལེགས་མོད་ཀྱི།
མ་གྲུབ་ན་དབང་རྫས་བསྐྱེད་ཆོག་དགོས་པ་རྣམས་སྟབས་གཅིག་ཏུ་བྱས་ནས་དབང་དངོས་ཀྱི་ཚེ་སོ་སོའི་ཐད་དུ་ཚིགས་བཅད་རེ་བརྗོད་པས་ཆོག་པ་ཡིན་ཏེ། འདི་དང་རབ་གནས་ཀྱི་རྟེན་ལ་དབང་བསྐུར་བའི་ཚེ། རྟེན་དེ་ལ་སྡོམ་པ་འཆགས་པ་མ་ཡིན་ལ། ཐད་སོ་སོའི་དགོངས་པ་ནི། དེ་ཙམ་གྱིས་གྲུབ་པའང་གསུངས། གཉིས་པ་རོ་བསྲེགས་ཏེ་སྡིག་པ་སྦྱང་བ་ནི། སྔར་བདུན་ཚིགས་ཚར་བ་ཡིན་ན་མི་དགོས་པ་སྟེ། མ་བྱས་པའི་རྟེན་ཡིན་ན། རྟེན་བཀྲུ། བདཾགས།
ཡིག་བདཾགས་ལྷར་བསྐྱེད་པ། རྣམ་ཤེས་དགུག་པ་ནས། མཆོད་གཏོར་གྱི་བར་གོང་དང་འདྲ་བར་བྱ་ཞེས་དཀྱུས་ན་ཡོད། དེ་ནས་སྦྱང་ཚུལ་དང་པོ་ལ་རོ་མཆོད་གནས་དང་། ཡོན་བདག་ལྟ་བུའི་སྦྱོང་ཚུལ་གཉིས་ལས། དང་པོ་ནི། རོ་དེ་ཉིད་ལྷར་བསྐྱེད་ནས། སྲེག་རྫས་རྣམས་དེ་ཉིད་ལ་དབུལ་བ་ཡིན་ལ། གཉིས་པ་ནི། ལྷ་གཞན་བསྐྱེད་ནས།
རོ་དེ་ཉིད་སྲེག་རྫས་སུ་བྱེད་ནས་འབུལ་བ་ཡིན་གསུངས་ཏེ། གང་ལྟར་ཡང་ཐབ་ཁུང་བྱ་ཚུལ་ནི། དཀྱིལ་འཁོར་ཡོངས་རྫོགས་བྱེད་ན་ས་ཆོག་བསྡུས་ཙམ་བྱ། ཐབ་ཁུང་ཁྲུ་གང་དང་རྩིག་པ་མཐོ་གང་སོགས་བློས་ཤེས་པར་བྱས་ནས། དཀྱིལ་འཁོར་གྱི་ཐིག་རྫོགས་པར་བཏབ། དེ་ནས་བྲི་བའི་ཕྱིར། ཐིག་ཚོན་བྱིན་གྱིས་བརླབས། ཡེ་ཤེས་ཐིག་གདབ་བྱ་སྟེ། ཐབ་ཁུང་ཁྲུ་གང་། ཟབས་སུ་བྲུས་མ་བྲུས་ཇི་ལྟར་ཡང་རུང་སྟེ།
ནང་དུ་པདྨ་འདབ་བརྒྱད་ལ་མཚན་མ་དང་བཅས་པ་བྲི་ཞེས་དཀྱུས་ན། དེ་ནས་ཕ་གུ་མན་ཆད་བྲིས་ནས་བསྲེག་བྱ་སྟེ། དེའི་སྟེང་དུ་བརྐྱང་མཐོ་གང་ནས་སོར་བཞིའི་བར་རྩིག་པའི་ཐོག་ཕུབ། དེའི་སྟེང་དུ་བུམ་པ། དེའི་སྟེང་དུ་བྲེ་སོགས་བྱེད། བུམ་པའི་ནང་དུ་བི་རིལ་དང་། བྲེ་ནང་དུ་མགོ་བོ་འོང་བ་ཡིན་ནོ་ཞིང་། བུམ་པར་སྲེག་རྫས་འབུལ་བའི་སྒོ་དང་། བྲེ་དུད་ཁུང་གི་སྒོ་རེ་ཡང་བྱ་གསུངས། དེ་ནས་ནང་དུ་བུད་ཤིང་གཞུག
བགེགས་སྦྱངས་ཏེ། རོལ་མོ་དང་བཅས་པས་རྟེན་ནང་དུ་སྤྱན་དྲངས། ཞེས་དཀྱུས་ན། དེ་ནས་ཕ་གུ་ཚུན་ཆད་ཀྱང་རྫོགས་པར་བྲི་བ་ཡིན་ལ། གལ་ཏེ་དཀྱིལ་འཁོར་ཡོངས་རྫོགས་བྱེད་ན། ཞི་བའི་སྦྱིན་སྲེག་ཐབ་ཁུང་བྲིས་ནས་བྱེད་ལ། དེ་དག་ཀྱང་ཐིག་མི་བདེ་ན། ཤོག་བུའམ་རས་ལ་ཚུལ་བཞིན་བྲིས་ནས་བྱེད་པ་ཡིན་གསུངས་སོ། ། གང་ལྟར་ཡང་དེ་ལྟར་གྲུབ་རྗེས་མཆོད་གཏོར་སོགས་བཤམས། སྲེག་རྫས་སོགས་རིམ་བཞིན་བསྒྲིག་གོ །
བདག་བསྐྱེད་བཟླས་པ་བྱས་ནས། མེ་ཚང་དུ་གཞུག་པ་ནི། གསོན་ཅིག་དགོངས་ཤིག་རིགས་ཀྱི་བུ། ། ཕུང་པོ་ལྔ་ཡི་བུད་ཤིང་ལ། ། ཞེས་སོགས་བརྗོད་ནས་མེ་སྦར་ཞིང་། མར་བླུགས་ནས་མེ་གསོ། དེ་ནས་ཐབ་དང་ཡོ་བྱད་བསང་སོགས་བྱས། འཇིག་རྟེན་པའི་མེ་ལྷ་ཡན་ལག་བཞི་རྫོགས་སུ་བསྐྱེད་ནས་བྱོན་ཟན་འབུལ་ལོ། ། མཆོད་བསྟོད་བདུད་རྩི་མྱང་། སྲེག་རྫས་ཀྱི་ཕུད་ཀྱིས་མཆོད།
ལྷར་ཡང་མཆོད་བསྟོད་བདུད་རྩི་མྱངས་ནས། འབར་བའི་རྣམ་པར་བསྟིམ། ཞེས་དཀྱུས་ན། དེ་ནས་འདས་པའི་མེ་ལྷ་བསྐྱེད་པ་ནི། མཆོད་གནས་ལྟར་སྦྱངས་པའི་ལུགས་ཀྱི། ཐབ་ཏུ་རྟེན་དེ་ཉིད་ལྷ་དགུའི་དམ་ཚིག་པ་བསྐྱེད་པ་སོགས་ཡན་ལག་བཞི་བསྒྲུབས་ནས། བདུད་རྩི་མྱོང་ཞིང་མཆོད་བསྟོད་བྱས་ནས། སྲེག་རྫས་རྣམས་ཞི་བའི་སྦྱིན་སྲེག་གི་ཚུལ་དུ་ཕུལ། སླར་ཡང་བདུད་རྩི་མྱང་ཞིང་། མཆོད་བསྟོད་བྱས་ཏེ།
ཡིག་བརྒྱས་བཟོད་གསོལ་དང་། འདོད་དོན་གསོལ་གདབ་བྱ། དེ་ནས་དཀྱིལ་འཁོར་དམ་ཚིག་པ་དང་བཅས་པ་གཤེགས་སུ་གསོལ། སླར་ཡང་འཇིག་རྟེན་པའི་མེ་ལྷ་གསལ་བཏབ་སྟེ། མཆོད་བསྟོད་བདུད་རྩི་མྱང་། སྲེག་རྫས་ལྷག་མས་མཆོད། ཡང་བདུད་རྩི་མཆོད་བསྟོད་སོགས་བྱས། གཏོར་མ་བཏང་། དངོས་གྲུབ་བླངས། ལྷག་ཆད་ཁ་བསྐང་།
མེ་ལྷའི་ཡེ་ཤེས་པ་གཤེགས་སུ་གསོལ། དམ་ཚིག་པ་འབར་བའི་རྣམ་པར་ཐིམ་ཞེས་དཀྱུས་ནའོ། ། ཡང་སྔར་གསོན་པོའི་དུས་སུ་དབང་མ་ཐོབ་པའམ། ཐོབ་ཀྱང་ཉམས་པ་ཡིན་ན། སྦྱིན་བདག་ལྟར་སྦྱོང་སྟེ། དེའི་ཚུལ་ཕལ་ཆེར་ནི་སྔ་མ་ཉིད་དང་འདྲ་ལ། མི་འདྲ་བ་ནི། བཟླས་པའི་མེ་ལྷའི་སྐབས་སུ་རོ་ལྷར་མི་བསྐྱེད་པར། དཀྱིལ་འཁོར་གྱི་འཁོར་ལོ་ཡན་ལག་བཞི་བསྐྱེད་པ་ཙམ་ཡིན་ལ། དོན་དེས་ན།
རོ་དེ་ཉིད་ཀྱང་སྲེག་རྫས་སུ་བྱས་ནས་འབུལ་བ་ཡིན་ཏེ། འབུལ་ཚུལ་ནི། ཐོག་མར་སོ་སོའི་སྲེག་རྫས་ཚང་བར་ཕུལ། དེ་རྗེས་རོ་དེ་ཉིད་སྤྱི་དང་བྱེ་བྲག་གི་འབུལ་ཚུལ་དཀྱུས་ན་བཞུགས་པ་བཞིན་ཕུལ། དེ་ནས་ཏིལ་གྱི་གྲངས་ཇི་ལྟར་རིགས་པ་གཅིག་ཕུལ་ཏེ། སླར་ཡང་རོ་དེ་ཉིད་ཚར་གཅིག་འབུལ་བ་ཡིན་གསུངས་སོ། ། སླར་འཇིག་རྟེན་པའི་མེ་ལྷའི་མཆོད་བསྟོད་སོགས་ནས། བཟོད་གསོལ་བྱས་ཏེ། ཚོགས་དང་འབྲེལ་བའི་གཏོར་མ་བཏང་ཞིང་ཚོགས་འཁོར་བྱས་ནས་མཇུག་གི་ཆོ་ག་རྫོགས་པར་བྱས་ཏེ། རོ་བསྲེགས་ཏེ་སྡིག་པ་སྦྱང་བ་བསྟན་ཟིན་ཏོ། །
གསུམ་པ་མཆོད་རྟེན་བྱ་བ་ནི། ཐོག་མར་བདུད་རྩི་འཁྱིལ་པའི་བུམ་བསྐྱེད་བཟླས་པ་བྱས་པའི་ཆུས་རུས་པ་རྣམས་ཚགས་སེ་སོགས་ཀྱི་ནང་དུ་་་་་་ཨ་མྲི་ཏ་དང་ཡིག་བརྒྱ་བརྗོད། བཞག་པ་ལེགས་པར་བཀྲུས། དེ་ནས་ཞིབ་པར་བཏགས་ཏེ་འཇིམ་པ་དང་སྦྱར་བའི་གོང་བུ་དེ་ཉིད། རྣམ་སྣང་ཀྱཻ་རྡོ་རྗེ་ཕྱག་བཅུ་དྲུག་པའམ་ཕྱག་གཉིས་པ་གང་རུང་ཡན་ལག་བཞིས་བསྐྱེད། དེ་ཡང་འཇིམ་པ་བླང་བ། དེ་ཞུ་བ་ལས་རིན་པོ་ཆེའི་ཕུང་པོར་བསམས་ཏེ། རྣམ་སྣང་འོད་ཀྱི་རྒྱལ་པོའི་སྔགས་སམ། རྩ་སྔགས་ཉེར་གཅིག་ལ་སོགས་པ་བཟླས་པས་བྱིན་གྱིས་བརླབས། དེ་ནས་རྟེན་འབྲེལ་སྙིང་པོ་སོགས།
རིགས་སྔགས་ཟབ་མོ་ནང་དུ་བཅུག་ནས་འབི་འབི་བྱ་སྟེ། དེ་ཡང་འཇིམ་པ་སླང་བ། འབི་འབི་བྱ་བ། ནང་དུ་བཅུཾ་གཞུག་པ། སྣུམ་བསྐུ་བ། རྒྱར་བཞུགས་པ། རྟེན་འབྲེལ་སྙིང་པོ་བཟླས་ཏེ་བརྡུ་བ། དབྱུང་བ། བཞུགས་སུ་གསོལ་བ་ཐམས་ཅད་ལ། ཨོཾ་ཨཱཿཧཱུྃ།
བྷྲཱུྃ་ཨཾ་ཛིཾ་ཁཾ་ཧཱུྃ་ཕཊ྄། ཞེས་པའམ། རྩ་སྔགས་སོགས་ཇི་ལྟར་འོས་པ་ཞིག་ཟློ་བཞིན་པས་བྱེད་ལ་དེ་ནས་རབ་གནས་མདོར་བསྡུས་བྱས་ལ། མཆོད་བསྟོད་སྨོན་ལམ་བྱ་ཞེས་དཀྱུས་ནའོ། ། དེ་ཡང་རྟེན་ངོ་ཤེས་པ་རྣམས་སོ་སོར་བསྐྱེད། མི་ཤེས་པ་རྣམས་རྡོར་སེམས་སུ་བསྐྱེད། རིགས་མཐུན་མི་མཐུན་གྱི་ཡེ་ཤེས་པ་བཅུག སྤྱན་དབྱེ་བྱས། ཞལ་བསྒྱུར་བརྟན་བཞུགས་སོགས་བྱེད་པ་ཡིན་གསུངས་ཏེ། གང་ལྟར་ཡང་།
སྦྱང་བ་གསུམ་བྱས་མ་བྱས་ཇི་ལྟར་ཡང་རུང་ལ། ཨ་མྲྀ་ཏས་བསངས། སྭ་བྷ་ཝས་སྦྱངས། ཆོས་སྐུའི་རབ་གནས། དེ་ལ་བརྟེན་ནས་སོ་སོར་བསྐྱེད་པ་ལ་སོགས་ལོངས་སྐུའི་རབ་གནས། ཞལ་བསྒྱུར་ཏེ་རང་རང་གི་ཇི་ལྟར་འཚམས་པའི་དོན་མཛད་པ་སྤྲུལ་སྐུའི་རབ་གནས་ཏེ། རབ་གནས་གསུམ་གྱི་དོན་གསུམ་གྱི་དོན་ཚང་བར་བྱ་གསུངས་སོ། ། དེ་ནི་མཆོད་རྟེན་བྱས་ཏེ་སྡིག་པ་སྦྱོང་ཚུལ་མདོར་བསྟན་ཙམ་ཞིག་གསོལ་བ་ཡིན་ནོ། ། སྤྱིར་དབང་བསྐུར་ཏེ་སྡིག་པ་སྦྱོང་བ་ལ་དབང་གི་ཆུ་བོ་ལེགས་པར་ཤེས་དགོས་སོ། ། རོ་བསྲེགས་ཏེ་སྡིག་པ་སྦྱོང་བ་ལ་སྦྱིན་སྲེག་གི་ཆོ་ག་ལེགས་པར་ཤེས་དགོས་སོ། །
མཆོད་རྟེན་བྱས་ཏེ་སྡིག་པ་སྦྱོང་བ་ལ། རབ་གནས་ཀྱི་ཆོ་ག་ལེགས་པར་ཤེས་དགོས་སོ། ། དེ་དག་ལེགས་པར་ཤེས་པ་ལ། འཁྲུལ་མེད་བླ་མའི་ཞབས་པད་བསྟེན་ཅིང་། ཞལ་གྱི་བདུད་རྩི་ངོམས་པར་འཐུངས་ནས། ཕྱག་ལེན་གྱི་མཐོང་བ་བརྒྱུད་པ་མ་ཉམས་པར་ལོངས་པ་ཞིག་གནད་ཡིན་པར་གོ བློ་གསལ་རབ་བརྒྱའི་གཙུག་རྒྱན་རྡོ་རྗེ་འཛིན། ། གསུང་རབ་རྒྱ་མཚོའི་བཅུད་ཀྱི་དགའ་སྟོན་ལས། ། ཆ་ཤས་ཐིགས་པས་འཚོ་བའི་ནཱ་གཱརྫུ་ན། ། རྟག་ཏུ་དམ་པའི་མགོན་གྱིས་ཟིན་པར་ཤོག །
དོན་དམ་གནས་ལུགས་རང་མཚང་མ་རིག་ཅིང་། ། ཐ་སྙད་ཆོ་ག་ཚུལ་བཞིན་མི་ཤེས་པར། ། མཐོན་པོའི་གཟུགས་ཀྱིས་རང་གཞན་སླུའོ་སྙམ། ། བདག་ནི་བདག་ཉིད་བསམ་ནས་སྤྱོད་འགྲོ་སྐྱུང་། ། ཁོ་བོ་ཐ་སྙད་ཚིག་གི་སྤྲོས་པས་འཇིགས། ། རེ་ཞིག་བས་མཐའི་ནགས་ཚལ་ཉམས་དགའ་དེར། ། ཇི་སྙེད་ཏིང་འཛིན་བདུད་རྩི་མ་ཐོབ་བར། ། སྒོ་གསུམ་གནད་ལ་བོར་ཏེ་བསྒོམ་པར་ཤོག ། བཀྲ་ཤིས་པར་བྱའོ། ། ཚར་གསུམ་ཁུག་པའི་བྱིན་རླབས་སོགས། །
བྱིན་རླབས་དང་རྗེས་གནང་ཁ་ཡར་བཞུགས་སོགས། ། ན་གརྫུ་ནའི་དཔེའོ། ། དགེ་ལེགས་འཕེལ་བཀྲིས་གུརྺན་ཏུ།། ༈ །།རྒྱས་པའི་ལས་སྒྲུབ་དང་བླ་མ་རིན་ཆེན་འབྱུང་ལྡན་གྱི་རྒྱུན་གྱི་ཉམས་ལེན་བཞུགས་སོ། ། ཚར་གསུམ་ཁུགས་པའི་བྱིན་རླབས་ལ། མཎྜལ་སངས་རྒྱས་ཀུན་གྱི་རང་བཞིན་སྐུ། ། བླ་མའི་སྐུ་ལ་ནས། བླ་མའི་ཐུགས་ལ་ཕྱག་འཚལ་ལོ། ། དུས་གསུམ་སངས་རྒྱས་ཐམས་ཅད་དང་། ། ལྷག་པའི་ལྷ་ཡི་ངོ་བོ་ཉིད་ནས།
བདག་ལ་བྱིན་རླབས་བསྩལ་དུ་གསོལ་གསུམ། སློབ་དཔོན་དོན་གྲུབ་ཏུ་རྒྱས་པར་གསལ་གདབ། ཕྱི་ནང་གསང་བའི་ཚེ་ལྷ་མོ་རྣམས་བདེ་བ་མཆོག་གི་ངོ་བོར་འོད་དུ་ཞུ། ཐུགས་ཀར་ཐིམ་པར་བསམ། དེ་རྣམས་ཀྱི་སྔགས་ལ་རྗེས་ཟློས་བྱས། ཨོཾ་གུ་རུ་སོགས་ཀྱི་གསོལ་བཏབ་ཚར་གསུམ། བླ་མའི་དཔྲལ་བར་ཨོཾ་དང་། ཕྱག་གཡས་ཀྱི་མཐིལ་དུ་སྣ་ཚོགས་རྡོ་རྗེའི་ལྟེ་བར་ཡིད་བཞིན་གྱི་ནོར་བུ་དགོས་འདོད་འབྱུང་བ་ཆ་བརྒྱད་པའི་ལྟེ་བའི་སོ་ཡིག་སེར་པོའི་དབུས་ནས་འོད་ཀོར་ཨོཾ་ཡིག་གི་ཕྲེང་བ་དང་བཅས་པ་བྱོན་སོགས་དང་། བླ་མའི་ཕྱག་སློབ་མའི་དཔྲལ་བར་རེག་ཅིང་ཨོཾ་བརྗོད། དེ་བཞིན་དུ་མགྲིན་ཐུགས་སྭ་ཡིག་གི་དབུས་དང་བཅས་པའི་སྤྲོ་བསྡུ་ཕྱག་མགྲིན་སྙིང་དུ་རེག་ཅིང་ཨཱ་དང་ཧཱུྃ་བརྗོད།
གནས་གསུམ་ཆར་དང་། སྭ་ཡིག་གི་དབུས་ནས། འབྲུ་གསུམ་དུས་གཅིག་ལ་བྱུང་། གནས་གསུམ་ནས་ཞུགས། ལུས་ཐམས་ཅད་ཁེངས། གནས་གསུམ་དུ་འབྲུ་གསུམ་འཁོར་བར་བསམ་ལ་ཕྱག་གནས་གསུམ་དུ་རེག་ཅིང་། འབྲུ་གསུམ་བརྗོད་དོ། ། རེ་རེ་ལ་འདག་བྱ་འཐོབ་བྱ་དབང་གི་ངོ་སྤྲོད། དེང་ནས་སོགས་འདྲ།། ༈ །།བླ་མ་རིན་འབྱུང་།
བླ་མ་རིན་འབྱུང་གི་བྱིན་རླབས་ལ་མཎྜལ་ཚོམ་བུ་བདུན་མ་ཐེངས་གསུམ། གང་དྲིན་མ། སངས་རྒྱས་ཀུན་གྱི་རང་བཞིན་སྐུ། ། བླ་མ་མཆོག་ལ་བདག་གསོལ་འདེབས། ། ཀུན་མཁྱེན་ཡེ་ཤེས་ཕུང་པོ་ཤླཽ་ཀ་གཉིས་དང་བཅས་པས་གསོལ་བ་གདབ། བླ་མ་རིན་ཆེན་འབྱུང་ལྡན་དུ་བསྐྱེད། མཆོད་པ་ལ་རྗེས་ཟློས་བྱེད། དཔལ་ལྡན་བླ་མ་ཡོན་ཏན་རིན་ཆེན་འབྱུང་ལྡན་སོགས་ཀྱི་གསོལ་གདབ་ཚར་གསུམ། བླ་མའི་ཕྱག་གཡས་པ་ལས། དགོས་འདོད་ཚུལ་བཞིན་དུ་བབས་རིང་གནས་ཁང་ལུང་པ་སོགས་ཁེངས།
བསམ་པ་ཐམས་ཅད་རྫོགས་པར་བྱས། བླ་མའི་སྐུ་ལས་འོད་ཟེར་སེར་པོ་འཕྲོས། སློབ་མའི་ལུས་ཁྱབ་པའི་རྐྱེན་གྱིས་གདན་ལྔ་བརྩེགས་ཀྱི་སྟེང་དུ་སློབ་མ་རིན་འབྱུང་དུ་བསྐྱེད། ཕྱག་ལས་དགོས་འདོད་བབས་རིགས་དྲུག་བར་དོ་བཅས་པ་ཚིམ་པར་བྱས། ཐམས་ཅད་ཀྱང་རིན་འབྱུང་དུ་བསྒྱུར། དེ་རྣམས་རང་སེམས་སུ་ཐག་གཅད། མཐར་སྣང་སྲིད་རིན་འབྱུང་དུ་གསལ་བ་དང་། བླ་མ་འོད་དུ་ཞུ་སློབ་མ་ལ་ཐིམ་པར་བསམ། འཛིན་མེད་དུ་འཇོག་ཏུ་གཞུག བླ་མས་དྲིལ་བུ་གསིལ་ཞིང་།
ཨ་ཨཱ་ནས། ཨཻ་ཨའི་བར་ཚར་གསུམ། བླ་མ་དམ་པ་ཡོན་ཏན་རིན་ཆེན་འབྱུང་ལྡན་གྱིས་རྡོ་རྗེའི་སློབ་མ་འདི་རྣམས་ཀྱི་རྒྱུད་ལ་བྱིན་གྱིས་བརླབ་ཏུ་གསོལ་སོགས་གསོལ་བ་གདབ་ཅིང་ལྟ་བ་ལ་བཞག དེང་ནས་སོགས་འདྲ། འདི་གཉིས་ཆག་མེད་གྲུབ་ན་ལེགས་ཏེ། རྗེ་བླ་མ་ཉིད་ནི་ཆག་མེད་དུ་མཛད་གྱིན་བདོག་གསུངས་སོ། ། ྀཨཚཿ།། ༈ །།བརྡ་དོན་གསལ་བ། བརྡ་དོན་གསལ་བའི་བྱིན་རླབས་ལ། སློབ་དཔོན་གྱི་བྱ་བ་ལམ་དུས་གཏོར་བསྔོ་ཙམ་བྱ་ཡི།
རྡོ་ལ་བསྐྱེད་ཆོག་སོགས་ནི་གང་སྔ་མི་མཛད། མཎྜལ་གང་དྲིན་ཤླཽ་ཀ ཀུན་མཁྱེན་ཡེ་ཤེས་ཤླཽ་ལོ་གཉིས་ཀྱིས་གསོལ་བ་གདབ། དངོས་གཞི་ལ་དང་པོ་གླེང་གཞིའི་ལོ་རྒྱུས་བཤད་པ། བར་དུ་བྱིན་གྱིས་བརླབས་པ། མཐར་བརྡ་དོན་བསྲེ་ཞིང་ངོ་སྤྲད་པའོ། ། དང་པོ་ཡི་གེ་བཞིན་བཤད། གཉིས་པ་བླ་མ་ཧེ་རུ་ཀར་གསལ་བ་དང་། མདུན་གྱི་ནམ་མཁའ་ལ་རྩ་བརྒྱུད་ཀྱི་བླ་མ་སྤྲིན་ཕུང་འཐིབ་པ་བཞིན་བཞུགས་པ་རྣམས་ཀྱི་བྱིན་གྱིས་རློབས་པར་བསམ་ལ། རྡོ་སློབ་མའི་ལག་ཏུ་གཏད་ཅིང་མགོ་བོར་བཞག་སྟེ།
རྗེ་བཙུན་ས་སྐྱ་པ་ཆེན་པོས་རྣལ་འབྱོར་གྱི་དབང་ཕྱུག་གྲགས་པ་རྒྱལ་མཚན་ལ་ཇི་ལྟར་གདམས་པའི་དོན་ཐམས་ཅད་སློབ་མ་འདིའི་རྒྱུད་ལ་འཇུག་པར་གྱུར་ཅིག་ཅེས་སློབ་མ་རེ་རེ་ཞིང་བརྗོད། གསུམ་པ་ནི་རྡོ་ཕྱག་ཏུ་བཟུང་སྟེ། གསུང་ངག་རིན་པོ་ཆེའི་ལམ་ཐམས་ཅད་འདིས་མཚོན་པར་ནུས་པ་ཡིན་ཏེ། རྡོ་དཀར་ཞིང་དྭངས་ལ་ཡིད་དུ་འོང་བ་འདིས། སེམས་ཀུན་གཞི་ཅིར་ཡང་བསྒྱུར་ཏུ་བཏུབ་པ་མཚོན། གྲུ་བཞི་ནི་འཁོར་འདས་ཐམས་ཅད་ལ་རིས་མེད་དུ་ཁྱབ་པ། དེའི་སྟེང་དུ་པདྨ་འདབ་བརྒྱད་ཀྱི་པདྨ་ནི་འདམ་ལས་སྐྱེས་ཀྱང་འདམ་གྱིས་མ་གོས་པ་ལྟར། ཀུན་གཞི་དེའི་ངོ་བོ་ཉོན་མོངས་པ་དང་རྣམ་རྟོག་གིས་མ་གོས་པ་མཚོན། ཕྱོགས་བཞི་འདབ་མ་སྟོང་པར་ཡོད་པས་ཀུན་གཞི་དེའི་ངོ་བོ་བྱེད་པ་རྒྱུ་འབྲས་ཐམས་ཅད་སྟོང་པར་མཚན་པ་སྟེ་མདོར་ན་ཤེས་རབ་ལྟ་བས་ཐག་བཅད་པ་ཀུན་གཞི་རྒྱུ་རྒྱུད་ཀྱི་ལམ་ཐམས་ཅད་མཚོན། ལུས་ཐབས་རྒྱུད་ཀྱི་ལམ་དབང་བཞིའི་ལམ་གྱི་བུམ་དབང་གི་ལམ་ནི་ལྟེ་བའི་ཡི་གེ་གཉིས་ཀྱིས་མཚོན།
གཙོ་བོ་ཡབ་ཡུམ་གྱིས་མཚོན་པའི་རྟེན་དང་བརྟེན་པར་བཅས་པའི་དཀྱིལ་འཁོར་སྒོམ་པ་སྟེ། དང་པོ་ཆོས་ཉིད་གདན་དུ་བྱས་ཞེས་པས་བསྟན། གསང་དབང་གི་ལམ་ནི། ནུབ་བྱང་གི་ཡ་ལ་ཀླད་ཀོར་བྱིན་པས་ཡཾ་ནི་རླུང་གི་ས་བོན་ཏེ་རླུང་གི་སྦྱོར་བ་བདུན་མཚོན་ལ། གཉིས་པ་རླུང་ལ་སྤར་ཟིན་བྱ་ཞེས་བསྟན། ལྷོ་ནུབ་ཀྱི་ར་ལ་ཐིག་ལེས་བརྒྱན་པའི་རཾ་ནི། མེའི་ས་བོན་ཏེ་གཏུམ་མོའི་དམིགས་པ་བཅོ་བརྒྱད་བསྟན་ཏེ། གཏུམ་མོའི་མེ་དྲོད་རབ་ཏུ་བསྐྱེད་ཅེས་པ་བསྟན། གསུམ་པའི་ལམ་ནི་ཤར་ལྷོའི་བ་ལ་ཐིག་ལེས་བརྒྱན་པའི་བཾ་ནི་ཆུའི་ས་བོན་ཏེ། བྱང་ཆུབ་ཀྱི་སེམས་ཞུ་བདེ་མི་རྟོག་པ་གསུམ་ལམ་དུ་བྱེད་པ་སྟེ།
བྱང་སེམས་ཆུ་རྒྱུན་དབང་བསྐུར་གཞུག་ཅེས་བསྟན། བྱང་ཤར་གྱི་ལ་ལ་ཐིག་ལེ་བྱིན་པས་ལཾ་ནི་སའི་ས་བོན་ཏེ། དེས་མཚོན་པའི་འབྱུང་བ་བཞི་བའི་རྦ་རླབས་རེངས་པ་བཞི་པའི་ལམ་སྟེ། ས་སོགས་འབྱུང་བ་དབང་དུ་སྡུད་ཅེས་པས་བསྟན། ཡེ་ཤེས་སྔ་ནི་མངོན་གྱུར་ནས། ། འཆི་བ་མེད་པའི་གནས་ཐོབ་བོ། ། ཞེས་པས་ལམ་དེ་བསྒོམས་པས་འབྲས་བུ་སྐུ་བཞི་ཡེ་ཤེས་ལྔ་ཐོབ་པ་སྟེ་མདོར་ན་གསུང་ངག་རིན་པོ་ཆེའི་དོན་ཐམས་ཅད་འདིས་མཚོན་ནུས་པ་ཡིན་གསུངས། དེང་ནས་སོགས་འདྲེའོ།། ༈ །།བརྡ་ཆིག་བརྒྱུད། བརྡ་ཆིག་བརྒྱུད་ཀྱི་བྱིན་རླབས་ལ།
མཎྜལ་གང་དྲིན་ཤླཽ་ཀ་དང་། ཀུན་མཁྱེན་ཡེ་ཤེས་ཤླཽ་ཀ་གཅིག་གིས་གསོལ་བ་བཏབ། དཔོན་སློབ་ཐུན་མོང་དུ་ཨུཥྞི་ཥའི་སྲུང་འཁོར་བསྒོམས་ནས་སྔགས་བདུན་ཙམ་བཟླས། དེ་ནས་ཡོལ་བ་བཏང་བའི་ནང་དུ་སློབ་མ་རེ་རེ་ཞིང་བོས་ནས་དབང་བཞིའི་བརྡ་རྣམས་བསླབས། མཐར་ཐམས་ཅད་ལ་ཐུན་མོང་དུ་དམ་ལ་བཞག་པ་བཞིས་དམ་ལ་བཞག ཨུཥྞི་ཥའི་སྲུང་འཁོར་བསྡུས་ནས་མཎྜལ། སློབ་དཔོན་ལ་གསོལ་བ་བཏབ་པ། དངོས་གཞི་བརྡ་བསྟན་པ། རྗེས་དམ་ལ་བཞག་ཅིང་གསང་བར་གདམས་པ་གསུམ་གྱིས་བསྡུས་པའོ།། ༈ །།མགོན་རྐྱང་གི་རྗེས་གནང་ལ་མཎྜལ་གང་དྲིན་མ།
སངས་རྒྱས་ཀུན། ཀུན་མཁྱེན་ཡེ་ཤེས་ཤླཽ་ཀ་གཉིས་ཀྱིས་གསོལ་བ་གདབ། དཀོན་མཆོག་གསུམ་གྱིས་རྒྱུན་བཤགས། དུས་གསུམ་སངས་རྒྱས་ཀྱི་སྐུ་གསུང་ཐུགས་རྡོ་རྗེའི་ངོ་བོར་གྱུར་པ་བླ་མ་དམ་པས་བདག་ལ་དཔལ་རྡོ་རྗེ་ནག་པོ་ཆེན་པོའི་སྐུ་གསུང་ཐུགས་ཀྱི་རྗེས་སུ་གནང་བ་མ་ལུས་པ་བསྩལ་དུ་གསོལ་གསུམ། སློབ་དཔོན་གྱི་ཐུགས་ཀའི་འོད་ཀྱིས་མདུན་གྱི་ཚོམ་བུ་ལྷར་གསལ་བའི་ཐུགས་རྒྱུད་བསྐུལ། དེའི་འོད་ཀྱིས་སློབ་མ་སྦྱངས་པ་ལས་ལྷར་བསྐྱེད། མིག་ཏུ་གཏི་མུག་རྡོ་རྗེ་མ་སོགས་ཀྱི་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས། ཌཱ་དྲིལ་རོལ་ཆེན་དང་བཅས་པས་ཡེ་ཤེས་པ་སྤྱན་དྲངས། མདུན་བསྐྱེད་ཀྱི་ཞལ་ནས་སྔགས་ཕྲེང་བྱུང་སྙིང་ཀའི་ཧཱུྃ་ལ་ཐིམས་ཤིང་འཁོད་པར་བསམ་ལ། ཡི་གེ་བདུན་མ་དང་ཤ་ས་ན་ཚར་གསུམ།
བཅོམ་ལྡན་བདག་ལ་སོགས་བྱ་གསུངས། སློབ་དཔོན་གྱི་ཐུགས་ཀའི་འོད་ཀྱིས་རང་ནག་པོ་ཆེན་པོར་གསལ་བར་བྱས་པ་ལ་སེམས་གཏད་དེ། འདི་ལྟར་གང་དུ་ཡང་མ་གྲུབ་བཞིན་དུ་ཐབས་ཁྱད་པར་ཅན་དེ་དག་ལ་བརྟེན་ནས། རང་ཉིད་གུར་གྱི་མགོན་པོ་སྣང་སྟོང་ཟུང་འཇུག་གདངས་འགག་མེད་དུ་ཤར་བ་འདིས་མཚོན། སྣང་སྲིད་འཁོར་འདས་ཀྱི་ཆོས་ཐམས་ཅད་རང་སེམས། སེམས་སྒྱུ་མ། དེ་རྟེན་འབྲེལ། དེ་བརྗོད་བྲལ་དུ་ངོ་སྤྲད་ལ་ཟོལ་མེད་དུ་སྐྱོང་དུ་འཇུག་པ་ཐུཾགཾསཾ། བླ་མའི་ཕྱག་ཕྲེང་ཨོ་ཀོ་ལ་བསྐོན། གཏོར་མ་མགོ་བོར་བཞག
གསུང་ངག་བརྒྱུད་པ་གསུམ་འདུས་ཀྱི་བླ་མའི་མཚན་གྱི་མཐར་བཀའ་བསྒོ་དཀྱུས་བཞིན་ལ། ཁྱད་པར་རྡོ་རྗེ་སློབ་མ་འདི་རྣམས་གསུང་ངག་རིན་པོ་ཆེ་ཉམས་སུ་ལེན་པ་དང་གཞན་ལ་སྟོན་པ་སོགས་ཐོས་བསམ་སྒོམ་གསུམ་གྱི་བྱ་བ་གང་བྱེད་ཀྱང་ཕྱི་རོལ་སྡུཾད། ཏིང་ངེ་འཛིན་སེམས། འབྱུང་བ་ལུས་འཁྲུགས་སོགས་ཀྱི་ཕྱི་ནང་གསང་བའི་བར་ཆད་ཐམས་ཅད་ཞི་བ་དང་ཉམས་དང་རྟོགས་པའི་ཡོན་ཏན་ཐམས་ཅད་གོང་འཕེལ་དུ་འགྱུར་བའི་ཕྲིན་ལས་མཛོད། ཅེས་སོགས་ཀྱི་བཀའ་བསྒོ། གཏོར་མའི་ལྷ་སྤྱི་བོ་ན་བསྟིམ། དེང་ནས་སོགས་འདྲ། དཀྱུས་གཅིག་ལ་སློབ་མ་གསུམ་ལས་མང་བ་མི་མཛད། རྣམ་འཇོམས་བིར་ལུགས་ཀྱི་བྱིན་རླབས། བདག་ཆེན་རིན་པོ་ཆེའི་ཡི་གེ་ཇི་ལྟ་བ་བཞིན་མཛད་དོ།།
༈ །།སྒྲུབ་པ་ལུང་སྦྱིན། ལམ་བསྡུས་ཏེ་བསྒྲུབ་པའི་ལུང་སྦྱིན་པའི་བྱིན་རླབས་ལ། མཎྜལ་ལམ་བསྡུས་པ་ནི། རྫོགས་པའི་སངས་རྒྱས་ཀྱི་གསུང་རབ་ཐམས་ཅད་ཀྱི་སྙིང་པོ། གསང་སྔགས། དེའང་བླ་མེད། དེའང་ཀྱཻ་རྡོ་རྗེ། དེའི་བརྗོད་བྱའི་དོན་མུས་པ་གསུང་ངག་རིན་པོ་ཆེར་གསུངས་ཤིང་། དེའི་བརྗོད་དོན་མཐའ་དག་མ་ཚང་བ་མེད་པར་ལམ་དུས་ཐུན་གཅིག་ཏུ་འདུས་པས་ན། ལམ་གྱི་སྙིང་པོ་ནི་འདི་ཁོ་ན་ཡིན།
འདུས་ཚུལ་ཡང་སྣང་བ་གསུམ་གྱི་ཉམས་ལེན་ཐམས་ཅད་ནི་སྐྱབས་འགྲོ་སེམས་བསྐྱེད་དུ་འདུས། རྒྱུད་གསུམ་ཀའི་ཀུན་གཞི་རྒྱུ་རྒྱུད་ཀྱི་ཉམས་ལེན་ཐམས་ཅད་ཡེ་ཤེས་ཚོགས་བསག་དང་། རྒྱུ་རྡོར་འཛིན་ཞུ་བའི་གོང་བུ་ལ་མཉམ་པར་བཞག་པར་འདུས། ལུས་ཐབས་རྒྱུད་ཀྱི་བུམ་དབང་གི་ལམ་ཕྱི་ནང་གི་བསྐྱེད་རིམ་དང་། གསང་དབང་གི་ལམ་གཏུམ་མོ་དངོས་སུ་ཚང་། ཤེས་རབ་ཡེ་ཤེས་ཀྱི་ལམ་འཁོར་གྱི་ལྷ་མོ་དབྱུང་བ་དང་། འབྲས་བུ་རྡོར་འཛིན་དུ་ཞེངས་པའི་རྒྱུའི་སྙོམས་འཇུག་ཚང་། དེར་མ་ཟད་ལམ་གྱི་དབང་བཞི་དང་ལམ་དེ་དག་རྒྱས་པར་ཚང་བའི་ཕྱིར། དེས་ན་ལ་ལ་དག་ཁྱེད་ཀྱིས་ལམ་འབྲས་ཚང་མའི་ཉམས་ལེན་ཅི་ཐུབ། ལམ་དུས་མ་ཆག་ཙམ་ཨེ་ཡོང་ལྟོས་ཟེར་བ་མང་པོ་ཡོང་གི་གདའ་སྟེ་གནད་མ་གོ་བར་གདའ་གསུངས།
དེ་ལ་ཆོས་རྗེ་རྡོ་རྗེ་འཆང་གིས། ལམ་འབྲས་ཁྲིད་ཀྱི་སྙིང་པོ་ནི། སོགས་གསུངས་པའི་དོན་ལ་ངོར་པ་བྱིན་ལ་དང་པོ་ནས་རིམ་བཞིན་བརྒྱུད་པའི་འཕྲོས་ཡེ་མེད། ཕྱིས་སུ་རྟོག་བཅོས་འབྲུ་སྣོན་བྱེད་པའི་ལབ་ལོབ་མང་པོ་བྱེད་པ་སྙིང་པོ་ཅི་ཡང་མེད། རང་ལུགས་རིང་བརྒྱུད་དང་ཉེ་བརྒྱུད་གཉིས་ལས་འོངས་པའི་ཉམས་སུ་བླང་བྱའི་གཙོ་བོ་མངོན་རྟོགས་དང་ལམ་དུས་ཀྱི་དབང་ཆོག་གཉིས་ཡིན་ལ། དེ་ལས་གསུམ་འབྱུང་བ་ནི། རྒྱས་འབྲིང་བསྡུས་གསུམ་སྟེ། མངོན་རྟོགས་རྒྱས་པ་ཡན་ལག་བཞི་པ། འབྲིང་དྲུག་པ། བསྡུས་པ་ནི།
སྔོན་འགྲོ་སྐྱབས་འགྲོ་སེམས་བསྐྱེད་ཀྱི་རྗེས་སུ་གཞན་མེད་པར་ཚད་མེད་བཞི་བསྒོམས་ནས་ཡེ་ཤེས་ཚོགས་བསག་བྱས། སྟོང་པའི་ངང་ལས་ཡེ་ཤེས་ཀྱི་སྣང་བ་ལས་གྲུབ་པའི་སྲུང་བའི་འཁོར་ལོ་ཡངས་ཤིང་རྒྱ་ཆེ་བའི་ནང་དུ་གཞལ་ཡས་ཁང་གྲུ་བཞི་སྒོ་བཞི། རྒྱན་རྟ་བབས་བཞི་དང་བཅས་པ་ཚད་དང་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ། ལྷ་སོ་སོའི་གདན་དང་བཅས་པའི་དབུས་སུ། རང་རྒྱུ་རྡོ་རྗེ་འཛིན་པ་ཡབ་ཡུམ་དུ་གསལ་བའི་ཞེས་པའི་བར་ལམ་གྱིས་སྒོམ་པས་ཆོག་གི རེ་རེ་ནས་གསལ་འདེབས་མི་དགོས། མཁའ་གསང་བྱིན་རླབས་ཡན་དཀྱུས་བཞིན་ལ། བདུད་རྩི་བྱིན་རླབས་དོན་དྲན་བཞིན་པས་ཨོཾ་ཨཱཿཧཱུྃ་ཧོ་ལན་གསུམ་བརྗོད་པས་རུང་གསུངས། དབང་རྒྱས་འབྲིང་བསྡུས་གསུམ་ནི་དཀྱུས་ལྟར། དངོས་ཀྱི་ཚེ་རིག་པའི་དབང་ལྔ་རྡོ་རྗེ་བརྟུལ་ཞུགས་དང་དྲུག་དམ་ཚིག་གསུམ་དང་བཅས་པ་ཐོབ་བྱུང་སྙམ་པའི་ངེས་ཤེས།
གསང་དབང་གི་ལྕེ་ཐོག་ཏུ་མྱང་པས་ལུས་ཁེངས་པ་དང་། གསུམ་པའི་ཚེ་དྲི་བ་དྲེས་ལན་སྔོན་དུ་འགྲོ་བས་སྙོམ་པར་ཞུགས། དགའ་བཞི་ལུགས་ལྡོག་ཏུ་སྐྱེས་བྱུང་སྙམ་པའི་ངེས་ཤེས། ཡིད་ཆེས་པ་རེ་བསྐྱེད་དགོས་གསུངས། མཚོན་བྱ་དོན་གྱི་ཡེ་ཤེས་རྒྱུད་ལ་སྐྱེས་ཡོད་ན་འདས་པའི་རྟོག་པ་འགགས། མ་འོངས་པ་མ་སྐྱེས། ད་ལྟར་གྱི་རིག་པ་སྐད་ཅིག་ལ་དབང་གིས་ཚང་བ་ཡིན། གསལ་བའི་ཆ་བུམ་དབང་། སྟོང་པའི་ཆ་གསང་དབང་། དབྱེར་མེད་པ་གསུམ་པ།
དེའི་ངོ་བོ་བློ་ལས་འདས་པ་བཞི་པ་སྟེ་མདོར་ན་ཆུ་ལ་སོགས་པས་རབ་བཀྲུས་བཞིན། ། ཞེས་གསུངས་པ་ལྟར་དབང་གི་ཆུ་བོ་རབ་ཡེ་ཤེས། འབྲིང་ངེས་ཤེས། མཐའ་མ་ཚིག་ལ་བཞག་པའི་བར་ཡེ་ཤེས་རྒྱུད་ལ་སྐྱེས་ན་ལེགས་ཏེ། སྐྱེས་ཀྱང་དབང་དེ་དང་དེ་ཐོབ་དྲི་མ་དེ་དང་དེ་དགའ་ཐོབ་བྱ་དེ་དང་དེ་མངོན་དུ་བྱས་པ་ཡིན་སྙམ་པའི་ངེས་ཤེས་མ་སྐྱེས་ན། ཤར་སྦྱངས་ཙམ་གྱིས་དཔེ་དོན་གྱིས་ཆུའོ་ནུབ་འགྲོ་བས་ནན་ཏན་ཆེར་བྱ་གསུང་། གཉིས་པ་ལུང་ཕྱིན་པ་ནི། ཉམས་སུ་བླངས་པའི་རྣལ་འབྱོར་པ་ལ་གསང་བ་བཅུས་རྒྱས་བཏབ་སྟེ། སྐལ་མངོན་སུམ་སྐལ་ལྡན་ལ་ཕན་པ་འདི་ལ་གསུམ། དུས་ཁྱད་པར་ཅན་ལ་མཁའ་འགྲོ་ལྔ་མཉེས་པར་བྱ་བ།
ལུང་སྦྱིན་པ་དངོས། རྗེས་བཀའ་རྒྱས་བཏབ་པའོ། ། དང་པོ་ནི་ཚོགས་ཀྱི་འཁོར་ལོ་ཆོ་ག་ཇི་ལྟ་བར་བསྒྲུབས་ཚར་བ་དེས་འཐུས། གཉིས་པ་མཎྜལ། སངས་རྒྱས་ཐམས་ཅད་འདུས་པའི་སྐུ། ། དཔལ་ལྡན་བླ་མ་རྡོ་རྗེ་འཆང་། ། ཁྱེད་ཀྱི་ཐུགས་རྗེའི་བཀའ་དྲིན་གྱིས། ། བདག་ལ་བྱིན་གྱིས་བརླབ་ཏུ་གསོལ་གསུམ། བླ་མ་ཟུང་འཇུག་སྐུ་བཞིའི་བདག་ཉིད་ཁྱབ་བདག་ཧེ་རུ་ཀ་ཕྱག་བཅུ་དྲུག་རལ་གྲིའི་སྟེང་གི་ཆ་ལ་ཟུང་འཇུག་རྡོ་རྗེ་འཆང་ཡབ་ཡུམ་མཐུ་སྟོབས་དབང་ཕྱུག་བིརྺ་པ། རྗེ་བཙུན་ས་སྐྱ་པ་ཡབ་སྲས་སོགས་གསུང་ངག་བརྒྱུད་པ་གསུམ་ལྡན་གྱི་བླ་མ་རྣམས་མངོན་སུམ་དུ་བཞུགས་པ་དེ་དག་གི་མཐའ་སྐོར་དུ་ཡི་དམ་ལྷ་ཚོགས་སངས་རྒྱས་བྱང་སེམས་གནས་གསུམ་གྱི་དཔའ་བོ་མཁའ་འགྲོ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལ་སོགས་པ་ཆོས་སྐྱོང་སྲུང་མ་ཐམས་ཅད་དགྱེས་བཞིན་དུ་སྤྲིན་ཕུང་ལྟར་འཐིབས་སེ་བཞུགས་པ་རྣམས་ཀྱིས་མགྲིན་གཅིག་ཏུ་ཁྱེད་རང་ལ་བར་ཆད་མི་འབྱུང་བའི་ལུང་བྱིན་བྱུང་སྙམ་དུ་མོས་པས་འདིའི་རྗེས་ཟློས་མཛོད།
དཀྱིལ་འཁོར་ལྔ་ལ་བཏུད་དེ་བཀྲུཾན་ཞེས་པ་ནས་བདེ་ཆེན་ཆོས་སྐུ་ནམ་མཁའ་མཐོང་། ། བདག་རྒྱུད་བྱིན་གྱིས་བརླབ་ཏུ་གསོལ། ། ཚར་གཅིག རྡོ་རྗེ་འཆང་ནས་བླ་མ་རྣམས་ཀྱི་མཚན་རིམ་བཞིན་བརྗོད་དེ། དུས་གསུམ་སངས་རྒྱས་ཐམས་ཅད་གཅིག་ཏུ་བསྡུས་པའི་བདག་ཉིད། རྗེ་བཙུན་རྡོ་རྗེ་འཆང་ཆེན་པོ་ཀུན་བཟང་ཆོས་ཀྱི་ཉི་མ་བློ་ལྡན་ཤེས་རབ་ཀུན་དགའ་རྒྱལ་མཚན་དཔལ་བཟང་པོ་བཀའ་དྲིན་མཚུངས་པ་མ་མཆིས་པའི་ཞལ་སྔ་ནས་སོགས་ཀྱིས་བདག་ལ་གནང་བའི་བར་དང་གཞན་ཡང་བདག་ཆེན་རྡོ་རྗེ་འཆང་ཆེན་པོས། ཡབ་འཇམ་དབྱངས་ཆེན་པོ་ལ་གསན་པ་དང་། འཇམ་དབྱངས་དཀོན་མཆོག་བཟང་པོ་ལ་གསན་པ་སོགས་བརྒྱུད་པ་གསུམ་འདུས་ཀྱི་བླ་མ་དམ་པ་རྣམས་ཀྱིས་གསུང་ངག་རིན་པོ་ཆེ་ཉམས་སུ་ལེན་པ་ལ་འཇིག་རྟེན་ཆོས་ཀྱི་བར་ཆད། ཕྱི་རོལ་བདུད་ཀྱི་བདུད་སྟོབས་འཕེལ་བའི་བར་ཆད་ལ་སོགས་ཕྱི་ནང་གསང་བའི་བར་ཆད་ལས་རྒྱལ་བ་དེ་བཞིན་དུ་འདིར་རྡོ་རྗེ་སློབ་མ་འདི་རྣམས་སུས་གསུང་ངག་རིན་པོ་ཆེ་ཉམས་སུ་ལེན་པ་ལ། འཇིག་རྟེན་ཆོས་དང་ལ་སོགས་པའི་ཕྱི་ནང་གསང་བའི་བར་ཆད་ཀྱི་གཡུལ་ལས་རྣམ་པར་རྒྱལ་བར་གྱུར་ཅིག་ཅེས་ཚར་གཅིག་བརྗོད་ཅིང་མེ་ཏོག་གཏོར།
དེས་བར་ཆད་མི་འབྱུང་བའི་ལུང་ཐོབ་པ་ཡིན་པས། དེང་ཕྱིན་ཆད་ཁྱེད་རང་རྣམས་ཀྱིས་བཤད་སྒྲུབ་གང་བྱེད་ཀྱང་བར་ཆད་མི་འབྱུང་བར་ངེས་པ་ཡིན་ནོ་གསུངས། ཡན་ཆད་དེ་དག་གིས་སྒྲུབ་པའི་ལུང་བྱིན་བྱུང་སྙམ་པས། དཀྱིལ་འཁོར་ལྔ་ནས་བདག་རྒྱུད་བྱིན་གྱིས་བརླབ་ཏུ་གསོལ་ཚར་གཅིག རྡོ་རྗེ་འཆང་ནས་རྣམས་གསུང་ངག་རིན་པོ་ཆེ་ཉམས་སུ་ལེན་པའི་ཚེ་ཟུང་འཇུག་གི་ཏིང་ངེ་འཛིན་ཁྱད་པར་ཅན་ཐུགས་རྒྱུད་ལ་འཁྲུངས་པ་བཞིན་དུ་སོགས། དེས་སྒྲུབ་པའི་ལུང་ཐོབ་པ་ཡིན་པས། དེང་ཕྱིན་ཆད་སྔར་དང་མི་འདྲ་བར་ཟུང་འཇུག་གི་རྟོགས་པ་ཁྱད་པར་དུ་བྱས་པ་རྒྱུད་ལ་སྐྱེ་བར་འགྱུར་རོ་གསུངས་སོ། ། ཡན་ཆད་དེ་དག་གིས་མགྲིན་གཅིག་ཏུ་བཤད་པའི་ལུང་བྱིན་བྱུང་སྙམ་པས། དཀྱིལ་འཁོར་ལྔ་ནས་བརླབ་ཏུ་གསོལ་ཚར་གཅིག རྡོ་རྗེ་འཆང་ནས་དེ་དག་གིས་སྒྲུབ་པ་མཐར་ཕྱིན་པའི་རྗེས་སུ་སེམས་ཅན་གྱི་དོན་བསམ་གྱིས་མི་ཁྱབ་པ་གྲུབ་པ་དེ་བཞིན་དུ།
དེང་འདིར་རྡོ་རྗེ་སློབ་མ་འདི་རྣམས་ཀྱང་སྒྲུབ་པ་མཐར་ཕྱིན་ནས་གཞན་དོན་བསམ་གྱིས་མི་ཁྱབ་པ་འགྲུབ་པར་གྱུར་ཅིག་ཅེས་ཚར་གཅིག་དང་། མེ་ཏོག་འཐོར། དེ་ལྟར་བྱས་པས་བཤད་པའི་ལུང་ཐོབ་པ་ཡིན་པས། དེང་ཕྱིན་ཆད་གཞན་ལ་འཆད་པའི་ཚེ་རང་གཞན་ལ་གེགས་དང་བར་ཆད་མི་འབྱུང་བ་བཞིན་རྒྱུད་སྨིན་པར་ནུས་པ་སོགས་གཞན་དོན་མཚན་ཉིད་པ་འགྲུབ་པ་ཡིན་ནོ། ། དེས་ན་བར་ཆད་མེད་པ་བསྒྲུབ་པ་བཤད་པའི་ལུང་རྣམས་བྱིན་པ་ལ་བརྟེན་ནས། ཁྱེད་རང་རྣམས་ཉམས་སུ་ལེན་པ་དང་གཞན་ལ་སྟོན་པ་སོགས་གང་བྱེད་ཀྱང་རང་དབང་ཐོབ་སྟེ། མི་མཐུན་པའི་ཕྱོགས་ཡེ་མི་འབྱུང་ཞིང་། མཐུན་རྐྱེན་འབད་མེད་དུ་འབྱུང་བར་བླ་མ་བརྒྱུད་པ་དང་བཅས་པས་ཞལ་གྱིས་བཞེས་པ་ཡིན་པས། དེ་དག་གི་ཞཾལ་ལྕེཾས་བསྐུཾལ་བཾའི་ཆོས་འཆད་པ་སོགས་ཀྱི་ཚེ་གསོལ་བ་འདེབས་པར་བྱེད་པ་ཡིན། གསུམ་པ་ནི།
དམ་དུ་སྦ་ཞིང་དམ་དུ་སྤེལ་ཞེས་གསུངས་པས་བྱུང་རྒྱལ་དུ་མི་འཆད་པར་སྣོད་བརྟགས་ཏེ་རིམ་བཞིན་དུ་སྟོན་དགོས་པས། སྣོད་མ་བརྟགས་པར་དབང་མི་བསྐུར། དབང་མ་བསྐུར་བར་ཁྲིད་མི་སྟོན། ཁྲིད་མ་བསྟན་པར་གདམ་ངག་མི་བསྟན་ཏེ་གཞུང་བཤད་མི་སྟོན། གདམ་ངག་མི་སྟོན་པར་བཀའ་རྒྱས་མི་འདེབས་པ་ཡིན་གསུངས་ནས་གསང་བཅུའི་གདམ་ངག་ཡི་གེ་བཞིན་གསུངས་སོ། ྀཨཚཿའདི་རྣམས་ཁྱབ་བདག་རྡོ་རྗེ་འཆང་ཆེན་པོ་ཚར་ཆེན་ཆོས་ཀྱི་རྒྱལ་པོ་བློ་གསལ་རྒྱ་མཚོའི་གསུང་། ཐམས་ཅད་མཁྱེན་པ་ཀླུ་སྒྲུབ་རྒྱ་མཚོས་ཟིན་བྲིས་སུ་མཛད་པའོ། ། དགེའོ་བཀྲ་ཤིས།། །། PAGE * MERGEFORMAT 2 མང་ཐོས་ཀླུ་སྒྲུབ་རྒྱ་མཚོ། ལམ་ཟབ་སྦས་དོན་སྙིང་པོ།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
