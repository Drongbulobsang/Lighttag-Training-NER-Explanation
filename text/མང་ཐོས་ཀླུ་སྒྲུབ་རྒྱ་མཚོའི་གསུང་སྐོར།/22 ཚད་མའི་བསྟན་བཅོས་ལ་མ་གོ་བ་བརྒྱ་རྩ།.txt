མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༢༢
ཚད་མའི་བསྟན་བཅོས་ལ་མ་གོ་བ་བརྒྱ་རྩ།
༈ ལུང་རིགས་ཀྱིས་ཕྱེ་བས་དཔྱོད་ལྡན་གྱི་རྟོགས་པའོ།། ༄༅། །ཚད་མའི་བསྟན་བཅོས་ལ་མ་གོ་བ་བརྒྱ་རྩ་བཞུགས།། བློ་ཆེན་འཇམ་པའི་དབྱངས་ཀྱི་རྣམ་འཕྲུལ་མཆོག ། བརྩེ་ཆེན་ཀུན་དགའི་གསུང་རབ་བཞད་པའི་མཆོག ། བླ་ཆེན་རྣམ་པར་རྒྱལ་བའི་ཞབས་པད་མཆོག ། ཤུགས་ཆེན་དད་པས་སྤྱི་བོར་བླང་བའི་མཆོག ། དུས་དེང་སང་གི་རྟོག་གེ་པ། བུམ་པ་ཀ་བའི་གླེང་འགྲོས་ཀྱིས་ཚེ་ལོ་འདའ་བར་བྱེད་པ་འདི་དག་རིགས་པའི་གཞུང་ལུགས་ཆེན་པོ་ལ་བློ་གྲོས་ཀྱི་ནུས་པ་ཅུང་ཟད་འཇུག་པར་བྱ་བའི་ཕྱིར་ཁོ་བོས་ཆགས་སྡང་གི་རྣམ་རྟོག་སྤངས་པའི་སྒོ་ནས་རྣམ་པར་དཔྱོད་པའི་སྒོ་ཅུང་ཟད་དབྱེ་བར་བྱ་བ་འདི་ལ། རིགས་པའི་དབང་ཕྱུག་རྣམ་པ་གསུམ་པོ་ཐུགས་བརྩེ་བས་གཏོད་པར་འཚལ་ཞིག འདི་ཡུལ་སུན་འབྱུང་མེད་པར་ནི། །
དེ་སྤོང་བར་ནི་ནུས་མ་ཡིན། ། ཞེས་པ་འདི་ལ། འདི་འཕེན་པར་བྱ་སྟེ། གཟུགས་འཛིན་དབང་མངོན་དང་མཚུངས་ལྡན་གྱི་འདོད་ཆགས་ཆོས་ཅན། ཁྱོད་གཉེན་པོས་སྤོང་མི་ནུས་པར་ཐལ། ཁྱོད་ཀྱི་ཡུལ་གྱི་གཙོ་བོ་ལ་གནོད་མི་ནུས་པའི་ཕྱིར། ཁྱབ་པ་གཞུང་དེ་ལ་ཁས། རྟགས་གྲུབ་སྟེ། གཟུགས་བདེན་པར་གྲུབ་པའི་ཕྱིར། འདོད་མི་ནུས་ཏེ།
ཁྱོད་ཉོན་སྒྲིབ་ཡིན་པའི་ཕྱིར། ཅི་སྟེ་རྣམ་དཔྱོད་དང་ལྡན་པ་གཅིག་ན་རེ། གཟུགས་ལ་དམིགས་པའི་འདོད་ཆགས་དེ་ཁོ་རང་གི་ཡུལ་གྱི་གཙོ་བོ་གྲུབ་ཀྱང་། ཁོའི་རྒྱུ་བདེན་འཛིན་གྱི་ཡུལ་གྱི་གཙོ་བོ་མ་གྲུབ་པས་དེ་སྤངས་པའི་སྒོ་ནས་ཁོ་ཡང་སྤང་ནུས་པ་ཡིན་ནོ་ཞེ་ན། དེ་ཆོས་ཅན། ཁྱོད་ཡུལ་གྱི་གནས་ཚུལ་ལ་ཞུགས་པའི་བློ་ཡིན་པར་ཐལ། བློ་གང་ཞིག ཁྱོད་ཀྱི་ཡུལ་གྱི་གཙོ་བོར་གྱུར་པའི་གཟུགས་དེ་གནས་ལུགས་ལ་གྲུབ་པའི་ཕྱིར། འདོད་ན། ཁྱོད་བློ་གཞན་གྱིས་རྩ་བ་ནས་བཟློག་མི་ནུས་པར་ཐལ་ལོ། །
ཁྱབ་སྟེ། རང་བཞིན་ལ་ནི་ཕྱིན་ལོག་གིས། ། འབད་དུ་ཟིན་ཀྱང་མི་ལྡོག་ཏེ། ཞེས་པའི་གཞུང་དོན་གྲུབ་པའི་ཕྱིར། ཡང་ཉན་ཐོས་སློབ་པ་འཕགས་པའི་རྟོགས་པ་ཡང་ཡིན། ཉོན་མོངས་པས་ཉམས་པ་ཡང་ཡིན་པའི་གཞི་མཐུན་པར་གྱུར་པའི་རྟོགས་པ་ཆོས་ཅན། ཕྱིན་ཅི་ལོག་ཉོན་མོངས་པས་ཁྱོད་ཉམས་མི་ནུས་པར་ཐལ། ཁྱོད། འཚེ་བ་མེད་དང་ཡང་དག་དོན། ། རང་བཞིན་ལ་ནི་ཕྱིར་ལོག་གིས། །
འབད་དུ་ཟིན་ཀྱང་མི་ཟློག་སྟེ། བློ་དེ་ཕྱོགས་འཛིན་ཡིན་ཕྱིར་རོ། ། ཞེས་པའི་ཚིག་ཟུར་གྱི་འཚེ་བ་མེད་དང་ཡང་དག་དོན། ། རང་བཞིན་ལ་ནི་ཞེས་པའི་སྐབས་ནས་དངོས་སུ་བསྟན་པའི་རྟོགས་པ་ཡིན་པའི་ཕྱིར། ཁྱོད་བདག་མེད་མངོན་སུམ་དུ་མཐོང་བའི་རྟོགས་པ་ཡིན་པའི་ཕྱིར། འདོད་མི་ནུས་ཏེ། ཆོས་ཅན་ཡིན་པའི་ཕྱིར། ཅི་སྟེ་ཆོས་ཅན་དེ་འདྲ་མེད་དོ་ཞེ་ན། དེ་འདྲ་ཡོད་པར་ཐལ། ཉན་ཐོས་སློབ་པ་འཕགས་པའི་རྒྱུད་ཀྱི་སྤངས་པ་ཡང་ཡིན།
ཉོན་མོངས་པས་ཉམས་ངེས་ཀྱང་ཡིན་པའི་གཞི་མཐུན་པར་གྱུར་པའི་སྤངས་པ་ཡོད་པའི་ཕྱིར། མ་གྲུབ་ན། ཤེས་བྱ་ཆོས་ཅན། དེ་འདྲ་ཡོད་པར་ཐལ། ཐུབ་དབང་གི་རྒྱུད་ཀྱི་རང་དོན་སྤངས་པ་ཕུན་ཚོགས་དེ་ལེགས་པར་སྤངས་པའི་སྤངས་པ་ཡིན་པའི་ཆ་ནས་ཅི་ཡང་མེད་ལ་ཆགས་པ་དང་བྲལ་བའི་ཕྱི་རོལ་པའི་སྤངས་པ་ལས་ཁྱད་པར་དུ་འཕགས། སླར་མི་ལྡོག་པར་སྤངས་པའི་སྤངས་པ་ཡིན་པའི་ཆ་ནས་ཐེག་དམན་སློབ་པ་འཕགས་པའི་སྤངས་པ་ལས་ཁྱད་པར་དུ་འཕགས། མ་ལུས་པར་སྤངས་པའི་སྤངས་པ་ཡིན་པའི་ཆ་ནས་ཐེག་དམན་མི་སློབ་པའི་སྤངས་པ་ལས་ཁྱད་པར་དུ་འཕགས་པར་བསྟན་པའི་ཕྱིར། ཁྱབ་པ་ཡོད་དེ། ཉོན་མོངས་པས་ཉམས་ངེས་ཀྱི་ཐེག་དམན་སློབ་པ་འཕགས་པའི་རྒྱུད་ཀྱི་སྤངས་པ་མེད་ན། ཐུབ་དབང་གི་སྤངས་པ་དེ་ཐེག་དམན་སློབ་པ་འཕགས་པའི་རྒྱུད་ཀྱི་སྤངས་པ་ལས་ཕྱིར་མི་ལྡོག་པའི་སྒོ་ནས་ཁྱད་པར་དུ་འཕགས་པར་བསྟན་པ་ལ་རྣམ་བཅད་མེད་པའི་ཕྱིར་རོ། །
གོང་གི་རྟགས་གྲུབ་སྟེ། མདོ་རང་འགྲེལ་ལས། རབ་ཏུ་མཛེས་པའི་དོན་ནི་སྐྱེས་བུ་གཟུགས་ལེགས་པ་བཞིན་ནོ། ། ཕྱིར་མི་ལྡོག་པའི་དོན་ནི། རིམས་ནད་ལེགས་པར་བྱང་བ་བཞིན་ནོ། ། མ་ལུས་པའི་དོན་ནི། བུམ་པ་ལེགས་པར་གང་བ་བཞིན་ནོ། ། དོན་གསུམ་པོ་དེ་ཡང་ཕྱི་རོལ་པའི་འདོད་ཆགས་དང་བྲལ་བ་དང་། སློབ་པ་དང་མི་སློབ་རྣམས་ལས་རང་དོན་ཕུན་སུམ་ཚོགས་པས་ཁྱད་པར་དུ་བྱ་བའི་ཕྱིར་རོ་ཞེས་དང་། རྣམ་འགྲེལ་ལས་ཀྱང་།
སྐྱེ་དང་སྐྱོན་ནི་ཀུན་འབྱུང་དག ། སླར་ཡང་བཟློག་ཅེས་བཤད་པ་ཡིན། ། བདག་ལྟའི་ས་བོན་སྤངས་པའི་ཕྱིར། ། སླར་ཡང་མི་གཤེགས་པ་ཉིད་ཡིན་ནོ། ། ཞེས་བཤད་པའི་ཕྱིར་རོ། ། དེས་ན་སླར་མི་ལྡོག་པ་དང་ལྡོག་པའི་དོན་ལ། ཁ་ཅིག ཉན་ཐོས་སློབ་པའི་རྒྱུད་ཀྱི་མཐོང་ཆོས་ལ་བདེ་གནས་ལས་ཉམས་པ་ཡོད་པའི་དོན་དུ་འཆད་པ་དང་། གཞན་དག་སྤངས་པ་དེ་རྒྱུད་ལྡན་གྱི་སྐྱེས་བུ་སྲིད་པ་ལན་བདུན་པ་ལྟ་བུ་འཁོར་བར་ཡང་ཡང་བཟློག་པའི་དོན་ཡིན་གྱི། དེའི་རྒྱུད་ཀྱི་སྤངས་པ་ལས་ཉམས་པ་ཡོད་པའི་དོན་མིན་ནོ་ཞེས་འཆད་པའང་ཐོས་མོད་ཀྱི་འཐད་པར་མི་སེམས་ཏེ།
སྤངས་པའི་ཁྱད་པར་སྟོན་པའི་སྐབས་ཡིན་པའི་ཕྱིར་དང་། གཞན་ཡང་སྐྱོན་འདི་ལྟར། རྩ་བའི་བསལ་བ་དེ་ཡོད་པར་ཐལ། ཐུབ་པའི་རྒྱུད་ཀྱི་རྟོགས་པ་བདེ་གཤེགས་དེ་བདེན་བཞིའི་དེ་ཁོ་ན་ཉིད་རྟོགས་པའི་ཆ་ནས་ཕྱི་རོལ་པའི་བློ་གྲོས་ལས་ཁྱད་པར་དུ་འཕགས། བརྟན་ཅིང་མི་ཉམས་པའི་ཆ་ནས་ཐེག་དམན་སློབ་པ་འཕགས་པའི་རྟོགས་པ་ལས་ཁྱད་པར་དུ་འཕགས། ཤེས་བྱ་མ་ལུས་པ་མཁྱེན་པའི་ཆ་ནས་ཐེག་དམན་མི་སློབ་པའི་རྟོགས་པ་ལས་ཁྱད་པར་དུ་འཕགས་པར་བསྟན་པ་ཡིན་པའི་ཕྱིར། ཁྱབ་པ་ཡོད་དེ། མི་བརྟན་ཅིང་ཉམས་པར་ངེས་པའི་སློབ་པ་འཕགས་རྒྱུད་ཀྱི་རྟོགས་པ་མེད་ན། ཐུབ་དབང་གི་རྟོགས་པ་དེ་ཐེག་དམན་སློབ་པ་འཕགས་པའི་རྒྱུད་ཀྱི་རྟོགས་པ་ལས་བརྟན་པའི་སྒོ་ནས་ཁྱད་པར་བསྟན་པ་ལ་རྣམ་བཅད་མེད་པའི་ཕྱིར་རོ། ། གོང་གི་རྟགས་གྲུབ་སྟེ།
སྐྱོབ་ལས་དེ་ཉིད་དང་བརྟན་དང་། ། མ་ལུས་ཁྱད་པར་མཁྱེན་པར་གྲུབ། ། དེ་ཕྱིར་ཕྱི་རོལ་པ་དང་སློབ། ། མི་སློབ་ལས་ལྷག་ཅེས་བཤད་པའི་ཕྱིར་རོ། ། ཁྱེད་ལྟར་ན་ཁྱད་པར་དེ་ཡང་རྟོགས་པ་བརྟན་མི་བརྟན་ལ་མི་བྱེད་པར་གང་ཟག་བརྟན་མི་བརྟན་ལ་བྱེད་པར་སོང་བས་གཞུང་དོན་གྱི་གོ་བ་སྟོར་བ་མིན་ནམ། ལེགས་པར་དཔྱད་འཚལ་ལོ། ། ཡང་། སེམས་ཀྱི་རང་བཞིན་འོད་གསལ་ཏེ། ། དྲི་མ་རྣམས་ནི་གློ་བུར་བ། ། ཞེས་སོགས་ཀྱི་གཞུང་འདི་དག་ཤིན་ཏུ་དབྱིངས་ཆེ་ཞིང་རྟོགས་དཀའ་བར་སྣང་བས།
བློ་དང་སྐལ་བ་ལྡན་པ་དག་གིས་ལེགས་པར་དཔྱད་དགོས་རྒྱུར་འདུག་པས། འདི་ལྟར་བརྟག་པར་བྱ་སྟེ། སྤྱིར་མདོ་ལས། ཟབ་ཞི་སྤྲོས་བྲལ་འོད་གསལ་འདུས་མ་བྱས། ། ཞེས་སོགས་དང་། ཤེར་ཕྱིན་ལས། སེམས་ལ་སེམས་མ་མཆིས་ཏེ་སེམས་ཀྱི་རང་བཞིན་འོད་གསལ་བའོ། ། ཞེས་དང་། རྒྱུད་བླ་མ་ལས། སེམས་ཀྱི་རང་བཞིན་འོད་གསལ་གང་ཡིན་པ། །
དེ་ནི་ནམ་མཁའ་བཞིན་དུ་འགྱུར་མེད་དེ། ། ཞེས་སོགས་དང་། མདོ་རྒྱན་ལས། སེམས་ནི་རྟག་ཏུ་རང་བཞིན་འོད་གསལ་འདོད། ཅེས་སོགས་དང་། ཐོགས་མེད་འགྲེལ་ཆེན་ལས། དེ་ལ་སེམས་རང་བཞིན་གྱིས་འོད་གསལ་བ་གང་ཡིན་པ་དང་། སེམས་དེའི་ཉེ་བའི་ཉོན་མོངས་པ་ཞེས་བྱ་བ་གང་ཡིན་པ་འདི་གཉིས་ནི། དགེ་བ་དང་མི་དགེ་བའི་སེམས་དག་ལས་གཅིག་ཏུ་བས་ཞེས་སོགས་དང་། ས་བཅུ་པ་ལས།
རྡོ་རྗེའི་ཚིག་བཅུ་འདྲེན་པའི་ཚེ་རང་བཞིན་གྱི་འོད་གསལ་བ་ཉིད་དང་། ། ཞེས་གསུངས་པ་ལྟར། དེའི་ཐད་དུ་དབུས་མཐའི་འགྲེལ་པར། བརྒལ་བ་དང་ལན་ནི་ལྷག་མ་རྣམས་སོ་ཞེས་བྱ་བ་དེ་ལ། བརྒལ་བ་ནི་འདི་ཡིན་ཏེ། གལ་ཏེ་ཀུན་བརྟགས་པ་དང་། གཞན་གྱི་དབང་གི་མཚན་ཉིད་ཀྱི་ཆོས་དེ་དག་མེད་ན་ཅི་ལྟར་དམིགས་པར་འགྱུར། ཅི་སྟེ་ཡོད་ན་དེ་ལྟ་ན་ཆོས་རྣམས་རང་བཞིན་གྱིས་འོད་གསལ་ཉིད་དུ་མི་རུང་ངོ་ཞེ་ན། དེའི་ལན་ནི་སྒྱུ་མ་ལྟ་བུ་ཡིན་ཏེ་ཞེས་སོགས་དང་། འདིར་ཡང་།
སེམས་ཀྱི་རང་བཞིན་འོད་གསལ་ཏེ། ། ཞེས་སོགས་རང་བཞིན་འོད་གསལ་གྱི་སྒྲས་ཟིན་པ་བཀའ་བསྟན་བཅོས་ལས་མང་དུ་འབྱུང་བ་དང་། ཡང་རྒྱུད་ལས། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་བསྒྲིབས། ། ཞེས་སོགས་དང་། རྒྱུད་བླ་མ་ལས། ཉེས་པ་གློ་བུར་དང་ལྡན་དང་། ། ཞེས་དང་། གློ་བུར་དག་གིས་ཁམས་སྟོང་གི །
ཞེས་དང་། གློ་བུར་དྲི་མས་དེ་ཉོན་མོངས་མི་འགྱུར། ཞེས་སོགས་དང་། མདོ་སྡེ་རྒྱན་ལས། དེ་ནི་གློ་བུར་ཉེས་པས་མ་རུང་བྱས། ། ཞེས་སོགས་དང་། འདིར་ཡང་། དྲི་མ་རྣམས་ནི་གློ་བུར་བ། ། ཞེས་སོགས། གློ་བུར་བའི་སྒྲས་ཟིན་པ་མང་དུ་བྱུང་བ་འདི་དག
གོ་རྟོགས་གཅིག་ཉིད་དུ་འབབ་རྒྱུ་ཡིན་ནམ། རང་རང་སར་གོ་བའི་བློ་རྩེ་གཏད་ཚམས་རེ་སོ་སོར་ཡོད་པ་ལགས་ཞེས་དཔྱད་ཅིང་ཞུས་ན། སྨྲ་བའི་ལྕེ་སྐྱོང་བ་ལ་མི་འཇིགས་པའི་སྤོབས་པ་ཐོབ་པ་སུ་བཞུགས། ཆོས་ཀུན་ངོ་བོས་སྟོང་པའི་སྟོང་ཉིད་ལ། ། འོད་གསལ་ཞེས་བྱར་དབུ་མའི་གཞུང་ལས་བཤད། ། གཉིས་སྣང་དག་པའི་རང་རིག་རང་གསལ་ལ། ། འོད་གསལ་ཞེས་བྱ་བྱམས་པའི་གཞུང་ལས་བཤད། ། གཉིས་སྣང་འཁྲུལ་པ་གློ་བུར་ཉིད་དོ་ཞེས། ། གཉིས་ཀའི་གཞུང་ལས་གསལ་བར་བཤད་པ་མཐོང་། ། རིགས་གཞུང་འདིར་ནི་རྗེ་བཙུན་གཞུང་ལུགས་དང་། །
ཅུང་ཟད་མཐུན་མོད་ཇི་བཞིན་འཆད་ཚུལ་དཀའ། ། དེ་ཡང་གཞུང་ལུགས་གཞན་ལས་འབྱུང་བའི་སྤྲོས་པ་དེ་དག་རེ་ཞིག་དོར་ནས་འདི་ཉིད་ཀྱི་རང་བཞིན་ལ་འདི་ལྟར་བརྟགས་ཏེ། གཞུང་འདིའི་ཕྱོགས་སྔ་མས། སྐྱོན་ཆགས་སོགས་གཉེན་པོས་ལན་གཅིག་སྤངས་ཀྱང་སྤངས་པ་དེ་སླར་ལོག་ནས་གཉེན་པོ་ལས་ཉམས་པར་འགྱུར་བར་ཐལ། སྔར་ཡོད་ཀྱི་སྐྱོན་ཆགས་སོགས་སྤངས་ནས་སྔར་མེད་ཀྱི་གཉེན་པོའི་ལམ་གསར་དུ་འབྱུང་བ་ཡོད་པའི་ཕྱིར་ཅེས་རྩོད་པ་ནི། གནས་གྱུར་ཀྱང་། ལམ་གཞན་སྐྱོན་ནི་འབྱུང་ཞེ་ན་ཞེས་པས་བསྟན་ལ། དེ་ཉིད་ཀྱི་ལན་འཆད་པ་ལ། རྣམ་ཤེས་ཡུལ་འཛིན་པ་ཡི་ཆོས། ། ཞེས་སོགས་འབྱུང་བ་ཡིན་པས་འདི་ལྟར་བཤད་དེ།
བདག་མེད་རྟོགས་པའི་འཕགས་ལམ་དེས་བདག་འཛིན་སྤོང་ནུས་ལ། བདག་འཛིན་དེ་ཉིད་སླར་ལོག་ནས་བདག་མེད་རྟོགས་པའི་ཤེས་རབ་ཉམས་པར་བྱེད་མི་ནུས་པའི་རྒྱུ་མཚན་ཡོད་དེ། བདག་མེད་རྟོགས་པའི་འཕགས་ལམ་དེ། སེམས་ཀྱི་རང་བཞིན་ནམ་ངོ་བོ་ཡིན་ལ། ཅིག་ཤོས་དེ་མ་ཡིན་པའི་ཕྱིར། རྟགས་གྲུབ་སྟེ། ཡུལ་ཡོད་པ་ལ་ཡོད་པ་ལྟར་དུ་འཛིན་པ་དེ་ཡུལ་ཅན་ཤེས་པའི་ཆོས་ཉིད་དམ་རང་བཞིན་ཡིན་ཞིང་། ཡུལ་ཅན་ཤེས་པས་ཇི་ལྟར་བཟུང་བ་ལ་བཟུང་བ་ལྟར་དུ་གནས་པ་དེ་ཡུལ་གྱི་རང་བཞིན་ནམ་ཆོས་ཉིད་ཡིན་པ་ལས། བདག་འཛིན་མ་རིག་པ་དེས་ཇི་ལྟར་བཟུང་བའི་བདག་དེ་ཡུལ་མ་གྲུབ་ཅིང་། བདག་མེད་རྟོགས་པའི་བློ་གྲོས་ཀྱི་བཟུང་བའི་བདག་མེད་པ་དེ་ཡུལ་གྱི་གནས་ལུགས་ལ་གྲུབ་པའི་ཕྱིར་ཞེས་འཆད་པ་ནི།
རྣམ་ཤེས་ཡུལ་འཛིན་པ་ཡི་ཆོས། ། ཇི་ལྟར་ཡོད་དེ་འཛིན་པ་དང་། ། ཡོད་པ་ཡི་ནི་བདག་ཉིད་དེ། ། འདི་ཡིས་བསྐྱེད་པར་བྱེད་པའང་ཡིན། ། རང་བཞིན་འདི་ཡིན་ཞེས་པ་འདི་བྱུང་བ་ཡིན་ལ། དོན་དེ་ཉིད་ཀྱང་གསལ་བར་བཤད་ན། བདག་མེད་རྟོགས་པའི་འཕགས་ལམ་མཉམ་བཞག་ཆོས་ཅན། ཁྱོད་སེམས་ཀྱི་རང་བཞིན་ལ་ཞུགས་པ་ཡིན་ཏེ། སེམས་ཀྱི་རང་བཞིན་འོད་གསལ་བ་སྟེ། གཉིས་སྣང་གི་མུན་པས་དག་པའི་རང་རིག་རང་གསལ་འདི་ཡིན་ལ།
ཁྱོད་ཀྱང་གཞི་དུས་ཀྱི་རང་རིག་གཉིས་སྣང་ནུབ་པ་ཅན་དེའི་བདག་ཉིད་དུ་དབྱེར་མེད་པར་ཐིམ་པའི་ཕྱིར། བདག་འཛིན་མ་རིག་པ་ཆོས་ཅན། ཁྱོད་སེམས་ཀྱི་རང་བཞིན་མ་ཡིན་ཏེ། སེམས་ཀྱི་རང་བཞིན་ནི་བཤད་མ་ཐག་པ་དེ་ཉིད་ཡིན་པ་ལས། ཁྱོད་བག་ཆགས་སོགས་ཀྱི་རྐྱེན་དབང་གིས་གཉིས་མེད་རང་རིག་འདི་ལས་ཕྱིན་ཅི་ལོག་ཏུ་གོལ་བ་སྟེ་བསྐྱོད་ནས། བདག་འཛིན་གཉིས་སྣང་ཅན་གྱི་རྣམ་པར་གློ་བུར་དུ་སྐྱེས་པའི་ཕྱིར། དཔེར་ན། ཐག་ཁྲར་སྦྲུལ་འཛིན་གྱི་རྟོག་པ་དང་དེ་ཉིད་ཐག་ཁྲར་འཛིན་པའི་ཤེས་པ་གཉིས་ཡུལ་དོན་དང་མཐུན་མི་མཐུན་གྱི་སྒོ་ནས་འཁྲུལ་མ་འཁྲུལ་དུ་འཇོག་པ་བཞིན་ནོ་ཞེས་འཆད་པ་ནི། འདི་ལས་ཏེ། རྐྱེན་གཞན་གྱིས་ནི་གོལ་འགྱུར་ཞིང་། །
བཟློག་པ་ལ་ནི་རྐྱེན་ལ་ལྟོས། ། མི་བརྟན་སྦྲུལ་གྱི་བློ་བཞིན་ནོ། ། སེམས་ཀྱི་རང་བཞིན་འོད་གསལ་ཏེ། ། དྲི་མ་རྣམས་ནི་གློ་བུར་བ། ། ཞེས་པ་འདི་བྱུང་བ་ཡིན་ནོ། ། ཡང་བདག་འཛིན་ཕྱིན་ཅི་ལོག་ཆོས་ཅན། ཁྱོད་བདག་མེད་རྟོགས་པའི་འཕགས་ལམ་ལ་གནོད་ནུས་པ་མིན་ཏེ། གཞི་དུས་ཀྱི་སེམས་རིག་གསལ་དེ་ནི་བདག་མེད་རྟོགས་པའི་མཉམ་བཞག་དེའི་ཕྱོགས་བཟུང་ནས། དེ་དང་དབྱེར་མེད་དུ་གྱུར་འདུག་པའི་ཕྱིར། ས་གཞི་གཤེར་བའི་རང་བཞིན་ལ་མེ་བཞག་པའི་ཚེ།
མེ་དེས་ཁོ་རང་ལ་གནོད་བྱེད་ཀྱི་གཤེར་དེ་ལ་གནོད་པ་བྱེད་མི་ནུས་ཏེ། མཐའ་བསྐོར་གྱི་ས་གཞི་ཀུན་གཤེར་དེའི་ཕྱོགས་ན་གནས་པའི་ཕྱིར་ཞེས་པ་ལྟ་བུའོ། ། ཞེས་འཆད་པ་ནི། ས་རློན་ལ་ནི་མེ་བཞིན་ནོ། ། ཞེས་སོགས་དང་། བློ་ནི་དེ་ཕྱོགས་འཛིན་ཕྱིར་རོ། ། ཞེས་སོགས་བྱུང་ངོ་། ། མདོར་ན་སེམས་ཀྱི་ངོ་བོའམ་རང་བཞིན་ནི། ། གཉིས་སྣང་ནུབ་པའི་རང་རིག་རང་གསལ་གཞི་ལམ་འབྲས་གསུམ་ཐམས་ཅད་དང་། རིགས་དྲུག་ཐམས་ཅད་ལ་ཡོད་པ།
འགའ་ཞིག་གིས་བདེ་གཤེགས་སྙིང་པོ་དང་། ལ་ལས་དེའི་དགོངས་གཞིའི་མིང་བཏགས་ཤིང་། རིགས་པའི་གཞུང་ལ་གཉིས་སྟོང་གི་ཡེ་ཤེས་སུ་གྲགས་པ་འདི་ཉིད་ཡིན་པར་ཤེས་པར་བྱའོ། ། དེ་ལྟ་ན་གཉིས་སྣང་ཐམས་ཅད་འཁྲུལ་པ་དང་། གཉིས་མེད་ཀྱི་ཡེ་ཤེས་གཅིག་པུ་མ་འཁྲུལ་བར་བློ་ཐག་ཆོད་དགོས་ལ། དེ་ལྟར་བློ་ཐག་ཆོད་ནས་ལེའུ་འདིའི་མཐར་ཐུག་བྱམས་པའི་གཞུང་དང་མཐུན་པར་ཁས་བླང་ནུས་ན། ཕྱོགས་འདི་ཅུང་ཟད་བདེ་བར་མངོན་མོད་ཀྱང་། ། དེ་ལྟར་ཁས་བླང་མ་ནུས་པ་དེ་སྲིད་དུ་ནི། ཇི་སྐད་བཤད་པའི་སྐྱོན་དང་འཆད་པར་འགྱུར་བའི་སྐྱོན་ལས་གྲོལ་བའི་སྤོབས་པ་རྙེད་པར་མི་འགྱུར་བ་ཁོ་ན་ཡིན་ནོ། ། མདོར་ན་འདིར་བདག་མེད་རྟོགས་པའི་འཕགས་ལམ་ལས་ཉམས་པ་མེད་པའི་སྒྲུབ་བྱེད་བཤད་པ་དང་།
ཉམས་པར་ངེས་པའི་སློབ་པ་འཕགས་པའི་རྒྱུད་ཀྱི་སྤངས་རྟོགས་བཤད་པ་ནང་འགལ་བ་ལྟ་བུར་སྣང་ཞིང་། ཡུལ་ཅན་ཉན་མོངས་སྤོང་བ་ལ། ཡུལ་གྱི་གཙོ་བོ་དེ་སུན་འབྱིན་དགོས་པར་བཤད་པ་དང་། ཆགས་སྡང་རྨོངས་གསུམ་སྐྱེ་བའི་ཡུལ་སྡུག་མི་སྡུག་བར་མ་རྣམས་བདེན་གྲུབ་ཏུ་ཁས་ལེན་པ་ནང་འགལ་བ་ལྟ་བུར་སྣང་བ་རྣམས་ནི་དོགས་པའི་ཁ་རྒྱུན་ཡིན་ལ། རང་བཞིན་འོད་གསལ་ལ་འཕྲོས་པའི་དོགས་པའི་གཏིང་ནི་ད་དུང་ལོངས་པར་དཀའ་བ་ཉིད་དུ་གྱུར་ཏོ། ། ཡང་སྐྱེ་སྲིད་དུ་སྐྱེ་བ་བླངས་པའི་གང་ཟག་གི་རྒྱུད་ཀྱི་དབང་པོ་གཟུགས་ཅན་ཆོས་ཅན། ཁྱོད་རང་གི་ཉེར་ལེན་དུ་གྱུར་པའི་སྐྱེས་བུའི་ལུས་ལས་སྐྱེས་པར་ཐལ། ཁྱོད་དེ་ལས་སྐྱེས་པ་དང་རང་གི་ཉེར་ལེན་དུ་གྱུར་པའི་སྐྱེས་བུའི་སེམས་ལས་སྐྱེས་པ་གང་རུང་གང་ཞིག ཕྱི་མ་མ་ཡིན་པའི་ཕྱིར། ཕྱི་མ་དེར་ཐལ།
ཁྱོད་བེམ་པོ་ཡིན་པའི་ཕྱིར། འདོད་ན། ཤེས་བྱ་ཆོས་ཅན། ཤི་བའི་ལུས་ལ་དབང་པོ་གཟུགས་ཅན་གནས་པར་ཐལ། སྐྱེ་སྲིད་དུ་སྐྱེ་བ་བླངས་པའི་སྐྱེས་བུའི་རྒྱུད་ཀྱི་དབང་པོ་གཟུགས་ཅན་དེ་ཁོ་རང་གི་ཉེར་ལེན་སྐྱེས་བུའི་ལུས་ལས་སྐྱེས་པའི་ཕྱིར། ཁྱབ་པ་ཡོད་དེ། གལ་ཏེ་ལུས་ལས་དེ་སྐྱེས་ན། སྔ་མ་བཞིན་དུ་ཐལ་བར་འགྱུར། ཞེས་བཤད་པའི་ཕྱིར། ཡང་སྐྱེས་བུའི་རྒྱུད་ཀྱི་དབུགས་ཆོས་ཅན།
ཁྱོད་རང་གི་ཉེར་ལེན་སྐྱེས་བུའི་ལུས་ལས་སྐྱེས་པར་ཐལ། དེ་ལས་སྐྱེས་པ་དང་། རང་གི་ཉེར་ལེན་སེམས་ལས་སྐྱེས་པ་གང་རུང་གང་ཞིག ཕྱི་མ་མ་ཡིན་པའི་ཕྱིར་ཏེ། བེམ་པོ་ཡིན་པའི་ཕྱིར། འདོད་ན། ཤི་བའི་ལུས་ལ་དབུགས་གནས་པར་ཐལ་ལོ། ། ཁྱབ་པ་ཡོད་དེ། དེ་དག་ལ་ཡང་ཐལ་བ་མཚུངས། ། ཞེས་བཤད་པའི་ཕྱིར་རོ། །
དེ་བས་ན། སེམས་དང་དབང་པོ་གཟུགས་ཅན་དང་དབུགས་གསུམ་པོ་ཉེར་ལེན་ལུས་ལས་སྐྱེས་ན་ཤི་ལུས་ལ་དེ་གསུམ་གནས་པར་ཐལ་བའི་རིགས་པ་འདི་ནི་གཙོ་བོ་ཡིན་ཏེ། ཇི་སྐད་དུ། ལུས་ནི་གནས་པ་ཉིད་ན་སེམས། ། བཟློག་པ་མེད་པར་ཐལ་བར་འགྱུར། ། ཞེས་པས་ཐལ་བ་དང་པོ་བསྟན་ལ། དེ་དག་ལ་ཡང་ཐལ་བ་མཚུངས། ། ཞེས་པ་གཉིས་པ་དང་། གལ་ཏེ་ལུས་ལས་དེ་སྐྱེས་ན། ། ཞེས་པས་གསུམ་པ་བསྟན་པའི་ཕྱིར། །
དེ་ལྟར་བཤད་པ་ན་གོང་གི་ཐལ་འགྱུར་གཉིས་པོ་ལ། གང་རུང་གང་ཞིག་ཅེས་པའི་རྟགས་དང་པོ་དེ་མ་གྲུབ་ཅེས་ལན་འདེབས་དགོས་ལ། དེའི་ཚེ་སེམས་དང་། དབང་པོ་དང་། དབུགས་གསུམ་པོ་ཉེར་ལེན་ཅི་ལྟ་བུ་ཞིག་ལས་སྐྱེ་སྙམ་ན། རང་རང་གི་རིགས་འདྲ་སྔ་མའི་ཉེར་ལེན་ལས་སྐྱེ་ཞེས་ཁས་བླངས་དགོས་ཏེ། སྐྱེ་བ་ཡོངས་སུ་ལེན་པ་ན། ། འབྱུང་རྔུབ་དབང་པོ་བློ་དག་ནི། ། རང་གི་རིགས་ལ་ལྟོས་མེད་ཅན། ། ལུས་ཉིད་འབའ་ཞིག་ལས་སྐྱེ་ཡིན། །
ཧ་ཅང་ཐལ་ཕྱིར་ཞེས་པའི་ཤུགས་ལ་རྟོགས་ནུས་པའི་ཕྱིར་ཞེས་བྱ་བ་ནི། གཞུང་དཀྱུས་ཀྱི་བརྡ་ཆད་སྐྱོང་བ་ལ་ཕན་པའི་གདམས་པ་ཡིན་ལ། འདི་ལ་མ་གོ་བའི་མ་བདེ་བ་འདི་ལྟར་འབྱུང་སྟེ། གཟུགས་མེད་ཁམས་ནས་འདོད་པའི་བར་སྲིད་དུ་སྐྱེས་མ་ཐག་པའི་གང་ཟག་གི་རྒྱུད་ཀྱི་དབུགས་དེ། ཁོ་རང་གི་ཉེར་ལེན་ལས་སྐྱེས་པར་ཐལ། དེའི་རྒྱུད་ཀྱི་དབུགས་ཡོད་པ་གང་ཞིག སྐྱེ་བ་ཡོངས་སུ་ལེན་པ་ན། འབྱུང་རྔུབ་དབང་པོ་བློ་དག་ནི། ཞེས་སོགས་ཀྱི་གཞུང་དོན་གྲུབ་པའི་ཕྱིར། འདོད་ན།
འདོད་པའི་བར་སྲིད་དུ་སྐྱེ་བ་ལེན་ཁ་མའི་གཟུགས་མེད་ཁམས་པའི་རྒྱུད་ཀྱི་དབུགས་ཡོད་པར་ཐལ་ལོ། ། ཁྱབ་པ་ཡོད་དེ། རང་རིས་སྔ་མ་རྒྱུ་ཉིད་ན། དང་པོ་འབྱུང་བར་མི་འགྱུར་ཏེ། ། དེ་རྒྱུ་དེ་འདྲ་ཡོད་མ་ཡིན། ། ཞེས་པའི་གཞུང་དོན་གྲུབ་པའི་ཕྱིར། གཞུང་དེས་ཅི་བསྟན་སྙམ་ན། སྐྱེས་བུའི་རྒྱུད་ཀྱི་དབུགས་དེ་རང་རིས་སྔ་མ་ལ་བརྟེན་ནས་སྐྱེས་ན། སྐྱེས་མ་ཐག་པའི་སྐྱེས་བུའི་རྒྱུད་ལ་དབུགས་མེད་པར་འགྱུར་ཏེ། དབུགས་རིས་འདྲ་ལས་སྐྱེ་དགོས་པ་གང་ཞིག
སྐྱེས་མ་ཐག་པའི་གང་ཟག་གི་རྒྱུད་ཀྱི་དབུགས་ཀྱི་རིས་འདྲ་སྔ་མ་མེད་པའི་ཕྱིར། མ་གྲུབ་ན། འདིར་སྐྱེ་བའི་སྔོན་རོལ་དུ་དབུགས་ཡོད་པར་འགྱུར་བས་སྐྱེ་བ་སྔ་མ་གྲུབ་ཅེས་བསྟན་པ་ཡིན་ནོ། ། གཟུགས་མེད་ཁམས་ནས་འདོད་པའི་བར་སྲིད་དུ་སྐྱེས་མ་ཐག་པའི་གང་ཟག་གི་རྒྱུད་ཀྱི་དབང་པོ་གཟུགས་ཅན་དེ། ཁོ་རང་གི་རིས་འདྲ་སྔ་མའི་ཉེར་ལེན་ལས་སྐྱེས་པར་ཐལ། དེ་ཡོད་པ་གང་ཞིག སྐྱེ་བ་ཡོངས་སུ་ལེན་པ་ན། ཞེས་སོགས་ཀྱི་གཞུང་དོན་གྲུབ་པའི་ཕྱིར། འདོད་ན། འདོད་པའི་བར་སྲིད་དུ་སྐྱེ་བ་ལེན་ཁ་མའི་གཟུགས་མེད་ཁམས་པའི་རྒྱུད་ཀྱི་དབང་པོ་གཟུགས་ཅན་ཡོད་པར་ཐལ་ལོ། །
ཐལ་འགྱུར་གཉིས་པོ་དེའི་རྩ་བ་ལ་ཁྱབ་པ་ཡོད་དེ། གཟུགས་མེད་ནས་འདོད་པའི་བར་སྲིད་དུ་སྐྱེས་མ་ཐག་པའི་གང་ཟག་གི་རྒྱུད་ཀྱི་དབང་པོ་གཟུགས་ཅན་དང་དབུགས་རྣམས་རང་གི་རིས་འདྲ་ལས་སྐྱེ་བ་མིན་ན། ལུས་ཉིད་འབའ་ཞིག་ལས་སྐྱེ་མིན། ། ཧ་ཅང་ཐལ་ཕྱིར་མཚམས་སྦྱོར་བར། ། ཞེས་སོགས་ཀྱི་ཧ་ཅང་ཐལ་བ་འཕངས་པ་དེ་རང་ལ་འབྱུང་བའི་ཕྱིར་རོ། ། ཇི་ལྟར་སྙམ་ན། ཕྱི་རོལ་གྱི་འབྱུང་བ་ཀུན་ཀྱང་དབང་པོ་གཟུགས་ཅན་དུ་འགྱུར་བ་གཅིག་སྲིད་པར་ཐལ། ཕྱི་རོལ་གྱི་འབྱུང་བ་དང་། གཟུགས་མེད་ནས་འདོད་པའི་བར་སྲིད་དུ་སྐྱེས་མ་ཐག་པའི་གང་ཟག་གི་རྒྱུད་ཀྱི་འབྱུང་བ་གཉིས་ཀ་དབང་པོ་གཟུགས་ཅན་སྔོན་དུ་མ་སོང་བར་མཚུངས་པ་གང་ཞིག དེའི་རྒྱུད་ཀྱི་འབྱུང་བ་དབང་པོ་གཟུགས་ཅན་དུ་འགྱུར་བའི་ཕྱིར་ཏེ།
དེ་ཁོ་རང་གི་འབྲས་བུར་གྱུར་པའི་དབང་པོ་གཟུགས་ཅན་གྱི་ཉེར་ལེན་ཡོད་པའི་ཕྱིར་རོ། ། རྩ་བ་ལ་ཁྱབ་པ་ཡོད་དེ། དེ་ཕྱིར་དབང་སོགས་རང་རིག་ལ། ། ལྟོས་མེད་པར་ནི་འབྱུང་ཡིན་ན། ། ཇི་ལྟར་གཅིག་ནི་ཡོངས་གྱུར་བཞིན། ། ཀུན་འགྱུར་ཁྱད་པར་མེད་ཕྱིར་རོ། ། ཞེས་བཤད་པའི་ཕྱིར་རོ། ། གཞན་ཡང་ཉོན། ཚེ་འདི་ཉིད་ཀྱི་སྐྱེ་མཆེད་ལྔ། ། ལུས་གཞན་སྐྱེས་པའི་རྒྱུ་ཉིད་ཡིན། །
ཞེས་པའི་གཞུང་དོན་གྲུབ་པར་ཐལ། ཁྱོད་རང་གི་ཉེར་ལེན་དུ་གྱུར་པའི་ཚེ་སྔ་མའི་མིག་དབང་ལས་སྐྱེས་པར་ཐལ། ཁྱོད་བར་སྲིད་ཀྱི་རྒྱུད་ཀྱི་མིག་དབང་ཡིན་པའི་ཕྱིར་ཞེས་པའི་ཐལ་འགྱུར་ལ་ཁྱབ་པ་ཡོད་པ་གང་ཞིག ཁྱོད་རང་གི་ཉེར་ལེན་དུ་གྱུར་པའི་ཚེ་སྔ་མའི་ལྕེའི་དབང་པོ་ལས་སྐྱེས་པར་ཐལ། ཁྱོད་བར་སྲིད་ཀྱི་རྒྱུད་ཀྱི་ལྕེ་དབང་ཡིན་པའི་ཕྱིར་ཞེས་པའི་ཐལ་འགྱུར་ལ་ཁྱབ་པ་ཡང་ཡོད། རྣ་བའི་དབང་པོ་དང་། སྣའི་དབང་པོ་གཉིས་ལའང་དེ་ལྟ་བུའི་ཁྱབ་པ་ཡོད་པའི་ཕྱིར། དང་པོ་དེར་ཐལ། ཁྱོད་རང་ཉེར་ལེན་ཚེ་སྔ་མའི་མིག་དབང་ལས་སྐྱེ་བར་ཐལ། ཁྱོད་མངལ་སྐྱེས་ཀྱི་གང་ཟག་ཤི་འཕོས་མ་ཐག་པའི་བར་སྲིད་པའི་རྒྱུད་ཀྱི་མིག་དབང་ཡིན་པའི་ཕྱིར་ཞེས་པའི་ཐལ་འགྱུར་ལ་ཁྱབ་པ་ཡོད་པའི་ཕྱིར།
འཆི་སྲིད་ལ་གནས་བཞིན་པའི་མངལ་སྐྱེས་ཡིན་ན། མིག་དབང་དང་མི་ལྡན་པའི་གང་ཟག་ཡིན་དགོས་པའི་ཕྱིར་ཏེ། དེ་ཡིན་ན་མིག་དབང་ཐིམ་པའི་གང་ཟག་ཡིན་དགོས་པའི་ཕྱིར་ཏེ། དེ་ཡིན་ན་མིག་དབང་ནས་ལྕེ་དབང་གི་བར་བཞི་ཀ་ཐིམ་པའི་གང་ཟག་ཡིན་དགོས་པའི་ཕྱིར་ཏེ། མངལ་སྐྱེས་འཆི་བའི་ཚེ་དབང་པོ་ལྔ་རིམ་གྱི་ཐིམ་དགོས་པའི་ཕྱིར་ཏེ། དེ་སྐྱེ་བའི་ཚེ་དབང་པོ་ལྔ་རིམ་གྱི་གྲུབ་དགོས་པའི་ཕྱིར་རོ། ། མདོར་ན་འཆི་བ་རིམ་ཅན་པ་གཞིར་བཞག་ལ། ཚེ་འདིའི་སྐྱེ་མཆེད་དང་པོ་བཞིས་ཕྱི་མའི་སྐྱེ་མཆེད་བཞིའི་ཉེར་ལེན་བྱེད་པ་གཏན་ནས་མི་སྲིད་པས། ཚེ་འདི་ཉིད་ཀྱི་སྐྱེ་མཆེད་ལྔ། ཞེས་སོགས་འཆི་བ་ཅིག་ཅར་བ་ཁོ་ནའི་དབང་དུ་བྱས་པ་ཡིན་ཞེས་འཆད་དམ་ལེགས་པར་དཔྱད་འཚལ་ལོ། །
གཞན་ཡང་སྐྱེས་བུའི་ལུས་སེམས་གཉིས་པོ་གྲུབ་བདེ་རྫས་གཅིག་ཡིན་པར་ཐལ། དེ་གཉིས་དངོས་རྒྱུ་གཅིག་ལས་སྐྱེས་པའི་ཕྱིར་ཏེ། དེ་གཉིས་ཀྱི་དངོས་རྒྱུ་གཞི་མཐུན་ཡོད་པའི་ཕྱིར་ཏེ། སྐྱེས་བུའི་ལུས་ཀྱི་ཉེར་ལེན་དུ་གྱུར་པའི་བེམ་པོ་དེ། སྐྱེས་བུའི་ལུས་ཀྱི་ཉེར་ལེན་དང་། སྐྱེས་བུའི་སེམས་ཀྱི་ལྷན་ཅིག་བྱེད་རྐྱེན་གྱི་གཞི་མཐུན་གང་ཞིག སྐྱེས་བུའི་སེམས་ཀྱི་ཉེར་ལེན་དུ་གྱུར་པའི་ཤེས་པ་དེ་སྐྱེས་བུའི་སེམས་ཀྱི་ཉེར་ལེན་དང་། སྐྱེས་བུའི་ལུས་ཀྱི་ལྷན་ཅིག་བྱེད་པའི་རྐྱེན་གྱི་གཞི་མཐུན་ཡིན་པའི་ཕྱིར། རྟགས་གཉིས་ཀ་དེར་ཐལ། དེ་རྒྱུ་ལྷན་ཅིག་བྱས་པ་ལས། །
སྐྱེ་བའི་འབྲས་བུ་ལྷན་ཅིག་གནས། ། མེ་དང་ཟངས་མའི་ཞུ་ཉིད་བཞིན། ། ཞེས་བཤད་པའི་ཕྱིར། གཞུང་དེའི་དངོས་བསྟན་ནི། སྐྱེས་བུའི་ལུས་སེམས་གཉིས་ཉེར་ལེན་དང་ཉེར་ལེན་ཅན་གྱི་རྒྱུ་འབྲས་མིན་ཀྱང་ལྷན་ཅིག་གནས་པའི་རྒྱུ་མཚན་ཡོད་དེ། གཉིས་པོ་དེ་གཅིག་གི་ཉེར་ལེན་གྱིས་ཅིག་ཤོས་ཀྱི་ལྷན་ཅིག་བྱེད་རྐྱེན་བྱེད། ཅིག་ཤོས་ཀྱི་ཉེར་ལེན་གྱིས། གཅིག་གི་ལྷན་ཅིག་བྱེད་རྐྱེན་བྱས་ནས་གནས་པ་ཡིན་པའི་ཕྱིར། དཔེར་ན་མེས་སྲེག་བཞིན་པའི་ཟངས་ཀྱི་ཞུན་མ་དང་མེ་གཉིས་ཉེར་ལེན་ཅན་གྱི་རྒྱུ་འབྲས་མ་ཡིན་ཡང་། དེར་སྐབས་ཀྱི་མེའི་ཉེར་ལེན་གྱིས་ཟངས་ཞུན་དེའི་ལྷན་ཅིག་བྱེད་རྐྱེན་བྱས།
ཅིག་ཤོས་ཀྱི་ཉེར་ལེན་དེས་མེ་དེའི་ལྷན་ཅིག་བྱེད་རྐྱེན་བྱས་ནས་ལྷན་ཅིག་ཏུ་གནས་པ་བཞིན་ཞེས་པའི་དོན་ནོ། ། ཡང་དེ་གཉིས་གྲུབ་བདེ་རྫས་གཅིག་ཏུ་ཐལ། དེ་གཉིས་ལ་དངོས་རྒྱུ་ཚོགས་པ་གཅིག་ལ་རག་ལས་ཀྱི་འབྲེལ་བ་གྲུབ་པའི་ཕྱིར་ཏེ། རྒྱུ་གཅིག་ཕྱིར་ན་ལྷན་གཅིག་གནས། ། དབང་བཞིན་གཟུགས་དང་རོ་བཞིན་ནོ། ། ཞེས་བཤད་པའི་ཕྱིར། དེའི་དོན་ནི། ལུས་སེམས་གཉིས་ལྷན་དུ་གནས་པའི་རྒྱུ་མཚན་ཡོད་དེ། དེ་གཉིས་ལ་དངོས་རྒྱུ་ཚོགས་པ་གཅིག་ལ་རག་ལས་ཀྱི་འབྲེལ་བ་གྲུབ་པའི་ཕྱིར། དཔེར་ན་མིག་སོགས་དབང་པོ་ལྔ་ཉེར་ལེན་གྱི་རྒྱུ་འབྲས་མ་ཡིན་ཡང་དངོས་རྒྱུ་གཅིག་ལ་རག་ལུས་པའི་རྒྱུ་མཚན་གྱིས་ལུས་ལ་ལྷན་ཅིག་ཏུ་གནས་པ་བཞིན་དང་།
བུ་རམ་ལྟ་བུའི་གོང་བུ་གཅིག་གི་རོ་གཟུགས་གཉིས་ཉེར་ལེན་ཅན་གྱི་རྒྱུ་འབྲས་མིན་ཡང་དངོས་རྒྱུ་གཅིག་ལ་རག་ལུས་པའི་རྒྱུ་མཚན་གྱིས་ལྷན་ཅིག་གནས་པ་བཞིན་ཞེས་པའི་དོན་ཡིན་ནོ། ། ཐལ་འགྱུར་གཉིས་པོ་དེ་ལ་འདོད་ན། དེ་གཉིས་སྐྱེ་འགག་ཅིག་ཆར་བྱེད་པར་ཐལ། དེའི་ཕྱིར། འདོད་ན། ལུས་མེད་ཀྱི་སྐྱེས་བུ་ཡིན་ན་སེམས་མེད་ཀྱི་སྐྱེས་བུ་ཡིན་དགོས་པར་ཐལ་ལོ། ། གལ་ཏེ་སྐྱེ་འགག་ཅིག་ཅར་བྱེད་པར་ཐལ་བ་ལ་མ་ཁྱབ་ན། སྐྱེས་བུའི་སེམས་ཆོས་ཅན། ཁྱོད་སྐྱེས་བུའི་ལུས་ཀྱི་ཉེར་ལེན་གྱི་རྗེས་སུ་འགྲོ་ལྡོག་བྱེད་པར་ཐལ། ཁྱོད་དེའི་དངོས་འབྲས་ཡིན་པའི་ཕྱིར་ཏེ།
དེ་ཁྱོད་ཀྱི་དངོས་ཀྱི་བྱེད་རྐྱེན་ཡིན་པའི་ཕྱིར། འདོད་ན། དེ་ཆོས་ཅན། དེའི་ཉེར་ལེན་ལྡོག་ན་ཁྱོད་ལྡོག་པས་ཁྱབ་པ་ཡོད་པར་ཐལ། འདོད་པའི་ཕྱིར། འདོད་ན། ལུས་ཅན་མ་ཡིན་པའི་སྐྱེས་བུ་ཡིན་ན་སེམས་མེད་ཀྱི་སྐྱེས་བུ་ཡིན་དགོས་པར་ཐལ་ལོ། ། ཞེས་པ་འདི་དོན་གྱིས་ཐོབ་བོ། ། དེ་ལྟར་མ་ཡིན་པར་བདག་མེད་ཡིན་ན། སྐྱེས་བུའི་ལུས་ཡོད་པས་ཁྱབ་ཅེས་པ་ལྟ་བུའི་ཛ་ཐང་ལ་བསམ་ནས།
སྐྱེས་བུའི་སེམས་དེ་དེའི་ལུས་ཀྱི་ཉེར་ལེན་ལས་རྗེས་སུ་འགྲོ་ལྡོག་བྱེད་དེ། དེའི་ལུས་མེད་ན་དེའི་སེམས་མེད་པས་ཁྱབ་པའི་ཕྱིར། ཞེས་པ་ལྟ་བུ་ནི། འདིར་མཁས་པའི་བཞད་གད་ཀྱི་གནས་ཡིན་ཏེ། མིན་ན་ཉོན་ཅིག སྐྱེས་བུའི་ལུས་ཀྱིས་ཕན་བཏགས་པའི་སེམས་ཀྱི་རྒྱུན་ཕྱི་མ་ཆོས་ཅན། ཁྱོད་སྐྱེས་བུའི་ལུས་ཀྱི་རྗེས་སུ་འགྲོ་ལྡོག་བྱེད་པར་ཐལ། དེ་མེད་ན་ཁྱོད་མེད་དགོས་པའི་ཕྱིར་ཏེ། སྐྱེས་བུའི་ལུས་མེད་ན་རི་བོང་རྭ་ཡིན་དགོས་པའི་ཕྱིར། འདོད་ན།
མི་བྱེད་པར་ཐལ། འགའ་ཞིག་ཚེ་ན་སེམས་རྒྱུན་ལ། ། ཕན་འདོགས་བྱེད་པ་ཡིན་བླ་སྟེ། ། དེ་ཙམ་གྱིས་ནི་ལྡོག་མ་ཡིན། ། བུམ་སོགས་ལ་ནི་མེ་སོགས་བཞིན། ། ཞེས་བཤད་པའི་ཕྱིར། ལུང་དེའི་དོན་ནི། འདོད་གཟུགས་སུ་སྐྱེས་པ་ལྟ་བུ་དུས་འགའ་ཞིག་ཚེ། ལུས་ཀྱིས་སེམས་ཀྱི་རྒྱུན་ཕྱི་མ་ལ་ཕན་འདོགས་པ་ཡོད་ཀྱང་ཉེར་ལེན་གྱི་རྒྱུ་མི་བྱེད་པས། སྐྱེས་བུའི་ལུས་ལྡོག་ན་སེམས་རྒྱུན་ཕྱི་མ་དེ་བཟློག་པའི་ཁྱབ་པ་མེད་དེ།
དཔེར་ན་བུམ་པ་མེས་བསྲེགས་ཏེ་སོ་གཏོང་བའི་ཚེ། བུམ་པ་སྲ་བའི་ཆ་དང་དམར་བའི་ཆ་སོགས་ལ་མེ་སྔ་མས་ཕན་བཏགས་པ་སྲིད་ཀྱང་། དེ་དག་མེ་སྔ་མ་དེའི་ཉེར་ལེན་གྱི་འབྲས་བུ་ཡིན་པས། མེ་སྔ་མ་ལོག་ན། བུམ་པའི་དམར་བའི་ཆ་སོགས་ལྡོག་པས་མ་ཁྱབ་པ་བཞིན་ཞེས་པའི་དོན་ཡིན་ནོ། ། དེ་བས་ན་ཆོས་ཀྱི་གྲགས་པས། བརྒྱུད་པའི་རྒྱུ་འབྲས་དང་ལྷན་ཅིག་བྱེད་པའི་རྒྱུ་འབྲས་ཙམ་ལ། རྗེས་སུ་འགྲོ་ལྡོག་མ་འཁྲུལ་བ་མི་དགོས་ཤིང་། ཉེར་ལེན་གྱི་རྒྱུ་འབྲས་ལ་དགོས་པར་ཞལ་གྱིས་བཞེས་པ་འདྲ་སྙམ་མོ། ། འོན་ཀྱང་དཀའ་བའི་གནད་ལས་གྲོལ་བའི་གདེང་ད་དུང་རྙེད་པར་མ་གྱུར་པས་དཔྱད་འཚལ་ལོ། །
རྩ་བ་གྲུབ་བདེ་རྫས་གཅིག་ཡིན་པར་མ་ཁྱབ་ན། དེ་ལ་ཁྱབ་པ་ཡོད་པར་ཐལ། ས་པཎྜི་ཏས། རྒྱུ་དང་ཤེས་པའི་དབྱེ་བ་ཡིས། ། ཐ་དད་ཐ་དད་མིན་བཞག་བྱེད། ། ཅེས་བཤད་པའི་ཕྱིར་རོ། ། ལུང་དེའི་དོན་ནི། དངོས་རྒྱུ་གཅིག་ལས་སྐྱེས་པའི་ཆོས་གཉིས་ལ་རྫས་གཅིག་དང་། དངོས་རྒྱུ་ཐ་དད་ལས་སྐྱེས་པའི་ཆོས་གཉིས་ལ་རྫས་ཐ་དད་དུ་འཇོག་ཅིང་རྟོག་པ་ལ་ལྡོག་པ་གཅིག་ཏུ་འཆར་བ་ལ་ལྡོག་པ་གཅིག་དང་། ཐ་དད་དུ་འཆར་བ་ལ་ལྡོག་པ་ཐ་དད་དུ་འཇོག་ཅེས་པའི་དོན་ཡིན་ནོ། །
ཞིབ་ཏུ་དཔྱད་ན། གྲུབ་བདེ་རྫས་གཅིག་དང་རྫས་གཅིག་ལ་ཡང་ཁྱབ་ཆེ་ཆུང་གི་དབྱེ་བ་ཅུང་ཟད་ཡོད་དེ། གྲུབ་ཅེས་པས་སྐྱེ་བ་དང་། བདེ་ཞེས་པས་གནས་པ་དང་། ཤུགས་ལ་འགག་པ་ཡང་ཐོན་པས་གྲུབ་བདེ་རྫས་གཅིག་ལ་སྐྱེ་འགག་གནས་གསུམ་དུས་མཉམ་དུ་བྱེད་དགོས་པའི་ཕྱིར་སྙམ་མོ། ། དེ་བས་ན་རང་ལུགས་ལ་ཡང་ལུས་སེམས་རྫས་གཅིག་ཏུ་ཁས་ལེན་དགོས་པ་ལྟ་བུར་སྣང་བ་འདི་དཔྱད་པའི་གནས་ཡིན་པས་དཔྱད་འཚལ་ལོ། ། དེས་ན་ཁོ་བོ་ནི། དངོས་རྒྱུ་གཅིག་ལས་སྐྱེས་པ་ལ་རྫས་གཅིག་ཡིན་པས་མ་ཁྱབ་པ་འདི་སེམས་ཏེ། ཁྱབ་ན་ཧ་ཅང་ཐལ་བའི་ཕྱིར། ཇི་ལྟར་སྙམ་ན།
གཟུགས་སྐད་ཅིག་མ་གསུམ་པ་དང་། གཟུགས་འཛིན་དབང་མངོན་སྐད་ཅིག་མ་གཉིས་པ་ཡང་རྫས་གཅིག་ཏུ་ཐལ། གཟུགས་སྐད་ཅིག་མ་གཉིས་པ་དེ་དེ་གཉིས་ཀྱི་དངོས་རྒྱུ་ཡིན་པའི་ཕྱིར་ཏེ། གཟུགས་སྐད་ཅིག་མ་གཉིས་པའི་ཉེར་ལེན་དང་། གཟུགས་འཛིན་དབང་མངོན་སྐད་ཅིག་མ་གཉིས་པའི་ལྷན་ཅིག་བྱེད་རྐྱེན་ཡིན་པའི་ཕྱིར། གཞན་ཡང་བུ་རམ་གྱི་རོ་གཟུགས་ད་ལྟར་བ་གཉིས་ཀྱང་རྫས་གཅིག་ཏུ་ཐལ། དེ་གཉིས་དངོས་རྒྱུ་གཅིག་ལས་སྐྱེས་པའི་ཕྱིར་ཏེ། དངོས་རྒྱུ་ཚོགས་པ་གཅིག་ལ་རག་ལས་ཀྱི་འབྲེལ་བ་གྲུབ་པའི་ཕྱིར། འདོད་ན། དེ་གཉིས་ལ་བདག་གཅིག་གི་འབྲེལ་པ་གྲུབ་པར་ཐལ་ལོ། །
དེས་ན་ལུས་སེམས་གཉིས་དངོས་རྒྱུ་གཅིག་ལས་སྐྱེས་ཀྱང་རྫས་གཅིག་ཡིན་པར་ཐལ་བའི་དོགས་པ་འདིས་ཆོད་པ་ཡིན་མོད། ལུས་སེམས་གཉིས་དངོས་རྒྱུ་གཅིག་ལས་སྐྱེ་མི་སྐྱེ་གཉིས་ད་དུང་དཔྱད་དགོས་རྒྱུར་སྣང་སྟེ། དེ་ཡི་ཤེས་པས་ཕན་ཐོགས་ཕྱིར། ། ཡིད་ནི་ལུས་ལ་བརྟེན་པར་བཤད། ། ཅེས་པ་དང་། དེ་ལས་ཀྱང་འདི་ཁྱད་འགྱུར་མོད། ། སེམས་ལ་ཕན་འདོགས་མེད་པ་མིན། ། ཞེས་པའི་རྩོད་ལན་ལ་བལྟས་ན། ལུས་སེམས་གཉིས་དངོས་རྒྱུ་གཅིག་ལས་མི་སྐྱེ་བ་ལྟ་བུར་བསྟན་འདུག་པའི་ཕྱིར་དང་། རྒྱུ་གཅིག་ཕྱིར་ན་ལྷན་ཅིག་གནས། །
ཞེས་དང་། དེ་རྒྱུ་ལྷན་ཅིག་བྱེད་པ་ལས། ། ཞེས་སོགས་ཀྱི་རྩོད་ལན་ལ་བལྟས་ན་ལུས་སེམས་གཉིས་དངོས་རྒྱུ་གཅིག་ལས་སྐྱེ་བར་བསྟན་འདུག་པའི་ཕྱིར་རོ། ། ཇི་ལྟར་སྙམ་ན་གཞུང་ཕྱི་མ་གཉིས་ཀྱི་དོན་ནི་བཤད་ཟིན་ལ། སྔ་མ་གཉིས་ཀྱི་དོན་ནི་འདི་ལྟར་ཡིན་ཏེ། རྐང་པ་དང་པོ་གཉིས་ཀྱི་རྩོད་པ་ནི། ལུས་སེམས་ཀྱི་ཉེར་ལེན་མིན་ན། ལུས་དང་སེམས་དག་ནི་ཕན་ཚུན་རྗེས་སུ་བྱེད་པའོ་ཞེས་པ་དང་འགལ་ལོ་ཞེས་སྨྲས་པ་ཡིན་ལ། དེའི་ལན་ལ། ལུང་དེས་ཡིད་ཀྱི་རྣམ་ཤེས་ལུས་ལ་དངོས་སུ་བརྟེན་པར་བཤད་པ་མ་ཡིན་གྱི་ལུས་དེས་ལུས་ཤེས་དངོས་སུ་བསྐྱེད།
ལུས་ཤེས་དེས་ཡིད་ཀྱི་རྣམ་ཤེས་དངོས་སུ་བསྐྱེད་པས། སེམས་ལུས་ལ་བརྒྱུད་ནས་བརྟེན་པར་བཤད་པའི་ཕྱིར་ཞེས་པ་འདི་ཡིན་ལ། གཞན་དུ་ལུས་ཀྱིས་དྲུག་པ་ཡིད་ཤེས་ཀྱི་དངོས་ཀྱི་རྒྱུ་བྱེད་པ་ཡོད་ན་ལུང་དེས་ཡིད་ཤེས་ཀྱི་བྱེད་རྐྱེན་དུ་གྱུར་པའི་ལུས་ཡོད་པར་སྟོན་གྱི་ཉེར་ལེན་དུ་གྱུར་པའི་ལུས་ཡོད་པར་མི་སྟོན་ཞེས་བཤད་པས་ཆོག་པའི་ཕྱིར་སྙམ་ལ། རྐང་པ་རྗེས་མ་གཉིས་ཀྱི་རྩོད་པ་ནི། དེའི་གོང་དེར། ལུས་ཀྱི་ཕུལ་བྱུང་འགྲིབ་མེད་པར། ། བློ་ཡི་བྱེད་པའི་ཁྱད་པར་གྱིས། ། ཤེས་རབ་ལ་སོགས་ཕུལ་བྱུང་དང་། ། འགྲིབ་པ་དག་ཏུ་འགྱུར་བ་ཡིན། ། ཞེས་ཡིད་ཤེས་འཁོར་གྱི་ཤེས་རབ་སོགས་རང་གི་ཉེར་ལེན་ལུས་ཉེར་ལེན་བློ་འགྲིབ་ཀྱི་རྗེས་སུ་འགྲོ་ལྡོག་བྱེད་ཀྱི་ལུས་ཀྱི་རྗེས་སུ་འགྲོ་ལྡོག་མི་བྱེད་ནི་ཞེས་བཤད་པ་ལ།
འོ་ན་བཅུད་ལེན་གྱི་སྦྱོར་བ་སོགས་ཀྱིས་ལུས་རྒྱས་པ་ལས་ཀྱང་ཤེས་རབ་སོགས་ཁྱད་པར་དུ་འགྱུར་བ་ཡོད་པ་མིན་ནམ་ཞེས་རྩོད་པའི་ཚེ། དེའི་ལན་ལ། དེའི་ཚེའང་ལུས་དེས་ལུས་ཤེས་ལ་དངོས་སུ་ཕན་མ་བཏགས་པར་ཡིད་ཤེས་འཁོར་གྱི་ཤེས་རབ་ལ་ཕན་དངོས་སུ་འདོགས་ནུས་པ་མིན་པས་བརྒྱུད་ནས་ཕན་འདོགས་པ་ཡིན་ཏེ། བཅུད་ལེན་སོགས་ཀྱིས་ལུས་དབང་རྒྱས། ལུས་དབང་དེས་ལུས་ཤེས་བསྐྱེད། ལུས་ཤེས་དེས་ཡིད་ཤེས་འཁོར་གྱི་ཤེས་རབ་སོགས་བསྐྱེད་པའི་ཕྱིར་ཞེས་པ་འདི་ཡིན་ལ། གཞན་དུ་ཡིད་ལ་ཕན་དངོས་སུ་འདོགས་པའི་ལུས་ཡོད་ན། བཅུད་ལེན་གྱི་ལུས་རྒྱས་པའི་ཚེའང་ལུས་ཀྱིས་ཡིད་ཤེས་ཀྱི་འཁོར་གྱི་ཤེས་རབ་སོགས་ཀྱི་ལྷན་ཅིག་བྱེད་རྐྱེན་ཙམ་བྱེད་ཀྱི་ཉེར་ལེན་མི་བྱེད་ཅེས་ལན་སྨྲས་པས་ཆོག་པའི་ཕྱིར་སྙམ་མོ།། །། མངྒ་ལཾ།། །། PAGE * MERGEFORMAT 2 མང་ཐོས་ཀླུ་སྒྲུབ་རྒྱ་མཚོ།
ཚད་མའི་བསྟན་བཅོས་ལ་མ་གོ་བ་བརྒྱ་རྩ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
