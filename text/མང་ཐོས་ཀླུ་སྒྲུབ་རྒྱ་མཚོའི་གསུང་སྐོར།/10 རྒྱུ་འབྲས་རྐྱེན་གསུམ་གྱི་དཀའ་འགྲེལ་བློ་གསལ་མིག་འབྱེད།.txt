མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༡༠
རྒྱུ་འབྲས་རྐྱེན་གསུམ་གྱི་དཀའ་འགྲེལ་བློ་གསལ་མིག་འབྱེད།
༄༅། །རྒྱུ་འབྲས་རྐྱེན་གསུམ་གྱི་དཀའ་འགྲེལ་བློ་གསལ་མིག་འབྱེད་ཅེས་བྱ་བ་བཞུགས།། བྱམས་པའི་ལྷག་བསམ་རབ་དཀར་འོད་ཀྱིས་རྩེན། ། བློ་གྲོས་རྣམ་དཔྱོད་གཞུང་བརྒྱའི་ཀུ་མུད་བཞད། ། རྒྱལ་བའི་བསྟན་འཛིན་འཇམ་མགོན་སྐྱིད་གཤོང་པར། ། བཀའ་དྲིན་དྲན་ནས་སླར་ཡང་ཕྱག་བགྱིད་དོ། ། འཕགས་ཡུལ་སྟོན་པ་གཉིས་པ་དབྱིག་གི་གཉེན། ། དེ་སྲས་མཁས་པ་དཔྱོད་ལྡན་རྒྱལ་པོའི་སྲས། ། མཚིམས་དང་འཇམ་སྒེག་མཉན་ཡོད་བླ་མ་སོགས། ། མངོན་པ་སྨྲ་བ་རྣམས་ལ་བདག་ཅག་དད། ། འདིར་ནི་ཆོས་མངོན་གཞུང་གི་དཔྱིད། །
རྒྱུ་འབྲས་རྐྱེན་གྱི་གསལ་བྱེད་འདི། ། བློ་གསལ་མཁས་པ་དགའ་བསྐྱེད་ཕྱིར། ། ཅུང་ཟད་འཆད་ཀྱི་སྤྲོ་བས་ལོང་། ། ཞེས་བརྗོད་ནས། བྱེད་རྒྱུ་ལྷན་ཅིག་འབྱུང་བ་དང་། ། ཞེས་སོགས་སྐབས་སུ། རྟོགས་པར་སླ་ཕྱིར་གཞུང་གི་ཚིག་དོན་བཤད། ། ཡིད་ལ་འཇགས་ཕྱིར་རྣམ་གཞག་རིམ་པར་བཤད། ། དཔྱོད་ལྡན་དགྱེས་ཕྱིར་དཀའ་བའི་གནས་ལ་དཔྱད་པའོ། ། དང་པོ་ལ།
གནས་གཉིས་པ་དབང་པོ་བསྟན་པའི་མཛོད་འཆད་པ་ལ། ཡུལ་ཅན་དབང་པོའི་རྣམ་གཞག་བཤད་པ། འདུས་བྱས་ཆོས་ཀྱི་སྐྱེ་ཚུལ་བཤད་པ། རྒྱུ་འབྲས་རྐྱེན་གསུམ་གྱི་རྣམ་གཞག་བཤད་པ་དང་གསུམ་ཡོད་པའི་གསུམ་པ་འདི་ལ་བཞི། རྒྱུ་བཤད་པ། འབྲས་བུ་བཤད་པ། རྐྱེན་བཤད་པ། མཚུངས་པ་དེ་མ་ཐག་རྐྱེན་བྱེ་བྲག་ཏུ་བཤད་པའོ། ། དང་པོ་ལ་གསུམ། དབྱེ་བ་མདོར་བསྟན་པ།
རྣམ་གཞག་སོ་སོར་བཤད་པ། དུས་ཀྱི་སྒོ་ནས་དོན་བསྡུ་བའོ། ། དང་པོ་ནི། རྒྱུ་དང་རྐྱེན་དག་མེད་པར་ནི། ། སྐྱེ་བས་བསྐྱེད་བྱ་བསྐྱེད་བྱེད་མིན། ། ཞེས་པ་ལས་འཕྲོས་ནས་འོ་ན་རྒྱུ་དེ་ལ་དུ་ཡོད་སྙམ་ན། ཤེས་བྱ་ཆོས་ཅན། རྒྱུ་དེ་ལ་བྱེད་རྒྱུ་དང་། ལྷན་ཅིག་འབྱུང་བའི་རྒྱུ་དང་། སྐལ་མཉམ་གྱི་རྒྱུ་དང་།
མཚུངས་པར་ལྡན་པའི་རྒྱུ་དང་། ཀུན་ཏུ་འགྲོ་བའི་རྒྱུ་དང་། རྣམ་པར་སྨིན་པའི་རྒྱུ་དང་དྲུག་ཡོད་དོ་ཞེས་བྱེ་བྲག་སྨྲ་བ་རྣམས་འདོད་དེ། དེ་ལྟར་བཅོམ་ལྡན་འདས་ཀྱིས་མདོ་ལས་བཤད་པའི་ཕྱིར་རོ། ། འོ་ན་མདོ་ལས་ཇི་ལྟར་བཤད་སྙམ་ན། རྒྱུ་དྲུག་ཆར་ཆབས་ཅིག་ཏུ་ཚང་བར་སྟོན་པའི་མདོ་ནི་སྔོན་བྱུང་ཀྱང་ད་ལྟ་ནུབ་ནས་མེད་དེ། གཅིག་ལས་འཕྲོས་པའི་ལུང་ནས། བརྒྱའི་བར་གྱི་ལུང་སྔོན་བྱུང་ཀྱང་། ད་ལྟ་བཅུ་ལས་འཕྲོས་པ་མན་ཆད་ལས་མེད་པ་བཞིན་ཡིན་པའི་ཕྱིར་རོ། ། འོན་ཀྱང་དོན་གྱིས་རྒྱུ་དྲུག་ཚང་བར་སྟོན་པའི་མདོ་ཡོད་དེ།
མདོ་ལས། མིག་དང་གཟུགས་དག་ལ་བརྟེན་ནས་མིག་གི་རྣམ་པར་ཤེས་པ་སྐྱེའོ། ། ལམ་གྱི་ཡན་ལག་གསུམ་པོ་འདི་དག་ནི་ཡང་དག་པའི་ལྟ་བའི་རྗེས་སུ་འབྲང་བ་ཡིན་ཏེ། ལྷན་ཅིག་སྐྱེས་པའི་ཚོར་བ་དང་འདུ་ཤེས་དང་སེམས་པའོ། ། འདིའི་དགེ་བའི་རྩ་བ་ལས་དགེ་བའི་རྩ་བ་གཞན་སྐྱེ་བར་འགྱུར་བ་ཆུང་ངུ་དང་ལྷན་ཅིག་གྱུར་པ་ཡོད་ན། གང་ཟག་འདི་ཕྱིས་རྣམ་པར་དག་པའི་ཆོས་ཅན་དུ་འགྱུར་རོ། ། རྟོགས་ནས་ཤེས་པ་དང་མཚུངས་པར་ལྡན་པ་འདི་ནི་མཐོང་བའི་གཞི་ཅན་གྱི་དད་པའོ། ། གང་ཟག་ལོག་པར་ལྟ་བ་ཅན་གྱི་ལུས་ངག་ཡིད་ཀྱི་ལས་ནི། མི་འདོད་པ་དང་མི་སྡུག་པ་ལ་སོགས་པར་འགྱུར་རོ། ། ཆེད་དུ་བསམ་པའི་ལས་བྱས་ཤིང་བསགས་པ་རྣམ་པར་སྨིན་པའོ་ཞེས་སོགས་བཤད་པའི་ཕྱིར་རོ་ཞེས་འཆད་པ་ལ།
བྱེད་རྒྱུ་ལྷན་ཅིག་འབྱུང་བ་དང་། ། སྐལ་མཉམ་མཚུངས་པར་ལྡན་པ་དང་། ། ཀུན་ཏུ་འགྲོ་དང་རྣམ་སྨིན་དང་། ། རྒྱུ་ནི་རྣམ་པ་དྲུག་དུ་འདོད། ། ཅེས་སོ། ། གཉིས་པ་རྣམ་གཞག་སོ་སོར་བཤད་པ་ལ། བྱེད་རྒྱུ་སོགས་དྲུག་ལས། དང་པོ་ནི། འོ་ན་རྒྱུ་དྲུག་ལས་བྱེད་རྒྱུ་ཇི་ལྟ་བུ་སྙམ་ན། འདུས་བྱས་ཀྱི་ཆོས་ཐམས་ཅད་དོ། །
རང་གི་ངོ་བོ་ལས་གཞན་པའི་ཆོས་ཐམས་ཅད་རང་གི་བྱེད་རྒྱུའི་རྒྱུ་ཡིན་ཏེ། དེ་ཐམས་ཅད་རང་ཉིད་སྐྱེ་བ་ལ་གེགས་མི་བྱེད་པའི་ཆོས་གཞན་ཡིན་པའི་ཕྱིར་རོ་ཞེས་འཆད་པ་ལ། རང་ལས་གཞན་པ་བྱེད་རྒྱུའི་རྒྱུ། ། ཞེས་དང་། རང་ལས་རང་གི་ངོ་བོ་མ་གཏོགས་པའི་ཆོས་ཐམས་ཅད་ནི་ཆོས་འདུ་བྱས་ཀྱི་བྱེད་རྒྱུའི་རྒྱུ་ཡིན་ཏེ། སྐྱེ་བ་ལ་གེགས་མི་བྱེད་པའི་ངོ་བོར་གནས་པའི་ཕྱིར་རོ་ཞེས་དང་། རྒྱལ་པོ་སྲས་ལས། རང་ལས་གཞན་པ་བྱེད་པའི་རྒྱུ། ། ཞེས་བྱ་བ་ནི་བདག་ཉིད་ལས་གཞན་པ་ཞེས་བྱ་བའི་ཐ་ཚིག་སྟེ། རང་གི་ཡིད་ལ་བྱེད་པ་འགལ་བའི་ཕྱིར་རང་གི་བདག་ཉིད་ནི་རྒྱུ་མ་ཡིན་ནོ་ཞེས་སོ། །
འོ་ན་འདིར། རང་གི་ངོ་བོ་ལས་གཞན་པ་ཞེས་པ་དེ་ཅི། རང་མ་ཡིན་པ་ཐམས་ཅད་ཅེས་པའམ། རང་དང་རང་གི་ལྷན་ཅིག་འབྱུང་བ་ལས་གཞན་པ་ཞེས་པའམ། རང་ལས་རྫས་གཞན་པ་ཞེས་པའམ། རང་གི་རང་ལྡོག་ལས་གཞན་པ་ཞེས་པ་བཞི་པོ་གང་ཡིན། དང་པོ་ལྟར་ན། འདུས་བྱས་ཀྱི་བྱེད་རྒྱུར་གྱུར་པའི་འདུ་བྱས་མེད་པར་ཐལ་ཏེ། འདུ་བྱས་མ་ཡིན་པའི་འདུ་བྱས་མེད་པའི་ཕྱིར་རོ། ། གཉིས་པ་ལྟར་ན་སེམས་དང་མཚུངས་ལྡན་གྱི་སེམས་བྱུང་རྣམས་དང་དེའི་མཚན་ཉིད་དེ་སྐྱེ་སོགས་བཞི་རྣམས་སེམས་ཀྱི་བྱེད་རྒྱུ་མ་ཡིན་པར་ཐལ་ཏེ།
དེ་རྣམས་སེམས་ཀྱི་ལྷན་ཅིག་འབྱུང་བ་ལས་གཞན་མ་ཡིན་པའི་ཕྱིར། འདོད་པར་མི་ནུས་ཏེ། རང་འགྲེལ་ལས། ལྷན་ཅིག་འབྱུང་བའི་ཆོས་རྣམས་ནི་ནམ་ཡང་དམིགས་པ་མ་ཡིན་གྱི། ། བདག་པོའི་རྐྱེན་ནི་འདི་ལ་ལྷག་པ་ཉིད་དོ་ཞེས་བཤད་པའི་ཕྱིར་རོ། ། གསུམ་པ་ལྟར་ན་གསེར་བུམ་ལྟ་བུ་དེ། བུམ་པ་ལས་རྫས་གཞན་ཡིན་པར་ཐལ། བུམ་པའི་བྱེད་རྒྱུ་ཡིན་པའི་ཕྱིར། བཞི་པ་ལྟར་ན། རང་རེ་རྟོག་གེ་པ་རྣམས་ཀྱི་མཚན་མཚོན་དུ་བརྡ་སྦྱར་བའི་ལྟོ་ལྡིར་བ་ལྟ་བུ་དེ།
བུམ་པའི་བྱེད་རྒྱུར་ཐལ་ལ། བུམ་པ་ལས་ལྡོག་པ་གཞན་ཡིན་པར་སྙམ་དུ་དོགས་ན། སྤྱིར་བཏང་ལ་འདིར་སྐབས་ཀྱི་རང་གི་ངོ་བོ་ཞེས་པ་དེ་རང་ལྡོག་ལ་བཟུང་བར་སྣང་སྟེ། བརྟེན་པ་དང་བཅས་ལྷག་མ་ནི། ། དེ་དང་མཚུངས་པ་དག་ཀྱང་ཡིན་ཞེས་པའི་རང་འགྲེལ་ལས། དེའི་དམིགས་པ་ནི། རང་གི་ངོ་བོ་དང་ལྷན་ཅིག་འབྱུང་བ་མ་གཏོགས་པའི་ཆོས་ཐམས་ཅད་དོ། ། སེམས་ཀྱི་སྐད་ཅིག་དེ་ཡང་སེམས་ཀྱི་སྐད་ཅིག་གཞན་གྱི་དམིགས་པ་ཡིན་པས་སྐད་གཅིག་གཉིས་ཀྱི་དམིགས་པར་ནི་ཆོས་ཐམས་ཅད་འགྱུར་ཏེ། དེ་ལྟ་བས་ན་ཆོས་ཀྱི་ཁམས་ནི་རྟག་ཏུ་བརྟེན་པ་དང་བཅས་པ་ཡིན་ནོ་ཞེས་ཆོས་ཐམས་ཅད་བདག་མེད་སྙམ་དུ་མཉམ་པར་བཞག་པའི་སེམས་སྐད་ཅིག་དང་པོ་དེས། སྐད་ཅིག་དང་པོ་རང་དང་།
རང་དང་ལྷན་ཅིག་འབྱུང་བའི་ཆོས་རང་གི་འཁོར་གྱི་སེམས་བྱུང་རྣམས་དང་། དེ་དག་གི་མཚན་ཉིད་སྐྱེ་སོགས་བཞི་རྣམས་དམིགས་ཡུལ་དུ་མི་བྱེད་ལ། དེ་འདྲའི་སེམས་སྐད་ཅིག་གཉིས་པ་དེས་དེ་རྣམས་ཀྱང་དམིགས་པར་བྱེད་ཅེས་རང་གི་ངོ་བོ་དེ། དེ་འདྲའི་སེམས་སྐད་ཅིག་དང་པོ་དེའི་རང་ལྡོག་དེ་ལ་ངོས་བཟུང་འདུག་པའི་ཕྱིར་རོ། ། འོན་ཀྱང་ཞིབ་ཏུ་དཔྱད་ན། དེ་འདྲའི་སེམས་སྐད་ཅིག་དང་པོའི་སྟེང་གི་གསལ་རིག་གི་ཆ་དང་། དེ་ཉིད་ཤེས་པ་ཡིན་པའི་ཆ་སོགས་དེ་དང་ངོ་བོ་གཅིག་ཅིང་ལྡོག་པ་ཐ་དད་པའི་ཆོས་རྣམས་དེའི་དམིགས་པ་མ་ཡིན་ཀྱང་དེའི་བྱེད་རྒྱུར་བཟུང་དགོས་སམ་སྙམ་སྟེ་འོག་ཏུ་དཔྱད་པར་བྱའོ། ། ཡང་འདི་སྙམ་དུ། མཐོང་སྤང་ཉོན་མོངས་ལས་མཐོང་ལམ་སྐྱེ་བ་ལ་གེགས་མི་བྱེད་པ་ཐལ་བ་དང་། ཉིན་པར་སྣང་བས་ཉིན་མོ་སྐར་འཛིན་གྱི་ཤེས་པ་སྐྱེ་བ་ལ་གེགས་མི་བྱེད་པར་ཐལ་བ་དང་།
ཚ་རེག་སྟོབས་ཆེན་པོས་ཀྱང་གྲང་རེག་སྐྱེ་བ་ལ་གེགས་མི་བྱེད་པར་ཐལ་ཏེ། དེ་དག་དེའི་བྱེད་རྒྱུ་ཡིན་པའི་ཕྱིར་ཏེ། དེ་དག་ལས་རྫས་སམ་ལྡོག་པ་ཐ་དད་གཞན་པའི་ཆོས་ཡིན་པའི་ཕྱིར། ཁྱབ་པ་ཁས་བླངས་སོ་སྙམ་ན། གནད་ཤེས་ན་དེ་དག་ལ་འདོད་ལན་ཐེབས་པ་ཡིན་ཏེ། ཆོས་གང་ཞིག་རང་སྐྱེ་བའི་རྒྱུ་རྐྱེན་ནུས་པ་ཚོགས་ན་གཞན་དག་གིས་གེགས་བྱེད་མི་ནུས་པ་ལ་བསམས་ནས་སྐྱེ་བ་ལ་གེགས་མི་བྱེད་པ་ཞེས་བཤད་པ་ཡིན་པས། མཐོང་སྤང་སོགས་དེ་དག་གིས་མཐོང་ལམ་སོགས་སྐྱེ་བའི་རྒྱུ་རྐྱེན་ཚོགས་ན་གེགས་བྱེད་པར་མི་ནུས་པའི་ཕྱིར་རོ། ། དེ་ལྟར་ཡང་རིགས་པའི་གཞུང་ལུགས་ལས། མ་ཚང་མེད་རྒྱུ་དེ་ལ་ནི། ། འབྲས་བུ་གང་གིས་ལྡོག་པར་ནུས། །
ཞེས་དང་། འགྲེལ་བཤད་རྒྱལ་པོ་སྲས་ལས། སྐྱེ་བ་ལ་གེགས་མི་བྱེད་པའི་ངོ་བོར་གནས་པ་འདི་ཞེས་བྱ་བ་ནི་རྐྱེན་རྣམས་ཚོགས་ན་མཇུག་ཐོག་ཏུ་འབྱུང་བའི་ཆོས་ལ་སྐྱེ་བ་ཞེས་བྱ་སྟེ། དེ་སྐྱེ་བ་ལ་ཆོས་ཐམས་ཅད་གེགས་མི་བྱེད་པའི་ངོ་བོར་གནས་པ་ཁོ་ན་ཡིན་གྱི། ཐམས་ཅད་ཀྱིས་ནི་མ་ཡིན་ནོ་ཞེས་ཁོང་དུ་ཆུད་པར་བྱའོ་ཞེས་སོགས་དང་། སྐར་མ་མཐོང་བ་ཡང་རྐྱེན་ཚོགས་པ་མེད་པ་ཁོ་ནས་མི་སྐྱེ་བ་ཡིན་ནོ་ཞེས་སྦྱར་བར་བྱའོ། ། དེའི་ཕྱིར་རང་གི་ངོ་བོ་མ་གཏོགས་པ་ཆོས་ཐམས་ཅད་ནི་འདུ་བྱས་ཀྱི་བྱེད་པའི་རྒྱུ་ཡིན་ནོ་ཞེས་བྱ་བ་འདི་སོ་ན་འདུག་པ་ཡིན་ནོ་ཞེས་ལེགས་པར་བཤད་པས་སོ། འོ་ན་བྱེད་རྒྱུ་དེ་ལ་སྐྱེ་བ་ལ་གེགས་མི་བྱེད་ཙམ་གྱིས་ཁྱབ་བམ་སྙམ་ན། མ་ཁྱབ་སྟེ། འབྲས་བུ་དེ་སྐྱེ་བ་ལ་གེགས་མི་བྱེད་ཙམ་གྱི་བྱེད་རྒྱུ་ནུས་མེད་གཅིག་དང་།
འབྲས་བུ་དེ་བསྐྱེད་པའི་བྱ་བ་བྱེད་ནུས་པའི་བྱེད་རྒྱུ་ནུས་ཅན་གཅིག་གཉིས་ཡོད་པའི་ཕྱིར་ཞེས་འཆད་པ་ལ་རང་འགྲེལ་ལས། འདི་ནི་སྤྱིར་བསྟན་པ་ཡིན་གྱི་བྱེད་རྒྱུའི་རྒྱུའི་གཙོ་བོ་གང་ཡིན་པ་དེ་ནི། བསྐྱེད་པར་བྱ་བ་ལ་ཡང་ནུས་པ་ཡོད་དེ། དཔེར་ན། མིག་གི་རྣམ་པར་ཤེས་པ་ལ་མིག་དང་གཟུགས་དག་དང་། ལུས་ལ་ཟས་དང་། མྱུ་གུ་ལ་སོགས་པ་ལ་ས་བོན་ལ་སོགས་པ་བཞིན་ནོ་ཞེས་སོ། ། དེས་ན་མཚན་གཞི་འདུ་བྱས་ལྟ་བུའི་སྟེང་གི་སྐྱེ་སོགས་བཞི་པོ་དེ་འདུས་བྱས་ཀྱི་བྱེད་རྒྱུ་ཙམ་ཡིན་ཀྱང་། འདུས་བྱས་ཀྱི་རྒྱུ་དྲུག་གི་ཟླས་ཕྱེ་བའི་བྱེད་རྒྱུ་ནི་མ་ཡིན་ཏེ། དེ་དེའི་རྒྱུ་དྲུག་གི་ཟླས་ཕྱེ་བའི་ལྷན་ཅིག་འབྱུང་རྒྱུ་ཡིན་པའི་ཕྱིར།
དེ་ལྟར་ཡང་འཐད་དེ། རྒྱལ་པོ་སྲས་ལས། འདུ་བྱས་ཀྱི་ཆོས་ཐམས་ཅད་ནི་བྱེད་པའི་རྒྱུ་ཡིན་ནོ་ཞེས་བྱ་བ་ནི། བྱེད་པ་ཉིད་རྒྱུ་ཡིན་པས་ན་བྱེད་རྒྱུ་སྟེ། རྒྱུ་གང་ཞིག་ཁྱད་པར་གྱི་མིང་གིས་མ་བརྗོད་ལ། རྒྱུའི་ངོ་བོ་སྤྱི་བཟུང་ནས་བརྗོད་པ་དེ་ནི་བྱེད་པའི་རྒྱུ་ཡིན་ནོ། ། གང་ཞིག་ཁྱད་པར་གྱི་མིང་དག་གིས་བཤད་པའི་རྒྱུ་གཞན་དག་ཏུ་ནི་ཁྱད་པར་དུ་མ་བྱས་ལ་རྒྱུ་ནི་ཡིན་པ་དེ་ཉིད་དེའི་ཁྱད་པར་ཡིན་ཏེ། དཔེར་ན་གཟུགས་ཀྱི་སྐྱེ་མཆེད་དུ་བཤད་པ་ལྟ་བུ་ཡིན་ནོ་ཞེས་བཤད་པས་སོ། ། གཉིས་པ་ལྷན་ཅིག་འབྱུང་རྒྱུ་ལ་མཚན་ཉིད་དང་། མཚན་གཞི་གཉིས།
དང་པོ་ནི། རྒྱུ་གང་ཞིག ཆོས་དེ་དང་ཕན་ཚུན་འབྲས་བུར་གྱུར་པ་གཙོ་ཆེ་བའི་རིགས་སུ་གནས་པ་དེ་ཆོས་ཅན། ཁྱོད་ཆོས་དེའི་ལྷན་ཅིག་འབྱུང་རྒྱུ་ཡིན་པའི་མཚན་ཉིད་ཡིན་ཏེ། ཁྱོད་ཀྱིས་དེ་ལྟར་འཇོག་ནུས་པའི་ཕྱིར། འདིར་མཚན་ཉིད་ལ་གཙོ་ཆེ་བའམ་རིགས་གནས་ཞེས་སྨོས་དགོས་ཏེ། མཚན་གཞི་བུམ་པ་དེ་ཁོ་རང་གི་རྗེས་མཐུན་གྱི་མཚན་ཉི་ཀྱི་ལྷན་ཅིག་འབྱུང་རྒྱུ་ཡིན་ཀྱང་། དེ་དེའི་ལྷན་ཅིག་འབྱུང་འབྲས་མ་ཡིན་པའི་ཕྱིར། དེའི་རྗེས་མཐུན་མཚན་ཉིད་བཞི་པོ་དེའི་ལྷན་ཅིག་འབྱུང་རྒྱུ་མ་ཡིན་པར་ཞེས་འཆད་པ། ལྷན་ཅིག་འབྱུང་གང་ཕན་ཚུན་འབྲས། །
ཞེས་དང་། རང་འགྲེལ་ལས། ཕན་ཚུན་འབྲས་བུ་ཉིད་མེད་བཞིན་དུ་ཡང་ཆོས་ནི་མཐུན་པའི་མཚན་ཉིད་ཅན་རྣམས་ཀྱི་ལྷན་ཅིག་འབྱུང་བའི་རྒྱུ་ཡིན་ལ། དེ་དག་ནི་དེའི་མ་ཡིན་པས་ཁ་བསྐང་བར་བྱའོ་ཞེས་དང་། རྒྱལ་སྲས་ལས། ཁ་བསྐང་བ་ཡང་བསྟན་བཅོས་ཆེན་པོ་ཉིད་ཡིན་པར་རབ་ཏུ་བསྟན་པའི་ཕྱིར་ཏེ། བརྡ་སྤྲོད་པ་ལ་སོགས་པའི་བསྟན་བཅོས་ཆེན་པོ་དག་ཁ་བསྐང་བ་དང་བཅས་པར་སྣང་ངོ་ཞེས་སོ། ། དེས་ན་གཞུང་འདིས་ཆོས་དེ་དང་ལྷན་ཅིག་འབྱུང་བའི་ཆོས་ཐམས་ཅད་ཆོས་དེའི་ལྷན་ཅིག་འབྱུང་རྒྱུ་མ་ཡིན་ལ། ཆོས་དེ་ལྷན་ཅིག་འབྱུང་བའི་ཆོས་གང་ཞིག ཆོས་དེ་དང་ཕན་ཚུན་འབྲས་བུ་ཡིན་པ་དེ།
ཆོས་དེའི་ལྷན་ཅིག་འབྱུང་རྒྱུའི་མཚན་ཉིད་ཡིན་ནོ་ཞེས་སྤྱིར་བཏང་ནས། དམིགས་བསལ་དེ་དེའི་མཚན་ཉིད་མ་ཡིན་ཏེ། དེས་མཚོན་བྱ་དེ་ལ་མ་ཁྱབ་པའི་སྐྱོན་ཡོད་པའི་ཕྱིར་ཞེས་བསྟན་པ་ཡིན་ཏེ། རྒྱལ་སྲས་ལས། ལྷན་ཅིག་འབྱུང་བའི་རྒྱུ་ནི་ལྷན་ཅིག་འབྱུང་བ་དག་ཡིན་ནོ་ཞེས་མ་བཤད་དོ། ། ཅིའི་ཕྱིར་ཞེ་ན། ཆོས་གཅིག་ལྷན་གཅིག་འབྱུང་བ་ཡོད་ཀྱང་ལྷན་ཅིག་འབྱུང་བའི་རྒྱུ་མ་ཡིན་ཏེ། དཔེར་ན་སྔོན་པོ་ལ་སོགས་པ་རྒྱུར་བྱས་པའི་གཟུགས་འབྱུང་བ་དག་དང་ལྷན་ཅིག་འབྱུང་མོད་ཀྱི། ཕན་ཚུན་ལྷན་ཅིག་འབྱུང་བའི་རྒྱུ་ནི་མ་ཡིན་པ་ལྟ་བུའོ། ། དེའི་ཕྱིར་ཕན་ཚུན་འབྲས་ཞེས་པའི་དོན་སྨོས་པ་ཡིན་ནོ། །
མཚན་ཉིད་འདི་ཡང་ལྷག་མ་དང་བཅས་པ་ཡིན་ཏེ། དེའི་ཕྱིར་འོག་ནས་ཕན་ཚུན་འབྲས་བུ་ཉིད་མེད་བཞིན་དུ་ཡང་ཞེས་པ་ནས་ཁ་བསྐང་མ་བྱས་སོ་ཞེས་འཆད་པར་འགྱུར་རོ་ཞེས་བཤད་པས་སོ། ། དེས་ན་མཛོད་ཀྱི་སྐབས་སུ། སྐྱེ་སོགས་བཞི་མཚོན་བྱེད་ལ་མཚན་ཉིད་ཅེས་མིང་བཏགས་པ་ལ་འཁྲུལ་ནས། མཚན་ཉིད་ལ་ཁྱབ་པ་སྒོ་བཞིའི་སྐྱོན་བསྲུང་མི་དགོས་ཞེས་པའི་བབ་ཅོལ་མ་སྨྲ་ཞིག་གོ ། གཉིས་པ་མཚན་གཞི་ནི། འོ་ན། ལྷན་ཅིག་འབྱུང་གང་ཕན་ཚུན་འབྲས། ། ཞེས་པ་དེའི་མཚན་གཞི་ཇི་ལྟ་བུ་ཞེ་ན། དེ་འཇོག་པའི་ཚུལ་ཡོད་དེ།
འབྱུང་བ་བཞི་པོ་དེ་ཕན་ཚུན་ལྷན་ཅིག་འབྱུང་རྒྱུ་བཞིན་དང་། སེམས་དང་སེམས་ཀྱི་རྗེས་འཇུག་ཕན་ཚུན་ལྷན་ཅིག་འབྱུང་རྒྱུ་ཡིན་པ་བཞིན་དུ། མཚན་ཉིད་དེ་འདུས་བྱས་ཀྱི་མཚན་བྱེད་སྐྱེ་སོགས་བཞི་པོ་དེ་མཚན་གཞི་འདུས་བྱས་ཕན་ཚུན་ལྷན་ཅིག་འབྱུང་རྒྱུ་ཡིན་པ་བཞིན་དུ་ཤེས་དགོས་པའི་ཕྱིར་ཞེས་པ་ལ། འབྱུང་བཞིན་སེམས་ཀྱི་རྗེས་འཇུག་དང་། ། སེམས་དང་མཚན་ཉིད་མཚན་གཞི་བཞིན་ཞེས་སོ། ། འོ་ན་སེམས་ཀྱི་རྗེས་འཇུག་ཇི་ལྟ་བུ་སྙམ་ན། སེམས་ཀྱི་རྗེས་འཇུག་ངོས་འཛིན་པའི་ཚུལ་ཡོད་དེ། སེམས་ཀྱི་འཁོར་དུ་བྱུང་བའི་སེམས་བྱུང་རྣམས་དང་། སེམས་ཀྱི་རྗེས་འབྲང་གི་བསམ་ཟག་གི་སྡོམ་པ་གཉིས་དང་། སེམས་ཀྱི་མཚན་ཉིད་སྐྱེ་སོགས་བཞི་དང་།
སེམས་ཀྱི་རྗེས་འཇུག་དེ་དག་གི་མཚན་ཉིད་སྐྱེ་སོགས་བཞི་རྣམས་སེམས་ཀྱི་རྗེས་འཇུག་ཡིན་པའི་ཕྱིར་ཞེས་འཆད་པ། སེམས་ལས་བྱུང་དང་སྡོམ་གཉིས་དང་། ། སེམས་དང་དེ་དག་གི་མཚན་ཉིད། ། སེམས་ཀྱི་རྗེས་འཇུག་ཅེས་སོ། ། འོ་ན་དེ་རྣམས་ལ་སེམས་ཀྱི་རྗེས་འཇུག་ཅེས་འཇོག་པའི་རྒྱུ་མཚན་ཅི་ཡིན་སྙམ་ན། སེམས་ཀྱི་འཁོར་དུ་བྱུང་བའི་སེམས་བྱུང་དེ་དག་ཆོས་ཅན། ཁྱོད་ལ་སེམས་ཀྱི་རྗེས་འཇུག་ཅེས་འཇོག་པའི་རྒྱུ་མཚན་ཡོད་དེ། ཁྱོད་དང་སེམས་གཉིས་སྐྱེ་བ་དང་འགག་པ་དང་གནས་པ་དང་། དུས་གཅིག་པ་དང་། འབྲས་བུ་གཅིག་པ་དང་སོགས་སྒྲས་བསྡུས་པ་རྣམ་སྨིན་གྱི་འབྲས་བུ་གཅིག་པ་དང་།
རྒྱུ་མཐུན་པའི་འབྲས་བུ་གཅིག་པ་དང་། ཁྱོད་དང་སེམས་གཉིས་དགེ་ན་དགེ་བར་གཅིག་པ་དང་། མི་དགེ་ན་མི་དགེ་མཉམ་དུ་གཅིག་པ་དང་། ལུང་དུ་མ་བསྟན་ན་ལུང་དུ་མ་བསྟན་མཉམ་དུ་གཅིག་པ་སྟེ། རྒྱུ་བཅུ་པོ་ཅི་རིགས་ཀྱི་སྒོ་ནས་གཅིག་པར་མཚུངས་པའི་ཕྱིར་ཞེས་འཆད་པ། དུས་དང་ནི། འབྲས་སོགས་དགེ་ལ་སོགས་པས་སོ། ། འདིར་རྒྱུ་བཅུ་ཆར་ཀྱིས་གཅིག་པ་ནི་མི་སྲིད་དེ། དགེ་མི་དགེ་ལུང་མ་བསྟན་གསུམ་པོ་གཅིག་ཏུ་མཚུངས་པ་མི་སྲིད་པའི་ཕྱིར། དེ་ཡང་གསལ་བར་བཤད་ན།
དགེ་བར་འགྱུར་བའི་སེམས་མི་སྐྱེ་བའི་ཆོས་ཅན་གྱི་འཁོར་དུ་བྱུང་བའི་སེམས་བྱུང་ཚོར་བ་ཆོས་ཅན། ཁྱོད་དེ་ལྟ་བུའི་སེམས་ཀྱི་རྗེས་འཇུག་ཡིན་ཏེ། ཁྱོད་དང་དེ་གཉིས་སྐྱེ་ན་སྐྱེ་མཉམ། འགག་ན་འགག་མཉམ། གནས་ན་གནས་མཉམ། ཁྱོད་དང་དེ་གཉིས་དུས་ཀྱང་གཅིག་པའི་ཕྱིར། ཁྱོད་དང་དེ་གཉིས་འབྲས་བུ་སྟེ། བྲལ་འབྲས་དང་སྐྱེས་བུ་བྱེད་འབྲས་ཀྱང་གཅིག་པའི་ཕྱིར་དང་། རྣམ་སྨིན་འབྲས་བུ་ཡང་གཅིག་པའི་ཕྱིར་དང་། རྒྱུ་མཐུན་གྱི་འབྲས་བུ་ཡང་གཅིག་པའི་ཕྱིར་དང་།
ཁྱོད་དང་དེ་གཉིས་དགེ་བ་ཡང་གཅིག་པ་སྟེ། རྒྱུ་བརྒྱད་ཀྱི་སྒོ་ནས་གཅིག་པའི་ཕྱིར་རོ། ། འོ་ན་སྐྱེ་འགག་གནས་གསུམ་ལས་གཞན་པའི་དུས་གཅིག་པ་ཞེས་སྨོས་པ་ལ་དགོས་པ་ཅི་ཡོད་སྙམ་ན། དེ་ལ་དགོས་པ་ཡོད་དེ། མ་འོངས་པ་མི་སྐྱེ་བའི་ཆོས་རྣམས་ལ་སྐྱེ་འགགས་གནས་གསུམ་མ་ཚང་བས། མ་འོངས་པའི་དུས་སུ་གཅིག་པ་ཙམ་གཅིག་བསྟན་པའི་ཆེད་ཡིན་པའི་ཕྱིར་རོ། ། འོ་ན་འབྲས་བུ་གཅིག་པ་ལས་སོགས་སུ་རྒྱུ་མཐུན་གྱི་འབྲས་བུ་དང་། རྣམ་པར་སྨིན་པའི་འབྲས་བུ་གཅིག་པ་བསྟན་པ་ལ་དགོས་པ་ཅི་ཡོད་སྙམ་ན། དེ་ལ་དགོས་པ་ཡོད་དེ། བྲལ་འབྲས་དང་སྐྱེས་བུ་བྱེད་འབྲས་ལ་འབྲས་བུ་ཞེས་སྤྱི་མིང་བྱེ་བྲག་ལ་བཏགས་པའི་གནད་ཀྱིས་རྒྱུ་མཐུན་དང་རྣམ་སྨིན་དེ་གཉིས་ལོགས་སུ་ཕྱེ་བ་ཡིན་པའི་ཕྱིར།
འོ་ན་བདག་པོའི་འབྲས་བུ་གཅིག་པ་ཞེས་འཆད་པའི་རྒྱུ་མཚན་ཅི་ཞེ་ན། དེའི་རྒྱུ་མཚན་ཡོད་དེ། བདག་འབྲས་ནི་ཀུན་གྱི་ཐུན་མོང་བ་ཡིན་མོད་ཞེས་འཆད་པས། རྒྱལ་སྲས་ལས། འདིར་འབྲས་བུ་ནི་སྐྱེས་བུ་བྱེད་པའི་འབྲས་བུ་དང་། བྲལ་བའི་འབྲས་བུ་ཡིན་ཏེ། རྣམ་པར་སྨིན་པ་དང་རྒྱུ་མཐུན་པ་ནི་ལོགས་ཤིག་ཏུ་སྨོས་ཟིན་པའི་ཕྱིར་རོ། ། བདག་པོའི་འབྲས་ནི་ཐམས་ཅད་ཐུན་མོང་ཡིན་པས་མ་སྨོས་སོ་ཞེས་དང་། སྐྱེ་བ་དང་གནས་པ་དང་འགག་པ་གཅིག་པ་ཞེས་བྱ་བ་འདི་ཁོ་ནས་དུས་གཅིག་ཏུ་གཏོགས་པ་ཉིད་བཤད་པ་མ་ཡིན་ནམ་ཞེ་ན། ཐམས་ཅད་ནི་བཤད་པ་མ་ཡིན་ཏེ།
མི་སྐྱེ་བའི་ཆོས་ཅན་གྱི་སེམས་ལ་སེམས་ཀྱི་རྗེས་འཇུག་རྣམས་དུས་གཅིག་ཏུ་གཏོགས་པ་ཡིན་མོད་ཀྱི། དེ་དག་སྐྱེ་བ་དང་གནས་པ་དང་། འགག་པ་གཅིག་པ་ནི་མ་ཡིན་ནོ་ཞེས་སོ། ། དེས་ན་ལུང་མ་བསྟན་གྱི་སེམས་མི་སྐྱེ་བའི་ཆོས་ཅན་གྱི་འཁོར་གྱི་སེམས་བྱུང་ཆོས་ཅན། ཁྱོད་སེམས་དེ་དང་རྒྱུ་བཞི་གཅིག་པ་ཡིན་ཏེ། ཁྱོད་དང་དུས་གཅིག་པ་དང་། འབྲས་བུ་གཅིག་པ་དང་། རྒྱུ་མཐུན་གྱི་འབྲས་བུ་གཅིག་པ་དང་། ལུང་དུ་མ་བསྟན་པར་གཅིག་པ་ཙམ་ཡིན་པའི་ཕྱིར། ལུང་མ་བསྟན་སྐྱེ་བའི་ཆོས་ཅན་གྱི་འཁོར་དུ་བྱུང་བའི་སེམས་བྱུང་ཆོས་ཅན།
ཁྱོད་དེ་དང་རྒྱུ་བདུན་གཅིག་པ་ཡིན་ཏེ། དེ་བཞིའི་སྟེང་དུ་སྐྱེ་འགག་གནས་གསུམ་གཅིག་པ་ཡིན་པའི་ཕྱིར་རོ་ཞེས་འཆད་པ། རྒྱལ་སྲས་ལས། ལུང་དུ་མ་བསྟན་པའི་སེམས་མི་སྐྱེ་བའི་ཆོས་ཅན་ལ་ནི་དུས་གཅིག་ཏུ་གཏོགས་པ་ཉིད་དང་། འབྲས་བུ་དང་། རྒྱུ་མཐུན་པ་གཅིག་པ་ཉིད་དག་དང་། ལུང་དུ་མ་བསྟན་པ་ཉིད་དང་བཞིས་སོ། ། སྐྱེ་བའི་ཆོས་ཅན་ལ་ནི་བཞི་པོ་དེ་དག་ཉིད་དང་སྐྱེ་བ་དང་གནས་པ་དང་། འགག་པ་གཅིག་པ་ཉིད་དག་དང་བདུན་གྱིས་སོ་ཞེས་སོ། ། དེ་བཞིན་དུ་ཟག་མེད་མི་སྐྱེ་བ་དང་སྐྱེ་བའི་ཆོས་ཅན་ལ་ཡང་།
རྒྱུ་བཞི་དང་བདུན་ཚང་བ་དང་། མི་དགེ་བ་དང་དགེ་བ་ཟག་བཅས་མི་སྐྱེ་བའི་ཆོས་ཅན་ལ་ཡང་རྒྱུ་ལྔ་དང་བརྒྱད་ཚང་བ་ཡིན་ཏེ། རྒྱལ་སྲས་ལས། ཟག་པ་མེད་པ་ལ་ཡང་དེ་དང་འདྲ་སྟེ། ལུང་དུ་མ་བསྟན་པ་ཉིད་འབའ་ཞིག་ཕྱུང་ལ་དགེ་བ་ཉིད་ཀྱིས་བསྣན་པར་ཟད་དོ། ། མི་དགེ་བ་དང་དགེ་བ་ཟག་པ་དང་བཅས་པ་མི་སྐྱེ་བའི་ཆོས་ཅན་ལ་ནི། གཞི་ཇི་ལྟ་བ་བཞིན་དུ་མི་དགེ་བ་ཉིད་ལ་སོགས་པ་དང་དུས་གཅིག་ཅར་དུ་གཏོགས་པ་ཉིད་དང་། འབྲས་བུ་དང་། རྣམ་པར་སྨིན་པ་དང་། རྒྱུ་མཐུན་པ་གཅིག་པ་ཉིད་དག་དང་ལྔས་སོ། །
དེ་དག་སྐྱེ་བའི་ཆོས་ཅན་ལ་ནི། ལྔ་པོ་དེ་དག་ཉིད་དང་། སྐྱེ་བ་དང་། གནས་པ་དང་། འགག་པ་གཅིག་པ་ཉིད་དང་བརྒྱད་ཀྱིས་སོ་ཞེས་བཤད་པས་སོ། ། འོ་ན་སེམས་གང་ཞིག་ལ་རང་གི་ཆོས་དུ་ཞིག་གིས་ལྷན་ཅིག་འབྱུང་རྒྱུ་བྱེད་པ་དང་། རང་ལ་ཆོས་དུ་ཞིག་གིས་ལྷན་ཅིག་འབྱུང་རྒྱུ་བྱེད་པའི་ཚད་བཟུང་དུ་ཡོད་དམ་སྙམ་ན། སེམས་རྣམས་ཀྱིས་ནི་ཇི་ལྟར་ཉུང་ན་ཡང་ཆོས་ལྔ་བཅུ་རྩ་བརྒྱད་ཀྱི་ལྷན་ཅིག་འབྱུང་རྒྱུ་བྱེད་པར་ནུས་ཏེ། དཔེར་ན་བསམ་གཏན་གཉིས་པ་ཡན་གྱི་སས་བསྡུས་མ་སྒྲིབ་ལུང་མ་བསྟན་གྱི་སེམས་རྣམས་ཀྱིས་རང་གི་འཁོར་གྱི་སེམས་བྱུང་ས་མང་པོ་པ་བཅུ་དང་། དེ་དག་གི་མཚན་ཉིད་བཞི་བཅུ་དང་།
རང་གི་མཚན་ཉིད་བཞི་དང་། རྗེས་མཐུན་གྱི་མཚན་ཉིད་བཞི་དང་བཅས་པའི་ལྔ་བཅུ་རྩ་བརྒྱད་ཀྱི་ལྷན་ཅིག་འབྱུང་རྒྱུ་བྱེད་པའི་ཕྱིར་དང་། རང་ལ་ཆོས་ལྔ་བཅུ་རྩ་བཞིས་ལྷན་ཅིག་འབྱུང་རྒྱུ་བྱེད་དེ། རང་གི་རྗེས་མཐུན་གྱི་མཚན་ཉིད་མ་གཏོགས་པ་རྣམས་ཀྱིས་བྱེད་པའི་ཕྱིར་རོ། ། དེ་ཡང་སེམས་ཀྱི་མཚན་ཉིད་བཞིས་ནི། སེམས་ཀྱི་ལྷན་ཅིག་འབྱུང་རྒྱུ་བྱེད་དེ། དེ་དང་ཉེ་བའི་ཕྱིར། རྒྱལ་པོའི་སྟེ་འཁོར་བཞིན་ནོ། ། རྗེས་མཐུན་བཞིས་ནི་དེ་ལྟར་བྱེད་མི་ནུས་ཏེ། དེ་དང་རིང་པའི་ཕྱིར།
རྒྱལ་པོའི་ཉིང་གཡོག་བཞིན་ནོ་ཞེས་འཆད་པ་རང་འགྲེལ་ལས་སེམས་ནང་དུ་ཉུང་བ་ནི་ཆོས་ལྔ་བཅུ་རྩ་བརྒྱད་ཀྱི་ལྷན་ཅིག་འབྱུང་བའི་རྒྱུ་བྱེད་དེ། དེ་དག་གི་མཚན་གཞི་བཅུ་དང་། རང་གི་མཚན་ཉིད་དང་མཐུན་པའི་མཚན་ཉིད་བརྒྱད་ཡིན་ནོ། ། དེའི་ལྷན་ཅིག་འབྱུང་བའི་རྒྱུ་ནི་ཆོས་ལྔ་བཅུ་རྩ་བཞི་སྟེ་མཐུན་པའི་མཚན་ཉིད་མ་གཏོགས་པ་རྣམས་སོ་ཞེས་སོ། ། དེས་ན། ཆོས་དེ་དང་ལྷན་ཅིག་འབྱུང་བའི་ཆོས་ཡིན་ན། ཆོས་དེའི་ལྷན་ཅིག་འབྱུང་རྒྱུ་ཡིན་པས་མ་ཁྱབ་སྟེ། དཔེར་ན་སེམས་ཀྱི་མཐུན་པའི་མཚན་ཉིད་བཞི་པོ་དེ་སེམས་དང་ལྷན་ཅིག་བྱུང་ཡང་སེམས་ཀྱི་ལྷན་ཅིག་འབྱུང་རྒྱུ་མ་ཡིན་པའི་ཕྱིར་དང་། མཐུན་པའི་མཚན་ཉིད་བཞི་པོ་ཡང་ཕན་ཚུན་ལྷན་ཅིག་འབྱུང་ཡང་ལྷན་ཅིག་འབྱུང་རྒྱུ་མ་ཡིན་པའི་ཕྱིར་དང་། དེ་བཞིན་དུ་སེམས་ཀྱི་རྗེས་འཇུག་རྣམས་ཀྱིས་མཐུན་པའི་མཚན་ཉིད་རྣམས་ཀྱང་སེམས་དང་ལྷན་ཅིག་འབྱུང་ཞིང་རང་ནང་ཕན་ཚུན་དུ་ཡང་ལྷན་ཅིག་འབྱུང་ཡང་དེ་དག་གི་ལྷན་ཅིག་འབྱུང་རྒྱུ་མ་ཡིན་པའི་ཕྱིར་དང་།
འདོད་པའི་སས་བསྡུས་ཀྱི་བསགས་རྡུལ་ཐོགས་བཅས་ཀྱི་རྡུལ་རྫས་བརྒྱད་ལྷན་ཅིག་འབྱུང་ཡང་དེ་དག་ལྷན་ཅིག་འབྱུང་རྒྱུ་མ་ཡིན་པའི་ཕྱིར་དང་། སོར་སྡོམ་གྱིས་བསྡུས་པའི་ཐོགས་མེད་ཀྱི་གཟུགས་རྣམ་པར་རིག་བྱེད་མ་ཡིན་པའི་སྤོང་གཟུགས་བཞི་འམ་བདུན་རྣམས་ཀྱང་ཕན་ཚུན་ལྷན་ཅིག་འབྱུང་རྒྱུ་མ་ཡིན་པའི་ཕྱིར་དང་། འབྱུང་འགྱུར་གྱི་གཟུགས་ཐམས་ཅད་རྒྱུ་འབྱུང་བ་དང་ལྷན་ཅིག་འབྱུང་ཡང་དེ་དག་ཕན་ཚུན་ལྷན་ཅིག་འབྱུང་རྒྱུ་མ་ཡིན་པའི་ཕྱིར་དང་། ཐོབ་བྱའི་ཆོས་ཀྱི་ཐོབ་པ་ལྷན་ཅིག་སྐྱེས་པ་རྣམས་ཀྱང་། ཐོབ་བྱའི་ཆོས་དེའི་ལྷན་ཅིག་འབྱུང་རྒྱུ་མིན་པའི་ཕྱིར་ཏེ། ཐོབ་པ་རྣམས་ནི་ཤིང་གི་ཕྱི་ཤུན་ལྟར་ཐོབ་བྱའི་ཆོས་དང་འབྲས་བུ་མི་གཅིག་པའི་ཕྱིར་ཞེས་འཆད་པ། རང་འགྲེལ་ལས། ལྷན་ཅིག་འབྱུང་བ་ཡིན་ལ་ལྷན་ཅིག་འབྱུང་བའི་རྒྱུའི་རྒྱུ་མ་ཡིན་པ་ཡང་ཡོད་དེ། ཆོས་ཀྱི་མཐུན་པའི་མཚན་ཉིད་རྣམས་དང་དེ་དག་ཕན་ཚུན་དང་། སེམས་ཀྱི་རྗེས་སུ་འཇུག་པའི་མཐུན་པའི་མཚན་ཉིད་དང་དེ་དག་ཕན་ཚུན་དང་།
རྒྱུར་བྱས་པའི་གཟུགས་ཐོགས་པ་དང་བཅས་པ་ཕན་ཚུན་དང་། ཐོགས་པ་མེད་པ་ཅུང་ཟད་དང་། ཐམས་ཅད་འབྱུང་བ་དག་དང་ལྟ་བུའོ། ། ཐོབ་པ་དང་ལྡན་པའི་ཐོབ་པ་ལྷན་ཅིག་སྐྱེས་པ་རྣམས་ཀྱང་ལྷན་ཅིག་འབྱུང་བ་ཡིན་ལ། ལྷན་ཅིག་འབྱུང་བའི་རྒྱུ་ནི་མ་ཡིན་ཏེ། འབྲས་བུ་དང་རྣམ་པར་སྨིན་པ་དང་རྒྱུ་མཐུན་པ་ཡང་མིན་པའི་ཕྱིར་རོ་ཞེས་སོགས་སོ། ། འདིར་རང་འགྲེལ་ལས་རྒྱུར་བྱས་པའི་གཟུགས་ཐོགས་པ་དང་བཅས་པ་ཞེས་སྨོས་པ་ལ་རྣམ་དཔྱད་ཡོད་དེ། བསམ་ཟག་གི་སྡོམ་པས་བསྡུས་པའི་སྤོང་བ་བདུན་ཐོགས་མེད་ཀྱི་གཟུགས་དེ་དག་ཕན་ཚུན་ལྷན་ཅིག་འབྱུང་རྒྱུ་ཡིན་པར་ཤེས་པའི་ཆེད་ཡིན་པའི་ཕྱིར་ཞེས་འཆད་པ་ལ། རྒྱལ་སྲས་ལས། ཐོགས་པ་དང་བཅས་པ་སྨོས་པ་ནི་ཐོགས་པ་མེད་པ་བསལ་བའི་ཕྱིར་ཏེ།
ཐོགས་པ་མེད་པར་རྣམ་པར་རིག་བྱེད་ཀྱི་ངོ་བོ་ཉིད་བསམ་གཏན་དང་ཟག་པ་མེད་པའི་སྡོམ་པ་བདུན་ལྟ་བུ་ནི། ཕན་ཚུན་ལྷན་ཅིག་འབྱུང་བ་ཡང་ཡིན་ལ། ལྷན་ཅིག་འབྱུང་བའི་རྒྱུའི་རྒྱུ་ཡང་ཡིན་ནོ་ཞེས་སོ། ། འདིར་རང་འགྲེ་ལས། ཐོགས་པ་མེད་པ་ཅུང་ཟད་དང་། ། ཞེས་པ་འདི་ལ་འགྲེལ་ཊཱིཀ་རྣམས་ལས་ངོས་འཛིན་མི་འབྱུང་ཡང་ཁོ་བོས་སྔར་བཤད་པ་ལྟར། སོར་སྡོམ་གྱི་སྤོང་བདུན་རྣམ་རིག་མིན་པ་ལ་ངོས་བཟུང་བ་ལགས་སོ། ། གཞན་ཡང་རང་འགྲེལ་ལས། དོགས་གཅོད་མང་དག་སྣང་བ་ནི་འོག་མཐའ་དཔྱད་ཀྱི་སྐབས་སུ་འཆད་དོ། ། གསུམ་པ་སྐལ་མཉམ་རྒྱུ་ལ་སྐལ་མཉམ་གྱི་མཚན་ཉིད་སྤྱིར་བཤད།
ཟག་བཅས་སྐལ་མཉམ་བྱེ་བྲག་ཏུ་བཤད། ཟག་མེད་སྐལ་མཉམ་བྱེ་བྲག་ཏུ་བཤད། དེ་ལས་འཕྲོས་པའི་དོན་ནོ། ། དང་པོ་ནི། རང་དང་འདྲ་བའི་སྐལ་མཉམ་ཕྱི་མ་གོ་འབྱེད་པའི་རིགས་གནས་ཀྱི་འདས་ད་ལྟར་གྱི་དངོས་པོ་ཆོས་ཅན། ཁྱོད་སྐལ་མཉམ་རྒྱུའི་མཚན་ཉིད་ཡིན་ཏེ། ཁྱོད་ཀྱི་དེ་ལྟར་འཇོག་ནུས་པའི་ཕྱིར། འོ་ན་འདིར་རང་དང་འདྲ་བ་ཞེས་པ་ལ། འདྲ་ཚུལ་ཇི་ལྟར་སྙམ་ན། རང་དང་འདྲ་བ་དེ་ལ་དགེ་བར་འདྲ་བ།
ཉོན་མོངས་པ་ཅན་དུ་འདྲ་བ། མ་སྒྲིབ་ལུང་མ་བསྟན་དུ་འདྲ་བ་དང་གསུམ་ཡོད་དེ། དགེ་བས་དགེ་བའི་རྒྱུ་བྱེད། གཞན་གཉིས་ཀྱི་མི་བྱེད། ཉོན་མོངས་པ་ཅན་གྱིས་ཉོན་མོངས་པ་ཅན་གྱི་སྐལ་མཉམ་གྱི་རྒྱུ་བྱེད། གཞན་གཉིས་ཀྱི་མི་བྱེད། མ་བསྒྲིབས་ལུང་མ་བསྟན་གྱིས་མ་སྒྲིབ་ལུང་མ་བསྟན་གྱི་སྐལ་མཉམ་གྱི་རྒྱུ་བྱེད། དགེ་བ་དང་ཉོན་མོངས་པ་ཅན་གཉིས་ཀྱི་སྐལ་མཉམ་གྱི་རྒྱུ་མི་བྱེད་པའི་ཕྱིར་རོ། ། དགེ་བ་དེ་ལ་ཡང་ཟག་བཅས་ཟག་མེད་གཉིས་ཡོད་པའི་གཉིས་པོ་ཕན་ཚུན་རང་རང་གི་སྐལ་མཉམ་གྱི་རྒྱུ་བྱེད་ཀྱི། དགེ་བ་ཟག་བཅས་ཀྱི་ཟག་མེད་ཀྱི་སྐལ་མཉམ་གྱི་རྒྱུ་མི་བྱེད་དེ།
ཟག་མེད་སྐད་ཅིག་དང་པོ་ལ་སྐལ་མཉམ་གྱི་རྒྱུ་མེད་པར་བཤད་པའི་ཕྱིར་རོ། ། ཉོན་མོངས་པ་ཅན་ལ་མི་དགེ་བ་དང་བསྒྲིབས་ལུང་མ་བསྟན་གཉིས་ཡོད་ཀྱང་། མི་དགེ་བའི་སྐལ་མཉམ་གྱི་རྒྱུ་ལ་མི་དགེ་བ་ཡིན་པ་སོགས་མི་དགོས་ཏེ། བསྒྲིབས་ལུང་མ་བསྟན་གྱིས་མི་དགེ་བའི་སྐལ་མཉམ་གྱི་རྒྱུ་བྱེད་པ་ཡང་སྲིད་ལ། མི་དགེ་བས་བསྒྲིབས་ལུང་མ་བསྟན་གྱི་སྐལ་མཉམ་གྱི་རྒྱུ་བྱེད་པ་ཡང་སྲིད་པའི་ཕྱིར་རོ་ཞེས་འཆད་པ་ལ། སྐལ་མཉམ་རྒྱུ་ནི་འདྲ་བ་འོ། ། ཞེས་དང་། རང་འགྲེལ་ལས། ཆོས་འདྲ་བ་རྣམས་ནི་ཆོས་འདྲ་བ་རྣམས་ཀྱི་སྐལ་མཉམ་གྱི་རྒྱུ་ཡིན་ཏེ། འདི་ལྟ་སྟེ་དགེ་བའི་ཕུང་པོ་ལྔ་པོ་དག་ནི་ཕན་ཚུན་དགེ་བ་རྣམས་ཀྱི་ཡིན་ནོ། །
ཉོན་མོངས་པ་ཅན་རྣམས་ནི་ཉོན་མོངས་པ་ཅན་རྣམས་ཀྱི་ཡིན་ནོ། ། ལུང་དུ་མ་བསྟན་པ་རྣམས་ནི་ལུང་དུ་མ་བསྟན་པ་རྣམས་ཀྱི་ཡིན་ནོ་ཞེས་སོ། ། གཉིས་པ་ཟག་བཅས་སྐལ་མཉམ་བཤད་པ་ལ། འོ་ན་ཟག་བཅས་ཀྱི་ཆོས་དེ་དང་དེའི་སྐལ་མཉམ་གྱི་རྒྱུ་ཡིན་པ་ལ། འདྲ་བ་དེ་གསུམ་གང་རུང་གི་ཆོག་གམ་སྙམ་ན། དེ་མི་ཆོག་སྟེ། ཟག་བཅས་ལ་སྤང་བྱ་རིགས་ལྔར་ངེས་པས། སྤང་བྱ་རིགས་ལྔ་ལ་རང་རང་གི་རིགས་ཀྱི་སྤང་བྱ་རིགས་མཐུན་དེ་སྐལ་མཉམ་གྱི་རྒྱུར་དགོས་པའི་ཕྱིར་ཏེ། སྡུག་བསྔལ་མཐོང་སྤང་གི་སྐལ་མཉམ་གྱི་རྒྱུ་ལ། སྡུག་བསྔལ་མཐོང་སྤང་ཡིན་པའི་ཁྱབ་པ་ནས་སྒོམ་སྤང་གི་སྐལ་མཉམ་གྱི་རྒྱུ་ལ་སྒོམ་པས་སྤང་བྱ་ཡིན་པའི་ཁྱབ་པའི་ཕྱིར་རོ། །
འོ་ན་སྤང་བྱ་རིགས་ལྔའི་སྐལ་མཉམ་གྱི་རྒྱུ་ལ། སྤང་བྱ་དེ་དང་དེར་རིགས་མཐུན་པ་ཙམ་གྱིས་ཆོག་གམ་སྙམ་ན། དེ་ཡང་མི་ཆོག་སྟེ། སྤང་བྱ་རིགས་ལྔ་ལ་ཡང་ས་དགུར་ངེས་པས། འདོད་པའི་ས་བསྡུས་ཀྱི་སྤང་བྱ་རིགས་ལྔའི་སྐལ་མཉམ་རྒྱུ་ལ་འདོད་པའི་སས་བསྡུས་ཡིན་པའི་ཁྱབ་པ་ནས་སྲིད་རྩེའི་སས་བསྡུས་ཀྱི་སྤང་བྱ་རིགས་ལྔའི་སྐལ་མཉམ་ཀྱི་རྒྱུ་ཡིན་ན། སྲིད་རྩེའི་ས་བསྡུས་ཡིན་པའི་ཁྱབ་པའི་ཕྱིར། འོ་ན་ས་དེ་བསྡུས་ཀྱི་སྤང་བྱ་རིགས་ལྔའི་རྒྱུ་ལ་ས་དེ་བསྡུས་ཀྱི་སྤང་བྱ་རིགས་ལྔར་རིགས་མཐུན་པ་ཙམ་གྱི་ཆོག་གམ་སྙམ་ན། དེ་ཡང་མི་ཆོག་སྟེ། ས་དེ་བསྡུས་ཀྱི་སྤང་བྱ་རིགས་ལྔའི་སྐལ་མཉམ་རྒྱུ་ཡིན་པ་ལ་ས་དེས་བསྡུས་ཤིང་སྤང་བྱ་རིགས་མཐུན་སྔར་སྐྱེས་པ་འདས་པ་དང་། ད་ལྟར་བ་གང་རུང་ཡིན་པ་ཞིག་དགོས་པའི་ཕྱིར་ཏེ།
འདས་པས་འདས་ད་ལྟར་མ་འོངས་པ་གསུམ་གྱི་སྐལ་མཉམ་གྱི་རྒྱུ་བྱེད། ད་ལྟར་བས་ད་ལྟར་བ་དང་མ་འོངས་པའི་སྐལ་མཉམ་གྱི་རྒྱུ་བྱེད། མ་འོངས་པ་ཡིན་ན་སྐལ་མཉམ་གྱི་རྒྱུ་མི་བྱེད་པའི་ཁྱབ་པའི་ཕྱིར་ཏེ། མ་འོངས་པ་ལ་སྔ་ཕྱིའི་རིམ་པ་མེད་པའི་ཕྱིར་རོ་ཞེས་འཆད་པ་ལ། རང་རིས་ས་པའོ་སྔར་སྐྱེས་རྣམས། ། ཞེས་དང་། རང་འགྲེལ་ལས། འདི་དག་ལ་རང་གི་རིས་དང་ས་ཡོད་པས་རང་གི་རིས་དང་ས་པ་དག་ཡིན་ནོ། ། རིས་ནི་ལྔ་སྟེ། སྡུག་བསྔལ་མཐོང་བའི་སྤང་བར་བྱ་བ་ནས་སྒོམ་པས་སྤང་བར་བྱ་བའི་བར་རོ། །
ས་ནི་དགུ་སྟེ་འདོད་པའི་ཁམས་དང་། བསམ་གཏན་དང་གཟུགས་མེད་པ་བརྒྱད་དོ། ། ཞེས་སོགས་དང་། སྔར་སྐྱེས་པ་རྣམས་ནི་ཕྱི་མ་མ་སྐྱེས་པ་དང་མ་སྐྱེས་པ་རྣམས་ཀྱི་སྐལ་པ་མཉམ་པའི་རྒྱུ་ཡིན་ནོ། ། མ་འོངས་པ་ཁོ་ན་སྐལ་པ་མཉམ་པའི་རྒྱུ་མ་ཡིན་ཞེས་བྱ་བ་འདི་ངག་ལས་སྨྲས་པ། བསྟན་བཅོས་ལས་ཏེ། སྐལ་པ་མཉམ་པའི་རྒྱུ་གང་ཞེ་ན། དགེ་བའི་རྩ་བ་སྔར་བྱུང་བ་རྣམས་ནི་རང་གི་ཁམས་ན་དགེ་བའི་རྩ་བ་ཕྱིས་འབྱུང་བ་རྣམས་དང་དེ་དག་དང་མཚུངས་པར་ལྡན་པའི་ཆོས་རྣམས་ཀྱི་སྐལ་པ་མཉམ་པའི་རྒྱུ་ཡིན་ནོ། ། དེ་ལྟར་ན་འདས་པ་རྣམས་ནི་འདས་པ་དང་། ད་ལྟར་བྱུང་བ་རྣམས་ཀྱི་ཡིན་ནོ། །
འདས་པ་དང་ད་ལྟར་བྱུང་བ་རྣམས་ནི་མ་འོངས་པ་རྣམས་ཀྱི་ཡིན་ནོ་ཞེས་བརྗོད་པར་བྱའོ་ཞེས་འབྱུང་ངོ་ཞེས་སོགས་དང་། དེ་ནི་མ་ཡིན་ཏེ། སྐལ་པ་མཉམ་པའི་རྒྱུ་ནི་རྒྱུ་མཐུན་པའི་འབྲས་བུ་དང་བཅས་པ་ཡིན་ན། དེ་ཡང་མ་འོངས་པ་ལ་རིགས་པ་མ་ཡིན་ཏེ། སྔ་ཕྱི་མེད་པའི་ཕྱིར་རོ། ། བྱུང་ཟིན་པ་ཡང་མ་འོངས་པའི་རྒྱུ་མཐུན་པར་མི་རུང་སྟེ། དཔེར་ན་ད་ལྟའི་འདས་པ་བཞིན་ནོ། ། རྒྱུ་བས་འབྲས་བུ་སྔ་བ་མི་རུང་སྟེ། སྐལ་པ་མཉམ་པའི་རྒྱུ་མ་འོངས་པ་ནི་མེད་དོ་ཞེས་སོ། ། འོ་ན་ད་ལྟར་བས་མ་འོངས་པའི་སྐལ་མཉམ་ཀྱི་རྒྱུ་བྱེད་མོད།
ད་ལྟར་བས་ད་ལྟར་བའི་སྐལ་མཉམ་གྱི་རྒྱུ་ཇི་ལྟར་བྱེད་སྙམ་ན། གཞུང་དངོས་བསྟན་ལས་མ་བཤད་ཀྱང་རིགས་པས་ཐོབ་པ་འདྲ་སྙམ་ཁོ་བོས་བཤད་པ་ལགས་སོ། ། དེས་ན་ཟག་བཅས་སྐལ་མཉམ་གྱི་རྒྱུའི་མཚན་ཉིད་ནི་རང་གི་ས་པའི་རང་རིས་ཀྱིས་སྤང་བྱ་རིགས་ལྔ་གང་རུང་གི་རིགས་འདྲ་ཕྱི་མ་གོ་འབྱེད་པའི་ཟག་བཅས་འདས་ད་ལྟར་གང་རུང་གི་དངོས་པོ་དེའོ་ཞེས་བྱ་སྟེ་འོག་ནས་འབྱུང་ངོ་། ། གཉིས་པ་ཟག་མེད་སྐལ་མཉམ་གྱི་རྒྱུ་འཆད་པ་ལ། གོང་གི་རང་རིས་ས་པའོ། ། ཞེས་པ་ལ་འཕྲོས་ནས། འོ་ན་ཆོས་དེའི་སྐལ་མཉམ་གྱི་རྒྱུ་ཡིན་པ་ལ་ཆོས་དེ་དང་རང་གི་རིས་དང་ས་པ་ཡིན་པ་ཞིག་དགོས་སམ་སྙམ་ན། ཟག་བཅས་ལ་དེ་ལྟར་ཡིན་ཀྱང་། ཟག་མེད་ལ་མི་དགོས་ཏེ། ཟག་མེད་ས་དགུའི་ལམ་བདེན་རྣམས་ནི།
ཕན་ཚུན་སྐལ་བ་མཉམ་པའི་རྒྱུ་ཡིན་པའི་ཕྱིར་ཏེ། ཟག་མེད་ཀྱི་ལམ་རྣམས་ནི་བློ་བུར་གྱི་མགྲོན་པོ་བཞིན་དུ་ས་དེའི་སྲེད་པ་རིས་སུ་མ་བཅད་ཅིང་། ལྟ་བས་བདག་གིར་མ་བྱས་པའི་ཕྱིར་རོ། ། འོ་ན་ཟག་མེད་ས་དགུ་པོ་ཐམས་ཅད་ཀྱིས་ཐམས་ཅད་ཀྱི་སྐལ་མཉམ་གྱི་རྒྱུ་བྱེད་པ་ཡིན་ནམ་སྙམ་ན། དེ་ཡང་མ་ཡིན་ཏེ། ཟག་མེད་ས་དགུ་པོ་མཉམ་པས་མཉམ་པ་དང་། དམན་པས་ཁྱད་པར་ཅན་གྱི་སྐལ་མཉམ་གྱི་རྒྱུ་བྱེད་པ་ཡིན་གྱི། ཁྱད་པར་ཅན་གྱི་དམན་པའི་རྒྱུ་བྱེད་པ་མིན་པའི་ཕྱིར་ཞེས་འཆད་པ་ལ། ས་དགུའི་ལམ་ནི་ཕན་ཚུན་དུ། ། མཉམ་དང་ཁྱད་པར་ཅན་གྱི་ཡིན། །
ཞེས་དང་། རང་འགྲེལ་ལས། མི་ལྕོགས་པ་མེད་པ་དང་། བསམ་གཏན་ཁྱད་པར་ཅན་དང་། བསམ་གཏན་བཞི་དང་། གཟུགས་མེད་པ་གསུམ་དག་གི་ལམ་གྱི་བདེན་པ་ནི་ཕན་ཚུན་དུ་སྐལ་བ་མཉམ་པའི་རྒྱུ་ཡིན་ནོ། ། དེ་ཅིའི་ཕྱིར་ཞེ་ན། འདི་ནི་ས་དེ་དག་ཏུ་བློ་བུར་དུ་འོངས་པ་མ་ཡིན་ལ། ས་དེ་པའི་སྲེད་པ་དག་གི་ནི་བདག་གིར་མ་བྱས་པའི་ཕྱིར་ཞེས་སོགས་སོ། ། འོ་ན་ས་དགུའི་ལམ་བདེན་དེ་དག་མཉམ་པ་དང་ཁྱད་པར་ཅན་དུ་ཇི་ལྟར་འཇོག་སྙམ་ན།
འདི་ནི་ཁོ་བོས་བཤད་པར་བྱ་སྟེ། འདི་ལ་བཞི། ལམ་གྱི་སྒོ་ནས་བཞག་པ། དབང་པོའི་སྒོ་ནས་བཞག་པ། རྒྱུའི་སྒོ་ནས་བཞག་པ། དེ་ལ་དོགས་པ་སྤང་བའོ། ། དང་པོ་ནི། ས་དགུའི་ལམ་བདེན་རྣམས་ནི་ལམ་གྱི་སྒོ་ནས་ཕན་ཚུན་སྐལ་མཉམ་གྱི་རྒྱུ་བྱེད་ཚུལ་ཡོད་དེ། མཐོང་ལམ་སྡུག་བསྔལ་ཆོས་བཟོད་ནི། རང་དང་མཉམ་པ་ཆོས་བཟོད་མ་འོངས་པ་ནས་རང་བས་ཁྱད་པར་འཕགས་པ་མི་སྐྱེ་བའི་ཤེས་པ་སྐྱེ་བ་དང་མ་འོངས་པའི་བར་གྱི་སྐལ་མཉམ་གྱི་རྒྱུ་བྱེད།
མི་སྐྱེ་བ་ཤེས་པ་ནི་རང་བས་ཁྱད་པར་འཕགས་པ་མེད་པའི་ཕྱིར་དང་མཉམ་པ་མི་སྐྱེ་བ་ཤེས་པ་མ་འོངས་པའི་སྐལ་མཉམ་གྱི་རྒྱུ་བྱེད་པའི་ཕྱིར་དང་། དེ་བཞིན་དུ་མཐོང་ལམ་རྣམས་ནི་མཐོང་ལམ་ཕྱི་མ་དང་། སྒོམ་ལམ་ཟག་མེད་དང་མི་སློབ་གསུམ་གྱི་སྐལ་མཉམ་གྱི་རྒྱུ་བྱེད་པའི་ཕྱིར་དང་། དེ་བཞིན་སྒོམ་ལམ་ཐམས་ཅད་ནི་སྒོམ་ལམ་ཕྱི་མ་དང་། མི་སློབ་ལམ་སྟེ་གཉིས་དང་། མི་སློབ་ལམ་ནི་མི་སློབ་ལམ་ཕྱི་མ་སྟེ་གཅིག་གི་སྐལ་མཉམ་གྱི་རྒྱུ་བྱེད་པའི་ཕྱིར་ཞེས་འཆད་པ། རང་འགྲེལ་ལས། སྡུག་བསྔལ་ལ་ཆོས་ཤེས་པའི་བཟོད་པ་ནི་དེ་ཉིད་མ་འོངས་པ་དང་། མི་སྐྱེ་བ་ཤེས་པའི་བར་ཁྱད་པར་ཅན་གྱི་རྒྱུ་ཡང་ཡིན་ནོ། ། མི་སྐྱེ་བ་ཤེས་པ་ནི་ཁྱད་པར་ཅན་གཞན་མེད་པའི་ཕྱིར་མི་སྐྱེ་ཤེས་པ་ཁོ་ནའི་ཡིན་ནོ། །
མཐོང་བ་དང་སྒོམ་པ་དང་མི་སློབ་པའི་ལམ་རྣམས་ནི་གསུམ་དང་གཉིས་དང་གཅིག་དག་གི་ཡིན་ནོ་ཞེས་སོ། ། གཉིས་པ་དབང་པོའི་སྒོ་ནས་བཞག་པ་ནི། ལམ་བདེན་རྣམས་དབང་པོའི་སྒོ་ནས་སྐལ་མཉམ་གྱི་རྒྱུ་བྱེད་ཚུལ་ཡོད་དེ། དབང་བརྟུལ་དད་པའི་རྗེས་འབྲང་གི་ལམ་བདེན་ནི་དད་པའི་རྗེས་འབྲང་གི་ལམ་དང་ཆོས་ཀྱི་རྗེས་འབྲང་། དད་མོས་མཐོང་ཐོབ། དུས་སྦྱོར་དུས་མི་སྦྱོར་གྱི་ལམ་བདེན་ཏེ་དྲུག་གི་སྐལ་མཉམ་གྱི་རྒྱུ་བྱེད། དེ་བཞིན་དུ་དད་མོས་ཀྱི་ལམ་བདེན་དེ་དད་མོས་ཀྱི་ལམ་སོགས་བཞི་དང་། དུས་སྦྱོར་གྱི་ལམ་བདེན་དེ་དུས་སྦྱོར་རང་དང་དུས་མི་སྦྱོར་གྱི་ལམ་བདེན་ཏེ་གཉིས་དང་། དུས་མི་སྦྱོར་ལམ་བདེན་ནི་དུས་མི་སྦྱོར་གྱི་ལམ་བདེན་མ་འོངས་པ་ཁོ་ནའི་སྐལ་མཉམ་གྱི་རྒྱུ་བྱེད་པའི་ཕྱིར་དང་། དེ་བཞིན་དུ་ཆོས་རྗེས་འབྲང་གི་ལམ་བདེན་ནི་ཆོས་ཀྱི་རྗེས་འབྲང་རང་དང་།
མཐོང་ཐོབ་དང་དུས་མི་སྦྱོར་གྱི་ལམ་བདེན་གསུམ་གྱི་རྒྱུ་བྱེད། མཐོང་ཐོབ་ཀྱི་ལམ་དེ་གཉིས་དང་དུས་མི་སྦྱོར་གྱི་ལམ་དེ་གཅིག་ཁོ་ནའི་སྐལ་མཉམ་གྱི་རྒྱུ་བྱེད་པའི་ཕྱིར་ཞེས་འཆད་པ། དེ་ལ་ཡང་དབང་པོ་བརྟུལ་པོའི་ལམ་ནི། དབང་པོ་རྟུལ་པོ་དང་རྣོན་པོའི་ལམ་གྱི་རྒྱུ་ཡིན་ལ། དབང་པོ་རྣོན་པོའི་ལམ་ནི་རྣོན་པོའི་ལམ་ཁོ་ནའི་ཡིན་ཏེ། འདི་ལྟ་སྟེ་དད་པས་རྗེས་སུ་འབྲང་བ་དང་། དད་པས་མོས་པ་དང་། དུས་ཀྱི་རྣམ་པར་གྲོལ་བའི་ལམ་ནི་དྲུག་དང་བཞི་དང་གཉིས་དག་གི་ཡིན་ནོ། ། ཆོས་ཀྱི་རྗེས་སུ་འབྲང་བ་དང་མཐོང་བས་ཐོབ་པ་དང་དུས་དང་མི་སྦྱོར་བར་རྣམ་པར་གྲོལ་བའི་ལམ་རྣམས་ནི་གསུམ་དང་གཉིས་དང་གཅིག་གི་ཡིན་ནོ་ཞེས་སོ། ། འོ་ན་ཉན་ཐོས་ཞུགས་པ་དབང་རྣོན་ཆོས་ཀྱི་རྗེས་འབྲང་གི་ལམ་དེ།
ཉན་ཐོས་ཞུགས་པ་དབང་བརྟུལ་དད་པའི་རྗེས་སུ་འབྲང་བའི་སྐལ་མཉམ་མ་ཡིན་པ་བདེན་མོད། དེ་ཉན་ཐོས་འབྲས་གནས་དབང་བརྟུལ་དད་པས་མོས་པའི་ལམ་གྱི་སྐལ་མཉམ་གྱི་རྒྱུར་རིགས་ཏེ། འབྲས་གནས་དབང་བརྟུལ་དེ་ལམ་གྱི་སྒོ་ནས་མཆོག་ཡིན་པའི་ཕྱིར་རོ་སྙམ་ན། མ་ཁྱབ་སྟེ། དེ་དེ་ལས་དབང་པོའི་སྒོ་ནས་ཁྱད་པར་ཅན་ཡིན་པའི་ཕྱིར་རོ། ། འོ་ན་ཁོ་ན་རེ། དགྲ་བཅོམ་དུས་སྦྱོར་གྱི་ལམ་དེ། ཕྱིར་མི་འོང་དབང་རྣོན་མཐོང་ཐོབ་ཀྱི་སྐལ་མཉམ་གྱི་རྒྱུར་འགྱུར་ཏེ། ཕྱིར་མི་འོང་དབང་རྣོན་དེ་དགྲ་བཅོམ་དབང་བརྟུལ་ལས་དབང་པོའི་སྒོ་ནས་ཁྱད་པར་ཅན་ཡིན་པའི་ཕྱིར་ཞེ་ན། དེ་ཡང་མི་མཚུངས་ཏེ།
དགྲ་བཅོམ་པ་ནི་ལམ་ཕྱི་མ་མི་སློབ་ལམ་ལ་གནས་པ་ཡིན་པས་འབྲས་བུ་སྔར་བྱུང་ལ་རྒྱུ་ཕྱིས་འབྱུང་བ་དེ་འདྲ་མི་སྲིད་པའི་ཕྱིར་རོ་ཞེས་འཆད་པ། རྒྱལ་སྲས་ལས། ཆོས་ཀྱི་རྗེས་སུ་འབྲང་བའི་ལམ་ནི་དད་པས་རྗེས་སུ་འབྲང་བའི་ལམ་གྱི་སྐལ་བ་མཉམ་པའི་རྒྱུ་མ་ཡིན་ཏེ། ཆོས་ཀྱི་རྗེས་སུ་འབྲང་བའི་ལམ་ནི་དབང་པོའི་སྒོ་ནས་ཁྱད་པར་ཅན་ཡིན་པའི་ཕྱིར་རོ། ། དད་པས་མོས་པའི་ལམ་གྱི་ཡང་མ་ཡིན་ཏེ། དབང་པོའི་སྒོ་ནས་ཁྱད་པར་ཅན་ཡིན་པའི་ཕྱིར་རོ། ། འོ་ན་ནི་དུས་ཀྱི་རྣམ་པར་གྲོལ་བའི་ལམ་བས་མཐོང་བས་ཐོབ་པ་དབང་པོའི་སྒོ་ནས་ཁྱད་པར་དུ་འཕགས་པས་སྐལ་པ་མཉམ་པའི་རྒྱུ་ཡིན་པར་འགྱུར་རོ་ཞེ་ན། མི་སློབ་པའི་ལམ་གྱིས་བསྡུས་པ་ཡིན་པའི་ཕྱིར་མི་འགྱུར་ཏེ། འབྲས་བུ་དུས་སྔར་འབྱུང་ལ་རྒྱུ་དུས་ཕྱིས་འབྱུང་བ་ནི་མ་ཡིན་ནོ། ། མཐོང་བས་ཐོབ་པའི་ལམ་ཡང་དུས་ཀྱི་རྣམ་པར་གྲོལ་བའི་སྐལ་མཉམ་གྱི་རྒྱུ་མ་ཡིན་ཏེ།
དབང་པོའི་སྒོ་ནས་ཁྱད་པར་ཅན་ཡིན་པའི་ཕྱིར་རོ་ཞེས་སོ་ཞེས་པ་འདི་ཡང་གནད་དུ་ཆེ་སྟེ། ལམ་གོང་མ་རྣམས་ནི། འོག་མ་རྣམས་ཀྱི་སྐལ་མཉམ་གྱི་རྒྱུར་ནམ་ཡང་མི་འགྱུར་བའི་ཕྱིར་རོ། ། བཞི་པ་རྒྱུའི་སྒོ་ནས་བཞག་པ་ནི། འོ་ན་ཁོ་ན་རེ། ས་དགུའི་ནང་ནས་ས་གོང་མའི་ལམ་བདེན་རྣམས་ནི། ས་འོག་མའི་ལམ་བདེན་གྱི་སྐལ་མཉམ་གྱི་རྒྱུར་མི་འཐད་དེ། ས་གོང་མ་དེ་དག་ཁྱད་པར་ཅན་ཡིན་པའི་ཕྱིར་སྙམ་ན། སྐྱོན་མེད་དེ། ས་གོང་མ་ཡིན་ཀྱང་དབང་པོ་དང་།
རྒྱུས་རྒྱས་པའི་སྒོ་ནས་མཉམ་པ་དང་མཆོག་དམན་གྱི་ཁྱད་པར་དབྱེར་ཡོད་པའི་ཕྱིར་ཞེས་འཆད་པ་རང་འགྲེལ་ལས། ཡང་ཇི་ལྟར་ས་གོང་མ་པ། ས་འོག་མའི་ལམ་དང་མཉམ་པ་དང་ཁྱད་པར་ཅན་ཡིན་ཞེ་ན། དབང་པོ་དང་རྒྱུས་རྒྱས་པར་བྱས་པའི་སྒོ་ནས་ཏེ་ཞེས་སོགས་སོ། ། དེ་ཡང་འགྲེལ་བཤད་ཀྱི་སྒོ་ནས་ཞིབ་ཏུ་བཤད་ན། གཉིས་དབང་པོའི་སྒོ་ནས་བཤད་པ་དང་། རྒྱུས་རྒྱས་པའི་སྒོ་ནས་བཤད་པའོ། ། དང་པོ་ལ་ཡང་གསུམ་མཐོང་སྒོམ་མི་སློབ་པའི་ལམ་ལ་སྦྱར་བའོ། ། བསམ་གཏན་ས་དྲུག་གིས་བསྡུས་པའི་དད་པའི་རྗེས་འབྲང་གི་ལམ་རྣམས་ནི་ཕན་ཚུན་མཉམ་པ་ཡིན་ཏེ། དབང་པོ་བརྟུལ་པོའི་ལམ་དུ་མཚུངས་པའི་ཕྱིར།
དེས་ན་དེ་དག་ཕན་ཚུན་དུ་སྐལ་མཉམ་གྱི་རྒྱུ་བྱེད་པ་ཞིག་ཡོད་ལ། རྒྱུ་བྱེད་ཚུལ་གྱི་གནད་ཤེས་དགོས་ཏེ་འོག་ནས་འབྱུང་ངོ་། ། དེ་དྲུག་གི་བསྡུས་པའི་ཆོས་ཀྱི་རྗེས་འབྲང་གི་ལམ་ཡང་མཉམ་པ་ཡིན་ཏེ། དབང་པོ་རྣོན་པོའི་ལམ་དུ་མཚུངས་པའི་ཕྱིར། ས་དྲུག་གི་འོག་མའི་ཆོས་ཀྱི་རྗེས་འབྲང་གི་ལམ་རྣམས་ནི། གོང་མའི་དད་པའི་རྗེས་འབྲང་གི་ལམ་རྣམས་ལས་ཁྱད་པར་ཅན་ཡིན་ཏེ། དབང་པོའི་སྒོ་ནས་ཁྱད་པར་ཅན་ཡིན་པའི་ཕྱིར། དེ་བཞིན་དུ་ས་གོང་མ་བསམ་གཏན་བཞི་པའི་དབང་བརྟུལ་དད་པས་རྗེས་འབྲང་གི་ལམ་རྣམས་ས་འོག་མའི་དབང་བརྟུལ་དད་པས་མོས་པའི་ལམ་དང་། ས་འོག་མའི་དགྲ་བཅོམ་དུས་སྦྱོར་གྱི་ལམ་རྣམས་དང་མཉམ་པ་ཡིན་ཏེ། དབང་བརྟུལ་གྱི་ལམ་དུ་མཚུངས་པའི་ཕྱིར།
དེས་ཀྱང་དེའི་སྐལ་པ་མཉམ་རྒྱུ་བྱེད་པ་གཅིག་ཡོད་དོ། ། དེ་བཞིན་དུ་བསམ་གཏན་བཞི་པའི་མཐོང་ལམ་པ་ཆོས་ཀྱི་རྗེས་འབྲང་གི་ལམ་རྣམས་ས་འོག་མའི་སྒོམ་ལམ་པ་མཐོང་ཐོབ་དང་དགྲ་བཅོམ་པ་དུས་མི་སྦྱོར་གྱི་ལམ་རྣམས་དང་མཉམ་པ་ཡིན་ཏེ། དབང་པོ་རྣོན་པོའི་ལམ་དུ་མཚུངས་པའི་ཕྱིར། དེས་ཀྱང་དེའི་སྐལ་མཉམ་རྒྱུ་བྱེད་པ་གཅིག་ཡོད་དོ། ། བཞི་པའི་མཐོང་ལམ་ཆོས་ཀྱི་རྗེས་འབྲང་བའི་ལམ་རྣམས་ས་འོག་མའི་སྒོམ་ལམ་པ་དད་མོས་དང་། དགྲ་བཅོམ་པ་དུས་སྦྱོར་གྱི་ལམ་ལས་ཁྱད་པར་ཅན་ཡིན་ཏེ། དབང་པོ་རྣོན་པོའི་ལམ་ཡིན་པའི་ཕྱིར་ཞེས་འཆད་པ། རྒྱལ་སྲས་ལས། རེ་ཤིག་མཐོང་བའི་ལམ་ལ་མཉམ་པའི་ཁྱད་པར་ཅན་ཡིན་པ་ནི། བསམ་གཏན་བཞི་པའི་དད་པས་རྗེས་སུ་འབྲང་བའི་ལམ་དང་།
ས་འོག་མའི་དད་པས་རྗེས་སུ་འབྲང་བའི་ལམ་དེ་ཉིད་མཉམ་པ་ཡིན་ཏེ། གཉིས་ཀ་ཡང་དབང་པོ་རྟུལ་པོ་ཡིན་པའི་ཕྱིར་རོ། ། དེ་ཉིད་བས་ཆོས་ཀྱི་རྗེས་སུ་འབྲང་བའི་ལམ་ས་འོག་མ་པ་ཁྱད་པར་དུ་འཕགས་པ་ཡིན་ཏེ། དབང་པོ་རྣོན་པོ་ཡིན་པའི་ཕྱིར་རོ། ། དེ་བཞིན་དུ་ཆོས་ཀྱི་རྗེས་སུ་འབྲང་བ་བསམ་གཏན་བཞི་པའི་ས་པ་ནི་ཆོས་ཀྱི་རྗེས་སུ་འབྲང་བའི་ལམ་ས་འོག་མ་པ་དང་མཉམ་པ་ཡིན་པའི་ཕྱིར་རོ། ། དེ་བཞིན་དུ་དད་པས་རྗེས་སུ་འབྲང་བ་དང་། ཆོས་ཀྱི་རྗེས་སུ་འབྲང་བའི་ལམ་བསམ་གཏན་བཞི་པའི་ས་པ་དེ་དག་ཉིད། ས་འོག་མ་པའི་སྒོམ་པ་དང་མི་སློབ་པའི་ལམ་སོ་སོར་ས་དང་དབང་པོའི་བྱེ་བྲག་གི་ཐ་དད་པ་དག་དང་ཅི་རིགས་པར་མཉམ་པའམ། ཁྱད་པར་ཅན་ཡིན་པར་སྦྱར་བར་བྱའོ་ཞེས་སོ། ། འོན་ཀྱང་བསམ་གཏན་བཞི་པའི་མཐོང་ལམ་པ་ཆོས་རྗེས་འབྲང་བ་ལས་ས་འོག་མའི་སྒོམ་ལམ་པ་དད་མོས་དང་འོག་མའི་དགྲ་བཅོམ་དབང་རྟུལ་དབང་པོའི་སྒོ་ནས་དམན་པ་ཡིན་ཀྱང་།
དམན་པ་དེ་གཉིས་ཀྱིས་མཆོག་དེའི་སྐལ་མཉམ་གྱི་རྒྱུ་བྱེད་པ་ནི་མེད་དེ། སྒོམ་ལམ་དང་མི་སློབ་ལམ་གྱིས་མཐོང་ལམ་གྱི་སྐལ་མཉམ་རྒྱུ་མི་བྱེད་པའི་ཕྱིར་རོ། ། ལམ་ཕྱི་མ་གཉིས་ལ་སྦྱར་བ་ཡང་དེའི་འགྲོས་ཀྱིས་ཤེས་པར་བྱ་སྟེ་མང་བས་འཇིགས་སོ།། ༈ །།གཉིས་པ་རྒྱུའི་ཁྱད་པར་ནི། བསམ་གཏན་ས་དྲུག་གི་གོང་མ་གོང་མའི་མཐོང་ལམ་སྡུག་བསྔལ་ཆོས་བཟོད་པས། འོག་མའི་མཐོང་ལམ་སྡུག་བསྔལ་ཆོས་ཤེས་རྒྱུས་རྒྱས་པར་བྱས་པའི་སྒོ་ནས་ཁྱད་པར་འཕགས་ཏེ། ས་གོང་མའི་སྡུག་བསྔལ་ཆོས་བཟོད་ལ་ནི་སྐལ་མཉམ་གྱི་རྒྱུ་མེད་ལ། འོག་མའི་སྡུག་བསྔལ་ཆོས་ཤེས་ནི། སྡུག་བསྔལ་ཆོས་བཟོད་ཀྱིས་སྐལ་མཉམ་གྱི་རྒྱུ་བྱས་པའི་སྒོ་ནས་རྒྱས་པའི་ཕྱིར་རོ། ། དེས་ན་ས་གོང་མའི་སྡུག་བསྔལ་ཆོས་བཟོད་ཀྱིས་འོག་མའི་སྡུག་བསྔལ་ཆོས་ཤེས་ཀྱི་སྐལ་བ་མཉམ་རྒྱུ་བྱེད་པ་གཅིག་ཡོད་དོ། །
དེ་བཞིན་དུ་ས་གོང་མའི་མཐོང་ལམ་ལས་ས་འོག་མའི་སྒོམ་ལམ་དང་མི་སློབ་ལམ་རྒྱུས་རྒྱས་པར་བྱས་པའི་སྒོ་ནས་ཁྱད་པར་འཕགས་ཏེ། ས་གོང་མའི་མཐོང་ལམ་ལ་སྐལ་མཉམ་གྱི་མཐོང་ལམ་ཁོ་ན་ལས་མེད་ལ། འོག་མའི་སྒོམ་ལམ་དང་ལམ་ནི་སྐལ་མཉམ་གྱི་རྒྱུ་གཉིས་དང་གསུམ་གྱི་སྒོ་ནས་རྒྱས་པར་བྱས་པའི་ཕྱིར་རོ། ། དེས་ནས་གོང་མའི་མཐོང་ལམ་གྱི་འོག་མའི་སྒོ་ལམ་དང་མི་སློབ་ལམ་གྱི་སྐལ་མཉམ་རྒྱུ་བྱེད་པ་གཅིག་ཡོད་དོ་ཞེས་འཆད་པ། རྒྱས་སྲས་ལས། ས་གོང་མའི་སྡུག་བསྔལ་ལ་ཆོས་ཤེས་པའི་བཟོད་པ་བས་ནི། ས་འོག་མ་པའི་སྡུག་བསྔལ་ལ་ཆོས་ཤེས་པ་རྒྱུས་རྒྱས་པར་བྱས་པའི་སྒོ་ནས་ཁྱད་པར་ཅན་ཡིན་ནོ། ། ཞེས་པ་ནས། ས་གོང་མའི་མཐོང་ལམ་པས་ནི་ས་འོག་མ་པའི་སྒོམ་པའི་ལམ་རྒྱུས་རྒྱས་པར་བྱས་པའི་སྒོ་ནས་ཁྱད་པར་ཅན་ཡིན་ཏེ། མཐོང་བའི་ལམ་ནི་མཐོང་བའི་ལམ་གྱི་རྒྱུས་རྒྱས་པར་བྱས་པ་ཡིན་ལ།
སྒོམ་པའི་ལམ་ནི་མཐོང་བའི་ལམ་དང་སྒོམ་པའི་ལམ་གྱི་རྒྱུས་རྒྱས་པར་བྱས་པ་ཡིན་ནོ་ཞེས་སོགས་རྒྱས་པར་འབྱུང་ངོ་། ། ཡང་བསམ་གཏན་དྲུག་གི་མཐོང་ལམ་རྣམས་ཀྱི་སྒོ་ནས་མཉམ་ཞིང་། ས་དགུའི་སྒོམ་ལམ་རྣམས་དང་མི་སློབ་ལམ་རྣམས་ཀྱང་རྒྱུའི་སྒོ་ནས་མཉམ་པ་ཡིན་ཏེ། དེ་རྣམས་རྒྱས་བྱེད་ཀྱི་སྐལ་མཉམ་གྱི་རྒྱུ་མང་ཉུང་མཚུངས་པའི་ཕྱིར་ཞེས་འཆད་པ། རྒྱལ་སྲས་ལས། ས་གོང་མ་པའི་མཐོང་བའི་ལམ་དང་། ས་འོག་མ་པའི་སྒོམ་པའི་ལམ་དུ་ནི་སྐད་ཅིག་མཐུན་པ་ལ་ལྟོས་ནས་རྒྱུས་རྒྱས་པར་བྱས་པའི་སྒོ་ནས་མཉམ་པ་ཡིན་ཏེ། སྒོམ་པའི་ལམ་དང་སྒོམ་པའི་ལམ་དུ་ནི། མི་སློབ་པའི་ལམ་དང་མི་སློབ་པའི་ལམ་དུ་ཡང་དེ་དང་འདྲའོ། ། དེས་ན་དེ་དག་ཕན་ཚུན་སྐལ་མཉམ་གྱི་བྱེད་པ་མ་ཡིན་ཀྱང་།
དེ་དག་ཕན་ཚུན་སྐལ་མཉམ་གྱི་རྒྱུ་བྱེད་པ་གཅིག་ཡོད། ཅེས་ཁས་བླངས་དགོས་ཏེ། གནད་འོག་ནས་འབྱུང་ངོ་། ། དཔེར་བརྗོད་ཀྱང་འཆད་པར་འགྱུར་རོ། ། ཡང་དབང་པོའི་སྒོ་ནས་མཉམ་པ་རྒྱུས་རྒྱས་པའི་སྒོ་ནས་ཁྱད་པར་དུ་འཕགས་པ་དང་། དབང་པོས་དམན་ལ་རྒྱུའི་རྒྱས་པའི་སྒོ་ནས་ཁྱད་པར་དུ་འཕགས་པའམ་ལམ་སོགས་ཀྱང་ཡོད་དེ། རྒྱལ་སྲས་ལས། ཁ་ཅིག་ས་འོག་མ་པ་ཉིད་ཀྱང་དབང་པོའི་སྒོ་ནས་མཉམ་པ་ཡིན་ལ། རྒྱུས་རྒྱས་པར་བྱས་པའི་སྒོ་ནས་ཁྱད་པར་ཅན་ཡིན་ཏེ། དཔེར་ན་བསམ་གཏན་དང་པོའི་ས་པའི་དད་པས་རྗེས་སུ་འབྲང་བའི་ལམ་བས།
ས་འོག་མའི་དད་པས་མོས་པ་དང་དུས་ཀྱི་རྣམ་པར་གྲོལ་བའི་ལམ་དག་ལྟ་བུའོ་ཞེས་བཤད་པའི་ཕྱིར་རོ། ། དེས་ན་ས་གོང་མའི་དད་པའི་རྗེས་འབྲང་གི་ལམ་དེ། ས་འོག་མའི་དད་མོས་དང་དུས་ཀྱི་རྣམ་གྲོལ་བའི་ལམ་གྱི་སྐལ་མཉམ་རྒྱུ་བྱེད་པ་ཞིག་སྲིད་དེ། དེ་དེ་དང་དབང་པོས་མཉམ་ཞིང་། ལམ་དང་རྒྱུས་རྒྱས་པའི་སྒོ་ནས་ནི་དམན་པའི་ཕྱིར་རོ། ། འོན་ཀྱང་ས་གོང་མའི་དད་མོས་ཀྱི་ལམ་དེ། ས་འོག་མའི་ཆོས་རྗེས་འབྲང་བའི་ལམ་ལས་དབང་པོའི་སྒོ་ནས་དམན་ཡང་དེས་འོག་མའི་ཆོས་རྗེས་འབྲང་བའི་ལམ་གྱི་སྐལ་མཉམ་གྱི་རྒྱུ་མི་བྱེད་དེ། ཟག་མེད་ཀྱི་སྒོམ་ལམ་གྱི་མཐོང་ལམ་གྱི་སྐལ་མཉམ་གྱི་རྒྱུ་བྱེད་པའི་ཕྱིར། ཡང་ས་འོག་མའི་ཆོས་རྗེས་འབྲང་བའི་ལམ་དེ། གོང་མའི་དད་མོས་ཀྱི་རྒྱུས་རྒྱས་པའི་སྒོ་ནས་དམན་ཡང་དེའི་སྐབས་ཀྱི་རྒྱུ་མ་ཡིན་ཏེ།
དབང་རྣོན་གྱི་ལམ་གྱིས་དབང་རྟུལ་ལམ་གྱི་རྒྱུ་མི་བྱེད་པའི་ཕྱིར་རོ། ། དེ་བཞིན་དུ་ས་གོང་མའི་སྒོམ་ལམ་ཆུང་ངུའི་ཆུང་ངུ་བས། ས་འོག་མའི་སྒོམ་ལམ་ཆུང་ངུའི་འབྲིང་པོ་སོགས་རྒྱུས་རྒྱས་པར་བྱས་པའི་སྒོ་ནས་ཁྱད་པར་ཅན་ཡིན་ཏེ། དེ་དག་སྐལ་མཉམ་གྱི་རྒྱུ་རེ་རེས་ལྷག་པའི་ཕྱིར་དེས་ན་ས་གོང་མའི་སྒོམ་ལམ་ཆུང་ངུའི་ཆུང་ངུ་དེས། ས་འོག་མའི་སྒོམ་ལམ་ཆུང་ངུའི་འབྲིང་གི་སྐལ་མཉམ་གྱི་རྒྱུ་བྱེད་པ་གཅིག་སྲིད་དེ། དེ་དེ་ལས་རྒྱུས་རྒྱས་པའི་སྒོ་ནས་དམན་པའི་ཕྱིར་རོ། ། མཐོང་ལམ་ལ་ནི་ཆུང་འབྲིང་སོགས་དབྱེ་བ་མེད་དེ། དེ་ལ་སྐད་ཅིག་བཅོ་ལྔར་ངེས་པའི་ཕྱིར་རོ་ཞེས་འཆད་པ། རྒྱལ་སྲས་ལས་ཆུང་ངུའི་ཆུང་ངུ་ལ་སོགས་པ་གོང་ནས་གོང་དུའོ་ཞེས་བྱ་བ་ནི་མཐོང་བའི་ལམ་མ་གཏོགས་ཏེ། དེ་ལ་ཆུང་ངུའི་ཆུང་ངུ་ལ་སོགས་པ་མི་སྲིད་པའི་ཕྱིར་རོ། །
དེ་ལས་གོང་མ་པའི་རྣམ་པ་ཆུང་ངུའི་ཆུང་ངུ་བས། ས་འོག་མ་པའི་ཆུང་ངུའི་འབྲིང་པོ་ནས་ཆེན་པོའི་ཆེན་པོའི་བར་དུ་སྐད་ཅིག་འདྲ་བ་དང་མི་འདྲ་བ་ལ་ལྟོས་ཏེ། རྒྱུས་རྒྱས་པར་བྱས་པའི་སྒོ་ནས་མཉམ་པའི་ཁྱད་པར་ཅན་ཡིན་ཏེ། ཁྱད་པར་ཅན་ནི་རྒྱུའི་རྣམ་པ་ལྷག་པ་རེ་རེས་རྒྱས་པར་བྱས་པའི་ཕྱིར་རོ་ཞེས་སོ། ། འགྲེལ་པ་འདི་ཡང་གནད་དུ་ཆེ་སྟེ། ཁ་ཅིག་མཐོང་ལམ་བཅོ་ལྔ་པོ་བྱ་རྫོགས་ཡིན་པས་དུས་མཐའི་སྐད་ཅིག་མ་མང་དུ་ཡོད་ཟེར་བ་དང་། སྒོམ་ལམ་བར་ཆད་མེད་ལམ་དགུ་ཚན་གཅིག་ལས་གཞན་མེད་ཟེར་བའི་ངན་རྟོག་བསལ་འདུག་པའི་ཕྱིར། བཞི་པ་དོགས་པ་དཔྱད་པ་ལ། གཞུང་ལས་བསྟན་པའི་དོགས་དཔྱོད་དང་། མ་བཤད་པ་ཁ་བསྐང་བའོ། །
དང་པོ་ནི། དཔྱོད་ལྡན་དག་ན་རེ། དད་པས་རྗེས་སུ་འབྲང་བའི་ལམ་དད་པའི་རྗེས་འབྲང་དང་ཆོས་ཀྱི་རྗེས་འབྲང་སོགས་དྲུག་གི་སྐལ་མཉམ་གྱི་རྒྱུ་ཡིན་ནོ་ཞེས་བཤད་པ་དེ་མི་འཐད་པར་ཐལ། རྒྱུན་ཞུགས་ཞུགས་པ་དབང་བརྟུལ་དད་པས་རྗེས་སུ་འབྲང་བའི་ལམ་དེ། རྒྱུན་ཞུགས་ཞུགས་པ་དབང་རྣོན་ཆོས་ཀྱི་རྗེས་སུ་འབྲང་བའི་ལམ་གྱི་སྐལ་མཉམ་གྱི་རྒྱུར་འགྱུར་བ་མི་སྲིད་པའི་ཕྱིར་ཏེ། དེའི་རྒྱུད་ལ་རྒྱུན་ཞུགས་ཞུགས་པ་དབང་རྣོན་ཆོས་ཀྱི་རྗེས་འབྲང་གི་ལམ་མངོན་དུ་འགྱུར་བ་གཅིག་མི་སྲིད་པའི་ཕྱིར་ཞེ་ན། སྐྱོན་མེད་དེ། དེའི་རྒྱུད་ལ་དེ་མངོན་དུ་མི་འགྱུར་བའི་གནད་ཀྱིས་དེས་དེ་མ་འོངས་པ་སྐྱེ་བའི་ཆོས་ཅན་གྱི་སྐལ་མཉམ་གྱི་རྒྱུ་མི་བྱེད་ཀྱང་། དེ་མ་འོངས་པ་མི་སྐྱེ་བའི་ཆོས་ཅན་གྱིས་སྐལ་མཉམ་གྱི་རྒྱུ་བྱེད་པའི་ཕྱིར་ཞེས་འཆད་པ་ལ། རང་འགྲེལ་ལས།
རྒྱུད་གཅིག་ལ་དད་པས་རྗེས་སུ་འབྲང་བ་དང་། ཆོས་ཀྱི་རྗེས་སུ་འབྲང་བའི་ལམ་དག་མི་སྲིད་མོད་ཀྱི་བྱུང་བ་ནི་མ་འོངས་པའི་རྒྱུ་ཡིན་ནོ་ཞེས་དང་། རྒྱལ་སྲས་ལས། དད་པས་རྗེས་སུ་འབྲང་བའི་ལམ་ནི་དྲུག་གི་སྐལ་བ་མཉམ་པའི་རྒྱུ་ཡིན་ནོ་ཞེས་གང་བཤད་པ་ཇི་ལྟར་ན་དད་པས་རྗེས་སུ་འབྲང་བའི་ལམ། ཆོས་ཀྱི་རྗེས་སུ་འབྲང་བའི་ལམ་གྱི་སྐལ་བ་མཉམ་པའི་རྒྱུ་ཡིན། དེ་གཉིས་རྒྱུད་གཅིག་ལ་མངོན་དུ་འགྱུར་བ་ནི་མེད་དོ་ཞེ་ན། དེའི་ཕྱིར་རྒྱུད་གཅིག་ལ་དད་པས་རྗེས་སུ་འབྲང་བ་དང་ཆོས་ཀྱི་རྗེས་སུ་འབྲང་བའི་ལམ་དག་མི་སྲིད་མོད་ཀྱི་བྱུང་བ་ནི་མ་འོངས་པའི་རྒྱུ་ཡིན་ནོ་ཞེས་སྨོས་སོ། ། མི་སྲིད་པ་ནི་འདིར་མངོན་དུ་མ་གྱུར་པ་ལ་བྱའོ་ཞེས་སོ། ། དེས་ན་གནད་ཀྱི་སྙིང་པོ་ངོས་བཟུང་ན། དད་པས་རྗེས་སུ་འབྲང་བའི་རྒྱུན་ཞུགས་ཞུགས་པ་དེ།
ཕྱིར་འོང་ཕྱིར་མི་འོང་གང་རུང་གི་རྟེན་ལ་དབང་རྣོན་དུ་དབང་པོ་འཕོས་ན། མཐོང་ཐོབ་ཀྱི་ལམ་མ་འོངས་པ་སྐྱེ་བའི་ཆོས་ཅན་དང་མི་སྐྱེ་བའི་ཆོས་ཅན་གཉིས་ཆར་གྱི་སྐལ་མཉམ་གྱི་རྒྱུ་བྱེད། དེའི་རྟེན་ལ་དབང་པོ་མི་འཕོ་ན། མཐོང་ཐོབ་ཀྱི་ལམ་མི་སྐྱེ་བའི་ཆོས་ཅན་ཁོ་ནའི་སྐལ་མཉམ་གྱི་རྒྱུ་བྱེད་པ་ཡིན་ཏེ། དེའི་རྒྱུད་ལ་མཐོང་ཐོབ་ཀྱི་ལམ་མངོན་དུ་འགྱུར་བ་དང་མི་འགྱུར་བའི་གནད་ཀྱི་ཡིན་པའི་ཕྱིར་རོ། ། དེ་ལྟ་བུ་དེ་སློབ་པའི་རྟེན་ལ་དབང་པོ་འཕོ་མ་ནུས་པར་དགྲ་བཅོམ་དབང་བརྟུལ་གྱི་རྟེན་ལ་དགྲ་བཅོམ་དབང་རྣོན་དུ་འཕོ་བར་ངེས་པ་ཞིག་ཡིན་ན། དེའི་ལམ་དེ་དུས་སྦྱོར་དང་དུས་མི་སྦྱོར་གྱི་ལམ་མ་འོངས་པ་དང་མི་སྐྱེ་བའི་ཆོས་ཅན་གཉིས་ཅར་གྱི་སྐལ་མཉམ་གྱི་རྒྱུ་བྱེད་དེ། དེའི་རྒྱུད་ལ་ལམ་དེ་གཉིས་ཆར་མངོན་དུ་འགྱུར་བའི་ཕྱིར་རོ། ། ཡང་དེ་དགྲ་བཅོམ་དབང་བརྟུལ་གྱི་རྟེན་ལ། ལྷག་མེད་དུ་འདའ་བར་ངེས་པ་ཞིག་ཡིན་ན་ནི།
དུས་སྦྱོར་གྱི་མ་འོངས་པ་གཉིས་ཆར་དང་། དུས་མི་སྦྱོར་གྱི་མ་འོངས་པ་མི་སྐྱེ་བའི་ཆོས་ཅན་ཁོ་ནའི་སྐལ་མཉམ་གྱི་རྒྱུ་བྱེད་དེ། དེའི་རྒྱུད་ལ་དུས་སྦྱོར་གྱི་ལམ་མངོན་དུ་འགྱུར་སྲིད་ཅིང་། གཅིག་ཤོས་མངོན་དུ་འགྱུར་མི་སྲིད་པའི་ཕྱིར་རོ། ། འོན་ཀྱང་དད་པས་རྗེས་འབྲང་རྒྱུན་ཞུགས་ཞུགས་པའི་ལམ་དེ། དད་པས་མོས་པའི་ལམ་མ་འོངས་པ་གཉིས་ཆར་གྱི་སྐལ་མཉམ་གྱི་རྒྱུ་བྱེད་དེ། དེའི་རྒྱུད་ལ་དད་མོས་ཀྱི་ལམ་མངོན་དུ་འགྱུར་བའི་ཕྱིར་རོ། ། དེ་དད་པས་རྗེས་འབྲང་གི་རྟེན་ལ་དབང་པོ་འཕོ་བ་མེད་པའི་ཕྱིར་ཏེ། མཐོང་བ་ལ་ནི་འཕོ་བ་མེད། ། ཅེས་བཤད་པའི་ཕྱིར་ཞེས་འཆད་པ་ལ།
རྒྱལ་སྲས་ལས། དེ་ལྟ་བས་ན་དད་པས་རྗེས་སུ་འབྲང་བའི་ལམ་བྱུང་བ་ནི། ཆོས་ཀྱི་རྗེས་སུ་འབྲང་བའི་ལམ་མི་སྐྱེ་བའི་ཆོས་ཅན་དང་། དད་པས་མོས་པ་དང་། མཐོང་བས་ཐོབ་པ་དང་། དུས་ཀྱི་རྣམ་པར་གྲོལ་བ་དང་། དུས་དང་མི་སྦྱོར་བར་རྣམ་པར་གྲོལ་བའི་ལམ་མ་འོངས་པ་སྐྱེ་བའི་ཆོས་ཅན་ནམ། མི་སྐྱེ་བའི་ཆོས་ཅན་མཉམ་པ་དང་ཁྱད་པར་ཅན་རྣམས་ཀྱི་ཅི་རིགས་པར་སྐལ་བ་མཉམ་པའི་རྒྱུ་ཡིན་ནོ་ཞེས་སོ། ། གཉིས་པ་གཞུང་ལས་མ་བཤད་པའི་དོགས་པ་ཁ་བསྐང་བ་ནི། དཔྱོད་ལྡན་དག་ཉོན་ཅིག
འོ་ན་ཟག་མེད་ས་དགུའི་ལམ་དེ་ཕན་ཚུན་དུ་སྐལ་མཉམ་གྱི་རྒྱུ་བྱེད་དམ་མི་བྱེད། མི་བྱེད་ན། ས་དགུའི་ལམ་ནི་ཕན་ཚུན་དུ། ། ཞེས་བཤད་པ་དེ་མི་དྲན་ནམ། གལ་ཏེ་བྱེད་པ་འོས་མེད་ཡིན་ཟེར་ན། འོ་ན་ཟག་མེད་མི་ལྕོགས་མེད་ཀྱི་ལམ་དེ་ཡང་བསམ་གཏན་བཞི་པའི་ལམ་ཟག་མེད་ཀྱི་སྐལ་མཉམ་གྱི་རྒྱུ་དང་། བཞི་པའི་ལམ་ཟག་མེད་དེ་ཡང་ཅིག་ཤོས་ཀྱི་སྐལ་མཉམ་གྱི་རྒྱུར་ཐལ། དེའི་ཕྱིར་ཟེར་ན་ལན་ཅི་སྨྲ། འདོད་པ་ལས་འོས་མེད་དོ་ཟེར་ན། མཁས་པའི་བཞད་གད་དེ།
འོ་ན་ཟག་མེད་མི་ལྕོགས་མེད་ཀྱི་ལམ་དེ་ཟག་མེད་ཀྱི་སྔ་ལོགས་སུ་སྐྱེས་པར་ཐལ་བ་དང་། བཞི་པའི་ལམ་ཟག་མེད་དེ་ཡང་གཅིག་ཤོས་ཀྱི་སྔར་སྐྱེ་བར་ཐལ། དེ་དེའི་སྐལ་མཉམ་གྱི་རྒྱུ་ཡིན་པའི་ཕྱིར་ཞེས་སྨྲས་པའི་ཚེ། མཁས་པ་དག་བཞད་གད་བྱེད་དེ། ཁྱེད་ནི་ངོ་འཛུམ་བསྡུ་དགོས་པར་སྣང་ངོ་། ། གལ་ཏེ་དཔྱོད་ལྡན་ཅིག་ན་རེ། དེ་འདྲ་ནི། རང་ལྡོག་ལ་འཁྲིས་བཙལ་བའི་སྐྱོན་ཡིན་ཏེ། ཚིག་ཟིན་དེ་ཁས་མི་ལེན་གྱིས། མཉམ་དང་ཁྱད་པར་ཅན་གྱི་ཡིན། །
ཞེས་པ་ལྟར་ཞིབ་མོར་ཕྱེ་ནས་ཁས་བླང་ངོ་ཟེར་ན། དེ་འདྲའི་ཐུགས་རབ་ཞིབ་ལ་རྣོ་བ་ཡོད་བསམ་པ་མ་བྱུང་སྟེ། བཀའ་དྲིན་བསྐྱངས་བྱུང་ནའང་སླར་ཡང་གསན་འཚལ་ལོ། ། འོ་ན་ཟག་མེད་མི་ལྕོགས་མེད་ཀྱི་ལམ་གྱིས་བསྡུས་པའི་ཆོས་ཀྱི་རྗེས་སུ་འབྲང་གི་ལམ་དེ་དང་། བསམ་གཏན་བཞི་པའི་ལམ་གྱིས་བསྡུས་པའི་ཆོས་ཀྱི་རྗེས་འབྲང་གི་ལམ་གཉིས་ཕན་ཚུན་སྐལ་མཉམ་གྱི་རྒྱུ་ཡིན་པར་ཐལ། དེ་གཉིས་དབང་པོ་རྣོན་པོའི་ལམ་དུ་ཡང་མཉམ། མཐོང་བའི་ལམ་དུ་ཡང་མཉམ་པ་གང་ཞིག མཉམ་དང་ཁྱད་པར་ཅན་གྱི་ཡིན། ཞེས་པ་དེས་དེ་ལྟར་བསྟན་འདུག་པའི་ཕྱིར། འདོད་ན་སྔར་གྱི་མདའ་དེ་སྙིང་ལ་ཕོག་པ་ལྟར་སྣང་ངོ་། །
གལ་ཏེ་མི་ལྕོགས་མེད་ཀྱི་ཆོས་རྗེས་འབྲང་གི་ལམ་དེ། བཞི་པའི་ཆོས་རྗེས་འབྲང་བའི་ལམ་གྱི་སྐལ་མཉམ་གྱི་རྒྱུ་ཡིན་ཀྱང་། ཅིག་ཤོས་དེ་ལྟར་མ་ཡིན་ཏེ། མི་ལྕོགས་མེད་ཀྱི་ས་བས་བཞི་པའི་ས་ཆེས་འཕགས་པའི་ཕྱིར་ཟེར་ན། ས་ཡི་སྒོ་ནས་ཟག་མེད་ལ་མཆོག་དམན་དེ་ལྟར་རྩ་འགྲེལ་གང་ལས་ཀྱང་མ་བཤད་པས། ཁྱོད་ཀྱི་དྲན་རྐྱེན་ཡིན་ཏེ། འོ་ན་གསོན་ཅིག ཅི་ཡང་མེད་ཀྱི་དད་པས་མོས་པའི་སྒོམ་ལམ་དེ། ས་འོག་མའི་སྒོམ་ལམ་གྱི་མཐོང་ཐོབ་ཀྱི་སྒོམ་ལམ་གྱི་སྐལ་མཉམ་གྱི་རྒྱུར་སྤང་འཇོག་མི་རིགས་པར་ཐལ། ཅི་ཡང་མེད་ཀྱི་ས་དེ།
འོག་ས་ལས་ཆེས་འཕགས་པའི་ཕྱིར། ཁྱབ་པ་ཨེ་དྲན། འདོད་པར་མི་ནུས་ཏེ། དེ་ལྟ་བུའི་ལམ་དེ་ནི་འོག་སའི་ལམ་དེ་ལས་དབང་པོའི་སྒོ་ནས་དམན་པས་ན། མཆོག་དེའི་སྐལ་མཉམ་གྱི་རྒྱུར་བཤད་པའི་ཕྱིར་ཏེ། རྒྱལ་སྲས་ལས། དེ་བཞིན་དུ་སྒོམ་པའི་ལམ་ལ་ཡང་། ཅི་ཡང་མེད་པའི་སྐྱེ་མཆེད་ཀྱི་ས་པའི་དད་པས་མོས་པའི་ལམ་ནི། ས་འོག་མ་པའི་དད་པས་མོས་པའི་ལམ་དང་མཉམ་པ་ཡིན་ཏེ། གཉིས་ཀ་ཡང་དབང་པོ་བརྟུལ་པོ་ཡིན་པའི་ཕྱིར་རོ། །
དེ་ཉིད་ལས་ས་འོག་མ་པའི་མཐོང་བས་ཐོབ་པའི་ལམ་ཁྱད་པར་དུ་འཕགས་པ་ཡིན་ཏེ། དབང་པོ་རྣོ་བའི་ཕྱིར་རོ་ཞེས་བཤད་པའི་ཕྱིར་རོ། ། དེ་བཞིན་དུ་བསམ་གཏན་བཞི་པའི་དབང་བརྟུལ་ལམ་གྱིས་ས་འོག་མའི་དབང་རྣོན་ལམ་གྱི་སྐལ་མཉམ་གྱི་རྒྱུ་བྱེད་པ་མང་དུ་བཤད་པ་དང་འགལ་བ་ཡང་དྲན་དགོས་སོ། ། ཡང་མི་ལྕོགས་མེད་པའི་ཆོས་རྗེས་འབྲང་བའི་མཐོང་ལམ་དེས། བཞི་པའི་ཆོས་རྗེས་འབྲང་བའི་མཐོང་ལམ་གྱི་སྐལ་མཉམ་གྱི་རྒྱུ་བྱེད་དམ་མི་བྱེད། མི་བྱེད་ན་མཐོང་ལམ་གྱིས་མཐོང་སྒོམ་མི་སློབ་ལམ་གསུམ་ཆར་གྱི་སྐལ་མཉམ་གྱི་རྒྱུ་བྱེད་པར་བཤད་པ་དང་འགལ། གལ་ཏེ་བྱེད་པ་འོས་མེད་རིགས་པས་གྲུབ་བོ་སྙམ་ན། འོ་ན་དེ་འདྲའི་མཐོང་ལམ་སྡུག་བསྔལ་ཆོས་བཟོད་དེས་ཀྱང་། བཞི་པའི་ཆོས་རྗེས་འབྲང་བའི་མཐོང་ལམ་སྡུག་བསྔལ་ཆོས་བཟོད་ཀྱི་སྐལ་མཉམ་གྱི་རྒྱུ་བྱེད་དགོས་པར་འགྱུར་རོ། ། དེ་ལྟར་འདོད་ན་ནི།
ཟག་མེད་སྐད་ཅིག་དང་པོ་ལ་སྐལ་མཉམ་གྱི་རྒྱུ་མེད་པར་བཤད་པའི་ཆོས་མངོན་པའི་གྲུབ་མཐའ་དང་འགལ་བ་མ་ཡིན་ནམ་སོམས་ཤིག ཅི་སྟེ་རྩ་བར་མི་མཚུངས་སོ་སྙམ་ན། འོ་ན་ད་ལྟར་བས་ད་ལྟར་བའི་སྐལ་མཉམ་གྱི་རྒྱུ་བྱེད་པ་ཞིག་སྲིད་པར་ཐལ། ཁས་བླངས་པའི་རྟགས་གང་ཞིག མཐོང་ལམ་དེ་གཉིས་ཀ་ད་ལྟར་བར་མཚུངས་པའི་ཕྱིར་རོ། ། འདོད་པར་ནུས་སོ་སྙམ་ན། ཁོ་བོའི་རྗེས་སུ་འབྲང་བ་རེ་ཤིག་ལེགས་ཀྱི་སེམས་རྣལ་དུ་ཕོབ་ཅིག ཡང་དབང་བརྟུལ་གྱི་མཐོང་ལམ་སྡུག་བསྔལ་ཆོས་བཟོད་དེས། དབང་རྣོན་གྱི་མཐོང་ལམ་སྡུག་བསྔལ་ཆོས་བཟོད་ཀྱི་སྐལ་མཉམ་གྱི་རྒྱུ་བྱེད་རིགས་པར་ཐལ། དེ་དེ་ལས་དམན་པ་གང་ཞིག
དབང་བརྟུལ་མཐོང་ལམ་གྱི་དབང་རྣོན་མཐོང་ལམ་གྱི་སྐལ་མཉམ་གྱི་རྒྱུ་བྱེད་པའི་ཕྱིར། འདོད་ན། སྐྱོན་སོ་ན་གནས། རྟགས་ལུང་གིས་གྲུབ་སྙམ་ན། ཁྱོད་ནི་མ་ཁྱབ་ཟེར་ཤས་ཆེ། ཁོ་བོ་ནི་རྟགས་དེ་ལ་རྣམ་དཔྱོད་ཀྱི་ཞིབ་ཆ་ཆེན་པོ་ཞིག་ཡོད་པར་སེམས་སོ། ། འོག་ནས་འཆད་དོ། ། ཡང་བསམ་གཏན་དང་པོའི་དད་མོས་ཀྱི་ལམ་དེ། བསམ་གཏན་བཞི་པའི་ཆོས་རྗེས་འབྲང་བའི་ལམ་གྱི་སྐལ་མཉམ་གྱི་རྒྱུར་ཐལ། དེ་དེ་ལས་དམན་པའི་ཕྱིར།
དེ་ལས་དབང་པོའི་སྒོ་ནས་དམན་པའི་ཕྱིར། འདོད་ན་ནི་སྒོམ་ལམ་གྱིས་མཐོང་ལམ་གྱི་སྐལ་མཉམ་གྱི་རྒྱུ་བྱེད་པ་གད་མོའི་གནས་སོ། ། ཅི་སྟེ་དེ་དེ་ལས་དམན་པའི་ཕྱིར་མ་ཁྱབ་ན། དེ་དེ་ལས་དམན་པ་ཡང་མིན་པར་ཐལ། དེ་དེ་ལས་ཁྱད་པར་དུ་འཕགས་པའི་ཕྱིར་ཏེ། དེ་དེ་ལས་རྒྱུས་རྒྱས་པའི་སྒོ་ནས་ཁྱད་པར་དུ་འཕགས་པའི་ཕྱིར་ཏེ། ཆོས་རྗེས་འབྲང་བའི་ལམ་ལ་སྐལ་མཉམ་གྱི་རྒྱུ་མཐོང་ལམ་གཅིག་པུ་ལས་མེད། དད་མོས་ཀྱི་ལམ་དེ་ལ་མཐོང་སྒོམ་གཉིས་ཆར་གྱི་སྐལ་མཉམ་བྱེད་པས་ལྷག་པའི་ཕྱིར་རོ། ། ཡང་མཐོང་ལམ་སྡུག་བསྔལ་ཆོས་བཟོད་དེས་དེ་མ་འོངས་པའི་སྐལ་མཉམ་གྱི་རྒྱུ་བྱེད་དམ་མི་བྱེད། མི་བྱེད་ན་གཞུང་དང་འགལ།
བྱེད་ན་ཆོས་བཟོད་མ་འོངས་པ་ཟག་མེད་སྐད་ཅིག་དང་པོ་ཡིན་ནམ་མིན། ཡིན་ན་འགལ་བའི་ཁུར་མི་ཟད་པ་འབྱུང་ཞིང་མིན་ན་དེ་ཐོབ་མ་ཐག་པའི་འཕགས་པ་དེ། ཟག་མེད་སྐད་ཅིག་དང་པོ་ལ་གནས་པ་ཞིག་གམ་གཞན་ཞིག་ཅེས་དཔྱད་ན། ལན་སྨྲ་བའི་བློ་གསལ་མཁས་པ་ཨེ་ཡོད། ཁོ་བོ་ཅག་ནི། རྣམ་དཔྱོད་རྒྱས་པའི་དགའ་བའི་འཛུམ་མདངས་ཁོང་ན་སྦེད་ཅིང་གནས་ལགས་སོ། ། བཞི་པ་འཕྲོས་དོན་ནི། ཡང་མཉམ་དང་ཁྱད་པར་ཅན་གྱི་ཡིན་ཞེས་པ་ལ་འཕྲོས་ནས། མཉམ་དང་ཁྱད་པར་ཅན་གྱི་སྐལ་མཉམ་གྱི་རྒྱུ་བྱེད་པ་དེ་ཟག་མེད་ཁོ་ན་ངེས་སམ་སྙམ་ན། དེ་ནི་མ་ངེས་ཏེ།
ཟག་བཅས་ཀྱི་དགེ་བ་སྐྱེས་ཐོབ་དང་སྦྱོར་བྱུང་གཉིས་ཡོད་པའི་ཟག་བཅས་ཀྱི་དགེ་བ་སྦྱོར་བྱུང་རྣམས་ཀྱང་མཉམ་པ་དང་ཁྱད་པར་ཅན་དེ་གཉིས་ཁོ་ནའི་སྐལ་མཉམ་གྱི་རྒྱུ་བྱེད་པ་ཡིན་གྱི་མཆོག་གི་དམན་པའི་སྐལ་མཉམ་གྱི་རྒྱུ་བྱེད་པ་མ་ཡིན་ཏེ། བྱེད་ན་འབད་པ་འབྲས་བུ་མེད་པར་ཐལ་བའི་སྐྱོན་ཡོད་པའི་ཕྱིར་རོ། ། དེ་ཡང་མཚན་གཞི་ཇི་ལྟ་བུ་སྙམ་ན། ཟག་བཅས་ཀྱི་ཐོས་པ་ལས་བྱུང་བ་དང་། བསམ་པ་ལས་བྱུང་བ་དང་། སོགས་སྒྲས་བསྡུས་པ་ལ་སྒོམ་པ་ལས་བྱུང་བའི་དགེ་བ་རྣམས་ནི་མཉམ་པ་དང་ཁྱད་པར་ཅན་ཁོ་ནའི་སྐལ་མཉམ་གྱི་རྒྱུ་བྱེད་པ་ཡིན་ཏེ། ཐོས་བྱུང་ནི་གསུམ་དང་། བསམ་བྱུང་གཉིས་དང་། སྒོམ་བྱུང་ནི་སྒོམ་བྱུང་མ་འོངས་པ་ཁོ་ནའི་སྐལ་མཉམ་གྱི་རྒྱུ་བྱེད་པ་ཡིན་པའི་ཕྱིར་དང་། དེ་དག་ལ་ཡང་ཆུང་འབྲིང་ཆེ་གསུམ་དགུ་དགུ་ཡོད་པའི་ཆུང་ངུའི་ཆུང་ངུ་དེས་དགུ་དང་ཆུང་ངུའི་འབྲིང་དེས་བརྒྱད་ཀྱི་སྐལ་མཉམ་གྱི་རྒྱུ་བྱེད་པ་ཡིན་པའི་ཕྱིར་རོ། །
དེ་ཡང་འདོད་པའི་སས་བསྡུས་ཐོས་བྱུང་ནི་གཉིས་དང་། བསམ་བྱུང་ནི་བསམ་བྱུང་མ་འོངས་པ་ཁོ་ནའི་སྐལ་མཉམ་གྱི་རྒྱུ་བྱེད་པ་ཡིན་ཏེ། འདོད་པའི་སས་བསྡུས་ཀྱི་སྒོམ་བྱུང་མེད་པའི་ཕྱིར་རོ། ། གོང་མའི་སས་བསྡུས་ཀྱི་ཐོས་བྱུང་ནི། ཐོས་བྱུང་མ་འོངས་པ་དང་། སྒོམ་བྱུང་ནི་སྒོམ་བྱུང་མ་འོངས་པ་ཁོ་ནའི་སྐལ་མཉམ་གྱི་རྒྱུ་བྱེད་པ་ཡིན་ཏེ། གོང་མ་ན་བསམ་བྱུང་མེད་པའི་ཕྱིར་རོ། ། གཟུགས་མེད་ན་ནི་སྒོམ་བྱུང་ཁོ་ན་སྟེ། གཞན་གཉིས་མེད་པའི་ཕྱིར། འོ་ན་དགེ་བ་སྐྱེས་ཐོབ་དང་ཉོན་མོངས་ཅན་རྣམས་ཇི་ལྟར་སྙམ་ན།
དེ་དག་ནི་མཉམ་པ་དང་ཁྱད་པར་ཅན་ཁོ་ནའི་སྐལ་མཉམ་གྱི་རྒྱུ་བྱེད་པ་མ་ཡིན་ཏེ། དེ་དག་ལ་ཆུང་འབྲིང་ཆེན་པོ་དགུ་དགུ་ཡོད་པའི་ཆུང་ངུས་ཀྱང་ཆེན་པོའི་ཆེན་པོའི་སྐལ་མཉམ་བྱེད་ལ། ཆེན་པོའི་ཆེན་པོས་ཀྱང་ཆུང་ངུའི་ཆུང་ངུའི་སྐལ་མཉམ་གྱི་རྒྱུ་བྱེད་པ་སོགས་ཡིན་པའི་ཕྱིར་རོ། ། འོ་ན་མ་བསྒྲིབས་ལུང་མ་བསྟན་རྣམས་ཇི་ལྟར་སྙམ་ན། མ་བསྒྲིབས་ལུང་མ་བསྟན་གྱི་སེམས་དེ་ལ་རྣམ་སྨིན་སྐྱེས་ཀྱི་སེམས། སྤྱོད་ལམ་གྱི་སེམས། བཟོའི་གནས་པའི་སེམས། སྤྲུལ་པའི་སེམས། ལུང་མ་བསྟན་དང་བཞི་ཡོད་པའི་རིམ་བཞིན། བཞི་དང་གསུམ་དང་གཅིག་གི་སྐལ་མཉམ་གྱི་རྒྱུ་བྱེད་པ་ཡིན་ཏེ།
རྣམ་སྨིན་སྐྱེས་ཀྱི་སེམས་དེ་བཞི་དང་། སྤྱོད་ལམ་པའི་སེམས་གསུམ་གྱིས་སྐལ་མཉམ་གྱི་རྒྱུ་བྱེད་པ་སོགས་ཡིན་པའི་ཕྱིར་རོ་ཞེས་འཆད་པ་ལ། སྦྱོར་བྱུང་དེ་གཉིས་ཁོ་ནའི་ཡིན། ། ཐོས་དང་བསམ་བྱུང་ལ་སོགས་པ་ཞེས་དང་། རང་འགྲེལ་ལས། དེ་དག་ཀྱང་རྣམ་པ་དགུ་བཤད་པའི་ཕྱིར་ཆུང་ངུའི་ཆུང་ངུ་དག་ནི་ཐམས་ཅད་ཀྱི་ཡིན་ལ། ཆུང་ངུའི་འབྲིང་པོ་དག་ནི་བརྒྱད་ཀྱི་ཡིན་ཏེ། ལུགས་ནི་དེ་ལྟའོ། ། སྐྱེས་ནས་ཐོབ་པ་ཅན་གྱི་དགེ་བའི་ཆོས་ནི་རྣམ་པ་དགུ་པོ་ཐམས་ཅད་ཕན་ཚུན་དུ་སྐལ་བ་མཉམ་པའི་རྒྱུ་ཡིན་ཏེ། ཉོན་མོངས་པ་ཅན་རྣམས་ཀྱང་དེ་དང་འདྲའོ། །
མ་བསྒྲིབས་ལ་ལུང་དུ་མ་བསྟན་པ་རྣམས་ནི་རྣམ་པ་བཞི་སྟེ། རྣམ་པར་སྨིན་པ་ལས་སྐྱེས་པ་དང་། སྤྱོད་ལམ་པ་དང་། བཟོའི་གནས་པ་དང་། སྤྲུལ་པའི་སེམས་ལྷན་ཅིག་སྐྱེས་པ་རྣམས་ཏེ། དེ་དག་ནི་གོ་རིམ་བཞིན་དུ་བཞི་དང་གསུམ་དང་གཉིས་དང་གཅིག་དག་གི་སྐལ་པ་མཉམ་པའི་རྒྱུ་ཡིན་ནོ་ཞེས་སོ། ། འདི་སྐབས་ཀྱི་རང་འགྲེལ་ལས། དོགས་དཔྱོད་གསུམ་འབྱུང་བ་ནི་འདི་ལྟར། ཟག་མེད་ཀྱི་ལམ་སྔར་སྐྱེས་ཟིན་པ་ཞིག་ཟག་མེད་ཀྱི་ལམ་མ་འོངས་པ་ཞིག་གི་སྐལ་མཉམ་གྱི་རྒྱུ་མ་ཡིན་པ་ཡོད་དམ་ཞེས་དྲིས་ན། དེ་ཡོད་དེ།
མཐོང་ལམ་སྡུག་བསྔལ་ཆོས་ཤེས་དེ། ཆོས་བཟོད་མ་འོངས་པའི་སྐལ་མཉམ་གྱི་རྒྱུ་མ་ཡིན་པ་ལྟ་བུ་སྟེ། སྡུག་བསྔལ་ཆོས་ཤེས་དེ་ཆོས་བཟོད་མ་འོངས་པ་ལས་ཆེས་ལྷག་པའི་ཕྱིར་དང་། གཞན་ཡང་། དགྲ་བཅོམ་པའི་འབྲས་བུ་ལས་ཉམས་ནས་ཕྱིར་མི་འོང་དུ་བབས་པར་ངེས་པའི་དགྲ་བཅོམ་པའི་ལམ་སྐྱེས་ཟིན་པ་དེ། རང་རྒྱུད་ལ་སྐྱེ་འགྱུར་གྱི་ཕྱིར་མི་འོང་གི་ལམ་མ་འོངས་པ་དེའི་སྐལ་མཉམ་གྱི་རྒྱུ་མ་ཡིན་པ་ལྟ་བུ་ཡང་ཡིན་ཏེ། དེ་ཡང་དེ་ལས་ལྷག་པའི་ཕྱིར་ཞེས་འཆད་པ། རང་འགྲེལ་ལས། དེ་ཉིད་ཀྱི་ཕྱིར་ཟག་མེད་པ་སྐྱེས་པ་ཟག་པ་མེད་པ་མ་སྐྱེས་པའི་རྒྱུ་མ་ཡིན་པ་ཡོད་དམ་ཞེ་ན། ཡོད་དེ་དཔེར་ན་སྡུག་བསྔལ་ལ་ཆོས་ཤེས་པ་སྡུག་བསྔལ་ལ་ཆོས་ཤེས་པའི་བཟོད་པ་མ་སྐྱེས་པ་རྣམས་ཀྱི་ལྟ་བུ་དང་།
ཁྱད་པར་ཅན་ཐམས་ཅད་དམན་པའི་ལྟ་བུའོ་ཞེས་སོ། ། ཡང་མཐོང་ལམ་སྡུག་བསྔལ་ཆོས་བཟོད་པའི་རྒྱུད་ལ་ཐོབ་པའི་ཟག་མེད་ཀྱི་ལམ། ཕྱིས་སྐྱེས་པའི་སྡུག་བསྔལ་ཆོས་ཤེས་ཀྱི་སྐལ་མཉམ་གྱི་རྒྱུ་མ་ཡིན་པ་ཡོད་དམ་ཞེས་དྲིས་ན། དེ་འདྲ་ཡང་ཡོད་དེ་དཔེར་ན་མཐོང་ལམ་སྡུག་བསྔལ་ཆོས་བཟོད་པའི་རྒྱུད་ལ་ཐོབ་པའི་ཆོས་བཟོད་མ་འོངས་པ་དེ། མཐོང་ལམ་སྡུག་བསྔལ་ཆོས་ཤེས་ཀྱི་སྐལ་མཉམ་གྱི་རྒྱུ་མ་ཡིན། པ་ལྟ་བུ་ཡིན་ཏེ། ཆོས་བཟོད་མ་འོངས་པ་དེ་ནི། ཆོས་ཤེས་ཀྱི་ཕྱིས་དང་། ཆོས་ཤེས་དེའི་སྔར་བྱུང་བ་གང་ཞིག རྒྱུ་བས་འབྲས་བུ་སྔ་བ་མེད་པའི་ཕྱིར་དང་།
མ་འོངས་པས་སྐལ་མཉམ་གྱི་རྒྱུ་བྱེད་པ་ཡང་མེད་པའི་ཕྱིར་རོ་ཞེས་འཆད་པ། རང་འགྲེལ་ལས། རྒྱུད་གཅིག་ལ་ངེས་པའི་ཟག་པ་མེད་པའི་ཆོས་མངོན་ཐོབ་པ། ཕྱིས་མ་སྐྱེས་པའི་རྒྱུ་མ་ཡིན་པ་ཡོད་དམ་ཞེ་ན། ཡོད་དེ། སྡུག་བསྔལ་ལ་ཆོས་ཤེས་པའི་བཟོད་པ་མ་འོངས་པ་དག་སྡུག་བསྔལ་ལ་ཆོས་ཤེས་པའི་ལྟ་བུ་སྟེ། འདི་ལྟར་འབྲས་བུ་སྔ་བའམ། སྐལ་བ་མཉམ་པའི་རྒྱུ་མ་འོངས་པ་ནི་མེད་དོ་ཞེས་དང་། རྒྱལ་སྲས་ལས། འདི་ལ་སྡུག་བསྔལ་ལ་ཆོས་ཤེས་པའི་བཟོད་པ་མ་འོངས་པ་དག་ལས།
སྡུག་བསྔལ་ལ་ཆོས་ཤེས་པ་ཆེས་སྔ་སྟེ། དེ་ནི་སྐྱེས་ཟིན་པའི་ཕྱིར་ལ་དེ་དག་ནི་མ་སྐྱེས་པའི་ཕྱིར་རོ་ཞེས་སོགས་དེས་ན་སྡུག་བསྔལ་ཆོས་བཟོད་པ་དེས། ཆོས་བཟོད་མ་འོངས་པ་ཐོབ་ཅིང་། དེའི་རྒྱུད་ལ་ཐོབ་པའི་ཆོས་བཟོད་མ་འོངས་པ་ཡོད་མོད། དེའི་རྒྱུད་ལ་སྐྱེས་པའི་ཆོས་བཟོད་མ་འོངས་པ་ནི་མེད་དེ། རྒྱལ་སྲས་ལས། སྡུག་བསྔལ་ལ་ཆོས་ཤེས་པའི་བཟོད་པ་མ་འོངས་པ་དཔག་ཏུ་མེད་པ་ཞིག་ཐོབ་པ་ཁོ་ན་ཡིན་གྱི་སྐྱེས་པ་ནི་མ་ཡིན་ནོ་ཞེས་བཤད་པའོ། ། ཡང་གང་ཟག་གི་རྒྱུད་གཅིག་ལ་སྔར་སྐྱེས་ཟིན་པའི་ཟག་མེད་ཀྱི་ལམ། རྒྱུན་དེ་ལ་ཕྱིས་སྐྱེས་པའི་ཟག་མེད་ལམ་གྱི་སྐལ་མཉམ་གྱི་རྒྱུ་མ་ཡིན་པ་ཡོད་དམ་ཞེས་དྲིས་ན། དེ་འདྲ་ཡང་ཡོད་དེ།
དཔེར་ན་དགྲ་བཅོམ་པའི་འབྲས་བུ་ལས་ཉམས་ནས། ཕྱིར་མི་འོང་དུ་འགྱུར་ཁ་མའི་དགྲ་བཅོམ་པའི་ཟག་མེད་ཀྱི་ལམ་སྐྱེས་ཟིན་པ་དེ། དེའི་རྟེན་ལ་ཕྱིར་མི་འོང་དུ་གྱུར་མ་ཐག་པའི་ཟག་མེད་ཀྱི་ལམ་སྐྱེས་ཟིན་པ་དེའི་སྐལ་མཉམ་གྱི་རྒྱུ་མ་ཡིན་པ་ལྟ་བུ་སྟེ། དེ་ལས་ཁྱད་པར་ཅན་ཡིན་པས་དམན་པའི་སྐལ་མཉམ་དུ་མི་རིགས་པའི་ཕྱིར་རོ། ། གཞན་ཡང་། སྡུག་བསྔལ་ཆོས་ཤེས་ཀྱི་ཐོབ་པ་སྔར་སྐྱེས་ཟིན་པ་དེ་ནི། སྡུག་བསྔལ་རྗེས་བཟོད་ལྷན་ཅིག་སྐྱེས་པའི་སྡུག་བསྔལ་ཆོས་བཟོད་ཀྱི་ཐོབ་པ་ནས་བཅོ་ལྔ་པ་ལམ་རྗེས་བཟོད་ལྷན་ཅིག་སྐྱེས་པའི་སྡུག་བསྔལ་ཆོས་བཟོད་ཀྱིས་ཐོབ་པའི་བར་གྱི་སྡུག་བསྔལ་ཆོས་བཟོད་ཀྱི་ཐོབ་པ་བཅུ་གསུམ་པོ་དེའི་སྐལ་མཉམ་གྱི་རྒྱུ་མ་ཡིན་པ་ལྟ་བུ་ཡང་ཡིན་ཏེ། ཆོས་ཤེས་ཀྱི་ཐོབ་པ་དེ་ནི། ཆོས་བཟོད་ཀྱི་ཐོབ་པ་བཅུ་གསུམ་པོ་དེ་ལས་ལྷག་པའི་ཕྱིར་ཏེ། ཆོས་ཤེས་དེ་ཆོས་བཟོད་ལས་ལྷག་པའི་ཕྱིར་ཏེ་ཞེས་འཆད་པ་ལ།
རང་འགྲེལ་ལས། ཟག་པ་མེད་པའི་ཆོས་སྔར་སྐྱེས་པ་ཟག་པ་མེད་པའི་ཆོས་ཤེས་ཀྱི་ཐོབ་པ་དེ་ནི་ཕྱིས་སྐྱེས་པའི་རྒྱུ་མ་ཡིན་པ་ཡོད་དམ་ཅེ་ན། ཡོད་དེ། ཆེན་པོ་ཆུང་ངུ་ལ་ལྟ་བུ་སྟེ། འདི་ལྟ་སྟེ་འབྲས་བུ་གོང་མ་ལས་ཡོངས་སུ་ཉམས་པ། འབྲས་བུ་འོག་མ་སྔོན་དུ་བྱེད་པའི་ཚེ་དང་། སྡུག་བསྔལ་ལ་ཆོས་ཤེས་པའི་ཐོབ་པ་སྐད་ཅིག་མ་ལ་ཕྱི་མ་དང་ལྷན་ཅིག་སྐྱེས་པ། སྡུག་བསྔལ་ལ་ཆོས་ཤེས་པའི་བཟོད་པ་རྣམས་ཀྱི་ལྟ་བུ་སྟེ། དམན་པའི་ཕྱིར་རོ་ཞེས་དང་། རྒྱལ་སྲས་ལས།
སྡུག་བསྔལ་ལ་ཆོས་ཤེས་པའི་ཐོབ་པ་སྔར་སྐྱེས་པ་གང་ཡིན་པ་དེ་ནི་སྐད་ཅིག་ཕྱི་མ་དང་ལྷན་ཅིག་སྐྱེས་པ་སྟེ། སྐད་ཅིག་ཕྱི་མ་སྡུག་བསྔལ་ལ་རྗེས་སུ་ཤེས་པའི་བཟོད་པའི་མཚན་ཉིད་ལ་སོགས་པ། ལམ་ལ་རྗེས་སུ་ཤེས་པའི་བཟོད་པའི་བར་དུས་དང་ལྷན་ཅིག་སྐྱེས་པ། སྡུག་བསྔལ་ལ་ཆོས་ཤེས་པའི་བཟོད་པ་ཐོབ་པ་རྣམས་ཀྱི་སྐལ་བ་མཉམ་པའི་རྒྱུ་མ་ཡིན་ནོ་ཞེས་སོ། ། འགྲེལ་པའི་དོགས་དཔྱོད་དེ་དག་ནི་གནད་དང་ལྡན་པ་ཡིན་པས་བློ་གྲོས་གསལ་བར་བྱས་པ་ཡིན་མོད། སླར་ཡང་འདི་འདྲི་སྟེ། དགྲ་བཅོམ་པའི་རྟེན་ལ། ཕྱིར་མི་འོང་དུ་འགྱུར་ཁ་མའི་དགྲ་བཅོམ་པའི་ལམ་ཟག་མེད་དེ། དེའི་རྟེན་ལ་ཕྱིར་མི་འོང་དུ་གྱུར་མ་ཐག་པའི་ཕྱིར་མི་འོང་གི་ལམ་ཟག་མེད་དེའི་སྐལ་མཉམ་གྱི་རྒྱུར་ཁས་བླངས་དགོས་ཏེ། དེའི་སྐལ་མཉམ་གྱི་རྒྱུ་གཅིག་ཡོད།
སློབ་པའི་ལམ་ན་ནི་དེ་འདྲ་མེད་པའི་ཕྱིར། འདོད་ན་ནི། ལྷག་པས་དམན་པའི་སྐལ་མཉམ་གྱི་རྒྱུ་མི་བྱེད་པ་དང་འགལ། དེ་འདྲའི་སྐལ་མཉམ་མེད་ན་ནི། ཟག་མེད་སྐད་ཅིག་དང་པོ་མ་གཏོགས་འདུས་བྱས་ཐམས་ཅད་ལ་སྐལ་མཉམ་གྱི་རྒྱུ་ཡོད་པར་ཁས་བླངས་པ་དང་འགལ་བ་མ་ཡིན་ནམ་ཞེས་བྱ་བ་ནི་རྒྱ་གར་མཁས་པ་དག་ལ་དྲིའོ། ། ཡང་སྡུག་བསྔལ་ཆོས་ཤེས་ཀྱི་ཐོབ་པ་དེ། སྡུག་བསྔལ་རྗེས་བཟོད་པའི་རྒྱུད་ཀྱི་སྡུག་བསྔལ་ཆོས་བཟོད་ཀྱི་ཐོབ་པའི་སྐལ་མཉམ་གྱི་རྒྱུར་ཐལ། དེའི་རྒྱུད་ཀྱི་ཆོས་བཟོད་ཀྱི་ཐོབ་པ་དེ། ཆོས་ཤེས་ཀྱི་ཐོབ་པ་ལས་སྐལ་མཉམ་གྱི་རྒྱུས་རྒྱས་པར་བྱས་པའི་སྒོ་ནས་ཁྱད་པར་ཅན་ཡིན་པའི་ཕྱིར། རྟགས་གྲུབ་སྟེ།
རྒྱལ་སྲས་ལས། དེའི་ཕྱིར་དེ་སྔོན་དུ་འགྲོ་བ་སྐད་ཅིག་མ་ཕྱི་མ་དང་ལྷག་ཅིག་སྐྱེས་པ་སྡུག་བསྔལ་ལ་ཆོས་ཤེས་པའི་བཟོད་པའི་ཐོབ་པ་གཞན་དག་ཀྱང་། རྒྱུས་ཤིན་ཏུ་རྒྱས་པར་བྱས་པ་ཡིན་ཡང་དམན་པ་ཁོ་ན་ཡིན་ནོ་ཞེས་བཤད་པས་སོ། ། གོང་དུ་མ་ཁྱབ་ན། དེ་དེ་ལྟར་མིན་པར་ཐལ། སྡུག་བསྔལ་ཆོས་བཟོད་དེ་ནི་དེ་གཉིས་ཀའི་སྐལ་མཉམ་གྱི་རྒྱུ་ཡིན་ལ། སྡུག་བསྔལ་ཆོས་ཤེས་ཐོབ་པ་དང་བཅས་པ་རྣམས་ནི་དེའི་སྐལ་མཉམ་གྱི་རྒྱུ་མ་ཡིན་པར་ཁས་བླངས་པའི་ཕྱིར་ཟེར་ན། གཞན་དག་ལ་རྒྱུས་མེད་མོད། ཁོ་བོ་ཅག་ནི། སྡུག་བསྔལ་ཆོས་ཤེས་དང་ལྷན་ཅིག་སྐྱེས་པའི་སྡུག་བསྔལ་ཆོས་བཟོད་ཀྱི་ཐོབ་པ་དེ།
དེའི་སྐལ་མཉམ་གྱི་རྒྱུ་ཡིན་ཡང་། ཆོས་ཤེས་ཀྱི་མ་ཡིན་པས་ཁྱད་པར་ཡོད་ཅེས་བྱ་སྟེ། རྒྱལ་པོ་སྲས་ཀྱི་དགོངས་པ་བསྐོང་བར་གྱུར་ཅིག བཞི་པ་མཚུངས་ལྡན་རྒྱུ་ལ་མཚན་ཉིད་དང་དོགས་དཔྱོད་གཉིས། དང་པོ་ནི། རང་འཁོར་དུ་བྱེད་པའི་གཙོ་བོ་སེམས་དང་རྟེན་མཚུངས་པའི་སེམས་བྱུང་ཆོས་ཅན། ཁྱོད་རང་འཁོར་དུ་བྱེད་པའི་གཙོ་བོའི་སེམས་ཀྱི་མཚུངས་ལྡན་གྱི་རྒྱུ་ཡིན་ཏེ། ཁྱོད་དེ་དང་མཚུངས་ལྡན་རྣམ་པ་ལྔ་མཚུངས་ཡིན་པའི་ཕྱིར། དེ་བཞིན་དུ་འཁོར་དུ་བྱུང་བའི་སེམས་བྱུང་དང་། རྟེན་མཚུངས་པའི་གཙོ་སེམས་ཆོས་ཅན།
ཁྱོད་དེའི་མཚུངས་ལྡན་གྱི་རྒྱུ་ཡིན་ཏེ། ཁྱོད་དེ་དང་མཚུངས་ལྡན་རྣམ་པ་ལྔ་མཚུངས་ཀྱི་རིག་པ་ཡིན་པའི་ཕྱིར་རོ། ། དེས་ན་མཚུངས་ལྡན་རྣམ་པ་ལྔ་མཚུངས་ཀྱི་རིག་པ་ཆོས་ཅན། ཁྱོད་མཚུངས་ལྡན་གྱི་རྒྱུའི་མཚན་ཉིད་ཡིན་ཏེ། ཁྱོད་ཀྱི་དེ་ལྟར་འཇོག་ནུས་པའི་ཕྱིར་རོ་ཞེས་འཆད་པ། མཚུངས་ལྡན་རྒྱུ་ནི་སེམས་དག་དང་། ། སེམས་བྱུང་རྟེན་མཚུངས་ཅན་རྣམས་སོ་ཞེས་སོ། ། འོ་ན་འདིར། རྟེན་མཚུངས་ཅན་རྣམས་སོ། ། ཞེས་རྟེན་ཁོ་ན་སྨོས་པ་ལ་དགོས་པ་ཅི་ཡོད་སྙམ་ན།
དེ་ལ་དགོས་པ་ཡོད་དེ། སེམས་སེམས་བྱུང་གཉིས་རྟེན་མཚུངས་ཅན་མཚུངས་ལྡན་གྱི་རྒྱུར་འགྱུར་གྱི། གཞན་བཞི་མཚུངས་པ་ཙམ་གྱི་མཚུངས་ལྡན་གྱི་རྒྱུར་མི་འགྱུར་བའི་ཕྱིར་ཏེ། རྟེན་མཚུངས་ན་མཚུངས་པ་ལྔ་ཆར་ཚང་དགོས་ལ། གཞན་རྣམས་ལ་མ་ངེས་པའི་ཕྱིར་ཏེ། བདག་རྐྱེན་མིག་ལ་བརྟེན་པའི་སེམས་སེམས་བྱུང་རྣམས་དམིགས་རྣམ་རྫས་དུས་བཞི་ཡང་མཚུངས་པར་གྲུབ་ལ། སྔོན་པོ་ལྟ་བུའི་དམིགས་རྣམ་རྫས་དུས་མཚུངས་ཀྱང་རྟེན་མཚུངས་པར་མི་འགྲུབ་པའི་ཕྱིར་རོ་ཞེས་འཆད་པ་ལ། རང་འགྲེལ་ལས། གང་དག་རྟེན་མཚུངས་པ་ཡོད་པའི་སེམས་དང་སེམས་ལས་བྱུང་བ་དེ་དག་ནི་ཕན་ཚུན་དུ་མཚུངས་པར་ལྡན་པའི་རྒྱུ་ཡིན་ནོ་ཞེས་སོ། ། འདིར་མཆིམས་ཊཱིཀ་ལས།
དུས་མཉམ་པའི་རྒྱུ་འབྲས་མཚུངས་ལྡན་ལས་གཞན་པ་དེ་ལྷན་ཅིག་འབྱུང་རྒྱུའི་མཚན་ཉིད་ཡིན་ཞེས་བཤད་པ་ནི། མཁས་པའི་གཏམ་མ་ཡིན་ཏེ། མཚུངས་ལྡན་གྱི་རྒྱུ་ཡིན་ན་ལྷན་ཅིག་འབྱུང་རྒྱུ་ཡིན་དགོས་པའི་ཕྱིར་ཏེ། རང་འགྲེལ་ལས། མཚུངས་པར་ལྡན་པའི་རྒྱུ་གང་ཡིན་པ་དེ་ནི་ལྷན་ཅིག་འབྱུང་བའི་རྒྱུ་ཡང་ཡིན་ནོ་ཞེས་བཤད་པའི་ཕྱིར། འོ་ན་དེ་འདྲ་སོ་སོར་བཤད་པ་ལ་རྒྱུ་མཚན་དང་དགོས་པ་ཅི་ཡོད་སྙམ་ན། ཕན་ཚུན་འབྲས་བུ་བྱེད་པའི་ཆ་ནས་ལྷན་ཅིག་འབྱུང་རྒྱུར་བཞག་པ་ཡིན་ཏེ། མགྲོན་པོ་རྣམས་གྲོགས་སྟོབས་ཀྱི་ཕན་ཚུན་ལམ་དུ་འགྲོགས་པ་དང་ཕན་ཚུན་ཆོས་མཐུན་པའི་ཕྱིར། ཕན་ཚུན་མཚུངས་པ་ལྔས་མཚུངས་པའི་ཆ་ནས་མཚུངས་ལྡན་གྱི་རྒྱུར་བཞག་པ་ཡིན་ཏེ། ལམ་གྱི་མགྲོན་པོ་རྣམས་ཕན་ཚུན་ཟས་དང་ཁྲུས་ལ་སོགས་པའི་བྱ་བ་འདྲ་བ་དང་མཚུངས་པའི་ཕྱིར་ཞེས་འཆད་པ།
རང་འགྲེལ་ལས། གང་དག་རྟེན་མཚུངས་པ་ཡོད་པའི་སེམས་དང་སེམས་ལས་བྱུང་བ་དེ་དག་ཕན་ཚུན་འབྲས་བུའི་དོན་གྱི་ན་ལྷན་ཅིག་འབྱུང་བའི་རྒྱུ་ཡིན་ཏེ། འགྲོན་པོ་རྣམས་ཕན་ཚུན་གྱི་སྟོབས་ཀྱི་ལྷན་ཅིག་ལམ་དུ་འགྲོ་བ་བཞིན་ནོ། ། མཚུངས་པར་ལྡན་པའི་དོན་གྱི་ན་མཚུངས་པར་ལྡན་པའི་རྒྱུ་ཡིན་ཏེ། འགྲོན་པོ་དེ་དག་ཉིད་ཟས་ལ་སོགས་པ་ཡོངས་སུ་ལོངས་སྤྱོད་པར་བྱ་བ་ལ་འདྲ་བར་སྦྱོར་བ་ཡིན་ནོ་ཞེས་སོ། ། གཉིས་པ་དོགས་པ་དཔྱད་པ་ནི། འོ་ན་མ་འོངས་པའི་སྔོན་ནི་མིག་གི་རྣམ་པར་ཤེས་པ་དེ། འདས་པའི་སྔོན་ནི་མིག་གི་རྣམ་པར་ཤེས་པ་དེ། ཁོ་རང་གི་འཁོར་གྱི་སེམས་བྱུང་དང་མཚུངས་ལྡན་རྣམ་པ་ལྔ་མཚུངས་ཡིན་ནམ་མིན། ཡིན་ན་དེའི་མཚུངས་ལྡན་གྱི་རྒྱུ་མ་ཡིན་པར་ཐལ་ལོ། །
ཟེར་ན། གཞན་དག་གི་སྤྱོད་ཡུལ་མ་ཡིན་ཡང་། སྐལ་བཟང་གི་གདུལ་བྱ་ཡོད་ན་ཁོ་བོས་བཤད་པར་བྱ་སྟེ། འདས་པ་དང་། མ་འོངས་པ་སྐྱེ་བའི་ཆོས་ཅན་གྱི་སྔོན་ནི་མིག་གི་རྣམ་པར་ཤེས་པ་ནི། ཁོ་རང་འཁོར་གྱི་སེམས་བྱུང་དང་། དམིགས་རྣམ་མཚུངས་པ་སོགས་ཡིན་ནོ། ། ད་ལྟ་དེའི་དམིགས་པ་མེད་ཀྱང་སྔར་དམིགས་ཟིན་པའི་ཕྱིར་དང་། མ་འོངས་པ་ན་དམིགས་པར་འགྱུར་བའི་ཕྱིར་རོ། ། དེ་ཙམ་གྱིས་ཀྱང་དཔྱོད་ལྡན་ཡིད་ཚིམ་པ་ཡིན་མོད།

འོན་ཀྱང་མ་འོངས་པ་མི་སྐྱེ་བའི་ཆོས་ཅན་གྱི་སྔོན་ནི་མིག་གི་རྣམ་པར་ཤེས་པ་དེ་ཁོ་རང་འཁོར་གྱི་སེམས་བྱུང་དང་། མཚུངས་ལྡན་རྣམ་པ་ལྔ་མཚུངས་ཡིན་ནམ་མིན་ཞེས་དཔྱད་ན། དཀའ་བའི་འཕྲང་དམ་པོར་གྱུར་པ་སྟེ། མཁས་མཆོག་དབྱིག་གཉེན་ཉིད་ལ་དགའ་ལྡན་དུ་དྲི་བར་འོས་ཏེ། གཞན་ལ་སྨྲ་རྒྱུ་མེད་པའི་ཕྱིར་རོ། ། ལྔ་པ་ཀུན་འགྲོའི་རྒྱུ་ལ་གཉིས། མཚན་ཉིད་མདོར་བསྟན། མཚན་གཞི་རྒྱས་པར་བཤད་པའོ། ། དང་པོ་ནི། རང་སའི་ཉོན་མོངས་ཅན་ཕྱི་མའི་རྒྱུ་མཐུན་གྱི་རྒྱུར་གྱུར་པའི་རང་སའི་ཉོན་མོངས་སྔར་སྐྱེས་པ་འདས་ད་ལྟར་གང་རུང་གིས་བསྡུས་པའི་ཉོན་མོངས་ཅན་ཆོས་ཅན། རང་སའི་ཉོན་མོངས་ཅན་ཕྱི་མའི་ཀུན་འགྲོའི་རྒྱུའི་མཚན་ཉིད་ཡིན་ཏེ།
ཁྱོད་ཀྱིས་དེ་ལྟར་འཇོག་ནུས་པའི་ཕྱིར་རོ། ། འོ་ན་ཀུན་འགྲོ་རྒྱུ་འདི་སྐལ་མཉམ་གྱི་རྒྱུའི་ནང་ཚན་ལྟ་བུ་ཡིན་པ་ལས་ལོགས་སུ་ཕྱེ་བ་ལ་རྒྱུ་མཚན་དང་དགོས་པ་ཅི་ཡོད་སྙམ་ན། དེ་ཡོད་དེ། ཀུན་འགྲོའི་རྒྱུ་འདི་ནི་ཉོན་མོངས་ཅན་ཁོ་ན་ལ་ཡོད་ཀྱི། དགེ་བ་དང་མ་སྒྲིབ་ལུང་མ་བསྟན་ལ་མེད་དོ་ཞེས་ཤེས་པར་བྱ་བའི་ཆེད་ཡིན་པའི་ཕྱིར་དང་། ཟག་བཅས་སྐལ་མཉམ་གྱི་རྒྱུ་ལ། ས་དང་རིས་གཅིག་པ་གཅིག་དགོས་ཀྱང་། ཀུན་འགྲོའི་རྒྱུ་འདི་ནི། རིས་མི་གཅིག་པའི་གནད་ཀྱིས་ཀྱང་རྒྱུ་ཡིན་ནོ་ཞེས་ཤེས་པར་བྱ་བའི་ཆེད་ཡིན་པའི་ཕྱིར་ཞེས་འཆད་པ་ལ། ཀུན་འགྲོ་ཞེས་བྱ་ཉོན་མོངས་ཅན། །
རྣམས་ཀྱི་རང་ས་ཀུན་འགྲོ་ལྔ། ། ཞེས་དང་། རང་འགྲེལ་ལས། འདི་ནི་ཉོན་མོངས་པ་ཅན་གྱི་ཆོས་ཀྱི་ཐུན་མོང་གི་རྒྱུ་ཉིད་ཡིན་པས་ན་སྐལ་པ་མཉམ་པའི་རྒྱུ་ལས་ལོགས་ཤིག་ཏུ་རྣམ་པར་བཞག་གོ ། རིས་གཞན་དག་གི་ཡང་རྒྱུ་ཡིན་པའི་ཕྱིར་ཏེ། དེ་དག་གི་མཐུས་ནི་རིས་གཞན་པའི་ཉོན་མོངས་པ་དག་ཀྱང་སྐྱེ་བར་འགྱུར་རོ་ཞེས་སོ། ། གཉིས་པ་མཚན་གཞི་ནི། ཀུན་འགྲོའི་ཉོན་མོངས་པ་ནི་དུ། ཀུན་འགྲོ་ཉོན་མོངས་པ་དང་ཀུན་འགྲོའི་རྒྱུ་ལ་ཁྱད་པར་ཅི་ལྟ་བུ་སྙམ་ན། བཤད་པར་བྱ་སྟེ།
ཀུན་འགྲོའི་ཉོན་མོངས་པ་ནི་སུམ་ཅུ་རྩ་གསུམ་སྟེ། ཁམས་གསུམ་གྱི་སས་བསྡུས་ཀྱི་སྡུག་བསྔལ་མཐོང་སྤང་གི་ལྟ་བ་ལྔ། མ་རིག་པ་ཐེ་ཚོམ་གཉིས་ཏེ་བདུན། ཀུན་འབྱུང་མཐོང་སྤང་གི་ལོག་ལྟ་དང་ལྟ་བ་མཆོག་འཛིན་གཉིས། མ་རིག་པ་ཐེ་ཚོམ་གཉིས་དང་བཞི་སྟེ་བཅུ་གཅིག་ཚར་གསུམ་དུ་ཡོད་པའི་ཕྱིར་རོ། ། དེས་ན་ཀུན་འགྲོའི་ཉོན་མོངས་དང་ཀུན་འགྲོའི་རྒྱུ་ལ་མུ་བཞི་ཡོད་དེ། འདས་ད་ལྟར་གྱི་ཕྲ་རྒྱས་སུམ་ཅུ་རྩ་གསུམ་ཐོབ་པ་མ་གཏོགས་པའི་མཚུངས་ལྡན་དང་བཅས་པ་རྣམས་གཉིས་ཀའི་མུ། མ་འོངས་པའི་ཕྲ་རྒྱས་སོ་གསུམ་མཚུངས་ལྡན་དང་བཅས་པ་ཀུན་འགྲོའི་ཉོན་མོངས་ཡིན་ལ་ཀུན་འགྲོའི་རྒྱུ་མ་ཡིན་པའི་མུ། ཕྲ་རྒྱས་སོ་གསུམ་འདས་ད་ལྟར་བའི་སྐྱེ་སོགས་བཞི་རྣམས་ཀུན་འགྲོའི་རྒྱུ་ཡིན་ལ་ཀུན་འགྲོའི་ཉོན་མོངས་མ་ཡིན་པའི་མུ། དགེ་བ་དང་མ་བསྒྲིབས་པ་རྣམས་གཉིས་མིན་གྱི་མུ་ཡིན་པ་ན།
དེ་བཞིན་དུ་ཉོན་མོངས་ཀུན་འགྲོ་དང་ཕྲ་རྒྱས་ཀུན་འགྲོ་ལ་མུ་གསུམ་འབྱུང་སྟེ། སྔར་གྱི་སོ་གསུམ་པོ་དེ་གཉིས་ཆར་ཡིན་པའི་མུ། དགེ་དང་མཚུངས་ལྡན་གྱི་སེམས་བྱུང་གཞན་དང་དགེ་དང་མཚུངས་ལྡན་གྱི་སེམས་རྣམས་ནི་ཉོན་མོངས་པ་ཀུན་འགྲོ་ཡིན་ལ་ཕྲ་རྒྱས་ཀུན་འགྲོ་མ་ཡིན་པའི་མུ། དགེ་བ་སོགས་གཉིས་མིན་གྱི་མུ་ཡིན་ཞིང་། ཕྲ་རྒྱས་ཀུན་འགྲོ་ཡིན་ལ་ཉོན་མོངས་ཀུན་འགྲོ་མ་ཡིན་པའི་མུ་ནི་མེད་པའི་ཕྱིར་རོ། ། དེས་ན་ཕྲ་རྒྱས་སོ་གསུམ་མཚུངས་ལྡན་དང་བཅས་པ་དང་དེ་དག་གི་སྐྱེ་སོགས་བཞི་སོགས་འདས་ད་ལྟར་རྣམས་ནི་ཀུན་འགྲོའི་རྒྱུ་ཡིན་ནོ་ཞེས་ཤེས་པར་བྱའོ། ། དེས་ན་སྤྱིར་ཀུན་འགྲོའི་རྒྱུ་ཡིན་ན། སྐལ་མཉམ་གྱི་རྒྱུ་ཡིན་དགོས་ཀྱང་། གཞི་གཅིག་ལ་བཀར་ན་མི་དགོས་ཏེ། འདོད་པའི་སས་བསྡུས་ཀྱི་སྡུག་བསྔལ་མཐོང་སྤང་དུ་གྱུར་པའི་འཇིག་ལྟ་སོགས་འདོད་པའི་སས་བསྡུས་ཀྱི་ཀུན་འབྱུང་མཐོང་སྤང་སོགས་སྤང་བྱ་རིགས་གཞན་བཞིའི་ཀུན་འགྲོའི་རྒྱུ་ཡིན་ཀྱང་དེའི་སྐལ་མཉམ་གྱི་རྒྱུ་མ་ཡིན་པའི་ཕྱིར།
དེ་ལྟ་བུ་དེའི་ཕྱིར་སྐལ་མཉམ་གྱི་རྒྱུ་ནི་ཡིན་ཏེ། དེ་འདོད་པའི་སས་བསྡུས་ཀྱི་སྡུག་བསྔལ་མཐོང་སྤང་གི་འཇིག་ལྟ་མ་འོངས་པ་སོགས་ཀྱི་སྐལ་མཉམ་གྱི་རྒྱུ་ཡིན་པའི་ཕྱིར། དོན་དེ་རྣམས་དཔྱད་པ་ནི། འོག་ཕྲ་རྒྱས་བསྟན་པ་ལ། སྡུག་བསྔལ་རྒྱུ་མཐོང་སྤང་བྱ་བ། ། ལྟ་དང་དེ་བཞིན་ཐེ་ཚོམ་དང་། ། གང་དེའང་ལྷན་ཅིག་མ་འདྲེས་པའི། ། མ་རིག་གང་དེ་ཀུན་ཏུ་འགྲོ། ། ཞེས་སོ། ། དྲུག་པ་རྣམ་སྨིན་རྒྱུ་ལ།
ངོ་བོ་དང་། དོགས་དཔྱོད་གཉིས། ། དང་པོ་ནི། མི་དགེ་བ་དང་དགེ་བ་ཟག་བཅས་གང་རུང་གིས་བསྡུས་པའི་ཟག་བཅས་ཀྱི་ལས་ཆོས་ཅན། ཁྱོད་རྣམ་སྨིན་གྱི་རྒྱུའི་མཚན་ཉིད་ཡིན་སྟེ། ཁྱོད་ཀྱིས་དེ་ལྟར་འཇོག་ནུས་པའི་ཕྱིར། དེས་ན་ལུང་མ་བསྟན་རྣམ་སྨིན་གྱི་རྒྱུ་མ་ཡིན་ཏེ། སྟོབས་ཆུང་བའི་ཕྱིར་ཏེ། ས་བོན་རུལ་བ་བཞིན་ནོ། ། ཟག་མེད་ཀྱི་ལས་རྣམས་ཀྱང་རྣམ་སྨིན་གྱི་རྒྱུ་མ་ཡིན་ཏེ།
སྲེད་པས་མ་བརླན་པའི་ཕྱིར་ཏེ། རླན་དང་བྲལ་བའི་ས་བོན་དྲུང་པོ་བཞིན་ནོ་ཞེས་འཆད་པ། རྣམ་སྨིན་རྒྱུ་ནི་མི་དགེ་དང་། ། དགེ་དང་ཟག་བཅས་རྣམས་ཁོ་ན་ཞེས་སོ། ། གཉིས་པ་དོགས་དཔྱོད་ལ། འོ་ན་རྣམ་སྨིན་གྱི་རྒྱུ་ཞེས་པ་དེ། འབྲས་བུ་རྣམ་པར་སྨིན་པའི་རྒྱུ་ཡིན་པས་རྣམ་སྨིན་གྱི་རྒྱུར་བཞག་པ་ཡིན་ནམ། རྣམ་པར་སྨིན་པ་ཡང་ཡིན་རྒྱུ་ཡང་ཡིན་པའི་གཞི་མཐུན་ཡིན་པས་ན་རྣམ་པར་སྨིན་པའི་རྒྱུར་བཞག་པ་གང་ཡིན། དང་པོ་ལྟར་ན། མིག་ཤེས་ཀྱི་རྣམ་སྨིན་ལས་སྐྱེས་པ་ཡིན་ནོ་ཞེས་བཤད་པ་མི་འཐད་པར་ཐལ།
མིག་དེ་རྣམ་སྨིན་གྱི་རྒྱུ་ལས་སྐྱེས་པ་ཡིན་གྱི། རྣམ་སྨིན་ལས་སྐྱེས་པ་མིན་པའི་ཕྱིར། གཉིས་པ་ལྟར་ན། འོ་ན་མིག་དེ་ལས་ཀྱི་རྣམ་སྨིན་ཡིན་ཞེས་བཤད་པ་མི་འཐད་པར་ཐལ། རྣམ་སྨིན་ཡང་ཡིན་ལ་རྒྱུ་ཡང་ཡིན་པའི་གཞི་མཐུན་ཞིག་ལ་རྣམ་སྨིན་གྱི་རྒྱུར་བཞག་པ་གང་ཞིག ཟག་བཅས་ཀྱི་ལས་རྣམ་སྨིན་མ་ཡིན་པའི་ཕྱིར་ཞེ་ན། སྐྱོན་མེད་དེ། དེ་གཉིས་གང་ཡང་རུང་བ་ཞིག་ཁས་བླངས་པས་ཆོག་པའི་ཕྱིར་རོ་ཞེས་འཆད་པ། རང་འགྲེལ་ལས། རྣམ་པར་སྨིན་པའི་རྒྱུ་ཞིག་རྣམ་པར་སྨིན་པ་ཡིན་ནམ།
འོན་ཏེ་རྣམ་པར་སྨིན་པ་ཉིད་རྣམ་པར་སྨིན་པའི་རྒྱུ་ཡིན། དེ་ལས་ཅིར་འགྱུར། གལ་ཏེ་རྣམ་པར་སྨིན་པའི་རྒྱུ་ཞིག་རྣམ་པར་སྨིན་པའི་རྒྱུ་ཡིན་ན་ནི། མིག་རྣམ་པར་སྨིན་པ་ལས་སྐྱེས་པ་ཡིན་ནོ། ། ཞེས་བྱ་བ་དེ་དང་དེར་མི་འགྱུར་རོ། ། ཅིའི་ཕྱིར་ཞེ་ན། ལས་ལས་སྐྱེས་པའི་ཕྱིར་ལ། ལས་ཀྱང་རྣམ་པར་སྨིན་པའི་རང་བཞིན་མ་ཡིན་པའི་ཕྱིར་རོ། ། འོན་ཏེ་རྣམ་པར་སྨིན་པ་ཉིད་རྒྱུ་ཡིན་པས་རྣམ་པར་སྨིན་པའི་རྒྱུ་ཡིན་ན་ནི། ལས་ཀྱི་རྣམ་པར་སྨིན་པ་ཞེས་བྱ་བ་དེར་མི་འགྱུར་རོ། །
ཅིའི་ཕྱིར་ཞེ་ན། རྣམ་པར་སྨིན་པ་རྒྱུ་ཡིན་པའི་ཕྱིར་ལ། རྣམ་པར་སྨིན་པ་ཡང་ལས་ཀྱི་རང་བཞིན་མ་ཡིན་པའི་ཕྱིར་རོ། ། གཉིས་ཀ་ལྟར་ཡང་རུང་ངོ་ཞེས་སྔར་བཤད་ཟིན་ཏོ་ཞེས་སོ། ། སྔར་ཇི་ལྟར་བཤད་ན། ཁམས་བསྟན་པའི་མཛོད་ལས་འདི་ལྟར་བཤད་དེ། དེ་ཡང་ཉོན་ཅིག རྣམ་སྨིན་གྱི་རྒྱུ་ཡིན་པས་རྣམ་སྨིན་གྱི་རྒྱུ་ཞེས་བཤད་ཀྱང་མིག་ལ་རྣམ་སྨིན་སྐྱེས་ཞེས་བཤད་པ་དང་མ་འགལ་ཏེ། རྣམ་སྨིན་གྱི་རྒྱུ་ལས་སྐྱེས་པ་ལ་རྣམ་སྨིན་སྐྱེས་ཞེས་བར་གྱི་ཚིག་མི་མངོན་པར་བྱས་པ་ཡིན་པའི་ཕྱིར། ཡང་ན་རྣམ་པར་སྨིན་པ་ཡང་སྨིན།
རྒྱུ་ཡང་ཡིན་པས་རྣམ་སྨིན་གྱི་རྒྱུ་ཞེས་བཤད་ཀྱང་འགལ་བ་མེད་དེ། ཟག་བཅས་ཀྱི་ལས་རྣམས་ནི་འབྲས་བུའི་དུས་སུ་ཕྱིན་པར་བྱེད་པས་རྣམ་པར་སྨིན་པ་ཞེས་བཞག་པ་ཡིན་པའི་ཕྱིར། ཡང་ན། རང་འབྲས་རྣམ་སྨིན་གྱི་རྒྱུ་ཡིན་པས། རྣམ་སྨིན་ཞེས་འབྲས་མིང་རྒྱུ་ལ་བཏགས་པ་ཡིན་པའི་ཕྱིར་རོ་ཞེས་འཆད་པ་ལ། རྣམ་པར་སྨིན་ལས་སྐྱེས་པ་དང་། ། རྒྱས་ལས་བྱུང་བ་ནང་གི་ལྔ། ། ཞེས་པའི་རང་འགྲེལ་ལས། དེ་ལ་རྣམ་པར་སྨིན་པའི་རྒྱུ་ལས་སྐྱེས་པ་ནི། རྣམ་པར་སྨིན་ལས་སྐྱེས་པ་སྟེ།
བར་གྱི་ཚིག་མི་མངོན་པར་བྱས་པའི་ཕྱིར། བ་གླང་གི་ཤིང་རྟ་ཞེས་བྱ་བ་ལྟ་བུའོ། ། ཡང་ན་འབྲས་བུའི་དུས་སུ་ཕྱིན་པར་བྱེད་པའི་ལས་ནི་རྣམ་པར་སྨིན་པར་ཞེས་བྱ་སྟེ། རྣམ་པར་སྨིན་པར་འགྱུར་བའི་ཕྱིར་རོ་ཞེས་སོགས་དང་། ཡང་ན་རྒྱུ་ལ་འབྲས་བུ་བཏགས་པ་ཡིན་ཏེ་ཞེས་སོགས། དེས་ན་ལས་དགེ་སྡིག་གི་རྣམ་སྨིན་གྱི་འབྲས་བུ་ཆོས་ཅན། ཁྱོད་ལ་རྣམ་པར་སྨིན་པ་ཞེས་འཇོག་པའི་རྒྱུ་མཚན་ཡོད་དེ། ཁྱོད་རང་གི་རྣམ་སྨིན་གྱི་རྒྱུ་དང་མི་འདྲ་བར་སྨིན་པས་ན་དེ་ལྟར་བཤད་པ་ཡིན་པའི་ཕྱིར་ཞེས་འཆད་པ་ལ། རང་འགྲེལ་ལས། ཡང་རྣམ་པར་སྨིན་པ་ཞེས་བྱ་བའི་དོན་ཅི་ཞེ་ན།
མི་འདྲ་བར་སྨིན་པ་ནི་རྣམ་པར་སྨིན་པའོ་ཞེས་སོ། ། གསུམ་པ་དུས་ཀྱི་སྒོ་ནས་མཇུག་བསྡུ་བ་ལ། ཤེས་བྱ་ཆོས་ཅན། སྐལ་མཉམ་དང་ཀུན་འགྲོ་རྒྱུ་གཉིས་ལ་འདས་ད་ལྟར་གྱི་དུས་གང་རུང་གཉིས་ཁོ་ན་ཡིན་དགོས་ཀྱི་དེ་གཉིས་ལ་མ་འོངས་པ་ནི་མེད་དེ། དེ་གཉིས་ནི་རང་གི་རྒྱུ་མཐུན་གྱི་འབྲས་བུ་དང་བཅས་པ་ཡིན་པ་གང་ཞིག རང་གི་རྒྱུ་མཐུན་གྱི་འབྲས་བུ་སྐྱེད་པ་ལ་རང་འབྲས་ཕྱི་མ་བསྐྱེད་དགོས། མ་འོངས་པ་ཡིན་ན་རང་འབྲས་ཕྱི་མ་སྐྱེད་བྱེད་མ་ཡིན་དགོས་པའི་ཕྱིར་ཏེ། མ་འོངས་པ་ལ་སྔ་ཕྱིའི་རིམ་པ་མེད་པའི་ཕྱིར་རོ། ། ལྷན་མཚུངས་གཉིས་དང་རྣམ་སྨིན་གྱི་རྒྱུ་གསུམ་ནི་དུས་གསུམ་པ་ཡིན་ཏེ། དེ་གསུམ་ལ།
དུས་གསུམ་རེ་རེ་ནས་ཚང་བའི་ཕྱིར་རོ། ། བྱེད་རྒྱུ་ལ་ནི། དུས་གསུམ་ཆར་དང་དུས་ཀྱི་མ་བསྡུས་པ་ཡང་ཡོད་དེ། དེ་ལ་འདུས་བྱས་དང་འདུས་མ་བྱས་གཉིས་ཆར་ཡོད་པའི་ཕྱིར་རོ་ཞེས་འཆད་པ་ལ། ཀུན་འགྲོ་སྐལ་མཉམ་དུས་གཉིས་པ། ། གསུམ་པོ་དག་ནི་དུས་གསུམ་པ་ཞེས་སོ། ། གཉིས་པ་འབྲས་བུ་བཤད་པ་ལ་གཉིས། མདོར་བསྟན་པ་དང་རྒྱས་པར་བཤད་པའོ། ། དང་པོ་ནི། ཤེས་བྱ་ཆོས་ཅན།
འབྲས་བུ་འཇོག་ཚུལ་ཡོད་དེ། འདུས་བྱས་ཐམས་ཅད་དང་འདུས་མ་བྱས་གསུམ་གྱི་ནང་ནས་བྲལ་བ་སྟེ་སོ་སོར་བརྟགས་འགོག་དང་བཅས་པ་ལ་འབྲས་བུ་ཞེས་འཇོག་པའི་ཕྱིར་ཏེ། རང་འགྲེལ་ལས། འབྲས་བུའི་ཆོས་རྣམས་གང་ཞེ་ན། འདུས་བྱས་ཀྱི་ཆོས་ཐམས་ཅད་དང་། ། སོ་སོར་བརྟགས་པའི་འགོག་པ་འོ། ། ཞེས་འབྱུང་བས་སོ་ཞེས་བཤད་པའི་ཕྱིར་རོ་ཞེས་འཆད་པ་ལ། འདུས་བྱས་བྲལ་བཅས་འབྲས་བུ་ཡིན་ཀྱང་འདུས་མ་བྱས་ཀྱི་ཆོས་ལ་རྒྱུ་དང་འབྲས་བུ་དེ་དག་མེད་པའི་ཕྱིར་ཏེ། ཁོ་འདུས་མ་བྱས་ཡིན་ན་ཁོའི་རྒྱུ་དང་ཁོའི་འབྲས་བུ་མེད་པས་ཁྱབ་པའི་ཕྱིར་ཏེ། འདུས་མ་བྱས་ཀྱི་ཆོས་ལ་རྒྱུ་དྲུག་དང་འབྲས་བུ་ལྔ་གང་ཡང་མེད་པའི་ཕྱིར་རོ་ཞེས་འཆད་པ་ལ།
འདུས་མ་བྱས་ལ་དེ་དག་མེད་ཅེས་དང་། ། རང་འགྲེལ་ལས། ཅིའི་ཕྱིར་ཞེ་ན། རྒྱུ་རྣམ་པ་དྲུག་མི་སྲིད་པའི་ཕྱིར་དང་། འབྲས་བུ་རྣམ་པ་ལྔ་མི་སྲིད་པའི་ཕྱིར་རོ་ཅེས་སོ། ། འོ་ན་སོ་སོར་བརྟག་འགོག་དེ་འབྲས་བུ་ཡིན་པའི་རྒྱུ་མཚན་ཅི་སྙམ་ན། དེ་ཆོས་ཅན། ཁྱོད་འབྲས་བུ་ཡིན་ཏེ། ཁྱོད་རང་ཐོབ་བྱེད་བར་ཆད་མེད་ལམ་གྱི་བྲལ་འབྲས་ཡིན་པའི་ཕྱིར་དང་། ཁྱོད་དེའི་སྐྱེས་བུ་བྱེད་འབྲས་ཀྱང་ཡིན་པའི་ཕྱིར་ཏེ།
ཁྱོད་རང་ཐོབ་བྱེད་བར་ཆད་མེད་ལམ་གྱི་སྟོབས་ཀྱིས་ཐོབ་པའི་ཐོབ་འབྲས་ཡིན་པའི་ཕྱིར་རོ། ། འོ་ན་དེ་ཐོབ་བྱེད་ཀྱི་བར་ཆད་མེད་ལམ་དེ་དེའི་རྒྱུ་བྱེད་རྒྱུ་ཡིན་པར་ཐལ། དེ་དེའི་འབྲས་བུ་ཡིན་པའི་ཕྱིར་སྙམ་ན། མི་མཚུངས་ཏེ། དེ་ཁོ་བོའི་བྱེད་རྒྱུ་ཡིན་ན། ཁོ་སྐྱེ་བ་ལ་གེགས་མེ་བྱེད་པའི་ཆ་ནས་དེའི་བྱེད་རྒྱུར་བཞག་དགོས་པ་ལས། འདུས་མ་བྱས་རྣམས་ནི་སྐྱེ་བར་རུང་བ་མ་ཡིན་པའི་ཕྱིར་ཁོ་སྐྱེ་བ་ལ་གེགས་བྱེད་མི་བྱེད་ཀྱི་དཔྱད་པ་མི་འཇུག་པའི་ཕྱིར། འོ་ན་སོ་སོར་བརྟག་འགོག་དེ་ཁོ་རང་ཐོབ་བྱེད་བར་ཆད་མེད་ལམ་དེའི་འབྲས་བུ་མིན་པར་ཐལ། སོ་སོར་བརྟག་འགོག་ཐོབ་བྱེད་བར་ཆད་མེད་ལམ་ལ་དེ་དེའི་ཐོབ་པ་དེའི་རྒྱུ་ཡིན་པའི་ཕྱིར་སྙམ་ན་ཡང་མ་ཁྱབ་སྟེ། དེ་དེའི་ཐོབ་པ་དེའི་བསྐྱེད་བྱེད་ཀྱི་རྒྱུ་དང་བྲལ་བ་དེའི་ཐོབ་བྱེད་ཀྱི་རྒྱུ་ཡིན་པའི་ཕྱིར་ཏེ།
བྱེད་རྒྱུ་ལ་བྱེད་རྒྱུ་ནུས་ཅན་ནུས་མེད་གཉིས་དང་། སྐྱེས་བུ་བྱེད་པའི་རྒྱུ་ལ་ཡང་འབྲས་བུ་དེ་ཐོབ་བྱེད་དང་བསྐྱེད་བྱེད་གཉིས་ཡོད་པའི་ཕྱིར་རོ། ། ཞེས་འཆད་པ་ལ། རང་འགྲེལ་ལས། ཅིའི་ཕྱིར་ལམ་བྲལ་བའི་བྱེད་རྒྱུའི་རྒྱུར་མི་འདོད་ཅེ་ན། འདི་ལྟར་དེ་ནི་སྐྱེ་བ་ལ་གེགས་མི་བྱེད་པའི་ངོ་བོར་རྣམ་པར་བཞག་པ་ཡིན་ན་འདུས་མ་བྱས་ནི་སྐྱེ་བ་དང་ལྡན་པ་མ་ཡིན་ནོ། ། ད་ནི་དེ་གང་གིའམ་ཇི་ལྟར་ན་འབྲས་བུ་ཡིན་ཞེ་ན། ལམ་གྱི་འབྲས་བུ་ཡིན་ཏེ། དེའི་སྟོབས་ཀྱིས་ཐོབ་པའི་ཕྱིར་རོ། ། འོ་ན་ནི་དེ་ཁོ་ན་ལ་ནུས་པའི་ཕྱིར་ཐོབ་པ་ཁོ་ན་ལམ་གྱི་འབྲས་བུ་ཡིན་གྱི་བྲལ་བ་ནི་མ་ཡིན་ནོ། །
ཐོབ་པ་ལ་ཡང་དེའི་ནུས་པ་གཞན་ལ་བྲལ་བ་ལ་ཡང་གཞན་ཏེ། ཐོབ་པ་ལ་དེ་ཇི་ལྟར་ནུས་ཞེ་ན་བསྐྱེད་པའི་ཕྱིར་རོ། ། བྲལ་བ་ལ་ཇི་ལྟར་ཞེ་ན། ཐོབ་པར་བྱེད་པའི་ཕྱིར་རོ་ཞེས་སོ། ། དེས་ན་འདུས་མ་བྱས་རྣམས་འདུས་བྱས་ཀྱི་བྱེད་རྒྱུ་ཡིན་ཏེ། དེ་སྐྱེ་བ་ལ་མི་སྒྲིབ་པའི་ངོ་བོར་གནས་པའི་ཕྱིར་རོ། ། དེས་ན་དེའི་བྱེད་རྒྱུ་ནུས་མེད་དོ། ། འོན་ཀྱང་དེ་འདུས་བྱས་སྐྱེས་བྱེད་ཀྱི་རྒྱུ་ནི་མ་ཡིན་ཏེ། འདུས་མ་བྱས་ལ་འབྲས་བུ་འཛིན་པ་དང་སྨིན་པའི་མཐུ་མེད་པའི་ཕྱིར་ཏེ། དེ་དུས་ལས་གྲོལ་བའི་ཕྱིར་རོ་ཞེས་འཆད་པ་ལ།
རང་འགྲེལ་ལས། ཇི་ལྟར་ན་འདུས་མ་བྱས་བྱེད་རྒྱུའི་རྒྱུ་ཡིན་ཞེ་ན། སྐྱེ་བ་ལ་མི་སྒྲིབ་པའི་དངོས་པོས་བྱེད་རྒྱུའི་རྒྱུ་ཡིན་གྱི། འདི་ལ་འབྲས་བུ་ཡོད་པ་ནི་མིན་ཏེ། དུས་ལས་གྲོལ་བ་ལ་འབྲས་བུ་འབྱིན་པ་དང་སྨིན་པའི་མཐུ་མེད་པའི་ཕྱིར་རོ། ། གཉིས་པ་རྒྱས་བཤད་ལ་བཞི། རྒྱུ་དང་འབྲས་བུ་སྦྱར་ཏེ་བཤད། ། འབྲས་བུ་སོ་སོར་གཏན་ལ་ཕབ། འཛིན་འབྱིན་འབྲས་བུའི་ཁྱད་པར་བཤད། ། རྒྱུ་ལས་འབྲས་བུ་གང་སྐྱེ་བཤད་པའོ། །
དང་པོ་ནི། འོ་ན་འབྲས་བུ་ལྔ་པོ་དེ། རྒྱུ་དྲུག་པོ་གང་དང་གང་གི་འབྲས་བུ་ཡིན་སྙམ་ན། ཤེས་བྱ་ཆོས་ཅན། རྒྱུ་དྲུག་དང་འབྲས་བུ་ལྔ་སྦྱོར་བའི་ཚུལ་ཡོད་དེ། རྣམ་སྨིན་གྱི་འབྲས་བུ་དེ་རྒྱུ་དྲུག་ལས་ཐ་མ་རྣམ་སྨིན་གྱི་རྒྱུའི་འབྲས་བུ་ཡིན། བདག་པོའི་འབྲས་བུ་དེ་རྒྱུ་དྲུག་ལས་རྒྱུ་དང་པོ་བྱེད་རྒྱུའི་འབྲས་བུ་ཡིན། རྒྱུ་མཐུན་གྱི་འབྲས་བུ་དེ་རྒྱུ་བར་པ་སྐལ་མཉམ་དང་ཀུན་འགྲོའི་རྒྱུ་གཉིས་ཀྱི་འབྲས་བུ་ཡིན། སྐྱེས་བུ་བྱེད་འབྲས་དེ་ལྷན་ཅིག་འབྱུང་རྒྱུ་དང་མཚུངས་ལྡན་གྱི་རྒྱུ་གཉིས་ཀྱི་འབྲས་བུར་འཇོག་པ་ཡིན་པའི་ཕྱིར་རོ་ཞེས་པ་ལ། རྣམ་སྨིན་འབྲས་བུ་ཐ་མའི་ཡིན། །
བདག་པོའི་འབྲས་བུ་དང་པོའི་ཡིན། ། རྒྱུ་མཐུན་སྐལ་མཉམ་ཀུན་འགྲོ་བའི། ། སྐྱེས་བུ་པ་ནི་གཉིས་ཀྱི་ཡིན་ཞེས་སོ། ། དེ་ཡང་ལྷན་མཚུངས་ཀྱི་རྒྱུ་གཉིས་ལ་རང་གི་འབྲས་བུ་ཐུན་མོང་མ་ཡིན་པ་འཇོག་རྒྱུ་མེད་པས་སྐྱེས་བུ་བྱེད་འབྲས་དེ་དེ་གཉིས་ཀྱི་འབྲས་བུའི་ཐོབ་སྐལ་དུ་བཞག་པ་ཙམ་ཡིན་གྱི་རྒྱུ་གཞན་ལ་ཡང་སྐྱེས་བུ་བྱེད་འབྲས་མེད་པ་ནི་མ་ཡིན་ཏེ། འབྲས་བུ་གང་ཞིག་རྒྱུ་དེའི་དུས་སུ་བྱུང་བའམ་རྒྱུ་དེའི་དེ་མ་ཐག་ཏུ་བྱུང་བ་དེ་རྒྱུ་དེའི་སྐྱེས་བུ་བྱེད་འབྲས་སུ་འཇོག་པ་གང་ཞིག བྱེད་རྒྱུ་ལ་ནི་རང་དུས་དང་རང་གི་དེ་མ་ཐག་གཉིས་གཅིག་ཆར་དུ་འབྲས་བུ་བསྐྱེད་པ་ཡོད། སྐལ་མཉམ་ཀུན་འགྲོ་གཉིས་ལ་ནི། རང་གི་དེ་མ་ཐག་ཏུ་རང་འབྲས་བསྐྱེད་པ་ཡོད་པས་སྐྱེས་བུ་བྱེད་འབྲས་རེ་ཞིག་ཏུ་ཡོད་པའི་ཕྱིར་རོ། ། འོན་ཀྱང་རྣམ་སྨིན་གྱི་འབྲས་བུ་ནི་རྣམ་སྨིན་གྱི་རྒྱུ་དེའི་སྐྱེས་བུ་བྱེད་འབྲས་སུ་མི་རུང་སྟེ། རྣམ་སྨིན་འབྲས་བུ་རྣམས་ནི།
རང་གི་རྣམ་སྨིན་རྒྱུ་དེའི་རང་དུས་དང་དེའི་དེ་མ་ཐག་ཏུ་བསྐྱེད་པ་མེད་པའི་ཕྱིར་རོ། ། ཁ་ཆེ་བ་ལས་གཞན་པའི་མངོན་པ་སྨྲ་བ་འགའ་ཞིག་ནི། རྣམ་སྨིན་གྱི་རྒྱུ་ལ་འང་སྐྱེས་བུ་བྱེད་འབྲས་ཡོད་དེ། བར་དུ་ཆོད་པའི་སྐྱེས་བུ་བྱེད་འབྲས་ཡོད་པའི་ཕྱིར་ཏེ། ཞིང་པ་རྣམས་ཀྱི་སྟོན་ཐོག་ནི། ཞིང་པ་རྣམས་ཀྱི་སྐྱེས་བུའི་བྱེད་འབྲས་ཡིན་པའི་ཕྱིར་ཞེས་བཞེད་དོ་ཞེས་འཆད་པ་ལ། རང་འགྲེལ་ལས། ཅི་གཞན་དག་ལ་ཡང་སྐྱེས་བུ་བྱེད་པའི་འབྲས་བུ་ཡོད་དམ། འོན་ཏེ་གཉིས་ཁོ་ན་ཡིན་ཞེ་ན། རྣམ་པར་སྨིན་པའི་རྒྱུ་མ་གཏོགས་པ་གཞན་དག་ལ་ཡང་ཡོད་དེ།
འདི་ལྟར་སྐྱེས་བུ་བྱེད་པའི་འབྲས་བུ་ནི་ལྷན་ཅིག་བྱེད་པའམ་དེ་མ་ཐག་ཏུ་འབྱུང་བ་ཡིན་ན་རྣམ་པར་སྨིན་པ་ནི་དེ་ལྟར་མ་ཡིན་ནོ། ། གཞན་དག་ན་རེ། དེ་ལ་ཡང་སྐྱེས་བུ་བྱེད་པའི་འབྲས་བུའི་སྐལ་བ་ནི་ཡོད་དེ། དཔེར་ན་ཞིང་པ་རྣམས་ཀྱི་འབྲས་བུ་ལྟ་བུའོ་ཞེས་ཟེར་རོ་ཞེས་སོ། ། དེ་དག་ནི་རང་འགྲེལ་ཉིད་ལས་བྱུང་བའི་དོགས་པ་དཔྱད་པ་ཡིན་ལ། གཞན་ཡང་འདི་ལྟར། རྣམ་སྨིན་གྱི་འབྲས་བུ་ཡིན་ན་རང་རྒྱུ་རྣམ་སྨིན་གྱི་རྒྱུ་དེའི་རྣམ་སྨིན་གྱི་འབྲས་བུ་ཡིན་པ་ཞིག་དགོས་མོད། རྒྱུ་གཞན་ལ་ཡང་། རྣམ་སྨིན་གྱི་འབྲས་བུ་མེད་པ་མིན་ཏེ། རྒྱུ་གཞན་ལྔའི་ནང་ཚན་ལ་ཡང་རྣམ་སྨིན་གྱི་རྒྱུ་ཡིན་པ་དེ་སྲིད་པའི་ཕྱིར་ཏེ།
དེ་རྣམས་ལ་མི་དགེ་བ་དང་དགེ་བ་ཟག་བཅས་ཀྱི་ཆ་རེ་ཅི་རིགས་པར་ཡོད་པའི་ཕྱིར་རོ། ། འོན་ཀྱང་སྐལ་མཉམ་དང་ཀུན་འགྲོའི་ཉོན་མོངས་པའི་རྣམ་སྨིན་གྱི་འབྲས་བུ་དེ་དག སྐལ་མཉམ་ཉོན་མོངས་དང་ཀུན་འགྲོའི་ཉོན་མོངས་པའི་རྒྱུ་མཐུན་འབྲས་བུ་མ་ཡིན་ཞིང་། ལྷན་ཅིག་འབྱུང་རྒྱུ་དང་མཚུངས་ལྡན་རྒྱུར་གྱུར་པའི་ཉོན་མོངས་པའི་རྣམ་སྨིན་གྱི་འབྲས་བུ་དེ་དག དེ་དང་དེའི་ལྷན་ཅིག་འབྱུང་འབྲས་དང་མཚུངས་ལྡན་འབྲས་བུ་ནི་མ་ཡིན་ཏེ། ཆོས་དེའི་རྒྱུ་མཐུན་འབྲས་བུ་དང་། ཆོས་དེའི་རྣམ་སྨིན་འབྲས་བུ་འགལ་བའི་ཕྱིར། ཆོས་དེའི་རྣམ་སྨིན་འབྲས་བུ་ཡིན་ན་ཆོས་དེ་དང་ལྷན་ཅིག་འབྱུང་བ་མ་ཡིན་དགོས་ཤིང་། དེ་དང་མཚུངས་ལྡན་ཡང་མ་ཡིན་དགོས་པའི་ཕྱིར་རོ། ། ཡང་ཆོས་དེའི་རྣམ་སྨིན་གྱི་འབྲས་བུ་ཡིན་ན་ཆོས་དེའི་བདག་འབྲས་ཡིན་དགོས་ཤིང་།
ཆོས་དེའི་རྣམ་སྨིན་གྱི་འབྲས་བུ་ཡིན་ན་ཆོས་དེའི་སྐྱེས་བུ་བྱེད་འབྲས་ནི་མ་ཡིན་དགོས་ཏེ། སྔོན་བྱུང་མ་ཡིན་འདུས་བྱས་ནི། ། འདུས་བྱས་ཁོ་ནའི་བདག་པོའི་འབྲས། ། ཞེས་བཤད་པ་དང་། རིགས་མཐུན་གཞན་གྱི་བར་ཆོད་པའི་སྐྱེས་བུ་བྱེད་འབྲས་མེད་པའི་གནད་ཀྱིས་སོ། ། འོན་ཀྱང་ཆོས་དེའི་སྐྱེས་བུ་བྱེད་འབྲས་ལ། སྐད་ཅིག་མ་མང་པོས་བར་དུ་ཆོད་པ་ནི་སྲིད་པ་ཁོ་ན་ཡིན་ཏེ། འགོག་པ་ལ་སྙོམས་པར་འཇུག་ཁ་མའི་སེམས་དེ་ལངས་མ་ཐག་པའི་སེམས་དེའི་མཚུངས་པ་དེ་མ་ཐག་རྐྱེན་ཡིན་པས། དེ་ལས་ལངས་མ་ཐག་པའི་སེམས་དེ། སྙོམས་པར་འཇུག་ཁ་མའི་སེམས་ཀྱི་སྐྱེས་བུ་བྱེད་འབྲས་ཡིན་པའི་ཕྱིར་རོ། །
གཉིས་པ་སོ་སོར་གཏན་ལ་དབབ་པ་ལ། རྣམ་སྨིན་གྱི་འབྲས་བུ་སོགས་ལྔ་ལས་དང་པོ་ནི། རང་གི་རྣམ་སྨིན་རྒྱུའི་འབྲས་བུར་གྱུར་པའི་རྣམ་པར་སྨིན་པ་ཆོས་ཅན། ཁྱོད་རྣམ་སྨིན་གྱི་འབྲས་བུའི་མཚན་ཉིད་ཡིན་ཏེ། ཁྱོད་ཀྱིས་དེ་ལྟར་འཇོག་ནུས་པའི་ཕྱིར་རོ། ། དེས་ན་རྣམ་སྨིན་གྱི་འབྲས་བུ་ལ་མ་བསྒྲིབས་ལུང་མ་བསྟན་གྱི་ཆོས་ཡིན་པ་ཞིག་དགོས་ཏེ། ལུང་བསྟན་པ་དགེ་མི་དགེ་དང་བསྒྲིབས་ལུང་མ་བསྟན་རྣམས་ནི་རྣམ་སྨིན་དུ་མི་རིགས་པའི་ཕྱིར་རོ། ། དེ་ཡང་རྣམ་སྨིན་གྱི་འབྲས་བུ་ལ་སེམས་ཅན་དུ་བརྗོད་པ་སྟེ་སེམས་ཅན་དུ་སྟོན་པའམ། སེམས་རྒྱུད་ཀྱི་བསྡུས་པ་ཞིག་དགོས་ཏེ། སེམས་བརྒྱུད་ཀྱི་མ་བསྡུས་པ་རྣམ་སྨིན་གྱི་འབྲས་བུ་ཡིན་ན་ལས་མ་བྱས་པ་དང་ཕྲད་པ་དང་།
བྱས་པ་ཆུད་ཟོས་པའི་ཉེས་པ་སོགས་སུ་འགྱུར་བའི་ཕྱིར་དང་། རྣམ་སྨིན་གྱི་འབྲས་བུ་ནི་གཞན་དང་ཐུན་མོང་མ་ཡིན་པར་རང་ཁོ་ནས་མྱོང་དགོས་པའི་ཕྱིར་རོ། ། དེ་ཡང་རང་གི་རྣམ་སྨིན་གྱི་རྒྱུ། ལུང་བསྟན་པ་དགེ་མི་དགེའི་ལས་དེའི་ཕྱིས་འབྱུང་བ་སྟེ། དེ་དང་བར་དུ་ཆོས་གཞན་གྱིས་ཆོད་པ་ཞིག་དགོས་ཏེ། ལས་དེ་དང་ལྷན་ཅིག་པའམ། ལས་དེའི་དེ་མ་ཐག་ཏུ་འབྱུང་བ་མེད་པའི་ཕྱིར། འོན་ཀྱང་དེ་གཉིས་ཀྱི་བར་དུ་ཚེ་གཅིག་གིས་བར་ཆོད་པ་ནི་མི་དགོས་ཏེ། རྣམ་སྨིན་གྱི་འབྲས་བུ་མཐོང་ཆོས་ལ་མྱོང་འགྱུར་གྱི་ལས་ཡོད་པའི་ཕྱིར་རོ། ། དེ་ལྟ་མོད་ཀྱི་རྟེན་འབྲེལ་ཡན་ལག་བཅུ་གཉིས་ཀྱི་ནང་ཚན་འདུ་བྱེད་ཀྱི་རྟེན་འབྲེལ་གྱི་རྣམ་སྨིན་གྱི་འབྲས་བུ་ནི་མཐོང་ཆོས་ལ་མྱོང་བ་མེད་པར་ཁས་བླངས་དགོས་ཏེ།
དེ་གཉིས་ཀྱི་བར་དུ་ཚེ་གཅིག་གིས་བར་ཆོད་དགོས་པའི་ཕྱིར་རོ་ཞེས་འཆད་པ་ལ། རྣམ་སྨིན་ལུང་དུ་མ་བསྟན་ཆོས། ། སེམས་ཅན་བརྗོད་ལུང་བསྟན་ཕྱིས་འབྱུང་། ། ཞེས་སོ། ། དེས་ན་ཆོས་དེའི་རྣམ་སྨིན་འབྲས་བུ་དང་བདག་འབྲས་ལ་མུ་གསུམ་འབྱུང་སྟེ། དགེ་བའི་ལས་ཀྱི་རྣམ་སྨིན་འབྲས་བུར་གྱུར་པའི་བདེ་འགྲོ་དེ་གཉིས་ཆར་གྱི་མུ། དགེ་བའི་ལས་ཀྱི་བདག་འབྲས་སུ་གྱུར་པའི་དགེ་བ་དེའི་བདག་འབྲས་ཡིན་ལ་དེའི་རྣམ་སྨིན་གྱི་འབྲས་བུ་མ་ཡིན་པའི་མུ། འདུས་མ་བྱས་རྣམས་དེ་གཉིས་ཆར་མིན་པའི་མུ་ཡིན་པའི་ཕྱིར། དེའི་རྣམ་སྨིན་འབྲས་བུ་ཡིན་ལ་དེའི་བདག་འབྲས་མ་ཡིན་པའི་མུ་ནི་མེད་དེ། དེ་ཡིན་ན་དེའི་བདག་འབྲས་ཡིན་དགོས་པའི་ཕྱིར་རོ། །
ཆོས་དེའི་རྣམ་སྨིན་གྱི་འབྲས་བུ་དང་ཆོས་དེའི་སྐྱེས་བུའི་བྱེད་འབྲས་ལ་ཡང་མུ་གསུམ་སྟེ། དེ་གཉིས་ཡིན་གྱི་མུ་མེད་པའི་ཕྱིར་རོ། ། གཉིས་པ་རྒྱུ་མཐུན་གྱི་འབྲས་བུ་ནི། རང་གི་རྒྱུ་དང་འདྲ་བའི་རིགས་སུ་གནས་པའི་ཆ་ནས་རྒྱུ་དེའི་འབྲས་བུར་བཞག་པ་དེ་ཆོས་ཅན། ཁྱོད་རང་གི་རྒྱུ་དེའི་རྒྱུ་མཐུན་གྱི་འབྲས་བུའི་མཚན་ཉིད་ཡིན་ཏེ། ཁྱོད་ཀྱིས་དེ་འཇོག་ནུས་པའི་ཕྱིར། རྒྱུ་མཐུན་འབྲས་བུ་ཆོས་ཅན། ཁྱོད་ལ་དབྱེ་ན་གཉིས་ཡོད་དེ། སྐལ་མཉམ་རྒྱུ་ཡི་འབྲས་བུ་དང་། ཀུན་འགྲོའི་རྒྱུའི་འབྲས་བུ་གཉིས་ཡོད་པའི་ཕྱིར།
དང་པོ་དེ་ལའང་གཉིས་ཡོད་དེ། ཟག་མེད་སྐལ་མཉམ་གྱི་འབྲས་བུ་དང་། ཟག་བཅས་སྐལ་མཉམ་གྱི་འབྲས་བུ་གཉིས་ཡོད་པའི་ཕྱིར་རོ། ། རྒྱུ་མཐུན་རྒྱུ་འབྲས་དེ་དག་འདྲ་བའི་ཚུལ་ཡང་གསུམ་སྟེ། ཟག་མེད་སྐལ་མཉམ་ལ་ངོ་བོ་འདྲ་བས་ཆོག ཟག་བཅས་སྐལ་མཉམ་ལ་རྣམ་པ་འདྲ་བ་དགོས། ཀུན་འགྲོའི་རྒྱུ་འབྲས་ལ་ཉོན་མོངས་ཅན་དུ་འདྲ་བ་དང་། ས་གཅིག་པ་དགོས་པའི་ཕྱིར། དེ་གསུམ་གྱི་བར་པ་དེ་ལ་ཁྱད་ཆོས་གསུམ་ཚང་དགོས་ཏེ། སྤང་བྱ་རིགས་ལྔ་གང་རུང་དུ་སྤང་བྱ་རིགས་གཅིག་པ།
དེ་ཙམ་གྱི་མི་ཆོག་པར་ས་དགུ་པོ་གང་རུང་དུ་ས་གཅིག་པ། དེས་ཀྱང་མི་ཆོག་པར་རྒྱུ་དེ་འབྲས་བུའི་སྔ་ལོགས་སུ་སྐྱེས་པ་ཞིག་དགོས་པའི་ཕྱིར་རོ། ། གསུམ་པ་དེ་ལའང་ཁྱད་ཆོས་གསུམ་ཚང་དགོས་ཏེ། ཉོན་མོངས་ཅན་ཡིན་པ། སྤང་བྱ་རིགས་གཅིག་པ་མི་དགོས་ཀྱང་ས་གཅིག་པ། རྒྱུ་དེ་འབྲས་བུ་དེའི་སྔར་སྐྱེས་པ་གསུམ་དགོས་པའི་ཕྱིར་རོ་ཞེས་འཆད་པ་ལ། རྒྱུ་མཐུན་རྒྱུ་དང་འདྲ་བ་འོ། ། ཞེས་དང་། རང་འགྲེལ་ལས། རྒྱུ་དང་འདྲ་བའི་ཆོས་གང་ཡིན་པ་དེ་ནི་རྒྱུ་མཐུན་པའི་འབྲས་བུ་ཏེ།
འདི་ལྟ་སྟེ་སྐལ་བ་མཉམ་པ་དང་། ཀུན་ཏུ་འགྲོ་བའི་རྒྱུ་དག་གི་ལྟ་བུའོ། ། གལ་ཏེ་ཀུན་ཏུ་འགྲོ་བའི་རྒྱུས་འབྲས་བུ་ཡང་འདྲ་བ་ཡིན་ནའོ། ། ཅི་ལྟར་སྐལ་བ་མཉམ་པའི་རྒྱུ་ཁོ་ནར་མི་འདོད་ཅེ་ན། འདི་ལྟར་དེ་ནི་ས་དང་ཉོན་མོངས་པ་ཅན་ལས་འདྲ་བ་ཡིན་གྱི། རྣམ་པ་ལས་ནི་མ་ཡིན་ནོ། ། གང་ཞིག་རྣམ་པ་ལས་ཀྱང་འདྲ་བ་དེ་ནི་སྐལ་བ་མཉམ་པའི་རྒྱུ་ཡིན་པར་ཁས་ལེན་པ་ཉིད་དོ་ཞེས་སོ། ། དེས་ན་སྐལ་མཉམ་རྒྱུ་དང་ཀུན་འགྲོ་རྒྱུ་ལ་མུ་བཞི་སྟེ། སྐལ་མཉམ་རྒྱུར་གྱུར་པའི་དགེ་བ་རྣམས་ནི་སྐལ་མཉམ་རྒྱུ་ཡིན་ལ་ཀུན་འགྲོའི་རྒྱུ་མ་ཡིན་པའི་མུ། སྡུག་བསྔལ་མཐོང་སྤང་དུ་གྱུར་པའི་ཀུན་འགྲོའི་ཉོན་མོངས་པ་རྣམས་ནི་སྤང་བྱ་གཞན་བཞིའི་ཀུན་འགྲོའི་རྒྱུ་ཡིན་ལ།
དེ་དག་གི་སྐལ་མཉམ་གྱི་རྒྱུ་མ་ཡིན་པ་ལྟ་བུ། འདོད་པའི་སས་བསྡུས་ཀྱི་སྡུག་བསྔལ་མཐོང་སྤང་གི་ཀུན་འགྲོའི་ཉོན་མོངས་རྣམས་ནི། འདོད་པའི་སས་བསྡུས་ཀྱི་སྡུག་བསྔལ་མཐོང་སྤང་ཕྱི་མ་རྣམས་ཀྱི་སྐལ་མཉམ་གྱི་རྒྱུ་དང་ཀུན་འགྲོའི་རྒྱུ་གཉིས་ཆར་ཡིན་པ་ལྟ་བུ། མ་འོངས་པ་རྣམས་ནི་དེ་གཉིས་ཆར་མ་ཡིན་པའི་མུ་ཡིན་པའི་ཕྱིར་ཞེས་འཆད་པ། རང་འགྲེལ་ལས། དེ་ཉིད་ཀྱི་ཕྱིར་གང་ཞིག་སྐལ་པ་མཉམ་པའི་རྒྱུ་ཡིན་པ་ཀུན་ཏུ་འགྲོ་བའི་རྒྱུ་ཡང་ཡིན་ཞེ་ན། མུ་བཞི་སྟེ། མུ་དང་པོ་ནི། སྐལ་བ་མཉམ་པའི་རྒྱུ་ཀུན་ཏུ་འགྲོ་བ་མ་ཡིན་པའོ། ། གཉིས་པ་ནི།
རིས་གཞན་པའི་ཀུན་ཏུ་འགྲོ་བའི་རྒྱུའོ། ། གསུམ་པ་རིས་གཅིག་པའི་ཀུན་ཏུ་འགྲོ་བའི་རྒྱུའོ། ། བཞི་པ་ནི་རྣམ་པ་དེ་དག་མ་གཏོགས་པའོ་ཞེས་སོ། ། དེས་ན་ཆོས་དེའི་རྒྱུ་མཐུན་གྱི་འབྲས་བུ་དང་དེའི་སྐྱེས་བུ་བྱེད་འབྲས་ལ་ཡང་མུ་བཞི་སྟེ་དགེ་བ་སྐད་ཅིག་གསུམ་པོ་དེ་དགེ་བ་སྐད་ཅིག་དང་པོའི་རྒྱུ་མཐུན་གྱི་འབྲས་བུ་ཡིན་ལ། དེའི་སྐྱེས་བུ་བྱེད་འབྲས་མ་ཡིན་པའི་མུ། སོ་སོར་བརྟགས་འགོག་དེ་བར་ཆད་མེད་ལམ་གྱི་སྐྱེས་བུ་བྱེད་འབྲས་ཡིན་པ་དེའི་རྒྱུ་མཐུན་གྱི་འབྲས་བུ་མ་ཡིན་པའི་མུ། གཞན་ཡང་ལྷན་ཅིག་འབྱུང་འབྲས་རྣམས་ལྷན་ཅིག་འབྱུང་རྒྱུ་དེའི་སྐྱེས་བུ་བྱེད་འབྲས་ཡིན་ལ། དེའི་རྒྱུ་མཐུན་གྱི་འབྲས་བུ་མ་ཡིན་པའི་མུ། དགེ་བ་སྐད་ཅིག་གཉིས་པ་ལྟ་བུ་ནི་དགེ་བ་སྐད་ཅིག་དང་པོའི་དེ་གཉིས་ཆར་ཡིན་པའི་མུ། བརྟགས་མིན་འགོག་པ་སོགས་ནི་གཉིས་ཆར་མ་ཡིན་པའི་མུ་ཡིན་པའི་ཕྱིར།
གསུམ་པ་བྲལ་འབྲས་ནི། བློ་ཡི་ཟད་པ་སྟེ། རང་ཐོབ་བྱེད་བར་ཆད་མེད་ལམ་གྱི་སྟོབས་ཀྱིས་ཐོབ་པའི་འགོག་པ་ཆོས་ཅན། ཁྱོད་བྲལ་འབྲས་ཀྱི་མཚན་ཉིད་ཡིན་ཏེ། ཁྱོད་ཀྱིས་དེ་འཇོག་ནུས་པའི་ཕྱིར། བྲལ་འབྲས་ཆོས་ཅན། ཁྱོད་ལ་དབྱེ་ན་གཉིས་ཡོད་དེ། ཟག་མེད་བར་ཆད་མེད་ལམ་གྱིས་ཐོབ་པའི་སོ་སོར་བརྟགས་འགོག་དང་། ཟག་བཅས་ཀྱི་བར་ཆད་མེད་ལམ་གྱིས་ཐོབ་པའི་སོ་སོར་བརྟགས་འགོག་གཉིས་ཡོད་པའི་ཕྱིར་ཞེས་འཆད་པ། བྲལ་བ་བློ་ཡི་ཟད་པ་འོ། །
ཞེས་སོ། ། བཞི་པ་སྐྱེས་བུ་བྱེད་འབྲས་ནི། རྒྱུ་གང་གི་སྟོབས་ཀྱིས་འབྲས་བུ་གང་ཞིག་བསྐྱེད་པའམ་ཐོབ་པ་ན། རྒྱུ་དེ་དང་ཅིག་ཆར་རམ་དེ་མ་ཐག་སྐྱེས་པའམ་ཐོབ་པའི་འབྲས་བུ་ཆོས་ཅན། ཁྱོད་སྐྱེས་བུའི་བྱེད་འབྲས་ཀྱི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། དེ་ཆོས་ཅན། ཁྱོད་ལ་དབྱེ་ན་གཉིས་ཏེ། སྐྱེད་པའི་སྐྱེས་བུ་བྱེད་འབྲས་དང་། ཐོབ་པའི་སྐྱེས་བུ་བྱེད་འབྲས་གཉིས་ཡོད་པའི་ཕྱིར།
དེ་ཆོས་ཅན། ཁྱོད་ལ་སྐྱེས་བུའི་བྱེད་འབྲས་ཞེས་འཇོག་པའི་རྒྱུ་མཚན་ཡོད་དེ། ཁྱོད་སྐྱེས་བུའི་བྱེད་པ་དང་འདྲ་བའི་འབྲས་བུ་ཡིན་པས་ན་དེ་ལྟར་བཏགས་པ་ཡིན་པའི་ཕྱིར། དཔེར་ན་སྨན་བྱ་རོག་རྐང་ཞེས་པ་ལྟ་བུ་ཞེས་འཆད་པ་ལ། གང་གི་སྟོབས་ཀྱིས་གང་སྐྱེས་པའི། ། འབྲས་དེ་སྐྱེས་བུའི་བྱེད་ལས་སྐྱེས། ཞེས་དང་། འགྲེལ་པར། སྐྱེས་བུའི་བྱེད་པ་ཞེས་བྱ་བ་འདི་ཅི་ཞིག་ཅེ་ན། ཆོས་གང་གི་བྱེད་པ་གང་ཡིན་པ་སྐྱེས་བུའི་བྱེད་པ་ལྟ་བུ་ནི་སྐྱེས་བུའི་བྱེད་པ་སྟེ།
དཔེར་ན་སྨན་བྱ་རོག་རྐང་དང་མི་གླང་པོ་ཆེ་མྱོས་པ་ཞེས་བྱ་བཞིན་ནོ་ཞེས་དང་། སོ་སོར་བརྟགས་པའི་འགོག་པ་ནི་གང་གི་སྟོབས་ཀྱིས་ཐོབ་པ་ཞེས་བརྗོད་པར་བྱའོ་ཞེས་སོ། ། དེས་ན་གཞུང་དེའི་དངོས་བསྟན་ལ་ཐོབ་པའི་སྐྱེས་བུའི་བྱེད་འབྲས་ཤུགས་ལ་བསྟན་ཞེས་རྒྱལ་པོ་སྲས་འཆད་ལ། གང་སྤེལ་གཉིས་ཆར་དངོས་སུ་བསྟན་ཞེས་འཆད་དོ། ། དེས་ན་ཆོས་དེའི་སྐྱེས་བུའི་བྱེད་འབྲས་དང་ཆོས་དེའི་བདག་འབྲས་ལ་མུ་བཞི་སྟེ། ཀ་བ་དེ་རྫ་མཁན་གྱི་བདག་འབྲས་ཡིན་ཀྱང་དེའི་སྐྱེས་བུ་བྱེད་འབྲས་མ་ཡིན་པའི་མུ། བུམ་པ་དེ་དེའི་གཉིས་ཆར་ཡིན་པའི་མུ། རྫ་མཁན་རང་ཁོ་རང་གི་གཉིས་ཆར་མིན་པའི་མུ་ཡིན་ལ། དེའི་སྐྱེས་བུའི་བྱེད་འབྲས་ཡིན་ལ་དེའི་བདག་འབྲས་མ་ཡིན་པའི་མུ་ཡིན་པའི་བར་ཆད་མེད་ལམ་ནི་མེད་དེ། རྫ་མཁན་གྱི་སྐྱེས་བུའི་བྱེད་འབྲས་ཡིན་ན་དེའི་བདག་འབྲས་ཡིན་དགོས་པའི་ཕྱིར།
འོ་ན་གོང་དུ་མུ་བཞི་ཁས་བླངས་པ་དང་འགལ་ལོ་སྙམ་ན། མི་འགལ་ཏེ། སོ་སོར་བརྟགས་འགོག་དེ་བར་ཆད་མེད་ལམ་གྱི་སྐྱེས་བུའི་བྱེད་འབྲས་ཡིན་ལ་དེའི་བདག་འབྲས་མ་ཡིན་པའི་མུ་ཡིན་པས། བར་ཆད་མེད་ལམ་ལ་སྦྱར་བའི་མུ་བཞི་རྙེད་སླ་བའི་ཕྱིར། གཞན་དག་གིས་ནི་རྟོགས་པར་དཀའོ། ། ལྔ་པ་བདག་འབྲས་ནི། འདུས་བྱས་གང་དང་གང་ཡིན་པ་དེའི་རང་གི་ངོ་བོ་ལས་གཞན་གང་ཞིག འདུས་བྱས་དེའི་སྔོན་བྱུང་བ་མིན་པའི་འདུས་བྱས་ཆོས་ཅན། ཁྱོད་འདུས་བྱས་གང་དང་གང་ཡིན་པ་དེའི་བདག་འབྲས་ཀྱི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར།
ཡང་ན་ཆོས་དེའི་འབྲས་བུ་གང་ཞིག ཆོས་དེའི་སྔ་ལོགས་སུ་མ་བྱུང་བ་དེ་ཆོས་ཅན། ཁྱོད་ཆོས་དེའི་བདག་འབྲས་ཀྱི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར་རོ། ། འདིར་འདུས་བྱས་ཁོ་ནའི་འབྲས་བུ་ཡིན་ཞེས་ཁོ་ན་སྨོས་པ་ལ་དགོས་པ་ཡོད་དེ། འདུས་མ་བྱས་ལ་བདག་འབྲས་ཡོད་པ་གཅོད་པའི་ཆེད་ཡིན་པའི་ཕྱིར། སྔོན་བྱུང་མིན་ཞེས་སྨོས་པ་ལ་དགོས་པ་ཡོད་དེ། འདུས་བྱས་གང་ཡིན་པ་དེའི་སྔ་ལོགས་སུ་བྱུང་བ་རྣམས་དེ་ལས་ངོ་བོ་གཞན་ཡིན་ཀྱང་དེའི་བདག་འབྲས་མ་ཡིན་ནོ་ཞེས་ཤེས་པའི་ཆེད་ཡིན་པའི་ཕྱིར་ཏེ། རྒྱུ་བས་འབྲས་བུ་སྔ་བ་ནི་མི་སྲིད་པའི་ཕྱིར་ཞེས་འཆད་པ། སྔོན་བྱུང་མ་ཡིན་འདུས་བྱས་ནི། །
འདུས་བྱས་ཁོ་ནའི་བདག་པོའི་འབྲས། ། ཞེས་སོ། ། དེས་ན་འདུས་བྱས་གང་ཞིག་ཁྱོད་ཆོས་དེའི་འབྲས་བུ་ཡིན་ན་ཁྱོད་ཆོས་དེའི་བདག་འབྲས་ཡིན་པས་ཁྱབ་ལ། སྤྱིར་མ་ཁྱབ་སྟེ་སོ་སོར་བརྟག་འགོག་དེ་བར་ཆད་མེད་ལམ་གྱི་འབྲས་བུ་ཡིན་ཀྱང་། དེའི་བདག་འབྲས་མ་ཡིན་པའི་ཕྱིར། དེའི་བྲལ་འབྲས་སུ་བཤད་ཀྱི་བདག་འབྲས་སུ་མ་བཤད་པའི་ཕྱིར་དང་། སྔོན་བྱུང་མ་ཡིན་འདུས་བྱས་ནི་ཞེས་པའི་དགར་ཚིག་དེ་ཡང་། འདུས་མ་བྱས་ལས་དགར་ནས་འདུས་བྱས་ཁོ་ན་བདག་འབྲས་སུ་བཤད་འདུག་པའི་ཕྱིར་རོ། ། དེས་ན་སྐྱེས་བུ་བྱེད་འབྲས་དང་བདག་འབྲས་གཉིས་ཀྱི་ཁྱད་པར་ཡང་གྲུབ་པ་ཡིན་ཏེ། སྐྱེས་བུ་བྱེད་འབྲས་ནི་རང་བྱེད་པ་པོ་ཁོ་ནའི་འབྲས་བུ་ཡིན་ལ།
བདག་འབྲས་ནི་རང་བྱེད་པ་པོ་མིན་པ་གཞན་གྱི་ཡང་འབྲས་བུ་ཡིན་པའི་ཕྱིར་ཞེས་འཆད་པ་ལ། རང་འགྲེལ་ལས། སྐྱེས་བུ་བྱེད་པ་དང་བདག་པོའི་འབྲས་བུ་དག་ལ་ཐ་དད་དུ་བྱ་བ་ཅི་ཞིག་ཡོད་ཅེ་ན། སྐྱེས་བུ་བྱེད་པའི་འབྲས་བུ་ནི་བྱེད་པ་པོའི་ཡིན་ནོ། ། བདག་པོའི་འབྲས་བུ་ནི་བྱེད་པ་པོ་མ་ཡིན་པའི་ཡང་ཡིན་ནོ། ། འདི་ལྟ་སྟེ་བཟོ་བོ་རྣམས་ཀྱི་བཟོ་ནི་སྐྱེས་བུ་བྱེད་པའི་འབྲས་བུ་ཡང་ཡིན་ལ། བདག་པོའི་འབྲས་བུ་ཡང་ཡིན་ནོ། ། གཞན་དག་གིས་ནི་བདག་པོའི་འབྲས་བུ་ཁོ་ན་ཡིན་ནོ་ཞེས་སོ། ། གསུམ་པ་འཛིན་འབྱིན་འབྲས་བུའི་ཁྱད་པར་བཤད་པ་ལ། འོ་ན་རྒྱུ་དྲུག་པོ་དེ་དག་གི་འབྲས་བུ་འཛིན་འབྱིན་གྱི་ཁྱད་པར་ཇི་ལྟར་སྙམ་ན།
བྱེད་རྒྱུ་མ་གཏོགས་པའི་རྒྱུ་ལྔ་པོ་ནི། རང་རང་ད་ལྟར་ཁོ་ནས་རང་འབྲས་འབྱིན་པར་བྱེད་དེ། འདས་པས་ནི་འབྲས་བུ་བཟུང་ཟིན་པའི་ཕྱིར་དང་། བྱ་བ་འགགས་པའི་ཕྱིར་དང་། མ་འོངས་པ་ལ་སྐྱེས་བུ་བྱེད་པ་མེད་པའི་ཕྱིར་དང་། བྱ་བ་མ་སྐྱེས་པའི་ཕྱིར་རོ། ། བྱེད་རྒྱུ་ཡང་ད་ལྟར་བ་ཁོ་ནས་འབྲས་བུ་འཛིན་པར་བྱེད་མོད། འདིར་མི་སྟོན་པའི་རྒྱུ་མཚན་ཡོད་དེ། བྱེད་རྒྱུ་འདུས་མ་བྱས་རྣམས་འབྲས་བུ་འཛིན་འབྱིན་གྱི་དུས་ལས་གྲོལ་བའི་ཕྱིར་རོ་ཞེས་འཆད་པ། ལྔ་ནི་ད་ལྟར་འབྲས་བུ་འབྱིན། །
ཞེས་སོ། ། འབྲས་བུ་འཛིན་པའི་དོན་ནི། འཕེན་པ་བྱེད་པ་སྟེ། ཕྱིའི་ས་བོན་ལྟར་རྒྱུའི་ངོ་བོར་གནས་ནས་འབྲས་བུ་འབྱུང་བར་བྱེད་པ་ལ་རྒྱལ་སྲས་འཆད་དེ། དེ་ཉིད་ལས་འཛིན་ཞེས་བྱ་བ་ནི་འཕེན་པར་བྱེད་པ་སྟེ། ས་བོན་གྱི་དངོས་པོའི་ཉེ་བར་གནས་པ་ཞེས་བྱ་བའི་ཐ་ཚིག་གོ་ཞེས་བཤད་པས་སོ་ཞེས་མཆིམས་བློ་བཟང་གྲགས་པ་གསུང་ལ། འཇམ་སྒེག་ནི། འབྲས་བུ་ནུས་པའི་ཚུལ་གྱིས་འཛིན་པ་ཞེས་འཆད་ཀྱང་ངེས་པ་གཏིང་ཚུགས་ཕྱི་ནས་བཙལ་ལོ། ། དེས་ན་རྒྱུ་དྲུག་པོ་ད་ལྟར་བ་ལ་འབྲས་བུ་འཛིན་པས་ཁྱབ་ལ། འདས་མ་འོངས་ལ་འབྲས་བུ་མི་འབྱིན་པས་ཁྱབ་ཅེས་ཁས་བླངས་དགོས་པ་འདྲའོ། །
འོ་ན་འབྲས་བུ་འཛིན་ཚུལ་དེ་ལྟར་ན། འབྲས་བུ་འབྱིན་ཚུལ་ཇི་ལྟར་སྙམ་ན། ལྷན་མཚུངས་གཉིས་ནི་རབ་ཏུ་སྟེ་དང་པོ་རང་དུས་ཉིད་དུ་འབྲས་བུ་འབྱིན་པར་བྱེད་དེ། དེ་གཉིས་ཀྱི་འབྲས་བུ་འཛིན་འབྱིན་དུས་མཉམ་པས་དེ་གཉིས་ད་ལྟར་བ་ཁོ་ནས་འབྲས་བུ་འབྱིན་པར་ཡང་བྱེད་པའི་ཕྱིར་ཞེས་འཆད་པ། གཉིས་ནི་རབ་ཏུ་འབྱིན་པར་བྱེད་ཅེས་སོ། ། སྐལ་མཉམ་དང་ཀུན་འགྲོ་གཉིས་ནི་ད་ལྟར་བ་དང་འདས་པ་དག་གིས་འབྲས་བུ་འབྱིན་པར་བྱེད་དེ། དེ་གཉིས་ཀྱི་རང་གི་དེ་མ་ཐག་འབྲས་བུ་འབྱིན་ན་ད་ལྟར་བ་དང་། བར་དུ་གཞན་གྱིས་ཆོད་ནས་འབྲས་བུ་འབྱིན་ན་འདས་པས་འབྱིན་པར་སོང་བའི་ཕྱིར། སྙིང་པོ་དྲིལ་ན་རྒྱུ་དེ་གཉིས་ལ་འདས་ད་ལྟར་གཉིས་གཉིས་ཡོད་པས་འདས་པ་རྣམས་ཀྱིས་འདས་པས་འབྲས་བུ་འབྱིན་ལ་ད་ལྟར་བས་ད་ལྟར་དུ་འབྱིན་ཅེས་བྱའོ། ། གཅིག་སྟེ་རྣམ་སྨིན་གྱི་རྒྱུ་ནི་འདས་པ་ཁོ་ནས་འབྲས་བུ་འབྱིན་པར་འགྱུར་བ་སྟེ།
དེས་ནི་རང་དང་འབྲས་བུའི་བར་དུ་ཆོས་གཞན་གྱིས་ཆོད་ནས་རྣམ་སྨིན་འབྱིན་པ་ཁོ་ན་ཡིན་གྱི་རང་དུས་དང་རང་གི་དེ་མ་ཐག་ཏུ་རྣམ་སྨིན་འབྱིན་པ་མེད་པའི་ཕྱིར་ཞེས་འཆད་པ། ད་ལྟར་གྱི་དང་འདས་པ་དག ། གཅིག་ནི་འདས་པས་འབྱིན་པར་འགྱུར་ཞེས་སོ། ། འབྲས་བུ་འཛིན་འབྱིན་གྱི་གནད་དེ་ཡང་། རང་འགྲེལ་ལས། དགེ་མི་དགེ་ལུང་མ་བསྟན་དང་བཅས་པ་ལ་མུ་བཞིའི་སྒོ་ནས་རྒྱས་པར་བཤད་པ་ནི། དཔེར་མཚོན་ན། དགེ་བའི་སྐལ་མཉམ་གྱི་རྒྱུ་འབྲས་བུ་འཛིན་འབྱིན་ལ་མུ་བཞི་ཡོད་པའི་ལོག་ལྟ་ལ་བརྟེན་ནས་དགེ་རྩ་འཆད་ཁ་མའི་དགེ་བའི་ཐོབ་པ་སྐད་ཅིག་ཐ་མ་ད་ལྟར་བ་དེ་ནི། དགེ་བའི་སྐལ་མཉམ་གྱི་འབྲས་བུ་འཛིན་ལ། དེ་མི་འབྱིན་པ་ཡིན་ཏེ།
དེ་དགེ་བ་ད་ལྟར་བ་ཡིན་པའི་ཕྱིར། དེ་ལ་སྐལ་མཉམ་གྱི་དགེ་བ་བསྐྱེད་རྒྱུ་མེད་པའི་ཕྱིར། དགེ་བ་ཉིང་མཚམས་སྦྱར་མ་ཐག་པའི་དགེ་བའི་ཐོབ་པ་འདས་པ་དེ་ནི། སྐལ་མཉམ་དགེ་བའི་འབྲས་བུ་འབྱིན་ལ། དེ་མི་འཛིན་པ་ཡིན་ཏེ། དེས་རང་འབྲས་དགེ་བ་བཟུང་ཟིན་པས་ད་ལྟ་བཟུང་དུ་མེད་པའི་ཕྱིར་དང་། རང་འབྲས་རྒྱུ་མཐུན་གྱི་དགེ་བ་བསྐྱེད་བྱེད་ཡང་ཡིན་པའི་ཕྱིར་རོ། ། གནས་སྐབས་དེ་གཉིས་མ་གཏོགས་པའི་དགེ་བའི་ཐོབ་པ་ད་ལྟར་བ་རྣམས་ནི་སྐལ་མཉམ་དགེ་བའི་འབྲས་བུ་འཛིན་འབྱིན་གཉིས་ཆར་ཡིན་ལ། དགེ་རྩ་ཆད་པའི་གནས་སྐབས་ཀྱི་མི་དགེ་བའི་ཐོབ་པ་སོགས་ནི། སྐལ་མཉམ་དགེ་བའི་འབྲས་བུ་འཛིན་འབྱིན་གཉིས་ཆར་མ་ཡིན་ཏེ།
རྒྱུ་མཚན་བཤད་ཟིན་པའི་ཕྱིར་རོ་ཞེས་འཆད་པ་ལ། རང་འགྲེལ་ལས། དགེ་བའི་སྐལ་མཉམ་གྱི་འབྲས་བུ་འཛིན་ལ་མི་འབྱིན་པ་ཡོད་དམ་ཞེ་ན། མུ་བཞི་སྟེ། མུ་དང་པོ་ནི་དགེ་བའི་རྩ་བ་དག་ཀུན་ཏུ་གཅོད་པས་ཐམས་ཅད་ཀྱི་ཐ་མར་འདོད་པས་ཐོབ་པ་གང་དག་ཡིན་པའོ། ། གཉིས་པ་ནི། འདི་སྐད་དུ་དགེ་བའི་རྩ་བ་དག་ཉིང་མཚམས་སྦྱོར་བས་ཐམས་ཅད་ཀྱི་དང་པོར་ཐོབ་པ་གང་དག་ཡིན་པའོ། ། དེ་དག་ཉིད་ཀྱིས་ཉིང་མཚམས་སྦྱོར་བར་བྱེད་པའི་ཞེས་བརྗོད་པར་བྱ་བ་ནི་ཡིན་ནོ། ། གསུམ་པ་ནི་དགེ་བའི་རྩ་བ་ཀུན་ཏུ་མ་ཆད་པའི་གནས་སྐབས་ལྷག་མ་རྣམས་སུའོ། ། བཞི་པ་ནི་རྣམ་པ་དེ་དག་མ་གཏོགས་པའོ་ཞེས་སོགས་སོ། །
དེ་ཡང་དགེ་རྩ་འཆད་པའི་ཚེ་ན་ནི། ལོག་ལྟ་ཆུང་འབྲིང་ཆེ་གསུམ་དགུས། ། དགེ་རྩ་ཆེ་འབྲིང་ཆུང་གསུམ་རིམ་གྱིས་བཅད་པས། ལོག་ལྟ་ཆེན་པོའི་ཆེན་པོས། དགེ་རྩ་ཆུང་ངུའི་ཆུང་ངུ་ཐོབ་པ་བཅད་ལ། ཉིང་མཚམས་སྦྱོར་བའི་ཚེ་ནི་དགེ་རྩ་དགུ་དང་དགེ་བའི་ཐོབ་པ་འདས་མ་འོངས་སོགས་ཀྱང་གཅིག་ཆར་མཚམས་སྦྱོར་བ་ཡིན་ཏེ། ལས་བསྟན་པ་ལས། མེད་པར་ལྟ་བས་རྩ་བ་གཅོད། ། ཀུན་གྱི་རིམ་གྱིས་མིའི་ནང་དུ། ། སྐྱེས་པ་བུད་མེད་ཀྱིས་གཅོད་དོ། །
མཚམས་ནི་ཐེ་ཚོམ་ཡོད་ལྟ་བས། ། ཞེས་བཤད་པས་སོ། ། དེ་བཞིན་དུ་མི་དགེ་བའི་སྐལ་མཉམ་གྱི་འབྲས་བུ་འཛིན་འབྱིན་ལ་ཡང་མུ་བཞི་སྟེ། འདོད་ཉོན་དགུ་པ་སྤོང་བཞིན་པའི་གང་ཟག་གི་རྒྱུད་ཀྱི་མི་དགེ་བའི་ཐོབ་པ་ད་ལྟར་བ་དེ་དེ་འཛིན་ལ་མི་འབྱིན་པ་དང་། འདོད་པའི་ཆགས་བྲལ་ལས་ཉམས་མ་ཐག་པའི་མི་དགེ་བའི་ཐོབ་པ་འདས་པ་དེ་དེ་འབྱིན་ལ་མི་འཛིན་པའི་མུ་དང་། གཞན་གཉིས་དེས་མཚོན་པའི་ཕྱིར་དང་། བསྒྲིབས་ལུང་མ་བསྟན་གྱི་སྐལ་མཉམ་གྱི་འབྲས་བུ་འཛིན་འབྱིན་ལ་ཡང་མུ་བཞི་སྟེ། དགྲ་བཅོམ་པ་ཐོབ་ཁ་མའི་གང་ཟག་གི་རྒྱུད་ཀྱི་བསྒྲིབས་ལུང་མ་བསྟན་གྱི་ཐོབ་པ་ད་ལྟར་བ་དེ་འཛིན་ལ་མི་འབྱིན་པའི་མུ་དང་། དགྲ་བཅོམ་ལས་ཉམས་མ་ཐག་པའི་གང་ཟག་གི་རྒྱུད་ཀྱི་དེའི་ཐོབ་པ་འདས་པ་དེ་དེ་འབྱིན་མ་མི་འཛིན་སོགས་ཡིན་པའི་ཕྱིར། མ་བསྒྲིབས་ལུང་མ་བསྟན་གྱི་སྐལ་མཉམ་གྱི་འབྲས་བུ་འཛིན་འབྱིན་ལ་མུ་གསུམ་སྟེ།
ལྷག་མེད་དུ་འདའ་ཁ་མའི་དགྲ་བཅོམ་པའི་རྒྱུད་ཀྱི་ཕུང་པོ་ཐ་མ་ད་ལྟར་བ་དེ་འཛིན་ལ་མི་འབྱིན་པ་དང་། གཉིས་ཡིན་དང་གཉིས་མིན་སླ་ཞིང་། མ་བསྒྲིབས་ལུང་མ་བསྟན་གྱི་སྐལ་མཉམ་འབྲས་བུ་འབྱིན་ལ་མི་འཛིན་པ་ནི་མེད་དེ། ལྷག་མེད་ལས་ལྡང་བ་མེད་པའི་ཕྱིར་རོ། ། ཡང་དམིགས་བཅས་གཞིར་བཞག་ལ། དགེ་བའི་སེམས། དགེ་བའི་སྐལ་མཉམ་སེམས་ཀྱི་འབྲས་བུ་འཛིན་འབྱིན་ལ་མུ་བཞི་སྟེ། དགེ་བའི་སེམས་ཀྱི་མཇུག་ཐོགས་སུ་མི་དགེ་བའི་སེམས་ལུང་མ་བསྟན་གྱི་སེམས་འབྱུང་བའི་ཚེ་མུ་དང་པོ་དང་། དེ་ལས་ལྡོག་པའི་ཚེ་མུ་གཉིས་པ་དང་། དགེ་བའི་སེམས་ཀྱི་མཇུག་ཐོགས་སུ་དགེ་བའི་སེམས་འབྱུང་བའི་ཚེ་གཉིས་ཀྱི་མུ་དང་།
མི་དགེ་བའི་སེམས་ཀྱི་འཇུག་ཐོགས་སུ་མི་དགེ་བའི་སེམས་འབྱུང་བའི་ཚེ་དགེ་བའི་སེམས་འཛིན་འབྱིན་གཉིས་ཆར་མེད་པའི་མུ་ཡིན་པའི་ཕྱིར་རོ། ། མི་དགེ་བའི་སེམས་སོགས་ལའང་དེས་རིགས་འགྲེའོ། ། དེ་ལྟར་ཡང་རང་བཟོ་མ་ཡིན་ཏེ། རང་འགྲེལ་ལས་གསལ་བའི་ཕྱིར་རོ། ། དེ་ཡང་མི་དགེ་བའི་སེམས་འབྱུང་ཁ་མའི་དགེ་བའི་སེམས་ཐ་མ་ད་ལྟར་བ་དེ་དགེ་བའི་སྐལ་མཉམ་གྱི་འབྲས་བུ་འཛིན་པ་ཡིན་ཏེ། དེ་དགེ་སེམས་ད་ལྟར་བ་ཡིན་པས། རང་འབྲས་དགེ་བའི་ས་བོན་ཡིན་པའི་ཕྱིར། དེས་དགེ་བའི་སྐལ་མཉམ་གྱི་འབྲས་བུ་མི་འབྱིན་ཏེ། དེ་མི་དགེ་བའི་སེམས་ཀྱི་མཚུངས་པ་དེ་མ་ཐག་རྐྱེན་ཡིན་པའི་ཕྱིར་རོ། ། བཞི་པ་རྒྱུ་གང་ལས་འབྲས་བུ་གང་སྐྱེ་བཤད་པ་ལ།
འབྲས་བུའི་ཆོས་རྣམས་རྒྱུ་དྲུག་པོ་གང་དང་གང་ལས་སྐྱེ་སྙམ་ན། སྤྱིར་བསྐྱེད་བྱ་འབྲས་བུའི་ཆོས་བསྡུས་ན་བཞིར་འདུ་སྟེ། ཉོན་མོངས་ཅན་དང་། རྣམ་སྨིན་སྐྱེས་དང་། ཟག་མེད་སྐད་ཅིག་དང་པོ་དང་། ལྷག་མའི་ཆོས་དང་བཞིར་འདུ་བ་ཡིན་པའི་ཕྱིར། འོ་ན་ལྷག་མའི་ཆོས་དེ་གང་ལ་བྱ་སྙམ་ན། ལྷག་མ་དེ་འཇོག་ཚུལ་ཡོད་དེ། རྣམ་སྨིན་སྐྱེས་མ་གཏོགས་པའི་ལུང་མ་བསྟན་རྣམས་དང་། ཟག་མེད་སྐད་ཅིག་དང་པོ་དེ་མ་གཏོགས་པའི་དགེ་བ་རྣམས་ལ་འཇོག་པའི་ཕྱིར་རོ། །
དེ་ལྟར་ཤེས་ནས་ཉོན་མོངས་ཅན་གྱི་ཤེས་པ། རྣམ་སྨིན་སྐྱེས་ཀྱི་ཤེས་པ། ལྷག་མར་གྱུར་པའི་ཤེས་པ། འཕགས་པ་སྟེ་ཟག་མེད་སྐད་ཅིག་དང་པོར་གྱུར་པའི་ཤེས་པ་རྣམས་རྒྱུ་དྲུག་ལས་སྐྱེ་ཚུལ་ཡོད་དེ། རིམ་པ་བཞིན་དུ་ཉོན་མོངས་ཅན་གྱི་ཤེས་པ་དེ་རྣམ་སྨིན་གྱི་རྒྱུ་མ་གཏོགས་པ་རྒྱུ་ལྷག་མ་ལྔ་ལས་སྐྱེ། རྣམ་སྨིན་སྐྱེས་ཀྱི་ཤེས་པ་དེ་ཀུན་འགྲོའི་རྒྱུ་མ་གཏོགས་པ་རྒྱུ་ལྷག་མ་ལྔ་ལས་སྐྱེ། ལྷག་མར་གྱུར་པའི་ཤེས་པ་དེ་རྣམ་སྨིན་གྱི་རྒྱུ་དང་། ཀུན་འགྲོའི་རྒྱུ་གཉིས་མ་གཏོགས་པའི་རྒྱུ་ལྷག་མ་བཞི་ལས་སྐྱེ། ཟག་མེད་དང་པོར་གྱུར་པའི་ཤེས་པ་དེ་རྣམ་སྨིན་གྱི་རྒྱུ། ཀུན་འགྲོའི་རྒྱུ།
སྐལ་མཉམ་གྱི་རྒྱུ་གསུམ་མ་གཏོགས་པའི་རྒྱུ་ལྷག་མ་གསུམ་ལས་སྐྱེ་བའི་ཕྱིར་རོ་ཞེས་འཆད་པ་ལ་ཉོན་མོངས་ཅན་དང་རྣམ་སྨིན་སྐྱེས། ། ལྷག་དང་དང་པོ་འཕགས་རིམ་བཞིན། ། རྣམ་སྨིན་ཀུན་འགྲོ་དེ་གཉིས་དང་། ། སྐལ་མཉམ་མ་གཏོགས་ལྷག་ལས་སྐྱེ། ། ཞེས་སོ། ། དེ་དག་ཀྱང་བློ་གཞོན་ནུ་དག་ལ་རིམ་བཞིན་སྒྲུབ་ན། ཉོན་མོངས་ཅན་གྱི་ཤེས་པ་དེ། ཁོ་རང་གི་རྣམ་སྨིན་གྱི་རྒྱུ་ལས་མི་སྐྱེ་སྟེ། ཁོ་རྣམ་སྨིན་གྱི་འབྲས་བུ་མ་ཡིན་པའི་ཕྱིར། དེ་རྒྱུ་ལྷག་མ་ལྔ་ལས་སྐྱེ་སྟེ།
ཁོའི་བྱེད་རྒྱུ་སོགས་རེ་རེ་ནས་ཡོད་པ་གང་ཞིག ཁོ་སྐྱེས་པའི་ཡང་ཕྱིར་རོ། ། རྣམ་སྨིན་སྐྱེས་ཀྱི་ཤེས་པ་དེ། ཁོ་རང་གི་ཀུན་འགྲོའི་རྒྱུ་ལས་མི་སྐྱེ་སྟེ། ཁོ་ཉོན་མོངས་ཅན་མ་ཡིན་པའི་ཕྱིར། དེ་རྒྱུ་ལྷག་མ་ལྔ་ལས་སྐྱེ་སྟེ། ཁོ་སྐྱེས་པ་གང་ཞིག ཁོ་བོའི་བྱེད་རྒྱུ་སོགས་ལྔ་ཆར་ཚང་བའི་ཕྱིར་རོ། ། ལྷག་མ་སྟེ་རྣམ་སྨིན་སྐྱེས་མ་ཡིན་པའི་ལུང་མ་བསྟན་གྱི་ཤེས་པ་རྣམས་དང་ཟག་མེད་དང་པོ་མ་ཡིན་པའི་དགེ་བར་གྱུར་པའི་ཤེས་པ་རྣམས། ཁོ་རང་གི་རྣམ་སྨིན་གྱི་རྒྱུ་དང་ཀུན་འགྲོའི་རྒྱུ་གཉིས་ལས་མི་སྐྱེ་སྟེ།
རིམ་བཞིན་རྣམ་སྨིན་གྱི་འབྲས་བུ་མ་ཡིན་པའི་ཕྱིར་དང་། ཉོན་མོངས་ཅན་མ་ཡིན་པའི་ཕྱིར་རོ། ། དེ་དག་རྒྱུ་ལྷག་མ་བཞི་ལས་སྐྱེ་སྟེ། ཁོ་སྐྱེས་པ་གང་ཞིག ཁོའི་བྱེད་རྒྱུ་སྐལ་མཉམ་གྱི་རྒྱུ། མཚུངས་ལྡན་གྱི་རྒྱུ། ལྷན་ཅིག་འབྱུང་རྒྱུ་ཡོད་པའི་ཕྱིར། ཟག་མེད་དང་པོ་ནི་ཁོ་རང་གི་རྣམ་སྨིན་སྐྱེས་ཀྱི་རྒྱུ་དང་། ཀུན་འགྲོའི་རྒྱུ་དང་། སྐལ་མཉམ་གྱི་རྒྱུ་གསུམ་ལས་མི་སྐྱེ་སྟེ།
ཁོ་རྣམ་སྨིན་གྱི་འབྲས་བུ་མིན་པའི་ཕྱིར་དང་ཉོན་མོངས་ཅན་མ་ཡིན་པའི་ཕྱིར་དང་། ཁོའི་སྐལ་མཉམ་གྱི་རྒྱུ་མེད་པའི་ཕྱིར། རིམ་བཞིན་ཆོས་ཅན། ། རྒྱུ་ལྷག་མ་གསུམ་ལས་སྐྱེ་སྟེ། ཁོ་སྐྱེས་པ་གང་ཞིག ཁོའི་བྱེད་རྒྱུ་སོགས་གསུམ་ཡོད་པའི་ཕྱིར་རོ། ། དེ་ལྟར་བཤད་པ་དེ་དག་ཀྱང་འབྲས་བུ་སེམས་དང་སེམས་བྱུང་གང་རུང་གིས་བསྡུས་པའི་ཤེས་པའི་དབང་དུ་བྱས་པ་ཡིན་གྱི། ལྡན་མིན་འདུ་བྱེད་དང་། གཟུགས་ཕུང་གང་རུང་གིས་བསྡུས་པའི་ཉོན་མོངས་ཅན་སོགས་བཞི་པོ་དེ་ཡང་མཚུངས་ལྡན་གྱི་རྒྱུ་མ་གཏོགས་པའི་རྒྱུ་གཞན་ལྔ་ལས་སྐྱེ་ཚུལ་སྔ་མ་དེ་བཞིན་ཏེ། དེ་གཉིས་གང་རུང་གི་ཉོན་མོངས་ཅན་རྣམས་ཁོ་རང་གི་རྣམ་སྨིན་གྱི་རྒྱུ་མ་གཏོགས་པའི་རྒྱུ་ལྷག་མ་བཞི་ལས་སྐྱེ།
དེ་གང་རུང་གི་རྣམ་སྨིན་སྐྱེས་རྣམས་ཁོ་རང་གི་ཀུན་འགྲོའི་རྒྱུ་མ་གཏོགས་པའི་བཞི་ལས་སྐྱེ། ལྷག་མ་རྣམས་དེ་གཉིས་མ་གཏོགས་པ་བཞི་ལས་སྐྱེ། ལྷག་མ་རྣམས་དེ་གཉིས་མ་གཏོགས་པའི་གསུམ་ལས་སྐྱེ། དེ་གང་རུང་གི་ཟག་མེད་དང་པོ་ནི། དེ་གཉིས་དང་སྐལ་མཉམ་རྒྱུ་མ་གཏོགས་པའི་བྱེད་རྒྱུ་དང་ལྷན་ཅིག་འབྱུང་རྒྱུ་གཉིས་ལས་སྐྱེ། རྒྱུ་དྲུག་གི་ནང་ནས་རྒྱུ་གཅིག་ཁོ་ན་ལས་སྐྱེ་བའི་འབྲས་བུ་ནི་མེད་པའི་ཕྱིར་རོ་ཞེས་འཆད་པ་ལ། སེམས་དང་སེམས་ལས་བྱུང་བའི་ཡིན། ། མཚུངས་ལྡན་མ་གཏོགས་གཞན་དེ་བཞིན། ། ཞེས་སོ། ། འདིར་ཉོན་མོངས་ཅན་རྣམས།
ཁོ་རང་གི་རྣམ་སྨིན་གྱི་རྒྱུ་ལས་མི་སྐྱེ་བ་ཡིན་གྱིས་སྤྱིར་རྣམ་སྨིན་གྱི་རྒྱུ་ལས་མི་སྐྱེ་བ་མ་ཡིན་ཏེ། དེས་བདག་རྐྱེན་བྱས་པ་ལ་བརྟེན་ནས་སྐྱེ་བའི་ཕྱིར་རོ། ། གཞན་ལ་ཡང་རིགས་འགྲེས་ཏེ་ཞིབ་ཆ་ཕྱེད་དགོས་སོ།། ༈ །།གཉིས་པ་རྐྱེན་བཤད་པ་ལ། མདོར་བསྟན་རྒྱས་བཤད་གཉིས། དང་པོ་ནི། འོ་ན་རྒྱུ་དང་རྐྱེན་དག་མེད་པར་ནི། ། སྐྱེ་བས་བསྐྱེད་བྱ་བསྐྱེད་བྱེད་མིན། ། ཞེས་པ་ལ་འཕྲོས་ནས། རྒྱུ་དྲུག་གི་རྣམ་བཞག་དེ་ལྟར་ན།
རྐྱེན་གྱི་རྣམ་བཞག་ཇི་ལྟ་བུ་སྙམ་ན། འབྲས་བུ་འབྱུང་བར་བྱེད་པའི་རྐྱེན་དེ་ལ་ནི། རྐྱེན་བཞི་པོ་དག་ཏུ་བཅོམ་ལྡན་འདས་ཀྱིས་གསུངས་ཏེ། མདོ་ལས། རྐྱེན་ཉིད་ནི་བཞི་སྟེ། རྒྱུའི་རྐྱེན་ཉིད་དང་། དེ་མ་ཐག་པའི་རྐྱེན་ཉིད་དང་། དམིགས་པའི་རྐྱེན་ཉིད་དང་། བདག་པོའི་རྐྱེན་ཉིད་དོ་ཞེས་བཤད་པས་སོ་ཞེས་འཆད་པ་ལ། རྐྱེན་ནི་བཞི་པོ་དག་ཏུ་གསུངས་ཞེས་སོ། །
གཉིས་པ་རྒྱས་པར་བཤད་པ་ལ་གསུམ། རྐྱེན་སོ་སོར་གཏན་ལ་ཕབ། རྐྱེན་བཞིས་བྱ་བ་བྱེད་ཚུལ་བཤད། བཞི་ལས་འབྲས་བུ་གང་སྐྱེ་བཤད་པའོ། ། དང་པོ་ལ་བཞི་ལས། དང་པོ་བྱེད་རྒྱུའི་རྐྱེན་ནི། ཆོས་དེའི་ལྷན་ཅིག་འབྱུང་རྒྱུ་ལ་སོགས་པ་རྒྱུ་ཕྱི་མ་ལྔ་པོ་གང་རུང་གི་སྒོ་ནས་ཆོས་དེ་ལ་ཕན་འདོགས་པའི་རིགས་གནས་ཆོས་ཅན། ཁྱོད་རྐྱེན་བཞིས་ཟླས་ཕྱེ་བའི་རྒྱུ་རྐྱེན་ཞེས་བྱ་བ་དེའི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར་རོ་ཞེས་འཆད་པ། རྒྱུ་ཞེས་བྱ་བ་རྒྱུ་ལྔ་ཡིན། །
ཞེས་སོ། ། འདིར་རང་འགྲེལ་ལས། བྱེད་རྒྱུའི་རྒྱུ་མ་གཏོགས་པ་རྒྱུ་ལྔ་ནི་བྱེད་རྒྱུའི་རྐྱེན་ཡིན་ནོ། ། ཞེས་གསུངས་པ་ལ་བརྟེན་ནས། འདི་འཆད་པ་པོ་ཐམས་ཅད་རྒྱུ་རྐྱེན་གྱི་མཚན་ཉིད་ཀྱི་ཟུར་དུ་བྱེད་རྒྱུ་མ་གཏོགས་པའི་རྒྱུ་ལྔ་ཞེས་འཆད་པ་ནི་དཔྱད་པ་མ་ཞུགས་པ་སྟེ། བྱེད་རྒྱུ་མ་ཡིན་པའི་རྒྱུ་དང་རྐྱེན་གང་ཡང་མེད་པའི་ཕྱིར་རོ། ། འོ་ན་རང་འགྲེལ་ལས། དེ་ལྟར་བཤད་པ་ཅི་སྙམ་ན། ཁོ་བོས་བཤད་པར་བྱ་སྟེ། དེའི་དོན་ཆོས་དེའི་རྒྱུ་རྐྱེན་ཡིན་པ་ལ།
དེའི་བྱེད་རྒྱུ་མ་ཡིན་པ་ཞིག་དགོས་ཞེས་པ་མ་ཡིན་གྱི་ཆོས་དེའི་རྒྱུ་རྐྱེན་དུ་འཇོག་པ་ལ་དེའི་བྱེད་རྒྱུ་ཡིན་པ་ཙམ་གྱིས་མི་ཆོག་པར། དེའི་རྒྱུ་ཕྱི་མ་ལྔ་གང་རུང་ཡིན་པ་ཞིག་དགོས་ཞེས་པའི་དོན་ཏེ། འདུས་མ་བྱས་རྣམས་ཆོས་དེའི་རྒྱུ་རྐྱེན་ཡིན་པ་གཅོད་པའི་ཆེད་ཡིན་པའི་ཕྱིར་རོ། ། ཡང་ན་རྒྱུ་དྲུག་གི་ཟླས་ཕྱེ་བའི་བྱེད་རྒྱུ་མ་ཡིན་པ་ཞིག་དགོས་ཞེས་བྱ་བ་སྟེ་རྒྱུ་དྲུག་གི་ནང་ཚན་གྱི་བྱེད་རྒྱུ་ཙམ་གྱི་ཁྱད་པར་བཤད་ཟིན་པའི་ཕྱིར་རོ། ། ལེགས་པར་བཤད་པ་སྙིང་ལ་སིམ་པར་གྱུར་ཅིག དེས་ན་ཆོས་དེའི་རྒྱུ་རྐྱེན་དང་། དེའི་བྱེད་རྒྱུ་ལ་མུ་གསུམ་འབྱུང་གི་དེའི་རྒྱུ་རྐྱེན་ཡིན་ལ། བྱེད་རྒྱུ་མ་ཡིན་པ་མི་སྲིད་དེ། རང་ལས་གཞན་པ་བྱེད་རྒྱུའི་རྒྱུ། ། ཞེས་བཤད་ཟིན་ཏོ། །
གཉིས་པ་མཚུངས་པ་དེ་མ་ཐག་རྐྱེན་ལ། ངོ་བོ། མཚན་གཞི། སྒྲ་བཤད། མུ་བཞི་བཤད་པའོ། ། དང་པོ་ནི། རང་གི་མཚུངས་པ་དེ་མ་ཐག་འབྲས་བསྐྱེད་བྱེད་ཀྱི་རིག་པ་ཆོས་ཅན། ཁྱོད་མཚུངས་པ་དེ་མ་ཐག་རྐྱེན་གྱི་ངོ་བོ་ཡིན་ཏེ། དེའི་འཇོག་བྱེད་ཡིན་པའི་ཕྱིར་རོ། ། གཉིས་པ་མཚན་གཞི་ནི།
ཤེས་བྱ་ཆོས་ཅན། མཚུངས་པ་དེ་མ་ཐག་རྐྱེན་འཇོག་ཚུལ་ཡོད་དེ། དགྲ་བཅོམ་པ་ཐ་མའི་ཤེས་པ་མ་གཏོགས་པའི་སེམས་དང་ལྡན་སེམས་བྱུང་སྐྱེས་པ་རྣམས་དེའི་མཚན་གཞི་ཡིན་པའི་ཕྱིར་རོ་ཞེས་འཆད་པ་ལ། སེམས་དང་སེམས་བྱུང་སྐྱེས་པ་རྣམས། ། ཐ་མ་མིན་མཚུངས་དེ་མ་ཐག་ཅེས་སོ། ། དེས་ན་དེའི་མཚན་གཞིར། སེམས་དང་སེམས་བྱུང་སྐྱེས་པ་རྣམས། ། ཐ་མ་མིན་མཚུངས་དེ་མ་ཐག ། ཅེས་སེམས་དང་སེམས་བྱུང་རྣམས་ཞེས་དང་། སྐྱེས་པ་རྣམས་ཞེས་དང་།
ཐ་མ་མིན་ཞེས་ཟུར་གསུམ་སྨོས་པ་ལ་དགོས་པ་ཡོད་དེ། སེམས་སེམས་བྱུང་རྣམས་མཚུངས་པ་དེ་མ་ཐག་རྐྱེན་ཡིན་གྱི། བེམ་པོ་དང་། ལྡན་མིན་འདུ་བྱེད་རྣམས་དེ་ལྟར་མ་ཡིན་ཞེས་ཤེས་པའི་ཆེད་ཡིན་པའི་ཕྱིར་དང་། སེམས་སེམས་བྱུང་གི་ནང་ནས་ཀྱང་སེམས་སེམས་བྱུང་སྐྱེས་པ་སྟེ་འདས་ད་ལྟར་རྣམས་མཚུངས་པ་དེ་མ་ཐག་རྐྱེན་ཡིན་གྱི་སེམས་སེམས་བྱུང་མ་འོངས་པ་རྣམས་དེ་ལྟར་མ་ཡིན་ཞེས་ཤེས་པའི་ཆེད་ཡིན་པའི་ཕྱིར་དང་། སེམས་སེམས་བྱུང་འདས་ད་ལྟར་ཡིན་ཀྱང་། ལྷག་མེད་དུ་འདའ་ཁ་མའི་དགྲ་བཅོམ་པའི་རྒྱུད་ཀྱི་ཤེས་པ་རྣམས་ནི་མཚུངས་པ་དེ་མ་ཐག་རྐྱེན་མ་ཡིན་ནོ་ཞེས་ཤེས་པའི་ཆེད་ཡིན་པའི་ཕྱིར། དེའི་ཟུར་དང་པོའི་དགོས་པ་ཡང་། ། གཟུགས་ཅན་རྣམས་ནི་མཚུངས་པ་དེ་མ་ཐག་རྐྱེན་མ་ཡིན་ཏེ། མཚུངས་པ་དེ་མ་ཐག་རྐྱེན་ལ་རྒྱུ་འབྲས་གཉིས་མཚུངས་པ་ཞིག་དགོས་པ་ལས།
གཟུགས་ཅན་རྣམས་འཆོལ་བ་ཡིན་པའི་ཕྱིར། འདོད་པའི་གཟུགས་ཀྱི་དེ་མ་ཐག་ཏུ་བསམ་གཏན་གྱི་གཟུགས་འབྱུང་བ་དང་། དེའི་དེ་མ་ཐག་ཏུ་ཟག་མེད་ཀྱི་གཟུགས་འབྱུང་བ་སོགས་ཡིན་པའི་ཕྱིར་བྱས་པ་ལ་ཁོ་ན་རེ། འོ་ན་སེམས་སེམས་བྱུང་རྣམས་ཀྱང་འཆོལ་བར་ཐལ་ཏེ། དགེ་བའི་སེམས་ཀྱི་མཇུག་ཐོགས་སུ་ཉོན་མོངས་ཅན་གྱི་སེམས་འབྱུང་བ་སོགས་ཡིན་པའི་ཕྱིར་ཟེར་བ་ལ། རང་ལུགས་མ་ཁྱབ་མོད། རྒྱ་གར་གྱི་མངོན་པ་སྨྲ་བ་འགའ་ཞིག དགེ་བའི་སེམས་ཀྱི་མཇུག་ཐོགས་སུ་ཉོན་མོངས་ཅན་གྱི་སེམས་འབྱུང་བའི་ཚེ། ཉོན་མོངས་ཅན་གྱི་སེམས་འདས་པ་དེའི་མཚུངས་པ་དེ་མ་ཐག་རྐྱེན་ཡིན་གྱི་དགེ་བའི་སེམས་དེ་ནི་མ་ཡིན་ཏེ་དཔེར་ན་འགོག་པ་ལ་སྙོམས་པར་འཇུག་པའི་སེམས་དེའི་མཚུངས་པ་དེ་མ་ཐག་རྐྱེན་ཡིན་པ་བཞིན་ཞེས་བཞེད་པ་ལ། རང་འགྲེལ་ལས་དེ་སྐད་དུ་ནི་མི་བརྗོད་དོ་ཞེས་གསུངས་པས།
རང་ལུགས་མཚུངས་པ་དེ་མ་ཐག་རྐྱེན་ཡིན་པ་ལ་རྒྱུ་འབྲས་གཉིས་དགེ་མི་དགེ་སོགས་སུ་མཚུངས་པ་ཞིག་མི་དགོས་པའི་གནད་ཀྱིས་དེའི་ཚེ་དགེ་བའི་སེམས་དེ། ཉོན་མོངས་ཅན་གྱི་སེམས་དེའི་མཚུངས་པ་དེ་མ་ཐག་རྐྱེན་དུ་ཁས་ལེན་པ་སོགས་ཀྱི་སྙིང་པོ་ལེན་པ་གཅེས་སོ། ། ཟུར་གཉིས་པའི་གནད་ཀྱིས་མ་འོངས་པ་རྣམས་མཚུངས་པ་དེ་མ་ཐག་རྐྱེན་མ་ཡིན་ཏེ། མཚུངས་པ་དེ་མ་ཐག་རྐྱེན་གྱིས་རང་འབྲས་ཕྱི་མ་བསྐྱེད་དགོས་པ་ལས། མ་འོངས་པ་ལ་སྔ་ཕྱིའི་རིམ་པ་མེད་པས་སོ། ། འོ་ན་སངས་རྒྱས་རྣམས་ཀྱིས་མ་འོངས་པ་ན་འདིའི་རྗེས་སུ་འདི་འདྲ་ཞིག་འབྱུང་ཞེས་ལུང་སྟོན་པར་མི་རིགས་ཏེ། དེ་ལྟར་འབྱུང་བའི་རིམ་པ་མེད་པའི་ཕྱིར། ཞེས་ཟེར་ན། ལན་གྱི་རྣམ་གྲངས་མང་པོ་འདུག་ཀྱང་། ངེས་གནས་མ་རྙེད་པས་བཏང་སྙོམས་ལེགས་སོ། །
དེས་ན་མ་འོངས་པ་ཡིན་ན་རང་འབྲས་མི་བསྐྱེད་པས་ཁྱབ་ཅིང་། ད་ལྟར་བས་ད་ལྟར་བའི་མཚུངས་པ་དེ་མ་ཐག་རྐྱེན་བྱེད་པ་ཡང་མེད་དེ། རྒྱལ་སྲས་ལས། དེ་ཉིད་ཀྱི་ཕྱིར་ད་ལྟར་གྱི་ཡང་ད་ལྟར་གྱི་མཚུངས་པ་དེ་མ་ཐག་རྐྱེན་དུ་མི་འདོད་དེ། སྔ་མ་དང་ཕྱི་མ་ཉིད་མེད་པའི་ཕྱིར་རོ་ཞེས་བཤད་པས་སོ། ། ཟུར་གསུམ་པའི་གནད་ཀྱིས། དགྲ་བཅོམ་ཐ་མའི་ཤེས་པ་རྣམས་ནི་མཚུངས་པ་དེ་མ་ཐག་རྐྱེན་མ་ཡིན་ཏེ། དེས་རང་འབྲས་རིག་པ་ཕྱི་མ་མཚམས་མི་སྦྱོར་བའི་ཕྱིར་རོ། ། གསུམ་པ་སྒྲ་བཤད་ནི། རྐྱེན་དང་རྐྱེན་ཅན་གཉིས་ཀ་སེམས་ཀྱི་འདུ་བྱེད་པར་མཚུངས་ཤིང་།
རིགས་མཐུན་ཤེས་པ་གཞན་གྱི་བར་མ་ཆོད་པས་དེ་མ་ཐག་པ་བསྐྱེད་པར་བྱེད་པས་ན་རྐྱེན་ཏེ། རང་འགྲེལ་ལས། རྐྱེན་འདི་ནི་མཚུངས་པ་ཡང་ཡིན་ལ། དེ་མ་ཐག་པ་ཡང་ཡིན་པས་མཚུངས་པ་དེ་མ་ཐག་པའི་རྐྱེན་ནོ་ཞེས་སོགས་བཤད་པའོ། ། དེས་ན་མཚུངས་པ་དེ་མ་ཐག་རྐྱེན་ལ་རྒྱུ་འབྲས་གཉིས་ཀ་ཤེས་པར་མཚུངས་པ་དང་། རྐྱེན་དེའི་ཕྱི་ལོགས་དེ་མ་ཐག་པ་ཡིན་མི་དགོས་ཏེ། སེམས་མེད་སྙོམ་འཇུག་གཉིས་ལ་མཚུངས་པ་དེ་མ་ཐག་རྐྱེན་ཡོད་པའི་ཕྱིར་དང་། འགོག་པ་ལ་སྙོམས་པར་འཇུག་སེམས་དང་། ལྡང་སེམས་གཉིས་ཀྱི་བར་དུ་དུས་ཡུན་རིང་མོས་ཆོད་པའི་ཕྱིར་རོ། ། ཡང་དགེ་མི་དགེ་སོགས་ལ་རིས་མཐུན་གྱི་མཚུངས་པ་དེ་མ་ཐག་རྐྱེན་དགོས་པ་ཡང་མ་ཡིན་ཏེ།
སེམས་བྱུང་གི་སེམས་ཀྱི་མཚུངས་པ་དེ་མ་ཐག་རྐྱེན་བྱེད་པ་ཡོད་པའི་ཕྱིར་དང་། མི་དགེ་བའི་སེམས་ཀྱིས་དགེ་བའི་སེམས་ཀྱི་མཚུངས་པ་དེ་མ་ཐག་རྐྱེན་བྱེད་པ་ཡོད་པའི་ཕྱིར། མི་དགེ་བའི་སེམས་ཕྱིན་ཆད་མངོན་དུ་མི་འགྱུར་བ་ངེས་པའི་སློབ་པའི་རྒྱུད་ཀྱི་མི་དགེ་བའི་སེམས་ཐ་མ་ད་ལྟར་བ་དེ་མཚུངས་པ་དེ་མ་ཐག་རྐྱེན་མ་ཡིན་ན། དགྲ་བཅོམ་ཐ་མའི་ཤེས་པ་མ་ཡིན་པའི་སེམས་སེམས་བྱུང་འདས་ད་ལྟར་ལ་མཚུངས་པ་དེ་མ་ཐག་རྐྱེན་གྱིས་ཁྱབ་པར་ཁས་བླངས་པ་དང་འགལ། དེ་དེ་ཡིན་ན། དེས་མཚུངས་པ་དེ་མ་ཐག་རྐྱེན་བྱས་པའི་མི་དགེ་བའི་སེམས་ཡོད་པར་ཐལ་བའི་སྐྱོན་གནས་པའི་ཕྱིར་རོ། ། གནད་དེས་ན་མི་དགེ་བའི་སེམས་ཀྱིས་དགེ་བའི་སེམས་ཀྱི་མཚུངས་པ་དེ་མ་ཐག་རྐྱེན་བྱེད་པ་ཡང་ཡོད་ལ། གཅིག་ཤོས་ལ་ཡང་ཡོད་པའི་ཕྱིར་རོ། ། བཞི་པ་མུ་བཞི་བཤད་པ་ལ། སེམས་ཀྱི་མཚུངས་པ་དེ་མ་ཐག་པ་ཅན་དང་།
སེམས་ཀྱི་དེ་མ་ཐག་པ་ཅན་ལ་མུ་བཞི་ཡོད་པའི་སེམས་མེད་ཀྱི་སྙོམས་འཇུག་ལས་ལྡང་བའི་སེམས་དེ་ནི། སེམས་ཀྱི་མཚུངས་པ་དེ་མ་ཐག་པ་ཅན་ཡིན་ལ། སེམས་ཀྱི་དེ་མ་ཐག་པ་ཅན་མ་ཡིན་པའི་མུ་ཡིན་ཏེ། དེ་སེམས་མེད་སྙོམས་འཇུག་ལ་སྙོམས་པར་འཇུག་ཁ་མའི་སེམས་དེའི་མཚུངས་པ་དེ་མ་ཐག་རྐྱེན་བྱས་པ་ཅན་ཡིན་པའི་ཕྱིར་དང་། དེ་གཉིས་ཀྱི་བར་དུ་དུས་རིང་མོས་ཆོད་པས་སེམས་ཀྱི་ཕྱི་ལོགས་དེ་མ་ཐག་ཏུ་བྱུང་བ་ཅན་མ་ཡིན་པའི་ཕྱིར་རོ། ། སེམས་མེད་ཀྱི་སྙོམས་འཇུག་སྐད་ཅིག་གཉིས་པ་དེ་ཡང་མུ་དང་པོ་ཡིན་ཏེ། དེ་དེ་ལ་སྙོམས་པར་འཇུག་ཁ་མའི་སེམས་ཀྱི་མཚུངས་པ་དེ་མ་ཐག་རྐྱེན་བྱས་པ་ལས་བྱུང་ཞིང་། དེ་གཉིས་ཀྱི་བར་དུ་སེམས་མེད་སྙོམས་འཇུག་སྐད་ཅིག་མ་དང་པོས་བར་ཆོད་པས་སེམས་ཀྱི་དེ་མ་ཐག་པ་ཅན་མ་ཡིན་པའི་ཕྱིར། དེ་དག་སེམས་ཀྱི་མཚུངས་པ་དེ་མ་ཐག་པ་ཅན་ཡིན་ཏེ། དེ་གཉིས་ཀྱི་བར་དུ་མཚུངས་པའི་ཤེས་པ་གཞན་གྱི་བར་མ་ཆོད་པའི་ཕྱིར་རོ། །
སེམས་མེད་ཀྱི་སྙོམས་འཇུག་སྐད་ཅིག་མ་དང་པོའི་སྐྱེ་སོགས་བཞི་ནི། སེམས་ཀྱི་དེ་མ་ཐག་པ་ཅན་ཡིན་ལ། སེམས་ཀྱི་མཚུངས་པ་དེ་མ་ཐག་པ་ཅན་མ་ཡིན་པའི་མུ་གཉིས་པ་ཡིན་ཏེ། དེ་སྙོམས་པར་འཇུག་པའི་སེམས་ཀྱི་ཕྱི་ལོགས་དེ་མ་ཐག་ཏུ་བྱུང་བའི་ཕྱིར་དང་དེ་སེམས་ཀྱི་མཚུངས་པ་དེ་མ་ཐག་རྐྱེན་བྱས་པ་ལས་མ་བྱུང་བས་སེམས་ཀྱི་མཚུངས་པ་དེ་མ་ཐག་པ་ཅན་དུ་མི་རུང་བའི་ཕྱིར་རོ། ། དེ་བཞིན་དུ་སེམས་སྐད་ཅིག་མ་གཉིས་པའི་སྐྱེ་སོགས་ཀྱང་མུ་གཉིས་པ་དེ་ཡིན་ཏེ། འདི་ལྟར་དེ་སེམས་ཀྱི་དེ་མ་ཐག་པ་ཅན་ཡིན་ཏེ། སེམས་སྐད་ཅིག་མ་དང་པོའི་ཕྱི་ལོགས་དེ་མ་ཐག་ཏུ་བྱུང་བའི་ཕྱིར་རོ། ། སེམས་ཀྱི་མཚུངས་པ་དེ་མ་ཐག་པ་ཅན་མ་ཡིན་ཏེ། ཁོ་མཚུངས་པ་དེ་མ་ཐག་རྐྱེན་མེད་པའི་ཕྱིར་རོ། ། སེམས་མེད་ཀྱི་སྙོམས་འཇུག་སྐད་ཅིག་དང་པོ་ལྟ་བུ་ནི།
གཉིས་ཡིན་གྱི་མུ་གསུམ་པ་སྟེ། འདི་ལྟར། དེ་སེམས་ཀྱི་དེ་མ་ཐག་པ་ཅན་ཡིན་ཏེ། དེ་ལ་སྙོམས་པར་འཇུག་པའི་སེམས་དེའི་ཕྱི་ལོགས་དེ་མ་ཐག་ཏུ་བྱུང་བའི་ཕྱིར། དེ་སེམས་ཀྱི་མཚུངས་པ་དེ་མ་ཐག་པ་ཅན་ཡིན་ཏེ། ཁོ་ཤེས་པ་མ་ཡིན་ཀྱང་ཁོ་རང་གི་མཚུངས་པ་དེ་མ་ཐག་རྐྱེན་ལས་བྱུང་བར། གསུམ་གྱིས་སྙོམས་པར་འཇུག་པ་གཉིས། ཞེས་པར་འཆད་པར་འགྱུར་བའི་ཕྱིར་རོ། ། དེར་མ་ཟད་སེམས་རྒྱུན་ཆགས་སུ་འབྱུང་བའི་སེམས་སྐད་གཅིག་གཉིས་པ་གསུམ་པ་སོགས་ཀྱང་མུ་གསུམ་པའོ། ། སེམས་མེད་ཀྱི་སྙོམ་འཇུག་སྐད་ཅིག་གཉིས་པ་ཕན་ཆད་ཀྱི་སྐྱེ་སོགས་བཞི་དང་།
ལྡང་སེམས་ཀྱི་སྐྱེ་སོགས་བཞི་ནི། དེ་གཉིས་ཆར་མིན་པའི་མུ་བཞི་པ་སྟེ། སེམས་མེད་ཀྱི་སྙོམས་འཇུག་དང་པོ་སོགས་ཀྱི་བར་ཆོད་པའི་ཕྱིར་སེམས་ཀྱི་དེ་མ་ཐག་པ་ཅན་ཡང་མ་ཡིན་ལ། ཁོའི་མཚུངས་པ་དེ་མ་ཐག་རྐྱེན་མེད་པས་སེམས་ཀྱི་མཚུངས་པ་དེ་མ་ཐག་པ་ཅན་ཡང་མ་ཡིན་པའི་ཕྱིར་ཞེས་འཆད་པ། རང་འགྲེལ་ལས། ཆོས་གང་དག་སེམས་ཀྱི་མཚུངས་པ་དེ་མ་ཐག་པ་ཅན་ཡིན་པ་དེ་དག སེམས་ཀྱི་དེ་མ་ཐག་པ་ཅན་ཡང་ཡིན་ནམ་སྙམ་ན་མུ་བཞི་སྟེ། མུ་དང་པོ་ནི་སེམས་མེད་པའི་སྙོམ་པར་འཇུག་པ་ལས་ལྡང་བའི་སེམས་དང་། སྙོམས་པར་འཇུག་པའི་སྐད་ཅིག་མ་གཉིས་པ་ལ་སོགས་པ་དག་གོ ། མུ་གཉིས་པ་ནི་སྙོམས་པར་འཇུག་པའི་སྐད་ཅིག་མ་དང་པོ་དང་སེམས་དང་བཅས་པའི་གནས་སྐབས་ཀྱི་སྐྱེ་བ་ལ་སོགས་པའོ། །
མུ་གསུམ་པ་ནི་སྙོམས་པར་འཇུག་པའི་སྐད་ཅིག་དང་པོ་དང་། སེམས་དང་བཅས་པའི་གནས་སྐབས་དག་གོ ། མུ་བཞི་པ་ནི་སྙོམས་པར་འཇུག་པའི་སྐད་གཅིག་གཉིས་པ་ལ་སོགས་པ་དང་། ལྡང་བའི་སེམས་ཀྱི་སྐྱེ་བ་ལ་སོགས་པའོ་ཞེས་སོ། དེ་ལ་འཕྲོས་ཏེ། གནད་དུ་ཆེ་བ་ནི་འདི་ལྟར་བཤད་དེ། སྤྱིར་ཤེས་པ་གང་དང་གང་ཡིན་པའི་མཚུངས་པ་དེ་མ་ཐག་རྐྱེན་དང་། དེའི་བདག་རྐྱེན་ཙམ་ལ་ནི་མུ་གསུམ་ལས་མི་འབྱུང་སྟེ། ཤེས་པ་དེའི་མཚུངས་པ་དེ་མ་ཐག་རྐྱེན་ཡིན་ན། དེའི་བདག་རྐྱེན་ཡིན་དགོས་པའི་ཕྱིར།
འོན་ཀྱང་སྒོ་ལྔའི་རྣམ་པར་ཤེས་པའི་རྟེན་བདག་རྐྱེན་དང་། དེའི་མཚུངས་པ་དེ་མ་ཐག་རྐྱེན་ལ་མུ་བཞི་སྟེ། མིག་དབང་སྐད་ཅིག་གཉིས་པ་དེ། མིག་གི་རྣམ་ཤེས་སྐད་ཅིག་གཉིས་པའི་རྟེན་བདག་རྐྱེན་ཡིན་ལ། དེའི་མཚུངས་པ་དེ་མ་ཐག་རྐྱེན་ཡིན་པའི་མུ། མིག་ཤེས་སྐད་ཅིག་གཉིས་པའི་དུས་སུ་འདས་མ་ཐག་པའི་མིག་གི་རྣམ་ཤེས་སྐད་ཅིག་དང་པོ་དང་མཚུངས་ལྡན་གྱི་སེམས་བྱུང་རྣམས། དེའི་མཚུངས་པ་དེ་མ་ཐག་རྐྱེན་ཡིན་ལ། དེའི་རྟེན་བདག་རྐྱེན་མིན་པའི་མུ། དེའི་དུས་སུ་འདས་མ་ཐག་པའི་མིག་གི་རྣམ་ཤེས་དང་པོ་དེ་དེ་གཉིས་ཆར་ཡིན་པའི་མུ། དམིགས་རྐྱེན་གཟུགས་སོགས་རྣམས་ནི་དེ་གཉིས་ཆར་མ་ཡིན་པའི་མུ་ཡིན་པའི་ཕྱིར་རོ་ཞེས་འཆད་པ་ལ།
གནས་དང་པོར། ཐ་མའི་རྟེན་འདས་ལྔ་རྣམས་ཀྱི། ། དེ་དག་ལྷན་ཅིག་སྐྱེས་པའང་ཡིན། ཞེས་དང་། རང་འགྲེལ་ལས་གང་མིག་གི་རྣམ་པར་ཤེས་པའི་རྟེན་གྱི་དངོས་པོ་ཡིན་པ་དེ། དེའི་མཚུངས་པ་དེ་མ་ཐག་རྐྱེན་གྱི་དངོས་པོར་ཡང་ཡིན་ནམ་ཞེ་ན་མུ་བཞི་སྟེ། མུ་དང་པོ་ནི་མིག་ཡིན་ནོ། ། གཉིས་པ་ནི། ཆོས་ཀྱི་ཁམས་སེམས་ལས་བྱུང་བ་འདས་མ་ཐག་པ་ཡིན་ནོ། གསུམ་པ་ནི་འདས་མ་ཐག་པའི་ཡིད་ཡིན་ནོ།
བཞི་པ་ནི་བཤད་པ་ལས་མ་གཏོགས་པའི་ཆོས་རྣམས་ཡིན་ནོ་ཞེས་བཤད་པས་སོ། ། འོན་ཀྱང་དྲུག་པ་ཡིད་ཀྱི་རྣམ་པར་ཤེས་པའི་རྟེན་བདག་རྐྱེན་དང་། དེའི་མཚུངས་པ་དེ་མ་ཐག་རྐྱེན་ལ་མུ་གསུམ་སྟེ། དྲུག་ཡིད་ཀྱི་མཚུངས་པ་དེ་མ་ཐག་རྐྱེན་དུ་གྱུར་པའི་སེམས་བྱུང་འདས་མ་ཐག་པ་རྣམས་དེའི་མཚུངས་པ་དེ་མ་ཐག་རྐྱེན་ཡིན་པའི་མུ། དེའི་མཚུངས་པ་དེ་མ་ཐག་རྐྱེན་དུ་གྱུར་པའི་དྲུག་ཡིད་འདས་མ་ཐག་པ་དེ་དེའི་གཉིས་ཆར་ཡིན་པའི་མུ། གཟུགས་ཅན་རྣམས་གཉིས་མིན་གྱི་མུ་ཡིན་ལ། དེའི་རྟེན་བདག་རྐྱེན་ཡིན་པ་དེའི་མཚུངས་པ་དེ་མ་ཐག་རྐྱེན་མིན་པའི་མུ་ནི་མེད་དེ། དེའི་རྟེན་བདག་རྐྱེན་ཡིན་ན། དེའི་མཚུངས་པ་དེ་མ་ཐག་རྐྱེན་ཡིན་དགོས་པའི་ཕྱིར་རོ་ཞེས་འཆད་པ་རང་འགྲེལ་ལས། ཡིད་ཀྱི་རྣམ་པར་ཤེས་པ་ནི་སྔ་མ་དང་སྦྱོར་བ་སྟེ།
རེ་ཤིག་གང་རྟེན་གྱི་དངོས་པོ་ཡིན་པ་དེ་ནི་མཚུངས་པ་དེ་མ་ཐག་པའི་རྐྱེན་གྱི་དངོས་པོ་ཡང་ཡིན་ནོ། མཚུངས་པ་དེ་མ་ཐག་པའི་རྐྱེན་གྱི་དངོས་པོ་ཡིན་ལ་རྟེན་གྱི་དངོས་པོ་མ་ཡིན་པ་ཡང་ཡོད་དེ། ཆོས་ཀྱི་ཁམས་སེམས་ལས་བྱུང་བ་འདས་མ་ཐག་པའོ་ཞེས་སོ། དེ་ལ་འདི་ལྟར་དཀའ་གནད་དཔྱད་དགོས་ཏེ། འོ་ན་དྲུག་ཡིད་ཀྱི་རྟེན་བདག་རྐྱེན་ཡིད་དབང་དེ། འདས་པ་ཡིན་ནམ་ད་ལྟར་བ་ཡིན། འདས་པ་ཡིན་ནོ་སྙམ་ན། འོ་ན་དྲུག་ཡིད་དེ་དུས་མཉམ་པ་ཡིན་ནམ། དེའི་སྔ་ལོགས་སུ་བྱུང་བ་ཞིག་ཡིན། སྔ་མ་ལྟར་ན།
དེའི་མཚུངས་པ་དེ་དེ་མ་ཐག་རྐྱེན་མ་ཡིན་པར་ཐལ་ལོ་བྱས་པས་ལན་མེད་དོ། འོན་ཏེ་ཕྱི་མ་ལྟར་ན། དྲུག་ཡིད་རང་དུས་སུ་འདས་མ་ཐག་པའམ། དེའི་སྔ་ལོགས་སུ་བྱུང་བའི་དྲུག་པ་ཡིད་ཀྱི་རྣམ་པར་ཤེས་པ་དེ། དེའི་རྟེན་བདག་རྐྱེན་དང་དེའི་མཚུངས་པ་དེ་མ་ཐག་རྐྱེན་གྱི་གཞི་མཐུན་ཡིན་པར་ཐལ། དེ་འདྲ་ཞིག་ཁས་བླངས་པའི་ཕྱིར། འདོད་པ་ལས་འོས་མེད་ན། དེའི་སྔ་ལོགས་དེ་མ་ཐག་པའི་དྲུག་པ་ཡིད་ཀྱི་རྣམ་པར་ཤེས་པ་དེ། འདས་པ་ཡིན་ནམ་ད་ལྟར་བ་ཡིན། དེ་དེའི་དུས་སུ་འདས་ཀྱང་སྤྱིར་ད་ལྟར་བ་ཡིན་སྙམ་ན།
འོ་ན་ད་ལྟར་བས་ད་ལྟར་བའི་མཚུངས་པ་དེ་མ་ཐག་རྐྱེན་མེད་པར་ཁས་བླངས་པ་དང་འགལ་ལོ་ཞེས་དཔྱད་ན། ལན་ཅི་འདེབས་སོམས་ཤིག ཁོ་བོས་ནི་རེ་ཤིག་སྦ་བར་བྱའོ། ཡང་སྙིང་པོ་དྲིལ་ན། མིག་གི་རྣམ་ཤེས་དང་པོ་འདས་མ་ཐག་པ་དེ། མིག་གི་རྣམ་ཤེས་སྐད་ཅིག་གཉིས་པའི་རྟེན་བདག་རྐྱེན་དང་། མཚུངས་པ་དེ་མ་ཐག་རྐྱེན་གྱི་གཞི་མཐུན་ཡིན་ནམ། མིག་གི་རྣམ་ཤེས་དང་པོ་དེ་དེ་གཉིས་ཀྱི་གཞི་མཐུན་ཡིན་དཔྱད་དགོས་ཏེ། དེ་འདྲའི་གཞི་མཐུན་དངོས་སུ་བཤད་པས་སོ། དང་པོ་ལྟར་ན།
དེ་འདས་མ་ཐག་པ་དེ་མིག་གི་རྣམ་ཤེས་གཉིས་པའི་དུས་ན་ཡོད་དམ་དང་པོའི་དུས་ན་ཡོད། དང་པོ་ལྟར་ན། དེ་དེའི་མཚུངས་པ་དེ་མ་ཐག་རྐྱེན་དུ་ཁས་བླངས་པ་དང་འགལ། གཉིས་པ་ལྟར་ན། དེ་དང་པོའི་དུས་སུ་འདས་པར་ཐལ་ལོ། ། གལ་ཏེ་མིག་གི་རྣམ་ཤེས་དང་པོ་དང་གཉིས་པ་གཉིས་ཆར་ད་ལྟར་བ་ཡིན་པས། ད་ལྟར་བས་ད་ལྟར་བའི་མཚུངས་པ་དེ་མ་ཐག་རྐྱེན་མི་བྱེད་པ་ཁས་བླངས་པ་དང་འགལ་ལོ། དཔྱད་ན་ལན་བསམ་དགོས་སོ། འོ་ན་ཁྱོད་རང་ཇི་ལྟར་སྙམ་ན། དཀའ་གནད་འདི་དང་།
གོང་གི་སྐལ་མཉམ་རྒྱུའི་སྐབས་སུ་འདས་པས་ད་ལྟར་བའི་སྐལ་མཉམ་རྒྱུ་དང་། ད་ལྟར་བས་མ་འོངས་པའི་སྐལ་མཉམ་གྱི་རྒྱུ་བྱེད་ཀྱི་ད་ལྟར་བས་ད་ལྟར་བའི་སྐལ་མཉམ་གྱི་རྒྱུ་མི་བྱེད་པར་བཤད་པ་འདི་དག་གཅིག་ཤེས་ཀུན་གྲོལ་ཡིན་པས་ཁོ་བོས་བཤད་པར་བྱ་སྟེ། བློ་གསལ་དོན་དུ་གཉེར་ཤིང་གཟུ་བོར་གནས་པ་ཡོད་ན་རྣ་བ་བླགས་ཏེ་ཉོན་ཅིག སྤྱིར་ད་ལྟར་བས་ད་ལྟར་བའི་སྐལ་མཉམ་ཀྱི་རྒྱུ་མི་བྱེད་ཅེས་དང་། ད་ལྟར་བས་ད་ལྟ་བའི་མཚུངས་བ་དེ་མ་ཐག་རྐྱེན་མི་བྱེད་ཅེས་བཤད་པའི་དགོངས་གཞི་ཡོད་དེ། དེ་དག་རྒྱུ་འབྲས་སྔ་ཕྱི་ཁོ་ན་ཡིན་པས། དུས་མཉམ་པས་སྐལ་མཉམ་རྒྱུ་དང་། མཚུངས་པ་དེ་མ་ཐག་རྐྱེན་མི་བྱེད་ཅེས་པའི་དོན་ཡིན་པའི་ཕྱིར། དེ་དང་དེའི་སྐལ་མཉམ་རྒྱུ་དང་། མཚུངས་པ་དེ་མ་ཐག་རྐྱེན་ཡིན་ན་འབྲས་བུ་དེའི་དུས་སུ་འདས་ཤིང་།
དེའི་སྔ་ལོགས་སུ་བྱུང་བ་ཞིག་དགོས་པ་ལ་བསམ་ནས་དེ་ལྟར་བཤད་པའི་ཕྱིར་རོ། རིགས་པའི་གསང་ཚིག་ཤེས་ན་ད་ལྟར་བས་ད་ལྟར་བའི་སྐལ་མཉམ་རྒྱུ་དང་། མཚུངས་པ་དེ་མ་ཐག་རྐྱེན་བྱེད་པ་ཞིག་ཡོད་པར་འབད་མེད་དུ་གྲུབ་བོ། ། དེས་ན་དྲུག་པ་ཡིད་ཤེས་ཀྱི་རྟེན་བདག་རྐྱེན་ཡིད་དབང་ཡིན་ན། ཁོ་རང་གི་དུས་སུ་འདས་ཤིང་ཁོ་རང་གི་སྔ་ལོགས་སུ་བྱུང་བ་ཞིག་དགོས་ཏེ། དེའི་རྟེན་ཡིད་དབང་དེའི་མཚུངས་པ་དེ་མ་ཐག་རྐྱེན་ཡིན་པས་ཁྱབ་པར་རང་འགྲེལ་ལས་བཤད་པའི་ཕྱིར་རོ། དེའི་གནད་ཀྱིས་མིག་གི་རྣམ་པར་ཤེས་པ་འདས་མ་ཐག་པ་དང་། དྲུག་པ་ཡིད་ཀྱི་རྣམ་པར་ཤེས་པ་འདས་མ་ཐག་པ་དེ། རྣམ་ཤེས་དེ་དང་དེའི་རྟེན་བདག་རྐྱེན་ཡིན་ཞེས་ཚིག་ཟིན་དེ་ཁས་ལེན་རྒྱུ་ཡིན་ནམ་སྙམ་ལགས་སོ། སེམས་ཀྱི་མཚུངས་པ་དེ་མ་ཐག་པ་ཅན་དང་།
སེམས་ཀྱི་དེ་མ་ཐག་པ་ཅན་ལ་མུ་བཞི་བཤད་པ་དེའི་ཤུགས་ཀྱིས་སེམས་ཀྱི་མཚུངས་པ་དེ་མ་ཐག་རྐྱེན་དང་། སེམས་ཀྱི་དེ་མ་ཐག་རྐྱེན་ལ་མུ་བཞི་རྩི་བར་རིགས་ཏེ། སེམས་མེད་སྙོམས་འཇུག་ལ་སྙོམས་པར་འཇུག་སེམས་དེ་དེ་ལས་ལྡང་སེམས་དེའི་མཚུངས་པ་དེ་མ་ཐག་རྐྱེན་ཡིན་ལ། དེའི་དེ་མ་ཐག་རྐྱེན་མ་ཡིན་དེ། དེ་གཉིས་ཀྱི་བར་དུ་སེམས་མེད་སྙོམས་འཇུག་གིས་བར་ཆོད་པའི་ཕྱིར་དང་། མཚུངས་པའི་ཤེས་པ་གཞན་གྱིས་བར་མ་ཆོད་པའི་ཕྱིར་རོ། གཉིས་ཡིན་དང་གཉིས་མིན་སླ་ལ། དེ་སེམས་ཀྱི་དེ་མ་ཐག་རྐྱེན་ཡིན་ལ། དེའི་མཚུངས་པ་དེ་མ་ཐག་རྐྱེན་མ་ཡིན་པ་ནི། སེམས་ཀྱི་དངོས་རྒྱུའི་མི་ལྡན་འདུ་བྱེད་ལྟ་བུ་ལ་ངོས་བཟུང་བས་ཆོག་གམ་སྙམ་མོ། །
གསུམ་པ་དམིགས་རྐྱེན་ལ་མཚན་ཉིད། སྒྲ་བཤད། མཚན་གཞི། མུ་རྩི་བའོ། དང་པོ་ནི། ཆོས་གང་ཞིག བློས་དམིགས་སུ་རུང་བ་དེ་ཆོས་ཅན། དམིགས་རྐྱེན་གྱི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར་རོ། ། གཉིས་པ་སྒྲ་བཤད་ནི།
བློ་གང་དང་གང་ཡིན་པ་དེའི་དམིགས་པ་ཡང་ཡིན་པས་ན་དམིགས་རྐྱེན་ཡིན་ཞེས་བྱའོ། གསུམ་པ་མཚན་གཞི་ནི། ཆོས་ཐམས་ཅད་དམིགས་པའི་རྐྱེན་ཡིན་ཏེ། གཟུངས་སོགས་དོན་ལྔ་པོ་དེ། མིག་གི་རྣམ་ཤེས་སོགས་རེ་རེའི་དམིགས་རྐྱེན་ཡིན་ལ། དུས་གསུམ་དང་འདུས་བྱས་འདུས་མ་བྱས་ཀྱི་ཆོས་ཐམས་ཅད་ཡིད་ཀྱི་རྣམ་པར་ཤེས་པའི་རྐྱེན་ཡིན་པའི་ཕྱིར་རོ་ཞེས་འཆད་པ་ལ། དམིགས་པ་ཆོས་རྣམས་ཐམས་ཅད་དོ། ། ཞེས་དང་། རང་འགྲེལ་ལས། ཅི་རིགས་པར་མིག་གི་རྣམ་པར་ཤེས་པ་མཚུངས་པར་ལྡན་པ་དང་བཅས་པ་ནི་གཟུགས་སོ།
རྣ་བའི་རྣམ་པར་ཤེས་པ་ནི་སྒྲའོ། ། ཞེས་པ་ནས། ལུས་ཀྱི་རྣམ་པར་ཤེས་པ་ནི་རེག་བྱའོ། ཡིད་ཀྱི་རྣམ་པར་ཤེས་པ་ནི་ཆོས་ཐམས་ཅད་དོ་ཅེས་སོ། དེ་ཡང་རྣམ་ཤེས་ཚོགས་ལྔ་པོ་དེ་དག་གི་དམིགས་པ་ནི་སྐྱེ་མཆེད་དང་རྫས་དང་སྐད་གཅིག་སོ་སོར་ངེས་པ་ཡིན་ཏེ། མིག་གི་རྣམ་ཤེས་ཀྱི་དམིགས་རྐྱེན་ཡིན་ན། གཟུགས་ཀྱི་སྐྱེ་མཆེད་ཡིན་པས་ཁྱབ་པ་ལྟ་བུ་ནི། སྐྱེ་མཆེད་ངེས་པ་ཡིན་ལ། སེར་འཛིན་མིག་ཤེས་ཀྱི་དམིགས་རྐྱེན་ཡིན་ན་སེར་པོ་ཡིན་པའི་ཁྱབ་པ་དང་། དེ་ཡང་དེ་སྐད་ཅིག་དང་པོའི་དམིགས་རྐྱེན་ལ།
དེ་སྐད་ཅིག་དང་པོ་ཡིན་པས་ཁྱབ་པ་ལྟ་བུ་ནི། རྫས་དང་སྐད་ཅིག་ངེས་པ་ཡིན་པའི་ཕྱིར་ཞེས་འཆད་པ། རང་འགྲེལ་ལས། སེམས་དང་སེམས་ལས་བྱུང་བའི་ཆོས་སྐྱེ་མཆེད་དང་། རྫས་དང་། སྐད་ཅིག་ངེས་པས་དམིགས་པ་ལ་བདག་ཉིད་ཇི་ལྟ་བར་ངེས་པ་འདི་དག ཅི་རྟེན་ངེས་པས་ཀྱང་ངེས་པ་ཞིག་ཡིན་ནམ་ཞེ་ན། སྨྲ་བ་དེ་བཞིན་ཏེ། སྐྱེས་པ་རྣམས་ནི་རྟེན་དང་ལྷན་ཅིག་པ་ཡིན་ནོ། ། མ་སྐྱེས་པ་རྣམས་དང་འདས་པ་རྣམས་ནི།
རྟེན་དང་མ་འབྲེལ་བ་ཡིན་ནོ། ། ཞེས་སོ། དེའི་དོན་ཡང་མིག་གི་རྣམ་པར་ཤེས་པ་སོགས་དམིགས་རྐྱེན་སོ་སོར་ངེས་པ་བཞིན། རྟེན་བདག་རྐྱེན་ཡང་སྐྱེ་མཆེད་སོ་སོར་ངེས་ཏེ་མིག་ཤེས་ཀྱི་རྟེན་བདག་རྐྱེན་ཡིན་ན། མིག་དབང་ཡིན་པས་ཁྱབ་པ་སོགས་ཡིན་པའི་ཕྱིར་དང་། དེ་ཡང་མིག་ཤེས་ད་ལྟ་བ་རྣམས་ནི། རྟེན་མིག་དབང་ད་ལྟ་བ་དང་ལྷན་ཅིག་དུས་མཉམ་ཡིན་ལ། འདས་མ་འོངས་རྣམས་ནི་རྟེན་བདག་རྐྱེན་མིག་དབང་དང་ལྷན་ཅིག་པ་མ་ཡིན་ནོ། ། འདི་དྲུག་ཡིད་ལ་མཚུངས་པ་མ་ཡིན་ཏེ། དྲུག་ཡིད་ད་ལྟར་བའི་རྟེན་བདག་རྐྱེན་ཁོ་རང་དང་དུས་མི་མཉམ་པར་བཤད་པའི་ཕྱིར་རོ། །
འོ་ན་གཟུགས་ཀྱི་སྐྱེ་མཆེད་ཡིན་ན། མིག་ཤེས་ཀྱི་དམིགས་རྐྱེན་ཡིན་པས་ཁྱབ་བམ་སྙམ་ན། གཟུགས་ཀྱི་སྐྱེ་མཆེད་ཡིན་ན་མིག་ཤེས་ཀྱི་དམིགས་ཡུལ་ཡིན་པས་མ་ཁྱབ་ཀྱང་དེའི་དམིགས་རྐྱེན་ཡིན་པས་ཁྱབ་སྟེ། དེའི་དམིགས་རྐྱེན་གྱི་རིས་སུ་གནས་པའི་ཕྱིར་རོ། ། དེ་ལྟར་ཡང་རང་འགྲེལ་ལས། ཆོས་གང་ཞིག་ཆོས་གང་གི་དམིགས་པ་ཡིན་པའི་ཕྱིར་ཆོས་དེ་ནི་མི་དམིགས་ཀྱང་དེ་ལྟ་བུའི་མཚན་ཉིད་ཡིན་པའི་ཕྱིར། ནམ་ཡང་དམིགས་པ་མེད་པ་མིན་ཏེ། དཔེར་ན་ཤིང་ལ་སོགས་པ་མི་བསྲེག་ཀྱང་དེ་ལྟ་བུའི་མཚན་ཉིད་ཡིན་པའི་ཕྱིར་བུད་ཤིང་ཞེས་བྱ་བ་བཞིན་ནོ་ཞེས་སོགས་བཤད་པའི་ཕྱིར། འོ་ན་ཆོས་ཡིན་ན། དྲུག་ཡིད་ཀྱི་དམིགས་པ་ཡིན་པས་མ་ཁྱབ་ཀྱང་དེའི་དམིགས་རྐྱེན་ཡིན་པས་ཁྱབ་ཅེས་ཁས་ལེན་རིགས་སམ་སྙམ་ན།
དེ་ནི་མི་མཚུངས་ཏེ། དྲུག་ཡིད་རང་དང་རང་གི་ཚོགས་པ་རྣམས་ནི། ཁོ་རང་གི་དམིགས་རྐྱེན་མ་ཡིན་ཞེས་འོག་ནས་འཆད་པའི་ཕྱིར་རོ། ། དེས་ན་མིག་གི་རྣམ་ཤེས་ཀྱི་དམིགས་ཡུལ་ལམ་གཟུང་བྱ་ལ། ཁོ་རང་དང་དུས་མཉམ་པ་ད་ལྟ་བ་ཡིན་དགོས་ཏེ། འདས་པ་རྣམས་ནི་བཟུང་ཟིན་པའི་ཕྱིར་དང་། མ་འོངས་པ་རྣམས་འཛིན་པར་འགྱུར་བ་ཙམ་ཡིན་པའི་ཕྱིར་རོ། ། མཁས་མཆོག་དབྱིག་གཉེན་དགྱེས་པའི་པདྨ་ཁ་ཕྱེ་ཞིག ཞིབ་མོའི་རྣམ་དག་འདི་ལ། ཁོ་བོ་འབའ་ཞིག་ཁྱོད་ལ་གཅེས་པ་ཡིན་ནོ། །
བཞི་པ་མུ་རྩི་བ་ལ། མིག་གི་རྣམ་ཤེས་ཀྱི་དམིགས་རྐྱེན་དང་། དེའི་རྒྱུ་རྐྱེན་ལ་མུ་གསུམ་སྟེ། དེའི་དམིགས་རྐྱེན་གཟུགས་ཀྱི་སྐྱེ་མཆེད་ད་ལྟར་བ་དེའི་དམིགས་རྐྱེན་ཡིན་ལ། དེའི་རྒྱུ་རྐྱེན་མ་ཡིན་པའི་མུ། སྒྲའི་སྐྱེ་མཆེད་སོགས་དེ་གཉིས་ཆར་མ་ཡིན་པའི་མུ་ཡིན་ལ། དེ་གཉིས་ཡིན་གྱི་མུ་ནི་མེད་དེ། དེའི་དམིགས་རྐྱེན་ཡིན་ན། དེའི་རྒྱུ་རྐྱེན་མ་ཡིན་དགོས་པའི་ཕྱིར་ཏེ། དེ་ཡིན་ན་དེའི་ལྷན་ཅིག་འབྱུང་རྒྱུ་སོགས་རྒྱུ་ལྔ་གང་རུང་མ་ཡིན་དགོས་པའི་ཕྱིར་རོ། །
དེའི་དམིགས་རྐྱེན་དང་། དེའི་མཚུངས་པ་དེ་མ་ཐག་རྐྱེན་ལ་ཡང་མུ་གསུམ་ཡོད་ལ། དེའི་དམིགས་རྐྱེན་དང་དེའི་བདག་རྐྱེན་ལ་ཡང་མུ་གསུམ་ཡོད་ཀྱི། དེ་གཉིས་ལ་མུ་བཞི་ནི་མི་སྲིད་དེ། དེའི་དམིགས་རྐྱེན་དང་། དེའི་མཚུངས་པ་དེ་མ་ཐག་རྐྱེན་གཉིས་ཡིན་གྱི་མུ་མེད་པའི་ཕྱིར་དང་། དེའི་དམིགས་རྐྱེན་ནི་ཡིན་ལ། དེའི་བདག་རྐྱེན་མ་ཡིན་པའི་མུ་ཡང་མེད་པའི་ཕྱིར་རོ། ། དྲུག་པ་ཡིད་ཀྱི་རྣམ་པར་ཤེས་པའི་དམིགས་རྐྱེན་དང་། དེའི་རྒྱུ་རྐྱེན་ལ་མུ་བཞི་སྟེ།
འདུས་མ་བྱས་རྣམ་གསུམ་དེའི་དམིགས་རྐྱེན་ཡིན་ལ། རྒྱུ་རྐྱེན་མ་ཡིན་པའི་མུ། དེ་དང་མཚུངས་ལྡན་གྱི་སེམས་བྱུང་རྣམས་དེའི་རྒྱུ་རྐྱེན་ཡིན་ལ། དེའི་དམིགས་རྐྱེན་མ་ཡིན་པའི་མུ། དེའི་སྐལ་མཉམ་རྒྱུ་རྣམས་གཉིས་ཡིན་གྱི་མུ། དྲུག་ཡིད་ཁོ་རང་གཉིས་མིན་གྱི་མུ་ཡིན་པའི་ཕྱིར། དྲུག་ཡིད་ཀྱི་དམིགས་རྐྱེན་དང་དེའི་མཚུངས་པ་དེ་མ་ཐག་རྐྱེན་ལ་མུ་གསུམ་ཁོ་ན་སྟེ། དེའི་མཚུངས་པ་དེ་མ་ཐག་རྐྱེན་ཡིན་ལ། དེའི་དམིགས་རྐྱེན་མ་ཡིན་པའི་མུ་མེད་པའི་ཕྱིར་ཏེ། དེ་ལ་དེས་ཁྱབ་པའི་ཕྱིར་རོ། །
དྲུག་ཡིད་ཀྱི་དམིགས་རྐྱེན་དང་དེའི་བདག་རྐྱེན་ལ་ཡང་མུ་གསུམ་ཁོ་ན་སྟེ། དེའི་དམིགས་རྐྱེན་ཡིན་ལ་དེའི་བདག་རྐྱེན་མ་ཡིན་པའི་མུ་མེད་པའི་ཕྱིར་ཏེ། དེ་ལ་དེས་ཁྱབ་པའི་ཕྱིར་རོ། ། དེའི་བདག་རྐྱེན་ཡིན་ལ། དེའི་དམིགས་རྐྱེན་མ་ཡིན་པའི་མུ་ནི་ཡོད་དེ། དེ་དང་མཚུངས་ལྡན་གྱི་སེམས་བྱུང་རྣམས་དེའི་བདག་རྐྱེན་ཡིན་ཡང་དེའི་དམིགས་རྐྱེན་མ་ཡིན་པའི་ཕྱིར་ཏེ། དྲུག་ཡིད་དེས་ཁོ་རང་དང་ཁོ་རང་དང་ལྷན་ཅིག་པའི་ཆོས་དམིགས་པར་མི་བྱེད་པའི་ཕྱིར་རོ། ། བཞི་པ་བདག་རྐྱེན་ལ་མཚན་ཉིད། སྒྲ་དོན། མཚན་གཞི།
མུ་རྩི་བའོ། ཆོས་དེ་སྐྱེ་བ་ལ་མི་སྒྲིབ་པའི་ཆ་ནས་ཆོས་དེའི་རྐྱེན་དུ་རུང་བ་ཆོས་ཅན། ཁྱོད་ཆོས་དེའི་བདག་རྐྱེན་གྱི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། གཉིས་པ་སྒྲ་དོན་ནི། ལྷག་པའི་རྐྱེན་ཡིན་པས་ན་བདག་པོའི་རྐྱེན་ཞེས་འཇོག་པ་ཡིན་ལ། འོ་ན་ཆོས་ཐམས་ཅད་དམིགས་རྐྱེན་ཡང་ཡིན་ལ་བདག་པོའི་རྐྱེན་ཡང་ཡིན་པས་ལྷག་པའི་དོན་མ་ཚང་ངོ་སྙམ་ན། སྤྱིར་དེ་གཉིས་ཁྱབ་མཉམ་ཡིན་ཡང་། གཞི་གཅིག་ལ་དགར་ན་ལྷག་པའི་སྐྱོན་ཡིན་ཏེ། དྲུག་ཡིད་དང་ལྷན་ཅིག་བྱུང་བའི་ཆོས་རྣམས་དེའི་དམིགས་རྐྱེན་མ་ཡིན་ཡང་།
དེའི་བདག་རྐྱེན་ཡིན་པའི་ཕྱིར་ཞེས་འཆད་པ། རང་འགྲེལ་ལས། རྐྱེན་འདི་ནི་ལྷག་པ་ཡིན་པས་བདག་པོའི་རྐྱེན་ནོ། ། དམིགས་པའི་རྐྱེན་ཡང་ཆོས་ཐམས་ཅད་ཡིན་ལ། བདག་པོའི་རྐྱེན་ཡང་ཆོས་ཐམས་ཅད་ཡིན་ན། འདི་ལ་ལྷག་པ་ཅི་ཞིག་ཡོད་ཅེ་ན། ལྷན་ཅིག་འབྱུང་བའི་ཆོས་རྣམས་ནི་ནམ་ཡང་དམིགས་པ་མ་ཡིན་གྱི་བདག་པོའི་རྐྱེན་ཡིན་པས་འདི་ལ་ལྷག་པ་ཡོད་པ་ཉིད་དོ་ཞེས་སོ། ། གསུམ་པ་མཚན་གཞི་ནི། ཤེས་བྱ་ཆོས་ཅན། རྐྱེན་བཞིའི་ནང་ཚན་གྱི་བདག་པོའི་རྐྱེན་འཇོག་ཚུལ་ཡོད་དེ།
རྒྱུ་དྲུག་གི་ནང་ཚན་གྱི་བྱེད་རྒྱུ་ཞེས་བཤད་པ་དེ་ལ་བདག་པོའི་རྐྱེན་དུ་བཤད་པའི་ཕྱིར་ཞེས་པ་ལ། བྱེད་རྒྱུ་ཞེས་བྱ་བདག་པོར་བཤད། ། ཅེས་སོ། བཞི་པ་མུ་རྩི་བ་ནི། གོང་དུ་བཤད་ཟིན་ལ། བདག་རྐྱེན་ཙམ་དང་རྟེན་བདག་རྐྱེན་གྱི་ཁྱད་པར་ཡང་ཕྱེད་དགོས་ཏེ། རྟེན་བདག་རྐྱེན་ནི་རང་འབྲས་བསྐྱེད་པའི་བྱ་བ་བྱེད་པའི་ཆ་ནས་བཞག བདག་རྐྱེན་ཙམ་ནི་འབྲས་བུ་སྐྱེ་བ་ལ་མི་སྒྲིབ་ཙམ་གྱི་ཆ་ནས་བཞག་པའི་ཕྱིར་རོ། ། གཉིས་པ་རྐྱེན་བཞིས་བྱ་བ་བྱེད་ཚུལ་བཤད་པ་ལ་གཉིས། རྒྱུ་རྐྱེན་གྱི་བྱ་བ་བྱེད་ཚུལ་དང་།
མཚུངས་པ་དེ་མ་ཐག་རྐྱེན་དང་དམིགས་རྐྱེན་གྱི་བྱ་བ་བྱེད་ཚུལ་ལོ། དང་པོ་ནི། རྒྱུ་རྐྱེན་ལ་ལྔ་ཡོད་པའི་ལྷན་མཚུངས་ཀྱི་རྒྱུ་གཉིས་པོ་ནི། རང་འབྲས་འགག་བཞིན་པ་ད་ལྟར་བ་ལ་བྱ་བ་བྱེད་དེ། དེ་གཉིས་ནི་རང་འབྲས་རང་དང་དུས་མཉམ་པ་ད་ལྟ་ཁོ་ནར་འབྱིན་པའི་ཕྱིར་རོ། ། རྒྱུ་རྐྱེན་ལྔའི་གཉིས་པོ་དེ་ལས་གཞན་པའི་སྐལ་མཉམ་ཀུན་འགྲོ་རྣམ་སྨིན་གྱི་རྒྱུ་གསུམ་པོ་ནི་རང་འབྲས་སྐྱེ་བ་ལ་མངོན་དུ་ཕྱོགས་པ།

མ་འོངས་པ་ལ་བྱ་བ་བྱེད་དེ། དེ་དག་ནི་རང་གི་ཕྱི་ལོགས་སུ་འབྲས་བུ་འབྱིན་པར་བྱེད་པའི་ཕྱིར་རོ་ཞེས་པ་ལ། རྒྱུ་གཉིས་པོ་དག་འགག་པ་ལ། ། བྱ་བ་བྱེད་དོ་གསུམ་པ་ནི། ། སྐྱེ་ལའོ་ཞེས་སོ། ། གཉིས་པ་ནི། རྒྱུ་རྐྱེན་དེ་ལས་གཞན་པའི་མཚུངས་པ་དེ་མ་ཐག་རྐྱེན་དང་དམིགས་པའི་རྐྱེན་དག་ནི། སྔ་མ་དེ་ལས་བཟློག་པའི་ཚུལ་གྱི་བྱ་བ་བྱེད་པ་ཡིན་ཏེ་མཚུངས་པ་དེ་མ་ཐག་རྐྱེན་ནི། རང་འབྲས་ཕྱི་མའི་སྐབས་འབྱེད་པས་སྐྱེ་འགྱུར་མ་འོངས་པ་ལ་བྱ་བ་བྱེད། དམིགས་རྐྱེན་འདུས་བྱས་རྣམས་ནི། ད་ལྟར་གྱི་སེམས་སེམས་བྱུང་རྣམས་ཁོ་ནས་འཛིན་པས་ན་འགག་བཞིན་པ་ད་ལྟར་བ་ལ་བྱ་བ་བྱེད་པའི་ཕྱིར་ཞེས་འཆད་པ།
དེ་ལས་གཞན་པ་ཡི། རྐྱེན་དག་དེ་ལས་བཟློག་པ་ཡིན་ཞེས་སོ། ། དེས་ན་ཡུལ་ཅན་སེམས་སེམས་བྱུང་ད་ལྟར་བ་རྣམས་ཡུལ་འཛིན་པའི་བྱ་བ་བྱེད་ཀྱི། འདས་པས་བཟུང་ཟིན་པ་དང་། མ་འོངས་པས་འཛིན་པར་འགྱུར་བ་ཙམ་ཡིན་པས་ད་ལྟ་བྱ་བ་མི་བྱེད་དེ། རྒྱལ་སྲས་ལས། དམིགས་པའི་རྐྱེན་ནི་ད་ལྟར་གྱི་སེམས་དང་སེམས་ལས་བྱུང་བ་རྣམས་ཀྱི་འཛིན་པའི་ཕྱིར། འགག་པ་ལ་བྱ་བ་བྱེད་དོ་ཞེས་བྱ་བ་སྨོས་ཏེ། དམིགས་པའི་རྐྱེན་ནི་འཛིན་པའི་དོན་གྱི་རྣམ་པར་བཞག་ན། སེམས་དང་སེམས་ལས་བྱུང་བ་འདས་པ་དང་མ་འོངས་པ་དག་ནི་གཟུང་བར་བྱ་བའི་དོན་འཛིན་པར་བྱེད་པ་ཡང་མ་ཡིན་ནོ་ཞེས་བཤད་པའི་ཕྱིར་རོ། །
འོ་ན་རྟེན་བཅས་ཀྱི་མིག་གི་རྣམ་ཤེས་འདས་པ་རྣམས་ཀྱིས་ཡུལ་འཛིན་པ་མ་ཡིན་ནམ་སྙམ་ན། སྐྱོན་མེད་དེ། རྟེན་བཅས་ཀྱི་རྣམ་ཤེས་འདས་མ་འོངས་རྣམས་ཀྱིས་རང་ཡུལ་འཛིན་པའི་བྱ་བ་བྱས་ཟིན་པ་དང་། མ་འོངས་པ་རྣམས་བྱ་བ་བྱེད་པར་འགྱུར་བས་རྟེན་བཅས་སུ་བཤད་ཀྱི་ད་ལྟ་ཡུལ་འཛིན་པ་ནི་མ་ཡིན་ཏེ། ཁོའི་ཡུལ་མེད་པའི་ཕྱིར་རོ། ། མི་སྐྱེ་བའི་ཆོས་ཅན་གྱི་རྣམ་ཤེས་རྣམས་ནི་ད་ལྟ་ཡུལ་མེད་པར་མ་ཟད། སྔར་ཡོད་ཟིན་པ་དང་མ་འོངས་པ་ན་ཡོད་བར་འགྱུར་བ་གང་ཡང་མ་ཡིན་པས་དེ་མཚུངས་ཞེས་བཤད་པ་ཡིན་ཏེ། ཡིད་ནི་མི་སྐྱེ་བའི་ཆོས་ཅན་ཁོ་ན་དེ་དང་མཚུངས་པ་ཡིན་ནོ་ཞེས་བཤད་པའི་ཕྱིར་རོ། ། བསྟན་བཅོས་ཀྱི་དོན་གསལ་པོ་ལ་རྣམ་དཔྱོད་ཀྱི་མིག་ཅེ་རེ་ལོང་དུ་སོང་བ་དག་གིས་སྤྱོད་ཡུལ་མ་ཡིན་ནོ། ། འོ་ན་འདིར་བདག་རྐྱེན་གྱིས་བྱ་བ་བྱེད་ཚུལ་མི་སྟོན་པའི་རྒྱུ་མཚན་ཅི་སྙམ་ན།
དེའི་རྒྱུ་མཚན་ཡོད་དེ། བདག་རྐྱེན་ཕལ་ཆེར་རྐྱེན་ཕྱི་མ་གསུམ་དུ་འདུས་ལ། མ་འདུས་པ་རྣམས་ནི། འབྲས་བུ་དེ་སྐྱེ་བ་ལ་མི་སྒྲིབ་པའི་བྱ་བ་བྱེད་པ་ཙམ་ཡིན་པས་རྟོགས་སླ་བའི་ཕྱིར་ཞེས་འཆད་པ། རང་འགྲེལ་ལས། བདག་པོའི་རྐྱེན་ནི་གནས་སྐབས་ཐམས་ཅད་དུ་མི་སྒྲིབ་པའི་ངོ་བོར་གནས་པ་འདི་ཉིད་ཡིན་ནོ་ཞེས་སོ། ། གསུམ་པ་རྐྱེན་གང་ལས་འབྲས་བུ་གང་སྐྱེ་དཔྱད་པ་ལ། རྐྱེན་བཞིས་སྐྱེ་བ་ནི། སེམས་སེམས་བྱུང་སྟེ་དེ་རྣམས་ལ་རྐྱེན་བཞི་ཆར་ཚང་བ་སྲིད་པའི་ཕྱིར་རོ། ། དེ་ཡང་སེམས་སེམས་བྱུང་རྣམས་ལ་རྒྱུའི་རྐྱེན་ལྔ་ཆར་ཅི་རིགས་པ་ཚང་བ་ཡོད་དོ། །
རང་དང་སྐལ་མཉམ་གྱི་ཟག་བཅས་ཟག་མེད་ཀྱི་ཤེས་པ་གང་རུང་ལས་སྐྱེ་བ་སྐལ་མཉམ་རྒྱུ་ཚང་། ཉོན་མོངས་ཅན་གྱི་ཤེས་པ་རྣམས་ལ་ཀུན་འགྲོའི་རྒྱུ་ཚང་། ཤེས་པ་ཀུན་ལ་མཚུངས་ལྡན་གྱི་རྒྱུ་ཚང་། རང་དང་མཚུངས་ལྡན་གྱི་སེམས་སེམས་བྱུང་གང་རུང་དང་། རང་གི་སྐྱེ་སོགས་བཞི་རང་གི་ལྷན་ཅིག་འབྱུང་རྒྱུ་ཡིན་པས་ལྷན་ཅིག་འབྱུང་རྒྱུ་ཡང་ཚང་། རྣམ་སྨིན་སྐྱེས་ཀྱི་ཤེས་པ་རྣམས་ལ་རྣམ་སྨིན་གྱི་རྒྱུ་ཡང་ཚང་བའི་ཕྱིར་རོ། ། ཡང་སེམས་སེམས་བྱུང་རྣམས་མཚུངས་པ་དེ་མ་ཐག་རྐྱེན་ལས་སྐྱེ་སྟེ། ཤེས་པ་གཞན་གྱི་བར་མ་ཆོད་པའི་ཤེས་པ་སྔ་མ་ལ་སྐྱེ་བའི་ཕྱིར་རོ། ། དམིགས་རྐྱེན་ལས་སྐྱེ་སྟེ། དམིགས་རྐྱེན་དོན་ལྔ་དང་ཆོས་ཐམས་ཅད་སོགས་ཅི་རིགས་པ་ལས་སྐྱེ་བའི་ཕྱིར་རོ། །
བདག་རྐྱེན་ལས་སྐྱེ་སྟེ། རང་གི་ངོ་བོ་མ་གཏོགས་པའི་འདུ་བྱས་ལས་སྐྱེ་བའི་ཕྱིར་རོ་ཞེས་འཆད་པ། བཞི་ཡི་སེམས་དང་སེམས་བྱུང་རྣམས། ། ཞེས་སོ། འོ་ན་འདིར་དཔྱད་དགོས་པ་ནི། ཡིད་ཀྱི་རྣམ་ཤེས་མ་འོངས་པ་མི་སྐྱེ་བ་ཆོས་ཅན། ། དེ་ལ་མཚུངས་པ་དེ་མ་ཐག་རྐྱེན་ཡོད་དེ། མེད་ན་ཁོ་ཤེས་པར་འགལ། ཡོད་ན་ཁོ་ཁོ་རང་གི་མཚུངས་པའི་མ་ཐག་རྐྱེན་ལས་སྐྱེས་པར་ཐལ་ལོ། ། འདོད་ན་མི་སྐྱེ་བའི་དོན་དུ་འགལ།
མ་ཁྱབ་ན། དེའི་མཚུངས་པ་དེ་མ་ཐག་རྐྱེན་དུ་གྱུར་པའི་ཤེས་པ་དེ་སྐྱེད་བྱེད་ཀྱི་རྒྱུར་ཐལ་བ་དང་། དེ་རང་འབྲས་མ་འོངས་པ་སྐྱེ་འགྱུར་ལ་བྱ་བ་བྱེད་པ་ཡིན་པར་ཐལ། དེའི་མཚུངས་པ་དེ་མ་ཐག་རྐྱེན་ཡིན་པའི་ཕྱིར། རིགས་པ་གཅིག་གོ ། ཡང་དྲུག་ཡིད་མ་འོངས་པ་མི་སྐྱེ་བའི་ཆོས་ཅན་དེའི་དམིགས་རྐྱེན་ཡོད་དམ་མེད། མེད་ན་ཁོ་དམིགས་བཅས་སུ་འགལ། ཡོད་ན་ཁོའི་དམིགས་ཡུལ་ཡོད་པར་ཐལ་ལོ། རིགས་པ་གཉིས་པའོ། ། ཡང་དྲུག་ཡིད་མ་འོངས་པ་མི་སྐྱེ་བའི་ཆོས་ཅན་དེ་ཆོས་ཅན།
ཁྱོད་དང་མཚུངས་ལྡན་གྱི་སེམས་བྱུང་དེ་ཁྱོད་ཀྱི་ལྷན་ཅིག་འབྱུང་རྒྱུར་ཐལ། ཁྱོད་གཙོ་བོ་སེམས་ཡིན་པའི་ཕྱིར། འདོད་ན་ཁྱོད་དང་དེ་གཉིས་ལྷན་ཅིག་ཏུ་སྐྱེས་པར་ཐལ། དེས་ཁྱོད་དང་དེ་གཉིས་ལྷན་ཅིག་ཏུ་བསྐྱེད་པའི་བྱ་བ་བྱས་པའི་ཕྱིར་ཏེ། དེ་ཁྱོད་ཀྱི་ལྷན་ཅིག་འབྱུང་རྒྱུ་ཡིན་པའི་ཕྱིར། རིགས་པ་གསུམ་པའོ། ལན་ཇི་ལྟར་ཡིན་སོམས་ཤིག རྒྱུའི་རྐྱེན་དང་མཚུངས་པ་དེ་མ་ཐག་པའི་རྐྱེན་དང་། བདག་པོའི་རྐྱེན་གསུམ་གྱིས་སྐྱེ་བ་ནི། སེམས་མེད་ཀྱི་སྙོམས་པར་འཇུག་པ་གཉིས་ཡིན་ཏེ།
དེ་གཉིས་ལ་རྐྱེན་དེ་གསུམ་ཡོད་ཀྱི་དམིགས་པའི་རྐྱེན་ནི་མེད་དེ། དེ་དམིགས་བཅས་མ་ཡིན་པའི་ཕྱིར་རོ། ། དེ་གཉིས་ལ་རྒྱུའི་རྐྱེན་ལྔའི་ནང་ནས་ལྷན་ཅིག་འབྱུང་རྒྱུ་ཡོད་དེ། ཁོ་རང་གི་སྐྱེ་སོགས་བཞི་པོ་དེ་ཡིན་པའི་ཕྱིར། སྐལ་མཉམ་གྱི་རྒྱུ་ཡོད་དེ། ས་མཚུངས་པའི་དགེ་བ་སྔ་མ་རྣམས་དེ་ཡིན་པའི་ཕྱིར། ཁོ་གཉིས་ལ་ཀུན་འགྲོ་མཚུངས་ལྡན་རྣམ་སྨིན་གྱི་རྒྱུ་གསུམ་མེད་དེ། རིམ་བཞིན་ཉོན་མོངས་ཅན་མ་ཡིན་པའི་ཕྱིར་དང་། ཤེས་པ་མ་ཡིན་པའི་ཕྱིར་དང་། རྣམ་སྨིན་གྱི་འབྲས་བུ་མ་ཡིན་པའི་ཕྱིར་རོ། །
དེ་གཉིས་ཤེས་པ་མ་ཡིན་ཀྱང་མཚུངས་པ་དེ་མ་ཐག་རྐྱེན་ཡོད་དེ། སྙོམས་འཇུག་དེ་གཉིས་ལ་སྙོམས་པར་འཇུག་ཁ་མའི་སེམས་དེ་དེ་ཡིན་པའི་ཕྱིར་ཏེ། སེམས་ཀྱི་མངོན་པར་འདུ་བྱེད་པ་ལས་སྐྱེས་པའི་ཕྱིར་རོ། ། དེ་གཉིས་བདག་རྐྱེན་ལས་སྐྱེ་སྟེ། དེའི་བདག་རྐྱེན་ཡོད་པའི་ཕྱིར། ཞེས་འཆད་པ་ལ། གསུམ་གྱིས་སྙོམས་པར་འཇུག་པ་གཉིས། ཞེས་སོ། ། སེམས་མེད་ཀྱི་སྙོམས་འཇུག་དེ་གཉིས་ལས་གཞན་པའི་མི་ལྡན་པའི་འདུ་བྱེད་རྣམས་དང་། གཟུགས་ཅན་རྣམས་ནི་རང་གི་རྒྱུ་རྐྱེན་དང་བདག་རྐྱེན་གཉིས་པོ་དག་ལས་ངེས་པར་སྐྱེ་བ་ཡིན་ཏེ།
དེ་དག་ལ་རྐྱེན་དེ་གཉིས་ངེས་པར་ཚང་ལ། རྐྱེན་གཞན་གཉིས་མེད་པའི་ཕྱིར་རོ་ཞེས་འཆད་པ། གཞན་ནི་གཉིས་པོ་དག་ལས་སྐྱེས་ཞེས་སོ། ། གཉིས་པ་འཕྲོས་དོན་ལ་གཉིས། གནས་འདིར་བསྟན་པའི་འཕྲོས་དོན་དང་། གནས་བཞི་པར་བཤད་པའི་འཕྲོས་དོན་ནོ། དང་པོ་ནི། བརྟན་གཡོའི་དངོས་པོ་འདི་དག གོང་དུ་བཤད་པའི་རྒྱུ་དྲུག་དང་རྐྱེན་བཞི་ཅི་རིགས་པར་ཚང་བ་ལས་སྐྱེའི། དབང་ཕྱུག་དང་གཙོ་བོ་ལས་སྐྱེ་བ་ནི་མ་ཡིན་ཏེ།
དེ་དག་ལས་སྐྱེ་ན་ཅིག་ཅར་སྐྱེ་དགོས་པ་ལས་བརྟན་གཡོ་འདི་དག་རིམ་གྱི་སྐྱེ་བ་སོགས་ཡིན་པའི་ཕྱིར་ཞེས་འཆད་པ། དབང་ཕྱུག་སོགས་མིན་རིམ་སོགས་ཕྱིར། ། ཞེས་སོ། ། དེ་ཡང་། གཞན་ནི་གཉིས་པོ་དག་ལས་སྐྱེ་ཞེས་པ་ལས་འཕྲོས་ནས་སྙོམས་འཇུག་གཉིས་མ་ཡིན་པའི་ལྡན་མིན་འདུ་བྱེད་རྣམས་དང་གཟུགས་ཅན་རྣམས་ལ་རྐྱེན་བཞིའི་ནང་ནས་མཚུངས་པ་དེ་མ་ཐག་རྐྱེན་དང་། དམིགས་རྐྱེན་གཉིས་མེད་པས། བདག་རྐྱེན་དང་རྒྱུ་རྐྱེན་གཉིས་ལས་སྐྱེ་བར་བཤད་ན། གཟུགས་ཅན་འབྱུང་བ་དང་འབྱུང་འགྱུར་རྣམས་ནང་ཕན་ཚུན་དུ་བདག་རྐྱེན་བྱེད་ཚུལ་སླ་མོད། རྒྱུ་རྐྱེན་བྱེད་ཚུལ་ཇི་ལྟར་ཡིན་སྙམ་ན། འདི་ལ་བཞི།
འབྱུང་བས་འབྱུང་བ་སྐྱེ་ཚུལ། འབྱུང་བས་འབྱུང་འགྱུར་སྐྱེ་ཚུལ། འབྱུང་འགྱུར་གྱིས་འབྱུང་འགྱུར་སྐྱེ་ཚུལ། འབྱུང་འགྱུར་གྱིས་འབྱུང་བ་སྐྱེད་ཚུལ་ལོ། ། དང་པོ་ནི། འབྱུང་བ་རྣམས་ཀྱིས་ནི་འབྱུང་བ་དེའི་རྒྱུ་རྐྱེན་རྣམ་པ་གཉིས་བྱེད་དེ། འབྱུང་བ་སྔ་མས་ཕྱི་མའི་སྐལ་མཉམ་ཀྱི་རྒྱུ་བྱེད་པ་དང་། འབྱུང་བཞི་ནང་ཕན་ཚུན་དུ་ལྷན་ཅིག་འབྱུང་རྒྱུ་བྱེད་པ་གཉིས་ཡོད་པའི་ཕྱིར་རོ། ། འབྱུང་བས་འབྱུང་བ་ལ་ཀུན་འགྲོའི་རྒྱུ་དང་། མཚུངས་ལྡན་གྱི་རྒྱུ་དང་།
རྣམ་སྨིན་གྱི་རྒྱུ་གསུམ་མི་བྱེད་དེ། རིམ་བཞིན་ཉོན་མོངས་ཅན་མ་ཡིན་པའི་ཕྱིར་དང་། ཤེས་པ་མིན་པའི་ཕྱིར་དང་། རྣམ་སྨིན་གྱི་རྒྱུ་མ་ཡིན་པའི་ཕྱིར་རོ་ཞེས་འཆད་པ་ལ། དེའི་རྒྱུ་འབྱུང་བ་རྣམ་པ་གཉིས་ཞེས་སོ། ། གཉིས་པ་ལ་འབྱུང་བས་འབྱུང་འགྱུར་གྱི་རྒྱུའི་རྐྱེན་ནི་བྱེད་པ་མེད་དེ། འབྱུང་བས་འབྱུང་འགྱུར་གྱི་རྒྱུ་རྐྱེན་ལྔ་པོ་རེ་རེ་ནས་བྱེད་པ་མི་སྲིད་པའི་ཕྱིར། དེས་ན་འབྱུང་བས་འབྱུང་འགྱུར་གྱི་བདག་རྐྱེན་ཁོ་ན་བྱེད་ལ། དེ་བྱེད་པའི་ཚུལ་ལ་རྣམ་པ་ལྔ་སྟེ་བསྐྱེད་པའི་རྒྱུ་བྱེད། བརྟེན་པའི་རྒྱུ་བྱེད།
གནས་པའི་རྒྱུ་བྱེད། སྟོན་པའི་རྒྱུ་བྱེད། འཕེལ་བའི་རྒྱུ་བྱེད་པའི་ཕྱིར་རོ། ། དང་པོ་གྲུབ་སྟེ། དེ་སྔར་མེད་གསར་དུ་བསྐྱེད་པའི་ཕྱིར། ས་བོན་ལས་མྱུ་གུ་བཞིན་ནོ། ། གཉིས་པ་གྲུབ་སྟེ། འབྱུང་འགྱུར་སྐྱེས་པ་འབྱུང་བའི་རྗེས་སུ་མཐུན་པར་བྱེད་པའི་ཕྱིར། དཔེར་ན། སློབ་དཔོན་ལ་སློབ་མ་བརྟེན་པ་བཞིན་ནོ། །
གསུམ་པ་གྲུབ་སྟེ། འབྱུང་འགྱུར་སྐྱེས་པ་དེ་གནས་པའི་རྟེན་ནམ་གཞི་བྱེད་པའི་ཕྱིར། དཔེར་ན། རྩིག་པ་ལ་རི་མོ་བརྟེན་པ་བཞིན་ནོ། བཞི་པ་གྲུབ་སྟེ། འབྱུང་བ་དེས་འབྱུང་འགྱུར་རྒྱུན་མི་འཆད་པར་བྱེད་པའི་ཕྱིར་རོ། ། ལྔ་པ་གྲུབ་སྟེ། འབྱུང་བ་དེས་འབྱུང་འགྱུར་གོང་ནས་གོང་དུ་འཕེལ་བར་བྱེད་པའི་ཕྱིར་ཞེས་འཆད་པ། འབྱུང་ལས་གྱུར་པ་རྣམ་པ་ལྔ། ། ཞེས་དང་།
གང་སྤེལ་ལས། སྐྱེ་དང་རྗེས་མཐུན་རྟེན་དང་ནི། ། རྒྱུན་མི་འཆད་དང་འཕེལ་བ་ལས། ། བསྐྱེད་ཕྱིར་བརྟེན་ཕྱིར་གནས་ཕྱིར་དང་། ། སྟོན་པའི་ཕྱིར་དང་འཕེལ་བྱེད་ཕྱིར། ། ཞེས་སོ། ། འདིར་འབྱུང་བས་འབྱུང་འགྱུར་གྱི་སྐལ་མཉམ་གྱི་རྒྱུ་མི་བྱེད་ཅེས་རྩ་འགྲེལ་ཀུན་ལས་གསལ་མོད། དེས་དེ་བྱེད་པ་ཡོད་པར་ཐལ། འདོད་པའི་ས་པའི་འབྱུང་བས། འདོད་པའི་ས་པའི་འབྱུང་འགྱུར་དུ་བསྐྱེད་པའི་ཚེ།
སྐལ་མཉམ་རྒྱུ་ནི་འདྲ་བའོ། ། རང་རེས་ས་པའོ་སྔར་སྐྱེས་རྣམས་ཞེས་པའི་ཁྱད་ཆོས་གསུམ་པོ་དེ་ཚང་འདུག་པའི་ཕྱིར་ཏེ། སྤང་བྱ་སྒོམ་སྤང་དང་། འདོད་པའི་ས་དང་། སྔར་སྐྱེས་པ་གསུམ་ཚང་བའི་ཕྱིར་རོ། ། དེ་ཙམ་གྱི་མི་ཆོག་ན། འབྱུང་བས་འབྱུང་བའི་སྐལ་མཉམ་རྒྱུ་བྱེད་པ་ཡང་སྒྲུབས་ཤིག རྒྱུ་འབྲས་གཉིས་འབྱུང་བར་སྐལ་བ་མཉམ་པས་སོ་ཞེས་གསུང་ན། ཧ་ཅང་ཐལ་མ་ཆེས་སམ། མཁས་མཆོག་དབྱིག་གཉེན་ལན་གསུངས་ཤིག
གསུམ་པ་ལ། འབྱུང་འགྱུར་ནང་ཕན་ཚུན་དུ་བདག་རྐྱེན་བྱེད་པར་མ་ཟད། རྒྱུའི་རྐྱེན་ཡང་རྣམ་པ་གསུམ་བྱེད་དེ། འབྱུང་འགྱུར་སྔ་མས་ཕྱི་མའི་སྐལ་མཉམ་གྱི་རྒྱུ་དང་། འདོད་པའི་སས་བསྡུས་ཀྱི་དགེ་མི་དགེའི་རྣམ་པར་རིག་བྱེད་ཡིན་མིན་གྱི་གཟུགས་ལས། རྣམ་སྨིན་གྱི་འབྲས་བུ་མིག་སོགས་འབྱུང་འགྱུར་བསྐྱེད་པ་དང་། བསམ་གཏན་དང་ཟག་མེད་ཀྱིས་བསྡུས་པའི་སྤོང་བ་བདུན་གྱི་འབྱུང་འགྱུར་ནང་ཕན་ཚུན་དུ་ལྷན་ཅིག་འབྱུང་རྒྱུ་བྱེད་པའི་ཕྱིར་རོ་ཞེས་འཆད་པ་ལ། འབྱུང་འགྱུར་རྣམ་གསུམ་ཕན་ཚུན་དུ། ། ཞེས་པའམ། འགྱུར་བཅོས་ནི།
འབྱུང་འགྱུར་ཕན་ཚུན་རྣམ་པ་གསུམ། ། ཞེས་སོ། ། འདིར་འབྱུང་འགྱུར་ཕན་ཚུན་གྱི་ལྷན་ཅིག་འབྱུང་རྒྱུ་ལ་བསམ་ཟག་གི་སྡོམ་པ་གང་རུང་ཡིན་དགོས་ཀྱི་སོར་སྡོམ་དང་། བར་མ་དང་། མིག་སོགས་དབང་པོ་རྣམས་ལ་བཅོལ་རྟོགས་མེད་དེ། རང་འགྲེལ་ལས། དེ་ལ་ལྷན་ཅིག་འབྱུང་བའི་རྒྱུ་ནི། ལུས་དང་ངག་གི་ལས་སེམས་གྱི་རྗེས་སུ་འཇུག་པ་ཕན་ཚུན་དུ་ཡིན་གྱི་རྒྱུར་བྱས་པའི་གཟུགས་གཞན་མ་ཡིན་ནོ། སྐལ་པ་མཉམ་པའི་རྒྱུ་ནི་སྔར་བྱུང་བ་ཐམས་ཅད་སྐལ་པ་མཉམ་པའི་རྒྱུ་ཡིན་ནོ། ། རྣམ་པར་སྨིན་པའི་རྒྱུ་ནི།
ལུས་དང་ངག་གི་ལས་རྣམ་པར་སྨིན་པ་མིག་ལ་སོགས་པ་ཡིན་ནོ་ཞེས་བཤད་པས་སོ། ། རྒྱལ་པོ་སྲས་ལས་ཀྱང་། བཞིར་མ་ཡིན་ནོ། ། ཞེས་བྱ་བ་ནི། རྒྱུར་བྱས་པའི་གཟུགས་མིག་ལ་སོགས་པ་ཐམས་ཅད་དང་། སོ་སོར་ཐར་པའི་སྡོམ་པ་ལ་སོགས་པས་བསྡུས་པའི་བར་ཡང་ཕན་ཚུན་ལྷན་ཅིག་འབྱུང་རྒྱུ་མ་ཡིན་ཏེ། ཚོགས་པ་ཐམས་ཅད་ཐ་དད་པའི་ཕྱིར་རོ་ཞེས་གསལ་བར་བཤད་པས་སོ། ། བཞི་པ་ནི། འབྱུང་འགྱུར་གྱི་གཟུགས་ཀྱིས་འབྱུང་བ་དེ་རྣམས་ཀྱི་བདག་རྐྱེན་དང་རྒྱུ་རྐྱེན་གྱི་ནང་ནས་རྣམ་སྨིན་གྱི་རྒྱུ་གཅིག་པོ་བྱེད་པ་རིགས་ཏེ། ལུས་ངག་གི་ལས་དགེ་མི་དགེའི་འབྱུང་འགྱུར་རྣམས་ཀྱིས་རྣམ་སྨིན་འབྲས་བུ་འབྱུང་བ་མཚོན་བྱེད་བཞི་སྐྱེད་པ་ཡོད་པའི་ཕྱིར་རོ།
གཞན་ཡང་འབྱུང་འགྱུར་གྱིས་འབྱུང་བའི་ལྷན་ཅིག་བྱེད་སྐྱེན་མི་བྱེད་དེ། འབྱུང་བ་དང་འབྱུང་འགྱུར་ཚོགས་པ་ཐ་དད་པའི་ཕྱིར། སྐལ་མཉམ་གྱི་རྒྱུ་མི་བྱེད་དེ། དེ་གཉིས་སྐལ་པ་མི་མཉམ་པའི་ཕྱིར། ཀུན་འགྲོའི་རྒྱུ་དང་མཚུངས་ལྡན་གྱི་རྒྱུ་མི་བྱེད་དེ། འབྱུང་བ་ལ་ཉོན་མོངས་ཅན་མེད་པའི་ཕྱིར་དང་། དེ་གཉིས་ཤེས་པ་མིན་པའི་ཕྱིར་རོ་ཞེས་འཆད་པ། འབྱུང་བ་རྣམས་ཀྱི་དེ་རྣམས་གཅིག་ཅེས་སོ། གཉིས་པ་འོག་ལས་བསྟན་པ་ལས་འཕྲོས་ཚུལ་ལ་དྲུག ལས་ལ་འབྲས་བུ་དུ་ཡོད་དཔྱད།
དགེ་སོགས་འབྲས་བུ་དུ་ཡོད་དཔྱད། དུས་གསུམ་འབྲས་བུ་དུ་ཡོད་དཔྱད། སས་བསྡུས་འབྲས་བུ་དུ་ཡོད་དཔྱད། སློབ་སོགས་འབྲས་བུ་དུ་ཡོད་དཔྱད། མཐོང་སྒོམ་ཡང་བྱའི་འབྲས་བུ་དཔྱད་པའོ། དང་པོ་ནི། ལས་བསྟན་པ་ལས་བཤད་པའི་ལས་འདི་དག་ལ། དབང་པོ་བསྟན་པར་བཤད་པའི་འབྲས་བུ་ལྔ་ཇི་ལྟར་སྙམ་ན། ཟག་བཅས་བར་ཆད་མེད་ལམ་ལ་འབྲས་བུ་ལྔ་ཆར་ཚང་སྟེ། རྣམ་སྨིན་འབྲས་བུ་ཡིད་དུ་འོང་བ་བསྐྱེད་པའི་ཕྱིར་དང་།
རྒྱུ་མཐུན་གྱི་འབྲས་བུ་མཉམ་བཞག་ཏུ་རིགས་འདྲ་བའི་མཉམ་བཞག་ཕྱི་མ་བསྐྱེད་པའི་ཕྱིར་དང་། སྐྱེས་བུ་བྱེད་འབྲས་རྣམ་གྲོལ་ལམ་བསྐྱེད་པའི་ཕྱིར་དང་། བྲལ་འབྲས་སོ་སོར་བརྟགས་འགོག་ཐོབ་བྱེད་ཡིན་པའི་ཕྱིར་དང་། རང་གི་ངོ་བོ་མ་ཡིན་ཞིང་རང་ལས་སྔོན་མ་བྱུང་བའི་འདུས་བྱས་ཐམས་ཅད་རང་གི་བདག་འབྲས་ཡིན་པའི་ཕྱིར་རོ་ཞེས་འཆད་པ། དྲི་བཅས་སྤོང་བའི་ལམ་དག་གིས། ། ལས་ནི་ལྔ་ཡི་འབྲས་བུར་བཅས། ། ཞེས་སོ། ། ཟག་མེད་བར་ཆད་མེད་ལམ་དང་བར་ཆད་མེད་ལམ་ལས་གཞན་པའི་དགེ་བ་ཟག་བཅས་དང་། མི་དགེ་བ་དང་གསུམ་པོ་དེ་ལའང་། འབྲས་བུ་བཞི་བཞི་ཚང་སྟེ།
དང་པོ་ལ་རྣམ་སྨིན་གྱི་འབྲས་བུ་མ་གཏོགས་པ་དང་། ཕྱི་མ་གཉིས་ལ་བྲལ་འབྲས་མ་གཏོགས་པ་བཞི་བཞི་ཚང་བའི་ཕྱིར་ཞེས་འཆད་པ། དྲི་མེད་བཞི་ཡི་ཟག་བཅས་གཞན། ། དགེ་དང་མི་དགེ་གང་ཡིན་པའང་། ། ཞེས་སོ། ། བར་ཆད་མེད་ལམ་ལས་གཞན་པའི་ཟག་མེད་ཀྱི་ལས་དང་། ལུང་མ་བསྟན་གྱི་ལས་རྣམས་འབྲས་བུ་གསུམ་དང་བཅས་པ་ཡིན་ཏེ། རྣམ་སྨིན་འབྲས་བུ་དང་བྲལ་འབྲས་གཉིས་མ་གཏོགས་པ་གསུམ་གསུམ་ཡོད་པའི་ཕྱིར་ཞེས་འཆད་པ། ཟག་པ་མེད་པ་ལྷག་མ་དང་། ། ལུང་བསྟན་མིན་གང་གསུམ་གྱིས་སོ་ཞེས་སོ། །
གཉིས་པ་ནི། འོ་ན་དགེ་བའི་འབྲས་བུ་དགེ་བ་དུ། མི་དགེ་བ་དུ། ལུང་མ་བསྟན་དུ་ཡོད་སྙམ་ན། དགེ་བའི་འབྲས་བུ་དགེ་བ་བཞི། མི་དགེ་བ་གཉིས། ལུང་མ་བསྟན་གསུམ་འབྱུང་བ་ཡིན་ཏེ། དགེ་བའི་འབྲས་བུ་དགེ་བ་ལ་ནི་རྣམ་སྨིན་གྱི་འབྲས་བུ་མ་གཏོགས་པ་བཞི། དགེ་བའི་འབྲས་བུ་མི་དགེ་བ་ལ་སྐྱེས་བུ་བྱེད་འབྲས་དང་བདག་འབྲས་གཉིས། མི་དགེ་བའི་འབྲས་བུ་མི་དགེ་བ་ནི།
རྣམ་སྨིན་འབྲས་བུ་དང་། བྲལ་འབྲས་མ་གཏོགས་པ་གསུམ། མི་དགེ་བའི་འབྲས་བུ་ལུང་མ་བསྟན་པ་ནི། བྲལ་འབྲས་མ་གཏོགས་པ་གསུམ། མི་དགེ་བའི་འབྲས་བུ་ལུང་མ་བསྟན་པ་ནི། བྲལ་འབྲས་མ་གཏོགས་པ་བཞི་བཞི་འབྱུང་བ་ཡིན་ཏེ། ལྷག་མ་དེ་དག་མེད་པའི་ཕྱིར་རོ་ཞེས་འཆད་པ། མི་དགེའི་དགེ་སོགས་གཉིས་དང་ནི། ། གསུམ་དང་བཞི་སྟེ་གོ་རིམ་བཞིན་ཞེས་སོ། ། ཡང་ལུང་མ་བསྟན་གྱི་འབྲས་བུ་དགེ་སོགས་དུ་སྙམ་ན།
ལུང་མ་བསྟན་གྱི་འབྲས་བུ་དགེ་བ་ནི་སྐྱེས་བུ་བྱེད་འབྲས་དང་། བདག་འབྲས་གཉིས། ལུང་མ་བསྟན་གྱི་འབྲས་བུ་མི་དགེ་བ་ལ་བྲལ་འབྲས་དང་རྣམ་སྨིན་འབྲས་བུ་མ་གཏོགས་པ་གསུམ། ལུང་མ་བསྟན་གྱི་འབྲས་བུ་ལུང་མ་བསྟན་ལའང་རྣམ་སྨིན་འབྲས་བུ་དང་བྲལ་འབྲས་མ་གཏོགས་པ་གསུམ་འབྱུང་བའི་ཕྱིར་ཞེས་འཆད་པ། ལུང་མ་བསྟན་གྱི་དགེ་ལ་སོགས། ། དེ་དག་གཉིས་དང་གསུམ་དང་གསུམ། ། ཞེས་སོ། ། དེས་ན་དགེ་བའི་རྒྱུ་མཐུན་གྱི་འབྲས་བུ་ཡིན་ན་དགེ་བ་ཡིན་པས་ཁྱབ་ཀྱང་། མི་དགེ་བའི་རྒྱུ་མཐུན་གྱི་འབྲས་བུ་ཡིན་ན། མི་དགེ་བ་ཡིན་པས་མ་ཁྱབ་སྟེ།
དེའི་རྒྱུ་མཐུན་གྱི་འབྲས་བུར་གྱུར་པའི་ལུང་མ་བསྟན་ཡོད་པའི་ཕྱིར་སྟེ། སྡུག་བསྔལ་མཐོང་སྤང་དུ་གྱུར་པའི་མ་རིག་པ་མི་དགེ་བས་ཀུན་འགྲོའི་རྒྱུ་བྱས་པ་ལས་བྱུང་བའི་ལུང་མ་བསྟན་གྱི་འཇིག་ལྟ་དང་མཐར་ལྷ་གཉིས་གཉིས་འབྱུང་བ་ཡོད་པ་གང་ཞིག ཀུན་འགྲོའི་རྒྱུའི་འབྲས་བུ་ལ་དེའི་རྒྱུ་མཐུན་འབྲས་བུ་ཡིན་པས་ཁྱབ་པའི་ཕྱིར་རོ། ། དེ་ལྟར་ཡང་རང་འགྲེལ་ལས། ལུང་དུ་མ་བསྟན་པ་འཇིག་ཚོགས་དང་མཐར་འཛིན་པར་ལྟ་བ་དག་ནི། མི་དགེ་བ་ཀུན་ཏུ་འགྲོ་བ་སྡུག་བསྔལ་མཐོང་བས་སྤང་བར་བྱ་བ་རྣམས་ཀྱི་རྒྱུ་མཐུན་བའི་འབྲས་བུ་ཡིན་ནོ་ཞེས་བཤད་པ་ཡིན་ནོ། ཡང་ལུང་མ་བསྟན་གཅིག་གི་རྒྱུ་མཐུན་གྱི་འབྲས་བུ་ཡིན་ན་ལུང་མ་བསྟན་ཡིན་པས་མ་ཁྱབ་སྟེ། དེའི་དེར་གྱུར་པའི་མི་དགེ་བ་ཡོད་པའི་ཕྱིར་རོ། ། དེ་ཡང་ཡོད་དེ། སྡུག་བསྔལ་མཐོང་སྤང་དུ་གྱུར་པའི་ལུང་མ་བསྟན་གྱི་ལྟ་བ་གཉིས་ཀྱིས་ཀུན་འགྲོའི་རྒྱུ་བྱས་པ་ལས་སྡུག་བསྔལ་མཐོང་སྤང་གི་མི་དགེ་བ་སོགས་འབྱུང་བ་ཡོད་པའི་ཕྱིར།
རང་འགྲེལ་ལས། སྡུག་བསྔལ་མཐོང་བས་སྤང་བར་བྱ་བའི་མི་དགེ་བ་རྣམས་ནི་ལུང་མ་བསྟན་པའི་ལྟ་བ་གཉིས་ཀྱི་རྒྱུ་མཐུན་པའི་འབྲས་བུ་ཡིན་ནོ་ཞེས་བཤད་པས་སོ། ། གསུམ་པ་དུས་གསུམ་འབྲས་བུ་དུ་ཡོད་དཔྱད་པ་ལ། འོ་ན་དུས་གསུམ་གྱི་འབྲས་བུ་དུས་གསུམ་གྱིས་བསྡུས་པ་ཇི་ལྟར་ཡོད་སྙམ་ན། འདས་པའི་ལས་ཀྱི་འབྲས་བུ་འདས་པ་ལ་ཡང་བྲལ་འབྲས་མ་གཏོགས་པ་བཞི་ཚང་སྟེ། འདས་པའི་ལས་ཀྱི་སྐྱེས་བུ་བྱེད་འབྲས་སུ་གྱུར་པའི་འདས་པ་ཡང་ཡོད། དེའི་རྒྱུ་མཐུན་འབྲས་བུར་གྱུར་པའི་འདས་པ་ཡང་ཡོད། དེའི་རྣམ་སྨིན་འབྲས་བུར་གྱུར་པའི་འདས་པ་ཡང་ཡོད། དེའི་བདག་འབྲས་སུ་གྱུར་པའི་འདས་པ་ཡང་ཡོད་པའི་ཕྱིར། དེ་བཞིན་དུ་འདས་པའི་ལས་ཀྱི་འབྲས་བུ་ད་ལྟར་བ་དང་མ་འོངས་པ་གཉིས་ལའང་དེ་བཞི་ཚང་སྟེ།
འདས་པའི་ལས་ཀྱི་སྐྱེས་བུ་བྱེད་འབྲས་བུ་གྱུར་པའི་ད་ལྟར་བ་སོགས་བཞི་ཡང་ཡོད། འདས་པའི་ལས་ཀྱི་སྐྱེས་བུ་བྱེད་འབྲས་སུ་གྱུར་པའི་མ་འོངས་པ་སོགས་བཞི་ཡོད་པའི་ཕྱིར་ཞེས་འཆད་པ་ལ། འདས་པའི་ཐམས་ཅད་བཞི་ཡིན་ནོ། ། ཞེས་སོ། ། ཡང་ད་ལྟ་བའི་ལས་ཀྱི་འབྲས་བུ་གྱུར་པའི་མ་འོངས་པ་ཡང་བཞི་ཆར་ཚང་སྟེ། ད་ལྟ་ལས་ཀྱི་སྐྱེས་བུ་བྱེད་འབྲས་སུ་གྱུར་པའི་མ་འོངས་པ་སོགས་བཞི་ཡོད་པའི་ཕྱིར། ད་ལྟ་བའི་ལས་ཀྱི་འབྲས་བུ་ད་ལྟར་བ་ནི་གཉིས་ཁོ་ན་སྟེ། ད་ལྟ་བའི་ལས་ཀྱི་སྐྱེས་བུ་བྱེད་འབྲས་སུ་གྱུར་པའི་ད་ལྟར་བ་དང་། དེའི་བདག་འབྲས་སུ་གྱུར་པའི་ད་ལྟ་བ་གཉིས་ཡོད་པའི་ཕྱིར། ད་ལྟ་བའི་ལས་ཀྱི་རྒྱུ་མཐུན་གྱི་འབྲས་བུ་ད་ལྟར་བ་མེད་སྟེ།
ཁོའི་རྒྱུ་མཐུན་གྱི་འབྲས་བུ་ཁོ་རང་དང་ངུས་མཉམ་པ་མེད་པའི་ཕྱིར། ད་ལྟ་བའི་ལས་ཀྱི་འབྲས་བུར་གྱུར་པའི་འདས་པ་ནི་མེད་དེ་འདས་པ་ནི་ད་ལྟ་བ་ལ་སྔ་ལོགས་པ་ཡིན་ལ། རྒྱུ་བས་འབྲས་བུ་སྔ་བ་ནི་མེད་པའི་ཕྱིར་རོ་ཞེས་འཆད་པ་ལ། བར་མ་ཡི་ནི་མ་འོངས་པའང་། ། བར་མ་གཉིས་སོགས། ཞེས་སོ། ། ཡང་མ་འོངས་པའི་ལས་ཀྱི་འབྲས་བུ་མ་འོངས་པ་ནི་གསུམ་སྟེ། མ་འོངས་པའི་ལས་ཀྱི་སྐྱེས་བུ་བྱེད་འབྲས་སུ་གྱུར་པའི་མ་འོངས་པ། དེའི་རྣམ་སྨིན་གྱི་འབྲས་བུར་གྱུར་པའི་མ་འོངས་པ། ཁོའི་བདག་འབྲས་སུ་གྱུར་པའི་མ་འོངས་པ་གསུམ་ཡོད་པའི་ཕྱིར།
དེའི་རྒྱུ་མཐུན་གྱི་འབྲས་བུར་གྱུར་པའི་མ་འོངས་པ་ནི་མེད་དེ། ཁོའི་རྒྱུ་མཐུན་གྱི་འབྲས་བུ་དེ་ཡིན་ན་ཁོའི་ཕྱི་ལོགས་སུ་བྱུང་དགོས། མ་འོངས་པ་ལ་སྔ་ཕྱི་མེད་པའི་ཕྱིར་རོ། ། མ་འོངས་པའི་ལས་ཀྱི་བྲལ་འབྲས་ནི་མེད་དེ། མ་འོངས་པའི་ལམ་གྱིས་སྤང་བྱ་དངོས་སུ་མི་སྤོང་བའི་ཕྱིར་རོ། ། མ་འོངས་པའི་ལས་ཀྱི་འབྲས་བུ་འདས་ད་ལྟར་གཉིས་ནི་མི་འཇོག་སྟེ། འདས་ད་ལྟར་གཉིས་ནི་མ་འོངས་པ་ལས་སྔ་བའི་ཕྱིར་རོ། ། དེས་ན་མ་འོངས་པའི་ལས་ཀྱི་སྐྱེས་བུ་བྱེད་འབྲས་དང་། རྣམ་སྨིན་འབྲས་བུ་སོགས། མ་འོངས་པའི་ལས་ཀྱི་འབྲས་བུ་ཐམས་ཅད་ལས་མ་འོངས་པ་ཁོ་རང་དང་དུས་མཉམ་པ་ཁོ་ན་སྟེ།
མ་འོངས་པའི་ལས་ལ་སྔ་ཕྱི་མེད་པའི་དང་། རྒྱུ་བས་འབྲས་བུ་སྔ་བ་མེད་པའི་ཕྱིར་རོ་ཞེས་འཆད་པ། མ་སྐྱེས་པའི། འབྲས་བུ་མ་འོངས་གསུམ་ཡིན་ནོ། ། ཞེས་སོ། ། དེས་ན། བར་མ་ཡི་ནི་མ་འོངས་པའང་། ཞེས་ད་ལྟར་བའི་ལས་ཀྱི་བྲལ་འབྲས་མ་འོངས་པ་མེད་པར་བཤད་ཀྱི་དེའི་བྲལ་འབྲས་མེད་པ་ནི་མ་ཡིན་སྟེ། བར་ཆད་མེད་ལམ་ད་ལྟ་བའི་བྲལ་འབྲས་ཡོད་པའི་ཕྱིར་རོ། ། གནད་གོ་དགོས་སོ། །
འདིའི་ཐད་ཀྱི་རྒྱལ་སྲས་ལས། མི་དགེ་བ་དགེ་བ་ཟག་པ་དང་བཅས་པ་མ་འོངས་པའི་རྣམ་པར་སྨིན་པའི་འབྲས་བུ་མ་འོངས་པ་ནི་ཕྱིས་མྱོང་བར་འགྱུར་བ་ཡིན་ནོ། ། སྐྱེས་བུ་བྱེད་པའི་འབྲས་བུ་ནི། མ་འོངས་པ་ལྷན་གཅིག་སྐྱེ་བ་དང་མ་འོངས་པ་མཇུག་ཐོགས་སུ་འབྱུང་བ་ཡིན་ནོ་ཞེས་བཤད་པ་ནི་མ་འོངས་པ་ལ་སྔར་ཕྱི་མེད་པར་བཤད་པ་དང་ཁས་བླངས་འགལ་བའམ། ཡང་ན་མ་འོངས་པའི་ལས་ཀྱི་རྣམ་སྨིན་དེའི་ཕྱི་ལོགས་སུ་འབྱུང་བར་འགྱུར། དེའི་ཕྱི་ལོགས་སུ་མ་བྱུང་ཞེས་ཁས་ལེན་དགོས་པ་འདྲ་སྟེ་དཔྱད་པར་བྱའོ། ། བཞི་པ་སས་བསྡུས་འབྲས་བུ་དུ་ཡོད་དཔྱད་པ་ནི། རང་གི་སས་བསྡུས་པའི་ལས་ཀྱི་འབྲས་བུ་རང་གི་སས་བསྡུས་པ་ནི་བཞི་སྟེ། རང་གི་སས་བསྡུས་པའི་ལས་ཀྱི་སྐྱེས་བུ་བྱེད་འབྲས་རང་གིས་སས་བསྡུས་པ་ཡང་ཡོད། དེའི་རྣམ་སྨིན་གྱི་འབྲས་བུ་རང་གི་སས་བསྡུས་པ་ཡང་ཡོད།
དེའི་རྒྱུ་མཐུན་གྱི་འབྲས་བུ་རང་གི་སས་བསྡུས་པ་ཡོད། དེའི་བདག་འབྲས་རང་གིས་སས་བསྡུས་པ་ཡང་ཡོད་པའི་ཕྱིར། དཔེར་ན་ས་བསྡུས་ཀྱི་ལས་ཀྱི་སྐྱེས་བུ་བྱེད་འབྲས་འདོད་པའི་སས་བསྡུས་ཡིན་པ་སོགས་བཞི་ཡོད་པའི་ཕྱིར་རོ། ། རང་གི་ས་པའི་ལས་ཀྱི་འབྲས་བུ་གཞན་གྱི་ས་པའི་འབྲས་བུ་ཡིན་པ་ལ། གཞན་གྱི་ས་པ་དེ་ཟག་མེད་ཡིན་ན་འབྲས་བུ་གསུམ་དང་། ཟག་བཅས་ཡིན་ན་འབྲས་བུ་གཉིས་ཁོ་ན་དང་བཅས་པ་ཡིན་སྟེ། ཟག་མེད་ལ་མཚོན་ན། བསམ་གཏན་དང་པོའི་ཟག་མེད་ལས་ཀྱི་སྐྱེས་བུ་བྱེད་འབྲས་དེའི་རྒྱུ་མཐུན་འབྲས་བུ། བདག་འབྲས་གསུམ་དུ་གྱུར་པའི་བསམ་གཏན་གཉིས་པའི་ཟག་མེད་ཀྱི་ལམ་ཡོད་པའི་ཕྱིར་དང་། ཟག་བཅས་ལ་མཚོན་ན།
བསམ་གཏན་དང་པོའི་ཟག་བཅས་ལས་ཀྱི་སྐྱེས་བུ་བྱེད་འབྲས་དང་བདག་འབྲས་གཉིས་སུ་གྱུར་པའི་བསམ་གཏན་གཉིས་པའི་སས་བསྡུས་ཀྱི་ཟག་བཅས་གཞན་རྣམས་ཡོད་པའི་ཕྱིར་རོ་ཞེས་འཆད་པ། རང་གི་ས་པ་བཞི་ཡིན་ནོ། ། གཞན་གྱི་ས་པ་གསུམ་དང་གཉིས། ཞེས་སོ། འདིར་གཞན་གྱི་ས་པ་གསུམ་དང་གཉིས་ཞེས་པ་གཞན་གྱི་ཟག་བཅས་ལས་ཀྱིས་ས་གཞན་གྱི་རྣམ་སྨིན་འབྲས་བུ་བསྐྱེད་པ་མེད་པ་ལྟ་བུ་ཞིག་བཤད་པ་ནི་བརྟག་དགོས་ཏེ། འདོད་པའི་རྟེན་ལ། འབྲས་བུ་ཆེར་སྐྱེ་བའི་ལས་བསགས་ནས་སྤེལ་སྒོམ་གྱི་བྱེད་པས། ལས་དེས་གནས་གཅིག་ཏུ་སྐྱེ་བ་ཡོད་ཅེས་མཁས་པ་དག་འཆད་པའི་ཕྱིར་རོ། ། ལྔ་པ་སློབ་སོགས་བསྐྱེད་ཚུལ་ནི། སློབ་པའི་ལས་ཀྱི་འབྲས་བུ་སློབ་པའི་ཆོས་གསུམ་སྟེ།
རྣམ་སྨིན་དང་བྲལ་འབྲས་མ་གཏོགས་པའི་གསུམ་ཡོད་པའི་ཕྱིར་དང་། སློབ་པའི་ལས་ཀྱི་འབྲས་བུ་མི་སློབ་པ་ཡང་གསུམ་དང་། སློབ་པའི་ལམ་གྱི་འབྲས་བུ་མི་སློབ་པ་ཡང་མིན་སློབ་པ་ཡང་མིན་པའི་ཆོས་ཀྱང་གསུམ་ཡོད་དེ། དང་པོ་ལ་སྔ་མ་བཞིན་གསུམ་དང་། གཉིས་པ་ལ་རྣམ་སྨིན་དང་རྒྱུ་མཐུན་འབྲས་བུ་གཉིས་མ་གཏོགས་པ་གསུམ་ཡོད་པའི་ཕྱིར་ཞེས་འཆད་པ་སློབ་པའི་སློབ་སོགས་པ་གསུམ་ཞེས་སོ། ། ཡང་མི་སློབ་པའི་ལས་ཀྱི་འབྲས་བུ་སློབ་པའི་ཆོས་ནི་གཅིག་ཁོ་ན་སྟེ། བདག་འབྲས་ཁོ་ན་ཡོད་པའི་ཕྱིར། དེའི་འབྲས་བུ་མི་སློབ་པ་ནི་གསུམ་སྟེ། རྣམ་སྨིན་དང་བྲལ་འབྲས་གཉིས་མ་གཏོགས་པ་གསུམ་ཡོད་པའི་ཕྱིར་རོ། ། དེའི་འབྲས་བུ་སློབ་པ་ཡང་མིན་མི་སློབ་པ་ཡང་མ་ཡིན་པའི་ཆོས་ནི་གཉིས་ཏེ།
སྐྱེས་བུ་བྱེད་འབྲས་དང་བདག་འབྲས་གཉིས་ཁོ་ན་ཡོད་པའི་ཕྱིར་ཞེས་འཆད་པ། མི་སློབ་ལམ་ཀྱི་འབྲས་བུ་ནི། ། སློབ་པ་ཡི་ནི་ཆོས་ལ་སོགས། ། གཅིག་དང་གསུམ་དང་གཉིས་ཡིན་ནོ་ཞེས་སོ། ། ཡང་སློབ་པ་ཡང་མིན། མི་སློབ་པ་ཡང་མིན་པའི་ལས་ཀྱི་འབྲས་བུ། སློབ་པ་དང་མི་སློབ་པ་ནི་གཉིས་གཉིས་སྟེ། སྐྱེས་བུ་བྱེད་འབྲས་དང་བདག་འབྲས་གཉིས་གཉིས་ཡོད་པའི་ཕྱིར་རོ། ། དེའི་འབྲས་བུ་སློབ་པ་ཡང་མིན། མི་སློབ་པ་ཡང་མིན་པའི་ཆོས་ནི་ལྔ་ཆར་ཚང་སྟེ།
རེ་རེ་ནས་ཡོད་པའི་ཕྱིར་རོ་ཞེས་འཆད་པ། དེ་ལས་གཞན་པའི་འབྲས་བུ་ནི། ། སློབ་སོགས་གཉིས་དང་གཉིས་དང་ལྔ། ། ཞེས་སོ། ། དྲུག་པ་མཐོང་སྒོམ་སྤང་བྱའི་འབྲས་བུ་དཔྱད་པ་ནི། མཐོང་སྤང་ལས་ཀྱི་འབྲས་བུ་མཐོང་སྤང་ནི་གསུམ་དང་། དེའི་འབྲས་བུ་སྒོམ་སྤང་ནི་བཞི་དང་། དེའི་འབྲས་བུ་སྤང་བྱ་མ་ཡིན་པ་ནི་གཅིག་ཁོ་ན་སྟེ། རིམ་བཞིན་རྣམ་སྨིན་དང་བྲལ་འབྲས་མ་གཏོགས་པ་དང་། བྲལ་འབྲས་ཁོ་ན་མ་གཏོགས་པ་དང་།
བདག་པོའི་འབྲས་བུ་གཅིག་ཁོ་ན་ཡོད་པའི་ཕྱིར་ཞེས་འཆད་པ། མཐོང་བས་སྤང་བྱའི་དེ་ལ་སོགས། ། གསུམ་དང་བཞི་དང་གཅིག་ཡིན་ནོ། ། ཞེས་སོ། ། ཡང་སྒོམ་སྤང་ལས་ཀྱི་འབྲས་བུ་མཐོང་སྤང་གཉིས། སྒོམ་སྤང་བཞི། སྤང་བྱ་མ་ཡིན་པ་ནི་གསུམ་སྟེ། ། རིམ་བཞིན་སྐྱེས་བུ་བྱེད་པ་དང་བདག་འབྲས་གཉིས་དང་། བྲལ་འབྲས་མ་གཏོགས་པ་བཞི་དང་། རྣམ་སྨིན་དང་རྒྱུ་མཐུན་མ་གཏོགས་པའི་གསུམ་རྣམས་ཡོད་པའི་ཕྱིར་རོ་ཞེས་འཆད་པ་ལ།
སྒོམ་པའི་སྤང་བར་བྱ་ལས་ཀྱིས། ། དེ་དག་གཉིས་དང་བཞི་དང་གསུམ། ། ཞེས་སོ། ། ཡང་སྤང་བྱ་མ་ཡིན་པ་ཟག་མེད་ལས་ཀྱི་འབྲས་བུ། མཐོང་སྤང་གཅིག སྒོམ་སྤང་གཉིས། སྤང་བྱ་མ་ཡིན་པ་བཞི་སྟེ་རིམ་བཞིན། བདག་འབྲས་ཁོ་ན་དང་། སྐྱེས་བུ་བྱེད་པ་དང་བདག་འབྲས་གཉིས་ཁོ་ན་དང་། རྣམ་སྨིན་མ་གཏོགས་པའི་འབྲས་བུ་བཞི་ཚང་བའི་ཕྱིར་ཞེས་འཆད་པ།
སྤང་བྱ་མིན་པའི་དེ་དག་གཅིག ། གཉིས་དང་བཞི་སྟེ་གོ་རིམ་བཞིན། ། ཞེས་སོ། ། ཟག་མེད་ལམ་གྱི་སྐྱེས་བུ་བྱེད་འབྲས་སུ་གྱུར་པའི་སྒོམ་སྤང་ཇི་ལྟར་ཡོད་སྙམ་ན། ཟག་མེད་སྒོམ་ལམ་ལས་ལངས་མ་ཐག་ཏུ་དགེ་བ་ཟག་བཅས་འབྱུང་བའི་ཕྱིར་རོ། ། འོ་ན་མཐོང་སྤང་གྱི་སྐྱེས་བུ་བྱེད་འབྲས་སུ་གྱུར་པའི་སྒོམ་སྤང་ཞིག་ཀྱང་ཡོད་དམ་སྙམ་ན། མི་མཚུངས་ཏེ། མཐོང་ལམ་གྱི་རྗེས་སུ་བཅུ་དྲུག་པ་ལམ་རྗེས་ཤེས་ཁོ་ན་འབྱུང་བའི་ཕྱིར་རོ། ། དེ་ལྟར་ཡང་རྒྱལ་སྲས་ལས། སྐྱེས་བུ་བྱེད་པའི་འབྲས་བུ་ནི།
ཟག་པ་མེད་པའི་ལམ་ལས་ལངས་པའི་དགེ་བ་སྒོམ་པས་སྤང་བར་བྱ་བ་རྣམས་ཡིན་ནོ་ཞེས་བཤད་པས་སོ། ། དེས་ན་འདི་དག་ལ་རྒྱུ་མཚན་ཞིབ་པར་བཤད་དགོས་ཀྱང་མང་བས་འཇིགས་ལ། འོན་ཀྱང་སློབ་མི་སློབ་ལ་དཔེར་མཚོན་ན། འདིར་སྐབས་ཀྱི་སློབ་མི་སློབ་ནི་ཟག་མེད་སློབ་ལམ་དང་མི་སློབ་ལམ་ལ་འཇོག་ལ། མི་སློབ་པའི་ལས་ཀྱི་འབྲས་བུ་སློབ་པ་ནི་བདག་འབྲས་གཅིག་པུ་ཡིན་པའི་གནད། མི་སློབ་པའི་ལས་ཀྱི་རྒྱུ་མཐུན་པའི་འབྲས་བུར་གྱུར་པའི་ཟག་མེད་སློབ་ལམ་ནི་མེད་དེ། དམན་པ་དང་མཉམ་པས། ལྷག་པ་དང་མཉམ་པའི་སྐལ་མཉམ་གྱི་རྒྱུ་བྱེད་དགོས་པ་ལས། མི་སློབ་ལམ་ནི་སློབ་ལམ་ལས་ལྷག་པའི་ཕྱིར་རོ། ། དེའི་སྐྱེས་བུ་བྱེད་འབྲས་སུ་གྱུར་པའི་སློབ་ལམ་ཡང་མེད་དེ།
མི་སློབ་ལམ་དང་ལྷན་ཅིག་ཏུའམ་དེའི་དེ་མ་ཐག་ཏུ་སློབ་ལམ་འབྱུང་བ་མེད་པས་ཕྱིར་རོ། ། འོ་ན་མི་སློབ་ལམ་ལས་ཉམས་པའི་ཚེ་སློབ་ལམ་འབྱུང་བ་མ་ཡིན་ནམ་སྙམ་ན། དེའི་ཚེ་ཡང་མི་སློབ་ལམ་གྱི་དེ་མ་ཐག་ཏུ་སློབ་ལམ་མི་འབྱུང་སྟེ། དེ་གཉིས་ཀྱི་བར་དུ་ཉོན་མོངས་པས་ཆོད་པའི་ཕྱིར་རོ། ། མི་སློབ་ལམ་གྱི་རྣམ་སྨིན་འབྲས་བུ་དང་བྲལ་འབྲས་སུ་གྱུར་པའི་སློབ་པ་ཡང་མེད་དེ། རྒྱུ་མཚན་ཤེས་སླ་བའི་ཕྱིར་རོ། ། དེ་ལྟར་ཡང་རྒྱལ་སྲས་ལས། མི་སློབ་པའི་ལས་ཀྱི་འབྲས་བུ་སློབ་པ་ནི་གཅིག་སྟེ་བདག་པོའི་འབྲས་བུའོ། ། དམན་པ་ཡིན་ན་རྒྱུ་མཐུན་གྱི་འབྲས་བུ་ནི་མེད་དེ། མཉམ་དང་ཁྱད་པར་ཅན་གྱི་མིན། །
ཞེས་འབྱུང་བའི་ཕྱིར་རོ། ། ལྷན་ཅིག་དང་མཇུག་ཐོགས་སུ་སྐྱེ་བ་མེད་པའི་ཕྱིར་སྐྱེས་བུ་བྱེད་པའི་འབྲས་བུ་ཡང་མེད་དོ། ། མི་སློབ་པའི་མཇུག་ཐོགས་སུ་སློབ་པ་ནི་མི་འབྱུང་སྟེ། ཡོངས་སུ་ཉམས་པའི་ཚེ་ཡང་ཉོན་མོངས་པ་ཀུན་ཏུ་འབྱུང་བས་བར་ཆོད་པའི་ཕྱིར་ཞེས་བཤད་པ་ཡིན་ནོ། ། གསུམ་པ་མཚུངས་པ་དེ་མ་ཐག་རྐྱེན་བྱེ་བྲག་ཏུ་བཤད་པ་ལ་གསུམ། སེམས་བཅུ་གཉིས་སུ་དབྱེ་བ། ཉི་ཤུར་དབྱེ་བ། རྙེད་ཚུལ་བྱེ་བྲག་ཏུ་བཤད་པའོ། ། དང་པོ་ནི། སྤྱིར་མཚུངས་པ་དེ་མ་ཐག་རྐྱེན་བྱེད་པའི་སེམས་དང་རྐྱེན་ཅན་གྱི་སེམས་དེ་ལ་ཕྱེ་ན་བཅུ་གཉིས་འབྱུང་བ་ཡིན་ཏེ།
འདོད་པའི་སས་བསྡུས་ཀྱི་དགེ་མི་དགེའི་སེམས་གཉིས། སྒྲིབ་མ་སྒྲིབ་ཀྱི་སེམས་གཉིས་ཏེ་བཞི། ཁམས་གོང་མ་གཉིས་ན། མི་དགེ་བ་མ་གཏོགས་པའི་སེམས་གསུམ་གསུམ། སློབ་པའི་ཟག་མེད་ཀྱི་སེམས་དང་མི་སློབ་པའི་ཟག་མེད་ཀྱི་སེམས་གཉིས་ཏེ་བཅུ་གཉིས་ཡིད་པའི་ཕྱིར་ཞེས་འཆད་པ་ལ། འདོད་ཡིད་དགེ་དང་མི་དགེ་དང་། ། བསྒྲིབས་པ་དང་ནི་མ་བསྒྲིབས་པ། ། གཟུགས་དང་གཟུགས་མེད་པ་དག་དང་། ། མི་དགེ་ལས་གཞན་ཟག་མེད་གཉིས་ཞེས་སོ། སེམས་བཅུ་གཉིས་པོ་གང་གི་རྗེས་སུ་གང་བྱུང་དཔྱད་པ་ལ།
ཚེ་དྲུག་གམ་བརྒྱད་ཀྱི་རྣམ་དབྱེ་ཤེས་དགོས་ཏེ། རྒྱུན་གྱི་ཚེ་དང་། ས་མཚུངས་པའི་ཚེ་དང་། དེ་ལས་ལྡང་བའི་ཚེ་དང་། སྙོམས་པར་འཇུག་པའི་ཚེ་དང་། ཉིང་མཚམས་སྦྱོར་བའི་ཚེ་དང་། སྙོམས་འཇུག་ཉོན་མོངས་ཅན་གྱིས་གཟིར་བའི་ཚེ་དང་དྲུག སྤྲུལ་པ་ལ་འཇུག་པ་ནི་སྙོམས་པར་འཇུག་པ་ལས་ལྡང་བ་དང་། སྤྲུལ་པ་ལས་ལྡང་བ་ནི་སྙོམས་འཇུག་ལ་འཇུག་པ་ཡིན་པས་སྔ་མ་དྲུག་དུའང་འདུས་མོད་ཀྱིས། སྤྲུལ་པ་ལ་འཇུག་ལྡང་གི་ཚེ་གཉིས་དང་བཅས་པའི་བརྒྱད་དུ་དབྱེའོ། །
དེ་ཡང་རྒྱུན་གྱི་ཚེ་ཞེས་པ་ནི། དགེ་མི་དགེ་ལུང་མ་བསྟན་སོགས་རྒྱུན་ཆགས་སུ་འབྱུང་བའི་ཚེ་སྟེ། དགེ་བའི་མཇུག་ཐོགས་སུ་དགེ་བ་འབྱུང་བ་སོགས་ཡོད་པའི་ཕྱིར་རོ། ། སྙོམས་པར་འཇུག་པའི་ཚེ་ནི་ཟག་བཅས་ཟག་མེད་ཀྱི་མཉམ་བཞག་ལ་འཇུག་པའི་ཚེ་ཞེས་པ་སྟེ། འོག་མའི་དགེ་བ་སྦྱོར་བྱུང་ལས། གོང་མ་གཉིས་ཀྱི་དགེ་བ་སྦྱོར་བྱུང་དང་ཟག་མེད་རྣམ་གཉིས་འབྱུང་བ་ཡིན་པའི་ཕྱིར། ས་མཚུངས་པའི་ཚེ་ཞེས་པ་ནི་ས་ལ་སོགས་པ་མཚུངས་པ་སྟེ། འདོད་པར་ས་མཚུངས་པའི་ཚེ་འདོད་པའི་དགེ་བའི་རྗེས་སུ་འདོད་པའི་མི་དགེ་བ་སོགས་གཞན་གསུམ་ཡང་འབྱུང་བ་སོགས་ཀྱི་ཕྱིར་རོ། ། སྙོམས་འཇུག་ལས་ལྡང་བའི་ཚེ་ནི་མཉམ་བཞག་དེ་ལས་ལྡང་བའི་ཚེ་ཞེས་པ་སྟེ། གོང་མའི་མཉམ་བཞག་དང་།
ཟག་མེད་ལས་ལངས་པའི་ཚེ་འདོད་པའི་དགེ་བ་སྐྱེས་ཐོབ་དང་སྦྱོར་བྱུང་གཉིས་གང་རུང་དང་། གོང་མའི་དགེ་བ་སྦྱོར་བྱུང་ཁོ་ན་འབྱུང་བ་ལྟ་བུ། སྤྲུལ་པ་ལ་འཇུག་པའི་ཚེ། ཞེས་པ་ནི། མཉམ་ཞག་ལས་ལངས་ནས་སྤྲུལ་པ་སྤྲུལ་པའི་ཚེ་སྟེ། གཟུགས་ཁམས་ཀྱི་མཉམ་བཞག་ལས་ལངས་ནས། འདོད་པའི་སྤྲུལ་སེམས་ལུང་མ་བསྟན་དང་གཟུགས་ཀྱི་སྤྲུལ་སེམས་ལུང་མ་བསྟན་གཉིས་ཁོ་ན་འབྱུང་བ་ལྟ་བུའི་ཕྱིར་རོ། སྤྲུལ་པ་ལས་ལྡང་བའི་ཚེ་ནི། འདོད་གཟུགས་ཀྱི་སྤྲུལ་སེམས་ལུང་མ་བསྟན་གཉིས་པོ་ལས་ལྡང་བའི་ཚེ་སྟེ། སྤྲུལ་སེམས་དེ་ལས་ལངས་པའི་མཇུག་ཐོགས་སུ་གཟུགས་ཀྱི་མཉམ་བཞག་ཁོ་ན་འབྱུང་བ་ལྟ་བུའི་ཕྱིར་ཏེ།
སྤྲུལ་པ་ལས་ལངས་ནས་བསམ་གཏན་ལ་སྙོམས་པར་འཇུག་པའི་ཕྱིར་རོ། ། ཉིང་འཚམས་སྦྱོར་བའི་ཚེ་ནི། འཆི་སྲིད་ནས་བར་སྲིད་དུའམ་སྐྱེ་སྲིད་དུ་ཉིང་མཚམས་སྦྱོར་བའི་ཚེ་སྟེ། འཆི་སེམས་དེ་ལ་དགེ་བའི་དགེ་ལུང་མ་བསྟན་གསུམ་ཆར་ཡོད་ཅིར། འཆི་སེམས་དགེ་བ་དེ་ལ་སྐྱེས་ཐོབ་ཡིན་པས་ཁྱབ་ལ། འཆི་སེམས་ལུང་མ་བསྟན་དེ་ལ། སྒྲིབ་མ་སྒྲིབ་གཉིས་ཆར་ཡོད་པའི་མ་སྒྲིབ་པ་དེ་ལ། རྣམ་སྨིན་སྐྱེས་དང་། སྤྱོད་ལམ་པ་གཉིས་ཡོད་དོ། ། སྐྱེ་སེམས་ཞེས་པ་བར་སྲིད་དང་སྐྱེ་སྲིད་དུ་ཉིང་མཚམས་སྦྱར་མ་ཐག་པའི་སེམས་དེ་ལ་ནི་ཉོན་མོངས་ཅན་ཡིན་པས་ཁྱབ་ཅིང་།
དེ་ལ་སྒྲིབ་ལུང་བསྟན་པ་དང་མི་དགེ་བ་གཉིས་ཡོད་དེ། སྐྱེ་བའི་སྲིད་པ་ཉོན་མོངས་ཅན། ། ཞེས་བཤད་པའི་ཕྱིར་རོ། ། འཆི་སེམས་དགེ་བ་ལ་གནས་ནས། གོང་འོག་རང་ས་གསུམ་ཆར་དུ་སྐྱེ་བ་ཡོད་ཀྱང་། འཆི་སེམས་ཉོན་མོངས་ལ་གནས་ནས། གོང་མར་སྐྱེ་བ་ལེན་པ་ནི་མེད་དེ། ཉོན་མོངས་ཅན་ལས་གོང་མ་ཡིན། ཞེས་བཤད་པའི་ཕྱིར་རོ། ། དེས་ན་དེང་སང་ལས་ཉོན་གྱི་འཆི་འཕོ་ཁ་མ་ལ།
སྲིད་པའི་རྟེན་འབྲེལ་རྒྱུན་ལྡན་ཡིན་པས་ཁྱབ་ཅིང་། དེ་ལ་དགེ་མི་དགེ་གང་རུང་ལ་གནས་པས་ཁྱབ་ཅེས་ཁས་ལེན་པ་ནི་འདིར་མི་རུང་སྟེ། དགྲ་བཅོམ་པ་ལ་ཡང་འཆི་སྲིད་ཡོད་པའི་ཕྱིར་དང་། ལུང་མ་བསྟན་གྱི་འཆི་སེམས་ཡོད་པའི་ཕྱིར་རོ། ། ཟག་མེད་རྣམ་གཉིས་ལ་གནས་ནས་ལས་ཉོན་གྱི་འཆི་འཕོ་དང་སྐྱེ་བ་ནི་མེད་དེ། ཟག་མེད་ལམ་ནི་སྲིད་པའི་གཉེན་པོ་ཡིན་པའི་ཕྱིར་རོ། ། སྙོམས་འཇུག་ཉོན་མོངས་ཅན་གྱི་གཟིར་བའི་ཚེ། ཞེས་པ་ནི། སྙོམས་འཇུག་ཉོན་མོངས་ཅན་ལས་ལྡང་བའི་ཚེ་ཞེས་པ་སྟེ། དེ་ལས་ལངས་ནས་དགེ་བ་ཁོ་ན་འབྱུང་གི།
གཞན་གཉིས་མངོན་དུ་མི་འགྱུར་ཏེ། གཟུགས་ཀྱི་སྙོམས་འཇུག་ཉོན་མོངས་ཅན་ལས་ལངས་ནས། འདོད་པའི་ཚེ་དགེ་བ་སྐྱེས་ཐོབ་དང་སྦྱོར་བྱུང་གང་རུང་མངོན་དུ་འགྱུར་ཞིང་། གཟུགས་མེད་ཀྱི་སྙོམས་འཇུག་ཉོན་མོངས་ཅན་ལས་ལངས་ནས་གཟུགས་ཀྱི་དགེ་བ་སྦྱོར་བྱུང་ཁོ་ན་མངོན་དུ་འགྱུར་བའི་ཕྱིར་རོ། ། དོན་དེ་དག་ངེས་པར་བྱས་ནས་རིམ་བཞིན་སེམས་བཅུ་གཉིས་ཀྱིས་རྗེས་སུ་སེམས་དུ་འབྱུང་དཔྱད་པར་བྱ་ཡི་ཉོན་ཅིག འདོད་པའི་དགེ་བའི་སེམས་ལས་ནི་མཇུག་ཐོགས་སུ་འདོད་པའི་དགེ་སོགས་བཞི། གཟུགས་ཀྱི་དགེ་བ། ཟག་མེད་གཉིས། གཟུགས་དང་གཟུགས་མེད་ཀྱི་སྒྲིབ་ལུང་མ་བསྟན་གཉིས་དང་དགུ་འབྱུང་སྟེ། རྒྱུན་གྱི་ཚེ་འདོད་པའི་དགེ་བ་དང་།
ས་མཚུངས་ཚེ་འདོད་པའི་མི་དགེ་བ་དང་ལུང་མ་བསྟན་གཉིས་འབྱུང་བའི་ཕྱིར་དང་། སྙོམས་པར་འཇུག་པའི་ཚེ་གཟུགས་ཀྱི་དགེ་བ་དང་ཟག་མེད་རྣམ་གཉིས་ཀྱང་འབྱུང་སྟེ། འདོད་པའི་དགེ་བ་སྦྱོར་བྱུང་གིས་དྲངས་ནས་གཟུགས་ཀྱི་མཉམ་བཞག་ཟག་བཅས་ལ་འཇུག་པའི་ཕྱིར་དང་། དེས་དྲངས་ནས་ཟག་མེད་སློབ་མི་སློབ་ལ་སྙོམས་པར་འཇུག་པའང་ཡོད་པའི་ཕྱིར་རོ། ། ཉིང་མཚམས་སྦྱོར་བའི་ཚེ། ཁམས་གོང་མ་གཉིས་ཀྱི་སྒྲིབ་ལུང་མ་བསྟན་གཉིས་འབྱུང་སྟེ། འདོད་པའི་འཆི་སེམས་དགེ་བ་ལ་གནས་ནས་གོང་མ་གཉིས་སུ་ཉིང་མཚམས་སྦྱར་མ་ཐག་པའི་ཤེས་པ་དེ་ལུང་མ་བསྟན་ཡིན་པའི་ཕྱིར་རོ། ། འདོད་པའི་དགེ་བ་སྦྱོར་བྱུང་གིས་དྲངས་ནས་སྙོམས་པར་འཇུག་ཚུལ་ལ། ཁ་ཅིག་བསམ་གཏན་དང་པོའི་ཉེར་བསྡོགས་མི་ལྕོགས་མེད་ཙམ་ལ་སྙོམས་པར་འཇུག་པ་ཡོད་ཅེས་དང་། ཁ་ཅིག་དངོས་གཞི་ལའང་འཇུག་ནུས་ཞེས་དང་།
ཁ་གཅིག་བསམ་གཏན་གཉིས་པ་ལའང་འཇུག་ནུས་ཞེས་དང་། ཁ་གཅིག་བསམ་གཏན་གཉིས་པ་ཡན་ཆད་ལ་སྙོམས་འཇུག་མི་ནུས་ཏེ། སས་བར་དུ་ཆོད་པའི་ཕྱིར་ཞེས་བཞེད་པ་མང་དུ་ཡོད་པར་གྲགས་སོ། ། འོ་ན་འདོད་པའི་དགེ་བས་དྲངས་ནས་གཟུགས་ཀྱི་མཉམ་བཞག་ལ་འཇུག་པ་བཞིན། གཟུགས་མེད་ཀྱི་མཉམ་བཞག་ལའང་འཇུག་ནུས་དགོས་པས་སེམས་བཅུ་ཡང་འབྱུང་བར་ཐལ་ལོ་སྙམ་ན། མི་མཚུངས་ཏེ་གཟུགས་མེད་ཁམས་ནི། འདོད་པ་ལས་རིང་བ་བཞིས་རིང་བ་ཡིན་པའི་ཕྱིར། གཟུགས་ཀྱི་རྟེན་གྱིས་འདོད་པའི་སྤྲུལ་སེམས་མངོན་དུ་བྱེད་པ་ལྟར། གཟུགས་མེད་པས་འདོད་པའི་ཆོས་གང་ཡང་མངོན་དུ་མི་བྱེད་པས་རྟེན་རིང་བ་དང་། གཟུགས་མེད་ཀྱི་སེམས་ཀྱི་འདོད་པ་ལ་མི་དམིགས་པས་དམིགས་པ་རིང་བ་དང་།
དེས་འདོད་པ་ལ་རགས་སོགས་སུ་མི་ལྟ་བས་རྣམ་པ་རིང་བ་དང་། གཟུགས་མེད་ཀྱི་ཤེས་པས་འདོད་ཉོན་གྱི་གཉེན་པོ་མི་བྱེད་པས་གཉེན་པོ་རིང་བ་ཡང་ཡིན་པའི་ཕྱིར་ཏེ། རང་འགྲེལ་ལས། གཟུགས་མེད་པ་ནི་འདོད་པའི་ཁམས་ནས་རིང་བ་ཉིད་བཞིས་རིང་བ་ཡིན་ཏེ། རྟེན་དང་དམིགས་པ་དང་རྣམ་པ་དང་། གཉེན་པོ་རིང་བ་ཉིད་དག་གིས་སོ། ། དེ་ལ་རྟེན་རིང་བ་ཉིད་ནི། སྙོམས་པར་འཇུག་པའི་མཚུངས་པ་དེ་མ་ཐག་རྐྱེན་གྱི་རྟེན་ཉིད་དུ་མི་སྲིད་པའི་ཕྱིར་རོ། ། རྣམ་པ་རིང་བ་ཉིད་ནི། འདོད་པའི་ཁམས་རགས་པ་ལ་སོགས་པའི་རྣམ་པ་དག་ཏུ་རྣམ་པར་མི་བྱེད་པའི་ཕྱིར་རོ། །
དེས་ནི་དམིགས་པ་རིང་བ་ཉིད་ཀྱང་བཤད་པ་ཡིན་ཏེ། བསམ་གཏན་བཞི་པ་ཁོ་ན་ལ་རགས་པ་ལ་སོགས་པའི་རྣམ་པ་དག་ཏུ་དམིགས་སོ། ། གཉེན་པོ་རིང་བ་ཉིད་ནི། འདོད་པའི་འདོད་ཆགས་དང་མ་བྲལ་བ་ལ་དེ་མངོན་དུ་འགྱུར་མི་སྲིད་པའི་ཕྱིར་རོ་ཞེས་བཤད་པས་སོ། ། དེས་ན་འདོད་སེམས་དགེ་བའི་མཇུག་ཐོགས་སུ་གཟུགས་མེད་དགེ་བ་མི་འབྱུང་ཞིང་། ཁམས་གོང་མ་གཉིས་ཀྱི་མ་བསྒྲིབས་ལུང་མ་བསྟན་གཉིས་ཀྱང་མི་བཟུང་སྟེ། འདོད་པའི་དགེ་སེམས་ནི་གོང་མའི་མ་སྒྲིབ་པ་གཉིས་དང་རྒྱུན་མི་གཅིག ས་མི་མཚུངས་པ་སོགས་ཚེ་དྲུག་གམ་བརྒྱད་མི་སྲིད་པའི་ཕྱིར་རོ་ཞེས་འཆད་པ། འདོད་སེམས་དགེ་བ་ལས་སེམས་དགུ། ཞེས་སོ། །
འདོད་པའི་དགེ་སེམས་དེ་ནི་སེམས་བརྒྱད་ཁོ་ན་ལས་འབྱུང་སྟེ། རྒྱུན་གྱི་ཚེ་རང་སའི་དགེ་བ་དང་། ས་མཚུངས་པའི་ཚེ་རང་སའི་གཞན་གསུམ་ལས་འབྱུང་བའི་ཕྱིར་དང་། སྙོམས་འཇུག་ལས་ལྡང་བའི་ཚེ་གཟུགས་ཀྱི་མཉམ་བཞག་དགེ་བ་དང་། སློབ་མི་སློབ་ཀྱི་སེམས་གཉིས་ལས་ཀྱང་འབྱུང་སྟེ། གཟུགས་ཀྱི་མཉམ་བཞག་ཟག་བཅས་དང་། སློབ་མི་སློབ་ཀྱི་མཉམ་བཞག་ལས་ལྡངས་ནས་འདོད་སེམས་དགེ་བ་མངོན་དུ་འགྱུར་བ་ཡོད་པའི་ཕྱིར་དང་། གཟུགས་ཀྱི་བསྒྲིབས་ལུང་མ་བསྟན་གྱི་སེམས་ལས་ཀྱང་འབྱུང་སྟེ། གཟུགས་ཀྱི་སྙོམས་འཇུག་ཉོན་མོངས་ཅན་གྱི་གཟིར་བའི་ཚེ་རང་སའི་ཉོན་མོངས་ཅན་པས་འོག་སའི་དགེ་བ་ཁྱད་པར་དུ་འཕགས་སོ་སྙམ་པའི་འཕེན་པ་སྔོན་དུ་སོང་བའི་སྒོ་ནས་ཚངས་རིས་ཀྱི་དངོས་གཞི་ཉོན་མོངས་ཅན་ལས་ལངས་པའི་རྗེས་སུ། འདོད་པའི་དགེ་བ་རྣམ་གཉིས་གང་རུང་གཅིག་ངེས་པར་མངོན་དུ་འགྱུར་བའི་ཕྱིར་རོ་ཞེས་འཆད་པ།
དེ་ནི་བརྒྱད་དག་ཁོ་ན་ལས། ། ཞེས་སོ། ། འདིར་འདོད་པའི་དགེ་བ་ལས་ས་མཚུངས་པའི་རང་སའི་མ་བསྒྲིབས་ལུང་མ་བསྟན་འབྱུང་བར་བཤད་པ་ཡང་རྣམ་སྨིན་སྐྱེས་སོགས་གང་རུང་འབྱུང་གི་སྤྲུལ་སེམས་ནི་མི་འབྱུང་སྟེ། དག་དང་རང་ལས་དེ་ལས་གཉིས། ། ཞེས་བཤད་པས་སོ། ། མི་དགེ་བ་ནི་སློབ་མི་སློབ་ཀྱི་སེམས་མ་གཏོགས་པ་བཅུ་ལས་འབྱུང་སྟེ། རྒྱུན་དང་ས་མཚུངས་པའི་ཚེ་རང་སའི་བཞི་ལས་འབྱུང་ཞིང་། ཉིང་འཚམས་སྦྱོར་བའི་ཚེ། ཁམས་གོང་མ་གཉིས་ཀྱི་སེམས་དྲུག་ལས་འབྱུང་སྟེ། གོང་མ་གཉིས་ལས་ཤི་འཕོས་ནས་འདིར་ཉིང་མཚམས་སྦྱོར་བའི་ཚེ།
གོང་མའི་འཆི་སེམས་དྲུག་གི་རྗེས་སུ་འདིའི་མི་དགེ་བ་མངོན་དུ་འགྱུར་བ་ཡོད་པའི་ཕྱིར། སློབ་མི་སློབ་གཉིས་ལས་ནི་མི་འབྱུང་སྟེ། དེ་གཉིས་ལས་ལངས་མ་ཐག་ཏུ་མི་དགེ་བ་མངོན་དུ་འགྱུར་བ་མི་སྲིད་པའི་ཕྱིར་རོ། ། མི་དགེ་བ་དེ་ལས་ནི་རང་སའི་བཞི་ཁོ་ན་འབྱུང་གི་གཞན་མི་འབྱུང་ལ། མི་དགེ་བ་དེ་བཞིན་དུ། འདོད་པའི་བསྒྲིབས་ལུང་མ་བསྟན་དེ་ཡང་སེམས་བཅུ་ལས་འབྱུང་ཞིང་། དེ་ལས་ཀྱང་བཞི་ཁོ་ན་འབྱུང་སྟེ། རྒྱུ་མཚན་གོང་དང་མཚུངས་པའི་ཕྱིར། ཞེས་འཆད་པ། མི་དགེ་བ་ནི་བཅུ་དག་ལས། །
དེ་ལས་བཞི་སྟེ་སྒྲིབ་དེ་བཞིན། ། ཞེས་སོ། ། འདོད་པའི་མ་སྒྲིབ་ལུང་མ་བསྟན་གྱི་སེམས་ནི། སེམས་ལྔ་ལས་འབྱུང་སྟེ། རྒྱུན་དང་ས་མཚུངས་པའི་ཚེ་རང་ས་བཞི་དང་། སྤྲུལ་པ་ལ་འཇུག་པའི་ཚེ་གཟུགས་ཀྱི་མཉམ་བཞག་ལས་འདོད་པའི་སྤྲུལ་སེམས་མ་བསྒྲིབས་ལུང་མ་བསྟན་འབྱུང་བའི་ཕྱིར་རོ། ། འདོད་པའི་མ་བསྒྲིབས་ལུང་མ་བསྟན་གྱི་སེམས་དེ་ལས་སེམས་བདུན་འབྱུང་སྟེ། རྒྱུན་དང་ས་མཚུངས་པའི་ཚེ་རང་སའི་བཞི་འབྱུང་ལ། སྤྲུལ་པ་ལས་ལྡང་བའི་ཚེ། བསམ་གཏན་ལ་མ་ཞུགས་པར་སྤྲུལ་སེམས་ལས་ལྡང་བ་མེད་པས་འདོད་པའི་སྤྲུལ་སེམས་ལུང་མ་བསྟན་ལས་བསམ་གཏན་སྙོམས་འཇུག་འབྱུང་བའི་ཕྱིར་དང་།
འདོད་པ་ནས་ཤི་འཕོས་ཏེ་གོང་མ་གཉིས་སུ་ཉིང་མཚམས་སྦྱོར་བའི་ཚེ། འདོད་པའི་འཆི་སེམས་མ་བསྒྲིབས་ལུང་མ་བསྟན་ལས་གོང་མ་གཉིས་ཀྱི་བསྒྲིབས་ལུང་མ་བསྟན་གཉིས་འབྱུང་བའི་ཕྱིར་རོ་ཞེས་འཆད་པ། མ་བསྒྲིབས་པ་ནི་བཞི་དག་ལས། ། དེ་ལས་མཇུག་ཐོགས་སེམས་བདུན་ནོ། ། ཞེས་སོ། ། གཟུགས་ཀྱི་དགེ་བ་ལས་སེམས་བཅུ་གཅིག་འབྱུང་སྟེ། རྒྱུན་དང་ས་མཚུངས་པའི་ཚེ་རང་སའི་གསུམ་དང་། ཉིང་མཚམས་སྦྱོར་བའི་ཚེ་གོང་འོག་གི་ཉོན་མོངས་ཅན་གསུམ་དང་། སྙོམས་མཇུག་ལས་ལྡང་བའི་ཚེ་འདོད་པའི་དགེ་བ་དང་། སྤྲུལ་པ་ལ་འཇུག་པའི་ཚེ་འདོད་པའི་སྤྲུལ་སེམས་ལུང་མ་བསྟན་དང་།
སྙོམས་པར་འཇུག་པའི་ཚེ་གཟུགས་མེད་ཀྱི་དགེ་བ་དང་། ཟག་མེད་གཉིས་འབྱུང་བའི་ཕྱིར། དེ་ལས་གཟུགས་མེད་ཀྱི་མ་བསྒྲིབས་ལུང་མ་བསྟན་གཅིག་བུ་མི་འབྱུང་སྟེ། ཚེ་དྲུག་གང་གི་ཚེ་ཡང་མི་འབྱུང་བའི་ཕྱིར་རོ། གཟུགས་ཀྱི་དགེ་བ་དེ་ནི་དགུའི་མཇུག་ཐོགས་སུ་འབྱུང་སྟེ། རྒྱུན་དང་ས་མཚུངས་པའི་ཚེ་རང་སའི་གསུམ་དང་། སྙོམས་པར་འཇུག་པའི་ཚེ་འདོད་སེམས་དགེ་བ་སྦྱོར་བྱུང་ཁོ་ནའི་རྗེས་སུ་དང་། སྤྲུལ་པ་ལས་ལྡང་བའི་ཚེ་འདོད་པའི་སྤྲུལ་སེམས་ལུང་མ་བསྟན་གྱི་རྗེས་སུ་དང་། སྙོམས་འཇུག་ལས་ལྡང་བའི་ཚེ་གཟུགས་མེད་ཀྱི་མཉམ་བཞག་དང་། ཟག་མེད་རྣམ་གཉིས་ཀྱི་རྗེས་སུ་དང་།
སྙོམས་འཇུག་ཉོན་མོངས་ཅན་གྱིས་གཟིར་བའི་ཚེ། གཟུགས་མེད་ཀྱི་བསྒྲིབས་ལུང་མ་བསྟན་གྱི་རྗེས་སུ་འབྱུང་བའི་ཕྱིར་རོ། ། འདོད་པའི་མི་དགེ་བ་དང་བསྒྲིབས་ལུང་མ་བསྟན་གཉིས། གཟུགས་མེད་ཀྱི་མ་བསྒྲིབས་ལུང་མ་བསྟན་དང་གསུམ་གྱི་རྗེས་སུ་མི་འབྱུང་སྟེ། ཚེ་དྲུག་གང་དང་སྦྱར་ཡང་མི་འབྱུང་བའི་ཕྱིར་རོ་ཞེས་འཆད་པ་ལ། གཟུགས་ན་དགེ་ལས་བཅུ་གཅིག་གོ ། དེ་ནི་དགུ་ཡི་འཇུག་ཐོགས་སུ། ། ཞེས་སོ། ། གཟུགས་ཀྱི་བསྒྲིབས་ལུང་མ་བསྟན་གྱི་སེམས་ནི་འདོད་པའི་ཉོན་མོངས་ཅན་གཉིས་དང་སློབ་མི་སློབ་མ་གཏོགས་བརྒྱད་ལས་འབྱུང་སྟེ། རྒྱུན་དང་ས་མཚུངས་པའི་ཚེ་རང་གི་གསུམ་ལས་དང་།
ཉིང་མཚམས་སྦྱོར་བའི་ཚེ་འདོད་པའི་དགེ་བ་དང་མ་བསྒྲིབས་ལུང་མ་བསྟན་གཉིས་ལས་དང་། ཡང་དེའི་ཚེ་གཟུགས་མེད་ཀྱི་དགེ་བ་དང་བསྒྲིབས་མ་བསྒྲིབས་ཀྱི་སེམས་ཏེ་གསུམ་ལས་ཀྱང་འབྱུང་བའི་ཕྱིར་རོ། ། གཟུགས་ཀྱི་བསྒྲིབས་ལུང་མ་བསྟན་གྱི་སེམས་དེ་ལས་སེམས་དྲུག་འབྱུང་སྟེ། རྒྱུན་དང་ས་མཚུངས་པའི་ཚེ། རང་སའི་གསུམ་འབྱུང་། ཉིང་མཚམས་སྦྱོར་བའི་ཚེ་འདོད་པའི་མི་དགེ་བ་དང་བསྒྲིབས་ལུང་མ་བསྟན་གཉིས་འབྱུང་། སྙོམས་འཇུག་ཉོན་མོངས་ཅན་གྱིས་གཟིར་བའི་ཚེ་འདོད་པའི་དགེ་སེམས་འབྱུང་བའི་ཕྱིར་རོ། ། ཞེས་འཆད་པ། བསྒྲིབས་པ་བརྒྱད་ལས་དྲུག་ཅེས་སོ། ། གཟུགས་ཀྱི་མ་བསྒྲིབས་ལུང་མ་བསྟན་གྱི་སེམས་ནི།
རྒྱུན་དང་ས་མཚུངས་པའི་ཚེ་རང་སའི་གསུམ་ཁོ་ན་ལས་འབྱུང་གི་ལྷག་མ་དགུ་ལས་མི་འབྱུང་སྟེ་ཚེ་དྲུག་གམ་བརྒྱད་མི་སྲིད་པའི་ཕྱིར་རོ། ། གཟུགས་ཀྱི་མ་བསྒྲིབས་ལུང་མ་བསྟན་གྱི་སེམས་དེ་ལས་ཀྱང་སེམས་དྲུག་ཁོ་ན་འབྱུང་སྟེ། རྒྱུན་དང་ས་མཚུངས་པའི་ཚེ་རང་སའི་གསུམ་འབྱུང་། ཉིང་མཚམས་སྦྱོར་བའི་ཚེ་འདོད་པའི་མི་དགེ་བ་དང་བསྒྲིབས་ལུང་མ་བསྟན་གཉིས། གཟུགས་མེད་ཀྱི་བསྒྲིབས་ལུང་མ་བསྟན་དང་གསུམ་འབྱུང་བའི་ཕྱིར་ཞེས་འཆད་པ། མ་བསྒྲིབས་པ་ནི་གསུམ་ལས་སོ། ། དེ་ལས་དྲུག་གོ་ཅེས་སོ། ། གཟུགས་མེད་ཀྱི་མ་བསྒྲིབས་ལུང་མ་བསྟན་ཡང་། གཟུགས་ཀྱི་མ་བསྒྲིབས་ལུང་མ་བསྟན་དེ་དང་མཚུངས་ཏེ། རང་ཉིད་གསུམ་ལས་འབྱུང་ཞིང་རང་ལས་དྲུག་འབྱུང་བའི་ཕྱིར།
དང་པོ་གྲུབ་སྟེ། རྒྱུན་དང་ས་མཚུངས་པའི་ཚེ་རང་སའི་གསུམ་ཁོ་ན་ལས་འབྱུང་བའི་ཕྱིར། གཉིས་པ་གྲུབ་ཏེ། རྒྱུན་དང་ས་མཚུངས་པའི་ཚེ་རང་སའི་གསུམ་འབྱུང་ཞིང་། ཉིང་མཚམས་སྦྱོར་བའི་ཚེ་འདོད་པའི་ཉོན་མོངས་ཅན་གཉིས་དང་། གཟུགས་ཀྱི་བསྒྲིབས་པའི་སེམས་དང་གསུམ་འབྱུང་བའི་ཕྱིར་རོ། ། ཞེས་འཆད་པའང་། གཟུགས་མེད་པའང་དེ་ཚུལ་ལོ། ། ཞེས་སོ། ། གཟུགས་མེད་ཀྱི་དགེ་བའི་སེམས་ལས།
འདོད་པའི་དགེ་སེམས་དང་། འདོད་གཟུགས་ཀྱི་མ་བསྒྲིབས་ལུང་མ་བསྟན་གཉིས་གཉིས་ཏེ་གསུམ་མ་གཏོགས་པའི་སེམས་དགུ་འབྱུང་སྟེ། རྒྱུན་དང་ས་མཚུངས་པའི་ཚེ་རང་སའི་གསུམ་འབྱུང་། སྙོམས་པར་འཇུག་པའི་ཚེ་ཟག་མེད་གཉིས་འབྱུང་། སྙོམས་འཇུག་ལས་ལྡང་བའི་ཚེ་གཟུགས་ཀྱི་དགེ་བ་སྦྱོར་བྱུང་གཅིག་འབྱུང་། ཉིང་མཚམས་སྦྱོར་བའི་ཚེ་འདོད་པའི་ཉོན་མོངས་ཅན་གཉིས་དང་། གཟུགས་ཀྱི་སྒྲིབ་པའི་སེམས་ཏེ་གསུམ་འབྱུང་བའི་ཕྱིར་རོ། ། གཟུགས་མེད་ཀྱི་དགེ་བའི་སེམས་དེ་ནི་སེམས་དྲུག་ལས་འབྱུང་སྟེ། རྒྱུན་དང་ས་མཚུངས་པའི་ཚེ་རང་སའི་གསུམ་ལས་འབྱུང་། སྙོམས་པར་འཇུག་པའི་ཚེ་གཟུགས་ཀྱི་དགེ་བ་སྦྱོར་བྱུང་ལས་འབྱུང་།
སྙོམས་འཇུག་ལས་ལྡང་བའི་ཚེ་སློབ་མི་སློབ་ཀྱི་སེམས་གཉིས་ལས་འབྱུང་བའི་ཕྱིར་རོ། ། གཟུགས་མེད་ཀྱི་སྒྲིབ་ལུང་མ་བསྟན་ཀྱི་སེམས་ལས་སེམས་བདུན་འབྱུང་སྟེ། རྒྱུན་དང་ས་མཚུངས་པའི་ཚེ་རང་སའི་གསུམ་འབྱུང་། ཉིང་མཚམས་སྦྱོར་བའི་ཚེ། གཟུགས་ཀྱི་སྒྲིབ་པའི་སེམས་དང་། འདོད་པའི་ཉོན་མོངས་ཅན་གཉིས་སྟེ་གསུམ་འབྱུང་། སྙོམས་འཇུག་ཉོན་མོངས་ཅན་གྱིས་གཟིར་བའི་ཚེ་གཟུགས་ཀྱི་དགེ་བ་སྦྱོར་བྱུང་གཅིག་འབྱུང་བའི་ཕྱིར་རོ། ། གཟུགས་མེད་ཀྱི་བསྒྲིབས་ལུང་མ་བསྟན་གྱི་སེམས་དེ་ཡང་སེམས་བདུན་ལས་འབྱུང་སྟེ། རྒྱུན་དང་ས་མཚུངས་པའི་ཚེ་རང་སའི་གསུམ་ལས་འབྱུང་། ཉིང་མཚམས་སྦྱོར་བའི་ཚེ་འདོད་གཟུགས་ཀྱི་དགེ་བ་གཉིས་དང་།
འདོད་གཟུགས་ཀྱི་མ་བསྒྲིབས་ལུང་མ་གཉིས་ཏེ་བཞི་ལས་ཀྱང་འབྱུང་བའི་ཕྱིར་རོ་ཞེས་འཆད་པ། དགེ་བ་ལས། ། སེམས་དགུ་དག་ཏེ་དེ་དྲུག་གོ ། སྒྲིབས་པ་ལས་བདུན་དེ་དེ་བཞིན། ། ཞེས་སོ། ། སློབ་པ་ཟག་མེད་ཀྱི་སེམས་ནི། སེམས་བཞི་ལས་འབྱུང་སྟེ། རྒྱུན་གྱི་ཚེ་སློབ་པ་རང་ལས་བྱུང་ཞིང་། སྙོམས་པར་འཇུག་པའི་ཚེ་ཁམས་གསུམ་གྱི་དགེ་བ་སྦྱོར་བྱུང་གི་རྗེས་སུ་འབྱུང་བའི་ཕྱིར་ཏེ། ཡང་ཁམས་གསུམ་གྱི་དགེ་བ་སྦྱོར་བྱུང་ལ་གནས་ནས་སློབ་མི་སློབ་ཀྱི་ལམ་བརྟེན་ལ་སྙོམས་པར་འཇུག་པའི་ཕྱིར་རོ། །
སློབ་པ་ཟག་མེད་ཀྱི་སེམས་ལས་སེམས་ལྔ་འབྱུང་སྟེ། རྒྱུན་གྱི་ཚེ་རང་དང་། སྙོམས་འཇུག་ལས་ལྡང་བའི་ཚེ་ཁམས་གསུམ་གྱི་དགེ་བ་གསུམ་དང་། སྙོམས་པར་འཇུག་པའི་ཚེ་མི་སློབ་པའི་སེམས་ཀྱང་འབྱུང་སྟེ། སློབ་པའི་རྡོ་རྗེ་ལྟ་བུའི་ཏིང་ངེ་འཛིན་ལས། མི་སློབ་པའི་ཟད་ཤེས་འབྱུང་བའི་ཕྱིར་རོ་ཞེས་འཆད་པ། སློབ་པ་བཞི་ལས་དེ་ལས་ལྔ། ། ཞེས་སོ། ། སློབ་པ་ལམ་བདེན་ལས་ལངས་ནས། ཁམས་གསུམ་གྱི་དགེ་བ་འབྱུང་བའི་ཚེ་ཡང་འདོད་པའི་དགེ་བ་སྐྱེས་ཐོབ་དང་སྦྱོར་བྱུང་གཉིས་ཀ་འབྱུང་།
ཁམས་གོང་མ་གཉིས་ཀྱི་སྦྱོར་བྱུང་ཁོ་ན་འབྱུང་སྟེ། འདོད་པའི་སྐྱེས་ཐོབ་གསལ་བས་ལྡང་སེམས་སུ་རུང་ལ་གོང་མ་གཉིས་ཀྱི་སྐྱེས་ཐོབ་མི་གསལ་ནས་ལྡང་སེམས་སུ་མི་རུང་བས་ཕྱིར་རོ། ། མི་སློབ་པའི་སེམས་ནི་སེམས་ལྔ་ལས་འབྱུང་སྟེ། རྒྱུན་གྱི་ཚེ་རང་ལས་དང་། སྙོམས་པར་འཇུག་པའི་ཚེ་ཁམས་གསུམ་གྱི་དགེ་བ་སྦྱོར་བྱུང་གསུམ་ལས་དང་། སློབ་པའི་རྡོ་རྗེའི་ལྟ་བུའི་ཏིང་ངེ་འཛིན་གྱི་རྗེས་ལས་ཀྱང་འབྱུང་བའི་ཕྱིར་རོ། ། མི་སློབ་པའི་སེམས་ལས་སེམས་བཞི་འབྱུང་སྟེ། སྙོམས་འཇུག་ལས་ལྡང་བའི་ཚེ་ཁམས་གསུམ་གྱི་དགེ་བ་གསུམ་འབྱུང་ཞིང་། རྒྱུན་གྱི་ཚེ་མི་སློབ་པ་རང་ཉིད་འབྱུང་བའི་ཕྱིར་རོ་ཞེས་འཆད་པ། མི་སློབ་པ་ནི་ལྔ་ལས་སོ། །
དེ་ལས་སེམས་ནི་བཞི་དག་གིས། ། ཞེས་སོ། ། གལ་ཏེ་དགྲ་བཅོམ་པ་ལས་ཉམས་ནས་སློབ་པར་བབ་པའི་ཚེ། མི་སློབ་པའི་མཇུག་ཐོགས་སུ་སློབ་པ་འབྱུང་བ་ཡང་མ་ཡིན་ནམ་སྙམ་ན། འདི་ལ་རྣམ་དཔྱོད་ཞིབ་མོས་དཔྱད་དགོས་ཏེ། དགྲ་བཅོམ་ལས་ཉམས་པའི་ཚེ་མི་སློབ་པའི་ལམ་བདེན་གྱི་རྗེས་སུ་སློབ་པའི་ལམ་བདེན་འབྱུང་བ་ནི་སྲིད་དེ། དགྲ་བཅོམ་པ་ལས་ཉམས་མ་ཐག་ཏུ་སློབ་པའི་ལམ་བདེན་གྱི་ཐོབ་པ་འབྱུང་བའི་ཕྱིར་རོ། ། འོན་ཀྱང་དེའི་ཚེ་མི་སློབ་པའི་སེམས་ཀྱི་འཇུག་ཐོགས་སུ་སློབ་པའི་ཟག་མེད་ཀྱི་སེམས་འབྱུང་བ་ནི་མ་ཡིན་ཏེ། དེ་ལས་ཉམས་མ་ཐག་ཏུ་ཉོན་མོངས་མངོན་དུ་གྱུར་བས། དེ་གཉིས་ཀྱི་བར་དུ་ཉོན་མོངས་པའི་སེམས་ཀྱི་ཆོད་པའི་ཕྱིར་རོ། །
དེ་ལྟར་ཡང་རྒྱལ་སྲས་ལས། ཡོངས་སུ་ཉམས་པའི་ཚེ་ཇི་ལྟར་མི་འབྱུང་ཞེ་ན། ཉོན་མོངས་པ་འབྱུང་བས་བར་དུ་ཆོད་པའི་ཕྱིར་རོ་ཞེས་བཤད་དོ། ། མཁས་པ་འཇམ་སྒེག་ན་རེ། འོན་ཀྱང་ཁམས་གསུམ་གྱི་སྒྲིབ་པའི་སེམས་གསུམ་དང་བདུན་འབྱུང་བར་ཐལ་བའི་ཉེས་པ་ནི་སྤང་དགོས་སོ་གསུང་སྟེ། དེ་ལྟ་བུའི་དོགས་པ་འཇུག་པ་ནི། ཤིན་ཏུ་ཐུགས་བདེན་ཏེ་དགྲ་བཅོམ་པའི་འབྲས་བུ་ལས་གཟུགས་མེད་ཀྱི་ཉོན་མོངས། གཟུགས་ཀྱི་ཉོན་མོངས། འདོད་པའི་ཉོན་མོངས་གསུམ་གྱིས་ཉམས་པའི་ཚེ། དེ་ལས་ཉམས་མ་ཐག་ཏུ་ཁམས་གསུམ་གྱི་བསྒྲིབས་ལུང་མ་བསྟན་གྱི་ཉོན་མོངས་གསུམ་མངོན་དུ་འགྱུར།
དེ་ལྟར་གྱུར་པའི་ཚེ་མི་སློབ་པའི་སེམས་ཀྱི་མཇུག་ཐོགས་སུ་ཉོན་མོངས་དེ་གསུམ་འབྱུང་བའི་ཕྱིར་སྙམ་པའི་དོགས་པ་ནི་དཔྱོད་ལྡན་ལ་འབྱུང་རིགས་པའི་ཕྱིར་རོ། ། འོ་ན་དེ་ལྟ་བུའི་དོགས་པ་དེ་ཇི་ལྟར་སེལ་སྙམ་ན། ཤེས་ལྡན་གཟུར་གནས་ཡོད་ན་ཉོན་ཅིག་ཁོ་བོས་དཔེ་མཁྱུད་མེད་པ་བསྟན་པར་བྱའོ། ། ཇི་ལྟར་སྙམ་ན། ཉོན་མོངས་པས་དགྲ་བཅོམ་པའི་འབྲས་བུ་ལས་ཉམས་པའི་ཚེ། མི་སློབ་པའི་ཟག་མེད་སེམས་ཀྱི་རྗེས་སུ་ཉོན་མོངས་པ་དེ་མངོན་དུ་འགྱུར་བ་མ་ཡིན་ཏེ། ཉོན་མོངས་པས་དགྲ་བཅོམ་ལས་ཉམས་སུ་ཉེ་བའི་ཚེ་མི་སློབ་པའི་མཉམ་བཞག་དེ་ལས་ལངས། དེའི་རྗེས་སུ་ཉོན་མོངས་མངོན་དུ་གྱུར་ཕྱིན་ཆད་དགྲ་བཅོམ་ལས་ཉམས་པར་སོང་བའི་ཕྱིར། དེ་ལྟར་བྱས་ན་དགྲ་བཅོམ་ལས་ཉམས་པའི་ཚེ་མི་སློབ་པའི་མཉམ་བཞག་དང་། སློབ་པའི་མཉམ་བཞག་གི་སེམས་ཀྱི་བར་དུ་སེམས་དུ་མ་ཞིག་གིས་བར་ཆོད་པ་ཡིན་ཏེ།
ཐོག་མར་མི་སློབ་པའི་མཉམ་བཞག་ལས་ལྡང་བའི་ལྡང་སེམས་ཁམས་གསུམ་པའི་དགེ་བ་ཟག་བཅས་གང་རུང་གཅིག་འབྱུང་། དེའི་རྗེས་ཉམས་བྱེད་ཉོན་མོངས་འབྱུང་། དེའི་རྗེས་སློབ་པའི་མཉམ་བཞག་ལ་སྙོམས་པར་འཇུག་པའི་འཇུག་སེམས་ཁམས་གསུམ་གྱི་དགེ་བ་ཟག་བཅས་གང་རུང་གཅིག་འབྱུང་། དེའི་རྗེས་སློབ་པའི་མཉམ་བཞག་ཟག་མེད་ཀྱི་སེམས་དང་བཞི་འབྱུང་བའི་ཕྱིར་རོ། ། དེ་ལྟར་ན་ཡང་གོང་གི་སེམས་འབྱུང་ཚུལ་དེ་ལ་གནོད་པ་མ་ཡིན་ཏེ། སློབ་མི་སློབ་ལ་འཇུག་ལྡང་གི་སེམས་དེ་དག་སྔ་མ་དེ་དག་ཏུ་འདུས་པའི་ཕྱིར་རོ། ། མཁས་མཆོག་དབྱིག་གཉེན་འགྲེལ་མཛད་མཁས་པ་དང་བཅས་པ་ཁོ་བོའི་ལེགས་བཤད་ཀྱི་ཁྲི་འདི་ལ་ངལ་གསོ་མཛོད། སྔོན་བསགས་ཆོས་ཀྱི་བག་ཆགས་སད། ། སྔོན་མེད་རྣམ་དཔྱོད་ཉིན་བྱེད་ཤར། ། ཆོས་མངོན་འདབ་བརྒྱའི་སྐྱེད་ཚལ་རྒྱས། །
བློ་གསལ་བུང་བ་ཉམས་རེ་དགའ། ། ཞེས་ཀྱང་སྨྲས་སོ། ། དེས་ནི་སློབ་པའི་ཟག་མེད་སེམས་ཀྱི་རྗེས་ཐོགས་སུ་ཉམས་བྱེད་ཉོན་མོངས་ཁོ་འབྱུང་ངམ་སྙམ་པའི་དོགས་པ་སེལ་ནུས་སོ། ། གོང་དུ་བཤད་པ་ལྟར་དགྲ་བཅོམ་ལས་ཉམས་པའི་ཚེ། མི་སློབ་ལམ་བདེན་གྱི་རྗེས་སུ་སློབ་པའི་ལམ་བདེན་ཙམ་ནི་འབྱུང་ངེས་ཏེ། དགྲ་བཅོམ་ལས་ཉམས་ཁ་དེའི་རྒྱུད་ལ་མི་སློབ་ལམ་གྱི་ཐོབ་པ་ཡོད་པའི་ཕྱིར། དེ་ལས་ཉམས་མ་ཐག་པའི་སློབ་པ་དེའི་རྒྱུད་ལ་སློབ་པའི་ལམ་བདེན་གྱི་ཐོབ་པ་ཡོད་པའི་ཕྱིར། དེ་མེད་ན་ཁོས་མི་སློབ་པའི་ཐོབ་པ་བཏང་ཟིན་པས། ཁོ་འཕགས་པ་མ་ཡིན་པར་ཐལ་བའི་ཕྱིར་རོ། ། དེས་སེམས་བཅུ་གཉིས་བཤད་ཟིན་ཏོ། །
གཉིས་པ་སེམས་ཉི་ཤུར་ཕྱེ་བ་ལ། སྔར་གྱི་སེམས་བཅུ་གཉིས་པོ་དེ་ལས་ཕྱེ་བའི་སེམས་ཉི་ཤུར་ཡང་འགྱུར་ཏེ། ཁམས་གསུམ་གྱི་དགེ་བ་གསུམ་ལ་སྐྱེས་ཐོབ་དང་སྦྱོར་བྱུང་གཉིས་གཉིས་སུ་ཕྱེ། མ་བསྒྲིབས་ལུང་མ་བསྟན་ལ། རྣམ་སྨིན་སྐྱེས་སྤྱོད་ལམ་པ་བཟོའི་གནས་པ། སྤྲུལ་སེམས་དང་བཞི་ཡོད་པའི་འདོད་པ་ན་བཞི་ཀ་ཚང་། གཟུགས་ཁམས་ན་བཟོ་མ་གཏོགས་པ་གསུམ་ཚང་བའི་གནད་ཀྱིས་འདོད་པའི་སེམས་ལ་བརྒྱད། གཟུགས་ཀྱི་སེམས་ལ་དྲུག གཟུགས་མེད་ཀྱི་སེམས་ལ་བཞི། ཟག་མེད་ཀྱི་སེམས་གཉིས་དང་ཉི་ཤུར་ཡོད་པའི་ཕྱིར་ཞེས་འཆད་པ།
བཅུ་གཉིས་དེ་དག་ཉི་ཤུར་ཡང་། ། གསུམ་དུ་སྐྱེས་ནས་ཐོབ་པ་དང་། ། སྦྱོར་བྱུང་དེ་དག་རྣམ་གཉིས་ཕྱེ། ། ནས། འདོད་ན་ལུང་བསྟན་མིན་རྣམས་བཞི། ། གཟུགས་ན་བཟོ་མ་གཏོགས་པ་འོ། ། ཞེས་སོ། ། དེ་དག་ཀྱང་ཅུང་ཟད་ངོས་བཟུང་ན། སྦྱོར་བ་འབད་རྩོལ་ལ་མི་ལྟོས་པར་བར་སྲིད་དམ་སྐྱེ་སྲིད་དུ་ཐོབ་པ་སྐྱེས་ཐོབ་དང་། ཕྱིས་ཀྱི་འབད་རྩོལ་ལ་ལྟོས་པ་སྦྱོར་བྱུང་ཞེས་བྱ་ལ།
ལུང་མ་བསྟན་བཞིའི་སྐྱེས་བུའི་འབད་རྩོལ་ལ་མི་ལྟོས་ཤིང་རྣམ་སྨིན་རྒྱུ་ལས་ངང་གིས་འབྱུང་བའི་སེམས་ལ། རྣམ་སྨིན་སྐྱེས་ཀྱི་སེམས་ཏེ། དེ་ལ་རྣམ་ཤེས་ཚོགས་དྲུག་ཡོད་ཅིང་དམིགས་པའང་ཡུལ་དྲུག་གོ ། དམིགས་པ་མལ་སྟན་སོགས་དང་རང་གི་ཡན་ལག་གི་གཟུགས་དྲི་རོ་རེག་བྱ་དང་། འགྲོ་འདུག་སོགས་ལ་དམིགས་ནས་དེ་ལྟར་བྱེད་པའི་སེམས་ལ་སྤྱོད་ལམ་པའི་སེམས་ཞེས་བྱ། བཟོ་བྱ་བའི་གནས་གཟུགས་སོགས་བཞི་དང་དེ་བྱ་བའི་སྒྲ་ལ་དམིགས་ནས་དེ་བྱ་བའི་སེམས་ལ་བཟོའི་གནས་པའི་སེམས་ཞེས་བྱ། སྤྲུལ་པ་བྱ་བའི་ཡུལ་གཟུགས་སོགས་བཞི་ལ་དམིགས་ནས་དེ་བཞིན་དུ་སྤྲུལ་པའི་སེམས་ལ་སྤྲུལ་སེམས་ལུང་མ་བསྟན་ཞེས་བྱའོ། ། འོ་ན་བཅུ་གཉིས་དང་། ཉི་ཤུ་གང་ཁྱབ་ཆེ་སྙམ་ན། བཅུ་གཉིས་ཁྱབ་ཆེ་སྟེ།
ལུང་མ་བསྟན་རྣམ་བཞིར་མ་འདུས་པའི་མ་བསྒྲིབས་ལུང་མ་བསྟན་གཞན་ཡང་ཡོད་པའི་ཕྱིར་རོ། ། སེམས་ཉི་ཤུ་པོའི་རྗེས་སུ་སེམས་དུ་བྱུང་བ་ནི་འདིར་མང་བས་འཇིགས་ཏེ་ལོགས་སུ་གསལ་ལོ། ། དེ་ལྟར་སེམས་གང་གི་རྗེས་སུ་སེམས་གང་འབྱུང་དཔྱད་པའི་སེམས་སྔ་མ་དེ་ཕྱི་མའི་མཚུངས་པ་དེ་མ་ཐག་རྐྱེན་དུ་ཤེས་པར་བྱ་སྟེ། མཚུངས་པ་དེ་མ་ཐག་རྐྱེན་བྱེ་བྲག་ཏུ་བཤད་པའི་སྐབས་ཡིན་པའི་ཕྱིར། གསུམ་པ་སེམས་དུ་རྙེད་དཔྱད་པ་ལ་འོ་ན། གོང་དུ་བཤད་པའི་སེམས་བཅུ་གཉིས་པོ་དེ་སེམས་གང་ཞིག་མངོན་དུ་གྱུར་པ་ན་སེམས་དུ་ཞིག་སྔར་མ་རྙེད་པ་ལས་རྙེད་ཅེས་དཔྱོད་པ་ཡིན་ལ། རྙེད་པའི་དུས་སམ་རྙེད་ཚུལ་ལའང་ལྔ་སྟེ། སྐྱེ་དང་སྙོམས་པར་འཇུག་པ་དང་། ། འདོད་ཆགས་བྲལ་དང་ཡོངས་ཉམས་དང་། ། དགེ་བ་ཉིང་འཚམས་སྦྱོར་བའི་ཚེ། །
སེམས་དེ་ལྡན་པ་མིན་ལས་རྙེད། ། ཅེས་རང་འགྲེལ་དུ་བཤད་པ་ལྟར། ཁམས་གོང་མ་ནས་འོག་ཏུ་སླར་ལོག་པའམ་སྐྱེ་བའི་ཚེ་དང་། གོང་མའི་སྙོམས་འཇུག་ཟག་བཅས་དང་ཟག་མེད་ལ་འཇུག་པ་སྙོམས་འཇུག་གི་ཚེ་དང་། ས་དང་ས་ལས་གྱུར་པ་ན་སེམས་དྲུག་རྙེད། གཟུགས་ཀྱི་སེམས་ཉོན་མོངས་ཅན་མངོན་དུ་གྱུར་ནས་དྲུག་རྙེད། གཟུགས་མེད་ཀྱི་ཉོན་མོངས་ཅན་གྱི་སེམས་མངོན་དུ་གྱུར་ན་སེམས་གཉིས་རྙེད་པའི་ཕྱིར་རོ། ། དང་པོ་གྲུབ་སྟེ། འདོད་པའི་ཉོན་མོངས་ཅན་མངོན་དུ་གྱུར་པ་ན། འདོད་པའི་དགེ་བ་མི་དགེ་བ།
འདོད་པའི་བསྒྲིབས་ལུང་མ་བསྟན་གྱི་སེམས། གཟུགས་ཀྱི་བསྒྲིབས་ལུང་མ་བསྟན་གྱི་སེམས། གཟུགས་མེད་ཀྱི་བསྒྲིབས་ལུང་མ་བསྟན་གྱི་སེམས། སློབ་པའི་ཟག་མེད་ཀྱི་སེམས་དང་དྲུག་པོ་དེ། སྔར་མི་ལྡན་པ་ལས་གསར་དུ་རྙེད་པ་ཡོད་པའི་ཕྱིར་ཏེ། ཐེ་ཚོམ་གྱིས་དགེ་རྩ་ཉིང་མཚམས་སྦྱོར་བའི་ཚེ། ཐེ་ཚོམ་དང་མཚུངས་ལྡན་གྱི་འདོད་པའི་ཉོན་མོངས་མངོན་དུ་གྱུར་པ་ཡིན་ལ། དེའི་ཚེ་འདོད་པའི་དགེ་བ་སྐྱེས་ཐོབ་ཀྱི་ཐོབ་པ་གསར་དུ་རྙེད་པའི་ཕྱིར་དང་། ཁམས་གསུམ་དུ་སླར་ལོག་གི་ཚེ་ཁམས་གོང་མ་གཉིས་ནས་འདོད་པའི་བར་སྲིད་དུ་ཉིང་མཚམས་སྦྱར་ནས་འདོད་པའི་བསྒྲིབས་ལུང་མ་བསྟན་དང་མི་དགེ་བ་གང་རུང་མངོན་དུ་འགྱུར་ལ། དེ་གཉིས་གང་མངོན་དུ་གྱུར་ཀྱང་།
འདོད་པའི་དགེ་མི་དགེ་བསྒྲིབས་ལུང་མ་བསྟན་གསུམ་ཆར་གྱི་ཐོབ་པ་གཅིག་ཆར་གསར་དུ་རྙེད་པའི་ཕྱིར་དང་། འདོད་པའི་ཆགས་བྲལ་ཉམས་མ་ཐག་པའི་སོ་སྐྱེའི་རྒྱུད་ལ་ཡང་། འདོད་པའི་ཉོན་མོངས་ཅན་གཉིས་ཆར་གྱི་ཐོབ་པ་གསར་དུ་རྙེད་པའི་ཕྱིར་དང་། གཟུགས་མེད་ཁམས་ནས་འདོད་པའི་ཁམས་སུ་སླར་ལོག་སྟེ་འདོད་པའི་བར་སྲིད་དུ་ཉིང་མཚམས་སྦྱར་བའི་ཚེ། འདོད་པའི་དེ་གསུམ་དུ་མ་ཟད་གཟུགས་ཀྱི་བསྒྲིབས་ལུང་མ་བསྟན་ཡང་གསར་དུ་རྙེད་པའི་ཕྱིར། ཡང་འདོད་ཉོན་ཅན་གྱིས་གཟུགས་ཀྱི་ཆགས་བྲལ་ལས་ཉམས་པའི་ཚེ་ཡང་། གཟུགས་ཀྱི་བསྒྲིབས་ལུང་མ་བསྟན་གསར་དུ་རྙེད་པའི་ཕྱིར་དང་། འདོད་པའི་མི་དགེ་བས་གཟུགས་མེད་འོག་མ་གསུམ་གྱི་ཆགས་བྲལ་ཅི་རིགས་ལས་ཉམས་པའི་ཚེ། གཟུགས་མེད་དེ་དང་དེའི་བསྒྲིབས་ལུང་མ་བསྟན་གསར་དུ་རྙེད་པའི་ཕྱིར་དང་། འདོད་པའི་མི་དགེ་བས་དགྲ་བཅོམ་ལས་ཉམས་པའི་ཚེ་ནི།
གོང་མའི་བསྒྲིབས་ལུང་མ་བསྟན་གཉིས་དང་། སློབ་པའི་ཟག་མེད་སེམས་དང་གསུམ་ཆར་ཅིག་ཆར་དུ་རྙེད་པའི་ཡང་ཕྱིར་རོ། ། འདི་དག་ཀྱང་ཐོབ་པ་གསར་རྙེད་བྱུང་བ་ཡིན་གྱི། ངོ་བོ་མངོན་དུ་འགྱུར་དགོས་པ་ནི་མ་ཡིན་ཞིང་སེམས་དྲུག་ཅིག་ཆར་རྙེད་པ་ཡོད་པ་ཡང་མིན་ནོ། ། དེ་ལྟར་ན། མི་དགེ་བའི་སེམས་མངོན་དུ་གྱུར་པ་ན། གོང་གི་སེམས་དྲུག་གསར་རྙེད་ཡོད་ཀྱི་འདོད་པའི་བསྒྲིབས་ལུང་མ་བསྟན་ལས་དེ་དྲུག་རྙེད་པ་མེད་དེ། དེས་མི་སློབ་པ་ལས་ཉམས་པ་མེད་པའི་ཕྱིར་ཞེས་མཆིམས་བློ་གསུང་སྟེ་དཔྱད་དོ། ། རྟགས་གཉིས་པ་གཟུགས་ཀྱི་ཉོན་མོངས་མངོན་དུ་གྱུར་པ་ན། སེམས་དྲུག་རྙེད་དེ།
གཟུགས་ཀྱི་དགེ་བ་དང་བསྒྲིབས་མ་བསྒྲིབས་ཀྱི་སེམས་གསུམ། འདོད་པའི་མ་བསྒྲིབས་ལུང་མ་བསྟན་གྱི་སེམས། གཟུགས་མེད་ཀྱི་བསྒྲིབས་ལུང་མ་བསྟན་གྱི་སེམས། སློབ་པའི་སེམས་དང་དྲུག་གསར་རྙེད་ཡོད་པའི་ཕྱིར་ཏེ། ཁམས་གསུམ་དུ་སླར་ལོག་གི་ཚེ། གཟུགས་མེད་ཁམས་ནས་གཟུགས་ཀྱི་བར་སྲིད་དུ་ཉིང་མཚམས་སྦྱར་བའི་ཚེ། གཟུགས་ཀྱི་བསྒྲིབས་ལུང་མ་བསྟན་གྱི་སེམས་མངོན་དུ་འགྱུར་ལ། དེའི་ཚེ་གཟུགས་ཀྱི་དགེ་བ་སྐྱེས་ཐོབ་ཀྱང་གསར་དུ་རྙེད། གཟུགས་ཀྱི་མ་བསྒྲིབས་ལུང་མ་བསྟན་སྤྲུལ་སེམས་དང་། འདོད་པའི་མ་བསྒྲིབས་ལུང་མ་བསྟན་སྤྲུལ་སེམས་གཉིས་ཀྱང་གསར་དུ་རྙེད་པའི་ཕྱིར་རོ། །
མ་བསྒྲིབས་ལུང་མ་བསྟན་གཞན་དང་མི་འདྲ་བར་དེ་གཉིས་ལ་ཐོབ་པ་སྔར་སྐྱེས་ཡོད་པའི་གནད་ཀྱིས་སོ། ། ཐོབ་པ་སྔར་སྐྱེའི་དོན་ཡང་ཐོབ་བྱའི་ཆོས་མངོན་དུ་མ་གྱུར་གོང་དུ་ཁོའི་ཐོབ་པ་འབྱུང་བ་ལ་འཆད་དགོས་པའི་ཕྱིར་དང་། གཟུགས་ཀྱི་ཉོན་མོངས་པས་དགྲ་བཅོམ་ལས་ཉམས་པའི་ཚེ། གཟུགས་མེད་ཀྱི་བསྒྲིབས་ལུང་མ་བསྟན་གྱི་སེམས་དང་། སློབ་པའི་སེམས་གཉིས་ཀྱང་ཅིག་ཆར་དུ་རྙེད་པའི་ཕྱིར་རོ། ། ཡང་གོང་གི་རྟགས་གསུམ་པ། གཟུགས་མེད་ཀྱི་ཉོན་མོངས་མངོན་དུ་གྱུར་པ་ན་སེམས་གཉིས་རྙེད་དེ། ཡོངས་ཉམས་ཀྱི་ཚེ་གཟུགས་མེད་ཀྱི་ཉོན་མོངས་པས་དགྲ་བཅོམ་ལས་ཉམས་པའི་ཚེ་གཟུགས་མེད་ཀྱི་བསྒྲིབས་ལུང་མ་བསྟན་གྱི་སེམས་དང་། སློབ་པའི་སེམས་གཉིས་ཅིག་ཆར་རྙེད་པའི་ཕྱིར་ཞེས་འཆད་པ། ཁམས་གསུམ་པ་ཡི་ཉོན་མོངས་ཅན།
དྲུག་དང་དྲུག་དང་གཉིས་རྙེད་དོ། ། ཞེས་སོ། ། གཟུགས་ཀྱི་དགེ་བའི་སེམས་མངོན་དུ་གྱུར་པ་ན་སེམས་བཅུ་གཉིས་ནས་སེམས་གསུམ་གསར་དུ་རྙེད་པ་ཡོད་དེ། ཆགས་བྲལ་གྱི་ཚེ་གཟུགས་ཀྱི་ཉེར་བསྡོགས་མི་ལྕོགས་མེད་ཀྱི་སེམས་མངོན་དུ་གྱུར་པའི་ཚེ། གཟུགས་ཀྱི་དགེ་བའི་སེམས་གསར་དུ་རྙེད་པའི་ཕྱིར་དང་། བསམ་གཏན་དངོས་གཞི་ཐོབ་པ་ན། འདོད་གཟུགས་གྱི་སྤྲུལ་སེམས་ལུང་མ་བསྟན་གཉིས་ཀྱང་ཐོབ་པའི་ཕྱིར་རོ་ཞེས་འཆད་པ། གཟུགས་སྐྱེ་དགེ་ལས་གསུམ་དག་གོ ། ཞེས་སོ། ། ཡང་སློབ་པའི་སེམས་མངོན་དུ་གྱུར་པ་ན།
སེམས་བཅུ་གཉིས་ལས་སེམས་བཞི་རྙེད་པ་ཡིན་ཏེ། ཉེར་བསྡོགས་མི་ལྕོགས་མེད་ལ་བརྟེན་ནས་མཐོང་ལམ་སྡུག་བསྔལ་ཆོས་བཟོད་མངོན་དུ་གྱུར་པ་ན། སློབ་པ་ཟག་མེད་ཀྱི་སེམས་རྙེད། ཉེར་བསྡོགས་མི་ལྕོག་མེད་ཟག་མེད་ལ་རྟེན་ནས་འདོད་ཉོན་དགུ་པ་སྤང་པའི་ཚེ། རྣམ་གྲོལ་ལམ་དགུ་པ་ལ་ཚངས་རིས་ཀྱི་དངོས་པོའི་སྙོམས་འཇུག་ཐོབ། འདོད་གཟུགས་ཀྱི་སྤྲུལ་སེམས་ལུང་མ་བསྟན་གཉིས་ཀྱང་རྙེད། བསམ་གཏན་ས་དྲུག་གང་རུང་གི་ཟག་མེད་ལམ་ལ་བརྟེན་ནས་གཟུགས་ལ་ཆགས་བྲལ་བྱས་པའི་ཚེ། རྣམ་གྲོལ་ལམ་དགུ་པ་ལ་གཟུགས་མེད་ཀྱི་དགེ་བ་ཡང་གསར་དུ་རྙེད་པའི་ཕྱིར་རོ། ། དེ་དག་དགེ་བ་ནི་གཟུགས་ཀྱི་དགེ་བ་གསར་དུ་མི་རྙེད་དེ། སློབ་པའི་ལམ་བདེན་གྱི་སྔར་རྙེད་ཟིན་པའི་ཕྱིར་རོ། །
འདི་དག་གི་སྐབས་སུ། ཉེར་བསྡོགས་མི་ལྕོགས་མེད་ཀྱི་འདོད་པ་ལ་ཆགས་བྲལ་བྱས་པའི་ཚེ། སྤྲུལ་སེམས་ལུང་མ་བསྟན་རྣམ་གཉིས་ཐོབ་པར་བཤད་པ་ནི། ཕྱིར་མི་འོང་ཡིན་ན། དངོས་པོའི་སྙོམས་འཇུག་ཐོབ་པས་ཁྱབ་པའི་གསལ་བྱེད་དུ་སོང་མོད། བསམ་གཏན་ས་དྲུག་ཟག་མེད་ལ་བརྟེན་ནས། གཟུགས་ལ་ཆགས་བྲལ་བྱས་པའི་རྣམ་གྲོལ་ལམ་དགུ་པ་ལ་གཟུགས་མེད་ཀྱི་དགེ་བ་རྙེད་པར་བཤད་པ་ནི་དཀའ་སྟེ། དེའི་ཚེ་གཟུགས་མེད་ཀྱི་ཉེར་བསྡོགས་མ་ཐོབ་པས་དེའི་སྙོམས་འཇུག་ཡང་མ་ཐོབ་པའི་ཕྱིར་རོ། ། འདི་ལ་མཆིམས་བློ་བསམ་གཏན་ས་དྲུག་གང་ཡང་རུང་བས་བསམ་གཏན་བཞི་པ་ལ་ཆགས་བྲལ་བྱེད་པའི་བར་ཆད་མེད་ལམ་དང་པོ་མངོན་དུ་གྱུར་པ་ན། གཟུགས་མེད་ཀྱི་ཉེར་བསྡོགས་འདས་མ་འོངས་ཀྱི་ཐོབ་པ་སྐྱེ་ཞེས་འཆད་དེ།
བསམ་གཏན་གྱི་བར་ཆད་མེད་ལམ་གྱི་སྐབས་སུ་གཟུགས་མེད་ཉེར་བསྡོགས་ཐོབ་པ་དཀའ་བར་སྣང་བའི་ཕྱིར་རོ། ། དེ་ལྟར་བཤད་པའི་ལྷག་མའི་སེམས་མངོན་དུ་གྱུར་པ་ན། རང་རང་དེ་ཉིད་ཐོབ་ཀྱི་ལྷག་པོ་གཞན་མི་རྙེད་དེ། རྒྱུ་མཚན་འཆད་པར་འགྱུར་བའི་ཕྱིར་རོ། ། འོ་ན་ལྷག་མ་དེ་གང་། དེ་ལས་གཞན་མི་རྙེད་པའི་རྒྱུ་མཚན་ཅི་ཞེ་ན། ལྷག་མ་ནི་དྲུག་སྟེ། འདོད་པའི་དགེ་བ་གཟུགས་མེད་ཀྱི་དགེ་བ་མི་སློབ་པ། ཁམས་གསུམ་གྱི་མ་བསྒྲིབས་ལུང་མ་བསྟན་གྱི་སེམས་གསུམ་སྟེ་དྲུག་གོ ། གཞན་མི་རྙེད་པའི་རྒྱུ་མཚན།
དཔེར་ན་ཡང་དག་པའི་ལྟ་བས་འདོད་པའི་དགེ་བ་ཉིང་མཚམས་སྦྱར་བ་ན་འདོད་པའི་དགེ་བ་རང་ཉིད་རྙེད་མོད། གཞན་སེམས་བཅུ་གཅིག་པོ་གསར་དུ་མི་རྙེད་དེ། ཁམས་གསུམ་གྱི་བསྒྲིབས་ལུང་མ་བསྟན་གྱི་སེམས་གསུམ་སྔར་ནས་རྙེད་ཟིན་པའི་ཕྱིར་དང་། མ་བསྒྲིབས་ལུང་མ་བསྟན་ཕལ་ཆེར་ཐོབ་པ་དང་ལྷན་ཅིག་སྐྱེ་ཞིང་། སྤྲུལ་སེམས་གཉིས་ལ་ཐོབ་པ་སྔར་སྐྱེས་ཡོད་ཀྱང་དེ་གཉིས་མ་ཐོབ་པའི་ཕྱིར་དང་། ཁམས་གོང་མའི་དགེ་བ་གཉིས་དང་ཟག་མེད་གཉིས་ཀྱང་མ་ཐོབ་པའི་ཕྱིར་རོ། ། དེས་གཞན་ལའང་འགྲེའོ། ། དོན་དེ་དག་འཆད་པ་ལ། སློབ་པ་ལ་བཞི་ལྷག་ལ་དེ། ། ཞེས་སོ། །
འདི་དག་གི་སྐབས་སུ། དོགས་པ་གནད་ཆེ་བ་ནི་འདི་ལྟར་དཔྱད་དགོས་ཏེ། ཁམས་གོང་མ་གཉིས་ནས་འདོད་པའི་བར་སྲིད་དུ་ཉིང་མཚམས་སྦྱོར་བའི་ཚེ། འདོད་པའི་དགེ་བ་སྐྱེས་ཐོབ་དང་འདོད་པའི་བསྒྲིབས་ལུང་མ་བསྟན་གྱི་ཉོན་མོངས་དང་། མི་དགེ་བ་གསུམ་གྱི་ཐོབ་པ་གསར་དུ་རྙེད་ཅེས་པ་གཅིག་གཞུང་གི་དངོས་བསྟན་ལ་གསལ་མོད། འོ་ན་ཁམས་གོང་མ་ནས་འདོད་པའི་བར་སྲིད་དུ་ཉིང་མཚམས་སྦྱོར་ཁ་མའི་ཚེ། འདོད་པའི་སྲིད་པའི་རྟེན་འབྲེལ་མངོན་དུ་བྱས་སམ་མ་བྱས། བྱས་ན་དེའི་མངོན་དུ་འདོད་པའི་སྲེད་ལེན་གཉིས་ཀྱང་མངོན་དུ་བྱ་དགོས་པས་འདོད་པའི་བར་སྲིད་དུ་ཉིང་མཚམས་སྦྱར་བའི་ཚེ། འདོད་པའི་ཉོན་མོངས་སྔར་མེད་གསར་ཐོབ་མིན་པར་ཐལ་ཏེ། འདོད་པའི་བར་སྲིད་དུ་ཉིང་མཚམས་སྦྱོར་བའི་སྔོན་ཁམས་གོང་གི་རྟེན་ཉིད་ལ།
འདོད་པའི་སྲེད་ལེན་གྱི་ཉོན་མོངས་མངོན་དུ་བྱས་ཟིན་པའི་ཕྱིར་རོ། ། གལ་ཏེ་ཁམས་གོང་མ་ནས་འདོད་པའི་བར་སྲིད་དུ་ཉིང་མཚམས་སྦྱོར་བའི་ཚེ། འདོད་པའི་སྲིད་པའི་རྟེན་འབྲེལ་མངོན་དུ་མ་བྱས་ན། འོ་ན་དེ་ལྟ་བུ་དེས་འདོད་པའི་སྲེད་ལེན་སྲིད་པ་གསུམ་ནམ་ཞིག་མངོན་དུ་བྱེད། གལ་ཏེ་འདོད་པའི་བར་སྲིད་ནས་སྐྱེ་སྲིད་དུ་ཉིང་མཚམས་སྦྱོར་བའི་ཚེའོ་སྙམ་ན། འོ་ན་ཁམས་འོག་མ་ནས་གཟུགས་མེད་དུ་སྐྱེ་བ་ལེན་པའི་ཚེ། གཟུགས་མེད་ཀྱི་སྲིད་པའི་རྟེན་འབྲེལ་མངོན་དུ་བྱས་པའི་དུས་ཞིག་མི་སྲིད་པར་ཐལ། སྲིད་ལེན་སྲིད་པ་གསུམ་བར་སྲིད་ཀྱི་རྟེན་ལ་མངོན་དུ་བྱེད་དགོས་པ་གང་ཞིག གཟུགས་མེད་ཀྱི་ཁམས་སུ་སྐྱེ་བ་ལེན་པ་ལ་བར་སྲིད་མི་དགོས་པའི་ཕྱིར་རོ། ། གསུམ་ཆར་ཨེ་དྲན།
གལ་ཏེ་འདོད་གཟུགས་སུ་སྐྱེ་བ་ལེན་པའི་ཚེ། བར་སྲིད་པའི་རྟེན་ལ་དེ་གསུམ་མངོན་དུ་འགྱུར་ཡང་། གཟུགས་མེད་ན་བར་སྲིད་མེད་པས། འདོད་གཟུགས་གཉིས་ནས་གཟུགས་མེད་དུ་སྐྱེ་བ་ལེན་པའི་ཚེ། འདོད་གཟུགས་ནས་གཟུགས་མེད་དུ་འཆི་འཕོ་ཁ་མའི་འཆི་སྲིད་པའི་རྒྱུད་ལ་གཟུགས་མེད་ཀྱི་སྲིད་པའི་རྟེན་འབྲེལ་མངོན་དུ་བྱེད་པས་སྐྱོན་ལས་གྲོལ་ལོ་སྙམ་ན། དེ་ཙམ་ཐུགས་བདེན་མོད། འོ་ན་འདོད་གཟུགས་ནས་གཟུགས་མེད་དུ་འཆི་འཕོ་ཀ་མའི་འཆི་སེམས་དེ། དགེ་བ་ཁོ་ནས་བྱེད་རིགས་པར་ཐལ། དེའི་ཚེ་དེའི་རྒྱུད་ལ་གཟུགས་མེད་ཀྱི་སྲིད་པའི་རྟེན་འབྲེལ་མངོན་དུ་གྱུར་པ་གང་ཞིག དེའི་སྲིད་པའི་རྟེན་འབྲེལ་དགེ་བ་ལས་མ་འདས་པའི་ཕྱིར་རོ། །
འདོད་པར་ཡང་མི་ནུས་ཏེ། འདོད་གཟུགས་ནས་གཟུགས་མེད་ཁམས་སུ་འཆི་འཕོ་ཁ་མའི་འཆི་སྲིད་པ་དེའི་རྒྱུད་ལ་མ་བསྒྲིབས་ལུང་མ་བསྟན་གྱི་སེམས་ཡོད་པའི་ཕྱིར་དང་། མདོར་ན། དེ་ལྟ་བུའི་འཆི་སྲིད་པ་དེའི་རྒྱུད་ལ། འདོད་གཟུགས་ཀྱི་དགེ་བའི་སེམས་གཉིས་དང་། འདོད་གཟུགས་ཀྱི་མ་བསྒྲིབས་ལུང་མ་བསྟན་གྱི་སེམས་གཉིས་ཏེ་བཞི་འབྱུང་བར། སྒྲིབ་པ་ལས་བདུན་དེ་དེ་བཞིན། ། ཞེས་པའི་སྐབས་སུ་བཤད་ཀྱི། དེའི་རྒྱུད་ལ་གཟུགས་མེད་ཀྱི་དགེ་བ་ཡོད་པར་ནི་ཅུང་ཟད་ཀྱང་མ་བཤད་པའི་ཕྱིར་རོ། ། འདི་ལ་རྒྱ་བོད་ཀྱི་མཁས་པ་ཀུན་གྱིས་ཐུགས་གཞིག་ལེགས་པར་གཞུག་དགོས་ཏེ།
མཚུངས་པ་དེ་མ་ཐག་རྐྱེན་གྱི་རྐྱེན་དང་རྐྱེན་ཅན་ལ་སྤྱན་བསྒྲིམས་བསྒྲིམས་ནས་རྟེན་འབྲེལ་བཅུ་གཉིས་ཀྱི་སྲིད་ལེན་སྲིད་པ་གསུམ་ཡལ་བར་དོར་བ་ལྟ་བུར་སྣང་བའི་ཕྱིར་རོ་ཞེས་པ་དེ་དག་ནི་གཞུང་དངོས་བསྟན་གྱི་རིམ་པས་བཤད་ཟིན་པ་ཡིན་ལ། དེ་དག་ལ་དོགས་པའི་གནད་ཀྱི་སྙིང་པོ་ཅུང་ཟད་བསྡུས་ན། མ་འོངས་པ་མི་སྐྱེ་བའི་ཆོས་ཅན་གྱི་ཡིད་ཀྱི་རྣམ་ཤེས་དེ་ཆོས་ཅན། ཁྱོད་ཁྱོད་རང་དང་མཚུངས་ལྡན་གྱི་སེམས་བྱུང་འགག་བཞིན་པ་ད་ལྟར་བ་ལ་བྱ་བ་བྱེད་པ་ཡིན་པར་ཐལ། ཁྱོད་དེའི་མཚུངས་ལྡན་གྱི་རྒྱུ་ཡིན་པའི་ཕྱིར་དང་། ཁྱོད་དེའི་ལྷན་ཅིག་འབྱུང་རྒྱུ་ཡིན་པའི་ཕྱིར། ཁྱབ་སྟེ། རྒྱུ་གཉིས་པོ་དག་འགག་པ་ལ་བྱ་བ་བྱེད་དོ། ། ཞེས་བཤད་པའི་ཕྱིར། འདོད་ན་ཁྱོད་དང་མཚུངས་ལྡན་གྱི་སེམས་བྱུང་ད་ལྟར་བ་ཡོད་པར་ཐལ་ལོ་ཟེར་ན།
གཞུང་དེ་ནི་སྤྱིར་བཏང་བ་ཡིན་གྱི་དམིགས་བསལ་ལ་ཁྱབ་པ་མི་འཆའ་ཞེས་པ་ལས་འོས་མེད་དམ་སྙམ། དེས་ན། གཉིས་ནི་རབ་ཏུ་འབྱིན་པར་བྱེད། ། ཅེས་པ་དེའང་ལྷན་མཚུངས་ཀྱི་རྒྱུ་གཉིས་པོ་དེས་འབྲས་བུ་འབྱིན་པར་བྱེད་ན། ད་ལྟར་འབྱིན་པར་བྱེད་དེ། དེས་རང་འབྲས་རང་དང་དུས་མཉམ་དུ་བསྐྱེད་པར་བྱེད་པའི་ཕྱིར་ཞེས་བསྟན་པ་ཡིན་གྱི། ལྷན་མཚུངས་ཀྱི་རྒྱུ་གཉིས་ལ་རང་འབྲས་ད་ལྟར་དུ་བསྐྱེད་པས་ཁྱབ་པ་བསྟན་པ་ནི་མ་ཡིན་ཏེ། འདས་མ་འོངས་ཀྱི་མཚུངས་ལྡན་གྱིས་རང་འབྲས་ད་ལྟར་དུ་མི་བསྐྱེད་པའི་ཕྱིར་རོ། ། དེས་ན་ལྷན་མཚུངས་ད་ལྟར་བ་ལ་རང་འབྲས་ད་ལྟར་དུ་བསྐྱེད་པས་ཁྱབ་ཅེས་ཁས་བླངས་པ་ནི་གནད་དོ། ། ཡང་ཟག་བཅས་ལས་ཀྱི་རྣམ་སྨིན་གྱི་འབྲས་བུ་ཡིན་ན།
ཟག་བཅས་ལས་དེའི་ཕྱི་ལོགས་སུ་འབྱུང་བས་ཁྱབ་པར་ཐལ། རྣམ་སྨིན་ལུང་དུ་མ་བསྟན་ཆོས། ། སེམས་ཅན་བརྗོད་ལུང་བསྟན་ཕྱིས་འབྱུང་། ། ཞེས་པ་དེས་དེ་ལྟར་བསྟན་པའི་ཕྱིར། འདོད་ན་མི་དགེ་བའམ། དགེ་བ་ཟག་བཅས་ལ་མ་འོངས་པའི་རྣམ་སྨིན་གྱི་འབྲས་བུ་མ་འོངས་པ་ཆོས་ཅན། མི་དགེ་བ་མ་འོངས་པའམ། དགེ་བ་ཟག་བཅས་མ་འོངས་པ་དེའི་ཕྱི་ལོགས་སུ་བྱུང་བར་ཐལ། དེའི་རྣམ་སྨིན་གྱི་འབྲས་བུ་ཡིན་པའི་ཕྱིར། ཁྱབ་པ་ཁས།
རྟགས་ཆོས་ཅན་གྱིས་འགྲུབ། འདོད་ན། མ་འོངས་པ་ལ་སྔ་ཕྱི་མེད་པར་ཁས་བླངས་པ་དང་འགལ་ཏེ། མ་འོངས་པའི་ལས་ཀྱི་ཕྱི་ལོགས་སུ་བྱུང་བའི་རྣམ་སྨིན་གྱི་འབྲས་བུ་ཡོད་པའི་ཕྱིར་རོ། ། ཅི་སྟེ་ཆོས་ཅན་དེ་མེད་དོ་སྙམ་ན། དེ་འདྲ་ཡོད་དེ་ལས་བསྟན་པ་ལས། ། བར་མ་གཉིས་པོ་མ་སྐྱེས་པའི། ། འབྲས་བུ་མ་འོངས་གསུམ་ཡིན་ནོ། ། ཞེས་མ་འོངས་པའི་ལས་ཀྱི་བདག་འབྲས་མ་འོངས་པ་དེའི་རྣམ་སྨིན་གྱི་འབྲས་བུ་མ་འོངས་པར་བཤད་པའི་ཕྱིར་རོ། ། ཡང་གཅིག་ནི་འདས་པས་འབྱིན་པར་གྱུར། །
ཞེས་རྣམ་སྨིན་གྱི་རྒྱུར་གྱུར་པའི་ཟག་བཅས་ལས་ཀྱི་རྣམ་སྨིན་གྱི་འབྲས་བུ་འབྱིན་པའི་ཚེ། འདས་པའི་ལས་ཁོ་ནས་རྣམ་སྨིན་འབྱིན་པར་བཤད་པ་དེ་མི་འཐད་པར་ཐལ། མ་འོངས་པའི་ལས་ཀྱི་ཁོ་རང་གི་རྣམ་སྨིན་འབྲས་བུ་འབྱིན་པ་ཡང་ཡོད། ད་ལྟར་བའི་ལས་ཀྱི་ཁོ་རང་གི་རྣམ་སྨིན་འབྲས་བུ་འབྱིན་པ་ཡང་ཡོད་པའི་ཕྱིར། དང་པོ་གྲུབ་ཏེ་མ་འོངས་པའི་ལས་ཀྱི་རྣམ་སྨིན་གྱི་འབྲས་བུ་དེ་མ་འོངས་པའི་ལས་ཀྱི་རྣམ་སྨིན་གྱི་འབྲས་བུ་ཡིན་པའི་ཕྱིར་ཏེ། དེའི་རྣམ་སྨིན་གྱི་འབྲས་བུ་ཡོད་པའི་ཕྱིར་ཏེ། དེའི་རྣམ་སྨིན་གྱི་འབྲས་བུ་མ་འོངས་པ་ཡོད་པའི་ཕྱིར། རྟགས་གོང་བཞིན། རྟགས་གཉིས་པ་གྲུབ་སྟེ། འདུ་བྱེད་རྟེན་འབྲེལ་དེ་ད་ལྟར་བ་གང་ཞིག
དེས་རྣམ་སྨིན་གྱི་འབྲས་བུ་སྐྱེ་བའི་རྟེན་འབྲེལ་འབྱིན་པ་ཡོད་པའི་ཕྱིར། ། དེས་དེ་བསྐྱེད་པ་ཡོད་པའི་ཕྱིར་ཏེ། སྐྱེ་བའི་རྟེན་འབྲེལ་དེ་ཁོ་རང་གི་རྒྱུར་གྱུར་པའི་འདུ་བྱེད་ཀྱི་རྟེན་འབྲེལ་དང་ད་ལྟར་བའི་བསྐྱེད་འབྲས་ཡིན་པའི་ཕྱིར་རོ། ། ཡང་མིག་ཤེས་སྐད་ཅིག་མ་གཉིས་པ་འདས་མ་ཐག་པ་དེ། མིག་ཤེས་སྐད་ཅིག་དང་པོ་དང་དུས་མཉམ་དུ་བྱུང་བ་ཡིན་པར་ཐལ། དེ་དང་དུས་མཉམ་དུ་འབྱུང་བ་དང་། དེའི་ཕྱི་ལོགས་སུ་བྱུང་བ་གང་རུང་ཡིན་པའི་ཕྱིར། ཅིག་ཤོས་མ་ཡིན་པའི་ཕྱིར། དང་པོ་གྲུབ་སྟེ། སྐྱེས་པ་གང་ཞིག
དེའི་སྔ་ལོགས་སུ་མ་བྱུང་བའི་ཕྱིར་རོ། ། འདོད་ན། མིག་ཤེས་སྐད་ཅིག་མ་གཉིས་པ་འདས་མ་ཐག་པ་ཆོས་ཅན། ཁྱོད་མིག་ཤེས་སྐད་ཅིག་མ་དང་པོ་ད་ལྟར་བའི་བདག་འབྲས་ཡིན་པར་ཐལ། ཁྱོད་དེའི་སྔ་ལོགས་སུ་མ་བྱུང་བ་གང་ཞིག ཁྱོད་དེ་ལས་གཞན་ཡིན་པའི་ཕྱིར། ཁྱབ་སྟེ་སྔོན་བྱུང་མ་ཡིན་འདུས་བྱས་ནི། ། འདུས་བྱས་ཁོ་ནའི་བདག་པོའི་འབྲས། ། ཞེས་བཤད་པའི་ཕྱིར། འདོད་ན།
ད་ལྟར་བའི་འབྲས་བུར་གྱུར་པའི་འདས་པ་ཡོད་པར་ཐལ། འདོད་པའི་ཕྱིར། འདོད་མི་ནུས་ཏེ། འདས་པ་ནི་ད་ལྟར་བ་ལས་སྔ་བའི་རྒྱུ་མཚན་གྱིས་ད་ལྟར་བའི་འབྲས་བུར་གྱུར་པའི་འདས་པའི་འདུ་བྱས་གཏན་ནས་མེད་ཅིང་། ད་ལྟར་བའི་འབྲས་བུ་ད་ལྟར་བ་ནི། བདག་འབྲས་དང་སྐྱེས་བུ་བྱེད་འབྲས་གཉིས་ཁོ་ན་དང་།

ད་ལྟར་བའི་འབྲས་བུ་མ་འོངས་པ་ལ་བྲལ་འབྲས་མ་གཏོགས་པ་འབྲས་བུ་གཞན་བཞི་ཡོད་དོ་ཞེས་ལས་བསྟན་པ་ལས་བཤད་པའི་ཕྱིར་ཏེ། དེ་ཉིད་ལས། འདས་པའི་ཐམས་ཅད་བཞི་ཡིན་ནོ། ། བར་མ་ཡི་ནི་མ་འོངས་པ། ། བར་མ་གཉིས་པོ་མ་སྐྱེས་པའི། ། འབྲས་བུ་མ་འོངས་གསུམ་ཡིན་ནོ། ། ཞེས་བཤད་པའི་ཕྱིར། དེས་ན་དེའི་ཚིག་ཟིན་ལ་ཡང་། ད་ལྟར་བའི་དངོས་པོའི་འབྲས་བུ་ད་ལྟར་བ་ལ་བདག་འབྲས་དང་སྐྱེས་བུ་བྱེད་འབྲས་གཉིས་ཁོ་ན་ཡོད་ཀྱི། རྒྱུ་མཐུན་འབྲས་བུ་དང་རྣམ་སྨིན་འབྲས་བུ་གཉིས་མེད་པར་བཤད་དེ། བདག་འབྲས་དང་།
སྐྱེས་བུ་བྱེད་འབྲས་གཉིས་ལ་རྒྱུ་འབྲས་དུས་མཉམ་པ་ཡོད། རྒྱུ་མཐུན་འབྲས་བུ་དང་རྣམ་སྨིན་འབྲས་བུ་གཉིས་ལ་རྒྱུ་འབྲས་དུས་མཉམ་མེད་པའི་ཕྱིར། དེའི་གནད་ཀྱང་། འདས་པ་ལ་སྔ་ཕྱི་ཡོད་ཀྱང་། ད་ལྟར་བ་དང་མ་འོངས་པ་ལ་སྔ་ཕྱི་མེད་པ་ལ་ཐུག་གོ ། དེ་ལྟར་ན་གཞུང་གི་དངོས་བསྟན་ལ་འདས་པའི་འབྲས་བུ་འདས་ད་ལྟར་བ་འོངས་པ་གསུམ་ཆར་ཡོད་ཅིང་། ད་ལྟར་བའི་འབྲས་བུ་ལ་ད་ལྟར་བ་དང་མ་འོངས་པ་གཉིས་ཡོད་ཀྱི། ད་ལྟར་བའི་འབྲས་བུ་འདས་པ་མེད་པ་དང་མ་འོངས་པའི་འབྲས་བུ་མ་འོངས་པ་ཁོ་ན་ཡོད་ཀྱིས། མ་འོངས་པའི་འབྲས་བུ་འདས་ད་ལྟར་གཉིས་མེད་པ་དང་། ད་ལྟར་བའི་འབྲས་བུ་ད་ལྟར་བ་ཡོད་ཀྱང་།
ད་ལྟར་བའི་འབྲས་བུ་ད་ལྟར་བ་དེ་ལ་བདག་འབྲས་དང་སྐྱེས་བུ་བྱེད་འབྲས་གཉིས་ཁོ་ན་ཡོད་ཀྱི་གཞན་མེད་པ་དང་། མ་འོངས་པའི་འབྲས་བུ་མ་འོངས་པ་ཡོད་ཀྱང་མ་འོངས་པའི་འབྲས་བུ་མ་འོངས་པ་དེ་ལ་བདག་འབྲས་སྐྱེས་བུ་བྱེད་འབྲས་རྣམ་སྨིན་འབྲས་བུ་གསུམ་ཁོ་ན་ཡོད་ཀྱི། གཞན་མེད་པར་བཤད་པ་འདི་དག་སྒྲ་ཇི་བཞིན་སྐྱོང་ཐུབ་ན། ད་ལྟ་བས་ད་ལྟར་བའི་སྐལ་མཉམ་གྱི་རྒྱུ་མེད་པ་དང་། འདུས་བྱས་ད་ལྟར་བ་གཅིག་གི་སྔ་ལོགས་སུ་བྱུང་བའི་འདུས་བྱས་མ་འོངས་པ་མེད་པ་དང་། འདུས་བྱས་འདས་པ་ཞིག་གི་སྔ་ལོགས་སུ་བྱུང་བའི་འདུས་བྱས་ད་ལྟར་བ་དང་མ་འོངས་པ་གཉིས་མེད་པ་དང་། འདུས་བྱས་འདས་པ་ལ་སྔ་ཕྱི་ཡོད་པས་འདས་པ་ཞིག་གི་སྔ་ཕྱི་བར་གསུམ་དུ་བྱུང་བའི་འདུས་བྱས་འདས་པ་ཞིག་ཁས་ལེན་པ་དང་། དེ་ལྟར་ཁས་བླངས་པའི་གནད་ཀྱིས་འདས་པ་ལ་སྔ་ཕྱི་ཡོད་པས་འདས་པ་ཐམས་ཅད་དུས་མི་མཉམ། ད་ལྟར་བ་དང་མ་འོངས་པ་ལ་སྔ་ཕྱི་མེད་པས་ད་ལྟར་བ་ཐམས་ཅད་དུས་མཉམ། མ་འོངས་པ་ཐམས་ཅད་དུས་མཉམ་ཞེས་པ་ཞིག་གྲུབ་མཐའི་གདོད་ལ་ཁས་བླང་དགོས་པ།
དཔྱོད་ལྡན་གྱིས་དཔྱད་ཅིང་གཞིགས་ན་སེལ་བ་བཞུགས་མོད། རིགས་པས་དཔྱད་ན་གོང་དུའང་ཅུང་ཟད་བཤད་པ་ལྟར་སྐྱོང་དཀའ་བའི་གོ་ནད་འབྱུང་བ་འདྲ་བསམ་མོ། ། གང་ནའང་གོང་དུ་སྐལ་མཉམ་རྒྱུའི་མཚན་གཞི་འོག་ནས་འཆད་དོ་ཞེས་དམ་བཅས་པ་འདི་དག་འདིར་གསལ་བར་བཤད་ན། མཉམ་དང་ཁྱད་པར་ཅན་གྱི་མིན། ། ཞེས་པའི་སྐབས་སུ་དཔེར་མཚོན་ན་མཐོང་ལམ་གྱིས་རང་དང་མཉམ་པ་མཐོང་ལམ་གྱི་ལམ་གྱི་སྐལ་མཉམ་གྱི་རྒྱུ་བྱེད། རང་ལས་ཁྱད་པར་ཅན་ཟག་མེད་སྒོམ་ལམ་དང་མི་སློབ་ལམ་གཉིས་ཀྱི་སྐལ་མཉམ་གྱི་རྒྱུ་བྱེད། ཟག་མེད་སྒོམ་ལམ་གྱིས་ཟག་མེད་སྒོམ་ལམ་དང་མི་སློབ་ལམ་གཉིས་ཀྱི་སྐལ་མཉམ་གྱི་རྒྱུ་བྱེད། མི་སློབ་ལམ་གྱིས་མི་སློབ་ལམ་ཁོ་ནའི་སྐལ་མཉམ་གྱི་རྒྱུ་བྱེད། ཅེས་བཤད་པ་འདི་ཚིག་ཟིན་ཁས་མི་ལེན་གྱི། གནད་ངོས་བཟུང་ན།
མཐོང་ལམ་ཉན་ཐོས་དབང་བརྟུལ་གྱི་དད་པའི་རྗེས་འབྲང་གི་རྒྱུད་ཀྱི་མཐོང་ལམ་ད་ལྟར་བ་དེས། དེའི་རྒྱུད་ཀྱི་མཐོང་ལམ་མ་འོངས་པའི་སྐལ་མཉམ་གྱི་རྒྱུ་བྱེད། དེའི་རྒྱུད་ཀྱི་མཐོང་ལམ་འདས་པ་ཞིག་གིས་དེའི་རྒྱུད་ཀྱི་མཐོང་ལམ་ད་ལྟར་བ་དང་མ་འོངས་པ་གཉིས་ཆར་གྱི་སྐལ་མཉམ་གྱི་རྒྱུ་བྱེད་པ་ཡོད་དེ། དེ་བཞིན་དུ་མཐོང་ལམ་ད་ལྟར་བ་ཞིག་གིས་སྒོམ་ལམ་ཟག་མེད་མ་འོངས་པ་དང་། མི་སློབ་ལམ་ཟག་མེད་མ་འོངས་པ་གཉིས་ཆར་གྱི་སྐལ་མཉམ་གྱི་རྒྱུ་བྱེད། མཐོང་ལམ་འདས་པ་ཞིག་གིས་ཟག་མེད་སྒོམ་ལམ་ད་ལྟར་བ་དང་མ་འོངས་པ་གཉིས་ཆར་དང་། མི་སློབ་ལམ་ད་ལྟར་བ་དང་མ་འོངས་པ་གཉིས་ཆར་གྱི་སྐལ་མཉམ་གྱི་རྒྱུ་བྱེད། དེ་བཞིན་དུ་ཟག་མེད་སྒོམ་ལམ་མ་འོངས་པ་དང་། མི་སློབ་ལམ་མ་འོངས་པ་གཉིས་ཀྱི་སྐལ་མཉམ་གྱི་རྒྱུ་བྱེད། ཟག་མེད་སྒོམ་ལམ་འདས་པ་ཞིག་གིས་མི་སློབ་ལམ་ད་ལྟར་བ་དང་མ་འོངས་པ་གཉིས་ཆར་གྱི་སྐལ་མཉམ་གྱི་རྒྱུ་བྱེད།
དེ་བཞིན་དུ་མི་སློབ་ལམ་ད་ལྟར་བ་ཞིག་གིས་མི་སློབ་ལམ་མ་འོངས་པ་ཞིག་གི་སྐལ་མཉམ་གྱི་རྒྱུ་བྱེད་པ་ཡིན་གྱི་མི་སློབ་ལམ་ད་ལྟར་བའི་སྐལ་མཉམ་གྱི་རྒྱུ་བྱེད་པའི་མི་སློབ་ལམ་ནི་མེད་དེ། དེ་འདྲའི་མི་སློབ་ལམ་འདས་ད་ལྟར་མ་འོངས་པ་གང་ཡང་མེད་པའི་ཕྱིར་རོ། ། འོ་ན་འདས་པས་འདས་པའི་སྐལ་མཉམ་གྱི་རྒྱུ་བྱེད་པ་ཡོད་པར་བཤད་པའི་མཚན་གཞི་ཇི་ལྟ་བུ་སྙམ་ན། མཐོང་ལམ་འདས་པ་དེ་ཟག་མེད་སྒོམ་ལམ་འདས་པའི་སྐལ་མཉམ་གྱི་རྒྱུ་བྱེད་པ་ལྟ་བུའོ་བྱས་པ་ལ། འོ་ན་མཐོང་ལམ་འདས་པ་དེ་ཟག་མེད་སྒོམ་ལམ་འདས་པའི་སྔ་ལོགས་སུ་བྱུང་བར་ཁས་ལེན་པ་གཞིར་བཅས། འོ་ན་སྒོམ་ལམ་ཟག་མེད་འདས་པ་དེ་མཐོང་ལམ་ཟག་མེད་ད་ལྟར་བའི་ཕྱིས་འབྱུང་ངམ་སྔར་འབྱུང་། སྔ་མ་ལྟར་ན་མཐོང་ལམ་ད་ལྟར་བའི་བདག་འབྲས་སུ་གྱུར་པའི་སྒོ་ལམ་འདས་པ་ཞིག་ཁས་ལེན་དགོས་པས། ད་ལྟར་བའི་འབྲས་བུ་འདས་པ་ཞིག་ཁས་བླངས་དགོས་པར་འགྱུར་རོ་སྙམ་པའི་དཀའ་གནད་འབྱུང་བ་ལ་ཇི་ལྟར་ལན་འདེབས། ཡང་ད་ལྟར་བ་ལ་སྔ་ཕྱི་མེད་ན། མཐོང་ལམ་པའི་རྒྱུད་ཀྱི་མཐོང་ལམ་ད་ལྟར་བ་དང་།
མི་སློབ་ལམ་པའི་རྒྱུད་ཀྱི་མི་སློབ་ལམ་པ་ད་ལྟར་བ་གཉིས་དུས་མཉམ་མི་མཉམ། མཉམ་ན། མཐོང་ལམ་དང་མི་སློབ་ལམ་གཉིས་དུས་མཉམ་པར་ཐལ་ལོ། ། གལ་ཏེ་དེ་གཉིས་ལ་སྔ་ཕྱི་ཡོད་ན། ད་ལྟར་བ་ལ་སྔ་ཕྱི་ཡོད་པར་ཐལ་ལོ་བྱས་ན་ལན་ཇི་ལྟར་འདེབས། དེ་ལ་འདི་སྐད་ཅེས། ད་ལྟར་བ་ལ་སྔ་ཕྱི་ཡོད་སྲིད་ནའང་། ད་ལྟར་བས་ད་ལྟར་བའི་སྐལ་མཉམ་གྱི་རྒྱུ་བྱེད་པ་མེད་དེ། མཐོང་ལམ་ད་ལྟར་བས་མི་སློབ་ལམ་མ་འོངས་པའི་སྐལ་མཉམ་གྱི་རྒྱུ་བྱེད་ཀྱང་། དེ་ད་ལྟར་བའི་སྐལ་མཉམ་གྱི་རྒྱུ་མི་བྱེད་པའི་ཕྱིར་ཞེས་སྨྲས་ན་ཅུང་ཟད་སྐྱོང་བདེ་བར་སྣང་ངོ་། །
འོ་ན་རྒྱལ་སྲས་ལས། དེ་ཉིད་ཀྱི་ཕྱིར་ད་ལྟར་གྱི་ཡང་ད་ལྟར་གྱི་མཚུངས་པ་དེ་མ་ཐག་པའི་རྐྱེན་དུ་མི་འདོད་དེ། སྔ་མ་དང་ཕྱི་མ་ཉིད་མེད་པའི་ཕྱིར་རོ། ། ཞེས་ད་ལྟར་བས་ད་ལྟར་བའི་མཚུངས་པ་དེ་མ་ཐག་རྐྱེན་མི་བྱེད་པ་དང་། ད་ལྟར་བ་ལ་སྔ་ཕྱི་མེད་པ་གཉིས་ཆར་གསལ་བར་བསྟན་པ་མ་ཡིན་ནམ་སྙམ་ན། འདི་ལྟར་བཤད་དེ། ད་ལྟར་བ་ལ་སྔ་ཕྱི་མེད་པ་འདི་དངོས་བསྟན་ཡིན་ཀྱང་སྐྱོང་དཀའ་བར་སྣང་བས། དེའི་དགོངས་གཞི་ནི་སྐད་ཅིག་སྔ་མ་ད་ལྟར་བ་ཡིན་པའི་ཚེ། སྐད་ཅིག་ཕྱི་མ་མ་སྐྱེས་པས་ད་ལྟར་བར་མ་སོང་། སྐད་ཅིག་ཕྱི་མ་ད་ལྟར་བ་ཡིན་པའི་ཚེ།
སྔ་མ་འགགས་པས་ད་ལྟར་བར་མ་སོང་བ་ཙམ་ལ་དགོངས་ཞེས་དགོངས་པ་ཅན་དུ་བཤད་ནས། ད་ལྟ་བས་ད་ལྟར་བའི་སྐལ་མཉམ་གྱི་རྒྱུ་དང་། མཚུངས་པ་དེ་མ་ཐག་རྐྱེན་མི་བྱེད་པ་གོང་དུ་བཤད་པ་ལྟར་དགོངས་པ་ཅན་དུ་བྱེད་པའམ། ཡང་ན་དངོས་བསྟན་ལྟར་སྐྱོང་ན། སྐལ་མཉམ་རྒྱུའི་མཚན་གཞི་ད་ལྟར་བ་བཤད་ཟིན་པ་དེ་ལྟ་བུ་དང་མཚུངས་པ་དེ་མ་ཐག་རྐྱེན་གྱི་མཚན་གཞི་ཡང་ཤེས་པ་སྐད་ཅིག་དང་པོ་དེ། ཤེས་པ་སྐད་ཅིག་གཉིས་པའི་མཚུངས་པ་དེ་མ་ཐག་རྐྱེན་ཡིན་ཞེས་ཁས་མ་བླངས་པར། ཤེས་པ་སྐད་ཅིག་དང་པོ་དེ་ཤེས་པ་སྐད་ཅིག་དང་པོ་མ་འོངས་པའི་མཚུངས་པ་དེ་མ་ཐག་རྐྱེན་དང་། ཤེས་པ་སྐད་ཅིག་གཉིས་པའི་དུས་སུ་འདས་མ་ཐག་པའི་ཤེས་པ་སྐད་ཅིག་དང་པོ་དེ། ཤེས་པ་སྐད་ཅིག་གཉིས་པ་ད་ལྟར་བའི་མཚུངས་པ་དེ་མ་ཐག་རྐྱེན་ཡིན་ཞེས་སོགས་གཞན་ལའང་གསལ་བྱེད་དུ་སྦྱར་ན་བློ་གསལ་དགའ་བ་བསྐྱེད་པར་འགྱུར་རོ། ། དེ་ལྟར་གནད་ཤེས་ནས།
སྐལ་མཉམ་རྒྱུའི་མཚན་གཞི་བཅར་ཏེ་བཟུང་ན། མཐོང་ལམ་སྡུག་བསྔལ་ཆོས་བཟོད་ད་ལྟར་བ་དེ་མ་འོངས་པའི་སྐལ་མཉམ་གྱི་རྒྱུ་དང་། སྡུག་བསྔལ་ཆོས་ཤེས་ཀྱི་དུས་སུ་འདས་མ་ཐག་པའི་ཆོས་བཟོད་དེས། སྡུག་བསྔལ་ཆོས་ཤེས་ད་ལྟར་བ་དང་། དེ་མ་འོངས་པ་གཉིས་ཆར་གྱི་སྐལ་མཉམ་གྱི་རྒྱུ་ཡིན་ལ། མཐོང་ལམ་ཆོས་ཤེས་ད་ལྟར་དེ་དེ་མ་འོངས་པའི་སྐལ་མཉམ་གྱི་རྒྱུ་དང་། མཐོང་ལམ་སྡུག་བསྔལ་རྗེས་བཟོད་ཀྱི་དུས་སུ་འདས་མ་ཐག་པའི་མཐོང་ལམ་སྡུག་བསྔལ་ཆོས་ཤེས་དེ། མཐོང་ལམ་སྡུག་བསྔལ་རྗེས་བཟོད་འདས་མ་འོངས་གཉིས་ཆར་གྱི་སྐལ་མཉམ་གྱི་རྒྱུ་ཡིན་ཞིང་མཐོང་ལམ་སྡུག་བསྔལ་ཆོས་ཤེས་ཀྱི་དུས་སུ་འདས་མ་ཐག་པའི་ཆོས་བཟོད་དེ། མཐོང་ལམ་སྡུག་བསྔལ་རྗེས་བཟོད་ཀྱི་དུས་སུ་འདས་མ་ཐག་པའི་མཐོང་ལམ་སྡུག་བསྔལ་ཆོས་ཤེས་དེའི་སྐལ་མཉམ་གྱི་རྒྱུ་ཡིན་ནོ། ། དེ་ལྟར་ཤེས་ན།
མཐོང་ལམ་གྱི་མཐོང་ལམ་གྱི་སྐལ་མཉམ་གྱི་རྒྱུ་བྱེད་ཚུལ་དང་། འདས་པས་འདས་མ་འོངས་ད་ལྟར་གསུམ་གྱི་སྐལ་མཉམ་གྱི་རྒྱུ་བྱེད་ཚུལ་ལ་ངེས་པ་རྙེད་པར་འ་གྱུར་རོ། ། འོ་ན་མཐོང་ལམ་ཆོས་ཤེས་ཀྱི་དུས་སུ་འདས་མ་ཐག་པའི་མཐོང་ལམ་ཆོས་བཟོད་དེ། མཐོང་ལམ་ཆོས་ཤེས་མ་འོངས་པའི་སྐལ་མཉམ་གྱི་རྒྱུ་བྱེད་པ་མི་འཐད་དེ། དེ་གཉིས་ཀྱི་བར་དུ་མཐོང་ལམ་ཆོས་ཤེས་ད་ལྟར་བས་བར་ཆོད་པའི་ཕྱིར་སྙམ་ན། མ་ཁྱབ་སྟེ། མཐོང་ལམ་གྱི་མི་སློབ་ལམ་གྱི་སྐལ་མཉམ་གྱི་རྒྱུ་བྱེད་པ་མེད་པར་ཐལ། དེ་གཉིས་ཀྱི་བར་དུ་ཟག་མེད་སྒོམ་ལམ་གྱི་བར་ཆོད་པའི་ཕྱིར་རོ། ། དེས་ན་མཐོང་ལམ་ད་ལྟར་བ་དེ་ཟག་མེད་སྒོམ་ལམ་མ་འོངས་པ་དང་། མི་སློབ་ལམ་མ་འོངས་པའི་དུས་སྐལ་མཉམ་གྱི་རྒྱུ་ཡིན་ལ་མཐོང་ལམ་འདས་པ་དེ།
ཟག་མེད་སྒོམ་ལམ་དུས་གསུམ་ཆར་དང་མི་སློབ་ལམ་དུས་གསུམ་ཆར་གྱི་སྐལ་མཉམ་གྱི་རྒྱུ་ཡིན་ནོ། ། དེ་བཞིན་དུ་ཟག་མེད་སྒོམ་ལམ་ད་ལྟར་བ་དེ་མ་འོངས་པ་དང་མི་སློབ་ལམ་མ་འོངས་པའི་སྐལ་མཉམ་གྱི་རྒྱུ་ཡིན་ལ། ཟག་མེད་སྒོམ་ལམ་འདས་པ་དེ། མི་སློབ་ལམ་དུས་གསུམ་ཆར་གྱི་སྐལ་མཉམ་གྱི་རྒྱུ་ཡིན་ཞིང་། མི་སློབ་ལམ་ད་ལྟར་བ་དེ་ནི་མི་སློབ་ལམ་མ་འོངས་པའི་སྐལ་མཉམ་གྱི་རྒྱུ་ཡིན་ནོ། ། འོ་ན་མི་སློབ་ལམ་ད་ལྟར་བའི་སྐལ་མཉམ་གྱི་རྒྱུ་བྱེད་པའི་མི་སློབ་ལམ་མེད་དམ་སྙམ་ན། སྤྱི་ལྡོག་དེ་ལ་མེད་ཀྱང་། ནང་སེལ་ཕྱེ་བ་ལ་ཡོད་པ་སྲིད་དེ། མི་སློབ་ལམ་སྐད་ཅིག་གཉིས་པའི་དུས་སུ་འདས་མ་ཐག་པའི་མི་སློབ་ལམ་སྐད་ཅིག་མ་དང་པོ་དེ། མི་སློབ་ལམ་སྐད་ཅིག་མ་གཉིས་པ་ད་ལྟར་བའི་སྐལ་མཉམ་གྱི་རྒྱུ་ཡིན་པའི་ཕྱིར་རོ། །
ཡང་ཟག་མེད་ས་དགུའི་ལམ་ཕན་ཚུན་དུ་སྐལ་མཉམ་གྱི་རྒྱུ་བྱེད་ཚུལ་ཡང་ཤེས་དགོས་ཏེ། ཉན་ཐོས་ཞུགས་པ་དབང་བརྟུལ་གྱི་རྒྱུད་ཀྱི་མི་ལྕོགས་མེད་ཀྱི་བསྡུས་པའི་སྡུག་བསྔལ་ཆོས་བཟོད་ད་ལྟར་བ་དེས། ཉན་ཐོས་ཞུགས་པ་དབང་བརྟུལ་གྱི་རྒྱུད་ཀྱི་བསམ་གཏན་བཞི་པའི་དངོས་གཞིའི་སྙོམས་འཇུག་གིས་བསྡུས་པའི་མཐོང་ལམ་སྡུག་བསྔལ་ཆོས་བཟོད་མ་འོངས་པའི་སྐལ་མཉམ་གྱི་རྒྱུ་བྱེད། དེའི་རྒྱུད་ཀྱི་མི་ལྕོགས་མེད་ཟག་མེད་གཅིག་གིས་དབང་བརྟུལ་དེའི་རྒྱུད་ཀྱི་བསམ་གཏན་བཞི་པ་ཟག་མེད་ད་ལྟར་བ་དང་། དེ་མ་འོངས་པ་སྐྱེ་བའི་ཆོས་ཅན་གྱི་སྐལ་མཉམ་གྱི་རྒྱུ་བྱེད་པ་མི་སྲིད་དེ། མི་ལྕོག་མེད་ལ་གནས་པའི་ཉན་ཐོས་ཞུགས་པ་དབང་བརྟུལ་དེ། ཉན་ཐོས་ཞུགས་པ་དབང་བརྟུལ་གྱི་རྒྱུད་ཀྱི་བསམ་གཏན་བཞི་པའི་དངོས་གཞིའི་སྙོམ་འཇུག་ཟག་མེད་མངོན་དུ་འགྱུར་ངེས་པ་མ་ཡིན་པའི་ཕྱིར་རོ། ། དེ་བཞིན་དུ་ཉན་ཐོས་ཞུགས་པ་དབང་བརྟུལ་གྱི་རྒྱུད་ཀྱི་མི་ལྕོགས་མེད་ཀྱིས་བསྡུས་པའི་མཐོང་ལམ་སྡུག་བསྔལ་ཆོས་བཟོད་ད་ལྟར་བས་ཉན་ཐོས་ཞུགས་པ་དབང་རྣོན་གྱི་རྒྱུད་ཀྱི་ས་དགུ་གང་རུང་གིས་བསྡུས་པའི་ཞུགས་ལམ་མ་འོངས་པ་མི་སྐྱེ་བའི་ཆོས་ཅན་གཅིག་གི་སྐལ་མཉམ་གྱི་རྒྱུ་བྱེད་སྲིད་ཀྱི། དེའི་རྒྱུད་ཀྱི་ཞུགས་ལམ་ད་ལྟར་བ་དང་མ་འོངས་པ་སྐྱེ་བའི་ཆོས་ཅན་གྱི་སྐལ་མཉམ་གྱི་རྒྱུ་བྱེད་པ་མི་སྲིད་དེ། ཞུགས་པ་དབང་བརྟུལ་དེ།
ཞུགས་པ་དབང་རྣོན་གྱི་ལམ་མངོན་དུ་འགྱུར་ངེས་མིན་པའི་ཕྱིར་རོ། ། དེས་བསམ་གཏན་བཞི་པ་ཟག་མེད་གཅིག་གིས་མི་ལྕོགས་མེད་ཟག་མེད་གཅིག་གི་སྐལ་མཉམ་གྱི་རྒྱུ་བྱེད་ཚུལ་ཡང་ཤེས་པར་ནུས་ཏེ། ཞུགས་པ་དབང་བརྟུལ་གྱི་རྒྱུད་ཀྱི་བསམ་གཏན་བཞི་པས་བསྡུས་པའི་སྡུག་བསྔལ་ཆོས་བཟོད་ད་ལྟར་བ་དེས་ཞུགས་པ་དབང་བརྟུལ་ལམ་དབང་རྣོན་གྱི་རྒྱུད་ཀྱི་མི་ལྕོག་མེད་ཀྱིས་བསྡུས་པའི་ཞུགས་ལམ་མ་འོངས་པ་མི་སྐྱེ་བའི་ཆོས་ཅན་གྱི་སྐལ་མཉམ་གྱི་རྒྱུ་བྱེད་པའི་ཕྱིར་རོ། ། དེས་ཀུན་འགྲོའི་རྒྱུ་ངོས་འཛིན་ཡང་རྟོགས་ནུས་ཏེ། དཔེར་ན་འདོད་པའི་སས་བསྡུས་ཀྱི་སྡུག་བསྔལ་མཐོང་སྤང་དུ་གྱུར་པའི་ཀུན་འགྲོའི་མ་རིག་པ་དེ། འདོད་པའི་སས་བསྡུས་ཀྱི་སྡུག་བསྔལ་མཐོང་སྤང་དུ་གྱུར་པའི་འདོད་ཆགས་སོགས་ཀྱི་ཀུན་འགྲོའི་རྒྱུར་ཐལ། དེ་འདོད་པའི་སས་བསྡུས་ཀྱི་སྤང་བྱ་རིགས་ལྔ་ཆར་གྱི་ཀུན་འགྲོའི་རྒྱུ་ཡིན་པའི་ཕྱིར་ཏེ། དེ་འདོད་པའི་སས་བསྡུས་ཀྱི་སྤང་བྱ་རིགས་སྔ་ཕྱི་མ་འོངས་པའི་ཀུན་འགྲོའི་རྒྱུ་ཡིན་པའི་ཕྱིར་ཟེར་ན། མ་ཁྱབ་སྟེ་ཙམ་ཟེར་དགོས། རྩ་བར་འདོད་མི་ནུས་ཏེ་དེ་གཉིས་དུས་མཉམ་ཡིན་པའི་ཕྱིར་རོ། །
དེས་ན་འདོད་པའི་སས་བསྡུས་ཀྱི་སྡུག་བསྔལ་མཐོང་སྤང་དུ་གྱུར་པའི་མ་རིག་པ་ད་ལྟར་བ་དེ། ཁོ་རང་གི་འབྲས་བུ་འདོད་པའི་སས་བསྡུས་ཀྱི་སྤང་བྱ་རིགས་ལྔ་མ་འོངས་པ་རྣམས་ཀྱི་སྐལ་མཉམ་གྱི་རྒྱུ་དང་། འདོད་པའི་སས་བསྡུས་ཀྱི་སྤང་བྱ་རིགས་ལྔ་རང་རང་དུས་དུ་འདས་མ་ཐག་པའི་འདོད་པའི་སས་བསྡུས་ཀྱི་སྡུག་བསྔལ་མཐོང་སྤང་གི་མ་རིག་པ་དེ་སྤང་བྱ་རིགས་ལྔ་ད་ལྟར་བ་དེའི་ཀུན་འགྲོའི་རྒྱུ་ཡིན་ཞེས་ཁས་ལེན་དགོས་སོ། ། དེས་ན་མཚུངས་པ་དེ་མ་ཐག་རྐྱེན་བྱེད་ཚུལ་ཡང་བཤད་པར་བྱ་སྟེ། དགེ་བའི་སེམས་ཀྱི་མཇུག་ཐོགས་སུ་མི་དགེ་བའི་སེམས་འབྱུང་བ་ལྟ་བུ་ལ་མཚོན་ན། མི་དགེ་བའི་སེམས་འབྱུང་ཁ་མའི་དགེ་བའི་སེམས་ད་ལྟར་བ་དེ། རང་འབྲས་མི་དགེ་བའི་སེམས་མ་འོངས་པའི་མཚུངས་པ་དེ་མ་ཐག་རྐྱེན་དང་། རང་འབྲས་མི་དགེ་བའི་སེམས་དེའི་རང་དུས་སུ་འདས་མ་ཐག་པའི་དགེ་བའི་སེམས་དེ་རང་འབྲས་མི་དགེ་བའི་སེམས་ད་ལྟར་བ་དེའི་མཚུངས་པ་དེ་མ་ཐག་རྐྱེན་ཡིན་ནོ་ཞེས་ཁས་བླངས་ནས་སྔ་ཕྱི་ཀུན་ལ་གསལ་བྱེད་དུ་སྦྱར་ན་ད་ལྟར་བས་ད་ལྟར་བའི་སྐལ་མཉམ་གྱི་རྒྱུ་དང་། མཚུངས་པ་དེ་མ་ཐག་རྐྱེན་མི་བྱེད་པའི་ཚུལ་ལ་ངེས་པ་རྙེད་ཅིང་སྐྱོང་སླ་བར་འགྱུར་བ་འདི་ཡང་གོང་དུ་བཤད་པའི་ལེགས་བཤད་དེ་ལས་ལེགས་བཤད་གཞན་གཉིས་པ་ཡིན་ནོ། ། བློ་གསལ་ཀུན་གྱིས་གཉིས་པོ་གང་འཚམས་དང་དུ་བླང་བར་བྱའོ། །
འདི་དག་གི་ཞིབ་ཆ་དགོས་ཁག་ཆེ་བ་འདྲ་ཡོད་ཀྱང་མང་བས་འཇིགས་ཏེ་འདིར་མ་བྲིས་སོ། ། ཤེས་ལྡན་བློ་གསལ་ཡོད་ན་ངག་ལས་ཀྱང་རྟོགས་པར་བྱའོ། ། གོང་གི་ས་བཅད་ཕྱི་མ་གཉིས་ཀྱང་སྔར་བཤད་པ་དེ་དག་གི་ཁོངས་སུ་ཕལ་ཆེར་འཐུས་ལ། བློ་གསལ་དོན་དུ་གཉེར་བ་བྱུང་ན་ཟུར་དུ་ཡང་འཆད་པར་བྱེད་དོ། ། དེ་ལྟར་ཆོས་མངོན་རྒྱུ་འབྲས་རྐྱེན་གསུམ་གྱི་དཀའ་འགྲེལ་ལེགས་པར་བཤད་པ་འདི་ནི་བློ་གསལ་མཁས་པ་དག་ལ་ཕན་པའི་ཕྱིར་འཇམ་མགོན་བླ་མ་བློ་གྲོས་རྣམ་རྒྱལ་བའི་གསུང་གི་བདུད་རྩིས་རྣམ་དཔྱོད་ཀྱི་བུམ་པ་ཡོངས་སུ་གང་བ་མངོན་པ་སྨྲ་བ་དབྱངས་ཅན་གསུང་གི་བྱིན་རླབས་སྙིང་ལ་ཞུགས་པ། མང་དུ་ཐོས་པའི་བཙུན་པ་ཀླུ་སྒྲུབ་ཀྱིས་ས་སྐྱོང་ཞེས་པ་ཤིང་མོ་བྱའི་ལོ། དཔལ་མཉན་ཡོད་བྱ་རྒོད་གཤོངས་ཞེས་ཡོངས་སུ་གྲགས་པའི་མཉན་ཡོད་བཀྲ་ཤིས་གསེར་ཁང་འཆི་མེད་ལྷའི་སྐྱེད་ཚལ་ཡངས་པའི་དབུས་ན་མངོན་པར་མཐོ་བའི་དྲིའི་གཙང་ཁང་ཚེ་རིང་གཡབ་དཀར་དུ་སྦྱར་བ་དགེ་ཞིང་བཀྲ་ཤིས། བློ་གསལ་ཡོངས་ལ་མཁས་པའི་མིག་བརྒྱན་པར་གྱུར་ཅིག། །། PAGE * MERGEFORMAT 22 མང་ཐོས་ཀླུ་སྒྲུབ་རྒྱ་མཚོ། རྒྱུ་འབྲས་རྐྱེན་གསུམ་གྱི་དཀའ་འགྲེལ།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
