མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༢༠
ལེགས་བཤད་ཉི་མའི་འོད་ཟེར་ལས་སྒྲུབ་ངག་གི་རྣམ་བཤད་བདུད་རྩིའི་ཟ་མ་ཏོག་ཁ་ཕྱེ་བ།
༄༅། །ལེགས་བཤད་ཉི་མའི་འོད་ཟེར་ལས་སྒྲུབ་ངག་གི་རྣམ་བཤད་བདུད་རྩིའི་ཟ་མ་ཏོག་ཁ་ཕྱེ་བ་བཞུགས་སོ།། བྱམས་པའི་འཁྲི་ཤིང་སྙིང་རྗེའི་འདབ་མ་འབུམ། ། བློ་གྲོས་པད་དཀར་ལེགས་བཤད་ཟེའུ་འབྲུའི་གཏེར། ། རྣམ་མང་སྦྲང་རྩིའི་དགའ་སྟོན་སྩོལ་བའི་བཤེས། ། རྒྱལ་བ་མཉེས་བྱེད་སྐྱིད་གཤོངས་བ་དེར་འདུད། ། འདིར་ནི་མཁས་པའི་རྣམ་དཔྱོད་དུ། ། ངོམ་པ་མེད་ཀྱང་བློ་གསལ་བའི། ། ཤེས་ལྡན་བློ་གྲོས་མིག་འབྱེད་མཁན། ། གཏམ་འདི་རྣ་བའི་དཔལ་དུ་བྱོས། ། དེ་སྤང་ཕྱིར་བདག་མཐོང་བའི་ཚིག །
ཞེས་སོགས་ཀྱི་སྐབས་སུ། གསུམ་ལས་དང་པོ་ལ། གཞུང་སྔ་མ་ལས་འཕྲོས་པའི་འགྲེལ། བཤད་བྱ་ཚད་མ་མདོ་དང་སྦྱར་བའི་འབྲེལ། བསྡུས་དོན་གྱི་བཅད་པའི་འབྲེལ། ཚིག་དོན་གྱི་འབྲུ་གཉེར་བའི་འབྲེལ། འཆད་བྱེད་རིགས་པའི་གཏེར་དང་སྦྱར་བའི་འབྲེལ་དང་ལྔ། དང་པོ་འཕྲོས་པའི་ཚུལ་ནི། རྣམ་འགྲེལ་རང་རྐང་གི་ལེའུ་གསུམ་ལས་འཕྲོས་པའི་ཚུལ་དང་། བཤད་བྱ་ཚད་མ་མདོ་ལས་འཕྲོས་པའི་ཚུལ་གཉིས་ཡོད་པ་ལས།
དང་པོ་ནི། འོག་བསྒྲུབ་བྱའི་སྐབས་སུ་འབྱུང་བ་དེ་འདིར་བླང་ངོ་། ། གཉིས་པ་ནི། གཞུང་འདི་ཚད་མ་མདོར། གཞན་དོན་རྗེས་སུ་དཔག་པ་ནི། ། རང་གི་མཐོང་དོན་རབ་གསལ་བྱེད། ། ཅེས་པའི་གཞུང་འདི་ལས་འཕྲོས་པ་ཡིན་ཏེ། གཞུང་དེའི་སྐབས་སུ། གཞན་དོན་རྗེས་དཔག་དེ། མཚན་ཉིད་ཟུར་གསུམ་ལྡན་ནམ།
གཉིས་ལྡན་དུ་བསྟན་པའི་ཟུར་དང་པོ་མཐོང་བ་སྨོས་པའི་དགོས་པ་དེ་རྒྱས་པར་འཆད་པར་བྱེད་པ་ལ། དེ་སྤང་ཕྱིར་བདག་ཞེས་སོགས་ཀྱི་གཞུང་འདི་ནི་བྱུང་བ་ཡིན་པའི་ཕྱིར། གཞུང་དེ་ནི་ཚད་མ་མདོར། རང་དོན་ནི་ཚུལ་གསུམ་རྟགས་ལས་དོན་མཐོང་ཡིན་ཞེས་པ་ལས་འཕྲོས་པ་ཡིན་ཏེ། ། གཞུང་སྔ་མ་དེའི་སྐབས་སུ། རྗེས་དཔག་དེ་ལ་མིང་ཙམ་གྱི་སྒོ་ནས་དབྱེ་ན་གཉིས་ཡོད་པའི་མཚན་ཉིད་པ་རང་དོན་རྗེས་དཔག་དེ་ངོས་བཟུང་ནས། བཏགས་པ་བ་གཞན་དོན་རྗེས་དཔག་དེ་ངོས་འཛིན་པ་ལ། གཞན་དོན་རྗེས་སུ་དཔག་པ་ནི། ཞེས་སོགས་གཞུང་འདི་བྱུང་བ་ཡིན་པའི་ཕྱིར། གཞུང་དེ་ནི།
མངོན་སུམ་དང་ནི་རྗེས་དཔག་ཚད་མའོ་ཞེས་པ་དེ་ལས་འཕྲོས་པ་ཡིན་དེ། སྔ་མ་དེའི་སྐབས་སུ་ཚད་མ་ལ་མངོན་རྗེས་གཉིས་སུ་གྲངས་ངེས་སོ་ཞེས་བསྟན་ནས། ཚད་མ་གཉིས་པ་རྗེས་དཔག་དེ་ངོས་འཛིན་པར་བྱེད་པ་ལ། རང་དོན་ནི། ཚུལ་གསུམ་རྟགས་ལས་དོན་མཐོང་ཡིན། ། ཞེས་སོགས་བྱུང་བ་ཡིན་པའི་ཕྱིར། གཉིས་པ་བཤད་བྱ་ཚད་མ་མདོ་དང་སྦྱར་བའི་འབྲེལ་འཆད་པ་ལ། ཚད་མ་མདོ་ལས། གཞན་དོན་རྗེས་སུ་དཔག་པ་ནི། རང་གི་མཐོང་དོན་རབ་གསལ་བྱེད།
ཅེས་དང་། རང་འགྲེལ་ལས། ཅི་ལྟར་རང་ཉིད་ཚུལ་གསུམ་པའི་རྟགས་ལས་རྟགས་ཅན་ལ་ཤེས་པ་སྐྱེས་པ་དེ་ཁོ་ན་ལྟར་གཞན་ལ་ཡང་རྟགས་ཅན་གྱི་ཤེས་པ་སྐྱེ་བར་འདོད་པས། ཚུལ་གསུམ་པའི་རྟགས་སྟོན་པར་བྱེད་པ་ནི་གཞན་གྱི་དོན་གྱི་རྗེས་སུ་དཔག་པ་སྟེ། རྒྱུ་ལ་འབྲས་བུར་བཏགས་པའི་ཕྱིར་རོ་ཞེས་པ་འདིས། མཚོན་བྱ་གཞན་དོན་རྗེས་དཔག་དང་། དེའི་མཚན་ཉིད་ཟུར་གསུམ་ལྡན་ནམ་གཉིས་ལྡན་དུ་བསྟན་པའི་དོན། རྣམ་འགྲེལ་འདིར་གཏན་ལ་འབེབས་པར་བྱེད་པ་ལ། གཞན་ལ་བསྟན་པར་བྱ་ཉིད་ཕྱིར་ཞེས་པ་ནས། མ་ཡིན་ནོ་ཞེས་བཤད་ཟིན་ཏོ། །
ཞེས་པའི་བར་བྱུང་བ་ཡིན་ལ། དེའི་དོན་ཅུང་ཟད་བཤད་ན། གཞན་དོན་རྗེས་སུ་དཔག་པ་ནི་ཞེས་པ་དེས་མཚོན་བྱ་ཙམ་ཞིག་བསྟན་ནས། རང་གི་མཐོང་དོན་རབ་གསལ་བྱེད། ། ཞེས་པ་དེས་ཚིག་ཟིན་ལ་མཚན་ཉིད་ཟུར་གཉིས་ལྡན་དུ་བསྟན་པ་ཡིན་ཏེ། རང་འགྲེལ་ལས། ཇི་ལྟ་རང་ཉིད་ཚུལ་གསུམ་པའི་རྟགས་ལས་ཞེས་སོགས་ཀྱིས་གཞན་དོན་རྗེས་དཔག་ཏུ་འགྱུར་བ་ལ། རང་གི་བསྟན་བྱ་ཚུལ་གསུམ་པོ་དེ། རང་འགོད་མཁན་གྱི་སྔ་རྒོལ་གྱི་བློས་མཐོང་བ་ཞིག་དགོས་ཞེས་མཚན་ཉིད་ཀྱི་ཟུར་དང་པོ་བསྟན་ནས། ཚུལ་གསུམ་པའི་རྟགས་སྟོན་པར་བྱེད་པ་ནི་ཞེས་པ་དེས།
གཞན་དོན་རྗེས་དཔག་དུ་འགྱུར་བ་ལ་རང་གི་བསྟན་བྱ་ཚུལ་གསུམ་ཚང་བར་སྟོན་པ་གཅིག་དགོས་ཞེས་ཟུར་གཉིས་པ་དངོས་སུ་བསྟན་པ་ཡིན་གྱི་ཟུར་གསུམ་པའི་རྣམ་གཅོད་ཡོངས་གཅོད་གང་ཡང་ཚིག་ཟིན་ལ་མ་བསྟན་པའི་ཕྱིར་རོ། ། གཞུང་དེ་ལ་འབྲུའི་དབང་དུ་བྱས་ན། བློ་དོན་གྱི་སྐྱོན་གཉིས་དང་བྲལ་བའི་གཏན་ཚིག་འདི་ཆོས་ཅན། གཞན་དོན་རྗེས་དཔག་གི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། དེ་ཡང་བྱས་ན་མི་རྟག་པས་ཁྱབ་སྟེ། དཔེར་ན་བུམ་པ་བཞིན་སྒྲ་ཡང་བྱས་སོ་ཞེས་པའི་སྒྲུབ་ངག་ཡང་དག་ཆོས་ཅན། ཁྱོད་དོན་སྐྱོན་དང་བྲལ་བ་ཡིན་ཏེ། ཁྱོད་རང་འགོད་མཁན་གྱི་སྔ་རྒོལ་རྣམ་དག་གིས་རང་གི་བསྟན་བྱ་ཚུལ་གསུམ་ཚད་མས་མཐོང་ནས་བཀོད་པའི་སྒྲུབ་ངག་ཡིན་པའི་ཕྱིར་ཡང་དེ་ཆོས་ཅན། ཁྱོད་དོན་སྐྱོན་དང་བྲལ་བ་ཡིན་ཏེ།
ཁྱོད་རང་གི་བསྟན་བྱ་དེ་སྐོར་གྱི་ཚུལ་གསུམ་པོ་ཚང་བར་སྟོན་པའི་སྒྲུབ་ངག་ཡིན་པའི་ཕྱིར། དེ་ཆོས་ཅན། ཁྱོད་ལ་གཞན་དོན་རྗེས་དཔག་ཞེས་པའི་ཚིག་ཟུར་གྱི་གཞན་དོན་ཞེས་པའི་མིང་འདོགས་པའི་རྒྱུ་མཚན་ཡོད་དེ་ཤེས་བྱེད་ཅི་ལྟར་ན། ཁྱོད་འགོད་མཁན་ཀྱིས་བྱས་པའི་རྟགས་ཀྱི་སྒྲ་མི་རྟག་པའི་སྔ་རྒོལ་དེ་རང་ཉིད་ལ་དེ་སྐོར་གྱི་རྟགས་ཡང་དག་བཀོད་པ་ལ་བརྟེན་ནས་རྟགས་ཅན་ལ་སྟེ། དེ་སྐོར་གྱི་བསྒྲུབ་བྱ་སྒྲ་མི་རྟག་པ་རྟོགས་པའི་རྗེས་དཔག་སྐྱེས་པ་དེ་བཞིན་དུ་གཞན་དེ་སྐོར་གྱི་ཕྱི་རྒོལ་རྣམ་དག་ལ་ཡང་སྒྲ་མི་རྟག་པ་རྟོགས་པའི་ཕྱིར་དུ་བཀོད་པའི་སྒྲུབ་ངག་ཡིན་པའི་རྒྱུ་མཚན་གྱིས་ན་དེ་ལྟར་མིང་བཏགས་པ་ཡིན་པའི་ཕྱིར། ཡང་དེ་ཆོས་ཅན། ཁྱོད་ལ་རྗེས་དཔག་ཞེས་པའི་མིང་འདོགས་པའི་རྒྱུ་མཚན་ཡོད་དེ། ཁྱོད་རང་འབྲས་བྱས་པའི་རྟགས་ལས་སྒྲ་མི་རྟག་རྟོགས་ཀྱི་རྟག་ཅན་རྗེས་དཔག་སྐྱེད་པར་བྱེད་པའི་རྒྱུ་ཡིན་པས་ན་འབྲས་བུའི་མིང་རྒྱུ་ལ་བཏགས་པ་ཡིན་པའི་ཕྱིར་ཞེས་འཆད་པར་བྱེད་པ་ལ། ཅི་ལྟར་རང་ཉིད་ཚུལ་གསུམ་པའི་རྟགས་ལས། ཞེས་པ་ནས་རྒྱུ་ལ་འབྲས་བུར་བཏགས་པའི་ཕྱིར་རོ་ཞེས་པའི་བར་བྱུང་།
འོ་ན་འདིར། རབ་གསལ་བྱེད་སྨོས་པའི་རྣམ་བཅད་ཟུར་དུ་མི་འཆད་པའི་རྒྱུ་མཚན་ཅི་ཡིན་སྙམ་ན། དེའི་རྒྱུ་མཚན་ཡོད་དེ། སློབ་དཔོན་ཕྱོགས་ཀྱི་གླང་པོ་ནི་གསུམ་ལྡན་སྒྲུབ་ངག་ཡང་དག་བཞེད་ལ། ངག་ཅུང་ཟད་ལྷག་པས་སྒྲུབ་ངག་གི་སྐྱོན་དུ་མི་འཆད་པའི་ཕྱིར་རོ། ། དེ་ལྟར་སློབ་དཔོན་ཕྱོགས་གླང་ཡན་ལག་གསུམ་ལྡན་བཞེད་པ་ཡང་ཡིན་ཏེ། མདོ་རྩ་བར། ཕྱོགས་ཆོས་དང་ནི་འབྲེལ་བ་དང་། ། བསྒྲུབ་བྱ་བརྗོད་བྱ་གཞན་རྣམས་སྤངས་ཞེས་དང་། རང་འགྲེལ་ལས།
འདི་ལྟར་ཕྱོགས་ཆོས་ཉིད་པའི་དོན་དུ་ནི་རྟགས་ཀྱི་ཚིག་ཡིན་ནོ། ། དེ་རྗེས་སུ་དཔག་པ་དང་མེད་ན་མི་འབྱུང་བ་ཉིད་དུ་བསྟན་པའི་དོན་དུ་ནི་དཔེའི་ཚིག་ཡིན་ནོ། ། རྗེས་སུ་དཔག་པར་བྱ་བ་བསྟན་པའི་དོན་དུ་ནི་ཕྱོགས་ཀྱི་ཚིག་བརྗོད་དོ། ། དེས་ན་གཞན་གྱིས་ཤེས་པར་འདོད་པ་ལ་སོགས་པའི་ཡན་ལག་དུ་ཉེ་བར་སྦྱར་བ་དང་། མཇུག་བསྡུ་བ་དག་ནི་འདིར་བསལ་བ་ཡིན་ནོ་ཞེས་ཡན་ལག་ལྔའི་ནང་ནས། ཉེ་སྦྱོར་དང་མཇུག་སྡུད་གཉིས་སྒྲུབ་རྟགས་ཀྱི་ཡན་ལག་ཡིན་པ་སྤངས་ནས། ཡན་ལག་གསུམ་སྒྲུབ་ངག་གི་ཡན་ལག་ཏུ་འཇོག་དགོས་པར་གསལ་བར་བཤད་པའི་ཕྱིར་རོ། ། འོན་ཀྱང་དཔལ་ལྡན་ས་སྐྱ་པཎྜི་ཏས། མཁས་པ་འཇུག་སྒོ་ལས། སྔ་མ་དབྱིག་གཉེན་ལེགས་ལྡན་སོགས།
དོན་ལ་འཁྲུལ་པ་མེད་མོད་ཀྱིས། ། གྲངས་དང་དབྱེ་བསྡུའི་བྱེ་བྲག་དང་། ། བརྗོད་པའི་ཚུལ་ལ་ཁྱད་པར་ཡོད་ཅེས་དང་། ཕྱི་མ་ཕྱོགས་གླང་ཆོས་གྲགས་སོགས། ། དབྱེ་བསྡུའི་བྱེ་བྲག་འགའ་ཞིག་དང་། ། བརྗོད་པའི་ཚུལ་ལ་ཉུང་རྒྱས་སོགས། ། སྔ་མའི་ཚུལ་ལས་ཁྱད་པར་འཕགས། ། ཞེས་དབྱིག་གཉེན་དང་ལེགས་ལྡན་འབྱེད་སོགས་ཡན་ལག་ལྔ་ལྡན་དང་གསུམ་ལྡན་གྱི་སྒྲུབ་ངག་བཞེད་པ་དང་། ཕྱོགས་གླང་ཆོས་གྲགས་སོགས་དེ་ལྟར་མི་བཞེད་དོ་ཞེས་བཤད་པ་དང་། རིགས་གཏེར་ལས་ཀྱང་།
གསུམ་པ་དེའི་སྐྱེས་བུ་ཡིས། ། སྡུ་བ་ཡིན་ཕྱིར་འགལ་བ་མེད། ཞེས་ཕྱོགས་གླང་གི་གཞུང་དེས། ཕྱོགས་ཚིགས་སྒྲུབ་ངག་གི་ཡན་ལག་ཏུ་བསྟན་པ་མིན་ནོ་ཞེས་གསལ་བར་བཤད་པ་ནི། ཕྱོགས་གླང་ཆོས་གྲགས་གཉིས་དགོངས་པ་གཅིག་ཏུ་སྒྲུབ་པའི་དགོངས་པ་ཅན་ཡིན་གྱི་སྒྲ་ཇི་བཞིན་པ་མིན་ཏེ། དེ་གཉིས་དགོངས་པ་མཐའ་གཅིག་ཏུ་མ་ངེས་ཏེ། དེ་གཉིས་དགོངས་པ་ཅུང་ཟད་མི་གཅིག་པའི་སྐབས་གནང་ཡོད་པའི་ཕྱིར་རོ། ། དེའི་ཚུལ་ནི་འོག་ཏུ་འཆད་དོ། ། གཉིས་པ་བསྡུས་དོན་གྱི་ས་བཅད་པ་དང་ཚིག་དོན་གྱི་འབྲུ་གཉིས་ཕྱོགས་གཅིག་ཏུ་བསྡོམས་ནས་འཆད་པར་བྱེད་པ་ལ། གང་འཆད་པ་སྐབས་སུ་བབ་ན།
དཔལ་ཆོས་ཀྱི་གྲགས་པས་མཛད་པའི་ཚད་མ་སྡེ་བདུན་གྱི་ནང་ཚན། རྒྱས་པ་རྣམ་འགྲེལ་འདི་ལ་ལེའུ་བཞི་ཡོད་པའི་ནང་ནས་ལེའུ་བཞི་པ་གཞན་དོན་རྗེས་དཔག་གི་ལེའུ་འདི་འཆད་པ་སྐབས་སུ་བབ། འདི་འཆད་པ་ལ། གཞན་དོན་རྗེས་དཔག་གི་མཚན་ཉིད་བཤད་པ། ནུས་ཡུལ་བསྒྲུབ་བྱའི་མཚན་ཉིད་བཤད་པ། བསྟན་བྱ་རྟགས་ཀྱི་རབ་དབྱེ་བཤད་པ་དང་གསུམ། དང་པོ་ལ། མདོ་རྩ་འགྲེལ། རྣམ་འགྲེལ། འགྲེལ་པ་འགྲེལ་བཤད་དང་བཅས་པའི་ཚིག་ཟིན་ལ་ཟུར་གཉིས་ལས་མ་བཤད་ཀྱང་།
བོད་ཀྱི་མཁས་པ་སྔ་ཕྱི་མང་པོ་དག་གི་རྗེས་སུ་འབྲངས་ནས། མཐོང་བ་སྨོས་པའི་དགོས་པ་བཤད་པ། དོན་སྨོས་པའི་དགོས་པ་བཤད་པ། རབ་གསལ་བྱེད་སྨོས་པའི་དགོས་པ་བཤད་པ་གསུམ། དང་པོ་འདིར་བཤད་པ་ལ། མདོར་བསྟན་རྒྱས་བཤད་གཉིས་ཡོད་པའི་དང་པོ་ལ། གཞན་ལ་བསྟན་པར་བྱ་ཉིད་ཕྱིར། ། ཞེས་སོགས་ཤོ་ལོ་ཀ་གཅིག་བྱུང་། དེ་འབྲུ་དང་སྦྱར་ན། བདག་མཐོང་བའི་ཚིག་ཞེས་པ་དེ་ཆོས་ཅན་དང་།
དེ་སྤང་ཕྱིར་ཞེས་པ་དེ་རྟགས་དང་། སློབ་དཔོན་ཕྱོགས་ཀྱི་གླང་པོས་གཞན་དོན་རྗེས་དཔག་གི་མཚན་ཉིད་འཆད་པའི་ཚིག་ཟུར་དུ། སྔ་རྒོལ་རང་ཉིད་ཀྱིས་མཐོང་བ་ཞེས་པའི་ཚིག་སྨོས་པ་ཆོས་ཅན། རྣམ་བཅད་ཀྱི་དགོས་པ་ཡོད་དེ། སྔ་རྒོལ་གྲངས་ཅན་པས་ཕྱི་རྒོལ་སངས་རྒྱས་པའི་ངོར་བཀོད་པའི་བློ་བདེ་སེམས་མེད་ཡིན་ཏེ། སྐྱེ་འཇིག་ཅན་ཡིན་པའི་ཕྱིར། དཔེར་ན་གཟུགས་སོགས་དེ་ཙམ་ལྔ་བཞིན། གཟུགས་སོགས་དེ་ཙམ་ལྔ་སྐྱེ་འཇིག་ཅན་ཡིན་པ་དེ་བཞིན་དུ་བློ་དང་བདེ་བ་ཡང་སྐྱེ་འཇིག་ཅན་ཡིན། དེའི་ཕྱིར་བློ་བདེ་སེམས་མེད་ཡིན་ནོ་ཞེས་པའི་སྒྲུབ་ངག་དེ། སྒྲུབ་ངག་ཡང་དག་ཡིན་པ་སྤང་བར་བྱ་བའི་ཆེད་ཡིན་པའི་ཕྱིར་རོ། །
ཡོངས་གཅོད་ཀྱི་དགོས་པ་ཡོད་དེ། གཞན་དོན་རྗེས་དཔག་ཡིན་ན་རང་གི་བསྟན་བྱར་གྱུར་པའི་ཕྱོགས་ཆོས་རང་འགོད་མཁན་གྱི་སྔ་རྒོལ་གྱིས་བློས་མཐོང་བ་གཅིག་དགོས་སོ་ཞེས་ཤེས་པར་བྱ་བའི་ཆེད་ཡིན་པའི་ཕྱིར་ཞེས་བཤད་པ་ལ། དེ་སྤང་ཕྱིར་བདག་མཐོང་བའི་ཚིག ། ཞེས་སོགས་སོ། ། འོ་ན་དེ་ལྟར་ཆོས་སྔ་སྨྲ་བ་པོའི་གང་ཟག་དང་ཚུལ་ཇི་ལྟར་སྙམ་ན། དེ་ལྟ་བུའི་ཆོས་སྔ་སྨྲ་བ་པོའི་གང་ཟག་ངོས་འཛིན་པའི་ཚུལ་ཡོད་དེ། དྲང་སྲོང་སེར་སྐྱའི་རྗེས་སུ་འབྲང་བའི་གྲངས་ཅན་ཁ་ཅིག་གིས་དེ་སྐད་དུ་སྨྲ་བ་ཡིན་པའི་ཕྱིར། དེ་ཡང་སྔ་རྒོལ་གྲངས་ཅན་པས་སངས་རྒྱས་པའི་ངོར་བློ་བདེ་ཆོས་ཅན། སེམས་མེད་ཡིན་ཏེ། སྐྱེ་འཇིག་ཅན་ཡིན་པའི་ཕྱིར།
ཞེས་སྒྲུབ་བྱེད་འགོད་པའི་རྒྱུ་མཚན་ཡོད་དེ། བློ་བདེ་སྐྱེ་འཇིག་ཅན་དུ་གྲངས་ཅན་བདག་གིས་མཐོང་བ་མིན་ཡང་། གཞན་སངས་རྒྱས་པ་དག་གིས་ལུང་ལས། ཀྱེ་མ་འདུ་བྱེད་རྣམས་མི་རྟག ། སྐྱེ་ཞིང་འཇིག་པའི་ཆོས་ཅན་ཡིན། ། ཞེས། བློ་བདེ་སྐྱེ་འཇིག་ཅན་དུ་བཤད་པར་མཐོང་བ་གང་ཞིག སྐྱེ་འཇིག་ཅན་དེ་ཡང་སངས་རྒྱས་པ་གཞན་ལ། བློ་བདེ་སེམས་མེད་དུ་བསྟན་པ་སྟེ་སྒྲུབ་པར་བྱ་བའི་ཕྱིར་དུ་བཀོད་པ་ཡིན་པའི་ཕྱིར་ཅེས་དེ་སྐད་སྨྲ་བ་ཡིན་པའི་ཕྱིར་ཞེས་འཆད་པ་ལ་གཞན་ལ་བསྟན་པར་བྱ་ཉིད་ཕྱིར། ། བདག་མཐོང་མིན་ཡང་གཞན་དག་གིས། །
མཐོང་བ་སྒྲུབ་བྱེད་ཅེས་ཁ་ཅིག ། ཅེས་སོ། ། དེ་ཡང་ཞིབ་པར་ན། གྲངས་ཅན་པ་དེས་ཤེས་བྱ་ཉེར་ལྔའི་ནང་ནས་བློ་བདེ་ཆོས་ཅན་དང་། གཟུགས་སོགས་དེ་ཙམ་ལྔ་མཐུན་དཔེ་དང་། སེམས་མེད་སྒྲུབ་ཆོས་དང་། སྐྱེ་འཇིག་ཅན་རྟགས་སུ་འགོད་པའི་ཀུན་སློང་གི་བསམ་པ་ཇི་ལྟ་བུ་སྙམ་ན། སྔ་རྒོལ་ལ་གྲངས་ཅན་པ་དེས་སངས་རྒྱས་པའི་ངོར། ཤེས་བྱ་ཉེར་གསུམ་པ་མྱོང་བ་བློའམ་ཆེན་པོའམ་བློ་བདེ་ཆོས་ཅན་དུ་འཛིན་པའི་རྒྱུ་མཚན་ཡོད་དེ། གྲངས་ཅན་པ་དེས་ཉེར་ལྔ་པ་བདག་ཤེས་རིག་གི་སྐྱེས་བུ་ཤེས་པ་དང་།
ལྷག་མ་ཉེར་བཞི་པོ་བེམ་པོར་སྒྲུབ་པར་འདོད་པ་ཡིན་ལ། དེའི་ཚེའི་བློ་བདེ་ཙམ་ཞིག རྒོལ་ཕྱི་རྒོལ་གཉིས་ཀྱི་མཐུན་སྣང་དུ་གྲུབ་ཅིང་། བློ་བདེ་སེམས་མེད་དུ་གྲུབ་ན་གཞན་རྣམས་ཀྱང་སེམས་མེད་དུ་གྲུབ་པོ་སྙམ་དུ་བསམ་པ་ཡིན་པའི་ཕྱིར། གཟུགས་སོགས་དེ་ཙམ་ལྔ་མཐུན་དཔེར་བྱེད་པའི་རྒྱུ་མཚན་ཡང་ཡོད་དེ། རྒོལ་ཕྱི་རྒོལ་གཉིས་ཀས་དེ་ལྔ་སེམས་མེད་དུ་ཁས་ལེན་ནོ་སྙམ་དུ་བསམ་པ་ཡིན་པའི་ཕྱིར། སེམས་མེད་སྒྲུབ་ཆོས་སུ་བྱེད་པའི་རྒྱུ་མཚན་ཡོད་དེ། ཉེར་བཞི་པོ་དེ་བེམ་པོར་སྒྲུབ་པར་འདོད་ཅིང་དེ་སེམས་མེད་དུ་གྲུབ་ན་བེམ་པོར་ཡང་གྲུབ་བོ་ཞེས་བསམ་པ་ཡིན་པའི་ཕྱིར་རོ། ། སྐྱེ་འཇིག་ཅན་རྟགས་སུ་བཀོད་པའི་རྒྱུ་མཚན་ཡོད་དེ། གྲངས་ཅན་པ་དེས་བློ་བདེ་སོགས་རང་བཞིན་གྱིས་སྐྱེ་འཇིག་བྱེད་པར་མི་འདོད་ཀྱང་གནས་སྐབས་སྐྱེ་འཇིག་ཅན་དུ་འདོད་ཅིང་།
གནས་སྐབས་སྐྱེ་འཇིག་བྱེད་པ་ལ་སེམས་མེད་ཡིན་པས་ཁྱབ་པ་ཁོ་རང་ཁས་ལེན་པས་སངས་རྒྱས་པས་རྟགས་མ་གྲུབ་ཀྱི་ལན་མི་ཐེབས་ཤིང་། ཁོ་རང་ལ་ཡང་ཁྱབ་པ་ཡོང་བ་གཞིར་བཞག་ཏུ་བསམས་ནས་དེ་ལྟར་བཀོད་པ་ཡིན་པའི་ཕྱིར་རོ། ། གཉིས་པ་རྒྱས་པར་བཤད་པ་ལ། དངོས་དང་ཐལ་བའི་ངག་ལ་མཚུངས་པ་སྤང་བ་གཉིས། དང་པོ་ལ། ཕྱོགས་སྔ་བརྗོད་པའི་ཚེ། གཞན་ལ་བསྟན་པར་བྱ་ཉིད་ཕྱིར། ཞེས་དང་། བདག་མཐོང་མིན་ཡང་། ཞེས་དང་།
སྒྲུབ་བྱེད་ཅེས་ཁ་ཅིག་ཟུར་གསུམ་ཡོད་པ་ལས། ས་བཅད་ཀྱང་ཟུར་གསུམ་ཐོབ་དེ། གཞན་གྱིས་མཐོང་བ་རིགས་པས་དགག བདག་མཐོང་མིན་པ་ཁས་བླངས་ནང་འགལ་ཁོ་ནས་དགག སྒྲུབ་བྱེད་ཡིན་པ་ཁས་བླངས་དང་རིགས་པ་གཉིས་ཀྱིས་དགག་པའོ། ། དང་པོ་ལ། རང་རྒྱུད་ཀྱིས་དགག་པ། ཐལ་འགྱུར་གྱིས་དགག་པ། ཁས་བླངས་ནང་འགལ་བསྟན་པའི་སྒོ་ནས་དགག་པའོ། ། དང་པོ་ལ་ཡོངས་རྟགས།
ཞེས་སོགས་ཤློ་ཀ་གཅིག དེ་འབྲུ་དང་སྦྱར་ན། ཡོངས་རྟགས་ཡོངས་སུ་ལེན་པའི་ཕྱིར་ཞེས་པ་རྟགས། རྗེས་སུ་དཔག་པའི་ཡུལ་ལ་ཚིག་ཅེས་པ་དེ་ཆོས་ཅན། ཚད་མ་ཉིད་དུ་འདོད་མ་ཡིན། ཞེས་པས་གསལ་བར་བྱས་ནས་འདི་ལྟར་འགོད་དེ། གཞལ་བྱའི་གནས་གསུམ་གྱི་ནང་ནས་གནས་གཉིས་པ་དངོས་སྟོབས་རྗེས་དཔག་གི་ཡུལ་ཏེ་དངོས་སྟོབས་ཀྱི་བསྒྲུབ་བྱ་བློ་བདེ་སྐྱེ་འཇིག་ཅན་ཆོས་ཅན། ། ཁྱོད་ལ་ལུང་ཚིག་རྣམ་དག་སྒྲུབ་བྱེད་ཚད་མ་ཉིད་དུ་འདོད་པ་དེ་འཐད་པ་མིན་ཏེ། ཁྱོད་གཞལ་བྱའི་གནས་གསུམ་གྱི་ནང་ནས་གཞལ་བྱའི་གཉིས་པ་ཡིན་པ་གང་ཞིག ལུང་རྣམ་དག་གིས་ནི་གཞལ་བྱའི་གནས་དང་པོ་གཉིས་ལ་དཔྱད་པས་ཡོངས་སུ་རྟགས་ནས།
གཞལ་བྱའི་གནས་གསུམ་པའི་སྒྲུབ་བྱེད་དུ་ཡོངས་སུ་ཁས་ལེན་པའི་ཕྱིར་ཞེས་འཆད་པ་ལ་ཡོངས་རྟགས་ཡོངས་སུ་ལེན་པའི་ཕྱིར། རྗེས་སུ་དཔག་པའི་ཡུལ་ལ་ཚིག ཚད་མ་ཉིད་དུ་འདོད་མ་ཡིན། ། ཞེས་སོ། ། དེས་ན་གཞུང་འདི་དང་། རྗེས་དཔག་རང་གི་སྤྱོད་ཡུལ་ལ། ། ལུང་ལ་ལྟོས་པ་མེད་པར་བཤད། ། ཅེས་པ་འདི་དང་། དེ་ལྟར་ཡུལ་གཉིས་རྣམ་དག་ན། ། དེ་ནི་བསྟན་བཅོས་ཡོངས་འཛིན་པར། །
འདོད་པའི་དུས་ཡིན་དེ་ཡི་ཚེ། ། བསྟན་བཅོས་ཀྱིས་ནི་གནོད་པར་འགྱུར། ། ཞེས་པ་དང་། གནས་གསུམ་པར་ནི་འཕོ་བ་ན། ། བསྟན་བཅོས་ལེན་པར་རིགས་ལྡན་ཡིན། ། ཞེས་པ་འདི་རྣམས་གནད་ཀྱི་གཙོ་བོ་གཅིག་ཤེས་ཀུན་གྲོལ་ཡིན་པས། འཕྲོས་ཏེ་ཅུང་ཟད་བཤད་པར་བྱ་ཡི་རྣ་བ་བླགས་ཏེ་ཉོན་ཅིག དེ་ཡང་། ཚུར་མཐོང་མངོན་སུམ་གྱིས་གནོད་སྒྲུབ་གང་རུང་འཇུག་པའི་གཞི་རྣམས་ནི། ལུང་རྣམ་དག་ལ་བརྟེན་ནས་བསྒྲུབ་པར་བྱ་བ་མིན་ཏེ།
དེས་གནོད་ན་སྒྲུབ་མི་ནུས་ཤིང་། གྲུབ་ན་སྒྲུབ་མི་དགོས་པའི་ཕྱིར་རོ། ། དེ་བཞིན་དུ་དངོས་པོ་སྟོབས་ཤུགས་ཀྱི་རིགས་པས་གནོད་སྒྲུབ་གང་རུང་འཇུག་པའི་གཞི་རྣམས་ཀྱང་ལུང་རྣམ་དག་ལ་བརྟེན་ནས་བསྒྲུབ་པར་བྱ་བ་མིན་ཏེ། དེས་གནོད་ན་སྒྲུབ་མི་ནུས་ཤིང་གྲུབ་ན་སྒྲུབ་མི་དགོས་པའི་ཕྱིར་རོ། ། དེས་ན་ཚུར་མཐོང་མངོན་སུམ་དང་དངོས་སྟོབས་རིགས་པས་གནོད་སྒྲུབ་གང་རུང་གི་ཡུལ་དུ་མ་གྱུར་པའི་གཞལ་བྱའི་གནས་དེ་ནི། ལུང་རྣམ་དག་ལ་བརྟེན་ནས་བསྒྲུབ་པར་བྱ་བ་ཡིན་ཏེ། དེ་སྒྲུབ་བྱེད་ཀྱི་ཚད་མ་གཅིག་ཡོད། དཔྱད་པ་དང་པོ་གཉིས་ཀྱིས་དེ་མ་གྲུབ་པའི་ཕྱིར་རོ། ། དེ་ཡང་སྙིང་པོ་དྲིལ་ན། སྦྱིན་པ་སྤྱད་པ་ལས་ལོངས་སྤྱོད་འབྱུང་བ་དེ་ནི་ལུང་རྣམ་དག་ལ་བརྟེན་ནས་བསྒྲུབ་པར་བྱ་བ་ཡིན་ཏེ།
དེ་ཚུར་མཐོང་མངོན་སུམ་གྱི་གནོད་སྒྲུབ་ཀྱི་གཞིར་མ་གྱུར་པས། མངོན་གྱུར་རྟོགས་བྱེད་མངོན་སུམ་གྱི་དཔྱད་པས་ཀྱང་དག་པས་ན་དངོས་སྟོབས་རིགས་པས་གནོད་སྒྲུབ་ཀྱི་གཞིར་མ་གྱུར་པས། ཅུང་ཟད་ལྐོག་གྱུར་རྟོགས་བྱེད་རྗེས་དཔག་གི་དཔྱད་པས་ཀྱང་དག་པས་ན། ལུང་རྣམ་དག་གི་གནོད་སྒྲུབ་འཇུག་པའི་གཞིར་གྱུར་པའི་གཞལ་བྱའི་གནས་གསུམ་པ་དེ་ཡིན་པའི་ཕྱིར་རོ། ། ཞེས་བཤད་པ་ནི། དེ་ལྟར་ཡུལ་གཉིས་རྣམ་དག་ནི། ། དེ་ནི་བསྟན་བཅོས་ཡོངས་འཛིན་པ། ། འདོད་པའི་དུས་ཡིན་དེ་ཡི་ཚེ། ། བསྟན་བཅོས་ཀྱིས་ནི་གནོད་པར་འགྱུར ། ཞེས་པའི་སྙིང་པོའོ། །
ཡང་བློ་བདེ་སྐྱེ་འཇིག་ཅན་ཡིན་པ་དེ་ཆོས་ཅན། ཁྱོད་ལུང་རྣམ་དག་ལ་བརྟེན་ནས་བསྒྲུབ་པར་བྱ་བ་མིན་ཏེ། ཁྱོད་སྒྲུབ་པ་ལུང་ལ་ལྟོས་མི་དགོས་པའི་ཕྱིར་ཏེ། ཁྱོད་བྱས་པ་ཡིན་པའི་ཕྱིར་ཞེས་པ་ལྟ་བུ་དངོས་སྟོབས་ཀྱི་རིགས་པ་ཡང་དག་ལ་བརྟེན་ནས་གྲུབ་ཟིན་པའི་ཕྱིར་ཞེས་བཤད་པ་ནི། རྗེས་དཔག་རང་གི་དཔྱོད་ཡུལ་ལ། ། ལུང་ལ་ལྟོས་པ་མེད་པར་བཤད། ། ཅེས་དང་། དེ་གྲུབ་དེ་ནི་ལེགས་པར་གྲུབ། ། དེ་ཚེ་བསྟན་བཅོས་ལྟོས་མ་ཡིན། ། ཞེས་པའི་སྙིང་པོ་སྨར་འདོན་དུ་བྱས་པའོ། །
དེ་ལ་དཔྱོད་ལྡན་ཁ་ཅིག་འདི་སྙམ་དུ་དོགས་ན། འོ་ན། བྱས་པའི་རྟགས་ལས་བློ་བདེ་སྐྱེ་འཇིག་ཅན་དུ་གྲུབ་ཟིན་པའི་རྒོལ་བ་ཞིག་ལ། ལུང་ལ་བརྟེན་ནས་སྒྲུབ་མི་དགོས་མོད། དེ་ལྟར་མ་གྲུབ་པའི་རྒོལ་བ་ཞིག་ལ། བློ་བདེ་ཆོས་ཅན། སྐྱེ་འཇིག་ཅན་ཡིན་ཏེ། སྐྱེ་འཇིག་ཅན་ཡིན་པར་སངས་རྒྱས་པའི་ལུང་ལས་བཤད་པའི་ཕྱིར་ཞེས་བཀོད་པའི་ཚེ་ན། དེ་དེ་ལྟར་སྒྲུབ་པའི་སྒྲུབ་བྱེད་ཡང་དག་ཏུ་མི་འགྱུར་བའི་རྒྱུ་མཚན་ཅི་ཡིན་སྙམ་ན། དེའི་རྒྱུ་མཚན་ཡོད་དེ།
བློ་བདེ་སྐྱེ་འཇིག་ཅན་དེ་ལ་དཔྱད་པ་དང་པོ་གཉིས་ཀྱིས་མ་བརྟགས་པར་ལུང་ལས། དེར་འཛིན་གྱི་བློ་བདེ་ནི་བག་ལ་ཉལ་གྱི་ཐེ་ཚོམ་ཙམ་ཡིན་པའི་ཕྱིར་དང་། དཔྱད་པ་དང་པོ་གཉིས་ཀྱིས་བརྟགས་ཤིང་དཔྱད་པ་ན། བློ་བདེ་སྐྱེ་འཇིག་ཅན་ཡིན་པ་དེ་ནི་དངོས་སྟོབས་རིགས་པ་ཡང་དག་གི་གནོད་སྒྲུབ་ཀྱི་གཞིར་གྱུར་པ་ཡིན་པས། དེ་ལ་ལུང་ཚིག་རྣམ་དག་སྒྲུབ་བྱེད་ཡང་དག་ཏུ་མི་འཇུག་པའི་ཕྱིར་དང་། དེ་གཞལ་བྱའི་གནས་གཉིས་པ་ཡིན་པའི་རྒྱུ་མཚན་གྱིས་ཀྱང་། དེ་ལ་ལུང་ཚིག་རྣམ་དག་སྒྲུབ་བྱེད་ཡང་དག་ཏུ་མི་འཇུག་པའི་ཕྱིར་ཏེ། ཡུལ་གཞལ་བྱའི་གནས་གསུམ་པོ་དེ་ལ་ཡུལ་ཅན་དཔྱད་པ་གསུམ་པོ་སོ་སོར་འཇུག་པ་ནི། རྟོག་གེའི་གསང་ཚིག་བླ་ན་མེད་པ་ཡིན་པའི་ཕྱིར་རོ། ། གཉིས་པ་ཐལ་འགྱུར་གྱིས་དགག་པ་ནི།
དེར་ནི་རྗེས་དཔག་འཇུག་མི་འགྱུར། ། ཞེས་པ་སྟེ། དེ་ཡང་དེར་ནི་ཞེས་པ་དེ་ཆོས་ཅན་དང་། རྗེས་དཔག་འཇུག་མི་འགྱུར་ཞེས་པ་ཚད་བསལ་དང་། ཁས་བླངས་རྟགས་བཀོད་ཟུར་ནས་ཁ་བསྐང་བ་ནི། བློ་བདེ་སྐྱེ་འཇིག་ཅན་དེ་ནི་ཆོས་ཅན། ཁྱོད་ལ་རྗེས་དཔག་རྟགས་དངོས་སྟོབས་ཀྱི་རྟགས་གཅིག་སྒྲུབ་བྱེད་ཡང་དག་ཏུ་འཇུག་པར་མི་འགྱུར་བར་ཐལ། ཁྱོད་ལུང་རྣམ་དག་ལ་བརྟེན་ནས་ངེས་པར་སྒྲུབ་དགོས་པའི་བསྒྲུབ་བྱ་ཡིན་པའི་ཕྱིར་ཞེས་འཆད་པར་བྱེད་པ་ལ། དེར་ནི་རྗེས་དཔག་འཇུག་མི་འགྱུར་ཞེས་སོ། ། གསུམ་པ་ཁས་བླངས་འགལ་བས་དགག་པ་ལ།
ཁས་བླངས་འགལ་བ་དངོས་དང་། དེའི་ཉེས་སྤོང་དགག་པ་གཉིས། དང་པོ་ནི། ལུང་ལ་གནོད་ཕྱིར་གཞན་ལ་ནི། ། སྒྲུབ་བྱེད་བརྗོད་ཕྱིར་དེ་ཡི་ཚེ། ། དེ་ནི་ཚད་མིན་ཞེས་པ་སྟེ། ། དེ་ཡང་དེ་ནི་ཞེས་པ་ཆོས་ཅན་དང་། ། ལུང་ལ་གནོད་ཕྱིར་གཞན་ལ་ནི། ། སྒྲུབ་བྱེད་བརྗོད་ཕྱིར་ཞེས་པ་རྟགས་སུ་བཏང་སྟེ། སངས་རྒྱས་པའི་ལུང་དེ་ནི་ཆོས་ཅན།
ཁྱོད་ལུང་ཚད་མ་མིན་པར་ཐལ། ཁྱོད་ཀྱི་ལུང་དོན་ལ་གནོད་པའི་ཕྱིར་དུ་ཁྱོད་ཀྱི་ལུང་དོན་ལས་གཞན་བློ་བདེ་སེམས་མེད་ལ་ནི་སྒྲུབ་བྱེད་ཡང་དག་བརྗོད་པ་དེའི་ཚེའི་ཕྱིར་ཞེས་འཆད་པ་ལ། ལུང་ལ་གནོད་ཕྱིར་གཞན་ལ་ནི། ། སྒྲུབ་བྱེད་བརྗོད་ཕྱིར་དེའི་ཚེ། ། དེ་ནི་ཚད་མིན་ཞེས་པ་འདི་བྱུང་། དེ་ལ་ཁོ་ན་རེ། དེ་ལ་འདོད་དེ། སངས་རྒྱས་པའི་ལུང་ཚད་མར་ཁས་མི་ལེན་ནོ་ཞེ་ན། ཁས་བླངས་ནང་འགལ་དངོས་སུ་སྟོན་པ་ནི། ཤེས་བྱ་ཆོས་ཅན།
སངས་རྒྱས་པའི་ལུང་དེའི་བློ་བདེ་སྐྱེ་འཇིག་ཅན་དུ་གྲུབ། བློ་བདེ་སྐྱེ་འཇིག་ཅན་ལས་བློ་བདེ་སེམས་མེད་དུ་གྲུབ་པའི་སྒོ་ནས་གྲངས་ཅན་ཁྱོད་ཀྱི་འདོད་པ་མ་ལུས་པར་གྲུབ་པ་དེ་མིན་པར་ཐལ། སངས་རྒྱས་པའི་ལུང་ཚད་མ་ཡིན་པ་དེ་བས་ནའི་ཕྱིར། ཁས་བླངས་ནང་འགལ་གྱི་འཁོར་གསུམ་དངོས་ཡིན་ནོ་ཞེས་འཆད་པ་ལ། དེ་བས་ན། དེས་གྲུབ་མ་ལུས་གྲུབ་མ་ཡིན། ། ཞེས་སོ། ། གཉིས་པ་དེའི་ཉེས་སྤོང་དགག་པ་ལ། ཕྱོགས་སྔ་དངོས་དང་དེ་དགག་པ་གཉིས། དང་པོ་ལ།
གལ་ཏེ་ཁོ་ན་རེ། སངས་རྒྱས་པའི་ལུང་དེ་སྤྱིར་ལུང་ཚད་མ་མིན་ཡང་། སངས་རྒྱས་པ་ཁྱོད་རང་ལ་ལུང་ཚད་མར་གྲུབ་སྟེ། སངས་རྒྱས་པའི་ལུང་དེ་སངས་རྒྱས་པ་ཁྱོད་རང་ལ་ཐོག་མ་མེད་པ་ནས་ལྡན་པ་ཡིན་པའི་ཕྱིར་ཞེས་པའི་ཕྱོགས་སྔ་འཆད་པ་ལ། གལ་ཏེ་ལུང་དེ་ལྡན་ལ་གྲུབ། ཅེ་ན། གཉིས་པ་དེ་དགག་པ་ལ། རྟགས་དངོས་སྟོབས་ཀྱི་རིགས་པས་དགག་པ་དང་། བསལ་བ་ལ་ཁས་བླངས་ནང་འགལ་བསྟན་པའོ། ། དང་པོ་ནི།
གང་གི་ལུང་གང་ཡིན། ཞེས་པ་སྟེ། གང་གི་ལུང་ཞེས་པ་ཆོས་ཅན་དང་། གང་ཡིན་ཞེས་པ་བསལ་བ་དང་། རྟགས་ཁ་བསྐང་བ་ཡིན་པས། སངས་རྒྱས་པ་ལ་སོགས་པ་གང་དང་གང་གི་ལུང་ཆོས་ཅན། ཁྱོད་སངས་རྒྱས་པ་ལ་སོགས་པ་གང་དང་གང་ཡིན་པ་ལ་ཐོག་མ་མེད་པ་ནས་ལྡན་པ་གང་ལས་ཡིན་དེ་མིན་པར་ཐལ། ཁྱོད་དང་སངས་རྒྱས་པ་ལ་སོགས་པ་ལ་ཐོག་མ་མེད་པ་ནས་འབྲེལ་པ་རྣམ་གཉིས་གང་ཡང་མ་གྲུབ་པའི་ཕྱིར་ཏེ། དེ་གཉིས་ལ་ཐོག་མ་མེད་པ་ནས་བདག་གཅིག་གི་འབྲེལ་བ་གྲུབ་ན། སངས་རྒྱས་པའི་སྐྱེས་བུ་གཅིག་གྲུབ་ཙམ་ནས་སངས་རྒྱས་པའི་ལུང་ཡང་གྲུབ་པར་ཐལ་བའི་ཕྱིར་དང་།
དེ་གཉིས་ལ་ཐོག་མ་མེད་པ་ནས་དེ་བྱུང་གི་འབྲེལ་པ་གྲུབ་ན། སངས་རྒྱས་པའི་སྐྱེས་བུ་གཅིག་གྲུབ་ཙམ་ནས། དེའི་འབྲས་བུ་སངས་རྒྱས་པའི་ལུང་དེ་ཡང་དེའི་ཕྱི་ལོགས་དེ་མ་ཐག་ཏུ་འབྱུང་དགོས་པར་ཐལ་པའི་སྐྱོན་ཡོད་པའི་ཕྱིར་རོ། ། ཞེས་འཆད་པ་ལ། གང་གི་ལུང་གང་ཡིན། ཞེས་སོ། ། འདིའི་གནད་མ་རྟོགས་པར་འབྲུ་ལོག་སྣ་ཚོགས་སྣང་བ་ནི་མི་འཐད་དེ། གཞུང་འདི་ནི། སྐྱེས་བུ་གང་ལ་ལུང་དེ་ཐོག་མ་མེད་པ་ནས་ལྡན་པ་ཡིན་ནོ་ཞེས་ཁས་ལེན་པ་ཕྱོགས་སྔར་བྱས་ནས། རིགས་པ་འཕངས་པ་ཡིན་པས་འོག་ནས་འབྱུང་བའི།
སྐྱེ་བོ་རང་པོར་སྐྱེས་འགྱུར་ཞིང་། ། ཡོན་ཏན་ཉེས་པ་མ་མཐོང་ལ། ། གྲུབ་མཐའ་མི་ཟད་གདོན་འདི་ནི། ། ཀྱེ་མ་སུ་ཡི་དགོས་པ་ཡིན། ། ཞེས་པའི་གཞུང་དེ་ཡང་འདིར་དྲན་པས་ཆོག་པའི་ཕྱིར་རོ། ། གཉིས་པ། སངས་རྒྱས་པའི་ལུང་ཚད་མ་མིན་པར་ཡང་། སངས་རྒྱས་པ་རང་ལ་ལུང་ཚད་མར་གྲུབ་ཅེས་པའི་དམ་བཅའ་དེ་འགོག་པ་ལ། ཁས་བླངས་ནང་འགལ་གྱི་འཁོར་གསུམ་གྱི་རིགས་པ་གསུམ་ཡོད་པའི་དང་པོ་ནི། ཚད་མས་གནོད་པར་གྱུར་པ་ཡིས། །
ལུང་དེ་ཇི་ལྟར་གྲུབ་པ་ཡིན། ། ཞེས་པ་ཡིན་ལ། དེ་ཡང་། ཚད་མས་གནོད་པར་གྱུར་པ་ཡིས། ། ཞེས་པ་རྟགས་དང་། ལུང་དེ་ཞེས་པ་ཆོས་ཅན་དང་། ཇི་ལྟར་གྲུབ་པ་ཡིན་ཞེས་པ་བསལ་བར་བཏང་སྟེ། སངས་རྒྱས་པའི་ལུང་དེ་ཆོས་ཅན། ཁྱོད་སངས་རྒྱས་པ་ལ་ལུང་ཚད་མ་ཇི་ལྟར་གྲུབ་པ་ཡིན་ཏེ་མིན་པར་ཐལ། ཁྱོད་ཀྱི་བསྟན་དོན་ལ་ཚད་མས་གནོད་པར་གྱུར་པ་ཡིན་པའི་ཕྱིར།
རྟགས་བསལ་ཁས། ཁྱབ་པ་ཡོངས་ཁྱབ་ཡིན་པས་འཁོར་གསུམ། གཉིས་པ་ནི། དེ་དང་འགལ་བ་ཁས་ལེན་པ། དེ་ཉིད་ཀྱིས་ཇི་ལྟར་འགྱུར། ཞེས་པ་ཡིན་ལ། དེ་ཡང་ཆོས་ཅན་ཁ་བསྐང་། ཇི་ལྟར་འགྱུར་བ་བསལ་བ་དང་། ལྷག་མ་རྟགས་སུ་བཏང་བ་སྟེ། སངས་རྒྱས་པའི་ལུང་ཆོས་ཅན།
ཁྱོད་སངས་རྒྱས་པ་ལ་ཡང་ལུང་ཚད་མར་ཇི་ལྟར་འགྱུར་ཏེ་མི་འགྱུར་བར་ཐལ། སངས་རྒྱས་པས་ཁྱོད་ཀྱི་བསྟན་དོན་དང་འགལ་བ་བློ་བདེ་སེམས་མེད་དུ་ཁས་ལེན་པར་རིགས་པ་དེ་ཉིད་ཀྱིས་ནི་ཕྱིར། རྟགས་བསལ་ཁས། ཁྱབ་པ་ཡོངས་ཁྱབ་ཡིན་པས་འཁོར་གསུམ་ཞེས་འཆད་པ་ལ། དེ་དང་བསལ་བ་ཁས་ལེན་པ། ། དེ་ཉིད་ཕྱིར་ནི་ཇི་ལྟར་འགྱུར། ཞེས་སོ། ། གསུམ་པ་ནི། དེ་ལས་གཞན་པ་ཁས་ལེན་ན། ། དེ་དོར་ཡན་ལག་ཚད་མ་མིན། །
ཞེས་པ་ཡིན་པ་དེ་ཡང་། ཚད་མ་མིན་ཞེས་པ་བསལ་བ་དང་། ཆོས་ཅན་ཁ་བསྐང་། ལྷག་མ་རྟགས་སུ་བཏང་སྟེ། སངས་རྒྱས་པའི་ལུང་ཆོས་ཅན། ཁྱོད་སངས་རྒྱས་པ་ལ་ལུང་ཚད་མ་མིན་པར་ཐལ། སངས་རྒྱས་པ་ལ་ཁྱོད་ཀྱི་བསྟན་དོན་ལས་གཞན་པ་བློ་བདེ་སེམས་མེད་དུ་ཁས་ལེན་རིགས་པ་གང་ཞིག ཁྱོད་ཀྱིས་སངས་རྒྱས་པའི་ལུང་དོན་ལས་གཞན་པ་ཁས་ལེན་པ་དེ་ནི། ཁྱོད་ཀྱིས་སངས་རྒྱས་པའི་ལུང་ཚད་མར་ཁས་ལེན་པ་དོར་བའི་ཡན་ལག་ཡིན་པའི་ཕྱིར། རྟགས་དང་པོ་དང་གསལ་བ་ཁས།
གཉིས་པ་ཚད་མས་གྲུབ་པའི་འཁོར་གསུམ་མོ། ། རྩ་བའི་ས་བཅད་གཉིས་པ། བདག་མཐོང་མིན་པ་ཁས་བླངས་ནང་འགལ་གྱིས་དགག་པ་ལ། རིགས་པ་དངོས་དང་། ཉེས་སྤོང་དགག་པ་གཉིས། དང་པོ་ནི། རང་རྟོགས་གང་ལས་བྱུང་གྱུར་པའི། ། སྒྲུབ་བྱེད་དེ་ནི་ཅིས་མ་བརྗོད། ། ཅེས་པ་ཡིན་ལ། དེ་ཡང་།
གཞུང་དེ་བསལ་བ་དང་། ཆོས་ཅན་དང་རྟགས་ཁ་བསྐང་བ་སྟེ། གྲངས་ཅན་པ་ཆོས་ཅན། ཁྱོད་ཀྱི་ཁྱོད་རང་ལ། བློ་བདེ་སེམས་མེད་དུ་རྟོགས་པའི་རྟོགས་པ་སྒྲུབ་བྱེད་ཀྱི་ཐབས་གང་ལས་བྱུང་བའི་སྒྲུབ་བྱེད་དེ་ནི། ཕྱི་རྒོལ་སངས་རྒྱས་པ་ལ་ཅིས་མ་བརྗོད་དེ་བརྗོད་རིགས་པར་ཐལ། ཁྱོད་སངས་རྒྱས་པའི་ངོར་བློ་བདེ་སེམས་མེད་དུ་སྒྲུབ་པའི་སྔ་རྒོལ་རྣམ་དག་ཡིན་པའི་ཕྱིར། རྟགས་དངོས། ཁྱབ་པ་ཚད་མས་གྲུབ། འདོད་ལན་ཁྱོད་ཀྱིས་མ་ཐེབས་པས་འཁོར་གསུམ་མོ། །
ཞེས་འཆད་པ་ལ། རང་རྟོགས་གང་ལས་བྱུང་གྱུར་པའི། ། སྒྲུབ་བྱེད་དེ་ནི་ཅིས་མ་བརྗོད། ། ཅེས་སོ། ། གཉིས་པ་ཉེས་སྤོང་དགག་པ་ལ་གསུམ། ལུང་གིས་གྲུབ་པའི་ལན་དགག་པ། རྣལ་འབྱོར་མངོན་སུམ་གྱིས་གྲུབ་པའི་ལན་དགག འདོད་པས་གྲུབ་པའི་ལན་དགག་པའོ། ། དང་པོ་ནི། ཁོ་ན་རེ།
རྩ་བ་ལ་མ་ཁྱབ་སྟེ། གྲངས་ཅན་པས་གྲངས་ཅན་གྱི་ལུང་གིས་བློ་བདེ་སེམས་མེད་དུ་གྲུབ་པ་ཡིན་ལ། སངས་རྒྱས་པས་གྲངས་ཅན་པའི་ལུང་དེ་ཚད་མར་མི་འཛིན་པའི་ཕྱིར། ཞེས་ཟེར་ན། དེའི་ལན་འགོག་པ་ལ། ཁས་བླངས་ནང་འགལ་གྱི་འཁོར་གསུམ་འཕེན་པ་ནི། རིགས་པ་གང་གིས་ལུང་འཛིན་པ། ། དེ་ནི་འདིས་ཀྱང་ཅིས་མི་འཛིན། ། ཞེས་པ་ཡིན་ལ། དེ་ཡང་།
དེ་ནི་ཞེས་པ་དེ་ཆོས་ཅན་དང་། འདིས་ཀྱང་ཅིས་མི་འཛིན་ཞེས་པ་དེ་བསལ་བ་དང་། རིགས་པ་གང་གིས་ལུང་འཛིན་པ་ཞེས་པ་དེ་རྟགས་སུ་བཀོད་པ་སྟེ། འོ་ན། གྲངས་ཅན་ཁྱོད་ཀྱི་ལུང་དེ། རང་གི་བསྟན་དོན་རིགས་པས་གྲུབ་པའི་ལུང་རྣམ་དག་ཡིན་ནམ་མ་གྲུབ་པའི་ལུང་ལྟར་སྣང་ཡིན། དང་པོ་ལས་འོས་མེད་དོ་ཟེར་ན་ཉོན་ཅིག གྲངས་ཅན་གྱི་ལུང་དེ་ནི་ཆོས་ཅན། ཁྱོད་སངས་རྒྱས་པ་འདིས་ཀྱང་ལུང་ཚད་མར་ཅིས་མི་འཛིན་ཏེ་འཛིན་རིགས་པར་ཐལ། ཁྱོད་རང་གི་བརྗོད་དོན་རིགས་པ་གང་གིས་འཛིན་པ་དེ་གྲུབ་པའི་ལུང་རྣམ་དག་ཡིན་པའི་ཕྱིར།
རྟགས་བསལ་ཁས། ཁྱབ་པ་ཡོངས་ཁྱབ་ཡིན་པས་འཁོར་གསུམ། ཕྱི་མ་ལྟར་ན། གྲངས་ཅན་པའི་ལུང་ཆོས་ཅན། ཁྱོད་གྲངས་ཅན་རང་གིས་ཀྱང་ལུང་ཚད་མར་འཛིན་མི་རིགས་པར་ཐལ། ཁྱོད་རང་གི་བརྗོད་དོན་རིགས་པས་མ་གྲུབ་པའི་ལུང་ལྟར་སྣང་ཡིན་པའི་ཕྱིར། ཡང་འཁོར་གསུམ་ཨེ་དྲན། ། གཉིས་པ་རྣལ་འབྱོར་མངོན་སུམ་གྱིས་གྲུབ་པའི་ལན་དགག་པ་ལ། ཡང་ཁོ་ན་རེ། རྩ་བ་ལ་མ་ཁྱབ་སྟེ།
གྲངས་ཅན་གྱི་སྒོམ་བྱུང་རྣལ་འབྱོར་མངོན་སུམ་གྱིས་བློ་བདེ་སེམས་མེད་དུ་གྲུབ། སངས་རྒྱས་པ་ལ་གྲངས་ཅན་གྱི་སྒོམ་བྱུང་རྣལ་འབྱོར་མངོན་སུམ་མེད་པའི་ཕྱིར་ཞེས་ཟེར་ན། དེ་འགོག་པ་ལ། སྔར་ནི་སྒྲུབ་བྱེད་གང་དག་གིས། ། ཐ་མལ་པར་གྱུར་རྟོགས་པ་དང་། ། དབང་པོ་འབྱུང་བའི་སྒྲུབ་དེ་དག ། དེ་དོན་ནུས་ཤེས་ལ་ནུས་ཡིན། ། ཞེས་པ་སྟེ། སྙིང་པོ་དྲིལ་ན་གྲངས་ཅན་ཆོས་ཅན། ཁྱོད་ཀྱི་རྣལ་འབྱོར་མངོན་སུམ་སྒྲུབ་བྱེད་ཀྱི་ཐབས་དེ་སངས་རྒྱས་པ་ལ་སྟོན་རིགས་པར་ཐལ།
ཁྱོད་ཀྱི་རྣལ་འབྱོར་མངོན་སུམ་ལ་བརྟེན་ནས་བློ་བདེ་སེམས་མེད་དུ་སྒྲུབ་པ་གང་ཞིག ཁྱོད་སངས་རྒྱས་པའི་ངོ་བོར་བློ་བདེ་སེམས་མེད་དུ་སྒྲུབ་པའི་སྔ་རྒོལ་མཁས་པ་ཡིན་པའི་ཕྱིར། གལ་ཏེ་མ་ཁྱབ་སྟེ། གྲངས་ཅན་གྱི་རྣལ་འབྱོར་མངོན་སུམ་སྒྲུབ་པའི་ཐབས་དེ། སངས་རྒྱས་པ་ལ་བསྟན་ཀྱང་ཤེས་པར་མི་ནུས་པའི་ཕྱིར་ཞེས་ཟོལ་འགྲོས་བྱེད་ན། ཤེས་བྱ་ཆོས་ཅན། ནང་པ་སངས་རྒྱས་པ་དེ་གྲངས་ཅན་ལུགས་ཀྱི། རྣལ་འབྱོར་མངོན་སུམ་གྱི་ཐབས་ལ་ནུས་པ་དང་བཅས་པ་ཡིན་ཏེ། གྲངས་ཅན་ཁྱོད་རང་ལ་ཡང་སྔར་ནི་སོ་སོ་སྐྱེ་བོ་ཐ་མལ་པར་གྱུར་པ་ཡིན་པ་ལ། ཕྱིས་སྒྲུབ་བྱེད་ཀྱི་ཐབས་གང་དག་གིས་རྣལ་འབྱོར་མངོན་སུམ་གྱི་རྟོགས་པ་ཐོབ་པ་དང་།
ཁྱོད་རང་གི་ལུགས་ཀྱི་དྲི་མེད་དབང་པོ་བརྒྱད་ཀྱི་བསྡུས་པའི་རྣལ་འབྱོར་མངོན་སུམ་སྒྲུབ་བྱེད་ཀྱི་ཐབས་དེ་དག་གིས་རྣལ་འབྱོར་མངོན་སུམ་དེ་ཡི་དོན་ཕྱི་རྒོལ་སངས་རྒྱས་པ་ལ་ཡང་སྒྲུབ་ནུས་པའི་ཕྱིར། རྟགས་བསལ་གང་ལ་ལན་འདེབས་སོམས་ཤིག གལ་ཏེ་ཁོ་ན་རེ། རྟགས་དེ་རྣམས་མ་གྲུབ་སྟེ། གྲངས་ཅན་ལུགས་ཀྱི་རྣལ་འབྱོར་མངོན་སུམ་དེ་སྒྲུབ་བྱེད་ཀྱི་ཐབས་གང་དང་ཡང་འབྲེལ་པ་རྣམ་པར་ཆད་ཅིང་། ཚད་མས་དོན་སྤྱིའི་ཚུལ་གྱིས་ཀྱང་སྤྱོད་ཡུལ་མ་ཡིན་པའི་ཕྱིར་ཞེ་ན། དེའི་ལན་ལ་ཁས་བླངས་ནང་འགལ་གྱི་འཁོར་གསུམ་འཕེན་པ་ནི། གང་ཡང་འབྲེལ་པ་རྣམ་བཅད་ཅན། ། སྤྱིས་ཀྱང་སྤྱོད་ཡུལ་མ་ཡིན་པའི། ། དོན་དག་དེ་ལ་བསྒྲུབ་བྱ་དང་། །
སྒྲུབ་བྱེད་དཔྱོད་པ་ཅུང་ཟད་མེད། ། ཅེས་པ་དེ་ཡིན་ལ། དེ་ཡང་། དོན་དེ་དག་ལ་བསྒྲུབ་བྱ་དང་། ། སྒྲུབ་བྱེད་དཔྱོད་པ་ཅུང་ཟད་མེད། ། ཅེས་པ་དེ་བསལ་བ་དང་། ཆོས་ཅན་ཁ་བསྐང་། ལྷག་མ་རྟགས་སུ་བཀོད་པ་སྟེ། ཤེས་བྱ་ཆོས་ཅན། བློ་བདེ་སེམས་མེད་དང་།
གྲངས་ཅན་ལུགས་ཀྱི་རྣལ་འབྱོར་མངོན་སུམ་གྱི་དོན་དག་ལ་བསྒྲུབ་བྱ་སྒྲུབ་བྱེད་དུ་དཔྱོད་པ་སྟེ། ཐབས་དང་ཐབས་བྱུང་གི་འབྲེལ་པ་ཅུང་ཟད་ཀྱང་མེད་པར་ཐལ། གྲངས་ཅན་ལུགས་ཀྱི་རྣལ་འབྱོར་མངོན་སུམ་དེ། སྒྲུབ་བྱེད་ཀྱི་ཐབས་གང་དང་ཡང་འབྲེལ་པ་རྣམ་པར་ཆད་ཅིང་། ཚད་མས་མངོན་སུམ་དུ་མ་མཐོང་བར་མ་ཟད་དོན་སྤྱིའི་ཚུལ་གྱིས་ཀྱང་སྤྱོད་ཡུལ་མིན་པའི་ཕྱིར། རྟགས་གསལ་ཁས། ཁྱབ་པ་ཚད་གྲུབ་ཡིན་པས་འཁོར་གསུམ། ། གསུམ་པ་འདོད་པས་གྲུབ་པའི་ལན་དགག་པ་ལ། ཡང་ཁོ་ན་རེ། རྩ་བར་མ་ཁྱབ་སྟེ།
གྲངས་ཅན་གྱི་འདོད་པའམ་གྲུབ་མཐའི་དབང་གིས་བློ་བདེ་སེམས་མེད་དུ་གྲུབ་པའི་ཕྱིར་ཞེ་ན། ཧ་ཅང་ཐལ་བའི་རིགས་པ་འཕེན་པ་ནི། སྐྱེས་བུའི་བསམ་པའི་དབང་གིས་ནི། ། དེ་ཉིད་དེ་ཉིད་མི་འཇོག་ན། ། གཏན་ཚིགས་དེར་སྣང་མེད་འགྱུར་ཏེ། ། དེ་ནི་དངོས་བསྟན་མིན་ཕྱིར་རོ། ། ཞེས་པ་ཡིན་ལ་དེ་ཡང་། གཏན་ཚིགས་དེ་སྣང་མེད་འགྱུར་ཏེ་ཞེས་པ་བསལ་པ་དང་། ཆོས་ཅན་ཁ་བསྐང་ལྷག་མ་རྟགས་སུ་བཀོད་པ་སྟེ། ཤེས་བྱ་ཆོས་ཅན།
གཏན་ཚིགས་ཡང་དག་དང་། དེར་སྣང་བ་གཏན་ཚིགས་ལྟར་སྣང་གི་རྣམ་གཞག་མཐའ་གཅིག་ཏུ་ངེས་པ་མེད་པར་འགྱུར་ཏེ། སྐྱེས་བུའི་བསམ་པའི་དབང་གིས་ནི། དེ་ཉིད་རྟགས་དང་། དེ་ཉིད་མ་ཡིན་པ་རྟགས་ལྟར་སྣང་གི་རྣམ་གཞག་འཇོག་པ་ནི་གང་ཟག་གི་སྐྱེས་བུའི་བསམ་པ་དེ་ནི། དངོས་པོའི་གནས་ཚུལ་ལ་བརྟེན་པ་དེ་མཐུན་པར་འཇུག་པ་ཡིན་པའི་ཕྱིར། ཞེས་པ་ལ། སྐྱེས་བུའི་བསམ་པའི་དབང་གིས་ནི། ། ཞེས་སོགས་སོ། ། རྩ་བའི་གསུམ་པ་སྒྲུབ་བྱེད་ཡིན་པ་ཁས་བླངས་དང་རིགས་པས་དགག་པ་ལ་ཚུལ་གསུམ་མ་ཚང་བས་དགག་པ་དང་།
རྟགས་གསུམ་དུ་མ་འདུས་པས་དགག་པ་གཉིས། དང་པོ་ལ་དངོས་དང་། འཕྲོས་པའི་རིགས་པའོ། ། དང་པོ་ནི། དོན་ཡོད་ཤེས་ལ་ལྟོས་བཅས་ཡིན། ། མེད་པ་ཤེས་པས་སྒྲུབ་བྱེད་མིན། ། ཞེས་པ་ཡིན་ལ། དེ་ཡང་སྒྲུབ་བྱེད་མིན་ཞེས་པ་བསལ་བ་དང་། མེད་པ་ཤེས་པས་ཞེས་པ་རྟགས་དང་། དོན་ཡོད་ཤེས་ལ་ལྟོས་བཅས་ཡིན།
ཞེས་པ་ཁྱབ་སྒྲུབ་ཏུ་བྱེད་པའི་དངོས་སྟོབས་ཀྱི་རིགས་པ་ཤིན་ཏུ་བཟང་བ་སྟེ། སྐྱེ་འཇིག་ཅན་ཆོས་ཅན། ཁྱོད་བློ་བདེ་སེམས་མེད་དུ་སྒྲུབ་པའི་སྒྲུབ་བྱེད་ཡང་དག་མིན་པར་ཐལ། ཁྱོད་ཀྱི་རྟགས་ཀྱིས་བློ་བདེ་སེམས་མེད་དུ་སྒྲུབ་པར་བྱེད་པའི་ཚུལ་གསུམ་གསུམ་མེད་པ་གང་ཞིག ཁྱོད་ཀྱི་རྟགས་ཀྱི་དེ་སྐོར་གྱི་ཚུལ་གསུམ་ཁྱོད་ཀྱི་རྟགས་ཀྱི་སྔ་རྒོལ་གྱི་བློས་མ་ཤེས་པ་ཡིན་པས་སོ། ། ཁྱབ་སྟེ། ཁྱོད་ཀྱི་རྟགས་ཡང་དག་ཡིན་ན། ཁྱོད་ཀྱི་རྟགས་ཀྱི་དེ་སྐོར་གྱི་ཚུལ་གསུམ་དོན་ཡུལ་སྟེང་ནས་ཡོད་པ་འགོད་མཁན་གྱི་རྒོལ་བའི་བློས་ཤེས་པ་ལ་ལྟོས་པ་དང་བཅས་པ་ཡིན་དགོས་པའི་ཕྱིར། བསལ་བ་ཁས། རྟགས་ཚད་མས་གྲུབ་ཅིང་ཁས་བླངས་དངོས་འགལ།
ཁྱབ་པ་རིགས་ལམ་ལ་ཞུགས་པ་ཡིན་པས་ཁས་བླངས་འཁོར་གསུམ་ལས་ཀྱང་ཆེས་ལྷག་པ་ཡིན་ནོ། ། གཉིས་པ་འཕྲོས་པའི་རིགས་པ་ནི། ཡོད་ཀྱང་དངོས་དང་འབྲེལ་མེད་པའི། ། རྟོགས་པ་རྟོགས་པ་མེད་དང་མཚུངས། ། ཞེས་པ་ཡིན་ལ། དེ་ཡང་རྟོགས་པ་རྟོགས་པ་མེད་དང་མཚུངས་ཞེས་པ་བསལ་པ་དང་། དངོས་དང་འབྲེལ་མེད་པའི་ཞེས་པ་རྟགས་སུ་བཀོད་པ་སྟེ། སྐྱེ་འཇིག་ཅན་ཆོས་ཅན། བློ་བདེ་སེམས་མེད་དུ་རྟོགས་པའི་རྟོགས་པ་རྣམ་དག་གཅིག་མེད་མོད། དེ་ཡོད་དུ་ཆུག་ཀྱང་ཁྱོད་ཀྱིས་རྟགས་ལས་བློ་བདེ་སེམས་མེད་དུ་རྟོགས་པར་རློམ་པ་དེ་ནི་རྟོགས་པ་མེད་པ་དང་མཚུངས་ཏེ།
ཁྱོད་སེམས་མེད་ཀྱི་དངོས་པོ་དང་འབྲེལ་བ་མེད་པའི་གཏམ་ཡིན་པའི་ཕྱིར། ཞེས་པ་ལ། ཡོད་ཀྱང་དངོས་དང་། ཞེས་སོགས་བྱུང་། གཉིས་པ་རྟགས་གསུམ་དུ་མ་འདུས་པས་དགག་པ་ལ། དངོས་དང་འཕྲོས་པའི་རིགས་པ་གཉིས། དང་པོ་ནི། སྐྱེ་འཇིག་ཅན་ཆོས་ཅན། ཁྱོད་བློ་བདེ་སེམས་མེད་དུ་སྒྲུབ་པའི་རྟགས་ཡང་དག་མིན་པར་ཐལ། དེ་ལྟར་སྒྲུབ་པའི་རང་བཞིན་གྱི་རྟགས་ཡང་དག་དང་ནི།
དེ་ལྟར་སྒྲུབ་པའི་འབྲས་བུའི་རྟགས་ཡང་དག་གམ། དེ་ལྟར་སྒྲུབ་པའི་སྣང་བ་མཐོང་བ་མེད་པ་རེ་མ་དམིགས་པའི་རྟགས་ཡང་དག་གསུམ་པོ་གང་ཡང་མ་ཡིན་པའི་ཕྱིར་ཞེས་འཆད་པ་ལ། རང་བཞིན་དང་ནི་འབྲས་བུའམ། ། སྣང་བ་མཐོང་བ་མེད་ཉིད་རྟགས། ། ཞེས་སོ། ། གཉིས་པ་འཕྲོས་པའི་རིགས་པ་ལ། འོ་ན་སྐྱེ་འཇིག་ཅན་དེ་དང་སེམས་མེད་གཉིས་ལ་འབྲེལ་པ་གྲུབ་བམ་མ་གྲུབ། གལ་ཏེ་གྲུབ་པོ་ཞེ་ན། སྐྱེ་འཇིག་ཅན་ཆོས་ཅན། གྲངས་ཅན་རང་ལ་ཡང་།
བློ་བདེ་སྐྱེས་འཇིག་ཅན་དུ་ཅིས་མ་གྲུབ་སྟེ་གྲུབ་པར་ཐལ། ཁྱོད་ཀྱི་རྟགས་ལས་བློ་བདེ་སེམས་མེད་དུ་སྒྲུབ་པའི་རྟགས་ཆོས་གཉིས་ཀྱི་འབྲེལ་པ་དེ་ཆོས་ཅན་བློ་བདེའི་སྟེང་དུ་དངོས་པོའི་གནས་ཚུལ་ལ་གྲུབ་པ་ཡིན་པའི་ཕྱིར། གལ་ཏེ་དེ་གཉིས་ལ་འབྲེལ་པ་མ་གྲུབ་ན། སྐྱེ་འཇིག་ཅན་ཆོས་ཅན། ནང་པ་སངས་རྒྱས་པ་གཞན་གྱིས་ཁྱོད་ཀྱི་རྟགས་ལས་བློ་བདེ་སེམས་མེད་དུ་རྟོགས་པ་མི་རིགས་པར་ཐལ། ཁྱོད་དང་སེམས་མེད་གཉིས་ལ་འབྲེལ་པ་རྣམ་གཉིས་གང་ཡང་མ་གྲུབ་པའི་ཕྱིར་ཞེས་པའི་རིགས་པ་བཟང་པོ་འཆད་པར་བྱེད་པ་ལ། འབྲེལ་དེ་དངོས་ལ་གྲུབ་ཡིན་ན། ། རང་ལ་ཅི་ཡི་ཕྱིར་མ་གྲུབ། ། གཞན་གྱིས་ཀྱང་གཞན་ལ་རྟོགས་པ། ། མི་རིགས་ཞེས་པ་འདི་བྱུང་།
གཉིས་པ་ཐལ་བའི་ངག་ལ་མཚུངས་པ་སྤང་བ་ལ། རྩོད་པ་དང་ལན་བཤད་པ་གཉིས། དང་པོ་ལ། གང་ལ། གང་གིས། ཚུལ་ཇི་ལྟར་རྩོད་པ་དང་གསུམ། དང་པོ་ནི། དེ་སྤང་ཕྱིར་བདག་མཐོང་བའི་ཚིག་ཅེས་པའི་སྐབས་སུ། རྟགས་སྔ་རྒོལ་གྱིས་ཚད་མས་མ་གྲུབ་པའི་རང་རྒྱུད་ཀྱི་སྒྲུབ་ངག་ཡང་དག་མེད་པར་བསྟན་པ་དེ་ལ་རྩོད། གཉིས་པ་ནི་གྲངས་ཅན་ཁ་ཅིག་གིས་རྩོད།
གསུམ་པ་ནི། འོ་ན་རྟགས་སྔ་རྒོལ་གྱི་ཚད་མས་མ་གྲུབ་པའི་སྒྲུབ་བྱེད་ཡང་དག་འཕེན་པའི་ཐལ་འགྱུར་ཡང་དག་མེད་པར་ཐལ། རྟགས་སྔ་རྒོལ་གྱི་ཚད་མས་མ་གྲུབ་པའི་རང་རྒྱུད་ཀྱི་སྒྲུབ་ངག་ཡང་དག་མེད་པའི་ཕྱིར། ཞེས་པའི་ཚུལ་གྱིས་རྩོད། གཉིས་པ་ལན་ལ། རྩ་བ་ལ་མ་ཁྱབ་སྟེ། སྒྲུབ་ངག་ཡང་དག་ནི་རང་གི་བསྒྲུབ་བྱ་སྒྲུབ་པའི་ཕྱིར་དུ་བཀོད་པ་ཡིན་ལ། སྒྲུབ་བྱེད་ཡང་དག་འཕེན་པའི་ཐལ་འགྱུར་ཡང་དག་ནི། གཙོ་བོར་གཞན་གྱི་ལོག་རྟོག་ཟློག་པའི་ཕྱིར་དུ་འཕངས་པ་ཙམ་ཡིན་པའི་ཕྱིར། ཞེས་ལན་འདེབས་པ་ནི།
གཞན་གྱིས་བཏགས་པ་ཡི། ། ཐལ་བ་སྒྲུབ་པ་གཉིས་འབྲེལ་ཕྱིར། ། གཉིས་མེད་ན་གཞན་དགག་ཕྱིར་ཡིན་ཞེས་པ་སྟེ། དེ་ཡང་། གཞན་གྱིས་བཏགས་པ་ཡི་ཐལ་བ་སྒྲུབ་པ་ཞེས་པ་ཆོས་ཅན་དང་། གཉིས་འབྲེལ་ཕྱིར་ཞེས་པ་རྟགས་དང་། ཅིག་མེད་ན་གཞན་དགག་ཕྱིར་ཡིན་ཞེས་པ་བསལ་བ་འཕངས་པ་ཡིན་པས། སློབ་དཔོན་ཕྱོགས་ཀྱི་གླང་པོས། བྱེ་བྲག་པའི་ངོར་བྱེ་བྲག་པ་གཞན་གྱིས་བཏགས་པ་ཡི། བ་གླང་གི་སྤྱི་ཆོས་ཅན་རང་གི་གསལ་བ་དུ་མ་ལ་རྗེས་སུ་མི་འགྲོ་བར་ཐལ།
ཆ་མེད་ཡིན་པའི་ཕྱིར་ཞེས་པའི་ཐལ་འགྱུར་ཡང་དག་སྒྲུབ་པ་སྟེ་འཕངས་པ་ཆོས་ཅན། གཅིག་ཆ་བཅས་སུ་མེད་ན་གཞན་རང་གི་གསལ་བ་དུ་མ་ལ་རྗེས་སུ་འགྲོ་བ་དེ་དགག་པར་བྱ་བའི་ཕྱིར་དུ་འཕངས་པ་ཡིན་ཞིང་། དེ་ལྟར་འཕངས་པས་དེ་འགོག་ནུས་པ་ཡང་ཡིན་ཏེ། ཆ་བཅས་དང་རང་གི་གསལ་བ་དུ་མ་ལ་རྗེས་སུ་འགྲོ་བ་གཉིས་ལ་མེད་ན་མི་འབྱུང་བའི་འབྲེལ་པ་གྲུབ་པ་ཡིན་པའི་ཕྱིར་ཞེས་འཆད་པ་ལ། གཞན་གྱིས་བཏགས་པ་ཡི་སོགས་སོ། ། འདིར་ཐལ་འགྱུར་ལ་གཞུང་ཚིག་རྐང་པ་ཕྱེད་དང་གསུམ་པོ་དེ་ལས་མེད་པས། རྒྱ་འགྲེལ་དང་རིགས་པའི་གཏེར་ཀྱི་ཁ་བསྐང་བའི་བཤད་པ་དགོས་པ་ནི་ཟུར་དུ་གསལ་ལོ། ། དེས་ནི་རང་གི་མཐོང་བ་སྨོས་པའི་དགོས་པ་བཤད་པ་དེ་སོང་བ་ཡིན་ལ། དེར་སྐབས་ཀྱི་རང་དེ་ངོས་འཛིན་པར་བྱེད་པ་ལ། རྒོལ་ཕྱི་རྒོལ་ཅི་རིགས་ལ་ངོས་འཛིན་པའི་བཤད་པ་ཆོལ་ཆོལ་མང་པོ་སྨྲ་བ་ནི་གནད་ངོས་མ་ཟིན་པ་སྟེ།
སྐབས་དེའི་སྔར་རྒོལ་གྱིས་སྐབས་དེའི་ཕྱི་རྒོལ་ལ་རང་རྒྱུད་ཀྱི་སྒྲུབ་ངག་འགོད་པའི་སྐབས་ཡིན་པས། སྐབས་དེའི་སྔ་རྒོལ་རྣམ་དག་ལས་འོས་མེད་པའི་ཕྱིར་རོ། ། གཉིས་པ་དོན་སྨོས་པའི་དགོས་པ་འཆད་པ་ལ། དངོས་དང་། དེ་སྒྲུབ་བྱེད་བཤད་པ་གཉིས། དང་པོ་འཆད་པར་བྱེད་པ་ལ། དོན་སྨོས་དེ་ནི་ཞེས་སོགས་ཚིགས་སུ་བཅད་པ་གཅིག་སྟེ། སློབ་དཔོན་ཕྱོགས་ཀྱི་གླང་པོས་གཞན་དོན་རྗེས་དཔག་གི་མཚན་ཉིད་འཆད་པའི་ཚིག་ཟུར་དུ། རང་གིས་མཐོང་བ་ལས་ལོགས་སུ། དོན་ཞེས་པའི་ཚིག་སྨོས་པ་དེ་ནི་ཆོས་ཅན།
ཁྱོད་ལ་རྣམ་བཅད་ཀྱི་དགོས་པ་ཡོད་དེ། སྒྲ་རྟག་སྟོན་གྱི་ལུང་ལས་རྟག་པར་བཤད་པ་དག་དང་། རྟོག་པས་སྒྲོ་བཏགས་པའི་བདག་ཉིད་ཅན་སྒྲ་རྟག་པ་བསྒྲུབ་པའི་ཕྱོགས་བཏགས་པ་བ་དང་། མཐུན་ཕྱོགས་གང་རུང་གི་རྟགས་ཀྱིས་སྒྲ་རྟག་པར་སྒྲུབ་པའི་རྟགས་ཉིད་བརྗོད་བྱར་སྟོན་པའི་སྒྲུབ་ངག་རྣམས། སྒྲུབ་ངག་ཡང་དག་ཡིན་པར་གཅད་པར་བྱ་བའི་ཆེད་ཡིན་པའི་ཕྱིར། ཡང་དེ་ཆོས་ཅན། ཡོངས་གཅོད་ཀྱི་དགོས་པ་ཡོད་དེ། སྒྲུབ་བྱེད་ཚུལ་གསུམ་གྱི་དོན་ལས་བསྒྲུབ་བྱའི་དོན་སྒྲུབ་པ་ཡིན་པས། སྒྲུབ་ངག་ཡང་དག་ཡིན་ན་རང་གི་བརྗོད་བྱ་ཚུལ་གསུམ་པོ་དོན་ཡུལ་སྟེང་ནས་གྲུབ་པ་གཅིག་དགོས་ཞེས་ཤེས་པར་བྱ་བའི་ཆེད་ཡིན་པའི་ཕྱིར་ཞེས་འཆད་པ་ལ། དོན་སྨོས་དེ་ནི་སྒྲ་དག་དང་། །
རྟོག་པས་སྒྲོ་བཏགས་བདག་ཉིད་ཅན། ། རྟགས་ཉིད་མིན་པར་སྒྲུབ་དོན་རེ། ། དོན་ལས་དོན་ནི་གྲུབ་ཕྱིར་རོ་ཞེས་སོ། ། གཉིས་པ་དེའི་སྒྲུབ་བྱེད་འཆད་པ་ལ། སྒྲ་རྟག་དོན་གྱི་ལུང་ལས་རྟག་པར་བཤད་ན་རྟག་པ་ཡིན་པས་ཁྱབ། ཅེས་སོགས་ཀྱི་སྒྲུབ་ངག་དང་། སྒྲ་རྟག་པར་སྒྲུབ་པའི་ཕྱོགས་བཏགས་པ་བ་དང་། མཐུན་ཕྱོགས་གང་རུང་ཡིན་ན་རྟག་པ་ཡིན་པས་ཁྱབ་ཅེས་སོགས་ཀྱི་སྒྲུབ་ངག་རྣམས་ནི། སྒྲུབ་ངག་ཡང་དག་མིན་ཏེ། སྒྲ་རྟག་སྟོན་གྱི་ལུང་ལས་རྟག་པར་བཤད་པ་དང་།
སྒྲ་རྟག་པར་སྒྲུབ་པའི་ཕྱོགས་བཏགས་པ་བ་དང་མཐུན་ཕྱོགས་གང་རུང་གི་རྟགས་ཀྱིས་སྒྲ་རྟག་པ་སྒྲུབ་པར་བྱེད་པའི་ཁྱབ་པ་འཁྲུལ་བ་ཡིན་པའི་ཕྱིར་ཏེ། དེ་གཉིས་སྒྲ་རྟག་པར་སྒྲུབ་པའི་མཐུན་ཕྱོགས་ཀྱི་དངོས་པོ་ལས་གཞན་དུ་འཇུག་སྲིད་པའི་ཕྱིར་ཏེ། རྟོག་པ་རང་ཡུལ་ལ་དངོས་དབང་གིས་མི་འཇུག་པའི་ཕྱིར་དང་། ལུང་དག་ཀྱང་བྱེད་པ་པོའི་འདོད་པ་ཙམ་དང་རྗེས་སུ་འབྲེལ་བ་ཡིན་པའི་ཕྱིར་ཞེས་འཆད་པ་ལ། རྟོག་དང་ལུང་དག་བྱེད་པ་པོའི། ། འདོད་པ་ཙམ་དང་རྗེས་འབྲེལ་དང་། ། དངོས་ལས་གཞན་དུ་སྲིད་པའི་ཕྱིར། ། བཏགས་པ་དག་ནི་འཁྲུལ་པ་ཡིན། ། ཞེས་སོ། ། གསུམ་པ་རབ་གསལ་བྱེད་སྨོས་པའི་དགོས་པ་འཆད་པར་བྱེད་པ་ལ།
ཕྱོགས་ཚིག་སྒྲུབ་ངག་ཡང་དག་གི་ཡན་ལག་ཡིན་པ་འགོག་པའི་རང་ལུགས་ཀྱི་རིགས་པ་བཤད་པ་དང་། གཞན་ལུགས་ཀྱི་རིགས་པ་དགག་པ་གཉིས། དང་པོ་ལ། དངོས་དང་རྩོད་པ་སྤང་བ་གཉིས། དང་པོ་ལ་རྒྱས་བཤད་དང་དོན་བསྡུ་གཉིས། དང་པོ་ལ། རིགས་པ་དངོས་དང་། ལུང་དང་འགལ་བ་སྤང་བ། གཞན་གྱི་སྒྲུབ་བྱེད་དགག་པའོ། ། དང་པོ་ནི།
སློབ་དཔོན་ཕྱོགས་ཀྱི་གླང་པོས་གཞན་དོན་རྗེས་དཔག་གི་མཚན་ཉིད་འཆད་པའི་ཚིག་ཟུར་དུ། མཐོང་དོན་ལོགས་སུ་རབ་གསལ་བྱེད་ཅེས་ཚིག་སྨོས་པ་ཆོས་ཅན། དགོས་པ་ཡོད་དེ། རྣམ་བཅད་ལ་ཕྱོགས་ཚིག་སྒྲུབ་ངག་གི་ཡན་ལག་ཡིན་པ་བཅད་ནས། ཡོངས་གཅོད་ལ་སྒྲུབ་ངག་ཡང་དག་ཡིན་ན་ལྷག་ཆད་ནོར་གསུམ་གྱི་སྐྱོན་དང་བྲལ་བ་གཅིག་དགོས་སོ་ཞེས་བསྟན་པ་ཡིན་པའི་ཕྱིར་རོ། ། རབ་གསལ་བྱེད་ཀྱི་རྣམ་བཅད་ངོས་འཛིན་འདི་ནི་ཕྱོགས་ཀྱི་གླང་པོའི་དགོངས་པར་ཅུང་མ་སོང་ཡང་། ཆོས་ཀྱི་གྲགས་པའི་དགོངས་པ་དང་ཤིན་ཏུ་སྦྱོར་བ་ཡིན་ཏེ། ཕྱོགས་གླང་ཡན་ཆད། ཕྱི་ནང་གི་རྟོག་གེ་པ་རྣམས་ཀྱིས་ཕྱོགས་ཚིག་སྒྲུབ་ངག་ཡང་དག་གི་ཡན་ལག་ཏུ་མཛད་པ་དག་སྣང་ཡང་། ཆོས་ཀྱི་གྲགས་པས།
དེ་དེའི་ཡན་ལག་ཏུ་མི་དགོས་ཤིང་། ཡན་ལག་ཏུ་བྱས་ན་ལྷག་པའི་སྐྱོན་དུ་གཟིགས་ནས། ཕྱོགས་ཚིག་སྒྲུབ་ངག་ཡང་དག་གི་ཡན་ལག་ཏུ་བྱེད་པ་འགོག་བྱེད་ཀྱི་རིགས་པ་རྩལ་འདོན་དུ་མཛད་པ་ཡིན་པའི་ཕྱིར། འོ་ན་ཕྱོགས་ཚིག་སྒྲུབ་ངག་ཡང་དག་གི་ཡན་ལག་ཏུ་མི་རུང་བའི་སྒྲུབ་བྱེད་ཅི་སྙམ་ན། བཤད་པར་བྱ་སྟེ་སྒྲ་མི་རྟག་ཅེས་པའི་ཕྱོགས་ཚིག་རྣམ་དག་དེ། བྱས་ན་མི་རྟག་པས་ཁྱབ་ཅེས་པའི་སྒྲུབ་ངག་ཡང་དག་གི་ཡན་ལག་ཏུ་མི་རུང་སྟེ། དེ་ལ་སྒྲ་མི་རྟག་པ་སྒྲུབ་པའི་ནུས་པ་མེད་པའི་ཕྱིར། དེ་ལ་སྒྲ་མི་རྟག་པ་སྒྲུབ་པའི་ནུས་པ་མེད་པའི་ཚུལ་ཇི་ལྟ་བུ་སྙམ་ན། དེ་མདོར་བསྟན་གྱི་ཚུལ་གྱིས་འཆད་པ་ལ། དོན་གྱིས་དོན་རྟོགས་ཕྱིར་དོན་ལ། །
ཕྱོགས་དང་རྟགས་ཀྱི་བརྗོད་ནུས་མེད། ། དེས་ན་དེ་དག་རང་ཉིད་ལས། ། སྒྲུབ་པར་བྱེད་པ་གནས་མ་ཡིན། ། ཞེས་ཤློ་ཀ་གཅིག་སྟེ། དེ་ཡང་དོན་གྱིས་དོན་རྟོགས་སྤྱད་ཕྱིར་ཞེས་པ་རྟགས་དང་། དོན་ཞེས་པ་ཆོས་ཅན་དང་། ལ། ཕྱོགས་དང་རྟགས་ཀྱི་བརྗོད་ནུས་མེད་ཅེས་བསལ་བར་བཏང་སྟེ། དོན་སྒྲ་མི་རྟག་པ་ཆོས་ཅན། སྒྲ་མི་རྟག་ཅེས་པའི་ཕྱོགས་ཚིག་རྣམ་དག་དང་།
བྱས་ན་མི་རྟག་པས་ཁྱབ་ཅེས་སོགས་ཀྱི་རྟགས་ཀྱི་བརྗོད་པའི་གཏན་ཚིགས་རྣམ་དག་གཉིས་པོ་དེ་ལ་ཁྱོད་དངོས་སུ་སྒྲུབ་པའི་ནུས་པ་མེད་དེ། སྒྲ་མི་རྟག་པར་སྒྲུབ་པའི་ཚུལ་གསུམ་ཚང་བའི་དོན་གྱིས་ཁྱོད་ཀྱིས་དོན་དངོས་སུ་རྟོགས་པ་དེ་སྒྲུབ་དགོས་པ་གང་ཞིག ཚིག་དེ་གཉིས་ཀྱི་རྟགས་ལས་ཁྱོད་སྒྲུབ་པའི་ཚུལ་གསུམ་མ་ཚང་བའི་ཕྱིར་རོ། ། ཞེས་འཆད་པ་ལ། དོན་གྱིས་དོན་རྟོགས་ཞེས་སོགས་ཚིག་རྐང་གཉིས་སོ། ། ཡང་། དེས་ན་ཞེས་པ་རྟགས་དང་། དེ་དག་ཅེས་པ་ཆོས་ཅན་དང་། རང་ཉིད་ལས། སྒྲུབ་པར་བྱེད་པ་གནས་མ་ཡིན་ཞེས་པ་གསལ་བར་བཏང་སྟེ།
གོང་གི་ཕྱོགས་ཚིག་དང་རྟགས་ཚིག་དེ་དག་ཆོས་ཅན། གཞན་ལ་མ་ལྟོས་པར་རང་ཉིད་ལས་སྒྲ་མི་རྟག་པར་སྒྲུབ་པར་བྱེད་པའི་ནུས་པ་གནས་པ་མ་ཡིན་ཏེ། ཁྱོད་ཀྱི་རྟགས་ལས་སྒྲ་མི་རྟག་པར་སྒྲུབ་པར་བྱེད་པའི་ཚུལ་གསུམ་མ་ཚང་བ་དེས་ནའི་ཕྱིར། ཞེས་འཆད་པ་ལ། དེས་ན་དེ་དག་རང་ཉིད་ལས། ། ཞེས་སོགས་རྐང་པ་གཉིས་སོ། ། དེ་ལས་འཕྲོས་ཏེ་ཅུང་ཟད་དོགས་པ་སྤོང་བ་ལ། ཁོ་ན་རེ། སློབ་དཔོན་ཕྱོགས་ཀྱི་གླང་པོས། སྒྲ་བྱུང་ཚད་མའི་རྟེན་རྟགས་བཤད་པ་མི་འཐད་པར་ཐལ།
ཕྱོགས་ཚིག་རྣམ་དག་རྣམས་སྒྲུབ་ངག་ཡང་དག་གི་ཡན་ལག་ཡིན་པ་མི་འཐད་པའི་ཕྱིར་ཞེས་ཟེར་ན། དེ་ནི་གནད་མ་རྟོགས་པ་སྟེ། སློབ་དཔོན་ཕྱོགས་གླང་ནི། ཕྱོགས་ཚིག་རྣམ་དག་དེ། སྒྲ་མི་རྟག་ཅེས་པའི་ཚིག་རྣམ་དག་རང་སྨྲ་བ་པོའི་ཀུན་སློང་གི་བསམ་པ་སྔོན་སོང་དུ་སྟོན་པར་བྱེད་པའི་སྒྲུབ་བྱེད་ཚད་མར་བཞེད་པ་ཡིན་གྱི་སྒྲ་མི་རྟག་ཅེས་པའི་ཚིག་དེ་སྒྲ་མི་རྟག་པ་སྒྲུབ་པར་བྱེད་པའི་སྒྲུབ་བྱེད་ཚད་མར་མི་བཞེད་པའི་ཕྱིར་ཞེས་འཆད་པར་བྱེད་པ་ལ། ཕྱོགས་ཀྱི་ཚིག་དེ་སྨྲ་བ་པོའི། ། བསམ་པ་སྟོན་པར་བྱེད་པ་ལ། ། ཚད་ཡིན་ཞེས་སོ། ། དེ་ལས་འཕྲོས་ཏེ། སྒྲ་མི་རྟག་ཅེས་པའི་ཚིག་དེ་སྒྲ་མི་རྟག་པ་དངོས་སུ་སྒྲུབ་བྱེད་ཀྱི་རྟགས་ཡང་དག་ནི་མིན་ཏེ།
སྒྲ་མི་རྟག་ཅེས་པའི་ཚིག་དེ་ལས་ཕ་རོལ་པོའི་རྒྱུད་ལ་སྒྲ་མི་རྟག་པར་མཐའ་གཅིག་ཏུ་འཛིན་པའི་བག་ལ་ཉལ་གྱི་ཐེ་ཚོམ་དག་སྐྱེ་བ་ཡིན་པའི་ཕྱིར་ཞེས་པ་ལ། དེ་ལས་ཐེ་ཚོམ་དག སྐྱེ་ཕྱིར་དངོས་སུ་སྒྲུབ་བྱེད་མིན། ། ཞེས་སོ། ། འོ་ན་སྒྲ་མི་རྟག་ཅེས་པའི་ཚིག་དེ་ལ། སྒྲ་མི་རྟག་པ་དངོས་སུ་སྒྲུབ་པའི་ནུས་པ་མེད་མོད། དེ་ལ་སྒྲ་མི་རྟག་པ་བརྒྱུད་ནས་སྒྲུབ་པའི་ནུས་པ་ཙམ་ཞིག་ཡོད་དམ་སྙམ་ན། བསྒྲུབ་པར་བྱ་བ་བརྗོད་པ་ཡི། ། ཞེས་པ་རྟགས་དང་། བརྒྱུད་པ་ཡིས་ཀྱང་ནུས་པ་མེད། །
ཅེས་པ་བསལ་བ་དང་། ཆོས་ཅན་ཁ་བསྐང་དེ། སྒྲ་མི་རྟག་ཅེས་པའི་ཚིག་རྣམ་དག་ཆོས་ཅན། ཁྱོད་ལ་སྒྲ་མི་རྟག་པ་དངོས་སུ་སྒྲུབ་པའི་ནུས་པ་མེད་པ་མ་ཟད། བརྒྱུད་པ་ཡིས་ཀྱང་སྒྲ་མི་རྟག་པ་སྒྲུབ་པའི་ནུས་པ་མེད་དེ། ཁྱོད་ཀྱི་སྒྲ་མི་རྟག་པ་བསྒྲུབ་པར་བྱ་བ་ཙམ་ཞིག་བརྗོད་ཀྱི་སྒྲ་མི་རྟག་པ་ཡིན་པའི་སྒྲུབ་བྱེད་གང་ཡང་མ་བརྗོད་པའི་ཕྱིར་རོ་ཞེས་པ་ལ། བསྒྲུབ་པར་བྱ་བ་བརྗོད་པ་ཡི། ། བརྒྱུད་པ་ཡིས་ཀྱང་ནུས་པ་མེད། ། ཅེས་སོ། ། དེ་ལས་འཕྲོས་ཏེ།
བྱས་ན་མི་རྟག་པས་ཁྱབ་ཅེས་སོགས་ཀྱི་སྒྲུབ་ངག་ཡང་དག་དེ་ལའང་སྒྲ་མི་རྟག་པ་བརྒྱུད་ནས་སྒྲུབ་པའི་ནུས་པ་མེད་པར་ཐལ། སྒྲ་མི་རྟག་ཅེས་པའི་ཚིག་རྣམ་དག་དེ་ལ་དེ་བརྒྱུད་ནས་སྒྲུབ་པའི་ནུས་པ་མེད་པའི་ཕྱིར་ཞེ་ན། མ་ཁྱབ་བོ་ཞེས་སྟོན་པར་བྱེད་པ་ལ། རྟགས་ཀྱི་བརྗོད་པ་རང་ཉིད་ལ། ། ནུས་པ་མེད་ཀྱང་ནུས་སྟོན་བྱེད། ། ཅེས་པ་ཡིན་ལ། དེ་ཡང་། རྟགས་ཀྱི་བརྗོད་པ་ཞེས་པ་ཆོས་ཅན་དང་། རང་ཉིད་ལ་ནུས་པ་མེད་ཀྱང་ཞེས་པ་བསལ་བ་དང་། ནུས་སྟོན་བྱེད་ཅེས་པ་རྟགས་སུ་བཀོད་པ་སྟེ།
བྱས་ན་མི་རྟག་པས་ཁྱབ་ཅེས་སོགས་ཀྱི་སྒྲུབ་ངག་ཡང་དག་ཆོས་ཅན། ཁྱོད་རང་ཉིད་ལ་སྒྲ་མི་རྟག་པ་དངོས་སུ་སྒྲུབ་པའི་ནུས་པ་མེད་ཀྱང་བརྒྱུད་ནས་སྒྲུབ་པའི་ནུས་པ་ཡོད་དེ། སྒྲ་མི་རྟག་པ་དངོས་སུ་སྒྲུབ་ནུས་ཀྱི་ཚུལ་གསུམ་སྟོན་བྱེད་ཀྱི་དེ་སྐོར་གྱི་རྟགས་རྣམ་དག་ཡིན་པའི་ཕྱིར། ཞེས་པ་ལ། རྟགས་ཀྱི་བརྗོད་པ། ཞེས་སོགས་སོ་གཉིས་པ་ལུང་འགལ་སྤང་བ་ནི། ཁོ་ན་རེ། སྒྲ་མི་རྟག་ཅེས་པའི་ཕྱོགས་ཚིག་དེ་ལ་སྒྲ་མི་རྟག་པ་སྒྲུབ་པའི་ནུས་པ་ཡོད་པར་ཐལ། སློབ་དཔོན་ཕྱོགས་ཀྱི་གླང་པོས་མདོ་རྩ་འགྲེལ་དང་། རིགས་པ་འཇུག་སྒོ་ལས།
ཕྱོགས་ཚིག་སྒྲུབ་ངག་ཡང་དག་གི་ཡན་ལག་ཏུ་བརྗོད་དགོས་པར་བཤད་པའི་ཕྱིར་ཞེ་ན། སྐྱོན་མེད་དེ། སློབ་དཔོན་ཕྱོགས་གླང་དེས་སྒྲ་མི་རྟག་པ་དེ་སྒྲ་མི་རྟག་པ་སྒྲུབ་པའི་སྒྲུབ་བྱེད་ཡང་དག་འཇུག་པའི་གཞི་ཡིན་པའི་ཆ་ནས་དེ་སྒྲུབ་ཀྱི་སྒྲུབ་ངག་གི་ཡན་ལག་ཏུ་བརྗོད་དགོས་པར་བཤད་པ་ཡིན་གྱི། དེ་ལ་སྒྲ་མི་རྟག་པ་སྒྲུབ་པའི་ནུས་པ་ཡོད་པའི་ཆ་ནས་དེའི་ཡན་ལག་ཏུ་བཤད་པ་མིན་པའི་ཕྱིར། ཕྱོགས་གླང་གིས། དེ་ལ་དཔག་བྱ་བསྟན་པ་ནི། ། རྟགས་ཀྱི་དོན་གྱི་ཡུལ་དུ་འདོད། ། ཅེས་དང་། མདོ་རང་འགྲེལ་ལས། ཡན་ལག་རྣམས་ལས་གང་རྗེས་སུ་དཔག་པར་བྱ་བ་བསྟན་པ་ནི་ཁོ་བོ་ཅག་གི་སྒྲུབ་བྱེད་ཉིད་དུ་མི་འདོད་དེ།
དེ་ཉིད་ཐེ་ཚོམ་སྐྱེད་པར་བྱེད་པ་ཡིན་པའི་ཕྱིར། འོན་ཀྱང་རྟགས་ཀྱི་དོན་གྱི་ཡུལ་དུ་བསྟན་པའི་ཕྱིར་ཏེ། དེ་ནི་དེས་བསྒྲུབ་པར་བྱའོ་ཞེས་སྒྲ་མི་རྟག་པ་དེ་སྒྲ་མི་རྟག་པ་སྒྲུབ་པར་བྱེད་པའི་གཏན་ཚིགས་ཀྱི་ནུས་པ་འཇུག་པའི་དོན་གྱི་ཡུལ་ཙམ་དུ་བསྟན་པ་ཡིན་པའི་ཕྱིར་རོ་ཞེས་འཆད་པ་ལ། རྟགས་ཀྱི་དོན་གྱི་ཡུལ་ཉིད་ཀྱིས། ། ནུས་མེད་དེ་ནི་བརྗོད་པར་བཤད། ། ཅེས་གསུངས་སོ། ། གསུམ་པ་གཞན་གྱི་སྒྲུབ་བྱེད་དགག་པ་ལ། གལ་ཏེ་གྲངས་ཅན་ན་རེ། སྒྲ་མི་རྟག་ཅེས་པའི་ཚིག་དེ་ལའང་སྒྲ་མི་རྟག་པ་སྒྲུབ་པའི་ནུས་པ་ཡོད་དེ། སྒྲ་མི་རྟག་ཅེས་པའི་ཚིག་དེ་ལ་བརྟེན་ནས་སྒྲ་མི་རྟག་པ་སྒྲུབ་པར་བྱེད་པའི་རྟགས་ཀྱི་འགོད་པའི་ཚིག་འཇུག་པར་འགྱུར་བའི་ཕྱིར་ཞེས་པའི་རྩོད་པ་འཆད་པར་བྱེད་པ་ལ།
གལ་ཏེ་དེ་ལའང་ནུས་ཡོད་དེ། ། རྟགས་ཀྱི་ཚིག་ནི་འཇུག་ཅེ་ན། ། ཞེས་སོ། ། དེའི་ལན་འཆད་པར་བྱེད་པ་ལ། རྩ་བ་ལ་མ་ཁྱབ་སྟེ། སྒྲ་མི་རྟག་པ་སྒྲུབ་པའི་རྟགས་ཀྱི་འགོད་པའི་ཚིག་འཇུག་པ་དེ་ནི། ཕྱི་རྒོལ་གྱི་སྒྲ་རྟག་མི་རྟག་ཐེ་ཚོམ་ཟ་བའི་ཐེ་ཚོམ་གྱི་སྒོ་ནས་སྒྲ་མི་རྟག་པ་ཤེས་པར་འདོད་པས། སྒྲ་མི་རྟག་པ་སྒྲུབ་པའི་སྒྲུབ་བྱེད་ཅི་ཡིན་ཞེས། སྒྲུབ་བྱེད་དྲི་བའི་སྐབས་ལ་ཡང་བསྟན་པ་ཡིན་པའི་ཕྱིར་དང་། སྒྲ་རྟག་མི་རྟག་རྩོད་པ་བྱེད་པའི་ཚེ་སྔ་རྒོལ་གྱིས་མི་མཐུན་ཕྱོགས་སྒྲ་རྟག་ཅེས་ཁས་ལེན་པའི་ཚེ་ན་ཡང་སྒྲ་རྟག་ཅེས་པའི་ཚིག་ཆོས་ཅན།
ཁྱོད་ལ་ཡང་སྒྲ་མི་རྟག་པ་བརྒྱུད་ནས་སྒྲུབ་པའི་ནུས་པ་ཡོད་པར་ཐལ། ཚིག་ཁྱོད་ལ་བརྟེན་ནས། སྒྲ་མི་རྟག་པར་སྒྲུབ་པའི་རྟགས་ཀྱི་འགོད་པའི་ཚིག་འཇུག་པར་འགྱུར་བ་དེ་ནི་མཚུངས་པའི་ཕྱིར། འདོད་ན། སྒྲ་མི་རྟག་པ་བརྒྱུད་ནས་སྒྲུབ་པའི་ནུས་པ་ཡོད་པ་དེ་ནི་ཐུག་མེད་དུ་འགྱུར་བར་ཐལ། སྒྲ་རྟག་ཅེས་པའི་ཚིག་དེ་ལའང་སྒྲ་མི་རྟག་པ་བརྒྱུད་ནས་སྒྲུབ་པའི་ནུས་པ་ཡོད་པའི་ཕྱིར། འཁོར་གསུམ་ལས་ཀྱང་རིགས་པ་ཆེས་བཟང་ངོ་ཞེས་འཆད་པར་བྱེད་པ་ལ། དེ་ནི་ཐེ་ཚོམ་གྱིས་ཤེས་པར། ། འདོད་པའི་སྐབས་ལ་བསྟན་པ་ཡིན། ། མི་མཐུན་ཕྱོགས་ཁས་ལེན་ན་ཡང་། །
དེ་མཚུངས་ཕྱིར་ན་ཐུག་མེད་འགྱུར་ཞེས་སོ། ། དེས་ན་སྒྲ་མི་རྟག་པ་བརྒྱུད་ནས་སྒྲུབ་པའི་ནུས་པ་ཡོད་པའི་དོན། སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་གི་བརྒྱུད་རྒྱུ་ཡིན་པའམ། སྒྲ་མི་རྟག་པ་སྒྲུབ་པའི་གཏན་ཚིགས་རྣམ་དག་འཇུག་པའི་བརྒྱུད་རྒྱུ་ཡིན་པ་ལྟ་བུ་ལ་བསམ་ན། ཕྱོགས་སྔའི་རིགས་པ་ལ་ལན་གྱིས་ལྡོག་པར་མི་ནུས་ཤིང་། རང་ལ་ཡང་དཀའ་བའི་གནས་རྒྱུན་མི་འཆད་པ་འབྱུང་སྟེ། མི་འབྱུང་ན་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་གི་བརྒྱུད་རྒྱུར་གྱུར་པའི་སྒྲ་རྟག་ཅེས་པའི་ཚིག་ཆོས་ཅན། ཁྱོད་ལ་སྒྲ་མི་རྟག་པ་བརྒྱུད་ནས་སྒྲུབ་པའི་ནུས་པ་ཡོད་པར་ཐལ། ཁྱོད་དེའི་བརྒྱུད་རྒྱུར་གྱུར་པའི་ཚིག་ཡིན་པའི་ཕྱིར། ཁྱབ་པ་ཁས།
འདོད་ན། དེ་མཚུངས་ཕྱིར་ན་ཐུག་མེད་འགྱུར་གྱི་སྐྱོན་གནས། རྟགས་ནི། མི་མཐུན་ཕྱོགས་ཁས་ལེན་ན་ཡང་། ། ཞེས་པའི་སྐབས་སུ་ཁས་བླངས་ཏེ། སྒྲ་རྟག་ཅེས་པའི་ཚིག་ལ་བརྟེན་ནས། སྒྲ་མི་རྟག་པ་སྒྲུབ་པའི་གཏན་ཚིག་རྣམ་དག་འཇུག་པ་ཞིག་ཁས་བླངས་ཤིང་། དེ་ལ་བརྟེན་ནས་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་གཅིག་ངེས་པར་འབྱུང་བའི་ཕྱིར་རོ། ། ཡང་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་གི་དངོས་རྒྱུ་ལ་གནས་པའི་དེ་སྐོར་གྱི་ཕྱི་རྒོལ་རྣམ་དག་གི་ངོར་བཀོད་པའི་དེ་སྐོར་གྱི་སྒྲུབ་ངག་ཡང་དག་ཀྱང་ཆོས་ཅན། ཁྱོད་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་གི་བརྒྱུད་རྒྱུར་ཐལ།
ཁྱོད་ལ་སྒྲ་མི་རྟག་པ་བརྒྱུད་ནས་སྒྲུབ་པའི་ནུས་པ་ཡོད་པའི་ཕྱིར་ཏེ། ཁྱོད་སྒྲ་མི་རྟག་པ་དངོས་སུ་སྒྲུབ་ནུས་ཀྱིས་དེ་སྐོར་གྱི་ཚུལ་གསུམ་སྟོན་པའི་དེ་སྐོར་གྱི་གཏན་ཚིགས་རྣམ་དག་ཡིན་པའི་ཕྱིར། དེས་ན་ཁོ་བོ་ཅག་ནི། སྒྲ་མི་རྟག་པ་དངོས་སུ་སྒྲུབ་པའི་ནུས་པ་ཡོད་མེད། ཁོ་བོའི་རྟགས་ལས་སྒྲ་མི་རྟག་པ་སྒྲུབ་པའི་ཚུལ་གསུམ་ཚང་མ་ཚང་དང་། སྒྲ་མི་རྟག་པ་བརྒྱུད་ནས་སྒྲུབ་པའི་ནུས་པ་ཡོད་མེད། ཁོ་དེ་དངོས་སུ་སྒྲུབ་བྱེད་ཀྱི་ཚུལ་གསུམ་སྟོན་བྱེད་ཀྱི་དེ་སྐོར་གྱི་གཏན་ཚིགས་རྣམ་དག་ཡིན་མིན་ལ་རག་ལས་པ་ཡིན་གྱི། དེའི་དངོས་རྒྱུ་དང་བརྒྱུད་རྒྱུ་ཡིན་མིན་ལ་བློ་རྩེ་གཏད་པ་མ་ཡིན་པའི་གནད་ཤེས་ན། ཕ་རོལ་གྱི་རྩོད་པ་དང་རང་ལ་དཀའ་བའི་འཕྲང་ཐམས་ཅད་རང་གྲོལ་དུ་སོང་བ་ཡིན་ནོ། ། འདི་ནི་ཆོས་ཀྱི་གྲགས་པའི་བྱིན་རླབས་སྙིང་ལ་ཞུགས་པའི་བདུད་རྩི་ཁོ་ན་ཡིན་ཏེ།
གནད་ཤེས་ན་དོན་གྱིས་དོན་རྟོགས་ཕྱིར་དོན་ལ། ། ཞེས་སོགས་ཀྱི་རིགས་པའི་ཕུལ་དང་། རིགས་པའི་ནུས་པ་མ་ཉམས་པར་སོ་ན་གནས་པར་འགྱུར་གྱི། གཞན་དུ་ན་འདིའི་རིགས་པ་ཐམས་ཅད་རི་བོང་གི་ཅལ་དུ་འགྱུར་བའི་སྐྱོན་ཡོད་པའི་ཕྱིར་རོ། ། དེང་སང་འགའ་ཞིག་དཔལ་ལྡན་ཆོས་གྲགས་ལྟ་བུ་ལ། སྒྲ་མི་རྟག་པ་སྒྲུབ་པའི་ནུས་པ་ཡོད་ཅེས་ཁས་ལེན་པ་དང་། སྒྲ་མི་རྟག་ཅེས་པའི་ཚིག་ལ་སྒྲ་མི་རྟག་པ་སྒྲུབ་པ་དང་། སྒྲ་རྟག་པ་འགོག་པའི་ནུས་པ་གཉིས་ཚང་ཟེར་བ་ནི་ཐད་སོའི་གོ་བ་མ་ཆགས་པའི་སྐྱོན་ཡིན་ལ། ཕལ་ཆེར་དག་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྟགས་ལ། སྒྲ་མི་རྟག་པ་དངོས་སུ་སྒྲུབ་པའི་ནུས་པ་ཡོད་ཅེས་སྨྲ་བ་ཡང་རང་ལྡོག་དང་གཞི་ལྡོག་གི་ཤན་མ་ཕྱེད་པའི་སྐྱོན་ཡིན་པས།
བློ་གྲོས་རྩིང་ཤོབ་ཏུ་མ་ཤོར་བར་ཞིབ་མོའི་བློས་རྣམ་པར་དཔྱོད་ཅིག་ཅེས་བློ་གསལ་རྣམས་ལ་ཁོ་བོས་གདམས་སོ། ། དེས་རྒྱས་པར་བཤད་པ་སོང་། གཉིས་པ་བསྡུ་བ་ལ། སྒྲ་མི་རྟག་ཅེས་པའི་ཕྱོགས་ཚིག་རྣམ་དག་ལ། སྒྲ་མི་རྟག་པ་དངོས་བརྒྱུད་ཀྱི་སྒོ་ནས་ཀྱང་སྒྲུབ་པའི་ནུས་པ་མེད་ཅིང་། དེ་སྐོར་གྱི་གཏན་ཚིག་རྣམ་དག་ལ་སྒྲ་མི་རྟག་པ་དངོས་སུ་སྒྲུབ་པའི་ནུས་པ་མེད་ཀྱང་། བརྒྱུད་ནས་སྒྲུབ་པའི་ནུས་པ་ཡོད་དོ་ཞེས་བཤད་པའི་སྙིང་པོ་བསྡུས་ན་དེ་སྐོར་གྱི་ཕྱི་རྒོལ་རྣམ་དག་བླུན་པོའི་ངོར་བཀོད་པའི་བྱས་ན་མི་རྟག་པས་ཁྱབ་ཅེས་སོགས་ཀྱི་སྒྲུབ་ངག་ཡང་དག་ཆོས་ཅན། ཁྱོད་ལ་སྒྲ་མི་རྟག་པ་དངོས་སུ་སྒྲུབ་པའི་ནུས་པ་མེད་ཀྱང་། དེ་བརྒྱུད་ནས་སྒྲུབ་པའི་ནུས་པ་ཡོད་དེ། ཁྱོད་སྒྲ་མི་རྟག་པ་དངོས་སུ་སྒྲུབ་ནུས་ཀྱི་དེ་སྐོར་གྱི་ཚུལ་གསུམ་དྲན་ལམ་དུ་སྟོན་བྱེད་ཀྱི་གཏན་ཚིགས་རྣམ་དག་ཡིན་པའི་ཕྱིར།
དེ་ཡང་ཚིག་ཟིན་གྱི་འབྲས་བུའི་དབང་དུ་བྱས་ན། དེ་ཉིད་ཚིག་ཅེས་པ་དེ་ཆོས་ཅན་དང་། བསལ་བ་ཟུར་ནས་ཁ་བསྐང་། ལྷག་མ་རྟགས་སུ་བཀོད་དེ། བྱས་པའི་རྟགས་ཀྱིས་སྒྲ་མི་རྟག་པ་སྒྲུབ་པར་བྱེད་པའི་གཏན་ཚིགས་དེ་ཉིད་འགོད་པར་བྱེད་པའི་གཏན་ཚིགས་རྣམ་དག་ཆོས་ཅན། ཁྱོད་ལ་སྒྲ་མི་རྟག་པ་བརྒྱུད་ནས་སྒྲུབ་པའི་ནུས་པ་ཡོད་དེ། ནང་གི་ཡན་ལག་སྒྲ་མི་རྟག་པ་དངོས་སུ་སྒྲུབ་པའི་ནུས་པ་ནི། དེ་སྐོར་གྱི་ཚུལ་གསུམ་ཚང་བའི་རྟགས་ནི་བྱས་པ་ལྟ་བུ་ལ་ཡང་དག་པར་གནས་པ་ཡིན་ལ། ཚུལ་གསུམ་པོ་དེ་ལ་དྲན་པ་སྐྱེད་པའི་ནུས་པ་ནི། ཁྱོད་ལ་ཡང་དག་པར་གནས་པའི་ཕྱིར་རོ། །
ཞེས་འཆད་པ་ལ། རང་གི་ཡན་ལག་ནུས་པ་ནི། ། ཚུལ་གསུམ་རྟགས་ལ་ཡང་དག་གནས། ། དེ་ལ་དྲན་པ་སྐྱེད་པ་ནི། ། དེ་ཉིད་ཚིག་ལ་ཡང་དག་གནས། ། ཞེས་སོ། ། འདིར་ནང་གི་ཡན་ལག་ངོས་འཛིན་པ་ལ། སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་དེ། ནང་ཤེས་པས་བསྡུས་པས་ནང་ཡིན་ལ། སྒྲ་མི་རྟག་པ་དེའི་ཡན་ལག་ཡིན་པས་ན་ནང་གི་ཡན་ལག་ཅེས་སོ་སོར་འཆད་མོད།
ཁོ་བོ་ཅག་ནི་འདི་ལྟར་འདོད་དེ། སྒྲ་མི་རྟག་པ་ལ་སོགས་པའི་ཕྱོགས་རྣམས་སམ་སྒྲ་མི་རྟག་ཅེས་པ་ལ་སོགས་པ་ཕྱོགས་ཚིག་རྣམས་ནི། རྒོལ་ཕྱི་རྒོལ་གཉིས་རྩོད་པ་བྱེད་པའི་ནང་གི་ཡན་ལག་གམ། ཡན་ལག་ནང་མའམ། ཡན་ལག་སྔ་མ་ཞེས་བྱ་སྟེ། རྒོལ་ཕྱི་རྒོལ་རྩོད་པ་བྱེད་པའི་ཚེ་ན། སྒྲ་མི་རྟག་ཅེས་པ་ལ་སོགས་པའི་དམ་བཅའ་འཇོག་པ་དེ་ཐོག་མར་འབྱུང་བ་ཡིན་པའི་ཕྱིར། དམ་བཅའ་དེ་སྒྲུབ་བྱེད་ཀྱི་ཕྱོགས་ཆོས་དང་ཁྱབ་པའི་ཚུལ་གཉིས་སམ། ཕྱོགས་ཆོས་བརྗོད་པའི་ཡན་ལག་དང་ཁྱབ་པ་བརྗོད་པའི་ཡན་ལག་རྣམ་གཉིས་རྒོལ་ཕྱི་རྒོལ་རྩོད་པ་བྱེད་པའི་ཡན་ལག་ཕྱི་མ་ཞེས་བྱ་སྟེ། དམ་བཅའ་བཞག་ནས་སྒྲུབ་བྱེད་དེ་དག་ཕྱིས་བརྗོད་དགོས་པའི་ཕྱིར་རོ། །
འདི་ནི་ཁོ་བོ་ཅག་གིས་རང་བཟོ་མིན་ཏེ། འདི་དེ་དག་གི་སྐྱོན་མིན་ནམ། ། ཡན་ལག་ཕྱི་མ་ལ་ལྟོས་པ། ། ཞེས་རྟགས་དཔེ་དང་། རྟགས་དཔེ་བརྗོད་པའི་ཡན་ལག་རྣམས་ཡན་ལག་ཕྱི་མར་བཤད་པའི་ཤུགས་ལས། བསྒྲུབ་བྱ་དང་བསྒྲུབ་བྱ་བརྗོད་པའི་ཚིག་རྣམས་ཡན་ལག་ནང་མར་འབད་མེད་གྲུབ་པའི་ཕྱིར་དང་། ནང་གི་ཡན་ལག་ནུས་པ་ནི་ཞེས་པའི་གཞུང་དེས། བསྒྲུབ་བྱ་དང་བསྒྲུབ་བྱ་བརྗོད་པའི་ཚིག་རྣམས་ཡན་ལག་ནང་མར་དངོས་སུ་བཤད་པའི་ཤུགས་ལས། ཕྱོགས་ཆོས་དང་ཁྱབ་པ་བརྗོད་པའི་ཡན་ལག་རྣམས་ཡན་ལག་ཕྱི་མར་འབད་མེད་དུ་གྲུབ་པ་ཡིན་པའི་ཕྱིར་རོ། ། གཉིས་པ་རྩོད་པ་སྤང་བ་ལ།
རིགས་པ་དང་འགལ་བ་སྤང་བ་དང་། ཁས་བླངས་དང་འགལ་བ་སྤང་བའོ། ། དང་པོ་ལ། རྩོད་པ་དང་ལན་གཉིས། དང་པོ་ལ། གལ་ཏེ་ཡུལ་བསྟན་མེད་པར་ནི། ། ཞེས་སོགས་ཚིག་གཅིག་སྟེ། དེ་འབྲུ་དང་སྦྱར་ན། གལ་ཏེ་གྲངས་ཅན་ན་རེ། བྱས་ན་མི་རྟག་པས་ཁྱབ་ཅེས་སོགས་སྒྲུབ་ངག་ཡང་དག་གི་ཡན་ལག་ཏུ་སྒྲ་མི་རྟག་པ་དངོས་སུ་བརྗོད་དགོས་དེ།
དེ་མ་བརྗོད་ན་སྐྱོན་གསུམ་འབྱུང་བ་ཡིན་པའི་ཕྱིར། སྐྱོན་གསུམ་ཇི་ལྟར་སྙམ་ན། བྱས་ན་མི་རྟག་པས་ཁྱབ་ཅེས་སོགས་སྒྲུབ་ངག་ཡང་དག་གི་ཡན་ལག་ཏུ། ནུས་ཡུལ་སྒྲ་མི་རྟག་པ་དངོས་སུ་བསྟན་པ་ཉིད་ལས་ནི། སྒྲུབ་ངག་དེ་ལ་སྒྲ་མི་རྟག་པ་སྒྲུབ་པའི་ནུས་པ་གྲུབ་པར་འདོད་དེ། གལ་ཏེ་སྒྲུབ་ངག་དེའི་ཡན་ལག་ཏུ་ནུས་ཡུལ་སྒྲ་མི་རྟག་པ་དངོས་སུ་བསྟན་པ་མེད་པར་ནི། དེ་སྐོར་ཀྱི་རྟགས་འགོད་པའི་གཏན་ཚིགས་རྣམ་དག་གི་བྱེད་ལས་སྒྲ་མི་རྟག་པ་རྟོགས་པའི་རྟགས་ཅན་རྗེས་དཔག་སྐྱེད་པའི་ནུས་པ་འཇུག་པ་མེད་པའི་ཕྱིར་དང་། སྒྲུབ་ངག་དེ་ལས་བསྒྲུབ་བྱ་སྒྲ་མི་རྟག་པ་སྒྲུབ་མི་ནུས་པའི་ཕྱིར་དང་། སྒྲུབ་ངག་དེ་ཡན་ལག་མ་ཚང་བའི་སྐྱོན་གསུམ་ཡོད་པའི་ཕྱིར་ཞེས་པའི་རྩོད་པ་འཆད་པར་བྱེད་པ་ལ། གལ་ཏེ་ཡུལ་བསྟན་མེད་པར་ནི། །
གཏན་ཚིགས་འཇུག་པ་མེད་པའི་ཕྱིར། ། ཡུལ་བསྟན་པ་དག་ཉིད་ལས་ནི། ། ནུས་པ་གྲུབ་པར་འདོད་ཅེ་ན། ། ཞེས་སོ། ། གཉིས་པ་དེའི་ལན་འཆད་པ་ལ། རིམ་པ་བཞིན་དུ་ལན་གསུམ་ཡོད་པའི་དང་པོ་ནི། ཁྱབ་སྔོན་ཅན་ལ་དེ་མེད་ཀྱང་། ། ཞེས་སོགས་ཤློ་ཀ་གཅིག་སྟེ། སྒྲ་ནི་བྱས་ཡིན་འདི་འདྲ་ཀུན། ། ཞེས་པའི་མཐའི་གསལ་བྱེད་དེ།
ཁྱབ་སྔོན་ཅན་ལ་དེ་མེད་ཀྱང་། ། ཞེས་པའི་ཚིག་རྐང་དང་པོ་ལ་སྦྱར་ན། ཁྱབ་སྔོན་ཅན་ལ་དེ་མེད་ཀྱང་། ། ཞེས་པའི་ཐོག་མའི་གསལ་བྱེད་འདི། སྒྲ་ནི་བྱས་ཡིན་འདི་འདྲ་ཀུན། ། ཞེས་ཚིག་རྐང་འོང་མ་ལ་སྦྱར་ཏེ་འཆད་པ་ནི། ཁོ་བོའི་མན་ངག་ཡིན་པས་འདི་ལྟར་བྱ་སྟེ། བྱས་ན་མི་རྟག་པས་ཁྱབ་ཅེས་སོགས་ཁྱབ་པ་སྔོན་འགྲོ་ཅན་གྱི་སྒྲུབ་ངག་གི་ཡན་ལག་ཏུ་སྒྲ་མི་རྟག་པ་དངོས་སུ་བརྗོད་མི་དགོས་ཏེ། དེའི་ཡན་ལག་ཏུ་སྒྲ་མི་རྟག་པ་དངོས་སུ་བརྗོད་པ་དེ་མེད་ཀྱང་དེ་བཀོད་པ་ལ་བརྟེན་ནས། དེ་འགོད་ཡུལ་གྱི་རྒོལ་བ་བླུན་པོའི་རྒྱུད་ལ།
དེ་སྐོར་གྱི་ཚུལ་གསུམ་དྲན་ལམ་དུ་འཕངས་པས་དོན་གྱིས་རྒོལ་བ་དེའི་རྒྱུད་ལ། སྒྲ་འཇིག་པར་རྟོགས་པའི་རྟགས་ཅན་རྗེས་དཔག་གི་བློ་ངང་གི་སྐྱེ་བར་འགྱུར་པའི་ཕྱིར། ཞེས་འཆད་པ་ལ། ཁྱབ་སྔོན་ཅན་ལ་དེ་མེད་ཀྱང་། ། བྱས་པ་གང་ཡིན་མི་རྟག་པ། ། སྒྲ་ཡང་བྱས་ཞེས་བརྗོད་པས་ཀྱང་། ། དོན་གྱིས་དེ་ནི་འཇིག་བློར་འགྱུར། ། ཞེས་སོ། ། དེ་ནི་ཚིག་རྐང་འོག་མའི་གསལ་བྱེད་གོང་མ་ལ་སྦྱར་བའོ། ། ཡང་དེ་སྐོར་གྱི་ཕྱོགས་ཆོས་སྔོན་འགྲོ་ཅན་གྱི་སྒྲུབ་ངག་ཡང་དག་གི་ཡན་ལག་ཏུ།
སྒྲ་མི་རྟག་པ་དངོས་སུ་བརྗོད་མི་དགོས་ཏེ། དེའི་ཡན་ལག་ཏུ་སྒྲ་མི་རྟག་པ་དངོས་སུ་བརྗོད་པ་དེ་མེད་ཀྱང་། སྒྲ་ནི་བྱས་པ་ཡིན། བྱས་པ་འདི་འདྲ་ཀུན་མི་རྟག་པ་ཡིན། དཔེར་ན་བུམ་པ་བཞིན་ནོ་ཞེས་ནི་བརྗོད་པས་ཀྱང་། འགོད་ཡུལ་གྱི་རྒོལ་བ་དེའི་རྒྱུད་ལ་ཚུལ་གསུམ་དྲན་ལམ་དུ་གསལ་བར་བྱས་པའི་དོན་གྱིས་ཏེ་ངང་གིས་སྒྲ་འཇིག་པར་རྟོགས་པའི་བློ་སྐྱེ་བ་ཡིན་པའི་ཕྱིར་ཞེས་འཆད་པ་ལ། ཕྱོགས་སྔོན་ཅན་ལ་དེ་མེད་ཀྱང་། སྒྲ་མིན་བྱས་ཡིན་འདི་འདྲ་ཀུན། ། མི་རྟག་ཅེས་ནི་བརྗོད་པས་ཀྱང་། ། དོན་གྱིས་དེ་ནི་འཇིག་བློ་འགྱུར། །
ཞེས་སོ། ། དེ་ནི་ཁྱབ་སྔོན་ཅན་ལ་དེ་མེད་ཀྱང་། ། ཞེས་ཐོག་མའི་གསལ་བྱེད་འདི་ལ་སྦྱར་བའོ། ། འདིར་མཁས་པ་ཆེན་པོ་འགའ་ཞིག ཕྱོགས་ཆོས་དང་ཁྱབ་པ་ཚད་མས་ཤེས་པ་སྔོན་དུ་སོང་བ་ཅན་གྱི་རྒོལ་བ་ལ། བསྒྲུབ་བྱ་དངོས་སུ་བརྗོད་པ་དེ་མེད་ཀྱང་ཞེས་འབྲུ་ནོན་མཛད་པ་དེ་མི་འཐད་དེ། མཐའ་ཐོག་གི་གསལ་བྱེད་ཀྱི་གནད་མ་དགོངས་པའི་རྣམ་འགྱུར་ཡིན་པའི་ཕྱིར། མཐའ་ཐོག་གི་གསལ་བྱེད་དེ་ཡང་ངེས་པར་གོ་དགོས་ཏེ། དེ་མ་ཤེས་ན། གཞུང་དངོས་བསྟན་ལ།
ཁྱབ་པ་སྔོན་འགྲོ་ཅན་གྱིས་ཡན་ལག་ཏུ་བསྒྲུབ་བྱ་བརྗོད་མི་དགོས་ཏེ། ཕྱོགས་ཆོས་སྔོན་འགྲོ་ཅན་གྱི་ཡན་ལག་ཏུ་དེ་བརྗོད་མི་དགོས་པའི་ཕྱིར་ཞེས་པ་གཅིག་ལས་མི་འབྱུང་བའི་ཕྱིར་རོ། ། གོང་གི་རྩོད་པ་གཉིས་པའི་ལན་འཆད་པ་ནི། ཕྱོགས་བསྟན་པ་ནི་མེད་ན་ཡང་། ། འགྲུབ་པ་ལ་ནི་གེགས་མེད་ཕྱིར། ། ཞེས་པ་ཚིག་རྐང་གཉིས་ཏེ། འབྲུ་དང་སྦྱར་ན། བྱས་ན་མི་རྟག་པས་ཁྱབ་ཞེས་སོགས་ཀྱི་སྒྲུབ་ངག་ཡང་དག་གི་ཡན་ལག་ཏུ་སྒྲ་མི་རྟག་པ་དངོས་སུ་མ་བརྗོད་པས། སྒྲུབ་ངག་དེས་བསྒྲུབ་བྱ་སྒྲ་མི་རྟག་པ་མི་འགྲུབ་པའི་སྐྱོན་མེད་དེ། སྒྲུབ་ངག་དེའི་ཡན་ལག་ཏུ་ཕྱོགས་སྒྲ་མི་རྟག་པ་དངོས་སུ་བསྟན་པ་ནི་མེད་ན་ཡང་།
སྒྲུབ་ངག་དེས་སྒྲ་མི་རྟག་པ་འགྲུབ་པ་ལ་ནི། འགལ་རྐྱེན་གྱི་གེགས་ཅུང་ཟད་ཀྱང་མེད་པའི་ཕྱིར་ཏེ། སྒྲུབ་ངག་དེས་དེ་སྐོར་གྱི་ཚུལ་གསུམ་གསལ་བར་སྟོན་ནུས། དེ་བསྟན་པས་སྒྲ་མི་རྟག་རྟོགས་ཀྱི་རྗེས་དཔག་བདེ་བླག་ཏུ་སྐྱེའོ་ཞེས་བཤད་ཟིན་པའི་ཕྱིར། ཞེས་འཆད་པ་ལ། ཕྱོགས་བསྟན་པ་ནི་མེད་ན་ཡང་། ། ཞེས་སོགས་བྱུང་། ། རྩོད་པ་གསུམ་པའི་ལན་ནི། གསུམ་ལས་ཚུལ་གསུམ་གང་རུང་ཉིད། ། མ་བསྟན་མ་ཚང་ཡིན་པར་བརྗོད། །
ཅེས་པ་སྟེ། འབྲུ་དང་སྦྱར་ན། བྱས་ན་མི་རྟག་པས་ཁྱབ་ཅེས་སོགས་ཀྱི་སྒྲུབ་ངག་ཡང་དག་གི་ཡན་ལག་ཏུ། སྒྲ་མི་རྟག་པ་དངོས་སུ་མ་བརྗོད་པས། སྒྲུབ་ངག་དེ་ཡན་ལག་མ་ཚང་བར་ཐལ་བའི་སྐྱོན་མེད་དེ། སྒྲུབ་ངག་དེས་དེ་སྐོར་གྱི་ཚུལ་གསུམ་ལས་ཚུལ་གང་ཡང་རུང་བ་གཅིག་དངོས་ཤུགས་གང་རུང་ལ་མ་བསྟན་ན། སྒྲུབ་ངག་དེ་ཡན་ལག་མ་ཚང་བ་ཡིན་པར་བརྗོད་ཀྱི། དེའི་ཡན་ལག་ཏུ་སྒྲ་མི་རྟག་པ་དངོས་སུ་མ་བསྟན་ན། སྒྲུབ་ངག་དེ་ཡན་ལག་མ་ཚང་བའི་སྐྱོན་དུ་མི་འགྱུར་གྱི། ཡན་ལག་ལྷག་པའི་སྐྱོན་དུ་འགྱུར་བ་ཡིན་པའི་ཕྱིར།
དེའི་དོན་ཡང་དེ་སྐོར་གྱི་སྒྲུབ་ངག་ཡང་དག་ལ་དེ་སྐོར་གྱི་ཚུལ་གསུམ་གང་རུང་གཅིག་དངོས་ཤུགས་གང་རུང་ལ་བསྟན་པས་ཆོག་ཅེས་པ་མ་ཡིན་གྱི། དེ་སྐོར་གྱི་ཚུལ་གསུམ་ཀ་དངོས་ཤུགས་གང་རུང་ལ་བསྟན་པ་ཅིག་དགོས་ཞེས་པའི་དོན་ཡིན་ཏེ། དེ་སྐོར་གྱི་ཆོས་མཐུན་སྦྱོར་རྣམས་ཀྱིས་དེ་སྐོར་གྱི་ཕྱོགས་དང་རྗེས་ཚུལ་དངོས་སུ་བསྟན་ནས་ལྡོག་ཚུལ་ཤུགས་ལ་བསྟན་པའི་ཕྱིར་དང་། དེ་སྐོར་གྱི་མི་མཐུན་སྦྱོར་རྣམས་ཀྱིས་དེ་སྐོར་གྱི་ཕྱོགས་ཆོས་དང་ལྡོག་ཚུལ་དངོས་སུ་བསྟན་ནས། རྗེས་ཚུལ་ཤུགས་ལ་བསྟན་པ་ཡིན་པའི་ཕྱིར་ཞེས་པ་ལ་གསུམ་ལས་ཞེས་སོགས་སོ། ། ཡང་། རང་རེའི་ལེགས་བཤད་ཉི་མའི་འོད་ཟེར་གྱི་དངོས་བསྟན་ལ། དེ་སྐོར་གྱི་སྒྲུབ་ངག་ཡང་དག་ཡིན་ན་དེ་སྐོར་གྱི་ཚུལ་གསུམ་དངོས་སུ་བརྗོད་པས་ཁྱབ་ཞེས་གསུང་གིན་འདུག་པ་ལྟར་ན། འབྲུ་ནོན་འདི་ལྟར་བྱ་སྟེ། བྱས་ན་མི་རྟག་པས་ཁྱབ་ཅེས་སོགས་ཀྱི་སྒྲུབ་ངག་གི་ཡན་ལག་ཏུ།
སྒྲ་མི་རྟག་པ་དངོས་སུ་མ་བརྗོད་པས་དེ་ཡན་ལག་མ་ཚང་བར་ཐལ་བའི་སྐྱོན་མེད་དེ། སྒྲུབ་ངག་དེས་དེ་སྐོར་གྱི་ཚུལ་གསུམ་ལས་ཚུལ་གང་ཡང་རུང་བ་གཅིག་དངོས་སུ་མ་བསྟན་ན་དེ་ཡན་ལག་མ་ཚང་བ་ཡིན་པར་བརྗོད་ཀྱི། དེས་སྒྲ་མི་རྟག་པ་དངོས་སུ་མ་བརྗོད་ན་ཡན་ལག་མ་ཚང་བར་མི་འགྱུར་ཞིང་། བརྗོད་ན་ལྷག་པའི་སྐྱོན་དང་བཅས་པ་ཡིན་པའི་ཕྱིར་རོ། ། དེའི་དོན་ཡང་། དེ་སྐོར་གྱི་སྒྲུབ་ངག་ཡང་དག་ལ། དེ་སྐོར་གྱི་ཚུལ་གསུམ་གང་རུང་ཞིག་དངོས་སུ་བརྗོད་པས་ཆོག་ཅེས་པ་མིན་གྱི། དེ་སྐོར་གྱི་ཚུལ་གསུམ་ཀ་དངོས་སུ་བརྗོད་པ་ཅིག་དགོས་ཞེས་པའི་དོན་ཡིན་ཏེ། དེ་སྐོར་གྱི་སྒྲུབ་ངག་ཡང་དག་ཡིན་ན་ནི། བྱས་པ་དེ་སྐོར་གྱི་ཚུལ་གསུམ་དུ་དངོས་སུ་བརྗོད་པ་གཅིག་དགོས་པའི་ཕྱིར་རོ། །
ཞེས་འཆད་པ་ལ། གསུམ་ལས་ཞེས་སོགས་སོ། ། དཔལ་འབུམ་ཕྲག་གསུམ་པ་དགྱེས་པར་བྱེད་པའི་ལེགས་བཤད་དོ།། ༈ །།གཉིས་པ་ཁས་བླངས་དང་འགལ་བའི་རྩོད་པ་སྤང་བ་ནི། རྩོད་པ་དང་ལན་གཉིས། དང་པོ་ལ། གང་ལ་གང་གིས། ཚུལ་གསུམ་ཇི་ལྟར་རྩོད་པ་གསུམ། དང་པོ་ནི། དོན་གྱིས་དོན་རྟོགས་ཞེས་པའི་སྐབས་སུ།
ཕྱོགས་ཚིག་སྒྲུབ་ངག་ཡང་དག་གི་ཡན་ལག་ཡིན་པ་དགག་ནས། དམ་བཅའ་ཡང་དག་ཏུ་ཁས་བླངས་པ་དེ་ལ་རྩོད། གཉིས་པ་ནི་རིགས་པ་ཅན་ཁ་ཅིག་གིས་རྩོད། གསུམ་པ་ནི། སློབ་དཔོན་ཕྱོགས་གླང་གིས། རིགས་པ་ཅན་པ་རྣམས་ན་རེ། ། བསྒྲུབ་བྱ་སྟོན་ཞེས་པ་འདི་ལ། ། གྲུབ་པ་མེད་པར་དོན་གྱི་བྱས། ། དེ་ལྟ་ན་ནི་རྟགས་དང་དཔེ། ། མ་གྲུབ་གཞན་ཡང་དམ་བཅར་འགྱུར། །
ཞེས་རིགས་པ་ཅན་པས་སྐྱོན་འཕངས་པའི་རིགས་པ་རྣམས་ཁྱོད་རང་ལ་ཡང་མཚུངས་ཞེས་པའི་ཚུལ་གྱིས་རྩོད། འོ་ན་དཔེ་རྟགས་མ་གྲུབ་པ་ནི་ཇི་ལྟ་བུ། དེའི་སྐྱོན་རང་ལ་འཇུག་པའི་ཚུལ་ཇི་ལྟར་སྙམ་ན། སྒྲ་དེ་ཆོས་ཅན། སྒྲ་མི་རྟག་སྟེ་ཚུར་མཐོང་མིག་ཤེས་ཀྱི་གཟུང་བྱ་ཡིན་པའི་ཕྱིར། དཔེར་ན་བློ་བཞིན། ཞེས་སོགས་ཀྱི་སྒྲུབ་ངག་བཀོད་པ་ན། སྒྲ་ཚུར་མཐོང་མིག་ཤེས་ཀྱི་གཟུང་བྱ་ཡིན་ཞེས་པའི་ཚིག་དང་། བློ་ཚུར་མཐོང་མིག་ཤེས་ཀྱི་གཟུང་བྱ་ཡིན་ཞེས་པའི་ཚིག་གཉིས་པོ་དེ་ནི། དེ་སྐོར་གྱི་དཔེ་མ་གྲུབ་པ་བརྗོད་པའི་ཚིག་ཡིན་ཏེ།
སྒྲ་ཚུར་མཐོང་མིག་ཤེས་ཀྱི་གཟུང་བྱ་ཡིན་པ་དེ་དེ་སྐོར་གྱི་རྟགས་མ་གྲུབ་པ་དང་། བློ་ཚུར་མཐོང་མིག་ཤེས་ཀྱི་གཟུང་བྱ་ཡིན་པ་དེ་དེ་སྐོར་གྱི་དཔེ་རྟགས་མ་གྲུབ་པ་ཡིན་པའི་ཕྱིར། དེས་ན་རིགས་པ་ཅན་པས་བསྒྲུབ་བྱ་བརྗོད་པ་དམ་བཅའི་མཚན་ཉིད་དང་། བསྒྲུབ་བྱ་བརྗོད་པའི་དོན་ཡང་། མ་གྲུབ་པ་བརྗོད་པ་ཡིན་པའི་ཕྱིར། ཞེས་པ་ལ་བློ་རྩེ་གཏད་པ་ཕྱོགས་སྔར་བྱས་ནས། སློབ་དཔོན་ཕྱོགས་གླང་གིས་སྒྲ་ཚུར་མཐོང་མིག་ཤེས་ཀྱི་གཟུང་བྱ་ཡིན་ཞེས་པའི་ཚིག་འདི་ཆོས་ཅན། ཚུར་མཐོང་མིག་ཤེས་ཀྱི་གཟུང་བྱའི་སྒྲ་མི་རྟག་པ་སྒྲུབ་པའི་དམ་བཅའ་ཡིན་པར་ཐལ། དེ་སྐོར་གྱི་བསྒྲུབ་བྱ་བརྗོད་པ་ཡིན་པའི་ཕྱིར་ཏེ། དེ་སྐོར་གྱི་མ་གྲུབ་པ་བརྗོད་པ་ཡིན་པའི་ཕྱིར།
ཞེས་སྐྱོན་འཕངས་པ་ཡིན་ལ། རིགས་པ་ཅན་པ་ན་རེ། ཁྱོད་རང་གིས་ཀྱང་བསྒྲུབ་བྱ་བརྗོད་པའི་ཚིག་དམ་བཅའི་མཚན་ཉིད་དང་། ཕྱོགས་ཚིག་སྒྲུབ་བྱེད་ཀྱི་ཡན་ལག་མིན་པར་ཁས་བླངས་པ་ལ་སྐྱོན་འདི་འཇུག་སྟེ། འོ་ན་སྒྲ་ཚུར་མཐོང་མིག་ཤེས་ཀྱི་གཟུང་བྱ་ཡིན་ཞེས་པའི་ཚིག་འདི་ནི་ཆོས་ཅན། ཚུར་མཐོང་མིག་ཤེས་ཀྱི་གཟུང་བྱའི་རྟགས་ཀྱིས་སྒྲ་མི་རྟག་པར་སྒྲུབ་པའི་དམ་བཅར་ཐལ། དེ་སྐོར་གྱི་བསྒྲུབ་བྱ་བརྗོད་པ་ཡིན་པའི་ཕྱིར། འདོད་ན། ཕྱོགས་ཚིག་རྣམ་དག་སྒྲུབ་བྱེད་ཀྱི་ཡན་ལག་མིན་པར་ཁས་བླངས་པ་དང་། ཁས་བླངས་ནང་འགལ་ཞེས་པ་འདི་ཕྱོགས་སྔ་མའི་ནམ་གསལ་བར་ལངས་པའོ། །
གཉིས་པ་དེའི་ལན་འཆད་པ་ལ། ལན་དངོས་དང་། ཉེས་སྤོངས་རིམ་པར་དགག་པའོ། ། དང་པོ་ལ། བསྒྲུབ་བྱ་བརྗོད་པར་དམ་བཅས་ནའང་། ། སྨྲར་རེ་ལ་སྐྱོན་འཐད་མིན་དེ། ། སྒྲུབ་བྱེད་དབང་དུ་བྱས་ཉིད་ཀྱིས། ། རྟགས་ཀྱི་ལྟར་སྣང་ཐལ་མིན་ཕྱིར། ། ཞེས་པ་ཡིན་ལ། དེ་ཡང་འཐད་མིན་དེ་ཞེས་པ་ཡན་ཆད་བསལ་བ་དང་།
དེ་མན་ཆད་རྟགས་དང་། ཆོས་ཅན་ཟུར་ནས་ཁ་བསྐངས་ཏེ། ཤེས་བྱ་ཆོས་ཅན། ཆོས་གྲགས་ལུགས་ལ། བསྒྲུབ་བྱ་བརྗོད་པའི་ཚིག དམ་བཅའི་མཚན་ཉིད་དུ་ཁས་བླངས་ནའང་། དེ་ལྟར་སྨྲ་བ་དེ་ལ་རྟགས་མ་གྲུབ་པ་བརྗོད་པ་སྟེ་སྒྲ་ཚུར་མཐོང་མིག་ཤེས་ཀྱི་གཟུང་བྱ་ཡིན་ཞེས་བརྗོད་པའི་ཚིག་ཆོས་ཅན། ཚུར་མཐོང་མིག་ཤེས་ཀྱི་གཟུང་བྱའི་རྟགས་ཀྱིས་སྒྲ་མི་རྟག་པའི་དམ་བཅའ་ཡིན་པར་ཐལ། དེ་སྐོར་གྱི་བསྒྲུབ་བྱ་བརྗོད་པ་ཡིན་པའི་ཕྱིར། ཞེས་པའི་སྐྱོན་འཇུག་པ་དེ་འཐད་པ་ཡིན་ཏེ།
དེ་སྐོར་གྱི་སྒྲུབ་བྱེད་བརྗོད་པའི་དབང་དུ་བྱས་པ་ཉིད་ཀྱིས་རྟགས་ཀྱི་ལྟར་སྣང་བ་སྟེ། དེ་སྐོར་གྱི་དཔེ་རྟགས་མ་གྲུབ་པ་བརྗོད་པ་རྣམས་ནི། ཐལ་བ་དེའི་བསྒྲུབ་བྱ་བརྗོད་པ་ཡིན་པའི་ཕྱིར། ཞེས་པ་ལ། བསྒྲུབ་བྱ་བརྗོད་པར་དམ་བཅས་ནའང་། ། ཞེས་སོགས་སོ། ། གཉིས་པ་དེའི་ཉེས་སྤོང་དགག་པ་ལ། ཉེས་སྤོང་གི་ལན་དང་པོ་ལ་ཁས་བླངས་ནང་འགལ་བསྟན་པ་དང་། གཉིས་པ་ལ་ཁས་བླངས་ནང་འགལ་བསྟན་པའོ། ། དང་པོ་ལ།
ཁོ་ན་རེ། ངེད་ལ་ཡང་སློབ་དཔོན་ཕྱོགས་གླང་གིས་བརྗོད་པའི་སྐྱོན་དེ་མི་འཇུག་སྟེ། དཔེ་རྟགས་མ་གྲུབ་པ་བརྗོད་པ་ཆོས་ཅན། དེ་སྐོར་གྱི་བསྒྲུབ་བྱ་བརྗོད་པ་མིན་པར་ཐལ། དེ་སྐོར་གྱི་སྒྲུབ་བྱེད་བརྗོད་པ་ཡིན་པའི་ཕྱིར། ཞེས་པའི་སྐྱོན་སྤོང་གི་ལན་ཁྱད་པར་མེད་པར་བརྗོད་པའི་ཕྱིར་ཞེ་ན། དེ་ལྟར་སྐྱོན་སྤོང་ཁྱད་པར་མེད་པར་བརྗོད་ན་ཡང་། རིགས་པ་ཅན་པ་ཁྱོད་རང་ལ། དཔེ་རྟགས་མ་གྲུབ་པ་བརྗོད་པ་བསྒྲུབ་བྱ་བརྗོད་པ་ཡིན་ནམ་སྙམ་པའི་ཐེ་ཚོམ་སྐྱེ་བར་འགྱུར་བ་སྟེ། དཔེ་རྟགས་མ་གྲུབ་པ་བརྗོད་པ་བསྒྲུབ་བྱ་བརྗོད་པ་མིན་པའི་དོགས་པ་ཆོད་པར་མི་འགྱུར་ཏེ།
ཁྱོད་རང་གིས་བསྒྲུབ་བྱ་བརྗོད་པ་དང་སྒྲུབ་བྱེད་བརྗོད་པ་རིགས་གཅིག་པ་སྟེ། དེ་གཉིས་ཀྱི་གཞི་མཐུན་ཁས་བླངས་པའི་གནད་ཀྱི་ཁས་བླངས་ནང་འགལ་འབྱུང་བ་ཡིན་པའི་ཕྱིར་རོ། ། ཇི་ལྟར་འབྱུང་ན། རིགས་པ་ཅན་པས་སྒྲ་ཆོས་ཅན། མི་རྟག་སྟེ་ཚུར་མཐོང་མིག་ཤེས་ཀྱི་གཟུང་བྱ་ཡིན་པའི་ཕྱིར་དཔེར་ན་བློ་བཞིན་ཞེས་བཀོད་པའི་ཚེ་སྒྲ་ཚུར་མཐོང་མིག་ཤེས་ཀྱི་གཟུང་བྱ་ཡིན་ཞེས་པའི་རྟགས་མ་གྲུབ་པ་བརྗོད་པ་དང་། བློ་ཚུར་མཐོང་མིག་ཤེས་ཀྱི་གཟུང་བྱ་ཡིན་ཞེས་པའི་དཔེ་མ་གྲུབ་པའི་བརྗོད་པའི་ཚིག་གཉིས་ཆོས་ཅན། ཚུར་མཐོང་མིག་ཤེས་ཀྱི་གཟུང་བྱའི་རྟགས་ཀྱིས་སྒྲ་མི་རྟག་པ་སྒྲུབ་པའི་ཕྱིར། དེ་བསྒྲུབ་བྱ་བརྗོད་པ་མིན་པར་ཐལ། དེ་སྐོར་གྱི་སྒྲུབ་བྱེད་བརྗོད་པ་ཡིན་པའི་ཕྱིར་ཞེས་ཟེར་ན། ཁྱོད་རང་ལ་སྒྲ་མི་རྟག་ཅེས་པའི་ཚིག་ཆོས་ཅན།
ཐལ་ཕྱིར་འཁོར་གསུམ་ཡིན་ནོ་ཞེས་པ་དེ་འཆད་པ་ལ། ཁྱད་པར་མེད་པར་བརྗོད་ན་ཡང་། ། རིགས་གཅིག་ཐེ་ཚོམ་སྐྱེ་འགྱུར་ཏེ། ། ཞེས་སོ། །

ཡང་ཁོ་ན་རེ། སྐྱོན་མེད་དེ། སྒྲུབ་བྱེད་བརྗོད་པ་ལས་གཞན་པའི་བཞིན་དུ་སྟེ་བསྒྲུབ་བྱ་བརྗོད་པའི་ཚིག་དམ་བཅའི་མཚན་ཉིད་དུ་ཁས་ལེན་པའི་ཕྱིར་ཞེ་ན། མི་འཐད་དེ། ཁྱོད་རང་གིས་བསྒྲུབ་བྱ་བརྗོད་པའི་ཚིག་ཀུན་དམ་བཅར་ཁས་བླངས་པས། རྩ་བའི་དམ་བཅའ་ཉམས་པར་ཐལ་བར་འགྱུར་བའི་སྐྱོན་ཡོད་པའི་ཕྱིར་རོ་ཞེས་འཆད་པ་ལ། གཞན་དུ་བསྒྲུབ་བྱ་བརྗོད་པ་ཀུན། ། དམ་བཅའ་བར་ནི་ཐལ་བར་འགྱུར། ། ཞེས་སོ། ། རྩ་བའི་ཉེས་སྤོང་གཉིས་པ་དགག་པ་ལ། ཁོ་ན་རེ།
རིགས་པ་ཅན་པ་གཞན་དག་ལ་ཡང་། དཔེ་རྟགས་མ་གྲུབ་པ་བརྗོད་པ་སྟེ། སྒྲ་ཚུར་མཐོང་མིག་ཤེས་ཀྱི་བཟུང་བྱ་ཡིན་ཞེས་པའི་ངག་དེ། ཚུར་མཐོང་མིག་ཤེས་ཀྱི་བཟུང་བྱའི་རྟགས་ཀྱིས་སྒྲ་མི་རྟག་པ་སྒྲུབ་པའི་སྒྲུབ་བྱེད་བརྗོད་པ་ཡིན་པའི་སྐྱོན་མེད་དེ། དེ་སྐོར་གྱི་མ་གྲུབ་པ་བརྗོད་པ་ཡིན་པའི་ཕྱིར། ཁྱབ་སྟེ། དེ་སྐོར་གྱི་སྒྲུབ་བྱེད་བརྗོད་པ་ཡིན་ན་དེ་སྐོར་གྱི་གྲུབ་པ་བརྗོད་པ་ཡིན་དགོས་པའི་ཕྱིར་ཞེས་ཟེར་ན། ཁྱོད་རང་ལ་ཁས་བླངས་ནང་འགལ་ཡིན་ཏེ། དེ་ལྟར་མིན་པ་ད་ནི་བསྒྲུབ་བྱ་བསྟན་པ་སྒྲ་མི་རྟག་ཅེས་པ་ལ་སོགས་པའི་ཚིག་དག་ཆོས་ཅན། ཁྱོད་ཇི་ལྟར་ན་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་སྒྲུབ་བྱེད་ཀྱི་ཡན་ལག་ཡིན་ཏེ་དེ་མ་ཡིན་པར་ཐལ།
དེ་སྐོར་གྱི་མ་གྲུབ་པ་བརྗོད་པ་ཡིན་པའི་ཕྱིར། འཁོར་གསུམ་ཞེས་འཆད་པར་བྱེད་པ་ལ། གལ་ཏེ་གྲུབ་བརྗོད་སྒྲུབ་བྱེད་ཕྱིར། ། གཞན་དག་ལ་ཡང་སྐྱོན་མེད་ན། ། དེ་ནི་བསྒྲུབ་བྱ་བསྟན་པ་དག ། ཇི་ལྟར་སྒྲུབ་བྱེད་ཡན་ལག་ཡིན། ། ཞེས་སོ། ། གཉིས་པ་ཕྱོགས་ཚིག་སྒྲུབ་བྱེད་ཀྱི་ཡན་ལག་ཡིན་པ་འགོག་པའི་གཞན་ལུགས་ཀྱི་རིགས་པ་དགག་པ་ལ། གཞོན་ནུ་མ་ལེན་གྱི་བུ་ན་རེ། རིགས་པ་ཅན་པས་ཕྱོགས་ཚིག་ཆོས་ཅན།
སྒྲུབ་ངག་གི་ཡན་ལག་ཡིན་ཏེ། ལྟར་སྣང་བ་དང་བཅས་པ་སྒྲུབ་པར་བྱེད་པའི་དུས་སུ་བརྗོད་པ་ཡིན་པའི་ཕྱིར་ཟེར་ན། མངོན་སུམ་གྱིས་མ་ངེས། ཚིག་གང་གི་སྣོན་ན། སུན་འབྱིན་གྱིས་མ་ངེས། ཞེས་སོགས། ལྟར་སྣང་བ་དང་བཅས་སོགས་ཀྱིས་སྒྲུབ་བྱེད་བཀོད་པ་དང་དེའི་ལན་རྣམས་ནི་མཁས་པ་བཞད་གད་ཀྱི་གནས་ཡིན་ནོ། ། རྩོད་པ་དེ་ཡང་མི་འཐད་དེ། རྒྱུ་མཚན་འདི་ལྟར་དེ་ནི་རིགས་པ་ཉིད་མིན་ནོ་ཞེས་རིག་བྱེད་འགོག་པའི་སྐབས་སུ་བཤད་ཟིན་ཏོ་ཞེས་བསྟན་པ་ཡིན་པའི་ཕྱིར། ལན་ནི་འབྲེལ་མེད་བཞད་གད་དེ། །
འདི་ལྟར་དེ་ནི་རིགས་པ་ཉིད། ། མ་ཡིན་ནོ་ཞེས་བཤད་ཟིན་ཏོ། ། ཞེས་པ་འདི་བྱུང་། དེ་ལྟར་སྒྲུབ་ངག་གི་ནི་ལེགས་བཤད་ཉི་མའི་འོད་ཟེར་བདུད་རྩིའི་ཟ་མ་ཏོག་ཁ་ཕྱེ་བ་ཞེས་བྱ་བ་འདི་ནི་ཡི་དམ་གྱི་ལྷ་འཕགས་པ་འཇམ་དཔལ་དང་དབྱངས་ཅན་ལྷ་མོའི་མཁྱེན་བརྩེའི་ཟེར་གྱིས་བློ་གྲོས་ཀྱི་པདྨ་ཅུང་ཟད་ཁ་ཕྱེ་ཞིང་། འཇམ་མགོན་བླ་མ་སྐྱི་གཤོངས་པ་ཆེན་པོའི་གསུང་ལས་སྐྱེས་པ་ཤཱཀྱའི་དགེ་སློང་རིགས་པ་སྨྲ་བ་ཀླུ་སྒྲུབ་ཅེས་བྱ་བས། དཔལ་མཉན་ཡོད་བྱ་རྒོད་གཤོངས་དང་འདབ་འབྱོར་བ། ལྕགས་ཁ་བཀྲ་ཤིས་རྩེའི་ཆུ་ཀླུང་ཆེན་པོའི་འགྲམ། རང་བྱུང་ཚ་བའི་ཆབ་ཀྱི་སྐྱེད་ཚལ་ཡངས་པར་ཆུ་མོ་ལུག་གི་ལོ་ཟླ་བ་དྲུག་པའི་ཚེས་ཉེར་ལྔ་ལ་སྦྱར་བ་འདིས་ཀྱང་རྒྱལ་བ་འབུམ་ཕྲག་གསུམ་པའི་བསྟན་པ་དར་ཞིང་རྒྱས་པ་དང་བློ་གསལ་མང་པོ་ལ་ཕན་ཐོགས་པར་གྱུར་ཅིག འདི་དག་ཀྱང་བློ་རབ་ཏུ་གྱུར་པ་དག་གིས་གཞུང་རྟགས་བསལ་དུ་སོ་སོར་ཕྱེ་བ་འདི་དག་བློ་ལ་སྒྲ་ཇི་བཞིན་ཟུངས་ཤིག དེ་ཙམ་ཟིང་ཟིང་པོར་འགྱུར་བའི་འབྲིང་ཐ་དག་གིས་གཞུང་གི་ཚིག་འབྲུ་འབའ་ཞིག་བཟུང་བས་ཀྱང་དོན་བདེ་བླག་ཏུ་གྲུབ་པ་ཡིན་པས་དེ་བཞིན་དུ་ཤེས་དགོས་སོ།། །།
PAGE * MERGEFORMAT 30 མང་ཐོས་ཀླུ་སྒྲུབ་རྒྱ་མཚོ། སྒྲུབ་ངག་གི་རྣམ་བཤད་བདུད་རྩིའི་ཟ་མ་ཏོག་ཁ་ཕྱེ་བ། PAGE * MERGEFORMAT 31
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
