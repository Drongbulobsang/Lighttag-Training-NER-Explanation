མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༡༢
ཕྱོགས་ཆོས་འཁོར་ལོའི་རྣམ་བཤད་ལེགས་བཤད་ཉི་མའི་འོད་ཟེར་གཞན་དང་ཐུན་མོང་མ་ཡིན་པའི་ཁྱད་ཆོས།
༄༅། །ཕྱོགས་ཆོས་འཁོར་ལོའི་རྣམ་བཤད་ལེགས་བཤད་ཉི་མའི་འོད་ཟེར་གཞན་དང་ཐུན་མོང་མ་ཡིན་པའི་ཁྱད་ཆོས་བཞུགས་སོ།། མཁས་རློམ་དྲེགས་ལྡན་གཉིས་འཐུང་ཁྱུའི། ། སྤོབས་པ་གཞོམ་ནས་སྐལ་བཟང་གི ། རི་དྭགས་སྐྱོང་མཁས་འཇམ་པའི་དཔལ། ། མ་ཏི་བི་ཛར་ཕྱག་བྱའོ། ། ཞེས་བརྗོད་ནས། ཕྱོགས་ཆོས་འཁོར་ལོའི་རྣམ་བཤད་གཞུང་གསུམ་གསལ་བྱེད་ལས། འཆད་བྱེད་རྣམ་འགྲེལ་དང་། བཤད་བྱ་ཚད་མ་མདོ་སྦྱར་གཉིས་སོང་ནས། ། གསུམ་པ་གསལ་བྱེད་གཞུང་ཆུང་དང་སྦྱར་ཏེ་འཆད་པ་ལ་གཉིས།
གཞུང་འདི་ཚུལ་བཞིན་བཤད་པ་དང་། གཞན་གྱི་ལོག་རྟོག་ངན་པ་དགག་པའོ། ། དང་པོ་ལ་གསུམ། ཐོག་མར་དགེ་བ་མཚན་དོན་འགྱུར་ཕྱག་བཤད། ། བར་དུ་དགེ་བ་བརྩམ་བྱ་གཞུང་དོན་བཤད། ། མཐའ་མར་དགེ་བ་མཇུག་གི་བྱ་བ་བཤད་པའོ། ། དང་པོ་ལ། མཚན་སྒྱུར་བཤད་གཉིས། དང་པོ་ནི། བསྟན་བཅོས་འདིའི་མཚན་ལ།
ལེགས་པར་སྦྱར་བའི་སྐད་དུ། ཧེ་ཏུ་ཙཀྲ་ཧ་སརྦ། ཞེས་པ་གཉིས་བྱུང་ཞིང་། བོད་སྐད་དུ་བསྒྱུར་ན། གཏན་ཚིགས་ཀྱི་འཁོར་ལོ་གཏན་ལ་དབབ་པ། ཞེས་པ་གཅིག་བྱུང་བ་ཡིན་ཏེ། ཧེ་ཏུ་ནི་གཏན་ཚིགས། ཙཀྲ་ནི་འཁོར་ལོ། ཧ་སརྦ་ནི་གཏན་ལ་དབབ་པ་ལ་འཇུག་པའི་ཕྱིར། རྒྱ་གར་སྐད་དུ།
ཧེ་ཏུ་ཙཀྲ་ཧ་སརྦ། བོད་སྐད་དུ་གཏན་ཚིགས་ཀྱི་འཁོར་ལོ་གཏན་ལ་དབབ་པ་ཞེས་སོ། ། གཉིས་པ་བསྟན་བཅོས་འདི་ལ་གཏན་ཚིགས་ཀྱི་འཁོར་ལོ་གཏན་ལ་དབབ་པ་ཞེས་འཇོག་པའི་རྒྱུ་མཚན་ཡོད་དེ། བརྗོད་བྱ་ཕྱོགས་ཆོས་ཅན་གྱི་གཏན་ཚིགས་དགུ་པོ་དེ། རེའུ་མིག་དགུ་ལ་བཀོད་དེ། མཐུན་ཕྱོགས་གཡས་སྐོར་དང་། མི་མཐུན་ཕྱོགས་གཡོན་བསྐོར་དུ་འཁོར་བ། ཀུན་བཟང་འཁོར་ལོའི་སྙན་ངག་གི་རྒྱན་གྱི་སྒོ་ནས་གཏན་ལ་འབེབས་པའི་བསྟན་བཅོས་རྣམ་དག་ཡིན་པའི་ཕྱིར། ཡང་འདི་ལ་ཚུལ་གསུམ་གྱི་འཁོར་ལོ་ཞེས་ཀྱང་བྱ་སྟེ། ཕྱོགས་ཆོས་ཅན་གྱི་གཏན་ཚིགས་དགུ་པོ་དེ།
ཤེས་འདོད་ཆོས་ཅན་ལ་འཇུག་པའི་ཚུལ། མཐུན་ཕྱོགས་ལ་འཇུག་པའི་ཚུལ། མི་མཐུན་ཕྱོགས་ལ་འཇུག་པའི་ཚུལ་གསུམ་དུ་བསྡུས། ཕྱི་མ་གཉིས་པོ་དེ་ལ། ཁྱབ་བྱེད་དུ་འཇུག་ཚུལ། གཏན་མེད་དུ་འཇུག་ཚུལ། རྣམ་གཉིས་སུ་འཇུག་ཚུལ་གསུམ་གསུམ་སྟེ། ཕྱོགས་གཉིས་ཀ་ལ་དགུ་དགུར་ཕྱེ་ནས་རིའུ་མིག་ལ་བཀོད་དེ་གཡས་སྐོར་དང་གཡོན་སྐོར་དུ་འཁོར་ཚུལ་གྱི་རྣམ་གཞག་སྟོན་པའི་བསྟན་བཅོས་རྣམ་དག་ཡིན་པའི་ཕྱིར་རོ། ། གཉིས་པ་འགྱུར་ཕྱག་ནི། ལོ་ཙཱ་བ་བསྟན་བཅོས་འདི་བསྒྱུར་བའི་ཐོག་མར་འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ་ཞེས་སྨོས་པ་ཆོས་ཅན།
དགོས་པ་ཡོད་དེ། བསྟན་བཅོས་བསྒྱུར་བའི་འགལ་རྐྱེན་བར་ཆད་ཞི་ཞིང་མཐུན་རྐྱེན་བསོད་ནམས་འཕེལ་བའི་ཆེད་ཡིན་པའི་ཕྱིར་ཞེས་འཆད་པ་ལ། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ་ཞེས་སོ། ། གཉིས་པ་བར་དུ་དགེ་བ་ལ། མཆོད་བརྗོད་རྩོམ་པར་དམ་བཅའ་བཤད། བརྩམ་བྱ་གཞུང་དོན་དངོས་ལ་འཇུག་ཚུལ་ལོ། ། དང་པོ་ནི། ཕྱོགས་ཀྱི་གླང་པོས་འདི་རྩོམ་པའི་ཐོག་མར་སྤང་བྱ་གཟུང་འཛིན་འཁྲུལ་བའི་དྲྭ་བ་འཇོམས་ཤིང་། རྟོགས་བྱ་ཤེས་བྱ་ཇི་ལྟ་ཇི་སྙེད་མཁྱེན་པའི་ཐམས་ཅད་མཁྱེན་པ་སྟོན་པ་ཐུབ་དབང་ལ་ཕྱག་འཚལ་བ་ཆོས་ཅན། དགོས་པ་ཡོད་དེ།
བསྟན་བཅོས་རྩོམ་པའི་བར་ཆད་ཞི་ཞིང་། རང་ཉིད་དམ་པའི་སྤྱོད་པ་དང་མཐུན་པའི་ཆེད་ཡིན་པའི་ཕྱིར་ཞེས་འཆད་པ་ལ། འཁྲུལ་པའི་དྲྭ་བ་འཇོམས་མཛད་པ། ། ཐམས་ཅད་མཁྱེན་ལ་ཕྱག་འཚལ་ལོ། ། ཞེས་སོ། ། དམ་བཅའ་ནི་ཕྱོགས་ཀྱི་གླང་པོས་ཐམས་ཅད་མཁྱེན་པ་ལ་ཕྱག་འཚལ་ནས་དམ་པའི་ལས་ལ་འཇུག་ཚུལ་ཡོད་དེ། གཏན་ཚིགས་ཚུལ་གསུམ་གྱི་འཁོར་ལོ་ཞེས་པའི་བསྟན་བཅོས་འདི་རྩོམ་པ་ལ་འཇུག་པའི་ཆེད་ཡིན་པའི་ཕྱིར་རོ། ། འོ་ན་བསྟན་བཅོས་འདི་ལ་ཚུལ་གསུམ་འཁོར་ལོ་ཞེས་འཇོག་པའི་རྒྱུ་མཚན་ཅི་སྙམ་ན། དེའི་རྒྱུ་མཚན་ཡོད་དེ། ཕྱོགས་ཆོས་ཅན་གྱི་གཏན་ཚིགས་དགུ་པོ་དེ་རང་རང་གི་ཤེས་འདོད་ཆོས་ཅན་གྱི་སྟེང་དུ་གྲུབ་པས་ཚུལ་དང་པོ་ཚང་ཞིང་།
འཇུག་ཚུལ་དགུའི་ནང་ནས་མཐུན་ཕྱོགས་ཁོ་ན་ལ་ཁྱབ་བྱེད་དམ་རྣམ་གཉིས་སུ་འཇུག་པ་དེ་ལ་ཚུལ་གཉིས་པ་ཚང་ལ། མི་མཐུན་ཕྱོགས་ལ་གཏན་མེད་ཁོ་ནར་འཇུག་པ་དེ་ལ་ལྡོག་ཚུལ་ཚང་ཞིང་། དེ་ལྟ་བུའི་ཚུལ་གསུམ་པོ་དེ་གཡས་སྐོར་གཡོན་སྐོར་གྱི་སྒོ་ནས་འཁོར་བར་བྱེད་པའི་བསྟན་བཅོས་ཡིན་པའི་ཕྱིར་ཞེས་པ་ལ། ནས། གཏན་ཚིགས་ཚུལ་གསུམ་འཁོར་ལོ་ཡི། གཏན་ལ་དབབ་པར་བཤད་པར་བྱ། ། ཞེས་སོ། ། འདི་ནི་ཚུལ་གསུམ་འཁོར་ལོ་ཞེས་པའི་འཆད་ཚུལ་སྔ་མ་ལས་གཞན་པ་ཡིན་ཏེ། ཁོ་བོས་རྟོགས་སོ། ། གཉིས་པ་གཞུང་དོན་དངོས་ལ།
སྤྱིར་གཏན་ཚིགས་ཙམ་གྱི་དབྱེ་བ་དང་། བྱེ་བྲག་ཕྱོགས་ཆོས་ཅན་གྱི་དབྱེ་བ་བཤད་པའོ། ། དང་པོ་ནི། སྤྱིར་གཏན་ཚིགས་དེ་ལ་གསུམ་ཡོད་དེ། སྐབས་དེའི་རྗེས་སུ་དཔག་པར་བྱ་བ་སྟེ་ཤེས་འདོད་ཆོས་ཅན་ལ་ཡོད་པ་དང་། ཤེས་འདོད་ཆོས་ཅན་དེའི་ཕྱོགས་མཐའ་དག་ལ་མེད་པ་དང་། འགའ་ཞིག་ལ་ཡོད་ཀྱང་མཐའ་དག་ལ་མེད་པ་ཡོད་མེད་གཉིས་ཀའི་ཆ་དང་གསུམ་ཡོད་པའི་ཕྱིར་ཞེས་པ་ལ། རྗེས་སུ་དཔག་པར་བྱ་བ་ལ། ཡོད་མེད་གཉིས་ཀའི། ཞེས་སོ། །
དེ་ལྟར་གསུམ་གྱི་དང་པོ་དེ་ལ་ཕྱོགས་ཆོས་ཅན་གྱི་གཏན་ཚིགས་ཡང་དག་དང་ལྟར་སྣང་གཉིས་འཇོག་སྟེ། བྱས་པ་སྒྲ་ལ་ཡོད་པ་ཁོ་ནར་རྒོལ་བས་ངེས་པའི་ཆ་ནས་བྱས་པ་སྒྲ་མི་རྟག་པར་སྒྲུབ་པའི་ཕྱོགས་ཆོས་ཅན་གྱི་གཏན་ཚིགས་སུ་བཞག་པའི་ཕྱིར། ཕྱི་མ་གཉིས་པོ་ལ་མ་གྲུབ་པའི་གཏན་ཚིགས་འཇོག་སྟེ། ཚུར་མཐོང་མིག་ཤེས་ཀྱི་གཟུང་བྱ་སྒྲའི་སྟེང་དུ་མ་གྲུབ་པས་དེ་དེ་གྲུབ་ཀྱི་མ་གྲུབ་པའི་གཏན་ཚིགས་སུ་བཞག མཚན་མོ་ལོ་མ་འཁུམས་ནས་ཉལ་བ་དེ། ཆོས་ཅན་ཤིང་ཙམ་ལ་གྲུབ་ཀྱང་ཤིང་གི་ཕྱོགས་འགའ་ཞིག་ལ་མ་གྲུབ་པས་དེ་ཤིང་སེམས་ལྡན་དུ་སྒྲུབ་པའི་མ་གྲུབ་པའི་གཏན་ཚིགས་སུ་བཞག་པའི་ཕྱིར་ཞེས་འཆད་པ་ལ། ཡོད་པ་ལ་ནི་ཡང་དག་སྟེ། ། མེད་དང་གཉིས་ཀ་མ་གྲུབ་ཡིན། ། ཞེས་སོ། ། དེས་ན་མ་གྲུབ་པའི་གཏན་ཚིགས་དེ་ལ་བཞི་ཡོད་དེ།
ཆོས་ཅན་ལ་གཏན་ནས་མ་གྲུབ་པ་དང་། ཆོས་ཅན་གྱི་ཕྱོགས་གཅིག་ལ་མ་གྲུབ་པའི་དོན་སྐྱོན་ཅན་གཉིས་དང་། དེ་ལྟར་གྲུབ་ཀྱང་རྒོལ་བས་གྲུབ་མ་གྲུབ་ཐེ་ཚོམ་ཟ་བའི་བློ་སྐྱོན་ཅན་གྱི་མ་གྲུབ་པའི་གཏན་ཚིགས་གཉིས་དང་བཞི་ཡོད་པའི་ཕྱིར་ཞེས་པ་ལ། ། ཐེ་ཚོམ་གཉིས་ཏེ་མ་གྲུབ་བཞི། ། མ་གྲུབ་སྦྱོར་བ་དེ་བཞིན་དུ། ། ཞེས་སོ། ། གཉིས་པ་ཕྱོགས་ཆོས་ཅན་གྱི་དབྱེ་བ་ལ་གཉིས། ངེས་པ་བློ་སྐྱོན་མེད་པའི་རྣམ་གཞག་དང་། ཐེ་ཚོམ་ཟ་བ་བློ་སྐྱོན་ཅན་གྱི་རྣམ་གཞག་གཉིས། དང་པོ་ལ།
སྤྱིར་ས་གཅོད་ལུགས་ལ་འཇུག་ཚུལ་དབྱེ་བ་དགུ་རུ་བཤད། རྟགས་རིགས་བཞི་རུ་སོ་སོར་དབྱེ། ། རེའུ་མིག་དགུ་ལ་རིམ་པ་བཀོད། ། ཕྱོགས་གཉིས་གཡས་གཡོན་འཁོར་བའི་ཚུལ། ། དཔེ་གཉིས་ཀྱི་སྟེང་དུ་གཏན་ལ་དབབ་ཞེས་པ་ལྟར་ལྔའོ། ། དང་པོ་ལ་སྤྱིར་དབྱེ་བ་དང་། སོ་སོར་དབྱེ་བ་གཉིས་སོ། ། དང་པོ་ནི། འདིར་བསྟན་ཕྱོགས་ཆོས་ཅན་གྱི་གཏན་ཚིགས་དེ་ལ་དགུ་ཡོད་དེ། སྐབས་དེའི་མཐུན་ཕྱོགས་ལ་ཁྱབ་བྱེད་དུ་འཇུག་པ་གཞིར་བྱས་ལ།
སྐབས་དེའི་མཐུན་ཕྱོགས་ལ་ཁྱབ་བྱེད། གཏན་མེད་དུ་འཇུག་པ། རྣམ་གཉིས་སུ་འཇུག་པ་གསུམ། སྐབས་དེའི་མཐུན་ཕྱོགས་ལ་གཏན་མེད་དུ་འཇུག་པ་གཞིར་བྱས་ལ། སྐབས་དེའི་མི་མཐུན་ཕྱོགས་ལ་ཁྱབ་བྱེད། གཏན་མེད། རྣམ་གཉིས་སུ་འཇུག་པ་གསུམ། སྐབས་དེའི་མཐུན་ཕྱོགས་ལ་རྣམ་གཉིས་སུ་འཇུག་པ་གཞིར་བྱས་ལ། སྐབས་དེའི་མི་མཐུན་ཕྱོགས་ལ་ཁྱབ་བྱེད། གཏན་མེད།
རྣམ་གཉིས་སུ་འཇུག་པ་གསུམ་སྟེ་དགུ་ཡོད་པའི་ཕྱིར་ཞེས་པ་ལ། གསུམ་ལའང་རྣམ་པ་གསུམ་གསུམ་སྟེ། ཞེས་སོ། ། གཉིས་པ་སོ་སོར་བཤད་པ་ལ། མཐུན་ཕྱོགས་ལ་འཇུག་ཚུལ་དང་། མི་མཐུན་ཕྱོགས་ལ་འཇུག་ཚུལ་གཉིས། དང་པོ་ལ་ལྔ། མཐུན་པའི་ཕྱོགས་ལ་འཇུག་པའི་ཚུལ། ། རེའུ་མིག་དགུ་ལ་རིམ་པར་བཀོད། ། རྟགས་རིགས་བཞི་རུ་སོ་སོར་དབྱེ། །
ལུགས་འབྱུང་གཡས་སུ་འཁོར་བའི་ཚུལ། ། མཐུན་དཔེའི་སྟེང་དུ་གཏན་ལ་དབབ་པའོ། ། གཞུང་ལས་རྟགས་རིས་ངོས་བཟུང་བ་འདི་སྔོན་ལ་བྱུང་ཡང་བློ་ལ་འཆར་བདེ་བས་འདིར་གོ་ཅུང་ཟད་བསྒྱུར་བའོ། ། དེ་ལྟར་ལྔ་ལས་དང་པོ་ནི། སྐབས་འདིར་ཕྱོགས་ཆོས་ཅན་གྱི་གཏན་ཚིགས་དེ་ལ་མཐུན་ཕྱོགས་ལ་འཇུག་ཚུལ་གྱི་སྒོ་ནས་དགུར་དབྱེ་སྟེ། སྐབས་དེའི་མཐུན་ཕྱོགས་ལ་ཁྱབ་བྱེད་དུ་ཡོད་པ། གཏན་མེད་དུ་ཡོད་པ། རྣམ་གཉིས་སུ་ཡོད་པ་གསུམ་དུ་ཕྱེ་ཞིང་། གསུམ་པོ་རེ་རེ་ལའང་། ཁྱབ་བྱེད་པ་གསུམ།
གཏན་མེད་པ་གསུམ། རྣམ་གཉིས་པ་གསུམ་སྟེ་དགུ་ཡོད་པའི་ཕྱིར་ཞེས་འཆད་པ་ལ། མ་གྲུབ་སྦྱོར་བ་དེ་བཞིན་དུ། ། མཐུན་པའི་ཕྱོགས་ལའང་ཡོད་པ་དང་། ། མེད་དང་དེ་བཞིན་གཉིས་ཀ་དང་། ། ཞེས་དང་། མཐུན་པའི་ཕྱོགས་ལའང་གསུམ་གསུམ་སྟེ། ཞེས་པ་ཐོབ་བོ། ། སྐབས་འདིར་ཡོད་དང་གཉིས་ཀ་ཡང་དག་སྟེ། ། མེད་པ་ལ་ནི་ལྟར་སྣང་ངོ་། །
ཞེས་པའང་དོན་གྱི་ཐོབ་སྟེ། སྐབས་དེའི་མཐུན་ཕྱོགས་ལ་ཁྱབ་བྱེད་པ་དང་རྣམ་གཉིས་པ་ལ་རྟགས་ཡང་དག་གཞག་ཏུ་ཡོད་ཀྱང་མཐུན་ཕྱོགས་ལ་གཏན་མེད་པ་ལ་གཞག་ཏུ་མེད་པའི་ཕྱིར་རོ། ། གཉིས་པ་རེའུ་མིག་ལ་འགོད་ཚུལ་ནི། ཕྱོགས་ཆོས་ཅན་གྱི་གཏན་ཚིགས་དགུ་པོ་འདི་མཐུན་ཕྱོགས་ལ་འཇུག་པའི་ཚུལ་འཆད་པའི་ཚེ། རེའུ་མིག་ལ་ལུགས་འབྱུང་གཡས་སྐོར་དུ་འགོད་པ་ཡིན་ཏེ། བདག་མེད་བྱས་དང་མི་རྟག་དང་ཞེས་པ་གསུམ་པོ་དེ། སྟེང་སྟར་གསུམ་ལ་གཡས་ནས་གཡོན་དུ་འགོད། བྱས་དང་མཉན་བྱ་རྩོལ་ལས་བྱུང་ཞེས་པ་གསུམ་པོ་དེ། བར་སྟར་གསུམ་ལ་གཡས་ནས་གཡོན་དུ་འགོད། མི་རྟག་རྩོལ་བྱུང་མཚོན་བྱ་སྟེ། །
ཞེས་པ་གསུམ་འོག་སྟར་གསུམ་ལ་གཡས་ནས་གཡོན་དུ་འགོད་པའི་ཕྱིར་དང་། དེ་བཞིན་དུ་བསྒྲུབ་ཆོས་དགུ་ཡང་། རྟག་དང་མི་རྟག་རྩོལ་བྱུང་དང་། ། ཞེས་པ་གསུམ། སྟེང་སྟར་གསུམ་ལ་གཡས་ནས་འགོད། རྟག་དང་རྟག་དང་རྟག་པ་དང་། ། ཞེས་པ་གསུམ་པོ་དེ་བར་སྟར་གསུམ་ལ་གཡས་ནས་འགོད། རྩོལ་བྱུང་མིན་དང་མི་རྟག་རྟག ། ཅེས་པ་གསུམ་ཡོད་དེ། འོག་སྟར་གསུམ་ལ་གཡས་ནས་གཡོན་དུ་འགོད་པའི་ཕྱིར་རོ་ཞེས་འཆད་པ་ལ།
བདག་མེད་བྱས་དང་མི་རྟག་དང་། ། བྱས་དང་མཉན་བྱ་རྩོལ་ལས་བྱུང་། ། མི་རྟག་རྩོལ་བྱུང་མཚོན་བྱ་སྟེ། དགུ་པོ་འདི་ལ་རྟགས་སོགས་ལའོ། ། རྟག་དང་མི་རྟག་རྩོལ་བྱུང་དང་། ། རྟག་དང་རྟག་དང་རྟག་པ་དང་། ། རྩོལ་བྱུང་མིན་དང་མི་རྟག་རྟག ། ཅེས་སོ། ། དེ་ལྟར་བཀོད་པས། སྒྲ་རྟག་སྒྲུབ་ལ་བདག་མེད།
སྒྲ་མི་རྟག་སྒྲུབ་པ་ལ་བྱས་པ། སྒྲ་རྩོལ་བྱུང་དུ་སྒྲུབ་པ་ལ་མི་རྟག་པ་གསུམ་སྟེང་སྟར་གསུམ་ལ་འགོད། སྒྲ་རྟག་སྒྲུབ་ལ་བྱས་པ། མཉན་བྱ་སྒྲ་རྟག་པར་སྒྲུབ་པའི་མཐུན་མོང་མིན་པའི་རྟགས་སུ་སོང་བའི་རྒོལ་བའི་ངོར་སྒྲ་རྟག་པར་སྒྲུབ་པ་ལ་མཉན་བྱ། དུང་སྒྲ་རྟག་པར་སྒྲུབ་ལ་རྩོལ་བྱུང་གསུམ་བར་སྟར་གསུམ་ལ་གཡས་ནས་འགོད། སྒྲ་རྩོལ་བྱུང་མིན་པར་སྒྲུབ་པ་ལ་མི་རྟག་པ། དུང་སྒྲ་མི་རྟག་སྒྲུབ་པ་ལ་བྱས་པ། སྒྲ་རྟག་སྒྲུབ་ལ་མཚོན་བྱ་གསུམ་འོག་སྟར་ལ་གཡས་ནས་རིམ་བཞིན་འགོད་དགོས་ཏེ། གཡས་སྐོར་ལུགས་མཐུན་དུ་འགོད་པ་དང་། མཐུན་ཕྱོགས་གཡས་སུ་འཁོར་བ་དང་།
གཡས་སྐོར་གྱི་ཚེ་སྟེང་འོག་གཉིས་ན་ཡང་དག་དང་། ། ལོགས་གཉིས་སུ་འགལ་རྟགས་འབྱུང་བའི་གནད་འདི་ལ་ཚང་བའི་ཕྱིར་རོ། ། གསུམ་པ་རྟགས་རིས་སོ་སོར་དབྱེ་བ་ནི། དེ་ལྟར་བཀོད་པའི་ཚེ་ཕྱོགས་ཆོས་ཅན་དགུ་པོ་དེ་ལ་རྟགས་ཡང་དག་འགལ་རྟགས། དངོས་མ་ངེས། ཐུན་མོང་མིན་པའི་མ་ངེས་པའི་རྟགས་ཀྱི་རིགས་བཞི་ཚང་བའི་བཞི་པོ་དེ་དེ་ལ་གནས་སོ་སོར་ངེས་པ་ཡིན་ཏེ། རེའུ་མིག་གི་སྟེང་འོག་གམ་ཤར་ནུབ་གཉིས་ན་རྟགས་ཡང་དག་གཉིས་གནས། ལྷོ་བྱང་ངམ་ལོགས་གཉིས་ན་འགལ་རྟགས་གཉིས་གནས། ཟུར་བཞིའམ་བྱང་ཤར་སོགས་མཚམས་བཞི་ན་དངོས་མ་ངེས་ཀྱི་གཏན་ཚིགས་བཞི་གནས། དབུས་ན་ཐུན་མོང་མིན་པའི་མ་ངེས་པའི་གཏན་ཚིགས་གནས་པའི་ཕྱིར་ཞེས་པ་ལ།
སྟེང་འོག་གཉིས་ན་ཡང་དག་གནས། ། ལོགས་ལ་འགལ་བ་རྣམ་གཉིས་ཏེ། ། ཟུར་བཞི་དངོས་ཀྱི་མ་ངེས་པ། ། དབུས་ན་ཐུན་མོང་མིན་པའོ། ། ཞེས་སོ། ། བཞི་པ་ལུགས་འབྱུང་གཡས་སུ་འཁོར་ཚུལ་ནི། ཕྱོགས་ཆོས་ཅན་གྱི་གཏན་ཚིགས་དགུ་པོ་འདི་རེའུ་མིག་དགུ་ལ་ལུགས་མཐུན་དུ་བཀོད་པའི་ཚེ་མཐུན་ཕྱོགས་ལ་འཇུག་ཚུལ་དགུ་པོ་དེ་གཡས་སྐོར་དུ་འཁོར་བ་ཡིན་ཏེ། སྟེང་སྟར་གསུམ་ལ་མཐུན་ཕྱོགས་ལ་ཁྱབ་བྱེད་པ་གསུམ་གཡས་སྐོར་དུ་འཁོར། བར་སྟར་གསུམ་ལ་མཐུན་ཕྱོགས་ལ་གཏན་མེད་པ་གསུམ་གཡས་སྐོར་དུ་འཁོར། འོག་སྟར་གསུམ་ལ་མཐུན་ཕྱོགས་ལ་རྣམ་གཉིས་པ་གསུམ་གཡས་སུ་འཁོར་བའི་ཕྱིར་རོ་ཞེས་པ་ལ་ལུགས་མཐུན་རེའུ་མིག་བཀོད་པའི་ཚེ།
མཐུན་པའི་ཕྱོགས་ལ་འཇུག་ཚུལ་དགུ ། སྟེང་གསུམ་ཁྱབ་བྱེད་བར་པ་གསུམ། གཏན་མེད་པ་སྟེ་འོག་མ་གསུམ། ། རྣམ་གཉིས་པ་ཞེས་གཡས་སུ་འཁོར་ཞེས་པ་ཐོབ་བོ། ། འོ་ན་ལུགས་མཐུན་རེ་མིག་བཀོད་པའི་ཚེ། མི་མཐུན་ཕྱོགས་ལ་འཇུག་ཚུལ་དགུ་མི་རྟོགས་པ་ཡིན་ནམ་ཞེ་ན། དེ་ཡང་མ་ཡིན་ཏེ། དེའི་ཚེ་གྱེན་ཐུར་ལ་རྩིས་པ་ན་གཡས་སྟར་གསུམ་མི་མཐུན་ཕྱོགས་ལ་ཁྱབ་བྱེད་པ། གུང་སྟར་གསུམ་གཏན་མེད་པ། གཡོན་སྟར་གསུམ་མི་མཐུན་ཕྱོགས་ལ་རྣམ་གཉིས་སུ་འཇུག་པའི་ཕྱིར་རོ། །
ལྔ་པ་མཐུན་དཔེའི་སྟེང་དུ་གཏན་ལ་དབབ་པ་ལ། སྐབས་འདིར་མཐུན་དཔེ་ཁོ་ན་སྐབས་སུ་བབ་ཀྱང་གོ་བདེ་བའི་ཕྱིར་གཉིས་ཆར་བཤད་ན། བདག་མེད་སྒྲ་རྟག་པར་སྒྲུབ་པའི་ཕྱོགས་གཉིས་ཀ་ལ་ཁྱབ་བྱེད་དུ་འཇུག་པའི་དཔེ་ཡོད་དེ། ནམ་མཁའ་དེའི་མཐུན་དཔེ་དང་བུམ་པ་དེའི་མི་མཐུན་དཔེ་ཡིན་པའི་ཕྱིར། དེའི་ཚེ་བྱས་པ་སྒྲ་མི་རྟག་པར་སྒྲུབ་པའི་མཐུན་ཕྱོགས་ལ་ཁྱབ་བྱེད་དང་། མི་ཕྱོགས་ལ་གཏན་མེད་དུ་འཇུག་པའི་པའི་དཔེ་ཡོད་དེ། བུམ་པ་དེ་དེའི་མཐུན་དཔེ་དང་། ནམ་མཁའ་དེའི་མི་མཐུན་དཔེ་ཡིན་པའི་ཕྱིར། མི་རྟག་པ་སྒྲ་རྩོལ་བྱུང་དུ་སྒྲུབ་པའི་མཐུན་ཕྱོགས་ལ་ཁྱབ་བྱེད་པ་དང་། མི་མཐུན་ཕྱོགས་ལ་རྣམ་གཉིས་སུ་འཇུག་པའི་དཔེ་ཡོད་དེ།
བུམ་པ་དེའི་མཐུན་དཔེ་དང་། གློག་དང་ནམ་མཁའ་གཉིས་དེའི་མི་མཐུན་དཔེ་ཡིན་པའི་ཕྱིར། དེར་མི་མཐུན་དཔེ་གཉིས་འཆད་པའི་རྒྱུ་མཚན་ཡོད་དེ། མི་རྟག་པ་སྒྲ་རྩོལ་བྱུང་དུ་སྒྲུབ་པའི་མི་མཐུན་ཕྱོགས་ལ་རྣམ་གཉིས་སུ་འཇུག་པས་མི་མཐུན་དཔེ་གློག་གི་སྟེང་དུ་གྲུབ་ཀྱང་ནམ་མཁའི་སྟེང་དུ་མ་གྲུབ་བོ་ཞེས་ཤེས་པའི་ཆེད་ཡིན་པའི་ཕྱིར། འོག་ནས་དཔེ་གཉིས་གཉིས་བྱུང་བ་ཐམས་ཅད་དེས་མཚོན་ནོ་ཞེས་འཆད་པ་ལ། གཏན་ཚིགས་འཁྲུལ་འཁོར་རྣམ་དགུ་ཡི། ། དཔེ་ཡི་རྣམ་པ་འདི་ལྟ་སྟེ། ། ནམ་མཁའ་བུམ་དང་བུམ་ནམ་མཁའ། ། བུམ་པ་གློག་དང་ནམ་མཁའ་བཞིན་ཞེས་སོ། ། བར་སྟར་གསུམ་ལ།
བྱས་པ་སྒྲ་རྟག་པར་སྒྲུབ་པའི་མཐུན་ཕྱོགས་ལ་གཏན་མེད་མི་མཐུན་ཕྱོགས་ལ་ཁྱབ་བྱེད་དུ་འཇུག་པའི་དཔེ་ཡོད་དེ། ནམ་མཁའ་དེ་དེའི་མཐུན་དཔེ་དང་། བུམ་པ་དེ་དེའི་མི་མཐུན་དཔེ་ཡིན་པའི་ཕྱིར། མཉན་བྱ་སྒྲ་རྟག་སྒྲུབ་ཀྱི་ཐུན་མོང་མིན་པར་སོང་བའི་རྒོལ་བའི་ངོར་མཉན་བྱ་དེ་དེ་སྒྲུབ་ཀྱི་ཕྱོགས་གཉིས་ཀ་ལ་གཏན་མེད་དུ་འཇུག་པའི་དཔེ་ཡོད་དེ། ནམ་མཁའ་དེ་དེའི་མཐུན་དཔེ་དང་། བུམ་པ་དེ་དེའི་མི་མཐུན་དཔེ་ཡིན་པའི་ཕྱིར། རྩོལ་བྱུང་དུང་སྒྲ་རྟག་པར་སྒྲུབ་པའི་མཐུན་ཕྱོགས་ལ་གཏན་མེད་མི་མཐུན་ཕྱོགས་ལ་རྣམ་གཉིས་སུ་འཇུག་པའི་དཔེ་ཡོད་དེ། ནམ་མཁའ་དེ་དེའི་མཐུན་དཔེ་དང་། བུམ་པ་དང་གློག་གཉིས་དེའི་མི་མཐུན་དཔེ་ཡིན་པའི་ཕྱིར་ཞེས་པ་ལ། ནམ་མཁའ་བུམ་དང་མཁའ་བུམ་དང་།
མཁའ་དང་བུམ་པ་གློག་བཞིན་དང་། ། ཞེས་སོ། ། འོག་སྟར་གསུམ་ལ་མི་རྟག་པ་དུང་སྒྲ་རྩོལ་བྱུང་མ་ཡིན་པར་སྒྲུབ་པའི་མཐུན་ཕྱོགས་ལ་རྣམ་གཉིས་དང་མི་ཕྱོགས་ལ་ཁྱབ་བྱེད་དུ་འཇུག་པའི་དཔེ་ཡོད་དེ། གློག་དང་ནམ་མཁའ་གཉིས་དེའི་མཐུན་དཔེ་དང་། བུམ་པ་དེ་དེའི་མི་མཐུ་དཔེ་ཡིན་པའི་ཕྱིར། རྩོལ་བྱུང་དུང་སྒྲ་མི་རྟག་པར་སྒྲུབ་པའི་མཐུན་ཕྱོགས་ལ་རྣམ་གཉིས། མི་མཐུན་ཕྱོགས་ལ་གཏན་མེད་དུ་འཇུག་པའི་དཔེ་ཡོད་དེ། བུམ་པ་དང་གློག་གཉིས་དེའི་མཐུན་དཔེ་དང་ནམ་མཁའ་དེ་དེའི་མི་མཐུན་དཔེ་ཡིན་པའི་ཕྱིར། མཚོན་བྱ་དེ་བཏགས་ཡོད་ཆོས་གསུམ་ཚང་བའི་ཁྱད་པར་དུ་བྱས་པའི་སྒྲ་རྟག་པར་སྒྲུབ་པའི་ཕྱོགས་གཉིས་ཀ་ལ་རྣམ་གཉིས་པའི་དཔེ་ཡོད་དེ། ནམ་མཁའ་དང་འཇིག་མེད་གཉིས་དེའི་མཐུན་དཔེ།
རྣམ་དཀར་གྱི་ལས་དང་བུམ་པ་གཉིས་པོ་དེ་དེའི་མི་མཐུན་དཔེ་ཡིན་པའི་ཕྱིར། དང་པོ་གྲུབ་སྟེ། མཚོན་བྱ་དེ་བཏགས་ཡོད་ཆོས་གསུམ་ཚང་བའི་ཁྱད་པར་དུ་བྱས་པའི་སྒྲ་རྟག་པར་སྒྲུབ་པའི་མཐུན་ཕྱོགས་ནམ་མཁའི་སྟེང་དུ་གྲུབ་ཀྱང་། འཇིག་མེད་ཀྱི་སྟེང་དུ་མ་གྲུབ་པའི་ཕྱིར་ཏེ། འཇིག་མེད་མཚན་ཉིད་ཡིན་པའི་ཕྱིར། རྟགས་གཉིས་པ་གྲུབ་སྟེ། མཚོན་བྱ་དེ་བཏགས་ཡོད་ཆོས་གསུམ་ཚང་བའི་ཁྱད་པར་དུ་བྱས་པས་སྒྲ་རྟག་པར་སྒྲུབ་པའི་མི་མཐུན་ཕྱོགས་རྣམ་དཀར་གྱི་ལས་ཀྱི་སྟེང་དུ་མ་གྲུབ་ཀྱང་བུམ་པའི་སྟེང་དུ་གྲུབ་པའི་ཕྱིར་ཏེ། རྣམ་དཀར་གྱི་ལས་དགེ་བའི་མཚན་ཉིད་ཡིན་པའི་ཕྱིར་ཞེས་འཆད་པ་ལ། གློག་དང་ནམ་མཁའ་བུམ་པ་བཞིན། ། བུམ་པ་གློག་དང་ནམ་མཁའ་བཞིན། །
ནམ་མཁའ་འཇིག་མེད་ལས་བུམ་བཞིན། ། ཞེས་སོ། ། འོ་ན་གཞུང་ལས། ནམ་མཁའ་རྡུལ་ཕྲན་ལས་བུམ་བཞིན། ། ཞེས་ཡོད་པ་ལ། རང་གི་གྲུབ་མཐའི་ལྷད་ཀྱིས་གཞུང་བཅོས་པས་རང་བཟོ་ཡིན་ནོ་སྙམ་ན། འོ་ན་ཁྱོད་ཉིད་ལ། རྡུལ་ཕྲན་རྟག་པ་ཡིན་པར་ཐལ། དེ་ལ་སྒྲ་རྟག་པར་སྒྲུབ་པའི་མཐུན་ཕྱོགས་སུ་གཞུང་དེས་བསྟན་པའི་ཕྱིར། གལ་ཏེ་ཁོ་ན་རེ།
རྡུལ་ཕྲན་རྟག་པ་མ་ཡིན་ཡང་རྒོལ་བ་བྱེ་བྲག་པས་དེ་ཁས་བླངས་པས་དེ་སྒྲུབ་ཀྱི་མཐུན་ཕྱོགས་སུ་གཞག་གོ་སྙམ་ན། འོ་ན་བུམ་པ་དེ་སྒྲ་རྟག་སྒྲུབ་ཀྱི་མཐུན་ཕྱོགས་ཡིན་པར་ཐལ། གྲངས་ཅན་པས་རྟག་པར་ཁས་བླངས་པའི་ཕྱིར། ཁྱོད་ལ་ལན་མེད་དོ། ། དེས་ན་འབུམ་ཕྲག་གསུམ་པའི་ལུགས་འདི་སྙིང་ལ་བཅང་ངོ་། ། རྒྱས་པར་འོག་ནས་འབྱུང་ངོ་། ། གཉིས་པ་མི་མཐུན་ཕྱོགས་ལ་འཇུག་ཚུལ་ལའང་ལྔ། མི་མཐུན་ཕྱོགས་ལ་འཇུག་པའི་ཚུལ། ། རེའུ་མིག་དགུ་ལ་རིམ་པ་བཀོད། ། རྟགས་རིགས་བཞི་རུ་སོ་སོར་དབྱེ། །
ལུགས་ལྡོག་གཡོན་དུ་འཁོར་བའི་ཚུལ། ། མི་མཐུན་དཔེ་ལ་གཏན་ལ་དབབ་པའོ། ། དང་པོ་ནི། འདིར་སྐབས་ཀྱི་ཕྱོགས་ཆོས་ཅན་གྱི་གཏན་ཚིགས་ལ་མི་མཐུན་ཕྱོགས་ལ་འཇུག་ཚུལ་གྱི་སྒོ་ནས་ཀྱང་དགུར་དབྱེ་སྟེ། སྐབས་དེའི་མི་མཐུན་ཕྱོགས་ལ་ཁྱབ་བྱེད་པ་གཏན་མེད་པ་རྣམ་གཉིས་པ་གསུམ་དུ་ཕྱེ་ནས་དེ་རེ་རེ་ལ་ཡང་ཁྱབ་བྱེད་པ་གསུམ་གཏན་མེད་པ་གསུམ་རྣམ་གཉིས་པ་གསུམ་རྣམས་ཡོད་པའི་ཕྱིར་ཞེས་པ་ལ། མི་མཐུན་ཕྱོགས་ལའང་དེ་བཞིན་ནོ་ཞེས་སོ། ། འདིར་ཡང་མེད་པ་ལ་ནི་ཡང་དག་སྟེ། ། ཡོད་དང་གཉིས་ཀ་ལྟར་སྣང་ཡིན། ། ཞེས་པའང་ཐོབ་སྟེ། སྐབས་དེའི་མི་མཐུན་ཕྱོགས་ལ་མེད་པ་ལ་རྟགས་ཡང་དག་ཏུ་བཞག་ཏུ་ཡོད་ཅིང་།
མི་མཐུན་ཕྱོགས་ལ་ཁྱབ་བྱེད་པ་དང་རྣམ་གཉིས་པ་གཉིས་ལ་བཞག་ཏུ་མེད་པའི་ཕྱིར་རོ། ། གཉིས་པ་རེའུ་མིག་ལ་འགོད་ཚུལ་ནི། གཏན་ཚིགས་དགུ་པོ་འདི་མི་མཐུན་ཕྱོགས་ལ་འཇུག་ཚུལ་འཆད་པའི་ཚེ། རེའུ་མིག་དགུ་ལ་ལུགས་མི་མཐུན་གཡོན་སྐོར་དུ་མས་རིམ་ནས་འགོད་པ་ཡིན་ཏེ། བདག་མེད་བྱས་དང་མི་རྟག་དང་། ། ཞེས་པ་གསུམ་པོ་འདི་འོག་སྟར་གསུམ་ལ་གཡོན་ནས་གཡས་སུ་འགོད། བྱས་དང་མཉན་བྱ་རྩོལ་ལས་བྱུང་ཞེས་པ་གསུམ་བར་སྟར་གསུམ་ལ་གཡོན་ནས་གཡས་སུ་འགོད། མི་རྟག་རྩོལ་བྱུང་མཚོན་བྱ་སྟེ་ཞེས་པ་གསུམ་སྟེང་སྟར་གསུམ་ལ་གཡོན་ནས་གཡས་སུ་བཀོད་པའི་ཕྱིར་ཞེས་འཆད་པ་ལ། བདག་མེད་བྱས་དང་མི་རྟག་དང་། ། བྱས་དང་མཉན་བྱ་རྩོལ་ལས་བྱུང་། །
དེ་དགུ་མི་རྟག་ལ་སོགས་ལའོ། ། ཞེས་སོ། ། དེས་ན་བདག་མིད་བྱས་དང་མི་རྟག་དང་། ། ཞེས་སོགས་རྐང་པ་གསུམ་སྙན་ངག་ལུགས་ཀྱི་ཀུན་འཁོར་རྒྱན་གྱི་དོན་ཚང་སྟེ། ལུགས་འབྱུང་གི་རེའུ་མིག་དེ་ལ། བདག་མེད་བྱས་དང་མི་རྟག་དང་། ། ཞེས་སོགས་ཚིག་རྐང་གསུམ་གཡས་སྐོར་དུ་ཚང་བ་བཞིན། ལུགས་ལྡོག་གི་རེའུ་མིག་དེ་ལའང་། བདག་མེད་བྱས་དང་མི་རྟག་དང་། ། ཞེས་སོགས་རྐང་པ་གསུམ་གཡོན་དུ་སྐོར་ལ་སྒྲ་ཇི་བཞིན་འབྱུང་བའི་ཕྱིར་རོ། །
དེས་ན་ལུགས་ལྡོག་འདི་ལ་བསྒྲུབ་ཆོས་དགུ་ནི་བཟློག་ནས་མས་ནས་ཡར་རིམ་བཞིན་བཀོད་དགོས་ཏེ། མི་རྟག་རྟག་པ་དང་རྩོལ་བྱུང་མིན། ། ཞེས་པ་གསུམ་འོག་སྟར་ལ་གཡོན་ནས་གཡས་སུ་འགོད། མི་རྟག་མི་རྟག་མི་རྟག་དང་། ། ཞེས་པ་གསུམ་བར་སྟར་གསུམ་ལ་གཡོན་ནས་འགོད། རྩོལ་འབྱུང་རྟག་དང་མི་རྟག་གོ ། ཞེས་པ་གསུམ། སྟེང་སྟར་གསུམ་ལ་གཡོན་ནས་གཡས་སུ་འགོད་པའི་ཕྱིར་ཞེས་འཆད་པ་ལ། མི་རྟག་རྟག་དང་རྩོལ་བྱུང་མིན། ། མི་རྟག་མི་རྟག་མི་རྟག་དང་། །
རྩོལ་བྱུང་རྟག་དང་མི་རྟག་གོ ། ཞེས་ཟློག་པ་འདི་བྱུང་ངོ་། ། གནད་དེས་ན་སྒྲ་མི་རྟག་སྒྲུབ་ལ་གཞལ་བྱ། སྒྲ་རྟག་སྒྲུབ་ལ་བྱས་པ། སྒྲ་རྩོལ་བྱུང་མིན་པར་སྒྲུབ་པ་ལ་མི་རྟག་པ་གསུམ་འོག་སྟར་གསུམ་ལ་གཡོན་ནས་རིམ་བཞིན་དང་། སྒྲ་མི་རྟག་སྒྲུབ་ལ་བྱས་པ། མཉན་བྱ་སྒྲ་མི་རྟག་པར་སྒྲུབ་པའི་རྟགས་སུ་སོང་བའི་རྒོལ་བའི་ངོར་སྒྲ་མི་རྟག་སྒྲུབ་ལ་མཉན་བྱ། དུང་སྒྲ་མི་རྟག་པར་སྒྲུབ་པ་ལ་རྩོལ་བྱུང་། བར་སྟར་གསུམ་ལ་གཡོན་ནས་རིམ་བཞིན་དང་། སྒྲ་རྩོལ་བྱུང་དུ་སྒྲུབ་པ་ལ་མི་རྟག་པ།
དུང་སྒྲ་རྟག་པར་སྒྲུབ་པ་ལ་རྩོལ་བྱུང་། བཏགས་ཡོད་ཆོས་གསུམ་ཚང་བའི་ཁྱད་པར་དུ་བྱས་པས་སྒྲ་མི་རྟག་པར་སྒྲུབ་པ་ལ་མཚོན་བྱ་གསུམ་སྟེང་སྟར་གསུམ་ལ་གཡོན་ནས་རིམ་བཞིན་འབྱུང་བ་ཡིན་ཏེ། གཡོན་སྐོར་ལུགས་མི་མཐུན་དུ་འགོད་པ་དང་། མི་མཐུན་ཕྱོགས་གཡོན་དུ་འཁོར་བ་དང་། གཡོན་སྐོར་གྱི་ཚེ་སྟེང་འོག་གཉིས་སུ་འགལ་རྟགས་དང་ལོགས་གཉིས་སུ་རྟགས་ཡང་དག་གཉིས་འབྱུང་བའི་གནད་ཀྱང་འདི་ལ་ཚང་བའི་ཕྱིར་རོ། ། གསུམ་པ་རྟགས་ཀྱི་རིགས་སོ་སོར་དབྱེ་བ་ནི། ལུགས་མཐུན་གྱི་ཚེ་སྟེང་འོག་ན་ཡང་དག་གཉིས་གནས་པ་ཡིན་ཀྱང་ལུགས་མི་མཐུན་ཀྱི་ཚེ་འགལ་རྟགས་གཉིས་གནས་པ་ཡིན་ཏེ། གཡས་སྐོར་གྱི་ཚེ་ལོགས་གཉིས་ན་གནས་པའི་རྩོལ་བྱུང་དང་བྱས་པ་གཉིས། གཡོན་སྐོར་ཀྱི་ཚེ་སྟེང་འོག་གཉིས་སུ་གོ་ས་འཕོས་ཏེ། བསྒྲུབ་ཆོས་གོ་ཟློག་སྟེ་མི་མཐུན་ཕྱོགས་དང་སྦྱར་བས་འགལ་རྟགས་གཉིས་སུ་འགྱུར་བའི་ཕྱིར་ཞེས་པ་ལ།
སྟེང་འོག་མི་མཐུན་ཕྱོགས་དང་སྦྱར། ། འགལ་བའི་རྟགས་ནི་གཉིས་ཡིན་ནོ། ། ཞེས་སོ། ། འདིར་ཡང་དག་གཏན་ཚིགས་གཉིས་ཡིན་ནོ། ། ཞེས་པ་ནི་གཞུང་མ་དག་པ་ཡིན་ཏེ། གཡོན་སྐོར་ལ་བསྒྲུབ་ཆོས་གོ་ཟློག་པའི་གནད་ཀྱིས་སྟེང་འོག་གཉིས་སུ་འགལ་རྟགས་འབྱུང་བ་བསྟོན་མེད་དུ་གྲུབ་པའི་ཕྱིར་རོ། ། འོ་ན་གཡོན་སྐོར་ལ་བསྒྲུབ་ཆོས་གོ་ཟློག་ཅི་དགོས་སྙམ་ན། དེ་དགོས་ཏེ། དེ་གོ་མ་བཟློགས་ན་འོག་སྟར་གསུམ་མི་མཐུན་ཕྱོགས་ལ་ཁྱབ་བྱེད་དང་། བར་སྟར་གསུམ་ལ་གཏན་མེད་དང་སྟེང་སྟར་གསུམ་རྣམ་གཉིས་སུ་འཇུག་པའི་གནད་མ་ཚང་བ་རེ་རེ།
རྣམ་དཔྱོད་གསལ་དགོས་སོ། ཡང་ལུགས་འབྱུང་ལ་གནས་པ་ཡིན་ཏེ། གཡས་སྐོར་གྱི་ཚེ་སྟེང་འོག་གཉིས་ན་གནས་པའི་བྱས་པ་དང་རྩོལ་བྱུང་གཉིས། གཡོན་སྐོར་གྱི་ཚེ་ལོགས་གཉིས་སུ་གོ་ས་འཕོས་ཏེ། སྒྲུབ་ཆོས་གོ་བཟློགས་ནས་མི་མཐུན་ཕྱོགས་དང་སྦྱར་བས་རྟགས་ཡང་དག་གཉིས་སུ་འགྱུར་བའི་ཕྱིར་ཞེས་པ་ལ། ལོགས་དང་མི་མཐུན་སྟེང་འོག་སྦྱར། ། ཡང་དག་གཏན་ཚིགས་གཉིས་ཡིན་ནོ། ། ཞེས་སོ། ། ཡང་ལུགས་འབྱུང་ལུགས་ལྡོག་གཉིས་ཆར་ལ་ཟུར་བཞིར་དངོས་མ་ངེས་བཞི་གནས་པ་ཙམ་ཡིན་མོད། ནང་ཚན་ཕན་ཚུན་གོ་ས་འཕོ་བ་ཡིན་ཏེ།
བྱང་ཤར་དང་ལྷོ་ནུབ་གཉིས་ཐད་སོར་ཕན་ཚུན་བསྣོལ་ནས་གོ་ས་འཕོ། ནུབ་བྱང་དང་ཤར་ལྷོ་གཉིས་ཐད་སོར་ཕན་ཚུན་བསྣོལ་ནས་གོ་ས་འཕོ་བ་ཙམ་ཡིན་པའི་ཕྱིར། དེ་ཡང་སྟེང་སྟར་གསུམ་གྱི་རེའུ་མིག་དང་པོ་ལ་བཀོད་པའི་སྒྲ་རྟག་སྒྲུབ་ལ་བདག་མེད་དེ། འོག་སྟར་གསུམ་གྱི་གསུམ་པའི་རེའུ་མིག་ལ་བསྒྲུབ་ཆོས་གོ་ཟློག་གོ་ས་འཕོས། འོག་སྟར་གྱི་གསུམ་པ་ཡང་སྟེང་སྟར་གྱི་སྟེང་དང་པོ་ལ་བསྒྲུབ་ཆོས་གོ་བཟློགས་ཏེ་གོ་ས་འཕོས་པས། གཡས་སྐོར་གཡོན་སྐོར་འཁོར་ལྟར་འཁོར་བ་ཡིན་ཏེ། གཡས་སྐོར་གྱི་ཐ་མའི་གོ་སར་གཡོན་གྱི་ཐོག་མས་སླེབ་པའི་ཕྱིར་དང་། གཡས་སྐོར་གྱི་ཐོག་མའི་གོ་སར་གཡོན་སྐོར་གྱི་ཐ་མས་སླེབ་པའི་ཕྱིར་ཞེས་འཆད་པ་ལ། ཟུར་བཞི་ཕན་ཚུན་བསྣོལ་མར་སྦྱར། ། ཐུན་མོང་མ་ངེས་རྣམ་པ་བཞི། །
ཞེས་སོ། ། གཡས་སྐོར་གཡོན་སྐོར་གཉིས་ཀའི་ཚེ་དབུས་སུ་ཐུན་མོང་མ་ཡིན་པའི་མ་ངེས་པའི་གཏན་ཚིགས་ཁོ་ན་གནས་པ་ཡིན་ཏེ། གཡས་སྐོར་གྱི་ཚེ་དབུས་ན་གནས་པའི་སྒྲ་རྟག་པར་སྒྲུབ་ལ་མཉན་བྱ་དེ། གཡོན་སྐོར་གྱི་ཚེའང་ཐད་ཀ་སྟེ་རང་སར་བསྒྲུབ་ཆོས་གོ་བཟློགས་ཏེ་སྦྱར་བ་ཙམ་ལས་གནས་གོ་ས་འཕོ་བ་མེད་པའི་ཕྱིར་ཞེས་པ་ལ། དབུས་མ་ཐད་ཀར་སྦྱར་བས་ནི། ། ཐུན་མོང་མ་ཡིན་མ་ངེས་པའོ། ། ཞེས་སོ། ། ཟུར་བཞི་ཐད་སོར་སྣོལ་མར་སྦྱར། ། ཞེས་པའི་རིགས་པ་ལྟར་ན། སྟེང་འོག་ཐད་སོར་སྣོལ་མར་སྦྱར། །
འགལ་བའི་གཏན་ཚིགས་གཉིས་འབྱུང་ངོ་། ། ལོགས་གཉིས་ཐད་སོར་སྣོལ་མར་སྦྱར། ། ཡང་དག་གཏན་ཚིགས་གཉིས་ཡིན་ནོ། ། ཞེས་པ་གཅིག་ངེས་པར་ཐོབ་སྟེ། སྟེང་གི་བྱས་པ་དང་། འོག་གི་རྩོལ་བྱུང་གཉིས་གོ་ས་བརྗེས་ཏེ་བསྒྲུབ་ཆོས་གོ་བཟློག་པས་འགལ་རྟགས་གཉིས་སུ་འགྱུར། གཡས་ཀྱི་བྱས་པ་དང་གཡོན་གྱི་རྩོལ་བྱུང་གཉིས་གོ་ས་བརྗེས་ཏེ་བསྒྲུབ་ཆོས་གོ་ཟློག་པས་རྟགས་ཡང་དག་གཉིས་སུ་འགྱུར་བའི་ཕྱིར་རོ། ། སྐལ་བཟང་དག་གིས་དགའ་སྟོན་གྱིས་ཤིག བཞི་པ་ལུགས་ལྡོག་གཡོན་དུ་འཁོར་ཚུལ་ནི། ཕྱོགས་ཆོས་ཅན་གྱི་གཏན་ཚིགས་དགུ་པོ་འདི་རེ་མིག་དགུ་ལ་ལུགས་མི་མཐུན་དུ་འགོད་པའི་ཚེ།
མི་མཐུན་ཕྱོགས་ལ་འཇུག་ཚུལ་དགུ་གཡོན་སྐོར་དུ་འཁོར་བ་ཡིན་ཏེ། འོག་སྟར་གསུམ་ལ་མི་མཐུན་ཕྱོགས་ལ་ཁྱབ་བྱེད་པ་གསུམ་གཡོན་སྐོར་དུ་འཁོར། དེ་བཞིན་དུ་བར་སྟར་གསུམ་ལ་གཏན་མེད་པ་གསུམ། སྟེང་སྟར་གསུམ་ལ་རྣམ་གཉིས་པ་གསུམ་གཡོན་སྐོར་དུ་འཁོར་བའི་ཕྱིར་ཞེས་འཆད་པ་ལ། ལུགས་ལྡོག་རེའུ་མིག་འགོད་པའི་ཚེ། ། མི་མཐུན་ཕྱོགས་ལ་འཇུག་ཚུལ་དགུ། ། འོག་གསུམ་ཁྱབ་བྱེད་བར་པ་གསུམ། ། གཏན་མེད་པ་སྟེ་སྟེང་མ་གསུམ། ། རྣམ་གཉིས་པ་རུ་གཡོན་དུ་འཁོར། ། ཞེས་པ་གཅིག་ཐོབ་བོ།
ལྔ་པ་མི་མཐུན་དཔེའི་སྟེང་དུ་གཏན་ལ་ཕབ་ན། འོག་སྟར་གསུམ་ནི། བདག་མེད་སྒྲ་མི་རྟག་པར་སྒྲུབ་པའི་ཕྱོགས་གཉིས་ལ་ཁྱབ་བྱེད་པའི་དཔེ་ཡོད་དེ། མི་མཐུན་དཔེ་ནམ་མཁའ་དང་། མཐུན་དཔེ་བུམ་པའི་སྟེང་དུ་གྲུབ་པའི་ཕྱིར། བྱས་པ་སྒྲ་རྟག་པར་སྒྲུབ་པའི་མཐུན་ཕྱོགས་ལ་ཁྱབ་བྱེད་པ་དང་། མི་མཐུན་ཕྱོགས་ལ་གཏན་མེད་པའི་དཔེ་ཡོད་དེ། མི་མཐུན་དཔེ་བུམ་པའི་སྟེང་དུ་ཁྱབ་བྱེད་དང་། མཐུན་དཔེ་ནམ་མཁའི་སྟེང་དུ་མ་གྲུབ་པའི་ཕྱིར། མི་རྟག་པ་སྒྲ་རྩོལ་བྱུང་མ་ཡིན་པར་སྒྲུབ་པའི་མི་མཐུན་ཕྱོགས་ལ་ཁྱབ་བྱེད་མཐུན་ཕྱོགས་ལ་རྣམ་གཉིས་པའི་དཔེ་ཡོད་དེ།
མི་མཐུན་དཔེ་བུམ་པའི་སྟེང་དུ་ཁྱབ་བྱེད་དུ་གྲུབ་ཅིང་། མཐུན་དཔེ་གློག་དང་ནམ་མཁའ་གཉིས་ལ་ཆ་གཉིས་པ་ཡིན་པའི་ཕྱིར། ཞེས་པ་ལ། དཔེ་ཡི་རྣམ་པ་འདི་ལྟ་སྟེ། ། ནམ་མཁའ་བུམ་དང་བུམ་ནམ་མཁའ། ། བུམ་པ་གློག་དང་ནམ་མཁའ་བཞིན། ། ཞེས་སོ། ། རེའུ་མིག་གོང་མ་གཉིས་ལའང་འདིས་མཚོན་ཞིང་གཡས་སྐོར་གྱི་ཚེ་མཐུན་ཕྱོགས་ནས་འཁོར་དགོས་པས་མཐུན་དཔེ་སྔོན་ལ་བརྗོད་དགོས་ལ། གཡོན་སྐོར་གྱི་ཚེ་མི་མཐུན་ཕྱོགས་ནས་འཁོར་དགོས་པས་མི་མཐུན་དཔེ་སྔོན་ལ་བརྗོད་པ་ཙམ་མ་གཏོགས་གཞན་ཁྱད་པར་མེད་དོ། ། ཤེས་པར་འདོད་ན་རེའུ་མིག་དཔེ་ཆུང་དུ་ལྟོས་ཤིག
གཉིས་པ་ཐེ་ཚོམ་ཟ་བ་བློ་སྐྱོན་ཅན་གྱི་རྣམ་གཞག་ནི། སྔར་བཤད་པའི་འཇུག་ཚུལ་དགུ་པོ་འདི་ནི་ངེས་པའི་དབང་སྟེ། དོན་ཡུལ་སྟེང་ནས་འཇུག་ཚུལ་གྱི་དབང་དུ་བྱས་པ་ཡིན་ལ། དོན་ཡུལ་སྟེང་ནས་དེ་ལྟར་ཡིན་ཡང་རྒོལ་བས་ཐེ་ཚོམ་ཟ་བའི་ལུགས་ལ་ནི་དགུར་འབྱེད་ཚུལ་ཡོད་དེ། མཐུན་ཕྱོགས་ལ་ཁྱབ་བྱེད་དུ་ཡོད་ཀྱང་རྒོལ་བས་ཡོད་མེད་ཐེ་ཚོམ་ཟ་བ། མཐུན་ཕྱོགས་ལ་གཏན་མེད་ཀྱང་རྒོལ་བས་ཐེ་ཚོམ་ཟ་བ། ཡོད་མེད་ཆ་གཉིས་པ་ཡིན་ཡང་རྒོལ་བས་དེ་ལྟར་ཡིན་མིན་ཐེ་ཚོམ་ཟ་བ་སོགས་དགུ་ཡོད་པའི་ཕྱིར་ཞེས་འཆད་པ་ལ། འདི་ནི་ངེས་པའི་དབང་བྱས་ཡིན། ། ཐེ་ཚོམ་ཟ་བའི་ལུགས་ལ་ནི། ། ཡོད་དང་མེད་དང་ཡོད་མེད་དང་། །
ཕྱོགས་གཅིག་མཐའ་དག་སྦྱར་བའོ། ། ཞེས་སོ། ། གསུམ་པ་མཐའ་མར་དགེ་བ་མཇུག་གི་བྱ་བ་ནི། གཏན་ཚིགས་ཀྱི་འཁོར་ལོ་གཏན་ལ་དབབ་པ་སློབ་དཔོན་ཕྱོགས་ཀྱི་གླང་པོས་མཛད་པ་རྫོགས་སོ་ཞེས་པ་འདི་ཡིན་ནོ། ། ལུགས་མཐུན་ལུགས་ལྡོག་རེའུ་མིག་བཀོད་པའི་ཚེ། ། མཐུན་དང་མི་མཐུན་འཇུག་ཚུལ་བཅོ་བརྒྱད་པོ། ། གཡས་དང་གཡོན་དུ་འཁོར་བའི་རིམ་པ་འདི། ། ཀླུ་སྒྲུབ་ཁོ་ནས་རྟོགས་ཀྱི་གཞན་གྱིས་མིན། ། ཞེས་ཀྱང་སྨྲས་སོ། ། གཉིས་པ་གཞན་གྱི་ལོག་རྟོག་དགག་པ་ལ།
གཞུང་འདི་ལ་བུ་སྟོན་ཆོས་འབྱུང་སོགས་སུའང་དཔྱད་གཞི་ཅུང་ཟད་ཡོད་པར་མཛད་འདུག་ཅིང་། ཁྱད་པར་ཕྱིས་བྱོན་པའི་མཁས་པ་ཆེན་པོ་དཔལ་ཤཱཀྱ་མཆོག་ལྡན་གྱི་རྟོག་སྙིང་ལས་འདི་སྐད་ཅེས། གཞུང་ཆུང་འདི་ནི་མ་དག་སྟེ། བདག་ཉིད་ཆེན་པོ་ཡབ་སྲས་ཀྱི་གཞུང་དང་མི་མཐུན་པའི་ཕྱིར་དང་། ནོར་བ་དུ་མ་སྣང་བའི་ཕྱིར་རོ། ། དང་པོ་ཕྱོགས་གླང་གཞུང་དང་མི་མཐུན་ཏེ། རེའུ་མིག་འགོད་ཚུལ་མདོ་རང་འགྲེལ་དང་མི་མཐུན་པའི་ཕྱིར་དང་། རྒྱན་དང་ཡ་མཱ་རིའི་གཞུང་འགའ་ཞིག་གསལ་བར་བྲིས་པའི་ཕྱིར་རོ། ། ནོར་བ་ཇི་ལྟར་ཡོད་ན། ཐེ་ཚོམ་ཟ་བའི་མ་ངེས་པའི་དཔེར་བརྗོད་ལོགས་སུ་བྲིས་པའི་ཕྱིར་དང་།
འགལ་མ་ངེས་གཉིས་ལ་མཐུན་དཔེ་དང་མཐུན་དཔེ་གཉིས་གཉིས་བྲིས་པའི་ཕྱིར་དང་། གཏན་ཚིགས་དེ་གཉིས་ངོ་ཤེས་པ་མཐུན་སྣང་དུ་གྲུབ་པར་བྱས་ནས་མཐུན་དཔེ་འགོད་པ་རྟོག་གེའི་གཞུང་ན་མེད་པའི་ཕྱིར་དང་། རྡུལ་ཕྲན་རྟག་པའི་མཚན་གཞིར་བཤད་ཅིང་། དེ་བྱེ་བྲག་པའི་འདོད་པ་ཡང་མིན་པའི་ཕྱིར་དང་། དེ་རེག་བྱ་ཅན་མ་ཡིན་པའི་མཚན་གཞིར་བཤད་ཅིང་དེ་ཡང་དེའི་འདོད་པ་མིན་པའི་ཕྱིར། ཡང་མཉན་བྱའི་རྟགས་ཀྱིས་སྒྲ་མི་རྟག་པའམ་རྟག་པར་སྒྲུབ་པའི་མཐུན་དཔེ་ཡང་དག་མེད་པར་འདོད་པ་དང་། གཞུང་དེ་ཚད་མར་འདོད་པ་འགལ། ཡང་སྐབས་དེ་ནས་བཤད་པའི་དཔེ་ལྟར་སྣང་ཡིན་ན་ནི་སྐབས་ཀྱི་དགོས་པ་དོར་ལ། ཡང་དག་ཡིན་ན་ནི་ཁྱབ་པ་ངེས་པའི་ལྟོས་གཞི་སྐྱོན་མེད་དུ་ཐལ་ལོ། ། ཡང་གཞུང་དེར།
རྗེས་སུ་དཔག་པར་བྱ་བ་ལ། ། ཡོད་དང་མེད་དང་གཉིས་ཀ་ཡི། ། ཞེས་བཤད་པ་དེ་ཡང་འཐད་པ་མ་ཡིན་ཏེ། མཐུན་ཕྱོགས་ལ་རྗེས་སུ་དཔག་བྱའི་སྒྲ་སྦྱར་བ་ཡབ་སྲས་གཉིས་ཀྱི་གཞུང་ན་མེད་པའི་ཕྱིར་ཞེས་སོགས་སྤྲོས་ཏེ་འཆད་དོ། ། འདི་ལ་ལན་རིམ་བཞིན་འབུལ་བས་མཁས་པ་ཁྱོད་སྙན་གྱི་ཨུཏྤལ་རིང་དུ་སྐྱོད་ཅིག དེ་ལ་རེའུ་མིག་འགོད་ཚུལ་མདོ་རང་འགྲེལ་དང་མི་མཐུན་པའི་ཕྱིར་ཞེས་པ་ནི་ཁྱབ་པ་མ་ངེས་པ་སྟེ། མདོ་རང་འགྲེལ་ལས། ཕྱོགས་གཉིས་ཀྱི་འཇུག་ཚུལ། གྱེན་ཐུར་ལ་འགྲོ་ཚུལ་དང་། འཕྲེད་ལ་འགྲོ་ཚུལ་གཉིས་ཀྱི་སྒོ་ནས་གཏན་ལ་ཕབ་ཅིང་།
འདིར་གཡས་སྐོར་གཡོན་སྐོར་གཉིས་སུ་འཁོར་བའི་སྒོ་ནས་གཏན་ལ་ཕབ་པ་ནི། བཤད་པའི་རྣམ་གྲངས་མི་གཅིག་པའི་ལེགས་བཤད་ཀྱི་པདྨ་དམར་སེར་ཐ་དད་པ་གཉིས་ཁ་ཕྱེ་བ་ཡིན་པའི་ཕྱིར་དང་། འདི་ཁྱེད་ཀྱི་རྣམ་དཔྱོད་ཀྱི་དགའ་ཚལ་དེར་སྤྱན་མ་དྲངས་འདུག་པའི་ཕྱིར་རོ། ། རྒྱན་དང་ཡ་མཱ་རིའི་གཞུང་འགའ་ཞིག་བྲིས་པའི་ཕྱིར་ཞེས་པ་ནི་རྟགས་མ་གྲུབ་སྟེ། རྒྱན་དང་ཡ་མཱ་རིས་འདིའི་ལེགས་བཤད་བྲིས་པ་ཡིན་གྱི་གཞུང་འདིས་དེ་གཉིས་ཀྱི་ལེགས་བཤད་བླངས་པ་མ་ཡིན་པའི་ཕྱིར། ཐེ་ཚོམ་ཟ་བའི་མ་ངེས་པའི་དཔེར་བརྗོད་ལོགས་སུ་བྲིས་པའི་ཕྱིར་ཞེས་པ་ཡང་ཁྱབ་པ་མ་ངེས་སྟེ། མཉན་བྱ་ལྟ་བུ་རྒོལ་བས་སྒྲ་རྟག་པར་སྒྲུབ་པའི་མཐུན་ཕྱོགས་ལ་ཡོད་མེད་ཐེ་ཚོམ་ཟ་བ་ལ་མི་ལྟོས་པར། མཉན་བྱ་སྒྲ་རྟག་པར་སྒྲུབ་པའི་མཐུན་ཕྱོགས་ལ་གཏན་མེད་པའི་མ་ངེས་པའི་གཏན་ཚིགས་ཡིན་ཞེས་བྱ་བ་འདི་སོགས་མང་པོ་ཞིག་ཤེས་པའི་ཆེད་དུ། ཐེ་ཚོམ་ཟ་བའི་མ་ངེས་པ་ལོགས་སུ་སྨོས་པ་ནི་ལེགས་བཤད་ཆེན་པོ་ཡིན་པའི་ཕྱིར་རོ། ། ཡང་འགལ་བ་དང་མ་ངེས་པ་གཉིས་ལ་ཡང་གཉིས་གཉིས་བྲིས་པའི་ཕྱིར།
ཞེས་པ་ཡང་མ་ངེས་ཏེ། འོ་ན་འདིར་སྐབས་ཀྱི་ཕྱོགས་ཆོས་ཅན་དགུ་པོ་ལ། མཐུན་ཕྱོགས་དང་མི་མཐུན་ཕྱོགས་རེ་རེ་ཁས་ལེན་ནུས་སམ་མི་ནུས། ནུས་ན་ཁོ་བོ་ཅག་གི་འདོད་པ་གྲུབ་ཏེ། དེ་དང་དེའི་མཐུན་ཕྱོགས་སུ་གྱུར་པའི་དཔེ་དེ་ལ་མཐུན་དཔེ་དང་། མི་མཐུན་ཕྱོགས་སུ་གྱུར་པའི་དཔེ་དེ་ལ་མི་མཐུན་དཔེ་ཞེས་ཕྱོགས་གླང་ཡབ་སྲས་ཀྱིས་བཤད་པ་ཙམ་ཡིན་གྱི། རྟགས་ཆོས་གཉིས་ལྡན་གྱི་མཐུན་དཔེ་རྣམ་དག་སོགས་སུ་ཁས་བླང་མི་དགོས་པའི་ཕྱིར་རོ། ། གལ་ཏེ་དེ་དགུ་ལ་ཕྱོགས་གཉིས་ཀྱི་རྣམ་གཞག་རེ་ཁས་བླང་མི་ནུས་ན་ནི་ཕྱོགས་གླང་ཡབ་སྲས་ཀྱིས། ཕྱོགས་ཆོས་ཅན་གྱི་གཏན་ཚིགས་དགུ་པོ་དེ། ཕྱོགས་གཉིས་ལ་འཇུག་ཚུལ་གྱི་རྣམ་གཞག་ཞིབ་དུ་བཤད་པ་དེ་མི་འཐད་པར་ཐལ་ལོ། །
དེས་ན་རྟགས་དེ་གཉིས་ལ་མཐུན་དཔེ་འགོད་པ་རྟོག་གེའི་གཞུང་ལས་མ་བཤད་ཅེས་པའམ། སྤྱི་བརྟོལ་ཙམ་དུ་ཟད་དེ། མཐུན་ཕྱོགས་མི་མཐུན་ཕྱོགས་གང་ལ་ཟེར་དང་། དཔེ་གཉིས་ལ་ཡང་དག་ཁོ་ནས་ཁྱབ་མ་ཁྱབ་མ་བརྩད་པས་རང་གཟུགས་སྟོན་པའི་ཕྱིར་རོ། ། རྡུལ་ཕྲན་རྟག་པའི་མཚན་གཞིར་བཤད་ཅིང་དེ་བྱེ་བྲག་པའི་འདོད་པ་ཡང་མ་ཡིན་པའི་ཕྱིར་ཞེས་པ་ནི་ཅུང་ཟད་དཔྱོད་པ་དང་ལྡན་པ་ཡིན་མོད། འོན་ཀྱང་ཁྱོད་ཉིད་ལ་འདི་འདྲི་སྟེ། ཚད་མ་མདོར། རེག་བྱ་ཅན་མ་ཡིན་པ་སྒྲ་རྟག་པར་སྒྲུབ་པའི་མཐུན་ཕྱོགས་མི་མཐུན་ཕྱོགས་གཉིས་ལ་རྣམ་གཉིས་པར་བཤད་པ་དེ། སྒྲ་ཇི་བཞིན་ཁས་ལེན་ནུས་སམ་མི་ནུས། ཁས་ལེན་ནུས་ན།
རེག་བྱ་ཅན་ཡང་ཡིན་རྟག་པ་ཡང་ཡིན་པའི་གཞི་མཐུན་ཁས་ལེན་རིགས་པར་ཐལ། རེག་བྱ་ཅན་མ་ཡིན་པ་དེ་སྒྲ་རྟག་པར་སྒྲུབ་པའི་མཐུན་ཕྱོགས་ལ་རྣམ་གཉིས་པ་ཡིན་པའི་ཕྱིར། འདོད་ན། རྡུལ་ཕྲན་ལས་འོས་མེད་པས་རྡུལ་ཕྲན་རྟག་པའི་མཚན་གཞིར་ཚད་མདོ་ལས་ཀྱང་བཤད་པར་སོང་བས། ཚད་མ་མདོ་དེ་ཡང་ཕྱོགས་གླང་གིས་མ་མཛད་ཅེས་ཁས་བླང་དགོས་པར་འགྱུར་རོ། ། གལ་ཏེ་རྒོལ་བ་བྱེ་བྲག་པས་རྡུལ་རྟག་པ་དང་རེག་བྱ་ཅན་མ་ཡིན་པའི་གཞི་མཐུན་དུ་ཁས་ལེན་པས་དེ་ལ་དགོངས་སྙམ་ན་ནི། བྱེ་བྲག་པས་ཀྱང་དེ་ལྟར་ཁས་མི་ལེན་ཞེས་ཁས་བླངས་མ་ཐག་ཡིན་པས་ཁས་བླངས་སྔ་ཕྱི་ཐུག་སྟེ་འགལ་ལོ། ། ཡང་ཁྱེད་ཀྱིས་འདིར་བྱེ་བྲག་པས་དེ་ལྟར་ཁས་མི་ལེན་ཞེས་པ་ནི་རྟོག་སྙིང་རང་དུའང་ཁས་བླངས་སྔ་ཕྱི་འགལ་ཏེ་ཕྱོགས་གཉིས་ཀ་ལ་རྣམ་གཉིས་པའི་དངོས་མ་ངེས་ཀྱི་མཚན་གཞི་འཛིན་པའི་ཚེ་འདི་སྐད་ཅེས། གཉིས་པ་ནི། ཕྱིར་རྒོལ་བྱེ་བྲག་པའི་ངོར་སྒྲ་རྟག་པར་སྒྲུབ་པ་ལ་ལུས་ཅན་མ་ཡིན་པ་བཀོད་པ་ལྟ་བུ་སྟེ།
དེའི་རྒྱུ་མཚན་ཡང་བྱེ་བྲག་པའི་ལུགས་ལ་རྟག་པ་ཡིན་པ་ལ་རེག་བྱ་ཅན་ཡིན་མིན་གཉིས་ཡོད་པས་སོ་ཞེས་སྤར་ལ་བཀོད་འདུག་པའི་ཕྱིར་རོ། ། ཡང་མཉན་བྱའི་རྟགས་ཀྱིས་སྒྲ་མི་རྟག་པའམ་རྟག་པར་སྒྲུབ་པའི་མཐུན་དཔེ་རྣམ་དག་མེད་པར་ཁས་ལེན་པ་དང་གཞུང་དེ་ཚད་མར་ཁས་ལེན་པ་འགལ་ཞེས་པ་ནི་སྐྱོན་བཟང་བཟང་མོར་སྣང་མོད། འགལ་བ་ཅི་ཡང་མེད་དེ། ནམ་མཁའ་དེ་མཉན་བྱའི་རྟགས་ཀྱིས་སྒྲ་རྟག་པར་སྒྲུབ་པའི་མཐུན་ཕྱོགས་སུ་གྱུར་པའི་དཔེ་ཡིན་པས་དེའི་མཐུན་དཔེར་བཀོད། བུམ་པ་དེ་སྐོར་གྱི་མི་མཐུན་ཕྱོགས་སུ་གྱུར་པའི་དཔེ་ཡིན་པས་དེའི་མི་མཐུན་དཔེར་བཀོད་པ་ཙམ་ཡིན་པའི་ཕྱིར། གལ་ཏེ་དེ་གཉིས་དེ་སྐོར་གྱི་མཐུན་ཕྱོགས་དང་མི་མཐུན་ཕྱོགས་སུའང་ཁས་མི་ལེན་ནོ་སྙམ་ན། འོ་ན་དེ་སྐོར་གྱི་ཕྱོགས་གཉིས་ལ་དེ་སྐོར་གྱི་མཐུན་དཔེ་རྣམ་དག་དང་མི་མཐུན་དཔེ་རྣམ་དག་གི་ཁྱབ་པ་ཁས་ལེན་ནུས་དགོས་ལ། དེ་ལྟར་ན་གཞལ་བྱ་སྒྲ་རྟག་པར་སྒྲུབ་པའི་ཕྱོགས་གཉིས་ལ་ཁྱབ་བྱེད་པར་ཁས་བླངས་པ་དང་འགལ་ཏེ། དེ་སྐོར་གྱི་མཐུན་དཔེ་རྣམ་དག་དང་མི་མཐུན་དཔེ་རྣམ་དག་མི་འདུག་པའི་ཕྱིར་ཏེ། ཡོད་ན་དེ་སྐོར་གྱི་རྗེས་སུ་འགྲོ་ལྡོག་གི་ཚུལ་གཉིས་གྲུབ་པར་ཐལ་ལོ། །
ཁྱབ་པ་ཉིད་རང་གིས་ཀྱང་ཁས་བླངས་མ་ཐག་པའོ། ། ཡང་རྗེས་སུ་དཔག་པར་བྱ་བ་ལ། ། ཡོད་དང་མེད་དང་གཉིས་ཀ་ཡི། ། ཞེས་བཤད་པ་མི་འཐད་དེ། མཐུན་ཕྱོགས་ལ་རྗེས་སུ་དཔག་བྱའི་སྒྲ་སྦྱར་བ་ཡབ་སྲས་ཀྱི་གཞུང་ན་མེད་པའི་ཕྱིར་ཞེས་སྤར་དུ་བཀོད་པ་ནི། ཅུང་ཐུགས་རྟོག་རྩིང་སྟེ། གཞུང་དེས་ནི་ཤེས་འདོད་ཆོས་ཅན་ལ་རྗེས་སུ་དཔག་བྱའི་སྒྲ་སྦྱར་བ་ཡིན་གྱི། མཐུན་ཕྱོགས་ལ་དེ་ལྟར་མ་ཡིན་པའི་ཕྱིར་ཏེ། དེ་ཉིད་ལས། ཡོད་པ་ལ་ནི་ཡང་དག་སྟེ། །
མེད་དང་གཉིས་ཀ་མ་གྲུབ་ཡིན། ། ཐེ་ཚོམ་གཉིས་སྟེ་མ་གྲུབ་བཞི། ། ཞེས་དེར་སྐབས་ཀྱི་རྗེས་སུ་དཔག་བྱ་དེ་ཆོས་ཅན་ལ་ངོས་བཟུང་ནས། ཆོས་ཅན་དེ་ལ་ཡོད་པ་ཉིད་དུ་ངེས་པ་ལ་རྟགས་ཡང་དག་འཇོག ཆོས་ཅན་དེ་ལ་གཏན་ནས་མེད་པ་དང་། ཕྱོགས་གཅིག་ལ་མེད་པ་དང་། རྒོལ་བས་ཐེ་ཚོམ་ཟ་བར་གཉིས་ཏེ་མ་གྲུབ་པའི་གཏན་ཚིགས་བཞི་ཡོད་ཅེས་གསལ་བར་བཤད་ནས། མཐུན་ཕྱོགས་ལ་ཡོད་མེད་ཆ་གཉིས་པ་གསུམ་ནི་གོང་གི་དེ་མ་ཐག་ཏུ། མ་གྲུབ་སྦྱོར་བ་དེ་བཞིན་དུ། ། མཐུན་པའི་ཕྱོགས་ལ་ཡོད་པ་དང་། །
མེད་དང་དེ་བཞིན་གཉིས་ཀ་དང་། ། ཞེས་བཤད་འདུག་པའི་ཕྱིར་རོ། ། མཁས་པ་ཆེན་པོ་ཕྱོགས་སྔའི་ནམ་ལངས་པར་མཛོད་ཅིག འོ་ན་ཁྱོད་རང་གིས་ཀྱང་གཞུང་འདི་དོར་བ་ཡིན་ཏེ། གཞུང་ན་མེད་པའི། བདག་མེད་བྱས་དང་མི་རྟག་དང་། ། ཞེས་སོགས་མི་རྟག་རྩོལ་བྱུང་མཚོན་བྱ་སྟེ། ། ཞེས་རང་འཚམས་ཀྱིས་བཙུགས་འདུག་པའི་ཕྱིར་སྙམ་ན། ཁྱོད་བདེན་མོད། འདི་གཉིས་སྒྲ་ཇི་བཞིན་དུ་ཁས་བླང་དུ་མི་རུང་སྟེ།
ལུགས་མཐུན་གཡས་སྐོར་གྱི་གཏན་ཚིགས་དང་པོ་དང་། ཐ་མ་གཉིས་སྐབས་དེའི་ཕྱོགས་གཉིས་ལ་ཁྱབ་བྱེད་པ་དང་རྣམ་གཉིས་པར་འཇུག་དགོས་པ་ལས། གཞལ་བྱ་སྒྲ་རྟག་པར་སྒྲུབ་པའི་མཐུན་ཕྱོགས་ལ་ཁྱབ་བྱེད་པ་དང་། རེག་བྱ་ཅན་མ་ཡིན་པ་སྒྲ་རྟག་པར་སྒྲུབ་པའི་མཐུན་ཕྱོགས་ལ་རྣམ་གཉིས་པ་ཡང་མ་ཡིན་པའི་ཕྱིར་ཏེ། རྟག་ན་གཞལ་བྱས་མ་ཁྱབ། རྟག་ན་རེག་བྱ་ཅན་མ་ཡིན་དགོས་པའི་ཕྱིར་དང་། མདོ་རང་འགྲེལ་སོགས་ཕྱོགས་གླང་གི་གཞུང་མང་པོར་རྡུལ་ཕྲན་རྟག་པར་བཤད་ཅིང་དེ་ཡང་ཁས་ལེན་མི་ནུས་པའི་ཕྱིར་རོ། ། སྐྱོན་དེ་སྤང་བར་འདོད་ནས། རྟག་ན་གཞལ་བྱས་མ་ཁྱབ་སྟེ། རྟག་ན་ཡོད་དགོས་པའི་ཕྱིར་ཟེར་བ་ཡོད་དེ།
ཆོས་གྲགས་ཀྱིས། གང་གི་རང་བཞིན་འཇིག་མེད་པ། ། དེ་ལ་མཁས་རྣམ་རྟག་ཅེས་བརྗོད། ། དེས་ན་ངོ་ཚའི་ལྟ་བ་འདི། ། སྤོངས་ལ་དེ་ནི་རྟག་ཅེས་སྨྲོས། ། ཞེས་བརྗོད་དུ་མེད་པའི་བདག་རྟག་པར་བཤད་པས་དེ་ཆོས་ཅན་དུ་བཟུང་ནས་འཁོར་གསུམ་བྱེད། ཁ་ཅིག རྟག་པ་ཡིན་ཚད་དེ་སྒྲུབ་ཀྱི་མཐུན་ཕྱོགས་མིན་ཟེར་བ་ཡོད་དེ། མཐུན་ཕྱོགས་གང་ལ་ཟེར་བརྟག་པས་འཇིག་མོད། འདི་རྒྱས་པར་གཞན་དུ་འཆད།
ཕལ་མོ་ཆེ་དག རེག་བྱ་ཅན་སྤྱིར་སྒྲ་རྟག་པར་སྒྲུབ་པའི་མཐུན་ཕྱོགས་ལ་རྣམ་གཉིས་པ་མིན་ཡང་། བྱེ་བྲག་པའི་ངོར་དེ་ལྟར་ཡིན་པ་ལ་དགོངས་ཏེ། བྱེ་བྲག་པ་འབྱུང་བཞིའི་རྡུལ་ཕྲན་རེག་བྱ་ཅན་མིན་པ་དང་རྟག་པའི་གཞི་མཐུན་དུ་ཁས་ལེན་པའི་ཕྱིར་ཟེར་བ་ནི། ཐུགས་རྣམ་དཔྱོད་མ་ཞུགས་པ་ཡིན་ཏེ། འོ་ན་བྱེ་བྲག་པ་དེ་རེག་བྱ་མིན་པ་སྒྲ་རྟག་པར་སྒྲུབ་པའི་ཕྱོགས་ཆོས་ཅན་གྱི་རྟགས་སུ་སོང་བའི་རྒོལ་བར་ཐལ། དེའི་ངོར་དེ་སྒྲུབ་ཀྱི་ཕྱོགས་གཉིས་ལ་ནི་རྣམ་གཉིས་པའི་དང་པོ་མ་ངེས་ཀྱི་གཏན་ཚིག་ཡིན་པའི་ཕྱིར། རྟགས་དངོས། འདོད་ན། དེ་སྒྲ་རེག་བྱ་ཅན་མིན་པར་ངེས་ནས་སྒྲ་རྟག་མི་རྟག་ཐེ་ཚོམ་ཟ་བའི་གང་ཟག་ཏུ་ཐལ་ལོ། །
འདོད་ན། སྒྲ་རེག་བྱ་ཅན་མ་ཡིན་པར་ཐལ་ལོ། ། འདི་ལ་དཔྱོད་ལྡན་སུས་ཀྱང་ལན་མི་ཐེབས་སོ། ། འབུམ་ཕྲག་གསུམ་པའི་བྱིན་རླབས་ཁོ་བོ་འབའ་ཞིག་གི་སྙིང་གི་པདྨོ་ན་བཞུགས་སོ། ། དེས་ན་འབུམ་ཕྲག་གསུམ་པའི་གསུང་བཞིན་ཚིག་གཉིས་པོ་དེ་ལ་རྗེས་སོར་མི་བྱེད་ཁ་མེད་ཡོད་དོ། ། དེ་ལྟར་ཕྱོགས་ཆོས་འཁོར་ལོའི་རྣམ་བཤད་རྣམ་འགྲེལ་རང་གང་། བཤད་བྱ་ཚད་མ་མདོ་གསལ་བྱེད་ཕྱོགས་ཆོས་འཁོར་ལོའི་གཞུང་ཆུང་དང་སྦྱར་བའི་རྣམ་བཤད་བློ་གསལ་ཁ་འབྱེད་འདི། འཇམ་མཁོན་བླ་མ་བློ་གྲོས་རྣམ་རྒྱལ་གྱི་གསུང་ལས་སྐྱེས་པ་ཀླུ་སྒྲུབ་ཁོ་བོས། མྱོས་ལྡན་ཞེས་པ་ས་མོ་ཡོས་བུའི་ལོ་ཟླ་བ་དང་པོའི་ཚེས་བཟང་པོ་ལ་མཉན་ཡོད་བྱ་རྒོད་གཤོངས་ཞེས་སྙན་པས་གྲགས་པའི་ཆོས་གྲྭ་ཆེན་པོར་སྦྱར་བ་དགེ་ལེགས་དང་གཞན་ཕན་ཕྱོགས་བཅུར་རྒྱས་པར་གྱུར་ཅིག། །། དགེའོ།། །།
བཀྲ་ཤིས། མངྒལཾ།། །། PAGE * MERGEFORMAT 2 མང་ཐོས་ཀླུ་སྒྲུབ་རྒྱ་མཚོ། ཕྱོགས་ཆོས་འཁོར་ལོའི་རྣམ་བཤད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
