མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༢༧
རིགས་པའི་གཏེར་གྱི་དཀའ་འགྲེལ་གནད་ཀྱི་སྙིང་པོ་གསལ་བྱེད་ལས་སྤྱི་དང་བྱེ་བྲག་བརྟག་པ་སྟེ་རབ་བྱེད་གསུམ་པ།
༄༅། །ཚད་མ་རིགས་པའི་གཏེར་གྱི་དཀའ་འགྲེལ་གནད་ཀྱི་སྙིང་པོ་གསལ་བྱེད་ལས་སྤྱི་དང་བྱེ་བྲག་བརྟག་པ་སྟེ་རབ་བྱེད་གསུམ་པའི་རྣམ་པར་བཤད་པ་བཞུགས།། སྤྱི་དང་བྱེ་བྲག་ཉི་མའི་ཁ་ལོ་པ། ཀུན་གསལ་ཤེས་བྱའི་ཁྱོན་ལ་མྱུར་འོངས་པས། ། ཚུལ་མིན་མུན་རུམ་ཕ་མཐར་མངོན་ཕྱོགས་པའི། ། ལྔ་རིག་འོད་ཟེར་བརྒྱ་པས་བདག་སྐྱོངས་ཤིག ། གསུམ་པ་བློས་ཡུལ་རྟོགས་ཚུལ་བཤད་པ་ལ་བཞི། ཡུལ་སྤྱི་དང་བྱེ་བྲག་བཤད་པ། འཛིན་སྟངས་སྣང་བ་དང་སེལ་བ་བཤད་པ། གྲོགས་བརྗོད་བྱ་དང་རྗོད་བྱེད་བཤད་པ། རྩ་བ་འགལ་བ་དང་འབྲེལ་པ་བཤད་པའོ། །
དང་པོ་ལ་གསུམ། ཡུལ་དང་ཡུལ་ཅན་ཐུན་མོང་བཤད། རྫས་ལྡོག་དོན་ལ་གྲུབ་པ་དགག ། ཁྱད་པར་སྤྱི་དང་བྱེ་བྲག་བཤད་པའོ། ། དང་པོ་ལ་གཉིས། ཡུལ་གྱི་གནས་ལུགས་སྤྱིར་བསྟན། དེ་ཉིད་གཏན་ལ་འབེབས་ཚུལ་བཤད་པའོ། ། དང་པོ་ནི། རང་མཚན་གསལ་བར་འཛིན་པའི་བློ་ཆོས་ཅན། རྟོག་མེད་ཤེས་པ་ཡིན་ཏེ།
གསལ་སྣང་ཅན་གྱི་རིག་པ་ཡིན་པའི་ཕྱིར། སྤྱི་མཚན་མི་གསལ་བར་འཛིན་པའི་བློ་ཆོས་ཅན། རྟོག་པ་ཡིན་ཏེ། རང་ཡུལ་དོན་སྤྱིའི་ཚུལ་གྱིས་འཛིན་པའི་བློ་ཡིན་པའི་ཕྱིར། རང་མཚན་ཆོས་ཅན། དངོས་པོ་ཡིན་ཏེ་དོན་བྱེད་ནུས་པ་ཡིན་པའི་ཕྱིར། སྤྱི་མཚན་ཆོས་ཅན། དངོས་པོར་མེད་དེ། དོན་བྱེད་མི་ནུས་ཡིན་པའི་ཕྱིར། ཞེས་འཆད་པ་ལ།
རང་མཚན་འཛིན་པ་རྟོག་མེད་དེ། ། ཞེས་སོགས་ཤློ་ཀ་གཅིག་དང་། དེའི་རང་འགྲེལ་དུ། རང་གི་མཚན་ཉིད་དང་གསལ་བ་དང་། དངོས་པོ་དང་། རྫས་དང་། ལྡོག་པ་དང་། དོན་དམ་པ་ཞེས་བྱ་བ་ལ་སོགས་པ་ནི་དོན་བྱེད་ནུས་པ། རྫས་ཕན་ཚུན་མ་འདྲེས་པ། རྒྱུ་དང་འབྲས་བུར་གྲུབ་པ།
སྐྱེས་བུ་ཐམས་ཅད་ཀྱི་བླང་དོར་བྱ་བའི་འཇུག་ལྡོག་གི་ཡུལ་ཡིན་པས། དངོས་པོའི་དོན་དུ་དོན་གཅིག་པ་ཡིན་ཏེ། ཞེས་སོགས་དང་། སྤྱི་དང་། གཞན་སེལ་དང་། ལྡོག་པ་དང་། རྣམ་དཔྱོད་དང་། འདྲེས་པ་དང་། འབྲེལ་པ་དང་། ཀུན་རྫོབ་ཅེས་བྱ་བ་ལ་སོགས་པ་ནི།
དོན་ལ་མི་གནས་པ་དངོས་པོར་མ་གྲུབ་པ་དབང་པོའི་ཡུལ་མིན་པ། བློས་སྒྲོ་བཏགས་པ་ཞེས་སོགས་བྱུང་། འོ་ན། རང་འགྲེལ་དེར། སྤྱི་མཚན་དང་རང་མཚན་གྱི་རྣམ་གྲངས་སུ་བཤད་པ་དེ་དག་སྒྲ་ཇི་བཞིན་དུ་ཁས་ལེན་ནུས་སམ་སྙམ་ན། འདི་ལ་སྐབས་ཕྱེད་པར་བྱ་དགོས་ཏེ། སྤྱི་དང་བྱེ་བྲག་གཉིས་ཀྱི་ཟླས་ཕྱེ་བའི་སྤྱི་ཡིན་ན་དངོས་མེད་ཡིན་པས་མ་ཁྱབ་ཀྱང་། ། སྤྱི་གསལ་གཉིས་ཀྱི་ཟླས་ཕྱེ་བའི་སྤྱི་ཡིན་ན་དངོས་མེད་ཡིན་པས་ཁྱབ་སྟེ། སྤྱི་གསལ་གཉིས་ཀྱི་ཟླས་ཕྱེ་བའི་སྤྱི་དེ་སྤྱི་མཚན་ལ་འཇོག་པའི་གནད་ཀྱིས། དེ་གཉིས་ཀྱི་ཟླས་ཕྱེ་བའི་གསལ་བ་དེ་ལའང་རང་མཚན་གྱིས་ཁྱབ་པའི་ཕྱིར།
དེས་ན་གསལ་པ་དེ་ལའང་། བྱེ་བྲག་ལ་གསལ་བར་བཞག་པ་དང་། རང་མཚན་ལ་གསལ་བར་བཞག་པ་གཉིས་ཡོད་དེ། གསལ་བས་ཟླས་དྲངས་པའི་སྤྱི་དེ་ལ་སྤྱིར་བཞག་པ་གཅིག་དང་། སྤྱི་མཚན་ལ་སྤྱིར་བཞག་པ་གཅིག་སྟེ་གཉིས་ཡོད་པའི་ཕྱིར་རོ། ། དེ་བཞིན་དུ། ལོག་ལྡོག་གཉིས་ཀྱི་ཟླས་ཕྱེ་བའི་ལོག་པ་ལ་རང་མཚན་དང་། ལྡོག་པ་ལ་སྤྱི་མཚན་གྱིས་ཁྱབ་སྟེ། དེ་གཉིས་ཀྱི་ཟླས་ཕྱེ་བའི་ལོག་པ་དེ་རྫས་གྲུབ་དང་། ལྡོག་པ་དེ་གཞན་ལྡོག་ལ་འཇོག་པའི་ཕྱིར་རོ། །
སྤྱིར་ལོག་པ་ལ་རང་མཚན་དང་། ལྡོག་པ་ལ་སྤྱི་མཚན་གྱིས་མ་ཁྱབ་སྟེ། ཆོས་དང་ཆོས་ཅན་གཉིས་ཀྱི་ཟླས་ཕྱེ་བའི་ཆོས་ཅན་ལ་ལོག་པ་དང་། ཆོས་ལ་ལྡོག་པར་འཇོག་པའི་སྐབས་གཅིག་ཀྱང་ཡོད་པའི་ཕྱིར་རོ། ། སྤྱིར་རྫས་ཡོད་ལ་རང་མཚན་དང་། བཏགས་ཡོད་ལ་སྤྱི་མཚན་གྱིས་ཁྱབ་ཀྱང་། མཚན་མཚོན་གཉིས་ཀྱི་ཟླས་ཕྱེ་བའི་རྫས་ཡོད་ལ་དེ་ལྟར་མ་ཁྱབ་སྟེ། མཚན་ཉིད་ཀྱི་ཟླས་དྲངས་པའི་བཏགས་ཡོད་དེ། མཚོན་བྱ་ཐམས་ཅད་ལ་འཇོག་ཅིང་མཚོན་བྱའི་ཟླས་དྲངས་པའི་རྫས་ཡོད་དེ། མཚན་ཉིད་ཐམས་ཅད་ལ་འཇོག་པའི་ཕྱིར་རོ། །
སྤྱིར་དངོས་པོ་དང་། རྫས་ལ་རང་མཚན་གྱིས་ཁྱབ་ཀྱང་། དངོས་པོ་བརྗོད་པའི་སྒྲ་དང་རྫས་བརྗོད་པའི་སྒྲ་ཞེས་པའི་སྐབས་ཀྱི་དངོས་པོ་དང་། རྫས་ནི་ཁྱད་ཆོས་དང་། ཁྱད་གཞི་གཉིས་ལ་འཇོག་པའི་ཕྱིར་རོ། ། དོན་གྱི་གནད་འདི། ས་པཎྚིཏས་དགོངས་པ་བླ་ན་མེད་པ་ཡིན་ཏེ། རང་འགྲེལ་ལས། འོ་ན་དེ་ལའང་གཞན་ལས་ལྡོག་པ་དང་། གཞན་ལས་ལོག་པ་ཞེས་བྱ་བ།
ཞེས་བྱ་བ་དང་། ཀུན་ལ་རྫས་དང་དངོས་བརྗོད་པའི། ། ཞེས་བྱ་བ་ལ་སོགས་པ་དང་འགལ་ལོ་ཞེ་ན། མི་འགལ་ཏེ་ལོག་པ་དང་དངོས་པོ་ནི། དོན་ལ་གནས་པ་དང་སེལ་བའི་ཡུལ་དུ་གྱུར་པ་གཉིས་ཡོད་པའི་ཕྱིར་རོ། ། ཞེས་བཤད་པའི་ཕྱིར་རོ། ། འོ་ན་ཁོ་བོ་གཞུང་བཞིན་འཆད་པར་འདོད། ཅེས་པའི་འགྲེལ་པ་རབ་བྱེད་བཅུ་གསུམ་མ་ལས། ལྡོག་པ་དང་སྤྱི་དང་བྱེ་བྲག་དང་གཞན་སེལ་ལ་སོགས་པ་ནི་དོན་ལ་མི་གནས་པས། བློས་སྒྲོ་བཏགས་པ།
སྣང་མི་སྣང་ཆ་གཉིས་མེད་པ་ཞེས་སོགས་ཀྱི་སྒྲ་ཟིན་ལ། ལྡོག་པ་དང་། སྤྱི་བྱེ་བྲག་སོགས་ཐམས་ཅད་ལ་དངོས་མེད་ཀྱིས་ཁྱབ་པར་བཤད་པ་མ་ཡིན་ནམ་སྙམ་ན། སྐྱོན་མེད་དེ། ལྡོག་པ་ལ་དངོས་མེད་ཀྱིས་ཁྱབ་པར་བཤད་པའི་དགོས་པ་ནི། སྔར་བཤད་པ་ལྟར། ལོག་ལྡོག་གཉིས་ཀྱི་ཟླས་ཕྱེ་བའི་ལྡོག་པ་དེ་ལ་དགོངས་པ་ཡིན་ལ། སྤྱི་དང་བྱེ་བྲག་སོགས་ལ་དངོས་མེད་དུ་བཤད་པ་ནི། སོང་ཚོད་ཀྱི་དབང་དུ་བྱས་པ་ཡིན་ཏེ། རློམ་ཚོད་ལ་བུམ་པ་དེ།
གསེར་བུམ་གྱི་སྤྱིར་རློམ་ཡང་། སོང་ཚོད་ལ། རྟོག་ངོར་བུམ་མིན་བཅད་ནས་བུམ་པར་སྣང་ཙམ་དེ་དེའི་སྤྱིར་སོང་བའི་ཕྱིར་དང་། སོང་ཚོད་ལ་རྟོག་ངོར་གསེར་བུམ་མ་ཡིན་པ་བསལ་ཙམ་དེ་དེའི་བྱེ་བྲག་ཏུ་སོང་བའི་ཕྱིར་རོ། ། གནད་འདི་གོ་དགོས་ཏེ། འོག་ནས་མཚན་མཚོན་གཞི་གསུམ་ཆར་ལ། སྤྱི་མཚན་གྱིས་ཁྱབ་པར་བཤད་པ་ཡང་། སོང་ཚོད་ཀྱི་མཚན་མཚོན་གཞི་གསུམ་ལ་དགོངས་སོ། ། ཞེས་ཁོ་བོས་འཆད་པའི་ཕྱིར་རོ། ། གཉིས་པ་ནི།
ཡུལ་རྫས་དང་ལྡོག་པ། སྤྱི་དང་བྱེ་བྲག ། འཛིན་སྟངས་སྣང་བ་དང་སེལ་བ། ཡུལ་ཅན་རྟོག་མི་རྟོག་རྣམ་གཞག་ཆོས་ཅན། ཁྱོད་འཆད་པའི་ཚུལ་ཡོད་དེ། ཕྱོགས་གླང་ཡབ་སྲས་ཀྱི་གཞུང་བཞིན་དུ། མ་འཆོལ་བར་སོ་སོར་འཆད་པའི་ཕྱིར། ཞེས་འཆད་པ་ལ། རྫས་དང་ལྡོག་པ་སྤྱི་བྱེ་བྲག ། ཅེས་སོགས་ཤློ་ཀ་གཅིག་གོ། །
རྩ་བའི་གཉིས་པ་ནི། རྗེས་དཔག་ཆོས་ཅན། ཁྱོད་བུམ་པའི་སྟེང་གི་བྱས་མི་རྟག་གི་རྫས་ཀྱི་ཆ་ལ་སྣང་བས་འཇུག་པ་མ་ཡིན་ཏེ། ཁྱོད་ལ་དེ་སྒྲུབ་པས་འཇུག་པ་མ་ཡིན་པའི་ཕྱིར། དེས་ན་ཁྱོད་བུམ་པའི་སྟེང་གི་བྱས་མི་རྟག་གི་ལྡོག་ཆ་སོ་སོར་ཕྱེ་ནས་འཇུག་སྟེ། ཁྱོད་དེ་ལ་སེལ་འཇུག་ཡིན་པའི་ཕྱིར་རོ། ། ཞེས་འཆད་པ་ནི། རྗེས་དཔག་དངོས་པོ་མི་འཛིན་པས། ཞེས་སོགས་ཤློ་ཀ་གཅིག་གོ། ། འདིར་རང་འགྲེལ་ལས།
རྫས་ལྡོག་དོན་ལ་གྲུབ་པ་དགག ། ཅེས་པའི་ས་བཅད་མཛད་པ་ནི། རྫས་རང་མཚན་པ་དོན་ལ་གྲུབ་པ་འགོག་པ་མ་ཡིན་གྱི། ལྡོག་པ་དུ་མ་འདུས་པའི་གཞི་ཤེས་འདོད་ཆོས་ཅན་ལ་རྫས་དང་ལྡོག་པ་སོ་སོའི་ཁྱད་ཆོས་ལ་ལྡོག་པར་བཤད་ནས། ཁྱད་གཞི་གང་ཡིན་རྫས་མཚན་ཉིད་པར་ཆ་བསྡུས་པས་འདོད་པ་དེ་འགོག་པ་སྟེ་གནད་གོ་དགོས་སོ། ། གསུམ་པ་སྤྱི་བྱེ་བྲག་བཤད་པ་ལ། གཞུང་གི་ཚིག་དོན་བཤད་པ། དེ་ཉིད་རིགས་པས་གཏན་ལ་ཕབ་པ་གཉིས། དང་པོ་ནི། དངོས་པོ་ཆོས་ཅན།
ཁྱོད་རིགས་མི་མཐུན་དངོས་མེད་ལས་ལྡོག་པའི་ལྡོག་པ་ཆིག་རྐྱང་ཡིན་པ་དེ། ཁྱོད་དངོས་པོའི་སྤྱི་ཡིན་པའི་མཚན་ཉིད་ཡིན་ཏེ། དེའི་དོན་ལྡོག་ཡིན་པའི་ཕྱིར། བེམ་པོ་ཆོས་ཅན། ཁྱོད་དངོས་པོར་རིགས་མི་མཐུན་པ་དངོས་མེད་ལས་ཀྱང་ལྡོག ། དངོས་པོར་རིགས་མཐུན་པ་ཤེས་པ་ལས་ཀྱང་ལོག་པའི་ལྡོག་པ་གཉིས་ཚོགས་ཡིན་པ་དེ་ཁྱོད་དངོས་པོའི་བྱེ་བྲག་ཡིན་པའི་མཚན་ཉིད་ཡིན་ཏེ། དེའི་དོན་ལྡོག་ཡིན་པའི་ཕྱིར། སྤྱི་བྱེ་བྲག་གཉིས་ཆོས་ཅན། ཁྱོད་ལ་དབྱེ་ན་གཉིས་གཉིས་ཡོད་དེ། ཐད་ཀའི་སྤྱི་བྱེ་བྲག་གཉིས་དང་གོང་མའི་སྤྱི་བྱེ་བྲག་གཉིས་ཡོད་པའི་ཕྱིར།
ཐད་ཀའི་བྱེ་བྲག་ཤ་པ་དང་ཙནྡན་གཉིས་ཆོས་ཅན། རྫས་ཐ་དད་ཡིན་ཏེ། རྒྱུ་རྐྱེན་ཐ་དད་ལས་སྐྱེས་ཤིང་། ལོག་པའི་དངོས་པོ་སོ་སོ་བ་ཡིན་པའི་ཕྱིར། གོང་མའི་བྱེ་བྲག་ཙནྡན་སྐད་ཅིག་མ་སྔ་ཕྱི་གཉིས་ཆོས་ཅན། གཅིག་པ་བཀག་པའི་ཐ་དད་ཡིན་ཏེ། ཁྱོད་གཉིས་གཅིག་དངོས་པོར་གྲུབ་དུས་གཅིག་ཤོས་དངོས་པོར་མེད་པའི་ཕྱིར། ཞེས་འཆད་པ་ནི། གཞན་དང་རང་གི་དངོས་པོ་ལས། ཞེས་སོགས་ཤློ་ཀ་ཕྱེད་དང་གཉིས་སོ། །
གཉིས་པ་དེ་ཉིད་གཏན་ལ་ཕབས་པ་ལ། དཔལ་ལྡན་ས་སྐྱ་པའི་བསྟན་པའི་གསལ་བྱེད་གཡག་རོང་རྣམ་གཉིས་ནི། འགྲེལ་པའི་སྒྲ་ཟིན། སྤྱི་བྱེ་བྲག་སོགས་ལ། རྟག་པས་ཁྱབ་པ་ཞལ་གྱིས་བཞེས་ཏེ། དེའི་གནད་ཀྱིས་གཟུགས་སྒྲ་སོགས་ཀྱང་སྤྱི་ཡིན་པས་རྟག་པ་ཡིན་ནོ། ། ཞེས་བཞེད། ཕྱིས་བྱོན། སྡོམ་རིགས་གཉིས་ཀྱི་བསྟན་པའི་གཅེས་མཛོད་སྐྱོང་བ་གོ་ཤཱག་རྣམ་གཉིས་ནི། འགྲེལ་པའི་སྒྲ་ཟིན་སྤྱི་བྱེ་བྲག་ལྡོག་པ་སོགས་ལ་སྤྱི་མཚན་གྱིས་ཁྱབ་པར་ཞལ་གྱིས་བཞེས་ཤིང་།
གཟུགས་སྒྲ་སོགས་ནི་སྤྱི་མ་ཡིན་ནོ་ཞེས་བཞེད། དེས་ན་མཁས་པ་འདི་གཉིས་ནི། བསྟན་བཅོས་འདི་ཉིད་ཀྱི་བཤད་སྲོལ་རྨ་མེད་པར་སྐྱོང་བའི་སྐྱེས་བུ་མཆོག་དམ་པ་ཡིན་ལ། འཇིགས་བྲལ་བོ་དོང་པ་ཆེན་པོ་ནི། བསྟན་བཅོས་འདི་འགོག་པ་ལ་མཁས་པར་རློམ་པའི་ཕྱིར་རྒོལ་བ་ཡིན་པའི་ཕྱིར། མཁས་པ་འདི་གསུམ་གྱི་གསུང་གི་ཟེགས་མ་ནི་འབེལ་བའི་གཏམ་གྱིས་གཏན་ལ་དབབ་པའི་འོས་ཡིན་གྱི། གཞན་དག་གིས་བློ་གྲོས་ཀྱི་སྙིགས་མ་བསྡུས་པའི་ཕུང་པོ་ལ་དགག་སྒྲུབ་ཀྱིས་ངལ་བ་ནི། དལ་འབྱོར་གྱི་སྙིང་པོ་སྦུན་པས་ཟད་པར་བྱས་པ་ཡིན་པའི་ཕྱིར་བཏང་སྙོམས་སུ་བྱ་བར་རིགས་སོ། ། དེ་ལ་མཁས་མཆོག་དོན་དང་ལྡན་པ་ཀུན་མཁྱེན་གོ་བོ་རབ་འབྱམས་པས་སྡེ་བདུན་རབ་གསལ་ལས་འདི་ལྟར་བཤད་དེ། སྔར་གྱི་འགྲེལ་པའི་སྒྲ་ཟིན་རྣམས་དོན་གཅིག་ཏུ་བཤད་ནས།
ཐུན་མོང་བར་སྣང་བའི་སྒྲོ་བཏགས་སྤྱིའི་མཚན་ཉིད། དབྱེ་ན་རིགས་སྤྱི། དོན་སྤྱི། ཚོགས་སྤྱི་གསུམ། མཚན་ཉིད་རིམ་པ་བཞིན། རང་གི་གསལ་བ་རྣམས་ལ་ལྟོས་ནས། རིགས་མི་མཐུན་ལས་བཟློག་པའི་ལྡོག་པ་ཆིག་རྐྱང་དུ་སྣང་བའི་སྒྲོ་བཏགས་དེ་དང་པོའི་མཚན་ཉིད། སྣང་བཏགས་གཅིག་ཏུ་འཁྲུལ་བའི་སྒྲོ་བཏགས་གཉིས་པའི་མཚན་ཉིད། རྡུལ་རྫས་དུ་མ་འདུས་པ་ལས་རགས་པར་སྣང་བའི་སྒྲོ་བཏགས་གསུམ་པའི་མཚན་ཉིད། དེས་ན་ཆོས་དེའི་བྱེ་བྲག་ཡིན་ན།
ཆོས་དེ་ཡིན་པས་མ་ཁྱབ་སྟེ། ཤིང་འཛིན་རྟོག་པ་ལ་སྣང་བའི་ཤ་པའི་དོན་སྤྱི་དེ། ཤིང་སྤྱི་ལ་ལྟོས་ནས་བྱེ་བྲག་ཡིན་ཀྱང་། ཤིང་སྤྱི་མ་ཡིན་ཡིན་པ་བཞིན་ནོ། ། ཁྱོད་ཆོས་དེའི་སྤྱི་ཡིན་ན། ཆོས་དེ་ཁྱོད་ཡིན་པས་ཀྱང་མ་ཁྱབ་སྟེ། ཤིང་གི་ལྡོག་པ་དེ་ཤིང་གི་སྤྱི་ཡིན་ཡང་། ཤིང་དེ་དེའི་ལྡོག་པ་མ་ཡིན་པ་བཞིན་ནོ། ། དེང་སང་བོད་རྣམས་དངོས་པོ་ཡིན་ན་ཁྱོད་ཁྱོད་ཀྱི་ལྡོག་པ་མ་ཡིན་པ་བུད་ཅེས་དང་། ཁྱོད་གཞི་གྲུབ་ན་ཁྱོད་ཀྱི་ལྡོག་པ་ཁྱོད་ཀྱི་ལྡོག་པ་དེ་ཡིན་པ་བུད།
ཅེས་དང་། ཁྱོད་གཞི་གྲུབ་ན་ཁྱོད་ཀྱི་སྤྱི་དེ་ཁྱོད་ཀྱི་སྤྱི་ཡིན་པ་བུད། ཅེས་པ་ནི། ཆོས་གྲགས་ཀྱིས་བཀག་པ་དེ་ཉིད་སྙིང་ནད་བྱས་ནས་ཁས་ལེན་པ་ཡིན་པས། ཁོ་བོ་ནི་དེ་གསུམ་འགལ་ཁྱབ་ལ་འབུད་དོ། ། ཞེས་བྱ་བ་བྲིས་སོ། ། དོན་འདི་དག་ལ། ཚིག་ཙམ་མ་ཡིན་པའི་རྣམ་པར་དཔྱོད་པ་ཅུང་ཟད་བགྱིད་པས་སྙན་གཏོད་ཅིག ། འོ་ན་ཤ་པའི་དོན་སྤྱི་དེ། ཤིང་སྤྱིའི་བྱེ་བྲག་ཡིན་ནམ།
ཤིང་གི་བྱེ་བྲག་ཡིན། གང་ལྟར་ཡང་སྐྱོན་གནས་ཏེ། དང་པོ་ལྟར་ཡིན་གསུངས་ན། ཤ་པའི་དོན་སྤྱི་ཆོས་ཅན། ཁྱོད་ཤིང་སྤྱིའི་བྱེ་བྲག་ཡིན་པར་ཐལ། འདོད་ན་ཁྱོད་སྤྱི་མཚན་གྱི་བྱེ་བྲག་ཡིན་པར་ཐལ། ཁྱོད་ཤིང་སྤྱིའི་བྱེ་བྲག་གང་ཞིག ། སྤྱི་ཡིན་ན་སྤྱི་མཚན་ཡིན་པས་ཁྱབ་པའི་ཕྱིར། འདོད་ན་མ་ཡིན་པར་ཐལ། ཁྱོད་རང་མཚན་གྱི་བྱེ་བྲག་ཡིན་པའི་ཕྱིར་ཏེ།
ཁྱོད་ཤིང་གི་བྱེ་བྲག་ཡིན་པའི་ཕྱིར་ཏེ། ཁྱོད་རྟོག་ངོར་ཤིང་མིན་ལས་ཀྱང་ལོག ། ཤིང་གི་ནང་ཚན་ཙནྡན་ལས་ཀྱང་ལོག་པའི་ལྡོག་པ་གཉིས་ཚོགས་ཡིན་པའི་ཕྱིར། མ་ཁྱབ་ན། གཞན་དང་རང་གི་དངོས་པོ་ལས། ། ལྡོག་པར་བྱེད་པ་སྤྱི་བྱེ་བྲག ། ཅེས་པའི་གཞུང་དོན་དོར་བར་འགྱུར་ལ། རྟགས་གཉིས་ཁྱོད་ལ་གྲུབ་སྟེ། ཤ་པའི་དོན་སྤྱི་དེ། རྟོག་པ་ལ་ཤིང་དང་ཤ་པ་གཉིས་ཆར་དུ་སྣང་བའི་ཕྱིར།
གལ་ཏེ་སྤྱི་མཚན་གྱི་བྱེ་བྲག་མ་ཡིན་པར་ཐལ། རང་མཚན་གྱི་བྱེ་བྲག་ཡིན་པའི་ཕྱིར་ལ་མ་ཁྱབ་ཟེར་ན། དེ་ལ་ཁྱབ་པ་ཡོད་པར་ཐལ། དངོས་པོའི་བྱེ་བྲག་ཡིན་ན། དངོས་མེད་ཀྱི་བྱེ་བྲག་མ་ཡིན་དགོས་པའི་ཕྱིར། མ་གྲུབ་ན། ཤ་པའི་དོན་སྤྱི་ཆོས་ཅན། དེ་གཉིས་ཀྱི་གཞི་མཐུན་ཡིན་པར་ཐལ། མ་གྲུབ་པ་དེའི་ཕྱིར། འདོད་ན་ཉོན་ཅིག །
ཤ་པ་ཆོས་ཅན། ཁྱོད་འཛིན་རྟོག་པ་ལ་དངོས་པོའི་རྣམ་པར་སྣང་བར་ཐལ། ཁྱོད་ཀྱི་དོན་སྤྱི་དེ་དངོས་པོའི་བྱེ་བྲག་ཡིན་པའི་ཕྱིར། འདོད་ན་མི་སྣང་བར་ཐལ། ཁྱོད་འཛིན་རྟོག་པ་ལ་ཁྱོད་དངོས་མེད་ཀྱི་རྣམ་པར་སྣང་བའི་ཕྱིར་ཏེ། ཁྱོད་ཀྱི་དོན་སྤྱི་དངོས་མེད་ཀྱི་བྱེ་བྲག་ཡིན་པ་གང་ཞིག ། དངོས་པོའི་བྱེ་བྲག་ཡིན་ན་དངོས་པོ་ཡིན་པས་མ་ཁྱབ་པའི་ཕྱིར། རྟགས་ཕྱི་མ་འདི་རང་ལ་ལོག་དོགས་ཙམ་མ་གཏོགས། ཕྱོགས་སྔ་མའི་འདོད་ལ་རྟགས་ཕྱི་མ་འདི་མི་དགོས་སོ། ། མདོར་ན་ཤ་པའི་དོན་སྤྱི་ཆོས་ཅན།
ཁྱོད་དངོས་མེད་ཀྱི་གཞན་སེལ་ཡིན་པར་ཐལ། ཁྱོད་གཞན་སེལ་གང་ཞིག ། ཁྱོད་རྟོག་པ་ལ་དངོས་པོ་ཡིན་པ་བཅད་ནས་དངོས་མེད་དུ་སྣང་བའི་ཕྱིར། ཕྱི་མ་དེར་ཐལ། ཁྱོད་རྟོག་པ་ལ་དངོས་མེད་མ་ཡིན་ལས་ལོག ། དངོས་མེད་ཀྱི་ནང་ཚན་འགའ་ཞིག་ལས་ཀྱང་ལོག་པར་སྣང་བའི་ལྡོག་པ་གཉིས་ཚོགས་ཡིན་པའི་ཕྱིར་ཏེ། ཁྱོད་དངོས་མེད་ཀྱི་བྱེ་བྲག་ཡིན་པའི་ཕྱིར། འདོད་མི་ནུས་ཏེ། ཁྱོད་དངོས་པོའི་གཞན་སེལ་ཡིན་པའི་ཕྱིར་རོ། ། གལ་ཏེ་ཤ་པའི་དོན་སྤྱི་དེ་དངོས་མེད་ཀྱི་བྱེ་བྲག་མིན་ཟེར་ན།
དེ་ཆོས་ཅན། ཁྱོད་དངོས་མེད་ཀྱི་བྱེ་བྲག་ཡིན་པར་ཐལ། ཁྱོད་དོན་སྤྱིའི་བྱེ་བྲག་ཡིན་པའི་ཕྱིར་ཏེ། ཁྱོད་ཁྱོད་འཛིན་རྟོག་པ་ལ་དོན་སྤྱི་མ་ཡིན་པ་ལས་ཀྱང་ལོག ། དོན་སྤྱིའི་ནང་ཚན་ཙན་དན་གྱི་དོན་སྤྱི་ལས་ཀྱང་ལོག་པར་སྣང་བའི་ལྡོག་པ་གཉིས་ཚོགས་ཡིན་པའི་ཕྱིར། ཡང་གལ་ཏེ་ཤ་པའི་དོན་སྤྱི་དེ། ཤིང་གི་བྱེ་བྲག་ཡིན་ནོ་ཟེར་ན། ཁྱོད་རང་གི་གྲུབ་མཐའི་བབས་ལ་ཡང་དེ་ལྟར་ཟེར་དགོས་པར་སྣང་མོད། སྐྱོན་འདི་ལྟར་གནས་ཏེ། དེ་ཆོས་ཅན།
ཁྱོད་ཤིང་གི་བྱེ་བྲག་མ་ཡིན་པར་ཐལ། ཁྱོད་ཤིང་མ་ཡིན་པའི་བྱེ་བྲག་ཡིན་པའི་ཕྱིར་ཏེ། ཁྱོད་དོན་སྤྱིའི་བྱེ་བྲག་ཡིན་པའི་ཕྱིར། རྟགས་སྔར་ལྟར་རོ། ། ཡང་དེ་ཆོས་ཅན། ཁྱོད་ཤིང་གི་ནང་ཚན་ཡིན་པར་ཐལ་བ་དང་། ཤིང་གི་མཚན་གཞི་ཡིན་པར་ཐལ། ཁྱོད་ཤིང་གི་བྱེ་བྲག་ཡིན་པའི་ཕྱིར། ཁྱབ་པ་ཁོ་བོས་འཆའ་ཞིང་། འདོད་ན་ཤིང་ཡིན་པར་ཐལ་ལོ། །
ཡང་དེ་ཆོས་ཅན། ཁྱོད་ཤིང་དང་ཤ་པའི་གཞི་མཐུན་ཡིན་པར་ཐལ། ཁྱོད་ཤིང་གི་བྱེ་བྲག་ཡིན་པ་གང་ཞིག ། བྱེ་བྲག་དང་གཞི་མཐུན་གཉིས་དོན་གཅིག་ཏུ་ཁྱེད་རང་གི་སྡེ་བདུན་རབ་གསལ་ལས་བཤད་པའི་ཕྱིར། འདོད་ན་ཁྱོད་ཤིང་ཡིན་པར་ཐལ། ཁྱོད་ཤིང་དང་ཤ་པའི་གཞི་མཐུན་ཡིན་པའི་ཕྱིར། རྟགས་གསལ་དངོས་ཤིང་ཁྱབ་པ་བདག་གིས་བཅས་སོ། ། དོན་དྲིལ་ན། ཤིང་གི་བྱེ་བྲག་ལ་ཤིང་ཡིན་མི་དགོས་པ་དང་། ཤིང་དང་ཤ་པའི་གཞི་མཐུན་ལ་ཤིང་ཡིན་མི་དགོས་ཞེས་སྨྲ་བ་ནི་སེང་གའི་ཝ་སྐད་ཡིན་པར་མངོན་ནོ། །
ཡང་མ་འདྲེས་པའི་དོན་སྤྱི་ཆོས་ཅན། ཁྱོད་ཐུན་མོང་བར་སྣང་བའི་སྒྲོ་བཏགས་ཡིན་པར་ཐལ། ཁྱོད་ཡིན་ན། དེ་ཡིན་པས་ཁྱབ་པ་མཚན་ཉིད་ཀྱིས་བཤགས་པའོ། ། འདོད་ན་མ་ཡིན་པར་ཐལ། ཁྱོད་ཐུན་མོང་མ་ཡིན་པར་སྣང་བའི་སྒྲོ་བཏགས་ཡིན་པའི་ཕྱིར་ཏེ། ཁྱོད་མ་འདྲེས་པར་སྣང་བའི་སྒྲོ་བཏགས་ཡིན་པའི་ཕྱིར་ཏེ། ཁྱོད་མ་འདྲེས་པའི་དོན་སྤྱི་ཡིན་པའི་ཕྱིར། ཁྱབ་སྟེ། བུམ་པའི་དོན་སྤྱི་ཡིན་ན།
བུམ་པར་སྣང་བའི་སྒྲོ་བཏགས་ཡིན་དགོས་པའི་ཕྱིར་རོ། ། ཡང་གཟུགས་ཀྱི་སྐྱེ་མཆེད་ཆོས་ཅན། ཁྱོད་སྤྱི་མཚན་ཡིན་པར་ཐལ། ཁྱོད་རགས་པ་ཡིན་པའི་ཕྱིར། ཁྱབ་པ་དངོས་མ་གྲུབ་ན་དེར་ཐལ། ཁྱོད་བེམ་པོ་གང་ཞིག ། རྡུལ་ཕྲན་མ་ཡིན་པའི་ཕྱིར། ཕྱི་མ་དེར་ཐལ། ཁྱོད་ཆ་མེད་ཀྱི་རྡུལ་ཕྲན་མིན་པ་གང་ཞིག ། ཆ་བཅས་ཀྱི་རྡུལ་ཕྲན་ཡང་མ་ཡིན་པའི་ཕྱིར་རོ། །
ཕྱི་མ་མ་གྲུབ་ན། ཁྱོད་རགས་པ་ཡིན་པར་ཐལ། དེའི་ཕྱིར། འདོད་ན། ཁྱོད་གཟུང་དོན་མ་ཡིན་པར་ཐལ་ལོ། ། གལ་ཏེ་ཆ་མེད་ཡིན་ཡང་ཟླ་མེད་མིན་ཟེར་ན། གཟུང་དོན་ཆོས་ཅན། ཁྱོད་འཛིན་དབང་སྔོན་ལ་ཁྱོད་རྡུལ་ཕྲན་གྱི་རྣམ་པར་སྣང་བར་ཐལ། ཁྱོད་ཁྱོད་འཛིན་དབང་མངོན་གྱི་གཟུང་དོན་གང་ཞིག ། ཁྱོད་རྡུལ་ཕྲན་ཡིན་པའི་ཕྱིར།
འདོད་མི་ནུས་ཏེ། ཁྱོད་ཁྱོད་འཛིན་དབང་མངོན་ལ་རགས་པའི་རྣམ་པར་སྣང་བའི་ཕྱིར། རྟགས་དངོས། འདི་ལ་མཁས་པ་ཆེན་པོ་ན་རེ། གཟུགས་འཛིན་དབང་མངོན་ལ། གཟུགས་རགས་པའི་རྣམ་པར་སྣང་ཡང་། རགས་པར་མི་སྣང་རྡུལ་ཕྲན་དུ་སྣང་ཟེར་རོ། ། འདི་ཁྱོད་ཀྱིས་རགས་པ་རྫས་སུ་མ་གྲུབ་པར་ཁས་བླངས་པའི་རང་སྐྱོན་ཡིན་པས་ཉོན་ཅིག ། གཟུགས་ཆོས་ཅན། ཁྱོད་ཁྱོད་འཛིན་དབང་མངོན་ལ་རང་འདྲའི་རྣམ་པ་གཏོད་བྱེད་མིན་པར་ཐལ།
ཁྱོད་རྡུལ་ཕྲན་གང་ཞིག ། ཁྱོད་འཛིན་དབང་མངོན་ལ་ཁྱོད་རགས་པའི་རྣམ་པར་སྣང་བའི་ཕྱིར། རྟགས་རྣམས་དངོས་སོ། ། ཁྱབ་པ་གཟུར་གནས་ཀྱིས་དཔྱོད་ཅིག ། འདོད་མི་ནུས་ཏེ། ཁྱོད་གཟུང་དོན་ཡིན་པའི་ཕྱིར་རོ། ། ཡང་བོད་སྔ་ཕྱི་ཕལ་ཆེར་གྱི་ཡོངས་ཁྱབ་གསུམ། ཁྱོད་ཀྱིས་འགལ་ཁྱབ་ལ། འབུད་པ་དེ་ལ། རིམ་བཞིན་གསོན་ཅིག །
དངོས་པོ་ཆོས་ཅན། ཁྱོད་ཁྱོད་ཀྱི་ལྡོག་པ་མ་ཡིན་པར་ཐལ། ཁྱོད་དངོས་པོ་ཡིན་པའི་ཕྱིར། འདོད་ན། ཁྱོད་དེར་ཐལ། ཁྱོད་དངོས་པོའི་རང་ལྡོག་ཡིན་པའི་ཕྱིར། མ་གྲུབ་ན། དེར་ཐལ། རྟོག་པ་རྟོག་པའི་རང་ལྡོག་གང་ཞིག ། མངོན་སུམ་མངོན་སུམ་གྱི་རང་ལྡོག་ཡིན་པའི་ཕྱིར།
མ་གྲུབ་ན་དེར་ཐལ། རང་འགྲེལ་ལས། བྲལ་བའི་དོན་རྟོག་པའི་རྫས་ལ་བྱས་ན། རྟོག་པ་མྱོང་བའི་རང་རིག་རྟོག་བྲལ་མ་ཡིན་པར་འགྱུར་ལ། རྟོག་པའི་ལྡོག་པ་ལ་བྱས་ན་རྗེས་དཔག་ཀྱང་རྟོག་བྲལ་འགྱུར་བས་ཞེས་སོགས་དང་། སྒྲོ་འདོགས་གཅོད་པ་མངོན་སུམ་གྱི་རང་ལྡོག་ལ་མི་སྲིད་པར་བཤད་ཟིན་ཏོ། ། ཞེས་བཤད་པའི་ཕྱིར། འདིའི་དོགས་གཅོད་གཞན་སེལ་བརྟག་པར་འཆད། ཡང་དངོས་པོ་ཆོས་ཅན། ཁྱོད་ཀྱི་ལྡོག་པ།
ཁྱོད་ཀྱི་ལྡོག་པ་ཡིན་པར་ཐལ། ཁྱོད་གཞི་གྲུབ་པའི་ཕྱིར། འགལ་ཁྱབ་གཉིས་པ་བཤགས་པའོ། ། འདོད་ན། དངོས་པོའི་ལྡོག་པ་ཆོས་ཅན། ཁྱོད་དངོས་པོ་མ་ཡིན་པ་ལས་ལོག་པ་ཡིན་པར་ཐལ། ཁྱོད་དངོས་པོའི་ལྡོག་པ་ཡིན་པའི་ཕྱིར། འདོད་ན། ཁྱོད་དངོས་པོར་ཐལ་ལོ། ། ཡང་དངོས་པོ་ཆོས་ཅན།
ཁྱོད་ཀྱི་སྤྱི་ཁྱོད་ཀྱི་སྤྱི་ཡིན་པར་ཐལ། ཁྱོད་གཞི་གྲུབ་པའི་ཕྱིར། འགལ་ཁྱབ་གསུམ་པ་བཤགས་པའོ། ། འདོད་ན། ཁྱོད་དངོས་པོའི་གསལ་བ་རྣམས་ཀྱི་རིགས་མི་མཐུན་ལས་ལྡོག་པའི་ལྡོག་པ་ཆིག་རྐྱང་ཡིན་པར་ཐལ། ཁྱོད་དངོས་པོའི་སྤྱི་ཡིན་པའི་ཕྱིར། ཁྱབ་པ་ཁྱེད་རང་གིས་སྤྱིའི་མཚན་ཉིད་སྟེང་དུ་དངོས། འདོད་ན། ཁྱོད་དངོས་པོའི་རིགས་མི་མཐུན་ལས་ལོག་པའི་ལྡོག་པ་ཆིག་རྐྱང་ཡིན་པར་ཐལ་ལོ། ། འདོད་ན།
ཁྱོད་དངོས་པོ་མ་ཡིན་པ་ལས་ལོག་པའི་ལྡོག་པ་ཆིག་རྐྱང་ཡིན་པར་ཐལ་ལོ། ། འདོད་ན་ཁྱོད་དངོས་པོ་མ་ཡིན་པ་ལས་ལོག་པར་ཐལ་ལོ། ། ཡང་བུམ་པའི་སྤྱི་ཆོས་ཅན། ཁྱོད་བུམ་པ་ལ་རྗེས་སུ་འགྲོ་བར་ཐལ། ཁྱོད་བུམ་པའི་སྤྱི་ཡིན་པའི་ཕྱིར། རྟགས་དངོས། ཁྱབ་པ་ཚད་མས་གྲུབ་ཅིང་། ཁྱོད་རང་གིས་ཁས་བླངས་ཏེ། སྡེ་བདུན་རབ་གསལ་ལས། བུམ་འཛིན་རྟོག་པ་དེ་ཡང་གཞན་སེལ་མཚན་ཉིད་པ་མིན་ཏེ།
བུམ་པའི་གཞན་སེལ་ཡིན་ན། བུམ་པ་ལ་རྗེས་སུ་འགྲོ་དགོས་པ་གང་ཞིག ། དེ་བུམ་པ་ལ་རྗེས་སུ་མི་འགྲོ་བའི་ཕྱིར། ཞེས་བཤད་འདུག་པའི་ཕྱིར། ཡང་ཤ་པ་དང་ཙནྡན་གཉིས་ཆོས་ཅན། སྤྱི་མཚན་ཡིན་པར་ཐལ། བྱེ་བྲག་ཡིན་པའི་ཕྱིར་ཏེ། ཐད་ཀའི་བྱེ་བྲག་ཡིན་པའི་ཕྱིར་ཏེ། ། དེ་དེར་ཐལ། ཐད་ཀའི་བྱེ་བྲག་ཡོད་པ་གང་ཞིག །
རྟོག་ངོའི་ཤ་པ་དང་ཙནྡན་གཉིས་པོ་དེ་ཡང་མིན། དེ་ལས་གཞན་པའང་མེད་པའི་ཕྱིར། དང་པོ་མ་གྲུབ་ན། རྟོག་ངོའི་དེ་གཉིས་རྫས་ཐ་དད་ཡིན་པར་ཐལ། མ་གྲུབ་པ་དེའི་ཕྱིར། འདོད་ན། རྟོག་ངོའི་ཤ་པ་དང་ཙནྡན་རྫས་སུ་གྲུབ་པར་ཐལ་ལོ། ། ཡང་དབང་མངོན་ཆོས་ཅན། སྤྱི་མཚན་ཡིན་པར་ཐལ། བྱེ་བྲག་ཡིན་པའི་ཕྱིར་ཏེ།
མངོན་སུམ་གྱི་བྱེ་བྲག་ཡིན་པའི་ཕྱིར། མ་གྲུབ་ན། དེར་ཐལ། གཅིག་ཕྱིར་བརྩད་པའི་སྐྱོན་ལས་གྲོལ། ། ཞེས་པའི་རང་འགྲེལ་ལས། མངོན་སུམ་གྱི་བྱེ་བྲག་དབང་མངོན་དང་ཐ་དད་ཀྱང་། བྱེ་བྲག་རང་རིག་དང་གཅིག་པས་སྐྱོན་གཉིས་པ་ལས་གྲོལ་ལོ་ཞེས་བཤད་པའི་ཕྱིར་རོ། ། དཔལ་ཤཱཀྱ་མཆོག་ལྡན་གྱིས། རྟོག་གེ་སྙིང་པོ་ལས། སྤྱི་དེ་ལ་སྤྱི་གསལ་གྱི་ཟླས་དྲངས་པའི་སྤྱི་དང་།
སྤྱི་བྱེ་བྲག་གི་ཟླས་དྲངས་པའི་སྤྱི་གཉིས་ལས། སྤྱི་དང་པོ་དེ་དང་ལྡོག་པ་གཞན་སེལ་དོན་གཅིག ། གསལ་བ་དེ་དང་ལོག་པ་རང་མཚན་དོན་གཅིག ། སྤྱི་གཉིས་པ་དེའི་མཚན་ཉིད་ནི། ལྡོག་པ་ཆིག་རྐྱང་དེ་དེའི་མཚན་ཉིད། ལྡོག་པ་གཉིས་ཚོགས་དེ་བྱེ་བྲག་གི་མཚན་ཉིད། དེ་དང་གཞི་མཐུན་དོན་གཅིག ། འདིར་ཁོ་དེའི་སྤྱི་ཡིན་ན། དེ་ཁོའི་བྱེ་བྲག་ཡིན་པས་མ་ཁྱབ་སྟེ། སེལ་ངོར་བུམ་མིན་བསལ་ཙམ་དེ་བུམ་པའི་སྤྱི་ཡིན་ཡང་།
དེ་དེའི་བྱེ་བྲག་མིན་པ་བཞིན་ནོ། ། ཡང་དེ་ཁོའི་བྱེ་བྲག་ཡིན་ན། ཁོ་དེའི་སྤྱི་ཡིན་དགོས་ཏེ། སེལ་ངོའི་གསེར་བུམ་དང་དེའི་བུམ་པ་བཞིན་ནོ། ། ཞེས་བྱ་བ་བྲིས་སོ། ། དེ་ལ་དགག་པ་ཕལ་ཆེར་ནི། སྔར་བཤད་པ་ལས་རྟོགས་ནུས་ཤིང་། ཅུང་ཟད་བརྗོད་ན། ཁྱོད་ཀྱིས་སྤྱི་གསལ་གཉིས་ཀྱི་ཟླས་ཕྱེ་བའི་སྤྱི་དང་། སྤྱི་དང་བྱེ་བྲག་གི་ཟླས་ཕྱེ་བའི་སྤྱི་གཉིས་སོ་སོར་འབྱེད་པ་དེ་མི་འཐད་པར་ཐལ།
སྤྱི་ཡིན་ན། སྤྱི་གསལ་གཉིས་ཀྱི་ཟླས་ཕྱེ་བའི་སྤྱི་ཡང་ཡིན། སྤྱི་བྱེ་བྲག་གཉིས་ཀྱི་ཟླས་ཕྱེ་བའི་སྤྱི་ཡང་ཡིན་དགོས་པའི་ཕྱིར། དང་པོ་དེར་ཐལ། སྤྱི་ཡིན་ན་གཞན་སེལ་ཡིན་དགོས་པའི་ཕྱིར། རྟགས་དངོས། ཕྱི་མ་དེར་ཐལ། སྤྱི་ཡིན་ན་ལྡོག་པ་ཆིག་རྐྱང་ཡིན་དགོས་པའི་ཕྱིར་ཏེ། སྤྱི་ཡང་ཡིན། ལྡོག་པ་ཆིག་རྐྱང་མ་ཡིན་པ་ཡང་ཡིན་པའི་གཞི་མཐུན་ཁས་ལེན་མི་རིགས་པའི་ཕྱིར།
མ་གྲུབ་ན་གང་ཡིན་སྨྲོས་ཤིག ། ཡང་ཤ་པའི་དོན་སྤྱི་ཆོས་ཅན། ཤིང་དེ་ཁྱོད་ཀྱི་སྤྱི་ཡིན་པར་ཐལ། ཁྱོད་ཤིང་གི་བྱེ་བྲག་ཡིན་པའི་ཕྱིར། ཁྱབ་པ་དངོས། མ་གྲུབ་ན། ཤེས་བྱ་ཆོས་ཅན། དེ་དེར་ཐལ། ཤིང་གི་བྱེ་བྲག་ཁས་ལེན་རིགས། ཤ་པ་དེ་དེ་མ་ཡིན་པའི་ཕྱིར།
དང་པོ་དེར་ཐལ། ཤིང་གི་ནང་ཚན་དུ་མ་ཁས་ལེན་རིགས་པའི་ཕྱིར། རྩ་བར་འདོད་ན། ཤིང་ཆོས་ཅན། ཁྱོད་སྤྱི་མཚན་ཡིན་པར་ཐལ། ཁྱོད་སྤྱི་ཡིན་པའི་ཕྱིར། ཁྱབ་པ་དངོས། རང་གི་ལུགས་ལ། སྤྱི་ལ་མཚན་ཉིད་དང་དབྱེ་བ་གཉིས། དང་པོ་ནི།
ཤིང་ཤིང་མིན་ལས་ལོག་པའི་ལྡོག་པ་ཆིག་རྐྱང་དུ་སྣང་བ་དེ། ཤིང་སྤྱི་ཡིན་པའི་མཚན་ཉིད་ཡིན། མིང་གི་སྒོ་ནས་དབྱེ་ན། རིགས་སྤྱི། ཚོགས་སྤྱི། དོན་སྤྱི་དང་གསུམ། དང་པོ་དང་སྤྱི་གཉིས་དོན་གཅིག་ཅིང་། གཉིས་པ་ལ་སྤྱི་ཡིན་མིན་གཉིས་ཡོད། གསུམ་པ་དོན་སྤྱི་ལ་ཡང་སྤྱི་ཡིན་མིན་གཉིས་ཡོད་དོ། ། བྱེ་བྲག་གི་སྒོ་ནས་དབྱེ་ན།
ཐད་ཀའི་སྤྱི་དང་། གོང་མའི་སྤྱི་གཉིས་སོ། ། བྱེ་བྲག་ལ་མཚན་ཉིད་དང་དབྱེ་བ་གཉིས། དང་པོ་ནི། ཤ་པ་ཤིང་མིན་ལས་ཀྱང་ལོག ། ཙནྡན་ལས་ཀྱང་ལོག་པའི་ལྡོག་པ་གཉིས་ཚོགས་ཡིན་པ་དེ། ཤ་པ་བྱེ་བྲག་ཡིན་པའི་མཚན་ཉིད། དབྱེ་ན་ཐད་ཀའི་བྱེ་བྲག་དང་། གོང་མའི་བྱེ་བྲག་གཉིས་སོ། ། དེས་ན་གསལ་བའི་ཟླས་དྲངས་པའི་སྤྱི་ནི།
སྤྱི་མཚན་གྱི་མིང་གི་རྣམ་གྲངས་ཡིན་ལ། བྱེ་བྲག་གི་ཟླས་དྲངས་པའི་སྤྱི་ནི་སྤྱི་མཚན་ཉིད་པ་ཡིན་པས། ཁོ་སྤྱི་ཡིན་པ་ལ། ཁོའི་བྱེ་བྲག་ཡོད་དགོས་པ་དང་། ཁོ་བྱེ་བྲག་ཡིན་པ་ལ་ཁོའི་སྤྱི་ཡོད་དགོས་ཤིང་། བྱེ་བྲག་དེ་སྤྱི་ཡིན་དགོས་སོ། ། ཞེས་ཤེས་པར་བྱེད་དགོས་ལ། འོན་ཀྱང་། ཆོས་དེའི་བྱེ་བྲག་ཡིན་ན། ཆོས་དེ་ཡིན།
ཆོས་དེ་དང་བདག་གཅིག་ཏུ་འབྲེལ་བ་སོགས་ཁྱད་ཆོས་གསུམ་ལྡན་དགོས་པ་ནི། ཆ་བསྡུས་པ་ཁོ་ནའི་ལུགས་ཡིན་གྱི། ཤེས་བྱེད་ཀྱི་ལུང་རིགས་ཅི་ཡང་མེད་ཅིང་། ཆོས་དེའི་བྱེ་བྲག་ཡིན་པ་ལ། ཆོས་དེ་ཡིན་པ་དང་། ཁོ་མ་ཡིན་ཞིང་། ཆོས་དེ་ཡིན་པ་གཅིག་ཙམ་ཚང་བ་གང་ཞིག་ངེས་པར་དགོས་ཏེ། བྱེ་བྲག་ལ་ལྡོག་པ་ཉིས་ཚོགས་དགོས་ཤིང་། ལྡོག་པ་ཉིས་ཚོགས་པ་ལ་གནད་དེ་ངེས་པར་ཚང་དགོས་པའི་ཕྱིར་རོ། ། དེས་ན་དངོས་པོའི་འབྲས་བུ་ལྟ་བུ་ཡང་།
དངོས་པོའི་བྱེ་བྲག་ཏུ་བྱེད་དགོས་ཏེ། དེ་དངོས་པོ་ལ་ལྟོས་པའི་ལྡོག་པ་ཉིས་ཚོགས་པ་ཡིན་པའི་ཕྱིར་རོ། ། གསུམ་པ་ཁྱད་ཆོས་གཏན་ལ་ཕབ་པ་ལ་གསུམ། རྫས་གྲུབ་འདོད་པའི་གཞན་ལུགས་དགག ། སེལ་བར་འདོད་པའི་རང་ལུགས་བཞག ། དེ་ལ་གཞན་གྱི་རྩོད་པ་སྤང་བའོ། ། དང་པོ་ལ་གསུམ། སྤྱི་གསལ་ཐ་དད་འདོད་པ་དགག ། ཆ་མེད་རྫས་གཅིག་ཡིན་པ་དགག་པའོ། ། དང་པོ་ནི།
མུ་སྟེགས་བྱེ་བྲག་པ། ཡོད་པ་ཉིད་ལྟ་བུ་སྤྱི་ཆེན་པོ་དང་། བ་གླང་ཉིད་ལྟ་བུའི་ཉི་ཚེ་བའི་སྤྱི་གཉིས་རང་རང་གི་གསལ་བ་དང་རྫས་ཐ་དད་འདོད་ཅིང་། དེ་ཡང་སྤྱི་གསལ་གཉིས་པོ་བ་གླང་ཐག་པས་སྦྲེལ་བ་ལྟ་བུར་འདོད་དོ། ། དེ་དགག་པ་ནི། རང་གི་གསལ་བ་ལས་རྫས་ཐ་དད་པའི་སྤྱི་ཆོས་ཅན། དངོས་པོར་མེད་དེ། དེར་སྣང་རུང་ཚད་མས་མ་དམིགས་པའི་ཕྱིར། ཞེས་པ་ནི། ཐ་དད་སྣང་རུང་མེད་པས་ཁེགས།
ཞེས་པ་འདི་བྱུང་། གཉིས་པ་ལ། སྤྱི་གཅིག་རྫས་གཅིག་ཡིན་པ་དགག ། དུ་མ་རྫས་གཅིག་ཡིན་པ་དགག ། མཚུངས་པའི་སྤྱི་གཅིག་ཡིན་པ་དགག་པའོ། ། དང་པོ་ལ་མུ་སྟེགས་གྲངས་ཅན་པ། རྡུལ་ཕྲན་མུན་པ་སྙིང་སྟོབས་གསུམ་ཆ་སྙོམས་པའི་སྤྱི་གཙོ་བོ་ནི། རང་གི་གསལ་བ་རྣམ་འགྱུར་རྣམས་དང་ཆ་མེད་རྫས་གཅིག་ཏུ་འདོད་པ་ལ། དེ་བཞིན་དུ་ཆ་བསྡུས་རྗེས་འབྲང་རྣམས་ཀྱང་། སྤྱི་དང་བྱེ་བྲག་ཆ་མེད་རྫས་གཅིག་ཏུ་འདོད་དོ། །
འདི་དགག་པ་ལ་གསུམ། སྣང་རུང་མ་དམིགས་རྟགས་ཀྱིས་དགག ། རིགས་པས་རྣམ་པར་བརྟགས་ཏེ་དགག ། ཧ་ཅང་ཐལ་བའི་གནོད་བྱེད་བསྟན་པའོ། ། དང་པོ་ནི། ཤིང་གསལ་རྣམས་དང་། ཆ་མེད་རྫས་གཅིག་པའི་ཤིང་སྤྱི་ཆོས་ཅན། མེད་དེ་སྣང་རུང་ཚད་མས་མ་དམིགས་པའི་ཕྱིར། གཉིས་པ་ནི། ཤ་པ་དང་།
ཡུལ་དུས་རྣམ་པ་འགལ་བའི་ཤིང་གསལ་ཀུན་ཆོས་ཅན། ཁྱོད་ཤིང་དང་སྐྱེ་འཇིག་ཅིག་ཆར་བྱེད་པར་ཐལ། ཁྱོད་ཤིང་དང་ཆ་མེད་རྫས་གཅིག་ཡིན་པའི་ཕྱིར། འདོད་ན། ཤིང་ཆོས་ཅན། ཁྱོད་ཤ་པ་དང་སྐྱེ་འཇིག་ཅིག་ཆར་དུ་མི་བྱེད་པར་ཐལ། ཁྱོད་ཤ་པའི་སྔ་ལོགས་ཀྱི་ཙནྡན་དང་སྐྱེ་འཇིག་ཅིག་ཆར་བྱེད་པའི་ཕྱིར། རྟགས་གསལ་དངོས། རྩ་བར་མ་ཁྱབ་ན། དེ་འདྲའི་ཤིང་གསལ་ཆོས་ཅན།
ཁྱོད་ཤིང་དང་ཆ་མེད་རྫས་གཅིག་མ་ཡིན་པར་ཐལ། ཁྱོད་དང་ཤིང་གཉིས་ལ་སྐྱེ་འཇིག་ཅིག་ཆར་བྱེད་མི་བྱེད་ཀྱི་ཆ་དུ་མ་ཡོད་པའི་ཕྱིར། ཞེས་འཆད་པ་ནི། རྫས་གཅིག་ན་ཡང་སྣང་རུང་མིན། ། ཞེས་སོགས་ཤློ་ཀ་གཅིག་དང་རྐང་པ་གཅིག་གོ། ། གསུམ་པ་ནི། འོ་ན་ཡན་ལག་དང་ཆ་མེད་རྫས་གཅིག་པའང་འགོག་མི་ནུས་པར་ཐལ། སྤྱི་གསལ་ཆ་མེད་རྫས་གཅིག་པ་འགོག་མི་ནུས་པ་གང་ཞིག ། དེ་གཉིས་འགོག་པའི་རིགས་པ་མཚུངས་པའི་ཕྱིར། ཡང་ཤ་པ་འཛིན་པའི་དབང་མངོན་ཆོས་ཅན།
ཁྱོད་ལ་ཤིང་གསལ་ཀུན་དང་ཆ་མེད་རྫས་གཅིག་པའི་ཤིང་སྤྱི་དེ་གསལ་བར་སྣང་བར་ཐལ། ཁྱོད་ཤ་པ་གསལ་བར་སྣང་བའི་མངོན་སུམ་གང་ཞིག ། ཤིང་སྤྱི་དེ་ཤ་པ་དང་ཆ་མེད་རྫས་གཅིག་ཡིན་པའི་ཕྱིར། རྟགས་དངོས། འདོད་ན། ཁྱོད་རྟོག་པ་ཡིན་པར་ཐལ། ཁྱོད་ཤིང་གསལ་རྣམས་དང་ཆ་མེད་རྫས་གཅིག་པའི་ཤིང་སྤྱི་འཛིན་པའི་བློ་ཡིན་པའི་ཕྱིར། གལ་ཏེ་དེ་ལ་མ་ཁྱབ་སྟེ། ཤིང་གསལ་ཀུན་དང་ཆ་མེད་རྫས་གཅིག་པའི་ཤིང་གི་དོན་སྤྱི་འཛིན་ན་རྟོག་པར་འགྱུར་གྱི་ཤིང་གསལ་ཀུན་དང་ཆ་མེད་རྫས་གཅིག་པའི་ཤིང་གི་རིགས་སྤྱི་འཛིན་པས་རྟོག་པར་ཡང་མི་འགྱུར་བའི་ཕྱིར་ཟེར་ན། མི་འཐད་དེ།
དོན་སྤྱིར་མ་འདུས་པའི་དེ་འདྲའི་རིགས་སྤྱི་འདོད་པ་ནི། ཆུར་མ་འདུས་པའི་རྒྱ་མཚོ་འདོད་པ་ལྟར། སློབ་དཔོན་ངན་པའི་དུག་ཆུས་མྱོས་པའི་ཀླག་ཅོལ་ཡིན་པའི་ཕྱིར། ཡང་ཤ་པ་དེ་ཙན་དན་དང་རྫས་གཅིག་ཡིན་པར་ཐལ། ཤ་པ་དེ་ཙན་དན་དང་ཆ་མེད་རྫས་གཅིག་པའི་ཤིང་སྤྱི་དང་རྫས་གཅིག་ཡིན་པའི་ཕྱིར། ཞེས་འཆད་པ་ལ། སྤྱི་དང་བྱེ་བྲག་རྫས་གཅིག་ན། ཞེས་སོགས་ཤློ་ཀ་གཅིག་དང་། རང་འགྲེལ་ལས། དོན་སྤྱི་འཛིན་ན་རྟོག་པ་ཡིན་གྱི།
རིགས་སྤྱི་འཛིན་པ་མ་ཡིན་ནོ་སྙམ་ན། དོན་སྤྱིར་མ་འདུས་པའི། རིགས་སྤྱི་འདོད་པ་ནི། ཆུ་མ་ཡིན་པའི་རྒྱ་མཚོ་འདོད་པ་ལྟར། སློབ་དཔོན་ངན་པའི་དུག་ཆུས་མྱོས་པའི་ཀླག་ཅོལ་ཡིན་ནོ་ཞེས་སོགས་འབྱུང་ངོ་། ། རྩ་བའི་གཉིས་པ། སྤྱི་དུ་མ་བྱེ་བྲག་དང་ཆ་མེད་གཅིག་ཏུ་འདོད་པ་དགག་པ་ནི། བྱེ་བྲག་རེ་རེ་དང་འབྲེལ་བའི། ཞེས་སོགས་སོ། གསུམ་པ།
མཚུངས་པའི་སྤྱི་དགག་པ་ནི། མཚན་ཉིད་མཚུངས་པའི་སྤྱི་གཅིག་དང་། ། ཞེས་སོགས་སོ། ། རྩ་བའི་གཉིས་པ་རང་ལུགས་བཞག་པ་ནི། རྟོག་ངོར་དངོས་པོ་མིན་པ་རྣམ་པར་བསལ་ཙམ་ཆོས་ཅན། ཁྱོད་སེལ་བའི་སྤྱི་ཡིན་ཏེ། དངོས་པོ་ཀུན་ལ་རྗེས་སུ་འགྲོ་བའི་དོན་སྤྱི་ཡིན་པའི་ཕྱིར། ཞེས་འཆད་པ་ནི། དེ་མིན་རང་བཞིན་ལས་ལྡོག་པ། ། ཞེས་སོགས་ཤློ་ཀ་གཅིག་གོ། །
གསུམ་པ་རྩོད་སྤང་ནི། འོ་ན་བྱེ་བྲག་གྲུབ་པས་སྤྱི་གྲུབ་པ་རང་བཞིན་གྱི་རྟགས་དང་། སྤྱི་ཁེགས་པས་བྱེ་བྲག་ཁེགས་པ་ཁྱབ་བྱེད་མ་དམིགས་པའི་རྟགས་ཀྱི་རྣམ་གཞག་མི་འཐད་པར་ཐལ། རྟོག་ངོར་དངོས་པོ་མིན་པ་བསལ་ནས། དངོས་པོར་སྣང་ཙམ་དེ། སྒྲོ་བཏགས་ཡིན་པའི་ཕྱིར་ཟེར་ན། མ་ཁྱབ་སྟེ། སོང་ཚོད་ལ་སྤྱི་བྱེ་བྲག་སྒྲོ་བཏགས་སུ་སོང་ཡང་། སོང་ཚོད་ཀྱི་སྤྱི་བྱེ་བྲག་སྤྱི་མཚན་ལ། རློམ་ཚོད་ཀྱི་སྤྱི་བྱེ་བྲག་རང་མཚན་པར་རློམ་ནས།
ཞུགས་པས་འཇུག་ཡུལ་རང་མཚན་ཐོབ་ནུས་པའི་ཕྱིར། ཞེས་འཆད་པ་ནི། གལ་ཏེ་དོན་ལ་སྤྱི་མེད་ན། ། ཞེས་སོགས་ཤློ་ཀ་གཉིས་སོ། ། དེས་ན་སྤྱི་བྱེ་བྲག་གི་རྣམ་བཞག་ལ་འཁྲུལ་མ་འཁྲུལ་གྱི་རྣམ་དབྱེ་འཆད་ཚུལ་ཡོད་དེ། འཆད་འཇུག་དང་རློམ་སོང་སོ་སོར་མ་ཕྱེ་བར། སྤྱི་གསལ་རྫས་ཐ་དད་དུ་འདོད་པ་འུག་ཕྲུག་པའམ་བྱེ་བྲག་པའི་ལུགས། དེ་གཉིས་ཆ་མེད་རྫས་གཅིག་ཏུ་འདོད་པ་གྲངས་ཅན་པ་དང་ཆ་བསྡུས་པའི་ལུགས་ཡིན་ཞིང་། འཇུག་ཚེ་དང་རློམ་ཚོད་ཀྱི་བྱེ་བྲག་ལ་རང་མཚན་ཡོད་སྲིད་ཀྱང་། འཚད་ཚེ་དང་སོང་ཚོད་ཀྱི་སྤྱི་བྱེ་བྲག །
གཞན་སེལ་ཁོ་ནར་འཇོག་པ་མཁས་པ་ས་པཎ་བདག་གི་ལུགས་ཡིན་པའི་ཕྱིར། ཞེས་འཆད་པ་ལ། ཐ་དད་སྤྱི་འདོད་འུག་ཕྲུག་པ། ། ཞེས་སོགས་ཤློ་ཀ་གཅིག་བྱུང་ངོ་། ། འདིར་ཉེ་བར་མཁོ་བའི་དོགས་པ་ཅུང་ཟད་དཔྱད་ན། གྲངས་ཅན་འགོག་པའི་ཞར་ལ། རང་འགྲེལ་ལས། ཡང་བོད་རྣམས་ཤིང་ཤ་པ་དང་ཙན་དན་ལ་སོགས་པའི་བྱེ་བྲག་ལ་ཤིང་ཙམ་ཞེས་བྱ་བའི་སྤྱི་དང་། བཻ་ཌཱུརྻ་ལ་སོགས་པའི་སྔོན་པོའི་བྱེ་བྲག་རྣམས་ལ་སྔོན་པོ་ཙམ་ཞེས་བྱ་བའི་སྤྱི་དང་། དེ་བཞིན་དུ་བ་གླང་ཙམ་ཞེས་བྱ་བའི་སྤྱི་རྣམས།
བྱེ་བྲག་རྣམས་ལ་ངོ་བོ་དབྱེར་མེད་ཀྱི་གཅིག་ཏུ་ཡོད་དོ་ཞེས་ཁ་མཐུན་པར་སྒྲོག་གོ། ། འདི་སྐད་འདོད་པའི་གྲངས་ཅན་པ་དང་བོད་རྣམས་དོན་མཐུན་ནོ། ། ཞེས་སོགས་དང་། རྫས་གཅིག་ཡིན་ཞེས་གྲངས་ཅན་པ། ། གངས་ཅན་པ་རྣམས་དེ་རྗེས་འབྲང་། ། ཞེས་སོགས་ཀྱི་སྒྲ་ཟིན་ལ། ཤིང་དང་ཤ་པ་སྤྱི་བྱེ་བྲག་ཏུ་ཁས་བླངས་ནས། དེ་གཉིས་རྫས་གཅིག་ཏུ་འདོད་པས། གྲངས་ཅན་དང་ཐུན་མོང་བའི་ཕྱོགས་སྔར་བྱས་ནས། དེ་འགོག་པ་ལ།
སྣང་རུང་མ་དམིགས་པའི་རྟགས་ཡང་དག་དང་། སྐྱེ་འཇིག་ཅིག་ཆར་བྱེད་པར་ཐལ་བ་ལ་སོགས་པའི་རིགས་པའི་རྣམ་གྲངས་དུ་མ་ཞིག་བཀོད་པ་དང་། གཞན་སེལ་བརྟག་པར། འདི་ལ་བོད་རྣམས་ཕལ་ཆེར་ནི། ། དངོས་པོའི་ལྡོག་པ་དངོས་པོར་འདོད། ། དེ་ལྟ་ཡིན་ན་སྤྱི་ཡི་སྐྱོན། ། བརྗོད་པ་འདི་ནི་གདོན་པར་དཀའ། ། ཞེས་དངོས་པོ་ཙམ་ཞིག་དངོས་པོར་ཁས་བླངས་ན། སྤྱི་གསལ་རྫས་གཅིག་དང་ཐ་དད་འགོག་པའི་རིགས་པ་རྣམས་རང་ལ་ལྡོག་པའི་ཚུལ་གསལ་བར་བཤད་པ་ལ། གཡག་རོང་སོགས་འགའ་ཞིག །
སྒྲ་ཟིན་ལྟར། དངོས་པོ་ཙམ་དང་ཤིང་ཙམ་སོགས་རྟག་པར་ཞལ་གྱིས་བཞེས། ཕྱིས་ཀྱི་འགའ་ཞིག ། དངོས་མེད་དུ་གྱུར་པའི་སྤྱི་གསལ་རྫས་གཅིག་པ་བཀག་པ་ཡིན་གྱི། དངོས་པོར་གྱུར་པའི་དེ་བཀག་པ་མེད་དོ། ། ཞེས་འཆོལ་གཏམ་སྨྲ། ཁ་ཅིག་དངོས་པོར་གྱུར་པ་ལ་ཡང་སྤྱི་གསལ་དབྱེར་མེད་རྫས་གཅིག་པ་དང་གྲུབ་སྡེ་རྫས་གཅིག་པ་སོགས་བཀག་པ་ཡིན་ནོ། ། ཞེས་འཁྱོག་འགྲོས་ཙམ་ཞིག་འདོན་པར་མཛད་པ་ལ། ཀུན་མཁྱེན་མཁས་པའི་དབང་པོས་སྡེ་བདུན་གསལ་ལས། གཞན་ལུགས་འགོག་ཚུལ།
རང་ལུགས་འཇོག་ཚུལ། སྐྱོན་སྤོང་ཚུལ་སོགས་འདི་ལྟར་བཤད་དེ། སྤྱི་གསལ་རྫས་གཅིག་འདོད་པ་ལ། ངོ་བོ་རྒྱུ་སྐྱེ་འཇིག་ལ་བརྟགས་ཏེ་དགག་པ་གསུམ་གྱི་དང་པོ་ནི། ཤིང་སྤྱི་དེ་ཤ་པའི་རྫས་ཡིན་ནམ་མིན། མིན་ན་དེ་དེ་དང་རྫས་གཅིག་མ་ཡིན་པར་ཐལ། དེ་དེའི་རྫས་མིན་པའི་ཕྱིར། ཡིན་ན་ཤུག་པ་དེ་ཤིང་མ་ཡིན་པར་ཐལ། ཤིང་སྤྱི་དེ་ཤ་པའི་རྫས་ཡིན་པའི་ཕྱིར། གཉིས་པ་ནི་ཤིང་སྤྱི་དེ་ཤ་པའི་རྒྱུ་ལས་སྐྱེས་སམ་མ་སྐྱེས།
མ་སྐྱེས་ན་ཤིང་སྤྱི་ཆོས་ཅན། ཤ་པ་དང་རྫས་གཅིག་མ་ཡིན་པར་ཐལ། དེའི་རྒྱུ་ལས་མ་སྐྱེས་པའི་ཕྱིར། སྐྱེས་ན་ཤ་པའི་རྒྱུ་ཁེགས་ན། ཁྱོད་ཁེགས་དགོས་པར་ཐལ་ལོ། ། གསུམ་པ་ནི། ཤ་པ་སྐྱེ་འཇིག་བྱེད་པའི་ཚེ། ཤིང་སྤྱི་སྐྱེ་འཇིག་བྱེད་དམ་མི་བྱེད། ། མི་བྱེད་ན་ཤིང་སྤྱི་དང་རྫས་གཅིག་མ་ཡིན་པར་ཐལ་ལོ། ། བྱེད་ན་ཤ་པ་སྐྱེ་འཇིག་བྱེད་པའི་ཚེ།
ཤ་པ་དང་ཡུལ་དུས་རྣམ་པ་འགལ་བའི་ཤིང་གསལ་རྣམས་ཀྱང་སྐྱེ་འཇིགས་བྱེད་པར་ཐལ། དེ་རྣམས་དང་རྫས་གཅིག་པའི་ཤིང་སྤྱི་སྐྱེ་འཇིག་བྱེད་པའི་ཕྱིར། དེ་ལྟར་གཞན་ལུགས་བཀག་ནས། རང་ལུགས་ནི་སྤྱི་བྱེ་བྲག་རྣམས་ལ་དངོས་མེད་ཀྱིས་ཁྱབ། ཤིང་དང་གཟུགས་སྒྲ་སྤྱི་མིན་ནོ་ཞེས་བཤད། དེ་ལ་སྔར་གྱི་སྐྱོན་སྤོང་ཚུལ་ནི། འོ་ན་ཤིང་རྫས་སུ་གྲུབ་ན། ཤ་པ་དང་རྫས་གཅིག་གམ་ཐ་དད་གང་ཡིན་ཞེ་ན། འོ་ན་ཚད་མ་དེ་མངོན་སུམ་དང་རྗེས་དཔག་གང་ཡིན། ཞེས་འདྲི་བར་བྱའོ། །
གལ་ཏེ་རྟོག་པར་གྱུར་པའི་ཚད་མ་རྗེས་དཔག་དང་། རྟོག་མེད་དུ་གྱུར་པའི་ཚད་མ་མངོན་སུམ་ཡིན་ཞིང་། དེ་གཉིས་ལས་གཞན་པའི་ཚད་མ་མི་སྲིད་པའི་ཕྱིར་རོ། ། ཞེ་ན། འོ་ན་ཤ་པར་གྱུར། པའི་ཤིང་ཤ་པ་དང་རྫས་གཅིག་ཤ་པ་མིན་པར་གྱུར་པའི་ཤིང་ཤ་པ་དང་རྫས་གཞན་ཡིན་ཞིང་། དེ་གཉིས་ལས་གཞན་པའི་ཤིང་མི་སྲིད་དོ། ། ཞེས་མཚུངས་སོ། ། ཅེས་སོགས་དང་། གཞན་ཡང་སྤྱི་གསལ་ཆ་མེད་རྫས་གཅིག་པ་དང་།
དབྱེར་མེད་རྫས་གཅིག་པ་དང་། གྲུབ་སྡེ་རྫས་གཅིག་པ་བཀག་པ་ཡིན་ནོ། ། ཟེར་བ་སོགས་ལའང་སྐྱོན་བརྗོད་པའི་གྲུབ་དོན་ལ། རྫས་གཅིག་ལ་གྲུབ་སྡེ་རྫས་གཅིག་གིས་མ་ཁྱབ་པར་ཁས་བླངས་དག་གིས་ནི། རྟག་དངོས་ཁས་བླང་དགོས་ཏེ། ད་ལྟ་རྫས་གཅིག་ཏུ་ཡོད་པའི་དངོས་པོ་གཉིས། སྐད་གཅིག་གཉིས་པར་གཅིག་ཞིག་ནས། གཅིག་ཤོས་གནས་པར་ཁས་བླངས་པའི་ཕྱིར་ཞེས་དང་། དེས་ན་རྫས་སུ་གྲུབ་ན་རྫས་གཅིག་དང་། རྫས་ཐ་དད་གང་རུང་ཡིན་པས་མ་ཁྱབ་ཀྱང་།
གོང་དུ་སྤྱི་གསལ་རྫས་གཅིག་དང་རྫས་ཐ་དད་དཔྱད་ནས་བཀག་པའི་ཉེས་པ་རྣམས་རང་ལ་མི་མཚུངས་ཏེ། གཞན་གྱིས་ནི། ཤིང་དེ་ཤིང་གསལ་རྣམས་ལ་རྗེས་སུ་འགྲོ་བའི་སྤྱི་ཡང་ཡིན་ལ། རྫས་སུ་གྲུབ་པ་ཡང་ཡིན་པའི་གཞི་མཐུན་དུ་ཁས་བླངས་ལ། ཁོ་བོས་ནི་ཤིང་རྫས་གྲུབ་ཏུ་ཁས་བླངས་ཀྱང་ཤིང་གསལ་རྣམས་ལ་རྗེས་སུ་འགྲོ་བའི་སྤྱིར་ཁས་མ་བླངས་པའི་ཕྱིར་རོ། ། ཞེས་བྱ་བ་ལ་སོགས་པ་བྲིས་ཤིང་། དཔལ་ཤཱཀྱ་མཆོག་ལྡན་གྱི་རྟོག་སྙིང་སོགས་ལས་ཀྱང་། མཁས་པ་གུང་མཐུན་དུ། རྫས་གཅིག་ལ་གྲུབ་སྡེ་རྫས་གཅིག་གིས་ཁྱབ་པ་དང་། ཤིང་སོགས་དངོས་པོར་ཁས་བླངས་ཤིང་།
སྤྱི་མིན་པ་བཞེད་པ་སོགས་རྒྱས་པར་བྲིས་སོ། ། དོན་འདི་དག་ལ་དཔྱོད་ལྡན་གྱིས་གཞིགས་ན། ཕར་ལ་སྐྱོན་འཕངས་པ་ཐམས་ཅད་རང་ལ་ཡང་འཁོར་ཏེ། འདི་ལ་གསུམ། མཚུངས་པ་རྗེས་དཔྱད། དངོས་སྐྱོན་གྱིས་གདོང་བཟློག ། གནད་ཀྱི་གདམས་པས་མཚང་བརྟོལ་བའོ། ། དང་པོ་ནི་འོ་ན་ཁྱེད་རང་ལ་ཡང་། རྗེས་དཔག་དེ་མངོན་སུམ་དང་རྫས་གཅིག་ཡིན་ཞེས། རིགས་པའི་གཏེར་འདིར་གསལ་བར་བཤད་པ་ལ།
ངོ་བོ་རྒྱུ་སྐྱེ་འཇིག་བརྟགས་པའི་སྐྱོན་གསུམ་ཚུར་བཟློག་སྟེ། འོ་ན་རྗེས་དཔག་དེ། མངོན་སུམ་གྱི་རྫས་ཡིན་ནམ་མིན། མིན་ན་རྗེས་དཔག་ཆོས་ཅན། མངོན་སུམ་དང་རྫས་གཅིག་མ་ཡིན་པར་ཐལ། ཁྱོད་དེའི་རྫས་མ་ཡིན་པའི་ཕྱིར། ཕྱི་མ་ལྟར་ན། རྗེས་དཔག་དེ་རྟོག་པ་མ་ཡིན་པར་ཐལ། དེ་མངོན་སུམ་གྱི་རྫས་ཡིན་པའི་ཕྱིར། སྟོབས་མཚུངས་འཁོར་གསུམ་གཅིག་གོ། །
ཡང་རྗེས་དཔག་དེ་མངོན་སུམ་གྱི་རྒྱུ་ལས་སྐྱེས་སམ་མ་སྐྱེས། མ་སྐྱེས་ན། རྗེས་དཔག་ཆོས་ཅན། མངོན་སུམ་དང་རྫས་གཅིག་མ་ཡིན་པར་ཐལ། དེའི་རྒྱུ་ལས་མ་སྐྱེས་པའི་ཕྱིར། གསུམ་ཆར་ཨེ་དྲན། སྐྱེས་ན། མངོན་སུམ་དེ་ཡང་རྗེས་དཔག་གི་རྒྱུ་ལས་སྐྱེས་པར་ཐལ། མངོན་རྗེས་གཉིས་རྫས་གཅིག་གང་ཞིག ། འདོད་པ་དེའི་ཕྱིར།
འདོད་ན། མངོན་སུམ་ཆོས་ཅན། རྗེས་དཔག་གི་རྒྱུ་ཁེགས་ན། ཁྱོད་ཁེགས་དགོས་པར་ཐལ། ཁྱོད་དེའི་རྒྱུ་ལས་སྐྱེས་པའི་ཕྱིར། འདོད་ན། རྒྱུད་གང་ལ་རྗེས་དཔག་ཁེགས་ན་མངོན་སུམ་ཡང་ཁེགས་དགོས་པར་ཐལ། འདོད་པའི་ཕྱིར། འདོད་ན། སང་འཆི་རྒྱུ་ལ་མངོན་སུམ་ཁེགས་པར་ཐལ།
དེའི་རྒྱུད་ལ་རྗེས་དཔག་ཁེགས་པའི་ཕྱིར་རོ། ། སྟོབས་མཚུངས་འཁོར་གསུམ་གཉིས་པའོ། ། ཡང་རྗེས་དཔག་དེ་མངོན་སུམ་དང་སྐྱེ་འཇིག་ཅིག་ཆར་བྱེད་དམ་མི་བྱེད། མི་བྱེད་ན་རྗེས་དཔག་མངོན་སུམ་དང་རྫས་གཅིག་མ་ཡིན་པར་ཐལ། དེ་དང་སྐྱེ་འཇིག་ཅིག་ཆར་མི་བྱེད་པའི་ཕྱིར། གསུམ་ཆར་དྲན་པར་གྱིས་ཤིག ། བྱེད་ན། རྗེས་དཔག་འཇིག་པའི་ཚེ་ན། རྗེས་དཔག་དང་ཡུལ་དུས་འགལ་བའི་མངོན་སུམ་ཐམས་ཅད་ཀྱང་འཇིག་པར་ཐལ། རྗེས་དཔག་འཇིག་པའི་ཚེ་མངོན་སུམ་འཇིག་པའི་ཕྱིར།
སྟོབས་མཚུངས་གསུམ་པའོ། ། གཉིས་པ་དང་། དངོས་སྐྱོན་གྱིས་གདོང་ལྡོག་པ་ནི། འོ་ན་ཁྱེད་རང་ལ་ཤིང་ཆོས་ཅན། ཁྱོད་ཤ་པ་དང་སྐྱེ་འཇིག་ཅིག་ཆར་དུ་བྱེད་པར་ཐལ། ཁྱོད་ཤ་པ་དང་རྫས་གཅིག་ཡིན་པའི་ཕྱིར། འདོད་ན། ཁྱེད་རང་གིས་སྔར་འཕངས་པའི་སྐྱོན་ཐམས་ཅད་གར་སོང་དྲན་པར་མཛོད་ཅིག ། རྟགས་མ་གྲུབ་ན། ཤིང་ཆོས་ཅན།
ཁྱོད་ཤ་པ་དང་རྫས་གཅིག་ཡིན་པར་ཐལ། ཁྱོད་དེ་དང་གྲུབ་སྡེ་རྫས་གཅིག་ཡིན་པའི་ཕྱིར་ཏེ། ཁྱོད་དེ་དང་གྲུབ་སྡེ་རྫས་གཅིག་དང་། ཁྱོད་དེ་དང་གྲུབ་སྡེ་རྫས་གཅིག་གི་ཟླས་ཕྱེ་བའི་རྫས་ཐ་དད་གང་རུང་ཡིན། ཕྱི་མ་མ་ཡིན་པའི་ཕྱིར། དང་པོ་དེར་ཐལ། ཁྱོད་ཤ་པ་དང་། དངོས་རྒྱུ་གཅིག་ལས་སྐྱེས་པ་དང་། ཐ་དད་ལས་སྐྱེས་པ་གང་རུང་ཡིན་པའི་ཕྱིར། ཁྱབ་སྟེ།
རྒྱུ་དང་ཤེས་པའི་དབྱེ་བ་ཡིས། ། ཐ་དད་ཐ་དད་མིན་བཞག་བྱེད། ། ཅེས་པའི་གཞུང་དོན་གྲུབ་པའི་ཕྱིར། ཕྱི་མ་མ་གྲུབ་ན། ཤ་པ་དེ་ཤིང་མ་ཡིན་པར་ཐལ། ཤིང་དེ་ཤ་པ་དང་། རྫས་གཞན་ཡིན་པའི་ཕྱིར། ཁྱབ་པ་འདི་དོན་གྱིས་ཁས་བླངས་སོ། ། གཞན་ཡང་། ཤིང་དེ་ཤ་པ་དང་རྫས་གཅིག་ཡིན་པར་ཐལ།
ཤ་པ་དེ་ཤིང་དང་རྫས་གཅིག་ཡིན་པའི་ཕྱིར། མ་གྲུབ་ན། ཤ་པ་དེ་ཤིང་དང་རྫས་གཅིག་ཡིན་པར་ཐལ། དབང་མངོན་དེ་མངོན་སུམ་དང་རྫས་གཅིག་ཡིན་པའི་ཕྱིར། མ་གྲུབ་ན། དེར་ཐལ། དབང་མངོན་དེ་དབང་མངོན་ཉམས་མྱོང་གི་རང་རིག་དང་རྫས་གཅིག་ཡིན་པའི་ཕྱིར། ཁྱབ་སྟེ། རྗེས་དཔག་དེ་རྗེས་དཔག་ཉམས་མྱོང་གི་རང་རིག་དང་རྫས་གཅིག་ཡིན་ན། རྗེས་དཔག་དེ་མངོན་སུམ་དང་རྫས་གཅིག་ཡིན་དགོས་པའི་ཕྱིར་ཏེ།
རྗེས་དཔག་ཡུལ་མིན་རང་རིག་དང་། ། གཅིག་ཕྱིར་བརྩད་པའི་སྐྱོན་ལས་གྲོལ། ། ཞེས་གསུངས་པའི་ཕྱིར། གལ་ཏེ། ཤ་པ་དེ་ཤིང་དང་རྫས་གཅིག་ཡིན་པའི་ཕྱིར་ལ། མ་ཁྱབ་ན། འོ་ན་ཤ་པ་ཆོས་ཅན། ཁྱོད་ཤིང་དང་སྐྱེ་འཇིག་ཅིག་ཅར་བྱེད་པར་ཐལ། ཁྱོད་ཤིང་དང་རྫས་གཅིག་ཡིན་པའི་ཕྱིར། འདོད་ན།
ཁྱོད་རང་ལ་དངོས་འགལ་ཡང་ཡིན་མོད། སྐྱོན་གསར་པ་འདི་ལྟར་འཆར་སྟེ། ཤ་པ་དེ་ཤིང་དང་རྫས་གཅིག་མ་ཡིན་པར་ཐལ། ཤ་པ་སྐད་ཅིག་དང་པོ་དེ་ཡང་ཤིང་དང་རྫས་གཅིག་མ་ཡིན། ཤ་པ་སྐད་ཅིག་གཉིས་པ་དེ་ཡང་ཤིང་དང་རྫས་གཅིག་མ་ཡིན་པའི་ཕྱིར། གཉིས་ཆར་མ་གྲུབ་ན། ཤ་པ་སྐད་ཅིག་དང་པོ་ཆོས་ཅན། ཁྱོད་ཤིང་དང་སྐྱེ་འཇིག་ཅིག་ཅར་བྱེད་པར་ཐལ། ཁྱོད་དེ་དང་རྫས་གཅིག་ཡིན་པའི་ཕྱིར། ཁྱབ་པ་ཁྱེད་རང་གི་རྩར་ཁྱབ་བཟང་ཤོས་ལགས་སོ། །
འདོད་ན། ཤ་པ་སྐད་ཅིག་དང་པོ་ཆོས་ཅན། ཤིང་དེ་ཁྱོད་དང་དུས་མཉམ་དུ་སྐྱེས་པར་ཐལ། ཁྱོད་ཤིང་དང་སྐྱེ་འཇིག་ཅིག་ཆར་བྱེད་པའི་ཕྱིར། འདོད་ན། ཤིང་དེ་ཤ་པ་སྐད་ཅིག་དང་པོ་དང་དུས་མཉམ་དུ་མ་སྐྱེས་པར་ཐལ། ཤིང་དེ་ཤ་པ་སྐད་ཅིག་གཉིས་པ་དང་དུས་མཉམ་དུ་སྐྱེས་པའི་ཕྱིར། མ་གྲུབ་ན། ཤ་པ་སྐ་ཅིག་གཉིས་པ་ཆོས་ཅན། ཤིང་དེ་ཁྱོད་དང་དུས་མཉམ་དུ་སྐྱེས་པར་ཐལ།
ཁྱོད་ཤིང་དང་སྐྱེ་འཇིག་ཅིག་ཅར་དུ་བྱེད་པའི་ཕྱིར་ཏེ། ཁྱོད་ཤིང་དང་རྫས་གཅིག་ཡིན་པའི་ཕྱིར། འཁོར་གསུམ་ཨེ་དྲན། གལ་ཏེ། དབང་མངོན་དེ་མངོན་སུམ་དང་རྫས་གཅིག་ཡིན་པའི་ཕྱིར་ལ་མ་ཁྱབ་པ་ན་ཡང་ཁྱད་པར་གཏན་ནས་མེད་དེ། དབང་མངོན་ཆོས་ཅན། ཁྱོད་མངོན་སུམ་དང་སྐྱེ་འཇིག་ཅིག་ཆར་བྱེད་པར་ཐལ། ཁྱོད་མངོན་སུམ་དང་རྫས་གཅིག་ཡིན་པའི་ཕྱིར། འདོད་ན། དབང་སྔོན་སྐད་ཅིག་དང་པོ་དེ་ཡང་།
མངོན་སུམ་དང་སྐྱེ་འཇིག་ཅིག་ཆར་བྱེད། དབང་མངོན་སྐད་ཅིག་གཉིས་པ་དེ་ཡང་། མངོན་སུམ་དང་སྐྱེ་འཇིག་ཅིག་ཆར་བྱེད་པར་ཐལ། འདོད་པ་གང་ཞིག ། དེ་གཉིས་ཀ་མངོན་སུམ་དང་རྫས་གཅིག་ཡིན་པའི་ཕྱིར། རྟགས་སླ་ཞིང་། འདོད་ན་འཁོར་གསུམ་སྔར་ལྟར་རོ། ། ཡང་ཤ་པ་ཆོས་ཅན། ཁྱོད་ཤིང་དང་རྫས་གཅིག་ཡིན་པར་ཐལ། ཁྱོད་ཤིང་དང་ངོ་བོ་གཅིག་ཡིན་པ་གང་ཞིག །
ཁྱོད་རྫས་སུ་གྲུབ་པའི་ཕྱིར། དང་པོ་དེར་ཐལ། ཁྱོད་ཤིང་དང་བདག་ཉིད་གཅིག་ཡིན་པའི་ཕྱིར་ཏེ། ཁྱོད་ཤིང་དང་བདག་གཅིག་ཏུ་འབྲེལ་བའི་ཕྱིར་ཏེ། ཁྱོད་ཤ་པ་དང་ལྡན་པའི་ཤར་གཞིར་ཤིང་ཡོད་པར་བསྒྲུབ་པའི་རང་བཞིན་གྱི་རྟགས་ཡང་དག་ཡིན་པའི་ཕྱིར། རྣམ་དཔྱོད་དང་ལྡན་པ་ཡོད་ན་ལན་ཐོབ་ཅིག ། ཁྱེད་རང་ལ་ཉེས་པ་སྤོང་ལུགས་དེ་ཡང་རྣམ་པར་དག་པ་མིན་ཏེ། ཤིང་རྫས་སུ་གྲུབ་ན་ཤ་པ་དང་རྫས་གཅིག་དང་ཐ་དད་གང་ཡིན་རྩོད་པའི་ལན་དུ། ཚད་མ་དེ་མངོན་རྗེས་དཔག་གང་ཡིན། ཞེས་སོགས་དྲིས་ནས།
གྲུབ་དོན་དུ། རྫས་སུ་གྲུབ་ན་རྫས་གཅིག་དང་། རྫས་ཐ་དད་གང་རུང་ཡིན་པས་མ་ཁྱབ། ཚད་མ་ཡིན་ན་མངོན་སུམ་དང་རྗེས་དཔག་གང་རུང་ཡིན་པས་མ་ཁྱབ་གསུངས་པ་ནི་མཁས་པའི་གཏམ་མ་ཡིན་ཏེ། ཤིང་རྫས་སུ་གྲུབ་ཀྱང་། ཤ་པ་དང་རྫས་གཅིག་དང་ཐ་དད་གང་རུང་དུ་ཁས་བླངས་མི་དགོས་ན། ཤིང་སྤྱི་དངོས་པོ་བ་ཁས་བླངས་པ་ལ། ཤ་པ་དང་རྫས་གཅིག་དང་ཐ་དད་གང་ཡིན་དཔྱད་ནས། སྐྱོན་འཕངས་པའི་ནུས་པ་ཐམས་ཅད་ཉམས། ཚད་མ་ལ་མངོན་རྗེས་གཉིས་སུ་གྲངས་ངེས་པའི་ནུས་པ་ཉམས་པའི་ཕྱིར་རོ། །
དང་པོ་གྲུབ་སྟེ། ཕྱོགས་སྔ་མས་ཀྱང་། ཤིང་སྤྱི་དངོས་པོར་གྲུབ་ཀྱང་། ཤ་པ་དང་རྫས་གཅིག་དང་ཐ་དད་གང་རུང་མིན་ཞེས་ཁས་བླངས་ན། ཁྱོད་ལ་གནོད་བྱེད་བརྗོད་རྒྱུ་ཅི་ཡང་མི་འབྱུང་བའི་ཕྱིར། གལ་ཏེ་སྐྱོན་མེད་དེ། ཕྱོགས་སྔ་མས་ཤིང་དེ་སྤྱི་དང་རྫས་གྲུབ་གཉིས་ཆར་རུ་ཁས་བླངས། ཁོ་བོ་ཅག་གིས་ཤིང་རྫས་གྲུབ་ཏུ་ཁས་བླངས་ཀྱང་། སྤྱི་ཡིན་པར་ཁས་མ་བླངས་པའི་ཕྱིར། ཞེས་སྔར་མ་སྨྲས་སམ་སྙམ་ན།
སྨྲས་མོད། དེ་ནི་ཚིག་གི་སྒྲིབ་གཡོགས་ཙམ་མ་གཏོགས། དོན་ལ་དཔྱོད་པའི་ལན་མ་ཡིན་ཏེ། སྤྱི་དང་རྫས་གྲུབ་གཉིས་ཆར་ཡིན་ན། ཤ་པ་དང་རྫས་གཅིག་དང་ཐ་དད་གང་རུང་ཡིན་དགོས། རྫས་གྲུབ་ཡིན་ན། དེ་གང་རུང་ཡིན་མི་དགོས་ཞེས་སྨྲ་བ་ནི། ཁྱོད་རང་གིས་ཤིང་སྤྱིར་ཁས་མ་བླངས་པའི་རྒྱུ་མཚན་ཙམ་མ་གཏོགས། དོན་གྱི་སྙིང་པོ་ཅི་ཡང་མ་བྱུང་འདུག་པའི་ཕྱིར་རོ། ། ཁྱད་པར་དུ།
གཞན་སེལ་བརྟག་པར། ཤིང་མིན་ལས་ལྡོག་དངོས་པོ་དེ། ། ཤ་པ་ཡིན་ན་གཞན་ཤིང་མིན། ། གཞན་ཤིང་ཡིན་ན་ཤ་པ་མིན། ། ཞེས་སོགས་ཚིགས་བཅད་གཅིག་གི་རིགས་པ་ལ་ནུས་པ་གཏན་ནས་མ་བྱུང་བར་ཐལ། ཤིང་མིན་ལས་ལྡོག་པའི་དངོས་པོ་ཆོས་ཅན། ཤ་པ་དང་རྫས་གཅིག་དང་། ཐ་དད་གང་རུང་ཡིན་པར་ཐལ། དངོས་པོ་ཡིན་པའི་ཕྱིར། ཞེས་པ་འདི།
གཞུང་དེས་བསྟན་པའི་དོན་ཡིན་པ་གང་ཞིག ། ཐལ་འགྱུར་དེ་ལ། ཤིང་ཆོས་ཅན་དུ་བཟུང་ནས་འཕངས་ན། རང་ལ་བར་ཁྱབ་ཤོར་འདུག་པའི་ཕྱིར། ཁྱོད་རང་ལ་ཁས་བླངས་ནང་འགལ་གྱི་འཁོར་གསུམ་ཡང་འབྱུང་སྟེ། འོ་ན་ཤིང་ཆོས་ཅན། ཁྱོད་ཤ་པ་དང་རྫས་གཅིག་དང་། རྫས་ཐ་དད་གང་རུང་ཡིན་པར་ཐལ། ཁྱོད་ཤ་བ་དང་རྫས་ཐ་དད་ཡིན་པའི་ཕྱིར་ཏེ། ཁྱོད་ཤ་པ་དང་རྒྱུ་རྐྱེན་ཐ་དད་ལས་སྐྱེས་པའི་ཕྱིར།
ཁྱབ་པ་འགལ་བ་བརྟག་པར། ཁྱོད་རང་གིས་ཡང་། རྒྱུ་རྐྱེན་ཐ་དད་ལས་སྐྱེས་པ་དེ་རྫས་ཐ་དད་ཀྱི་མཚན་ཉིད་ཡིན་ཞེས་བཤད་པ་དང་དངོས་འགལ་ལོ། ། མ་གྲུབ་ན། དེར་ཐལ། ཁྱོད་ཀྱི་དངོས་རྒྱུ་ཡང་ཡིན་ཤ་པའི་དངོས་རྒྱུ་ཡང་ཡིན་པའི་གཞི་མཐུན་མེད་པའི་ཕྱིར། མ་གྲུབ་ན། དེ་ཆོས་ཅན། ཁྱོད་ཤ་པ་དང་དངོས་རྒྱུ་གཅིག་ལས་སྐྱེ་བར་ཐལ། མ་གྲུབ་པ་དེའི་ཕྱིར།
འདོད་ན། ཁྱོད་ཤ་པ་དང་རྫས་གཅིག་ཡིན་པར་ཐལ། འདོད་པའི་ཕྱིར། ཁྱབ་པ་ཁྱེད་རང་གིས་རྒྱུ་རྐྱེན་གཅིག་ལས་སྐྱེས་པ་དེ་རྫས་གཅིག་གི་མཚན་ཉིད་ཡིན་ཞེས་བཤད་པས་འཁོར་གསུམ་ཨེ་ཡིན་སོམས་ཤིག ། རྩ་བའི་རྟགས་གཉིས་པ་གྲུབ་སྟེ། ཚད་མ་ལ་མངོན་རྗེས་གཉིས་སུ་གྲངས་མ་ངེས་པར་ཐལ། མངོན་རྗེས་གཉིས་གང་རུང་མིན་པའི་ཚད་མ་ཕུང་པོ་གསུམ་པ་ཞིག་ཡོད་པའི་ཕྱིར་ཏེ། ཚད་མ་ཡིན་ན་དེ་གང་རུང་ཡིན་པས་མ་ཁྱབ་པའི་ཕྱིར་རོ། ། གསུམ་པ་གནད་ཀྱི་གདམས་པ་སྦྱིན་པ་ནི། འོ་ན་ཁྱོད་རང་ལ་ཡང་སྔར་གྱི་ཉེས་པ་ཐམས་ཅད་བཟློག་པ་མིན་ནམ་སྙམ་ན།
ཁོ་བོ་ཅག་ལ་སྐྱོན་དེ་དག་མི་བཟློག་སྟེ། ཁོ་བོ་ཅག་ཕྱོགས་སྔ་མས་སྤྱི་གསལ་ཆ་མེད་རྫས་གཅིག་ཏུ་ཁས་བླངས་པ་ལ་སྐྱོན་དེ་དག་འཕངས་པར་འདོད་ཀྱིས། སྤྱི་གསལ་རྫས་གཅིག་པ་ཙམ་ལ་འཕང་པར་མི་འདོད་དེ། དེ་འདོད་ན། ཤིང་དང་ཤ་པ་རྫས་གཅིག་ཐ་དད་གང་རུང་དུ་རང་ལུགས་ལ་ཡང་ཁས་བླངས་དགོས་པས། རྒོལ་བ་གཞན་ལ་འཕངས་པའི་སྐྱོན་རང་ལ་བཟློག་པ་སྔར་བཤད་ཟིན་པའི་ཕྱིར། འདིར་ཆ་མེད་རྫས་གཅིག་ཞེས་པའི་ཚིག་གི་སྒྲིབ་གཡོགས་ཙམ་མ་ཡིན་པའི་ཕྱིར། དོན་ལ་ཡང་ཟེར་དགོས་ཏེ། རྫས་གཅིག་ཙམ་ལ་སྐྱེ་འཇིག་ཅིག་ཆར་བྱེད་པ་སོགས་དགོས་ན། སྔར་བཤད་པའི་སྐྱོན་དེ་དག་ལ་ལན་རྣམ་དག་མེད་པའི་ཕྱིར།
དེས་ན་ངེས་པར་མཁོ་བའི་གནད་ནི། དཔལ་འབུམ་ཕྲག་གསུམ་པའི་ལེགས་བཤད་དང་སྦྱར་ན། རྫས་གཅིག་ཅེས་པ་འདི་ལ་རྣམ་གྲངས་བཞིར་འབྱེད་དགོས་ཏེ། གཞི་མཐུན་སྲིད་པའི་རྫས་གཅིག ། གྲུབ་སྡེ་རྫས་གཅིག ། དབྱེར་མེད་རྫས་གཅིག ། རང་བཞིན་རྫས་གཅིག་དང་བཞིར་གསལ་བས་སོ། ། དེ་ལ་དང་པོ་ནི། ཤ་པ་ཤིང་དང་རྫས་གཅིག་ཡིན་པ་ལྟ་བུ་སྟེ། ཤ་པ་དེ་ཤིང་གི་རྫས་ཡིན་པའི་ཆ་ནས་ཤ་པ་ཤིང་དང་རྫས་གཅིག་ཅེས་ཁས་བླངས་པ་ཙམ་ཡིན་པས།
རྫས་གཅིག་འདི་ལ་སྐྱེ་འཇིག་ཅིག་ཅར་དུ་བྱེད་པ་མི་དགོས་ཏེ། ཤ་པ་སྐད་ཅིག་སྔ་ཕྱི་ཐམས་ཅད་ཤིང་དང་རྫས་གཅིག་ཡིན་པའི་ཕྱིར་རོ། ། དེ་ལྟ་ན་ཡང་ཤིང་ཤ་པ་དང་རྫས་གཅིག་མིན་ཏེ། ཤིང་དེ་ཤ་པའི་རྫས་མ་ཡིན་པའི་ཕྱིར་རོ། ། གཉིས་པ་ནི། སྒྲའི་བྱས་མི་རྟག་རྫས་གཅིག་ཡིན་པ་ལྟ་བུ་སྟེ། དེ་གཉིས་དངོས་རྒྱུ་གཅིག་ལས་སྐྱེས་པའི་ཕྱིར་རོ། ། རྫས་གཅིག་འདི་ལ་སྐྱེ་འཇིག་ཅིག་ཅར་བྱེད་པ་ཞིག་དགོས་ཏེ། རྒྱུ་གཅིག་ལས་གྲུབ་པའི་ཕྱིར་རོ། ། གསུམ་པ་ནི།
བྱས་མི་རྟག་རྫས་གཅིག་པ་ལྟ་བུ་སྟེ། རྫས་གཅིག་གང་ཞིག ། ཕན་ཚུན་ཁྱབ་མཉམ་པའི་ཕྱིར་རོ། ། སྔ་མ་དང་མི་འདྲ་བའི་ཁྱད་པར་ནི། ། ཁྱབ་ཆུང་སྟེ། གྲུབ་སྡེ་རྫས་གཅིག་ལ། དབྱེར་མེད་རྫས་གཅིག་གིས་མ་ཁྱབ་པའི་ཕྱིར་རོ། ། བཞི་པ་ནི། རྗེས་དཔག་དེ། མངོན་སུམ་དང་རྫས་གཅིག་ཡིན་པ་ལྟ་བུ་སྟེ།
རྗེས་དཔག་དེ་རྗེས་དཔག་ཉམས་མྱོང་གི་རང་རིག་དང་རྫས་གཅིག་ཡིན་པའི་ཆ་ནས། མངོན་སུམ་དང་རྫས་གཅིག་ཡིན་པར་བཞག་པ་ཙམ་ཡིན་པའི་ཕྱིར་རོ། ། དེས་ན། རྗེས་དཔག་དེ་མངོན་སུམ་དང་རྫས་གཅིག་པ་ནི། རང་བཞིན་རྫས་གཅིག་པ་ཙམ་ཡིན་པས། རྫས་གཅིག་འདི་ལ་སྐྱེ་འཇིག་ཅིག་ཆར་བྱེད་པ་ངེས་པར་མི་དགོས་ཏེ། མངོན་སུམ་གྱི་སྔ་ལོགས་ཀྱི་རྗེས་དཔག་དེ་ཡང་མངོན་སུམ་དང་རྫས་གཅིག་ཡིན་པའི་ཕྱིར། འོན་ཀྱང་རྗེས་དཔག་དེ། རྗེས་དཔག་མྱོང་བའི་རང་རིག་དང་ནི། སྐྱེ་འཇིག་ཅིག་ཆར་བྱེད་དེ།
དེ་དེ་དང་གྲུབ་སྡེ་རྫས་གཅིག་ཡིན་པའི་ཕྱིར་རོ། ། དེ་ཡང་བསྡུས་ན། རང་བཞིན་རྫས་གཅིག་དང་། གྲུབ་སྡེ་རྫས་གཅིག་གཉིས་སུ་འདུས་ཤིང་། གནད་དེས་ན་རྫས་ཐ་དད་པ་ཡང་། རྫས་གཅིག་ཙམ་གྱིས་ཟླས་དྲངས་པའི་རྫས་ཐ་དད་གཅིག་དང་། གྲུབ་སྡེ་རྫས་གཅིག་གིས་ཟླས་དྲངས་པའི་རྫས་ཐ་དད་གཉིས་ཡོད་པའི་དང་པོ་ནི། དངོས་པོ་གང་ཞིག ། ཤིང་དང་རྫས་གཅིག་མ་ཡིན་ན། ཤིང་དང་རྫས་གཅིག་དང་ཐ་དད་གཉིས་ཀྱིས་ཟླས་ཕྱེ་བའི་རྫས་ཐ་དད་ཡིན་པས་ཁྱབ།
གཉིས་པ་ནི་ཤིང་དང་དངོས་རྒྱུ་ཐ་དད་ལས་སྐྱེས་ན། ཤིང་དང་གྲུབ་སྡེ་རྫས་གཅིག་དང་། རྫས་ཐ་དད་གཉིས་ཀྱིས་ཟླས་ཕྱེ་བའི་རྫས་ཐ་དད་ཡིན་པས་ཁྱབ་བོ། ། འདི་གཉིས་ལ་ཁྱད་པར་ཅི་ཡོད་སྙམ་ན། ཁྱད་པར་ཤིན་ཏུ་ཆེ་སྟེ། ཤ་པ་དེ་ཤིང་དང་གྲུབ་སྡེ་རྫས་གཅིག་གི་ཟླས་ཕྱེ་བའི་རྫས་ཐ་དད་ཡིན་ཡང་། རྫས་གཅིག་གི་ཟླས་ཕྱེ་བའི་རྫས་ཐ་དད་མ་ཡིན་པའི་ཕྱིར་ཏེ། ཤ་པ་དེ་ཤིང་དང་རྫས་གཅིག་ཡིན་པའི་ཕྱིར་རོ། ། གནད་འདི་མ་གོ་བར། རྫས་གཅིག་ལ་གྲུབ་དེ་རྫས་གཅིག་གིས་ཁྱབ་བོ། །
ཞེས་གསུངས་པ་རྣམས་ལ་ནི། ཤ་པ་ཤིང་དང་གྲུབ་སྡེ་རྫས་གཅིག་ཏུ་ཐལ་བ་དང་། རྗེས་དཔག་མངོན་སུམ་དང་གྲུབ་སྡེ་རྫས་གཅིག་ཏུ་ཐལ་བའི་སྐྱོན་གཉིས་འཕངས་པས། ཞལ་རོག་པོར་གྱུར་ཏོ། ། དོན་དེ་དག་ལ་དོགས་པ་དཔྱད་ན། ཁྱོད་དངོས་པོའི་བྱེ་བྲག་ཡིན་པར་ཐལ། ཁྱོད་དངོས་པོ་མ་ཡིན་པ་ལས་ལོག ། དངོས་པོའི་ནང་ཚན་འགའ་ཞིག་ལས་ཀྱང་ལོག་པའི་ལྡོག་པ་གཉིས་ཚོགས་ཡིན་པའི་ཕྱིར། ཞེས་པའི་ཐལ་འགྱུར་ལ་ཁྱབ་པ་ཡོད་པར་ཐལ། ཁྱོད་དངོས་པོའི་སྤྱི་ཡིན་པར་ཐལ།
ཁྱོད་དངོས་པོ་མིན་པ་ལས་ལྡོག་པའི་ལྡོག་པ་ཆིག་རྐྱང་ཡིན་པའི་ཕྱིར། ཞེས་པའི་ཐལ་འགྱུར་ལ་ཁྱབ་པ་ཡོད་པའི་ཕྱིར་ཏེ། གཞན་དང་རང་གི་དངོས་པོ་ལས། ། ཞེས་སོགས་བཤད་པའི་ཕྱིར། ཟེར་ན་མ་ཁྱབ། འདོད་ན། དངོས་པོ་ཆོས་ཅན་ཀྱིས་བཤགས། རྟགས་དེར་ཐལ། ཁྱོད་དངོས་པོ་མ་ཡིན་པ་ལ་ལོག་པའི་ལྡོག་པ་གང་ཞིག ། དངོས་པོའི་ནང་ཚན་ཀ་བ་ལས་ཀྱང་ལྡོག་པ་ཡིན་པའི་ཕྱིར།
དང་པོ་དེར་ཐལ། དངོས་པོ་མིན་པ་ལས་ལོག་པ་གང་ཞིག ། ལྡོག་པ་ཡིན་པའི་ཕྱིར། རྟགས་གཉིས་པ་དེས་བསྒྲེའོ། ། རྩ་བར་འདོད་ན་སླ། རྩ་བར་མ་ཁྱབ་ནའང་། དངོས་པོ་ཆོས་ཅན་གྱིས་བཤགས་ཏེ་གཏོང་། ཡང་ཤིང་གི་དོན་སྤྱི་ཆོས་ཅན། ཁྱོད་དངོས་པོ་ཡིན་པར་ཐལ། ཁྱོད་ཤིང་འཛིན་རྟོག་ངོར་དངོས་པོ་མིན་པ་ལས་ཀྱང་ལོག །
དངོས་པོའི་ནང་ཚན་བུམ་པ་ལས་ཀྱང་ལོག་པར་སྣང་བའི་ལྡོག་པ་གཉིས་ཡིན་པའི་ཕྱིར་ནའང་མ་ཁྱབ། དང་པོ་དེར་ཐལ། ཁྱོད་ཤིང་འཛིན་རྟོག་ངོར་དངོས་པོ་ཡིན་པའི་ཕྱིར་ཏེ། ཁྱོད་དེའི་ངོར་ཤིང་ཡིན་པའི་ཕྱིར། གཉིས་པ་དེས་བསྒྲེའོ། ། ཡང་བུམ་པའི་དོན་སྤྱི་ཆོས་ཅན། ཁྱོད་གསེར་བུམ་གྱི་སྤྱི་ཡིན་པར་ཐལ། ཁྱོད་སོང་ཚོད་ལ་གསེར་བུམ་གྱི་སྤྱི་ཡིན་པའི་ཕྱིར་ཟེར་ན་མ་ཁྱབ། མ་གྲུབ་ན་དེར་ཐལ། བུམ་པའི་དོན་སྤྱི་དེ།
སོང་ཚོད་ལ་གསེར་བུམ་གྱི་སྤྱིར་སོང་བའི་ཕྱིར་རོ། ། རྩ་བར་འདོད་ན། གསེར་བུམ་དེ་ཁྱོད་ཡིན་པར་ཐལ་ལོ། ། ཡང་ཤ་པ་ཆོས་ཅན། ཁྱོད་ཤིང་དང་རྫས་གཅིག་མ་ཡིན་པར་ཐལ། ཁྱོད་ཤིང་དང་རྫས་གཞན་ཡིན་པའི་ཕྱིར་ཏེ། ཁྱོད་ཤིང་དང་གྲུབ་སྡེ་རྫས་གཅིག་གི་ཟླས་ཕྱེ་བའི་རྫས་ཐ་དད་ཡིན་པའི་ཕྱིར་ན། མ་ཁྱབ། མ་གྲུབ་ན་དེར་ཐལ། ཁྱོད་དེ་དང་དངོས་རྒྱུ་ཐ་དད་ལས་སྐྱེས་པའི་ཕྱིར་རོ། །
ཡང་ཤིང་གི་བྱེ་བྲག་ཡིན་ན། ཤིང་དང་རྫས་གཅིག་ཡིན་པས་ཁྱབ་པར་ཐལ། ཤ་པ་དེ་ཤིང་དང་རྫས་གཅིག་ཡིན་པའི་ཕྱིར། འདོད་ན། ཤ་པ་སྐད་ཅིག་གཉིས་པ་ཆོས་ཅན་གྱིས་བཤགས། མ་གྲུབ་ན་དེར་ཐལ། ཁྱོད་ཤིང་གི་ནང་ཚན་གང་ཞིག ། ཁྱོད་ཤིང་མིན་ལས་ཀྱང་ལོག ། ཤིང་གི་ནང་ཚན། ཤིང་སྐད་ཅིག་མ་དང་པོ་ལས་ལྡོག་པའི་ལོག་པ་གཉིས་ཚོགས་ཡིན་པའི་ཕྱིར།
རྟགས་སླ། འདོད་མི་ནུས་ཏེ། ཤིང་དང་རྫས་གཞན་ཡིན་པའི་ཕྱིར་ཏེ། ཤིང་གི་འབྲས་བུ་ཡིན་པའི་ཕྱིར་རོ་ཟེར་ན། མ་ཁྱབ་ཟེར་དགོས་ཏེ། རྫས་ཐ་དད་དེ་ལ་གཉིས་ཡོད་པའི་རྣམ་དབྱེ་ཕྱེད་དགོས་པའི་ཕྱིར་རོ། ། དེ་དག་ཀྱང་ཚིགས་སུ་བཅད་པའི་སྡོམ་གྱིས་གནད་ཀྱི་སྙིང་པོ་བསྡུས་ན་འདི་ལྟར་ཡིན་ཏེ། ཆེན་པོའི་སྤྱི་དང་ཉི་ཚེའི་སྤྱི་ལ་སོགས། ། བྱེ་བྲག་འཕྲོད་པ་འདུ་བའི་སྒོ་གཅིག་ཏུ། ། དངོས་པོའི་གཤིས་ལ་གྲུབ་པར་འདོད་པ་ནི། །
ཕྱི་རོལ་མུ་སྟེགས་ལུགས་ཡིན་འདི་ན་མེད། ། དེ་ཡིན་དེ་འབྲེལ་དེ་མིན་གྲུབ་པ་སོགས། ། སྤྱི་དང་བྱེ་བྲག་ཁྱད་ཆོས་གསུམ་ལྡན་ནི། ། ཆ་བསྡུས་མཁན་པོས་གློ་བུར་སྒྲོ་བཏགས་ཏེ། ། ཕྱོགས་གླང་གྲགས་པའི་གཞུང་ལས་བྱུང་བ་མིན། ། སྤྱི་དང་བྱེ་བྲག་ལྡོག་པ་ཆིག་རྐྱང་དང་། ། ཉིས་ཚོགས་སྒོ་ནས་རྣམ་པར་འབྱེད་ཤེས་པ། ། རིགས་པའི་གཞུང་ལུགས་བཅུད་ཀྱི་སྙིང་པོ་སྟེ། ། འཇམ་མགོན་ས་སྐྱ་པ་དེའི་ལེགས་བཤད་ཡིན། ། གྲངས་ཅན་ཆ་བསྡུས་བསྲེས་པའི་གྲུབ་མཐའ་ལ། །
སྐྱེ་འཇིག་ཅིག་ཅར་ལ་སོགས་མི་འདྲ་བའི། ། རིགས་པའི་རྣམ་འགྱུར་མང་པོས་བསལ་བ་འདི། ། ས་སྐྱ་ལོ་ཙཱ་ཁོ་ནའི་རྣམ་དཔྱོད་རྩལ། ། ཙན་དན་ཤ་པ་ལ་སོགས་ནང་ཚན་ལ། ། ཐུན་མོང་རྗེས་འགྲོ་བྱེད་པའི་ཤིང་ཙམ་ཞིག ། རྫས་སུ་གྲུབ་པར་འདོད་ན་རང་ཕྱོགས་ལའང་། ། རིགས་པའི་མཚོན་ཆ་རང་ལ་མི་འཁོར་རམ། ། འདི་ཉིད་རང་ལ་བཟློག་པའི་ཉེས་མཐོང་ནས། ། གཟུགས་སྒྲ་ལ་སོགས་རྫས་གྲུབ་མིན་ནོ་ཞེས། ། ས་ལོའི་རྗེས་ཞུགས་བྱེད་པར་མངོན་རློམ་པའི། །
གཡག་རོང་ལ་སོགས་འཇིག་རྟེན་མེས་པོ་སྨྲ། ། འོ་ན་འཆད་ན་གཉིས་སུ་ཡོད་མོད་ཀྱི། ། འཇུག་ཚེ་གཉིས་ཀྱི་རྣམ་དབྱེ་མེད་ཅེས་པའི། ། འཇམ་མགོན་གསུང་གི་བདུད་རྩི་ཟ་མ་ཏོག ། ལྷ་མིན་མཛེས་ལྡན་གཞོན་ནུས་བརྐུས་སམ་ཅི། ། གོ་ཤཱག་ཉི་ཟླ་ཟུང་གི་གསུང་ཟེར་ལས། ། སྔར་གྱི་ཉེས་པ་ཟོལ་གྱིས་སྒྲིབ་པའི་ཕྱིར། ། ཙན་དན་ལ་སོགས་ཤིང་གི་ནང་ཚན་རྣམས། ། ཤིང་དང་རྫས་གཅིག་རྫས་གཞན་མིན་ཞེས་གླེང་། ། ཕན་ཚུན་རྫས་སུ་གྲུབ་པར་འདོད་བཞིན་དུ། །
རྫས་གཅིག་རྫས་གཞན་གང་དུ་མི་མཐོང་བ། ། ཁྱོད་ཀྱི་བློ་མིག་འོད་ཟེར་འཕྲོ་བ་དེ། ། ཕས་རྒོལ་སྒྲ་གཅན་ལག་པས་ཕྲོགས་སམ་ཅི། ། རྗེས་དཔག་རང་མྱོང་ཉིད་དང་རྫས་གཅིག་པས། ། མངོན་སུམ་སྤྱི་དང་རྫས་གཅིག་བཤད་བཞིན་དུ། ། ཙན་དན་ཤིང་དང་རྫས་གཅིག་མིན་སྨྲ་བ། ། ཁས་བླངས་འཁོར་གསུམ་ལོག་པ་མ་ཚོར་རམ། ། རྫས་གཅིག་ཀུན་ལ་གྲུབ་སྡེ་རྫས་གཅིག་གིས། ། ཁྱབ་པར་སྨྲ་བ་རྗེས་དཔག་མངོན་སུམ་དང་། ། རྟགས་གསལ་སྦྱར་ཚེ་འཁོར་གསུམ་དངོས་འགལ་དུ། །
བསྙོན་མེད་གཟུགས་སུ་གྲུབ་པ་མ་གཟིགས་སམ། ། ཕ་རོལ་འགོག་ཚེ་ཆ་མེད་རྟགས་སུ་སྦྱོར། ། རང་ལན་བཟློག་ཚེ་རྫས་གཅིག་རྣམ་དབྱེ་མཁས། ། ཕ་རོལ་ལྡོག་རྗེས་རང་ལ་མི་འཁོར་བའི། ། གནད་འགག་ཤེས་པ་འཇམ་དབྱངས་བླ་མའི་དྲིན། ། ཆ་མེད་རྫས་གཅིག་གྲངས་ཅན་ཆ་བསྡུས་ལུགས། ། འཇུག་ཚེ་གཟུགས་སོགས་སྤྱི་ཞེས་ཁས་བླངས་ཀྱང་། ། འཆད་ཚེ་སྤྱི་ལ་སྣང་སེལ་འབྱེད་ཤེས་པ། ། ས་སྐྱའི་འཇམ་དབྱངས་ལོ་ཙཱ་ཁོ་ནའི་ལུགས། ། ཚད་མ་རིགས་པའི་གཏེར་གྱི་དཀའ་འགྲེལ་གནད་ཀྱི་སྙིང་པོ་གསལ་བྱེད་ལས། །
སྤྱི་དང་བྱེ་བྲག་བརྟག་པ་སྟེ་རབ་བྱེད་གསུམ་པའི་རྣམ་པར་བཤད་པའོ། ། འཇམ་མགོན་ས་སྐྱ་པཎྚི་ཏས། ། བྱིན་རླབས་སྙིང་ལ་ཞུགས་དེ་ནས། ། རྣམ་དཔྱོད་བློ་མིག་གསལ་བ་ཅན། ། ཀླུ་སྒྲུབ་ཁོ་བོའི་ལེགས་བཤད་ཡིན། ། མངྒ་ལཾ།། །། PAGE * MERGEFORMAT 2 མང་ཐོས་ཀླུ་སྒྲུབ་རྒྱ་མཚོ། རིགས་གཏེར་གྱི་རབ་བྱེད་གསུམ་པའི་རྣམ་བཤད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
