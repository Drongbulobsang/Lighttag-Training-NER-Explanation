མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༢༨
དཀའ་འགྲེལ་གནད་ཀྱི་སྙིང་པོ་གསལ་བྱེད་ལས་གཞན་སེལ་བརྟག་པའི་རབ་བྱེད་བཞི་པའི་ལེགས་བཤད་ཉི་མའི་འོད་ཟེར།
༄༅། །ཚད་མ་རིགས་པའི་གཏེར་གྱི་དཀའ་འགྲེལ་གནད་ཀྱི་སྙིང་པོ་གསལ་བྱེད་ལས་གཞན་སེལ་བརྟག་པའི་རབ་བྱེད་བཞི་པའི་ལེགས་བཤད་ཉི་མའི་འོད་ཟེར་བཞུགས་སོ།། སྒྲུབ་དང་གཞན་སེལ་ལྟ་བའི་བློ་མིག་གིས། ། རྟོག་གེའི་དེ་ཉིད་གཟིགས་པའི་ས་སྐྱ་པ། ། འཇམ་དཔལ་དགྱེས་པའི་བཤེས་དེས་ཉེར་གཟིགས་ནས། ། ཚུལ་བཞིན་འབྱེད་པའི་རྣམ་དཔྱོད་སྩོལ་བར་མཛོད། ། གཉིས་པ་སྣང་སེལ་གྱི་རྣམ་གཞག་འཆད་པ་ལ་གཉིས། གཞུང་དོན་རིམ་བཞིན་བཤད། དེ་དོན་གཏན་ལ་ཕབ་པའོ། ། དང་པོ་ལ་གསུམ། ཡུལ་ཅན་འཇུག་ཚུལ་བསྡུས་ཏེ་བཤད།
ཡུལ་གྱི་སྣང་སེལ་རྒྱས་པར་བཤད། ཕན་ཡོན་སྒོ་ནས་དོན་བསྡུ་བའོ། ། དང་པོ་ནི། རྟོག་མེད་ཤེས་པ་ཆོས་ཅན། རང་ཡུལ་ལ་འཇུག་ཚུལ་ཡོད་དེ། རང་ཡུལ་ལ་གསལ་བར་སྣང་བའི་སྒོ་ནས་འཇུག་པའི་ཕྱིར། སྒྲ་རྟོག་གཉིས་ཆོས་ཅན། རང་ཡུལ་ལ་འཇུག་ཚུལ་ཡོད་དེ། རང་ཡུལ་ལ་སེལ་བའི་སྒོ་ནས་འཇུག་པའི་ཕྱིར། རྟོག་མེད་ཤེས་པ་ཆོས་ཅན།
གཉིས་ཡོད་དེ། འཁྲུལ་མ་འཁྲུལ་གཉིས་ཡོད་པའི་ཕྱིར། སྒྲ་རྟོག་ཆོས་ཅན། གཉིས་ཡོད་དེ། ཕྱིན་ཅི་ལོག་མ་ལོག་གཉིས་ཡོད་པའི་ཕྱིར། ཞེས་འཆད་པ་ནི། རྟོག་མེད་སྣང་བའི་སྒོ་ནས་འཇུག ། ཞེས་སོགས་ཤློ་ཀ་གཅིག་གོ། ། གཉིས་པ་ལ་གཉིས། སྣང་བ་རྒྱས་པར་བཤད་པ་དང་།
སེལ་བ་རྒྱས་པར་བཤད་པའོ། དང་པོ་ལ་མཚན་ཉིད་དང་དབྱེ་བ་གཉིས། དང་པོ་ནི། རྟོག་མེད་ཤེས་པ་ལ་གསལ་བར་སྣང་བ་ཆོས་ཅན། སྣང་བའི་མཚན་ཉིད་ཡིན་ཏེ། དེའི་དོན་ལྡོག་ཡིན་པའི་ཕྱིར། ཡང་རྟོག་མེད་ཤེས་པའི་གསལ་སྣང་གི་ཆར་གྱུར་པའི་ཤེས་རྣམ་ཆོས་ཅན། སྣང་སེལ་གཉིས་ཀྱི་ཟླས་ཕྱེ་བའི་སྣང་བའི་མཚན་ཉིད་ཡིན་ཏེ། དེའི་དོན་ལྡོག་ཡིན་པའི་ཕྱིར། དེས་ན་སྤྱིར་སྣང་བ་ཙམ་ནི།
རྟོག་མེད་ཤེས་པའི་ཡུལ་གྱི་ཆ་ནས་འཇོག་པས། ཤེས་བྱ་ཡིན་ན། སྣང་བའམ་གསལ་སྣང་ཡིན་པས་ཁྱབ་ཅེས་ཟེར་ལ། སྣང་སེལ་གཉིས་ཀྱི་ཟླས་ཕྱེ་བའི་སྣང་བ་ནི། རྟོག་མེད་ཤེས་པའི་འཛིན་སྟངས་ཀྱི་ཆ་ནས་འཇོག་པས། དེ་ཡིན་ན། རྟོག་མེད་ཤེས་པ་ཡིན་པས་ཁྱབ་པ་གནད་ཀྱི་དོན་ཏེ། རྩ་བར། སྣང་བའང་དོན་ལ་ཡོད་པར་མཚུངས། ཞེས།
སྣང་སེལ་གྱི་ཟླས་ཕྱེ་བའི་སྣང་བ་ཡིན་ན་བེམ་པོ་མ་ཡིན་པས་ཁྱབ་པར་བཤད་པའི་ཕྱིར་དང་། འགྲེལ་པར་སྣང་བ་དེ་རྟོག་མེད་ཤེས་པའི་འཛིན་སྟངས་སུ་བཤད་པའི་ཕྱིར་རོ། ། གཉིས་པ་དབྱེ་ན། རྟོག་མེད་འཁྲུལ་ཤེས་ཀྱི་གསལ་སྣང་དང་། རྟོག་མེད་མ་འཁྲུལ་ཤེས་ཀྱི་གསལ་སྣང་གཉིས། དང་པོ་ནི། ཟླ་བ་གཉིས་སྣང་གི་དབང་ཤེས་ལ་ཟླ་གཉིས་གསལ་བར་སྣང་བ་ལྟ་བུའོ། ། གཉིས་པ་ལ་མཚན་ཉིད་བཤད་པ། དབྱེ་བ་བཤད་པ། མཚན་གཞི་ལ་མཚན་ཉིད་ངེས་བྱེད་བཤད་པ་དང་གསུམ།
དང་པོ་ནི། རྟོག་མེད་མ་འཁྲུལ་ཤེས་ཀྱིས་མཐོང་ཚུལ་ལས་ཕྱེ་བའི་ཤེས་རྣམ་ཆོས་ཅན། རྟོག་མེད་མ་འཁྲུལ་ཤེས་ཀྱི་གསལ་སྣང་གི་མཚན་ཉིད་ཡིན་ཏེ། དེའི་དོན་ལྡོག་ཡིན་པའི་ཕྱིར། གཉིས་པ་དབྱེ་ན། རང་རིག་གི་གསལ་སྣང་དང་དོན་རིག་གི་གསལ་སྣང་གཉིས་སོ། ། གསུམ་པ་མཚན་གཞི་ལ་མཚན་ཉིད་བསྒྲུབ་པ་ལ་གསུམ། ཡུལ་གྱི་གནས་ལུགས་བཤད། བློའི་འཛིན་སྟངས་བཤད། བློ་དོན་མཐུན་པར་བསྒྲུབ་པའོ། །
དང་པོ་ནི། སྔོན་པོའི་སྟེང་གི་བྱས་མི་རྟག་ཆོས་ཅན། ཁྱོད་དོན་དམ་པར་རྫས་ཐ་དད་དམ། ལྡོག་པ་ཐ་དད་ཀྱིས་སྟོང་པ་ཡིན་ཏེ། ཁྱོད་དོན་དམ་པར་གཅིག་ཏུ་གནས་པའི་ཕྱིར། སྔོན་པོ་ཆོས་ཅན། ཁྱོད་འཛིན་དབང་མངོན་ལ་ཁྱོད་ཀྱི་སྟེང་གི་བྱས་མི་རྟག་གཉིས་གཅིག་གསལ་བར་སྣང་ནས་ཅིག་ཤོས་མི་སྣང་བ་དེ་འདྲ་མེད་དེ། ཁྱོད་ཀྱི་སྟེང་གི་བྱས་མི་རྟག་གཉིས་དབྱེར་མེད་རྫས་གཅིག་ཡིན་པའི་ཕྱིར། སྔོ་སེར་ཆོས་ཅན། ཁྱོད་གཉིས་ཕན་ཚུན་རྗེས་སུ་མི་འགྲོ་བར་ཐ་དད་དུ་གནས་ཏེ།
ཁྱོད་གཉིས་ལ་ཐུན་མོང་དུ་རྗེས་འགྲོ་བྱེད་པའི་སྤྱི་དོན་དམ་པར་མེད་པའི་ཕྱིར། ཞེས་འཆད་པ་ནི། དོན་ལ་གནས་པའི་དངོས་པོ་རྣམས། ། ཞེས་སོགས་ཤློ་ཀ་གཅིག་གོ། ། གཞུང་འདིས་དོན་དམ་པར། སྤྱི་བྱེ་བྲག་དང་། གཅིག་དང་ཐ་དད་སོགས་ཀྱི་རྣམ་བཞག་མེད་པར་བསྟན་པ་ཡིན་གྱི། གནད་འདི་མ་གོ་བར་སྤྱི་བྱེ་བྲག་སོགས་ལ་དོན་དམ་བདེན་པ་མིན་པས་ཁྱབ་ཅེས་ཁས་བླངས་བ་གྱི་ན་སྟེ། དོན་དམ་པར་རྟགས་དང་རྟགས་ཅན་གྱི་རྣམ་གཞག་མེད་པར་བཤད་ཀྱང་། རྟགས་དང་རྟགས་ཅན་ལ།
དོན་དམ་བདེན་པ་མིན་པས་ཁྱབ་ཅེས་འཆད་མི་ནུས་པ་བཞིན་ནོ། ། དེས་ན་སྔོན་པོ་དེ། ཨུཏྤལའི་སྔོན་པོ་དང་། བཻ་ཌཱུརྻའི་སྔོན་པོ་སོགས་ལ་རྗེས་སུ་འགྲོ་བ་འདི་དོན་དམ་པར་མ་གྲུབ་སྟེ། དེ་ལྟར་རྗེས་སུ་འགྲོ་བ་དེ། རྟོག་པས་འཛིན་ཚུལ་དང་། སྒྲས་བརྗོད་ཚུལ་ཙམ་གྱིས་སྒོ་ནས་བཞག་པ་ཡིན་གྱི། དངོས་པོའི་གནས་ཚུལ་ལ་མ་གྲུབ་པའི་ཕྱིར། གནད་འདི་ངེས་པར་དྲན་དགོས་སོ། ། གཉིས་པ་ནི།
གཟུགས་འཛིན་མངོན་སུམ་ཆོས་ཅན། ཁྱོད་ལ་རང་གི་གཟུང་དོན་གྱི་སྟེང་གི་བྱས་མི་རྟག་ལྟ་བུ་རྫས་གཅིག་པ་རྣམས་རྫས་ཐ་དད་དང་། སྔོ་སེར་ལྟ་བུ་རྫས་ཐ་དད་པ་རྣམས་རྫས་གཅིག་ཏུ་སྣང་བ་མི་སྲིད་དེ། ཁྱོད་རང་གི་གཟུང་དོན། དོན་ལ་ཇི་ལྟར་གནས་པ་བཞིན་སྣང་བའི་བློ་ཡིན་པའི་ཕྱིར། དེ་ཆོས་ཅན། ཁྱོད་ལ་རང་གི་གཟུང་དོན་གྱི་སྟེང་གི་བྱས་མི་རྟག་གཉིས། གཅིག་སྣང་བ་གཅིག་ཤོས་མི་སྣང་བའི་རེས་འཇོག་མེད་དེ། ཁྱོད་རང་གི་གཟུང་དོན་གྱི་གནས་ལུགས་གསལ་བར་སྣང་བའི་སྒྲུབ་འཇུག་གང་ཞིག ། དེ་གཉིས་དབྱེར་མེད་རྫས་གཅིག་ཡིན་པའི་ཕྱིར་རོ། །
ཞེས་འཆད་པ་ནི། མངོན་སུམ་ཐམས་ཅད་དོན་བཞིན་སྣང་ཞེས་སོགས་ཤློ་ཀ་གཅིག་གོ། ། འདིར་གནད་ནི། གཟུགས་འཛིན་མངོན་སུམ་དེས། གཟུགས་ཀྱི་སྟེང་གི་རྫས་ཀྱི་ཡོན་ཏན་རྣམས་མཐོང་བ་ཡིན་གྱི། གཟུགས་ཀྱི་སྟེང་གི་ལྡོག་པའི་ཡོན་ཏན་རྣམས་མཐོང་དགོས་པ་ནི་མ་ཡིན་ཏེ། ཚུར་མཐོང་གི་རྒྱུད་ཀྱི་གཟུགས་འཛིན་དབང་མངོན་དེས། གཟུགས་ཀྱི་སྟེང་གི་ཤེས་བྱ་དང་། བདག་མེད་སོགས་མངོན་སུམ་དུ་མཐོང་བར་སྨྲ་ན། རྫས་དང་ལྡོག་པའི་ཡོན་ཏན་གྱི་རྣམ་དབྱེ་མ་ཕྱེད་པའི་འཆོལ་གཏམ་ཡིན་པའི་ཕྱིར་རོ། །
རྫས་ལ་དབྱེར་མེད་རྫས་གཅིག་པའི་ཡོན་ཏན་མཐོང་བ་ཡིན་གྱི། རྫས་གཅིག་པ་ཙམ་ཐམས་ཅད་མཐོང་དགོས་པ་ནི། མ་ཡིན་ཏེ། མཐོང་ན། བུ་རམ་གྱི་གཟུགས་འཛིན་པའི་དབང་མངོན་དེས། བུ་རམ་གྱི་རོ་མཐོང་བར་ཐལ་བའི་སྐྱོན་ཡོད་པའི་ཕྱིར་རོ། ། གནད་གཉིས་པོ་དེ་ཡང་སྙིང་ལ་དྲན་པར་གྱིས་ཤིག ། གསུམ་པ་ལ་གསུམ། ཇི་ལྟར་མཐུན་པའི་ཚུལ། ། རྟགས་ཀྱི་དོན་ལ་དཔྱད་པ།
མངོན་སུམ་མ་ངེས་པར་བསྒྲུབ་པའོ། ། དང་པོ་ནི། གཟུགས་འཛིན་དབང་མངོན་ཆོས་ཅན། ཁྱོད་ལ་རང་གི་གཟུང་དོན་སྣང་བའི་ཚུལ་དང་། རང་གི་གཟུང་དོན་ཇི་ལྟར་གནས་པའི་ཚུལ་གཉིས་ཕན་ཚུན་འཆོལ་བ་མི་སྲིད་དེ། ཁྱོད་ལ་རང་གི་གཟུང་དོན་སྣང་བ་ལྟར་དོན་ལ་ཡང་གནས། རང་གི་གཟུང་དོན་དོན་ལ་གནས་པ་ལྟར་ཁྱོད་ལ་ཡང་སྣང་བའི་ཕྱིར་ཏེ། ཁྱོད་རང་གི་གཟུང་དོན་ལ་དངོས་དབང་གིས་འཇུག་པའི་བློ་ཡིན་པའི་ཕྱིར། ཞེས་འཆད་པ་ལ། ཡུལ་ལ་ཇི་ལྟར་གནས་པ་ཡི།
ཞེས་སོགས་ཤློ་ཀ་གཅིག་གོ། ། དེས་ན་མངོན་སུམ་གཞིར་བཞག་པ་ལ། ཡུལ་མཐོང་རྟོགས་སྣང་བ་གསུམ་གནད་གཅིག་སྟེ། མངོན་སུམ་ལ་རང་ཡུལ་གསལ་བར་སྣང་ཙམ་ལ་དེ་རྟོགས་པ་དང་མཐོང་བའི་ཐ་སྙད་འཇོག་པའི་ཕྱིར་རོ། ། གཉིས་པ་ནི་དེ་ལྟར་བློ་དོན་མཐུན་པར་ཇི་ལྟར་བསྒྲུབ་སྙམ་ན། རྩ་བའི་རྟགས་དགོད་པ་ནི། གང་ངོ་བོ་དབྱེར་མེད་ཀྱི་གཅིག་ཡིན་པ་ལ་སྣང་མི་སྣང་ཆ་གཉིས་མེད་པས་ཁྱབ། དཔེར་ན་བཻ་ཌཱུརྻ་མཐོང་བ་ན་སྔོན་པོ་མཐོང་བ་བཞིན། བུམ་པའི་བྱས་མི་རྟག་ཀྱང་དོན་ངོ་བོ་དབྱེར་མེད་ཀྱི་གཅིག་ཡིན་ནོ། ། ཞེས་པ་ནི་རྩ་བའི་རྟགས་བཀོད་པའོ། །
དེའི་རྟགས་མི་སྲིད་པ་སྤང་བ་ནི། འོ་ན་བྱས་མི་རྟག་དབྱེར་མེད་ཀྱི་རང་བཞིན་གཅིག་པ་ཡིན་པ་དེ། ཀུན་རྫོབ་ཀྱི་གཅིག་ཡིན་ནམ། དོན་དམ་ཀྱི་གཅིག་ཡིན་ཞེ་ན། ཀུན་རྫོབ་ཀྱི་གཅིག་ཡིན་ཏེ། དོན་དམ་པར་བྱས་མི་རྟག་སོ་སོར་མེད་པས། གཅིག་ཅེས་པ་ཡང་མི་འཐད་པའི་ཕྱིར་རོ། ། ཁྱབ་པ་ལ་མི་འཐད་པ་སྤང་བ་ནི། འོ་ན་རྫས་གཅིག་ལ་སྣང་མི་སྣང་ཆ་གཉིས་མེད་ན། རྫས་གཅིག་ལ་སྒྲ་དོན་འཛིན་མི་འཛིན་ཆ་གཉིས་ཀྱང་མེད་པས།
རྗེས་དཔག་དང་། རྗེས་དཔག་མྱོང་བའི་རང་རིག་གཉིས་ལ་དོན་སྤྱི་འཛིན་མི་འཛིན་ཆ་གཉིས་ཀྱང་མེད་པར་འགྱུར་རོ་སྙམ་ན། མི་མཚུངས་ཏེ། རྗེས་དཔག་ཁ་ཕྱི་ལྟས་ཀྱི་ཆ་ནས་དོན་སྤྱི་འཛིན་པ་དང་། ནང་ལྟས་ཀྱི་ཆ་ནས་གསལ་བར་སྣང་བ་ནི། མར་མེ་རང་གསལ་བ་དང་། མུན་པ་སེལ་བ་མི་འགལ་བ་དང་ཆོས་མཚུངས་པའི་ཕྱིར། ཞེས་འཆད་པ་ལ་རང་འགྲེལ་ལས། བྱས་པ་དང་མི་རྟག་པ་ངོ་བོ་གཅིག་པ་དེ་དོན་དམ་གྱི་གཅིག་ཡིན་ན་མི་སྲིད་ལ། ཀུན་རྫོབ་ཀྱི་གཅིག་མ་ངེས་ཏེ།
ཟླ་བའི་དཀྱིལ་གྱི་འོག་སྣང་ལ་སྟེང་མི་སྣང་བ་བཞིན་ནོ་ཞེ་ན་ཀུན་རྫོབ་ཀྱི་གཅིག་མིན་ནོ། ། ཞེས་སོགས་དང་། རྫས་གཅིག་ལ་སྣང་མི་སྣང་ཆ་གཉིས་མེད་པ་ལྟར། རྗེས་དཔག་དང་དེ་མྱོང་བའི་རང་རིག་གཉིས་ཀྱང་། སྒྲ་དོན་འཛིན་མི་འཛིན་གྱི་ཆ་གཉིས་འགལ་ཏེ་རྫས་གཅིག་པའི་ཕྱིར་རོ་ཞེ་ན་མི་འགལ་ཏེ། ཤེས་པ་གཅིག་ཉིད་རང་གི་ཁ་ནང་ལྟས་སྣང་བས་འཇུག་ལ། རྗེས་དཔག་ཕྱི་ལྟས་གཞན་སེལ་གྱིས་འཇུག་སྟེ་མར་མེ་རང་གསལ་བ་དང་། མུན་པ་སེལ་བ་མི་འགལ་བ་བཞིན་ནོ། ། ཞེས་སོགས་བྱུང་ངོ་། གསུམ་པ་ནི།
སྔོ་འཛིན་དབང་མངོན་དེས། སྔོན་པོའི་སྟེང་གི་བྱས་མི་རྟག་སྣང་ཙམ་ནས་རྟོགས་པ་ཡིན་ལ། དེ་སྣང་ཙམ་ནས་ངེས་པར་ཡང་འགྱུར་ལ། དེ་ལྟར་ན་སྔོན་པོ་མི་རྟག་པར་བསྒྲུབ་པའི་རྟགས་ཡང་དག་དོན་མེད་པར་འགྱུར་རོ་ཞེ་ན། སྔོ་འཛིན་དབང་མངོན་ཆོས་ཅན། ཁྱོད་ཀྱིས་སྔོན་པོ་སྣང་ཙམ་ནས། སྔོན་པོའི་སྟེང་གི་བྱས་མི་རྟག་ཐམས་ཅད་ངེས་པའི་བྱ་བ་མི་བྱེད་དེ། ཁྱོད་སྔོན་པོ་གསལ་བར་སྣང་བའི་བློ་ཡིན་པའི་ཕྱིར། འོ་ན་དེས་སྔོན་པོའི་སྟེང་གི་བྱས་མི་རྟག་སོགས་མ་ངེས་ན། དེ་ལ་ཚད་མ་མིན་པར་འགྱུར་རོ་སྙམ་ན།
དེ་ཆོས་ཅན། ཁྱོད་དེ་ལ་ཚད་མར་འགྲོ་བ་ལ་དེ་ངེས་མི་དགོས་ཏེ། ཁྱོད་དེ་ལ་རྟོག་བྲལ་མ་འཁྲུལ་བའི་རིག་པ་ཡིན་པའི་ཕྱིར། འོ་ན་དེ་ལ་བླང་དོར་བྱེད་མི་ནུས་པའི་སྐྱོན་ཡོད་དོ་སྙམ་ན། དེ་ཆོས་ཅན། ཁྱོད་ཀྱིས་སྔོན་པོ་དང་། དེའི་སྟེང་གི་བྱས་མི་རྟག་སོགས་ལ་བླང་དོར་བྱེད་པའི་ཚུལ་ཡོད་དེ། ཁྱོད་ཀྱིས་སྔོན་པོ་ལ་ངེས་པ་རང་སྟོབས་དང་། སྔོན་པོའི་བྱས་མི་རྟག་སོགས་ལ་ངེས་པ་གཞན་སྟོབས་ཀྱིས་དྲངས་པའི་སྒོ་ནས་དགག་སྒྲུབ་བྱེད་པའི་ཕྱིར། ཞེས་འཆད་པ་ལ།
དེས་ན་མངོན་སུམ་ཚད་མ་ཡང་། ། རྟོག་མེད་ཡིན་ཕྱིར་ངེས་མི་དགོས། ། ཞེས་སོགས་རྐང་པ་དྲུག་གོ། ། འོ་ན་འདི་དང་གོང་འོག་གི་གཞུང་མང་པོར། མངོན་སུམ་གྱི་ངེས་བྱ་མེད་པ་དང་། སྒྲོ་འདོགས་གཅོད་པ་མེད་པར་བཤད་པ་དང་། ཁྱད་པར་འདིའི་ཐད་ཀྱི་འགྲེལ་པར། ཁ་ཅིག་ན་རེ་ངེས་པ་ལ་གཉིས་ལས། རྟོག་པའི་ངེས་པ་མེད་ཀྱང་། རྟོག་མེད་ཀྱི་ངེས་པ་ཡོད་དེ།
མངོན་སུམ་གྱིས་སྒྲོ་འདོགས་གཅོད་པའི་ཕྱིར་རོ་ཞེ་ན། སྒྲོ་འདོགས་ཆོད་པ་དེ་ཅི། སྣང་བ་ཙམ་ལ་ཟེར་ན་མངོན་སུམ་ལ་སྒྲོ་འདོགས་མ་ཆོད་པ་མི་སྲིད་ལ། གཞན་སེལ་གྱི་སྒྲོ་འདོགས་གཅོད་པ་ལ་ཟེར་ན། རྗེས་དཔག་ལྟར་རྟོག་པ་ལས་མ་འདས་སོ། ། དེས་ན་ངེས་པའི་མིང་བཏགས་ན་འཇིག་གོ། ། ཞེས་མངོན་སུམ་གྱིས་ཡུལ་དེ་དང་དེ་སྣང་བ་ཙམ་ལ་སྒྲོ་འདོགས་ཆོད་པ་དང་། ངེས་པར་བྱེད་ན། མངོན་སུམ་ཐམས་ཅད་ཀྱིས་སྒྲོ་འདོགས་ཆོད་པ་དང་ཡུལ་ངེས་པར་འགྱུར་ལ། དངོས་འགལ་བཅད་པའི་སྒོ་ནས་སྒྲོ་འདོགས་གཅོད་པའི་ངེས་པ་ཡིན་ན།
རྟོག་པར་འགྱུར་བས་མངོན་སུམ་གྱིས་ཡུལ་ངེས་པའི་ཐ་སྙད་ཙམ་ཡང་མི་འཐད་ཅེས་བཤད་པ་ཇི་ལྟར་ཡིན་སྙམ་ན། ཁོ་བོ་ཅག་དཔལ་འབུམ་ཕྲག་གསུམ་པའི་རྗེས་སུ་སོན་པ་དག་གིས་འདི་ལྟར་ཁས་བླངས་བར་བྱ་སྟེ། ཚུར་མཐོང་གི་རྒྱུད་ཀྱི་མངོན་སུམ་གཞིར་བྱས་ལ། གྲོགས་ངེས་ཤེས་མེད་པར་མངོན་སུམ་རང་སྟོབས་ཀྱིས་སྒྲོ་འདོགས་གཅོད་པ་དང་། ངེས་པའི་བྱ་བ་མི་བྱེད་ཅེས་པ་སྟེ། གྲོགས་ངེས་ཤེས་དེས་ཡུལ་ངེས་པ་ན། མངོན་སུམ་དེས་ཀྱང་ཡུལ་ངེས་ཞེས་བཞག་པ་ཙམ་ལ་སྐྱོན་ཆེར་མེད་ཀྱི། དེ་ལྟ་མིན་ན་གོང་གི་སྐྱོན་དེ་ཉིད་དུ་འགྱུར་བའི་ཕྱིར་ཞེས་པ་གནད་ཀྱི་སྙིང་པོ་ཡིན་པའི་ཕྱིར་རོ། ། ཚུར་མཐོང་གཞིར་བཞག་མིན་ན། སྐྱོན་འབྱུང་སྲིད་དེ།
བདག་མེད་རྟོགས་པའི་བར་ཆད་མེད་ལམ་གྱིས། བདག་འཛིན་གྱི་སྒྲོ་འདོགས་བཅད་པའི་ཕྱིར་རོ། ། འོ་ན་མངོན་སུམ་ལ་རང་སྟོབས་ཀྱིས་ངེས་པའི་བྱ་བ་བྱེད་པ་མེད་ན། སྔོན་འཛིན་དབང་མངོན་གྱིས་དྲངས་པའི་ངེས་ཤེས་འདི། བློ་རིགས་གང་ཡང་མིན་པར་ཐལ་བའི་སྐྱོན་ཡོད་དེ། སྔོན་པོ་རང་སྟོབས་ཀྱིས་ངེས་པས་མངོན་སུམ་ཡང་མིན། རྟགས་ལ་མ་ལྟོས་པས་རྗེས་དཔག་ཡང་མིན། སྔོ་མིན་གྱི་སྒྲོ་འདོགས་བཅད་མ་དགོས་པས་སེལ་འཇུག་ཙམ་ཡང་མ་ཡིན་པའི་ཕྱིར་ཞེ་ན། དེ་ཆོས་ཅན། ཁྱོད་རྟོག་པ་ཡིན་ཏེ།
སྔོ་མིན་བཅད་ཙམ་གྱི་ལྡོག་པ་ལ་སྔོན་པོར་འཛིན་པའི་བློ་ཡིན་པའི་ཕྱིར། དེའི་ཕྱིར་སེལ་འཇུག་ཏུ་ཡང་གྲུབ་བོ། ཡང་དེ་ཆོས་ཅན། ཁྱོད་ཚད་མ་མིན་ཡང་འཇུག་ཡུལ་ཐོབ་བྱེད་ཡིན་ཏེ། སྔོན་པོའི་དོན་སྤྱི་ལ་སྔོན་པོ་རང་མཚན་དུ་འཁྲུལ་ནས་ཞུགས་པས་མཐར་སྔོན་པོ་རང་མཚན་པ་ཐོབ་བྱེད་ཀྱི་ངེས་ཤེས་ཡིན་པའི་ཕྱིར་རོ། ། དེ་ཆོས་ཅན། ཁྱོད་ཀྱི་ཁ་ནང་ལྟས་ཀྱི་ཆ་དེ། ཚད་མ་ཡང་ཡིན་ཏེ། དེ་རང་རིག་ཡིན་པའི་ཕྱིར། སྔོ་མིན་གྱི་སྒྲོ་འདོགས་གཅོད་བྱེད་ཀྱང་ཡིན་ཏེ།
མངོན་སུམ་གྱིས་དྲངས་ནས་སྔོན་པོ་ངེས་པའི་ཞེན་བློ་ཡིན་པའི་ཕྱིར་རོ། ། ཞེས་འཆད་པ་ལ། སྔོན་པོའི་ལྡོག་པ་ངེས་པ་ནི། ། རྟོག་པ་ཡིན་ཕྱིར་གཞན་སེལ་ཡིན། ། ཞེས་སོགས་ཤློ་ཀ་ཕྱེད་དང་གསུམ་མོ། ། འོ་ན་རྟོག་མེད་ཤེས་པ་ཐམས་ཅད་སྣང་འཇུག་ཡིན་མོད། སྒྲ་རྟོག་སྣང་འཇུག་ཏུ་ཁས་བླངས་ན་སྐྱོན་ཅི་ཡོད་སྙམ་ན། སྐྱོན་ཡོད་དེ། སྒྲ་འཛིན་རྟོག་པ་དང་། སྒྲ་བརྗོད་པའི་མིང་རྣམས་ཆོས་ཅན།
ཁྱོད་ཀྱི་སྒྲའི་སྟེང་དུ་བྱས་མི་རྟག་དང་། མ་བྱས་རྟག་པ་ལ་དགག་སྒྲུབ་ཅིག་ཆར་བྱེད་ནུས་པར་ཐལ། ཁྱོད་སྒྲ་ལ་སྣང་བས་འཇུག་པའི་སྒྲ་རྟོག་ཡིན་པའི་ཕྱིར། ཞེས་འཆད་པ་ནི། སྒྲ་རྟོག་སྣང་བས་འཇལ་ན་ནི། ཞེས་སོགས་ཚིག་རྐང་བདུན་ནོ། ། གཉིས་པ་སེལ་བ་འཆད་པ་ལ། མཚོན་བྱེད་མཚན་ཉིད་བཤད་པ། མཚན་གཞིའི་རབ་དབྱེ་བཤད་པ། དེ་ལ་གཞན་གྱིས་རྩོད་པ་སྤང་བའོ། །
དང་པོ་ནི། དངོས་འགལ་བཅད་ནས་འཇུག་པའི་ཡུལ་ཅན་ཆོས་ཅན། སེལ་འཇུག་གི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། དངོས་འགལ་བཅད་པའི་ཆ་ནས་བཞག་པའི་གཞན་ལྡོག་ཆོས་ཅན། གཞན་སེལ་གྱི་མཚན་ཉིད་ཡིན་ཏེ། དེའི་དོན་ལྡོག་ཡིན་པའི་ཕྱིར། ཞེས་པ་ནི། དངོས་འགལ་བཅད་ནས་འཇུག་པ་ནི། ། གཞན་སེལ་ཡུལ་ཅན་ཡིན་པར་བཞེད། །
ཅེས་སོགས་སོ། ། འདིར་རང་གི་གྲུབ་མཐའ་དང་སྦྱར་ན། གཞུང་འདིས་དངོས་བསྟན་སེལ་འཇུག་དང་། དོན་ཐོབ་བློའི་གཞན་སེལ་གྱི་མཚན་ཉིད་སྟོན་བྱེད་དུ་འཆད་དགོས་ཏེ། འོག་དབྱེ་བའི་སྐབས་སུ་བློ་སེལ་ཁོ་ན་ལས་མེད་དགག་གི་གཞན་སེལ་ཅུང་ཟད་ཀྱང་རང་ལུགས་ལ་མ་བྱུང་བའི་ཕྱིར་རོ། ། དེས་ན། དངོས་འགལ་བཅད་པའི་ཆ་ནས་བཞག་པའི་སྒྲ་དོན་གྱི་སེལ་བ་ཆོས་ཅན། བློ་སེལ་གྱི་མཚན་ཉིད་ཡིན་ཏེ། དེའི་དོན་ལྡོག་ཡིན་པའི་ཕྱིར་རོ། ། ཞེས་འཆད་དོ། །
གཉིས་པ་དབྱེ་བ་ལ་གཉིས། སེལ་བའི་རྣམ་བཞག་སྤྱིར་བསྟན། རབ་ཏུ་དབྱེ་བ་བྱེ་བྲག་ཏུ་བཤད་པའོ། ། དང་པོ་ལའང་གཉིས། ཡུལ་གྱི་གནས་ལུགས་བཤད། བློའི་འཛིན་སྟངས་བཤད་པའོ། ། དང་པོ་ནི། སེལ་འཇུག་གི་དངོས་ཡུལ་དོན་སྤྱི་ཆོས་ཅན། དངོས་པོར་མེད་དེ། སྒྲོ་བཏགས་ཡིན་པའི་ཕྱིར།
དེའི་འཇུག་ཡུལ་རང་མཚན་ཆོས་ཅན། དངོས་པོར་ཡོད་དེ། དོན་བྱེད་ནུས་པ་ཡིན་པའི་ཕྱིར། ཞེས་པ་ནི། བརྟགས་ཕྱིར་སེལ་བ་དངོས་ཡུལ་མེད། ། ཅེས་སོགས་རྐང་པ་གཉིས་སོ། ། གཉིས་པ་ནི། གོང་དུ་བྱས་མི་རྟག་དོན་ལ་ཐ་དད་མེད་པ་དང་། ཐ་དད་རྣམས་ཐུན་མོང་དུ་རྗེས་འགྲོ་བྱེད་པའི་སྤྱི་དོན་ལ་མེད་པར་བཤད་པ་ལ་ཁོ་ན་རེ། བྱས་པ་སྒྲ་མི་རྟག་པར་བསྒྲུབ་པའི་དམ་བཅའི་ཕྱོགས་གཅིག་རྟགས་སུ་བཀོད་པའི་མ་གྲུབ་པའི་གཏན་ཚིགས་ཡིན་པར་ཐལ།
བྱས་མི་རྟག་དོན་ལ་ཐ་དད་མེད་པའི་ཕྱིར། ཡང་བྱས་པ་དེ། སྒྲ་དང་བུམ་པ་གཉིས་ལ་ཐུན་མོང་དུ་རྗེས་སུ་མི་འགྲོ་བར་ཐལ། དོན་ལ་ཐུན་མོང་དུ་རྗེས་འགྲོ་བྱེད་པའི་སྤྱི་མ་གྲུབ་པའི་ཕྱིར། རྟགས་དངོས་ཟེར་ན། འདིའི་ལན་ལ་སྒྲ་རྟོག་གི་འཛིན་སྟངས་ཤེས་དགོས་པས་དེ་བཤད་ན། སེལ་བའི་འཛིན་སྟངས་ཆོས་ཅན། ཁྱོད་ལ་དབྱེ་ན་མུ་བཞིར་ཡོད་དེ། དོན་རང་མཚན་གཅིག་ལ་ཐ་དད་དང་། ཐ་དད་ལ་གཅིག་དང་།
གཅིག་ལ་གཅིག་དང་ཐ་དད་ལ་ཐ་དད་དུ་འཛིན་པ་དང་བཞིར་ཡོད་པའི་ཕྱིར། དེ་ཡང་དང་པོ་ནི་བྱས་མི་རྟག་ཐ་དད་དུ་འཛིན་པ་ལྟ་བུ། གཉིས་པ་ནི་ཤ་པ་དང་ཤུག་པ་གཅིག་ཏུ་འཛིན་པ་ལྟ་བུ། གསུམ་པ་ནི། བུམ་པ་བུམ་པར་འཛིན་པ་ལྟ་བུ་བཞི་པ་ནི་སྒྲ་དང་བུམ་པ་ཐ་དད་དུ་འཛིན་པ་ལྟ་བུ། དེ་བཞིའི་དང་པོ་གཉིས་འཆད་པ་ལ། ཐོག་མར་ཐ་དད་ལ་གཅིག་ཏུ་འཛིན་པ་ལ་གསུམ། སྒྲོ་འདོགས་པའི་རྒྱུ་མཚན། སྒྲོ་འདོགས་པའི་བློའི་རྣམ་པ། སྒྲོ་འདོགས་པའི་དགོས་པའོ། །
དང་པོ་ནི། དེ་གསུམ་ཐུན་མོང་དུ་དྲིལ་ན། ཤ་པ་དང་ཤུག་པ་གཅིག་ཏུ་འཛིན་པའི་རྟོག་པ་ཆོས་ཅན། ཁྱོད་ཀྱིས་ཤ་ཤུག་གཉིས་གཅིག་དུ་འཛིན་པའི་རྒྱུ་མཚན་སོགས་གསུམ་ཡོད་དེ། ཤ་ཤུག་གཉིས་ཡལ་འདབ་དང་ལྡན་པའི་མཚན་ཉིད་གཅིག་པ་སོགས་རྒྱུ་མཚན་ཡིན། བག་ཆགས་ཀྱིས་གཅིག་ཏུ་འཁྲུལ་བ་དེ་བློའི་རྣམ་པ། དགག་སྒྲུབ་ཕྱོགས་གཅིག་ཏུ་རྟོགས་པ་དེ་དགོས་པ་ཡིན་པའི་ཕྱིར་རོ། ། གཉིས་པ་གཅིག་ལ་ཐ་དད་དུ་འཛིན་པ་ལའང་གསུམ་ཡོད་པ་ནི། འདི་ལྟར་སྒྲའི་བྱས་མི་རྟག་ཐ་དད་དུ་འཛིན་པའི་རྟོག་པ་ཆོས་ཅན། སྒྲའི་སྟེང་དུ་བྱས་མི་རྟག་དོན་ལ་ཐ་དད་མིན་ཡང་།
ཁྱོད་ཀྱིས་དེ་གཉིས་ཐ་དད་དུ་སྒྲོ་འདོགས་པའི་རྒྱུ་མཚན། བློའི་རྣམ་པ། དགོས་པ་གསུམ་ཡོད་དེ། བྱས་མི་རྟག་གཉིས་ལོག་པ་ཐ་དད་ལས་ལྡོག་པའི་ཕྱིར་དང་། ལྡོག་པ་ཐ་དད་པས་ལོག་པ་པོ་གཉིས་ཀྱང་ཐ་དད་དུ་བཟུང་བའི་ཕྱིར་དང་། སྒྲ་བྱས་མི་རྟག་གསུམ་པོའི་ལྡོག་པ་གསུམ་པོ་ལྡོག་པ་ཐ་དད་པའི་སྒོ་ནས་རྟགས་ཆོས་དོན་གསུམ་དུ་སྦྱར་བས། བྱས་རྟགས་ལས་སྒྲ་མི་རྟག་པར་རྟོགས་ནུས་པའི་དགོས་པ་ཡོད་པའི་ཕྱིར། ཞེས་འཆད་པ་ནི། རང་མཚན་གཅིག་དང་ཐ་དད་ལ། ། སེལ་བའི་འཛིན་སྟངས་མུ་བཞི་སྲིད། །
ཅེས་སོགས་ཤློ་ཀ་བཞིའོ། ། གནད་འདི་རྟོགས་ན། བྱས་རྟགས་ལྟ་བུའི་རྟགས་ཆོས་དོན་གསུམ་སོང་ཚོད་ལ་གཞན་སེལ་དུ་འཇོག་ཀྱང་། སོ་སོར་མ་ཕྱེ་བའི་རྟགས་ཆོས་དོན་གསུམ་གཞན་སེལ་དུ་མི་འཇོག་པ་སོགས། སྣང་སེལ་གྱི་འཇུག་པ་ལ་བློ་གྲོས་ནུས་པ་ཆེས་ཆེར་གསལ་ཞིང་། དེ་ལྟ་བུའི་སེལ་བའི་འཛིན་སྟངས་ཤེས་ན། གོང་གི་རྩོད་པའི་ལན་ཡང་འབད་མེད་དུ་འགྲུབ་པ་ཡིན་ཏེ། བྱས་མི་རྟག་དོན་ལ་ཐ་དད་དུ་མེད་ཀྱང་། སེལ་ངོར་ལྡོག་པ་ཐ་དད་པས་ཐ་དད་དུ་བཞག་པའི་ཕྱིར་དང་། དོན་ལ་སྒྲ་བུམ་གཉིས་ལ་ཐུན་མོང་དུ་རྗེས་སུ་འགྲོ་བའི་སྤྱི་མེད་ཀྱང་།
སེལ་ངོར་ཡོད་པས། བྱས་པ་སྒྲ་བུམ་གཉིས་ལ་རྗེས་སུ་འགྲོ་བར་གྲུབ་པའི་ཕྱིར། དེས་ན་དོན་ལ་བྱས་མི་རྟག་ཐ་དད་མིན་ཀྱང་། བྱས་མི་རྟག་ཐ་དད་དུ་ཁས་བླངས་དགོས་པ་ལྟར། དོན་ལ་སྤྱི་བྱེ་བྲག་མ་གྲུབ་ཀྱང་བྱས་མི་རྟག་སོགས་སྤྱི་ཡིན་པར་ཁས་ལེན་དགོས་པའི་གནད་རྟོགས་ན། རྗེ་བཙུན་ས་སྐྱ་པའི་གསུང་རབ་ཀྱི་ནོར་བུ་ལེན་ཤེས་པ་ཡིན། སྐལ་ལྡན་དག་གིས་སྙིང་གི་ཟེ་འབྲུར་བཅང་བར་བྱའོ། ། གཉིས་པ་དབྱེ་བ་ལ་གསུམ། རབ་ཏུ་དབྱེ་བ་དངོས། དོན་ལ་གཞན་སེལ་དགག །
དབྱེ་བ་རྣམ་གཉིས་སོ་སོར་བཤད་པའོ། ། དང་པོ་ནི་བློའི་གཞན་སེལ་ཆོས་ཅན། ཁྱོད་ལ་རྟེན་ཆོས་ཅན་གྱི་སྒོ་ནས་གཉིས་ཡོད་དེ། དངོས་པོ་ལ་བརྟེན་པའི་བློའི་གཞན་སེལ་དང་། དངོས་མེད་ལ་བརྟེན་པའི་བློའི་གཞན་སེལ་གཉིས་ཡོད་པའི་ཕྱིར། གཞན་སེལ་གཉིས་པོ་དེ་ཆོས་ཅན། ཁྱོད་ལ་ཡུལ་ཅན་གྱི་སྒོ་ནས་རྣམ་པ་གཉིས་སུ་དབྱེར་ཡོད་དེ། རྟོག་པས་འཛིན་ཚུལ་གྱི་སྒོ་ནས་བློ་སེལ་དང་། སྒྲས་བརྗོད་ཚུལ་གྱི་སྒོ་ནས་སྒྲ་སེལ་གཉིས་སུ་ཡོད་པའི་ཕྱིར། ཞེས་པ་ནི།
ཡོད་དང་མེད་པར་འཛིན་པ་ཡི། ། སྒོ་ནས་གཞན་སེལ་རྣམ་པ་གཉིས། ། ཞེས་སོགས་ཤློ་ཀ་གཅིག་གོ། ། དེས་ན་བློའི་གཞན་སེལ་ཁོ་ན་བཤད་ནས། མེད་དགག་དང་། མ་ཡིན་དགག་གི་གཞན་སེལ་གཉིས་མི་འཆད་པའི་རྒྱུ་མཚན་ཡོད་དེ། ། དེ་གཉིས་ནི་རབ་བྱེད་བརྒྱད་པར་དགག་པ་རྣམ་གཉིས་འཆད་པའི་ཚེ་རྟོགས་ནུས་པ་ལ་དགོངས་ནས་འདིར་མ་བཤད་པ་ཡིན་པའི་ཕྱིར། འོ་ན་རྩ་འགྲེལ་ལས། དངོས་པོའི་གཞན་སེལ་དང་། དངོས་མེད་ཀྱི་གཞན་སེལ་ཞེས་བཤད་པ་ལ།
ཁྱོད་ཀྱིས་དངོས་པོ་ལ་བརྟེན་པའི་གཞན་སེལ་དང་། དངོས་མེད་ལ་བརྟེན་པའི་གཞན་སེལ་ཞེས་བཤད་པས། དགོངས་པ་ལོག་པར་བཀྲལ་བ་མ་ཡིན་ནམ་སྙམ་ན། མ་ཡིན་ཏེ། རྣམ་འགྲེལ་ལས། དངོས་དང་དངོས་མེད་གཉིས་ཀ་ལ། བརྟེན་ཕྱིར་སྤྱི་དེའང་རྣམ་པ་གསུམ། ། ཞེས་རྟེན་ཆོས་ཅན་གྱི་སྒོ་ནས་དབྱེ་བ་དང་། འདིར་རང་འགྲེལ་ལས། བསྒྲུབ་བྱ་སྒྲུབ་པ་དང་།
དགག་བྱ་འགོག་པའི་ཚུལ་གྱིས། ཡོད་པ་གཞན་སེལ་དང་། མེད་པ་གཞན་སེལ་གཉིས་དང་། ཞེས་སྒྲུབ་ཚུལ་དང་། འགོག་ཚུལ་ལ་བརྟེན་ནས། འཛིན་སྟངས་ཀྱི་རྣམ་པ་འཆར་ཚུལ་གྱི་སྒོ་ནས་ཕྱེ་བ་ནི། རྣམ་རིགས་ཀྱི་གཞུང་སོ་སོ་ལ་བརྟེན་ཀྱང་། དོན་གྱི་གནད་གཅིག་པའི་ཕྱིར་དཔེར་མཚོན་ན། བུམ་པའི་དོན་སྤྱི་དེ། དངོས་པོ་ལ་བརྟེན་པའི་གཞན་སེལ་ཡིན་ཏེ།
དེ་གཞན་སེལ་དུ་འཇོག་པའི་རྟེན་བུམ་པ་དེ་དངོས་པོ་ཡིན་པའི་ཕྱིར། ཡང་དེ་དངོས་པོའི་གཞན་སེལ་ཡིན་ཏེ། དེ་བུམ་འཛིན་རྟོག་པ་ལ་དངོས་པོའི་རྣམ་པར་སྣང་བའི་ཕྱིར་རོ། ། དེས་གཞན་ལའང་རིགས་བསྒྲེའོ། ། གཉིས་པ་ནི་ཁ་ཅིག ། དོན་གྱི་གཞན་སེལ་ཞེས་བྱ་བ། བེམ་པོ་དེ་གཞན་སེལ་མཚན་ཉིད་པར་འདོད་དོ། ། འོ་ན་བུམ་པ་དེ་བློའི་གཞན་སེལ་ཡིན་ནམ། མེད་དགག་གི་གཞན་སེལ་ཡིན། དང་པོ་ལྟར་ན་བུམ་པ་ཆོས་ཅན།
བློ་སེལ་མ་ཡིན་པར་ཐལ། བློ་སེལ་ཡིན་ན་སྒྲ་རྟོག་གི་འཇུག་ཚུལ་ལ་ལྟོས་ནས་བཞག་དགོས་པ་གང་ཞིག ། ཁྱོད་སྒྲ་རྟོག་ལ་ལྟོས་མེད་དུ་གདོད་མ་ནས་གྲུབ་པ་ཡིན་པའི་ཕྱིར། གལ་ཏེ་དེ་གཉིས་གང་ཡང་མིན་པའི་གཞན་སེལ་ཡིན་ཟེར་ན། བུམ་པ་ཆོས་ཅན། ཁྱོད་སེལ་བ་ཡིན་པ་ཉམས་པར་ཐལ། ཁྱོད་སྣང་བ་དང་སེལ་བའི་སྒྲུབ་པ་གཉིས་ཀྱི་ཟླས་ཕྱེ་བའི་སྣང་བའི་སྒྲུབ་པ་ཡིན་པའི་ཕྱིར་ཏེ། ཁྱོད་རང་མཚན་ཡིན་པའི་ཕྱིར། ཡང་ཤེས་བྱ་ཆོས་ཅན། གཟུགས་འཛིན་མངོན་སུམ་གྱི་འཛིན་སྟངས་གཟུགས་གསལ་སྣང་དེ།
གཟུགས་ཀྱི་དོན་ལ་གྲུབ་པར་ཐལ། གཟུགས་འཛིན་རྟོག་པའི་འཛིན་སྟངས་སེལ་བ་དེ། གཟུགས་ཀྱི་དོན་ལ་གྲུབ་པའི་ཕྱིར། རྟགས་དངོས། འདོད་ན་ལོང་བའི་རྒྱུད་ལའང་གཟུགས་གསལ་བར་སྣང་བའི་གསལ་སྣང་རྒྱུན་ཆད་མེད་པར་ཡོད་པར་ཐལ། འདོད་པའི་ཕྱིར། ཞེས་འཆད་པ་ལ། གཞན་སེལ་བློ་ཡི་འཇུག་ཚུལ་ཡིན། ། ཞེས་སོགས་ཚིག་རྐང་དྲུག་གོ། ། གཉིས་པ་སོ་སོའི་དོན་ལ།
དངོས་པོ་ལ་བརྟེན་པའི་བློའི་གཞན་སེལ་བཤད་པ། དངོས་མེད་ལ་བརྟེན་པའི་བློའི་གཞན་སེལ་བཤད་པ་གཉིས། དང་པོ་ལ་མཚན་ཉིད་དང་དབྱེ་བ་གཉིས། དང་པོ་ནི། དངོས་པོ་ལ་བརྟེན་པའི་སྒྲ་དོན་ཆོས་ཅན། དངོས་པོ་ལ་བརྟེན་པའི་བློའི་གཞན་སེལ་གྱི་མཚན་ཉིད་ཡིན་ཏེ། དེའི་དོན་ལྡོག་ཡིན་པའི་ཕྱིར། ཡང་ན་བུམ་པ་ཆོས་ཅན། ཁྱོད་འཛིན་རྟོག་པ་ལ་ཁྱོད་དངོས་མེད་ཡིན་པ་བཅད་ནས། དངོས་པོའི་རྣམ་པར་སྣང་བ་དེ།
ཁྱོད་དངོས་པོའི་གཞན་སེལ་ཡིན་པའི་མཚན་ཉིད་ཡིན་ཏེ། དེའི་དོན་ལྡོག་ཡིན་པའི་ཕྱིར་རོ། ། དེས་ན། དངོས་པོ་ལ་བརྟེན་པའི་བློའི་གཞན་སེལ། དངོས་པོའི་གཞན་སེལ། ཡོད་པ་གཞན་སེལ་གསུམ་དོན་གཅིག ། གཉིས་པ་དབྱེ་བ་ནི། དེ་ཆོས་ཅན། ཁྱོད་ལ་དབྱེ་ན་གཉིས་ཡོད་དེ། མངོན་གྱུར་དང་ལྐོག་གྱུར་གྱི་དངོས་པོ་ལ་བརྟེན་པའི་གཞན་སེལ་གཉིས་ཡོད་པའི་ཕྱིར་རོ། །
དང་པོའི་མཚན་གཞི་ནི། བུམ་འཛིན་མངོན་སུམ་གྱིས་དྲངས་པའི་བུམ་འཛིན་རྟོག་པ་ལ་སྣང་བའི་དོན་སྤྱི་ལྟ་བུ། གཉིས་པ་དེ་ལ་དབྱེ་ན་གསུམ་ཡོད་དེ། རྗེས་དཔག་ལོག་ཤེས་ཐེ་ཚོམ་ཀྱི་འཇུག་ཚུལ་ལས་ཕྱེ་བའི་གཞན་སེལ་གསུམ་ཡོད་པའི་ཕྱིར། མཚན་གཞི་རིམ་བཞིན། སྒྲ་མི་རྟག་རྟོགས་ཀྱི་རྗེས་དཔག་ལ་སྣང་བའི་སྒྲ་མི་རྟག་པའི་དོན་སྤྱི། རི་བོང་རྭ་ཡོད་པར་འཛིན་པའི་རྟོག་པ་ལ་སྣང་བའི་རི་བོང་རྭའི་དོན་སྤྱི། སྒྲ་རྟག་གམ་མི་རྟག་ཕལ་ཆེར་མི་རྟག་ལས་ཆེ་སྙམ་པའི་ཐེ་ཚོམ་ལ་སྣང་བའི་སྒྲ་མི་རྟག་པའི་དོན་སྤྱི་ལྟ་བུ་ལ་བྱེད། ཅེས་འཆད་པ་ལ། དངོས་པོའི་གཞན་སེལ་དངོས་མེད་གཅོད།
ཅེས་སོགས་ཤློ་ཀ་གསུམ་དང་ཚིག་རྐང་གསུམ་མོ། ། གཉིས་པ་དངོས་མེད་ལ་བརྟེན་པའི་གཞན་སེལ་ལ་གསུམ། བརྟེན་པ་གཞན་སེལ་དེའི་མཚན་ཉིད་བཤད་པ། རབ་དབྱེ་བཤད་པ། རྟེན་དངོས་མེད་ངོས་གྲུབ་པ་དགག་པའོ། ། དང་པོ་ནི། དངོས་མེད་ལ་བརྟེན་པའི་སྒྲ་དོན་ནམ། ཡང་ན། རང་འཛིན་རྟོག་པ་ལ་དངོས་པོ་ཡིན་པ་བཅད་ནས་དངོས་མེད་ཀྱི་རྣམ་པར་སྣང་བའི་སྒྲ་དོན་ཆོས་ཅན། དངོས་མེད་ལ་བརྟེན་པའི་བློའི་གཞན་སེལ་ལམ།
དངོས་མེད་ཀྱི་གཞན་སེལ་གྱི་མཚན་ཉིད་ཡིན་ཏེ། དེའི་དོན་ལྡོག་ཡིན་པའི་ཕྱིར། དེས་ན་དངོས་མེད་ལ་བརྟེན་པའི་བློའི་གཞན་སེལ། དངོས་མེད་ཀྱི་གཞན་སེལ། མེད་པ་གཞན་སེལ་གསུམ་དོན་གཅིག ། གཉིས་པ་དབྱེ་བ་ནི། དེ་ཆོས་ཅན། ཁྱོད་ལ་དབྱེ་ན་གཉིས་ཡོད་དེ། དགག་བྱ་ཤེས་བྱ་ལ་མི་སྲིད་པ་རི་བོང་རྭ་མེད་ཀྱི་དོན་སྤྱི་ལྟ་བུ་དང་། དེ་ཤེས་བྱ་ལ་སྲིད་པ་བུམ་མེད་ཀྱི་དོན་སྤྱི་ལྟ་བུ་གཉིས་ཡོད་པའི་ཕྱིར།
ཞེས་འཆད་པ་ལ། མེད་པ་གཞན་སེལ་ཡོད་པ་གཅོད། ཅེས་སོགས་ཚིག་རྐང་གསུམ་མོ། ། འོ་ན་མེད་པ་གཞན་སེལ་འདི། མེད་དགག་གི་གཞན་སེལ་མིན་ནམ་སྙམ་ན། མ་ཡིན་ཏེ། འདི་ནི་རང་འཛིན་རྟོག་པ་ལ་དངོས་མེད་ཀྱི་རྣམ་པ་འཆར་བ་ཞིག་ལ་ལྟོས་ནས། དངོས་མེད་ཀྱི་གཞན་སེལ་དང་། མེད་པ་གཞན་སེལ་ཞེས་བཞག་པ་ཡིན་པས་བློ་སེལ་ཁོ་ན་ཡིན་ལ། མེད་དགག་གི་གཞན་སེལ་ནི།
སྒྲ་རྟོག་གི་བྱེད་པ་ལ་མ་ལྟོས་པར། རང་གི་དགག་བྱ་བཀག་ནས་ཆོས་གཞན་མི་འཕེན་པ་ཞིག་ལ་འཇོག་པའི་ཕྱིར། དཔལ་འབུམ་ཕྲག་གསུམ་པའི་དགོངས་པ་སྐྱོང་བ་ལ་གནད་འདི་དྲན་དགོས་སོ། ། གསུམ་པ་ལ་དངོས་དང་། རྩོད་པ་སྤང་བ་གཉིས། དང་པོ་ནི། དངོས་མེད་ཆོས་ཅན། ཁྱོད་རང་གི་ངོ་བོའི་སྒོ་ནས་གྲུབ་པའི་ཤེས་བྱ་མ་ཡིན་ཏེ། ཁྱོད་རང་གི་དགག་བྱ་དངོས་པོ་བསལ་བའི་ཆ་ནས་ཤེས་བྱར་བཞག་པ་ཙམ་ཡིན་པའི་ཕྱིར། གཉིས་པ་ལ་བཞི།
མཚུངས་པ་སྤང་བ། ཚད་མ་དང་འགལ་བ་དང་། གྲགས་པ་དང་འགལ་བ། ལུང་དང་འགལ་བ་སྤང་བའོ། ། དང་པོ་ནི འོ་ན་དངོས་པོ་ཡང་དངོས་མེད་བཀག་པའི་སྒོ་ནས་ཤེས་བྱར་འཇོག་དགོས་པར་མཚུངས་སོ་སྙམ་ན། མི་མཚུངས་ཏེ། དངོས་པོ་དངོས་མེད་བཀག་ཙམ་ལ་མ་ལྟོས་པར་རང་རྒྱུ་ལས་གྲུབ་ཟིན་པའི་ཕྱིར་རོ། ། གཉིས་པ་ནི། འོ་ན་འདུས་མ་བྱས་གསུམ་དང་། དོན་སྤྱི་དང་།
མེད་པ་བསལ་བ་སྟེ་ལྔ། རང་འཛིན་གྱི་བློ་མྱོང་བའི་རང་རིག་གི་ཤུགས་ལ་རྟོགས་པས་རང་གི་ངོ་བོའི་སྒོ་ནས་ཡོད་པར་གྲུབ་པ་མ་ཡིན་ནམ་སྙམ་ན། མ་ཡིན་ཏེ། དེ་དག་རང་འཛིན་པའི་བློ་ལ་སྣང་བའི་རྣམ་པ་ནི་གསལ་རིག་ཡིན་པས་ཤེས་པར་འདུས། རྣམ་པ་དེ་ལ་ཕྱི་རོལ་དུ་སྒྲོ་བཏགས་པའི་ཆ་ནི་དོན་སྤྱི་ཡིན་པས་སྤྱི་མཚན་དུ་འདུས་པའི་ཕྱིར། གསུམ་པ་ནི། ནམ་མཁའ་རང་གི་ངོ་བོས་མ་གྲུབ་ན། འཇིག་རྟེན་དང་བསྟན་བཅོས་གཉིས་ལས་གྲགས་པ་དང་མི་འགལ་ལམ་ཞེ་ན། མི་འགལ་ཏེ། རྒྱན་ནམ་མཁའ་ནི།
ཁ་དོག་གི་གཟུགས་ཡིན་པས་ནམ་མཁའ་བཏགས་པ་བ་ཡིན། བུ་ག་ནམ་མཁའ་ནི་ཐོགས་བཅས་ཀྱི་གོ་བསལ་ཙམ་ལ་ནམ་མཁར་བཏགས་པ་ཡིན། འདུ་མ་བྱས་ནམ་མཁའ་ནི། འདུས་མ་བྱས་ཡིན་པས་རྫས་སུ་མ་གྲུབ་པའི་ཕྱིར། བཞི་པ་ནི་འོ་ན་ལུང་ལས་ནམ་མཁའ་རྟག་རྫས་སུ་བཤད་པ་དང་མི་འགལ་ལམ་ཞེ་ན། མི་འགལ་ཏེ། མུ་སྟེགས་བྱེ་བྲག་པ་དང་། ཉན་ཐོས་བྱེ་སྨྲ་བ་ལྟ་བུ། ནམ་མཁའ་རྟག་རྫས་སུ་བཞེད་པ་ཡང་ཡོད་མོད། དཔལ་ལྡན་ཆོས་ཀྱི་གྲགས་པ་ནི།
མི་རྟག་པ་ལས་ལོག་ཙམ་གྱི་ཆ་ནས་རྟག་པའི་ཐ་སྙད་འཇོག་གི ། རྫས་གྲུབ་ཀྱི་རྟག་པ་མི་བཞེད་པའི་ཕྱིར། ཞེས་འཆད་པ་ལ། དངོས་པོ་རྒྱུ་ལས་གྲུབ་པ་ནི། དངོས་པོ་མེད་ལ་ལྟོས་མི་དགོས། ། ཞེས་སོགས་ཤློ་ཀ་བདུན་ནོ། ། དེ་ལྟ་བུའི་སྣང་སེལ་གྱི་གནད་བསྡུས་ཏེ་བསྟན་པ་ནི། སྒོ་ལྔའི་དབང་ཤེས་ཆོས་ཅན། ལྐུགས་པ་མིག་ཅན་དང་འདྲ་སྟེ། ཡུལ་འདིའོ་ཞེས་འཛིན་མི་ཤེས་ཀྱང་དེ་གསལ་པོར་སྣང་བའི་ཕྱིར།
རྟོག་པ་ཆོས་ཅན། ལོང་བ་སྨྲ་མཁས་པ་དང་འདྲ་སྟེ། ཡུལ་གསལ་བར་མི་མཐོང་ཡང་འདི་དང་འདིའོ་ཞེས་འཛིན་པའི་ཕྱིར། འོ་ན་དབང་ཤེས་ཀྱིས་གསལ་བོར་མཐོང་ཡང་འདིའོ་ཞེས་འཛིན་མི་ཤེས། རྟོག་པས་དེ་ལྟར་འཛིན་ཡང་གསལ་བར་མི་མཐོང་བས། སྐྱེས་བུས་བླང་དོར་བྱེད་མི་ཤེས་སོ་སྙམ་ན། དེའི་ལན་ནི། དེ་གཉིས་ཉམས་སུ་མྱོང་བའི་རང་རིག་ཆོས་ཅན། དབང་པོ་ཀུན་ཚང་བ་དང་འདྲ་སྟེ། རྟོག་པས་འདིའོ་སྙམ་དུ་འཛིན་པ་དང་།
དབང་ཤེས་ཀྱིས་མཐོང་བ་གཉིས། ཁྱོད་ཀྱིས་མཚམས་སྦྱར་ནས་བླང་དོར་མ་འདྲེས་པར་བྱེད་པའི་ཕྱིར། ཞེས་འཆད་པ་ལ། དབང་ཤེས་ལྐུགས་པ་མིག་ཅན་འདྲ། ། རྟོག་པ་ལོང་བ་སྨྲ་མཁས་འདྲ། ། རང་རིག་དབང་པོ་ཚང་བ་ཡིས། ། གཉིས་པོ་དེ་ཡི་བརྡ་སྤྲོད་བྱེད་ཅེས་པ་འདི་བྱུང་། གསུམ་པ་རྩོད་པ་སྤང་བ་ལ་གསུམ། སྤྱི་མེད་ན་བརྡ་སྦྱོར་བ་མི་སྲིད་པར་ཐལ་བ། གཞན་སེལ་ཡིན་ན་ཕན་ཚུན་བརྟེན་པར་ཐལ་བ།
གཅད་བྱ་མེད་ན་གཞན་སེལ་མི་འཇུག་པར་ཐལ་བ། དངོས་པོའི་ལྡོག་པ་བརྟགས་ན་མི་འཐད་པར་ཐལ་བ། སྤྱི་མེད་ན་གཞི་མཐུན་མི་སྲིད་པར་ཐལ་བ་སྤང་བའོ། ། དང་པོ་ནི། མུ་སྟེགས་བྱེ་བྲག་པ་ན་རེ། བུམ་གསལ་ཀུན་ལ་བུམ་པ་ཞེས་པའི་སྤྱི་སྒྲ་གཅིག་འཇུག་པ་མི་སྲིད་པར་ཐལ། བུམ་གསལ་ཀུན་ལ་རྗེས་སུ་འགྲོ་བའི་སྤྱི་དངོས་པོ་བ་དོན་ལ་མེད་པའི་ཕྱིར། ཁྱབ་སྟེ། སྤྱིར་སྒྲ་ཐམས་ཅད་སྤྱི་དངོས་པོ་བ་དོན་ལ་གྲུབ་པ་དེའི་དབང་གིས་འཇུག་པའི་ཕྱིར། དཔེར་ན་རྒྱ་ཡོད་པས་འབུར་བཞིན་ནོ་ཞེས་ཟེར་རོ། །
མུ་སྟེགས་བྱེད་སྒྲ་རྟོག་དངོས་དབང་གིས་འཇུག་པར་འདོད་པའི་ཞེ་འདོད་དེ་ཉིད་ཡིན་ནོ། ། དེ་དགག་པ་ལ་གསུམ། ཐལ་བ་དངོས། ཆོས་དང་ཆོས་ཅན་སྒྲ་ལ་དོགས་པ་སྤང་། དེ་ཉིད་ཀྱི་གནད་ཀྱི་སྙིང་པོ་བསྡུས་ཏེ་བསྟན་པའོ། ། དང་པོ་ནི། བུམ་གསལ་ཀུན་ལ་བུམ་པ་ཞེས་པའི་སྤྱི་སྒྲ་ཆོས་ཅན། ཁྱོད་བུམ་གསལ་ཀུན་ལ་རྗེས་སུ་འགྲོ་བའི་སྤྱི་དངོས་པོ་བ་དེའི་དབང་གིས་འཇུག་པ་མ་ཡིན་ཏེ། ཁྱོད་རང་རྒྱུ་ཀུན་སློང་གི་བསམ་པའི་བརྗོད་འདོད་ཀྱི་དབང་གིས་འཇུག་པའི་སྒྲ་ཡིན་པའི་ཕྱིར་ཏེ། ཁྱོད་སོགས་སྒྲ་རྟོག་རྣམས་ནི་ཡུལ་གྱི་དབང་གིས་ཚུར་བཞག་པ་མ་ཡིན་པར།
བརྗོད་འདོད་ཀྱི་དབང་གིས་ཕར་བཞག་པ་ཡིན་པའི་ཕྱིར། ཞེས་འཆད་པ་ལ། སྤྱི་མེད་ཕྱིར་ན་དེ་ཡི་སྒྲ། ། ཞེས་སོགས་ཤློ་ཀ་གཅིག་གོ། ། གཉིས་པ་ནི་ཁོ་ན་རེ། བུམ་པ་ཉིད་ཅེས་པའི་ཆོས་བརྗོད་ཀྱི་སྒྲ་དང་། བུམ་པ་ཞེས་པའི་ཆོས་ཅན་བརྗོད་པའི་སྒྲ་གཉིས། དངོས་པོ་བརྗོད་པ་དང་རྫས་བརྗོད་པའི་སྒོ་ནས་སོ་སོར་སྦྱར་བ་དེ་དོན་མེད་པར་ཐལ། རྗོད་བྱེད་ཀྱི་སྒྲ་ཐམས་ཅད་དངོས་དབང་གིས་སྦྱར་བ་མ་ཡིན་པའི་ཕྱིར། ཁྱབ་སྟེ།
ཆོས་བརྗོད་ཀྱི་སྒྲ་ནི། སྤྱིའམ་ལྡོག་པ་དངོས་པོར་གྲུབ་པའི་རྒྱུ་མཚན་གྱིས་འཇུག ། ཆོས་ཅན་བརྗོད་པའི་སྒྲ་ནི། བྱེ་བྲག་གམ་ལོག་པ་དངོས་པོར་གྲུབ་པའི་རྒྱུ་མཚན་གྱིས་འཇུག་པའི་ཕྱིར་ཞེ་ན། སྒྲ་དེ་གཉིས་ཀྱང་། ལྡོག་པ་དང་ལོག་པ་དངོས་པོའི་དབང་གིས་སྦྱར་བ་མ་ཡིན་ཏེ། དོན་ལྟོ་ལྡིར་བ་ལྟ་བུ་གཅིག་ཉིད་ལ། བུམ་པ་མིན་པའི་ཁྱད་པར་གཞན་ཐམས་ཅད་སྤོང་བའི་བརྗོད་འདོད་ཀྱིས། བུམ་པ་ཉིད་ཅེས་པ་ལྟ་བུའི་ཆོས་བརྗོད་ཀྱི་སྒྲ་སྦྱར། དེ་མི་སྤོང་བའི་བརྗོད་འདོད་ཀྱིས་བུམ་པ་ཞེས་པ་ལྟ་བུའི་ཆོས་ཅན་བརྗོད་པའི་སྒྲ་སྦྱར་བ་ཡིན་པའི་ཕྱིར་རོ། །
ཞེས་འཆད་པ་ལ། དེ་ལྟ་ཡིན་ན་ཆོས་ཆོས་ཅན། ། ཞེས་སོགས་ཤློ་ཀ་གཅིག་གོ། ། གསུམ་པ་ནི། འོ་ན་སྒྲ་དེ་གཉིས་ཀྱི་རྣམ་དབྱེ་དང་། དེ་གཉིས་ལ་ཁྱད་པར་གཞན་སྤོང་མི་སྤོང་དུ་འཇོག་པའི་རྒྱུ་མཚན་གསལ་པོ་སྨྲ་དགོས་སོ་སྙམ་ན། ཤིན་ཏུ་ཡང་དོགས་པ་ཆེ་བའི་གནད་ཡིན་པས་བཤད་པར་བྱ་སྟེ། ཕྱོགས་གླང་གསར་མའི་རིགས་གཏེར་ཊཱིཀྐར། ལོག་རྫས་སྤྱི་དང་དམིགས་པ་ཚོགས། ། ཆོས་ཅན་བརྗོད་པའི་རྣམ་གྲངས་ཡིན། །
ལྡོག་དངོས་བྱེ་བྲག་རྣམ་པ་རིགས། ། ཆོས་བརྗོད་སྒྲ་ཡི་རྣམ་གྲངས་སོ། ། ཞེས་བཤད་པ་ནི། ནོར་པ་ཁོ་ན་ཡིན་ཏེ། སྤྱི་བརྗོད་པའི་སྒྲ་ནི། ཆོས་བརྗོད་པའི་སྒྲ་ཡིན་གྱི། ཆོས་ཅན་བརྗོད་པའི་སྒྲ་མ་ཡིན་པའི་ཕྱིར་དང་། བྱེ་བྲག་བརྗོད་པའི་སྒྲ་ཡང་། ཆོས་ཅན་བརྗོད་པའི་སྒྲ་ཡིན་གྱི། ཆོས་བརྗོད་པའི་སྒྲ་མ་ཡིན་པའི་ཕྱིར་རོ། །
ཚོགས་བརྗོད་དང་རིགས་བརྗོད་གཉིས་ཀྱང་། ཆོས་ཅན་དང་ཆོས་བརྗོད་སོ་སོར་བྱེད་པ་ལ་འབྲེལ་ཆེར་མེད་དེ། ཚོགས་བརྗོད་ལ་ཆོས་ཅན་བརྗོད་པའི་སྒྲར་གང་ནས་ཀྱང་མ་བཤད་པའི་ཕྱིར་རོ། ། དེས་ན་སྤྱིར་བཏང་ལམ་པ་ལ། ཆོས་ཅན་བརྗོད་པའི་སྒྲ་དང་། ཆོས་བརྗོད་པའི་སྒྲའི་ཟླས་ཕྱེ་བའི་ཆོས་ཅན་བརྗོད་པའི་སྒྲ། ཁྱད་པར་གཞན་མི་སྤོང་བ་དང་སྤོང་བའི་སྒྲའི་ཟླས་ཕྱེ་བའི་ཁྱད་པར་གཞན་མི་སྤོང་བའི་སྒྲ། རྫས་བརྗོད་པ་དང་། དངོས་པོ་བརྗོད་པའི་སྒྲའི་ཟླས་ཕྱེ་བའི་རྫས་བརྗོད་པའི་སྒྲ། ལོག་པ་བརྗོད་པ་དང་།
ལྡོག་པ་བརྗོད་པའི་སྒྲའི་ཟླས་ཕྱེ་བའི་ལོག་པ་བརྗོད་པའི་སྒྲ། དམིགས་བརྗོད་པ་དང་རྣམ་པ་བརྗོད་པའི་སྒྲའི་ཟླས་ཕྱེ་བའི་དམིགས་པ་བརྗོད་པའི་སྒྲ་རྣམས་མིང་གི་རྣམ་གྲངས་ཡིན་ལ། དེ་དག་གི་ཡ་གྱལ་གཉིས་པ་དེ་རྣམས་མིང་གི་རྣམ་གྲངས་ཡིན་ནོ། ། མཚན་གཞི་ནི། བ་ལང་ཞེས་པའི་སྒྲ་འམ། སྒྲ་མི་རྟག་པ་ཞེས་པའི་སྒྲ་ལྟ་བུ་ནི་དང་པོའི་མཚན་གཞི། བ་གླང་ཉིད་ཅེས་པའི་སྒྲའམ་སྒྲའི་མི་རྟག་པ་ཞེས་པའི་སྒྲ་ལྟ་བུ་ནི་གཉིས་པ་རྣམས་ཀྱི་མཚན་གཞིའོ། ། དེ་ཡང་སྙིང་པོ་དྲིལ་ན། ནོག་ལྐོག་ཤལ་དང་ལྡན་པ་ལ་བསམ་ནས། འདི་བ་ལང་ཞེས་བརྗོད་པའི་སྒྲ་དེ།
ཆོས་ཅན་བརྗོད་པའི་སྒྲར་འཇོག་སྟེ། ཆོས་ཅན་དང་། ཁྱད་གཞི་དང་། ཁྱད་པར་ཅན་རྣམས་མིང་གི་རྣམ་གྲངས་གང་ཞིག ། དེ་ཁྱད་གཞི་བ་ལང་ཙམ་ཞིག་བརྗོད་པའི་སྒྲ་ཡིན་པའི་ཕྱིར། དེ་ཁྱད་པར་གཞན་མི་སྤོང་བའི་སྒྲ་ཡང་ཡིན་ཏེ། ནོག་སོགས་འདུས་པའི་སྟེང་དུ། བ་ལང་མ་ཡིན་པའི་ཁྱད་པར་གཞན་རྟ་ལ་སོགས་པ་ཚིག་ཟིན་ལ་གཅོད་མི་ནུས་པའི་མི་ལྡན་རྣམ་དཔྱོད་ཙམ་ཡིན་པའི་ཕྱིར། དེ་ལ་ལོག་པ་བརྗོད་པ་དང་། བྱེ་བྲག་བརྗོད་པའི་སྒྲ་ཞེས་ཀྱང་བྱ་སྟེ།
ལྡོག་པ་དུ་མ་འདུས་པའི་རྟེན་ཆོས་ཅན་བརྗོད་པའི་ཕྱིར་དང་། ལོག་པ་དུ་མ་ལས་སྡོག་པའི་ལྡོག་པ་ཉིས་ཚོགས་དེ་ཉིད་བརྗོད་པའི་ཕྱིར། དེ་བཞིན་དུ་རྫས་བརྗོད་པ་དང་། དམིགས་པ་བརྗོད་པ་ཞེས་ཀྱང་བྱ་སྟེ། རྫས་དང་དངོས་པོའི་ཟླས་ཕྱེ་བའི་རྫས་དང་། དམིགས་རྣམ་གཉིས་ཀྱི་ཟླས་ཕྱེ་བའི་དམིགས་པ་ནི། ཆོས་དང་ཆོས་ཅན་གྱི་ཟླས་ཕྱེ་བའི་ཆོན་ཅན་ལ་འཇོག་པའི་ཕྱིར་རོ། ། བ་ལང་ཉིད་ཅེས་པའི་སྒྲ་དེ། ཆོས་བརྗོད་དང་། ལྡོག་བརྗོད་དང་།
དམིགས་པ་བརྗོད་པའི་སྒྲ་དང་། དངོས་པོ་བརྗོད་པའི་སྒྲ་དང་། རྣམ་པ་བརྗོད་པའི་སྒྲ་རྣམས་སུ་འཇོག་པའི་རྒྱུ་མཚན་ཡོད་དེ། དེ་ཁྱད་པར་གཞན་སྤོང་གི་སྒྲ་ཡིན་པའི་ཕྱིར་ཏེ། ཉིད་ཅེས་པས་ཚིག་གི་ནུས་པས། བ་ལང་མ་ཡིན་པའི་ཁྱད་པར་གཞན་རྟ་ལ་སོགས་པ་ཚིག་ཟིན་ལ་གཅོད་ནུས་པའི་གཞན་ལྡན་རྣམ་དཔྱོད་ཡིན་པའི་ཕྱིར་རོ། ། གོང་གི་མཚན་གཞི་གཉིས་པ་ལ་མཚོན་ན། སྒྲ་མི་རྟག་ཅེས་པའི་ངག་དེ། ཁྱད་པར་གཞན་མི་སྤོང་བའི་སྒྲ་ཡིན་ཏེ། སྒྲ་དང་བྱས་པའི་གཞི་མཐུན་སོགས་ཚིག་ཟིན་ལ་སྤོང་མི་ནུས་པའི་མི་ལྡན་རྣམ་གཅོད་ཡིན་པའི་ཕྱིར།
དེ་ཆོས་ཅན་དང་ལོག་པ་དང་། བྱེ་བྲག་བརྗོད་པའི་སྒྲ་སོགས་ཀྱང་ཡིན་ཏེ། དེ་བྱས་མི་རྟག་གི་གཞི་མཐུན་ཙམ་བརྗོད་པའི་སྒྲ་ཡིན་པའི་ཕྱིར་རོ། ། སྒྲའི་མི་རྟག་པ་ཞེས་པའི་ངག་དེ། ཁྱད་པར་གཞན་སྤོང་གི་ངག་ཡིན་ཏེ། ཁྱད་གཞི་སྒྲའི་སྟེང་ན་ཁྱད་ཆོས་བྱས་མི་རྟག་སོགས་ཀྱི་ལྡོག་ཆ་དུ་མ་ཡོད་པ་ལས་ཁྱད་ཆོས་མི་རྟག་པ་ཁོ་ན་བརྗོད་ནས། བྱས་པ་དང་དངོས་པོ་སོགས་བརྗོད་བྱར་སྤོང་བའི་གཞན་ལྡན་རྣམ་གཅོད་ཡིན་པའི་ཕྱིར་རོ། ། དེ་ཆོས་བརྗོད་དང་། ལྡོག་པ་བརྗོད་པའི་སྒྲ་དང་། སྤྱི་བརྗོད་པའི་སྒྲ་སོགས་ཀྱང་ཡིན་ཏེ།
ཁྱད་གཞི་སྒྲའི་སྟེང་དུ། ཁྱད་ཆོས་མི་རྟག་པའི་ལྡོག་ཆ་ཙམ་ཞིག་བརྗོད་པའི་སྒྲ་ཡིན་པའི་ཕྱིར་རོ། ། གནད་འདི་དག་ལེགས་པར་ཕྱེད་དགོས་ཏེ། རང་འགྲེལ་ལས། ཡང་ནོག་ལྐོག་ཤལ་དང་ལྡན་པ་དེ་ཉིད་ལ། བ་ལང་མ་ཡིན་པའི་ཁྱད་པར་གཞན་རྣམས་མི་སྤོང་བའི་བརྗོད་འདོད་ཀྱིས་སྦྱོར་ན། ཆོས་ཅན་བརྗོད་པའི་སྒྲའམ། རྫས་བརྗོད་པའི་སྒྲ། དཔེར་ན་བ་ལང་དང་བུམ་པ་ལ་སོགས་པ་ལོག་པ་སྟོན་པར་བྱེད་པའི་སྒྲ་སྦྱོར་བ་ཡིན་ནོ། ། དེ་བཞིན་དུ་ལུང་ལས་གྲགས་པའི་དམིགས་པ་དང་རྣམ་པ་ཞེས་གྲགས་པ་དེ་ཡང་།
དམིགས་པ་བརྗོད་ན་ཆོས་ཅན་བརྗོད་པ་རྫས་ཀྱི་སྒྲ་ལོག་པ་སྟོན་པ་བྱེ་བྲག་གོ་བར་བྱེད་པའི་བརྡ་ཡིན་ལ། རྣམ་པ་བརྗོད་ན་ཆོས་བརྗོད་པ་དངོས་པོའི་སྒྲ་ལྡོག་པ་སྟོན་པ་སྤྱི་གོ་བར་བྱེད་པའི་བརྡ་ཡིན་ནོ། ། ཞེས་སོགས་བཤད་པའི་ཕྱིར་རོ། ། རྩོད་སྤོང་གཉིས་པ་ནི། རྒྱལ་དཔོག་པ་ན་རེ། ཤིང་དོན་གཉེར་གྱི་སྐྱེས་བུས་ཤིང་རྟོགས་པར་མི་སྲིད་པར་ཐལ། ཤིང་རྟོགས་པ་ཤིང་མིན་རྟོགས་པ་ལ་ལྟོས། ཤིང་མིན་རྟོགས་པ་ཤིང་རྟོགས་པ་ལ་ལྟོས་པས། དེ་གཉིས་རྟོགས་པ་ཕན་ཚུན་བརྟེན་པའི་ཕྱིར། རྟགས་དེར་ཐལ།
ཤིང་ཞེས་པའི་སྒྲ་དེ་ཤིང་མིན་བསལ་བའི་སྒོ་ནས་འཇུག ། ཤིང་མིན་ཞེས་པའི་སྒྲ་དེ་ཡང་ཤིང་བསལ་བའི་སྒོ་ནས་འཇུག་པའི་ཕྱིར་ཏེ། སྒྲ་རྟོག་ཐམས་ཅད་རང་མིན་བསལ་བའི་སྒོ་ནས་འཇུག་པའི་ཕྱིར། རྟགས་དངོས་ཟེར་ན། དེའི་ལན་གྱི་གནད་བསྡུས་ན་འདི་ལྟར། ཤིང་དང་ཤིང་མིན་གཉིས་གཅིག་རྟོགས་པ་ལ་ཅིག་ཤོས་རྟོགས་དགོས་ཀྱང་། དེ་གཉིས་རྟོགས་པ་ཕན་ཚུན་བརྟེན་པའི་སྐྱོན་མེད་དེ། གཅིག་རྟོགས་པ་ལ་གཅིག་ཤོས་རྟོགས་པ་སྔོན་དུ་འགྲོ་དགོས་པ་མིན་པར། གཅིག་རྟོགས་པའི་ཚེ་ན་གཉིས་ཀ་དུས་མཉམ་དུ་རྟོགས་ནུས་པའི་ཕྱིར་ཏེ། ཐོག་མར་ཡལ་ག་ལོ་མ་དང་ལྡན་པ་མ་ངེས་པར་ཤིང་ངེས་པ་མི་སྲིད་ལ།
དེ་ངེས་པར་བྱས་ནས་དེ་ལ་ཤིང་གི་བརྡ་སྦྱར་བས། ཡལ་འདབ་དང་ལྡན་པ་ཐམས་ཅད་ཤིང་དང་། མི་ལྡན་པ་ཐམས་ཅད་ཤིང་མིན་པར་ཅིག་ཆར་རྟོགས་ནུས་པའི་ཕྱིར། དེའི་གནད་ཀྱང་ཡོད་དེ། བརྡའི་ཚེ་ན། ཡལ་འདབ་དང་ལྡན་པ་ཁོ་ན་ལ་ཤིང་བརྡ་མ་སྦྱར་ན། ཐ་སྙད་ཀྱི་ཚེ་ཡལ་འདབ་དང་མི་ལྡན་པའི་རྡོ་དང་སོ་ཕག་སོགས་ཀྱང་ཤིང་དུ་དོགས་པ་སྐྱེ་བས་ཤིང་རྟོགས་པའི་དུས་མི་སྲིད་ལ་དེ་ཁོ་ན་ལ་བརྡ་སྦྱར་ན། ཡལ་འདབ་དང་མི་ལྡན་པ་ལ་ཤིང་གི་དོགས་པ་མི་སྐྱེ་བས། ཤིང་མིན་བཅད་ཟིན་པ་དང་། ཤིང་རྟོགས་པ་ཅིག་ཆར་འབྱུང་བའི་གནད་དེ་ཉིད་ཡིན་པའི་ཕྱིར་རོ། །
འོ་ན་རྗོད་བྱེད་ཀྱི་སྒྲ་ཐམས་ཅད་ངེས་གཟུང་དངོས་སུ་སྦྱར་བའི་གཞན་ལྡན་རྣམ་གཅོད་ཁོ་ན་ཡིན་པར་ཐལ། རྗོད་བྱེད་ཀྱི་སྒྲ་ཐམས་ཅད་དངོས་འགལ་བཅད་ནས་འཇུག་པ་ཁོ་ན་ཡིན་པའི་ཕྱིར་ཟེར་ན། རྗོད་བྱེད་ཀྱི་སྒྲ་ཀུན་ཆོས་ཅན། ངེས་གཟུང་དངོས་སུ་མ་སྦྱར་ཡང་ངེས་གཟུང་གི་སྙིང་པོ་ཅན་ཡིན་པའི་རྒྱུ་མཚན་ཡོད་དེ། བུམ་པར་ཆུ་འོན་ཅིག་ཅེས་བརྗོད་པ་ལྟ་བུ་ལ། བུམ་པ་ཁོ་ནར་ཆུ་ཁོ་ན་འོན་ཅིག་ཅེས་མ་སྦྱར་ཡང་། བུམ་མིན་དང་ཆུ་མིན་དང་། ཁྱེར་མི་འོང་བ་རྣམས་བཅད་ནས། བུམ་པ་ཁོ་ནར་ཆུ་ཁོ་ན་ཁྱེར་ཡོང་བར་ངེས་པའི་ཕྱིར་རོ། ། ཞེས་འཆད་པ་ལ།
དངོས་འགལ་གཅོད་པ་གཞན་སེལ་སྒྲ། ཞེས་སོགས་ཤོ་ལོ་ཀ་ཕྱེད་དང་དྲུག་བྱུང་། རྩོད་སྤོང་གསུམ་པ་ལ་ཁོ་ན་རེ། ཤེས་བྱ་ཞེས་བརྗོད་པའི་སྒྲ་དེ། སེལ་འཇུག་མིན་པར་ཐལ། དེས་གཅད་པར་བྱ་དགོས་པའི་ཤེས་བྱ་མ་ཡིན་པ་མེད་པའི་ཕྱིར་ཟེར་ན། མ་ཁྱབ་སྟེ། དེས་ཤེས་བྱ་མ་ཡིན་པར་སྒྲོ་བཏགས་པ་བཅད་པའི་སྒོ་ནས་འཇུག་པའི་ཕྱིར། གནད་ནི། ཤེས་བྱ་ཞེས་བརྗོད་པའི་སྒྲ་དེས།
ཤེས་བྱ་མིན་པ་བཅད་ན་ཤེས་བྱ་མ་ཡིན་པ་ཡོད་མི་དགོས་ཏེ། དེའི་གཅད་བྱ་ཡིན་ན་ཡོད་མི་དགོས་པའི་ཕྱིར་རོ། ། ཞེས་འཆད་པ་ལ། ཤེས་བྱ་སོགས་སྒྲ་གཅད་བྱ་མེད། ། ཞེས་སོགས་ཤློ་ཀ་གཅིག་གོ། ། རྩོད་སྤོང་བཞི་པ་ལ་ཁོ་ན་རེ། དངོས་པོ་མིན་པ་རྣམ་པར་བཅད་ཙམ་གྱི་གཞན་ལྡོག་ཆོས་ཅན། ཁྱོད་གཞན་སེལ་དུ་འཇོག་པ་བརྟགས་ན་མི་འཐད་དེ། ཁྱོད་དངོས་པོར་གྲུབ་ན་དངོས་པོ་ཀུན་ལ་རྗེས་སུ་འགྲོ་བའི་སྤྱི་དོན་ལ་གྲུབ་པ་འགོག་པའི་རིགས་པས་གནོད་ཅིང་། ཁྱོད་དངོས་པོར་མ་གྲུབ་ན་དངོས་པོའི་གཞན་ལྡོག་ཏུ་གཞག་པ་ལ་དགོས་ནུས་མེད་པའི་ཕྱིར་ཟེར་ན།
འདིའི་ལན་ལ་གངས་ཅན་འདིར་ཆ་བསྡུས་རྗེས་འབྲང་རྣམས། ། དངོས་པོ་མིན་པ་རྣམ་པར་བསལ་ཙམ་གྱི་གཞན་ལྡོག་དེ། དངོས་པོ་ཡིན་ཟེར་རོ། ། དེ་ལྟར་ན་ཕྱི་རོལ་པས་སྤྱི་དངོས་པོ་བ་ཁས་བླངས་པ་ལ་སྐྱོན་བརྗོད་པའི་རིགས་པ་རྣམས་རང་ལ་འཁོར་ཏེ། འོ་ན་ཤིང་མིན་ལས་ལྡོག་ཙམ་གྱི་གཞན་ལྡོག་དེ། ཤ་པ་དང་རྫས་ཅིག་གམ་ཐ་དད་གང་ཡིན། དང་པོ་ལྟར་ཙན་དན་ཤིང་མིན་པར་ཐལ། ཤིང་མིན་ལས་ལྡོག་ཙམ་དེ། ཤ་པའི་རྫས་གང་ཞིག ། ཤ་པའི་རྫས་དེ་ཙནྡན་ལ་རྗེས་འགྲོ་མི་བྱེད་པའི་ཕྱིར།
གཉིས་པ་ལྟར་ན། ཤ་པ་དེ་ཡང་དེ་དང་རྫས་གཞན་ལས་འོས་མེད་པས་ཤ་པ་ཆོས་ཅན། ཤིང་མིན་པར་ཐལ། ཤིང་མིན་ལས་ལྡོག་ཙམ་དེ་ལས་རྫས་གཞན་ཡིན་པའི་ཕྱིར། དཔེར་ན་རྡོའི་དུམ་བུ་བཞིན་ནོ། ། ཞེས་འཆད་པ་ལ། གལ་ཏེ་ཁྱོད་ཀྱི་ལྡོག་པ་དེ། ། དངོས་པོ་ཡིན་ན་སྤྱི་དང་མཚུངས། ། ཞེས་སོགས་ཤློ་ཀ་གསུམ་མོ། ། འདིར་ཆ་བསྡུས་འགོག་པའི་ཚེ།
ཤིང་གི་ལྡོག་པ་དང་ཤིང་གི་གཞན་ལྡོག་སོགས་ཀྱི་སྒྲིབ་གཡོགས་མང་དག་བྱས་མོད། དཔལ་ལྡན་ས་སྐྱ་པའི་རིང་ལུགས་སྐྱོང་བ་དག་གིས། སྤྱི་དང་ལྡོག་པ་སོགས་ལ་དངོས་མེད་ཡིན་པས་ཁྱབ་ཅེས་པའི་བཟང་ཁམས་ཤིན་ཏུ་ཆེ་བ་མཛད་ནས། ཤིང་འདི་ཤིང་གི་ནང་ཚན་ཀུན་ལ་རྗེས་སུ་འགྲོ་ཞིང་། རྫས་གྲུབ་ཏུ་འདོད་པ་རྣམས་ལ་རིགས་པ་འདི་ཉིད་སླར་ཡང་རང་ལ་བཟློག་སྟེ། ཤིང་ཆོས་ཅན། ཤ་པ་དང་རྫས་གཅིག་དང་རྫས་གཞན་གང་རུང་ཡིན་པར་ཐལ། ཤིང་ཡིན་པའི་ཕྱིར། འདི་ལ་མ་ཁྱབ་ན། ཤིང་མིན་ལས་ལྡོག་དངོས་པོ་དེ། །
ཞེས་སོགས་ཀྱི་རྩ་བའི་ཁྱབ་པ་དེ། སུས་བཅས་པ་ཡིན་སོམས་ཤིག ། ཆ་བསྡུས་པས་ཀྱང་། ཤིང་གི་ལྡོག་པ་ཤིང་ཡིན་ཡང་ཤ་པ་དང་རྫས་གཅིག་རྫས་གཞན་གང་རུང་མིན་ཟེར་ན། རང་གི་རིགས་པའི་ནུས་པ་རུལ་བ་མ་ལགས་སམ། འདོད་ན་གང་ཡིན། རྫས་གཅིག་ཡིན་ཟེར་ན། འོ་ན་ཙནྡན་ཤིང་མིན་པར་ཐལ། ཤིང་ཤ་པ་དང་རྫས་གཅིག་གང་ཞིག ། ཤ་པའི་རྫས་སམ་རང་བཞིན་དེ་ཙན་དན་ལ་རྗེས་སུ་མི་འགྲོ་བའི་ཕྱིར།
ཤ་པ་ཡིན་ན་གཞན་ཤིང་མིན། ། ཞེས་པའི་སྟེང་དུ་འཁོར་གསུམ་ཨེ་དྲན། ཤིང་ཤ་པ་དང་རྫས་གཞན་ཡིན་ན། ཤ་པ་དེ་ཡང་ཤིང་དང་རྫས་གཞན་ལས་འོས་མེད་པས། ཤ་པ་ཆོས་ཅན་ཤིང་མིན་པར་ཐལ། ཤིང་གི་རྫས་ལས་གཞན་པ་དེ་ཡིན་པའི་ཕྱིར་རོ། ། རྩ་བར། གཞན་ཤིང་ཡིན་ན་ཤ་པ་མིན། ། ཅེས་དང་། འགྲེལ་པར།
མི་གཅིག་ན་ཤ་པ་ཤིང་མིན་པར་གྱུར་ཏེ། ཤིང་མ་ཡིན་པ་ལས་ལྡོག་པ་ལས་ཐ་དད་པའི་ཕྱིར། རྡོའི་དུམ་བཞིན་ནོ། ། ཞེས་སོགས་ཀྱི་སྟེང་དུ་འཁོར་གསུམ་མིན་ནམ་སོམས་ཤིག ། གཞན་ཤིང་ཡིན་ན་ཤ་པ་མིན། ། ཞེས་པའི་དངོས་བསྟན་ལྟར་ན། ཤིང་འབྲས་སུ་གྱུར་པའི་ཤིང་ཆོས་ཅན། ཤིང་མིན་པར་ཐལ། ཤིང་ལས་རྫས་གཞན་ཡིན་པའི་ཕྱིར། ཞེས་བར་ཁྱབ་འདི་ཡང་མངོན་སུམ་དུ་ཤོར་བ་མིན་ནམ་སྙམ་ན་མིན་ཏེ་གོང་དུ།
སྤྱི་བརྟག་པར། རྫས་གཅིག་དང་རྫས་གཞན་ལ་རྣམ་དབྱེ་ཕྱེད་ཟིན་པ་ལྟར། ཤིང་འབྲས་སུ་གྱུར་པའི་ཤིང་དེ་ཡང་། ཤིང་དང་གྲུབ་བདེ་རྫས་གཅིག་གི་ཟླས་དྲངས་པའི་རྫས་གཞན་ཡིན་ཡང་། སྤྱིར་ཤིང་དང་རྫས་གཞན་མིན་ཏེ། དེ་ཤིང་གི་རྫས་སམ་རང་བཞིན་ཡིན་པས། ཤིང་དང་རང་བཞིན་ནམ་རྫས་གཅིག་ཡིན་པའི་ཕྱིར་རོ། ། དེ་ལྟ་མིན་ན་བར་ཁྱབ་དེ་ཆོས་རྗེ་ས་པཎ་ཉིད་ཀྱིས་ཞལ་གྱིས་བཞེད་དགོས་པར་འགྱུར་རོ། ། གལ་ཏེ་ཤིང་ཤ་པ་དང་རྫས་གཞན་ཡིན་ཡང་། ཤ་པ་དང་ཤིང་དང་རྫས་གཅིག་ཡིན་ནོ་ཞེས་ཁྱོད་རང་གིས་ཡང་དེ་འདོད་དགོས།
དེ་ལྟར་ཁས་བླངས་ན། རིགས་པ་དེ་རང་ལ་མི་ལྡོག་གོ་སྙམ་ན། འོ་ན་ཕྱོགས་སྔ་མས་ཀྱང་། ཤིང་གི་ལྡོག་པ་ཤ་པ་དང་རྫས་གཞན་ཡིན་ཡང་། ཤ་པ་དེ་དང་རྫས་གཅིག་ཡིན་ནོ་ཞེས་ཁས་བླངས་ན། ཇི་ལྟར་བྱས་ནས་འགོག་སོམས་ཤིག ། འོ་ན་ཁྱོད་རང་རིགས་པ་འདི་ཉིད་གཞན་ལ་མ་སོང་བའམ། གཞན་ལ་སོང་ཡང་། རང་ལའང་བཟློག་པ་གང་རུང་གཅིག་ཏུ་སྨྲ་བ་ཡིན་ནམ་ཞེ་ན། ཁོ་བོ་ཅག་ནི་རིགས་པ་འདི་ཕྱོགས་སྔ་མ་ཕྱི་ནང་གི་རྟོག་གེ་ཕལ་ཆེར་འཇོམས་པའི་ཐོ་བ་ཡིན་ཏེ།
དེ་དག་གིས་ནི་འཆད་པའི་ཚེ་ཡང་རློམ་སོང་སོ་སོར་མ་ཕྱེ་བའི། ཤིང་སོགས་སྤྱི་དང་རྫས་གྲུབ་ཏུ་ཁས་བླངས་པའི་ཕྱིར། ཁོ་བོ་རང་ལ་མི་བཟློག་སྟེ། འཇུག་ཚེ་དང་། རློམ་ཚོད་ལ་ཤིང་སྤྱི་མ་ཡིན་པ་དང་དངོས་པོ་སོགས་སུ་ཁས་ལེན། འཆད་དུས་དང་སོང་ཚོད་ལ། ཤིང་སོགས་སྤྱི་དང་དངོས་མེད་དུ་ཁས་ལེན་པའི་ཕྱིར་རོ། ། གནད་འདི་ཡང་དྲན་དགོས་སོ། ། དེས་ན་རང་གི་ལན་གཞུང་དང་སྦྱར་ན། རྟོག་ངོར་དངོས་པོ་མིན་པ་བསལ་ཙམ་གྱི་གཞན་ལྡོག་ཆོས་ཅན།
ཁྱོད་དངོས་པོའི་གསལ་བ་རྣམས་དང་རྫས་གཅིག་དང་ཐ་དད་ཀྱི་སྐྱོན་ལས་གྲོལ་ཏེ། ཁྱོད་གཞན་སེལ་ཡིན་པའི་ཕྱིར། དངོས་གསལ་ཀུན་ལ་རྗེས་སུ་འགྲོ་བའི་སྤྱི་དོན་དམ་པར་མེད་ཀྱང་། སེལ་ངོར་འཇོག་ཚུལ་ཡོད་དེ། རྟོག་ངོའི་དངོས་པོ་མིན་པ་རྣམ་པར་བཅད་ཙམ་དེ། དངོས་གསལ་ཀུན་གྱི་སྤྱི་ཡིན་པའི་ཕྱིར། དེ་ཆོས་ཅན་ཁྱོད་ཁས་བླངས་པ་ལ་དགོས་པ་ཡོད་དེ། ཁྱོད་ལ་བརྟེན་ནས་འཇུག་ཡུལ་དངོས་པོ་རང་མཚན་ཐོབ་པའི་ཕྱིར་རོ། ། ཞེས་འཆད་པ་ནི། ལྡོག་པ་དངོས་པོར་མ་གྲུབ་ཅིང་།
ཞེས་སོགས་ཤོ་ལོ་ཀ་གཅིག་གོ། ། འདིའི་འགྲེལ་པར། དེས་ན་སྤྱི་སྒྲོ་བཏགས་པ་ཡིན་གྱི་དོན་ལ་མི་གནས་པས་སྤྱི་དང་བྱེ་བྲག་གཅིག་གམ་ཐ་དད་ཀྱི་སྐྱོན་ལས་གྲོལ་ལོ་ཞེས། སྤྱི་རྫས་སུ་མ་གྲུབ་པའི་སྒོ་ནས་རྫས་གཅིག་དང་ཐ་དད་བརྟགས་པའི་སྐྱོན་ལས་གྲོལ་བར་གསུངས་བཞིན་དུ། ཤིང་རྫས་སུ་གྲུབ་ཀྱང་ཤ་པ་དང་རྫས་གཅིག་དང་རྫས་གཞན་གང་ཡང་མིན་ནོ་ཞེས་གོ་ཤཱཀ་རྣམས་གསུངས་བ་ནི། སེང་གེའི་ཝ་སྐད་ཤོར་བའོ། ། གནད་དེས་ན། ཤིང་ཞེས་པའི་སྒྲ་ཆོས་ཅན། ཁྱོད་ལ་ནུས་པ་གཉིས་ཡོད་དེ། ཤིང་མིན་གཅོད་པ་དང་།
ཤིང་བསྒྲུབ་པའི་ནུས་པ་གཉིས་ཚང་བའི་ཕྱིར། དེ་ལྟ་ན་ཡང་སྒྲ་དེ་ཆོས་ཅན། ཁྱོད་ཤིང་གི་ལྡོག་པ་སྤྱི་མཚན་དང་། ལོག་པ་ཤིང་རང་མཚན་གཉིས་དངོས་སུ་བརྗོད་པའི་བྱ་བ་བྱེད་པ་པོ་ནི་མ་ཡིན་ཏེ། ཁྱོད་ཀྱིས་ཤིང་གི་ལྡོག་པ་དངོས་སུ་བརྗོད་པས་ཤིང་རང་མཚན་དོན་གྱིས་གོ་བ་ཙམ་ཡིན་པའི་ཕྱིར་རོ། ། ཞེས་འཆད་པ་ལ། དེས་ན་སྒྲ་གཅིག་བརྗོད་ན་ཡང་། ། ཞེས་སོགས་ཤོ་ལོ་ཀ་ཕྱེད་དང་གཉིས་སོ། ། རྩོད་སྤང་ལྔ་པ་ནི། ཁོ་ན་རེ།
ཨུཏྤལ་དང་། སྔོན་པོའི་གཞི་མཐུན་མེད་པར་ཐལ། ཨུཏྤལ་སྔོན་པོ་སོགས་ལ་རྗེས་སུ་འགྲོ་བའི་སྤྱི་སྔོན་པོ་དོན་ལ་མ་གྲུབ་པའི་ཕྱིར་ཟེར་ན། མ་ཁྱབ་སྟེ། ཨུཏྤལ་དང་སྔོན་པོ་གཉིས་ལྡོག་ཆ་སོ་སོར་ཕྱེ་ནས། ཨུཏྤལ་སྔོན་པོའོ་ཞེས་གཅིག་ཏུ་བསྡུད་པའི་རྟོག་པའི་དབང་གིས་ཨུཏྤལ་དང་སྔོན་པོའི་གཞི་མཐུན་འཇོག་པའི་ཕྱིར། དེས་ན་ཨུཏྤལ་དང་སྔོན་པོའི་གཞི་མཐུན་དེ། ཚུར་མཐོང་གི་སྔོ་འཛིན་དབང་མངོན་གྱིས་སྤྱོད་ཡུལ་མ་ཡིན་ཏེ། དེ་རྟོག་པས་སྒྲོ་བཏགས་ཏེ་བཞག་པའི་ཕྱིར་རོ། ། འོན་ཀྱང་།
ཨུཏྤལ་དང་སྔོན་པོའི་གཞི་མཐུན་ཡིན་ན། དེའི་སྤྱོད་ཡུལ་མིན་པས་མ་ཁྱབ་སྟེ། ཨུཏྤལ་སྔོན་པོ་ཁོ་རང་རང་མཚན་ཡིན་པའི་ཕྱིར་རོ། ། འོ་ན་ཁྱོད་ཀྱིས་སྔ་མ་དེ་རང་ལྡོག་ཙམ་ལ་སྐྱབས་བཅོལ་བས། ཚིག་གི་ཟ་ཟིས། གཞུང་དོན་བསྒྲུབ་པ་མ་ཡིན་ནམ་སྙམ་ན། མ་ཡིན་ཏེ། ཨུཏྤལ་དེ་ཨུཏྤལ་དང་སྔོན་པོའི་གཞི་མཐུན་ཡིན་ཡང་། དེ་དེ་འདྲའི་གཞི་མཐུན་དུ་འཇོག་པ་དེ། སྒྲ་རྟོག་ཁོ་ནས་འཇོག་དགོས་ཀྱི །
ཚུར་མཐོང་དབང་མངོན་གྱིས་དེ་དེ་འདྲའི་གཞི་མཐུན་དུ་མི་འཛིན་པའི་ཕྱིར། རྣམ་གསལ་གྱི་དཔེ་བཀོད་ན། དུ་བ་མེ་ལ་འབྲེལ་བའི་ཕྱིར་ན། མེ་ལ་འབྲེལ་ན་དོན་ལ་མ་གྲུབ་པས་མ་ཁྱབ་ཀྱང་། དུ་བ་མེ་ལ་འབྲེལ་བ་དེ། རྟོག་པས་བརྟགས་པ་ཁོ་ནར་འཇོག་དགོས་པའི་ཕྱིར་ན། དུ་བ་མེ་ལ་འབྲེལ་བ་དེ། ཚུར་མཐོང་གི་རྒྱུད་ཀྱི་དུ་འཛིན་དབང་མངོན་གྱི་སྤྱོད་ཡུལ་མ་ཡིན་པ་བཞིན་ནོ། ། འོ་ན་ཚུར་མཐོང་དབང་མངོན་དེས་ཨུཏྤལ་དེ་ཨུཏྤལ་དུ་ཡང་འཛིན། སྔོན་པོར་ཡང་འཛིན་པས།
དེ་དེ་འདྲའི་གཞི་མཐུན་དུ་ཡང་འཛིན་པ་མ་ཡིན་ནམ་སྙམ་ན། གཏན་ནས་མ་ཡིན་ཏེ། ཁྱད་གཞི་ཨུཏྤལ་དེ་ཉིད། བྱེ་བྲག་ཨུཏྤལ་མ་ཡིན་པ་ལས་ཀྱང་ལོག་ཁྱད་ཆོས་ཀྱི་སྔོན་པོ་མིན་པ་ལས་ཀྱང་ལོག་པའི་ལྡོག་ཆ་སོ་སོར་ཕྱེ་ནས། ཁྱད་གཞི་དང་ཁྱད་ཆོས་གཅིག་དུ་སྦྱོར་བ་ལ་ཨུཏྤལ་དང་སྔོན་པོའི་གཞི་མཐུན་འཇོག་དགོས་པ་ལས། ཚུར་མཐོང་གི་རྒྱུད་ཀྱི་ཨུཏྤལ་འཛིན་པའི་དབང་མངོན་གྱི་ངོར། ཨུཏྤལ་དང་སྔོན་པོ་དབྱེར་མེད་གཅིག་ཏུ་སྣང་གི་ལྡོག་ཆ་སོ་སོ་ཙམ་དུ་ཡང་མི་སྣང་བའི་ཕྱིར། གནད་འདི་སྙིང་གི་བདུད་རྩིར་སིམ་དགོས་ཏེ། བསྟན་པའི་གསལ་བྱེད་གོ་ཤཱག་རྣམ་གཉིས་ཀྱི་གསུང་ལས་གཞི་མཐུན་ཡིན་ན་བྱེ་བྲག་ཡིན་པས་ཁྱབ། བྱེ་བྲག་ཡིན་ན་དངོས་མེད་ཡིན་པས་ཁྱབ་ཅེས།
གཞུང་ལུགས་ཀྱི་བབས་འགྲོས་ལམ་མེ་བ་གཅིག་མཛད་པ་ལ། གནད་འདི་ཆེད་དུ་གཏད་ནས་འབུལ་དགོས་པའི་ཕྱིར་རོ། ། གནད་དེས་ན། གཞི་མཐུན་བརྗོད་པའི་སྒྲ་དེ་ཉིད་ཆོས་ཅན་བརྗོད་པའི་སྒྲ་ལ་བཞག་ནས་བྱེ་བྲག་གོ་བྱེད་ཡིན་གྱི། ཆོས་བརྗོད་ཀྱི་སྒྲ་དང་སྤྱི་གོ་བྱེད་ནི་མ་ཡིན་ཏེ། དེ་ཁྱད་པར་གཞན་མི་སྤོང་བའི་མི་ལྡན་རྣམ་གཅོད་ཡིན་གྱི། ཁྱད་པར་གཞན་སྤོང་གི་གཞན་ལྡན་རྣམ་གཅོད་མ་ཡིན་པའི་ཕྱིར་རོ། ། དོན་འདི་དག་འཆད་པ་ལ། ཐ་དད་རྣམས་ལ་སྤྱི་མེད་ན། ། ཞེས་སོགས་ཤོ་ལོ་ཀ་གཉིས་དང་།
འགྲེལ་པར། དེ་ལྟ་བུའི་ཁྱད་པར་དང་ཁྱད་པར་གྱི་གཞིའམ་གཞི་མཐུན་གྱི་སྒྲ་དེ་ཡང་། ཨུཏྤལ་ཉིད་སྔོན་པོ་ཉིད་ཅེས་བྱ་བ་ལྟ་བུ་ཆོས་བརྗོད་པའི་སྒྲ་ལ་མི་འཇུག་གི ། ཨུཏྤལ་སྔོན་པོ་ཞེས་བྱ་བ་ལྟ་བུ་ཆོས་ཅན་བརྗོད་པ་ལ་འཇུག་གོ། ། ཞེས་སོགས་བྱུང་ངོ་། ། གསུམ་པ་ཕན་ཡོན་སྒོ་ནས་དོན་བསྡུ་བ་ནི། སྒྲུབ་པ་དང་གཞན་སེལ་རྣམ་པར་འབྱེད་པའི་བློ་གྲོས་ཀྱི་མིག་དང་ལྡན་པའི་རྟོག་གེ་པ་དེ་ཆོས་ཅན། ཤེས་བྱའི་དེ་ཁོ་ན་ཉིད་ལྟ་བ་ལ་ཀུན་མཁྱེན་དང་འདྲ་སྟེ། སྣང་སེལ་གྱི་ཤེས་བྱ་མ་འདྲེས་པར་འབྱེད་པའི་སྐྱེས་བུ་ཡིན་པའི་ཕྱིར་རོ། ། ཞེས་འཆད་པ་ནི།
སྒྲུབ་དང་གཞན་སེལ་རྣམ་དག་གི ། ཞེས་སོགས་ཤློ་ཀ་གཅིག་གོ། ། གཉིས་པ་དེ་དོན་རིགས་པས་གཏན་ལ་དབབ་པ་ལ། པཎ་ཆེན་བོ་དོང་པས་སྤྱི་བརྟག་དང་གཞན་སེལ་བརྟག་པར་དགག་སྒྲུབ་སྣ་ཚོགས་སྣང་བ་ནི་དཔལ་ལྡན་ས་སྐྱ་པའི་དགོངས་དབྱིངས་ཐུགས་སུ་མ་བྱོན་པའི་རྣམ་འགྱུར་དུ་སྣང་བས། རེ་ཤིག་བཏང་སྙོམས་སུ་བཞག ། སྤྱིར་གངས་ཅན་འདིར། གཞན་སེལ་ལ་མེད་དགག་གི་གཞན་སེལ་གྱིས་ཁྱབ་ཅེས་སྨྲ་བ་དང་། མེད་དགག་དང་བློའི་གཞན་སེལ་གང་རུང་ཡིན་པས་ཁྱབ་པར་སྨྲ་བ་དང་། བློའི་གཞན་སེལ་ཡིན་པས་ཁྱབ་པར་སྨྲ་བ་དང་། དོན་རང་མཚན་གྱི་གཞན་སེལ་ཡིན་པས་ཁྱབ་པར་སྨྲ་བ་དང་།
གཞི་གྲུབ་ན་གཞན་སེལ་ཡིན་པས་ཁྱབ་པར་སྨྲ་བ་དང་ལུགས་ལྔ་ཡོད་པ་ལས། ལུགས་འདི་ལ་མཁས་པའི་དབང་པོ་གོ་ཤཱག་གཉིས་ཀྱི་ལེགས་པར་བཤད་པ་ནི་འདིར་དཔྱད་པར་བྱ་བའི་འོས་སོ། ། དེ་ཡང་མཁས་པའི་དབང་ཕྱུག་གོ་རམས་ཆེན་པོས་སྡེ་བདུན་རབ་གསལ་ལས། གཞན་སེལ། སེལ་བ། ལྡོག་པ། རྣམ་དཔྱོད། སྤྱི། སྤྱི་མཚན། དོན་སྤྱི།
སྒྲ་བློའི་གཞན་སེལ་རྣམས་དོན་གཅིག་ཏུ་བཤད་ནས། དབྱེ་ན་དངོས་པོའི་གཞན་སེལ་དང་། དངོས་མེད་ཀྱི་གཞན་སེལ་གཉིས་རྟེན་གྱི་སྒོ་ནས་དབྱེ་བ་ཡིན། འཛིན་སྟངས་ཀྱི་སྒོ་ནས་མ་ཡིན་དགག་གི་གཞན་སེལ་དང་། མེད་དགག་གི་གཞན་སེལ་གཉིས། རྟོགས་ངོར་དོན་བྱེད་མི་ནུས་པ་བཅད་ནས་དངོས་པོར་སྣང་བའི་སྒྲོ་བཏགས་དེ་དང་པོའི་མཚན་ཉིད། དངོས་པོའི་གཞན་སེལ། ཡོད་པ་གཞན་སེལ། སྒྲུབ་པའི་གཞན་སེལ་རྣམས་དོན་ཅིག ། རྟོག་ངོར་དོན་བྱེད་ནུས་པ་བཅད་ནས་དངོས་མེད་དུ་སྣང་བའི་སྒྲོ་བཏགས་དེ་གཉིས་པའི་མཚན་ཉིད།
དངོས་མེད་ཀྱི་གཞན་སེལ། མེད་པ་གཞན་སེལ། མེད་དགག ། མེད་དགག་གི་གཞན་སེལ་རྣམས་དོན་གཅིག ། རྟོག་ངོར་དགག་བྱ་མེད་དགག་རྣམ་པར་བཅད་ནས་སྒྲུབ་པའི་རྣམ་པར་སྣང་བའི་སྒྲོ་བཏགས་དེ། མ་ཡིན་དགག་གི་གཞན་སེལ་གྱི་མཚན་ཉིད། མ་ཡིན་དགག་དང་། མ་ཡིན་དགག་གི་གཞན་སེལ། སེལ་བའི་སྒྲུབ་པ་གསུམ་དོན་གཅིག ། རྟོག་ངོར་དགག་བྱ་སྒྲུབ་པ་རྣམ་པར་བཅད་ནས་དགག་པའི་རྣམ་པར་སྣང་བའི་སྒྲོ་བཏགས་དེ།
མེད་དགག་གི་གཞན་སེལ་གྱི་མཚན་ཉིད་ཡིན་ཅེས་བྱ་བ་ལ་སོགས་པ་རྒྱས་པར་བྲིས་སོ། ། འདི་ལ་དོན་གྱི་སྒོ་ནས་རྣམ་པར་དཔྱོད་པ་ཅུང་ཟད་གྱིའོ། ། མཁས་པ་ཁྱེད། དག་པ་རབ་འབྱམས་ཀྱི་ཞིང་ནས་མཁྱེན་པའི་སྤྱན་རས་གསལ་བར་གཟིགས་ཤིག ། འོ་ན་གཞན་སེལ་དེ་ལ། དངོས་པོའི་གཞན་སེལ་དང་། དངོས་མེད་ཀྱི་གཞན་སེལ་གཉིས་སུ་གྲངས་ངེས་པར་ཐལ། ། ཡོད་དང་མེད་པར་འཛིན་པ་ཡི། ། སྒོ་ནས་གཞན་སེལ་རྣམ་པ་གཉིས། ། ཞེས་པའི་གཞུང་དེ་སྤྱིའི་གྲངས་ངེས་འཆད་བྱེད་ཀྱི་གཞུང་ཡིན་པའི་ཕྱིར།
ཁོ་བོ་རྟགས་སོང་ཞིང་ཁྱེད་ལ་དངོས་སོ། ། འདོད་ན། ཤེས་བྱའི་དོན་སྤྱི་ཆོས་ཅན། ཁྱོད་དེ་གཉིས་གང་རུང་ཡིན་པར་ཐལ། ཁྱོད་གཞན་སེལ་གང་ཞིག ། གཞན་སེལ་དེ་ལ་དེ་གཉིས་སུ་གྲངས་ངེས་པའི་ཕྱིར། འདོད་ན། ཁྱོད་དངོས་པོའི་གཞན་སེལ་ཡིན་པར་ཐལ། གང་རུང་གང་ཞིག་ཕྱི་མ་མ་ཡིན་པའི་ཕྱིར། འདོད་ན་ཤེས་བྱ་འཛིན་པའི་རྟོག་པ་ལ་ཤེས་བྱ་དེ་དངོས་པོར་སྣང་བར་ཐལ།
འདོད་པ་གང་ཞིག ། དངོས་པོའི་གཞན་སེལ་གྱི་མཚན་ཉིད་དེ་འཐད་པའི་ཕྱིར། འདོད་ན། གཞལ་བྱ་འཛིན་པའི་རྟོག་ངོར་གཞལ་བྱ་དངོས་པོར་ཐལ་བ་སོགས་ཧ་ཅང་ཐལ་ལོ། ། རྩ་རྟགས་ཕྱི་མ་མ་གྲུབ་ན། དེ་ཆོས་ཅན། ཁྱོད་མེད་དགག་ཡིན་པར་ཐལ། ཁྱོད་དངོས་མེད་ཀྱི་གཞན་སེལ་ཡིན་པའི་ཕྱིར། ཁྱབ་པ་དངོས། འདོད་ན།
ཤེས་བྱ་མེད་དགག་ཏུ་ཐལ་ལོ། ། ཡང་ནམ་མཁའ་དང་། བརྟག་འགོག ། བརྟག་མིན་འགོག་པ་དེ་གསུམ་སོ་སོར་ཆོས་ཅན་གྱིས་རྩ་ཁྱབ་ཤོག ། རྟགས་གྲུབ་སྟེ་སྤྱི་མཚན་ཡིན་པའི་ཕྱིར། འདོད་ན་ཁྱོད་དངོས་པོའི་གཞན་སེལ་དུ་ཐལ། གང་རུང་གང་ཞིག ། ཕྱི་མ་མ་ཡིན་པའི་ཕྱིར། འདོད་ན། ཁྱོད་རྟོག་ངོར་དངོས་མེད་ཡིན་པ་བཅད་ནས་དངོས་པོར་སྣང་བར་ཐལ་ལོ། །
འདོད་ན་དེ་རྟོག་ངོར་དངོས་པོ་ཡིན་པར་ཐལ་ལོ། ། ཡང་མ་ཡིན་དགག་ཆོས་ཅན་གྱིས་རྩ་ཁྱབ་ཤོག ། རྟགས་སྤྱི་མཚན་ལ་ཐུག ། འདོད་ན་རིམ་བཞིན་དེད་པས། དངོས་པོའི་གཞན་སེལ་ཡིན་ཟེར་ན། དེ་རྟོག་ངོར་དངོས་པོ་ཡིན་པར་ཐལ་ལོ། ། འདོད་ན། འབྲེལ་ཅི་ཡོད་སོམས་ཤིག ། དོན་དྲིལ་ན། ཁྱོད་འཛིན་གྱི་རྟོག་ངོར་ཁྱོད་དངོས་པོ་ཡིན་པར་ཐལ།
ཁྱོད་འཛིན་གྱི་རྟོག་ངོར་ཁྱོད་སྒྲུབ་པ་ཡིན་པའི་ཕྱིར་ཞེས་པའི་ཐལ་གྱུར་ལ་ཁྱབ་པ་ཡོད་པར་ཐལ། མ་ཡིན་དགག་གི་གཞན་སེལ་ཡིན་ན། དངོས་པོའི་གཞན་སེལ་ཡིན་དགོས་པའི་ཕྱིར། ཁོ་བོ་རྟགས་སོར་ཁྱོད་རང་ལ་དངོས། ཁྱབ་པ་ཡོད་དེ། དངོས་མེད་ཀྱི་གཞན་སེལ་ཡིན་ན། རྟོག་ངོར་དོན་བྱེད་མི་ནུས་པར་སྣང་དགོས་པའི་ཕྱིར། རྟགས་དངོས་གོང་གི་རྩ་བ་དེ་ལ་འདོད་ལན་མ་ཐེབས་ན། ཁྱེད་རང་གིས་སེལ་བའི་སྒྲུབ་པ་ལ་དངོས་པོའི་གཞན་སེལ་གྱིས་ཁྱབ་པ་བཅས་པའི་གྲུབ་མཐའི་རྩ་བ་ཞིག་ཅིང་འདོད་ལན་འདེབས་ན། འབྲེལ་མེད་དེ་ལྟ་བུ་སྨྲ་དགོས་པ་ནི།
གཞན་སེལ་ལ་བློ་སེལ་གྱིས་ཁྱབ་པ་དང་། སེལ་བའི་སྒྲུབ་པ་ལ། དངོས་པོའི་གཞན་སེལ་གྱིས་ཁྱབ་པ་ཧ་ཅང་ཐལ་གྲགས་པའི་སྐྱོན་ལགས་སོ། ། ཁོ་བོ་ནི། དེའི་དངོས་སྐྱོན་ལ། འདུས་མ་བྱས་ཀྱི་ནམ་མཁའ་དང་། གཞལ་བྱ་དང་། ཡོད་པ་སོགས་སྐྱོན་བརྒྱ་ཕྲག་གཅིག་དུས་མཉམ་དུ་གཏོང་ངོ་། སྐྱོན་དེ་དག་གི་རྩ་རྟགས་ཕྱི་མ་མ་གྲུབ་ན། འདུས་མ་བྱས་གསུམ་དང་།
མ་ཡིན་དགག་རྣམས་ཆོས་ཅན། མེད་དགག་ཡིན་པར་ཐལ། དངོས་མེད་ཀྱི་གཞན་སེལ་ཡིན་པའི་ཕྱིར། ཁྱབ་པ་འདི་ཡང་ཁྱེད་རང་གིས་ལམ་མེ་བ་གཅིག་ལ་གྲུབ་ཚར་འདུག་གོ། ། ཡང་ཁྱོད་འཛིན་རྟོག་པ་ལ་ཁྱོད་དངོས་པོའི་རྣམ་པར་སྣང་བར་ཐལ། ཁྱོད་འཛིན་རྟོག་པ་ལ་ཁྱོད་སྒྲུབ་པའི་རྣམ་པར་སྣང་བའི་ཕྱིར་ཞེས་ཐལ་འགྱུར་ལ་ཁྱབ་པ་ཡོད་པར་ཐལ། རྟོག་ངོར་མེད་དགག་བཅད་ནས་སྒྲུབ་པའི་རྣམ་པར་སྣང་བའི་གཞན་སེལ་ཡིན་ན། རྟོག་ངོར་དོན་བྱེད་མི་ནུས་པ་བཅད་ནས་དོན་བྱེད་ནུས་པའི་རྣམ་པར་སྣང་བའི་གཞན་སེལ་ཡིན་དགོས་པའི་ཕྱིར་ཏེ། མ་ཡིན་དགག་གི་གཞན་སེལ་ཡིན་ན། དངོས་པོའི་གཞན་སེལ་ཡིན་དགོས་པའི་ཕྱིར།
འདོད་ན། སྒྲུབ་པའི་རྣམ་པ་ཡིན་ན། དངོས་པོའི་རྣམ་པ་ཡིན་དགོས་པར་ཐལ་ལོ། ། འདོད་ན་སྒྲུབ་པ་ཡིན་ན་དངོས་པོ་ཡིན་དགོས་པར་ཐལ་ལོ། ། འདི་ལ་འདོད་མི་ནུས་ན། སྒྲུབ་པའི་གཞན་སེལ་ལ། དངོས་པོའི་གཞན་སེལ་གྱིས་ཁྱབ་ཅེས་ཕྱིན་ཆད་མ་སྨྲ་ཞིག ། འདོད་ནུས་ན། ཁྱོད་ལ་ནང་འགལ་འབྱུང་སྟེ། བུམ་པའི་དོན་སྤྱི་ཆོས་ཅན།
དེར་ཐལ་དེའི་ཕྱིར། རྟགས་དེར་ཐལ། ཁྱོད་སེལ་བའི་སྒྲུབ་པ་ཡིན་པའི་ཕྱིར་ཏེ། ཁྱོད་དངོས་པོའི་གཞན་སེལ་ཡིན་པའི་ཕྱིར། གལ་ཏེ་སེལ་བའི་སྒྲུབ་པ་ཡིན་པའི་ཕྱིར་ལ་མ་ཁྱབ་ན། དེ་ཆོས་ཅན། ཁྱོད་སྒྲུབ་པ་ཡིན་པར་ཐལ། ཁྱོད་བློས་ཡོངས་གཅོད་དུ་རྟོགས་པར་བྱ་བ་ཡིན་པའི་ཕྱིར། ཁྱབ་པ་སྡེ་བདུན་རབ་གསལ་དུ། དེ་དེའི་མཚན་ཉིད་དུ་བཤད་པ་ལ་གཟིགས།
རྟགས་དེར་ཐལ། ཁྱོད་རྟོག་བློས་དགག་པ་རྣམ་པར་བཅད་ནས་ཡོངས་གཅོད་དུ་རྟོགས་པར་བྱ་བ་ཡིན་པའི་ཕྱིར་ཏེ། ཁྱོད་མ་ཡིན་དགག་ཡིན་པའི་ཕྱིར། ཁྱབ་པ་དེ་དེའི་མཚན་ཉིད་དུ་བཤད་པ་ལས་སོ། ། རྟགས་དེར་ཐལ། ཁྱོད་སེལ་བའི་སྒྲུབ་པ་ཡིན་པའི་ཕྱིར་རོ། ། ཡང་སྡེ་བདུན་རབ་གསལ་ལས། སེལ་ངོའི་ཆོས་ཙམ་ལ་ཡང་དགག་སྒྲུབ་གཉིས་སུ་ངེས་ཏེ། ཡོད་པ་གཞན་སེལ་དང་། མེད་པ་གཞན་སེལ་གཉིས་སུ་ངེས་པའི་ཕྱིར།
ཞེས་བཤད་པ་འདི་མི་འཐད་པར་ཐལ། སྤྱི་མཚན་ཡིན་ན་སྒྲུབ་པ་མ་ཡིན་དགོས་པའི་ཕྱིར་རོ། ། ཡང་བློ་ཡུལ་དུ་བྱར་རུང་དེ། དོན་བྱེད་ནུས་པ་ཤེས་བྱར་བསྒྲུབ་པའི་སྒྲུབ་རྟགས་ཡང་དག་མིན་པར་ཐལ། དེ་སྒྲུབ་ཀྱི་སྒྲུབ་ཆོས་ཡིན་ན་སྒྲུབ་པ་མིན་དགོས་པའི་ཕྱིར་ཏེ། སྤྱི་མཚན་ཡིན་ན་སྒྲུབ་པ་མ་ཡིན་དགོས་པའི་ཕྱིར་རོ། ། གཞན་ཡང་། བུམ་པའི་དོན་སྤྱི་ཆོས་ཅན། ཁྱོད་སྒྲུབ་པའི་གཞན་སེལ་མ་ཡིན་པར་ཐལ། ཁྱོད་དགག་པའི་གཞན་སེལ་ཡིན་པའི་ཕྱིར་ཏེ།
ཁྱོད་དགག་པ་གང་ཞིག ། གཞན་སེལ་ཡིན་པའི་ཕྱིར། དང་པོ་དེར་ཐལ། ཤེས་བྱ་གང་ཞིག ། སྒྲུབ་པ་མ་ཡིན་པའི་ཕྱིར། ཁྱབ་སྟེ་སྡེ་བདུན་རབ་གསལ་ལས། སྤྱིར་ཆོས་ཙམ་ལ་ཡང་དགག་སྒྲུབ་གཉིས་སུ་ངེས་ཏེ། རྫས་དང་ལྡོག་པ་གཉིས་སུ་ངེས་པའི་ཕྱིར། ཞེས་བཤད་པའི་ཕྱིར། ཕྱི་མ་མ་གྲུབ་ན་དངོས་པོར་ཐལ་ལོ། །
ཡང་དེ་ཆོས་ཅན་ཁྱོད་དགག་པ་ཡིན་པར་ཐལ། ཁྱོད་སྣང་བའི་སྒྲུབ་པའི་ཟླས་ཕྱེ་བའི་དགག་པ་ཡིན་པ་གང་ཞིག ། སྒྲུབ་པ་ཡིན་ན། སྣང་བའི་སྒྲུབ་པ་དང་དགག་པ་གཉིས་ཀྱི་ཟླས་ཕྱེ་བའི་སྒྲུབ་པ་ཡིན་དགོས་པའི་ཕྱིར། ཁོ་བོ་རྟགས་སོང་། རྟགས་དང་པོ་དེར་ཐལ། ཁྱོད་བློས་རྣམ་གཅོད་དུ་རྟོགས་པར་བྱ་བ་བ་ཡིན་པའི་ཕྱིར་ཏེ། སྡེ་བདུན་རབ་གསལ་ལས། སྣང་བའི་སྒྲུབ་པའི་ཟླས་ཕྱེ་བའི་དགག་པའི་མཚན་ཉིད། བློས་རྣམ་གཅོད་དུ་རྟོགས་པར་བྱ་བ་ལ་དབྱེ་ན་མེད་དགག་དང་།
མ་ཡིན་དགག་གཉིས་ཞེས་བཤད་པས་རྟགས་ཁྱབ་གཉིས་ཆར་ཁས་བླངས་སོ། ། དེས་ན་སྡེ་བདུན་རབ་གསལ་ལས། སྤྱིར་མངོན་སུམ་གྱི་ཡུལ་ལ་སྒྲུབ་པ་དང་། རྟོག་པའི་ཡུལ་ལ་དགག་པར་འཇོག་པའི་ཚེ་སྒྲུབ་པ་དང་རང་མཚན་དོན་གཅིག ། དགག་པ་དང་གཞན་སེལ་དོན་གཅིག་ཅེས་དང་། ཡང་ཚད་མའི་སྟོབས་ཀྱིས་དགག་སྒྲུབ་བྱེད་པའི་དངོས་ཡུལ་ལ་སྒྲུབ་པ་དང་དགག་པར་འཇོག་པའི་ཚེ་གཉིས་ཀ་ཡང་གཞན་སེལ་ཁོ་ན་ཡིན་ཏེ། ཞེས་འཇོག་མཚམས་གཉིས་བཤད་པའི། དང་པོ་སྒྲུབ་པ་དང་རང་མཚན་དོན་ཅིག་ཏུ་འཇོག་པ་ལྟར་ན། སེལ་བའི་སྒྲུབ་པ་ཡིན་ན། དངོས་པོའི་གཞན་སེལ་ཡིན་པས་ཁྱབ་ཅེས་ཁས་བླངས་པ་ལ་དགོས་ནུས་གཉིས་ཆར་ཚང་བ་ཡིན་གྱི།
ཕྱི་མ་སེལ་བའི་སྒྲུབ་པས་སྒྲུབ་པའི་གོ་ཆོད་པ་ལྟར་ན། གོང་གི་ཁྱབ་པ་དེ་ལ་དགོས་ནུས་གཉིས་ཆར་མ་ཚང་བས། བདག་ཉིད་ཆེན་པོ་གོ་བོ་རབ་འབྱམས་པ་ནི་ཞི་བའི་དབྱིངས་སུ་གཤེགས། ཕྱི་རབས་ཀྱི་བྱིས་པ་རྣམས་ལ་ནི། ཚུལ་བཞིན་འབྱེད་པའི་རྣམ་དཔྱོད་མི་སྣང་བས་ད་ནི་ཞི་བའི་དབྱིངས་ནས་གཟིགས་ཤིག་ཅེས་ཐལ་མོ་སྦྱོར་རོ། ། གཞན་ཡང་དངོས་པོའི་གཞན་སེལ་དང་། མ་ཡིན་དགག་གི་གཞན་སེལ་གྱི་དགག་བྱ་གཉིས་པོ་དེ་དོན་གཅིག་པར་ཐལ། གཞན་སེལ་གཉིས་པོ་དེ་དོན་ཅིག་པའི་ཕྱིར། འདོད་ན། དངོས་མེད་དང་མེད་དགག་གཉིས་པོ་དོན་གཅིག་པར་ཐལ།
འདོད་པ་གང་ཞིག ། དེ་གཉིས་དེའི་དགག་བྱར་ཁྱེད་རང་གིས་རིམ་བཞིན་བྱེད་རིགས་པར་བཤད་པའི་ཕྱིར་རོ། ། གཞན་ཡང་། བུམ་པའི་དོན་སྤྱི་ཆོས་ཅན། ཁྱོད་རྟོག་པ་ལ་དོན་བྱེད་ནུས་པར་སྣང་བར་ཐལ། ཁྱོད་དངོས་པོའི་གཞན་སེལ་ཡིན་པའི་ཕྱིར། རྟགས་ཁྱབ་དངོས། འདོད་ན། ཁྱོད་རྟོག་པ་ལ་མ་འདྲེས་པར་སྣང་བར་ཐལ། ཁྱོད་རྟོག་པ་ལ་རང་མཚན་དུ་སྣང་བའི་ཕྱིར་ཏེ།
དེ་ལ་དོན་བྱེད་ནུས་པར་སྣང་བའི་ཕྱིར། འདོད་ན་མི་སྣང་བར་ཐལ། ཁྱོད་རྟོག་པ་ལ་འདྲེས་པར་སྣང་བའི་ཕྱིར་ཏེ། ཁྱོད་རྟོག་པ་ལ་འདྲེས་པར་སྣང་བའི་རྒྱུ་མཚན་གྱིས་འདྲེས་པ་ཡིན་པར་གཞག་པའི་ཕྱིར་ཏེ། ཁྱོད་འདྲེས་པ་ཡིན་པའི་ཕྱིར། རྟགས་ཁྱབ་དངོས་འགལ་ཨེ་ཡིན་གཟིགས་ཤིག ། ཡང་བུམ་པའི་དོན་སྤྱི་ཆོས་ཅན། ཁྱོད་རྟོག་པ་ལ་དངོས་པོར་མི་སྣང་བར་ཐལ། ཁྱོད་རྟོག་པ་ལ་དངོས་མེད་དུ་སྣང་བའི་ཕྱིར་ཏེ། ཁྱོད་རྗེས་དཔག་ལ་དངོས་མེད་དུ་སྣང་བའི་ཕྱིར་ཏེ།
རྗེས་དཔག་དེས་ཁྱོད་དངོས་མེད་དུ་རྟོགས་པའི་ཕྱིར། རྩ་བར་འདོད་ན། ཁྱོད་རྟོག་པ་ལ་དངོས་པོར་སྣང་བར་ཐལ། ཁྱོད་རྟོག་པ་ལ་དོན་བྱེད་མི་ནུས་པར་བཅད་ནས་དོན་བྱེད་ནུས་པར་སྣང་བའི་ཕྱིར་ཏེ། ཁྱོད་དངོས་པོའི་གཞན་སེལ་ཡིན་པའི་ཕྱིར། གསུམ་ཆར་ཨེ་དྲན། གལ་ཏེ་དེ་འདྲ་ནི་ཚིག་ཡིན་པས་སྙིང་པོ་མེད་དེ། ཁྱོད་རང་ལ་ཡང་། མི་གསལ་བ་ཆོས་ཅན། ཁྱོད་རྟོག་པ་ལ་མི་གསལ་བར་མི་སྣང་བར་ཐལ།
ཁྱོད་དེ་ལ་གསལ་བར་སྣང་བའི་ཕྱིར་ཏེ། རྗེས་དཔག་ལ་གསལ་བར་སྣང་བའི་ཕྱིར་ཏེ། རྗེས་དཔག་དེས་ཁྱོད་གསལ་བར་རྟོགས་པའི་ཕྱིར་ཏེ། དེས་གསལ་བ་ཡིན་པར་རྟོགས་པའི་ཕྱིར་རོ། ། ཞེས་སྨྲས་ན་ཁྱོད་རང་ལའང་འཁོར་གསུམ་བཟློག་པར་འགྱུར་རོ་ཟེར་ན། འོ་ན་དོན་གྱི་རིགས་པ་འདི་གསན་ཅིག ། དོན་བྱེད་ནུས་པ་ཆོས་ཅན། གཞན་སེལ་ཡིན་པར་ཐལ། རྣམ་གཅོད་ཡིན་པའི་ཕྱིར། ཁྱབ་པ་དངོས།
རྟགས་དེར་ཐལ། ཁྱོད་དོན་གྱི་རྣམ་གཅོད་ཡིན་པའི་ཕྱིར་ཏེ། ཁྱོད་དོན་གྱི་མི་ལྡན་རྣམ་གཅོད་སོགས་གསུམ་ཀ་ཡིན་པའི་ཕྱིར་ཏེ། ཁྱོད་དངོས་པོ་ལ་མི་ལྡན་རྣམ་གཅོད་སོགས་གསུམ་ཀ་ཡིན་པའི་ཕྱིར་ཏེ། ཁྱོད་དངོས་པོའི་མཚན་ཉིད་ཡིན་པའི་ཕྱིར། ཁྱབ་སྟེ། སྡེ་བདུན་རབ་གསལ་ལས། མཚན་མཚོན་རྣམ་དག་ཡིན་ན་བརྗོད་བྱ་དོན་གྱི་རྣམ་གཅོད་གསུམ་ཚང་དགོས་པའི་ཕྱིར་དང་། ཞེས་སོགས་བཤད་པའི་ཕྱིར་དང་། རིགས་གཏེར་རྩ་བར།
སྒྲ་དང་དོན་གྱི་རྣམ་གཅོད་ཀུན། ། གསུམ་པོ་འདི་ལས་གཞན་ཡོད་མིན། ། ཞེས་བཤད་པའི་ཕྱིར། གལ་ཏེ་དོན་གྱི་རྣམ་གཅོད་ཡིན་པའི་ཕྱིར་ལ་མ་ཁྱབ་ཟེར་ན། འོ་ན་རྣམ་གཅོད་དེ་ལ་སྒྲའི་རྣམ་དཔྱོད་དང་། དོན་གྱི་རྣམ་གཅོད་གཉིས་བཤད་པ་མི་འཐད་པར་ཐལ། སྒྲའི་རྣམ་གཅོད་ཡིན་ན་ཡང་རྣམ་གཅོད་མ་ཡིན་དགོས། དོན་གྱི་རྣམ་གཅོད་ཡིན་ན་ཡང་རྣམ་གཅོད་མ་ཡིན་དགོས་པའི་ཕྱིར། མ་ཁྱབ་ཟེར་ན། ཁྱེད་ལ་ནང་འགལ་ཏེ།
འོ་ན་མི་ལྡན་རྣམ་གཅོད་ཀྱི་ངག་ཆོས་ཅན། རྣམ་གཅོད་མ་ཡིན་པར་ཐལ། སྒྲའི་རྣམ་གཅོད་ཡིན་པའི་ཕྱིར་ཏེ། རྣམ་གཅོད་ཀྱི་ངག་ཡིན་པའི་ཕྱིར། འདོད་ན་ཡིན་པར་ཐལ། སྤྱི་མཚན་ཡིན་པའི་ཕྱིར། གསུམ་ཆར་དྲན་པར་གྱིས་ཤིག ། ཡང་དོན་བྱེད་མི་ནུས་པ་ཆོས་ཅན། རྣམ་གཅོད་མིན་པར་ཐལ། དོན་གྱི་རྣམ་གཅོད་ཡིན་པའི་ཕྱིར།
ཁྱབ་པ་དངོས། རྟགས་དེར་ཐལ། ཁྱོད་དོན་གྱི་རྣམ་གཅོད་གསུམ་ཆར་ཡིན་པའི་ཕྱིར་ཏེ། མཚན་ཉིད་ཡིན་པའི་ཕྱིར་རོ། ། ཁྱབ་པ་འདི་རང་རེ་གཉིས་ཆར་ལ་མཐུན་པར་གྲུབ་པོ། ། གོང་གི་རྟགས་དང་པོ་མ་གྲུབ་ན་དེར་ཐལ། སྒྲའི་རྣམ་གཅོད་ཡིན་ན། སྒྲ་ཡིན་དགོས། སྒྲ་ཡིན་ན་རྣམ་གཅོད་མ་ཡིན་དགོས་པའི་ཕྱིར་རོ། ། ཡང་དོན་བྱེད་ནུས་པ་ཆོས་ཅན།
སྤྱི་མཚན་ཡིན་པར་ཐལ། ལྡོག་པ་ཡིན་པའི་ཕྱིར་ཏེ། གཞི་ལྡོག ། རང་ལྡོག ། དོན་ལྡོག་གསུམ་ཆར་ཡིན་པའི་ཕྱིར་ཏེ། རིམ་བཞིན། ཤེས་བྱའི་གཞི་ལྡོག་ཡིན་པའི་ཕྱིར་དང་། དོན་བྱེད་ནུས་པའི་རང་ལྡོག་ཡིན་པའི་ཕྱིར་དང་། དངོས་པོའི་དོན་ལྡོག་ཡིན་པའི་ཕྱིར་རོ། ། ཀུན་མཁྱེན་ཆེན་པོ་འདིས་ལྡོག་པ་ཡིན་ན་སྤྱི་མཚན་ཡིན་པས་ཁྱབ་པ་འཆའ་བའི་ཚེ།
གཞུང་ལུགས་ཀྱི་དོན་ལ་ཞུགས་པ་འདྲ་ཡང་། འདི་གསུམ་ལ་རྟགས་མ་གྲུབ་ཀྱི་ལན་མ་ཐེབས་པར། གོང་གི་དེར་མ་ཁྱབ་གསུང་དགོས་པ་བྱུང་བའི་ཚེ། སེང་གེའི་ཝ་སྐད་ཤོར་པ་ལགས་སོ། ། རྟགས་མ་གྲུབ་ཀྱི་ལན་ནི་ཁྱེད་ཀྱིས་མི་ཐེབས་ཏེ། མི་སླུ་བའི་རིག་པ། ཚད་མའི་དོན་ལྡོག་ཡིན་པ་སོགས་སུ་ཁྱེད་རང་གིས་བཤད་པའི་ཕྱིར་རོ། ། དཔལ་ཤཱཀྱ་མཆོག་ལྡན་གྱིས་རྟོག་སྙིང་ལས། འདི་གསུམ་ལ་རྟགས་མ་གྲུབ་ཀྱི་ལན་མཛད་ནས། ལྡོག་པ་གསུམ་པོ་དེའི་མཚན་ཉིད་ནི།
སེལ་ངོར་དངོས་པོ་མིན་པ་རྣམ་པར་བསལ་ཙམ་དེ། དངོས་པོའི་རང་ལྡོག ། སེལ་ངོར་དོན་བྱེད་མི་ནུས་པ་རྣམ་པར་བསལ་ཙམ་དེ། དངོས་པོའི་དོན་ལྡོག ། དེའི་སྟེང་དུ་ཤེས་བྱ་མ་ཡིན་པ་རྣམ་པར་བསལ་བ་ལ་སོགས་པའི་ཆོས་སོ་སོ་བ་རྣམས་ནི། དེའི་གཞི་ལྡོག་ཡིན་ནོ་ཞེས་བཤད་དོ། ། བཟང་ཁམས་ཤིན་ཏུ་ཆེ་མོད། རིགས་པའི་འཕྲང་ལས་ནི་མི་ཐར་ཏེ། རྟོག་ངོར་དངོས་པོ་མིན་པ་རྣམ་པར་བསལ་ཙམ་ཆོས་ཅན། ཁྱོད་དངོས་པོ་མ་ཡིན་པ་ལས་ལོག་ཙམ་ཡིན་པར་ཐལ་བ་དང་།
ཁྱོད་དངོས་པོ་དང་གཅིག་ཡིན་པར་ཐལ། ཁྱོད་དངོས་པོའི་རང་ལྡོག་ཡིན་པའི་ཕྱིར། ཡང་རྟོག་ངོར་དོན་བྱེད་མི་ནུས་པ་རྣམ་པར་བསལ་ཙམ་ཆོས་ཅན། དངོས་པོའི་མཚན་ཉིད་ཡིན་པར་ཐལ། ཁྱོད་དངོས་པའི་དོན་ལྡོག་ཡིན་པའི་ཕྱིར། ཡང་སེལ་ངོར་བུམ་པ་མིན་པ་རྣམ་པར་བསལ་ཙམ་ཆོས་ཅན། ཁྱོད་དངོས་པོའི་མཚན་གཞི་ཡིན་པར་ཐལ། ཁྱོད་དངོས་པའི་གཞི་ལྡོག་ཡིན་པའི་ཕྱིར། ཐལ་འགྱུར་འདི་བཞིའི་ཁྱབ་པ་ཁོ་བོས་མཁས་པའི་མདུན་སར་བཅས་ཤིང་། རྟགས་བཞི་དངོས།
འདོད་ལན་བཞི་མི་ཐེབས་ཏེ། ཁྱོད་སྤྱི་མཚན་ཡིན་པའི་ཕྱིར་རོ། ། གཞན་སེལ་འདིའི་རྣམ་གཞག་ལ་དཔལ་ཤཱཀྱ་མཆོག་ལྡན་གྱིས་རྟོག་སྙིང་ལས། རང་གི་ཡུལ་ཅན་གྱི་སྒྲ་དང་རྣམ་པར་རྟོག་པ་དོན་མཐུན་གྱིས་ལོག་ཕྱོགས་རྣམ་པར་བསལ་བའི་ཚུལ་གྱིས་ཡུལ་དུ་བྱེད་པའི་བློ་ཆོས། གཞན་སེལ་གྱི་མཚན་ཉིད། དེ་ལ་རང་གི་མཚན་ཉིད་ཀྱི་སྒོ་ནས་དངོས་པོའི་གཞན་སེལ་དང་། དངོས་མེད་ཀྱི་གཞན་སེལ་གཉིས། མཚན་ཉིད་རིམ་པ་བཞིན་རང་གི་ཡུལ་ཅན་སྒྲ་རྟོག་གིས་དོན་བྱེད་མི་ནུས་པ་དང་། ནུས་པ་རྣམ་པར་བསལ་བའི་ཚུལ་གྱིས་ཡུལ་དུ་བྱེད་པའི་བློ་ཆོས་སོ། ། རྟེན་གྱི་སྒོ་ནས་དངོས་པོ།
དངོས་མེད། གཉིས་ཀ་ལ་བརྟེན་པའི་སྒྲ་དོན་གསུམ། ཡུལ་ཅན་གྱི་སྒོ་ནས་བློ་སེལ་དང་སྒྲ་སེལ་གཉིས་ཞེས་སོགས་དང་། སྒྲུབ་པ་ལ་སྣང་བའི་སྒྲུབ་པ་དང་སེལ་བའི་སྒྲུབ་པ་གཉིས་ལས། དང་པོ་དེས། སྣང་འཇུག་དང་སྒྲུབ་འཇུག་གི་དུས་ཀྱི་སྒྲུབ་པའི་གོ་ཆོད་ཀྱང་། དགག་སྒྲུབ་གཉིས་ཀྱི་ཟླས་ཕྱེ་བའི་སྒྲུབ་པའི་གོ་མི་ཆོད། དགག་པ་ལ་མ་ཡིན་དགག་དང་། མེད་དགག་གཉིས་ཡོད་པའི་མ་ཡིན་དགག་དེ་སེལ་བའི་སྒྲུབ་པ་ཡིན་ཡང་། སྤྱིར་དགག་པ་གོ་ཆོད་པོ་ཡིན་པའི་ཕྱིར་ན།
གཞན་སེལ་ལམ་སྤྱི་མཚན་ཡིན་ན། དགག་པ་ཡིན་པས་ཁྱབ་ཅེས་སོགས་བྲིས་སོ། ། འོ་ན་ཁྱོད་ལ་ཡང་། གཞན་སེལ་ཡིན་ན། དངོས་པོའི་གཞན་སེལ་དང་། དངོས་མེད་ཀྱི་གཞན་སེལ་གང་རུང་ཡིན་དགོས་པར་ཐལ། གཞན་སེལ་ལ་དེ་གཉིས་སུ་གྲངས་ངེས་པའི་ཕྱིར། འདོད་ན་ཤེས་བྱ་ཆོས་ཅན་གྱིས་ཤོག ། འདོད་ན་མ་ཡིན་པར་ཐལ། ཁྱོད་གཞན་སེལ་དེ་གཉིས་གང་རུང་མིན་པའི་གཞན་སེལ་ཕུང་པོ་གསུམ་པ་ཡིན་པའི་ཕྱིར།
རྟགས་དེར་ཐལ། ཁྱེད་རང་གིས་རིགས་གཏེར་ཊཱིཀྐར། མེད་པ་གཞན་སེལ་མེད་དགག་ཏུ། ། བཤད་པ་ལྟར་ན་ཤེས་བྱ་སོགས། ། མ་ཡིན་དགག་གི་ཁྱད་པར་འགའ། ། གཉིས་པོར་བསྡུས་ནུས་མིན་པ་ཡི། ། ཕུང་གསུམ་པ་རྣམས་དངོས་པོ་དང་། ། དངོས་མེད་དང་ནི་གཉིས་ཀ་ལ། ། བརྟེན་པའི་སྒྲ་དོན་ཞེས་བྱ་བ། ། རྣམ་གསུམ་བཤད་པ་དེར་འདུས་སོ། །
ཞེས་བཤད་པའི་ཕྱིར་རོ། ། དེས་ན་མཁས་པ་གོ་ཤཱག་རྣམ་གཉིས་ཀྱིས། དངོས་མེད་ཀྱི་གཞན་སེལ་དང་། མེད་དགག་གི་གཞན་སེལ་དོན་གཅིག་ཏུ་མཛད་པས། རང་ཉིད་ལ་དཀའ་གནད་དུ་མ་ཤར་བའི་ཚེ། དཔལ་ཤཱཀྱ་མཆོག་ལྡན་གྱིས། དཀའ་གནད་དེ་གསལ་པོར་གཟིགས་ཏེ་ཐོག་མར། སེལ་བ་ལ་ནི་སེལ་ངོ་ཡི། ། དངོས་དང་དངོས་མེད་རྣམ་གཉིས་པོ། ། ཡོད་དང་མེད་པའི་གཞན་སེལ་ལོ། །
དེ་ཕྱིར་སེལ་ངོའི་ཆོས་ཐམས་ཅད། ། ཡོད་མེད་གཞན་སེལ་གཉིས་སུ་བསྡུས། ། ཞེས། གཞན་སེལ་ཡིན་ན་ཡོད་མེད་གཉིས་ཀྱི་གཞན་སེལ་གཉིས་པོ་གང་རུང་ཡིན་པས་ཁྱབ་པ་བཅས་མ་ཐག་ཏུ། མེད་པ་གཞན་སེལ་དང་མེད་དགག་གི་གཞན་སེལ་དོན་གཅིག་ཏུ་ཁས་བླངས་པའི་ནང་འགལ་བསྟན་པའི་མོད་ལ། དེ་གཉིས་གང་རུང་དུ་མ་འདུས་པའི་གཞན་སེལ་ཕུང་པོ་གསུམ་པ་ཞིག་ཀྱང་ཁས་ལེན་ཞེས་སྨྲ་དགོས་པ་བྱུང་བ་ནི། ཝ་སྐད་རང་ཤུགས་ལ་ཤོར་བའོ། ། འོ་ན་ཁྱོད་རང་ཇི་ལྟར་སྨྲ་སྙམ་ན། སྔར་གཞུང་གི་སྐབས་སུ་བཤད་པ་ལས་ཕལ་ཆེར་རྟོགས་ནུས་མོད། གོ་བདེ་བར་ཅུང་ཟད་བཤད་ན།
ཡུལ་སྣང་སེལ་བཤད་པ་དང་། ཡུལ་ཅན་འཇུག་པ་རྣམ་གཉིས་བཤད་པའོ། ། དང་པོ་ལ། སྤྱིར་སྣང་བ་ཙམ་ནི། རྟོག་མེད་ཀྱི་སྣང་ཡུལ་ལ་འཇོག་པས་ཤེས་བྱ་དང་དོན་གཅིག་ཀྱང་། སྣང་སེལ་གྱི་ཟླས་ཕྱེ་བའི་སྣང་བ་ནི། རྟོག་མེད་ཤེས་པའི་འཛིན་སྟངས་ལ་འཇོག་པར་བཤད་ཟིན་ཏོ། ། སེལ་བ་ལ་མཚན་ཉིད་རྣམ་གྲངས་དབྱེ་བ་གསུམ་གྱི། དང་པོ་ནི། གཞན་ལྡོག་དེ་སེལ་བའི་མཚན་ཉིད།
གཉིས་པ་རྣམ་གྲངས་ནི། མིང་གི་རྣམ་གྲངས་ཙམ་ལ། སེལ་བ། གཞན་སེལ། གཞན་ལྡོག ། སྤྱི་མཚན། སྤྱི། སྒྲ་དོན། འདྲེས་པ། འབྲེལ་པ།
རྣམ་གཅོད། ལྡོག་པ་ལ་སོགས་པ་རྣམས། རྩ་འགྲེལ་གྱི་སྒྲ་ཟིན་ལྟར་ཁས་ལེན་ལ། དང་པོ་བཞི་དོན་གཅིག་ཡིན་ཡང་། ལྷག་མ་རྣམས་མ་ཡིན་ཏེ། སྐབས་སོ་སོར་ཕྱེད་དགོས་པའི་ཕྱིར་རོ། ། གསུམ་པ་དབྱེ་བ་ལ། མིང་ཙམ་གྱི་དབྱེ་བ་དང་། དགག་བྱའི་སྒོ་ནས་དབྱེ་བ་གཉིས། དང་པོ་ལ།
བློའི་གཞན་སེལ། དོན་རང་མཚན་གྱི་གཞན་སེལ། མེད་དགག་གི་གཞན་སེལ་དང་གསུམ། དང་པོ་ལ། མཚན་ཉིད་དབྱེ་བ་གཉིས། དང་པོ་ནི། རང་གི་ཡུལ་ཅན་གྱི་སྒྲ་རྟོག་གིས་དངོས་འགལ་བཅད་པའི་ཆ་ནས་བཞག་པའི་སྒྲ་དོན་དེ་དེའི་མཚན་ཉིད། བློ་སེལ། སྒྲ་སེལ། དོན་སྤྱི།
སྒྲ་སྤྱི། སྒྲ་དོན་རྣམས་དོན་གཅིག ། གཉིས་པ་ལ་དབྱེ་ན་དངོས་པོ་ལ་བརྟེན་པའི་བློའི་གཞན་སེལ་དང་། དངོས་མེད་ལ་བརྟེན་པའི་བློའི་གཞན་སེལ་གཉིས། དེ་གཉིས་ལ་མཚན་ཉིད། རྣམ་གྲངས། དབྱེ་བ། མཚན་གཞིའི་སྟེང་དུ་གནད་ཀྱི་སྙིང་པོ་བསྡུ་བ་དང་བཞི། དང་པོ་ནི། དངོས་པོ་ལ་བརྟེན་པའི་སྒྲ་དོན།
ཡང་ན་རང་འཛིན་རྟོག་པ་ལ་དངོས་པོའི་རྣམ་པ་ཅན་དུ་སྣང་བའི་སྒྲ་དོན་དེ།

དངོས་པོ་ལ་བརྟེན་པའི་བློའི་གཞན་སེལ་གྱི་མཚན་ཉིད། གཉིས་པའི་མཚན་ཉིད་དེ་ལས་བཟློག་ཏེ་ཤེས་སོ། ། གཉིས་པ་རྣམ་གྲངས་ལ། དངོས་པོ་ལ་བརྟེན་པའི་བློའི་གཞན་སེལ། དངོས་པོའི་གཞན་སེལ། ཡོད་པ་གཞན་སེལ་གསུམ་དོན་གཅིག ། དངོས་མེད་ལ་བརྟེན་པའི་བློའི་གཞན་སེལ། དངོས་མེད་ཀྱི་གཞན་སེལ། མེད་པ་གཞན་སེལ་གསུམ་དོན་གཅིག ། འདིར་དངོས་པོའི་གཞན་སེལ་དང་། སྒྲུབ་པའི་གཞན་སེལ་དོན་མི་གཅིག་ཏེ།
དངོས་པོའི་གཞན་སེལ་ཡིན་ན། བློ་སེལ་ཡིན་པས་ཁྱབ་ཀྱང་། སྒྲུབ་པའི་གཞན་སེལ་ལ་མ་ཁྱབ་པའི་ཕྱིར་རོ། ། དངོས་མེད་ཀྱི་གཞན་སེལ་ཡིན་ན། དགག་པའི་གཞན་སེལ་མ་ཡིན་དགོས་ཏེ། དངོས་མེད་ཀྱི་གཞན་སེལ་ཡིན་ན། བློ་སེལ་ཡིན་དགོས། གཅིག་ཤོས་ལ་དེ་མིན་དགོས་པའི་ཕྱིར་རོ། ། གསུམ་པ་དབྱེ་བ་ལ། དངོས་པོའི་གཞན་སེལ་ལ།
མངོན་ལྐོག་གི་དངོས་པོ་ལ་བརྟེན་པའི་གཞན་སེལ་གཉིས། དང་པོ་ནི། རང་འཛིན་རྟོག་པ་འདྲེན་བྱེད་མངོན་སུམ་གྱིས་དྲངས་པའི་རྟོག་པའི་ཡུལ་དུ་གྱུར་པའི་དོན་དམ་གྱི་རྣམ་པ་ལ་བྱེད། གཉིས་པ་དེ་ལ། རྗེས་དཔག ། ལོག་ཤེས། ཐེ་ཚོམ་གྱི་འཇུག་ཚུལ་ལས་ཕྱེ་བའི་གཞན་སེལ་གསུམ། གཉིས་པའི་མཚན་གཞི་ལ། སྡེ་བདུན་རབ་གསལ་ལས། སྒྲ་རྟག་འཛིན་རྟོག་པ་ལ་སྒྲ་མི་རྟག་པ་བཅད་པའི་སྒོ་ནས་སྒྲ་རྟག་པར་སྣང་བ་ལྟ་བུའོ། །
ཞེས་གསུངས་པ་ནི། མི་འཐད་དེ། དབྱེ་བ་གསུམ་པོ་དེ། དངོས་པོའི་གཞན་སེལ་གྱི་དབྱེ་བ་གང་ཞིག ། གང་གི་མཚན་གཞི་དེ་དེ་མིན་པའི་ཕྱིར་རོ། ། དེས་ན་རིམ་བཞིན། བུམ་ལྡན་གྱི་གཞིར་བུམ་པ་ཡོད་པར་འཛིན་པའི་རྗེས་དཔག་ལ་སྣང་བའི་བུམ་པ་ཡོད་པའི་དོན་སྤྱི་ལྟ་བུ་དང་། བུམ་པས་ས་དག་པའི་ས་ཕྱོགས་སུ་བུམ་པ་ཡོད་པར་འཛིན་པའི་རྟོག་པ་ལ་སྣང་བའི་བུམ་པ་ཡོད་པའི་དོན་སྤྱི་ལྟ་བུ་དང་། བུམ་པ་ཡོད་མེད་ཐེ་ཚོམ་ཟ་བའི་ཐེ་ཚོམ་ལ་སྣང་བའི་བུམ་པ་ཡོད་པའི་དོན་སྤྱི་ལྟ་བུའོ། ། དངོས་མེད་ལ་བརྟེན་པའི་བློའི་གཞན་སེལ་ལ་དབྱེ་ན་དགག་བྱ་ཤེས་བྱ་ལ་སྲིད་མི་སྲིད་གཉིས་སོ། །
བཞི་པ་གནད་བསྡུ་བ་ནི། བུམ་པའི་དོན་སྤྱི་དང་། བུམ་མིན་གྱི་དོན་སྤྱི་ལྟ་བུའི་སྟེང་དུ། བློ་སེལ་སྤྱི་དང་། དབྱེ་བ་གཉིས་པོ་དེ་གཏན་ལ་ཕབ་པར་བྱ་སྟེ། བུམ་པའི་དོན་སྤྱི་དེ་ལ། གཞན་སེལ། སེལ་བ། རྣམ་གཅོད། ཅེས་བྱ་སྟེ།
བསལ་གཞི་བུམ་པའི་སྟེང་དུ། སེལ་བྱེད་སྒྲ་དང་རྟོག་པས། བསལ་བྱ་བུམ་མིན་བསལ་བ་ལ་ལྟོས་ཏེ་བཞག་པའི་སྒྲོ་བཏགས་ཡིན་པའི་ཕྱིར། དེའི་ཚེ་ན། སེལ་བྱེད་སྒྲ་རྟོག་དང་། བསལ་གཞི་བུམ་པ་ལྟ་བུ་ནི། གཞན་སེལ་མིན་ཏེ། རང་མཚན་ཡིན་པའི་ཕྱིར། བུམ་པ་བུམ་མིན་པ་སྟོང་ཙམ་ནི། གཞན་སེལ་ཡིན་ཡང་།
བློ་སེལ་མིན་ཏེ། ཡུལ་ཅན་སྒྲ་རྟོག་གིས་བསལ་བྱ་བསལ་བ་ལ་མ་ལྟོས་པའི་ཕྱིར། དེ་བཞིན་དུ་བུམ་པའི་དོན་སྤྱི་དེ་ལ་གཞན་ལྡོག་དང་ལྡོག་པ་ཞེས་བྱ་སྟེ། བུམ་འཛིན་རྟོག་པ་ལ་བུམ་མིན་ལས་ལྡོག་པ་ལྟ་བུར་སྣང་བའི་ཕྱིར། དོན་སྤྱི་ཞེས་བྱ་སྟེ། དོན་ལྟོ་ལྡིར་བ་ལྟ་བུའི་རྣམ་པར་སྣང་བའི་ཕྱིར། སྒྲ་སྤྱི་ཞེས་བྱ་སྟེ། ལྟོ་ལྡིར་བ་ལ་བུམ་པ་ཞེས་བརྗོད་པའི་སྒྲ་རྟོག་གི་རྗེས་སུ་འབྲང་བའི་ཕྱིར། དེ་བཞིན་དུ་འདྲེས་པ་དང་འབྲེལ་བ་དང་སྤྱི་མཚན་ཞེས་བྱ་སྟེ། བུམ་འཛིན་རྟོག་པ་ལ་བུམ་གསལ་རྣམས་གཅིག་ཏུ་འདྲེས་པ་ལྟ་བུར་སྣང་བ་སོགས་ཀྱི་ཕྱིར་རོ། །
བྱེ་བྲག་ཏུ་འདི་ལ་དངོས་པོའི་གཞན་སེལ་ལམ། ཡོད་པ་གཞན་སེལ་ཞེས་བྱ་སྟེ། བུམ་འཛིན་རྟོག་པ་ལ་དོན་བྱེད་མི་ནུས་པ་བཅད་ནས། དོན་བྱེད་ནུས་པ་བུམ་པ་ལྟ་བུའི་རྣམ་པར་སྣང་བའི་ཕྱིར་རོ། ། དེ་ལ་དངོས་པོ་ལ་བརྟེན་པའི་གཞན་སེལ་ཞེས་བྱ་སྟེ། དེ་འཇོག་པའི་གཞི་འམ་རྟེན་བུམ་པ་དེ་དངོས་པོ་ཡིན་པའི་ཕྱིར་རོ། ། གནད་དེ་བཞིན་དུ། བུམ་པ་མིན་པའི་དོན་སྤྱི་དེ་ལ། སྤྱིར་གཞན་སེལ་སོགས་སུ་འཇོག་པའི་ཤེས་བྱེད་སྔ་མ་དང་འདྲ་ལ། བྱེ་བྲག་ཏུ་འདི་ལ་དངོས་མེད་ཀྱི་གཞན་སེལ་ཞེས་བྱ་སྟེ།
བུམ་པ་མིན་པ་འཛིན་པའི་རྟོག་པ་ལ། བུམ་པ་མིན་པ་དེ། དངོས་མེད་ཀྱི་རྣམ་པར་སྣང་བའི་ཕྱིར་དང་། དངོས་མེད་ལ་བརྟེན་པའི་གཞན་སེལ་ཞེས་བྱ་སྟེ། འཇོག་གཞི་བུམ་མིན་དེ་དངོས་མེད་ཡིན་པའི་ཕྱིར་རོ། ། དེས་ན། བསལ་གཞི་བུམ་མིན་གྱི་སྟེང་དུ། སེལ་བྱེད་བུམ་མིན་བརྗོད་པའི་སྒྲ་དང་རྟོག་པས་བསལ་བྱ་བུམ་པ་བསལ་བའི་ཚེ་ན་སེལ་བྱེད་སྒྲ་རྟོག་རང་མཚན་ཡིན་པ་དང་། བསལ་གཞི་བུམ་མིན་མེད་དགག་ཡིན་པས་བློ་སེལ་དུ་མི་རུང་ལ། སེལ་བྱེད་སྒྲ་རྟོག་གིས་བུམ་པ་བཅད་ཙམ་ལ་ལྟོས་ཏེ་བཞག་པའི་སྒྲ་སྤྱི་འམ་དོན་སྤྱི་ནི།
སྒྲའི་གཞན་སེལ་དང་བློའི་གཞན་སེལ་ཞེས་འཇོག་པ་ཡིན་ནོ། ། དཔལ་འབུམ་ཕྲག་གསུམ་པའི་དགོངས་པ་རྫོགས་པར་གྱུར་ཅིག ། གཉིས་པ་དོན་རང་མཚན་གྱི་དངོས་པོ་གཞན་སེལ་དང་དངོས་པོ་དོན་གཅིག་ཅིང་། དེ་ཡིན་ན་གཞན་སེལ་ཡིན་པས་ཁྱབ་པོ། གསུམ་པ་མེད་དགག་གི་གཞན་སེལ་འོག་ནས་འཆད། གཉིས་པ་དགག་བྱའི་སྒོ་ནས། མ་ཡིན་དགག་གི་གཞན་སེལ་དང་། མེད་དགག་གི་གཞན་སེལ་གཉིས། དེ་གཉིས་ལ་མཚན་ཉིད། རྣམ་གྲངས།
མཚན་གཞི་དང་གསུམ་མོ། ། དང་པོ་ནི། རང་གི་དགག་བྱ་བཀག་ཤུལ་དུ་ཆོས་གཞན་སྒྲུབ་པ་དངོས་སུ་མི་འཕན་པ་དང་། འཕེན་པ་དེ་གཉིས་ཀྱི་མཚན་ཉིད་དོ། ། གཉིས་པ་རྣམ་གྲངས་ནི། མ་ཡིན་དགག ། མ་ཡིན་དགག་གི་གཞན་སེལ། སྒྲུབ་པའི་གཞན་སེལ། སེལ་བའི་སྒྲུབ་པ། དགག་སྒྲུབ་གཉིས་ཚོགས་པ་དང་ལྔ་དོན་གཅིག །
མེད་དགག ། མེད་དགག་གི་གཞན་སེལ། དགག་པའི་གཞན་སེལ། སེལ་བའི་དགག་པ། དགག་རྐྱང་དང་ལྔ་དོན་གཅིག ། དེ་ལྟར་འཐད་དེ། རང་འགྲེལ་ལས། དེས་ན་སེལ་བའི་དགག་སྒྲུབ་གཉིས་དང་། མེད་དགག་མ་ཡིན་དགག་དོན་གཅིག་གོ། ། ཅེས་དང་།
དཔེར་ན་བུམ་པ་མེད་པ་དང་བུམ་པ་མེད་པའི་ས་ཕྱོགས་ལྟ་བུ་དགག་པ་རྐྱང་པ་དང་། དགག་སྒྲུབ་ཚོགས་པའོ། ། ཞེས་བཤད་པའི་ཕྱིར། དེས་ན་རང་ལུགས་པ་ཁ་ཅིག་ཀྱང་། སྤྱི་མཚན་ཡིན་ན་གཞན་སེལ་ཡིན་པའི་ཁྱབ་པ་བློར་མི་ཤོང་ཞིང་། སྒྲུབ་པ་ཡིན་ན་མ་ཡིན་དགག་ཡིན་པས་ཁྱབ་པ་ལ་འཆོར་ཆས་བྱེད་པ་ནི། རང་གཞན་གྱི་གྲུབ་མཐའི་རྣམ་དབྱེ་མ་ཕྱེད་ཅིང་། མ་ཡིན་དགག་གི་གཞན་སེལ་ཅི་ལ་ཟེར་མིང་དོན་མ་འཕྲོད་པའི་རྣམ་འགྱུར་ཡིན་པས་སྨྲ་བ་ཉུང་ན་མཛེས་སོ། ། དེས་ནས་གཞན་སེལ་བརྟག་པའི་དངོས་བསྟན་གྱི་ཡོད་མེད་ཀྱི་གཞན་སེལ་གཉིས་ཆར། བློ་སེལ་ཁོ་ན་ཡིན་པས་འདིའི་མེད་པ་གཞན་སེལ་དང་།
མེད་དགག་གི་གཞན་སེལ་འགལ་བ་ཁོ་ན་ཡིན་པའི་ཕྱིར་ན། དོན་གཅིག་ཏུ་འཁྲུལ་བར་དམིགས་ལ། གཞན་སེལ་བརྟག་པ་འདིར་མེད་དགག་དང་མ་ཡིན་དགག་གཉིས་མི་འཆད་པ་ནི། མཚན་ཉིད་བརྟག་པར། སྣང་བ་དངོས་པོའི་ཡུལ་ཅན་ཡིན། ། སེལ་བ་ལ་ནི་དགག་སྒྲུབ་གཉིས། ཞེས་འཆད་པ་ལ་དགོངས་སོ་ཞེས་དཔལ་འབུམ་ཕྲག་གསུམ་པས། འཇམ་མགོན་ས་སྐྱ་པའི་དགོངས་དོན་གསལ་བར་བྱེད་པ་འདི་ཁོ་བོས་བློ་གྲོས་ཀྱིས་རྟོགས་པ་ཡིན་ནོ། ། དོན་དེ་དག་ལ་བློ་ཆུང་གིས་དོགས་པ་འདི་ལྟར་སྤངས་དགོས་ཏེ། འོ་ན་དངོས་མེད་དངོས་མེད་དུ་འཛིན་པའི་ཆོས་ཀྱི་སྟོང་བ་ཆོས་ཅན།
བློ་སེལ་ཡིན་པར་ཐལ། དངོས་མེད་ཀྱི་གཞན་སེལ་ཡིན་པའི་ཕྱིར་ཏེ། དངོས་མེད་ཀྱི་མེད་དགག་གི་གཞན་སེལ་ཡིན་པའི་ཕྱིར་རོ། ། ཡང་བུམ་པ་ཆོས་ཅན། བློ་སེལ་ཡིན་པར་ཐལ། དངོས་པོའི་གཞན་སེལ་ཡིན་པའི་ཕྱིར་ཏེ། དོན་རང་མཚན་གྱི་གཞན་སེལ་གང་ཞིག ། དོན་རང་མཚན་དང་དངོས་པོ་དོན་གཅིག་པའི་ཕྱིར་ཟེར་ན། བརྡ་ཆད་ཀྱི་བཞག་མཚམས་མི་འདྲ་སྟེ། ཁྱོད་རང་ལ་དོན་རང་མཚན་མིན་པའི་ཆོས་ཀྱིས་སྟོང་བ་ཆོས་ཅན།
དོན་རང་མཚན་གྱི་གཞན་སེལ་ཡིན་པར་ཐལ། དེའི་མེད་དགག་གི་གཞན་སེལ་ཡིན་པའི་ཕྱིར། ཡང་བུམ་པ་ཆོས་ཅན། མི་རྟག་པའི་གཞན་སེལ་ཡིན་པར་ཐལ། དོན་རང་མཚན་གྱི་གཞན་སེལ་གང་ཞིག ། དེ་གཉིས་དོན་ཅིག་པའི་ཕྱིར་རོ། ། འདོད་ན། གཞན་སེལ་ཡིན་པར་ཐལ་ལོ། ། ཞེས་སོགས་མཚུངས་སོ། ། ཡང་བུམ་པ་མེད་པའི་ས་ཕྱོགས་ཆོས་ཅན།
མ་ཡིན་དགག་གི་གཞན་སེལ་ཡིན་པར་ཐལ། མ་ཡིན་དགག་ཡིན་པའི་ཕྱིར། དེ་དེར་ཐལ། རང་འགྲེལ་ལས། དཔེར་ན་བུམ་པ་མེད་པ་དང་། བུམ་པ་མེད་པའི་ས་ཕྱོགས་ལྟ་བུ་དགག་པ་རྐྱང་པ་དང་། དགག་སྒྲུབ་ཚོགས་པའོ། ། ཞེས་བཤད་པའི་ཕྱིར་རོ། ། ཡང་བུམ་པའི་དོན་སྤྱི་ཆོས་ཅན། དགག་སྒྲུབ་གཉིས་ཀྱི་གཞི་མཐུན་ཡིན་པར་ཐལ།
དགག་སྒྲུབ་གཉིས་ཚོགས་པ་ཡིན་པའི་ཕྱིར་ཏེ། མ་ཡིན་དགག་ཡིན་པའི་ཕྱིར་ཟེར་ན། སྔ་མ་དེའི་གཞུང་དེ་ལྟར་བཤད་པའི་ཕྱིར་ལ་མ་ཁྱབ་སྟེ། ལུང་དེའི་དོན་ནི། སེལ་ངོའི་བུམ་པ་མེད་པའི་ས་ཕྱོགས་དེ་མ་ཡིན་དགག་གི་མཚན་གཞིར་བསྟན་པ་ཡིན་པའི་ཕྱིར་ཏེ། སེལ་ངོའི་སྒྲུབ་པ་ངོས་འཛིན་པའི་སྐབས་ཡིན་པའི་ཕྱིར། ཐལ་འགྱུར་གཉིས་པ་དེ་ལ། རྟོག་སྙིང་ལས། འདོད་ལན་མཛད་ཀྱང་རང་ལུགས་མ་ཁྱབ་སྟེ། དགག་སྒྲུབ་གཉིས་ཚོགས་པའི་དོན་ནི།
དགག་པ་བཅད་པ་དང་། ཆོས་གཞན་འཕངས་པ་གཉིས་ཚོགས་པ་ལ་འཇོག་པའི་ཕྱིར་རོ། ། ཡང་རི་བོང་རྭའི་དོན་སྤྱི་ཆོས་ཅན། དངོས་པོའི་གཞན་སེལ་ཡིན་པར་ཐལ། བློའི་གཞན་སེལ་ཡིན་པ་གང་ཞིག ། དངོས་པོ་དེ་ལ་བརྟེན་པའི་གཞན་སེལ་མ་ཡིན་པའི་ཕྱིར། འདོད་ན་དེ་ཆོས་ཅན། ཁྱོད་གཞན་སེལ་དུ་འཇོག་པའི་གཞིར་གྱུར་པའི་དངོས་པོ་ཡོད་པར་ཐལ་ལོ་ཟེར་ན། འདིར་མ་ཁྱབ་བྱས་ན་ལེགས་ཏེ། དངོས་པོ་ལ་རྟེན་པའི་གཞན་སེལ་གྱི་སྒྲ་བཤད་ན་དེ་ལྟར་ཡིན་ཀྱང་།
སྒྲ་བཤད་ལ་ཁྱབ་པ་འཆའ་བ་མི་རིགས་པའི་ཕྱིར་རོ། ། རྟགས་ཕྱི་མ་མ་གྲུབ་ན ། དེ་ཆོས་ཅན ། ཁྱོད་མེད་པ་གཞན་སེལ་ཡོད་པ་གཅོད། ཅེས་པའི་སྐབས་ནས་དངོས་སུ་བསྟན་པའི་གཞན་སེལ་ཡིན་པར་ཐལ། དེའི་ཕྱིར། འདོད་ན་རི་བོང་རྭ་འཛིན་པའི་རྟོག་པ་ལ་རི་བོང་རྭ་དངོས་མེད་ཀྱི་རྣམ་པར་སྣང་བར་ཐལ་ལོ། ། ཡང་རང་གི་སྒྲུབ་བྱེད་ནི། སྤྱི་མཚན་ཡིན་ན། གཞན་སེལ་ཡིན་པས་ཁྱབ་པར་ཐལ།
ཤེས་བྱ་དེ། གཞན་སེལ་ཡིན་པའི་ཕྱིར་རོ། ། མ་གྲུབ་ན། དེ་ཆོས་ཅན། ཁྱོད་གཞན་སེལ་ཡིན་པར་ཐལ། ཁྱོད་མ་ཡིན་དགག་གི་གཞན་སེལ་ཡིན་པའི་ཕྱིར་ཏེ། སེལ་བའི་སྒྲུབ་པ་ཡིན་པའི་ཕྱིར་ཏེ། ཁྱོད་སྒྲུབ་པ་གང་ཞིག ། ཁྱོད་སྣང་བའི་སྒྲུབ་པ་མ་ཡིན་པའི་ཕྱིར། ཡང་དེ་ཆོས་ཅན།
ཁྱོད་མ་ཡིན་དགག་གི་གཞན་སེལ་ཡིན་པར་ཐལ། ཁྱོད་མ་ཡིན་དགག་ཡིན་པའི་ཕྱིར་ཏེ། མ་ཡིན་དགག་དང་། མེད་དགག་གང་རུང་གང་ཞིག ། མེད་དགག་མ་ཡིན་པའི་ཕྱིར། དང་པོ་དེར་ཐལ། སྤྱི་མཚན་ཡིན་པའི་ཕྱིར། དེས་ན། གཞན་སེལ་ཡིན་ན། མ་ཡིན་དགག་གི་གཞན་སེལ་དང་མེད་དགག་གི་གཞན་སེལ་གང་རུང་ཡིན་པས་ཁྱབ་སྟེ།
དེ་ཡིན་ན། མ་ཡིན་དགག་དང་མེད་དགག་གང་རུང་ཡིན་དགོས་པའི་ཕྱིར་རོ། ། བློའི་གཞན་སེལ་ཡིན་ན། མ་ཡིན་དགག་གི་གཞན་སེལ་ཡིན་དགོས་ཀྱང་། མ་ཡིན་དགག་གི་གཞན་སེལ་ཡིན་ན། དེ་ཡིན་མི་དགོས་ཏེ། དེ་ཡིན་ན་དངོས་པོའི་གཞན་སེལ་དང་། དངོས་མེད་ཀྱི་གཞན་སེལ་གང་རུང་ཡིན་དགོས་པའི་ཕྱིར་རོ། ། མ་གྲུབ་ན་ཤེས་བྱ་སོགས་ཆོས་ཅན་གྱིས་གཤོགས། ཡང་ཤེས་བྱའི་དོན་སྤྱི་ཆོས་ཅན།
དངོས་པོའི་གཞན་སེལ་ཡིན་པར་ཐལ། བློ་སེལ་གང་ཞིག ། དངོས་མེད་ཀྱི་གཞན་སེལ་མ་ཡིན་པའི་ཕྱིར། འདོད་ན། ཤེས་བྱ་འཛིན་པའི་རྟོག་པ་ལ་ཤེས་བྱ་དངོས་པོའི་རྣམ་པར་སྣང་བར་ཐལ་ལོ། ། ཕྱི་མ་མ་གྲུབ་ན་དེ་ཆོས་ཅན། ཁྱོད་དེ་མ་ཡིན་པར་ཐལ། ཁྱོད་དངོས་པོ་དང་དངོས་མེད་གཉིས་ཀ་ལ་བརྟེན་པའི་གཞན་སེལ་ཡིན་པའི་ཕྱིར་ཟེར་ན། འདིར་མ་ཁྱབ། བརྟེན་ཕྱིར་སྤྱི་དེའང་རྣམ་པ་གསུམ།
ཞེས་པ་ནི། རྟེན་ཆོས་ཅན་དེ་ལ་མཐའ་གཅིག་ཏུ་དངོས་པོ་ཡིན་པས་ཁྱབ་པ་དང་། དངོས་མེད་ཡིན་པས་ཁྱབ་པ་དང་དེ་གཉིས་ཀའི་ཆ་ཡོད་པ་དང་གསུམ་ཡོད་པའི་རྒྱུ་མཚན་གྱི་གསུམ་དུ་ཕྱེ་ཡང་། བསྡུས་ན་དངོས་པོ་ཡིན་མིན་གཉིས་སུ་འདུས་པའི་ཕྱིར་ཏེ། དངོས་པོ་དང་དངོས་མེད་ཀྱི་གཞན་སེལ་གཉིས་སུ་འདུས་པར་རིགས་གཏེར་ལས་བཤད་པའི་ཕྱིར། དེ་དག་ཀྱང་སྡོམ་གྱིས་སྡུས་ན། རིགས་གཏེར་འགྲེལ་མཛད་གོ་ཤཱག་རྣམ་གཉིས་ཀྱིས། ། དངོས་དང་དངོས་མེད་གཞན་སེལ་རྣམ་གཉིས་པོ། ། སྒྲུབ་དང་དགག་པའི་གཞན་སེལ་སོ་སོ་རུ། ། ངེས་པར་འཆད་ཅེས་གསུངས་དབྱངས་གཅིག་ཏུ་བསྒྲགས།
འདུས་མ་བྱས་གསུམ་ཤེས་བྱ་གཞལ་བྱ་སོགས། ། རྩོད་གཞིར་གཟུང་ནས་གང་ཡིན་དཔྱད་པའི་ཚེ། ། ལན་གྱིས་བཟློག་མེད་འཁོར་གསུམ་འབྱུང་བའི་ཕྱིར། ། ཁྱེད་ཀྱི་གྲུབ་མཐའི་རྩ་བ་མ་ཞིག་གམ། ། མ་ཡིན་དགག་ལ་སེལ་ངོའི་དངོས་པོ་ཡིས། ། ཁྱབ་ཅེས་སྨྲ་ན་འབྲེལ་མེད་བཅུད་ཀྱིས་མྱོས། ། དེ་སྐད་མིན་ན་སེལ་བའི་སྒྲུབ་པ་ཀུན། ། དངོས་པོའི་གཞན་སེལ་ཡིན་པའི་དམ་བཅའ་ཞིག ། ཁྱོད་ཀྱིས་མ་ཡིན་དགག་པའི་གཞན་སེལ་ཀུན། ། དགག་བྱ་མེད་དགག་ཁོ་ན་གཅོད་བཞེད་ན། །
བུམ་མེད་ས་ཕྱོགས་ཡུལ་ཅན་སྒྲ་རྟོག་དེས། ། དགག་བྱ་བུམ་པ་བཅད་པ་མ་གཟིགས་སམ། ། དགག་བྱ་དངོས་དང་དངོས་མེད་གཉིས་གཅོད་པའི། ། དགག་སྒྲུབ་གཉིས་ཚོགས་སེལ་བའི་ཡུལ་ཅན་ལ། ། དགག་སྒྲུབ་གཉིས་ཀའི་རྣམ་པ་འཆར་རམ་ཞེས། ། དྲིས་ན་ལན་བཟློག་མཁས་པ་ཡོད་དམ་ཅི། ། འདུས་མ་བྱས་གསུམ་ཤེས་གཞལ་ལ་སོགས་པ། ། མེད་དགག་ཁོ་ནར་འཆད་ཅིང་སྒྲུབ་པ་ལ། ། རང་མཚན་ཁོ་ནས་ཁྱབ་ཅེས་སྨྲ་ནུས་ན། ། ཁྱོད་ཀྱི་དམ་བཅའི་རྩ་བ་ཉམས་པ་མེད། །
དེ་སྐད་ཁྱོད་ཀྱིས་སྨྲ་བར་མ་ནུས་ཕྱིར། ། ལུང་རིགས་ཁས་བླངས་འགལ་བ་རྣམ་གསུམ་གྱིས། ། ཕ་རོལ་གྲུབ་མཐའི་རྩ་བ་འཇོམས་བྱེད་པ། ། དཔྱོད་ལྡན་མཁས་པ་ཁོ་ནའི་རྣམ་ཐར་ཡིན། ། གཞན་སེལ་མཐའ་དག་དགག་པ་རྣམ་གཉིས་ཀྱི། ། སེལ་བར་འདུས་ཀྱང་དེ་གཉིས་རྣམ་གཞག་ནི། ། རབ་བྱེད་བརྒྱད་པར་བསྡུས་ཏེ་འཆད་པའི་ཕྱིར། ། སྐབས་འདིར་མེད་དགག་གཞན་སེལ་བཤད་པ་མིན། ། དེ་ཕྱིར་ཡོད་མེད་གཞན་སེལ་རྣམ་པ་གཉིས། ། སྒྲ་བློའི་གཞན་སེལ་ཁོ་ནས་ཕྱེ་བའི་ཕྱིར། །
དངོས་མེད་གཞན་སེལ་མེད་དགག་གཞན་སེལ་དུ། ། འཆད་པར་བྱེད་རྣམས་རྣམ་པར་འཁྱམས་མིན་ནམ། ། བསལ་གཞི་དོན་གྱི་གཞན་སེལ་བུམ་པ་ལ། ། སེལ་བྱེད་སྒྲ་རྟོག་གཉིས་ལ་ལྟོས་མིན་པས། ། བསལ་བྱ་བུམ་མིན་རྣམ་པར་གསལ་ཙམ་དེ། ། མེད་དགག་གཞན་སེལ་ཞེས་བྱར་འདོད་པ་སྟེ། ། སེལ་བྱེད་བུམ་པའི་སྒྲ་དང་རྣམ་རྟོག་གིས། ། བསལ་བྱ་བུམ་མིན་བཅད་པའི་སྒྲོ་བཏགས་ཆ། ། སྒྲ་དང་བློའི་གཞན་སེལ་ཡིན་ནོ་ཞེས། ། འབུམ་ཕྲག་གསུམ་པ་དགྱེས་པའི་ལེགས་བཤད་ཡིན། །
ཚད་མ་རིགས་པའི་གཏེར་གྱི་དཀའ་འགྲེལ་གནད་ཀྱི་སྙིང་པོ་གསལ་བྱེད་ལས་གཞན་སེལ་བརྟག་པ་སྟེ་རབ་བྱེད་བཞི་པའི་རྣམ་པར་བཤད་པ་འདི་ནི། དབྱངས་ཅན་གསུང་གི་བདུད་རྩི་སྙིང་ལ་འཕོས་ཤིང་། འཇམ་པའི་རྡོ་རྗེའི་ཕྱག་གིས་འཁྱུད་པ་སྙན་ཚིག་སྨྲ་བ་ཀླུ་སྒྲུབ་ཅེས་བགྱིས་པས་དཔལ་མཉན་ཡོད་བྱ་རྒོད་གཤོངས་ཆོས་ཀྱི་མདུན་ས་ཆེན་པོ་བཀྲ་ཤིས་གསེར་ཁང་གི་བྱ་འདབ་ཚེ་རིང་གུར་ཁང་འཆི་མེད་ལྷའི་དགའ་ཚལ་དུ་སྦྱར་བ། འདིས་ཀྱང་བློ་གསལ་རྣམས་ཀྱི་རྣམ་དཔྱོད་ཡར་ལྡན་དུ་གྱུར་ཅིག། །། PAGE * MERGEFORMAT 2 མང་ཐོས་ཀླུ་སྒྲུབ་རྒྱ་མཚོ། རིགས་གཏེར་གྱི་རབ་བྱེད་བཞི་པའི་ལེགས་བཤད་ཉི་མའི་འོད་ཟེར། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
