མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༡༩
ལེགས་བཤད་ཉི་མའི་འོད་ཟེར་ལས་ཡན་ལག་རྫས་འགོག་གི་རྣམ་པར་བཤད་པ་གངྒཱའི་ཆུ་རྒྱུན།
༄༅། །ལེགས་བཤད་ཉི་མའི་འོད་ཟེར་ལས་ཡན་ལག་རྫས་འགོག་གི་རྣམ་པར་བཤད་པ་གངྒཱའི་ཆུ་རྒྱུན་ཞེས་བྱ་བ་བཞུགས་སོ། ། ཤེས་ལྡན་རྣམས་ཀྱི་རྣ་བའི་བདུད་རྩིའོ།། མངོན་བརྗོད་རྒྱན་ཚིག་སྒྲིག་མཁས་ས་སྐྱ་པ། ། འཆད་མཁས་རྣ་བའི་བདུད་རྩི་འབུམ་ཕྲག་གསུམ། ། རྩོད་པའི་ཁྱུ་མཆོག་བློ་གྲོས་རྣམ་རྒྱལ་ཞབས། ། རྩ་རྒྱུད་བླ་མ་གསུམ་གྱིས་བདག་ལ་སྲུངས། ། ཡན་ལག་རྫས་ཀྱི་དམ་བཅའ་ལྟར་སྣང་གསུམ། ། འགོག་བྱེད་ཕྱོགས་ཀྱི་གླང་པོས་དཔེ་ཙམ་ཞིག ། བསྟན་ལས་ཆོས་ཀྱི་གྲགས་པའི་རྣམ་དཔྱོད་ཀྱིས། ། རིགས་པའི་ཆུ་བརྟགས་སྤྲོས་དེ་འདིར་འཆད་དོ། །
འདིས་གྲུབ་ཅེས་སོགས་སྐབས་སུ་གསུམ་ལས། དང་པོ་ལ་གསུམ། བཤད་བྱ་རྡོ་རྗེའི་མདོ་ཚིག་འགོད། འཆད་བྱེད་ཆོས་གྲགས་གཞུང་གིས་བཀྲལ། ལྷ་རྒྱན་འགྲེལ་པའི་རྣམ་དབྱེ་བསྟན་པའོ། ། དང་པོ་ནི། མདོ་རང་འགྲེལ་རྒྱན་གྱིས་འགྲེལ་པའི་འགྱུར་ལྟར་ན། འདིས་ནི་ཆོས་ཀྱི་རང་གི་ངོ་བོ་སེལ་བའི་སྒོ་ཙམ་ཞིག་བསྟན་པ་ཡིན་ནོ། ། ཕྱོགས་འདིས་ནི་ཆོས་དང་ཆོས་ཅན་གྱི་ཁྱད་པར་དང་། ཆོས་ཅན་རང་གི་ངོ་བོ་སེལ་བ་ཡང་རིག་པར་བྱ་སྟེ།
འདི་ལྟ་སྟེ་དཔེར་ན། ཡན་ལག་ཅན་ནི་ཡན་ལག་རྣམས་ལས་གཞན་མ་ཡིན་ཏེ། སྲང་དམའ་བའི་ཁྱད་པར་མི་འཛིན་པའི་ཕྱིར་རོ། ། ཡན་ལག་རྣམས་ནི་ཡན་ལག་ཅན་ལས་གཞན་མ་ཡིན་ཏེ། མངོན་སུམ་ཉིད་མ་ཡིན་པར་ཐལ་བར་འགྱུར་བའི་ཕྱིར་རོ། ། རྫས་ནི་ཡོད་པ་མ་ཡིན་ཏེ། ཡོན་ཏན་དང་རྫས་དག་རྫས་དང་རྫས་མ་ཡིན་པ་ཉིད་དུ་ཐལ་བའི་ཕྱིར་རོ། ། ཞེས་དམ་བཅའ་དང་པོ་ལ། ཡན་ལག་ཆོས་ཅན་དུ་བཟུང་ཞིང་། དམ་བཅའ་གཉིས་པ་ལ།
ཡན་ལག་ཆོས་ཅན་དུ་བཟུང་བའི་འགྱུར་མཛད་དོ། ། ཡང་མདོ་རང་འགྲེལ་ལྷ་དབང་བློ་འགྲེལ་པའི་འགྱུར་ལྟར་ན། དམ་བཅའ་གཉིས་པའི་ཚེ། ཡན་ལག་དང་ཡན་ལག་ཅན་དག་ནི་གཞན་མ་ཡིན་ཏེ། མངོན་སུམ་མ་ཡིན་པར་ཐལ་བར་འགྱུར་བའི་ཕྱིར་རོ། ། ཞེས་དམ་བཅའ་གཉིས་པའི་ཆོས་ཅན་དུ། ཡན་ལག་ཅན་འཛིན་པའི་ལུགས་མཛད་དོ། ། ཡང་མདོ་རང་འགྲེལ་གྱི་འགྱུར་འགའ་ཞིག་ལས། ཡན་ལག་རྣམས་ནི་ཡན་ལག་ཅན་ལས་གཞན་མ་ཡིན་ཏེ། སྲང་དམའ་བའི་ཁྱད་པར་འཛིན་པ་མེད་པའི་ཕྱིར་རོ། །
ཡན་ལག་ཅན་ནི་ཡན་ལག་ལས་གཞན་མ་ཡིན་ཏེ། མངོན་སུམ་མ་ཡིན་པར་ཐལ་བའི་ཕྱིར་རོ། ། རྫས་ནི་ཡོད་པ་མ་ཡིན་ཏེ། ཡོན་ཏན་དང་རྫས་དག་རྫས་དང་རྫས་མ་ཡིན་པ་ཉིད་དུ་ཐལ་བའི་ཕྱིར་རོ། ། ཞེས་ཡན་ལག་ཏུ་བཟུང་བ་དམ་བཅའ་དང་པོ་ཆོས་ཀྱི་ཁྱད་པར་བསྒྲུབ་པའི་དམ་བཅའ་དང་། ཡན་ལག་ཅན་དུ་བཟུང་བ་དམ་བཅའ་གཉིས་པ་ཆོས་ཅན་གྱི་ཁྱད་པར་བསྒྲུབ་པའི་དམ་བཅར་བཤད་པ་སྟེ། མདོ་རང་འགྲེལ་གྱི་འགྱུར་ཅུང་ཟད་མི་གཅིག་པ་གསུམ་ཡོད་ལ། དེ་དག་གིས་རིམ་བཞིན་ཆོས་ཀྱི་ཁྱད་པར་བསྒྲུབ་པའི་དམ་བཅའ། ཆོས་ཅན་གྱི་ཁྱད་པར་བསྒྲུབ་པའི་དམ་བཅའ། ཆོས་ཅན་གྱི་ངོ་བོ་བསྒྲུབ་པའི་དམ་བཅའ་གསུམ་ཤུགས་ལ་བསྟན་ནས།
དམ་བཅའ་དང་པོ་ལ་རྗེས་དཔག་གི་གནོད་བྱེད་དང་གཉིས་པ་ལ་མངོན་སུམ་གྱི་གནོད་བྱེད་དང་། གསུམ་པ་ལ་ཁས་བླངས་ཀྱི་གནོད་བྱེད་གསུམ་དངོས་སུ་བསྟན་ཏེ། གནོད་བྱེད་གཞན་རྣམས་མཚོན་ནས་བསྟན་པའི་དོན་དེ་དག རྣམ་འགྲེལ་འདིར་འཆད་པ་ལ། འདིས་གྲུབ་ཡན་ལག་གྱུར་པ་ཡི་ཞེས་པ་ནས། དཔེར་བརྗོད་གཞན་ཡང་རྟོགས་པར་བྱ། ། ཞེས་པའི་བར་ཤླཽ་ཀ་བཅུ་གསུམ་པོ་འདི་བྱུང་བ་ཡིན་ནོ། ། གཉིས་པ་མདོའི་དགོངས་པ་ཆོས་གྲགས་ཀྱིས་བཀྲལ་ཚུལ་ལ། མདོར་བསྟན་རྒྱས་བཤད་གཉིས་ཀྱི་དང་པོ་ལ། འདིས་གྲུབ་སོགས་ཚིགས་བཅད་གཉིས་ཏེ།
འདི་འབྲུ་ལ་སྦྱར་ན། ཤེས་བྱ་ཆོས་ཅན། ཆོས་ཀྱི་ངོ་བོ་བསྒྲུབ་པའི་དམ་བཅའ་ལྟར་སྣང་གི་ཞེན་དོན་ལ་ཚད་མས་གནོད་པར་མ་ཟད། དམ་བཅའ་ཕྱི་མ་གསུམ་གྱི་ཞེན་དོན་ལ་ཡང་ཚད་མ་བཞིས་གནོད་པ་ཡིན་ཏེ། ཆོས་ཀྱི་ངོ་བོ་བསྒྲུབ་པའི་དམ་བཅའ་ལྟར་སྣང་གི་ཞེན་དོན་ལ་ཚད་མས་གནོད་བྱེད་བསྟན་པ་འདིས། བྱེ་བྲག་པའི་གྲུབ་མཐའི་ཡན་ལག་ཏུ་གྱུར་པ་ཡི་ཆོས་ཅན་གྱི་ཁྱད་པར་དང་། ཆོས་ཅན་རང་གི་ངོ་བོ་བསྒྲུབ་པའི་དམ་བཅའ་ལྟར་སྣང་གི་ཞེན་དོན་ལའང་རྗེས་དཔག་སོགས་ཀྱིས་གནོད་པ་བྱེད་ཚུལ་དག་ནི་མཚོན་ནས་བསྟན་པ་ཡིན་པའི་ཕྱིར་ཞེས་འཆད་པ་ལ། འདིས་གྲུབ་ཡན་ལག་གྱུར་པ་ཡིས། ། ཞེས་སོ། ། འདིའི་འབྲུ་ལ་ཕལ་ཆེར་བསྒྲུབ་བྱའི་ཡན་ལག་ཏུ་གྱུར་པ་ཡི།
ཞེས་འཆད་པ་ནི་མི་འཐད་དེ། འདིས་སྒྲུབ་ཡན་ལག་གྱུར་པ་ཡི། ། ཞེས་པའི་གཞུང་ཡོད་ན་ཁྱེད་བདེན་ཡང་། འདིས་གྲུབ་ཡན་ལག་གྱུར་པ་ཡི། ། ཞེས་པ་ལས་མི་འདུག་པའི་ཕྱིར་རོ།། ༈ གཉིས་པ་རྒྱས་བཤད་ལ་གཉིས། ཆོས་ཀྱི་ཁྱད་པར་སྒྲུབ་པའི་དམ་བཅའ་དགག ཚུལ་དེས་ཕྱི་མ་གཉིས་ཀྱང་མཚོན་པར་བསྟན་པའོ། ། དང་པོ་ལའང་། མདོར་བསྟན་རྒྱས་བཤད་གཉིས་ཀྱི་དང་པོ་ལ།
དེ་ལ་དོན་ནི་ཞེས་སོགས་རྐང་པ་གཉིས་སོ། ། དེ་འབྲུ་དང་སྦྱར་ན། ཆོས་ཀྱི་ཁྱད་པར་བསྒྲུབ་པའི་དམ་བཅའ་སོགས་གསུམ་ཡོད་པ་དེ་ལ། ཆོས་ཀྱི་ཁྱད་པར་བསྒྲུབ་པའི་དམ་བཅའ་ཞེན་དོན་ལ་གནོད་བྱེད་ཀྱི་དཔེ་ནི་ཕྱོགས་བརྗོད་པ་ཆོས་ཅན། དགོས་པ་ཡོད་དེ། དམ་བཅའ་ཕྱི་མ་གཉིས་ཀྱི་ཞེན་དོན་ལ་ཡང་གནོད་པ་བྱེད་ཚུལ་གྱི་དོན་འདི་ནི་མཚོན་ནས་བསྟན་པའི་དོན་དུ་ཡིན་པའི་ཕྱིར་རོ། ། ཡང་དཔེ་ནི་ཕྱོགས་ཙམ་བརྗོད་ཅེས་པའི་ཚིག་གི་རྣོ་བྱ་ལྟར་ན། འདི་ལྟར་བཤད་དེ། ཚད་མ་མདོར། ཆོས་ཀྱི་ཁྱད་པར་བསྒྲུབ་པའི་དམ་བཅའ་ལྟར་སྣང་གི་ཞེན་དོན་ལ་གནོད་བྱེད་སྟོན་པའི་ཚེ།
སྲང་དམའ་བའི་ཁྱད་པར་མི་འཛིན་པའི་ཕྱིར་རོ། ། ཞེས་གནོད་བྱེད་ཀྱི་དཔེ་ནི་རྗེས་དཔག་གི་ཕྱོགས་ཙམ་ཞིག་བརྗོད་པ་ཆོས་ཅན། དགོས་པ་ཡོད་དེ། དམ་བཅའ་གསུམ་ཡོད་པ་དེ་ལ་ལྟར་སྣང་ཕྱི་མ་གཉིས་ཀྱི་ཞེན་དོན་ལ་ཡང་། རྗེས་དཔག་གིས་གནོད་པ་བྱེད་དོ་ཞེས་པའི་དོན་འདི་ནི་ཤུགས་ལ་བསྟན་པ་ཡི་དོན་དུ་ཡིན་པའི་ཕྱིར་རོ། ། ཡང་ཚད་མ་མདོར། ཆོས་ཅན་གྱི་ཁྱད་པར་སྒྲུབ་པའི་དམ་བཅའ་ལྟར་སྣང་གི་ཞེན་དོན་ལ་གནོད་བྱེད་སྟོན་པའི་ཚེ། མངོན་སུམ་ཉིད་མ་ཡིན་པར་ཐལ་བའི་ཕྱིར་རོ་ཞེས། གནོད་བྱེད་ཀྱི་དཔེ་ནི་མངོན་སུམ་གྱི་ཕྱོགས་ཙམ་ཞིག་བརྗོད་པ་ཆོས་ཅན། དགོས་པ་ཡོད་དེ།
དམ་བཅའ་གསུམ་ཡོད་པ་དེ་ལ་ལྟར་སྣང་སྔ་ཕྱི་གཉིས་ཀྱི་ཞེན་དོན་ལ་ཡང་མངོན་སུམ་གྱིས་གནོད་པ་བྱེད་དོ་ཞེས་པའི་དོན་འདི་ནི་ཤུགས་ལ་བསྟན་པའི་དོན་དུ་ཡིན་པའི་ཕྱིར་རོ། ། ཡང་ཚད་མ་མདོར། ཆོས་ཅན་གྱི་ངོ་བོ་བསྒྲུབ་པའི་དམ་བཅའ་ལྟར་སྣང་གི་ཞེན་དོན་ལ་གནོད་བྱེད་སྟོན་པའི་ཚེ། ཡོན་ཏན་དང་རྫས་དག་རྫས་དང་རྫས་མ་ཡིན་པར་ཐལ་བའི་ཕྱིར་རོ་ཞེས། གནོད་བྱེད་ཀྱི་དཔེ་ནི། ཁས་བླངས་འགལ་བའི་ཕྱོགས་ཙམ་ཞིག་བརྗོད་པ་ཆོས་ཅན། དགོས་པ་ཡོད་དེ། དམ་བཅའ་གསུམ་ཡོད་པ་དེ་ལ་དམ་བཅའ་སྔ་མ་གཉིས་ཀྱི་ཞེན་དོན་ལ་ཡང་། ཁས་བླངས་འགལ་བས་གནོད་པ་བྱེད་དོ་ཞེས་པའི་དོན་འདི་ནི་ཤུགས་ལ་བསྟན་པའི་དོན་དུ་ཡིན་པའི་ཕྱིར་རོ། ། ཞེས་འཆད་པ་ལ།
དེ་ལ་དོན་ནི་བསྟན་པ་ཡི། ། དོན་དུ་དཔེ་ནི་ཕྱོགས་ཙམ་བརྗོད། ། ཅེས་སོ། ། ཕྱོགས་གླང་གྲགས་པའི་དགོངས་དབྱིངས་རྫོགས་པར་གྱུར་ཅིག འདི་ནི་ཁོ་བོས་རྟོགས་སོ། ། གཉིས་པ་རྒྱས་བཤད་ལ་བཞི། གནོད་བྱའི་དམ་བཅའ་ངོས་ཀྱིས་བཟུང་། ། ཐལ་རང་རིགས་པའི་ཕྲེང་བ་འཕངས། ། རང་ཚིག་ཁས་བླངས་ནང་འགལ་བསྟན། ། མངོན་སུམ་ཚད་མས་བསལ་བ་ཕབ་པའོ། །
དང་པོ་ནི། ལྡན་དོན་སོགས་ཚིགས་བཅད་གཉིས་སོ། ། དེ་འབྲུ་དང་སྦྱར་ན། སྔར་རྒོལ་བྱེ་བྲག་པས། ཕྱིར་རྒོལ་སངས་རྒྱས་པའི་ངོར། ཆོས་ཀྱི་ཁྱད་པར་བསྒྲུབ་པའི་དམ་བཅའི་ཞེ་འདོད་དམ་འཆའ་ཚུལ་ཡོད་དེ། རིགས་མཐུན་གྱི་རྡུལ་ཕྲན་གཉིས་ཡན་ཆད་ལྡན་པ་སྟེ་ཕྲད་པའི་དོན་ཁྱད་གཞི་ཡན་ལག་ཅན་དེ། ཁྱད་ཆོས་ཡོན་ཏན་ལྕིད་ལྷག་དང་། འབྲས་བུ་ཐུར་དུ་འགྲོ་བའི་བྱ་བ་དང་། དེ་གཉིས་གཞི་གཅིག་ལ་འཕྲོད་པ་འདུ་བའི་རྒྱུ་བྱེད་པའི་རྫས་ཀྱི་མཚན་ཉིད་གསུམ་ཀྱིས་ཁྱད་པར་དུ་བྱས་པ་ཅན།
མཐོང་བ་ལ་བརྟེན་པ་སྟེ་མངོན་སུམ་གྱིས་མཐོང་རུང་གི་ཡན་ལག་ཅན་དེ། རང་གི་ཡན་ལག་ལས་རྫས་གཞན་དུ་ཡོད་པ་ཡིན་ནོ། ། ཞེས་དམ་བཅའ་བ་ཡིན་པའི་ཕྱིར་ཏེ། མངོན་སུམ་གྱིས་མ་མཐོང་བའི་ཡན་ལག་ཅན་རང་གི་ཡན་ལག་ལས་རྫས་གཞན་དུ་དམ་བཅའ་བ་ལ། སྔར་རྒོལ་བྱེ་བྲག་པ་རང་གི་ཞེ་འདོད་འགྲུབ་པའི་དགོས་པ་མེད། ལྕིད་སོགས་ཆོས་གསུམ་གྱི་ཁྱད་པར་དུ་བྱས་པ་ཅན་མ་ཡིན་པའི་ཡན་ལག་ཅན། རང་གི་ཡན་ལག་ལས་གཞན་དུ་དམ་བཅའ་བ་ལ། ཕྱིར་རྒོལ་སངས་རྒྱས་པས་ཤེས་འདོད་འཇུག་པའི་དགོས་པ་མེད་པའི་ཕྱིར་རོ། ། ཞེས་འཆད་པ་ལ། ལྡན་དོན་རྫས་ཀྱི་མཚན་ཉིད་ཅན། །
མཐོང་བ་ལ་བརྟེན་གཞན་ཡོད་ཡིན། ། མ་མཐོང་ཁྱད་པར་ཅན་མིན་པ། ། དམ་བཅའ་བ་ལ་དགོས་པ་མེད། ། ཅེས་སོ། ། རྟགས་དེ་གཉིས་བསྒྲུབ་པ་ལ། རྟགས་དང་པོ་གྲུབ་སྟེ། མངོན་སུམ་གྱིས་མ་མཐོང་བའི་ཡན་ལག་ཅན་དང་པོ་ལྟ་བུ་ལ། འབྲས་བུ་ལྕི་སོགས་དང་སྒྲིབ་ཐོགས་ཀྱི་བྱ་བ་མེད་པར་མཐོང་ནས། ལྕིད་སོགས་དང་སྒྲིབ་ཐོགས་ཀྱི་བྱ་བ་བྱེད་པའི་ཡན་ལག་ཅན། རང་གི་ཡན་ལག་ལས་རྫས་གཞན་དུ་བསྒྲུབ་པར་འདོད་པའི་ཕྱིར།
རྟགས་གཉིས་པ་གྲུབ་སྟེ། ལྕིད་སོགས་ཆོས་གསུམ་ཀྱིས་ཁྱད་པར་དུ་བྱས་པ་ཅན་མ་ཡིན་པའི་ཡན་ལག་ཅན། རང་གི་ཡན་ལག་ལས་རྫས་གཞན་དུ་འདོད་པ་ཙམ་ནི། སངས་རྒྱས་པའི་ངོར་སྒྲུབ་ན་གྲུབ་ཟིན་པ་གྲུབ་པ་ཉིད་དུ་འགྱུར་བའི་ཕྱིར་ཏེ། དེ་ཙམ་ཞིག་སངས་རྒྱས་པས་ཀྱང་ཁས་ལེན་པའི་ཕྱིར་རོ། ། ཞེས་འཆད་པ་ལ། མ་མཐོང་བ་ལ་འབྲས་མེད་པ། ། མཐོང་ནས་ཡན་ལག་ཅན་སྒྲུབ་འདོད། ། ཁྱད་པར་ཅན་མིན་གཞན་ཡོད་མིན། ། སྒྲུབ་ན་གྲུབ་པ་སྒྲུབ་པ་ཉིད། །
ཅེས་སོ། ། དེས་ན་གཞུང་འདིས་དངོས་བསྟན་དམ་བཅའ་དང་པོ་ཁོ་ན་ཡིན་ཀྱང་། ཤུགས་བསྟན་དམ་བཅའ་ཕྱི་མ་གཉིས་ཀྱང་བསྟན་ཏེ། ལྡན་དོན་རྫས་ཀྱི་མཚན་ཉིད་ཅན། ། ཞེས་པ་དེས། རྫས་ཀྱི་མཚན་ཉིད་གསུམ་དང་ལྡན་པའི་ཡན་ལག་ཅན་ཡོད་དོ་ཞེས། ཆོས་ཅན་གྱི་ངོ་བོ་བསྒྲུབ་པའི་དམ་བཅའ་བསྟན། མཐོང་བ་ལ་བརྟེན་གཞན་ཡོད་མིན། ། ཞེས་པ་དེས། མངོན་སུམ་ཀྱིས་མཐོང་བའི་ཡན་ལག་དེ།
ཡན་ལག་ཅན་ལས་རྫས་གཞན་མིན། ། ཞེས། ཆོས་ཅན་གྱི་ཁྱད་པར་སྒྲུབ་པའི་དམ་བཅའ་དེ་ཤུགས་ལ་བསྟན་པའི་ཕྱིར་རོ། ། གཉིས་པ་ཐལ་རང་རིགས་པའི་ཕྲེང་བ་འཕངས་པ་ལ་གསུམ། ལོག་རྟོག་ཟློག་བྱེད་ཐལ་འགྱུར་འཕངས། རྗེས་དཔག་སྐྱེད་བྱེད་རང་རྒྱུད་བཀོད་པ། དེ་ལྟར་བཀོད་པའི་རྒྱུ་མཚན་བཤད་པའོ། ། དང་པོ་ནི། གལ་ཏེ་འདི་ལྕི་སོགས་ཚིག་རྐང་གཉིས་སོ། ། དེ་འབྲུ་ལ་སྦྱར་ན་གལ་ཏེ་བྱེ་བྲག་པ་ཁྱོད་ཀྱི་ལུགས་ཀྱི་ཡན་ལག་ཅན་འདི་ལ།
ཡོན་ཏན་ལྕིད་ལྷག་པ་དང་། དེའི་འབྲས་བུ་འོག་ཏུ་འགྲོ་བར་འགྱུར་བའི་བྱ་བ་གཉིས་དང་ལྡན་པར་ཁས་ལེན་ན། ལྕིད་མཉམ་གྱི་འཇིམ་རིལ་བཅུ་ཚན་གཉིས་ལས་བསྡོམས་པའི་འཇིམ་རིལ་ཆོས་ཅན། ཁྱོད་མ་བསྡོམས་པའི་རིལ་གཉིས་སྲང་ལ་གཞལ་བའི་ཚེ། ཁྱོད་འཇལ་བྱེད་ཀྱི་སྲང་མགོ་ནི་དམའ་བ་དག་ཏུ་འགྱུར་བར་ཐལ། ཁྱེད་གཉིས་ལ་ཡན་ལག་གི་ལྕིད་མཉམ་པོར་ཡོད་པ་གང་ཞིག ཁྱོད་ལ་ཡོན་ཏན་ལྕིད་ལྷག་སྐྱེས། གཅིག་ཤོས་ལ་མ་སྐྱེས་པའི་ཕྱིར་རོ། ། ཞེས་འཆད་པ་ལ། གལ་ཏེ་འདི་ལྕི་འོག་འགྲོར་འགྱུར། །
སྲང་ནི་དམའ་བ་དག་ཏུ་འགྱུར། ། ཞེས་སོ། ། འདིའི་འབྲུ་ནོན་དུ། ཁ་ཅིག ཁྱོད་ལ་རང་གི་ཡན་ལག་ལ་མེད་པའི་ལྕིད་ལྷག་གི་འབྲས་བུ་འོག་ཏུ་འགྲོ་བའི་བྱ་བ་དང་། ཁྱོད་ཀྱི་ལྕིད་ལྷག་འཇལ་བའི་སྲང་མགོ་དམའ་བ་ཉིད་དུ་འགྱུར་བར་ཐལ། ཁྱོད་ལ་རང་གི་ཡན་ལག་ལ་མེད་པའི་ལྕིད་ལྷག་ཡོད་པའི་ཕྱིར། ཞེས། འདི་ལྕི་འོག་འགྲོར་ཞེས་པ་ཚད་བསལ་དུ་འཕེན་པ་ནི། ཅུང་མི་འཐད་དེ།
ཐལ་བ་དེ་བྱེ་བྲག་པ་ལ་བསལ་བ་ཡེ་མེད་ཡིན་པའི་ཕྱིར་ཏེ། ལྕིད་ལྷག་གི་འབྲས་བུས་འོག་ཏུ་འགྲོ་བའི་བྱ་བ་དེ། ལྕིད་སོགས་ཆོས་གསུམ་གྱི་ནང་ཚན་ཡིན་པས། རྒོལ་བ་དེས་འདོད་ལན་ཐེབས་པའི་ཕྱིར་རོ། ། ཡང་ཁ་ཅིག ལྕིད་སོགས་ཆོས་གསུམ་འདྲེན་པའི་ཚེ། ཡོན་ཏན་ལྕིད་ལྷག་དང་། དེའི་འབྲས་བུ་སྲང་མགོ་ཐུར་དུ་འགྲོ་བའི་བྱ་བ་དང་། དེ་གཉིས་གཞི་གཅིག་ལ་འཕྲོད་པ་འདུ་བའི་རྒྱུ་བྱེད་པ་ཞེས་འཆད་པའང་མི་འཐད་དེ། ཁོས་ལྕིད་སོགས་ཆོས་གསུམ་ཁས་བླངས་པ་ལ།
ལྕིད་ལྷག་གི་འབྲས་བུ་སྲང་མགོ་ཐུར་དུ་འགྲོ་བའི་བྱ་བ་ཡོད་པར་ཐལ། ཡོན་ཏན་ལྕིད་ལྷག་ཡོད་པའི་ཕྱིར། ཞེས་སོ། ། ཁོ་ལ་མི་འདོད་པ་ཐལ་བར་འཕེན་པ་ཡིན་གྱི། ཁོའི་རྩ་བའི་གྲུབ་མཐའ་ལ་དེ་ལྟ་བུ་ཁས་བླངས་པ་མེད་པའི་ཕྱིར་དང་། གལ་ཏེ་ཁས་བླངས་ནས། སྲང་ནི་དམའ་བ་དག་ཏུ་འགྱུར་ཞེས། ཐལ་བ་འཕངས་པ་ལ་དགོས་པ་མེད་དེ། ཁོས་འདོད་ལན་ཐེབས་འདུག་པའི་ཕྱིར་རོ། ། གཞུང་འདི་ལ་མཁས་གྲུབ་རྗེའི་ཊཱིཀྐར་འདི་སྐད་ཅེས།
འཇིམ་རིལ་ལྔ་བསྲེས་པའི་གོང་བུ་འདི་ཆོས་ཅན། ཁྱོད་མ་བསྲེས་པའི་འཇིམ་རིལ་ལྔ་ལ་མེད་པའི་འོག་ཏུ་འགྲོ་བའི་བྱ་བ་དོན་གཞན་དང་ལྡན་པར་འགྱུར་བར་ཐལ། དེ་དག་ལ་མེད་པའི་ལྕིད་ཀྱི་ཡོན་ཏན་ལྷག་པོ་ཡོད་པའི་ཕྱིར། ཁྱབ་རྟགས་ཁས། འདོད་ན། འཇིམ་རིལ་བོང་ཚོད་མཉམ་པོ་བཅུ་ཚན་གཅིག་ལས་ལྔ་མ་བསྲེས་ཤིང་ལྔ་བསྲེས་ནས་སྲང་ལ་བཅལ་བ་ན། ཕྱི་མ་ཉིད་སྲང་ནི་དམའ་བ་དག་ཏུ་འགྱུར་བར་ཐལ། སྔར་མ་བསྲེས་པའི་ཚེ་ལྕིད་མཉམ་དུ་ཡོད་པ་གང་ཞིག བསྲེས་པ་ན་ཕྱི་མ་ལ་ཡན་ལག་ཅན་གྱི་ལྕིད་དེས་དྲངས་པའི་འོག་ཏུ་འགྲོ་བའི་བྱ་བ་ལྷག་པོ་ཡོད་པའི་ཕྱིར། འདོད་ན།
མངོན་སུམ་ཚད་མས་བསལ་ཞེས་འཆད་མོད། ཅུང་ཟད་གནད་མ་དགོངས་པ་སྔ་མ་དང་འདྲ་སྟེ། ཁྱེད་རང་གི་ཐལ་བ་སྔ་མ་དེའི་རྟགས་ཁོ་ལ་དངོས་འགལ་ཡིན་ན། ཁོས་རིག་པ་ཡན་ལག་ཅན་ལ་ལྕིད་སོགས་ཆོས་གསུམ་འབྲེལ་མེད་དུ་ཁས་བླངས་པས། བསལ་བ་དེ་ལྟར་འཕེན་པ་ངལ་བ་འབྲས་མེད་ཡིན་པའི་ཕྱིར་རོ། ། དེས་ན་ཁྱེད་ཀྱི་ལུགས་ལ། གལ་ཏེ་འདི་ལྕི་ཞེས་པ་རྟགས་སུ་བཀོད། འོག་འགྲོར་འགྱུར་ཞེས་པ་གསལ་བར་འཕངས། དེ་ལ་འདོད་ལན་འདེབས་ན། སྲང་ནི་དམའ་བ་དག་དུ་འགྱུར་གྱི་ཐལ་བ་འཕེན་ཞེས་པ་སྙིང་པོར་གནང་ཡང་།
རྩ་བའི་དགོངས་པ་མ་ཡིན་ཏེ། འདི་ལྕི་འོག་འགྲོར་ཞེས་པ། ཁས་བླངས་རྟགས་སུ་བཀོད་ནས། སྲང་ནི་དམའ་བ་དག་ཏུ་འགྱུར། མི་འདོད་པ་ཐལ་བར་འཕེན་པའི་གཞུང་ཡིན་པའི་ཕྱིར་རོ། ། དེས་ན་སྙིང་པོ་གཞི་གཅིག་ལ་དཔེར་མཚོན་ན། ཡན་ལག་ཅན་བུམ་པ་ཆོས་ཅན། ཁྱོད་ལ་རང་གི་ཡན་ལག་ལ་མེད་པའི་ལྕིད་ལྷག་འཇལ་བའི་སྲང་ནི་དམའ་བ་དག་ཏུ་འགྱུར་བར་ཐལ། ཁྱོད་རང་གི་ཡན་ལག་ལ་མེད་པའི་ཡོན་ཏན་ལྕིད་ལྷག་དང་། དེས་དྲངས་པའི་འོག་ཏུ་འགྲོ་བའི་བྱ་བ་གཉིས་དང་ལྡན་པ་དེ་ཡིན་པའི་ཕྱིར།
ཁོ་ལ་རྟགས་དངོས། རང་ཉིད་ཀྱི་རྟགས་དེ་འདྲ་ནམ་དུ་ཡང་ཁས་མི་ལེན་ནོ་ཞེས་བྱ་བ་འདི་ཉིད་ཡིན་ནོ། ། གཉིས་པ་རྗེས་དཔག་སྐྱེད་བྱེད་རང་རྒྱུད་འཆད་པ་ལ། དེས་ན་ཡོན་ཏན་བྱ་མེད་པ། ། ཞེས་སོགས་ཚིགས་བཅད་གཅིག་གོ ། དེ་འབྲུ་ལ་སྦྱར་ན་གོང་གི་ཐལ་བ་ལ་བརྟེན་ནས། ལོག་རྟོག་གི་དབལ་ཅུང་ཟད་གཞོམ་པ་ན། ཡན་ལག་ཅན་བུམ་པ་ཆོས་ཅན། ཁྱོད་ལ་རང་གི་ཡན་ལག་ལ་མེད་པའི་ཡོན་ཏན་ལྕིད་ལྷག་དང་། དེའི་འབྲས་བུ་འོག་ཏུ་འགྲོ་བའི་བྱ་བ་གཉིས་མེད་པ་ཡིན་ཏེ།
ཁྱོད་ལ་རང་གི་ཡན་ལག་ལ་མེད་པའི་ལྕིད་ལྷག་འཇལ་བའི་སྲང་མགོ་དམའ་བ་དེ་མེད་པ་དེས་ཕྱིར་རོ། ། ཞེས་འཆད་པ་ལ། དེས་ན་ཡོན་ཏན་བྱ་མེད་པ་ཞེས་སོ། ། དེས་ན་ཡན་ལག་ཅན་བུམ་པ་ཆོས་ཅན། ཁྱོད་ལ་རང་གི་ཡན་ལག་ལ་མེད་པའི་ཡོན་ཏན་ལྕིད་ལྷག་དང་། དེས་དྲངས་པའི་འབྲས་བུ་འོག་ཏུ་འགྲོ་བའི་བྱ་བ་གཉིས་གཞི་གཅིག་ལ་འཕྲོད་པ་འདུ་བ་ཅན་གྱི་རྒྱུ་བྱེད་པ་དེ་ཡང་ཡོད་པ་མིན་ཏེ། ཁྱོད་ལ་ལྕིད་ལྷག་དང་བྱ་བ་དེ་གཉིས་མེད་པ་དེའི་ཕྱིར། ཞེས་འཆད་པ་ལ། དེ་ཕྱིར་འདུ་བ་ཅན་རྒྱུ་མིན། ། ཞེས་སོགས།
དེ་ལྟར་གོང་གི་ཐལ་བས་ལོག་རྟོག་ལོག་ཚུལ་ཚད་མ་དེས། བསྒྲུབ་བྱ་ལ་ཤེས་འདོད་ཐེ་ཚོམ་དང་ལྡན་པའི་བྱེ་བྲག་པའི་རིགས་རྒྱུད་གཅིག་ལ་རྟགས་འདི་ལྟར་འགོད་དེ། ཡན་ལག་ཅན་བུམ་པ་ཆོས་ཅན། ཁྱོད་ལ་རང་གི་ཡན་ལག་ལ་མེད་པའི་ཡོན་ཏན་ལྕིད་ལྷག་དེ་མཐོང་བ་མེད་དེ། ཁྱོད་ལ་ལྕིད་ལྷག་དེའི་འབྲས་བུ་སྲང་མགོ་ཐུར་དུ་འགྲོ་བ་དེ་མཐོང་བ་མེད་པའི་ཕྱིར། ཞེས་པའི་འབྲས་བུ་མ་དམིགས་པའི་རྟགས་དང་། ཡང་དེ་ཆོས་ཅན། ཁྱོད་ལ་རང་གི་ཡན་ལག་ལ་མེད་པའི་ཡོན་ཏན་ལྕིད་ལྷག་དེ་མཐོང་བ་མེད་དེ། ཁྱོད་ལ་ལྕིད་ལྷག་དེའི་ངོ་བོ་དག་ཚད་མས་མཐོང་བ་མེད་པ་སྟེ་མ་དམིགས་པའི་ཕྱིར། ཞེས་པའི་རང་བཞིན་མ་དམིགས་པའི་རྟགས་གང་རུང་འགོད་པས།
ཡན་ལག་ཅན་དེ་ལ་རང་གི་ཡན་ལག་ལ་མེད་པའི་ལྕིད་ལྷག་མེད་པར་མཐོང་བའི་རྟགས་ཅན་རྗེས་དཔག་སྐྱེ་བ་ཡིན་ཏེ། རྒོལ་བ་དེ་ལ་དེ་བཀོད་པ་སྐབས་སུ་བབ་པ་དེའི་ཕྱིར་རོ། ། ཞེས་འཆད་པ་ལ། དེ་ཕྱིར་འབྲས་བུ་ངོ་བོ་དག ། མཐོང་བ་མེད་ཕྱིར་དེ་མཐོང་མིན། ། ཞེས་སོ། ། གསུམ་པ་དེ་ལྟར་བཀོད་པའི་རྒྱུ་མཚན་བཤད་པ་ནི། དེས་ན་མེད་ན་མི་འབྱུང་བ། ། སོགས་རྐང་པ་གཅིག་གོ ། དེ་འབྲུ་ལ་སྦྱར་ན།
བཤད་ཟིན་པ་དེས་ན། ཚད་མ་མདོར། ཆོས་ཀྱི་ཁྱད་པར་བསྒྲུབ་པའི་དམ་བཅའི་ཞེན་དོན་ལ་གནོད་བྱེད་སྟོན་པའི་ཚེ། སྲང་དམའ་བའི་ཁྱད་པར་འཛིན་པ་མེད་པའི་ཕྱིར། ཞེས་པའི་རིགས་པ་འདིས། ཁྱད་ཆོས་ལྕིད་ལྷག་དེ་བཀག་པས། ཆོས་གསུམ་ལྡན་གྱི་ཁྱད་གཞི་ཡན་ལག་ཅན་དང་། ཁྱད་པར་གྱི་ཆོས་གཞན་ལྕིད་ཀྱི་འབྲས་བུ་འོག་ཏུ་འགྲོ་བའི་བྱ་བ་དང་། དེ་གཉིས་འཕྲོད་པ་འདུ་བའི་རྒྱུ་བྱེད་པ་གཉིས་ལ་ཡང་ཤུགས་ལ་གནོད་པ་བསྟན་པའི་ཆེད་ཡིན་པའི་ཕྱིར་ཏེ། ཡོན་ཏན་ལྕིད་ལྷག་ཁེགས་པས།
འབྲས་བུ་འོག་ཏུ་འགྲོ་བའི་བྱ་བ་ཁེགས། དེ་བཀག་པས་འཕྲོད་འདུ་བའི་འབྲེལ་བ་ཁེགས། ཁྱད་ཆོས་དེ་གསུམ་བཀག་པས། ཁྱད་ཆོས་དེ་གསུམ་དང་ལྡན་པའི་ཁྱད་གཞི་ཡན་ལག་ཅན་དེ་ཡང་ཁེགས་པའི་ཕྱིར་ཏེ། ཁྱོད་ཀྱི་ལུགས་ལ་ཡོན་ཏན་ལྕིད་ལྷག་དེ། དེ་རྣམས་མེད་ན་མི་འབྱུང་བའི་རྒྱུའི་གཙོ་བོ་ཡིན་པའི་ཕྱིར། ཞེས་འཆད་པ་ལ། དེས་ན་མེད་ན་མི་འབྱུང་བ། ། ཁྱད་པར་གཞན་ལ་གནོད་པ་ཡིན། ། ཞེས་སོ། །
ཤེས་ལྡན་དག་གིས་དགའ་སྟོན་གྱིས་ཤིག གསུམ་པ་རང་ཚིག་ཁས་བླངས་ནང་འགལ་བསྟན་པ་ལ་བཞི། དཔེ་དོན་བསལ་བའི་ཕྱོགས་སྔ་བཀོད། དོན་ལ་ནང་འགལ་བྱུང་བས་དགག དེ་ལ་ཆོས་མཐུན་མེད་པས་དགག འཕྲོས་དོན་ཡོན་ཏན་ལྷག་པོ་དགག་པའོ། ། དང་པོ་ནི། ཕྲ་མོ་ནས་ཙམ་སོགས་ཚིགས་བཅད་གཅིག་གོ ། དེ་འབྲུ་ལ་སྦྱར་ན། སྔ་རྒོལ་བྱེ་བྲག་པ་གཞན་དག་ན་རེ།
གལ་ཏེ་འདི་ལྕི་འོག་འགྲོར་འགྱུར། ། ཞེས་སོགས་རྩ་བའི་ཐལ་འགྱུར་ལ་ཁྱབ་པ་མེད་དེ། རྡུལ་ཕྲ་མོ་སྟེ་རྡུལ་ཕྲན་གཉིས་ཚོགས་པ་ནས་བརྩམས་ཏེ། ཡན་ལག་ཅན་གྱི་རྫས་ཀྱི་ཕྲེང་བ་དག་ལ་རྩོམ་ཐེངས་རེ་ལ་ཡོན་ཏན་ལྕིད་ལྷག་རེ་སྐྱེ་ཡང་། དེ་སྲང་ལ་བཅལ་བ་ཉིད་ཀྱི་ཕྱིར་ན། རྫས་རེ་རེ་བ་གཞན་གྱི་ལྕིད་ཉིད་ནི། སྲང་གིས་ཇི་ལྟ་བ་བཞིན་མི་རྟོགས་པའི་ཕྱིར། དཔེར་ན། རས་ཁུར་ཆེན་པོའི་སྟེང་དུ། རས་བལ་གྱི་འདབ་མ་རེ་རེ་ནས་བཞག་པའི་ཚེ།
དེ་ལ་ལྕིད་ཡོད་ཀྱང་དེ་སྲང་གིས་མི་རྟོགས་པ་བཞིན་ནོ། ། ཞེས་ཟེར་རོ། ། ཞེས་འཆད་པ་ལ། ཕྲ་མོ་ནས་བརྩམས་རྫས་ཕྲེང་དག ། བཅལ་ཉིད་ཕྱིར་ན་རྫས་གཞན་ཀྱི། ། ལྕིད་ཉིད་མི་རྟོགས་རས་བལ་གྱི། ། འདབ་བཞག་བཞིན་ཞེས་གཞན་དག་ཟེར། ། ཞེས་སོ། ། གཉིས་པ་དོན་ལ་ནང་འགལ་འབྱུང་བས་དགག་པ་ནི། ཁྱོད་ཀྱིས་ཉེས་སྤོང་གི་ཚིག་དེ་ལ།
ཁས་བླངས་སྔ་ཕྱི་འགལ་བ་དང་། རང་ཚིག་དངོས་ཤུགས་འགལ་བས་ཀྱང་། གནོད་བྱེད་སྲང་གི་གཞལ་བྱར་གྱུར་པའི་ལྕིད། སྲང་གིས་མི་རྟོགས་ཞེས་པར་སོང་འདུག་པའི་ཕྱིར་རོ། ། སྲང་གིས་ཇི་ལྟ་བ་བཞིན་མི་རྟོགས་པར་ཁས་བླངས་ཀྱི་གཏན་ནས་མི་རྟོགས་པར་ཁས་མ་བླངས་སོ་སྙམ་ན་ཡང་། ཐོག་མར་རྫས་རྩོམ་ཐེངས་རེ་ལ་ཡོན་ཏན་ལྕིད་ལྷག་རེ་སྐྱེ་ཞེས་པ་དེ་ལ་རིགས་པ་སྟོན་པ་ནི། དེ་ཡི་ཅིག་ཆར་ཞེས་སོགས་ཚིགས་བཅད་གཅིག་དང་ཕྱེད་དེ། དེ་འབྲུ་ལ་སྦྱར་ན། ལྕིད་མཉམ་ཀྱི་འཇིམ་རིལ་བཅུ་ཚན་གཉིས་ཡོད་པ་དེའི། བཅུ་ཚན་གཅིག་ཅིག་ཅར་དུ་ལྡན་པ་སྟེ་སྡོམ་པ་དང་།
གཅིག་སོ་སོར་ཏེ་རིམ་བཞིན་ལྡན་པ་སྟེ་སྡོམ་པའི་རྡུལ་གྱི་ཚོགས་པ་གཉིས་པོ་དག སྲང་མཐིལ་སོ་སོར་གཡས་གཡོན་དུ་སྲང་གཅིག་ལ་ལྷན་ཅིག་བཅལ་བ་ན། དེ་གཉིས་ལ་ལྕིད་ལྷག་ནི་མང་ཉུང་ཐ་དད་པར་འགྱུར་བར་ཐལ། རིལ་གྱིས་སྡོམ་པ་དེ་ལ་ལྕིད་ལྷག་དགུ་སྐྱེས། ཅིག་ཅར་སྡོམ་པ་དེ་ལ་ལྕིད་ལྷག་གཅིག་ལས་མ་སྐྱེས་པ་དེའི་ཕྱིར། འདོད་ན། གསེར་མ་ཤ་ཀ་ལ་སོགས་པ་ལྕིད་མཉམ་བཅུ་ཚན་གཉིས་ལས། གཅིག་ཅིག་ཅར་དང་། ཅིག་ཤོས་རིམ་པ་ཡིས་བསྲེས་པའི་ཚེ་ན། དེ་གཉིས་ལྕིད་མཉམ་བཅུ་ཚན་རེ་རེར་གྲངས་མཚུངས་པར་ནི་མི་རུང་བར་ཐལ།
དེ་གཉིས་ལ་ལྕིད་ལྷག་ཆེ་ཆུང་དང་མང་ཉུང་སོགས་ཐ་དད་ཡོད་པའི་ཕྱིར་རོ། ། འདོད་ན། བསྟན་བཅོས་དང་འཇིག་རྟེན་གྱི་གྲགས་པས་ཀྱང་གནོད་དོ་ཞེས་འཆད་པ་ལ། དེ་ཡི་ཅིག་ཅར་ལྡན་པ་དང་། ། སོ་སོར་ལྡན་པའི་རྡུལ་ཚོགས་དག ། སོ་སོར་ལྷན་ཅིག་བཅལ་བ་ན། ། དེ་ཕྱིར་ལྕིད་ནི་ཐ་དད་འགྱུར། ། མ་ཤ་ལ་སོགས་རིམ་པ་ཡིས། ། གྲངས་མཚུངས་པར་ནི་མི་རུང་ངོ་། ། ཞེས་སོ། །
འདིར་ཕྲ་མོ་ནས་བརྩམ་ཞེས་སོགས་ཕྱོགས་སྔ་ལེན་པའི་ཚེ། ལྕིད་ལྷག་སྲང་གིས་མི་རྟོགས་པར་ཁས་བླངས་ཞེས་པ་ཡང་མི་འཐད་དེ། དེར་ལྕིད་ལྷག་སྲང་གིས་མི་རྟོགས་པར་ཁས་བླངས་ན། སོ་སོར་ལྷན་ཅིག་བཅལ་བ་ན། ། ཞེས་སླར་ཡང་། སྲང་ལ་བཅལ་ན་ལྕིད་ལྷག་ཐ་དད་འབྱུང་བར་ཐལ་བའི་རིགས་པ་འཕེན་པ་དེ་མཁས་པའི་རྣམ་འགྱུར་མ་ཡིན་པའི་ཕྱིར་རོ། ། སླར་ཡང་རིགས་པ་སྔ་མ་ལ་མ་ཁྱབ་པའི་ཉེས་སྤོང་འགོག་བྱེད་བཅས་པ་སྟོན་པ་ལ། གལ་ཏེ་ཡུངས་དཀར་སོགས་ཚིགས་བཅད་གཉིས་ཏེ། དེ་འབྲུ་ལ་སྦྱར་ན། གལ་ཏེ་བྱེ་བྲག་པ་ན་རེ།
རིགས་པ་སྔ་མ་དེ་ཕྱིར་ལྕིད་ནི་ཐ་དད་འགྱུར་བ་མ་ཁྱབ་སྟེ། ཡུངས་དཀར་ནས་བརྩམས་ཏེ་རྡུལ་ཀྱི་ཚོགས་ཆེན་པོ་གོང་ནས་གོང་དུ་ནི་འཕེལ་བ་དང་ལྡན་པའི་འབྲུའམ་ཡན་ལག་ཅན་གྱི་རྫས་ཀྱི་ཕྲེང་བའི་ལྕི་བ་སྟེ་ལྕིད་ལྷག་སྲང་གིས་རྟོགས་པ་མ་ཡིན་ན་སྟེ་མིན་པར། ཞེས་འཆད་པ་ལ། གལ་ཏེ་ཡུངས་དཀར་ནས་བརྩམས་ཏེ། ། ཚོགས་ཆེན་གོང་ནས་གོང་དུ་ནི། ། འཕེལ་ལྡན་འབྲས་བུའི་ཕྲེང་བ་ཡི། ། ལྕི་བ་རྟོགས་པ་མ་ཡིན་ན། ། ཞེས་སོ། ། དེ་དགག་པ་ལ། འོ་ན།
ཡན་ལག་ཅན་གྱི་རྫས་དེའི་རྩོམ་བྱེད་ཀྱི་རྒྱུ་རྡུལ་ཕྲ་རབ་ཀྱི་ལྗིད་ཉིད་ནི་སྲང་གི་གཞལ་བྱར་འགྱུར་བར་ཐལ། སྲང་གི་གཞལ་བྱར་གྱུར་པའི་ལྕིད་ཡོད་པ་གང་ཞིག ཡན་ལག་ཅན་འབྲས་བུའི་ལྕིད་ནི་སྲང་གིས་མི་རྟོགས་པའི་ཕྱིར་ཏེ། ཡུངས་དཀར་ཡན་ཆད་ཀྱི་ལྕིད་ཀྱང་སྲང་གིས་མི་རྟོགས། ཕྲ་མོ་ནས་ཡུངས་དཀར་གྱི་བར་གྱི་ལྕིད་དག་ཀྱང་ཆུང་ངུ་ཤིན་ཏུ་རྟོགས་པར་དཀའ་བས་ཏེ་སྲང་གིས་མི་རྟོགས་པའི་ཕྱིར་རོ། ། རྟགས་དངོས། འདོད་ན། ཡན་ལག་ཅན་རྩོམ་བྱེད་ཀྱི་རྡུལ་ཕྲ་རབ་རྣམས་ལ་ལྕིད་སོགས་ཆོས་གསུམ་དང་། མཐོང་ཐོགས་ཀྱི་བྱ་བ་སོགས་གང་ཡང་ཁས་མི་ལེན་ཞེས་པའི་ཁས་བླངས་དང་། ཁས་བླངས་སྔ་ཕྱི་འགལ་ལོ། །
ཞེས་འཆད་པ་ལ། ཡུངས་དཀར་བར་གྱི་ལྕིད་དག་ཀྱང་། ། ཆུང་ངུ་ཤིན་ཏུ་རྟོགས་དཀའ་བས། ། འབྲས་བུའི་ལྕིད་ནི་མི་རྟོགས་ཕྱིར། ། དེ་ཡི་རྒྱུ་ཉིད་གཞལ་བྱར་འགྱུར། ། ཞེས་སོ། ། གསུམ་པ་དཔེ་ལ་ཆོས་མཐུན་མེད་པས་དགག་པ་ནི། ཁྱོད་ཀྱིས་རས་འདབ་བཞིན། ཞེས་པ་དེ། དཔེ་དོན་མི་མཚུངས་ཏེ།
རས་འདབ་ཀྱི་ངོ་བོ་མངོན་སུམ་དུ་མཐོང་ཡང་། ཁྱོད་ཀྱི་ལྕིད་ལྷག་གི་དོན་དེ་མཐོང་བ་མེད་པའི་ཕྱིར་ཏེ། རས་འདབ་ལ་ལྕིད་ཀྱི་འབྲས་བུ་སྲང་མགོ་ཐུར་དུ་འགྲོ་བའི་བྱ་བ་རྟོགས་པ་ཡོད་པ་བཞིན་དུ། ཁྱོད་ཀྱི་ལྕིད་ལྷག་དེའི་འབྲས་བུ་སྲང་མགོ་ཐུར་དུ་འགྲོ་བའི་བྱ་བའང་རྟོགས་པ་མེད་པའི་ཕྱིར་རོ། ། ཞེས་འཆད་པ་ལ། དོན་དེ་མཐོང་མེད་རས་འདབ་བཞིན། ། དེ་ཡི་འབྲས་བུའང་རྟོགས་པ་མེད། ། ཅེས་སོ། ། བཞི་པ་འཕྲོས་དོན་ཡོན་ཏན་ལྷག་པོ་དགག་པ་ནི། ལྕིད་ཉིད་མི་རྟོགས་ཞེས་སོགས་ཚིགས་བཅད་གཅིག་སྟེ།
དེ་འབྲུ་ལ་སྦྱར་ན། འོ་ན། བྱེ་བྲག་པ་འདོད་པའི་ཡན་ལག་ཅན་ལ། རེག་བྱའི་ཡོན་ཏན་ལྕིད་ལྷག་མེད་ཀྱང་། གཟུགས་སོགས་ཀྱི་ཡོན་ཏན་ལྷག་པ་གཞན་ཡང་ཡོད་དོ་སྙམ་ན། གསེར་མ་ཤ་ཀ་ལ་སོགས་པའི་ཡན་ལག་ཅན་ཆོས་ཅན། ཁྱོད་ལ་རང་གི་ཡན་ལག་ལ་མེད་པའི་ཡོན་ཏན་ལྷག་པོ་གཞན་གང་ཡང་ཡོད་པ་མ་ཡིན་ཏེ། ཁྱོད་ལ་རང་གི་ཡན་ལག་ལ་མེད་པའི་རེག་བྱའི་ཡོན་ཏན་ལྕིད་ལྷག་པོ་ཉིད་མི་རྟོགས་པ་བཞིན་དུ། ཁྱོད་ལ་རང་གི་ཡན་ལག་ལ་མེད་པའི་འདོད་ཡོན་གཞན་བཞི་པོ་དེའི་ཡོན་ཏན་ལྷག་པོ་གཟུགས་སྒྲ་ལ་སོགས་པ་ཐམས་ཅད་ཀྱང་རྟོགས་པ་མེད་པའི་ཕྱིར། ཞེས་འཆད་པ་ལ།
ལྕིད་ཉིད་མི་རྟོགས་བཞིན་དུ་དེའི། ། ཡོན་ཏན་ཐམས་ཅད་རྟོགས་མེད་ཕྱིར། ། མ་ཤ་ལ་སོགས་ལྷག་ཡོད་མིན། ། ཞེས་སོ། ། འོ་ན། སློབ་དཔོན་ཕྱོགས་གླང་གི་རེག་བྱའི་ཡོན་ཏན་ལྕིད་ལྷག་ཁོ་ན་འགོག་པའི་རྒྱུ་མཚན་ཅི་ཡིན་སྙམ་ན། ཚད་མ་མདོར། སྲང་དམའ་བའི་ཁྱད་པར་མེད་པའི་ཕྱིར་རོ། ། ཞེས་པའི་རིགས་པ་དེ་ནི་ཆོས་ཅན། ཁྱོད་བྱེ་བྲག་པ་འདོད་པའི་ཡན་ལག་ཅན་ལ་ཡོན་ཏན་ལྷག་པོ་གཞན་འགོག་བྱེད་ཀྱི་རིགས་ཉེ་བར་མཚོན་པའི་དཔེ་ཙམ་ཡིན་ཏེ།
དངོས་སུ་རེག་བྱའི་ཡོན་ཏན་ལྕིད་ལྷག་བཀག་པས། ཤུགས་ལ་ཡོན་ཏན་གཟུགས་སྒྲ་སོགས་ཀྱང་འགོག་པའི་མཚོན་བྱེད་ཡིན་པའི་ཕྱིར། ཞེས་འཆད་པ་ལ། དམའ་མེད་དེ་ནི་ཉེར་མཚོན་ཏེ། ། ཞེས་སོ། ། བཞི་པ་མངོན་སུམ་ཚད་མས་བསལ་བ་ཕབ་པ་དེ་འཆད་པ་ལ། གཟུགས་སོགས་ཞེས་སོགས་ཚིག་རྐང་གཉིས་སོ། ། དེ་འབྲུ་ལ་སྦྱར་ན། བྱེ་བྲག་པ་འདོད་པའི་ཡན་ལག་ཅན་ཆོས་ཅན། ཁྱོད་ལ་རང་གི་ཡན་ལག་ལ་མེད་པའི་གཟུགས་སོགས་ཀྱི་ཡོན་ཏན་ལྷག་པོ་ཡོད་པ་ལས།
མངོན་སུམ་ཚད་མས་བསལ་བ་འབབ་པ་ཡིན་ཏེ། ཁྱོད་ལ་དེ་ལྟ་བུའི་གཟུགས་ཀྱི་ཡོན་ཏན་ལྷག་པོ་དང་། སོགས་སྒྲས་བསྡུས་པ། སྒྲ་དྲི་རོ་རེག་བྱའི་ཡོན་ཏན་ལྷག་པོ་ཡོད་ན་མངོན་སུམ་སོ་སོས་ཇི་ལྟ་བ་བཞིན་མཐོང་དགོས་པ་ལས། རང་རང་གི་གི་དབང་པོ་ལ་བརྟེན་པའི་གཟུགས་འཛིན་མངོན་སུམ་ལ་སོགས་པས་མཐོང་བ་མེད་པའི་ཕྱིར་རོ། ། ཞེས་འཆད་པ་ལ། གཟུགས་སོགས་ལྷག་དང་ལྷག་ཅི་བཞིན། ། རང་གི་དབང་པོས་མཐོང་མེད་ཕྱིར། ། ཞེས་སོ། ། གལ་ཏེ་ཁ་ཅིག་ན་རེ།
གཞུང་འདི་མངོན་སུམ་ཀྱིས་གནོད་བྱེད་སྟོན་པ་ལ་སྦྱོར་བ་མི་འཐད་དེ། སྐབས་འདིར་ལྕིད་སོགས་ཆོས་གསུམ་ལ་གནོད་བྱེད་སྟོན་པའི་སྐབས་ཡིན་པ་གང་ཞིག དེ་ལ་འདིར་མངོན་སུམ་གྱི་གནོད་བྱེད་མ་བསྟན་པའི་ཕྱིར་རོ། ། ཞེ་ན། དེ་ནི་གནད་མ་ཟིན་པ་སྟེ། གཟུགས་སོགས་ལྷག་དང་ལྷག་ཅི་བཞིན། ། ཞེས་པའི་སོགས་ཁོངས་ནས། རེག་འཛིན་དབང་མངོན་གྱིས། རེག་བྱའི་ཡོན་ཏན་ལྕིད་ལྷག་མ་མཐོང་ཞེས་བཤད་པ་མ་མཐོང་བར་ཟད་པའི་ཕྱིར་རོ། ། གཉིས་པ་ཚུལ་དེས་ཕྱི་མ་གཉིས་ཀྱང་མཚོན་པར་བསྟན་པ་ལ།
ཁས་བླངས་ཞེས་སོགས་ཤླཽ་ཀ་གཅིག་གོ ། འདི་འབྲས་བུ་དང་སྦྱར་ན་ལྷ་རྒྱན་གྱི་ལུགས་གཉིས་ལས་རྒྱན་ལྟར་ན། ཆོས་ཀྱི་ཁྱད་པར་བསྒྲུབ་པའི་དམ་བཅའ་ལྟར་སྣང་གི་ཞེན་དོན་ལ། གལ་ཏེ་འདི་ལྕི་འོག་འགྲོར་འགྱུར། ། ཞེས་སོགས་གནོད་བྱེད་ཀྱི་ཚད་མ་ཇི་སྐད་བཤད་པའི་ཕྱོགས་ཀྱིས་ནི། དམ་བཅའ་ཕྱི་མ་གཉིས་ཀྱི་ཞེན་དོན་ལ་རྗེས་དཔག་སོགས་ཀྱིས་གནོད་པའི་དཔེར་བརྗོད་གཞན་ཡང་རྟོགས་པར་བྱ་བ་ཡིན་ཏེ། ཆོས་ཀྱི་ཁྱད་པར་བསྒྲུབ་པའི་དམ་བཅའ་ལྟར་སྣང་གི་ཞེན་དོན་ལ། ཁས་བླངས་དང་རང་གི་ཚིག་དང་། སོགས་ཀྱི་སྒྲས་བསྡུས་པ། གྲགས་པ་མངོན་སུམ་རྗེས་དཔག་རྣམས་ཀྱིས་གནོད་པ་དག་ནི་སྲིད་པས་ན་སྟེ།
གནོད་བྱེད་བཤད་ཟིན་པ་དེས། ཕྱི་མ་གཉིས་ཀྱང་མཚོན་ནས་ཤེས་ནུས་པའི་ཕྱིར་རོ། ། ཞེས་འཆད་པ་ལ། ཁས་བླངས་རང་གི་ཚིག་སོགས་ཀྱིས། ། གནོད་པ་དག་ནི་སྲིད་པས་ན། ། ཇི་སྐད་བཤད་པའི་ཕྱོགས་ཀྱིས་ནི། ། དཔེར་བརྗོད་གཞན་ཡང་རྟོགས་པར་བྱ། ། ཞེས་སོ། ། རང་ལུགས་ཀྱང་རྒྱན་གྱི་འདི་བཞིན་འཆད། གཉིས་པ་ལྷ་དབང་ལྟར་ན།
ཆོས་ཀྱི་ཁྱད་པར་བསྒྲུབ་པའི་དམ་བཅའི་ཞེན་དོན་ལ། གལ་ཏེ་འདི་ལྕི་ཞེས་པ་ནས། རང་གི་དབང་པོ་མཐོང་མེད་ཕྱིར། ། ཞེས་པའི་བར་གྱིས་རྗེས་དཔག་གི་གནོད་བྱེད་བསྟན་ཟིན་པར་མ་ཟད། ཆོས་ཀྱི་ཁྱད་པར་བསྒྲུབ་པའི་དམ་བཅའི་ཞེན་དོན་ལ་ནི། ཁས་བླངས་དང་། རང་གི་ཚིག་དང་སོགས་ཀྱིས་བསྡུས་པ་མངོན་སུམ་དང་གྲགས་པ་རྣམས་ཀྱིས་ཀྱང་གནོད་པ་དག་ཀྱང་སྲིད་པས་ན། ཇི་སྐད་བཤད་པའི་ཆོས་ཀྱི་ཁྱད་པར་བསྒྲུབ་པའི་དམ་བཅའི་ཕྱོགས་ལ་ནི་ཁས་བླངས་སོགས་གནོད་བྱེད་ཀྱི་དཔེར་བརྗོད་དང་། དམ་བཅའ་ཕྱི་མ་གཉིས་ཀྱི་ཞེན་དོན་ལ་ཡང་གནོད་པའི་དཔེར་བརྗོད་གཞན་ཡང་རྟོགས་པར་བྱ་སྟེ། སྔ་མས་མཚོན་ནུས་པའི་ཕྱིར་རོ་ཞེས་འཆད་པ་ལ།
ལྷའི་འགྱུར་ལས། ཁས་བླངས་རང་གི་ཚིག་སོགས་ཀྱིས། ། གནོད་པ་དག་ཀྱང་ཡོད་པས་ན། ། ཇི་སྐད་བཤད་པའི་ཕྱོགས་ལ་ནི། ། དཔེར་བརྗོད་གཞན་ཡང་རྟོགས་པར་བྱའོ། ། ཞེས་སོ། ། འཆད་ཚུལ་འདི་ནི་ཅུང་ཟད་མི་འཐད་དེ། གཟུགས་སོགས་ལྷག་དང་ལྷག་ཅི་བཞིན། ། ཞེས་སོགས་ཀྱིས། མངོན་སུམ་གྱི་གནོད་ཚུལ་སྟོན་ཞེས་དཔལ་འབུམ་ཕྲག་གསུམ་པས་བཤད་པ་དེ།
ཆོས་གྲགས་ཀྱི་དགོངས་པ་རྨ་མེད་པ་ཡིན་པའི་ཕྱིར་རོ། ། གཞུང་འདིའི་འབྲུ་ལ་དཔལ་ཤཱཀྱ་མཆོག་ལྡན། མངོན་སུམ་དོན་དང་ཞེས་སོགས་ཆོས་ཀྱི་ངོ་བོ་ལ་གནོད་པའི་དམ་བཅའ་ལ། སེལ་བྱེད་ཚད་མ་བཞིས་གནོད་ཚུལ་ཇི་སྐད་བཤད་པའི་ཕྱོགས་ཀྱིས་ནི་ཆོས་ཅན། དེ་ལས་གཞན་དམ་བཅའ་ཕྱི་མ་གསུམ་གྱི་དཔེར་བརྗོད་དང་། དེའི་ཞེན་དོན་ལ་ཚད་མས་གནོད་ཚུལ་ཡང་རྟོགས་པར་བྱ་སྟེ། ཡན་ལག་རྣམས་ནི་ཞེས་སོགས་དམ་བཅའ་དེ་གསུམ་ལས་ཞེ་འདོད་ལ་ཡན་ལག་ཅན་རྫས་གཞན་ཆོས་གསུམ་ལྡན་དུ་དམ་བཅས་ཤིང་། ཆོས་གསུམ་པོ་དེ་ལ་དམ་བཅའ་བ་པོའི་ཁས་བླངས་སྔ་ཕྱི་དང་། རང་ཚིག་དངོས་ཤུགས་དང་། མངོན་སུམ་དང་རྗེས་དཔག་དང་།
ལྷ་དབང་ལྟར་ན་གྲགས་པས་ཀྱང་གནོད་པ་དག་ནི་སྲིད་པས་ནའོ། ། ཞེས་བཤད་གནང་བ་ཡང་མི་འཐད་དེ། དོན་དེ་ནི། འདིས་གྲུབ་ཡན་ལག་གྱུར་པ་ཡི། ། ཞེས་སོགས་ཚིགས་བཅད་དེས་བཤད་ཟིན་པའི་ཕྱིར་རོ། ། གསུམ་པ་ལྷ་རྒྱན་འགྲེལ་པའི་ཁ་སྐོང་བཤད་པ་ནི། དེ་ལྟར་བཤད་བྱ་མདོ་དང་། འཆད་བྱེད་རྣམ་འགྲེལ་དུ་མི་གསལ་བ་དང་། ཅུང་ཟད་མ་ཚང་བ་རྣམས་ལྷ་རྒྱན་སོགས་འགྲེལ་བཤད་དག་གིས་ཁ་བསྐངས་ཏེ་བཤད་པ་ལ་དོན་གཉིས་ཏེ། དམ་བཅའ་ངོས་འཛིན་ལ་མི་འདྲ་བའི་ཁྱད་པར།
སེལ་བྱེད་རིགས་པ་ལ་མི་འདྲ་བའི་ཁྱད་པར་རོ། ། དང་པོ་ནི། སྤྱིར་དམ་བཅའ་དེ་ལ། ཆོས་ཀྱི་ངོ་བོ་དང་ཁྱད་པར། ཆོས་ཅན་གྱི་ཁྱད་པར་དང་ངོ་བོ་སྟེ། དེ་བཞི་སྒྲུབ་པའམ་འགོག་པའི་དམ་བཅའ་བཞི་ཡོད་པའི་དང་པོ་ནི། སྒྲ་མཉན་བྱ་མ་ཡིན་ཞེས་དང་། སྦྱིན་པ་སྤྱད་པ་ལས་བདེ་བ་མི་འབྱུང་ཞེས་དང་། རི་བོང་ཅན་ཟླ་སྒྲས་བརྗོད་དུ་མི་རུང་ཞེས་དང་། སྒྲ་རྟག་པ་ཡིན་ཞེས་པའི་དམ་བཅའ་རྣམས་ནི།
ཆོས་ཀྱི་ངོ་བོ་སྒྲུབ་པའམ་ཆོས་ཀྱི་ངོ་བོ་ལ་གནོད་པའི་དམ་བཅའ་ཡིན་ལ། དམ་བཅའ་དེ་དག་གི་ཞེན་དོན་སེལ་ཚུལ་ནི། གོང་དུ་བཤད་ཟིན་ནས། དམ་བཅའ་ཕྱི་མ་གསུམ་གྱི་དཔེར་བརྗོད་དང་། དེ་སེལ་བྱེད་ཀྱི་ཚད་མ་ནི་འདིར་སྐབས་སུ་བབ་པ་ལས། ཆོས་ཀྱི་ཁྱད་པར་སྒྲུབ་པའི་དམ་བཅའ་ངོས་འཛིན་ལ། ལྷ་རྒྱན་སོགས་འགྲེལ་མཛད་ཕལ་ཆེར་མཐུན་པ་ཡིན་ཏེ། ཡན་ལག་ལྕི་སོགས་ཆོས་གསུམ་དང་ལྡན་པའི་སྒོ་ནས། རང་གི་ཡན་ལག་ལས་རྫས་གཞན་དུ་དམ་བཅས་པའི་དམ་བཅའ་དེ། ཆོས་ཀྱི་ཁྱད་པར་སྒྲུབ་པའི་དམ་བཅའ་ཡིན་ནོ་ཞེས་འགྲེལ་མཛད་ཐམས་ཅད་མཐུན་པའི་ཕྱིར་རོ། །
དམ་བཅའ་དེ་ཡང་བྱེ་བྲག་པའི་ལུགས་ལ་ཆོས་ཀྱི་ཁྱད་པར་སྒྲུབ་པའི་དམ་བཅའ་ཡིན་ཏེ། ཡན་ལག་ཅན་ཆོས་ཅན་དང་། རང་གི་ཡན་ལག་ལས་རྫས་གཞན་ཙམ་དེ་ཆོས་ཀྱི་ངོ་བོ་དང་། ལྕིད་སོགས་ཆོས་གསུམ་ཆོས་ཀྱི་ཁྱད་པར་ཡིན་པ་གང་ཞིག དེ་སྒྲུབ་པའི་ཕྱིར་དུ་དམ་བཅས་པའི་དམ་བཅའ་ཡིན་པའི་ཕྱིར་རོ། ། སངས་རྒྱས་པའི་ལུགས་ལ་ཆོས་ཀྱི་ཁྱད་པར་ལ་གནོད་པའི་དམ་བཅའ་ཞེས་བྱ་སྟེ། ཆོས་ཅན་དང་ཆོས་ཀྱི་ངོ་བོ་དང་། ཆོས་ཀྱི་ཁྱད་པར་ངོས་འཛིན་གོང་བཞིན་ཡིན་པ་གང་ཞིག ཆོས་ཅན་ཡན་ལག་ཅན་དེའི་སྟེང་དུ། ཁྱད་ཆོས་ལྕིད་སོགས་ཆོས་གསུམ་ལ་གནོད་པ་འབབ་པའི་དམ་བཅའ་ཡིན་པའི་ཕྱིར་རོ། །
དེ་ཉིད་རྒྱལ་དབང་བློའི་དགོངས་པ་ཡིན་ཏེ། དེའི་འགྲེལ་པར། ཡན་ལག་ཅན་ནི་ཡན་ལག་རྣམས་ལས་གཞན་ཡིན་ནོ། ། ཞེས་དམ་བཅའ་བ་བྱས་པ་ལ། ཞེས་བཤད་པའི་ཕྱིར་དང་། ལྷའི་དགོངས་པ་ཡིན་ཏེ། དེའི་འགྲེལ་པར། དཔེར་ན་ཡན་ལག་རྣམས་ལས་ཡན་ལག་ཅན་གཞན་ཡིན་ཞེས་དམ་བཅའ་བ་བྱས་པ་ལ་ཞེས་དང་། ལྡན་དོན་རྫས་ཀྱི་མཚན་ཉིད་ཅན་ཞེས་པའི་འགྲེལ་པར། ལྷས།
ཡན་ལག་རྣམས་ཀྱི་ལྡན་པ་ཡོད་པ་ལ། ཡན་ལག་རྣམས་ལས་དོན་གཞན། ཡན་ལག་ཅན་གྱི་མིང་ཅན་དེ་ཡང་། རྫས་ཀྱི་མཚན་ཉིད་ཅན། བྱ་བ་དང་ལྡན་པ་དང་། འཕྲོད་པ་འདུ་བའི་རྒྱུའོ། ། ཞེས་སོགས་དང་། དེའི་འགྲེལ་བཤད་དུ་ཤཱཀྱས། འདིར་ཡང་ཆོས་ཅན་ཡན་ལག་ཅན་དེ་ཡན་ལག་དག་ལས་དོན་གཞན་ཉིད་ཡིན་པ་བསྒྲུབ་པར་བྱ་བ་ཡིན་ཞིང་། ཆོས་དེའི་ཁྱད་པར་ལྕི་བ་ལ་སོགས་པ་མ་བཤད་དུ་ཟིན་ཡང་།
མེད་ན་མི་འབྱུང་བའི་བདག་ཉིད་ཀྱིས་བསྒྲུབ་པར་བྱ་བ་ཡིན་ནོ། ། ཞེས་བཤད་པའི་ཕྱིར་རོ། ། རྒྱན་མཁན་པོའི་དགོངས་པའང་ཡིན་ཏེ། དེའི་འགྲེལ་པར་མདོ་རང་འགྲེལ་དྲངས་པའི་ཚེ། ཡན་ལག་ཅན་ནི་ཡན་ལག་རྣམས་ལས་གཞན་མ་ཡིན་ཏེ། སྲང་དམའ་བའི་ཁྱད་པར་མ་བཟུང་བའི་ཕྱིར་རོ། ། ཞེས། ཡན་ལག་ཅན་ཡན་ལག་ལས་གཞན་དུ་དམ་བཅས་པ་ཆོས་ཀྱི་ཁྱད་པར་ལ་གནོད་པའི་དམ་བཅར་བཤད་པའི་མདོ་རང་འགྲེལ་ཚད་མར་མཛད་འདུག་པའི་ཕྱིར་རོ། ། འདིར་དཔལ་ཤཱཀྱ་མཆོག་ལྡན་དང་། རྒྱང་པ་སངས་ལྷུན་སོགས།
ཡན་ལག་ཅན་ལྕི་སོགས་ཆོས་གསུམ་དང་ལྡན་པའི་སྒོ་ནས་ཡན་ལག་ལས་རྫས་གཞན་དུ་དམ་བཅས་པའི་དམ་བཅའ་འདི། ཆོས་ཅན་གྱི་ཁྱད་པར་སྒྲུབ་པའི་དམ་བཅའ་ཡིན་ཏེ། ལྕིད་སོགས་ཆོས་གསུམ། ཁྱད་གཞི་ཡན་ལག་ཅན་དེའི་ཁྱད་ཆོས་ཡིན་པ་གང་ཞིག ཁྱད་གཞི་ཡན་ལག་ཅན་དེ་ཆོས་ཅན་དུ་བཟུང་འདུག་པའི་ཕྱིར་དང་། མདོ་རང་འགྲེལ་གྱི་འགྱུར་འགའ་ཞིག་ལས་ཀྱང་དེ་ལྟར་བཤད་འདུག་པའི་ཕྱིར་རོ། ། ཞེས་གསུངས་པ་ནི། གནད་མ་ཟིན་པ་ཡིན་ཏེ། ལྕིད་སོགས་ཆོས་གསུམ་དང་ལྡན་པའི་ཡན་ལག་ཅན་ཆོས་ཅན། རང་གི་ཡན་ལག་ལས་རྫས་གཞན་ཡིན་ཏེ་ཞེས་དམ་བཅས་ན།
ལྕིད་སོགས་ཆོས་གསུམ་ཆོས་ཅན་གྱི་ཁྱད་པར་དུ་གོ་བ་ཁྱེད་བདེན་ཡང་། འདིར་ཡན་ལག་ཅན་ཆོས་ཅན། ལྕིད་སོགས་ཆོས་གསུམ་དང་ལྡན་པའི་སྒོ་ནས་རང་གི་ཡན་ལག་ལས་རྫས་གཞན་ཡིན་ཏེ་ཞེས་དམ་བཅའི་ཚེ། ལྕིད་སོགས་ཆོས་གསུམ། བསྒྲུབ་བྱའི་ཆོས་ཀྱི་ཁྱད་པར་དུ་སོང་འདུག་པའི་ཕྱིར་རོ། ། འོན་ཀྱང་མདོ་རང་འགྲེལ་དེ་འགྱུར་མ་དག་པ་ཡང་མ་ཡིན་ཏེ། དེ་ལ་ལྷ་རྒྱན་གྱི་བཤད་སྲོལ་ཐ་དད་པ་གཉིས་ཡོད་པའི་ཕྱིར་རོ། ། དཔྱོད་ལྡན་དག་གི་སྙིང་གི་བདུད་རྩི་འཕེལ་བར་གྱུར་ཅིག ཆོས་ཅན་གྱི་ཁྱད་པར་ལ་གནོད་པའི་དམ་བཅའ་ངོས་འཛིན་པ་ལ། རྒྱལ་དབང་བློ་རྗེས་འབྲང་དང་བཅས་པའི་འཆད་ཚུལ།
ལྷ་རྗེས་འབྲང་དང་བཅས་པའི་འཆད་ཚུལ་གཉིས་ལས། དང་པོ་ནི། མངོན་སུམ་གྱི་མཐོང་རུང་གི་ཁྱད་པར་དུ་བྱས་པའི་ཡན་ལག་རྣམས། ཡན་ལག་ཅན་ལས་རྫས་གཞན་དུ་དམ་བཅའི་དམ་བཅའ་འདི། བྱེ་བྲག་པ་ལྟར་ན་ཆོས་ཅན་ཀྱི་ཁྱད་པར་སྒྲུབ་པའི་དམ་བཅའ་དང་། སངས་རྒྱས་པ་ལྟར་ན་ཆོས་ཅན་གྱི་ཁྱད་པར་ལ་གནོད་པའི་དམ་བཅའ་ཡིན་ཞེས་འཇོག་ཏེ། ཡན་ལག་དེ་ཆོས་ཅན་གྱི་ངོ་བོ། མངོན་སུམ་གྱིས་མཐོང་རུང་ཆོས་ཅན་གྱི་ཁྱད་པར་ཡིན་པ་གང་ཞིག་དེ་བྱེ་བྲག་པས་སྒྲུབ་པར་འདོད། སངས་རྒྱས་པས་འགོག་པར་བྱེད་པའི་ཕྱིར་ཏེ། རྒྱལ་དབང་བློའི་འགྲེལ་པར།
ཡན་ལག་རྣམས་ཡན་ལག་ཅན་གཞན་ཡིན་ནོ། ། ཞེས་དམ་བཅའ་བའོ། ། འདིར་ཡན་ལག་རྣམས་ནི་ཆོས་ཅན་དེ་རྣམས་གཞན་ཉིད་ཀྱི་ཆོས་ཅན་བསྒྲུབ་པར་བྱ་བའོ། ། དེ་རྣམས་ཀྱི་འབའ་ཞིག་མངོན་སུམ་ཉིད་ཀྱི་ཁྱད་པར་དུ་ཕ་རོལ་པོས་འདོད་དེ། ཞེས་བཤད་པའི་ཕྱིར་རོ། ། གཉིས་པ་རྒྱན་གྱི་ལུགས་ལ། རྒྱན་གྱི་འགྲེལ་པར། དེ་ལྟར་མ་ཡིན་ཏེ། ཡན་ལག་ཅན་མངོན་སུམ་ཡིན་ཡང་། ཡན་ལག་མངོན་སུམ་ཡིན་ན་ནི་གཞན་ཡིན་པ་ཉིད་དུ་མི་འགྱུར་རོ་ཞེས་པ་ཙམ་ཞིག་བཤད་ལ།
དེའི་དགོངས་པ་ལེན་པ་ལ་ཁ་ཅིག མངོན་སུམ་གྱི་མཐོང་མི་རུང་གི་ཁྱད་པར་དུ་བྱས་པའི་ཡན་ལག་རྣམས་ཡན་ལག་ཅན་ལས་རྫས་གཞན་དུ་དམ་བཅས་པའི་དམ་བཅའ་དེ་ལ་འཇོག་སྟེ། ཡན་ལག་ཙམ་ཆོས་ཅན་གྱི་ངོ་བོ་དང་། མངོན་སུམ་གྱི་མཐོང་མི་རུང་ཆོས་ཅན་ཀྱི་ཁྱད་པར་གང་ཞིག ཁྱད་པར་དེ་ལ་གནོད་པ་སྟོན་པའི་ཕྱིར་རོ། ། ཞེས་བཞེད་དེ། དེ་ཡང་ཡན་ལག་མངོན་སུམ་མིན་ན་ནི། གཞན་ཡིན་པ་ཉིད་དུ་མི་འགྱུར་རོ། ། ཞེས་པའི་དགོངས་པར་འདོད། ཡང་ཁ་ཅིག་ཡན་ལག་རྣམས།
མངོན་སུམ་གྱི་མཐོང་རུང་གི་ཁྱད་པར་དུ་བྱས་པའི་ཡན་ལག་ཅན་ལ་རྫས་གཞན་དུ་དམ་བཅས་པའི་དམ་བཅའ་ལྟ་བུ་ལ་འཇོག་སྟེ། ཡན་ལག་ནི་ཆོས་ཅན་དང་། ཡན་ལག་ཅན་ལས་རྫས་གཞན་པ་དེ་ཆོས་ཅན་གྱི་ངོ་བོ་དང་། མངོན་སུམ་གྱིས་མཐོང་རུང་ཆོས་ཅན་ཀྱི་ཁྱད་པར་ཡིན་པ་གང་ཞིག དེ་སྒྲུབ་པར་འདོད་པའི་ཕྱིར་རོ། ། ཡན་ལག་རྣམས་ནི་ཡན་ལག་ཅན་ལས་གཞན་མ་ཡིན་ཏེ། ཞེས་པ་དེས། ཡན་ལག་ཆོས་ཅན་དུ་བསྟན་འདུག་པའི་ཕྱིར་རོ། ། གཉིས་པ་ཡིན་ཏེ། ཡན་ལག་རྣམས་ཡན་ལག་ཅན་ལ་རྫས་གཞན་ཡིན་པའི་སྒྲུབ་བྱེད་དུ།
ཡན་ལག་ཅན་མངོན་སུམ་གྱིས་མཐོང་རུང་། ཡན་ལག་མངོན་སུམ་གྱིས་མཐོང་དུ་མི་རུང་བ་བཀོད་ནས། ཡན་ལག་དེ་ཡན་ལག་ཅན་ལས་རྫས་གཞན་ཡིན་པར་བསྒྲུབས་པའི་ཕྱིར། གསུམ་པ་ཡིན་ཏེ། ཡན་ལག་ཅན་མངོན་སུམ་ཡིན་ན་ཡང་། ཡན་ལག་མངོན་སུམ་མིན་ན་ནི། གཞན་ཡིན་པ་ཉིད་དུ་མི་འགྱུར་རོ་ཞེས་དང་། མངོན་སུམ་མ་ཡིན་པ་ཉིད་དུ་ཐལ་བའི་ཕྱིར་ཞེས་ཡན་ལག་རྣམས་མངོན་སུམ་གྱི་མཐོང་རུང་ཁྱད་ཆོས་ཡིན་པ་ལ་གནོད་བྱེད་བསྟན་འདུག་པའི་ཕྱིར། དེ་ལྟར་ལུགས་གསུམ་ཡོད་པའི་དང་པོ། མངོན་སུམ་གྱིས་མཐོང་མི་རུང་གི་ཡན་ལག་ཆོས་ཅན་དུ་འཛིན་པ་མི་འཐད་དེ་མངོན་སུམ་མ་ཡིན་པ་ཉིད་དུ་ཐལ་བའི་ཕྱིར་ཞེས་པ་དང་མི་འགྲིག་པའི་ཕྱིར།
ལུགས་གཉིས་པ་ཡན་ལག་ཅན་ཆོས་ཅན་དུ་འཛིན་པ་ནི་རྒྱན་གྱི་དགོངས་པར་མི་འཐད་དེ། རྒྱན་མཛད་པས། ཡན་ལག་རྣམས་ནི་ཡན་ལག་ལས་གཞན་མ་ཡིན་ཏེ། ཞེས་པ་འདི་ཆོས་ཅན་གྱི་ཁྱད་པར་སེལ་བའི་དམ་བཅའ་ལ་གནོད་བྱེད་སྟོན་པའི་གཞུང་ཚད་མར་མཛད་སྣང་བ་དང་མི་འགྲིག་པའི་ཕྱིར། ལུགས་གསུམ་པ། ཡན་ལག་རྣམས་ཆོས་ཅན་དང་། མངོན་སུམ་གྱིས་མཐོང་རུང་དེའི་ཁྱད་པར་དུ་བཟུང་བ་དེ་ཡང་མི་འཐད་དེ། རྒྱན་ལས། ཡན་ལག་ཅན་མངོན་སུམ་ཡིན་ན་ཡང་ཞེས་སོགས་དང་མི་འགྲིག་པའི་སྐྱོན་ཡོད་པའི་ཕྱིར། སྐྱོན་ཇི་ལྟར་ཡོད་ན།
བྱེ་བྲག་པས་ཡན་ལག་ཅན་ཆོས་ཅན་དང་། མངོན་སུམ་གྱིས་མཐོང་མི་རུང་ཆོས་ཅན་གྱི་ཁྱད་པར་དུ་བཟུང་བ་ལ། འོ་ན་ཡན་ལག་དང་ཡན་ལག་ཅན་རྫས་གཞན་མ་ཡིན་པར་ཐལ། ཡན་ལག་ཅན་མངོན་སུམ་གྱིས་མཐོང་དུ་རུང་ཡང་། ཡན་ལག་མངོན་སུམ་གྱིས་མཐོང་དུ་མི་རུང་བའི་ཕྱིར། ཞེས་འཕེན་པ་ཡིན་གྱི། མངོན་སུམ་གྱིས་མཐོང་རུང་ཆོས་ཅན་ཁྱད་པར་དུ་ཕྱོགས་སྔ་མས་ཁས་བླངས་ནས། ཡན་ལག་མངོན་སུམ་གྱིས་མཐོང་རུང་མ་ཡིན་པའི་ཕྱིར་ལ་ཁོས་རྟགས་མ་གྲུབ་ཀྱི་ལན་ཐེབས་པའི་ཕྱིར་རོ། ། འོ་ན་ཁྱོད་རང་རྒྱན་གྱི་དགོངས་པ་ཇི་ལྟར་འཆད་ཅེ་ན། མངོན་སུམ་གྱིས་མཐོང་མི་རུང་གི་ཁྱད་པར་བྱས་པའི་ཡན་ལག་རྣམས་ཡན་ལག་ཅན་ལས་རྫས་གཞན་ཡིན་པར་དམ་བཅས་པའི་དམ་བཅའ་འདི།
བྱེ་བྲག་པས་ཆོས་ཅན་གྱི་ཁྱད་པར་བསྒྲུབ་པའི་དམ་བཅའ་དང་། སངས་རྒྱས་པས་ཆོས་ཅན་གྱི་ཁྱད་པར་ལ་གནོད་པའི་དམ་བཅའ་ཞེས་ཁས་ལེན་པ་ཡིན་ཏེ། ཡན་ལག་ཆོས་ཅན་དང་མངོན་སུམ་གྱིས་མཐོང་མི་རུང་ཆོས་ཅན་གྱི་ཁྱད་པར་དུ་བཟུང་ནས། དེ་ཡན་ལག་ཅན་ལས་རྫས་གཞན་ཡིན་པར་བྱེ་བྲག་པས་སྒྲུབ། སངས་རྒྱས་པས་འགོག་པའི་ཕྱིར་རོ། ། འདི་རྒྱན་གྱི་དགོངས་པ་ནི་ཡིན་ཏེ། རྟགས་ལས་དེ་ལྟར་མ་ཡིན་ཏེ། ཡན་ལག་ཅན་མངོན་སུམ་ཡིན་ན་ཡང་། ཡན་ལག་མངོན་སུམ་མིན་ན་ནི། གཞན་ཡིན་པ་ཉིད་དུ་མི་འགྱུར་རོ། །
ཡན་ལག་དག་ནི་ཡན་ལག་ཅན་ལས་གཞན་མ་ཡིན་ཏེ། མངོན་སུམ་མ་ཡིན་པར་ཐལ་བའི་ཕྱིར་རོ། ། གཞན་ཡིན་ན་ནི་ཡན་ལག་ཅན་ཡང་མངོན་སུམ་མ་ཡིན་པར་འགྱུར་བའི་ཕྱིར་རོ། ། ཡན་ལག་མངོན་སུམ་མ་ཡིན་པར་ནི། ཡན་ལག་ཅན་མངོན་སུམ་ཡིན་པར་འགྱུར་བ་རིགས་པ་མ་ཡིན་ཏེ། ཡན་ལག་ཅན་དང་པོ་བཞིན་ཆོས་ཅན། ཞེས་དང་། ཡང་རྒྱན་ལས། གང་ཞིག་གང་གི་རང་བཞིན་ལས། ། ཐ་དད་དེ་ནི་དེ་བཞིན་གྱི། །
དེ་ཡི་ངོ་བོ་དམིགས་མེད་ན། ། ཐ་དད་པར་ནི་འགྲུབ་མི་འགྱུར། ། ཐ་དད་དམིགས་པ་མེད་པར་ནི། ། ཐ་དད་མངོན་སུམ་དུ་མི་འགྱུར། ། ཞེས་གསལ་བར་བཤད་པའི་ཕྱིར། འོ་ན་ཁྱེད་རང་གི་འདི་ལ། མངོན་སུམ་པ་ཉིད་མ་ཡིན་པར་ཐལ་བའི་ཕྱིར་རོ། ། ཞེས་པ་དང་མི་འགྲིག་པའི་སྐྱོན་ཡོད་དོ་ཞེས་སྨྲས་ཟིན་པ་དང་འགལ་ལོ་སྙམ་ན། བདེན་ཏེ། དེ་ནི་རང་གི་ཡིག་ཆའི་ཚིག་ཟིན་བཀོད་པ་ཙམ་ཡིན་མོད་ཀྱི།
དོན་ལ་སྐྱོན་དེ་མི་འཇུག་སྟེ། ཁོས་མངོན་སུམ་གྱི་མཐོང་མི་རུང་། ཆོས་ཅན་ཡན་ལག་གི་ཁྱད་ཆོས་སུ་ཁས་བླངས་པ་ལ། ཡན་ལག་ཐམས་ཅད་ཀྱིས་མི་མཐོང་ན། ཡན་ལག་ཅན་བུམ་པའི་ཡན་ལག ལྟོ་ལྡིར་བ་དང་། ཞབས་ཞུམ་པ་སོགས་མངོན་སུམ་གྱིས་མཐོང་བས་གསལ་ལོ་ཞེས་པ་ནི། མངོན་སུམ་པ་ཉིད་མ་ཡིན་པར་ཐལ་བའི་ཕྱིར་རོ། ། ཞེས་པའི་དོན་ཡིན་པའི་ཕྱིར་རོ། ། ལྷའི་ལུགས་ལྟར་ན།
ཆོས་གསུམ་ལྡན་གྱིས་ཡན་ལག་ཅན། མངོན་སུམ་མཐོང་རུང་གི་ཁྱད་པར་དུ་བྱས་པའི་སྒོ་ནས། རང་གི་ཡན་ལག་ལས་རྫས་གཞན་དུ་དམ་བཅས་པའི་དམ་བཅའ་འདི། ཆོས་ཅན་གྱི་ཁྱད་པར་སྒྲུབ་པའམ་འགོག་པའི་དམ་བཅའ་ཡིན་ཏེ། མངོན་སུམ་གྱིས་མཐོང་རུང་གིས་ཁྱད་པར་དུ་བྱས་པའི་ཡན་ལག་ཅན་བུམ་པ་ཆོས་ཅན། རང་གི་ཡན་ལག་ལས་རྫས་གཞན་ཡིན་ཏེ། ཡན་ལག་ཅན་ཡིན་པའི་ཕྱིར་ཞེས་བཀོད་པའི་ཚེ་ན། མངོན་སུམ་གྱིས་མཐོང་རུང་གི་བུམ་པ་ཆོས་ཅན་ཙམ་དང་། བུམ་པ་ཆོས་ཅན་གྱི་ངོ་བོ་དང་། དེ་མངོན་སུམ་གྱིས་མཐོང་རུང་གི་སྒོ་ནས།
ཡན་ལག་ལས་རྫས་གཞན་པ་དེ་ཆོས་ཅན་གྱི་ཁྱད་པར་ཡིན་ཞིང་། དེ་ཉིད་བྱེ་བྲག་པས་བསྒྲུབ། སངས་རྒྱས་པས་འགོག་པའི་ཕྱིར་རོ། ། དེ་ལྷའི་དགོངས་པ་ཡིན་ཏེ། ལྷའི་འགྱུར་ལས། ཆོས་ཅན་གྱི་ཁྱད་པར་སེལ་བའི་དམ་བཅའ་ངོས་འཛིན་པའི་ཚེ། ཡན་ལག་ཅན་གྱི་ཡན་ལག་ལས་གཞན་མ་ཡིན་ཏེ། མངོན་སུམ་ཉིད་མ་ཡིན་པར་ཐལ་བའི་ཕྱིར་རོ་ཞེས་ཡན་ལག་ཅན་ཆོས་ཅན་དང་། མངོན་སུམ་གྱིས་མཐོང་རུང་ཆོས་ཅན་གྱི་ཁྱད་པར་དུ་མཛད་གནང་བའི་ཕྱིར་རོ། ། འདི་ལ་མཁས་པ་གོ་རམ་པ་ན་རེ།
ཆོས་ཅན་གྱི་ཁྱད་པར་སེལ་བའི་དམ་བཅའ་ངོས་འཛིན་པའི་ཚེ། ཡན་ལག་ཆོས་ཅན་དུ་བཟུང་ན། རྡུལ་ཕྲན་གསུམ་འདུས་པའི་གོང་བུ་ཡན་ལག་གསུམ་པའི་མིང་ཅན་དེ་ཡིན་ལ། དེའི་ཚེ་ཡན་ལག་ཅན་ནི་རང་གི་བརྩམས་པའི་ཡན་ལག་ཅན་མ་ཡིན་གྱི། རྡུལ་ཕྲན་གཉིས་འདུས་པའི་ཡན་ལག་ཅན་དང་པོ་དེ་ཉིད་ཡིན་ཏེ། རྒྱལ་དབང་བློས། ཡན་ལག་ཅན་ཕ་རོལ་པོ་དེ་ལས་ཐ་དད་སྣང་བ་མ་ཡིན་ནོ། ། ཞེས་གསུངས་པའི་དགོངས་པའང་འདི་ཡིན་ནོ། ། ཡན་ལག་ཅན་ཆོས་ཅན་དུ་བཟུང་བའི་ཚེ་ཡང་། སྔར་གྱི་ཡན་ལག་དེ་ཁྱད་པར་མེད་དེ།
ཡན་ལག་གསུམ་པ་དེ་ཡན་ལག་དང་ཡན་ལག་ཅན་གྱི་གཞི་མཐུན་ཡིན་པའི་ཕྱིར། ཞེས་བཤད་པ་རྒྱས་པར་བཤད་དོ། ། འདི་ནི་ཁོ་བོས་རྣམ་པར་དཔྱོད་པས་བརྟགས་ན་མི་འཐད་པར་སེམས་ཏེ། བྱེ་བྲག་པ་ཁོ། ཡན་ལག་གསུམ་པའི་མིང་ཅན་ཡན་ལག་ཅན་གཉིས་པ་དེ། ཡན་ལག་ཅན་དང་པོ་དང་རྫས་གཞན་དུ་སྒྲུབ་པར་མི་འདོད་པའི་ཕྱིར་ཏེ། ཁོའི་དམ་བཅའ་གསུམ་པོའི་ཞེ་འདོད་ཀྱི་གཙོ་བོ་ནི། མངོན་སུམ་གྱི་མཐོང་རུང་དང་ལྕིད་སོགས་ཆོས་གསུམ་གྱི་ཁྱད་པར་དུ་བྱས་པའི་ཡན་ལག་ཅན་ཞིག་བསྒྲུབ་རྒྱུ་ཡིན་པ་གང་ཞིག ཡན་ལག་ཅན་དང་པོ་དེ་ནི། མངོན་སུམ་གྱིས་མཐོང་དུ་མི་རུང་ཞིང་།
ལྕིད་སོགས་ཆོས་གསུམ་དང་ལྡན་པས། ། ཁོ་ལ་སྒྲུབ་འདོད་མེད་པའི་ཕྱིར་ཏེ། མ་མཐོང་བ་ལ་འགྲས་མེད་པ། ། མཐོང་ནས་ཡན་ལག་ཅན་སྒྲུབ་འདོད། ། ཅེས་བཤད་པས་སོ། ། འོ་ན། ཁོ་ཡན་ལག་དང་པོ་དེ་མངོན་སུམ་གྱི་མཐོང་རུང་སོགས་སུ་ཁས་མི་ལེན་པར་གང་ལས་ཤེས་ན། འགྲེལ་པ་ལས་ཏེ། རྒྱན་གྱི་འགྲེལ་པ་གོང་དུ་དྲངས་པ་ལས། ཡན་ལག་མངོན་སུམ་མ་ཡིན་པར་ནི།
ཡན་ལག་ཅན་མངོན་སུམ་ཡིན་པར་ནི། ཡན་ལག་ཅན་མངོན་སུམ་ཡིན་པར་འགྱུར་བ་རིགས་པ་མ་ཡིན་ཏེ། ཡན་ལག་ཅན་དང་པོ་བཞིན་ནོ། ། ཞེས་བཤད་པའི་ཕྱིར་རོ། ། ཀུན་མཁྱེན་གོ་རམ་ཆེན་པོ་ཐུགས་མི་དགྱེས་པ་མི་སྣང་བ་ཞུ་ལགས། ཆོས་ཅན་གྱི་ངོ་བོ་སེལ་བའི་དམ་བཅའ་ངོས་འཛིན་པ་ལ། མཚན་ཉིད་གསུམ་དང་ལྡན་པའི་ཡན་ལག་ཅན་ཡོད་པར་དམ་བཅའི་དམ་བཅའ་འདི་ནི། ཆོས་ཅན་གྱི་ངོ་བོ་སྒྲུབ་པའམ་འགོག་པའི་དམ་བཅའ་ཡིན་ཏེ། ཡན་ལག་ཅན་ནི་ཆོས་ཅན་ཙམ་དང་། མཚན་ཉིད་གསུམ་པ་དེ་ཆོས་ཅན་གྱི་ངོ་བོ་ཡིན་ཞིང་།
དེ་ཉིད་བྱེ་བྲག་པས་སྒྲུབ་སངས་རྒྱས་པས་འགོག་པའི་ཕྱིར་རོ། ། མཚན་ཉིད་གསུམ་ནི་བྱ་བ་དོན་གཞན་གྱི་རྟེན་བྱེད་པ་ཡན་ལག་ཅན་གྱི་རྫས་ཀྱི་མཚན་ཉིད། ཡོན་ཏན་དོན་གཞན་གྱི་རྟེན་བྱེད་པ་ཡན་ལག་ཅན་གྱི་རྫས་ཀྱི་མཚན་ཉིད། འཕྲོ་འདུའི་འབྲེལ་བའི་རྒྱུ་བྱེད་པ་ཡན་ལག་ཅན་གྱི་རྫས་ཀྱི་མཚན་ཉིད་ཅེས་ཁས་ལེན་ཅིང་། འཕྲོ་འདུའི་འབྲེལ་བ་དེ་ལ་ཡང་། བྱ་བ་དོན་གཞན་དང་འཕྲོ་འདུའི་འབྲེལ་བ། ཡོན་ཏན་གཞན་དང་འཕྲོ་འདུའི་འབྲེལ་བ། རྫས་ཉིད་ཀྱི་སྤྱི་དང་འཕྲོ་འདུའི་འབྲེལ་པ། ཞེས་གསུམ་ཚང་བར་ཁས་ལེན་པ་ཡིན་ཏེ། ལྡན་དོན་རྫས་ཀྱི་མཚན་ཉིད་ཅན། །
ཞེས་དང་། དེའི་འགྲེལ་པར། ལྷས་རྫས་ཀྱི་མཚན་ཉིད་ཅན། བྱ་བ་དང་ལྡན་པ་དང་། ཡོན་ཏན་དང་ལྡན་པ་དང་། འཕྲད་པ་འདུ་བའི་རྒྱུའོ། ། ཞེས་དང་། རྒྱན་ལས། ཡན་ལག་ཅན་གཞན་ཉིད་ཙམ་སྒྲུབ་པར་བྱ་བ་ནི་མ་ཡིན་པའི་ཕྱིར། འོན་ཀྱང་བྱ་བ་དང་ལྡན་པ།
ཡོན་ཏན་དང་ལྡན་པ། འཕྲོད་པ་འདུ་བ་ཅན་གྱི་རྒྱུ་ནི་རྫས་ཡིན་ནོ། ། ཞེས་བྱ་བ་རྫས་ཀྱི་མཚན་ཉིད་ལྡན་པ་དང་། ཞེས་སོགས་དང་། ཡང་དེ་ཉིད་ལས། དེས་ན་དེར་རྫས་ཀྱི་མཚན་ཉིད་ལྡན་པ་ཉིད་དུ་བསྒྲུབ་པར་བྱ་བ་ཡིན་ཏེ། དེ་ལ་ཡང་ཡོན་ཏན་ལྕི་བ་ཉིད་དང་བྱ་བ་ཐུར་དུ་འགྲོ་བ་ཉིད། དེ་དག་འདུ་བ་ཅན་གྱི་རྒྱུ་ཡིན་པ་ཞེས་བྱ་བའི་མཚན་ཉིད་དང་ལྡན་པ། ཡན་ལག་གི་རྣམ་པ་ལས་ཐ་དད་པར་སྒྲུབ་བོ་ཞེས་སོགས་བཤད་པས་སོ། ། གཉིས་པ་དམ་བཅའ་དེ་རྣམས་ཀྱི་ཞེན་དོན་ལ་གནོད་བྱེད་ཀྱི་རིགས་པ་བཤད་པ་ལ།
དམ་བཅའ་དང་པོ་ཆོས་ཀྱི་ཁྱད་པར་སེལ་བའི་དམ་བཅའི་ཞེན་དོན་ལ་གནོད་བྱེད་ནི། གཞུང་ཉིད་དུ་གསལ་བར་བཤད་ཟིན་ནས། ད་ནི། ཇི་སྐད་བཤད་པའི་ཕྱོགས་ཀྱིས་ནི། ། དཔེར་བརྗོད་གཞན་ཡང་རྟོགས་པར་བྱ། ། ཞེས་ཆོས་ཀྱི་ཁྱད་པར་སེལ་བྱེད་བཤད་པས། ཆོས་ཅན་གྱི་ཁྱད་པར་དང་ངོ་བོ་སེལ་བྱེད་ཀྱང་ཤུགས་ལ་རྟོགས་པར་བྱའོ་ཞེས་ཁ་འཕངས་པའི་དོན་འགྲེལ་པས་ཁ་བསྐངས་ཏེ་བཤད་པ་ལ་གཉིས། ཆོས་ཅན་གྱི་ཁྱད་པར་ལ་གནོད་པའི་དམ་བཅའི་ཞེན་དོན་སེལ་ཚུལ་དང་། ཆོས་ཅན་གྱི་ངོ་བོ་ལ་གནོད་པའི་དམ་བཅའི་ཞེན་དོན་སེལ་ཚུལ་ལོ། ། དང་པོ་ལ།
རྒྱལ་དབང་བློས་བཤད་ཚུལ། རྒྱན་མཁན་པོས་བཤད་ཚུལ། ལྷ་དབང་བློས་བཤད་ཚུལ་དང་གསུམ། དང་པོ་ནི། མངོན་སུམ་གྱིས་མཐོང་རུང་གི་ཁྱད་པར་དུ་བྱས་པའི་ཡན་ལག་རྣམས། རང་གི་ཡན་ལག་ཅན་ལས་རྫས་གཞན་དུ་དམ་བཅས་པ་དེ། ཆོས་ཅན་གྱི་ཁྱད་པར་ལ་གནོད་པའི་དམ་བཅར་ངོས་བཟུང་ནས། དེ་འགོག་པའི་ཚེ། མངོན་སུམ་གྱི་མཐོང་རུང་གི་ཡན་ལག་ཆོས་ཅན། ཁྱོད་རང་གི་ཡན་ལག་ལས་རྫས་གཞན་དུ་ཡོད་པའི་ཕྱིར་ཞེས་ཐལ་འགྱུར་ཀྱི་ལོག་རྟོག་གི་དབལ་བཅོམ་ནས།
ཤེས་འདོད་དང་ལྡན་པའི་ཚེ། དོན་དེ་དེ་ལས་གཞན་དུ་མེད་དེ། དེར་མངོན་སུམ་གྱིས་མ་དམིགས་པའི་ཕྱིར། ཞེས་པའི་རྟགས་འགོད་པ་ནི་རྗེས་དཔག་གིས་གནོད་པའོ། ། གལ་ཏེ་རྩ་བར་མ་ཁྱབ་སྟེ། དེ་དེ་ལས་རྫས་གཞན་དུ་ཡོད་ཀྱང་། དེ་དེ་ལས་རྫས་གཞན་དུ་མངོན་སུམ་ལ་མི་སྣང་བའི་ཕྱིར་ཟེར་ན། འོ་ན་མངོན་སུམ་གྱི་མཐོང་རུང་གི་ཡན་ལག་རྣམས་མངོན་སུམ་ལ་མི་སྣང་བར་ཐལ། དེ་རང་གི་ཡན་ལག་ལས་རྫས་གཞན་དུ་མངོན་སུམ་ལ་མི་སྣང་བའི་ཕྱིར། འདིའི་རྟགས་ལ་ལན་བཏབ་ན་དངོས་འགལ་ཡིན་པས་ཁས་བླངས་སྔ་ཕྱི་འགལ་བས་གནོད་ཅིང་།
འདོད་ལན་བཏབ་ན། མངོན་སུམ་གྱི་བསལ་པ་ཡང་འབབ་ལ། མངོན་སུམ་གྱི་མཐོང་རུང་། མངོན་སུམ་གྱིས་མི་མཐོང་ཞེས་ཁས་བླངས་པས། རང་ཚིག་སྔ་ཕྱི་འགལ་བ་དང་། འཇིག་རྟེན་དང་བསྟན་བཅོས་ཀྱི་གྲགས་པས་ཀྱང་གནོད་པ་ཡིན་ནོ། ། དེ་ལྟར་ཡང་རྒྱལ་དབང་བློའི་འགྲེལ་པ་སྔར་དྲངས་པའི། འགའ་ཞིག་མངོན་སུམ་ཉིད་ཀྱི་ཁྱད་པར་དུ་ཕ་རོལ་པོས་འདོད་ཟེར། ཞེས་པའི་འཕྲོ་ཉིད་ལས། དེའང་གཞན་ཉིད་དུ་ཡོད་ན།
དེ་ལས་ཐ་དད་པར་མི་སྣང་བའི་ཕྱིར། ཐ་དད་པ་མ་ཡིན་ནོ། ། གཞན་ཉིད་དུ་ཡོད་པ་ན། གང་ཞིག་གང་ལས་ཐ་དད་པར་སྣང་བ་མ་ཡིན་པ་དེ་མངོན་སུམ་མ་ཡིན་ཏེ། ཆོས་ཅན་མ་ཡིན་པའི་ཡན་ལག་ཅན་དང་པོའི་ཡན་ལག་རྣམ་བཞིར། ཡན་ལག་རྣམས་ཀྱང་གཞན་ཉིད་དུ་ཡོད་པ་ན། ཡན་ལག་ཅན་ཕ་རོལ་པོ་དེ་ལས་ཐ་དད་པར་སྣང་བ་མ་ཡིན་ནོ། ། ཁྱབ་བྱེད་མ་དམིགས་པའོ། ། ཞེས་བཤད་པས་སོ། ། འགྲེལ་པ་འདིའི་སྙིང་པོ་བསྡུས་ན།
གང་ཞིག་རང་གང་ལས་རྫས་ཐ་དད་པའི་གཞི་དེ་དང་རྫས་ཐ་དད་པར་མངོན་སུམ་ལ་མི་སྣང་ན། མངོན་སུམ་གྱིས་མཐོང་རུང་མིན་པས་ཁྱབ། དཔེར་ན་ཡན་ལག་ཅན་དང་པོའི་ཡན་ལག་དང་ཡན་ལག་ཅན་གཉིས་མངོན་སུམ་གྱིས་མཐོང་རུང་མིན་པ་བཞིན། ཡན་ལག་ཅན་གཉིས་པ་ཕན་ཆད་ཀྱི་ཡན་ལག་རྣམས་ཀྱང་། ཡན་ལག་ཕ་རོལ་དེ་རང་རྩོམ་བྱེད་ཀྱི་ཡན་ལག་ཅན་དེ་དང་རྫས་གཞན་དུ་མངོན་སུམ་ལ་མི་སྣང་བར་ཁྱོད་ཀྱིས་ཁས་བླངས་སོ། ། ཞེས་པ་འདི་ཡིན་པས། ཡན་ལག་ཅན་ཕ་རོལ་ཅེས་པ། ཡན་ལག་དང་པོ་ལ་ངོས་འཛིན་པ་མི་འཐད་ཅིང་། འདི་དང་རྒྱན་གཉིས་གནོད་བྱེད་རིགས་པ་སྟོན་ཚུལ་གནད་གཅིག་ཏུ་འདུག་པས། མངོན་སུམ་གྱིས་མཐོང་རུང་མིན་པའི་ཡན་ལག་རྣམས།
ཆོས་ཅན་དུ་འཛིན་པ་འདིའི་ཡང་དགོངས་པ་ཡིན་ནམ་སྙམ་དུ་ཁོ་བོ་སེམས་སོ། ། གཉིས་པ་རྒྱན་གྱི་ལུགས་ལ། མངོན་སུམ་ཀྱིས་མཐོང་མི་རུང་གི་ཡན་ལག་རྣམས། རང་གི་ཡན་ལག་ལས་རྫས་གཞན་ཡིན་ནོ་ཞེས་དམ་བཅས་པ་ལ། གནོད་བྱེད་སྟོན་པའི་ཚེ། མངོན་སུམ་གྱི་མཐོང་མི་རུང་གི་ཡན་ལག་ཆོས་ཅན། ཁྱོད་རང་གིས་བརྩམས་པའི་ཡན་ལག་ཅན་དང་རྫས་ཐ་དད་པར་མངོན་སུམ་ལ་སྣང་བར་ཐལ། ཁྱོད་དེ་དང་རྫས་ཐ་དད་ཡིན་པའི་ཕྱིར་ཞེས། ཐལ་འགྱུར་གྱི་དབལ་བཅོམ་ནས། ཤེས་འདོད་དང་ལྡན་པ་ལ།
ལྡོག་དོན་གྱི་རྟགས་སྔར་བཞིན་འགོད་པ་ནི། རྗེས་དཔག་གི་གནོད་ཚུལ་ཡིན་ལ། དེ་ལ་ཁོ་ན་རེ། མ་ཁྱབ་སྟེ། ཡན་ལག་ཅན་མངོན་སུམ་གྱིས་མཐོང་དུ་རུང་ཡན་ལག་མངོན་སུམ་གྱིས་མཐོང་དུ་མི་རུང་བའི་ཕྱིར་ཟེར་ན། འོ་ན་མཐོང་མི་རུང་བའི་ཡན་ལག་དེས་བརྩམས་པའི་ཡན་ལག་ཅན་དེ་ཡང་མངོན་སུམ་ཀྱིས་མཐོང་རུང་བ་མ་ཡིན་པར་ཐལ། རྩོམ་བྱེད་ཡན་ལག་དེ་མངོན་སུམ་གྱིས་མཐོང་རུང་མ་ཡིན་པའི་ཕྱིར། དཔེར་ན་ཡན་ལག་ཅན་དང་པོ་རྩོམ་བྱེད་ཀྱིས་ཡན་ལག་མངོན་སུམ་གྱི་མཐོང་རུང་མ་ཡིན་པས། དེས་བརྩམས་པའི་ཡན་ལག་ཅན་དང་པོ་ཡང་མངོན་སུམ་གྱི་མཐོང་རུང་མ་ཡིན་ནོ། ། ཞེས་ཁྱོད་རང་ཁས་ལེན་པ་བཞིན་ནོ། །
འདོད་ན། ཁས་བླངས་འགལ་བ་སོགས་ཀྱིས་གནོད་དོ། ། ཞེས་འཆད་པ་ཡིན་ཏེ། རྒྱན་ལས། དེ་ལྟ་མ་ཡིན་ཏེ། ཡན་ལག་ཅན་མངོན་སུམ་ཡིན་ཡང་། ཞེས་པ་ནས། ཡན་ལག་ཅན་དང་པོ་བཞིན་ནོ། ། ཞེས་པའི་བར་དང་། གང་ཞིག་གང་གི་རང་བཞིན་ལས། །
ཞེས་སོགས་སྔར་དྲངས་པའི་ལུང་གིས་གྲུབ་པའི་ཕྱིར་རོ། ། གསུམ་པ་ལྷའི་ལུགས་ནི། མངོན་སུམ་གྱིས་མཐོང་རུང་གི་ཁྱད་པར་དུ་བྱས་པའི་ཡན་ལག་ཅན། རང་གི་ཡན་ལག་ལས་རྫས་གཞན་དུ་དམ་བཅས་པ་དེ། ཆོས་ཅན་གྱི་ཁྱད་པར་ལ་གནོད་པའི་དམ་བཅའ་ངོས་བཟུང་ནས། དེ་འགོག་པའི་ཚེ། མངོན་སུམ་ཀྱིས་མཐོང་རུང་གི་ཁྱད་པར་དུ་བྱས་པ་ཡན་ལག་ཅན་ཆོས་ཅན། ཁྱོད་རང་གི་ཡན་ལག་ལ་རྫས་གཞན་དུ་མངོན་སུམ་ལ་སྣང་བར་ཐལ། ཁྱོད་དེ་དང་རྫས་གཞན་ཡིན་པའི་ཕྱིར། ཞེས་ཐལ་འགྱུར་འཕངས་ནས།
ཤེས་འདོད་དང་ལྡན་པའི་ཚེ་རང་རྒྱུད་འགོད་ཚུལ་སྔར་ལྟར་བྱས་པས་རྗེས་དཔག་གིས་བརྗོད་ལ། གལ་ཏེ་ཁོ་ན་རེ། རྩ་བར་མ་ཁྱབ་སྟེ། ཡན་ལག་ཅན་དེ་མངོན་སུམ་གྱིས་མཐོང་རུང་གི་ཁྱད་པར་དུ་བྱས་པའི་སྒོ་ནས། རང་གི་ཡན་ལག་ལས་རྫས་གཞན་དུ་ཡོད་ཀྱང་དེར་མངོན་ལ་མི་སྣང་བའི་ཕྱིར་ཟེར་ན། འོ་ན་ཡན་ལག་ཅན་ཡང་མངོན་སུམ་ལ་མི་སྣང་བར་ཐལ། དེའི་ཕྱིར། འདིའི་རྟགས་དངོས་འགལ་ཡིན་པས་ཁས་བླངས་དང་རང་ཚིག་གིས་གནོད། འདོད་ན་མངོན་སུམ་དང་གྲགས་པས་གནོད་པ་འབབ་པ་ཡིན་ནོ། ། ཞེས་འཆད་དེ།
ཡན་ལག་ཅན་ནི་ཡན་ལག་ལས་གཞན་མ་ཡིན་ཏེ། མངོན་སུམ་མ་ཡིན་པར་ཐལ་བའི་ཕྱིར་རོ། ། ཞེས་བཤད་པའི་ཕྱིར་རོ། ། གཉིས་པ་ཆོས་ཅན་གྱི་ངོ་བོ་ལ་གནོད་པའི་དམ་བཅའི་ཞེན་དོན་ལ་གནོད་པ་སྟོན་ཚུལ་ནི། རྒྱལ་དབང་བློས་ལྟར་ན། ཁོས། ཡན་ལག་ཅན་གྱི་རྫས་ཀྱི་མཚན་ཉིད་སྔར་ལྟར་ཁས་བླངས་པ་ལ། འོ་ན་རྫས་ཉིད་ཀྱི་སྤྱི་དང་འཕྲོད་པ་འདུ་བ་དེ། ཡན་ལག་ཅན་གྱི་རྫས་ཀྱི་མཚན་ཉིད་དུ་ཁས་ལེན་པ་དེ་མི་འཐད་པར་ཐལ། དེ་ལྟར་ཁས་ལེན་པ་ལ།
ཡོན་ཏན་རྫས་སུ་ཐལ་བ་དང་། རྫས་མ་ཡིན་པར་ཐལ་བའི་སྐྱོན་གཉིས་གནས་པའི་ཕྱིར། ཇི་ལྟར་སྙམ་ན། འོ་ན་ཡོན་ཏན་དེ། རྫས་ཉིད་ཀྱི་སྤྱི་དང་འཕྲོད་པ་འདུ་འམ་མི་འདུ། དང་པོ་ལྟར་ན། ཡོན་ཏན་ཆོས་ཅན། ཁྱོད་རྫས་ཡིན་པར་ཐལ། ཁྱོད་རྫས་ཉིད་ཀྱི་སྤྱི་དང་འཕྲོད་པ་འདུ་བ་ཡིན་པའི་ཕྱིར། འཁོར་གསུམ།
གལ་ཏེ་མི་འདུ་ན། རྫས་དེ་ཡང་། རྫས་ཉིད་ཀྱི་སྤྱི་དང་འཕྲོད་པ་འདུ་བ་མིན་པར་ཐལ། ཡོན་ཏན་དེ་དེ་མ་ཡིན་པ་གང་ཞིག རྫས་ཉིད་ཀྱི་སྤྱི་དེ་ལ། རྫས་དེ་དང་འཕྲོད་པ་འདུ་ལ། ཡོན་ཏན་དང་འཕྲོད་པ་མི་འདུ་བའི་ཆ་གཉིས་མེད་པའི་ཕྱིར་ཏེ། ཁོ་ཆ་མེད་པའི་ཕྱིར། གོང་དུ་འདོད་ན། རྫས་ཆོས་ཅན།
ཁྱོད་རྫས་མ་ཡིན་པར་ཐལ། ཁྱོད་རྫས་ཉིད་ཀྱི་སྤྱི་དང་འཕྲོད་པ་མི་འདུ་བའི་ཕྱིར། འཁོར་གསུམ་ཞེས་འཆད་དེ། མདོ་རང་འགྲེལ་ལས། རྫས་ནི་ཡོད་པ་མ་ཡིན་ཏེ། ཡོན་ཏན་རྫས་དག་རྫས་དང་རྫས་མ་ཡིན་པར་ཐལ་བའི་ཕྱིར་རོ། ། ཞེས་ཁས་བླངས་ཀྱི་གནོད་བྱེད་དངོས་སུ་བསྟན་པའི་ཕྱིར་རོ།། ༈ རྒྱན་དང་ཡ་མ་ཤྲཱི་ལྟར་ན། ཡོད་པ་ཉིད་ཀྱི་སྤྱི་ལ་བརྟེན་ནས་གནས་པ། རྫས་ཀྱི་མཚན་ཉིད་ཀྱི་ཟུར་ཡིན་ན།
ཡོན་ཏན་དེ་ཡོད་པ་ཉིད་ཀྱི་སྤྱི་ལ་བརྟེན་ནས་གནས་སམ་མི་གནས། དང་པོ་ལྟར་ན། ཡོན་ཏན་ཆོས་ཅན། རྫས་ཡིན་པར་ཐལ། ཡོད་པ་ཉིད་ཀྱི་སྤྱི་ལ་བརྟེན་ནས་གནས་པའི་ཕྱིར། འཁོར་གསུམ། གཉིས་པ་ལྟར་ན། རྫས་དེ་ཡང་ཡོད་པ་ཉིད་ཀྱི་སྤྱི་ལ་བརྟེན་ནས་མི་གནས་པར་ཐལ། འདོད་པ་གང་ཞིག ཡོད་པ་ཉིད་ཀྱི་སྤྱི་ལ།
རྫས་ཀྱི་རྟེན་བྱེད་པ་དང་། ཡོན་ཏན་གྱི་རྟེན་མི་བྱེད་པའི་ཆ་གཉིས་མེད་པའི་ཕྱིར། འདོད་ན། རྫས་ཆོས་ཅན། རྫས་མ་ཡིན་པར་ཐལ། དེ་ལ་བརྟེན་ནས་མི་གནས་པའི་ཕྱིར། འཁོར་གསུམ། དེ་ལྟར་ཡང་འཐད་དེ། དེ་གཉིས་ཀྱི་འགྲེལ་པར་དེ་ལྟར་བཤད་པའི་ཕྱིར་རོ། ། ཡང་བོད་མཁས་པ་སྔ་རབས་པ་ལྟར་ན།
རང་གི་ཡོན་ཏན་གྱི་རྟེན་བྱེད་པ་དེ་རྫས་ཀྱི་མཚན་ཉིད་ཡིན་ན། ཡོན་ཏན་རྣ་བ་དེ། རང་གི་ཡོན་ཏན་དཀར་པོའི་རྟེན་བྱེད་དམ་མི་བྱེད། དང་པོ་ལྟར་ན། ཡོན་ཏན་རྣ་བ་ཆོས་ཅན། རྫས་ཡིན་པར་ཐལ། རང་གི་ཡོན་ཏན་གྱི་རྟེན་བྱེད་པའི་ཕྱིར། འཁོར་གསུམ། གཉིས་པ་ལྟར་ན། རྫས་བ་ལང་དེས་ཀྱང་།
རང་གི་ཡོན་ཏན་གྱི་རྟེན་མི་བྱེད་པར་ཐལ། ཁས་ལེན་དེའི་ཕྱིར། འདོད་ན། རྫས་བ་ལང་ཆོས་ཅན། རྫས་མ་ཡིན་པར་ཐལ། རང་གི་ཡོན་ཏན་གྱི་རྟེན་མི་བྱེད་པའི་ཕྱིར། འཁོར་གསུམ། ཞེས་འཁོར་གསུམ་གྱི་ཕྲེང་བ་ཚར་དུ་དངར་བ་སྒྲིག་པར་མཛད་དོ། ། གལ་ཏེ་རྒྱུས་མེད་དག་ན་རེ། དེས་ཁོ་ལ་མི་གནོད་དེ།
ཁོའི་རྫས་ཀྱི་ཟུར་གསུམ་པོ་གང་ལ་ཡང་མི་གནོད་པའི་ཕྱིར་རོ་ཟེར་ན། མ་གྲུབ་སྟེ། མཚན་ཉིད་ཀྱི་ཟུར་གསུམ་པ་འཕྲོ་འདུའི་འབྲེལ་བ་དེ་ལ། སྔར་གྱི་གནོད་ཚུལ་གསུམ་པོ་དེས། ཁས་བླངས་ནང་འགལ་གྱི་འཁོར་གསུམ་ཀྱི་ཆར་ཕབ་པ་ཡིན་པའི་ཕྱིར་རོ། ། དེས་ན་སྤྱིར་བྱེ་བྲག་པས། ལྕིད་སོགས་ཆོས་གསུམ་དམ་བཅའ་གསུམ་གྱི་ཞེ་འདོད་ཀྱི་དམ་བཅའི་ཞེན་དོན་གྱི་གཙོ་བོ་ཡིན་ཀྱང་། ཆོས་ཀྱི་ཁྱད་པར་འགོག་པའི་ཚེ། ལྕིད་སོགས་ཆོས་གསུམ་དང་། ཆོས་ཅན་གྱི་ཁྱད་པར་འགོག་པའི་ཚེ།
ཡན་ལག་དང་ཡན་ལག་ཅན་རྫས་གཞན་དང་། ཆོས་ཅན་གྱི་ངོ་བོ་འགོག་པའི་ཚེ། ཡན་ལག་ཅན་རྫས་ཀྱི་མཚན་ཉིད་ལ་གནོད་བྱེད་སྟོན་པ་ཡིན་ནོ་ཞེས་དཔྱོད་ལྡན་རྣམས་ཀྱི་སྙིང་གི་ཟེའུ་འབྲུར་སིམ་པར་གྱུར་ཅིག དེ་དག་གིས་ནི། གཞུང་འགྲེལ་གྱི་སྙིང་པོ་དྲིལ་བ། ཀླུ་སྒྲུབ་ཁོ་བོས། ལྷག་བསམ་རྣམ་པར་དག་པས། མ་སྦས་པར་བྲིས་པ་བློ་གསལ་རྣམས་ལ་ཕན་པར་གྱུར་ཅིག། ༈ གཉིས་པ་དོན་སྦྱོར་ནི། རིགས་པའི་དབང་ཕྱུག་རྣམ་གཉིས་ཆོས་ཅན།
ཁྱོད་ཀྱིས། རྒོལ་བྱེ་བྲག་པའི་གྲུབ་པའི་རྩ་བ། དམ་བཅའ་གསུམ་གྱི་ཞེན་དོན་སུན་ཕྱུང་ནས། རྒོལ་བ་བྱེ་བྲག་པ་དེ་རྗེས་སུ་འཛིན་པའི་ཚུལ་ཡོད་དེ། དམ་བཅའ་གསུམ་གྱི་ཞེན་དོན་ལ་མངོན་སུམ་གྱི་བསལ་བ་ཕབ། ཐལ་འགྱུར་གྱིས་ལོག་རྟོག་བཅོམ་ནས། རང་རྒྱུད་ཀྱི་རྗེས་དཔག་ཚད་མ་སྐྱེད་པར་མཛད་པའི་ཕྱིར་རོ། ། གསུམ་པ་མཐའ་དཔྱད་པ་ལ། གནོད་བྱའི་དམ་བཅའ་དངོས་བཟུང་བ། དེ་ལ་གནོད་བྱེད་ཀྱི་རིགས་པ་བསྟན་པ།
རིགས་པ་དེ་ལ་དོགས་པའི་གནད་བསྟན་པའོ། ། དང་པོ་ལ། བྱེ་བྲག་པའི་གྲུབ་མཐའ་ཚིག་གི་དོན་དྲུག་ངོས་བཟུང་། ཡན་ལག་ཅན་གྱི་རྫས་རྩོམ་དགོས་པའི་རྒྱུ་མཚན། རྩོམ་པའི་ཚུལ། བརྩམས་པའི་དམ་བཅའ་དངོས་བཤད་པ་དང་བཞིའོ། ། དང་པོ་ནི། རྫས་དང་ཡོན་ཏན་ལས་དང་སྤྱི། ། བྱེ་བྲག་འདུ་བ་རྣམ་པ་དྲུག ། ཅེས་པ་ལྟར་དྲུག་ཡོད་པའི་དང་པོ་རྫས་ནི།
ཡོན་ཏན་དོན་གཞན་གྱི་རྟེན་བྱེད་པ་སྟེ། དབྱེ་ན། འབྱུང་བཞི་ནམ་མཁའ་ཕྱོགས་དང་དུས། ། བདག་དང་ཡིད་དེ་རྫས་དགུའོ། ། ཞེས་པ་ལྟར་རོ། ། དེ་དགུ་ཡང་རྟག་མི་རྟག་གཉིས་སུ་འདུས་ཏེ། ནམ་མཁའ་སོགས་ཕྱི་མ་ལྔ་དང་། འབྱུང་བཞིའི་རྡུལ་ཕྲ་རབ་ནི་རྟག་པའི་རྫས་དང་། རགས་པ་ཡན་ལག་ཅན་ཡན་ཆད་ནི་མི་རྟག་པའི་རྫས་སོ། ། ཡོན་ཏན་ནི།
རྫས་དོན་གཞན་ལ་བརྟེན་པ་སྟེ། དབྱེ་ན་ཉི་ཤུ་རྩ་ལྔའོ། ། དེ་ཡང་བདག་ཉིད་ཀྱི་ཡོན་ཏན་བཅུ་གསུམ་ནི། དབང་པོའི་བློ་ལྔ། བདེ་སྡུག་དང་། ཆགས་སྡང་། ཆོས་དང་། ཆོས་མིན་དང་། འདུས་བྱས། འབད་པའི་ཤུགས་རྣམས་སོ། །
དུས་ཕྱོགས་ཀྱི་ཡོན་ཏན་བདུན་ནི། གྲངས་དང་། བོང་ཚོད། སོ་སོ་དང་། ཕྲད་པ། དབྱེ་བ། གཞན་དང་ནི། གཞན་མིན་ཞེས་པ་རྣམ་པ་བདུན། འབྱུང་བཞི་ནམ་མཁའི་ཡོན་ཏན་ལྔ་སྟེ། དྲི་རོ་གཟུགས་རེག་བྱ་སྒྲ་རྣམས་སོ། །
ལས་ནི་ལྔ་སྟེ། བརྐྱང་བསྐུམ་འདེགས་འཇོག་འགྲོ་རྣམས་སོ། ། སྤྱི་ནི་ངོ་བོ་ཆ་མེད་རྟག་རྫས་བསལ་བ་རྣམས་ལ་ཁྱབ་པ་སྟེ། དབྱེ་ན་ཡོད་པ་ཉིད་ལྟ་བུ་ཁྱབ་པའི་སྤྱི་དང་། བ་ལང་ཉིད་ལྟ་བུ་ཉི་ཆེ་བའི་སྤྱི་གཉིས་སོ། ། དེ་ལ་ཡང་བསལ་བ་ཡོད་པར་འགྲོ་བ་དེས་ཐར་རའི་ལུགས་དང་། བསལ་བ་ཡོད་མེད་ཀུན་ཏུ་འགྲོ་བ་དཔེ་ལུག་ཀའི་ལུགས་གཉིས་ཡོད་དོ། ། བྱེ་བྲག་ནི་རང་གང་ལ་གནས་པའི་རྟེན་དེ། ཆོས་གཞན་ལས་ཁྱད་པར་དུ་བྱེད་པའི་བྱེད་ཆོས་ཤིག་སྟེ། དཀར་པོ་དང་ནག་པོ་སོགས་སོ། །
འདུ་བ་ནི། སྤྱི་དང་གསལ་བ་རྫས་དང་ཡོན་ཏན་དང་རྟེན་པ་སོགས་སྦྲེལ་བྱེད་ཀྱི་འབྲེལ་བ་པོ་ལས་དོན་གཞན་པ་ཞིག་སྟེ། དབྱེ་ན་འཕྲོད་འདུ་འབྲེལ་བ་སོགས་འཁྲུལ་མེད་ཀྱི་འབྲེལ་བ་ལྔ་ཡོད་དོ་ཞེས་བཞེད་དོ། ། དེ་ལྟར་ཁས་ལེན་པའི་བྱེ་བྲག་པ་འདི་ལ། འུག་ཕྲུག་པ་ཞེས་ཀྱང་བྱ་ལ། དབྱུག་པ་ཞེས་ཀྱང་བྱའོ། ། འདི་དང་རིགས་པ་ཅན་པ་གཉིས་གྲུབ་མཐའ་ཕལ་ཆེར་འདྲ་ཞིང་། ནང་གསེས་ཅུང་མི་འདྲ་བ་ནི། དྲང་སྲོང་རྐང་མིག་གིས་བརྩམས་པའི་བསྟན་བཅོས་ལྟ་བའི་རིགས་པའི་རྗེས་སུ་འབྲང་བ་ལ་རིགས་པ་ཅན་པ་དང་། དྲང་སྲོང་གཟེགས་ཟན་གྱིས་བརྩམས་པའི་བསྟན་བཅོས་བྱེ་བྲག་བསལ་བའི་རྗེས་སུ་འབྲང་བ་ལ་བྱེ་བྲག་པ་ཞེས་གཉིས་སུ་དབྱེ་བའི་གནད་ཀྱིས་ཡིན་ནོ། །
གཉིས་པ་ཡན་ལག་ཅན་གྱི་རྫས་རྩོམ་དགོས་པའི་རྒྱུ་མཚན་ཡོད་དེ། སྣོད་བཅུད་ཀྱི་འཇིག་རྟེན་ཐམས་ཅད་ཡན་ལག་ཅན་གྱི་རྫས་ལ་རག་ལས་པའི་ཕྱིར་རོ། ། དེ་མ་བརྩམས་ན། མཐོང་ཐོགས་སྒྲིབ་གསུམ་ཀྱི་བྱ་བ་བྱེད་མི་ནུས། དེ་མ་ནུས་ན། སྣོད་བཅུད་ཀྱི་འཇིག་རྟེན་ཆགས་འཇིག་མི་འབྱུང་བའི་ཕྱིར་རོ། ། གཉིས་པ་ཡན་ལག་ཅན་གྱི་རྫས་རྩོམ་པའི་ཚུལ་ལ། མཁས་གྲུབ་བསྟན་གསལ་དང་། ཀུན་མཁྱེན་གོ་རམ་སོགས་ཕལ་ཆེ་བ་རྣམས། ཁོའི་ལུགས་ལ།
རིགས་མཐུན་གྱི་རྡུལ་ཕྲན་གཉིས་ཕྲད་པ་ན། ཡན་ལག་གཉིས་པ་དང་། ཡན་ལག་ཅན་དང་པོ་ཞེས་བྱ་ཞིང་། དེས་མཐོང་ཐོགས་སོགས་ཀྱི་བྱ་བ་བྱེད་མི་ནུས། རིགས་མཐུན་གྱི་རྡུལ་ཕྲན་གསུམ་ཕྲད་པ་ན། ཡན་ལག་ཅན་གསུམ་པ་དང་ཡན་ལག་ཅན་གཉིས་པ་ཞེས་བྱ་ཞིང་། དེ་ཡན་ཆད་ནས་མཐོང་ཐོགས་སོགས་ཀྱི་བྱ་བ་བྱེད་ནུས་སོ་ཞེས། རྡུལ་ཕྲན་གཉིས་དང་གསུམ་ལ། ཡན་ལག་གཉིས་པ་དང་། གསུམ་པའི་ཐ་སྙད་མཛད་སྣང་ཡང་།
རང་རེའི་པཎ་ཆེན་ཐམས་ཅད་མཁྱེན་པས་འདི་ལྟར་བཤད་དེ། ཁོའི་ལུགས་ལ། འཇིག་རྟེན་ཞིག་ནས་སྟོང་པར་གནས་པའི་ཚེ། རྡུལ་ཕྲ་རབ་རྣམས། མ་ཞིག་པ་སིལ་བུ་རྟག་པར་གནས་ལ། དེ་ནས་སེམས་ཅན་སྤྱི་མཐུན་གྱི་ལས་ཀྱིས་རྡུལ་ཕྲ་རབ་རྣམས་ཕྲད་ནས། ཡན་ལག་ཅན་གྱི་རྫས་རྩོམ་པ་ཡིན་ལ། དེ་ཡང་རིགས་མི་མཐུན་ཇི་ཙམ་འཕྲད་ཀྱང་རྩོམ་མི་ནུས་ཏེ། རིགས་མི་མཐུན་རྣམས་རྩོམ་མེད་ཕྱིར། ། ཞེས་བཤད་པའི་ཕྱིར།
དེས་ན་རྡུལ་རིགས་མི་མཐུན་ནམ། རིགས་མཐུན་པ་རྡུལ་ཕྲ་རབ་ལྟ་བུ་དྲུག་མན་ཆད་ཕྲད་ཀྱང་ལྡན་པ་ཙམ་ལས། ཡན་ལག་ཅན་རྩོམ་མི་ནུས་ཏེ། དེ་རྩོམ་པ་ལ་དབུས་རྡུལ་ཕྲ་རབ་གཅིག་ལ་ཕྱོགས་དྲུག་གི་རྡུལ་ཕྲ་རབ་དྲུག་གིས་བསྐོར་དགོས་པས། རྡུལ་ཕྲ་རབ་བདུན་འཕྲད་དགོས་པའི་ཕྱིར་དང་། རིགས་མཐུན་གྱི་རྡུལ་ཕྲ་རབ་བདུན་ཕྲད་པའི་ཚེ། ཡན་ལག་གཉིས་པ་དང་། ཡན་ལག་ཅན་དང་པོའི་མིང་ཅན་མཐོང་ཐོགས་ཀྱི་བྱ་བ་བྱེད་མི་ནུས་པ། ལྕིད་སོགས་ཆོས་གསུམ་དང་མི་ལྡན་པ། གནས་སྐབས་རྟག་པ་ཡིན་པའི་རྡུལ་ཕྲན་ཞིག་སྐྱེ་སྟེ།
དེ་རྡུལ་ཕྲ་རབ་ལས་འདས་པའི་རྡུལ་ཕྲན་ཙམ་ཡིན་པའི་ཕྱིར། དེ་ལྟ་བུའི་རྡུལ་ཕྲན་གཉིས་ཕྲད་པའི་ཚེ་ན། ཡན་ལག་གསུམ་པ། ཡན་ལག་ཅན་གཉིས་པའི་མིང་ཅན་ཡན་ལག་ཅན་རགས་པ་མཚན་ཉིད་པ་ཞིག་སྐྱེ་སྟེ། དེ་ལྟ་བུ་དེ་ནི། མཐོང་ཐོགས་སྒྲིབ་གསུམ་དང་ལྡན་པ། ལྕིད་སོགས་ཆོས་གསུམ་དང་ལྡན་པ། རང་བཞིན་རྟག་པ། གནས་སྐབས་མི་རྟག་པ་ཡིན་པའི་ཁྱད་ཆོས་དང་ལྡན་པ་ཡིན་པའི་ཕྱིར། དེ་ཡན་ཆད་རྡུལ་ཕྲན་རེ་དང་ཕྲད་ཐེངས་རེ་ལ།
ཁྱད་ཆོས་དེ་དག་དང་ལྡན་པའི་ཡན་ལག་ཅན་རེ་སྐྱེ་བ་ཡིན་ཏེ། ཕྲ་མོ་ནས་བརྩམ་རྗེས་ཕྲེང་དག ། ཅེས་བཤད་པས་སོ། ། འོ་ན་ཡན་ལག་དང་ཡན་ལག་ཅན་གྱི་རྒྱུན་ཁས་ལེན་ནམ་སྙམ་ན། ཁས་མི་ལེན་ཏེ། ཡན་ལག་ཅན་དང་པོ་ནི་ཡན་ལག་མཚན་ཉིད་པ་ཡིན་ཡང་། ཡན་ལག་ཅན་བཏགས་པ་བ་ཡིན་པའི་ཕྱིར་ཏེ། དེ་ལ་དེའི་མཚན་ཉིད་ལྕིད་སོགས་ཆོས་གསུམ་དང་། མཐོང་ཐོགས་སྒྲིབ་གསུམ་གྱི་ཁྱད་ཆོས་མ་ཚང་བའི་ཕྱིར་ཏེ། ཡན་ལག་ཅན་དང་པོ་བཞིན།
ཞེས་རྟགས་འགྲེལ་སྔར་དྲངས་ཟིན་པ་ལས་ཤེས་པའི་ཕྱིར་དང་། ཡན་ལག་ཅན་མཚན་ཉིད་པ་ཡིན་ཡང་། ཡན་ལག་བཏགས་པ་བ་ཡིན་པའི་ཕྱིར་ཏེ། ཡན་ལག་མཚན་ཉིད་པ་ལ། རྡུལ་ཕྲ་རབ་དང་། རྡུལ་ཕྲན་གང་རུང་ཡིན་དགོས་པ་ལས། ཡན་ལག་གསུམ་པ་ཡན་ཆད་ནི་རགས་པ་ཡིན་པའི་ཕྱིར་རོ། ། འོ་ན་རྒྱལ་དབང་བློའི་འགྲེལ་པར། དེ་རྣམས་ཀྱིའང་འགའ་ཞིག་ནི་མངོན་སུམ་ཉིད་དུ་ཕ་རོལ་པོས་འདོད་དོ་ཞེས་བཤད་པ་མ་ཡིན་ནམ་སྙམ་ན་དེ་ནི་ཡན་ལག་བཏགས་པ་བ་འགའ་ཞིག་མངོན་སུམ་གྱིས་མཐོང་རུང་དུ་འདོད་པའི་དོན་ཡིན་ནོ། ། ཞེས་འཆད་པ་ལས་གཞན་ཐབས་མེད་དོ། །
འོ་ན་ཁྱོད་ཀྱི་ཡན་ལག་ཅན་དང་པོ་དེ་ལ། ཡན་ལག་གཉིས་པ་ཞེས་འཆད་པ་མི་འཐད་དེ། དེའི་ཡན་ལག་རྡུལ་ཕྲན་གཉིས་ཀྱང་མེད། དེའི་ཡན་ལག་རགས་པ་གཉིས་ཀྱང་མེད། རྡུལ་ཕྲ་རབ་ནི་བདུན་ཡང་འདུག་པའི་ཕྱིར་ཞེ་ན། དེའི་ལན་ནི། རེ་ཞིག་གཏེར་དུ་སྦ་བར་བྱའོ། ། དེས་ན་རགས་པ་རྩོམ་པའི་ཕྱི་ནང་གི་གྲུབ་མཐའ་ལ་མི་མཐུན་པ་གསུམ་བྱུང་སྟེ། བྱེ་བྲག་པ་ནི་རྡུལ་ཕྲ་རབ་བདུན་པོ་དེ་འབྱོར་བའི་ཚུལ་ཀྱིས་རྩོམ། རང་སྡེ་བྱེ་སྨྲ་བ་རེག་ལ་མ་འབྱར་བ་བསྐོར་བ་བར་དང་བཅས་པས་རྩོམ།
མདོ་སྡེ་པ་མ་རེག་མ་འབྱར་ཡང་བསྐོར་བ་བར་མེད་པས་རྩོམ་པར་བཞེད་དེ། འབྱར་བའམ་ནི་རེག་པའམ། ། བར་མེད་རྣམ་པར་གནས་ཀྱང་རུང་། ། ཞེས་འདོད་པ་སོ་སོར་བཤད་པའི་ཕྱིར་རོ། ། གསུམ་པ་བརྩམ་པའི་འབྲས་བུ་ཡན་ལག་ཅན་གྱི་རྫས་དམ་བཅའ་ཚུལ་ལ་གསུམ། ཞེ་འདོད་ཀྱི་ཀུན་སློང་། སྨྲས་ཙམ་གྱི་དམ་བཅའ། ཞེ་འདོད་ཀྱི་དམ་བཅའོ། ། དང་པོ་ནི། བྱེ་བྲག་པས།
ཆོས་ཀྱི་ཁྱད་པར་སྒྲུབ་པ་དང་། ཆོས་ཅན་གྱི་ཁྱད་པར་སྒྲུབ་པ་དང་། ཆོས་ཅན་གྱི་ངོ་བོ་སྒྲུབ་པའི་དམ་བཅའ་མི་འདྲ་བ་གསུམ་དམ་བཅས་ཀྱང་། ཞེ་འདོད་ལ་ལྕིད་སོགས་ཆོས་གསུམ་དང་ལྡན་པའི་ཡན་ལག་ཅན་ཞིག་སྒྲུབ་པར་འདོད་པ་ཡིན་ཏེ། ལྕིད་སོགས་ཆོས་གསུམ་པོ་དམ་བཅའ་དང་པོའི་ཚེ། སྒྲུབ་ཆོས་ཀྱི་ཁྱད་པར་དུ་བཟུང་ནས་སྒྲུབ། དམ་བཅའ་གཉིས་པའི་ཚེ། ཤེས་འདོད་ཆོས་ཅན་གྱི་ངོ་བོར་བཟུང་ནས་སྒྲུབ་པའི་ཕྱིར་རོ། ། གཉིས་པ་ལའང་གསུམ་ལས། ཡན་ལག་ཅན་ནི་ཡན་ལག་རྣམས་ལས་རྫས་གཞན་ཡིན་ནོ། །
ཞེས་པའི་དམ་བཅའ་ནི། ཆོས་ཀྱི་ཁྱད་པར་གྱི་སྨྲ་ཙམ་གྱི་དམ་བཅའ། ཡན་ལག་རྣམས་ནི་ཡན་ལག་ཅན་ལས་རྫས་གཞན་ཡིན་ནོ་ཞེས་པའི་དམ་བཅའ་ནི། ཆོས་ཅན་གྱི་ཁྱད་པར་གྱི་སྨྲས་ཙམ་གྱི་དམ་བཅའ། རྫས་ནི་ཡོད་དོ་ཞེས་པའི་དམ་བཅའ་ནི་ཆོས་ཅན་གྱི་ངོ་བོའི་སྨྲས་ཙམ་གྱི་དམ་བཅའ་འོ། ། གསུམ་པ་ཞེ་འདོད་ཀྱི་དམ་བཅའ་ལའང་གཉིས། གཙོ་བོའི་དམ་བཅའ་དང་། ཁྱད་པར་གྱི་དམ་བཅའ་གཉིས། དང་པོ་ནི། ཡན་ལག་ཅན།
མཐོང་ཐོགས་ཀྱི་བྱ་བ་བྱེད་པ། ལྕིད་སོགས་ཆོས་གསུམ་དང་ལྡན་པའི་སྒོ་ནས། རང་གི་ཡན་ལག་ལས་རྫས་གཞན་དུ་དམ་བཅས་པའི་དམ་བཅའ་འདི། བྱེ་བྲག་པའི་ཞེ་འདོད་ཀྱི་དམ་བཅའི་གཙོ་བོ་ཡིན་ཏེ། དམ་བཅའ་གསུམ་ཆར་གྱི་ཞེ་འདོད་འདི་ཉིད་སྒྲུབ་པར་འདོད་པའི་ཕྱིར་རོ། ། གཉིས་པ་ཁྱད་པར་གྱི་དམ་བཅའ་ལའང་གསུམ། ཆོས་ཀྱི་ཁྱད་པར་ལ་གནོད་པའི་དམ་བཅའ། ཆོས་ཅན་གྱི་ཁྱད་པར་ལ་གནོད་པའི་དམ་བཅའ། ཆོས་ཅན་གྱི་ངོ་བོ་ལ་གནོད་པའི་དམ་བཅའ་དང་གསུམ་མོ། ། དང་པོ་ལ།
རང་ལྡོག་ལ་བརྟེན་པ་ནི། ཡན་ལག་ཅན་ལྕིད་སོགས་ཆོས་གསུམ་དང་ལྡན་པའི་སྒོ་ནས་རང་གི་ཡན་ལག་ལས་རྫས་གཞན་དུ་དམ་བཅས་པའི་དམ་བཅའ་ལྟ་བུ་ཡིན་ལ། གཞི་ལྡོག་ལ་བརྟེན་པ་ནི། བུམ་པ་དེ། ལྕིད་སོགས་ཆོས་གསུམ་དང་ལྡན་པའི་སྒོ་ནས། བུམ་པའི་ཡན་ལག་ལས་རྫས་གཞན་དུ་དམ་བཅས་པའི་དམ་བཅའ་ལྟ་བུ་སྟེ། རྒྱུ་མཚན་གོང་དུ་བཤད་ཟིན་ཏོ། ། དེས་ན་བུམ་པ་ཆོས་ཅན། ལྕིད་སོགས་ཆོས་གསུམ་དང་ལྡན་པའི་སྒོ་ནས་རང་གི་ཡན་ལག་ལས་རྫས་གཞན་ཡིན་ཏེ། ཡན་ལག་ཅན་ཡིན་པའི་ཕྱིར།
ཞེས་སྔ་རྒོལ་བྱེ་བྲག་པས། ཕྱི་རྒོལ་སངས་རྒྱས་པའི་ངོར་བཀོད་པའི་ཚེ་ན། བུམ་པ་ཆོས་ཅན་དུ་བཟུང་ནས། ལྕིད་སོགས་ཆོས་གསུམ་ནི་བསྒྲུབ་བྱའི་ཆོས། ཡན་ལག་ཅན་རྫས་གཞན་དེའི་ཁྱད་ཆོས་སུ་བཀོད་པར་སོང་བས། གཏན་ཚིགས་དེ་ནི་ཆོས་ཀྱི་ཁྱད་པར་སྒྲུབ་པའི་གཏན་ཚིགས་དང་། དམ་བཅའ་དེ་ནི་ཆོས་ཀྱི་ཁྱད་པར་སྒྲུབ་པའི་དམ་བཅའ་ཡིན་ནོ། ། ཞེས་གནད་ཀྱི་སྙིང་པོར་གཅེས་སོ། ། གནད་འདི་མ་རྟོགས་པར། དམ་བཅའ་དེ་ཆོས་ཅན་གྱི་ཁྱད་པར་སེལ་བའི་དམ་བཅའ་ཡིན་ཞེས།
མཁས་པ་ཤཀ་སངས་གཉིས་གསུངས་པ་ནི། རྣམ་དཔྱོད་ཀྱི་ཟུར་ཧ་ཅང་རྣོ་ཐལ་བའོ། ། དམ་བཅའ་གཉིས་པ་ངོས་འཛིན་ལ། རྒྱལ་དབང་བློ་ལྟར་ན། མངོན་སུམ་གྱིས་མཐོང་རུང་གི་ཁྱད་པར་དུ་བྱས་པའི་ཡན་ལག་རྣམས་རང་གི་ཡན་ལག་ཅན་ལས་རྫས་གཞན་དུ་དམ་བཅས་པའི་དམ་བཅའ་ལྟ་བུ་ལ། རང་གི་ཡིག་ཆར་ངོས་འཛིན་མཛད་ལ། དེ་ཡང་རང་ལྡོག་ཡིན་གྱི། དོན་ལྡོག་གི་དབང་དུ་བྱས་ན། མངོན་སུམ་གྱིས་མཐོང་རུང་གི་བུམ་པའི་ཡན་ལག་རྣམས་བུམ་པའི་ཡན་ལག་ཅན་ལས་རྫས་གཞན་དུ་དམ་བཅས་པའི་དམ་བཅའ་ནི། ཆོས་ཅན་གྱི་ཁྱད་པར་སེལ་བའི་དམ་བཅའ་འོ་ཞེས་འཆད་དགོས་པར་སྣང་ངོ་། །
རང་ལུགས་ཡིག་ཆར། རྒྱན་གྱི་དགོངས་པ་ལེན་པའི་ལུགས་གསུམ་ངོས་བཟུང་ནས་སྐྱོན་བཏང་བ་ཙམ་མ་གཏོགས། རང་ལུགས་ངོས་འཛིན་མི་སྣང་ཡང་། མངོན་སུམ་གྱིས་མཐོང་མི་རུང་གི་ཁྱད་པར་དུ་བྱས་པའི་ཡན་ལག་རྣམས་རང་གི་ཡན་ལག་ལས་རྫས་གཞན་དུ་དམ་བཅས་པའི་དམ་བཅའ་ནི། ཆོས་ཅན་གྱི་ཁྱད་པར་སེལ་བའི་དམ་བཅའ་ཡིན་ནོ་ཞེས་རྒྱན་གྱི་དགོངས་པར་ཁོ་བོ་འཆད་དེ། དེ་ཡང་གཞི་ལྡོག་ལ་སྦྱར་ན། མངོན་སུམ་གྱི་མཐོང་མི་རུང་གི་ཁྱད་པར་དུ་བྱས་པའི་རྡུལ་ཕྲན་གཉིས་པོ་དེ། རང་གིས་བརྩམས་པའི་ཡན་ལག་ཅན་གཉིས་པ་དང་རྫས་གཞན་དུ་དམ་བཅས་པའི་དམ་བཅའ་དེ། ཆོས་ཅན་གྱི་ཁྱད་པར་སེལ་བའི་དམ་བཅའ་ཡིན་ནོ་ཞེས་འཆད་དགོས་པའི་ཕྱིར་ཏེ། ཡན་ལག་ཅན་མངོན་སུམ་ཡིན་ན་ཡང་།
ཞེས་སོགས་རྒྱན་གྱི་ལུང་དེ་ལས་གསལ་བའི་ཕྱིར་རོ། ། ལྷ་དབང་བློ་ལྟར་ན། མངོན་སུམ་གྱི་མཐོང་རུང་གི་ཁྱད་པར་དུ་བྱས་པའི་ཡན་ལག་ཅན། རང་གི་ཡན་ལག་ལས་རྫས་གཞན་ཡིན་པར་དམ་བཅས་པའི་དམ་བཅའ་ལྟ་བུ་དེ། ཆོས་ཅན་གྱི་ཁྱད་པར་སེལ་བའི་དམ་བཅའ་ཡིན་ཏེ། ཡན་ལག་ཅན་ཆོས་ཅན་དང་། མངོན་སུམ་གྱིས་མཐོང་རུང་དེའི་ཁྱད་པར་དུ་བྱས་ནས་དེ་ལ་གནོད་པ་སྟོན་པའི་ཕྱིར། ཞེས་རང་ལུགས་ཀྱི་ཡིག་ཆར་གསལ་བས་སོ། ། དེ་གཞི་ལྡོག་ལ་སྦྱར་བ་ཡང་ཤེས་སླའོ། ། དམ་བཅའ་གསུམ་པ་ངོས་འཛིན་ལ།
མཚན་ཉིད་གསུམ་དང་ལྡན་པའི་ཡན་ལག་ཅན་གྱི་རྫས་ཡོད་པར་དམ་བཅས་པའི་དམ་བཅའ་དེ། ཆོས་ཅན་གྱི་ངོ་བོ་སེལ་བའི་དམ་བཅའ་སྟེ། དེ་ཡང་གཞི་གཅིག་ལ་སྦྱར་ན། ཡོན་ཏན་གཞན་གྱི་རྟེན་བྱེད་པ། བྱ་བ་དོན་གཞན་གྱི་རྟེན་བྱེད་པ། འཕྲོ་འདུའི་འབྲེལ་བའི་རྒྱུ་བྱེད་པ་སྟེ། མཚན་ཉིད་གསུམ་ལྡན་གྱི་ཡན་ལག་གཉིས་པ་དང་གསུམ་པ་ལ་སོགས་པའི་རྫས་ཡོད་པར་དམ་བཅས་པའི་དམ་བཅའ་དེ། ཆོས་ཅན་གྱི་ངོ་བོ་སེལ་བའི་དམ་བཅའ་ཞེས་བྱ་སྟེ། ཡན་ལག་ཅན་གཉིས་པ་སོགས་ཆོས་ཅན་དང་། མཚན་ཉིད་གསུམ་པོ་དེའི་ངོ་བོ་གང་ཞིག
དེ་ལ་གནོད་པ་སྟོན་པའི་ཕྱིར་རོ། ། གཉིས་པ་གནོད་བྱེད་ཀྱི་རིགས་པ་ངོས་བཟུང་བ་ལའང་གསུམ་ལས། དང་པོ་ཆོས་ཀྱི་ཁྱད་པར་སེལ་བའི་དམ་བཅའ་ཞེན་དོན་སུན་དབྱུང་བ་ལ། རྗེས་དཔག་གིས་གནོད་ཚུལ། ཁས་བླངས་རང་ཚིག་གྲགས་པས་གནོད་ཚུལ། མངོན་སུམ་གྱིས་གནོད་ཚུལ་གསུམ་ལས། དང་པོ་ལའང་ཐལ་རང་གཉིས་ལས། དང་པོ་ཐལ་འགྱུར་འཕེན་ཚུལ་ནི། ལྕིད་མཉམ་གྱི་འཇིམ་རིལ་སྲང་རེ་བ་བཅུ་ཚན་གཉིས་ལས་བཅུ་ཚན་གཅིག་བསྡོམས་པའི་གོང་བུ་ཆོས་ཅན། རྒྱུ་རང་རྒྱུ་ལྷན་ཅིག་མ་བསྡོམས་པའི་འཇིམ་རིལ་སྲང་རེ་བ་བཅུ་ཚན་ལ་མེད་པའི་ཆོས་གསུམ་ལྡན་གྱི་ལྕིད་ལྷག་གི་འབྲས་བུ་སྲང་མགོ་ཐུར་དུ་འགྲོ་བ་དེ་ཡོད་པར་ཐལ།
ཁྱོད་དེ་གཉིས་ཡན་ལག་གི་ལྕིད་མཉམ་པ་གང་ཞིག ཁྱོད་ལ་ལྷན་ཅིག་མ་བསྡོམས་པའི་འཇིམ་རིལ་སྲང་རེ་བ་བཅུ་ཚན་ལ་མེད་པའི་ཆོས་གསུམ་ལྡན་གྱི་ལྕིད་ལྷག་ཡོད་པའི་ཕྱིར་ཞེས་པའམ། དེ་ཡང་གཞི་གཅིག་ལ་སྦྱར་ན། བུམ་པ་ཆོས་ཅན། ཁྱོད་ལ་རང་གི་ཡན་ལག་ལ་མེད་པའི་ཆོས་གསུམ་ལྡན་གྱི་ལྕིད་ལྷག་གི་འབྲས་བུ་སྲང་མགོ་ཐུར་དུ་འགྲོ་བ་ཡོད་པར་ཐལ། ཁྱོད་ལ་རང་གི་ཡན་ལག་ལ་མེད་པའི་ཆོས་གསུམ་ལྡན་གྱི་ལྕིད་སོགས་ལྷག་ཡོད་པའི་ཕྱིར། ཞེས་པ་ནི། འབྲས་བུ་མ་དམིགས་པའི་རྟགས་འཕེན་པར་བྱེད་པའི་རྒྱུ་དམིགས་ཀྱི་ཐལ་འགྱུར་ཡང་དག་གོ ། གཉིས་པ་རང་རྒྱུད་ལ་རྒྱུ་མི་དམིགས་པ། རང་བཞིན་མི་དམིགས་པ།
འབྲས་བུ་མི་དམིགས་པའི་རྟགས་ཡང་དག་གསུམ་རང་ལུགས་ཀྱི་ཡིག་ཆར་བཤད་དེ། དང་པོ་ནི། བུམ་པ་ཆོས་ཅན། ཁྱོད་ལ་རང་གི་ཡན་ལག་ལ་མེད་པའི་ཆོས་གསུམ་ལྡན་གྱི་ལྕིད་ལྷག་གི་འབྲས་བུ་སྲང་མགོ་ཐུར་དུ་འགྲོ་བའི་བྱ་བ་མེད་དེ། ཁྱོད་ལ་རང་གི་ཡན་ལག་ལ་མེད་པའི་ཆོས་གསུམ་ལྡན་གྱི་ལྕིད་ལྷག་མེད་པའི་ཕྱིར།

ཞེས་བཀོད་པའི་ཚེ་ན། དེ་དེ་སྒྲུབ་ཀྱི་རྒྱུ་མ་དམིགས་པའི་རྟགས་ཡིན་ནོ། ། གཉིས་པ་ནི། བུམ་པ་ཆོས་ཅན། ཁྱོད་ལ་རང་གི་ཡན་ལག་ལ་མེད་པའི་ཆོས་གསུམ་ལྡན་གྱི་ལྕིད་ལྷག་མེད་དེ། ཁྱོད་ལ་རང་གི་ཡན་ལག་ལ་མེད་པའི་ཆོས་གསུམ་ལྡན་གྱི་ལྕིད་ལྷག་ཚད་མས་མ་དམིགས་པའི་ཕྱིར། ཞེས་བཀོད་པའི་ཚེ་ན། དེ་དེ་སྒྲུབ་ཀྱི་རང་བཞིན་མ་དམིགས་པའི་རྟགས་ཡིན་ནོ། ། གསུམ་པ་ནི། བུམ་པ་ཆོས་ཅན། ཁྱོད་ལ་རང་གི་ཡན་ལག་ལ་མེད་པའི་ཆོས་གསུམ་ལྡན་གྱི་ལྕིད་ལྷག་མེད་དེ།
ཁྱོད་ལ་དེའི་འབྲས་བུ་སྲང་མགོ་ཐུར་དུ་འགྲོ་བའི་བྱ་བ་མེད་པའི་ཕྱིར། ཞེས་བཀོད་པའི་ཚེ་ན། དེ་དེ་སྒྲུབ་ཀྱི་འབྲས་བུ་མ་དམིགས་པའི་རྟགས་ཡིན་ནོ། ། གཉིས་པ་ཁས་བླངས་ཀྱི་གནོད་ཚུལ་སོགས་གོང་དུ་བཤད་ཟིན། གཉིས་པ་ཆོས་ཅན་གྱི་ཁྱད་པར་ལ་གནོད་པའི་དམ་བཅའ་སེལ་བྱེད་ལའང་། རྗེས་དཔག་གི་གནོད་ཚུལ་སོགས་གསུམ་གསུམ་ཡོད་པའི། རྟགས་འགོད་པའི་སྙིང་པོ་བསྡུས་ན། རང་ལུགས་ཡིག་ཆའི་ཚིག་ཟིན་ལ། རྒྱལ་དབང་བློ་དང་རྒྱན་ལྟར་ན། ཡན་ལག་རྣམས་ཆོས་ཅན།
མངོན་སུམ་གྱི་མཐོང་རུང་གི་ཁྱད་པར་དུ་བྱས་པའི་ཡན་ལག་ཅན་ལས་རྫས་གཞན་དུ་མེད་དེ། དེར་མ་དམིགས་པའི་ཕྱིར། ཞེས་དང་ལྷའི་དགོངས་པ་རང་ལུགས་སུ་མཛད་ནས། ཡན་ལག་ཅན་ཆོས་ཅན། མངོན་སུམ་གྱི་མཐོང་རུང་གི་ཁྱད་པར་དུ་བྱས་པའི་སྒོ་ནས་རང་གི་ཡན་ལག་ལས་རྫས་གཞན་དུ་མེད་དེ། དེར་མ་དམིགས་པའི་ཕྱིར་ཞེས་བཀོད་སྣང་ཡང་། སྦྱོར་བ་འགོད་ཚུལ་དེ་ལྟར་ན། ཆོས་ཀྱི་ཁྱད་པར་སེལ་བར་སོང་གི ཆོས་ཅན་གྱི་ཁྱད་པར་སེལ་བར་ཡང་མ་སོང་ཡང་། ལྷག་པར་རྒྱན་དང་རྒྱལ་དབང་གི་དགོངས་པ་ཡང་མངོན་སུམ་གྱིས་མཐོང་རུང་གི་ཡན་ལག་ཆོས་ཅན་དུ་མི་འཛིན་པར་སེམས་སོ། །
དེས་ན། རྒྱལ་དབང་བློ་ལྟར་ན། མངོན་སུམ་ཀྱིས་མཐོང་མི་རུང་གི་ཁྱད་པར་དུ་བྱས་པའི་ཡན་ལག་ཅན་གཉིས་པའི་ཡན་ལག་རྡུལ་ཕྲན་རྣམས་ཆོས་ཅན། ཡན་ལག་ཅན་ཕ་རོལ་ཏེ། རང་གིས་བརྩམས་པའི་ཡན་ལག་ཅན་དེ་ལས་རྫས་གཞན་ཡིན་ཏེ། རང་གི་ཡན་ལག་ཅན་དེའི་ཡན་ལག་ཡིན་པའི་ཕྱིར་ཞེས། བྱེ་བྲག་པས་སངས་རྒྱས་པ་ལ་འགོད་པ་ཡིན་ལ། དེའི་ཚེ། མངོན་སུམ་གྱིས་མཐོང་མི་རུང་གི་ཡན་ལག་གཉིས་པའི་ཡན་ལག་རྡུལ་ཕྲན་རྣམས་རང་གིས་བརྩམས་པའི་ཡན་ལག་ཅན་གཉིས་པ་ལས་རྫས་གཞན་དུ་དམ་བཅས་པ་ལྟ་བུ་ནི། ཆོས་ཅན་གྱི་ཁྱད་པར་སེལ་བའི་དམ་བཅའ་ཡིན་ལ།
དེ་ལ་གནོད་བྱེད་སྟོན་པ་ན། ཡན་ལག་ཅན་གཉིས་པའི་ཡན་ལག་ཏུ་གྱུར་པའི་རྡུལ་ཕྲན་རྣམས་ཆོས་ཅན། ཁྱོད་ཡན་ལག་ཅན་ཕ་རོལ་ཏེ། རང་གི་ཡན་ལག་ཅན་གཉིས་པ་ལས་རྫས་ཐ་དད་པར་མངོན་སུམ་ལ་སྣང་བ་མ་ཡིན་ཏེ། ཁྱོད་མངོན་སུམ་གྱིས་མཐོང་རུང་མ་ཡིན་པའི་ཕྱིར། དཔེར་ན། ཡན་ལག་ཅན་དང་པོའི་ཡན་ལག་ཏུ་གྱུར་པའི་རྡུལ་ཕྲ་རབ་རྣམས་བཞིན་ནོ། ། ཞེས། སྤྱིར་མངོན་སུམ་ལ་སྣང་རུང་བཀག་པས། ཁྱབ་བྱ།
ཡན་ལག་ཅན་དང་རྫས་ཐ་དད་པར་མངོན་སུམ་ལ་སྣང་བ་འགོག་པའི་ཁྱབ་བྱ་དེ་མ་དམིགས་པའི་རྟགས་འགོད་པ་ཡིན་ཏེ། རྒྱལ་དབང་བློའི་འགྲེལ་པ་སྔར་དྲངས་པ་ལྟར། དེའང་གཞན་ཉིད་དུ་ཡོད་ན་དེ་ལས་ཐ་དད་པར་མི་སྣང་བའི་ཕྱིར། ཞེས་པ་ནས། ཡན་ལག་ཅན་དང་པོའི་ཡན་ལག་རྣམས་བཞིན་ནོ། ། ཡན་ལག་རྣམས་ཀྱང་གཞན་ཉིད་དུ་ཡོད་པ་ན། ཡན་ལག་ཅན་ཕ་རོལ་པོ་དེ་ལས་ཐ་དད་པ་སྣང་བ་མ་ཡིན་ནོ། ། ཁྱབ་བྱེད་མ་དམིགས་པའོ། ། ཞེས་པའི་བར་གྱི་གཞུང་ཚིག་ལ་བློ་གྲོས་གསལ་བའི་མིག་གིས་བལྟས་ན་ཤེས་པའི་ཕྱིར་རོ། ། རྒྱན་ལྟར་ན་ཡང་།
དམ་བཅའི་ངོས་འཛིན་རྒྱལ་དབང་ལྟར་ལས། གནོད་བྱེད་སྟོན་པའི་ཚེ། ཡན་ལག་གཉིས་པའི་ཡན་ལག་ཏུ་གྱུར་པའི་རྡུལ་ཕྲན་རྣམས་ཆོས་ཅན། ཁྱོད་ཡན་ལག་ཅན་གཉིས་པ་དེ་ལས་རྫས་གཞན་དུ་ཡོད་པ་མ་ཡིན་ཏེ། ཁྱོད་དེར་མངོན་སུམ་གྱིས་མ་དམིགས་པའི་ཕྱིར། ཞེས་པའི་རང་བཞིན་མ་དམིགས་པའི་རྟགས་འགོད་དེ། དེ་ནི། གང་ཞིག་གང་གི་རང་བཞིན་ལས། ། དེ་ཡི་ངོ་བོ་དམིགས་མེད་ན། ། ཐ་དད་པར་ནི་འགྲུབ་མི་འགྱུར། །
ཞེས་པ་དང་། དེ་ལྟ་མ་ཡིན་ཏེ། ཡན་ལག་ཅན་མངོན་སུམ་ཡིན་ཡང་། ཡན་ལག་མངོན་སུམ་མིན་ན་ནི། ། གཞན་ཡིན་པ་ཉིད་མི་འགྱུར་རོ། ། གལ་ཏེ་ཁོ་ན་རེ། མ་ཁྱབ་སྟེ། ཡན་ལག་ཅན་གཉིས་པ་དེ་མངོན་སུམ་ལ་སྣང་ཡང་། དེའི་ཡན་ལག་རྡུལ་ཕྲན་རྣམས་མངོན་སུམ་ལ་མི་སྣང་བའི་ཕྱིར་ཟེར་ན། འོ་ན་ཡན་ལག་ཅན་གཉིས་པ་དེ་ཡང་མངོན་སུམ་ལ་མི་སྣང་བར་ཐལ།
དེའི་ཡན་ལག་རྣམས་མངོན་སུམ་ལ་མི་སྣང་བ་གང་ཞིག ཡན་ལག་དང་ཡན་ལག་ཅན་རྣམས་མངོན་སུམ་ལ་སྣང་མི་སྣང་མཚུངས་དགོས་པའི་ཕྱིར། དཔེར་ན། ཁྱེད་རང་གིས་ཡན་ལག་ཅན་དང་པོའི་ཡན་ལག་ཏུ་གྱུར་པའི་རྡུལ་ཕྲ་རབ་རྣམས་མངོན་སུམ་ལ་མི་སྣང་བས། ཡན་ལག་ཅན་དང་པོ་དེ་ཡང་མངོན་སུམ་ལ་མི་སྣང་ངོ་ཞེས་ཁས་བླངས་པ་བཞིན་ནོ། ། དོན་དེ་ནི། ཡན་ལག་མངོན་སུམ་མིན་པར་ནི། ཡན་ལག་ཅན་མངོན་སུམ་ཡིན་པར་རིགས་པ་མ་ཡིན་ཏེ། ཡན་ལག་ཅན་དང་པོ་བཞིན། ཞེས་པའི་གཞུང་འདི་དགོངས་པའོ། །
དེས་ན་བྱེ་བྲག་པ་ཡན་ལག་ལ་མངོན་སུམ་ལ་སྣང་མི་སྣང་ཆ་གཉིས་ཁས་ལེན་པར་སྣང་སྟེ། རྡུལ་ཕྲན་དུ་མ་ཕྲད་པའི་ཡན་ལག་ཅན་རྣམས་ཀྱི་ཡན་ལག་རྣམས་མངོན་སུམ་ལ་མི་སྣང་། རགས་པ་དུ་མ་ཕྲད་པའི་ཡན་ལག་ཅན་རྣམས་ཀྱི་ཡན་ལག་རྣམས་མངོན་སུམ་ལ་སྣང་བའི་ཕྱིར། ཞེས་པ་དེ་ནི། རྒྱལ་དབང་བློའི་འགྲེལ་པར། དེ་རྣམས་ཉིད་ལས་འགའ་ཞིག་གི་མངོན་སུམ་ཉིད་དུ་ཕ་རོལ་པོ་འདོད་དེ། ཞེས་པའི་གཞུང་གི་དགོངས་པའོ། ། རྒྱལ་དབང་བློ་དང་། རྒྱན་མཁན་པོའི་དགོངས་པའི་གཏེར་མཛོད་འདི་ཁོ་བོས་ཕྱེ་སྟེ། སྐལ་བཟང་རྣམས་ལ་དགའ་སྟོན་དུ་བྱིན་པ་ཡིན་ནོ། །
ལྷའི་ལུགས་ལྟར་ན། མངོན་སུམ་གྱིས་མཐོང་རུང་གི་ཁྱད་པར་དུ་བྱས་པའི་ཡན་ལག་ཅན་ཆོས་ཅན། ཁྱོད་རང་རྩོམ་བྱེད་ཀྱི་ཡན་ལག་རྡུལ་ཕྲན་དེ་ལས་རྫས་གཞན་དུ་མེད་དེ། ཁྱོད་དེར་མངོན་སུམ་ཀྱིས་མ་དམིགས་པའི་ཕྱིར་ཞེས་པའི་རྟགས་འགོད་ལ། གལ་ཏེ་མ་གྲུབ་བོ་སྙམ་ན། ཡན་ལག་ཅན་གཉིས་པའི་ཡན་ལག་རྡུལ་ཕྲན་རྣམས་ཀྱང་མངོན་སུམ་ལ་སྣང་བར་ཐལ་ལོ། ། འདོད་ན། ཁས་བླངས་དངོས་འགལ་ཡིན་ནོ། ། དེས་ན་ལྷ་ལུགས་ལ། མངོན་སུམ་ཀྱིས་མཐོང་རུང་གི་ཁྱད་པར་དུ་བྱས་པའི་ཡན་ལག་ཅན།
རང་གི་ཡན་ལག་ལས་རྫས་གཞན་དུ་དམ་བཅས་པ་དེ། ཆོས་ཅན་གྱི་ཁྱད་པར་སེལ་བའི་དམ་བཅར་ཁས་ལེན་པའི་གནད་ཀྱང་། མངོན་སུམ་ཀྱིས་མཐོང་རུང་གི་ཡན་ལག་ཅན་གཉིས་པ་དེ། ཁྱོད་རང་གི་ཡན་ལག་ཏུ་གྱུར་པའི་རྡུལ་ཕྲན་མངོན་སུམ་ཀྱིས་མཐོང་མི་རུང་དེ་ལས་རྫས་གཞན་དུ་དམ་བཅས་པ་དེ། ཆོས་ཅན་གྱི་ཁྱད་པར་སེལ་བའི་དམ་བཅའ་ཡིན་ཞེས་པའི་དོན་ཡིན་ལ། གནད་འདི་ཤེས་ན་ལྷ་རྒྱན་གཉིས་པོ་དེ། ཡན་ལག་ཅན་ཆོས་ཅན་དུ་འཛིན་པ་དང་། ཡན་ལག་ཆོས་ཅན་དུ་འཛིན་པའི་ཁྱད་པར་འདྲ་བ་ཙམ་མ་གཏོགས། དོན་ལ་ཡན་ལག་ཅན་གཉིས་པ་མངོན་སུམ་ལ་སྣང་རུང་དེ་དང་། དེའི་ཡན་ལག་ཏུ་གྱུར་པའི་རྡུལ་ཕྲན་མངོན་སུམ་ལ་སྣང་མི་རུང་གཉིས་རྫས་གཞན་དུ་ཁས་བླངས་པ་ལ་གནོད་བྱེད་སྟོན་པར་གནད་གཅིག་ཏུ་སོང་བས།
ལྷ་རྒྱན་དགོངས་པ་འགལ་མེད་ཀྱི་གནད་དང་། ཡན་ལག་དང་ཡན་ལག་ཅན་ཆོས་ཅན་དུ་འཛིན་ཚུལ་འགལ་མེད་ཀྱི་གནད་འདི་ཁོ་བོ་འགའ་ཞིག་གི་སྤྱོད་ཡུལ་ཡིན་ནོ། ། ལྷ་རྒྱན་གཉིས་ཀྱི་རྣམ་དཔྱོད་ཀྱི་སྤོབས་པ་དེ། བདག་སོགས་ཀུན་གྱི་རྒྱུད་ལ་ཐོགས་མེད་དུ་འཇུག་པར་གྱུར་ཅིག་གོ ། གསུམ་པ་ཆོས་ཅན་གྱི་ངོ་བོ་སེལ་བྱེད་ཀྱི་རིགས་པ་ཡང་། བཤད་པའི་སྐབས་སུ་དྲན་ཟིན་པས་དེས་འཐུས་སོ། ། གསུམ་པ་རིགས་པ་དེ་ལ་དོགས་པའི་གནད་བསྟན་པ་ལའང་གཉིས། ཆོས་ཀྱི་ཁྱད་པར་སེལ་བའི་སྐབས་སུ་དོགས་པ་དཔྱད་པ་དང་། ཆོས་ཅན་གྱི་ཁྱད་པར་སེལ་བའི་སྐབས་སུ་དོགས་པ་དཔྱད་པའོ། ། དང་པོ་ནི།
རང་ལུགས་ཀྱི་ཡི་གེར། ཆོས་ཀྱི་ཁྱད་པར་འགོག་པ་ལ། རྒྱུ་མ་དམིགས་པའི་རྟགས་སོགས་གསུམ་བཀོད་པའི་དང་པོ་ནི། ཡན་ལག་ཅན་ཆོས་ཅན། ལྕིད་སོགས་ཆོས་གསུམ་ལྡན་གྱི་ལྕིད་ལྷག་གི་འབྲས་བུ་སྲང་མགོ་ཐུར་དུ་འགྲོ་བའི་བྱ་བ་མེད་དེ། ཆོས་གསུམ་ལྡན་གྱི་ལྕིད་མེད་པའི་ཕྱིར། གཉིས་པ་འབྲས་བུ་མ་དམིགས་པ་ནི། ཡན་ལག་ཅན་ཆོས་ཅན། ཆོས་གསུམ་ལྡན་གྱི་ལྕིད་ལྷག་མེད་དེ། དེའི་འབྲས་བུ་སྲང་མགོ་ཐུར་དུ་འགྲོ་བའི་བྱ་བ་མ་དམིགས་པའི་ཕྱིར།
གསུམ་པ་རང་བཞིན་མ་དམིགས་པ་ནི། ཡན་ལག་ཅན་ཆོས་ཅན། ཆོས་གསུམ་ལྡན་གྱི་ལྕིད་ལྷག་མེད་དེ། དེ་ཚད་མས་དམིགས་པའི་ཕྱིར། ཞེས་བཀོད་ནས། དེ་དག་རྒོལ་བ་པོའི་ངོར་རྟགས་སུ་འགྱུར་སྙམ་ན། དེ་འདྲའི་ཚུལ་གསུམ་ཚད་མས་ཤེས། བསྒྲུབ་བྱ་ལ་ཤེས་འདོད་ཐེ་ཚོམ་དང་ལྡན་པའི་བྱེ་བྲག་པའི་ངོར་རྟགས་སུ་འགྱུར་ཞེས་པ་ལ་དང་པོས་དཔྱད་ན། འོ་ན་བྱས་རྟགས་ཀྱི་སྒྲ་མི་རྟག་པར་སྒྲུབ་པའི་ཚུལ་གསུམ་ཚད་མས་ངེས། སྒྲ་རྟག་མི་རྟག་ཐེ་ཚོམ་ཟ་བའི་གྲངས་ཅན་གྱི་ངོར་བྱས་པ་སྒྲ་མི་རྟག་པར་སྒྲུབ་པའི་རྟགས་ཡིན་པར་ཐལ།
ཆོས་གསུམ་ལྡན་གྱི་ལྕིད་ལྷག་ཚད་མས་མ་དམིགས་པའི་རྟགས་ཀྱི་ཡན་ལག་ཅན་ལ། ཆོས་གསུམ་ལྡན་གྱི་ལྕིད་ལྷག་མེད་པར་སྒྲུབ་པའི་ཚུལ་གསུམ་ཚད་མས་ངེས། ཡན་ལག་ཅན་ལ། དེ་འདྲའི་ལྕིད་ལྷག་ཡོད་མེད་ཐེ་ཚོམ་ཟ་བའི་བྱེ་བྲག་པའི་ངོར། དེ་དེ་སྒྲུབ་ཀྱི་རྟགས་ཡང་དག་ཡིན་པའི་ཕྱིར། འདོད་ན། དེ་འདྲའི་གྲངས་ཅན་དེ། གྲངས་ཅན་ཡིན་པར་ཐལ་ལོ། ། གལ་ཏེ་དེ་འདྲའི་གྲངས་ཅན་མེད་ཟེར་ན། དེ་འདྲའི་བྱེ་བྲག་པ་ཡང་མེད་པར་ཐལ་ལོ། །
དེས་ན་དེ་འདྲའི་རིགས་རྒྱུན་དུ་གྱུར་པའི་རྒོལ་བ་ཞིག་གི་ངོར་རྟགས་ཡང་དག་ཏུ་འགྱུར་རོ་ཞེས་ཁས་བླང་བར་བྱའོ། ། ཡང་ཡན་ལག་ཅན་ལ་ཆོས་གསུམ་ལྡན་གྱི་ལྕིད་ལྷག་མེད་པར་ངེས་ནས། ཡན་ལག་ཅན་ལ་ཆོས་གསུམ་ལྡན་གྱི་ལྕིད་ལྷག་གི་འབྲས་བུ་ཐུར་དུ་འགྲོ་བའི་བྱ་བ་ཡོད་མེད་ཐེམ་ཚོམ་ཟ་བའི་གང་ཟག་ཡོད་པར་ཐལ། དེ་དེ་སྐོར་གྱི་རྒྱུ་མ་དམིགས་པའི་རྟགས་ཡང་དག་ཡིན་པའི་ཕྱིར། འདོད་ན། དེ་འདྲའི་གང་ཟག་ཆོས་ཅན། ཁྱོད་ཡན་ལག་ཅན་ལ་ཆོས་གསུམ་ལྡན་གྱི་ལྕིད་ལྷག་གི་འབྲས་བུ་ཡོད་མེད་ཐེ་ཚོམ་ཟ་བའི་གང་ཟག་ཡིན་པར་ཐལ། ཁྱོད་དེ་ལ་དེའི་འབྲས་བུ་སྲང་མགོ་ཐུར་དུ་འགྲོ་བའི་བྱ་བ་ཡོད་མེད་ཐེ་ཚོམ་ཟ་བའི་གང་ཟག་ཡིན་པའི་ཕྱིར། འདོད་ན། དེ་མིན་པར་ཐལ།
ཁྱོད་དེ་ལ་དེ་འདྲའི་ལྕིད་ལྷག་མེད་པར་ངེས་པའི་གང་ཟག་ཡིན་པའི་ཕྱིར། ཡང་ཆོས་གསུམ་ལྡན་གྱི་ལྕིད་ལྷག་དེ་ཆོས་གསུམ་ལྡན་གྱི་ལྕིད་ལྷག་གི་འབྲས་བུ་སྲང་མགོ་ཐུར་དུ་འགྲོ་བའི་བྱ་བའི་རྒྱུ་ཡིན་པ་ཞིག་སྲིད་པར་ཐལ། ཆོས་གསུམ་ལྡན་གྱི་ལྕིད་ལྷག་མེད་པ་དེ། ཡན་ལག་ཅན་ལ་དེ་འདྲའི་བྱ་བ་མེད་པར་སྒྲུབ་པའི་རྒྱུ་མ་དམིགས་པའི་རྟགས་ཡང་དག་ཡིན་པའི་ཕྱིར། འདོད་ན། ཆོས་གསུམ་ལྡན་གྱི་ལྕིད་ལྷག་ཡོད་པར་ཐལ་ལོ། ། འདོད་ན། ལྕིད་ལྷག་དང་། ལྕིད་ལྷག་གི་འབྲས་བུ་སྲང་མགོ་ཐུར་དུ་འགྲོ་བའི་བྱ་བ་གཉིས་འཕྲོད་པ་འདུ་བའི་རྒྱུ་ཡོད་པར་ཐལ་ལོ། ། འདོད་ན།
འཕྲོ་འདུ་འབྲེལ་བ་ཡོད་པར་ཐལ་ལོ་ཟེར་ན། དེ་གཉིས་རྒྱུ་འབྲས་རང་ལུགས་ལ་ཁས་མི་ལེན་ཀྱང་། རྒོལ་བ་བྱེ་བྲག་པས་དེ་གཉིས་རྒྱུ་འབྲས་སུ་ཁས་བླངས་པའི་གནད་ཀྱིས་ཡིན་ཞེས་ཁས་བླངས་སོ། ། ཡང་གསོན་ཅིག གལ་ཏེ་འདི་ལྕི་འོག་འགྲོར་འགྱུར། ། སྲང་ནི་དམའ་བ་དག་ཏུ་འགྱུར། ། ཞེས་པའི་གཞུང་འདིས། རྒོལ་བ་བྱེ་བྲག་པ་ལ། འདི་ལྕི་ཞེས་པ་ཁས་བླངས་རྟགས་སུ་བཀོད་ནས། འོག་འགྲོར་འགྱུར།
ཞེས་པ་ལ་མི་འདོད་པ་ཐལ་བར་འཕེན་པའི་ཐལ་འགྱུར་དག་སྟོན་བྱེད་ཀྱི་གཞུང་ཡིན་པར་ཐལ། དེ་ཡིན་པ་དང་འདི་ལྕི་ཞེས་པ་ཁས་བླངས་རྟགས་སུ་བཀོད་ནས། སྲང་ནི་དམའ་བ་དག་ཏུ་འགྱུར་ཞེས་པ་མི་འདོད་ཐལ་བར་འཕེན་པའི་ཐལ་འགྱུར་དག་སྟོན་བྱེད་ཀྱི་གཞུང་གང་རུང་ཡིན། ཕྱི་མ་མིན་པའི་ཕྱིར། འདོད་ན། སངས་རྒྱས་པས་བྱེ་བྲག་པ་ལ། ཡན་ལག་ཅན་ཆོས་ཅན། ཁྱོད་ལ་ལྕིད་ལྷག་གི་འབྲས་བུ་འོག་ཏུ་འགྲོ་བའི་བྱ་བ་ཡོད་པར་ཐལ། ཁྱོད་ལ་ལྕིད་ལྷག་ཡོད་པའི་ཕྱིར་ཞེས་མི་འདོད་པ་ཐལ་བར་འཕངས་པར་ཐལ། འདོད་པའི་ཕྱིར།
འདོད་ན། བྱེ་བྲག་པ་དེས། ཡན་ལག་ཅན་ལ་ལྕིད་ལྷག་གི་འབྲས་བུ་འོག་ཏུ་འགྲོ་བའི་བྱ་བ་དེ་ཡོད་པར་ཁས་མ་བླངས་པར་ཐལ་ལོ། ། འདོད་མི་ནུས་ཏེ། བྱེ་བྲག་པ་དེས། ཡན་ལག་ཅན་ལྕིད་སོགས་ཆོས་གསུམ་ལྡན་དུ་ཁས་བླངས་པའི་ཕྱིར་རོ། ། གལ་ཏེ་ཕྱི་མ་མ་གྲུབ་ན། བྱེ་བྲག་པ་དེ། ཡན་ལག་ཅན་ཆོས་ཅན། ཁྱོད་ལ་ལྕིད་ལྷག་གི་འབྲས་བུ་སྲང་མགོ་ཐུར་དུ་འགྲོ་བའི་བྱ་བ་ཡོད་པར་ཐལ།
ཁྱོད་ལ་ལྕིད་ལྷག་ཡོད་པའི་ཕྱིར་ཞེས་པའི་ཐལ་འགྱུར་དག་འཕང་ཡུལ་གྱི་རྒོལ་བ་ཡིན་པར་ཐལ། གཞུང་དེ་བྱེ་བྲག་པ་ལ་དེ་ལྟར་འཕངས་པའི་ཐལ་འགྱུར་དག་སྟོན་བྱེད་ཀྱི་གཞུང་ཡིན་པའི་ཕྱིར། འདོད་ན། བྱེ་བྲག་པའི་ངོ་བོར་དེ་སྒྲུབ་ཀྱི་རྟགས་ཡང་དག་ཏུ་ཐལ་ལོ། ། ཞེས་པ་ནི་མཚོན་པ་སྟེ། ཤེས་ལྡན་དག་གིས་སྤྲོས་ཏེ་ཤེས་པར་བྱའོ། ། ཡང་ཡན་ལག་ཅན་ལ་ལྕིད་སོགས་ཆོས་གསུམ་མ་ཚང་བར་ཐལ། ཡན་ལག་ཅན་གྱི་སྟེང་དུ་ལྕིད་སོགས་ཆོས་གསུམ་ཚང་བ་དེ་ཆོས་ཀྱི་ཁྱད་པར་འགོག་པའི་རྟགས་ཀྱི་དགག་བྱ་ཡིན་པའི་ཕྱིར། འདོད་ན། ཚང་བར་ཐལ།
ཡན་ལག་ཅན་བུམ་པ་ལ་ལྕིད་སོགས་ཆོས་གསུམ་ཚང་བའི་ཕྱིར། ཡན་ལག་ཅན་བུམ་པ་ལ་ལྕིད་ལྷག་ཀྱང་ཚང་། དེའི་འབྲས་བུ་འོག་ཏུ་འགྲོ་བའི་བྱ་བ་ཡང་ཚང་བའི་ཕྱིར་ཟེར་ན། བུམ་པ་དེ་ལ་འཕྲོ་འདུའི་འབྲེལ་བ་མ་གཏོགས་དང་པོ་གཉིས་ཚང་བ་ཙམ་ཞིག་ཁས་ལེན་དགོས་སམ་སྙམ་པས་མ་ཁྱབ་ཅེས་བྱའོ། ། གཉིས་པ་ཆོས་ཅན་གྱི་ཁྱད་པར་སེལ་བའི་སྐབས་སུ་དོགས་པ་དཔྱད་པ་ལ། ཡན་ལག་ཅན་མངོན་སུམ་གྱི་མཐོང་རུང་གི་ཁྱད་པར་དུ་བྱས་པའི་སྒོ་ནས། ཡན་ལག་ལས་རྫས་གཞན་དུ་དམ་བཅས་པ། ཆོས་ཅན་གྱི་ཁྱད་པར་སེལ་བའི་དམ་བཅའ་ཡིན་པར་ལྷའི་དགོངས་པར་འཆད་པ་དག་གསོན་ཅིག འོ་ན་ཡན་ལག་ཅན་མངོན་སུམ་གྱི་མཐོང་རུང་གི་ཁྱད་པར་དུ་བྱས་པའི་སྒོ་ནས། ཡན་ལག་ལས་རྫས་གཞན་མ་ཡིན་པར་ཐལ།
དེའི་ཕྱིར། འདོད་ན། དེ་ཡིན་པར་ཐལ། ཡན་ལག་ཅན་མངོན་སུམ་གྱི་མཐོང་རུང་གང་ཞིག ཡན་ལག་ཅན་དེ་ཡན་ལག་དང་རྫས་གཞན་ཡིན་པའི་ཕྱིར། རྟགས་གཉིས་ཀ་གྲུབ་སྟེ། ཡན་ལག་དང་ཡན་ལག་ཅན་རྫས་གཞན་ཙམ་ཞིག ནང་པ་སངས་རྒྱས་པ་ཡང་ཁས་ལེན་པའི་ཕྱིར་ཏེ། ཁྱད་པར་ཅན་མིན་གཞན་ཡོད་ནི། ། སྒྲུབ་ན་གྲུབ་པ་སྒྲུབ་པ་ཉིད། །
ཅེས་བཤད་པའི་ཕྱིར། ། ཡང་རྩ་བའི་གསལ་བ་དེར་ཐལ། ཡན་ལག་ཅན་བུམ་པ་དེ། མངོན་སུམ་གྱི་མཐོང་རུང་གི་སྒོ་ནས། བུམ་པའི་ཡན་ལག་ལས་རྫས་གཞན་ཡིན་པའི་ཕྱིར་ཏེ། བུམ་པ་མངོན་སུམ་གྱི་མཐོང་རུང་གང་ཞིག དེ་བུམ་པའི་ཡན་ལག་དང་རྫས་གཞན་ཡིན་པའི་ཕྱིར། ཡང་ཡན་ལག་རྣམས་མངོན་སུམ་གྱི་མཐོང་མི་རུང་གི་ཁྱད་པར་དུ་བྱས་པའི་སྒོ་ནས། ཡན་ལག་ཅན་ལས་རྫས་གཞན་དུ་དམ་བཅས་པ་དེ། ཆོས་ཅན་གྱི་ཁྱད་པར་སེལ་བའི་དམ་བཅའ་ཡིན་པ།
རྒྱན་གྱི་དགོངས་པར་འཆད་པ་དག་གསོན་ཅིག འོ་ན་ཡན་ལག་རྣམས་མངོན་སུམ་གྱི་མཐོང་དུ་མི་རུང་བས་ཁྱད་པར་དུ་བྱས་པར་ཐལ། དམ་བཅའ་དེ་འཐད་པའི་ཕྱིར། འདོད་ན། ཡན་ལག་ཡིན་ན་མངོན་སུམ་ཀྱིས་མཐོང་དུ་མི་རུང་བས་ཁྱབ་པར་ཐལ་ལོ། ། འདོད་ན། བུམ་པའི་ཡན་ལག་བུམ་པའི་མཆུ་དང་། ལྟོ་ལྡིར་བ་ལ་སོགས་པས་མ་ངེས། གལ་ཏེ་དེ་བུམ་པའི་ཆ་ཤས་ཙམ་ཡིན་གྱི། འདིར་རྩོམ་བྱེད་ཀྱི་ཡན་ལག་ཅིག་དགོས་སོ་སྙམ་ན་ཡང་།
བུམ་པ་རྩོམ་བྱེད་ཀྱི་འཇིམ་པ་སོགས་ཀྱིས་མ་ངེས་སོ། ། ཡང་མཁས་པ་གོ་རམ་པ་རྡུལ་ཕྲན་གསུམ་འདུས་ཀྱི་གོང་བུ་ཡན་ལག་གསུམ་པའི་མིང་ཅན་དེ། རྡུལ་ཕྲན་གཉིས་འདུས་ཀྱི་གོང་བུ་ཡན་ལག་ཅན་དང་དང་པོ་རྫས་གཞན་དུ་དམ་བཅའི་དམ་བཅའ་དེ། ཆོས་ཅན་གྱི་ཁྱད་པར་སེལ་བའི་དམ་བཅའ་ཡིན་ཞེས་གསུངས་པ་དེ་ཡང་གསོན་ཅིག འོ་ན། དེ་ལྟ་བུའི་ཡན་ལག་གསུམ་པ་དེ་དེ་ལྟ་བུའི་ཡན་ལག་ཅན་དང་པོ་དང་རྫས་གཞན་མ་ཡིན་པར་ཐལ། འདོད་པ་གང་ཞིག་དམ་བཅའ་གཉིས་པའི་སྐབས་སུ་ཡན་ལག་ཅན་རྫས་གཞན་ལ་གནོད་པ་སྟོན་ཞེས་ཁྱེད་རང་གིས་བཤད་པའི་ཕྱིར། འདོད་ན། ཡིན་པར་ཐལ། དེ་དེ་དང་རྫས་གཞན་དང་རྫས་གཅིག་གང་རུང་གང་ཞིག
དེ་དང་རྫས་གཅིག་མ་ཡིན་པའི་ཕྱིར། དང་པོ་གྲུབ་སྟེ། དེ་གཉིས་ཀ་རྫས་སུ་གྲུབ་པའི་ཕྱིར། ཕྱི་མ་མ་གྲུབ་ན། ཡན་ལག་དང་ཡན་ལག་རྫས་གཅིག་པ་རང་ལུགས་ལ་ཡང་ཁས་ལེན་རིགས་པར་ཐལ་ལོ། ། གལ་ཏེ་དེ་གཉིས་རྫས་སུ་མ་གྲུབ་བོ་ཟེར་ན། འོ་ན། ཡན་ལག་དང་ཡན་ལག་ཅན་གཉིས་ཀྱང་སྐབས་སུ་མ་གྲུབ་པར་ཐལ་ལོ། ། འདོད་ན། ཁྱད་པར་ཅན་མིན་གཞན་ཡོད་ནི། །
སྒྲུབ་ན་གྲུབ་པ་སྒྲུབ་པ་ཉིད། ། ཅེས་པའི་གཞུང་དེས། ལྕིད་སོགས་ཆོས་གསུམ་ཀྱི་ཁྱད་པར་དུ་མ་བྱས་པའི་ཡན་ལག་ཅན། ཡན་ལག་ལས་རྫས་གཞན་པ་ཙམ་སྒྲུབ་ན་ནི། སངས་རྒྱས་པའི་ངོར་བསྒྲུབས་ཟིན་བསྒྲུབ་པར་འགྱུར་ཞེས་བསྟན་པ་ལ་སེལ་གནང་རིགས་པར་ཐལ་ལོ། ། གལ་ཏེ་སྨྲ་བས་ཕོངས་ཏེ། དེ་ནི་ཡན་ལག་དང་ཡན་ལག་ཅན་གཞན་ཡིན་པ་ཙམ་ལ་དགོངས་ཀྱི་རྫས་གཞན་ཡིན་མི་ཟེར་རོ་ཟེར་ན། འོ་ན་ཁྱོད་ཀྱི་ཡན་ལག་དང་ཡན་ལག་ཅན་དེ། བུམ་པ་དང་བུམ་པའི་ཡན་ལག་བྱས་ཀྱི་འཕྲང་ནས་འཇོག་གམ། འདུས་མ་བྱས་ནམ་མཁའ་དང་འགོག་པ་སོགས་ལ་འཇོག
ཕྱི་མ་ནི་མི་སྲིད། སྔ་མ་ལྟར་ན། འདུས་བྱས་ཡིན་པས། རྫས་གྲུབ་ཏུ་སོང་བ་དེ་ཀ་ཡིན་མོད། ཞལ་འཛུམ་མེ་བཞུགས་ན་མཛེས་པ་ལེགས་སོ། ། ཡང་པཎ་ཤཀ་པ། མངོན་སུམ་གྱི་མཐོང་རུང་གི་ཁྱད་པར་དུ་བྱས་པའི་ཡན་ལག་ཅན་ཆོས་ཅན། རང་གི་ཡན་ལག་ལས་རྫས་གཞན་དུ་མེད་དེ། དེར་ཡོད་ན་མངོན་སུམ་ལ་སྣང་དུ་རུང་བ་ལས་དེས་མ་དམིགས་པའི་ཕྱིར། ཞེས་འཆད་པའང་།
སྔ་མ་དང་འདྲ་སྟེ། མངོན་སུམ་གྱིས་མཐོང་རུང་གི་ཡན་ལག་ཅན་ཆོས་ཅན། ཁྱོད་རང་གི་ཡན་ལག་ལས་རྫས་གཞན་ཡིན་པར་ཐལ། ཁྱོད་དེ་རྫས་གཅིག་དང་རྫས་ཐ་དད་གང་རུང་ཡིན། ཕྱི་མ་མིན་པའི་ཕྱིར། དོན་དང་མཐུན་པའི་ལན་མེད་དོ། ། དེས་ན་གོ་ཤཀ་ལ་སོགས་པའི་མཁས་པ་ཆེན་པོ་དག རགས་པ་རྫས་སུ་མ་གྲུབ་ཅེས་པ་མདོ་སྡེ་པའི་གྲུབ་པའི་སྙིང་པོར་འཆད་པའང་མི་འཐད་དེ། འདིར། ཁྱད་པར་ཅན་མིན་གཞན་ཡོད་ནི། །
སོགས་ཀྱིས། ཡན་ལག་ཅན་དང་ཡན་ལག་རྫས་གཞན་རང་ལུགས་ལ་ཞལ་གྱིས་བཞེས་འདུག་པའི་ཕྱིར་རོ། ། འོ་ན་ཁྱོད་རང་ལ་ཡང་། མངོན་སུམ་གྱིས་མཐོང་རུང་གི་ཡན་ལག་ཅན་གཉིས་པ་ཆོས་ཅན། ཁྱོད་རང་གི་ཡན་ལག་ཏུ་གྱུར་པའི་རྡུལ་ཕྲན་སྣང་མི་རུང་དེ་དང་རྫས་གཞན་ཡིན་པར་ཐལ། ཁྱོད་དེ་དང་རྫས་གཞན་དང་རྫས་གཅིག་གང་རུང་ཡིན། ཁྱོད་དེ་དང་རྫས་གཅིག་མིན་པའི་ཕྱིར། བསྐལ་བའི་བར་དུ་མཚུངས་སོ་ཟེར་ན། གནད་ཀྱི་སྙིང་པོར་བཤད་པར་བྱའི་རྣ་བ་བླགས་ཏེ་ཉོན་ཅིག སྤྱིར་ཚུར་མཐོང་མངོན་སུམ་ལ་སྣང་མི་རུང་གི་རྡུལ་ཕྲན་ཙམ་ཞིག
རང་ལུགས་ལའང་ཁས་ལེན་ཏེ། དབང་ཡུལ་དེ་ཕྱིར་རྡུལ་ཕྲན་མིན། ། ཞེས་དང་། ཤེས་དེ་གཅིག་ལ་ངེས་མིན་ཕྱིར། ། ཞེས་རྫས་རྡུལ་ཕྲ་རབ་རྣམས་ཚུར་མཐོང་མངོན་སུམ་གྱིས་མི་མཐོང་བར་བཤད་པའི་ཕྱིར། འོན་ཀྱང་ཡན་ལག་ཅན་དང་། དེའི་ཡན་ལག་རྣམས་ནི། རགས་པ་ཁོ་ན་ལ་འཇོག་པས། ཚུལ་མཐོང་མངོན་སུམ་ལ་སྣང་བ་ཞིག་དགོས་ཏེ། ཡན་ལག་མངོན་སུམ་མ་ཡིན་པར་ནི་ཡན་ལག་ཅན་མངོན་སུམ་ཡིན་པར་རིགས་པ་མ་ཡིན་ཏེ།
ཡན་ལག་ཅན་དང་པོ་བཞིན་ནོ། ། ཞེས་རྒྱན་མཁན་པོས་བཤད་པའི་ཕྱིར་རོ། ། དེས་ན་བྱེ་བྲག་པས། སྣང་རུང་གི་ཡན་ལག་ཅན་གཉིས་པ་དང་། དེའི་ཡན་ལག་རྡུལ་ཕྲན་སྣང་མི་རུང་གཉིས་རྫས་གཞན་ཡིན་པར་ཁས་བླངས་པ་ལ་སྐྱོན་བསྟན་པ་ཡིན་པས། ཡན་ལག་ཅན་གཉིས་པ་དེ། སྤྱིར་ཚུར་མཐོང་མངོན་སུམ་ལ་སྣང་མི་རུང་གི་རྡུལ་ཕྲན་དང་རྫས་གཞན་ཡིན་ཡང་། ཁོ་རང་གི་ཡན་ལག་ཏུ་གྱུར་པའི་རྡུལ་ཕྲན་དང་རྫས་གཞན་མ་ཡིན་ཏེ། ཁོ་རང་གི་ཡན་ལག་ཏུ་གྱུར་པའི་རྡུལ་ཕྲན་མེད་པའི་ཕྱིར། ཡན་ལག་ཡིན་ན།
རིགས་པ་ཡོད་པའི་ཕྱིར། དེ་བཞིན་དུ་ཚུར་མཐོང་མངོན་སུམ་ལ་སྣང་མི་རུང་གི་རྡུལ་ཕྲན་རྣམས། ཡན་ལག་ཅན་གཞན་དང་རྫས་གཞན་ཡིན་ཡང་། ཁོ་རང་གི་ཡན་ལག་ཅན་རགས་པ་ཞིག་དང་རྫས་གཞན་མ་ཡིན་ཏེ། ཁོའི་ཡན་ལག་ཏུ་གྱུར་པའི་རགས་པ་མེད་པའི་ཕྱིར། ཁོ་རྡུལ་ཕྲན་ཡིན་པའི་ཕྱིར་རོ། ། དེས་ན་བྱེ་བྲག་པས། ཡན་ལག་རྡུལ་ཕྲན་སྣང་དུ་མི་རུང་ཡང་། ཡན་ལག་ཅན་སྣང་རུང་ཆོས་གསུམ་ལྡན་ཁོ་ནར་སྒྲུབ་པ་དང་། ནང་པ་ཡན་ལག་དང་ཡན་ལག་ཅན་གཉིས་ཆར་ཚུར་མཐོང་ལ་སྣང་རུང་ཐོགས་བཅས་ཁོ་ནར་ཁས་ལེན་པའི་གནད་རྟོགས་དགོས་སོ། །
གནད་འདི་རྟོགས་ན་དཀའ་བའི་འཕྲང་ཀུན་ལས་རང་གྲོལ་དུ་སོང་བ་ཡིན་ནོ། ། འདི་ཡང་ཁོ་བོས་རྟོགས་སོ། ། དེ་ལྟར་ཡན་ལག་རྫས་འགོག་གི་རྣམ་བཤད་གངྒཱའི་ཆུ་རྒྱུན་ཞེས་བྱ་བ་འདི་ནི། དཔལ་འབུམ་ཕྲག་གསུམ་པའི་སྤྱི་ཊཱིཀ་གི་སྙིང་པོ་བསྡུས། རང་གི་རྣམ་པར་དཔྱོད་པས་ཁ་བསྐངས་ཏེ། འཇམ་མགོན་བློ་གྲོས་རྣམ་པར་རྒྱལ་པའི་ཞབས་རྡུལ་གཙུག་གིས་བསྟན་པས། རིགས་པའི་གཞུང་ལུགས་ལ་བློ་གྲོས་ཀྱི་སྣང་བ་ཅུང་ཟད་གསལ་བ་རིགས་པ་སྨྲ་བ་ཀླུ་སྒྲུབ་ཅེས་བྱ་བས། དཔལ་མཉན་ཡོད་བྱ་རྒོད་གཤོངས་ཀྱི་སྐྱེད་ཚལ་ཡངས་པར། དབྱུག་ཅེས་པ་མེ་མོ་གླང་གི་ལོ་ཟླ་བ་བཅུ་པའི་ཚེས་བརྒྱད་ལ་སྦྱར་བའོ། ། འདིས་ཀྱང་རྒྱལ་བ་འབུམ་ཕྲག་གསུམ་པའི་བསྟན་པ་དར་རྒྱས་ཡུན་རིང་དུ་འཕེལ་ཞིང་རྒྱས་པ།
གངྒཱའི་རྒྱུན་གྱིས་རྒྱ་མཚོ་ཆེན་པོ་བཞིན་དུ་གྱུར་ཅིག། །། དགེའོ།། བཀྲ་ཤིས།། །། PAGE * MERGEFORMAT 2 མང་ཐོས་ཀླུ་སྒྲུབ་རྒྱ་མཚོ། ཡན་ལག་རྫས་འགོག་གི་རྣམ་བཤད་གངྒཱའི་ཆུ་རྒྱུན། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
