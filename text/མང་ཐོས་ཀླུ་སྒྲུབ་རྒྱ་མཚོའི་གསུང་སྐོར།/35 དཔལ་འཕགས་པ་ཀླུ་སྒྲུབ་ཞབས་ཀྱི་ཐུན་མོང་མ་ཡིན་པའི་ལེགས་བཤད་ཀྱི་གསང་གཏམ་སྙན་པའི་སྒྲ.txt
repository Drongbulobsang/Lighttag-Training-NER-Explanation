མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༣༥
དཔལ་འཕགས་པ་ཀླུ་སྒྲུབ་ཞབས་ཀྱི་ཐུན་མོང་མ་ཡིན་པའི་ལེགས་བཤད་ཀྱི་གསང་གཏམ་སྙན་པའི་སྒྲ་སྒྲོག
༄༅། །དཔལ་འཕགས་པ་ཀླུ་སྒྲུབ་ཞབས་ཀྱི་ཐུན་མོང་མ་ཡིན་པའི་ལེགས་བཤད་ཀྱི་གསང་གཏམ་སྙན་པའི་སྒྲ་སྒྲོག་བཞུགས། ཡིད་འོང་མཛེས་པའི་ཕོ་ཉ་ཞེས་ཀྱང་བྱའོ།། ཨོཾ་སྭསྟི་སིདྡྷཾ། རྟེན་འབྱུང་གནད་ལས་རྒྱུ་འབྲས་བསླུ་མེད་ཀྱི། ། ཨུཏྤལ་ཁ་ཕྱེ་རྟག་ཆད་ཀུ་མུད་ཁ། ། ཟུམ་ཚེ་ཕན་བདེའི་ཉིན་བྱེད་ཟས་གཙང་སྲས། ། ཁྱོད་ལས་སྐྱབས་གཞན་མེད་དོ་འདིར་བྱོན་ཅིག ། རྒྱལ་བའི་བསྟན་རྩ་རྟེན་འབྲེལ་པའི་མདའ། ། དྲང་པོར་འཕངས་པས་རྒོལ་ངན་འདམ་བུའི་གྲོང་། ། རྩད་ནས་འཇོམས་མཛད་འཕགས་པ་ཀླུ་སྒྲུབ་ཞབས། །
སྙིང་ནས་དྲན་ནོ་བརྩེ་བའི་ཕྱག་སྐྱོངས་ཤིག ། འདིར་ནི་འཕགས་མཆོག་ཀླུ་སྒྲུབ་དེའི། ། ཐུན་མོང་མིན་པའི་གསང་བའི་མཛོད། ། གཞན་དག་སྙིང་ལམ་ལ་མེད་པ། ། འཆད་འདིར་སྐལ་བཟང་དགའ་བས་ཉོན། ། ཅེས་བརྗོད་ནས། རྩ་ཤེར། བདག་ལས་མ་ཡིན་གཞན་ལས་མིན། ། ཞེས་སོགས་དང་། འཇུག་པར།
དེ་ཉིད་དེ་ལས་འབྱུང་མིན་གཞན་དག་ལས་ལྟ་ག་ལ་ཞིག ། ཅེས་སོགས་གཞུང་ལ་གཞི་བཅས་ཏེ། དབུ་མའི་གཞུང་ལུགས་ཀྱི་གནད་ཕྱིན་ཅི་མ་ལོག་པ། རང་གཞན་གྱི་ངན་རྟོག་གིས་སླད་པའི་ལུང་རིགས་ལྟར་སྣང་རྒྱང་དུ་བསྲིངས་ནས། རང་ཉིད་ལ་བློ་ནུས་ཅི་ཡོད། དད་ལྡན་གྱི་སྦྱིན་བདག་དང་། དཔྱོད་ལྡན་གྱི་སློབ་བུ་འགས་ནན་གྱིས་བསྐུལ་ནས་འཆད་པ་ནི། དཔལ་ལྡན་ཟླ་བས། བསྟན་བཅོས་ལས་དཔྱད་རྩོད་ལ་ཆགས་པའི་ཕྱིར། ། མ་མཛད་རྣམ་གྲོལ་ཕྱིར་ནི་དེ་ཉིད་བསྟན། །
གལ་ཏེ་དེ་ཉིད་རྣམ་པར་བཤད་པ་ན། ། གཞན་གཞུང་འཇིག་པར་འགྱུར་ན་ཉེས་པ་མེད། ། ཅེས་པ་ལྟར། དཔལ་འཕགས་པ་ཀླུ་སྒྲུབ་ཀྱི་ཐུན་མོང་མིན་པའི་གསང་གཏམ་ལྷུག་པར་བཤད་པ་ན། དྲང་པོའི་མདའ། ཆེད་དུ་མ་གཟས་ཀྱང་། གཞན་དག་གི་མཚང་ལ་ཞར་གྱིས་ཕོག་པའི་རས་མ་ཅུང་ཟད་བྱུང་སྲིད་ན། བདག་ལ་ཆགས་སྡང་གི་བསམ་པ་མེད་ཀྱིས། དཔྱོད་ལྡན་མཁས་པ་གཟུར་གནས་དག་གིས་བདེན་བརྫུན་ཡིན་མིན་རྣམ་པར་ཕྱེ་ནས་ཐུགས་དགྱེས་པ་ཆེན་པོ་བསྐྱེད་པར་མཛད་དུ་གསོལ། དོན་འདི་འཆད་པ་ལ་གཉིས།
དཔལ་འཕགས་པ་ཀླུ་སྒྲུབ་ཀྱི་ཐུན་མོང་མ་ཡིན་པའི་རྟོགས་པ་བརྗོད་པ་དང་། བཤད་བྱ་གཞུང་དོན་དངོས་སོ། ། དང་པོ་ནི། བདག་ཉིད་ཀྱིས་དཔལ་འཕགས་པ་ཀླུ་སྒྲུབ་ལ་རྟེན་འབྲེལ་གྱི་སྒོ་ནས་རྟོགས་པ་བརྗོད་པ་ལྟ་བའི་འདོད་འཇོ་དད་པའི་སྙེ་མ་ཞེས་བྱ་བའི་བསྟན་བཅོས་ཆུང་ངུ་ཞིག་ཡོད་པ་དེའི་ཚིག་དོན་ཅུང་ཟད་བཀྲོལ་ན། མཁས་པ་དཔྱོད་ལྡན་དག་གིས་བདེ་བླག་ཏུ་དགོངས་པར་འགྱུར་བས། འདི་འཆད་པ་ལ་གསུམ། ཐོག་མར་དགེ་བ་མཆོད་བརྗོད། བར་དུ་དགེ་བ་རྟོགས་པ་བརྗོད་པ་དངོས། ཐ་མར་དགེ་བ་རྩོམ་པ་མཐར་ཕྱིན་པའི་བྱ་བའོ། ། དང་པོ་ནི།
རབ་དགའི་སར་ཞུགས་དབུ་མའི་ལམ་སྟོན་མཁན། ། ཀླུ་མཆོག་ལྟོ་འགྲོའི་གདེངས་ཀ་གྲིབ་བསིལ་མཛེས། ། བཤད་སྒྲུབ་བསྟན་ལ་སྲོལ་འབྱེད་དང་པོར་གྲགས། ། འཕགས་མཆོག་ཀླུ་སྒྲུབ་སྙིང་པོས་བདག་ལ་སྲུངས། ། ཞེས་པ་སྟེ། ས་དང་པོ་རབ་ཏུ་དགའ་བ་བརྙེས་པ་ནི། ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས་པའི་ཡོན་ཏན་ཡིན་ལ། ས་འོག་ཀླུ་རྣམས་ཀྱི་དོན་མཛད་པས་དེ་རྣམས་ཀྱི་ལྟོ་འགྲོ་སྦྲུལ་གྱི་གདེངས་ཀ་གདུགས་ལྟར་ཕུབ་པའི་གྲིབ་བསིལ་མཛེས་པར་བྱས་པ་ནི་གནས་སྐབས་ཀྱི་ཡོན་ཏན་ཏེ། ཐུབ་པའི་བསྟན་པ་འདི་ལ་བཤད་སྒྲུབ་གཉིས་ཀྱི་སྒོ་ནས་ཤིང་རྟའི་སྲོལ་འབྱེད་དང་པོ་ཞེས་སྙན་པར་གྲགས་པའི་དཔལ་འཕགས་པ་ཀླུ་སྒྲུབ་དེས། བདག་ལ་ལྟ་བ་ངན་པ་སོགས་ཀྱི་འགལ་རྐྱེན་བར་ཆད་སྲུངས་ལ་བྱིན་རླབས་ཆུ་བོའི་རྒྱུན་ལྟར་སྩོལ་ཅིག་ཅེས་པའོ། །
དེ་ཡང་སྟོན་ཡུལ་དེའི་ཆེ་བའི་ཡོན་ཏན་བརྗོད་པས་མཆོད་པར་བརྗོད་པ་སྟེ། མཁས་པ་འཇུག་སྒོར། མཆོད་བསྟོད་འདུད་པའི་བདག་ཉིད་ཅན། ། ཤེས་པ་བརྗོད་སོགས་མི་འགལ་ཏེ། ། ཐམས་ཅད་དུ་ཡང་སྟོན་པ་ཡི། ། ཆེ་བ་འབའ་ཞིག་བརྗོད་པས་སོ། ། ཞེས་བཤད་པས་སོ། ། ཡང་དེ་ཉིད་ཀྱི་ཡོན་ཏན་གཉིས་པ་ཞིག་དངོས་སུ་བརྗོད་ནས་ཤུགས་ལ་རྩོམ་པར་དམ་བཅའ་ཡང་སྟོན་པ་ནི། བསྟན་རྩ་ཐ་སྙད་དོན་དམ་དགེ་སྦྱོང་ཚུལ། ། ཟག་བཅས་ཟག་མེད་ཁྲིམས་ལྡན་ངུར་སྨྲིག་འཛིན། །
འདུལ་འཛིན་གཙང་མའི་སྒོ་འབྱེད་ཀླུ་སྒྲུབ་ཞབས། ། སྙིང་ནས་དྲན་ནོ་ཐུགས་རྗེའི་ལྕགས་ཀྱུས་ཟུངས། ། ཞེས་པ་སྟེ། ཐ་སྙད་དུ་འཇིག་རྟེན་ཁམས་འདིར་སངས་རྒྱས་ཀྱི་བསྟན་པ་གནས་མི་གནས་ཚད་ནི། ཟག་བཅས་དགེ་སྦྱོང་ཚུལ་ཞེས་པ་ཚིགས་གསུམ་རིམ་ཅན་ནོས་པའི་བསྙེན་རྫོགས་ཀྱི་སྡོམ་ལྡན་ངུར་སྨྲིག་གི་སྡེ་ཚང་བས་ལས་ཀྱི་ཆོ་གའི་ལག་ལེན་མ་ནུབ་པར་བཞུགས་པ་ཞིག་ལ་ངོས་འཛིན་དགོས་ཏེ། གླེང་གཞི་ལས། ཇི་ཙམ་གྱིས་ན་བསྟན་པ་གནས་པ་ཞེས་བྱ་ཞེས་སོགས་ཞུས་པའི་ལན་དུ། ལས་ཀྱང་བྱེད་ལ་ནན་ཏན་བྱེད་པ་ཡང་ཡོད་པའི་བར་དུ་སྟེ། ལས་བྱེད་པ་དག་ཀྱང་ཡོད་ལ། ནན་ཏན་བྱེད་པ་དག་ཀྱང་ཡོད་ན།
དེ་ནི་བསྟན་པ་གནས་ཞེས་བྱའོ་ཞེས་སོགས་གསུངས་པ་ཡིན་པ་ལས། བོད་འདིར་ཐ་སྙད་དགེ་སྦྱོང་གི་ཚུལ་ཁྲིམས་ལྡན་པའི་ངུར་སྨྲིག་གཙང་མའི་སྒོ་འབྱེད་པ་ནི་ཀླུ་སྒྲུབ་ཉིད་ལ་རག་ལས་པ་ཡིན་ཏེ། དེས་སང་ཁ་བ་ཅན་པའི་འདུལ་བའི་སྡོམ་རྒྱུན་ཀླུ་སྒྲུབ་ལ་རག་མ་ལས་པ་ནི་གཅིག་ཀྱང་མེད་པས་སོ། ། ཡང་། ཕྱི་ནང་གི་བསྟན་པའི་ཁྱད་པར། ལམ་གང་ལ་བརྟེན་ནས་དགེ་སྦྱོང་ཚུལ་གྱི་འབྲས་བུ་ཞེས་པ་ཟག་མེད་དགེ་སྦྱོང་ཚུལ་འབྲས་སྐྱེ་བ་ཡོད་མེད་ལ་འབྱེད་དགོས་ཏེ། ཞི་ལྷས། བསྟན་རྩ་དགེ་སྦྱོང་ཉིད་ཡིན་ན། ། དགེ་སྦྱོང་ཉིད་ཀྱང་དཀའ་བར་གནས། ། ཞེས་བཤད་པས་སོ། །
དེ་ཡང་དོན་དམ་པའི་དགེ་སྦྱོང་གི་ཚུལ་ལ་བྱེད་དགོས་ཀྱི། ཀུན་རྫོབ་དགེ་སྦྱོང་གི་སྡོམ་པ་ལ་བྱར་མི་རུང་སྟེ། ཆོས་ཐམས་ཅད་བདེན་སྟོང་དུ་རྟོགས་པའི་དབུ་མའི་ལྟ་བ་འདི་མེད་ན། དགེ་སྦྱོང་ཚུལ་འདྲས་ཟག་མེད་སྡོམ་པ་སྐྱེ་བ་ཡང་མེད་པར་འགྱུར་རོ་བྱས་ན་ཀླུ་སྒྲུབ་ཀྱི་དགོངས་པ་དང་འབྱོར་པ་ཡིན་གྱི། དེ་མེད་ན་ཀུན་རྫོབ་དགེ་སློང་གི་སྡོམ་ལྡན་མེད་པར་འགྱུར་བྱས་ན། འབྲེལ་ཅི་ཡང་མི་འབྱུང་བའི་ཕྱིར་རོ། ། དེ་ལྟ་བུའི་ཟག་མེད་དགེ་སྦྱོང་གི་ཚུལ་གྱི་སྒོ་འབྱེད་པ་ཡང་། སངས་རྒྱས་མྱ་ངན་ལས་འདས་ཕྱིན། ས་ར་ཧ་དང་ཀླུ་སྒྲུབ་གཉིས་ལ་རག་ལས་ཏེ། སངས་རྒྱས་འདས་ནས་ལོ་བཞི་བརྒྱ་ནས་ཀླུ་སྒྲུབ་བྱོན།
དེས་ལོ་དྲུག་བརྒྱའམ། དེ་བས་ཀྱང་ལྷག་པར་བཞུགས། དེས་དབུ་མའི་སྲོལ་ཕྱེ་སྟེ། དབུ་མའི་ལྟ་བའི་གནད་བསྟན། གནད་དེ་རྟོགས་པ་རྣམས་གྲོལ། མ་རྟོགས་ན་འཕགས་པར་རློམ་ཡང་འཕགས་ལམ་ཐུགས་རྒྱུད་ལ་འཁྲུངས་པ་དཀའ་བའི་ཕྱིར་རོ། ། གནད་དེས་ན་དགེ་སྦྱོང་ཉིད་ཀྱང་དཀའ་བར་གནས། ། ཞེས་གསུང་འབྱོན་དགོས་འབྱུང་འདུག་པས་སོ། ། གནད་འདི་ཡང་གསང་བའི་གཏམ་ཡིན་པས་སྦ་བར་བྱོས་ཤིག དེ་ལྟར་ཡང་།
དཔལ་ལྡན་ཟླ་བས། སློབ་དཔོན་ཀླུ་སྒྲུབ་ཞབས་ཀྱི་ལམ་ལས་ནི། ། ཕྱི་རོལ་གྱུར་ལ་ཞི་བའི་ཐབས་མེད་དོ། ། དེ་དག་ཀུན་རྫོབ་དེ་ཉིད་བདེན་ལས་ཉམས། ། དེ་ལས་ཉམས་པས་ཐར་པ་གྲུབ་ཡོད་མིན། ། ཞེས། ཀླུ་སྒྲུབ་ཞབས་ཀྱིས་སྲོལ་ཕྱེ་བའི་དབུ་མའི་ལམ་འདི་ལྟ་བུ་ལ་མ་བརྟེན་པར། ཐར་པ་མྱ་ངན་ལས་འདས་པ་མི་འགྲུབ་ཅེས་བཤད་པ་ཡང་ཁོ་བོ་ཅག་གི་དཔུང་གཉེན་དམ་པ་ཡིན་ནོ། ། དེ་ཕྱིར་ཀླུ་སྒྲུབ་མཆོག་གི་ཡོན་ཏན་དྲན་པས་དད་པ་རང་དབང་མེད་པར་སྐྱེས་ཏེ། ཤུགས་ཀྱིས་ན།
དེ་ཉིད་ཀྱི་ཐུན་མོང་མིན་པའི་རྟོགས་པ་བརྗོད་པའི་བསྟན་བཅོས་འདི་རྩོམ་ཞེས་བསྟན་པ་ཡིན་ནོ།། །། གཉིས་པ་བར་དུ་དགེ་བ་ལ་གསུམ། བདེ་བར་གཤེགས་པའི་བཀའ་འཁོར་ལོ་གསུམ་གྱི་སྙིང་པོ་རྨ་མེད་པ་རྙེད་པའི་རྟོགས་པ་བརྗོད་པ། དེ་ལས་ཀྱང་རྟེན་འབྲེལ་གྱི་གནད་ཐུགས་སུ་ཆུད་པའི་རྟོགས་པ་བརྗོད་པ། དེ་ལས་འཕྲོས་པའི་རྟོགས་བརྗོད་རིམ་པར་བཤད་པའོ། ། དང་པོ་ལ། སྤྱིར་བཀའ་འཁོར་ལོ་གསུམ་ལ་བཤད་ཚུལ་མང་དུ་སྣང་སྟེ། མདོ་སྡེ་དགོངས་འགྲེལ་ལས། ཉན་ཐོས་ཀྱི་རིགས་ཅན་ལ་བདེན་བཞིའི་ཆོས་འཁོར། ཐེག་ཆེན་གྱི་རིགས་ཅན་ལ་མཚན་ཉིད་མེད་པའི་ཆོས་འཁོར།
རིགས་ཅན་སྣ་ཚོགས་པ་ལ་རྣམ་པར་ཕྱེ་བའི་ཆོས་འཁོར་གསུམ་བཤད་ནས། དང་པོ་གཉིས་དྲང་དོན། ཕྱི་མ་ངེས་དོན་ལྟ་བུར་བཤད་པ་ནི། གདུལ་བྱ་དགའ་ཞིག་རྗེས་སུ་གཟུང་བའི་ཕྱིར་ཁ་དྲང་བའི་བཤད་ཚུལ་གྱི་རྣམ་གྲངས་ཡིན་གྱི། ཡང་དག་པར་ངེས་པའི་གསུང་མ་ཡིན་ཏེ། མཐར་ཐུག་བདེན་གྲུབ་ཁས་བླངས་ན། རྟག་ཆད་ཀྱི་མཐར་ལྷུང་ཞེས་བཤད་པའི་འཕགས་པ་ཀླུ་སྒྲུབ་ཀྱི་ལུང་རིགས་དང་འགལ་བའི་ཕྱིར་རོ། ། འདིར་སྒྲ་ཇི་བཞིན་དུ་བཞེད་པ་ནི། བྱམས་ཆོས་ཕྱི་མ་བཞི་ལས་བཤད་པ་བཞིན། ཐོགས་མེད་སྐུ་མཆེད་རྗེས་འབྲང་དང་བཅས་པ་ཕལ་ཆེ་བ་ཞིག་བཞེད་པ་ཡིན་ནོ། །
བོད་སྔ་ཕྱི་ཕལ་མོ་ཆེ་ཞིག་རྒྱུད་བླ་མའི་དགོངས་པ་ནི་དབུ་མར་གནས་སོ་ཞེས་ཞལ་འཆམ་མོད། འདི་ནི་མཁས་པ་དག་གི་ཆེར་མ་བརྟགས་པའི་སྐྱོན་ཡིན་ཏེ། གཞུང་དེ་ལས། སྤྲིན་དང་རྨི་ལམ་སྒྱུ་བཞིན་དེ་དང་དེར། ། ཤེས་བྱ་ཐམས་ཅད་རྣམ་ཀུན་སྟོང་པ་ཞེས། ། གསུངས་ནས་ཡང་འདིར་རྒྱལ་རྣམས་སེམས་ཅན་ལ། ། སངས་རྒྱས་སྙིང་པོ་ཡོད་ཅེས་ཅི་སྟེ་གསུངས། ཞེས་བཀའ་བར་པར། ཆོས་ཐམས་ཅད་སྤྲིན་དང་རྨི་ལམ་དང་སྒྱུ་མ་བཞིན་བདེན་མེད་དུ་གསུངས་ནས། བཀའ་ཐ་མར།
སེམས་ཅན་ལ་བདེ་གཤེགས་སྙིང་པོ་བདེན་གྲུབ་ཡོད་པར་གསུངས་པ་ཅི་ཞེས་འགལ་བ་ཞུས་ནས། དེའི་ལན་དུ། ཡང་དག་མཐའ་ནི་འདུས་བྱས་ཀྱི། ། རྣམ་པ་ཐམས་ཅད་དབེན་པ་སྟེ། ། ཉོན་མོངས་ལས་དང་རྣམ་སྨིན་དོན། ། སྤྲིན་ལ་སོགས་པ་བཞིན་དུ་བརྗོད། ། ཉོན་མོངས་སྤྲིན་འདྲ་བྱ་བ་ཡི། ། ལས་ནི་རྨི་ལམ་ལོངས་སྤྱོད་བཞིན། ། ཉོན་མོངས་ལས་ཀྱི་རྣམ་པར་སྨིན། ། ཕུང་པོ་སྒྱུ་མ་སྤྲུལ་པ་བཞིན། །
ཞེས་བཀའ་བར་པ་ཤེར་ཕྱིན་གྱི་མདོར། ཆོས་ཐམས་ཅད་སྤྲིན་སོགས་ལྟར་བདེན་སྟོང་ལྟ་བུར་བཤད་པ་ནི། ཆོས་དབྱིངས་ཡང་དག་མཐའ་བདེན་སྟོང་དུ་བཤད་པ་མ་ཡིན་གྱི། དེའི་དགོངས་པ། ཉོན་མོངས་པ་སྤྲིན་དང་། ཟག་བཅས་ཀྱི་ལས་རྨི་ལམ་དང་། རྣམ་སྨིན་ཕུང་པོ་སྒྱུ་མ་ལྟ་བུ་སྟེ། ཟག་བཅས་ལས་ཉོན་རྣམ་སྨིན་དང་བཅས་པ་དེ་དག་བདེན་པས་སྟོང་པ་ཙམ་ལ་དགོངས་ཞེས་ཕྱེ་ནས་བཤད་ཅིང་། དེ་དང་མཐུན་པར་དབྱིག་གཉེན་གྱི་སུམ་ཅུ་པ་སོགས་དང་། ཕྱོགས་ཀྱི་གླང་པོས།
མེད་ཅེས་བྱ་ལ་སོགས་ཚིག་གིས། ། ཀུན་ཏུ་བརྟགས་པ་འགོག་པ་སྟེ། ། སྒྱུ་མ་ལ་སོགས་དཔེ་ཡིས་ནི། ། གཞན་གྱི་དབང་ཉིད་ཡང་དག་བསྟན། ། རྣམ་པར་བྱང་བ་བཞི་ཡིས་ནི། ། ཡོངས་སུ་གྲུབ་པ་རབ་ཏུ་བསྒྲགས། ། ཤེས་རབ་ཕ་རོལ་ཕྱིན་པར་ནི། ། སངས་རྒྱས་ཀྱིས་ནི་གཞན་བསྟན་མེད། ། ཅེས་ཤེར་མདོ་དྲང་དོན་དུ་བཀྲལ་བ། རྣམ་རིགས་པའི་ལུགས་སྒྲ་ཇི་བཞིན་པར་བཀྲལ་བ་དང་མཐུན་འདུག་པས་བསྙོན་པར་ག་ལ་ནུས།
བཀའ་ཐ་མར་བདེ་གཤེགས་སྙིང་པོ་བདེན་གྲུབ་ཏུ་བསྟན་པ་ནི། ངེས་དོན་ཡང་དག་པའོ་ཞེས་ལན་བཏབ་སྟེ། སྔར་ནི་དེ་ལྟར་རྣམ་བཞག་ནས། ། སླར་ཡང་བླ་མའི་རྒྱུད་འདིར་ནི། ། ཉེས་པ་ལྔ་དག་སྤང་བའི་ཕྱིར། ། ཁམས་ཡོད་ཉིད་ཅེས་བསྟན་པ་ཡིན། ། ཞེས་གསལ་བར་བཤད་པས་སོ། ། དེས་ཇི་ལྟར་ཤེས་སྙམ་ན། ཡང་དག་མིན་འཛིན་ཡང་དག་ཆོས་ལ་བསྐུར། ། ཞེས་སོགས་ལྟར།
ཡང་དག་མ་ཡིན་པ་ཀུན་བརྟགས། གཞན་དབང་གཉིས་བདེན་པར་གྲུབ་ཅེས་སྒྲོ་བཏགས་པ་དང་། ཡང་དག་པ་ཆོས་ཉིད་ཡོངས་གྲུབ་བདེན་པར་མ་གྲུབ་ཅེས་སྐུར་པ་བཏབ་པ་དང་། སེམས་ཞུམ་པ་དང་། སེམས་དམན་པ་ལ་བརྙས་པ་དང་། བདག་ལ་ལྷག་པར་ཆགས་པ་སྟེ་ཉེས་པ་ལྔ་སྤང་བའི་ཕྱིར། དེ་ལྟར་བཤད་པ་ཡིན་ཞེས་པ་འདིས་ཤེས་པའི་ཕྱིར་རོ། ། དེ་ལྟར་རྒྱུད་བླ་མ་འདི་ཐོགས་མེད་ཞབས་ཀྱི་དགོངས་པ་དང་སྦྱར་བའི་རྣམ་རིག་པའི་གཞུང་ཡིན་པའི་གནད་མ་དགོངས་པར། དབུ་མའི་གཞུང་དུ་རློམ་ནས། རྒྱུད་བླ་འདིས།
ཤེར་ཕྱིན་ངེས་དོན་མདོ་དང་། བཀའ་ཐ་མ་དྲང་དོན་མདོར་བཀྲལ་ལོ་ཞེས་ཕྱིན་ཅི་ལོག་ནས་སྨྲ་བ་མང་དུ་འདུག་པ་དེ་དག་ནི་ཆེས་མི་རིགས་ཏེ། འདི་ལ་བསལ་བྱ་ཅི་ཡང་མེད། ། ཅེས་སོགས་ཀྱི་ཐོགས་མེད་འགྲེལ་ཆེན་དུ། དེ་ལྟར་ན་གང་ཞིག་གང་ན་མེད་པ་དེ་ནི་དེས་སྟོང་ངོ་ཞེས་ཡང་དག་པར་རྗེས་སུ་མཐོང་ལ། གང་ཞིག་དེར་ལྷག་མར་གྱུར་པ་དེ་ནི། དེ་ལ་རྟག་པར་ཡོད་དོ། ། ཞེས་ཡང་དག་པ་ཇི་ལྟ་བ་བཞིན་དུ་ཤེས་སོ། ། ཚིགས་སུ་བཅད་པ་འདི་གཉིས་ཀྱིས་ནི། སྒྲོ་འདོགས་པ་དང་།
སྐུར་པ་འདེབས་བའི་མཐའ་དང་བྲལ་བའི་ཕྱིར། ཕྱིན་ཅི་མ་ལོག་པ་སྟོང་པ་ཉིད་ཀྱི་མཚན་ཉིད་བསྟན་ཏོ། ། ཞེས་པ་འདི་རྣམ་རིག་པའི་ལུགས་གཙང་མ་ཁོ་ན་ཡིན་པའི་ཕྱིར་ཏེ། དཔལ་ལྡན་ཟླ་བས། དབུ་མ་ཕུང་པོ་ལྔ་པར། རྣམ་རིག་པ་འགོག་པ་ན་འདི་སྐད་ཅེས། གང་གིས་མི་རྟག་པ་ཉིད་དུ་ཁས་བླངས་ནས་ཡང་དངོས་པོ་བདེན་པར་འདོད་པ་དེས་ནི། དངོས་པོའི་ངོ་བོ་ཇི་ལྟ་བཞིན་དུ་མ་ཤེས་ཏེ། ཕྱིན་ཅི་ལོག་ལ་ཡང་དག་པར་འདུ་ཤེས་པས་རེ་ཞིག་དང་པོར་བདག་ཉིད་བསླུས་པ་ཡིན་ལ། དེ་ནས་ནི་གཞན་དག་ཡིན་ནོ། །
དེ་དག་ནི་དེ་ཡི་གྲུབ་པའི་མཐའ་ལ་ཞེན་པ་ཡིན་ཏེ། དེ་དག་གི་རྫས་བདེན་པའི་ངོ་བོ་ཉིད་དུ་རབ་ཏུ་སྒྲུབ་པ་ན། ལུང་གིས་སམ་རིག་པས་སྒྲུབ་པར་བྱེད་དོ་ཞེས། སེམས་ཙམ་པས་བདེན་གྲུབ་ཁས་ལེན་པའི་དམ་བཅའ་དང་། དམ་བཅའ་དེ་ལུང་རིགས་ཀྱིས་སྒྲུབ་པར་བྱེད་དོ་ཞེས་བཀོད་ནས། འོ་ན་ལུང་གང་གིས་བསྒྲུབ་སྙམ་པ་ལ་འདི་སྐད་ཅེས། དེ་ལ་རེ་ཞིག་ལུང་ནི་འདི་ཡིན་ཏེ། ཀུན་དགའ་བོ་གང་ན་གང་མེད་པ་དེ་ནི། དེས་སྟོང་པ་ཉིད་ཡིན་ལ། ལྷག་མ་གང་ཡིན་པ་དེ་ནི་ཡོད་པ་ཉིད་དོ་ཞེས་ཤེས་པ་ནི།
ཡང་དག་པ་ཇི་ལྟ་བ་བཞིན་དུ་ཤེས་པའོ། ། ཞེས་དེ་སྐད་བརྗོད་པ་ནི་ཕྱིན་ཅི་མ་ལོག་པར་སྟོང་པ་ཉིད་རྟོགས་པའོ་ཞེས་བྱ་བ་དང་། དེ་བཞིན་དུ་དགེ་སྦྱོང་དང་བྲམ་ཟེ་ཁ་ཅིག་གང་སྟོང་པ་དེ་ཡང་མི་འདོད་ལ། གང་གིས་སྟོང་པ་དེ་ཡང་མི་འདོད་པ་དེ་ལྟ་བུའི་རྣམ་པ་ནི་སྟོང་པ་ཉིད་ཉེས་པར་བཟུང་བ་ཡིན་ནོ། ། ཅིའི་ཕྱིར་ཞེ་ན། གང་གིས་སྟོང་པ་དེ་ནི་མེད་པ་ཉིད་ཡིན་ལ། གང་སྟོང་པ་དེ་ནི་ཡོད་པ་ཉིད་ཡིན་པས་སྟོང་པ་ཉིད་ཅེས་རིགས་སོ། ཐམས་ཅད་མེད་ན་གང་གང་གིས་སྟོང་པར་འགྱུར། དེ་ཉིད་དེས་སྟོང་པ་ནི་རིགས་པ་མ་ཡིན་ནོ། ། དེ་ལྟ་བས་ན་ཉེས་པ་གཟུང་བར་འགྱུར་རོ། །
ཇི་ལྟར་ན་སྟོང་པ་ཉིད་ལེགས་པར་གཟུང་བ་ཡིན་ཞེ་ན། གང་ན་གང་མེད་པ་དེ་ནི་དེས་སྟོང་པ་ཉིད་དོ་ཞེས་ཡང་དག་པར་མཐོང་ལ། ལྷག་མ་ནི་ཡོད་པ་ཉིད་དོ་ཞེས་ཡང་དག་པ་ཇི་ལྟ་བ་བཞིན་དུ་རྟོགས་པའོ་ཞེས་དེ་ལྟར་བརྗོད་པ་ནི་སྟོང་པ་ཉིད་ཡང་དག་པ་ཇི་ལྟ་བ་བཞིན་དུ་རྟོགས་པའོ་གསུངས་པ་དང་། དེ་བཞིན་དུ། བརྟགས་པའི་དངོས་པོ་མེད་པ་སྟེ། ། གཞན་གྱི་དབང་ནི་ཡོད་པ་ཉིད། ། སྒྲོ་འདོགས་པ་དང་སྐུར་འདེབས་པའི། ། མཐར་རྟོག་པ་ནི་བརླག་པར་འགྱུར། ། ཞེས་ཀྱང་གསུངས་སོ་ཞེས་བྱའོ། ། ཞེས་ལུང་དེ་དག་རྣམ་རིག་པའི་འདོད་པ་སྒྲུབ་པའི་ལུང་ཡིན་པར་ནི་དཔལ་ལྡན་ཟླ་བས་བཤད་པ་འདི་ཡིན་ལ།
འདི་དང་ཐོགས་མེད་འགྲེལ་ཆེན་གྱི་ལུང་དེ་གཉིས་རྣམ་རིག་པའི་འདོད་པ་སྟོན་པའི་ལུང་ཡིན་མིན་མཚུངས་པར་དཔྱོད་ལྡན་ལ་བསྙོན་མེད་དུ་གྲུབ་པའི་ཕྱིར་ན། རྒྱུད་བླ་མའི་དགོངས་པ་དབུ་མ་རང་སྟོང་དུ་སྒྲུབ་པ་དང་། ཁྱད་པར་དབུ་མ་ཐལ་འགྱུར་བ་དང་མཐུན་པར་སྒྲུབ་པ་ནི། ཞིབ་ཏུ་མ་དཔྱད་པའི་རྣམ་དཔྱོད་ཧོབ་འགྲོས་ཧ་ཅང་ཐལ་ཆེས་པ་ཡིན་པས། རྗེས་འཇུག་རྣམས་ཐུགས་གཟུ་བོར་གནས་པ་གཅིག་འཚལ་ལོ་ཞེས་ཐལ་མོ་སྦྱོར་རོ། ། འོ་ན་ལུང་དེ་དག་གིས་དོན་ཅི་ཞིག་བསྟན་སྙམ་ན། རང་གིས་བསམ་ཚོད། གཞི་གང་དུ་སྟོང་ན། སྟོང་གཞི་གཞན་དབང་འཁྲུལ་པ་དེར་སྟོང་། གང་གིས་སྟོང་ན།
གཟུང་འཛིན་ཀུན་བཏགས་འཁྲུལ་པ་དེས་སྟོང་། དེས་དེ་སྟོང་པའི་ལྷག་མ་ནི། གཟུང་འཛིན་གཉིས་ཀྱི་གདོད་མ་ནས་དག་པའི་ཤེས་པ་གསལ་རིག་གི་ཆ་དེ་ཀ་ཆོས་ཉིད་ཡོངས་གྲུབ་ཡིན་པས། ལྷག་མ་ཆོས་ཉིད་ཡོངས་གྲུབ་དེ་བདེན་པར་གྲུབ་ཅེས་པ་རྣམ་རིག་པའི་འདོད་པ་ཡིན་པར་བསམས་སོ། ། དཔལ་ལྡན་ཟླ་བས་ནི། རྣམ་རིག་པ་དེ་ལྟར་འདོད་ཀྱང་། ལུང་དེས་གཞན་དབང་སོགས་ཡོད་པ་ཙམ་ཞིག་བསྟན་གྱི། བདེན་གྲུབ་ཏུ་བསྟན་པ་མིན། ཞེས་ལུང་དེའི་དགོངས་པ་འགྲེལ་བར་སྣང་སྟེ། ལུང་སྔ་མ་དེའི་འཕྲོས་ལས།
ལུང་དང་འགལ་བའི་དོན་ཡང་སྔར་ཉེ་བར་བརྗོད་དེ། དེ་ལྟ་མོད་ཀྱི་ལུང་གིས་ནི་མངོན་པར་འདོད་པའི་དངོས་པོའི་ངོ་བོ་ཡོད་པར་སྒྲུབ་པར་མི་ནུས་སོ། ། ཡོད་པ་ཉིད་ཙམ་ཉེ་བར་བརྗོད་པས་ནི། བདེན་པར་ཡོད་པ་ཉིད་དུ་མི་འགྲུབ་སྟེ། བཏགས་པ་ཙམ་ལ་ཡང་ཡོད་དོ་ཞེས་ཉེ་བར་བརྗོད་དོ། ། དེ་ཡང་བཅོམ་ལྡན་འདས་ཀྱིས། དགེ་སློང་དག་ལྔ་པོ་འདི་རྣམས་ནི། འདུ་ཤེས་ཙམ་དང་། དམ་བཅའ་བ་ཙམ་དང་། ཀུན་རྫོབ་ཙམ་དང་།
ཐ་སྙད་ཙམ་དང་། འདི་ལྟ་སྟེ། འདས་པའི་དུས་དང་། མ་འོངས་པའི་དུས་དང་། ནམ་མཁའ་དང་། མྱ་ངན་ལས་འདས་པ་དང་། གང་ཟག་ཅེས་བྱའོ། ། ཞེས་དེ་ལྟར་འདུ་ཤེས་ཙམ་དུ་མངོན་པར་བསྒྲུབས་ནས་ཞེས་བཤད་པས་སོ། ། འོན་ཀྱང་ཁོ་བོ་ཅག་ནི། ལུང་དེའི་ལྷག་མ་ཞེས་པའི་ཚིག་གི་ནུས་པས།
ཆོས་ཉིད་ཡོངས་གྲུབ་དོན་གྲུབ་ཏུ་བསྟན་ཀྱང་། ལུང་དེ་སེམས་ཙམ་པ་སོགས་འགའ་ཞིག་ཁ་དྲང་བའི་དོན་དོན་ཡིན་པས་སྐྱོན་མེད་ཅེས་ལན་འདེབས་དགོས་པར་སེམས་སོ། ། དཔལ་ལྡན་ཟླ་བ་དགོངས་དབྱིངས་གཡོ་བ་མེད་པར་མཛོད་ཅིག ཡང་གཟུགས་དབང་གིས་ཞུས་པའི་མདོ་ལས། ནོར་བུ་མཁན་གྱི་ནོར་བུའི་དྲི་མ་སྦྱོང་བའི་རིམ་པ་གསུམ་ལྟར། དང་པོར་འདུལ་བ་ལ་འཇུག་པར་བྱེད་པ་བདེན་བཞིའི་ཆོས་འཁོར། དེ་རྗེས་དེ་བཞིན་གཤེགས་པའི་ཚུལ་རྟོགས་པར་བྱེད་པ། སྟོང་པ་ཉིད་མཚན་མེད་སྨོན་མེད་ཀྱི་ཆོས་འཁོར། དེ་རྗེས་དེ་བཞིན་གཤེགས་པའི་ཡུལ་ལ་འཇུག་པར་མཛད་པ། ཕྱིར་མི་ལྡོག་པ་ཆོས་ཀྱི་འཁོར་ལོའི་གཏམ་དང་།
འཁོར་གསུམ་ཡོངས་སུ་དག་པའི་གཏམ་གྱི་ཆོས་འཁོར་གསུམ་བསྐོར་བའི་ཚུལ་དང་། ཡང་ཕྱིར་མི་ལྡོག་པའི་འཁོར་ལོའི་མདོ་སོགས་འགའ་ཞིག་ལ་བརྟེན་ནས། དང་པོར་འཁོར་བ་ལས་སྐྱོ་བ་སྐྱེད་པར་བྱེད་པ་བདེན་བཞིའི་ཆོས་ཀྱི་འཁོར་ལོ་བསྐོར། དེའི་ཚེ་མཐར་ཐུག་ཅེས་པའི་སྒྲིབ་གཡོགས་ལ་མ་ལྟོས་པར། ཐེག་པ་གཅིག་ཏུ་སྟོན་པའི་སྐབས་ཡིན་པས། དམན་པའི་ཉན་རང་འཕགས་པ་མཚན་ཉིད་པ་མེད་ཀྱང་། སོ་སྐྱེས་འགའ་ཞིག་རྒྱུན་ཞུགས་ཞུགས་གནས་དང་། དགྲ་བཅོམ་ཞུགས་གནས་སོགས་སུ་རློམ་པ་མང་དུ་བྱུང་། སངས་རྒྱས་ཀྱིས་ཀྱང་གདུལ་བྱ་ཁ་དྲང་བའི་ཕྱིར། བྱང་སེམས་འཕགས་པ་ལ་ཞུགས་གནས་བརྒྱད་སོགས་ཀྱི་མིང་བཏགས་འཁོར་དུ་བཀོད་པ་མང་དུ་འབྱུང་སྟེ།
དེ་སྐད་དུ། འདི་ན་ང་ལ་ཉན་ཐོས་གང་ཡང་མེད། ། ཤཱ་རིའི་བུ་ཁྱོད་འདི་ནི་གསང་ཆེན་གྱིས། ། ང་ཡི་ཉན་ཐོས་གཙོ་བོ་དེ་དག་དང་། ། བྱང་ཆུབ་སེམས་དཔའ་གཙོ་བོ་དེ་དག་གིས། ། ང་ཡི་གསང་ཆེན་འདི་ནི་ཐུབ་པར་གྱིས། ། ཞེས་བཤད་པ་ལྟར་རོ། ། དེ་རྗེས་དམ་ཆོས་པད་དཀར་སོགས་ཆོས་འཁོར་གཉིས་པ་བསྐོར། དེའི་ཚེ་སྔར་ཞུགས་གནས་བརྒྱད་སོགས་མ་ཐོབ་ཀྱང་ཐོབ་པར་རློམ་པ་དེ་དག སྔར་གྱི་འཛིན་པ་ལས་ལྡོག་སྟེ།
ཐེག་ཆེན་ལམ་དུ་བསྡུས་སྨིན་གྲོལ་བ་སོགས་མཛད་དེ། ཇི་སྐད་དུ། ང་རྒྱལ་ཅན་གྱི་དགེ་སློང་དག ། དགེ་སློང་མ་རྣམས་ཇི་སྙེད་པ། ། ལྔ་སྟོང་ལས་ནི་མི་ཉུང་བ། ། བྱིས་པའི་བློ་ཅན་དེ་དག་དོངས། ། ཞེས་པ་ལྟར། ང་རྒྱལ་ཅན་སྣོད་མིན་རྣམས་ཕྱིར་དེངས་ནས། སྣོད་ལྡན་ལྷག་མ་དེ་དག་དེ་ལྟར་སྨིན་པར་མཛད་པ་ཡིན་ནོ། ། དེ་ནས་ཕྱིར་མི་ལྡོག་པའི་ཆོས་ཀྱི་འཁོར་ལོ་སོགས་ཆོས་འཁོར་ཐ་མ་བསྐོར།
དེའི་ཚེ་ཞུགས་གནས་ཀྱི་མིང་ཅན་ཐེག་ཆེན་འཕགས་པ་དེ་རྣམས་མ་འོངས་པ་ན། སངས་རྒྱས་མཚན་འདི་ཞེས་བྱ་བས་མཛད་པ་འདི་ལྟར་མཛད་དོ་ཞེས་ལུང་སྟོན་པར་མཛད་དོ། ། དོན་དེ་དག་ཀྱང་རྒྱུད་བླ་མ་ལས། མི་རྟག་སྡུག་བསྔལ་བདག་མེད་དང་། ། ཞེས་པའི་སྒྲ་ཡིས་ཐབས་མཁྱེན་པས། ། སེམས་ཅན་སྲིད་གསུམ་སྐྱོ་སྐྱེད་ནས། ། མྱ་ངན་འདས་ལ་རབ་འཇུག་མཛད། ། ཞི་བའི་ལམ་ལ་རབ་ཞུགས་པ། ། མྱ་ངན་འདས་ཐོབ་འདུ་ཤེས་ཅན། ། དམ་ཆོས་པདྨ་དཀར་ལ་སོགས། །
ཆོས་ཀྱི་དེ་ཉིད་བསྟན་པ་ཡིས། ། དེ་དག་སྔར་འཛིན་ལས་ཟློག་སྟེ། ། ཐབས་དང་ཤེས་རབ་ཡོངས་བཟུང་བས། ། ཐེག་པ་མཆོག་ཏུ་སྨིན་མཛད་དེ། ། བྱང་ཆུབ་མཆོག་ཏུ་ལུང་བསྟན་ཏོ། ། ཞེས་བཤད་པ་ལྟར་རོ། ། དེ་ཡང་ཐེག་པ་གཅིག་ཏུ་ཁས་ལེན་པའི་ཚེ། འདི་ལྟ་བུའི་གནད་ཁས་ལེན་དགོས་ཀྱང་། འདི་སྒྲ་ཇི་བཞིན་སྐྱོང་བའི་རྒྱ་བོད་ཀྱི་མཁས་པ་ནི་ཤིན་ཏུ་ཉུང་བར་སྣང་ངོ་། ། ཡང་ཏིང་ངེ་འཛིན་མཆོག་དམ་པའི་མདོ་སོགས་འགའ་ཞིག་ལས།
བདེན་བཞི་སྟོན་པའི་འཁོར་ལོ། བདེན་པ་གཅིག་བསྟན་པའི་འཁོར་ལོ། བདེན་པ་གང་ཡང་རྣམ་པར་མ་བཞག་པའི་འཁོར་ལོ་ཞེས་ཀྱང་བཤད་དེ། མདོ་དེ་ཉིད་ལས། སྐྱེ་བ་མེད་པ་བདེན་པ་གཅིག་ཡིན་ན། ། དེ་ལ་གཞན་དག་བདེན་པ་བཞི་ཞེས་ཟེར། ། བྱང་ཆུབ་སྙིང་པོར་འདུག་ནས་བདེན་གཅིག་ཀྱང་། ། གྲུབ་པ་མ་མཐོང་བཞི་ལྟ་ག་ལ་ཞིག ། ཅེས་བཤད་པའི་གཞན་དག་བདེན་པའི་བཞི་ཞེས་ཟེར། ། ཞེས་པས་དང་པོ།
སྐྱེ་བ་མེད་པ་བདེན་པ་གཅིག་ཡིན་ན། ། ཞེས་པས་གཉིས་པ། བྱང་ཆུབ་སྙིང་པོར་འདུག་ནས་བདེན་གཅིག་ཀྱང་། ། གྲུབ་པ་མ་མཐོང་ཞེས་པ་དེས་གསུམ་པ་བསྟན་པ་ཡིན་ནོ། ། འདི་ལྟ་བུ་ནི། དོན་གྱིས་ན་དཔལ་འཕགས་པ་ཀླུ་སྒྲུབ་ཀྱི་དགོངས་པ་དང་ཡང་འབྱོར་ཞིང་། ལྗོན་ཤིང་སོགས་རྗེ་བཙུན་གོང་མའི་དགོངས་པ་དང་ཡང་འབྱོར་བ་ཡིན་ནོ། ། དེ་ནི་སྐབས་སུ་བབ་པ་དཔལ་འཕགས་པ་ཀླུ་སྒྲུབ་ལུགས་ཀྱི་ཆོས་འཁོར་གསུམ་ནི། བཞི་བརྒྱ་པར། བསོད་ནམས་མིན་པ་དང་པོར་ཟློག །
བར་དུ་བདག་ནི་ཟློག་པ་དང་། ། ཐ་མར་ལྟ་ཞིག་ཀུན་ཟློག་པ། ། གང་གིས་ཤེས་དེ་མཁས་པ་ཡིན། ། ཞེས་པ་ལྟར། དང་པོར་བསོད་ནམས་མིན་པ་ཟློག་པའི་ཆོས་འཁོར། བར་དུ་བདག་ཟློག་པའི་ཆོས་འཁོར། ཐ་མར་ལྟ་བ་ཀུན་ཟློག་པའི་ཆོས་འཁོར། དང་པོ་ནི། ཆོས་ཕུང་བརྒྱད་ཁྲིའི་རྩ་བ་བདེན་བཞིའི་གཏམ། ། དཀར་ནག་ལས་འབྲས་བསླུ་མེད་སྟོན་པའི་ཕྲིན། །
ཚུ་རོལ་མཛེས་པའི་སྙིང་ལ་ཐུར་མ་མཁན། ། ཀླུ་སྒྲུབ་གསོ་རིག་དབང་པོས་བདག་ཅག་སྐྱོངས། ། ཞེས་པ་སྟེ། འདིའི་ཆོས་འཁོར་དང་པོ་ནི། ཆོས་ཕུང་བརྒྱད་ཁྲི་བཞི་སྟོང་གི་རྩ་བ་བརྗོད་བྱ། འཁོར་བ་རྒྱུ་འབྲས་སྡུག་ཀུན་གཉིས། ཐར་པ་རྒྱུ་འབྲས་འགོག་ལམ་གཉིས་ཏེ། བདེན་བཞི་སྟོན་པའི་གཏམ་སྙན་པོ་ཡིན་ཞིང་དེ་བསྟན་པས་གཙོ་བོར་འཁོར་བ་རྒྱུ་འབྲས་ཞེས་པ། རྒྱུ་དཀར་ནག་གི་ལས་སྤྱད་པས། འབྲས་བུ་བདེ་སྡུག་བསླུ་མེད་དུ་འབྱུང་བར་སྟོན་པའི་ཕྲིན་ཡིག་སྟེ།
འདི་ནི་ཚུ་རོལ་མཛེས་པ་སྟེ་རྒྱང་འཕེན་པ་རྣམས་ལས་རྒྱུ་འབྲས་དང་སྐྱེ་བ་སྔ་ཕྱི་མེད་པར་འདོད་པའི་ལོག་ལྟའི་ཆད་ལྟས་དྲན་མེད་དུ་བརྒྱལ་བ་དེའི་སྙིང་ལ། བདེན་བཞི་སྟོན་པའི་སྨན་གྱི་ཐུར་མ་འདི་བཏང་བས། ཡིད་དྲན་པ་གསོ་བར་བྱེད་མཁན་ནི་འཕགས་པ་ཀླུ་སྒྲུབ་སྟེ། སྨན་པ་གཞན་ལས་ཆེས་ལྷག་པའི་གསོ་རིག་དབང་པོ་ཁྱོད་ཀྱིས་བདག་ཅག་བྲན་བཞིན་དུ་སྐྱོངས་ཤིག་ཅེས་པའོ། ། དོན་འདི་ཡང་རིགས་པ་དྲུག་ཅུ་པར། རེ་ཞིག་ཉེས་ཀུན་འབྱུང་བའི་གནས། ། མེད་ཉིད་རྣམ་པར་བཟློགས་ཟིན་གྱི། ། ཞེས་པ་ཡང་དོན་འདི་ཉིད་དེ། དེའི་འགྲེལ་པར་ཟླ་བས། ཡང་ན་མེད་པ་ཅན་ལས་དང་འབྲས་བུར་འབྲེལ་པ་ལ་སྐུར་བ་བཏབ་པས་མེད་པར་ལྟ་བས་ཁས་བླངས་པ་གང་ཡིན་པ་དེ།
འཇིག་རྟེན་དང་འཇིག་རྟེན་ལས་འདས་པའི་དགེ་བའི་རྩ་བ་མ་ལུས་པ་སུན་འབྱིན་པར་གྱུར་པས་ཉེས་པ་མ་ལུས་པར་འབྱུང་བའི་རྒྱུར་གྱུར་པ་དང་། མི་དགེ་བའི་ཆོས་ཐམས་ཅད་གསོག་པའི་རྒྱུར་གྱུར་པའི་ཕྱིར། ཉེས་པ་ཐམས་ཅད་ཀྱི་འབྱུང་གནས་ཏེ། རྟེན་ཅིང་འབྲེལ་པར་འབྱུང་བ་ཚེ་རབས་གསུམ་པ་དང་། སེམས་ཅན་ཐམས་ཅད་ཀྱི་སྤྱིའི་ལས་ཀྱིས་བསྐྱེད་པ། སྣོད་ཀྱི་འཇིག་རྟེན་སྣ་ཚོགས་རྣམ་པར་གཞོག་པ་ན་དེ་ཆོས་མངོན་པ་ལས་རྣམ་པར་བཟློག་གོ ། ཞེས་བཤད་པས་སོ། ། ཆོས་འཁོར་གཉིས་པ་ནི། རྒྱས་འབྲིང་བསྡུས་གསུམ་དངོས་བསྟན་སྟོང་པའི་མདའ། ། རྟེན་འབྱུང་རིགས་པའི་མདའ་གཏན་ལས་དྲངས་པས། །
དངོས་སྨྲ་ལྟ་ངན་སྙིང་ཤུན་འབྲེལ་མཁས་པ། ། ཀླུ་སྒྲུབ་གཞུང་ལྡན་དཔུང་གིས་བདག་ལ་སྲུངས། ། ཞེས་པ་སྟེ། བཀའ་རྒྱས་འབྲིང་བསྡུས་གསུམ་ལ། ཀླུ་སྒྲུབ་ལུགས་ཀྱི་ཆོས་འཁོར་གསུམ་ཆར་གྱི་དོན་ཡང་ཚང་མོད། གཙོ་ཆེར་དེ་གསུམ་དངོས་བསྟན་སྟོང་པ་ཉིད་དང་། དེ་རྟོགས་པའི་ཤེས་རབ་ཀྱི་མདའ་དེ། ཀླུ་སྒྲུབ་ཀྱི་རྟེན་འབྱུང་རིགས་པའི་མདའ་གཏན་ཏེ་གཞུའི་རྒྱུད་ལ་དྲངས་ཏེ་འཕངས་པས། རྣམ་རིག་པ་མན་ཆད་ཕྱི་ནང་བདེན་གྲུབ་ཁས་ལེན་གྱི་དངོས་སྨྲ་བ་རྣམས་ཀྱི་རྟག་ཆད་ཀྱི་ལྟ་བ་ངན་པ་ནི་སྙིང་གི་གཟུགས་སུ་བཀོད་ནས། སྙིང་དང་ཤུན་པ་སོ་སོར་འབྲལ་པ་སྟེ་བཀྲལ་བས།
དེ་དག་གི་ལྟ་ངན་གྱི་ཟུངས་གསོ་བར་བྱེད་པའི་སྲོག་འཕྲོག་པར་བྱེད་པ་པོ་ནི། གཞུ་ལྡན་དཔུང་གི་གཟུགས་སུ་བཀོད་པའི་ཀླུ་སྒྲུབ་ཀྱི་ལུང་རིགས་དཔུང་གིས་བདག་སྐྱེ་བ་ཀུན་ཏུ་སྲུངས་ཤིག་ཅེས་པའོ། ། དེ་ཡང་བར་དུ་བདག་ཟློག་ནི། བདེན་གྲུབ་རིགས་པས་བཀག་ནས་བདེན་འཛིན་བཟློག་པ་སྟེ། རིགས་པ་དྲུག་ཅུ་པར། རིགས་པ་གང་གིས་ཡོད་ཉིད་ཀྱང་། ། བཟློག་པར་འགྱུར་བ་མཉན་པར་བགྱི། ། ཞེས་པ་ཡང་དོན་འདི་ཉིད་དེ། དེའི་འགྲེལ་པར་ཟླ་བས། ཡོད་པ་བཟློག་པ་ནི་དགེ་སློང་དག་འདི་ལྟ་སྟེ།
མི་བསླུ་བའི་ཆོས་མྱ་ངན་ལས་འདས་པ་ནི་འདི་ནི་བདེན་པའི་མཆོག་གཅིག་པུའོ། ། འདུ་བྱེད་ཐམས་ཅད་དང་སྣོད་ཀྱི་འཇིག་རྟེན་ནི་བརྫུན་པ་བསླུ་བའི་ཆོས་ཅན་ནོ། ། ཀྱེ་མ་འདུ་བྱེད་རྣམས་མི་རྟག ཅེས་བྱ་བ་ལ་སོགས་བཤད་པས་ན་བཅོམ་ལྡན་འདས་ཀྱིས་གསུངས་སོ། ། དེ་ལྟ་མོད་ཀྱི་དེ་ཕྱིར་ཞིང་བསྟུད་དེ། གཞུང་གཅིག་རྒྱུད་གཅིག་ཏུ་མ་གསུངས་ལ། བྱིས་པ་དག་ཡུན་རིང་པོ་ནས་ཡོད་པར་ལྟ་བ་ལ་གོམས་པ་དེའི་ཕྱིར། ཐུབ་པའི་དབང་པོའི་གསུང་རབ་དེ་དང་དེ་དག་ལས་བཤད་པའི་གསུང་རབ་ལས་བཏུས་ཏེ། རབ་ཏུ་བྱེད་པ་འདིར་བསྡུས་པ་ཉིད་ཀྱིས། རིགས་པ་གང་གིས་ཡོད་པ་ལས། །
ཟློག་པར་འགྱུར་བ་མཉན་པར་གྱིས། ། རིགས་པ་དེ་དག་གང་ཞེ་ན། དེ་བསྟན་པའི་ཕྱིར། ཇི་ལྟར་བྱིས་པས་རྣམ་བཏགས་བཞིན། ། དངོས་པོ་དེ་སྟེ་བདེན་གྱུར་ན། ། དེ་དག་དངོས་མེད་རྣམ་ཐར་དུ། ། གང་ཕྱིར་མི་འདོད་རྒྱུ་དེ་ཅི། ། ཞེས་སྨོས་སོ། ། ཞེས་རིགས་པ་དྲུག་ཅུ་པའི་གཞུང་ཕལ་ཆེར། བར་དུ་བདག་ཟློག་གི་གཞུང་དུ་སྦྱར་སྣང་ངོ་། །
ཆོས་འཁོར་གསུམ་པ་ནི། བདེན་ལྟའི་ནད་སེལ་སྟོང་ཉིད་མཚན་འཛིན་སྨན། ། མ་ཞུའི་དུག་འཇོམས་ལྟ་ཅན་ཀུན་བཟློག་པའི། ། བདུད་རྩིའི་སྨན་སྦྱོར་ཆོས་འཁོར་ཐ་མའི་བཀའ། ། མདོ་དོན་སྨྲ་མཁས་ཀླུ་སྒྲུབ་དེར་ཕྱག་ཡིན། ། ཞེས་པ་སྟེ། དེ་ལྟར་བར་དུ་བདག་ཟློག་ཆོས་ཀུན་བདེན་སྟོང་དུ་རྟོགས་པའི་ཤེས་རབ་ནི། འཁོར་བའི་རྩ་བ་བདེན་ལྟའི་ལྟ་བ་ངན་པའི་སྲོག་འཕྲོག་པའི་དུག་ལྟ་བུའི་ནད་འཇོམས་པར་བྱེད་པའི་སྨན་ལྟ་བུ་ཡིན་ཡང་། དེ་ལྟ་བུའི་བདེན་སྟོང་ལ་མཚན་མར་འཛིན་པ་ཧ་ཅང་ཐལ་ཆེས་པ་ནི། སྨན་མ་ཞུ་བ་དུག་ཏུ་སོང་བ་ལྟར།
མཐར་ཐུག་སངས་རྒྱས་ཐོབ་པའི་གེགས་སུ་འགྱུར་སྲིད་པས། དུག་དེ་འཇོམས་པར་བྱེད་པའི་སྨན་ནི། མུ་བཞི་ལས་ནི་རྣམ་གྲོལ་བ། ། དེ་ཉིད་དབུ་མ་པ་ཡིས་རིག ། ཅེས་པ་ལྟར། སྟོང་པར་འཛིན་པ་དང་། སྟོང་མིན་དུ་འཛིན་པ་སོགས། མུ་བཞིའི་སྤྲོས་པའམ་མཚན་མར་འཛིན་པ་སྤོང་བའི་ལྟ་བ་ལ། ཐོག་མར་ཐོས་བསམ་གྱི་རིགས་པས་ངེས་ཤེས་དྲངས། ངེས་པ་རྙེད་པའི་དོན་ལ་སྒོམ་བྱུང་གི་མཉམ་བཞག་ཞི་ལྷག་ཟུང་འཇུག་ཏུ་སྐྱོང་བ་ནི།
ཐ་མར་ལྟ་བ་ཀུན་ཟློག་གི་ལྟ་བ་བདུད་རྩིའི་སྨན་སྦྱོར་ལྟ་བུ་ཡིན་པས། ཆོས་འཁོར་ཐ་མ་དེའི་མདོ་དོན་སྨྲ་བ་ལ་མཁས་པ་དཔལ་འཕགས་པ་ཀླུ་སྒྲུབ་ཀྱི་ཞབས་ཀྱི་པདྨ་དེར་ཕྱག་འཚལ་ལོ་རྗེས་སུ་ཟུངས་ཤིག་ཅེས་པའོ། ། དེས་ན། འདིར་བསོད་ནམས་མིན་པ་དང་པོར་ཟློག་ཅེས་པ་ནི། འཕགས་པའི་བདེན་བཞི་བསྟན་པ་དང་གནད་གཅིག་སྟེ། རེ་ཞིག་ཉེས་ཀུན་འབྱུང་བའི་གནས་མེད་ཉིད་རྣམ་པར་བཟློགས་ཟིན་གྱི། ཞེས་པའི་རྩ་འབྲེལ་གོང་དུ་དྲངས་པ་ལྟར། ལས་རྒྱུ་འབྲས་མེད་པར་ལྟ་བ་སོགས་ནི། བསོད་ནམས་མིན་པའི་ལས་ངན་འགྲོར་འཁྲིད་བྱེད་ཡིན་པས། དེའི་གཉེན་པོར་བདེན་བཞིའི་ཆོས་འཁོར་འམ།
ཆོས་མངོན་པའི་ཆོས་གསུངས་པས་ཆད་ལྟ་དེ་ལས་གྲོལ་ནས། བདེ་འགྲོར་འགྲོ་བྱེད་ལས་རྒྱུ་འབྲས་བདེན་པའི་སྤང་བླང་ཚུལ་བཞིན་བྱེད་པ་ནི། ཆོས་འཁོར་དང་པོ་དེའི་གཙོ་བོའི་བྱེད་ལས་ཏེ། མེད་པ་པ་ནི་ངན་འགྲོར་འགྲོ། ། ཡོད་པ་པ་ནི་བདེ་འགྲོར་འགྲོ ། ཞེས་པ་ལྟར། དེའི་ཚེ་བདེན་འཛིན་ཅུང་ཟད་བྱུང་ཡང་། ཆད་ལྟ་སེལ་བྱེད་ལས་འབྲས་བུ་བདེན་འཛིན་གྱི་འཇིག་རྟེན་པའི་ཡང་དག་པའི་ལྟ་བ་དེ་ཡིན་པས་སྐྱོན་ཆུང་ངོ་། ། དེ་ནས་བར་དུ་བདག་ཟློག་ནི། བདེན་འཛིན་དེ་མ་ཆོད་ན་ཡང་འཁོར་བ་ལས་མི་འདའ་བས།
དེའི་གཉེན་པོར་བདེན་པ་གཅིག་ཏུ་བསྟན་པ་ཞེས་པ་དེ་དང་གནད་གཅིག་པ་ཡིན་ཏེ། རིགས་པ་གང་གིས་ཡོད་ཉིད་ཀྱང་། ། བཟློག་པར་འགྱུར་བ་མཉན་པར་གྱིས། ། ཞེས་དང་། འགྲེལ་པར། ཡོད་པ་བཟློག་པ་ནི། དགེ་སློང་དག་འདི་ལྟ་སྟེ། མི་བསླུ་བའི་ཆོས་ཅན་མྱ་ངན་ལས་འདས་པ་ནི་བདེན་པའི་མཆོག་གཅིག་པུའོ་ཞེས་སོགས་རྩ་འགྲེལ་གོང་དུ་དྲངས་པ་ལྟར་རོ། ། ཡང་ཡོད་པས་རྣམ་པར་མི་གྲོལ་ཏེ། ། མེད་པས་སྲིད་པ་འདི་ལས་མིན། །
དེ་ཕྱིར་ཡོད་དང་མེད་པ་ལ། ། མཁས་པས་གནས་པར་མི་བྱ་འོ། ། ཞེས་དང་། ཡང་ཚིག་རྗེས་མ་གཉིས་ཀྱི་ཚབ་ཏུ། དངོས་དང་དངོས་མེད་ཡོངས་ཤེས་པས། ། བདག་ཉིད་ཆེན་པོ་རྣམ་པར་གྲོལ། ། ཞེས་འབྱུང་སྟེ། དེ་གཉིས་གང་ལྟར་ཡང་། ཐ་མ་ལྟ་བ་ཀུན་ཟློག་ཁོ་ནར་འཁྲུལ་བར་མི་བྱ་སྟེ། ལས་འབྲས་བདེན་འཛིན་གྱི་བླང་དོར་ཙམ་གྱིས་བདེ་འགྲོ་ཙམ་ལས་འཁོར་བ་ལས་མི་གྲོལ།
ལས་འབྲས་དང་སྐྱེ་བ་སྔ་ཕྱི་མེད་པར་འདོད་པའི་མེད་ལྟས་ནི་ངན་འགྲོ་ལས་མི་འདའ། དེས་ན་ཡོད་པར་འཛིན་པའི་བདེན་ལྟ་དང་། མེད་པར་ལྟ་བའི་ཆད་ལྟ་གཉིས་ཆར་ལ་གནས་པར་མི་བྱ་ཞེས་པ་ཙམ་ཞིག་བསྟན་འདུག་པའི་ཕྱིར་རོ། ། དེས་ན་བདག་ཟློག་གི་སྐབས་འདིར། ཆོས་ཐམས་ཅད་བདེན་སྟོང་དུ་གཏན་ལ་ཕབ་ནས་བདེན་སྟོང་དུ་འཛིན་པའི་འཛིན་སྟངས་ཙམ་ཞིག་བྱུང་ན་ཡང་། དེས་ཐར་པ་ཐོབ་པ་ལ་སྒྲིབ་པར་མི་སེམས་ཏེ། ཆོས་ཐམས་ཅད་བདེན་སྟོང་དུ་རྟོགས་པའི་ཚོགས་སྦྱོར་གྱི་ལྟ་བ་རྟོགས་པར་གྱུར་པ་ཐམས་ཅད་དེ་ཁོ་ན་ཡིན་པའི་ཕྱིར་རོ། ། དེ་ལྟ་མིན་ན། བདེན་སྟོང་རྟོགས་པའི་དབུ་མའི་ལྟ་བ་རྟོག་པ་ཞེན་རིག་ཡིན་པ་མི་སྲིད་པས། སོ་སྐྱེ་ལ་དབུ་བའི་ལྟ་བ་གཏན་མི་སྲིད་པར་ཐལ་བའི་ཕྱིར་རོ། །
དེའི་ཕྱིར་རང་གཞན་གྱི་གྲུབ་མཐའི་སྐྱོན་ཡོན་ཕྱིན་ཅི་མ་ལོག་པར་མཐོང་ནས་ཡིན་མིན་སྨྲ་བ་ནི་མཛེས་ཀྱི། ཕྱོགས་གཉིས་སུ་རྒྱ་ཆད་པའི་ཆགས་སྡང་གི་སྨྲ་བ་འདི་སྤོངས་ཤིག་ཅེས་ཐལ་མོ་སྦྱོར་རོ། ། ཡང་ཐ་མར་ལྟ་བ་ཀུན་ཟློག་ནི། བདེན་པ་རྣམ་པར་མ་བཞག་པ་ཞེས་པ་དེ་དང་མཐུན་པ་ཡིན་ཏེ། བདེན་པ་བཞི་ལྟ་ཞོག་དོན་དམ་པའི་བདེན་པ་ཞེས་པ་ཡང་ཁས་མི་བླང་བའི་ཕྱིར་ཏེ། མྱ་ངན་འདས་པ་བདེན་གཅིག་པུར། ། རྒྱལ་བ་རྣམས་ཀྱིས་གང་གསུངས་པ། ། ཞེས་པར། མྱ་ངན་ལས་འདས་པ། དོན་དམ་བདེན་པ་གཅིག་པུར་བཤད་ནས།
རིགས་པ་དྲུག་ཅུ་པའི་འགྲེལ་པར། ཟླ་བས། ཅི་མྱ་ངན་ལས་འདས་པ་ཡང་ཀུན་རྫོབ་ཀྱི་བདེན་པ་ཡིན་ནམ། དེ་དེ་བཞིན་ཏེ་འཁོར་བར་ཡོངས་སུ་རྟོག་པ་ཡོད་ན། མྱ་ངན་ལས་འདས་པར་ཡོངས་སུ་རྟོག་སྟེ། དེ་གཉིས་ཀ་ཡང་འཇིག་རྟེན་པའི་ཐ་སྙད་ཡིན་པའི་ཕྱིར་རོ། ། དེ་བས་ན་བཅོམ་ལྡན་འདས་མ་ལས་གསུངས་པ། ཚེ་དང་ལྡན་པར་རབ་འབྱོར། མྱ་ངན་ལས་འདས་པ་ཡང་སྒྱུ་མ་ལྟ་བུ་རྨི་ལམ་ལྟ་བུ་ཞེས་སྨྲའམ། ཤཱ་རིའི་བུ་གལ་ཏེ་མྱ་ངན་ལས་འདས་པ་ལས་ཆེས་ལྷག་པའི་ཆོས་ཤིག་ཡོད་ན་ཡང་།
སྒྱུ་མ་ལྟ་བུའོ་རྨི་ལམ་ལྟ་བུའོ་ཞེས་ཁོ་བོ་སྨྲའོ་ཞེས་འབྱུང་ངོ་། ། གལ་ཏེ་འཁོར་བར་རྟོག་པ་ལ་ལྟོས་པ་མ་ཡིན་ན། དེ་སྒྱུ་མ་ལྟ་བུར་མི་འགྱུར་རོ། ། དེ་བས་ན་མྱ་ངན་ལས་པ་ཡང་ཀུན་རྫོབ་ཀྱི་བདེན་པར་ཡོངས་སུ་བརྟག་པ་ཡིན་ནོ། ། ཞེས་མྱ་ངན་ལས་འདས་པ་དང་། ཆོས་ཉིད་དེ་བཞིན་ཉིད་སོགས་ཀྱང་དོན་དམ་བདེན་པ་མ་ཡིན་ཞེས་གནས་སྐབས་གསུམ་པ་འདིར་དེ་ལྟར་བཤད་འདུག་པའི་ཕྱིར་རོ། ། འོ་ན་མྱ་ངན་ལས་འདས་པ་དོན་དམ་བདེན་པ་དང་། མི་བསླུ་བ་ཡིན་པར་བཤད་པ་དང་མི་འགལ་ལམ་སྙམ་ན། ཟླ་བས་འགལ་སྤོང་འདི་ལྟར་མཛད་དེ། བདག་ཟློག་གི་སྐབས་སུ་དེ་ལྟར་བཤད་ཀྱང་འདིར་སྐྱོན་མེད་དེ།
བདེན་པ་གསུམ་ནི་འདུ་བྱས་ཡིན་པས་བྱིས་པས་བདེན་པར་བཟུང་བ་ན་ཁོ་སྐྱེ་འཇིག་བྱས་པས་བྱིས་པ་བསླུས་པར་སོང་བའི་གནད་ཀྱིས་ཀུན་རྫོབ་ཏུ་བཞག མྱ་ངན་ལས་འདས་པ་ནི། རྟག་པར་སྐྱེ་བ་མེད་པའི་ངོ་བོར་གནས་པས་བྱིས་པ་རྣམས་བསླུ་བར་མ་བྱས་པའི་གནད་ཀྱིས་འཇིག་རྟེན་གྱི་ཐ་སྙད་ཀྱི་མྱང་འདས་དེ་མི་བསླུ་བ་དང་དོན་དམ་བདེན་པ་ཡིན་ཞེས་བཤད་པ་ཙམ་ཡིན་པའི་ཕྱིར་རོ། ། དེ་ལྟར་ཡང་འཐད་དེ། ཟླ་བས། གལ་ཏེ་དེ་ལྟར་ན་མྱ་ངན་ལས་འདས་པ་དོན་དམ་པའི་བདེན་པའོ། ། ཞེས་ཇི་སྐད་དུ་བཤད། དེའི་བདག་ཉིད་དུ་འཇིག་རྟེན་ལ་མི་བསླུ་བའི་ཕྱིར་འཇིག་རྟེན་གྱིས་དོན་དམ་པའི་བདེན་པ་ཞེས་བཤད་དོ། ། བསླུ་བ་འདུ་བྱས་གང་ཡིན་པ་དེ་ནི་དོན་དམ་པའི་བདེན་པ་མ་ཡིན་ནོ། ། བདེན་པ་གསུམ་གྱི་འདུས་བྱས་ཀྱི་མཚན་ཉིད་ངོ་བོ་ཉིད་ཡོད་པར་སྣང་བས་བྱིས་པ་རྣམས་ལ་བསླུ་བའི་ཕྱིར་ཀུན་རྫོབ་ཀྱི་བདེན་པར་རྣམ་པར་བཞག་གོ །
འོ་ན་བཅོམ་ལྡན་འདས་ཀྱིས་དགེ་སློང་དག་འདི་ལྟ་སྟེ། མི་བསླུ་བའི་ཆོས་ཅན་མྱ་ངན་ལས་འདས་པ་འདི་ནི་བདེན་པའི་མཆོག་གཅིག་པུའོ། ། ཞེས་གསུངས་པ་དེ་ཇི་ལྟ་བུ། ཇི་ལྟར་འདུས་བྱས་ལོག་པར་སྣང་བས་བྱིས་པ་རྣམས་ལ་བསླུས་པ་དེ་བཞིན་དུ། མྱ་ངན་ལས་འདས་པ་ནི་དེ་ལྟར་མ་ཡིན་ཏེ། རྟག་པར་སྐྱེ་བ་མེད་པའི་རང་གི་ངོ་བོར་གནས་པའི་ཕྱིར། དེ་ནི་བྱིས་པ་རྣམས་འདུས་བྱས་ལྟར། སྐྱེ་བའི་ངོར་ནམ་ཡང་མི་སྣང་ངོ་། ། དེ་བས་ན་མྱ་ངན་ལས་འདས་པ་ནི་རྟག་ཏུ་མྱ་ངན་ལས་འདས་པ་ཉིད་དུ་གནས་པས། འཇིག་རྟེན་གྱི་ཐ་སྙད་ཀྱི་དོན་དམ་པའི་བདེན་པ་ཞེས་བཤད་དོ། །
ཞེས་མྱང་འདས་སོགས་བདག་ཟློག་སྐབས་སུ་འཇིག་རྟེན་གྱི་དོན་དམ་པའི་བདེན་པར་བཞག་པ་དང་། ལྟ་བ་ཀུན་ཟློག་ཚེ། དོན་དམ་བདེན་པ་གཅིག་ཀྱང་ཁས་མི་ལེན་པའི་གནད་ཀྱིས་མྱང་འདས་སོགས་ཀྱང་དོན་དམ་བདེན་པར་མ་བཞག་ཅེས་གསལ་བར་བཤད་འདུག་པའི་ཕྱིར་རོ། ། དོན་དེ་རྣམས་ཀྱི་སྙིང་པོ་བསྡུས་པ་ནི། ཁོ་བོ་རང་གི་འཇམ་མགོན་བླ་མའི་དབུ་མའི་རྟོགས་བརྗོད་དཔལ་གྱི་འཁྲི་ཤིང་ལས། ཆོས་ཕུང་བརྒྱད་ཁྲིའི་དེ་ཉིད་གྲོགས་ལ་གཏམ། ། མཁས་ལ་རིགས་པ་ཐུབ་ལ་བསྟོད་པ་ཡི། ། སྙན་ངག་ཟོལ་གྱིས་རྟེན་འབྱུང་ཟབ་མོའི་གླུ། ། ལན་གསུམ་བཟློས་པ་དགེ་སློང་འཚོ་བྱེད་གཞུང་། ། ཞེས་པ་ལྟར།
རྟེན་འབྲེལ་ཟབ་མོའི་གླུ། གྲོགས་རྒྱལ་པོ་བདེ་སྤྱོད་བཟང་པོ་སོགས་ལ་སྙིང་གཏམ་གྱི་ཚུལ་དང་། ཕྱི་ནང་གི་པཎྜི་ཏ་མཁས་པ་རྣམས་ལ་ལུང་དང་རིགས་པའི་ཚུལ་དང་། ཐུབ་པའི་དབང་པོ་ལ་བཀའ་དྲིན་དྲན་པའི་བསྟོད་དབྱངས་སྙན་ངག་གི་ཟོལ་གྱིས། རྟེན་འབྲེལ་གྱི་སྒོ་ནས། སྟོང་ཉིད་སེང་གེའི་ང་རོ་ལན་གསུམ་བསྒྲགས་པས་དངོས་སྨྲ་བའི་རི་དྭགས་རྒན་པོ་སྐྲག་པར་མཛད་པས། དབུ་མའི་སྲོལ་དང་པོར་ཕྱེ་ཞེས་པའོ། ། དེས་ཆོས་འཁོར་གསུམ་གྱི་དགོངས་དོན་འགྲེལ་ཚུལ་གཞན་དང་ཐུན་མོང་མིན་པའི་རྟོགས་པ་བརྗོད་པ་སོང་ནས། གཉིས་པ་རྟེན་འབྲེལ་གྱི་གནད་ཐུན་མོང་མ་ཡིན་པ་ཁོང་དུ་ཆུད་པའི་རྟོགས་པ་བརྗོད་པ་ལ། ཐོག་མར་མཐའ་བྲལ་གྱི་ལྟ་བ་ལ་ངེས་པ་རྙེད་པ་དང་།
ལས་འབྲས་ལ་ཡིད་ཆེས་པ་གཉིས་ཆབས་གཅིག་ཏུ་འབྱུང་བར་སྟོན་པ་ནི། གཞུང་འདི་ན་མེད་ཀྱང་། རྟོགས་བརྗོད་དཔལ་གྱི་འཁྲི་ཤིང་ལས། ཁྱོད་ཀྱི་རྟེན་འབྱུང་དྲི་ཟིའི་གླུ་དབྱངས་ཁུར། ། མ་བཟོད་རྟག་ཆད་ཚངས་པའི་དཀའ་ཐུབ་གྲོལ། ། བསླུ་མེད་ལས་འབྲས་ལང་ཚོའི་ཟུར་མིག་མ། ། ཚོལ་བས་ངལ་བ་འཇིག་རྟེན་མེས་པོ་མཚར། ། ཞེས་པ་སྟེ། རྟེན་འབྱུང་གི་རིགས་པ་དྲི་ཟའི་གླུ་དབྱངས་སྙན་པོ་འདིས། ལྷ་ཚངས་པ་དང་འདྲ་བའི་གདུལ་བྱ།
དེའི་དཀའ་ཐུབ་དང་འདྲ་བའི་རྟག་ཆད་ཀྱི་ལྟ་བ་ངན་པ་ལས་གྲོལ་བ་ཏེ་དབུ་མའི་ལྟ་བ་ལ་ངེས་པ་རྙེད། དེས་དྲངས་ནས། ལས་འབྲས་བསླུ་མེད་ལ་ཡིད་ཆེས་པའི་ལང་ཚོ་དང་ལྡན་པའི་གཞོན་ནུ་ཟུར་མིག་མ་ཚོལ་བས་བྲེལ་བ་སྟེ། དབུ་མའི་ལྟ་བ་དང་ལས་འབྲས་ལ་ཡིད་ཆེས་པ་གཉིས་གཅིག་ཆར་དུ་འབྱུང་བ་ནི། རྟེན་འབྱུང་རིགས་པ་འདི་ཡི་མཐུ་ཡིན་ཞེས་པ་སྟེ། འཇིག་རྟེན་མེས་པོ་མཚར་ཞེས་པ་ནི། རྟེན་འབྲེལ་གྱི་གླུ་དབྱངས་སྙན་པས་ཉོན་མོངས་པའི་རྩ་བ་རྟག་ཆད་ཀྱི་དཀའ་ཐུབ་ལས་གྲོལ་ཡང་། ལས་འབྲས་ཀྱི་ལང་ཚོ་མ་ཚོལ་བ་ནི་འགལ་བ་འདྲ་བས། གདུལ་བྱ་འཇིག་རྟེན་མེས་པོ་ཁྱོད་མཚར་ཆེ་ཞེས་བསྟན་པའོ། ། ཡང་དེ་ཙམ་དུ་མ་ཟད།
བདག་ཟློག་རྟེན་འབྲེལ་གྱི་རིགས་པས། ཉན་རང་འཕགས་ཚོགས་དབུ་མའི་རྒྱལ་སྲིད་ཀྱི་ཁྲི་ལ་བཀོད་པ་འདི་ཡང་ཀླུ་སྒྲུབ་ཐུན་མོང་མིན་པའི་རིགས་པ་སྟེ། དེ་སྟོན་པ་ནི། ཉན་རང་འཕགས་ཚོགས་དབུ་མའི་རྒྱལ་སྲིད་ལ། ། བཀོད་ཀྱང་ངན་གོམས་ཞི་བདེ་གཤོལ་མེད་མའི། ། མངལ་དུ་ཉལ་རྣམས་ཕྱག་གིས་སློང་མཛད་པའི། ། ཀླུ་སྒྲུབ་དྲང་སྲོང་མཆོག་ལ་གསོལ་བ་འདེབས། ། ཞེས་པ་སྟེ། རྟེན་འབྲེལ་གྱི་རིགས་པས་ཉན་རང་རྣམས་ཀྱང་ཆོས་ཐམས་ཅད་བདེན་སྟོང་དུ་རྟོགས་པའི་དབུ་མའི་ལྟ་བའི་རྒྱལ་སྲིད་ཆེན་པོའི་ལ་གོ་འཕང་ལ་བཀོད་ཀྱང་། རང་ཉིད་བློ་ངན་གོམས་ཞི་བདེ་དོན་གཉེར།
བརྒྱ་བྱིན་གྱི་ཆུང་མ་གཤོལ་མེད་མའི་མངལ་དང་འདྲ་བར་ཉལ་བ་རྣམས། དྲང་སྲོང་དང་འདྲ་བའི་སངས་རྒྱས་སམ་ཀླུ་སྒྲུབ་ཀྱི་ཐུགས་རྗེའི་ཕྱག་གིས་སློང་བར་མཛད་དེ། གཞན་དོན་ལ་འགོད་པར་བྱེད་པའི་ཀླུ་སྒྲུབ་དྲང་སྲོང་མཆོག་དེ་ལ་གསོལ་བ་འདེབས། ཞེས་པའོ། ། འོ་ན་རྟེན་འབྲེལ་གྱི་རིགས་པས་ཉན་རང་རྣམས་དབུ་མའི་ལྟ་བ་ལ་ཇི་ལྟར་བཀོད་སྙམ་ན། བཤད་པར་བྱ་སྟེ། འཇུག་འགྲེལ་ལས། ཉན་ཐོས་དང་རང་རྒྱལ་རྣམས་ལ་ཡང་རྟེན་ཅིང་འབྲེལ་པར་འབྱུང་བ་རྐྱེན་ཉིད་འདི་པ་ཙམ་མཐོང་བ་ཡོད་ཀྱི། ཞེས་སོགས་ཀྱིས་ཉན་རང་འཕགས་པས་རྟེན་འབྲེལ་གྱི་གནད་རྟོགས་པར་བཤད། རྟེན་འབྲེལ་གྱི་གནད་གང་ཡིན་ན།
ཆོས་གཅིག་རྟེན་འབྲེལ་ཡིན་པའི་རྒྱུ་མཚན་གྱིས་བདེན་སྟོང་དུ་རྟོགས་ན། རྟེན་འབྲེལ་གྱི་ཆོས་ཐམས་ཅད་བདེན་སྟོང་དུ་རྟོགས་པ་སྟེ། ཆོས་ཐམས་ཅད་ཀྱི་གནས་ལུགས་བདེན་སྟོང་ཁོ་ན་ཡིན་པས། ཆོས་གཅིག་གི་གནས་ལུགས་རྟོགས་ན་ཆོས་ཐམས་ཅད་ཀྱི་གནས་ལུགས་གཅིག་ཅར་དུ་རྟོགས་དགོས་པ་ནི་དབུ་མའི་གནད་ཀླུ་སྒྲུབ་ལུགས་ཐུན་མོང་མ་ཡིན་པ་ཡིན་པའི་ཕྱིར་ཏེ། རིགས་པ་དྲུག་ཅུ་པར། བྱིས་པ་རྣམས་ནི་གཟུགས་ལ་ཆགས། ། བར་མ་རྣམས་ནི་ཆགས་བྲལ་འགྱུར། ། གཟུགས་ཀྱི་རང་བཞིན་ཤེས་པ་ཡི། ། བློ་མཆོག་ལྡན་པ་རྣམ་པར་གྲོལ། ། ཞེས་བྱིས་པ་ནི།
སོ་སྐྱེ་ཐ་མལ་པ་ཕལ་ཆེར། བར་མ་ནི། བསམ་གཏན་གཟུགས་མེད་ཀྱི་སྙོམས་འཇུག་ཐོབ་པའི་ཁམས་གོང་མ་ཕལ་ཆེར། བློ་མཆོག་ལྡན་པ་ནི། ཐེག་པ་གསུམ་ཆར་གྱི་འཕགས་པ་ལ་བཤད་འདུག་པའི་ཕྱིར་དང་། འཕགས་ལྷས་ཀྱང་། གཅིག་གི་སྟོང་ཉིད་གང་ཡིན་པ། ། དེ་ནི་ཀུན་གྱི་སྟོང་ཉིད་ཡིན། ། གཅིག་གི་ལྟ་པོ་གང་ཡིན་པ། ། དེ་ནི་ཀུན་གྱི་ལྟ་པོ་ཡིན། །
ཞེས་བཤད་པའི་ཕྱིར་རོ། ། འདི་དག་གི་དོན་ནི། ཁོ་བོས་དཔལ་གྱི་འཁྲི་ཤིང་དུ། རང་རྒྱུད་ཕུང་པོར་བདེན་འཛིན་གཅིག་གི་སྲོག ། བཅད་པས་འཁོར་འདས་ཆོས་ཀུན་བདེན་འཛིན་དབུགས། ། གཅིག་ཅར་འཆད་བྱེད་རྟེན་འབྲེལ་རིགས་པའི་མདའ། ། འཕོང་མཁས་ཀླུ་སྒྲུབ་སྡིག་པའི་ཁུར་ལྕི་བས། ། རྣམ་སྨིན་ཁྲེས་པོ་བོར་ནས་བདེ་བ་ཅན། ། དག་པའི་ཞིང་དུ་ཡིད་ཡུས་གཅེར་བུར་གྲོས། ། ཞེས་སོགས་སུ་རྒྱས་པར་བཤད་ཟིན་པས་དེར་བལྟ་བར་བྱའོ། །
ཡང་རྟེན་འབྲེལ་རིགས་པའི་རིགས་སྔགས་ལ་བརྟེན་ནས། ཐེག་གསུམ་འཕགས་པ་ཀུན། མཐོང་ཆོས་ཚེ་འདི་ལ་མྱ་ངན་ལས་འདས་པའི་བདེ་བའི་ལོ་ཏོག་སྨིན་པར་མཛད་དོ་ཞེས། སྔོན་ཆད་གཞན་ལ་མ་གྲགས་པའི་རིགས་པ་གཅིག་སྟོན་པ་ནི། རྟེན་འབྱུང་རིགས་སྔགས་གྲུབ་པས་ཉན་རང་ཀུན། ། འཕགས་པའི་ཞིང་སར་མཐོང་ཆོས་མྱང་འདས་ཀྱི། ། སྔོན་མེད་ལོ་ཏོག་བསྐྲུན་མཛད་ཀླུ་སྒྲུབ་ཞབས། ། སྒྱུ་མའི་རྫུ་འཕྲུལ་གར་མཁན་ཁྱོད་ལ་བསྔགས། ། ཞེས་པ་སྟེ། རབ་དབྱེ་ལས།
སྔགས་ཀྱིས་བཏབ་པའི་ས་བོན་ནི། ། ཉི་མ་གཅིག་ལ་ལོ་ཏོག་སྨིན། ། རྡོ་རྗེ་ཐེག་པའི་ཐབས་ཤེས་ན། ། ཚེ་འདི་ཉིད་ལ་སངས་རྒྱས་འགྲུབ། ། ཅེས་པ་དང་མཐུན་པར། འཕགས་པ་ཀླུ་སྒྲུབ་ཀྱི་རྟེན་འབྲེལ་གྱི་གནད་ཤེས་པའི་རྟེན་འབྲེལ་གྱི་རིགས་པའི་སྔགས་ཟབ་མོ་འདིས། བདེན་མཐོང་འཕགས་པའི་ཞིང་ས་གཤིན་པོར། མཐོང་ཆོས་ཚེ་འདི་ལ་མྱ་ངན་ལས་འདས་པའི་ལོ་ཏོག་ཟབ་མོ་བསྐྲུན་པས་ཀླུ་སྒྲུབ་ཁྱོད་ནི། སྒྱུ་མ་མཁན་གྱི་རྫུ་འཕྲུལ་གྱི་གར་གྱིས་སྣང་བ་ཅི་འདོད་བསྒྱུར་བ་ལས་ཆེས་ལྷག་པའི་འཕགས་པའི་གར་མཁན་ཁྱོད་ལ་སྙིང་ནས་ཕྱག་འཚལ་ཞེས་པའོ། ། འདིའི་གནད་ཅུང་ཟད་བཀྲོལ་ན།
གལ་ཏེ་འདི་མི་སྲིད་དེ། དེ་ལྟར་ན་མཐོང་ལམ་ཐོབ་ཙམ་ནས་མྱང་འདས་ཐོབ་དགོས་པ་དང་། ཉོན་མོངས་པ་མ་སྤངས་པར་མྱང་འདས་ཐོབ་པས། དགྲ་བཅོམ་པ་ཡང་ཐོབ་པར་ཧ་ཅང་ཐལ་ལོ་སྙམ་ན། དོགས་པ་དེ་སེལ་བ་ལ། ལུགས་འདིའི་ཐུན་མོང་མིན་པའི་གནད་ཤེས་དགོས་པས། དེ་བཤད་ན་གསུམ། འདིར་སྐབས་ཀྱི་མྱང་འདས་ངོས་གཟུང་བ་དང་། དེ་ཐོབ་ཚུལ་དོགས་སྤོང་དང་བཅས་པ། དེ་ཡང་མཐོང་ལམ་གྱི་ཐོབ་ཚུལ་དོགས་སྤོང་དང་བཅས་པའོ། །
དང་པོ་ནི། ཟླ་བས། གལ་ཏེ་མྱ་ངན་ལས་འདས་པ་ཅི་ཡང་མེད་པ་ཡིན་ན། འཕགས་པ་རྣམས་མྱ་ངན་ལས་འདས་པ་ཐོབ་ཅེས་རྣམ་པར་གཞག་པ་དེ་ཇི་ལྟ་བུ་ཞེ་ན། སྲིད་པ་ཡོངས་སུ་ཤེས་པ་ཉིད། ། མྱ་ངན་འདས་ཞེས་བྱ་བར་བརྗོད། ། ཅེས་བྱ་བ་སྨོས་སོ། ། སྲིད་པ་དེ་ཉིད་ཀྱི་ངོ་བོ་ཉིད་སྐྱེ་བ་མེད་པ་ཡོངས་སུ་མི་ཤེས་པའི་ཚུལ་གྱིས་ཡོངས་སུ་ཤེས་པ་གང་ཡིན་པ་དེ་ཉིད་མཚན་མ་ཐམས་ཅད་རབ་ཏུ་ཞི་བའི་ངོ་བོ་ཡིན་པས་ཐ་སྙད་ཀྱི་བདེན་པ་དང་སྦྱར་ནས་མྱ་ངན་ལས་འདས་པ་ཞེས་རྣམ་པར་བཞག་སྟེ། མྱ་ངན་ལས་འདས་པ་ཞེས་བྱ་བ་རང་གི་ངོ་བོར་གྲུབ་པ་ནི་གང་ཡང་མེད་པར་ཤེས་པར་བྱའོ། ། ཞེས་སྤྱིར་རྟེན་འབྲེལ་རང་བཞིན་གྱིས་སྐྱེ་བ་མེད་པ་ནི།
སྐབས་འདིར་བསྟན་གྱི་ཆོས་ཐམས་ཅད་ཀྱི་གནས་ལུགས་སམ། རང་བཞིན་མྱང་འདས་ཞེས་བྱ་བ་ཡིན་ལ། བྱེ་བྲག་འཕགས་པ་རྣམས་ཀྱིས་རྟེན་འབྲེལ་ངོ་བོ་ཉིད་ཀྱིས་སྐྱེ་བ་མེད་པ་དེ་མངོན་སུམ་དུ་མ་མཐོང་བའི་ཚུལ་གྱིས་སྒྲོ་འདོགས་ཆོད་པའམ། ཡོངས་སུ་ཤེས་པའི་དུས་ཀྱི་རྟེན་འབྲེལ་སྐྱེ་མེད་དེ་ཉིད། རེ་ཞིག་གློ་བུར་གྱི་མཚན་མ་ཞིག་པའི་དབྱིངས་ཡིན་པས། ཐ་སྙད་ཀྱི་བདེན་པ་དང་སྦྱར་ནས། མྱ་ངན་ལས་འདས་པ་ཞེས་བྱ་ཞིང་། འཕགས་པ་དེས་ཀྱང་མྱ་ངན་ལས་འདས་པ་དེ་ཐོབ་པ་ཞེས་འཇོག་སྟེ། ལུང་དེས་དེ་ལྟར་བསྟན་འདུག་པའི་ཕྱིར་རོ། ། དེས་ན་འདིར་ཕལ་ཆེར།
རྟེན་འབྲེལ་ཐ་སྙད་དུ་སྐྱེ་འཇིག་བྱེད་ཀྱང་། རང་བཞིན་གྱིས་སྐྱེ་འཇིག་མི་བྱེད་ཅེས། རང་བཞིན་གྱི་ཞེས་པའི་ཚིག་ལ་སྐྱབས་བཅོལ་ནས། རྟེན་འབྲེལ་སྐྱེ་འཇིག་བྱེད་པ་ཙམ་ཞིག་ཁས་ལེན་ཡང་། ཀླུ་སྒྲུབ་ཡབ་སྲས་ཀྱི་དགོངས་པ། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། ། ཞེས་པ་ལྟར། རྒྱུ་ལ་བརྟེན་ནས་སྐྱེ་འཇིག་བྱེད་པས། སྐྱེ་འཇིག་མི་བྱེད་པར་སོང་།
ཞེས་དངོས་བསྟན་འདི་ཞལ་གྱིས་བཞེས་པ་ཡིན་ནོ། ། གཉིས་པ་དེ་ལྟར་རང་ལུགས་དང་། གཞན་དངོས་སྨྲ་བའི་ཕྱོགས་འགོག་ཚུལ། རང་ལ་དོགས་པ་གཅོད་ཚུལ་ཡང་འདི་ལྟར་བཤད་དེ། དེ་ལྟར་ན་དངོས་པོའི་ངོ་བོ་ཉིད་མེད་པའི་ངོ་བོ་ཉིད་ཡོངས་སུ་ཤེས་ནས་མི་དམིགས་པ་གང་ཡིན་པ་དེ་ཉིད་ཡོངས་སུ་མྱ་ངན་ལས་འདས་པར་གདོན་མི་ཟའོ། ། དེ་ལས་གཞན་དུ་ན་རྩ་འགྲེལ་ལས། རྣམ་པར་འཇིག་པས་འགོག་འགྱུར་གྱི། ། འདུས་བྱས་ཤེས་པས་མ་ཡིན་ན། ། དེ་ནི་སུ་ལ་མངོན་སུམ་འགྱུར། ། ཞིག་ཅེས་པ་དེ་ཇི་ལྟ་བུ།
གལ་ཏེ་སྒྱུ་མ་བྱས་པ་བཞིན་དུ་ཆོས་ཐམས་ཅད་མི་དམིགས་པའི་དུས་ན་སྐྱེ་བ་མེད་པ་གང་ཡིན་པ་མྱ་ངན་ལས་འདས་པ་མ་ཡིན་གྱི། གཟུགས་ལ་སོགས་པའི་དངོས་པོའི་ངོ་བོའི་མཚན་ཉིད། དངོས་པོའི་རང་བཞིན་རྒྱུ་རྐྱེན་ལས་དང་ཉོན་མོངས་པ་དང་མ་ལྡན་པས་ཕྱིས་མི་སྐྱེ་བ་གང་ཡིན་པ་དེ་མྱ་ངན་ལས་འདས་པ་སྙམ་དུ་སེམས་ན་ནི། ཞེས་ཁྱེད་དངོས་སྨྲ་བ་འདུ་བྱས་སྐྱེ་མེད་དུ་ཤེས་པའི་དུས་ཀྱི་སྐྱེ་མེད་དེ་མྱང་འདས་སུ་མི་འདོད་པར། རྒྱུ་ལས་ཉོན་མོངས་སྤངས་པའི་འབྲས་བུ་རྣམ་སྨིན་གྱི་ཕུང་པོ་རང་བཞིན་གྱིས་གྲུབ་པ་རྒྱུན་ཆད་པ་ལ་མྱང་འདས་སུ་འདོད་ན་ཞེས་ཕྱོགས་སྔ་བརྗོད་ནས། སྐྱོན་འཕེན་པའི་ཚེ། འདི་སྐད་ཅེས། གལ་ཏེ་དེ་ལྟར་གྱུར་ན། དངོས་པོའི་རང་གི་ངོ་བོའི་མཚན་ཉིད་ཞིག་ནས་རྒྱུན་ཆད་པའི་ཚུལ་གྱི་མྱ་ངན་ལས་འདས་པ་འགྱུར་གྱི། འདུས་བྱས་ཡོངས་སུ་ཤེས་པས་ནི་མ་ཡིན་པར་འགྱུར་རོ། །
གལ་ཏེ་དེ་ཉིད་འདོད་པ་ཡིན་པས་ན་ཉེས་པ་མེད་དོ་ཞེ་ན་ཡང་འདི་འཐད་པ་མ་ཡིན་ཏེ། འདི་ལྟར་དེ་ཁོ་ན་མཐོང་བས་འགོག་པ་མངོན་སུམ་དུ་བྱ་དགོས་ན་འགོག་པ་དེ་ལྟ་བུ་ནི། ཕུང་པོ་མ་འགགས་པའི་ཚེ་ན་མེད་ལ། འགགས་ནས་ནི་སུ་ཡང་མེད་ལ། འགོག་པ་དེ་སུ་ལ་མངོན་སུམ་དུ་འགྱུར། ཕུང་པོའི་རྒྱུན་ཡོད་པའི་དུས་ན་ནི། དེ་ཁོ་ན་མཐོང་བའི་གང་ཟག་ཤཱ་རིའི་བུ་ལ་སོགས་པ་ཡོད་པས་འགོག་པ་དེ་མངོན་སུམ་དུ་ཤེས་ཞེས་བྱ་བ་དེ་རིགས་སོ། ། ཞེས་སོགས་བཤད་དེ། དེའི་དོན་ནི་ཕྱོགས་སྔ་མ་ཁྱོད་ཀྱིས་དེ་ལྟར་ཁས་ལེན་པ་མི་འཐད་དེ། དེ་ཁོ་ན་མཐོང་བའི་རྟེན་གང་ཟག་ཡོད་པའི་ཚེ།
ཕུང་པོ་རྒྱུན་ཆད་པའི་མྱང་འདས་དེ་མེད་ལ། ཕུང་པོ་རྒྱུན་ཆད་པའི་ཚེ། དེ་ཁོ་ན་མཐོང་བའི་རྟེན་གང་ཟག་དེ་ཡང་མེད་པས། ཁྱོད་ཀྱི་འགོག་པ་མྱང་འདས་དེ་སུ་ལ་མངོན་སུམ་དུ་འགྱུར་རྒྱུ་ཡིན་དྲིས་ན་སྨྲ་རྒྱུ་ཅི་ཡང་མི་འདུག་པའི་ཕྱིར་ཞེས་གསུངས་པས་རིགས་པ་ཤིན་ཏུ་བཟང་ངོ་། ། དེ་ལ་དོགས་པ་སྤང་བ་ནི། འགྲེལ་པར། སྡུག་བསྔལ་འགོག་པ་མངོན་སུམ་དུ་མི་འདོད་ན ། འགོག་པ་ཤེས་པས་འགོག་པའི་བདེན་པ་ཇི་ལྟར་མངོན་སུམ་དུ་བྱ། སྡུག་བསྔལ་མི་སྐྱེ་བ་ཙམ་ཡང་། དངོས་པོའི་ངོར་མི་རུང་ངོ་། །
ཞེས་པ་ལྟར། ཁོས་དོགས་པ་འདི་ལྟར། འོ་ན་ཁྱོད་རང་ལ་ཡང་། སྡུག་བསྔལ་ཤེས་པའི་མཐོང་ལམ་དེས་སྡུག་བསྔལ་འགོག་པ་མངོན་སུམ་དུ་ཤེས་པར་མི་འགྱུར་ཏེ། དེས་སྡུག་བསྔལ་མི་སྐེ་བ་ཙམ་ཞིག་ཤེས་པར་ཁས་བླངས་ལ། སྡུག་བསྔལ་མི་སྐྱེ་བ་ནི་དངོས་པོ་རང་མཚན་པ་མ་ཡིན་པར་དངོས་མེད་ཡིན་ཞིང་། མངོན་སུམ་གྱི་ནི་དངོས་མེད་མངོན་སུམ་དུ་ཤེས་པར་ཁྱེད་མི་འདོད་པའི་ཕྱིར། དེས་ན་འགོག་པ་ཤེས་པས་ཀྱང་འགོག་པ་མངོན་སུམ་དུ་ཤེས་པར་མི་འགྱུར་ཏེ། སྡུག་བསྔལ་ཤེས་པས་སྡུག་བསྔལ་མི་སྐྱེ་བ་མངོན་སུམ་དུ་མ་ཤེས་པའི་ཕྱིར། ཞེས་པའི་དོགས་པ་འདི་ནི།
ཕ་རོལ་གྱི་སྐྱོན་སྤོང་བཟང་བར་སྡང་། ལན་གྱི་རྣམ་གཞག་དགའ་བའི་ཕྱིར། དེའི་ལན་ནི། ཟླ་བས་འདི་ལྟར་མཛད་དེ། སྐྱོན་དེ་མེད་དེ། སྡུག་བསྔལ་སྐྱེ་བ་མེད་པ་ནི། སྡུག་བསྔལ་གྱི་གནས་ལུགས་སམ་རང་བཞིན་ཡིན་ལ། སྡུག་བསྔལ་ཤེས་པས་སྡུག་བསྔལ་སྐྱེ་བ་མ་མཐོང་བ་ཙམ་ལས། སྡུག་བསྔལ་སྐྱེ་བ་མེད་པ་ལ་སོགས་པ་མངོན་སུམ་མཐོང་རྒྱུ་མེད་ཀྱང་། འཇིག་རྟེན་གྱི་ཐ་སྙད་བདེན་པ་དང་སྦྱར་ནས།
དེས་སྡུག་བསྔལ་གྱི་གནས་ལུགས་སྐྱེ་བ་མེད་པ་དེ་མངོན་སུམ་དུ་མཐོང་ཞེས་བཤད་པ་ཡིན་པའི་ཕྱིར་ཏེ། དཔེར་ན། རྒྱང་རིང་པོ་ནས་མིག་རྒྱུ་ལ་ཆུར་འཁྲུལ་བའི་ཚེ་གནས་དེར་ཕྱིན་པས་དེར་ཆུ་མ་མཐོང་བ་ཙམ་ལ་ཆུ་མེད་པ་མངོན་སུམ་དུ་མཐོང་ཞེས་ཟེར་བ་དང་ཆོས་མཐུན་པའི་ཕྱིར་ཏེ། དེ་སྐད་དུ་ཡང་། ཟླ་བས་འགྲེལ་པར། དེ་བས་ན་གསུང་རབ་ལས་སྡུག་བསྔལ་གྱི་སྐྱེ་བར་ཤེས་པ་ནི་མངོན་སུམ་མོ་ཞེས་འབྱུང་བས་ཞེས་སོགས་དང་། འཇིག་རྟེན་ན་ཡང་རྣམ་པ་དེ་ལྟ་བུས་མངོན་སུམ་ཞེས་བརྗོད་དེ། དེ་འདི་ལྟར། མགྲོན་པོ་ཞིག་གིས་རང་གི་མདུན་ལོགས་ན། ཡུལ་ཆུ་རབ་ཏུ་དྭངས་པ་ཆེན་པོས་གང་བ་འདྲ་བ་ཞིག་རྒྱང་རིང་པོ་ནས་མཐོང་བ་དང་།
དེ་རྒལ་བར་འདོད་ལ་ཉམས་ཀྱིས་མི་ནུས་ཤིང་སྐྲག་པས་ཡུལ་དེ་ནས་འོངས་པའི་མི་ཞིག་ལ་ཆུ་འདི་ཅི་ཙམ་ཞེས་སྨྲས་པ་དང་། དེས་དེ་ལ་འདི་ལ་ཆུ་ག་ལ་ཡོད། ཆུ་འདྲ་བ་འདི་ནི་སྨིག་རྒྱུ་བའོ། ། དེ་སྟེ་ང་ཡི་ཚིག་ལ་ཡིད་མི་ཆེས་ན། དེར་སོང་ལ་ལྟོས་ཤིག་དང་། ང་ཡི་ཚིག་དེ་མངོན་སུམ་དུ་འགྱུར་རོ་ཞེས་སྨྲས་པ་ན། དེས་ཆུ་མེད་པར་བསྟན་པས། རང་གི་ཚིག་ཀྱང་མགྲོན་པོ་ལ་མངོན་སུམ་དུ་འགྱུར་རོ་ཞེས་སྨྲས་པ་དེ་བཞིན་དུ་མེད་པ་དང་མི་དམིགས་པ་ཡང་འཇིག་རྟེན་ན་མངོན་སུམ་ཞེས་ཐ་སྙད་འདོགས་ཏེ། དེའི་ཕྱིར་འཇིག་རྟེན་གྱི་ཀུན་རྫོབ་བདེན་པས་མི་དམིགས་པའི་ཤེས་པ་ལ་མངོན་སུམ་ཞེས་བྱ་བ་ལ་འགལ་བ་མེད་དོ། ། ཤེས་པ་བྱེད་པར་གྱུར་པ་གང་གིས་དངོས་པོ་གང་གི་དོན་ཇི་ལྟ་བ་བཞིན་ཡོངས་སུ་གཅོད་པ་དེ།
དེའི་མངོན་སུམ་ཞེས་བྱ་བས་ན་ལུང་དེ་རིགས་པ་ཡིན་ནོ། ། ཞེས་གསལ་བར་བཤད་པའི་ཕྱིར་རོ། ། དེ་ལྟར་ན་འཇིག་རྟེན་ཐ་སྙད་དང་སྦྱར་བ་ཙམ་ལས། བདེན་པ་མངོན་རྟོགས་དེས། བདེན་བཞིའི་གནས་ལུགས་འདུས་མ་བྱས་ཏེ། མངོན་སུམ་དུ་མ་མཐོང་ཞེས་པར་དོན་གྱིས་སོང་འདུག་གོ ། ཡང་དཔལ་ལྡན་ཟླ་བས་དངོས་སྨྲ་སོགས་ལ་སྐྱོན་སྟོན་པ་ན། འདི་སྐད་ཅེས། གང་སྐྱེ་བ་ཟད་དོ། ། ཚངས་པར་སྤྱོད་པ་བསྙེན་ཏོ། །
བྱ་བ་བྱས་སོ། ། འདི་ལས་སྲིད་པ་གཞན་མི་ཤེས་སོ་ཞེས་བྱ་བ་འདི་ལ་སྐྱེ་བ་ཟད་པའི་ཤེས་པ་གང་ཡིན་པ་དེ་ཡང་མི་རུང་སྟེ། དངོས་པོ་འགའ་ཞིག་སྐྱེ་བ་མེད་ན་ནི། དངོས་པོ་ཟད་དོ་ཞིག་གོ་ཡང་མི་སྐྱེའོ་ཞེས་བྱ་བར་འགྱུར་ན། ཇི་སྲིད་དེ་དེའི་རྒྱུ་དང་རྐྱེན་གྱིས་འཕགས་པའི་ཕུང་པོའི་རྒྱུན་འབྱུང་བ་དེ་སྲིད་དུ། དེ་ལ་སྐྱེ་བ་ཡོད་པས་ན། དེ་ཟད་པར་ཁོང་དུ་ཆུད་པར་མི་ནུས་སོ། ། ཞེས་པ་སྟེ། དེའི་དོན་ཡང་། འདི་ལྟར།
ཁྱེད་དངོས་སྨྲ་བས། སྐྱེ་བ་ཟད་དོ་ཞེས་སོགས་འདི་དགྲ་བཅོམ་པ་ཐོབ་པའི་ཚེ་སྦྱོར་བ་ཡིན་མོད། དེ་ལྟ་ན་ཡང་ཁྱེད་ལ་མི་འཐད་དེ། དངོས་པོ་འགའ་ཞིག་སྟེ་ཐམས་ཅད་སྐྱེ་མེད་དུ་མཐོང་ན། སྐྱེ་བ་ཟད་དོ་ཅེས་སོགས་དེ་རིགས་ནའང་། ཁྱེད་རང་གི་དགྲ་བཅོམ་པས། སྔོན་གྱི་ལས་ཉོན་གྱིས་འཕངས་པའི་ཕུང་པོའི་རྒྱུས་སྐྱེ་མེད་དུ་མ་མཐོང་བ་དེ་སྲིད་དུ་སྐྱེ་བ་ཟད་པའི་མྱང་འདས་ཐོབ་པ་མི་སྲིད་པའི་ཕྱིར་ཏེ། གལ་ཏེ་ཕུང་པོ་མ་འགགས་པ་ན། ། ཉོན་མོངས་ཟད་ཀྱང་འདས་མི་འགྱུར། ཞེས་པ་ལྟར།
རྣམ་སྨིན་ཕུང་པོ་སྡུག་བདེན་འདི་མ་འགགས་པ་སྟེ། རང་བཞིན་གྱི་སྐྱེ་མེད་འགག་མེད་དུ་མ་མཐོང་བ་དེ་སྲིད་དུ། རྒྱུ་ཉོན་མོངས་སྤངས་པར་རློམ་ཡང་མྱང་འདས་ཐོབ་པར་མི་འགྱུར་བའི་ཕྱིར་ཞེས་པའི་དོན་ཡིན་པའི་ཕྱིར་རོ། ། དེ་ལ་ཁོ་ན་རེ། སྐྱོན་མེད་དེ། འདི་ལས་སྲིད་པ་གཞན་མི་ཤེས། ཞེས་པའི་ཚིག་གི་ནུས་པས། སྐྱེ་བ་ཟད་དོ་ཞེས་པ་དེ། དགྲ་བཅོམ་པས་རང་གི་མ་འོངས་པའི་སྐྱེ་བ་ཟད་ནས་མ་མཐོང་བ་ལ་དགོངས་ནས་དེ་ལྟར་བཤད་པའི་ཕྱིར། ཞེས་པའི་ཕྱོགས་སྔ་མ་སྟོན་པ་ལ །
འདི་ལས་སྲིད་པ་གཞན་མི་ཤེས་སོ་ཞེས་པའི་ཚིག་ལས་དྲངས་ཏེ། གལ་ཏེ་མ་འོངས་པའི་སྐྱེ་བ་མ་མཐོང་བས་དེ་སྐད་ཅེས་བྱའོ་ཞེ་ན་ཡང་། ཞེས་པ་འདི་གསུངས་སོ། ། དེ་འགོག་པ་ན། ཟླ་བས་འདི་ལྟར་གསུངས་ཏེ། གལ་ཏེ་ཕུང་པོ་མ་འགགས་ན། ཉོན་མོངས་ཟད་ཀྱང་འདས་མི་འགྱུར། ། མདོ་ལས་ནི་ཕུང་པོ་འགགས་ན་མྱ་ངན་ལས་འདས་པ་ཞེས་གསུངས་ཏེ། སྡུག་བསྔལ་འདི་མ་ལུས་པར་སྤངས་པ་རབ་ཏུ་བཏང་བ་བྱང་བར་གྱུར་པ། ཟད་པ་འདོད་ཆགས་དང་བྲལ་བ།
འགོག་པ་ཉེ་བར་ཞི་བ་ནུབ་པ། སྡུག་བསྔལ་གཞན་གྱིས་མཚམས་མི་སྦྱོར་ཞིང་། ཕྱིས་མི་སྐྱེ་བ་ལ་གང་ཡིན་པ་དེ་ཉིད་ཞི་བ་དེ་ཉིད་གྱ་ནོམ་པ་སྟེ ། འདི་ལྟ་སྟེ་ཕུང་པོ་ཐམས་ཅད་རབ་ཏུ་བཏང་བ། སྲེད་པ་ཟད་པ། འདོད་ཆགས་དང་བྲལ་བ། འགོག་པ་མྱ་ངན་ལས་འདས་པའོ་ཞེས་འབྱུང་བ་ཡིན་ཏེ། དེ་ལ་མདོ་སྡེ་ལས་སྡུག་བསྔལ་འདི་ཞེས་བྱ་བའི་ཚིག་གིས་ནི། དེ་ལྟར་ཉིད་ཀྱི་སྡུག་བསྔལ་གྱི་དབང་དུ་བྱས་ཏེ། མ་ལུས་པར་སྤངས་པ་ནས་ནུབ་པར་འགྱུར་གྱི་བར་དུ་གསུངས་སོ། །
མ་འོངས་པའི་སྡུག་བསྔལ་གྱི་དབང་དུ་བྱས་ཏེ། སྡུག་བསྔལ་གཞན་གྱིས་མཚམས་མི་སྦྱོར་ཞེས་བྱ་བ་ནས། མྱ་ངན་ལས་འདས་པ་ཞེས་བྱ་བའི་བར་དུ་བསྟན་ཏོ། ། དེ་བས་ན་འདིར་ཡང་སྐྱེ་བ་ཟད་དོ་ཞེས་བྱ་བའི་ཚིག་གིས་ནི། ད་ལྟར་ཉིད་ཀྱི་མི་སྐྱེ་བར་བསྟན་པའོ། ། འདི་ལ་སྲིད་པ་གཞན་མི་ཤེས་སོ་ཞེས་བྱ་བའི་ཚིག་གི་ནི། མ་འོངས་པའི་སྡུག་བསྔལ་དང་སྦྱར་བར་ངེས་སོ། ། ད་ལྟར་གྱི་དུས་ན་ཡང་དེའི་ཕུང་པོ་དེ་འགག་པ་མེད་ན་ནི། དེ་མྱ་ངན་ལས་འདས་པ་ཡང་མི་འཐད་དོ། ། གལ་ཏེ་སྡུག་བསྔལ་གྱི་ངོ་བོ་སྐྱེ་བ་མེད་པ་མཐོང་བ་དེའི་ཚེ་ན།
སྐྱེ་བ་དེ་མི་དམིགས་པ་སྡུག་བསྔལ་ཟད་པ་ཉིད་དུ་འགྱུར་ན། གཞན་དག་གི་ནི་དེ་ལྟར་མི་འདོད་པས་དེའི་ཚེ་མྱ་ངན་ལས་འདས་པར་མི་འགྱུར་རོ། ། ཞེས་པ་འདིས་འགོག་བྱེད་ཀྱི་ལུང་རིགས་གསལ་བར་བསྟན་པའི་ཕྱིར་ཏེ། དེའི་དོན་ཡང་། ཁྱེད་དངོས་སྨྲ་བ་སོགས་ཀྱིས། སྐྱེ་བ་ཟད་དོ། ། ཞེས་སོགས་ཀྱི་དོན། མ་འོངས་པར་ལས་ཉོན་གྱི་སྐྱེ་བ་མི་ལེན་པ་ལ་བསམ་ནས། སྐྱེ་བ་ཟད་དོ་ཞེས་བཤད། ད་ལྟར་གྱི་སྐྱེ་བ་ཟད་པ་ལ་བཤད་པ་མ་ཡིན་ཞེས་སྨྲ་བ་ནི།
རྟེན་འབྲེལ་སྐྱེ་མེད་ཀྱི་གནད་མ་རྟོགས་པའི་རང་སྐྱོན་ཁོ་ན་ཡིན་པས་ཚེས་མི་འཐད་དེ། མདོ་ལས་སྡུག་བསྔལ་འདི་མ་ལུས་པར་སྤངས་པ་ལྟར་ཞེས་པ་ནས། འགོག་པ་ཉེ་བར་ཞི་བ་ནུབ་པ་ཞེས་པའི་བར་ནི། དེ་ལྟར་ཚེ་འདིའི་སྐྱེ་བ་ཟད་པ་སོགས་ལ་སྦྱར ། འདི་ལས་སྲིད་པ་གཞན་མི་ཤེས་སོ་ཞེས་པ་དང་། སྡུག་བསྔལ་གཞན་གྱིས་མཚམས་མི་སྦྱོར་ཞིང་ཞེས་སོགས་ནི་མ་འོངས་པར་ལས་ཉོན་གྱིས་སྐྱེ་བ་མི་ལེན་པ་ལ་སྦྱར་བ་ཡིན་པའི་ཕྱིར། གལ་ཏེ་ཁོ་ན་ཏེ། ཁྱེད་ལྟར་བདེན་པ་མངོན་སུམ་དུ་མཐོང་བའི་དས་ཉིད་ནས། སྐྱེ་བ་ཟད་པ་ནས། ནུབ་པའི་བར་དེ་དག་སྦྱོར་བ་མི་འཐད་དེ།
དེའི་ཚེ་ཡང་ད་ལྟར་སྐྱེ་བ་འདི་འདུས་བྱས་ཡིན་པས་སྐད་ཅིག་གིས་སྐྱེ་འཇིག་བྱེད་པའི་ཕྱིར་དང་། དེ་སྲེད་པ་ཟད་པ་དང་འདོད་ཆགས་དང་བྲལ་བ་ཡང་མ་ཡིན་ཏེ། ཉོན་མོངས་པ་སྤངས་ཟིན་པ་མ་ཡིན་པའི་ཕྱིར་དང་། རྣམ་སྨིན་སྡུག་བདེན་གྱི་ཕུང་པོ་འདི་ནུབ་པ་ཡང་མ་ཡིན་ཏེ། དེ་ད་ལྟ་རྒྱུན་མ་ཆད་པ་འདི་ཡིན་པའི་ཕྱིར་སྙམ་ན། དེ་དག་ཀྱང་། རང་སྐྱོན་གྱིས་བསླད་པི་སྨྲ་བ་ཁོ་ན་ཡིན་པས་ཉོན་ཅིག སྐྱོན་དེ་དག་མེད་དེ། དངོས་སྨྲ་སོགས་བྱིས་པ་རྣམས་ལ་འདུས་བྱས་ཐམས་ཅད་སྐྱེ་འཇིག་བྱེད་པར་སྣང་ཡང་། བདེན་མཐོང་གི་རྣལ་འབྱོར་པས་འདུས་བྱས་སྐྱེ་འཇིག་མེད་པའི་རྟེན་འབྲེལ་གྱི་གནད་མངོན་སུམ་དུ་རིག་པས།
དེའི་ཚེ་སྐྱེ་མེད་མངོན་སུམ་དུ་མཐོང་བས་ཕུང་པོ་སྐྱེ་བ་མ་དམིགས་པའི་ཕྱིར་ཕུང་པོ་སྐྱེ་བ་ཟད་པ། རབ་ཏུ་བཏང་། བྱང་བ་དང་། ནུབ་པའི་བར་དུ་ཡིན་པའི་ཕྱིར་དང་། དེའི་ཚེ་རྒྱུ་སྲེད་པ་དང་འདོད་ཆགས་སོགས་ཀྱང་སྐྱེ་མེད་དུ་མཐོང་བས་མངོན་དུ་འགྱུར་བ་རྒྱུན་ཆད་པས། དེ་དག་དང་བྲལ་བ་སོགས་སུ་བཞག་པའི་ཕྱིར་དང་། དེ་ལྟར་འཕགས་པ་ཐམས་ཅད་ཀྱིས་ཆོས་ཐམས་ཅད་བདེན་སྟོང་དུ་རྟོགས་པ་དབུ་མའི་་་་་་ལྟ་བ་རྙེད་པས་བདེན་འཛིན་མེད། ། དེ་མེད་པས་ཉོན་མོངས་པ་མ་རིག་པ་དང་། སྲེད་ལེན་འདོད་ཆགས་སོགས་མངོན་དུ་མ་གྱུར། དེ་མ་གྱུར་པས་འདུ་བྱེད་སོགས་ཟག་བཅས་ཀྱི་ལས་མ་བསགས།
དེ་མ་བསགས་པས། སླར་ཉིང་མཚམས་སྦྱོར་བའི་ཕྱི་མའི་སྐྱེ་བ་ཡང་རྒྱུན་ཆད། དེའི་ཚེ་ཕུང་སོགས་སྐྱེ་མེད་དུ་མངོན་སུམ་དུ་མཐོང་བ་ན། གློ་བུར་གྱི་མཚན་མ་ཞི་བས། ཞི་བ་གྱ་ནོམ་པ་འགོག་པ། མཐོང་ཐོས་ཚེ་འདི་ལས་མྱ་ངན་ལས་འདས་པ་ཐོབ་པོ་ཞེས་འཆད་པ། དཔལ་འཕགས་པ་ཀླུ་སྒྲུབ་ཀྱི་ཐུན་མོང་མ་ཡིན་པའི་ལུགས་ཡིན་པའི་ཕྱིར་དང་དེ་ཡིན་ཡང་། སྔ་ཕྱིའི་མཁས་རྨོངས་ཆེར་ལམ་དག་གིས་རྣམ་དཔྱོད་རྭ་བར་མ་བྱོན་འདུག་པའི་ཕྱིར་རོ། ། དེས་ན་སྙིང་པོ་དྲིལ་ན། ཁྱོད་ཀྱི་ལུགས་ཀྱི་དགྲ་བཅོམ་པ་དེ་མྱ་ངན་ལས་འདས་པ་ཐོབ་པར་ཡང་མི་འགྱུར་ཏེ།
དེས་ཕུང་པོ་སྐྱེ་མེད་འགག་མེད་ཀྱི་གནས་ལུགས་མཐོང་བའི་སྒོ་ནས། ཕུང་པོ་ཟད་པ་དང་འགགས་པའི་འགོག་པ་མཐོང་བ་མ་ཡིན་པར། ཕུང་པོ་ཀྶྱེ་འཇིག་དང་བཅས་པར་མཐོང་འདུག་པའི་ཕྱིར་རོ། ། དེ་ལྟར་ཡང་འགྲེལ་པར། མདོ་ལས་ནི་ཕུང་པོ་འགག་ན་མྱ་ངན་ལས་འདས་པ་ཞེས་གསུངས་ཏེ། སྡུག་བསྔལ་འདི་མ་ལུས་པར་སྤངས་པ་ཞེས་སོགས་དང་། ད་ལྟར་གྱི་དུས་ན་ཡང་། ། དེའི་ཕུང་པོ་དེ་འགག་པ་མེད་ན་ནི་དེ་མྱ་ངན་ལས་འདས་པར་མི་འགྱུར་རོ། ། ཞེས་བཤད་པ་དེའི་དོན་བླ་ན་མེད་པ་ཡིན་པའི་ཕྱིར་རོ། ། ཡང་ཕྱོགས་སྔ་མས།
སྐྱེ་བ་ཟད་དོ་ཞེས་པ་དེ་མ་འོངས་པའི་སྐྱེ་བ་ཟད་པ་ལ་སྦྱར་ཀྱང་། ཟླ་བས་དྲངས་པའི་མོད་དང་མངོན་སུམ་དུ་འགལ་བར་མཐོང་ནས། འཁྱོག་འགྲོས་ཀྱི་ལན་འདི་ལྟར་འདེབས་སོ་ཞེས་པ་ནི། འགྲེལ་པར་འདི་སྐད་ཅེས། ཅི་སྟེ་བཅོམ་ལྡན་འདས་ཀྱིས་མྱ་ངན་ལས་འདས་པ་འདི་གཉིས་སུ་གསུངས་ཏེ། ཕུང་པོ་ལྷག་མ་དང་བཅས་པ་དང་། ཕུང་པོའི་ལྷག་མ་མེད་པ་ཡིན་ཏེ། དེའི་ཕུང་པོ་ལྷག་མ་དང་བཅས་པ་ནི་ཕུང་པོ་ཙམ་དུ་ཟད་དེ། ཉོན་མོངས་པའི་བཅིངས་པ་ལས་གྲོལ་བ་ཡིན། ཕུང་པོ་ལྷག་མ་མེད་པ་ནི་ཕུང་པོའི་རྒྱུན་ཆད་པའི་མཚན་ཉིད་ཡིན་པས།
ཕུང་པོ།་ དང་བཅས་པའི་མྱ་ངན་ལས་འདས་པ་ལ། འདོད་ཆགས་ལ་སོགས་པའི་བཅིངས་པ་སྤངས་ཀྱང་། མྱ་ངན་ལས་འདས་པར་མི་འདོད་དོ་སྙམ་དུ་སེམས་ན་ནི། ཞེས་པ་སྟེ། དེའི་དོན་ཡང་། ཕྱོགས་སྔ་མ་ན་རེ། ངེད་ཀྱི་འདོད་པ་དེ། མདོ་སྔ་མ་དེ་དང་འགལ་བའི་སྐྱོན་མེད་དེ། སྤྱིར་མྱང་འདས་ལ་གཉིས་ལས།
ཉོན་མོངས་སྤངས་ཤིང་ཕུང་པོའི་རྒྱུ་ཆད་པ་ལྷག་མེད་མྱང་འདས་དང་། ཕུང་པོའི་རྒྱུན་མ་ཆད་ཀྱང་ཉོན་མོངས་ཟད་པི་མྱང་འདས་ལ་ལྷག་བཅས་མྱང་འདས་ཞེས་བཤད་པ་གཉིས་ཡོད་པ་ལས། གོང་གི་མདོ་དེ་ནི་ལྷམ་མེད་མྱང་འདས་ལ་དགོངས་ལ། ལྷག་བཅས་མྱང་འདས་ཏེ། མྱང་འདས་མཚན་ཉིད་པ་ཡིན་ན་སྐྱོན་དེ་འཇུག་ཀྱང་དེ་མྱང་འདས་མཚན་ཉིད་པ་མ་ཡིན་པའི་ཕྱིར། ཞེས་ཟེར་ན་ཞེས་པའི་དོན་ནོ། ། དེ་འགག་པ་ནི། ཟླ་བས། དེ་འདྲའི་ལན་དེ་ཡང་མི་འཐད་དེ། མདོ་ལས།
རྗེས་འདས་ཞེས་བྱའི་མདོ་འདི་ནི། ཤཱ་རིའི་བུ་ཡིས་མྱ་ངན་ལས་འདས་པ་མངོན་དུ་བྱས་ནས་བཤད་པ་ཡིན། ཞེས་པ་དེས་ཤཱ་རིའི་བུས་མྱང་འདས་མངོན་དུ་བྱས་ནས་རྗེས་འདས་ཀྱི་མདོ་བཤད་ཅེས་བཤད་པ་གང་ཞིག ཤཱ་རིའི་བུས་སྐུ་ཚེའི་འདུ་བྱེད་བཏང་ནས་ལྷག་མེད་མྱང་འདས་མངོན་དུ་བྱས་པའི་ཚེ། མདོ་དེ་བཤད་ཅེས་པ་ནི་ནམ་ཡང་མ་ཡིན་པའི་ཕྱིར་རོ། ། ཞེས་སྟོན་པ་ནི། འགྲེལ་པར། འོ་ན་མདོ་སྡེ་ལས། རྗེས་འདས་ཞེས་བྱའི་མདོ་འདི་ནི། ། ཤཱ་རིའི་བུ་ཡིས་མྱ་ངན་འདས། །
མངོན་སུམ་བྱས་ནས་བཤད་པ་ཡིན། ། ཞེས་འབྱུང་བ་ཇི་ལྟར་བཤད་ཅེས་པ་སྟེ་འགལ་ཤིན་ཏུ་གསལ་ལོ། ། དེ་ལ་ཡང་ཁོ་ན་རེ། སྐྱོན་མེད་དེ། མདོ་དེའི་དོན། ཉོན་མོངས་མེད་པའི་མྱང་འདས་དེ་མྱང་འདས་མཚན་ཉིད་པ་མ་ཡིན་ཡང་། དེ་ཙམ་ཐོབ་ནས་མདོ་དེ་བཤད་ཅེས་པ་ཡིན་གྱི། ཕུང་པོ་དང་བྲལ་བའི་མྱང་འདས་ཐོབ་ནས་བཤད་ཅེས་པའི་དོན་མ་ཡིན་པའི་ཕྱིར། ཞེས་པའི་ལན་སྟོན་པ་ནི། དེ་ནི་ཉོན་མོངས་པ་མེད་པ་མངོན་དུ་བྱ་བའི་དབང་དུ་བྱས་ནས་གསུངས་པར་ངེས་ཀྱི།
ཕུང་པོ་དང་བྲལ་བ་ནི་མ་ཡིན་ནོ་ཞེས་བྱ་ན་ཡང་། ཞེས་པ་དེའོ། ། དེ་ཡང་འགོག་པ་ནི། ཟླ་བས་འདི་སྐད་ཅེས། ཁྱོད་ཀྱི་དེ་ཡང་འཁྱོག་འགྲོས་ཡིན་ཡང་མི་འཐད་དེ། དེ་ལྟར་ན་མདོ་དེ་ལས། ཉོན་མོངས་པ་འདི་མ་ལུས་པར་སྤངས་ཞེས་སོགས་ཙམ་ཞིག་གསུངས་ན་ཁྱོད་བདེན་ཡང་། སྡུག་བསྔལ་འདི་སྤངས་ཤིང་རབ་ཏུ་བཏང་ཞེས་སོགས་འབྱུང་བ་གང་ཞིག སྡུག་བདེན་དང་ཀུན་འབྱུང་འཇིག་རྟེན་ཟག་བཅས་རྣམས་སྤྱིའི་མིང་གི་རྣམ་གྲངས་ཡིན་པའི་ཕྱིར་ཞེས་སྟོན་པ་ནི། འགྲེལ་པར།
གལ་ཏེ་དེ་ལྟར་ཡིན་དུ་ཟིན་ན། གང་སྡུག་བསྔལ་འདི་སྤངས་ཤིང་རབ་ཏུ་བཏང་ཞེས་བྱ་བ་ལ་སོགས་པ་འདི་དག་བཤད་པར་མི་འགྱུར་གྱི། གལ་ཏེ་ཉོན་མོངས་པ་དེ་དག་མ་ལུས་པར་སྤངས་པ་ནས། ནུབ་པར་འགྱུར་ཞེས་བྱ་བའི་བར་དུ་དེ་སྐད་གསུངས་པའི་བར་དུ་རིགས་སོ། ། སྡུག་བསྔལ་ཞེས་སྨོས་པས་ནི། ཉེ་བར་ལེན་པའི་ཕུང་པོ་ལྔ་རྣམས་བསྡུས་པར་མངོན་ཏེ། འདིར་སྡུག་བསྔལ་དང་ཀུན་འབྱུང་བ་དང་འཇིག་རྟེན་ཞེས་བྱ་བ་ལ་སོགས་པ་ནི། ཉེ་བར་ལེན་པའི་ཕུང་པོ་ལྔ་རྣམས་ཀྱི་རྣམ་གྲངས་སུ་བཞག་པའོ། ། ཞེས་པ་དེས་བསྟན་ཏོ། ། ཡང་ཁོ་ན་རེ།
དེ་ལྟ་བུའི་སྐྱོན་ཡང་མེད་དེ། སྡུག་བསྔལ་བདེན་པ་ཞེས་སྤྱིའི་སྒྲ་ཡིན་ཡང་། སྐབས་འདིར་བྱེ་བྲག་ཉོན་མོངས་པ་ལ་འཇུག་པའི་དབང་དུ་བྱས་པ་ཡིན་པའི་ཕྱིར་ཟེར་ན། ཟླ་བས་དེ་ཡང་མི་འཐད་དེ། སྤྱི་སྒྲ་བྱེ་བྲག་ལ་འཇུག་པའི་སྐབས་ཐོབ་ཡོད་ན་དེ་ལྟར་རིགས་ཀྱང་། འདིར་དེ་འདྲ་མེད་པའི་ཕྱིར་ཏེ། ཉོན་མོངས་སྐྱེ་མེད་དུ་མཐོང་ནས། སྡུག་བདེན་སྐྱེ་མེད་དུ་མ་མཐོང་བ་ཡོད་ན་དེ་རིགས་ཀ་དེ་འདྲ་མེད་པའི་ཕྱིར་རོ། ། ཞེས་སོགས་སྟོན་པ་ནི་འགྲེལ་པར། གལ་ཏེ་དེ་སྐད་བྱུང་དུ་ཟིན་ཀྱང་།
སྤྱིར་སྨོས་པའི་སྒྲ་ཕྱོགས་གཅིག་ལ་བྱ་བའང་ཡོད་དེ། འདི་ལྟར་ཉོན་མོངས་པ་རྣམས་ལ་སྡུག་བསྔལ་ཞེས་ཟེར་ན་ཡང་། སྤྱིའི་དོན་དང་སྦྱར་དུ་རུང་བ་མེད་ན་ནི། དེ་ལྟར་འགྱུར་བ་ཞིག་ན། ནམ་ཉེ་བར་ལེན་པའི་ཕུང་པོ་ལྔ་རྣམས་ཀྱི་ངོ་བོ་ཉིད་ཀྶྱེ་བ་མེད་པར་མཐོང་བ་སྲིད་པ་དེས་ན། སྤྱིའི་སྒྲ་ཕྱོགས་གཅིག་ལ་འཇུག་ཅེས་བྱ་བར་མི་རུང་ངོ་། ། ཞེས་པ་དེས་བསྟན་པ་ཡིན་ནོ། ། ཡང་དངོས་སྨྲ་བ་ཁྱོད་ཀྱིས་ལྷག་བཅས་ཀྱི་ཚེ་ཉན་མོངས་པ་སྤངས་ཀྱང་། ཕུང་པོ་རྒྱུན་མ་ཆད་པར་ཁས་ལེན་པ་ནི། ཁས་བླངས་ནང་འགལ་བའི་རང་སྐྱོན་གྱི་གཙོ་བོ་ཡིན་པས་ཉོན་ཅིག
ཕུང་པོ་དང་མ་བྲལ་ཞིང་ཉོན་མོངས་པ་སྤངས་པའི་དགྲ་བཅོམ་དུ་རློམ་པ་དེ་ཆོས་ཅན། ཁྱོད་ཉོན་མོངས་སྤངས་པའི་དགྲ་བཅོམ་མ་ཡིན་པར་ཐལ། ཁྱོད་རང་རྒྱུད་ཀྱི་ཕུང་པོ་བདེན་མེད་དུ་མ་རྟོགས་པས་བདེན་འཛིན་དང་བཅས་པའི་གང་ཟག་གང་ཞིག བདེན་འཛིན་དེ་ལ་བརྟེན་ནས་རྟག་ཆད་ཀྱི་ལྟ་བ་ངན་པ་འབྱུང་། དེ་ལས་ཆགས་སྡང་སོགས་ཉོན་མོངས་པ་འབྱུང་། དེས་ཟག་བཅས་ཀྱི་ལས་བསགས་ཏེ་འཁོར་བར་ཡང་དང་ཡང་དུ་འཁོར་མཁན་དེ་ཡིན་པའི་ཕྱིར། ཞེས་སྟོན་པ་ནི། ཟླ་བས་འགྲེལ་པ་འདིར། གལ་ཏེ་དེའི་ཚེ་སྡུག་བསྔལ་སྐྱེ་བ་མེད་པའི་ངོ་བོ་མྱ་ངན་ལས་འདས་པར་མི་འདོད་ན། དེའི་ཚེ་འདོད་ཆགས་ལ་སོགས་པའི་བཅིང་བ་བཅད་པས་ཉོན་མོངས་པ་མེད་པར་གྱུར་ཀྱང་།
དེའི་ཚེ་འཇིག་ཚོགས་ལ་ལྟབ་ལ་སོགས་པའི་རྒྱུ་ཡོད་པར་དམིགས་པ་དང་། དེ་ལ་དམིགས་པས་འདོད་ཆགས་ལ་སོགས་པ་བསྐྱེད་པའི་ཕྱིར། དེས་རྣམ་པར་གྲོལ་བ་གང་ཡིན་པ་དེ་ཡང་ཐོབ་པར་མི་འགྱུར་ཏེ། ཞེས་སོགས་དང་། ཕུང་པོ་དམིགས་པས་དེ་ལས་འབྱུང་བའི་ཉོན་མོངས་པ་རྒྱུན་མི་འཆད་པའི་ཕྱིར། དེའི་ཕུང་པོ་རྣམས་འགག་པ་དེ་ཡང་མི་སྲིད་དོ། ། ཞེས་དང་། རིན་ཆེན་ཕྲེང་བར། ཇི་སྲིད་ཕུང་པོར་འཛིན་ཡོད་པ། ། ཞེས་སོགས་དང་།
རིགས་པ་དྲུག་ཅུ་པ་འདིར། དངོས་པོར་ཁས་ལེན་ཡོད་ན་ནི། ། ཞེས་སོགས་དང་། གལ་ཏེ་ཕུང་པོ་མ་འགགས་ན། ། ཉོན་མོངས་ཟད་ཀྱང་འདས་མི་འགྱུར། ། ཞེས་སོགས་དང་། གཞན་ཡང་། འཇུག་པ་རྩ་འགྲེལ་སོགས་མང་པོ་ནས་བཤད་པ་དེ་དག་གིས་གསལ་བར་སྟོན་ནོ། ། དེས་ན་འཁོར་འདས་ཀྱི་ཆོས་ཐམས་ཅད་བདེན་མེད་དུ་མ་རྟོགས་པར་དངོས་པོ་ཕྲ་མོ་ཅུང་ཟད་གཅིག་ལ་བདེན་འཛིན་མ་ཆོད་ན་ཡང་། བདེན་འཛིན་དེས་ཀུན་ནས་བསླངས་ཏེ་ཉོན་མོངས་པ་སྐྱེས་པ་ཏེ་གྲོལ་བ་མི་ཐོབ་ཅེས་པའི་རིགས་པ་འདི།
ཀླུ་སྒྲུབ་ཟླ་གྲགས་སོགས་ཀྱིས་དངོས་བསྟན་དངོས་སྨྲ་བ་ལ་འཕངས་སུ་ཟིན་ཀྱང་། དེ་ཡང་ཉན་རང་འཕགས་པས་ཆོས་ཀྱི་བདག་མེད་མ་རྟོགས་ཞེས་དང་། དེ་རྟོགས་ཀྱང་ཆོས་ཐམས་ཅད་བདེན་སྟོང་དུ་མ་རྟོགས་ཞེས་སྨྲ་བ་དག་ལ་ཕོག་སོང་བར་སྣང་ངོ་། ། གཉིས་པ་བདེན་པ་མཐོང་བའི་ཚེ། མཐོང་ཆོས་ལ་མྱ་ངན་ལས་འདས་པའི་རིགས་པའི་གནད་བསྟན་པ་ནི། འགྲེལ་པར། དེའི་ཕྱིར་དེ་སྐད་ཅི་སྐད་སྨོས་པའི་རིགས་པས། ངོ་བོ་ཉིད་ཡོད་པར་སྨྲ་བ་ལ་རྣམ་པར་གྲོལ་བ་ཡེ་མི་སྲིད་པར་བསྟན་ནས། སྟོང་པ་ཉིད་དུ་སྨྲ་བ་ལ་རྣམ་པར་གྲོལ་བ་སྲིད་པར་བསྟན་པའི་ཕྱིར། མ་རིག་རྐྱེན་ལས་བྱུང་བ་ལ། །
ཡང་དག་ཡེ་ཤེས་ཀྱིས་བརྟགས་ན། ། སྐྱེ་བ་དང་ནི་འགལ་པའང་རུང་། ། འགའ་ཡང་དམིགས་པར་མི་འགྱུར་རོ། ། དེ་ཉིད་མཐོང་སོ་མྱ་ངན་ལས། ། འདས་ཤིང་བྱ་བ་བྱས་པའང་ཡིན། ། ཞེས་སྨོས་སོ་ཞེས་དང་། ནམ་ཞིག་འདི་ལྟར་མ་རིག་པའི་རྐྱེན་ལས་བྱུང་བ་འདུ་བྱེད་ལ་སོགས་པ་ལ་རབ་རིབ་མེད་པ་ཅན་རྣམས་ལྟར། ཡང་དག་པའི་ཡེ་ཤེས་ཀྱིས་བརྟགས་ན། དེ་ན་རབ་རིབ་ཅན་གྱིས་དམིགས་པའི་སྐྲ་ལ་སོགས་པ་བཞིན་དུ་ཡང་རག་པའི་ཡེ་ཤེས་ཀྱི་དུས་ན། འདུ་བྱེད་ལ་སོགས་པའི་སྐྱེ་བའམ་འགག་པ་གང་ཡང་ངེས་པར་མི་དམིགས་སོ། །
རྟེན་ཅིང་འབྲེལ་པར་འབྱུང་བ་གང་ཡིན་པ་འདི་ཡིན་པས། འདིའི་སྐྱེ་བ་དང་འགག་པ་མི་དམིགས་པའི་ཡེ་ཤེས་ཀྱི་དུས་ན། མཐོང་བའི་ཆོས་མྱ་ངན་འདས། བྱ་བ་བྱས་པའང་དེ་ཉིད་དོ། ། ཚེ་འདི་ཉིད་ལ་རྣལ་འབྱོར་པ་དེ་ཆོས་ཐམས་ཅད་མི་དམིགས་པའི་ཡེ་ཤེས་ཀྱི་དུས་གང་ཡིན་པ་དེ་ཉིད་མཐོང་བའི་ཆོས་ལ་མྱ་ངན་ལས་འདས་པའོ། ། ཞེས་གསུངས་སོ། ། དེའི་དོན་ཡང་འདི་ལྟར་ཡིན་ཏེ། ། ཐེག་གསུམ་འཕགས་པ་གསུམ་གྱིས་བདེན་པ་མཐོང་བའི་དུས་ཉིད་ན། མཐོང་ཆོས་ཚེ་འདི་ཉིད་ལ་མངོན་ལས་བ་ཞེས་བྱ་སྟེ། དེའི་ཚེ་རྟེན་འབྲེལ་གྱི་ཆོས་ཐམས་ཅད་སྐྱེ་མེད་འགག་མེད་གནས་ལུགས་མངོན་སུམ་དུ་མཐོང་བ་གང་ཞིག
དེ་དུས་ཀྱི་རྟེན་འབྲེལ་སྐྱེ་འགག་མེད་པ་བློ་བུར་གྱི་མཚན་མ་ཞིག་པ་དེ་ལ་མྱ་ངན་ལས་འདས་པ་ཞེས་ལུགས་འདི་ལ་འཇོག་པའི་ཕྱིར། ། དེས་དེ་མངོན་སུམ་དུ་མཐོང་བ་ཡང་ཡིན་ཏེ། འཕགས་པ་ཐམས་ཅད་རྟེན་འབྲེལ་གྱི་གནད་ཅེས་པ་ཆོས་གཅིག་བདེན་སྟོང་དུ་རྟོགས་པས། ཆོས་ཐམས་ཅད་བདེན་སྟོང་དུ་རྟོགས་པའི་དབུ་མ་པ་ཡིན་པའི་ཕྱིར་ཏེ། བདེན་གྲུབ་ཁས་ལེན་གྱི་དངོས་སྨྲ་རྣམས་ལ་གྲོལ་བ་ཐོབ་པ་མི་སྲིད་པའི་ཕྱིར་རོ། ། གནད་འདི་ཤེས་ན་ཉན་རང་འཕགས་པ་དངོས་སྨྲ་བ་ཡིན་པ་དང་། ། གྲོལ་བ་ཐོབ་པའི་འཕགས་པར་འདོད་པ་ནི། ། ཀླུ་སྒྲུབ་ལུགས་ལ་མཁས་པའི་དགའ་སྟོན་ཞེས་པ་བཞད་མོའི་གནས་ཡིན་པའི་ཕྱིར་རོ། ། གཞན་ཡང་ཐེག་གསུམ་འཕགས་པས། ། བདེན་པ་མཐོང་བའི་དུས་ཉིད་ན། །
གཞན་དག་གིས་དགྲ་བཅོམ་པའི་ཡོན་ཏན་དུ་འཆད་པ་དེ་ཐམས་ཅད་ཀྱང་ཚང་བ་ཡིན་ཏེ། འཕགས་པ་ཐམས་ཅད་ཀྱིས་རང་བཞིན་སྐྱེ་མེད་ཅེས་པའི་ཚིག་སྦྱར་མ་སྦྱར་འདྲ་བས། རྟེན་འབྲེལ་ཐམས་ཅད་སྐྱེ་མེད་དུ་མངོན་སུམ་མཐོང་བས་སྐྱེ་བ་ཟད་པ། ཉོན་མོངས་ཆགས་སོགས་མངོན་དུ་མི་འགྱུར་བས་བྱ་བ་བྱས་པ། དོན་དམ་པའི་དགེ་སྦྱོང་ཚུལ་གྱི་འབྲས་བུ་ཐོབ་པས་ཚངས་པར་སྤྱོད་པ་བསྙེན་པ། ད་ཕྱིན་ཆད་མ་འོངས་པར་ལས་ཉོན་གྱི་སྐྱེ་བ་གཏན་ལེན་མི་དགོས་པས་ན་འདི་ལས་སྲིད་པ་གཞན་མི་ཤེས་ཞེས་པའི་ཡོན་ཏན་དེ་ལ་ཚང་བ་ཡིན་པའི་ཕྱིར་རོ། ། དེས་ན། ཤཱ་རིའི་བུ་ཡིས་མྱ་ངན་འདས། ། མངོན་སུམ་བྱས་ནས་བཤད་པ་ཡིན ། ཞེས་པ་ཡང་།
བཤད་ཟིན་པའི་མྱང་འདས་དེ་ཙམ་ཐོབ་པ་ལ་དགོངས་པ་ཡིན་གྱི། ཁྱེད་འདོད་པའི་ལྷག་བཅས་ལྷག་མེད་ཀྱི་མྱང་འདས་གང་ཡང་ཐོབ་པ་མ་ཡིན་ཏེ། དུས་དེའི་ཚེ་མཐོང་སྒོམ་གྱི་ཉོན་མོངས་སྤངས་པའི་ལྷག་བཅས་ལྷག་མེད་ཀྱི་དགྲ་བཅོམ་པ་གང་ཡང་ཐོབ་པ་མ་ཡིན་པའི་ཕྱིར་རོ། ། ཞེས་སྟོན་པར་བྱེད་པ་ལ། འགྲེལ་པ་ལས། བྱ་བ་བྱས་པ་ཉིད་ཁོ་ན། ། བྱ་བ་བྱས་པ་ཞེས་བྱ་འོ། ། སྐྱེ་བ་དང་འགག་པ་མི་དམིགས་པའི་ཡེ་ཤེས་ཀྱི་དུས་གང་ཡིན་པ་དེ་ཉིད། མཐོང་བའི་ཆོས་ལ་མྱ་ངན་ལས་འདས་པ་དང་། ། བྱ་བ་བྱས་པ་ཞེས་བྱ་བར་ཤེས་པར་བྱ་སྟེ། །
ལུག་དག་ལས། དགེ་སློང་མཐོང་བའི་ཆོས་ལ་མྱ་ངན་ལས་འདས་པ་ཞེས་གསུངས་པ་དང་། འཕགས་པ་ཤཱ་རཱིའི་བུས་མྱ་ངན་ལས་འདས་པ་མངོན་དུ་བྱས་ཏེ། མདོ་འདི་བཤད་དོ་ཞེས་འབྱུང་བ་དེ་ཉིད་དེའི་མཐོང་བའི་ཆོས་ལ་མྱ་ངན་ལས་འདས་པ་ཡིན་པར་ལྟའོ། ། སྐྱེ་བ་ཟད་དོ། ། ཚངས་པར་སྤྱོད་པ་བསྙེན་ཏོ། ། བྱ་བ་བྱས་སོ། ། འདི་ལས་སྲིད་པ་གཞན་མི་ཤེས་སོ། ། ཞེས་གང་གསུངས་པ་དེ་ཡང་བྱ་བ་བྱས་པ་ཉིད་ཡིན་པར་རིག་པར་བྱའོ། ། ཞེས་པ་འདི་འབྱུང་བ་ཡིན་ནོ། །
དེས་ན་མཁས་པ་གཞན་འགའ་ཞིག་ལ། ཉན་རང་འཕགས་པ་དེ་དག དངོས་སྨྲ་བ་ཡིན་ནམ། དབུ་མ་པ་ཡིན་དྲི་དགོས་ཏེ། ལན་ལ་སྐད་བྱ་འཆོར་རོ། ། འོ་ན་ཀླུ་སྒྲུབ་རང་ལུགས་ལ། མྱང་འདས་ཐོབ་པ་ལ་དགྲ་བཅོམ་པ་ཐོབ་པ་མི་དགོས་མོད། ལྷག་བཅས་ལྷག་མེད་ཀྱི་དབྱེ་བ་ཇི་ལྟར་སྙམ་ན། གཞུང་ལས་བཤད་པ་མ་མཐོང་མོད། དབྱེ་བ་མེད་ཀྱང་འགལ་བ་མེད་དེ།
བདེན་པ་མཐོང་ནས། ཟག་བཅས་ཕུང་པོའི་རྒྱུན་མ་ཆད་པའི་མྱང་འདས་ལྷག་བཅས་དང་། དེ་རྒྱུན་ཆད་ནས་ཟག་མེད་ཡིད་ལུས་ལ་གནས་པའི་མྱང་འདས་ལ། ལྷག་མེད་མྱང་འདས་སུ་བཞག་པ་ལ་འགལ་བ་མེད་པའི་ཕྱིར་རོ། ། ཡང་། ཆོས་ཀྱི་སྐུ་ལ་ལྷག་མ་མེད། ། ལྷག་མར་བཅས་པའི་མྱ་ངན་འདས། ། ཐུབ་སྐུ་གཉིས་ལ་བཞག་པ་ཡིན། ། ཞེས་བཤད་པ་ནི། འདིར་ཁས་མི་བླང་སྙམ་སྟེ་བརྟག་པར་བྱའོ། །
འོ་ན་བདེན་པ་མཐོང་བའི་ཚེ་མཐོང་ཆོས་ཚེ་འདི་ལ་མྱ་ངན་ལས་འདས་པ་ཡིན་ན། བདེན་པ་མཐོང་ཚུལ་ཇི་ལྟ་བུ་སྙམ་ན། འདིའི་གནད་ཀྱང་དངོས་སྨྲ་བ་དང་། བུ་མ་པ་གཞན་དག་ལ་མེད་པས། དེའི་གནད་ཐུན་མོང་མ་ཡིན་པའི་རིགས་པ་སྟོན་པ་ནི། འགྲེལ་པར། ཅི་སྟེ་རྟེན་ཅིང་འབྲེལ་པར་འབྱུང་བའི་དབྱེ་བ་དང་འགག་པ་མི་དམིགས་པའི་མཚན་ཉིད་དེ་ཁོ་ན་བོར་ཏེ། དམིགས་པའི་དངོས་པོ་རང་གི་མཚན་ཉིད་ཀྱི་ངོ་བོ་ཞིག་ཡོད་པར་ཡོངས་སུ་རྟོགས་ན། དངོས་པོ་རྣམས་ནི་ཕན་ཚུན་ཐ་དད་པའི་རང་གི་ངོ་བོ་ཡིན་པས། དེ་ངེས་པར་དེས་བྱ་བྲག་ཏུ་ཡོངས་སུ་བཅད་དགོས་པར་འགྱུར་ཏེ།
ངོ་བོ་གཞན་ཤེས་པས་དངོས་པོའི་ངོ་བོ་གཞན་ཡོངས་སུ་བཅད་པར་མི་ནུས་སོ། ། སྔོན་པོའི་ངོ་བོ་ཤེས་པས། སེར་པོ་ཡོངས་སུ་གཅོད་མི་ནུས་པ་དེ་བཞིན་དུ། འདི་ལ་ཡང་ཆོས་ཤེས་པའི་འོག་ཏུ་ནི། འདི་ལ་བྱེ་བྲག་དབྱེར་ཡོད་ན། དངོས་པོ་ཤིན་ཏུ་ཕྲ་བ་ལའང་། གང་གིས་སྐྱེ་བར་རྣམ་བརྟགས་པ། རྣམ་པར་མི་མཁས་པ་ཡིས་ནི། ། རྟེན་ལས་འབྱུང་བའི་དོན་མ་མཐོང་། ། དེ་ལ་ཆོས་ཞེས་བྱ་བའི་སྒྲ་ནི་མྱ་ངན་ལས་འདས་པ་ལ་བྱའོ། །
དེ་ཡང་རྟེན་ཅིང་འབྲེལ་པར་འབྱུང་བའི་ངོ་བོ་ཉིད་ལས་གཞན་མ་ཡིན་ཏེ། མདོ་ལས་ཀྱང་། སུས་རྟེན་ཅིང་འབྲེལ་པར་འབྱུང་བ་མཐོང་བ་དེས་ཆོས་མཐོང་ངོ་ཞེས་ཇི་སྐད་འབྱུང་བ་ཡིན་ནོ། ། རྟེན་ཅིང་འབྲེལ་པར་འབྱུང་བ་དེ་དང་། མྱ་ངན་ལས་འདས་པ་ཐ་མི་དད་པའི་རང་བཞིན་དུ་གྱུར་པར་ཡོངས་སུ་གཅོད་པའི་ཤེས་པ་གང་ཡིན་པ་དེ་ནི་ཆོས་ཤེས་པའོ། ། ཆོས་ཤེས་པས་རྟེན་ཅིང་འབྲེལ་པར་འབྱུང་བའི་དོན་ཁོང་དུ་ཆུད་པར་བྱ་སྟེ། དེ་ཡང་བསྟན་བཅོས་ལས། གང་དང་གང་དག་རྟེན་འབྱུང་བ། ། དེ་དག་ངོ་བོ་ཉིད་ཀྱིས་ཞི། ། དེ་ལྟ་བས་ན་སྐྱེ་བ་དང་། །
སྐྱེས་པ་ཉིད་ནི་ཞི་བའོ། ། ཞེས་འབྱུང་བ་ཡིན་ནོ། ། འདི་ལ་སྐྱེས་པར་གྱུར་པ་དང་། ། སྐྱེ་བ་ངོ་བོ་ཉིད་ཀྱིས་སྐྱེ་བ་མེད་པ་གང་ཡིན་པ་དེ། རྟེན་ཅིང་འབྲེལ་པར་འབྱུང་བའི་དོན་དུ་གསུངས་སོ། ། སྡུག་བསྔལ་ཡང་རྟེན་ཅིང་འབྲེལ་པར་འབྱུང་བ་ཡིན་པས། རང་བཞིན་གྱིས་མ་སྐྱེས་པའོ། ། གང་ངོ་བོ་ཉིད་ཀྱིས་སྐྱེ་བ་མེད་པ་དེ་ཉིད་མྱ་ངན་ལས་འདས་པ་སྟེ། གཉིས་ཀ་ཡང་མ་སྐྱེས་པའི་ཕྱིར་རོ། ། ཞེས་སོགས་དང་།
བྱིས་པའི་སྐྱེ་བོ་རྣམས་ཀྱི་སྤྱོད་ཡུལ་དུ་མ་གྱུར་པའི་མཐའི་རང་བཞིན་ནི་གཉིས་ཀ་ཡང་མ་སྐྱེས་པའི་ཕྱིར། ངོ་བོ་ཉིད་ཀྱིས་སྐྱེ་བ་མེད་པས། འཁོར་དང་བཅས་མྱ་ངན་ལས་འདས་པ་གཉིས་གཅིག་གོ ། དེ་བས་ན་མྱ་ངན་ལས་འདས་པ་དང་ཁྱད་པར་མེད་པའི་ཕྱིར།

རྟེན་ཅིང་འབྲེལ་པས་འབྱུང་བལ་ཡང་ཆོས་ཞེས་བྱ་སྟེ། དེ་མཐོང་བས་མྱ་ངན་ལས་འདས་པ་ཡང་མཐོང་བས་ན། སུས་རྟེན་ཅིང་འབྲེལ་པར་འབྱུང་བ་མཐོང་བ་དེས་ཆོས་མཐོང་ངོ་། ། ཆོས་ཀ་ངོ་བོ་ཉིད་དང་སངས་རྒྱས་བཅོམ་ལྡན་འདས་ཐ་མི་དད་པས་ན། དེ་མཐོང་བས་སངས་རྒྱས་མཐོང་བ་ཡིན་ནོ། ། དེ་ལྟར་ན་རྟེན་ཅིང་འབྲེལ་པར་འབྱུང་བའི་སྐྱེ་བ་མེད་པ་དང་འགག་པ་མེད་པ་ལ་དམིགས་པའི་ཆོས་ཤེས་པས་བདེན་པ་གསུམ་པོ་རྟེན་ཅིང་འབྲེལ་པར་འབྱུང་བའི་ངོ་བོ་ཉིད་ཀྱིས་མ་སྐྱེས་ལ། མྱ་ངན་ལས་འདས་པ་ཡང་དེའི་ངོ་བོ་ཉིད་ཡིན་པར་མཐོང་བས་མངོན་པར་རྟོགས་པ་གཅིག་ཏུ་ཟད་དོ། ། ཞེས་སོགས་བཤད་དོ། ། འདི་དག་ནི་སྙིང་པོ་ཧྲིལ་དྲི་ན་འདི་ལྟར་མཐོང་སྟེ། དཔྱོད་ལྡན་དག་རྣ་བ་བླགས་ཏེ་གསན་ཅིག ཁྱེད་དངོས་སྨྲ་བ་རྣམས་ཀྱིས་ནི།
རྟེན་འབྲེལ་གྱི་གནད་མ་ཤེས་པ་ཡིན་ཏེ། རྟེན་འབྲེལ་ཡིན་ཚད་བདེན་གྲུབ་ཏུ་ཁས་བླངས་པས། བདེན་བཞི་ལ་གནས་ལུགས་གསར་མཐོང་རིམ་ཅན་དུ་བཅོས་པས་རྟེན་འབྲེལ་གྱི་གནད་ཕྱིན་ཅི་ལོག་ཏུ་བཟུང་བ་འདིའི་སྐྱོན་ཡིན་པའི་ཕྱིར་ཏེ། རྟེན་འབྲེལ་གྱི་གནད་ཤེས་ན་བདེན་བཞི་ལ་གནས་ལུགས་གཅིག་ལས་མེད་པས། བདེན་པ་གཅིག་གི་གནས་ལུགས་གསར་དུ་མཐོང་ན། བདེན་པ་བཞི་ཅར་གྱི་གནས་ལུགས་གསར་མཐོང་ཅིག་ཅར་དུ་འབྱུང་དགོས་པ་ལས། ཁྱེད་ས་བདེན་བཞི་རང་བཞིན་གྱིས་གྲུབ་པར་ཁས་བླངས་པས། དེ་བཞི་ལ་གནས་ལུགས་ཐ་དད་པ་བཞི་ཡོད་པའི་གནད་ཀྱིས་སྡུག་བདེན་གྱི་གནས་ལུགས་གསར་མཐོང་གི་ཚེ། བདེན་པ་གཞན་གྱི་གནས་ལུགས་སླར་ཡང་གསར་མཐོང་རེ་དགོས་པའི་ཕྱིར་ཏེ། དཔེར་ན་སྔོ་སེར་རང་བཞིན་ཐ་དད་པས།
སྔོ་འཛིན་དབང་ཤེས་ཀྱིས་སེར་པོ་མི་མཐོང་བ་དང་ཆོས་མཚུངས་པའི་ཕྱིར། ཞེས་པ་ཡིན་ལ། དབུ་མ་པར་རློམ་པ་གཞན་དག་གིས་རྟེན་འབྲེལ་ཐམས་ཅད་བདེན་པར་མ་གྲུབ་ཅེས་པ་ཞིག་ཁས་ལེན་ཀྱང་རྟེན་འབྲེལ་གྱི་གནད་མ་རྟོགས་པས། བདེན་པ་མངོན་རྟོགས་གཉིས་ནས་བཅོ་ལྔའམ་བཅུ་དྲུག་བང་རིམ་ཅན་ཁས་ལེན་དགོས་བྱུང་བ་ཡིན་ནོ། ། འོ་ན་རྟེན་འབྲེལ་གྱི་གནད་ཤེས་པས་ཇི་ལྟར་བྱ་སྙམ་ན། འདི་ལྟར་བྱ་སྟེ། རྟེན་འབྲེལ་གྱི་གནད་ནི། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། ཞེས་པ་པ་ལྟར། རྒྱུ་ལ་བརྟེན་ནས་སྐྱེས་པ་ཉིད་ཀྱིས་མ་སྐྱེས་པའམ།
རང་བཞིན་གྱིས་མ་གྲུབ་པར་སོང་སྟེ། ཁོ་ཐོག་མ་མེད་པ་ནས་སྐྱེས་པ་ཡིན་ན། རྒྱུ་གཞན་ལ་ལྟོས་མི་དགོས་པའི་ཕྱིར་རོ། ། དུས་ན་བདེན་པ་དང་པོ་གསུམ་རྟེན་འབྲེལ་ཡིན་པས་མ་སྐྱེས་པ་ཡིན་ལ། དེ་གསུམ་མ་སྐྱེས་པ་དེ། དེ་གསུམ་གྱི་གནས་ལུགས་སང་རང་བཞིན་ཡིན་པས་དེ་གསུམ་དང་ཐ་མི་དད་པ་ཡང་ཡིན་ལ་དེ་ཉིད་ལ་འགོག་པའི་བདེན་པ་ཡང་ཟེར་བ་ཡིན་པས་སྡུག་བདེན་གྱི་རང་བཞིན་གསར་མཐོང་གི་ཚེ། བདེན་པ་བཞི་ཅར་གྱི་གནས་ལུགས་ཅིག་ཅར་གསར་དུ་མཐོང་བ་ཡིན་ཏེ། བདེན་བཞི་ལ་གནས་ལུགས་གཅིག་ལས་མེད་པའི་ཕྱིར་རོ། ། དེས་ན་ལུགས་འདི་ལ། ཆོས་ཐམས་ཅད་ཀྱི་ཆོས་ཉིད་དམ་གནས་ལུགས་གསར་མཐོང་གི་བདེན་པ་མངོན་རྟོགས་སྐད་ཅིག་མ་གཅིག་ཁོ་ན་སྟེ།
སྡུག་བསྔལ་བདེན་པ་ལྟ་བུའི་ཆོས་གཅིག རྟེན་འབྲེལ་གྱི་གནད་ཤེས་པའི་སྒོ་ནས་རང་བཞིན་སྐྱེ་འགག་མེད་པར་མངོན་སུམ་དུ་མཐོང་བའི་དུས་ཀྱི་རྟེན་འབྲེལ་སྐྱེ་མེད་དེ། རྟེན་འབྲེལ་སྡུག་བདེན་དེའི་རང་བཞིན་ནམ་ཆོས་ཉིད་ཡིན་པས་སྡུག་བདེན་དེ་ངད་ཐ་མི་དད་པའམ་དབྱེར་མེད་ཡིན་ལ། དེ་ལྟ་བུ་མངོན་དུ་མཐོང་བའི་ཡེ་ཤེས་དེ་ནི། སུས་རྟེན་ཅིང་འབྲེལ་པར་འབྱུང་བ་མཐོང་བ་དེས་ཆོས་མཐོང་ངོ་། ། ཞེས་པ་ལྟར། མཐོང་ལམ་སྡུག་བསྔལ་ཆོས་ཤེས་ཞེས་བྱ་ཞིང་། དེ་ལྟ་བུའི་སྡུག་བསྔལ་བདེན་པའི་གནས་ལུགས་རང་བཞིན་སྐྱེ་མེད་དེ་དང་། སངས་རྒྱས་བཅོམ་ལྡན་འདས་ཀྱི་རང་བཞིན་སྐྱེ་མེད་དེ་ཡང་ཐ་མི་དད་པ་ཡིན་པས། འགྲེལ་པར་ཆོས་ཀྱི་ངོ་བོ་ཉིད་དང་སངས་གྲྱས་བཅོམ་ལྡན་ཐ་མི་དད་པས་ན།
དེ་མཐོང་བས་སངས་རྒྱས་མཐོང་བ་ཡིན་ནོ་ཞེས་པ་དང་། དེ་བཞིན་གཤེགས་པའི་རང་བཞིན་གང་། དེ་ནི་འགྲོ་བའི་རང་བཞིན་ཡིན། ། ཞེས་པ་ལྟར། དེ་ལྟ་བུའི་ཆོས་ཤེས་དེས་སངས་རྒྱས་ཀྱི་རང་བཞིན་ཆོས་སྐུ་ཞེས་པ་མེད་ཡང་མངོན་སུམ་དུ་མཐོང་བ་ཡིན་ལ། གནད་དེས་ན་འགྲེལ་པར། དེ་ལྟར་ན་རྟེན་ཅིང་འབྲེལ་པར་འབྱུང་བའི་སྐྱེ་བ་མེད་པ་དང་འགག་པ་མེད་པ་ལ་དམིགས་པའི་ཆོས་ཤེས་པས ། བདེན་པ་གསུམ་པོ་རྟེན་ཅིང་འབྲེལ་པར་འབྱུང་བའི་ངོ་བོ་ཉིད་ཀྱིས་མ་སྐྱེས་ལ། མྱ་ངན་ལས་འདས་པ་ཡང་དེའི་ངོ་བོ་ཉིད་ཡིན་པར་མཐོང་བས་མངོན་པར་རྟོགས་པ་གཅིག་ཏུ་ཟད་དོ། ། ཞེས་པ་ལྟར།
དེ་ལྟ་བུའི་སྡུག་བསྔལ་ཆོས་ཤེས་དེས། བདེན་པ་གསུམ་རྟེན་འབྲེལ་གྱི་གནད་ཀྱིས་རང་བཞིན་སྐྱེ་མེད་དང་། དེ་གསུམ་སྐྱེ་མེད་ཀྱི་འགོག་བདེན་མྱང་འདས་དེ་ཡང་། དེ་གསུམ་དང་ཐ་མི་དད་པའི་གནས་ལུགས་ཡིན་པས། བདེན་པ་བཞི་སོགས་ཆོས་ཐམས་ཅད་ཀྱི་གནས་ལུགས་མངོན་སུམ་དུ་གཅིག་ཅར་དུ་མཐོང་བ་ཡིན་པས། ཕྱིན་ཆད་ཆོས་གང་གི་ཡང་ལུགས་གསར་དུ་མཐོང་དགོས་པ་གཅིག་ཀྱང་མེད་པའི་ཕྱི་རྟེན་འབྲེལ་གྱི་གནད་ཤེས་ན་འདི་མི་གོ་བའི་དོན་མེད་དོ། ། དེ་ལ་ཡང་ཁ་ཅིག་བདེན་པ་མངོན་རྟོགས་སྐད་ཅིག་མ་གཉིས་དང་བཞི་སོགས་བཤད་པ་དང་འགལ་ལོ་སྙམ་པའི་དོགས་པ་སྤོང་བ་ནི། འགྲེལ་པར། དེ་ལྟར་ན་ཆོས་ཤེས་པས། སྐད་ཅིག་གཅིག་ལ་རྟེན་ཅིང་འབྲེལ་པར་འབྱུང་བ་མཐོང་བས་སྔོན་མ་མཐོང་བའི་ལྟ་བར་བྱ་བ་གཞན་མི་སྲེད་དོ། །
གལ་ཏེ་དེ་ལྟར་ན་མཐོང་བའི་ལམ་སྐད་ཅིག་མ་བཅོམ་ལྔར་ཇི་ལྟར་གཞག སྡེ་པ་ཁ་ཅིག་ནི་མཐོང་བའི་ལམ་སྐད་ཅིག་མ་བཅོམ་ལྔར་མི་འདོད་ཀྱི། མངོན་པར་རྟོགས་པ་གཅིག་ཏུ་ཟད་པར་འདོད་དོ། ། དེ་དག་གི་འདོད་པ་དང་བཤད་པ་འདི་མི་འགལ་ལོ། ། གང་ཟག་སྐད་ཅིག་མ་བཅོ་ལྔར་འདོད་པ་དེ་དག་གི་ལྟར་ན་ཡང་། དེ་ལྟ་བུས་འདུལ་བའི་སྐྱེ་བོ་ལ་དེ་བསྟན་བཅས་ཕན་གདགས་པའི་ཕྱིར་ཤེས་པ་ངོ་བོ་གཅིག་ལ་ཆར་ཕྱེ་སྟེ་ཆ་བཅོ་ལྔར་རྣམ་པར་བཞག་གོ ། གལ་ཏེ་དེ་ལྟར་ན་ལམ་སྒོམ་པ་རྨ་པ་བཅུ་དྲུག་དེ་ཅི་ལྟ་བུ། ཐར་པ་འདོད་པ་རྣམས་ལ་རྣམ་པ་གཞན་དག་གིས་དེ་ཁོ་ན་ལ་འཇུག་པ་གོམས་པར་བྱ་བའི་ཕྱིར། འདི་ཡང་ཡོངས་སུ་བརྟགས་ནས་རྣམ་པར་གཞག་པ་ཉིད་དེ། དེ་ཁོ་ན་ནི་ངོ་བོ་གཅིག་པུར་ཟད་དོ། །
ཞེས་བཤད་དོ། ། དེའི་དོན་ནི། བདེན་པ་མངོན་རྟོགས་སྐད་ཅིག་གམ་གཅིག་ཁོ་ནར་འདོད་པ་དེ་མི་འཐད་པར་ཐལ། མདོ་དང་མངོན་པ་སོགས་ལས་སྐད་ཅིག་མ་བཅོ་ལྔ་དང་བཅུ་དྲུག་སོགས་སུ་བཤད་པའི་ཕྱིར་ཟེར་ན། ཉན་ཐོས་སྡེ་པ་འགའ་ཞིག་བདེན་པ་མངོན་རྟོགས་སྐད་ཅིག་གཅིག་ཁོ་ནར་འདོད་པ་ཡང་ཡོད་ལ། བདེན་པ་མངོན་རྟོགས་སྐད་ཅིག་མ་བཅོ་ལྔ་སོགས་སུ་འདོད་པ་དང་བཤད་ཡང་ཡོད་མོད། དེ་ག་དང་ཁོ་བོའི་ལུགས་འདི་མི་འགལ་ཏེ། གདུལ་བྱའི་སྐྱེ་བོ་ཐ་དད་ལ་དགོངས་ནས་བདེན་པ་ཤེས་པའི་ཆ་གཅིག་ལ་ཆ་བཅོ་ལྔ་སོགས་སུ་ཕྱེ་ནས། ཆོས་བཟོད་ཆོས་ཤེས་སོགས་ཀྱི་མིང་བཏགས་པ་ཙམ་ལ་དགོངས་ཀྱི། བདེན་པ་གསར་མཐོང་གཅིག་རྗེ་ལ་གཅིག་སྐྱེ་བ་སོགས་དུམ་ཡོད་པ་ལ་དགོངས་པ་མ་ཡིན་པའི་ཕྱིར་དེ་ལྟ་མ་ཡིན་པར་སྡུག་བསྔལ་བདེན་པའི་ཆོས་ཉིད་གསར་དུ་ཤེས་པའི་རྗེས་སུ།
ཀུན་འབྱུང་བདེན་པའི་ཆོས་ཉིད་གསར་དུ་ཤེས་པའི་ཆོས་ཤེས་སོགས་རིམ་ཅན་སྐྱེ་བར་འདོད་ན། རྟེན་འབྲེལ་གྱི་གནད་མ་རྟོགས་པ་དངོས་སྨྲ་བ་དང་འདྲའོ་ཞེས་སྟོན་པ་ནི། ཆོས་ཤེས་པ་ཡི་འོག་ཏུ་ནི། ། འདི་ལ་བྱེ་བྲག་དབྱེར་ཡོད་ན། ཤིན་ཏུ་ཕྲ་བའི་དངོས་ལ་ཡང་། ། གང་གིས་སྐྱེ་བར་རྣམ་བརྟགས་པ། ། རྣམ་པར་མི་མཁས་དེ་ཡིས་ནི། ། རྐྱེན་ལས་བྱུང་བའི་དོན་མ་མཐོང་། ། ཞེས་དང་། ཟླ་བས།
འགྲེལ་པར། ཅི་སྟེ་ཁྱད་པར་དུ་དབྱེ་བའི་རྣམ་པ་དངོས་པོ་གཞན་ཤེས་པ་གཞན་གྱིས་གཟུང་བ་ཞིག་ཡོད་ན་ནི། དེའི་ཚེ་རྣམ་པ་ཡོངས་སུ་མ་བཅད་པ་ཡོངས་སུ་བཅད་དགོས་པར་འགྱུར་ཏེ། ཆོས་ཤེས་པ་དེའི་འོག་ཏུ་བྱེ་བྲག་ཏུ་ཡོངས་སུ་བཅད་པ་བྱ་བ། བྱེ་བྲག་དབྱེ་བ་ཡོད་ན་ནི། ། དེའི་དམིགས་པ་གཞན་དུ་བརྟགས་ན། དེས་དེའི་ངོ་བོ་བྱེ་བྲག་ཏུ་ཡོངས་སུ་གཅད་དགོས་པས། མི་མཁས་པ་སུས་དངོས་པོ་ཤིན་ཏུ་ཕྲ་བ་ལ། རང་གི་ངོ་བོར་སྐྱེ་བར་རྣམ་པར་བརྟགས་པས་ཀྱང་། རྟེན་ཅིང་འབྲེལ་པར་འབྱུང་བའི་དོན།
ངོ་བོ་ཉིད་ཀྱི་སྐྱེ་བ་མེད་ཅིང་རོ་གཅིག་པའི་དོན་མི་ཤེས་པ་ཡིན་ན། རགས་པ་ས་ལ་སོགས་པ་ལྟ་ཅི་སྨོས། ཇི་ལྟར་རྟེན་ཅིང་འབྲེལ་པར་འབྱུང་བའི་དོན་དེ་མཚན་ཉིད་གཅིག་ཏུ་མཐོང་སྟེ། རིམ་གྱིས་གོམས་པར་བྱས་ནས་མ་རིག་པ་མ་ལུས་པར་འགགས་ཏེ། རྟེན་ཅིང་འབྲེལ་པར་འབྱུང་བའི་ངོ་བོ་ཉིད་ལ་དམིགས་པའི་ཤེས་པ་ལ་གནས་པ་ནི། མཐོང་བའི་ཆོས་ལ་མྱ་ངན་ལས་འདས་པ་དང་བྱ་བ་བྱས་པ་ཞེས་བྱ་བར་རྣམ་པར་བཞག་སྟེ་གཞན་དུ་ནི་མ་ཡིན་ནོ། ། ཞེས་དེའི་དོན་སྙིང་པོ་དྲིལ་ན་འདི་ལྟར་མཐོང་སྟེ། ཁྱེད་བདེན་པའི་ཆོས་ཉིད་གསར་མཐོང་གི་མཐོང་ལམ་སྐད་ཅིག་མ་བཅོམ་ལྔ་སོགས་རིམ་ཅན་དུ་སྐྱེ་བར་འདོད་པ་འདི་མི་འཐད་དེ། སྡུག་བསྔལ་བདེན་པ་རང་བཞིན་སྐྱེ་མེད་དུ་མཐོང་བའི་རྗེས་སུ། ཀུན་འབྱུང་བདེན་པ་རང་བཞིན་སྐྱེ་མེད་དུ་མཐོང་བའི་མཐོང་ལམ་སྐྱེ་བར་འདོད་པ་ནི།
རྟེན་འབྲེལ་གྱི་གནད་ལ་རྣམ་པར་མི་མཁས་པ་ཡིན་པའི་ཕྱིར་ཏེ། རྟེན་འབྲེལ་གྱི་ཆོས་གཅིག་རང་བཞིན་སྐྱེ་མེད་དུ་མཐོང་ན་ཆོས་ཐམས་ཅད་རང་བཞིན་སྐྱེ་མེད་དུ་མཐོང་དགོས་པ་རྟེན་འབྲེལ་གྱི་གནད་ཡིན་པ་ལས། ཁྱེད་ཀྱིས་ནི་སྡུག་བསྔལ་བདེན་པ་སྐྱེ་མེད་དུ་མཐོང་བའི་རྗེས་སུ་ཀུན་འབྱུང་བདེན་པ་བྱེ་བྲག་ཏུ་སྐྱེ་མེད་དུ་མཐོང་བའི་མཐོང་ལམ་སྐྱེ་དགོས་པ་སོགས། གནས་ལུགས་མཐོང་ཚུལ་གྱི་བྱེ་བྲག་དབྱེ་བའམ་རིམ་པ་མང་དུ་ཕྱེ་འདུག་པའི་ཕྱིར་དང་། དེ་ལྟ་མ་ཡིན་པར། རྟེན་འབྲེལ་གྱི་ཆོས་ཐམས་ཅད་མཚན་ཉིད་དེ་རང་བཞིན་སྐྱེ་མེད་དུ་གཅིག་པའི་གནས་ལུགས་ལ་ཚོགས་སྦྱོར་དུ་རིམ་གྱིས་གོམས་པར་བྱས་ནས། མ་རིག་པ་སོགས་ཉོན་མོངས་མངོན་གྱུར་མ་ལུས་པར་འགགས་པ་སྟེ་རྒྱུན་ཆད་དེ། རྟེན་འབྲེལ་སྐྱེ་མེད་འགག་མེད་ཀྱི་ངོ་བོ་ལ་དམིགས་པའི་ཡེ་ཤེས་ལ་གནས་པ་ནི་མཐོང་བའི་ཆོས་ལ་མྱ་ངན་ལས་འདས་པ་ཞེས་བྱ་བར་ལུགས་འདི་ལ་རྣམ་པར་འཇོག་པའི་ཕྱིར་རོ། ། དེ་བས་ན་ལུགས་འདིའི་གནད་ཕྱིན་ཅི་མ་ལོག་པར་གཟིགས་པ། ཁོ་བོ་ཅག་གི་འདྲེན་པ་པ་ལ་འབུམ་ཕྲག་གསུམ་པས་སྤང་གཉེན་སྐྱེ་འགག་གི
ཀླུ་སྒྲུབ་ལགས་ཀྱི་སྤང་བྱ་སྤོང་ཚུལ་འཆད་པ་ན་འདི་ལྟར་གསུང་སྟེ། ཐེག་པ་གསུམ་གྱི་སྦྱོར་ལམ་ཆོས་མཆོག་ཐ་མ་ནི། སྤང་བྱ་མཐོང་སྤང་དེའི་སྦྱོར་བ་གཉེན་པོ། བདེན་བཞིའི་རང་བཞིན་གཅིག་ཅར་གསར་དུ་མངོན་སུམ་མཐོང་བའི་ཡེ་ཤེས་ལ། འདིར་ཆོས་ཤེས་ཞེས་བྱ་བའམ། གཞན་དག་སྡུག་བསྔལ་ཆོས་བཟོད་དུ་མིང་འདོགས་པ་དེ་ནི། སྤང་བྱ་མཐོང་སྤང་མངོན་གྱུར་བ་སྤངས་ཟིན་ཀྱང་། ས་བོན་སྤོང་བའི་བྱ་བ་བྱེད་པས། འཇུག་པ་གཉེན་པོའི་བར་ཆད་མེད་ལམ། དེས་ས་བོན་སྤོང་བའི་བྱ་བ་རྫོགས་པའི་སྐད་ཅིག་མ་གཉིས་པ་དེ་ནི།
རྟེན་གཉེན་པོའམ་རྣམ་གྲོལ་ལམ། སྐད་ཅིག་གསུམ་པ་ཕན་ཆད་ནི། ཐག་རིངས་གཉེན་པོའམ། ཁྱད་པར་ལམ་ཞེས་བྱ་བ་ཡིན་ལ། དེ་རྣམས་ཀྱི་ནང་ནས་བདེན་བཞིའི་གནས་ལུགས་སར་མཐོང་གི་ཆོས་ཤེས་ཞེས་གྲགས་པ་དེ་ནི་མཐོང་ལམ་དངོས་ཡིན་ཞིང་། སྐད་ཅིག་གཉིས་པ་ཕན་ཆད་ལ་རྟེན་འབྲེལ་གྱི་གནས་ལུགས་གསར་མཐོང་མེད་པས་སྒོམ་ལམ་ཡིན་གྱི། མཐོང་ལམ་དུ་མི་འཇོག་གོ ། སྐད་ཅིག་མ་བཅོ་ལྔའམ་བཅུ་དྲུག་སོགས་ནི། གདུལ་བྱ་ཁ་དྲང་བའི་ཕྱིར། བདེན་པ་གསར་མཐོང་གི་ཡེ་ཤེས་ཀྱི་ཆ་གཅིག་ཉིད་ལ།
སྡུག་བསྔལ་བཟོད། ཆོས་ཤེས་སོགས་ཀྱི་མིང་རྟགས་པའམ། ཡང་ན་འབུམ་ཕྲག་གསུམ་པས་རྗེས་ཀྱི་ངེས་ཤེས་བཅུ་དྲུག་ལ་དེ་དག་གི་མིང་བཏགས་ནས། ཞུགས་འབྲས་སོགས་ཀྱི་ཐ་སྙད་རྣམ་པར་འཇོག་གསུངས་པ་གང་བདེ་བརྟགས་ནས་ཁས་བླང་བར་བྱའོ། ། དེ་ལྟར་འཕགས་པ་ཀླུ་སྒྲུབ་ཐུན་མོང་མིན་པའི་གནད་དེ། དཔལ་འབུམ་ཕྲག་གསུམ་པའི་ཡང་དགོངས་པའི་དབྱིངས་སུ་བཞུགས་པ་རིག་ནས་ཁོ་བོས་ཀྱང་རྩལ་ཐོན་དུ་བསྐྱངས་པ་ལ། རྗེས་འབྲང་ཆུ་བུར་གྱི་མིག་ཅན་རྣམས། ཉན་རང་གིས་ཆོས་ཀྱི་བདག་མེད་རྟོགས་པ་དང་། ཁྱད་པར་ཆོས་ཐམས་ཅད་བདེན་སྟོང་དུ་རྟོགས་ཟེར་བ་འདི་འདར་འབུམ་ཕྲག་གསུམ་པའི་དགོངས་པ་མ་ཡིན་ཞེས་ཆོ་ངེ་འདེབས་པ་ནི། དཔལ་འབུམ་ཕྲག་གསུམ་པའི་གཞུང་ལུགས་ཀྱི་རྒྱ་མཚོའི་དབྱིངས་མ་མཐོང་བར།
མཐའི་དབུ་བ་གདོས་པའི་གོང་བུ་ཙམ་ཞིག་མཐོང་བས་ཐིམ་པ་ཙམ་སྟེ། ཁོ་བོ་ཅག་གི་འདྲེན་པ་དེའི་དགོངས་པ་ལ། རོང་སྟོན་ཆེན་པོ་སོགས་བླ་མ་འགའ་ཞིག་གི་དགོངས་འཁྲིད་དང་། གདུལ་བྱ་བློ་ཆུང་འགའ་ཞིག་ཁ་དྲང་བའི་ཐུན་མོང་བའི་གྲུབ་མཐའ་དང་། གདུལ་བྱ་མཆོག་ལ་ཟུར་གྱིས་བསྟན་པའི་ཀླུ་སྒྲུབ་ཐུན་མོང་མ་ཡིན་པའི་གྲུབ་མཐའ་བརྡ་ཙམ་གྱིས་བསྟན་པ་གཉིས་ཡོད་པའི་ཕྱིར་རོ། ། ཁོ་བོས་ནི་སྤང་གཉེན་གྱི་སྐབས་སུ་ཀླུ་སྒྲུབ་ལུགས་ཟུར་ཙམ་བསྟན་པ་དེས་མིག་ཕྱེ་ནས། འཕགས་མཆོག་ཀླུ་དང་དཔལ་འབུམ་ཕྲག་གསུམ་པའི་དགོངས་པ་ཕྱོགས་གཅིག་ཏུ་བདེ་བླག་ཏུ་རྟོགས་པ་ཡིན་ནོ། ། ཡང་ཉན་རང་སོགས་འཕགས་པའི་གང་ཟག་ཐམས་ཅད་ཀྱིས་ལས་ཉོན་གྱི་སྐྱེ་བ་རྒྱུན་ཐག་ཆད་པ་འདི་ཡང་རྟེན་འབྲེལ་གྱི་རིགས་པ་འདིའི་ནུས་པ་ལས་ཡིན་ནོ་ཞེས་སྟོན་པ་ནི། དམན་པའི་འཕགས་པ། རྣམས་ཡང་སྲིད་འཁོར་བའི་རྒྱུ།
རྟག་ཆད་འཁྲི་ཤིང་རིགས་པའི་མདའ་བོ་ཆེས། ། བསྲེགས་ཚེ་སྲིད་པའི་རྒྱུན་ཐག་ཕྲེང་བ་བཅད། ། ཀླུ་སྒྲུབ་འཕོངས་རྐྱེན་དཔའ་བོར་བདག་ཕྱག་འཚལ། ། ཞེས་པ་སྟེ། དམན་པའི་འཕགས་པ་རྣམས་ཀྱི་རྟེན་ལ་འཕེན་བྱེད་ལ་སོགས་པ་མེད་ཟེར་བ་ཙམ་མཐུན་ཡང་། དེ་རྣམས་སྲེད་ལེན་གྱིས་གསོས་བཏབ་ནས་སྲིད་པར་སྐྱེ་ཟེར་བའི་ཡང་སྲིད་པར་འཁོར་བའི་རྒྱུ། བདེན་འཛིན་ལས་བྱུང་བའི་རྟག་ཆད་ཀྱི་ལྟ་བ་ངན་པའི་འཁྲ་ཤིང་འདི་ཡིན་ལ ། འདི་ཀླུ་སྒྲུབ་ཀྱི་རྟེན་འབྲེལ་རིགས་པའི་མདའ་མོ་ཆེ་མེ་འབར་བ་འདིས་བསྲེགས་པའི་ཚེ། ཡང་ཡང་འཁོར་བའི་སྲིད་པའི་རྒྱུན་ཐག་ཕྲེང་བ་བཅད་པ་ནི། ལྷ་ཆེན་ཁྲོས་པའི་མདའ་གཅིག་གིས། །
གྲོང་ཁྱེར་སུམ་བརྩེག་བསྲེགས་ཞེས་གྲག ། ཅེས་པ་ལྟར། སྔོན་ལྷ་དང་ཕྱུག་ཆེན་པོ་ཁྲོས་ཏེ་མདའ་མེ་འབར་བ་འཕངས་པས། ལྷ་མ་ཡིན་གྱི་གྲོང་ཁྱེར་གསུམ་བརྩེག་བསྲེག་པ་ཡང་གྲགས་ཆེ་བར་བྱེད་མོད། དེ་བས་ཀྱང་ཆེས་ལྷག་པའི་རིགས་པའི་མདའ་འཕེན་པའི་འཕོངས་སྐྱེན་པའི་དཔའ་བོ་འཁོར་འདས་གཉིས་ན་གྲགས་ཆེ་བ་ནི་དཔལ་འཕགས་པ་ཀླུ་སྒྲུབ་གཅིག་པུ་ཡིན་པས། དེ་ལ་བདག་འཚལ་ཞེས་པའོ། ། དེས་ན། འཕགས་པ་རྣམས་འཁོར་བར་ལས་ཉོན་གྱི་སྐྱེ་མི་དགོས་ཏེ ། མ་རིག་པ་བརྟེན་ནས་འདུ་བྱེད་སོགས་འཕེན་བྱེད་དང་། སྲེད་ལེན་ལ་བརྟེན་ནས་སྲིད་པ་སོགས་འབྲུབ་བྱེད་འགྲུབ་པ་ཡིན་པ་ལས།
འཕགས་པའི་རྒྱུད་ལ། མ་རིག་པ་དང་སྲེད་ལེན་སོགས་མངོན་དུ་མི་འགྱུར་བའི་ཕྱིར་ཏེ། ཉོན་མོངས་ཆགས་སྡང་སོགས་འབྱུང་བའི་རྒྱུ་ནི་རྟག་ཆད་ཀྱི་ལྟ་བ་ཡིན་ལ། དེའི་རྩ་བ་ཡང་བདེན་འཛིན་ཡིན་པ་ལས། འཕགས་པ་རྣམས་ཀྱིས། རྟེན་འབྲེལ་གྱི་གནད་ལས་ཆོས་ཐམས་ཅད་བདེན་མེད་རྟོགས་པས་བདེན་འཛིན་གང་ཡང་མངོན་དུ་མི་འགྱུར་བའི་ཕྱིར་རོ། ། དེས་ན་ཐེག་གསུམ་འཕགས་པ་ཐམས་ཅད་རྟེན་འབྲེལ་ག་གནད་ལས་ཆོས་ཐམས་ཅད་བདེན་སྟོང་དུ་རྟོགས་པ། བར་དུ་བདག་བཟློག་གི་དབུ་མའི་ལྟ་བ་ཙམ་ལ་ན་མཉམ་པ་འདི། དཔལ་འཕགས་པ་ཀླུ་སྒྲུབ་ཀྱི་དགོངས་པ་བཞིན། དཔལ་ས་སྐྱ་པའི་རྗེ་བཙུན་གོང་མའི་གཙུག་རྒྱན་ས་པཎྜི་ཏ་ཆེན་པོའི་དགོངས་པ་ལ།
དཔལ་འབུམ་ཕྲག་གསུམ་པ་དང་། ཐུགས་སྲས་ཀྱི་གཙོ་བོ་མཁས་པ་ལྷ་དབང་བློ་གྲོས་ཀྱིས་རྩལ་ཐོན་དུ་མཛད་པ་ཕུལ་དུ་ཕྱིན་པའི་དགོངས་པ་དང་། གཞན་ཡང་དབུ་མའི་གཞུང་ལུགས་རབ་འབྱམས་ལ་སྦྱར་བ་ཕུལ་དུ་བྱུང་ཞིང་། བར་དུ་བདག་བཟློག་མཐའ་བྲལ་དབུ་མའི་ལྟ་བའི་གནད་ཕྱི་ཅི་མ་ལོག་པར་ཐུགས་སུ་ཆུད་པ། རི་བོ་དགེ་ལྡན་པ་ཞེས་སོགས་ཡོངས་སུ་གྲགས་པ། མཁས་བཙུན་ཡོངས་ཀྱི་གཙུག་རྒྱན། བློ་བཟང་གྲགས་པའི་དཔལ་བརྒྱད་པ་དང་བཅས་པ་ཕལ་ཆེ་བའི་དགོངས་པ་ཡིན་མོད། དཔལ་ས་སྐྱ་པའི་བསྟན་འཛིན་ཆེན་པོ་གོ་ཤཱཀ་ལ་སོགས་པ་མཁས་པ་རྩོད་མེད་ཡོངས་སུ་གྲགས་ཆེན་པོ་འགའ་ཞིག་གིས་བཏང་སྙོམས་ལྟ་བུར་མཛད་པ་ནི། དགོངས་པ་ཅན་ཡིན་པར་ངེས་སོ། ། འོ་ན་འདི་ཀླུ་སྒྲུབ་ཀྱི་དགོངས་པ་ཡིན་པར་ཇི་ལྟར་ངེས་སྙམ་ན།
རིགས་པ་ག་ཅུ་པ་ལས། དངོས་པོར་ཁས་ལེན་ཡོད་ན་ནི། ། འདོད་ཆགས་ཞེ་སྡང་འབྱུང་བ་ཡི། ། ལྟ་བ་མི་ཟད་མ་རུངས་འབྱུང་། ། དེ་ལས་བྱུང་བའི་རྩོད་པར་འགྱུར། ། དེ་ནི་ལྟ་བ་ཀུན་གྱི་རྒྱུ། ། ཞེས་སོགས་གསུངས་པས་ཤེས་སོ། ། དེའི་དོན་ཡང་འདི་ལྟར་ཡིན་ཏེ། ལེགས་པར་གསོན་ཅིག ཡུལ་གང་དང་གང་ལ་དངོས་འཛིན་ནམ།
བདེན་འཛིན་ཡོད་ན། ཉོན་མོངས་པ་ཆགས་སྡང་སོགས་ཀྱི་རྒྱུ། རྟག་ཆད་ཀྱི་ལྟ་བ་འབྱུང་སྟེ། ཡུལ་དེ་བདེན་པར་གྲུབ་ན། གཞན་ལ་ལྟོས་མི་དགོས་པའི་ཚུགས་ཐུབ་ཏུ་སོང་བས། ཚིག་ཟིན་རྟག་པར་ཁས་མ་བླངས་ཀྱང་། རྟག་པར་སོང་། ཡུལ་དེ་རྟེན་འབྲེལ་དང་མི་རྟག་པར་ཁས་བླངས་ནས་བདེན་གྲུབ་ཏུ་བཟུང་བས་སྔོན་རང་བཞིན་གྱིས་གྲུབ་པ་དེ་ཕྱིས་རྒྱུན་ཆད་པར་སོང་བས་ཆད་ལྟར་སོང་། རྟག་ཆད་ཀྱི་ལྟེ་བ་དེ་ནི། འཇིག་ལྟ་ལ་སོགས་པའི་རྒྱུ་ཡིན་ཞིང་།
རང་ཕྱོགས་ལ་ཆགས་པ་དང་། གཞན་ལ་སྡང་བ་ལ་སོགས་པའི་ཉོན་མོངས་ཐམས་ཅད་ཀྱི་གཞི་ཡིན་པས་དེ་སྤང་དགོས་པའི་ཕྱིར། ཞེས་སྟོན་པ་ལ། རྩ་བ་དེ་དང་། འགྲེལ་པར་དངོས་པོར་ཁས་ལེན་པ་ཡོད་ན་སྔོན་གྱི་འཐམ་དང་ཕྱི་མའི་མཐའ་དང་དབུས་ཡོངས་སུ་རྟོག་པས། དེ་ལ་དམིགས་པ་ལྟ་བུར་གྱུར་པ་རྣམས་སུ་ལྟུང་བ་ཡོད་པས་ན། དངོས་པོར་འཛིན་པ་དེ་ལྟ་བར་གྱུར་པ་ཐམས་ཅད་ཀྱི་རྒྱུ་ཡིན་ནོ། ། ལྟ་བར་གྱུར་པ་ཡོད་ན རྒྱུ་དེ་ལས་བྱུང་བའི་ཉོན་མོངས་པ་སྟེ། རང་གི་ལྟ་བ་ལ་འདོད་ཆགས་འབྱུང་བ་དང་། དེས་ང་རྒྱལ་དུ་འགྱུར་བ་དང་།
གཞན་ག་ལྟ་བ་ལ་ཞེ་སྡང་འབྱང་བའི་ཕྱིར་དང་། ཐམས་ཅད་དུ་གཏི་མུག་འབྱུང་བས། ཞེས་སོགས་བྱུང་ངོ་། ། འོ་ན་དེ་སྤང་བའི་ཐབས་ཇི་ལྟ་བུ་སྙམ་ན། དེ་སྟོན་པ་ནི། དེ་མེད་ཉོན་མོངས་མི་སྐྱེས་ཏེ ། དེ་ཕྱིར་དེ་ནི་ཤེས་ཙམ་གྱིས། ། ལྟ་དང་ཉོན་མོངས་ཡོངས་སུ་འབྱར། ། གང་གིས་དེ་ཤེས་འགྱུར་སྙམ་ན། རྟེན་ནས་འབྱུང་བ་མཐོང་བས་ཏེ། །
བརྟེན་ནས་སྐྱེས་པ་མ་སྐྱེས་པར། ། དེ་ཉིད་མཁྱེན་པ་མཆོག་གིས་གསུངས། ། ཞེས་པ་སྟེ། འཁོར་བའི་རྩ་བ་བདེན་འཛིན་དེ་སྤོང་བའི་ཐབས་ཡོད་དེ། བརྟེན་ནས་སྐྱེས་པ་མ་སྐྱེས་པར་སོང་བའི་རྟེན་འབྲེལ་གནང་། རྟེན་འབྲེལ་ཐམས་ཅད་སྐྱེ་མེད་དུ་ནམ་ཞིག་རྟོགས་པའི་ཚེ་ན། དེ་ལྟ་བུའི་ལྟ་བདེ་ཚོགས་ལམ་དུ་གོམས། སྦྱོར་ལམ་དུ་གསལ་སྣང་ཐོབ། མཐོང་ལམ་དུ་མངོན་སུམ་དུ་མཐོང་། སྒོམ་ལམ་དུ་བརྟན་པ་ཐོབ་པའི་ཚེ་སྤོང་བར་འགྱུར་བའི་ཕྱིར་ཞེས་འཆད་པ་ལ།
རྩ་བ་དེ་དང་། འགྲེལ་པར། དངོས་པོའི་ངར་གི་ངོ་བོ་ཇི་ལྟ་བ་བཞིན་ཁོང་དུ་ཆུད་ན། དམིགས་པ་མེད་པས་ལྟ་བ་རྣམས་བཟློག་གོ ། དེ་ལོག་ན། ཉོན་མོངས་པ་རྣམས་སྤོང་ངོ་ཞེས་སོགས་མང་དུ་བྱུང་ངོ་། ། དེ་ལྟར་ཉོན་མོངས་སྤོང་བ་ལ། ཆོས་ཐམས་ཅད་བདེན་མེད་དུ་རྟོགས་པའི་དབུ་མའི་ལྟ་བ་རྙེད་དགོས་པ་ཀླུ་སྒྲུབ་ཀྱི་དགོངས་པ་ཡིན་པ་ནི་བཤད་ཅིང་འཆད་པར་ཡང་འགྱུར་རོ། ། ཡང་ས་པཎྜི་ཏའི་དགོངས་པ་ཡིན་ཏེ། ཐུབ་པ་དགོངས་གསལ་ལས།
ཡུམ་ལས་ཉན་ཐོས་ཀྱི་ས་ལ་བ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ལ་བསླབ་པར་བྱའོ། ། ཞེས་བྱ་བ་ལ་སོགས་པའི་རྗེས་སུ་འབྲངས་ནས། སློབ་དཔོན་འཕགས་པ་ཡབ་སྲས་ནི། རིགས་ཅན་གསུམ་ཀས་བདག་མེད་རྟོགས་པ་ལ་ཁྱད་པར་མི་བཞེད་དོ། ། ཞེས་མཐོང་ལམ་གྱི་སྐབས་སུ་བཤད་པ་དང་། སྦྱོར་ལམ་གྱི་སྐབས་སུ་ཡང་། འཕགས་པ་ཀླུ་སྒྲུབ་རྒྱས་འབྲིང་གསུམ་གྱི་དགོངས་པ། ཐེག་པ་གསུམ་ཀའི་སྦྱོར་ལམ་ལ་ཐབས་ཀྱི་ཁྱད་པར་དང་། ངེས་འབྱེད་བཞིའི་ངར་རང་བཞི་དམིགས་པ་གསལ་མི་གསལ་གྱི་ཁྱད་པར་མ་གཏོགས། བདག་མེད་རྟོགས་པ་ལ་ཁྱད་པར་མི་བཞེད་དེ།
ཉན་ཐོས་ཀྱི་ས་ལ་བ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། ། ཞེས་བྱ་བ་ལ་སོགས་པ་དང་། གང་དག་ཉན་ཐོས་བདེ་གཤེགས་འགྱུར་བར་བྱ་སྙམ་དང་། རང་སངས་རྒྱས་དང་དེ་བཞིན་ཆོས་རྒྱལ་འགྱུར་འདོད་པས། ། བཟོད་པ་འདི་ལ་མ་བརྟེན་ཐོབ་པར་མི་ནུས་ཏེ། ཞེས་གསུངས་པ་ལྟར་རོ། ། ཞེས་གསུངས་པས། ཐེག་གསུམ་འཕགས་པས། ཆོས་ཐམས་ཅད་བདེན་སྟོང་དུ་རྟོགས་པའི་ལྟ་བ་རྟོགས་ཀྱི། ལྟ་བ་མཐོ་དམན་གྱི་ཁྱད་པར་མེད་པར་བཤད་པའི་ཕྱིར་དང་།
བཟོད་པ་འདི་ལ་མ་བརྟེན་ཞེས་སོགས་ཀྱི་བཟོད་པ་དང་། ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། ། ཞེས་པའི་ཤེས་ཕྱིན་ཡང་། ཆོས་ཐམས་ཅད་བདེན་སྟོང་དུ་རྟོགས་པའི་ཤེས་རབ་དབུ་མའི་ལྟ་བ་འདི་ཁོ་ན་ཡིན་པའི་ཕྱིར་རོ། ། གཞན་རི་བོ་དགེ་ལྡན་པའི་མཁས་པ་དག་གི་དགོངས་པ་ཡིན་པ་ནི་སྒྲུབ་མི་དགོས་མོད། འོན་ཀྱང་དེ་དག་ལ་ཡང་བར་དུ་བདག་ཟློག་དང་། ཐ་མར་ལྟ་བ་ཀུན་ཟློག་གི་ལྟ་བའི་ཁྱད་པར་མ་ཕྱེད་པ་ལྟ་བུས་གཞན་ལ་སྐྱོན་གཏོང་ཧ་ཅང་ཐལ་ཆེས་པ་དང་། གཞན་དག་གིས་ཀྱང་། ཐ་མར་ལྟ་བ་ཀུན་ཟློག་ལ་རུས་སུ་བཏོན་པས། བར་དུ་བདག་ཟློག་གི་གནད་ཅུང་ཟད་མ་དགོངས་བ་ལྟ་བུས་གཞན་ལ་སྐྱོན་གཏོང་ཧ་ཅང་ཐལ་ཆེས་པ་ལྟ་བུའི་སྐྱོན་ཡོན་ཅུང་ཟད་མཐོང་ནས།
རྟོགས་བརྗོད་དཔལ་གྱི་འཁྲི་ཤིང་དུ་རྒྱས་པར་བཀོད་པ་དེ་འདིར་ཡང་ཟུར་ཙམ་སྨས་ན། དེ་ཉིད་ལས། རེ་འདའ་པ་ཞེས་རྣམ་དཔྱོད་ཨུཏྤ་ལའི། ། ཟེ་འབྲུའི་དཔལ་ལས་བློ་བཟང་ཚངས་པའི་གདོང་། ། རིག་བྱེད་དང་འགྲོགས་མཐའ་བྲལ་ལྟ་བ་ཡི། ། རྔ་དབྱངས་ཟགས་པ་དཔལ་གྱི་དགའ་ཆར་འབེབས། ། ཞེས་པ་འདི་དག་གཟུགས་ཅན་གྱི་རྒྱན་དུ་ཤེས་དགོས་པས། ཕྱི་དར་དབུ་མའི་སྲོལ་འབྱེད་མེ་མདའ་པ་གཞོན་ནུ་བློ་གྲོས་ཀྱི་རྣམ་ཨུཏྤལ་ལའི་གཟུགས་སུ་བཀོད་པ་དེའི་ཟེ་འབྲུའི་རྩལ་ལས་འཁྲུངས་པ། དེའི་སློབ་མ་བཤེས་གཉེན་བརྒྱད་ཀྱི་གཙོ་བོ་ཤར་ཙོང་ཁ་པ་བློ་བཟང་གྲགས་པ་ནི། ཨུཏྤལ་དེ་ལས་འཁྲུངས་པའི་ཚངས་པ་གདོང་བཞི་པའི་གཟུགས་སུ་བཀོད།
རྗེ་བློ་བཟང་གྲགས་པས་མཐའ་བྲལ་དབུ་མའི་ལྟ་བའི་ཆོས་ཆར་བབས་པ་དེ། ཚངས་པའི་གདོང་བཞི་ནས་རིག་བྱེད་བཞི་སྒྲོགས་པའི་གཟུགས་སུ་བཀོད་ནས། མདོར་ན། ཚངས་པ་ཆེན་པོའི་གདོང་ཞལ་བཞི་ནས་རིག་བྱེད་བཞིའི་གཏམ་སྒྲོགས་པ་དང་འདྲ་བར། རྗེ་བློ་བཟང་གྲགས་པའི་ཞལ་ནས་ཀྱང་། བར་དུ་བདག་ཟློག་རྟག་ཆད་ལྟ་བའི་མཐའ་དང་བྲལ་བའི་དབུ་མའི་ལྟ་བ་ཟབ་མོ་སྒྲོགས་པའི་རྔ་དབྱངས་ཀྱི་ཟེགས་མ། སྣོད་བཅུད་སྨིན་པའི་དཔལ་གྱི་དགའ་ཆར་ཏེ་ཆོས་ཀྱི་ཆར་ཆེན་པོ་འབེབས་སོ་ཞེས་པའོ། ། ཡང་དེའི་རྗེས་འབྲང་འགའ་ཞིག་རང་ཕྱོགས་སྒྲུབ་པ་དང་གཞན་ལ་སྐྱོན་གཏོང་ཧ་ཅང་ཐལ་ཆེས་སམ་སྙམ་པ་ནི། རིགས་ལམ་ཕྲ་མོས་དྲངས་ནས་སྟོང་ཉིད་ལ། དྲན་པའི་མེལ་ཚེ་འཕྲོད་པའི་ཤེས་རབ་དཔུང་། །
བདེན་འཛིན་རྐུན་པོའི་མཚང་རིག་ཡིད་བྱེད་དང་། ། བྲལ་བ་འདི་ནི་ཧྭ་ཤང་ལུགས་ཟིན་ཟེར། ། ཐེག་གསུམ་ལྟ་བ་ཁྱད་མེད་ཀླུ་སྒྲུབ་ཀྱི། ། ལྟ་བའི་འོད་འཕྲེང་རྒྱན་དང་རྒྱུད་བླ་མའི། ། འཆི་མེད་རྒྱན་ཞེས་ཀླུ་སྒྲུབ་ཐོགས་མེད་གཉིས། ། ཐལ་འགྱུར་སྲོལ་དུ་བ་བསྲེ་བའི་བསྟན་བཅོས་བྱུང་། ། ཞེས་པ་སྟེ ། གནད་བསྡུས་ན། རྟེན་འབྲེལ་སོགས་རིགས་པས་དྲངས་ནས། ཆོས་ཐམས་ཅད་བདེན་སྟོང་ཡིན་ནོ་སྙམ་པི་དྲན་པའི་མེལ་ཚེ་རྣོ་ངར་ལྡན་པས་བདེན་འཛིན་དྲུངས་འབྱིན་ཡང་།
དེའི་ཚེ་བདེན་མེད་སོགས་གང་ཡང་ཡིད་ལ་མི་བྱེད་པ་ནི། ཧྭ་ཞང་གི་ལྟ་བ་རྨ་མེད་པའོ་ཞེས་འཆད་དེ མཁས་གྲུབ་རྗེའི་སྐལ་བཟང་མིག་འབྱེད་ལས། ཡུལ་ཅིར་ཡང་མ་གྲུབ་པ་ལ་བློས་ཅིར་ཡང་མི་འཛིན་པར་འཇོག་ཟེར་བ་འདིར་ཁ་འཆམ་ནས་འོང་བ་འདི་དབང་རྣོན་གྱིས་བལྟས་ན་མཚར་ཆེ་བ་ཡིན། མཁས་པར་གྲགས་པ་དག་གྲུབ་མཐའི་ཁྱད་ཇི་ཙམ་ཕྱེ་ཡང་། ཁྱད་ཆེ་བ་ལྟར་མི་སྒོམ་པར། སྒོམ་དུས་ཅི་ཡང་ཡིད་ལ་མི་བྱེད་པ་སྒོམ་པ་ལ་ཁྱད་པར་མེད་པས། ཐམས་ཅད་ཀྱང་རྒྱ་ནག་ཧྭ་ཤང་གི་ལུགས་གྲྭ་མ་ཆག་པར་འོངས་པ་ཤ་སྟག་ཏུ་སྣང་ངོ་། ། དེའི་ཕྱིར་ཅི་ཡང་ཡིད་ལ་མི་བྱེད་པ་སྒོམ་དུ་གཟུང་བས། བདག་འཛིན་གྱི་འཛིན་སྟངས་ལ་ཅི་ཡང་མི་གནོད་པའི་ཉམས་ལེན་དི་ལྟ་བུ་བྱས་པས། རང་ཅག་བོད་ཀྱི་སྒོམ་ཆེན་པ་ཚེ་རིལ་པོ་བསྒོམས་ཀྱང་།
བདག་འཛིན་ཁ་བྲི་བ་ཙམ་ཡང་མི་ཡོང་བ་འདི་ཉམས་ལེན་ཕྱིན་ཅི་ལོག་ཏུ་སོང་བའི་འབྲས་རྟགས་ཡང་དག་ཏུ་ཤེས་པར་གྱིས་ཤིག་ཅེས་བྱ་བ་བྲིས་སྣང་ངོ་། ། གཞན་ཡང་། ཐེག་གསུམ་འཕགས་པ་ལྟ་བ་ལ་ཁྱད་མེད་པ་ཀླུ་སྒྲུབ་ཀྱི་དགོངས་པ་ཡིན་པར་མ་ཟད། རྒྱན་དང་རྒྱུད་བླ་མའི་དགོངས་པ་ཡིན་གསུངས་པ་སོགས་མང་དུ་སྣང་མོད། མཁས་མཆོག་དེ་དག་བར་དུ་བདག་ཟློག་དབུ་མའི་ལྟ་བ་ལ་བྱང་ཆུབ་པ་ཡིན་ནོ་ཞེས་བསྟོད་དབྱངས་ཕྱོགས་ཀུན་ཏུ་བསྒྲགས་ནས། རྒྱན་དང་རྒྱུད་བླ་མའི་ཕྱོགས་ཙམ་ཡང་མཐར་མ་ཕྱིན་པའོ་ཞེས་ལུང་རིགས་པ་དང་བཅས། དཔལ་གྱི་འཁྲི་ཤིང་རྒྱས་པར་བརྟགས་ཟིན་པས་འདིར་མཐའ་དག་པས་ཅི་ཞིག་བྱ། དེས་ན་འདིར། ཕྱོགས་སྔ་མ་བར་དུ་བདག་ཟློག་ལ་ཞེན་པ་བརྟས་པས། ཐ་མར་ལྟ་བ་ཀུན་ཟློག་གི་ལྟ་བ།
མཚན་མེད་སྤྲོས་མེད་ཀྱི་ལྟ་བ་ལ། ཧྭ་ཤང་གི་ལྟ་བའོ་ཞེས་གསུངས་པ་ནི་ཧ་ཅང་ཐལ་ཆེས་ཏེ། རྒྱལ་སྲས་ཞི་བ་ལྷས། སྟོང་ཉིད་བག་ཆགས་གོམས་པ་ལས། ། དངོས་པོའི་བག་ཆགས་སྤོང་བར་འགྱུར། ། ཞེས་པ་ནི། རྟེན་འབྲེལ་ལ་སོགས་པའི་རིགས་པས་དྲངས་ནས་ཆོས་ཐམས་ཅད་བདེན་སྟོང་དུ་ཡིད་ཆེས་ཏེ། དེ་ལྟ་བུའི་ལྟ་བ་ལ་མཉམ་པར་འཇོག་པ་ནི། བར་དུ་བདག་བཟློག་གི་ལྟ་བ་དངོས་ཡིན་པས། དེས་བདེན་འཛིན་ནམ།
དངོས་འཛིན་ཐམས་ཅད་སྤོང་བར་ནུས་སོ། ། བར་དུ་བདག་བཟློག་འདི་ལ་ཡང་། ལུང་རིགས་མན་ངག་གང་རུང་ལ་བརྟེན་ནས། ཆོས་ཐམས་ཅད་བདེན་སྟོང་ཡིན་པ་ལ་ངེས་པ་གཏིང་ཚུགས་རྙེད་པ་ཞིག་དགོས་ཀྱི། རྒྱུ་མཚན་མེད་པར་ཆོས་ཐམས་ཅད་བདེན་སྟོང་ཡིན་ནོ་སྙམ་དུ་ཨུ་ཚུགས་སུ་སྒོམ་པས་ནི་བདེན་འཛིན་ཟློག་མི་ནུས་ཏེ། བློ་དེ་ནི་ཡིད་དཔྱོད་དམ ། བག་ལ་ཉལ་གྱི་ཐེ་ཚོམ་ཙམ་ཡིན་པའི་ཕྱིར། གནས་སྐབས་འདིར། བདེན་སྟོང་ངོ་སྙམ་པའི་འཛིན་སྟངས་བྱུང་ཡང་། སྐྱོན་མ་ཡིན་ཏེ།
སྐབས་དེར་མཚན་མའི་འཛིན་སྟངས་ཐམས་ཅད་འགག་མི་དགོས་པའི་ཕྱིར་རོ། ། ཕྱོགས་ཕྱི་མས། དེ་ནི། འཛིན་པ་བྱུང་ན་ལྟབ་མིན། ། ཞེས་པ་ལྟར་ལྟ་བ་སྐྱོན་ཅན་ཡིན་པས་དབུ་མའི་ལྟ་བའང་མིན་ནོ་ཞེས་གསུངས་པའང་ཅུང་ཟད་མི་མད་དེ། གནས་སྐབས་གཉིས་པ་འདིར་བདེན་འཛིན་ནམ་དངོས་འཛིན་བྱུང་ན་སྐྱོན་ཡིན་པས་དགག་དགོས། གནས་སྐབས་གསུམ་པར། སྤྲོས་པའི་མཚན་མ་ཅུང་ཟད་བྱུང་ཡང་སྐྱོན་ཡིན་པས་དགག་དགོས་པས་ན་དེ་ལྟ་བུའི་གནས་སྐབས་ཀྱི་རྣམ་དབྱེ་མ་ཕྱེད་པའི་སྐྱོན་ཡིན་པའི་ཕྱིར་རོ། ། ཕྱོགས་སྔ་མས་ཅི་ཡང་ཡིད་ལ་མི་བྱེད་པ་ཧྭ་ཤང་གི་ལྟ་བ་ཡིན་གསུངས་པ་ནི་ཤིན་ཏུ་ཐལ་ཆེས་ཏེ། ཞི་ལྷས།
ཅི་ཡང་མེད་ཅེས་གོམས་པ་ལས། དེ་ཡང་ཕྱི་མས་ནི་སྤོང་བར་འགྱུར། ། ཞེས་པ་དེས་ཐ་མར་ལྟ་བ་ཀུན་ཟློག་བསྟན་པ་ཡིན་པས། དོན་འདི་ལྟར། ཅི་ཡང་མེད་ཅེས་གོམས་པ་སྟེ། ཅི་ཡང་ཡིད་ལ་མི་བྱེད་པ་ཐ་མའི་ལྟ་བ་འདི་གོམས་པས། སྤང་བྱ་གང་སྤོང་ན ། དེ་ཡང་ཕྱིས་ནི་སྤོང་བར་འགྱུར། ཞེས་པ། བར་དུ་བདག་ཟློག་གི་ལྟ་བ་དངོས་དེ་སྤོང་ཞེས་པ་མ་ཡིན་གྱི།
བར་དུ་བདག་ཟློག་སྐབས་ཀྱི་སྟོང་ཉིད་ལ་སྟོང་ཉིད་དོ་སྙམ་དུ་མཚན་པར་འཛིན་པ་དེ་སྤོང་ཞེས་པའི་དོན་ཡིན་པའི་ཕྱིར་རོ། ། དེ་ལྟ་མིན་ན། ཅི་ཡང་མེད་ཅེས་པའི་སྐབས་ཀྱི་ལྟ་བ་དེ་ཅི་ཡིན། དེ་ཡང་ཕྱིས་ནི་སྤོང་བར་འགྱུར། ཞེས་པའི་སྐབས་ཀྱི་ཕྱིས་སྤོང་རྒྱུ་དེ་གང་ཡིན་ཞེས་དྲིས་ན་ཕྱོགས་སྔ་ཕྱི་གཉིས་ཀྱི་རང་སྐྱོན། མེ་ལོང་ནང་གི་གཟུགས་བརྙན་བཞིན་མཐོང་བལ་ཡིད་ཆེས་པར་མཛོད་ཅིག ཐ་མར་ལྟ་བ་ཀུན་ཟློག་འདི་ཡང་། རྒྱུ་མཚན་མེད་བཞིན་དུ་ཡིད་བྱེད་ཐམས་ཅད་བཀག་ནས་ཐོམ་མེ་ཡོ་རེ་འདུག་པ་ནི། ཧྭ་ཤང་དང་འདྲེས་པར་འགྱུར་བ་ཐུགས་མད་ནའང་། མཚན་འཛིན་གྱི་སྒོ་ནས་ཅི་ཡང་ཡིད་ལ་བྱར་མི་རུང་བའི་གནད་ལ་ཡིད་ཆེས་པའི་ལུང་རིགས་མན་ངག
ཐོས་བསམ་གྱིས་གཏན་ལ་ཕབ་ནས། སྒོམ་པས་ཉམས་སུ་མྱོང་བ་ལ། ཧྭ་ཤང་གི་ལྟ་བའོ་ཞེས་གསུངས་པ་ནི་ཕྱོགས་སྔ་ཕྱི་གཉིས་ཅར་གྱི་ཐུགས་བཞེད་མ་དགོངས་ཤིང་། རང་ཉིད་ཐ་མར་ལྟ་བ་ཀུན་ཟློག་གི་ལྟ་བ་ལ་ཞལ་མཇལ་ཙམ་ཡང་མ་བྱུང་བའི་མཚོན་བྱེད་དོ། ། དེས་ན་ཟླ་བས་ས་དྲུག་པ་མན་ཆད་ཀྱི་བྱང་འཕགས་ཀྱིས། ཉན་རང་དགྲ་བཅོམ་བློ་སྟོབས་ཀྱི་ཟིལ་གྱིས་གནོན་མི་ནུས་པ་དང་། ས་བདུན་པ་ནས་གནོན་ནུས་པའི་གནད་ཀྱང་འདིས་རྟོགས་པ་ཡིན་ཏེ། ས་དྲུག་པ་མན་ཆད་དུ། ཐེག་པ་གསུམ་བར་དུ་བདག་ཟློག་གི་ལྟ་བ་ཙམ་རྟོགས་པར་མཚུངས། ས་བདུན་པའི་ཕྱེད་ཕྱི་མ་ཙམ་ཡན་ཆད་ཀྱིས་ཐ་མར་ལྟ་བ་ཀུན་བཟློག་གི་ལྟ་བ་མངོན་སུམ་དུ་རྟོགས།
ཉན་རང་རྣམས་ཀྱིས་དེ་མ་རྟོགས་པས་ལྟ་བ་ལ་ཁྱད་ཞུགས་པའི་གནད་ཁྱད་པར་ཅན་དེས་ཕྱེ་བ་ཡིན་པའི་ཕྱིར་རོ། ། འོ་ན་དེ་ལྟ་བུའི་ལྟ་བ་དེ་རྟོགས་མ་རྟོགས་ཀྱི་ཁྱད་པར་ཡང་ཇི་ལྟ་བུ་ཞེ་ན། བཤད་པར་བྱ་སྟེ། དེ་གཉིས་ཀྱི་ཁྱད་པར་ཡོད་དེ། ས་བདུན་པའི་ཕྱེད་སྔ་མ་དང་དྲུག་པ་མན་གྱི་བྱང་འཕགས་དང་། ཉན་རང་རྣམས་ཀྱིས་མཚན་འཛིན་སླར་མི་སྐྱེ་བའི་ཆོས་ཅན་དུ་བྱས་པའི་ཆོས་ཉིད་མངོན་སུམ་དུ་མ་རྟོགས། ས་བདུན་པའི་ཕྱེད་ཕྱི་མ་ནས་བརྒྱད་པ་ཡན་ཆད་ཀྱི་དེ་མངོན་སུམ་དུ་རྟོགས་པའི་ཕྱིར་ཏེ། སྔ་མ་དེ་དག་གི་རྗེས་ཐོབ་ཏུ་མཚན་འཛིན་མངོན་དུ་འགྱུར། ཕྱི་མ་དེ་དག་གི་རྒྱུད་ལ། རྗེས་ཐོབ་ཏུ་ཡང་།
མཚན་འཛིན་མངོན་དུ་འགྱུར་མི་སྲིད་པའི་ཕྱིར་རོ། ། དཔལ་ལྡན་ཟླ་གྲགས་ཞལ་འཛུམ་དཀར། ། ཀླུ་སྒྲུབ་རབ་དགྱེས་བདུད་རྩི་འབེབས། ། སྐལ་བཟང་གློ་གྲོས་བུམ་བཟང་ཁེངས། ། འདོད་དགུའི་རེ་བ་རྫོགས་པར་བསྔོ། ། ཞེས་ཀྱང་བར་སྐབས་ཀྱི་ཚིགས་བཅད་དོ། ། ཡང་ཕྱོགས་སྔ་མས། བདག་འཛིན་སྤོང་བ་ལ། དེ་དང་འཛིན་སྟངས་འགལ་བའི་བདག་མེད་དོ་སྙམ་པའི་འཛིན་སྟངས་དགོས་པ་དང་། དེ་བཞིན་དུ་བདེན་འཛིན་སྤོང་ལ་ཡང་དེ་དང་འཛིན་སྟངས་འགལ་བའི་གཉེན་པོ་དགོས་གསུངས་པའང་།
ཕྱོགས་གཅིག་ནས་མད་མོད། རྣམ་པ་ཀུན་ཏུ་མ་ངེས་ཏེ ། མཚན་འཛིན་པ་དང་། བདེན་འཛིན་སོགས་སྤྱི་བྱེ་བྲག་ཡིན་པས། མཚན་འཛིན་དང་འགལ་བའི་གཉེན་པོ་ཅི་ཡང་ཡིད་ལ་མི་བྱེད་པ་བསྒོམས་པས། མཚན་འཛིན་སྤངས་པའི་ཚེ། ནད་བརྒྱ་སྨན་གཅིག་གི་དཔེས། བདེན་འཛིན་སོགས་བྱེ་བྲག་ཐམས་ཅད་གཅིག་ཅར་དུ་འཇོམས་ནུས་པའི་ཕྱིར་དང་། དེ་ལྟ་མིན་པར། རང་རང་ལ་གཉེན་པོ་འཛིན་སྟངས་འགལ་བ་རེ་དགོས་ན།
སྟོང་ཉིད་རྟོགས་པའི་ལྟ་བ་དེས། རྟག་འཛིན་སོགས་ཀྱང་སྤོང་མི་ནུས་པར་འགྱུར་ཏེ། རྟག་འཛིན་དང་འཛིན་སྟངས་འགལ་བའི་གཉེན་པོ་མི་རྟག་གོ་སྙམ་པའི་འཛིན་སྟངས་མ་བྱུང་འདུག་པའི་ཕྱིར་རོ། ། ཡང་ཁྱེད་མཚན་འཛིན་སྤོང་དགོས་སམ་མི་དགོས། མི་དགོས་ན། མཚན་མ་མེད་པ་མ་རྟོགས་པར། ཁྱེད་ཀྱིས་ཐར་པ་མེད་པར་གསུངས། ། དེ་ཕྱིར་ཁྱེད་ཀྱིས་ཐེག་ཆེན་ལ། ། དེ་ནི་ཚང་བར་བསྟན་པ་ལགས། ། ཞེས་པ་དང་འགལ།
སྤོང་ན། ལྟ་བ་གང་གིས་སྤོང་ལེགས་པར་དཔྱད་འཚལ་ལོ། ། འཕགས་པ་མས་ཅད་ལས་ཉོན་སྐྱེ་བ་མི་ལེན་པར་བསྟན་པ་ན། ཐེག་པ་ཆེ་ཆུང་གི་སྡེ་སྣོད་དང་གྲུབ་མཐའ་གོང་འོག་གི་རྣམ་དབྱེ་མ་ཕྱེད་པའི་མཁས་རློམ་འགའ་ཞིག་གིས་འགལ་ལོ་སྙམ་པའི་ལོག་རྟོག་སྤོང་བ་ནི། སྲིད་བདུན་རིགས་སྐྱེ་ཚེ་གཅིག་ཁམས་གཞན་འགྲོ ། ཉན་ཐོས་སྐྱེ་རྒྱུད་དྲང་ངེས་མ་ཕྱེད་པའི། ། མཁས་རློམ་བརྒྱལ་ཡང་ངེས་གསང་བདུད་རྩི་ཡིས། ། འཚོ་མཛད་ཀླུ་སྒྲུབ་སྨན་པའི་རྒྱལ་པོར་བསྟོད། ། ཅེས་པ་སྟེ། མཁས་རློམ་འགའ་ཞིག་ན་རེ།
ཉན་ཐོས་འཕགས་པས་ལས་ཉོན་སྐྱེ་བ་མི་ལེན་པར་བཤད་པ་ནི་མི་འཐད་དེ། ཆོས་མངོན་པ་སོགས་ལས། རྒྱུན་ཞུགས་སྲིད་པ་ལན་བདུན་པས་ལྷ་མིར་སྐྱེ་སྲིད་བདུན་ནམ་བཅུ་བཞི་ལེན་པ་དང་། རྒྱུན་ཞུགས་རིགས་ནས་རིགས་སྐྱེས་སྐྱེ་སྲིད་གཉིས་ལེན་པ་དང་། ཕྱིར་འོང་ཚེ་གཅིག་བར་ཆད་གཅིག་པས་འདོད་པར་སྐྱེ་སྲིད་གཅིག་ལེན་པ་དང་། ཕྱིར་མི་འོང་རྣམས་ཀྱིས་འདོད་པར་ལས་ཉོན་སྐྱེ་བ་མི་ལེན་ཡང་། འདོད་པ་ལས་ཁམས་གཞན་གཟུགས་སུ་ཉེར་འགྲོས་གཟུགས་ཁམས་དང་། གཟུགས་མེད་ཉེར་འགྲོས་གཟུགས་མེད་ཁམས་སུ་ལས་ཉོན་གྱི་སྐྱེ་བ་ལེན་པ་སོགས་བཤད་པའི་ཕྱིར་སྙམ་ན། དེ་ལྟ་བུའི་བཤད་ཚོད་ཀྱིས་ཐུགས་བརྒྱལ་ཞིང་དྲན་མེད་དུ་སོང་སྲིད་ཀྱང་། དེ་འདྲ་ནི་དྲང་ངེས་མ་ཕྱེད་པས་ཐུགས་འཚངས་པ་ཡིན་པས།
སྐྱོན་མེད་དེ། ཉན་ཐོས་ཀྱི་རྒྱུད་དེ་ལྟར་བཤད་པ་ནི་དྲང་དོན་ཡིན་ལ། འདིར་བཤད་པའི་ཀླུ་སྒྲུབ་ཀྱིས་ངེས་གསང་བདུད་རྩིའི་བཅུད་སྦྱིན་པ་ཡིན་པས། འདིས་ཐུགས་དྲན་པ་གསོས་པར་མཛོད་ཅིག ། དེ་ལྟར་ན་འཕགས་པ་ཀླུ་སྒྲུབ་ནི། འཚོ་མཛད་སྨན་པའི་རྒྱལ་པོ་ཡིན་པས་དེ་ལ་བསྟོད་ཅིང་ཕྱག་འཚལ་ཞེས་པའོ། ། ཡང་ཀླུ་སྒྲུབ་ཀྱི་རིགས་པ་འདིས་རྟག་ཆད་ཀྱི་ལྟ་བ་སྤོང་བའི་གནད་ཁྱད་པར་ཅན་གཞན་ཡང་བསྟན་ཏོ། ། ཞེས་བསྟོད་པ་ནི། རྣམ་ཤེས་སྐད་ཅིག་བདེན་དང་ཡེ་ཤེས་ཆེ། རྟག་ངད་བདེན་གྲུབ་སྨྲ་རྣམས་རྟག་ཆད་ཀྱི། །
ལྟ་བ་བསྒྲགས་ཚེ་གཞན་གཞུང་འཇིག་མཛད་པ། ། ཀླུ་སྒྲུབ་ཆོས་ཀྱི་རྒྱལ་སྲིད་དར་ཕྱག་ཡིན། ། ཞེས་པ་སྟེ། རང་སྡེ་རྣམ་རིག་པ་སོགས། གཉིས་མེད་རྣམ་ཤེས་སྐད་ཅིག་མ་བདེན་པར་གྲུབ་ཅེས་པ་དང་། ཡང་རང་ཕྱོགས་ཀྱི་མཁས་པ་འགའ་ཞིག རྒྱུད་བླའི། གཙང་བདག་བདེ་དང་རྟག་ཉིད་ཀྱི། ། ཞེས་སོགས་ལ་བརྟེན་ནས། སངས་རྒྱས་ཀྱི་ཡེ་ཤེས་པ་ནི་བདེན་པར་གྲུབ་པ་མིན་ཡང་རྟག་པ་ཡིན་གསུང་བ་དང་།
ཡང་རང་ལུགས་ཆེན་པོ་འགའ་ཞིག རྣམ་ཤེས་དང་ཡེ་ཤེས་གཉིས་སུ་ཕྱེ་ནས། ཡེ་ཤེས་རྟག་བརྟན་དང་བདེན་པར་གྲུབ་ཅེས་དང་། གཞན་སྟོང་པ་གཞན་དག་ཀྱང་བདེ་གཤེགས་སྙིང་པོའི་ཡེ་ཤེས་སོགས་རྟག་བརྟན་བདེན་གྲུབ། སྟོབས་སོགས་ཡོན་ཏན་ཀུན་ཚང་ཡིན་པར་སྨྲ་བ་སོགས་ཡོད་དེ། དེ་དག་ཐམས་ཅད་ཀླུ་སྒྲུབ་ཀྱི་རིགས་པས། རྟག་ཆད་ཀྱི་མཐར་ལྷུང་བ་ཡིན་ནོ་ཞེས་བསྒྲགས་པའི་ཚེ། ཕས་རྒོལ་དངོས་སྨྲ་བ་དང་། དབུ་མ་པར་རློམ་པ་ལ་རྟེན་འབྲེལ་གྱི་གནད་མ་རྟོགས་པ་གཞན་དག་གི་གཞུང་ལུགས་ཧྲུལ་པོར་འཇིག་པར་མཛད་པས། འཕགས་པ་ཀླུ་སྒྲུབ་ནི།
ཐུབ་པའི་དབང་པོའི་ཆོས་ཀྱི་རྒྱལ་སྲིད་སྐྱོང་བར་བྱེད་པའི་རྒྱལ་པོ་ཆེན་པོ་ཡིན་པས་དད་པས་ཕྱག་འཚལ་ཞེས་པའོ། ། འོ་ན་དེ་དག་རྟག་ཆད་ཀྱི་མཐར་ལྷུང་ངོ་ཞེས་ཇི་ལྟར་སྒྲགས་སྙམ་ན། བཤད་པར་བྱ་སྟེ། རིགས་པ་དྲུག་ཅུ་པར ། གལ་ཏེ་ཡོད་པར་སྨྲ་བ་རྣམས། ། དངོས་མཆོག་ཞེན་ནས་གནས་པ་ནི། ། ལམ་དེ་ཉིད་ལ་གནས་པ་སྟེ ། དེ་ལ་ངོ་མཚར་ཅུང་ཟད་མེད། ། ཅེས་པ་སྟེ། གྲངས་ཅན་པ།
བདག་ཤེས་རིག་གི་སྐྱེས་བུ་དང་། རྡུལ་མུན་པ་སྙིང་སྟོབས་གསུམ་རྟག་པར་སྨྲ་བ་དང་། བྱེ་བྲག་པ་འབྱུང་བཞིའི་རྡུལ་ཕྲ་རབ་རྟག་པར་སྨྲ་བ་ལ་སོགས་པ་ལ་ནི། མཁས་པས་ངོ་མཚར་དུ་བྱ་མི་དགོས་ཏེ་འཇིག་རྟེན་ན་རང་རང་གི་ལུགས་དང་འགལ་བ་མི་སྲིད་པ་ཞིབ་བྱེད་ན་ངོ་མཚར་དུ་བྱེད་པ་ལས། ཕྱི་རོལ་པ་དེ་དག་དངོས་འཛིན་ནམ་བདེན་གྲུབ་ལ་ཞེན་ནས་རྟག་ཆད་ཀྱི་མཐར་ལྷུང་བ་ནི། ཁོ་རང་གི་ལུགས་དང་མི་འགལ་བ་ཡིན་པའི་ཕྱིར་ཞེས་སྟོན་པ་ནི། འགྲེལ་པར། གལ་ཏེ་དངོས་པོ་ལ་མངོན་པར་ཞེན་པ་དག་ངོ་བོ་ཉིད་བཟུང་ནས་གནས་པ་དེ་ལ་ནི། བློ་མཆོག་དང་ལྡན་པ་དག་ངོ་མཚར་དུ་འཛིན་པ་ཅུང་ཟད་ཀྱང་མེད་དེ། ཡ་མཚན་དུ་བྱ་བ་ཅུང་ཟད་ཀྱང་མེད་པ་ཡིན་ནོ། །
དེ་ཅིའི་ཕྱིར་ཞེ་ན། འདི་ལྟར་མི་སྲིད་པའི་དངོས་པོ་ལ་བརྟེན་པ་ནི། འཇིག་རྟེན་ན་ངོ་མཚར་གྱི་རྒྱུ་ཡིན་ནོ་ཞེས་སོགས་གསུངས་སོ། ། འོ་ན་དེ་ལས་གཞན་ངོ་མཚར་དུ་བྱ་བ་ཇི་ལྟ་བུ་སྙམ་ན། དེ་སྟོན་པ་ནི། སངས་རྒྱས་ལམ་ལ་བརྟེན་ནས་ནི། ། ཀུན་ལ་མི་རྟག་སྨྲ་བ་རྣམས། ། རྩོད་པས་དངོས་རྣམས་མཆོག་བཟུང་ནས། ། གནས་པ་གང་ཡིན་དེ་སྨད་དོ། ། ཞེས་པ་སྟེ །
དེ་ལས་གཞན་བཞད་གད་དུ་བྱ་བ་ངོ་མཚར་གྱི་གནས་འདི་ལྟར་ཡོད་དེ། སངས་རྒྱས་པར་རློམ་པ་བྱེ་མདོ་རྣམ་རིག་པ་སོགས་སངས་རྒྱས་ཀྱི་ལམ་མམ་གྲུབ་མཐའ་ལ་ཞུགས། རྟེན་འབྲེལ་གྱི་ཆོས་ཀུན་ལ་མི་རྟག་གོ་ཞེས་སྨྲ་བ་རྣམས། རྟེན་འབྲེལ་གྱི་ཆོས་རྣམས་བདེན་གྲུབ་ཀྱི་དངོས་པོ་མཆོག་ཏུ་བཟུང་ནས། རྟེན་འབྲེལ་བདེན་སྟོང་དུ་སྨྲ་བ་ལ་རྩོད་ཅིང་གནས་པ་ནི། རྒྱལ་བའི་གསུང་རྟེན་འབྲེལ་གྱི་གནད་ཕྱིན་ཅི་ལོག་ཏུ་སོང་བས། ཐུབ་པའི་ལུགས་ལ་སྔོན་མི་སྲིད་པའི། ངོ་མཚར་པ་སྟེ་ཁྲེལ་བའི་གནས་ཡིན་པའི་ཕྱིར་ཏེ་རྟེན་འབྲེལ་ཡིན་ན་བདེན་སྟོང་ཡིན་པས་ཁྱབ་ཅེས་སྨྲ་དགོས་རྒྱུ་ལ། བདེན་པར་གྲུབ་པས་ཁྱབ་ཅེས་ཕྱིན་ཅི་ལོག་ཏུ་སྨྲ་བ་ནི། ཇོ་མཚར་རོ་ཞེས་བསྟོད་ཚིག་ལྟ་བུ་ཡིན་ཡང་།
ཤུགས་ཀྱིས་ན་བསྟིངས་ཚིག་ཅེས་པ་བརྡ་རྙིང་སྟེ། དམད་ཚིག་གམ་ཁྲེལ་བའི་ཚིག་ཡིན་པའི་ཕྱིར་ཞེས་སྟོན་པ་འགྲེལ་པར། དེ་ལྟར་ཐམས་ཅད་ཀྱང་མི་རྟག་པར་སྨྲ་ལ། རྟེན་ཅིང་འབྲེལ་པར་འབྱུང་བའི་ལམ་ཁས་ལེན་དུ་ཟིན་ཀྱང་། དངོས་པོའི་ངོ་བོ་ཉིད་སྟོན་ཅིང་རློམ་པར་གནས་པ་ནི་རྟ་དམུ་རྒོད་བོང་བུའི་སྤྱོད་པ་ལྟར་བཅོས་པ་བཞིན་དུ། མཁས་པ་དག་ལ་རབ་ཏུ་ངོ་མཚར་དུ་འགྱུར་རོ། ། ཕྱག་བྱ་བའི་གནས་མ་ཡིན་པ་ལ་ཕྱག་འཚལ་ལོ་ཞེས་པའི་ཚིག་བཞིན་དུ། རྨད་དུ་བྱུང་བའི་སྒྲ་སྟོན་པའི་ཚིག་འདི་ཡང་བསྟིང་བ་ཡིན་ནོ། ། ཞེས་སོགས་གསུངས་སོ། ། དེ་ཡང་ཅུང་ཟད་བཤད་པ་ནི།
གང་དག་གིས་ནི་བརྟེན་པར། ། བདག་གམ་འཇིག་རྟེན་མངོན་ཞེན་པ། ། དེ་དག་ཀྱེ་མ་རྟག་མི་རྟག ། ལ་སོགས་ལྟ་བས་ཕྲོགས་པ་ཡིན། ། ཞེས་པ་སྟེ། དེའི་དོན་ཡང་། ཕྱི་རོལ་འགའ་ཞིག འཇིག་རྟེན་ཏེ་ཕུང་པོ་ལྔ་རང་གི་མཚན་ཉིད་ཀྱིས་གྲུབ་པའམ། སེམས་རང་གི་མཚན་ཉིད་ཀྱིས་གྲུབ་པ་ཞིག་བདག་ཏུ་འདོད་དོ། ། དེ་ལ་ནི།
ཀྱེ་མ་ཀྱེ་ཧུད་རྟག་ཆད་ཀྱི་ལྟ་ཆུ་བོས་མྱ་ངན་ལས་འདས་པའི་ལམ་ལས་ཕྱིན་ཅི་ལོག་ཏུ་འཕྲོག་ཅིང་མཁྱེན་པར་འགྱུར་ཏེ། ཁྱེད་ཀྱིས་བདག་ཏུ་འདོད་པའི་སེམས་དེ། རྟག་པ་ཡིན་ན་རྟག་ལྟ་དངོས་སུ་ཞུགས། མི་རྟག་པ་ཡིན་ན་སེམས་རང་བཞིན་གྱི་གྲུབ་པ་སྔོན་བྱུང་ནས་ཕྱིས་མེད་པར་སོང་བས་ཆད་ལྟ་དངོས་སུ་ཞུགས་པའི་ཕྱིར། ཞེས་སྟོན་པ་ནི། འགྲེལ་པར ། གང་དག་ཕུང་པོ་ལྔ་གཟུགས་བརྟན་ལྟ་བུར་རང་བཞིན་མེད་ལ་བརྟེན་ནས་བདག་ཏུ་མི་འདོད་ཀྱི། སེམས་ངར་གི་མཚན་ཉིད་ཀྱིས་གྲུབ་པ་ལ་བདག་གོ་ཞེས་རྣམ་པར་འཇོག་པ་དེ་གདོན་མི་ཟ་བར་ལྟ་བའི་ཆུ་བོས་མྱ་ངན་འདས་པའི་ལམ་ལས་དེད་ཅིང་ཁྱེར་བར་འགྱུར་རོ། ། ཇི་ལྟར་ཞེ་ན། དེ་ལ་སེམས་ངོ་བོ་ཉིད་ཀྱིས་གྲུབ་པར་འདོད་ན།
ཡང་ན་ནི་རྟག་པར་འགྱུར། ཡང་ན་ནི་མི་རྟག་པར་འགྱུར་རོ། ། གལ་ཏེ་རྟག་པར་གྱུར་ན། དེའི་ཚེ་ཐེར་ཟུག་ཏུ་སྨྲ་བ་ཡིན་ནོ། ། འོན་ཏེ་དེ་མི་རྟག་ན། དེའི་ཚེ་ཆད་པར་སྨྲ་བ་ཡིན་ཏེ། བྱུང་ནས་མེད་པར་གྱུར་པ་ནི་ཆད་པར་ལྟ་བ་ཡིན་ནོ། ། ཞེས་སོགས་གསུངས་སོ། ། དེ་བཞིན་དུ། རང་སྡེ་དངོས་སྨྲ་བ་རྣམས་ཀྱང་རྟག་ཆད་ཀྱི་ལྟ་བར་ལྷུང་ངོ་ཞེས་སྟོན་པ་ནི།
གང་དག་བརྟེན་ནས་འདུས་བྱས་རྣམས། ། དེ་ཉིད་དུ་ནི་གྲུབ་འདོད་པ། ། དེ་དག་ལ་ཡང་རྟག་སོགས་སྐྱོན། ། དེ་དག་ཇི་ལྟར་འབྱུང་མི་འགྱུར། ། ཞེས་པ་སྟེ། རང་སྡེ་དངོས་སྨྲ་བས། འདུ་བྱས་རྣམས་དེ་ཁོ་ན་ཉིད་དུ་གྲུབ་པར་འདོད་པ་ལ་ཡང་། རྟག་ཆད་སོགས་ལྟ་བ་ངན་པའི་སྐྱོན་བྱུང་སྟེ། འདུས་བྱས་རང་བཞིན་གྱིས་གྲུབ་པར་ཁས་བླངས་པས་ནི། གང་དག་རང་བཞིན་གྱིས་ཡོད་པ་དེ་ནི་མེད་ཉིད་ཡིན་པས་རྟག །
ཅེས་པ་ལྟར་རྟག་ལྟ་ཞུགས། དེ་མི་རྟག་པར་ཁས་བླངས་པས། སྔོན་རང་བཞིན་གྱིས་གྲུབ་པ་དེ་ཕྱིས་མེད་པར་སོང་བས་ཆད་ལྟ་ཞུགས་པ་ཡིན་པའི་ཕྱིར་ཏེ། སྔོན་བྱུང་དེ་ལྟར་མེད་ཅེས་པ། དེ་ནི་ཆད་པར་ཐལ་བར་འགྱུར། ཞེས་བཤད་པ་ལྟར་རོ། ། ཞེས་སྟོན་པ་ནི། འགྲེལ་པར། ཇི་ལྟར་བདག་དང་ཆོས་ཀྱི་ངོ་བོ་ཉིད་ཀྱི་དོན་ཡོད་པ་དང་མེད་པར་ཁས་བླངས་པ་ལ་རྟག་པ་དང་ཆད་པའི་སྐྱོད་དུ་འགྱུར་བ་དང་མཚུངས་པའི་ཕྱིར། ཞེས་སོགས་གསུངས་སོ། །
འོ་ན་དེ་ལྟ་བུའི་རྟག་ཆད་ཀྱི་སྐྱོན་ལས་ཞུ་ཞིག་གྲོལ་སྙམ་ན། གང་དག་བརྟེན་ནས་དངོས་པོ་རྣམས། ། ཆུ་ཡི་ཟླ་བ་ལྟ་བུར་ནི། ། ཡང་དག་མ་ཡིན་ལོག་མིན་པར། ། འདོད་པ་དེ་དག་ལྟས་མི་འཕྲོགས་ཞེས་པ་སྟེ། འདུས་བྱས་དངོས་པོ་རྣམས་རྟེན་འབྲེལ་གྱི་རྟགས་ལས་བདེན་མེད་དུ་རྟོགས་པའི་དབུ་མ་པ་རྣམས་ནི། རྟག་ཆད་ཀྱི་ལྟ་བ་ངན་པ་དེས་གཡེངས་ཤིང་འཕྲོགས་པར་མི་འགྱུར་ཏེ། དངོས་པོ་རྣམས་ཡང་དག་པར་གྲུབ་པ་མ་ཡིན་པ་སྟེ། བདེན་པར་མ་གྲུབ་པར་རྟོགས་པས། རྟག་ཆད་གཉིས་ཀ་ལས་གྲོལ་བའམ།
གཙོ་བོར་རྟག་ལྟ་ལས་གྲོལ། ཆུ་ཟླ་ལྟར། ལོག་པ་སྟེ། ཅི་མེད་ཅང་མེ་ཀྱི་ཆད་སྟོང་མ་ཡིན་པར་ཐ་སྙད་དུ་སྣང་བ་མ་འགགས་པར་རྟོགས་ཏེ། དོན་དམ་སྟོང་ཉིད་ཀྱི་ལྟ་བ་ལ་ངེས་པ་རྙེད་པ་དང་། ཀུན་རྫོབ་ལས་རྒྱུ་འབྲས་ལ་ངེས་པ་རྙེད་པ་གཉིས་ཅིག་ཅར་དུ་འབྱུང་བའི་ལྟ་བ་ཁྱད་པར་ཅན་རྟོགས་འདུག་པའི་ཕྱིར་རོ། ། དེ་ལྟར་ཡང་འགྲེལ་པར། གང་གི་ཕྱིར་ཡང་དག་པ་མ་ཡིན་པ་དེའི་ཕྱིར། རྟག་པར་སྨྲ་བ་མ་ཡིན་ནོ། ། གང་གི་ཕྱིར་ཡང་དག་པ་མ་ཡིན་པ་ཡང་མ་ཡིན་པའི་དེའི་ཕྱིར།
ཆད་པར་སྨྲ་བའམ་ལོག་པར་སྨྲ་བ་མ་ཡིན་ནོ། ། དེ་ལྟར་གཟུགས་བརྙན་བཞིན་དུ་རྟེན་ཅིང་འབྲེལ་པར་འབྱུང་བ་རང་བཞིན་མེད་པར་ཁོང་དུ་ཆུད་ན་གདོན་མི་ཟ་བར་ཚུལ་བཞིན་མ་ཡིན་པར་རྣམ་པར་རྟོག་པའི་ལུང་གིས་དཀྲུགས་ཏེ་འཁྲུགས་པར་གྱུར་པའི་རྦ་རླབས་ཆེན་པོ་རྟག་པ་དང་མི་རྟག་པ་ལ་སོགས་པའི་ལྟ་བའི་ཆུ་བོ་ལས། རྟེན་ཅིང་འབྲེལ་པར་འབྱུང་བ་ཤེས་པའི་གྲུས་བརྒལ་ཏེ་ཞེས་སོགས་གསུངས་སོ། ། དེས་ན་དེང་སང་གཞན་སྟོང་པར་གྲགས་པའི་བདེ་གཤེགས་པའི་སྙིང་པོའི་ཡེ་ཤེས་བདེན་གྲུབ་ཏུ་འདོད་པ་དང་། རང་སྟོང་པ་ཁ་ཅིག་ཀྱང་སངས་རྒྱས་ཀྱི་ཡེ་ཤེས་བདེན་གྲུབ་མིན་ཡང་རྟག་པ་ཡིན་གསུངས་པ་རྣམས་ཀྱང་། ཀླུ་སྒྲུབ་ཀྱི་ལྟ་བའི་གནད་ཅུང་ཟད་མ་དགོངས་ཏེ། ཡེ་ཤེས་དེ་རྟག་པ་ཡིན་ན། རྟེན་འབྲེལ་གྱི་རྟགས་ལས་དེ་བདེན་སྟོང་དུ་སྒྲུབ་མི་ནུས་པས། ཀླུ་སྒྲུབ་ཀྱི་ལུགས་དང་འགལ་བའི་ཕྱིར་དང་། གོང་དུ།
སེམས་ངོ་བོ་ཉིད་ཀྱིས་གྲུབ་པ་བདག་ཏུ་འདོད་པ་ལ། རྟག་མི་རྟག་གང་ཡིན་དྲིས་ནས་འགོག་པའི་རིགས་པ་དང་འབལ་བའི་ཕྱིར་དང་། ཁྱད་པར་བྱང་ཆུབ་སེམས་འགྲེལ་ལས ། རྣམ་རིག་པ་འགོག་པ་ནི། གང་གིས་རྣམ་ཤེས་སྐད་ཅིག་མ། ། དེ་ཡིས་དེ་ནི་རྟག་མ་ཡིན། ། སེམས་ནི་མི་རྟག་ཉིད་ཡིན་ན། ། སྟོང་པ་ཉིད་དང་ཇི་ལྟར་འགལ། ། མདོར་ན་སངས་རྒྱས་རྣམས་ཀྱིས་ནི། ། སེམས་ཅན་མི་རྟག་ཉིད་བཞེད་ད། །
དེ་དག་སེམས་ནི་སྟོང་ཉིད་དུ། ། ཡི་གེ་ཕྱིར་ན་མི་བཞེད་འགྱུར། ། ཞེས་རྣམ་རིག་པ་འདོད་པའི་གཟུང་འཛིན་གཉིས་བྲལ་གྱི་རྣམ་ཤེས་སམ། ཡེ་ཤེས་གང་ཡིན་བླ་སྟེ། དེ་རྟག་མི་རྟག་དྲིས་ནས། མི་རྟག་པ་ཡིན་ན། རྟེན་འབྲེལ་གྱི་རིགས་པས་བདེན་པས་སྟོང་པ་དང་། ཅིས་འགལ་ཞེས་པའི་ཚིག་གིས་ནུས་པས། དེ་རྟག་པ་ཡིན་ན། གཞན་ལ་ལྟོས་མི་དགོས་པའི་ཚུགས་ཐུབ་ཀྱི་རྟག་པར་སོང་བས།
རྟག་ལྟར་ལྷུང་ཞིང་། རྟེན་འབྲེལ་གྱི་རྟགས་ལས་བདེན་སྟོང་དུ་གཏན་ལ་འབེབས་མི་ནུས་ཞེས་པར་སོང་འདུག་པའི་ཕྱིར་རོ། ། གལ་ཏེའོ་ན་རང་འདོད་པའི་མྱ་ལས་འདས་པ་དང་། ཆོས་ཉིད་འདུས་མ་བྱས་སོགས་ཀྱང་རྟེན་འབྲེལ་རིགས་པས་བདེན་སྟོང་དུ་གཏན་ལ་འབེབས་མི་ནུས་ཏེ། དེ་དག་རྟག་པ་ཡིན་པའི་ཕྱིར་སྙམ་ན། དེ་ཡང་གནད་མ་གོ་བ་སྟེ། འདུས་བྱས་རབ་ཏུ་མ་གྲུབ་པས། ། འདུས་མ་བྱས་ལྟག་ལ་གྲུབ། ། ཅེས་པ་ལྟར། འདུས་བྱས་ལ་ལྟོས་ནས་བཞག་པའི་འདུས་མ་བྱས་ནི།
འདུས་བྱས་བདེན་སྟོང་དུ་རྟོགས་པ་ཉིད་ཀྱིས་གཉིས་ཆར་དུ་རྟོགས་པ་ཉིད་ཡིན་གྱི། དེ་ཕྱིས་བདེན་སྟོང་དུ་སྒྲུབ་མི་དགོས་པའི་ཕྱིར་དང་། ཁྱད་པར་འདུས་བྱས་རྟེན་འབྲེལ་གྱི་གནད་ཀྱིས་སྐྱེ་མེད་དུ་རྟོགས་པའི་ཚེ། འདུས་བྱས་སྐྱེ་བ་མེད་པ་དེ། འདུས་བྱས་ཁོ་རང་གི་རང་བཞིན་ཡིན་པས། དེ་གཉིས་ཐ་མི་དད་པ་ཡིན་གྱི། གཞན་མ་ཡིན་པས་དེ་གཉིས་བདེན་སྟོང་དུ་ཅིག་ཅར་རྟོགས་ནུས་པ་ཡིན་ནོ། ། དེ་ལྟར་ན། རྟེན་འབྲེལ་གྱི་རིགས་པས། དངོས་སྨྲ་བ་རྣམས་དང་།
དབུ་མ་པར་རློམ་ཡང་རྟེན་འབྲེལ་གྱི་གནད་མ་རྟོགས་པ་ཐམས་ཅད་ཀྱི་ལྟ་བ་རྟག་ཆད་ཀྱི་མཐར་ལ་ལྷུང་བ་ཡིན་ནོ་ཞེས་བསྒྲགས་པ་འདི་ཡང་། ཀླུ་སྒྲུབ་ཀྱི་ཐུན་མོང་མ་ཡིན་པའི་རིགས་པའི་མཐུ་ལས་སོ། ། གཞན་ཡང་། གཞན་དག་གིས་ཀླུ་སྒྲུབ་ལ་སྐྱོན་འཕངས་པའི་སྐྱོན་དེ། ཕ་རོལ་པོ་རང་ཉིད་ལ་ལོག་པར་སྟོན་པའི་ཐུན་མོང་མིན་པའི་རིགས་པ་སྟོན་པ་ནི། དངོས་སྨྲ་གྲིབ་མའི་ཆུ་འཛིན་འཁྲིགས་པའི་སྤོར། ། མངོན་པའི་ང་རྒྱལ་ལོ་ལངས་འབྲུག་གི་སྒྲ། ། འཁུན་ཡང་རང་ཉིད་འཇོམས་པའི་ལྟས་སུ་ལོག ། ཀླུ་སྒྲུབ་རུ་མཚོན་ངོམ་འདི་ཕྱག་གི་གནས། ། ཞེས་པ་སྟེ།
དངོས་སྨྲ་བའི་བག་ཆགས་ཀྱི་གྲིབ་མའི་ཆུ་འཛིན་ཏེ། ། སྤྲིན་འཁྲིག་པའི་སྤོར། མདོ་ལས་མངོན་པའི་ང་རྒྱལ་སྟོང་པ་ཉིད་དུ་ལྟ་བ་ཞེས་བཤད་པ་དེ། སྟོང་པ་ཉིད་ཀྱང་བདེན་པས་སྟོང་ངོ་ཞེས་ལྟ་བའི་ཀླུ་སྒྲུབ་ཕྱོགས་ཀྱི་དབུ་མ་པ་ལ་ཟེར་རོ་ཞེས་རོ་ལངས་ཀྱི་འོ་དོད་འབོད་པའི་སྒྲས། འབྲུག་གི་སྒྲ་ལྟ་བུ་འཁུན་ཅིང་སྒྲོགས་པ་ནི། སྒྲོགས་པ་པོ་རང་ཉིད་ལ་འཁོར་བའི་ལྟས་སུ་ཤར་ནས་ལོག་སོང་བར་སྣང་བའི་ཕྱིར་རོ། ། ཇི་ལྟར་ལོག་སྙམ་ན། དེ་ལོག་སྟེ། རྒྱལ་བ་ཀུན་གྱིས་སྟོང་པ་ཉིད། ། ལྟ་ཀུན་ངེས་པར་འབྱིན་པར་གསུངས། །
གང་དག་སྟོང་པ་ཉིད་ལྟ་བ། ། དེ་དག་སྒྲུབ་ཏུ་མེད་པར་གསུངས། ། ཞེས་པ་ལྟར། རྒྱལ་བ་ཀུན་གྱིས་སྟོང་ཉིད་ཀྱི་སྒྲ་བསྒྲགས་པ་ནི། དངོས་འཛིན་ནམ། བདེན་འཛིན་ལྟ་བ་ངན་པ་ཀུན་ཟློག་པའི་ཆེད་དུ་གསུངས་པ་ལས། ཁྱེད་རྣམ་རིག་པ། སྟོང་པ་ཉིད་བདེན་གྲུབ་ཏུ་ལྟ་བས་ནི། སྨན་མ་ཞུ་བ་དུག་ཏུ་སོང་བ་ལྟར། བདེན་ལྟའི་ནད་གསོས་མི་རུང་བར་ཐར་བའི་སྲོག་འཕྲོག་པའི་ཉེས་པ་ཆེན་པོ་ཡིན་པའི་ཕྱིར།
གལ་ཏེ་མངོན་པའི་ང་རྒྱལ་ཅན་དེ་ཀླུ་སྒྲུབ་ཕྱོགས་ཡིན་ནོ་ཞེས་སྨྲས་ནས་ཁྱེད་བདེན་ཡང་། དེ་ལྟར་ཐོགས་མེད་ཀྱི་ས་སྨྲས་པ་མེད་པའི་ཕྱིར་སྙམ་ན། དེའི་ཚུལ་ནི་གསལ་བར་ངེས་ཏེ། ཆོས་ལ་ཁོང་ཁྲོ་བདག་ལྟ་དང་། ། ཞེས་སོགས་ཀྱི་ཐོགས་མེད་འགྲེལ་ཆེན་དུ་མདོར་བསྡུ་ན་སེམས་ཅན་གྱི་ཚོགས་ན། སེམས་ཅན་རྣམ་པ་འདི་གསུམ་ཡོད་དེ། སྲིད་པ་འདོད་པ་དང་། སྲིད་པ་དང་བྲལ་བར་འདོད་པ་དང་། དེ་གཉིས་ཀ་མངོན་པར་མི་འདོད་པའོ། ། ཞེས་གསུམ་དུ་བསྡུས།
གསུམ་ལས་བདུད་དུ་ཕྱེ་བའི། དང་པོ་ལ་གཉིས་སུ་ཕྱེ་བ་ནི། དེ་ལ་སྲིད་པ་འདོད་པ་ནི། རྣམ་པ་གཉིས་སུ་རིག་པར་བྱ་སྟེ། ཐར་པའི་ལམ་ལྔ་ཞེ་འགྲས་པ་ཡོངས་སུ་མྱ་ངན་ལས་མི་འདའ་བའི་རིགས་ཅན། ཞེས་ཐར་པ་མི་འདོད་པའི་མུ་སྟེགས་ཆད་ལྟ་བ་ལྟ་བུ་གཅིག་དང་། དེར་ངེས་པར་ལྟུང་བ་ཆོས་འདི་པ་ཉིད་དེ་དག་ལས་ཁ་ཅིག་ཐེག་པ་ཆེན་པོའི་ཆོས་ལ་སྡང་བ་སྟེ། ཞེས་ཐེག་ཆེན་ལ་སྐུར་བ་འདེབས་པའི་ཉན་ཐོས་སྡེ་པ་ལྟ་བུ་དང་གཉིས་སུ་ཡེ། སྲིད་པ་དང་བྲལ་བར་འདོད་པ་ལ་གཉིས་སུ་ཕྱེ་ནས། དང་པོ་ལའང་གསུམ་དུ་ཕྱེ་བ་ནི་འདི་ལྟར།
དེ་ལ་སྲིད་པ་དང་བྲལ་བར་འདོད་པ་ནི་རྣམ་པ་གཉིས་ཏེ། ཐབས་མ་ཡིན་པ་ལ་ཞུགས་པ་དང་ཐབས་ལ་ཞུགས་པའོ། ། དེ་ལ་ཐབས་མ་ཡིན་པ་ལ་ཞུགས་པ་ལ་ཡང་རྣམ་པ་གསུམ་སྟེ། འདི་ལས་ཕྱི་རོལ་ཏུ་གྱུར་པ། ཙ་ར་ཀ་དང་། ཀུན་དུ་རྒྱུ་དང་། གཅེར་བུ་པ་ལ་སོགས་པ་རྣམ་པ་དུ་མའི་མུ་སྟེགས་པ་མང་པོ་དང་། དེ་དང་མཐུན་པར་སྤྱོད་པ་ཆོས་འདི་པ་ཉིད་དད་པ་ཡོད་ཀྱང་ཉེས་པར་བཟུང་བ་འཛིན་པ་སྟེ། དེ་དག་ཀྱང་གང་ཞེ་ན། འདི་ལྟ་སྟེ་དོན་དམ་པ་ལ་མི་མོས་པ་གང་ཟག་ཏུ་ལྟ་བ་སྟེ།
གང་ལ་བཅོམ་ལྡན་འདས་ཀྱིས་སྟོང་པ་ཉིད་ལ་མོས་པ་མེད་པ་ནི་མུ་སྟེགས་པ་དག་དང་ཁྱད་པར་མེད་པ་ཡིན་ནོ་ཞེས་གསུངས་པ་དང་། མངོན་པའི་ང་རྒྱལ་ཅན་སྟོང་པ་ཉིད་དུ་ལྟ་བ་སྟེ། འདི་ལ་སྟོང་པ་ཉིད་དུ་ལྟ་བ་གང་དག དེའི་རྣམ་པར་ཐར་བའི་སྒོ་ལ་ཡང་སྟོང་པ་ཉིད་དུ་ལྟ་བར་འགྱུར་བ་གང་གི་དབང་དུ་མཛད་ནས། འོད་སྲུངས་གང་ཟག་ཏུ་ལྟ་བ་རི་རབ་ཙམ་ནི་སླའི་མངོན་པའི་ང་རྒྱལ་ཅན་སྟོང་པ་ཉིད་དུ་ལྟ་བ་ནི་དེ་ལྟ་མ་ཡིན་ནོ། ། ཞེས་གསུངས་པའོ། ། དེ་ལ་ཐབས་ལ་ཞུགས་པ་ལ་ཡང་རྣམ་པ་གཉིས་ཏེ། ཉན་ཐོས་ཀྱི་ཐེག་པ་དང་མཐུན་པ་ཡང་དག་པར་ངེས་པ་ཉིད་དུ་ཞུགས་པ་དང་། རང་སངས་རྒྱས་ཀྱི་ཐེག་པ་དང་མཐུན་པའོ། ། དེ་གཉིས་ཀ་མངོན་པར་མི་འདོད་པ་ནི།
ཐེག་པ་ཆེན་པོ་ལ་ཡང་དག་པར་གནས་པ་མཆོག་ཏུ་དབང་པོ་རྣོན་པོའི་སེམས་ཏེ། གང་དག་འདོད་ཆེན་པ་བཞིན་དུ་འཁོར་བ་ཡང་མི་འདོད་ཅིང་། མུ་སྟེགས་པ་ལ་སོགས་པ་ལྟར་ཐབས་མ་ཡིན་པ་ལ་ཞུགས་པ་ཡང་མ་ཡིན་ལ། ཉན་ཐོས་དང་རང་སངས་རྒྱས་ལྟར་ཐབས་དང་ལྡན་པར་གཏོགས་པ་ཡང་མ་ཡིན་ཏེ། འོན་ཀྱང་འཁོར་བ་དང་མྱ་ངན་ལས་འདས་པ་མཉམ་པ་ཉིད་ཐོབ་པའི་ལམ་དུ་ཞུགས་པ་སྟེ། ཞེས་བཤད་པའི་ཐབས་མ་ཡིན་པ་ལ་ཞུགས་པ་གསུམ་གྱི་དང་པོ་ནི། ཙ་ར་ཀ་ནི་སྨན་སྤྱད་པ་སྟེ་མུ་སྟེགས་པ། ཀུན་ཏུ་རྒྱུ་དང་། གཅེར་བུ་པ་ཡང་། ལས་རྒྱུ་འབྲས་ལ་ཅུང་ཟད་ཡིད་ཆེས་པ།
ཐར་པ་ངོས་མ་ཡིན་པ་ཐར་འདོད་ཀྱང་ཐར་ལམ་མ་ཡིན་པ་ལ་ཞུགས་པའི་མུ་སྟེགས་པ་ཡིན་ལ། དོན་དམ་པ་ལ། མི་མོས་པ་ནི། བྱེ་སྨྲ་གཉིས་ཀྱི་ནང་ཚན་བརྗོད་དུ་མེད་པའི་བདག་ཁས་ལེན་པ། མངོན་པའི་ང་རྒྱལ་ཅན་ནི། སྟོང་ཉིད་ལ་མོས་པ་ཡོད་ཀྱང་། སྟོང་པ་ཉིད་རྣམ་པར་ཐར་པའི་སྒོ་ཞེས་གྲགས་པའི་སྟོང་ཉིད་དེ་ཡང་བདེན་སྟོང་དུ་ལྟ་བའི་ཀླུ་སྒྲུབ་ཕྱོགས་ཀྱི་དབུ་མ་པ་ལ་ངོས་བཟུང་བ་བསྙོན་དུ་མི་འདུག་པའི་ཕྱིར། དེས་ནི། མངོན་པའི་ང་རྒྱལ་ཅན་ཀླུ་སྒྲུབ་ཕྱོགས་ཡིན་ཞེས་པའི་མདའ་ཕར་འཕངས་པ། ཚུར་རྣམ་རིག་པ་རང་ལ་ལོག་སྟེ།
གང་ཟག་ལ་བདག་ཏུ་ལྟ་བའི་སྟེང་དུ། སྟོང་ཉིད་ལ་བདེན་པར་འཛིན་པ། རྨའི་སྟེང་དུ་ཕོལ་ལྟར་སོང་ནས་ལྟ་བ་ངན་པའི་ནད་གསོར་མི་རུང་དུ་སོང་ཞེས་འཆད་པའི་རིགས་པ་དེས ། ཀླུ་སྒྲུབ་རྒྱལ་བའི་རུ་མཚོན་ཕྱོགས་ཀུན་ཏུ་ངོམ་པ་དེ་ལ་ཕྱག་འཚལ་ཞེས་པའོ། ། བཤད་མ་ཐག་པ་དེའི་སྒྲུབ་བྱེད་སྟོན་པ་ནི། བདག་ལྟའི་འཚོ་བ་མ་ཞུར་སྟོང་ཉིད་ལ། ། བདེན་ལྟའི་ཟུག་རྔུས་སྨན་ནད་སྲན་གྱི་གཟུགས། ། གསོར་མི་རུང་ཞེས་རྒྱལ་དབང་བཀའ་བཏགས་ཁྲིམས། ། དྲང་པོར་སྲོང་མཛད་ཀླུ་སྒྲུབ་སྙིང་ནས་བསྟོད། ། ཅེས་པ་སྟེ།
འཁོར་བའི་རྩ་བ་བདག་ཏུ་ལྟ་བ་དེ། ། འཚོ་བ་ཟས་ཀྱི་གཟུགས་སུ་བཀོད་ནས་དེ་མ་ཞུ་བའི་ནད་འཇོམས་པའི་གཉེན་པོར། རྟེན་འབྱུང་གི་རྟགས་ལས། ཆོས་ཐམས་ཅད་བདེན་སྟོང་དུ་ལྟ་བའི་སྨན་བཏང་བ་ཡིན་ནའང་། སྟོང་ཉིད་བདེན་གྲུབ་ཏུ་ལྟ་བས་ནི། སྨན་མ་ཞུ་བ་སྲན་ནད་ཀྱི་གཟུགས་སུ་སོང་བས། དེ་ལྟ་བུའི་ནད་གསོར་མི་རུང་དུ་གྱུར་པས། སྟོང་ཉིད་ལ་བདེན་པར་འཛིན་པ་འདི་ཐོབ་ཞིག་ཅེས་རྒྱལ་བའི་དབང་པོའི་ཆོས་ཀྱི་ཁྲིགས་ལྟ་བ་བཀའ་བཏགས་ཀྱི་ཕྱག་རྒྱ་བཞིའི་ནང་ཚན། ཆོས་ཐམས་ཅད་སྟོང་ཞིང་བདག་མེད་ན་ཅེས་པའི་ཁྲིམས་དྲང་པོར་སྲོང་བ་ནི། དཔལ་འཕགས་པ་ཀླུ་སྒྲུབ་ཁོ་ན་ཡིན་པས།
དེ་ལ་ཕྱག་འཚལ་ཞེས་པའོ། ། སླར་ཡང་། སྔ་མའི་སྒྲུབ་བྱེད་ནུས་པ་ཅན་དང་། རྟེན་འབྲེལ་གྱི་ནུས་པ་ཕྱིན་ཅི་ལོག་ཏུ་གཟུང་དུ་མི་རུང་བའི་རིགས་པ་སྟོན་པ་ནི། ཐུབ་པའི་གྲུར་ཞུགས་རྟེན་འབྱུང་བདེན་གྲུབ་ཀྱི། རླུང་གཡོར་ལོག་བསྐྱོད་རྟག་ཆད་རྦ་ཀློང་ཆེར། ། ལྷུང་རྣམས་མ་བཟོད་ལུང་རིགས་བྱ་མ་རྟ། ། བྲེལ་མཛད་ཀླུ་སྒྲུབ་མཁྱེན་བརྩེའི་ཕྱག་སྐྱོངས་ཤིག ། ཅེས་པ་སྟེ། དེ་ཡང་།
ཐུབ་པའི་དབང་པོའི་ཆོས་ཀྱི་གྲུར་ཞུགས་ནས། ། སྐུ་གསུམ་ཡིད་བཞིན་གྱི་ནོར་བུ་ལེན་པ་ལ། ། རྟེན་འབྱུང་རིགས་པ་གྲུའི་རླུང་གཡོར་ཏེ་དར་པོ་ཆེ་ཕྱིར་ལོག་ཏུ་མ་བསྐྱོད་པ་གཅིག་དགོས་པ་ལས། ཀླུ་སྒྲུབ་རྗེས་འབྲང་གིས་རྟེན་འབྲེལ་ལ་བདེན་སྟོང་གིས་ཁྱབ་པ་བཅས་པས་གནད་ཕྱིན་ཅི་མ་ལོག་ཀྱང་རྣམ་རིག་པ་སོགས་དངོས་སྨྲ་བས། རྒྱུ་ལ་བརྟེན་ནས་བྱུང་བས་བདེན་གྲུབ་ཀྱིས་ཁྱབ་པ་ཁས་བླངས་པས། རྟེན་འབྱུང་གི་རླུང་གཡོར་རྟེན་འབྲེལ་བདེན་གྲུབ་ཏུ་འཛིན་པའི་རླུང་དམར་གྱིས་ཕྱིན་ཅི་ལོག་ཏུ་བསྐྱོད་པས། རྟག་ཆད་ཀྱི་རྦ་ཀློང་འཚུབ་པའི་གཡང་ས་མི་ཟད་པར་ལྷུང་བའི་སྡུག་བསྔལ་མ་བཟོད་པར། རྟེན་འབྲེལ་གྱི་རིགས་པ་ཕྱིན་ཅི་མ་ལོག་པར་འཕེན་པའི་བྱ་མ་རྟ་སྟེ། ཕོ་ཉ་རྣམས་བྲེལ་བར་མཛད་པའི་ཀླུ་སྒྲུབ་ཁྱོད་མཁྱེན་བརྩེའི་ཕྱག་བརྐྱངས་ནས་སྐྱོབ་པར་མཛོད་ཅིག་ཅེས་པའོ། ། ཡང་རྟེན་འབྲེལ་གྱི་རིགས་པ་འདིས།
བདེན་འཛིན་མ། རྟག་འཛིན་གང་ཡིན་ཡང་། མཐར་ལྷུང་ཞེས་སྟོན་ནུས་སོ་ཞེས་པའི་རིགས་པ་སྟོན་པ་ནི། གཉིས་བྲལ་ཡེ་ཤེས་རྟག་པའི་བདེན་གྲུབ་ཅེས། ། རྟག་ལྟའི་འཕྱོན་མ་སྙིང་ཞུགས་མགྲོན་པོ་ལ། ། སྙིང་གཏམ་ཉན་རྣ་ཉུལ་མཁས་ཀླུ་སྒྲུབ་ཞབས། ། བློ་བྲལ་མུན་པར་འཁྱམ་པའི་སྐྱབས་མཛོད་ཅིག ། ཅེས་པ་སྟེ། ཡང་རང་གཞན་གྱི་ཆེན་པོ་འགའ་ཞིག གཟུང་འཛིན་གཉིས་བྲལ་གྱི་ཡེ་ཤེས།
བདེན་གྲུབ་ཡིན་ཡང་རྟག་པ་ཡིན་ཟེར་བ་དང་། ཁ་ཅིག་རྟག་པ་དང་བདེན་གྲུབ་གཉིས་ཅར་ཡིན། ཞེས་གསུངས་པ་ནི། རང་ཉིད་བསླུ་བའི་ཕྱིར། རྟག་ལྟའི་འཕྱོན་མ་སྙི་ངལ་ཞུགས་པ་ཡིན་གྱི། དེ་ཡང་དག་པའི་གྲོགས་སུ་མ་སྟེན་ཅིག་ཅེས་སྙིང་གཏམ་སྨྲ་བའི་ཉན་རྣ་བ་སྟེ། ས་ཉལ་བའམ་སྔགས་གཞུག་པ་ཉུལ་མཁས་པ་ནི་ཀླུ་རུབ་ཁྱོད་ཡིན་པས། རྣམ་དཔྱོད་ཀྱི་བློ་དང་བྲལ་བས་བླང་དོར་མི་ཤེས་པའི་མུན་པར་འཁྱམས་པ་རྣམས་ཀྱི་སྐྱབས་མགོན་མཛོད་ཅིག་ཅེས་གསོལ་བ་འདེབས་པའོ། ། ཡང་འགའ་ཞིག ཀླུ་སྒྲུབ་ཀྱི་རིགས་ཚོགས་སོགས་ཀྱི་དགོངས་པ་དེ་ལྟར་ཡིན་ཡང་།
བསྟོད་ཚོགས་ཀྱིས་གཞན་སྟོང་དབུ་མ་ཆེན་པོའི་ལྟ་བ་བསྟན་པས། ཀླུ་སྒྲུབ་ཀྱི་དགོངས་པའི་མཐར་ཐུག་གཞན་སྟོང་དུ་གནས་སོ། ། ཞེས་སྨྲ་བ་ཡང་རིགས་པ་མ་ཡིན་ནོ་ཞེས་སྟོན་པ་ནི། རྙོག་མར་ཆུ་བཞིན་འ་ལ་གཉིས་མེད་ཀྱི། ། ཡེ་ཤེས་བསྒྲགས་ལས་གཞན་སྟོང་ཚོལ་རྣམས་འཁྲུལ། ། རྟེན་འབྱུང་རིགས་པའི་སྒྲོ་ལྡན་ཚོགས་གསུམ་དུ། ། འཕོང་མཁས་ཀླུ་སྒྲུབ་སྲིད་ལས་རྒྱལ་གྱུར་ཅིག ། ཅེས་པ་སྟེ། ཕྱིས་ཀྱི་མཁས་པ་འགའ་ཞིག་ཆོས་དབྱིངས་བསྟོད་པར། ས་ཡི་དཀྱིལ་ན་ཡོད་པའི་ཆུ།
དྲི་མ་མེད་པར་གནས་པ་ལྟར། ཉོན་མོངས་ནང་ན་ཡེ་ཤེས་ཀྱང་། ། དེ་བཞིན་དྲི་མ་མེད་པར་གནས། ། ཞེས་སོགས་ཀྱིས་གཞན་སྟོང་བསྟན་པས། ཟླ་གྲགས་སེང་བཟང་སོགས་ནི་རྩོད་དུས་ཀྱི་པཎྜི་ཏ་ཡིན་པས་ཚད་མར་མི་གཟུང་། ཀླུ་སྒྲུབ་ཀྱི་དགོངས་པའི་མཐར་ཐུག་གཞན་སྟོང་ཁོ་ནར་གནས་གསུངས་པ་ཡང་། ཅུང་ཟད་མི་འཐད་དེ། རྒྱུད་ད་ཐམས་ཅད་དང་། ཆོས་དབྱིངས་བསྟོད་པ་སོགས་མང་པོར། འགྲོ་བའི་རྒྱུད་ལ་རང་བཞིན་རྣམ་དག་གི་ཡེ་ཤེས་ཡོད་པ་ཅིས་ཀྱང་བཤད་མོད།
དེ་བདེན་གྲུབ་ཏུ་བཤད་པ་ཅུང་ཟད་ཀྱང་མེད་དེ། ཀླུ་སྒྲུབ་ཀྱི་རིགས་ཚོགས་བཞིན་དུ། གཞན་གཉིས་ལས་ཀྱང་རྟེན་འབྱུང་གི་རིགས་པ་འདི་ཁོ་ན་གསུངས་འདུག་པའི་ཕྱིར་ཏེ། དཔེ་མེད་པར་བསྟོད་པ་ལས། གང་ཞིག་ལྟ་བས་ཕོངས་པ་ཡི། ། འཇིག་རྟེན་འདི་ལ་ཕན་བརྩོན་པ། ། དངོས་པོ་མེད་པའི་དོན་རིག་པའི། ། དཔེ་མེད་ཁྱོད་ལ་ཕྱག་འཚལ་ལོ། ། ཞེས་བདེན་དངོས་མེད་པའི་དོན་རིག་ཅེས་བཤད་ཀྱི། བདེན་གྲུབ་ཀྱི་དོན་རིག་པར་མ་བཤད་པའི་ཕྱིར་དང་།
བསམ་གྱིས་མི་ཁྱབ་པར་བསྟོད་པ་ལས། གང་གིས་དངོས་པོ་རྟེན་འབྱུང་རྣམས། ། ངོ་བོ་མེད་པ་ཉིད་དུ་གསུངས། ། ཡེ་ཤེས་མཉམ་མེད་བསམ་མི་ཁྱབ། ། དཔེ་མེད་ཁྱོད་ལ་ཕྱག་འཚལ་ལོ། ། ཞེས་དང་། ཡོད་ཅེས་པ་ནི་རྟག་པར་ལྟ། ། མེད་ཅེས་པ་ནི་ཆད་པར་ལྟ། ། དེས་ན་མཐའ་གཉིས་སྤངས་པ་ཡི། ། ཆོས་དེ་ཁྱོད་ཀྱིས་བསྟན་པར་མཛད། །
དེས་ན་ཆོས་རྣམས་མུ་བཞི་དང་། ། བྲལ་བར་ཁྱོད་ཀྱིས་བཀའ་བསྩལ་ལགས། ། ཞེས་དང་། འཇིག་རྟེན་ལས་འདས་པར་བསྟོད་པ་ལས་ཀྱང་། རྟེན་ཅིང་འབྲེལ་པས་འབྱུང་བ་གང་། ། དེ་ཉིད་ཁྱོད་ནི་སྟོང་པར་བཞེད། ། ཅེས་སོགས་ཆོས་ཐམས་ཅད་བདེན་སྟོང་དུ་གཏན་ལ་འབེབས་ཚུལ་རིག་ཚོགས་དང་མགྲིན་དབྱངས་གཅིག་ཏུ་སྣང་བའི་ཕྱིར་དང་། གཏམ་ཚོགས་ལས་ཀྱང་། ཇི་སྲིད་ཕུང་པོར་འཛིན་ཡོད་པ། ། དེ་སྲིད་ལ་ངར་འཛིན་ཡོད། །
ཅེས་སོགས་ཕུང་པོ་ལ་བདེན་འཛིན་ཡོད་ན། ངར་འཛིན་འབྱུང་བ་སོགས། བདེན་འཛིན་འཁོར་བའི་རྩ་བར་བཤད་པར་སོགས་མང་དུ་འབྱུང་བའི་ཕྱིར་རོ། ། ཅི་སྟེ་འདི་སྙམ་ན། སྟོང་པ་ཉིད་ནི་སྟོན་པའི་མདོ། ། རྒྱལ་བས་ཇི་སྙེད་གསུངས་པ་ཀུན། ། དེ་དག་ཀུན་གྱིས་ཉོན་མོངས་བཟློག ། ཁམས་འདི་ཉམས་པར་བྱེད་མ་ཡིན། ། ཞེས་སོགས་དེས་རྒྱལ་བས་སྟོང་ཉིད་སྟོན་པའི་མདོ་དེ་དག་གིས་ཉོན་མོངས་པ་ཀུན་རྫོབ་ཀྱི་ཆ་བདེན་སྟོང་དུ་བསྟན་པ་ཡིན་གྱི། ཁམས་བདེ་གཤེགས་སྙིང་པོ་བདེན་སྟོང་དུ་བསྟན་པ་མ་ཡིན་ནོ་གསུང་ན།
གསུམ་དེ་ལྟ་བུས་འཁྲུལ་གཞི་བྱས་པ་ཐུགས་མད་ནའང་། ལུང་དེས་དེ་ལྟར་བསྟན་པ་མ་ཡིན་ཏེ། དེ་དག་དོན་ནི། རྒྱལ་བས་ཁམས་ཀྱི་དྲི་མ་སྦྱོང་བྱེད། སྟོང་དང་བདག་མེད་སོགས་སྟོན་པའི་ཆོས་ཀྱི་འཁོར་ལོ་ཇི་སྙེད་བསྐོར་བའི་དེ་དག་གི་དོན་ཉམས་སུ་བླངས་པས། ཁམས་ཀྱི་སྟེང་གི་ཉོན་མོངས་པ་གཟུང་འཛིན་གཉིས་སྣང་གི་དྲི་མ་དག་པའམ་སྦྱོང་བར་བྱེད་པ་ཡིན་གྱི། ཁམས་བདེ་གཤེགས་སྙིང་པོ་འདི་ཉམས་པའམ་སྦྱོང་བར་བྱེད་པ་མ་ཡིན་ཏེ། དེ་ནི་སངས་རྒྱས་ཐོབ་ནས་ཀྱང་རྒྱུན་མི་འཆད་པ་ཡིན་པའི་ཕྱིར། ཞེས་པའི་དོན་དུ་སྣང་བའི་ཕྱིར་རོ། ། ཅི་སྟེ་རྟེན་འབྱུང་རིགས་པས།
རྟེན་འབྲེལ་འདུས་བྱས་ཀྱི་ཆ་བདེན་སྟོང་དུ་སྟོན་པ་ཡིན་གྱི། བདེན་གཤེགས་སྙིང་པོ་འདུས་མ་བྱས་ཡིན་པས། ། བདེན་སྟོང་དུ་སྒྲུབ་མི་ནུས་སོ་སྙམ་ན། དེ་ནི་སྔར་བས་ཀྱང་ཉེས་པ་ལྕི་སྟེ། བདག་ཤེས་རིག་གམ། རྡུལ་ཕྲན་ཆ་མེད་སོགས། རྟེན་འབྲེལ་མ་ཡིན་པར་བདེན་གྲུབ་ཏུ་འདོད་པ་ལ་རྟག་ཆད་ཀྱི་ལྟ་བ་དངོས་སུ་ཞུགས་སོ་ཞེས་བཤད་འདུག་པའི་ཕྱིར་རོ། ། ཡང་བདེན་གྲུབ་འདོད་ཕྱིན། རྟག་ཆད་ཀྱི་མཐའ་དང་བྲལ་བའི་དབུ་མའི་ལྟ་བ་མི་འབྱུང་བར་སྟོན་པ་ནི། བདེན་གྲུབ་དཀར་མིན་ཐིག་ལེ་མ་ཉམས་པར།
མཐའ་བྲལ་ལང་ཚོའི་ངོ་འཛུམ་ངོམ་ཡང་ཁྲེལ། ། མཆུ་འཕྱང་ཞར་མའི་སྨིན་འཁྱོག་ལྕགས་སྒྲོག་གིས། ། འཆང་བ་ཀུན་བྲལ་ཀླུ་སྒྲུབ་རྒྱལ་གྱུར་ཅིག ། ཅེས་པ་སྟེ། དེ་ཡང་སྐྱེས་བུ་གང་ཞིག་གདོང་ལ། ཆོས་གང་དང་གང་ཡིན་པ་ཞིག་བདེན་གྲུབ་ཏུ་འཛིན་པའི་དཀར་མིན་ཏེ་ནག་པོའི་ཐིག་ལེ་མ་ཉམས་པར་ཡོད་བཞིན་དུ། རང་ཉིད་དབུ་མ་པར་རློམ་ནས་རྟག་ཆད་ཀྱི་མཐའ་དང་བྲལ་བའི་དབུ་མའི་ལྟ་བའི་ལང་ཚོ་དར་བའི་ངོ་འཛུམ་གཞན་ལ་ངོམ་ཡང་། དཔྱོད་ལྡན་ཁྲེལ་བ་ལས་ངོ་མཚར་དུ་མི་འཛིན་ཏེ། དངོས་པོར་ཁས་ལེན་ཡོད་ན་ནི། ། ཞེས་སོགས་ཀྱིས།
བདེན་འཛིན་ནམ་དངོས་འཛིན་ཡོད་ཕྱིན་རྟག་ཆད་ཀྱི་ལྟ་བ་འབྱུང་བར་ཀླུ་སྒྲུབ་ཀྱིས་བཤད་འདུག་པའི་ཕྱིར་རོ། ། དེས་ན་སྨད་འཚོང་མ་མཆུ་འཕྱང་བ་མིག་ཞར་བ་ཁྲོ་གཉེར་འཁྲིགས་པ་སོགས་མཚན་མ་གསལ་པོ་ཡོད་བཞིན་དུ། མཚར་དུ་རེ་བ་རང་མཐོང་གི་སྨིན་པ་འཁྱོག་པ་སོགས་མཆོར་སྒེག་ཅི་བྱས་ཀྱ་ང་། གཞན་ཁྲེལ་བ་ལས་ཆགས་པས་འཆིང་མི་ནུས་པ་བཞིན་དུ། རྟག་ཆད་སོགས་འཆིང་བ་ཀུན་དང་བྲལ་བའི་འཕགས་པ་ཀླུ་སྒྲུབ་ཁྱོད་ས་སྟེང་འདིར་རྒྱལ་བར་གྱུར་ཅིག ཅེས་པའོ། ། ཡང་། ཐ་མར་ལྟ་བ་ཀུན་ཟློག་ཅི་ཡང་ཡིད་ལ་མི་བྱེད་པ་དེ། ཧྭ་ཤང་གི་ལྟ་བའོ་ཞེས་ཟེར་བ་དེ་ཡང་མི་རིགས་སོ་ཞེས་སྟོན་པ་ནི ། བདེན་ལྟའི་མཐར་འཛིན་དགྲ་ལ་ཟོན་ཆུག་ཀྱ་ང་། །
མཚན་འཛིན་ཆོག་རྐུན་དགྲ་ཟིན་མ་ཕྱེད་པར། ། རྒྱལ་བའི་ལམ་དེར་འཕགས་པའི་ནོར་ཚོལ་ལ། ། མ་ནོར་ལམ་སྟོན་ཀླུ་སྒྲུབ་དེར་ཕྱག་འཚལ། ། ཅེས་པ་སྟེ། ཡང་དེང་སང་གི་མཁས་པ་འགའ་ཞིག བདེན་འཛིན་གྱི་དགྲ་ལ་ཟོར་ཆུག་པས། རྟག་ཆད་ཀྱི་མཐའ་དང་བྲལ་བའི་བར་དུ་བདག་ཟློག་དབུ་མའི་ལྟ་བ་ལ་བདེ་བར་བཞུགས་ཀྱང་། མཚན་འཛིན་གྱི་ཆོམ་རྐུན་ལ་དགྲ་ཟིན་ཏེ། དགྲ་གཉེན་མ་ཕྱིན་པར། ཅི་ཡང་ཡིད་ལ་མི་བྱེད་པ་ཧྭ་ཤང་གི་ལྟ་བའོ་ཞེས་ཟེར་བ་ནི།
དབུ་མའི་ལྟ་བ་རྙེད་པས། གནས་སྐབས་བ་ཆུབ་ཙམ་སྒྲུབ་པར་ནུས་ཀྱང་། མཐར་ཐུག་སངས་རྒྱས་ཐོབ་པ་ལ་མཚན་འཛིན་གྱི་སྤྲོས་པ་བཀག་དགོས་པས། རྒྱལ་བ་སངས་རྒྱས་སུ་འགྲོ་བའི་ལམ་དེར། འཕགས་པའི་ནོར་སྟོབས་བཅུ་སོགས་ཚོལ་བ་ལ། མ་ནོར་བའི་ལམ་སྟོན་མཁན་ཀླུ་སྒྲུབ་ཁྱོད་ཡིན་པས་དེ་ལ་ཕྱག་འཚལ་ལོ་ཞེས་པའོ། ། དེའི་སྒྲུབ་བྱེད་སྟོན་པ་ནི། དངོས་འཛིན་དྲི་མ་བཀྲུ་བའི་གདོང་སྟར་ཡང་། ། མཚན་འཛིན་སོལ་བས་བྱུགས་ལ་བཞད་གྲོ་ནས། ། ལྟ་བའི་རིམ་གཉིས་ཛ་ཧུའི་བུ་མོ་ཡིས། །
དག་བྱེད་ཆོ་ག་ཀླུ་སྒྲུབ་དེར་ཕྱག་འཚལ། ། ཞེས་པ་སྟེ། དེ་ལྟ་བུའི་ཁ་རོལ་པོ་དེ། དངོས་འཛིན་གྱི་དྲི་མ་བཀྲུས་པས། བདག་ཟློག་དབུ་མའི་དགོང་སྟར་ཞིང་མཛེས་ན་ཡང་། མཚན་འཛིན་བཀག་ནས་ཡིད་ལ་མི་བྱེད་པ་རྒྱ་ནག་གི་ལྟ་བའོ་ཞེས་པ་སོལ་བ་ལྟ་བུས་ཕྱུགས་པ་ལ། དཔྱོད་ལྡན་རྣམས་བཞད་གྲོ་སྟེ། འཕགས་པ་ཀླུ་སྒྲུབ་ཀྱི་ལྟ་བའི་རི་མ་པ་གཉིས་པ་ཛནྷུ་བུ་མོ་ཏེ། ཆུ་བོ་གང་གཱའི་དག་བྱེད་ཁྲུས་ཀྱི་ཆོ་གས་མཚན་འཛིན་དག་པར་མཛད་པ་པོ་ནི་ཀླུ་སྒྲུབ་ཁྱེད་ཡིན་པས་དེ་ལ་ཕྱག་འཚལ་ཞིང་སྐྱབས་སུ་མཆི་ཞེས་པའོ། ། འོ་ན་ཇི་ལྟར་དག་སྙམ་ནི།
ཞི་ལྷས། སྟོང་ཉིད་བག་ཆགས་གོམས་པ་ལས། ། དངོས་པོའི་བག་ཆགས་སྤོང་བར་འགྱུར། ། ཞེས་པ་དེ། དངོས་འཛིན་གྱི་དྲི་མ་དག་བྱེད་བདག་ཟློག་གི་ལྟ་བ་ཡིན་ལ། ཅི་ཡང་མེད་ཅེས་གོམས་པ་ལས། ། དེ་ཡང་ཕྱིས་ནི་སྤོང་བར་འགྱུར། ། ཞེས་པ་ནི་ཐ་མར་ལྟ་ཅན་ཀུན་ཟློག་ཡིན་པས། ལུང་རིགས་མན་ངག་གིས་ངེས་པ་ས་པའི་ཅི་ཡང་ཡིད་ལ་མི་བྱེད་པ། མུ་བཞིའི་མཚན་མ་བཀག་པའི་ལྟ་བ་ལ་གོམས་པས།
བདག་ཟློག་སྐབས་ཀྱི་སྟོང་ཉིད་དོ་སྙམ་པའི་མཚན་མེད་ཡང་དག་སྟེ། ལྟ་རིམ་གཉིས་པོ་དེ་ལས། རྒྱལ་བ་སངས་རྒྱས་ཀྱི་སར་བགྲོད་པ་ལ་ནོར་བ་མེད་པར་བདེ་བླག་ཏུ་ཕྱིན་པ་ཡིན་པའི་ཕྱིར་དང་། དེ་ལྟ་མ་ཡིན་ན། དེ་ཡང་ཕྱིས་ནི་སྤོང་བར་འགྱུར། ། ཞེས་པའི་སྤོང་དགོས་དེ་གང་ཡིན་ངོས་མི་ཟིན་པའི་ཕྱིར་རོ། ། ཡང་བདེན་པ་མངོན་སུམ་དུ་མཐོང་ཕྱིན། དབུ་མ་པར་འགྲོ་དགོས་པའི་གནད་སྟོན་པ་ནི། བདེན་འཛིན་ནད་ཀྱི་རྩ་བ་མ་ཕྱུང་ན། ། འཕགས་པར་རློམ་ཡང་ཉོན་མོངས་དུག་རོ་ཡིས། །
གནོད་ཅེས་ཐེག་གསུམ་འཕགས་པ་དབུ་མ་ཡི། ། ལྟ་བར་བཀོད་མཛད་ཀླུ་སྒྲུབ་དེར་ཕྱག་ཡིན། ། ཞེས་པ་སྟེ། ཉོན་མོངས་པའི་རྩ་བ་བདེན་འཛིན་དྲུངས་མ་ཕྱུང་ན། དངོས་སྨྲ་བ་སོགས་འཕགས་པ་རློམ་ཡང་། འདོད་ཆགས་ཞེ་སྡང་འབྱུང་བ་ཡི། ། ལྟ་བ་མི་ཟད་མ་རུངས་འབྱུང་། ། ཞེས་པ་ལྟར། ཆགས་སྡང་ནད་ཀྱི་རྩ་བ། རྟག་ཆད་ཀྱི་ལྟ་བའི་དུག་རོ་ལངས་ཏེ།
ཐར་པ་ཐོབ་པ་ལ་གནོད་ཅེས་ཐེག་པ་གསུམ་ཆར་གྱི་འཕགས་པ་དབུ་མའི་ལྟ་བ་ལ་བཀོད་པའི་གནད་དེ་ཡིན་པས། འཕགས་པ་ཀླུ་སྒྲུབ་དེ་ལ་རྒྱང་རིང་པོ་ནས་བཀའ་དྲིན་དྲན་པའི་ཕྱག་འཚལ་ཞེས་པའོ། ། ཡང་བདེན་པ་མངོན་རྟོགས་ཙམ་པ་གནས་ལུགས་གསར་མཐོང་གི་མཐོང་ལམ་སྐད་ཅིག་གཅིག་ཁོ་ན་ཡིན་ནོ་ཞེས་གོང་དུ་བསྟན་པ་དེའི་སྒྲ་བྱེད་སྐྱོན་སྤོང་དང་བཅས་པ་སྟོན་པ་ནི། ཐེག་གསུམ་ལྟ་རིམ་སྒྱུ་མའི་ན་ཆུང་ལ། ། ཁྲེལ་བཞིན་བདེན་པ་མངོན་རྟོགས་གཅིག་ཁོ་ནའི། ། འཆེ་མེད་སྒེག་མོའི་སོ་ཕྲེང་ངོམ་མཛད་པ། ། ཀླུ་སྒྲུབ་རྒྱལ་བས་ལུང་བསྟན་རྒྱལ་གྱུར་ཅིག ། ཅེས་པ་སྟེ། ཐེག་པ་གསུམ་ལ་ལྟ་རིམ་མི་འདྲ་བ་བཅོས་པའི་མཁས་རློམ་སྒྱུ་མའི་ན་ཆུང་འདྲ་བ་རང་གི་མཛེས་འཆོར་ངོམ་པ་ལ་ཞེ་ཁྲེལ་བཞིན་དུ། ཐེག་གསུམ་གྱི་བདེན་པ་མངོན་རྟོགས།
གནས་ལུགས་གསར་མཐོང་གི་མཐོང་ལམ་སྐད་ཅིག་མ་གཅིག་ཁོ་ནར་སྒྲུབ་པའི་མཁས་པ། འཆི་མེད་མཛེས་ལྡན་སྒེག་མོ་འཛུམ་པའི་སོ་ཕྲེང་དཀར་པོ་ངོམས་པས། ཕ་རོལ་པའི་མཛེས་སྡུག་པའི་ཀུ་མུད་ཁ་ཟུམ་པར་བྱེད་པ། རྒྱལ་བས་ལུང་བསྟན་པའི་འཕགས་པ་ཀླུ་སྒྲུབ་ཉི་མའི་འོད་ཟེར་འབུམ་ཕྲག་འཕྲོ་བ་དེ་རྒྱལ་བར་གྱུར་ཅིག་ཅེས། གཟུགས་ཅན་དང་རབ་རྟོག་གི་རྒྱན་གྱིས་སྨྲས་པའོ། ། ཡང་དེ་ལྟ་བུའི་སྒྲུབ་བྱེད་ངད་འགལ་སྤོང་སྟོན་པ་ནི། ཆོས་ཀུན་ཆོས་ཉིད་གསར་མཐོང་གཅིག་ཁོ་ན། ། བདེན་མཐོང་གཉིས་པ་འཕགས་པའི་གཟིགས་པ་བྲལ། ། བདེན་མཐོང་བཅུ་དྲུག་གླ་ཆེན་གྱི། ། འཕྲུལ་འཁོར་ཤིག་མཁས་ཀླུ་སྒྲུབ་འདིར་ཕྱག་ཡིན། །
ཞེས་པ་སྟེ། འཁོར་འདས་ཀྱི་ཆོས་ཀོན་ལ་གནས་ལུགས་གཅིག་ཁོ་ན་ལས་མེད་ལ། དེ་མེད་པས་གནས་ལུགས་གསར་མཐོང་གི་ཡེ་ཤེས་ཀྱང་གཅིག་ཁོ་ན་སྟེ། རྒྱལ་པོ་སྨྲ་བ་ལན་གཅིག་སྟེ། བུ་མོ་སློང་བ་ལན་གཅིག་ཡིན། ། འཕགས་པའི་གཟིགས་པ་ལན་གཅིག་སྟེ། ། འདི་གསུམ་ལན་རེ་ལན་རེ་འོ། ། ཞེས་འདུལ་ལུང་ལས་འབྱུང་བ་ལྟར། འཕགས་པ་ལ་གནས་ལུགས་བདེན་པ་གསར་མཐོང་གཉིས་མེད། དེ་ཡོད་ན་གནས་ལགས་མི་འདྲ་བ་གཉིས་ཡོད་པར་ཐལ་བའི་ཕྱིར་རོ། །
འོ་ན་བདེན་པ་མངོན་རྟོགས་བཅོ་ལྔ་དང་བཅུ་དྲུག་སོགས་བྱེད་པའི་ལུང་དང་འགལ་ལོ་སྙམ་ན། དེ་བདེན་མོད། དེ་དག་ནི་གདུལ་བྱ་ལ་དྲང་བའི་ཕྱིར། སྒྱུ་མའི་གླང་ཆེན་སྤྲུལ་པ་བཞིན་ཡིན་ལ། ངེས་གསང་སྨྲ་བའི་སྒྲ་མི་མཁན་པོས་དྲང་དོན་སྒྱུ་མའི་གླང་ཆེན་གྱི་འཕྲུལ་འཁོར་གྱི་འཕྲུལ་འཁོར་ཤིག་པས། དྲང་དོན་ལ་ཞེན་པ་བཏང་ནས་དེས་དོན་དབུ་མའི་ལྟ་བ་ལ་ལོངས་སྤྱོད་པ་ནི་འཕགས་པ་ཀླུ་སྒྲུབ་ཀྱི་དྲིན་ལས་ཡིན་པས་ཀླུ་སྒྲུབ་དེ་ལ་བཀའ་དྲིན་དྲན་ནས་ཕྱག་འཚལ་ལོ་ཞེས་པའོ། ། དེས་ན་རྟེན་འབྲེལ་གྱི་རྟགས་ལས་ཆོས་ཐམས་ཅད་བདེན་མེད་དུ་རྟོགས་ཞེས་པ་ཙམ་ཞིག་ཤེས་ཀྱང་། བདེན་པ་མངོན་རྟོགས་གཅིག་ཁོ་ནར་སྒྲུབ་པ་ནི། ཀླུ་སྒྲུབ་ཐུན་མོང་མ་ཡིན་པའི་རིགས་པ་སྟེ་ཁོ་བོས་རྟོགས་སོ། ། ཡང་བདེན་འཛིན་སྙིང་ལ་ཞུགས་པ་དག་ལ།
རྟེན་འབྲེལ་གྱི་གནད་རྟོགས་པའི་ལྟ་བ་མི་སྲིད་དོ་ཞེས་ནན་གྱིས་སྟོན་པ་ནི། ཆོས་ཀུན་བདེན་མེད་མ་རྟོགས་དངོས་འཛིན་སྙིང་། ། རྟག་ཆད་སྲིན་པོའི་ཁར་ཆུད་བདེན་མཐོང་གི ། ལང་ཚོའི་མཆེར་སྡུག་རྟེན་འབྱུང་གཟིགས་འདིར་མེད། ། ཀླུ་སྒྲུབ་རྟེན་འབྲེལ་མཁན་ཁྱོད་རྒྱུར་གྱུར་ཅིག ། ཅེས་པ་སྟེ། ཆོས་ཀུན་བདེན་མེད་དུ་མ་རྟོགས་པའི་མཁས་རློམ་དག་གི་སྙིང་ནི་རྟག་ཆད་ཀྱི་ཟིན་པོའི་ཁར་ཆུད་ཡིན་པ་ཡིན་པས། རྟག་ཆད་དང་བྲལ་བའི་བདེན་མཐོང་གི་ལོ་ཚོའི་མཐར་སྡུག་ངོམ་པའི་སྐལ་བ་རྟེན་བྱུང་འདིར་མེད་པས། ཐུབ་པའི་ཆོས་ཀྱི་ཡང་སྙིང་རྟེན་འབྲེལ་མཁན་ཀྱི་ཀླུ་སྒྲུབ་ཁྱེད་སོགས་ཕྱོགས་ཀུན་ཏུ་རྒྱལ་བར་གྱུར་ཅིག ཅེས་པའོ། །
ཡང་ཐེག་གསུམ་འཕགས་པ་ཀུན་གྱིས་སྲིད་པ་འཁོར་བའི་རྒྱལ་སྲིད་ཆེན་པོ་དམངས་སུ་འབེབས་ནུས་སོ་ཞེས་སྟོན་པ་ནི། རྟེན་འབྱུང་གནད་ལས་ཐེག་གསུམ་འཕགས་ཀུན་གྱིས། ། བདེན་ལྟའི་མ་རིག་རྒྱལ་པོ་ཉོན་མོངས་འཁོར། ། སྲིད་པའི་རྒྱལ་སྲིད་དམངས་སུ་ཕུ་ཕབ་པའི་གཏམ། ། ཀླུ་སྒྲུབ་རྒྱལ་རྔ་བརྡུངས་ཁྱོད་ཁྱོད་ས་འདིར་རྒྱལ། ཞེས་པ་སྟེ། དེ་ཡང་། ཇི་སྲིད་ཡིད་ཀྱི་རྣམ་གཡོ་བ། ། དེ་སྲིད་བདུད་ཀྱི་སྤྱོད་ཡུལ་ཏེ། ། ཞེས་པ་དང་།
གཏི་མུག་རང་བཞིན་སྒྲིབ་ཕྱིར་ཀུན་བ་སྟེ། ཞེས་པ་ལྟར། ཕུང་པོ་ལ་བདེན་པར་ལྟབ་འི་བདེན་འཛིན་ནི། རྟེན་འབྲེལ་བཅུ་གཉིས་ཀྱི་ཐོག་མར་གྱུར་པའི་མ་རིག་པ་པྶཏེ། དེ་ནི་སྲིད་པའི་རྒྱལ་པོ་ཆེན་པོ། མི་རྟག་པ་ལ་རྟག་པར་ལྟ་བའི་ཕྱིན་ཅི་ལོག་སོགས་ཕྱིན་ཅི་ལོག་བཞིའི་སློབ་དཔོན་དང་ལྡན་པ། འདོད་ཆགས་ལ་སོགས་པ་ཉོན་མོངས་པའི་འཁོར་གྱིས་བསྐོར་བ། ཁམས་གསུམ་གྱི་ས་ཆེན་པོ་ལ་དབང་བསྒྱུར་བ། འཕགས་པ་མ་ཡིན་པའི་སྐྱེ་བོ་དངོས་སྨྲ་བ་ལ་སོགས་པའི་སྦྲ་བ་སོགས་ཀྱིས་རྣམ་ཕབ་པར་མ་ནུས་པ་འཁོར་བ་པ་འཕེལ་བར་བྱེད་པའི་འཁོར་བའི་རྒྱལ་སྲིད་ཆེན་པོ་དེ། དམངས་སུ་ཕབ་ནས་རྒྱལ་རྔ་ལན་བརྒྱར་བརྡུང་བ་པོ་ནི་འཕགས་པ་ཀླུ་སྒྲུབ་ཁྱོད་ཡིན་པས།
རྒྱལ་བར་གྱུར་ཅིག་ཅེས་པ་བསྔགས་པ་བརྗོད་པའོ། ། དེ་ལྟར་ཡང་རིགས་པ་དྲུག་ཅུ་པའི་འགྲེལ་པར། ཟླ་བས་འདི་ཏྲ་ཅེས་འཕགས་པའི་ཤེས་ཀྱི་དབང་པོའི་སྲོག་གི་བར་ཆད་བྱེད་པས་བདུད་དེ། དེ་ཡང་ཁམས་གསུམ་གྱི་ས་ཆེན་པོ་པ། ཕྱིན་ཅི་ལོག་བཞིའི་སློབ་དཔོན་ཆེན་པོ་དང་ལྡན་པ། འདོད་ཆགས་ལ་སོགས་པའི་ཉན་མོངས་པའི་འཁོར་གྱིས་རྟག་ཏུ་བསྐོར་བ། འཕགས་ལམ་ཡིན་པའི་སྐྱེ་བོ་མཐའ་དག་གིས། རྣམ་ཕབ་པ། སྤྱོད་པ་བཟང་པོ་ཡིན་པ་ལ་ཞུགས་པའི་རྗེས་སུ་སོང་བ་ལ་འཁོར་བ་པའི་སེམས་ཅན་མ་ལུས་པ་འཕེལ་བར་བྱེད་པ་མ་རིག་པ་ཞེས་བྱ་བ་ཡིན་ཏེ། ཞེས་གསུངས་ཏེ།
འཕགས་པ་མ་ཡིན་པའི་སྐེ་བོ་རྨ་མ་ཕབ་ཅེས་པ་འདིས། དཔྱོད་ལྡན་ཚིག་གི་ནུས་པ་གཉིས་བསྟན་ཏེ། འཕགས་པ་ཐམས་ཅད་ཀྱིས་ཆོས་ཐམས་ཅད་བདེན་སྟོང་དུ་རྟོགས་པའི་དབུ་མའི་ལྟ་བ་རྙེད་པས་དེ་ལྟར་ནུས་ཞེས་དང་། འཕགས་པ་མ་ཡིན་པ་དང་། དངོས་སྨྲ་བ་རྣམས་ཀྱིས་སྲིད་པའི་རྒྱལ་སྲིད་འབེབས་མི་ནུས་ཞེས་པས་ནི། དབུ་མའི་ལྟ་བ་མ་རྙེད་པར་ནི་འཕགས་ལམ་ཐོབ་པར་མི་འགྱུར་ཞིང་། དབུ་མའི་ལྟ་བ་མ་རྙེད་པ་རྣམས་ནི་དངོས་སྨྲ་བ་ཡིན་པའི་གནད་ཀྱིས། དེ་དག་གིས་སྲིད་པའི་རྒྱལ་སྲིད་འབེབས་མི་ནུས་ཞེས་པས། སྲིད་པ་འཁོར་བ་པྶངས་པའི་ཞི་བ་མྱང་འདས་ཐོབ་མི་ནུས་ཞེས་གསོལ་བོར་བསྒྲགས་པས། ཉན་རང་དགྲ་བཅོམ་སོགས་དངོས་སྨྲ་བའི་ཁྲོད་དུ་མི་འཁྱམ་ཙམ་ཞིག་མཁས་པ་ཁྱེད་ཅག་ལ་ཐལ་མོ་སྦྱར་ཏེ་ཞུ་མཆིད་གསོལ་ལོ། །
ཡང་ཉན་རང་འཕགས་པས་ཆོས་ཀྱི་བདག་མེད་རྟོགས་སོ་ཞེས་ཁས་ལེན་པ་དག་གིས་ཆོས་ཀྱི་བདག་མེད་རྒྱས་བསྡུས་ཀྱི་གནད་ངུ་ཟད་མ་དགོངས་པ་ཡོད་དོ་ཞེས་སྟོན་པ་ནི། རྟོགས་བྱའི་ཆོས་དང་སྒྲུབ་བྱེད་རྒྱས་བསྡུས་ལས། ཐེག་གཉིས་འཕགས་པར་རྟོགས་ཚུལ་མི་འདྲ་བའི། ། རི་བོང་ཅལ་སྒྲས་རི་དྭགས་ནགས་ནས་སྟོངས། ། ཀླུ་སྒྲུབ་གདོང་ལྔ་ལྡན་ཁྱོད་ས་སྟེང་རྒྱལ། ། ཞེས་པ་སྟེ། འཇུག་འགྲེལ་ལས། གང་ཞིག་གལ་ཏེ་ཉན་ཐོས་ཀྱི་ཐེག་པ་ལས་ཀྱང་ཆོས་ལ་བདག་མེད་པ་བསྟན་ན། དེའི་ཚེ་ཐེག་པ་ཆེན་པོ་བསྟན་པ་དོན་མེད་པར་འགྱུར་རོ་སྙམ་དུ་སེམས་པ་དེའི་ལུགས་དེ་ཡང་འདི་ལྟར་རིགས་པ་དང་ལུང་དང་འགལ་བ་རྟོགས་སོ། ། ཞེས་དོགས་པ་བཀོད་པ་དེའི་ལན་འདེབས་པ་ན།
ཁ་ཅིག་གིས་ཐེག་པ་ཆེན་པོ་བས་རིགས་པའི་རྣམ་གྲངས་མི་འདྲ་བ་མང་པོས་ཆོས་ཀྱི་བདག་མེད་རྟོགས། ཉན་ཐོས་པས་དེ་ལྟར་མ་རྟོགས་ཞེས་ལན་འདེབས་པ་དང་། ཡང་འགའ་ཞིག་གིས། ཐེག་པ་ཆེན་པོ་བས་རྟོགས་བྱའི་ཆོས་ཅན་ཐམས་ཅད་ཀྱི་སྟེང་དུ་ཆོས་ཀྱི་བདག་མེད་དམ་བདེན་མེད་རྟོགས། ཉན་ཐོས་པས་ཆོས་ཅན་ཉི་ཚེ་བ་ཙམ་གྱི་སྟེང་དུ་བདེན་མེད་རྟོགས་ཀྱི། ཆོས་ཐམས་ཅད་ཀྱི་སྟེང་དུ་བདེན་མེད་མ་རྟོགས་ཞེས་འཆད་པ་དང་། ཡང་འགའ་ཞིག ཐེག་ཆེན་པས་ཆོས་ཀྱི་བདག་མེད་གསལ་ཚང་རྒྱས་པར་རྟོགས། ཉན་ཐོས་པས་དེ་ལྟར་མ་རྟོགས་པའི་དོན་ཡིན་ཞེས་པའི་རི་བོང་གི་ཅལ་སྒྲས་བོད་བགྲེས་གཞོན་ཐམས་ཅད་ཀྱི་རྣམ་དཔྱོད་ཀྱི་རི་དྭགས། གཞུང་དོན་ཟབ་མོའི་ནགས་ཚལ་ནས་སྟོངས་པར་འགྱུར་ཡང་།
ཀླུ་སྒྲུབ་ཀྱི་དགོངས་དོན་ཕྱིན་ཅི་མ་ལོག་པར་མཐོང་བའི་དཔྱོད་ལྡན་གདང་ལྔ་ལྡན་པ་སྟེ། སེང་གེ་དཀར་མོའི་བློ་གྲོས་ཀྱི་གྲོས་བཏབ་པ་ལ་བརྟེན་ནས་བདེ་བར་འཚོ་བས་ན། དེ་ལྟ་བུའི་ཀླུ་སྒྲུབ་ཁྱེད་སའི་སྟེང་འདིར་རྒྱལ་བར་གྱུར་ཅིག་ཅེས་སོ། ། དེ་ལྟ་བུའི་ལན་དེ་དག་ནི། རི་བོང་གི་ཅལ་ཁོ་ན་ཡིན་ཏེ། སྒྲུབ་བྱེད་ཀྱི་རིགས་པ་གཅིག་ལ་བརྟེན་ནས་ཆོས་ཀྱི་བདག་མེད་རྟོགས་ན། སྒྲུབ་བྱེད་ལྷག་མ་ཅི་བཀོད་ཀྱང་གྲུབ་ཟིན་སྒྲུབ་པའི་མ་གྲུབ་པའི་གཏན་ཚིགས་ཁོ་ན་ཡིན་པས། སྒྲུབ་བྱེད་ཀྱི་རིགས་པ་མང་པོ་དོན་མེད་པའི་ཕྱིར་དང་། ཡང་ཐེག་པ་ཆེ་ཆུང་ལ་རྟོགས་བྱ་རྒྱ་ཆེ་ཆུང་སྨྲ་བ་དག་གིས་ནི། ཉན་རང་གིས་ཆོས་ཐམས་ཅད་བདེན་མེད་དུ་མ་རྟོགས་ཞེས་པ་དེ་སྒྲུབ་འདོད་པ་ཡིན་ཡང་།

གོང་དུ་བསྟན་པའི་རིགས་པ་དྲན་ན། ཆེས་ངོ་མཚར་བཞད་གད་ཀྱི་གནས་ཆེན་པོ་ཡིན་པའི་ཕྱིར་རོ། ། འཇུག་འགྲེལ་དུ་ལན་མཛད་པ་ན་ཡང་། ཐེག་པ་ཆེ་ཆུང་གི་སྡེ་སྣོད་ལས་བསྟན་ཚུལ་གསལ་མི་གསལ་དང་། རྒྱས་བསྡུས་སོགས་བཤད་ཀྱི། འཕགས་པ་རྣམ་གཉིས་ཀྱི་རྟོགས་ཚུལ་ལ་སྦྱར་བ་ཅི་ཡང་མི་སྣང་བའི་ཕྱིར་རོ། ། དེ་ཡང་འདི་སྐད་ཅེས། ཉན་ཐོས་ཀྱི་སྡེ་སྣོད་ལས་ཆོས་ཀྱི་བདག་མེད་བསྟན་ཀྱང་། ཐེག་ཆེན་བསྟན་པ་དོན་མེད་མ་ཡིན་ཏེ། ཐེག་ཆེན་སྡེ་སྣོད་ལས། ལྟ་བ་ཆོས་ཀྱི་བདག་མེད་ཙམ་ཞིག་བསྟན་པ་མ་ཡིན་གྱི།
ཐབས་ཕ་རོལ་ཏུ་ཕྱིན་པ་དང་སྨོན་ལམ་སོགས་ཀྱང་སྟོན་པའི་ཕྱིར་ཞེས་པ་ནི། འཇུག་འགྲེལ་ལས། ཐེག་པ་ཆེན་པོ་བསྟན་པས་ནི་ཆོས་ལ་བདག་མེད་པ་ཙམ་ཞིག་སྟོན་པར་བྱེད་པ་མ་ཡིན་གྱི། འོ་ན་ཅི་ཞེ་ན། བྱང་ཆུབ་སེམས་དཔའ་རྣམས་ཀྱིས་ས་དང་ཕ་རོལ་ཏུ་ཕྱིན་པ་དང་། སྨོན་ལམ་དང་སྙིང་རྗེན་པོ་ལ་སོགས་པ་དང་། ཡོངས་སུ་བསྔོ་བ་དང་ཚོགས་གཉིས་དང་། བསམ་གྱིས་མི་ཁྱབ་པའི་ཆོས་ཉིད་ཀྱང་ཡིན་ནོ། ། ཇི་སྐད་དུ་རིན་པོ་ཆེའི་ཕྲེང་བ་ལས། ཉན་ཐོས་ཐེག་པ་དེ་ལས་ནི། །
བྱང་ཆུབ་སེམས་དཔའི་སྨོན་ལམ་དང་། ། སྤྱོད་པ་ཡོང་སྔོ་མ་བཤད་དེས། ། བྱང་ཆུབ་སེམས་དཔར་ག་ལ་འགྱུར། ། བྱང་ཆུབ་སྤྱོད་ལ་གནས་པའི་དོན། ། མདོ་སྡེ་ལས་ནི་བཀའ་མ་བསྩལ། ། ཐོག་པ་ཆེ་ལས་བཀའ་སྩལ་པ། ། དེ་ཕྱིར་མཁས་པ་རྣམས་ཀྱིས་གཟུང་། ། ཞེས་གསུངས་སོ། ། ཞེས་པ་དེས་བསྟན། ཡང་ཆོས་ཀྱི་བདག་མེད་བསྟན་ཚུལ་ལ་ཡང་ཁྱད་པར་ཡོད་དེ།
ཉན་ཐོས་སྡེ་སྣོད་ལས། གཟུགས་ནི་དབུ་བ་གདོས་པ་འདྲ། ། ཞེས་སོགས་དཔེ་ཙམ་གྱི་སྒོ་ནས་བསྟན། ཐེག་ཆེན་སྡེ་སྣོད་ལས། སྒྲུབ་བྱེད་རིགས་པའི་སྒོ་ནས་གསལ་ཞིང་རྒྱས་པ་ཚང་བར་བསྟན་པ་ཡིན་པའི་ཕྱིར། ཞེས་པ་ནི་ཆོས་ཀྱི་བདག་མེད་པ་གསལ་བར་བྱ་བའི་ཕྱིར། ཐེག་པ་ཆེན་པོ་བསྟན་པ་ཡང་རིགས་པ་ཉིད་དེ། རྒྱས་པར་བསྟན་པར་བརྗོད་པར་འདོད་པའི་ཕྱིར་རོ། ། ཉན་ཐོས་ཀྱི་ཐེག་པ་ལས་ནི་ཆོས་ཀྱི་བདག་མེད་པ་མདོར་མཚོན་པ་ཙམ་ཞིག་ཏུ་ཟད་དོ། ། དེ་སྐད་དུ་སློབ་དཔོན་གྱི་ཞལ་སྔ་ནས་ཀྱིས།
མཚན་མ་མེད་པ་མ་རྟོགས་པར། ། ཁྱོད་ཀས་ཐར་པ་མེད་པར་གསུངས། ། དེ་ཕྱིར་ཁྱོད་ཀྱིས་ཐེག་ཆེན་ལས། ། དེ་ནི་ཚང་བར་བསྟན་པ་ལགས། ། ཞེས་གསུངས་སོ་ཞེས་པ་དེས་བསྟན་པ་ཡིན་ནོ། ། དེས་ན་མཁས་པ་རྣམ་དཔྱོད་ཅན་རྣམས་ཀྱིས་ཐུགས་མ་དཀྲུགས་པར་གཟུ་བོར་གནས་པ་གཅིག་འཚལ་ཞེས་གདམས་ཏེ། ཟླ་བས་སྔ་མ་དེའི་འཕྲོ་ལས། དེ་ཉིད་ཀྱི་ཕྱིར་བློ་མ་དཀྲུགས་པ་རྣམས་ཀྱིས་རང་ཉིད་ཀྱིས། དོན་གྱི་དེ་ཁོན་ཉིད་ཁོང་དུ་ཆུད་པར་ནུས་པས་དཀྱུས་མ་ཉིད་བརྗོད་པར་བྱའོ། ། ཞེས་གསུངས་པ་ཡིན་ནོ། །
དེས་ན་རང་གི་ལན། སྡེ་སྣོད་གཉིས་ལས་བསྟན་ལ་དེ་ལྟར་ཡིན་ཞེས་པ་དེས་ཀྱང་ཐུས་མོད། འོན་ཀྱང་། ཐེག་པ་གཉིས་ལ་ཆོས་ཀྱི་བདག་མེད་རྫོགས་པར་སྒོམ་མི་སྒོམ་གྱི་རྣམ་དབྱེ་བཤད་པ་དེ་དང་འཁྲུལ་བར་མི་བྱའོ་ཞེས་སྟོན་པ་ནི། དམན་འཕགས་རང་དོན་ཉོན་མོངས་སྤོང་ལ་འདུན། ། མཐའ་བྲལ་རྫོགས་པར་མི་སྒོམ་གཞན་དག་གིས། ། རི་བོང་ཅལ་སྒྲ་བིལ་བའི་ཤིང་ལ་དྲིས། ། ཞེས་པ་སྟེ། ཐེག་པ་ཆེ་ཆུང་གཉིས་ལ་ཆོས་ཀྱི་བདག་མེད་རྫོགས་པར་སྒོམ་མི་སྒོམ་བཤད་ཀྱང་དེས་ཁྱོད་ཀྱི་འདོད་པ་འགྲུབ་པ་མ་ཡིན་ཏེ། པའི་འཕགས་པ་རྣམ་གཉིས་རང་དོན་དུ་ཉོན་མོངས་སྤོང་བ་ཙམ་ལ་འདུན་ཞིང་དོན་དུ་གཉེར་བས།
དེ་སྤོང་མ་ཐུབ་བར་དུ་ཆོས་ཀྱི་བདག་མེད་སྒོམ་གྱི། ཆོས་ཀྱི་བདག་མེད་ཀྱི་ནུས་པ་རྫོགས་པར་མི་སྒོམ། ཐེག་ཆེན་པ་རྣམས་དེ་ལས་ཟློག་སྟེ་ཆོས་ཀྱི་བདག་མེད་ཤེས་སྒྲིབ་སྤོང་བའི་ནུས་པ་རྫོགས་ཀྱི་བར་དུ་སྒོམ་པ་ཡིན་པའི་ཕྱིར་ཏེ། དེ་ལྟར་ཡིན་མིན་འཕགས་པ་ཀླུ་སྒྲུབ་བིལ་བའི་ལྗོན་ཤིང་ཆེན་པོ་ལ་དྲིས་ཤིག་དང་། དེས་བབ་ཆོལ་སྨྲ་བའི་རི་བོང་གི་ཅལ་སྒྲའི་མཆང་རིག་པར་འགྱུར་བས། ཀླུ་སྒྲུབ་བསྟན་པའི་སྲོག་ཤིང་རི་དྭགས་རྒྱལ་པོ་དང་འདྲ་བ་ཁྱེད་རྒྱལ་བར་གྱུར་ཅིག་ཅེས་པའོ། ། དེའི་གཏམ་ནི་སྔོན་མཚོ་གཅིག་གི་འཁྲིས་ན་བིལ་པའི་སྡོང་པོ་ཆེན་པོ་གཅིག་ལ་རི་བོང་དྲུག་གནས་ཏེ། སྐབས་གཅིག་ནས་ཤིང་གི་ཡལ་ག་ཆེན་པོ་ཞིག་ཆག་པ་ཆུར་ལྷུང་བའི་སྒྲ་ལ། རི་བོང་གིས་མ་བརྟགས་པར་ཅལ་བྱུང་ངོ་ཟེར་ཞིང་བྲོས། རི་ཆེན་པོ་དེ་ལ་རི་དྭགས་རྣམས་རིམ་བཞིན་གནས་པ་རྣམས་ཀྱང་ཅལ་བྱུང་ཟེར་ཞིང་རིམ་པས་བྲོས་པས།
ནགས་རི་ཆེན་པོ་དེ་རི་དྭགས་ཀྱིས་སྟོངས་པ་ཙམ་དུ་གྱུར་པའི་ཚེ། ན་གནས་པའི་སེང་གེ་ཆེན་པོས། ཅལ་དེ་ཅི་འདྲ་ཞིག་འདུག་དེ་སྐད་སུ་ཟེར་ཞེས་རིམ་བཞིན་དེད་པས། རི་བོང་ལ་ཐུག རི་བོང་གིས་བིལ་བའི་རྩར་ཁྲིད་ནས་བསྟན་པས། བིལ་བའི་ཡལ་ག་མཚོར་ལྷུང་བའི་སྒྲ་ཆེན་པོ་ལ་འཁྲུལ་པར་ཤེས་པས། ཅལ་གྱི་འཇིགས་པ་སངས་ནས་བདེ་བར་གནས་སོ་ཞེས་འདུལ་ལུང་ལས་འབྱུང་བ་དེ་དང་སྦྱར་བའོ། ། ཡང་ཀླུ་སྒྲུབ་ཀྱི་རིགས་པས་དངོས་སྨྲ་བ་སོགས་རྟག་ཆད་ཀྱི་མཐར་ལྷུང་ཞེས་གསང་མཐོན་པོས་བསྒྲགས་པའི་ཚེ་བ་རབ་རྟོག་རྒྱན་གྱི་སྒོ་ནས་བརྗོད་པ་ནི། དངོས་པོར་བདེན་འཛིན་སྙིང་ཞུགས་དངོས་སྨྲ་བར། ། བསྒྲགས་པའི་དྲིལ་ཆེན་ཐོས་ཐེ་སྟོབས་ལྡན་དཔུང་། །
ས་འོག་ལག་འགྲོའི་ལྟོ་བར་བཅིང་པར་ངེས། ། བདེན་གསུང་ཀླུ་སྒྲུབ་ས་འདིར་རྒྱལ་གྱུར་ཅིག ། ཅེས་པ་སྟེ། སྔོན་ལྷ་མ་ཡིན་སྟོབས་ལྡན་ཞེས་པ་ས་གསུམ་ལས་རྣམ་པར་རྒྱལ་བའི་རྒྱལ་པོ་གཅིག་ཡོད་པ་ལས། ཁྱབ་འཇུག་མིའུ་ཐུང་གི་གཟུགས་སུ་བསྒྱུར་ནས་གུས་པའི་ཚུལ་བསྟན་ཏེ། མཆོད་སྦྱིན་བྱེད་པའི་ས་གོམ་པ་གང་སློང་བྱས་པས། གོམ་པ་གང་གིས་ཅི་བྱེད་གསུམ་ཁྱེར་བཟླས་པས། ཁྱབ་འཇུག་གཟུགས་ཆེན་པོར་བསྒྱུར་ནས། སྟོབས་ལྡན་དབང་བའི་ས་རྣམས་གོམ་པ་གཉིས་ཀྱིས་མནན་པས། སྟོབས་ལྡན་ཞུམ་ནས་དང་སང་ཡང་ལག་འགྲོ་ཀླུའི་ལྟོ་བ་སྟེ།
ས་འོག་གཏུབ་བཅིངས་པ་ཡིན་ན་ཡང་། སྒྲོ་བཏགས་ཏེ་ཀླུ་སྒྲུབ་ཀྱིས་རིགས་པས་བདེན་འཛིན་སྙིང་ལ་ཞུགས་པ་རྣམས་དངོས་སྨྲ་བ་ཡིན་གྱི། དབུ་མ་པ་མ་ཡིན་ནོ་ཞེས་པའི་དྲིལ་ཆེན་གྱི་སྒྲ་ཆེན་པོ་བསྒྲགས་པས། བརྟན་གཡོ་ཀུན་སྐྲག་སྟེ་སྟོབས་ལྡན་ཡང་སྒྲ་དེས་ས་འོང་ཏུ་བཅིངས་པར་ངེས་སོ་ཞེས་རབ་རྟོག་གི་རྒྱན་ཏེ། ངེས་ཞེས་པ་རབ་རྟོགས་གསལ་བྱེད་ཡིན་པས་སོ། ། དེ་ལྟར་ནའང་ཀླུ་སྒྲུབ་ནི་གཡོ་ཟོལ་གསུངས་པ་མ་ཡིན་གྱི། བདེན་པ་ཁ་ན་གསུངས་པ་པོ་ཡིན་པས་ས་སྟེང་འདིར་རྒྱལ་བར་གྱུར་ཅིག་ཅེས་པའོ། ། ཡང་འཕགས་པ་གསུམ་ཆར་མཐོང་ཆོས་མྱང་འདས་ལ་བཀོད་པའི་རིགས་པའི་ཆེ་བ་བརྗོད་པ་ནི། འཕགས་ཀུན་མཐོང་ཆོས་མྱང་འདས་ཤག་ཁའི་སྒྲ། ། ཐོས་ཚེ་ཐུབ་སྟོང་གྲངས་མེད་གསུམ་གྱི་ཚོགས། །
གཤོལ་ནས་གསང་ཆེན་མྱུར་ལམ་བསྒྲོད་དོ་སྙམ། ། ཨེ་མ་ཀླུ་སྒྲུབ་ཚུར་བྱོན་ཕྱག་གི་གནས། ། ཞེས་པ་སྟེ། ཀླུ་སྒྲུབ་ཀྱི་རིགས་པས་ཐེག་གསུམ་འཕགས་པ་ཐམས་ཅད་ཀྱང་མཐོང་ཆོས་ཚེ་འདི་ལ་མྱ་ངན་ལས་འདས་པའི་གོ་འཕང་ལ་བཀོད་དོ་ཞེས་པའི་ཤང་ཁ་སྟེ་དུང་གི་སྒྲ་ཐོས་པས། ཐུབ་པ་སྟོང་གི་ཉེར་ལེན་བྱང་ཆུབ་སེམས་དཔའ་རྣམས་དང་། དུས་གསུམ་གྱི་བྱང་ཆུབ་སེམས་དཔའ་རྣམས་ཉན་རང་རྣམས་ལ་ཡང་དེ་ཙམ་གྱི་ནུས་པ་ཡོད་ན། རང་རེ་རྣམས་ཆེས་ལྷག་པ་གཅིག་བྱའོ་སྙམ་ནས། གྲངས་མེད་གསུམ་གྱི་ཚོགས་གསོག་པ་བཤོལ་ཏེ། མཐོང་ཆོས་མྱང་འདས་ལས་ལྷག་པ་ཚེ་གཅིག་ལུས་གཅིག་ལ་ཚང་རྒྱ་བ་གསང་ཆེན་བླ་མེད་རྡོ་རྗེ་ཐེག་པའི་ཉེ་ལམ་བསྒྲོད་པར་བྱེད་དོ་སྙམ་ནས་བློ་སྟོབས་སྐྱེས་པ་ནི་དུང་གི་སྒྲ་དེ་ཐོས་པས་ཡིན་ནོ་སྙམ་ཞེས་པ་ནི་རབ་རྟོག་རྒྱན་ཏེ་སྙམ་ཞེས་པ་རབ་རྟོག་གསལ་བྱེད་ཡིན་པས་སོ། ། དེའི་ཚེ་ཨ་མ་ཞེས་ངོ་མཚར་བའི་ཚིག་བརྗོད་ནས།
ཀླུ་སྒྲུབ་བདག་གི་མདུན་དུ་ཚུར་བྱོན་ཅིག ། བདག་གི་ཕྱག་གི་གནས་ཁྱེད་ཡིན་ནོ། ། ཞེས་པའོ། ། ཡང་ཐ་མར་ལྟ་བ་ཀུན་ཟློག་རིགས་པའི་གནད་བསྟན་པ་ནི། བདེན་གཅིག་དྲན་དོན་སྨིག་རྒྱུ་བདེན་པའི་ཆུར། ། འཁྲུལ་པའི་མཁས་རློམ་རི་དྭགས་མྱ་ངམ་ཐང་། ། འཁྱམས་རྣམས་མ་བཟོད་སྤྲོས་ཀུན་ཀུན་ཉེར་ཞིའི་གནད། ། འདོམ་མཛད་ཀླུ་སྒྲུབ་འདིར་ཡན་འགྲོ་འདི་སྲུངས། ། ཞེས་པ་སྟེ། མྱ་ངན་འདས་པ་བདེན་གཅིག་པུ། །
ཞེས་པ་ལྟར། མྱ་ངན་ལས་འདས་པ་དོན་དམ་བདེན་པ་ཡིན་ཞེས་པ་དེ་ཡང་། དྲང་དོན་སྨིག་རྒྱུ་ལྟ་བུ་ཡིན་ཡང་། བདེན་པའི་ཆུར་འཁྲུལ་པའི་མཁས་རློམ་གྱི་རི་དྭགས་རྣམས། དེས་གནས་ཀྱི་ཆུས་བོར་བའི་མྱ་ངམ་གྱི་ཐང་ལ་འཁྱམས་པའི་སྡུག་བསྔལ་མ་བཟོད་ནས། ཐ་མར་ལྟ་བ་ཀུན་བཟློག་སྤྲོས་ཀུན་ཉེར་ཞིའི་གནད་འདོམ་མཁས་པའི་ཀླུ་སྒྲུབ་ཁྱོད་དེར་བྱོན་ལ་འགྲོ་བ་མཁས་རྨོངས་འདི་སྲུངས་ཤིག་ཅེས་པའོ། ། དེའི་སྒྲུབ་བྱེད་སྟོན་པ་ནི། བྱང་ཆུབ་སྙིང་པོ་བདེན་གཅིག་ཟླ་བའི་བུ། ། ཆོས་དབྱིངས་སྒྲ་གཅན་ཁ་སྒོར་ཐིམས་པའི་མོད། ། གཉིས་སྣང་སེམས་འགགས་ཆོས་སྐུའི་ཉིན་བྱེད་ཤར། །
ཀླུ་སྒྲུབ་སྟོན་པ་གཉིས་པ་རྒྱལ་གྱུར་ཅིག ། ཅེས་བདེན་གཅིག་དྲང་དོན་ཡིན་པའི་སྒྲུབ་བྱེད་ནི། བྱང་ཆུབ་སྙིང་པོར་འདུག་ནས་བདེན་གཅིག་ཀྱང་། ། གྲུབ་པར་མ་མཐོང་ཞི་ལྟ་ག་ལ་ཞིག ཅེས་པ་ལྟར། སྟོན་པ་བྱང་ཆུབ་ཀྱི་སྙིང་པོར་ཆོས་སྐུར་སངས་རྒྱས་པའི་ཚེ། བདེན་གཅིག་ཟླ་བའི་བ་དེ་ཆོས་དབྱིངས་མཚན་མེད་སྒྲ་གཅན་ཁ་སྒོར་ཐིམ། གཉིས་སྣང་དང་མཚན་མ་སྤྲོས་མེད་དུ་ཡལ་བའི་ཚེ། སེམས་འགགས་པ་དེ་སྐུ་ཡིས་མངོན་སུམ་མཛད། ། ཅེས་པ་ལྟར།
གཉིས་སྣང་སྤྲོས་པའམ་མཚན་མ་ཐམས་ཅད་འགགས་པའི་ཆོས་སྐུའི་ཉི་མ་ཤར་ཅེས་པ། ཡེ་ཤེས་ལྔ། སྐུ་ལྔ། མཛད་པ་ཕྲིན་ལས་སོགས་ཆོས་སྐུས་མངོན་སུམ་དུ་མཛད་པ་སྟེ། དག་པ་གཉིས་ལྡན་གྱི་ཆོས་དབྱིངས་དེ་དང་དབྱེར་མེད་རོ་གཅིག་པར་འདྲེས་ཏེ། ཆོས་སྐུའི་ངང་དུ་བཞུགས་སོ། ། ཞེས་སྟོན་པའི་ཀླུ་སྒྲུབ་སྟོན་པ་གཉིས་པ་དེ་ལ་ཕྱག་འཚལ་ལོ་ཞེས་པའོ། ། འོ་ན་དེ་ལྟ་བུ་དེ་དམན་པའི་ལྷག་མེད་མྱང་འདས་དང་མི་འདྲའམ་སྙམ་ན། མི་འདྲ་བའི་ཁྱད་པར་བསྟན་པ་ནི། བདེན་རྫུན་དགག་སྒྲུབ་ཕྱོགས་གཉིས་སྤང་བླང་བྲལ། །
རྣམ་པར་མི་རྟོག་དོན་གཉིས་ལྷུན་གྱིས་གྲུབ། ། ཀླུ་སྒྲུབ་ཡིད་བཞིན་ནོར་བུ་ཁྱེད་གཅིག་པུར། ། སྙིང་ནས་གསོལ་འདེབས་བརྩེ་བས་གཟུང་མཛོད་ཅིག ། ཅེས་པ་སྟེ། དེ་དམན་པའི་མྱང་འདས་དང་ག་ལ་མཚུངས་ཏེ། ཆོས་སྐུར་སངས་རྒྱས་པའི་གནས་སྐབས་དེར། འདི་བདེན་པ། འདི་བརྫུན་པ་ཞེས་པའི་མཚན་མའམ་སྤྲོས་པ་མེད་ཅིང་དེ་བཞིན་དུ། འདི་དགག་འདི་སྒྲུབ་ཅེས་པ་དང་། འདི་རང་ཕྱོགས་འདི་གཞན་ཕྱོགས་ཞེས་པ་དང་།
འདི་སྤང་བྱ། འདི་བླང་བྱ་ཞེས་སོགས་ཀྱིས་མཚན་མའི་སྤྲོས་པ་དང་བྲལ་ཡང་། རྣམ་པར་མི་རྟོག་པའི་ངང་ནས་ཡིད་བཞིན་ནོར་བུ་ལྟར། རང་གཞན་གྱི་དོན་ལྷུན་གྱིས་གྲུབ་སྟེ། མཛད་པ་བཅུ་གཉིས་ཀྱི་སྒོ་ནས་འགྲོ་བའི་དོན་མཛད་པ་སོགས་རྒྱུན་མི་ཆད་པར་འབྱུང་བའི་ཕྱིར་ན། རྒྱལ་དབང་ཡིད་བཞིན་ནོར་བུ་དང་དབྱེར་མེད་པ་ནི་ཀླུ་སྒྲུབ་ཁྱོད་གཅིག་པུ་ཡིན་ནོ་ཞེས་གསོལ་བ་འདེབས་སོ། ། བསྙེལ་བ་མི་མངའ་བར་བརྩེ་བས་རྗེས་སུ་ཟུངས་ཤིག་ཅེས་སོ། ། དེ་ལྟར་དཔལ་འཕགས་པ་ཀླུ་སྒྲུབ་ལ་རྟེན་འབྲེལ་གྱི་སྒོ་ནས་རྟོགས་པ་བརྗོད་པའི་སྒོ་ནས་བསྟོད་ཅིང་གསོལ་བ་འདེབས་པའི་རིམ་པ་སོང་ནས། སླར་ཡང་རང་ཉིད་ཀྱིས་ལས་བསགས་པ་ཆུས་པ་དང་ལྡན་པའི་ཕྱིར་སྨོན་ལམ་གདབ་པ་ནི་ཚིག་སུ་བཅད་པ་བདུན་ཏེ། དང་པོ་ནི།
ཁྱོད་གསུང་རྟེན་འབྱུང་ཟབ་མོ་རྡོ་རྗེ་གླུ། ། རྣ་བའི་བདུད་རྩིར་བླུགས་པས་ཁྱོད་ཀྱི་ཐུགས། ། རབ་དགའ་མཁྱེན་བརྩེའི་བྱིན་རླབས་སྙིང་ལ་འཕོས། ། ཁྱོད་སྐུ་མཛེས་ཞལ་སྟོན་ཅིག་ཀླུ་སྒྲུབ་ཞབས། ། ཞེས་པ་སྟེ། ཁྱོད་ཀྱིས་གསུང་རྟེན་འབྱུང་རྡོ་རྗེ་གླུ། ། བདག་གི་རྣ་བའི་བུམ་པར་བདུད་རྩིའི་ཆུ་རྒྱུན་ལྟར་བླུགས་པས། ཁྱེད་ཀྱི་ཐུགས་རབ་ཏུ་དགེས་ནས་ཐུགས་མཁྱེན་བརྩེའི་བྱིན་རླབས་སྙིང་ལ་འཕོས་བྱུང་ཡང་། ཁྱོད་ཀྱི་གཟུགས་སྐུ་མཛེས་པའི་འཛུམ་ཞལ་འདི་བདག་ལ་ཡང་དང་ཡང་དུ་སྟོན་ཅིག་ཅེས་པའོ། ། གཉིས་པ་ནི།
རྟོགས་བརྗོད་དབྱངས་སོར་གདུབ་རྒྱུད་མངས་སྒྲས། ། དད་རྩ་སྤུ་ལོང་འཁྲི་ཤིང་གཡོ་བའི་བརྡས། ། བོས་བཞིན་འདྲེན་བྱེད་རྫིང་བུར་ཆུ་ཀླུང་འབབ། ། རབ་དགྱེས་ཐུགས་རྗེས་གཟིགས་ཤིག་ཀླུ་སྒྲུབ་ཞབས། ། ཞེས་པ་སྟེ། ཀླུ་སྒྲུབ་ཀྱི་རྟོགས་བརྗོད་དབྱངས་ཅན་མས་སོར་གདུབ་འཁྲོལ་བཞིན་དུ་བརྡུངས་པའི་རྒྱུད་མངས་ཀྱི་སྒྲས། དད་པའི་རྩ་བ་སྤུ་ལོང་གི་འཁྲི་ཤིང་གཡོ་བའི་བརྡས། ཆེད་དུ་བོས་པ་བཞིན་དུ། འདྲེན་བྱེད་དེ་མིག་གི་རྫིང་བུར། ཆུ་ཀླུང་སྟེ་མཆི་མའི་རྒྱུན་འབབ་བཞིན་དུ་གསོལ་བ་བཏབ་པ་འདིས་ཁྱེད་ཀྱི་ཐུགས་དགྱེས་ཏེ།
བརྩེ་བའི་ཐུགས་རྗེས་ཡང་དང་ཡང་དུ་གཟིགས་ཤིག་ཅེས་པའོ། ། གཟུགས་ཅན་རབ་རྟོག་གི་རྒྱན་གཙོ་ཆེའོ། ། གསུམ་པ་ནི། ཉན་རང་ཞི་བདེར་འཁྱུད་ལ་ཐུགས་ཁྲེལ་ཡང་། ། ཉམ་ཐག་འགྲོ་འདི་བོར་ནས་པདྨ་ཅན། ། དག་ཞིང་བདེ་ལ་སྲེད་མཛད་ཁྱོད་རིགས་སམ། ། མགོན་མེད་མགོན་དུ་ཚུར་བྱོན་ཀླུ་སྒྲུབས་ཞབས། ། ཞེས་པ་སྟེ། ཉན་རང་རྣམས་རང་ཉིད་གཅིག་པུར། ཟག་མེད་ཡིད་ལུས་སུ་འཁྱུད་པ་ལ་ཡང་ཐུགས་ཁྲེལ་ཞིང་སློང་བར་མཛད་ནས།
རང་ཉིད་མ་དག་འཇིག་རྟེན་གྱི་འགྲོ་བ་མགོན་སྐྱབས་མེད་པ་འདི་དག་བོར་ནས། པདྨ་ཅན་ཞེས་པ་བདེ་བ་ཅན་གྱི་ཞིང་ཁམས་ནི་འཕགས་པ་ཁོ་ན་བཞུགས་པའི་དག་པའི་ཞིང་ཁམས་ཡིན་པས། དེ་དག་ལ་མགོན་སྐྱབས་སླ་ཡི། ཁྱེད་དེ་ལྟ་བུའི་ཞིང་ཁམས་ཀྱི་བདེ་བ་ལ་སྲེད་ཅིང་བཞུགས་པ་ནི་མི་རིགས་པས། བདེ་བ་ཅན་གྱི་ཞིང་ཁམས་ནས་ཚུར་བྱོན་ལ། མ་དག་པའི་ཞིང་ཁམས་མགོན་སྐྱབས་མེད་པ་འདི་དག་ལ། སྐྱབས་མགོན་མཛོད་ཅིག་ཅེས། གནད་ལ་བོར་བའི་ཚུལ་གྱིས་བསྐུལ་ནས་གསོལ་བ་འདེབས་པའོ། ། བཞི་པ་ནི། མཐའ་བྲལ་ལྟ་བའི་དབྱིངས་ལས་མི་གཡོ་ཡང་། །
སྐྱེ་འགྲོའི་སྡུག་བསྔལ་དྲན་པའི་མེལ་ཚེ་བྲེལ། ། སྙིང་རྗེས་དབང་མེད་མཁྱེན་བརྩེ་ལྕགས་ཀྱུ་ཡིས། ། འཁོར་བའི་འདམ་ནས་དྲོངས་ཤིག་ཀླུ་སྒྲུབ་ཞབས། ། ཞེས་པ་སྟེ། ཁྱེད་མཐའ་བྲལ་གྱི་ལྟ་བ་ལས་མ་གཡོས་བཞིན་དུ། སྐྱེ་འགྲོའི་སྡུག་བསྔལ་ཐུགས་ལ་དྲན་པའི་མེལ་ཚེ། སྙིང་རྗེས་རང་དབང་མེད་པར་བསྐུལ་ནས་མཁྱེན་བརྩེའི་ལྕགས་ཀྱུས་བདག་སོགས་བདེ་ཆེན་ཐར་པའི་གནས་སུ་དྲོངས་ཤིག་ཅེས་པའོ། ། ལྔ་པ་ནི། བདག་ཀྱང་ཚེ་རིང་ཁྱེད་ཀྱི་གསུང་རབ་ལ། ། ཐོས་བསམ་སྒོམ་པས་ས་ལམ་མཐར་ཕྱིན་ནས། །
མཐའ་བྲལ་ལྷོ་ཕྱོགས་དཔལ་གྱི་རི་བོའི་སྤོར། ། ཞལ་མཐོང་གསུང་གི་བདུད་རྩིས་གྲོལ་བར་མཛོད། ། ཅེས་པ་སྟེ། བདག་ཀྱང་གནས་སྐབས་སུ་ཚེ་རིང་བདེ་ལྡན་གྱི་ངང་ནས། ཀླུ་སྒྲུབ་ཁྱོད་ཀྱི་གསུང་རབ་ལ་ཐོས་བསམ་སྒོམ་གསུམ་མཐར་ཕྱིན་ནས། མཐའ་བྲལ་དབུ་མའི་ལྟ་བ་ལྷོ་ཕྱོགས་དཔལ་གྱི་རི་བོའི་སྤོར་ཤར་བ་དང་། ཀླུ་སྒྲུབ་ཁྱོད་ཀྱི་གཟུགས་སྐུའི་ཞལ་མངོན་སུམ་མཐོང་ནས། གསུང་གི་བདུད་རྩི་ངོམས་པར་འཐུང་བས། ཁྱོད་ཀྱི་ཆོས་སྐུ་མངོན་སུམ་མཐོང་བའི་བདེན་པ་མངོན་རྟོགས་རྒྱུད་ལ་སྐྱེས་ཏེ་རལ་བར་མཛད་དུ་གསོལ་ཞེས་པའོ། ། དྲུག་པ་ནི།
ཁྱད་པར་རྟེན་འབྱུང་མཚང་རིག་ཡང་སྲིད་དུ། ། སྐྱེས་པའི་ལམ་ཆར་མཐོང་ཆོས་ལུས་འདི་ཡིས། ། བདེ་ལྡན་ཞིང་དུ་འཕགས་མཆོག་ཞལ་སྔ་དེར། ། པདྨའི་སྦུབས་སུ་རྫུས་ཏེ་སྐྱེ་བར་མཛོད། ། ཅེས་པ་སྟེ། ཁྱད་པར་རྟེན་འབྱུང་རིགས་པ་ལ་བརྟེན་ནས། བདེན་སྟོང་རྟོགས་པའི་དབུ་མའི་ལྟ་བ་དང་། ལས་འབྲས་བསླུ་མེད་ལ་ངེས་པ་རྙེད་པ་ཆབས་གཅིག་པའི་མཚང་རིག་སྟེ། ཡང་སྲིད་དུ་ལས་ཉོན་གྱི་སྐྱེ་བའི་ལམ་ཆད་ནས། མཐོང་ཆོས་ལུས་འདི་ཡིས་ནུབ་ཕྱོགས་བདེ་བ་ཅན་དུ་བསྒྲོད་ནས།
དཔལ་འཕགས་པ་ཀླུ་སྒྲུབ་ཀྱི་ཞབས་དྲུང་དེར། པདྨའི་སྦུབས་སུ་རྫུས་ཏེ་སྐྱེ་བ་བླངས་ཏེ། ཁྱེད་བརྙེཾས་པའི་འཁོར་གྱི་གཙོ་བོར་གྱུར་ཅིག་ཅེས་པའོ། ། བདུན་པ་ནི། ཀླུ་སྒྲུབ་ཤིང་རྟའི་ལམ་ཆེན་གྲུར་ཞུགས་ནས། ། ཅི་འདོད་ནོར་བུའི་དཔལ་སྩོལ་མགྲོན་རྣམས་ལ། ། ཞིང་སྐྱོང་དེད་དཔོན་མཆོག་གིས་ལམ་ཕྱེ་སྟེ། ། རྒྱལ་དང་སེམས་དཔས་བཀྲ་ཤི་མངའ་གསོལ་མཛོད། ། ཅེས་པ་སྟེ། དཔལ་འཕགས་པ་ཀླུ་སྒྲུབ་ཀྱིས་ཤིང་རྟའི་སྲོལ་ཕྱེ་བའི་གྲུ་བཟང་པོར་ཞུགས་ནས།
ཅི་འདོད་རེ་བ་ཚིམ་པའི་དཔལ་སྩོལ་བའི་ཡིད་བཞིན་གྱི་ནོར་བུ་རིན་པོ་ཆེ་ལེན་པར་ཆས་པའི་བདག་སོགས་འགྲན་པ་རྣམས་ལ། བསྟན་སྲུང་ཞིང་སྐྱོང་གདོང་བཞི་པ་ཆེན་པོ་དེད་དཔོན་མཆོག་གིས་ལམ་ལེགས་པར་ཕྱེ་སྟེ ། ལམ་ག་བར་ཆད་བསལ་མཐུན་རྐྱེན་བསྒྲུབས། ཕྱོགས་བཅུའི་རྒྱལ་བ་སྲས་དང་བཅས་པས་བཀྲ་ཤིས་ཀྱི་མངའ་གསོལ། འདོད་དགུའི་མེ་ཏོག་གི་ཆར་འབེབས་པར་མཛོད་ཅེས་པའོ། ། དེ་དག་གིས་ནི། ཟབ་དོན་དབུ་མའི་ལེགས་བཤད་ཀླུ་སྒྲུབ་དགོངས་དོན་རབ་གསལ་ཞེས་བྱ་བའི་བསྟན་བཅོས་ལས། ཐོག་མར་གཞུང་ལུགས་རབ་འབྱམས་ལ་རྣམ་དཔྱོད་ཀྱི་བློ་གསལ་བ་བྱང་པ་རབ་འབྱམས་པ་མང་ཐོས་འཇམ་དཔལ་དགའ་བའི་བཤེས་གཉེན་གྱིས་བསྐུལ་ནས། འཕགས་པ་ཀླུ་སྒྲུབ་ལ་རྟེན་འབྲེལ་གྱི་སྒོ་ནས་རྟོགས་པ་བརྗོད་པའི་བསྟོད་པ་ལྟ་བའི་འདོད་འཇོ་དད་པའི་སྙེ་མ་ཞེས་བའི་ཚིག་དོན་རྣམ་པར་བཀྲོལ་བའི་སྒོ་ནས ། དཔལ་འཕགས་པ་ཀླུ་སྒྲུབ་ཀྱི་ལེགས་བཤད་ཐུན་མོང་མ་ཡིན་པའི་གསང་གཏམ་སྙེན་པའི་སྒྲ་སྒྲོག་ཅེས་པ་རབ་ཏུ་བྱེད་པ་དང་པོའོ། །
མཁྱེན་ཡངས་འདོད་དགུས་ཕྱུག་པའི་མཁས་རྣམས་ཀྱིས། ། མ་རྙེད་ཐུན་མོང་མིན་པ་གསང་བའི་གཏམ། ། དད་ལྡན་དྲང་སྲོང་དོན་གྲུབ་རྒྱལ་པོ་ཡིས། ། བསྐུལ་ནས་ཀླུ་སྒྲུབ་མིང་ཅན་བདག་གིས་སྦྱར། ། རྒྱ་བོད་ཀུན་དུ་རྒྱུ་བའི་དེད་མཆོག ། དཔའ་མཛངས་ལྷག་བསམ་རྣམ་དཔྱོད་མིག་གིས་མཛེས། ། རྐང་འཐུང་རྩེ་བརྒྱ་དང་ངོས་ཁུར་གྱིས་བརྗིད། ། ཕུལ་བས་མ་བཟོད་ཏབ་ཏོབ་མགྱོགས་པར་བྲིས། ། ཆུ་སྦྲུལ་ཡར་ངོ་དགའ་བ་དང་པོའི་ཚེས། ། འཆི་མེད་སྐྱེད་ཚལ་འཕོས་འདྲ་ཉམས་དགའི་ཞིང་། །
སློབ་བཤད་ནོར་བུ་གླིང་ཞེས་སྙན་གྲགས་པའི། ། གནས་འདིར་དམ་ཆོས་འཕེལ་བའི་བཀྲ་ཤིས་ཤོག ། རྣམ་དཔྱོད་བློ་གསལ་བ་ཡི་ལས་འཕྲོ་སད། ། བདག་ཉིད་ཀླུ་སྒྲུབ་ཀླུ་སྒྲུབ་དགོངས་པའི་མཐིལ། ། ལེགས་བཤད་འདི་རྙེད་རྙེད་རྣམས་སྐལ་བ་བཟང་། ། བསྟན་པ་འདི་དར་དར་བའི་བཀྲ་ཤིས་ཤོག ། ཡི་གེའི་རིག་བྱེད་བཟང་ལྡན་པ། ། མཁས་པ་བྱམས་རིན་པོར་མོའི་འཕྲུལ། ། བར་ལ་མཁས་པ་མང་མཁར་བ། ། ཀུན་བཟང་བདག་གིས་གཟབས་ཏེ་བརྐོས། །
ཤུབྷཾ།། །། PAGE * MERGEFORMAT 2 མང་ཐོས་ཀླུ་སྒྲུབ་རྒྱ་མཚོ། འཕགས་པ་ཀླུ་སྒྲུབ་ཀྱི་གསང་གཏམ་སྙན་པའི་སྒྲ་སྒྲོག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
