མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༢༣
༄༅། །རྣམ་འགྲེལ་སྔ་ལྡང་གི་སྦྱོར་བ་ཡོད།།
༄༅། །རྣམ་འགྲེལ་སྔ་ལྡང་གི་སྦྱོར་བ་ཡོད།། རྣམ་འགྲེལ་ཉི་མ་དང་པོའི་སྔ་ལྡང་བ། འདིས་གྲུབ་ཡན་ལག་མན་གྱི་གཞན་དོན་ཧྲིལ་ཡོང་བས། ། འདིས་གྲུབ་ཡན་ལག་གྱུར་པ་ཞེས་སོགས་ལ། ཆོས་ཀྱི་ངོ་བོ་ལ་གནོད་པ་ཕྱོགས་སྐྱོན་དུ་བསྟན་པ་ཆོས་ཅན། དགོས་པ་གཞན་ཡང་ཡོད་དེ། ཆོས་ཀྱི་ཁྱད་པར་ལ་གནོད་པ་སོགས་ཕྱོགས་སྐྱོན་དུ་བསྟན་པའི་ཆེད་ཡིན་པའི་ཕྱིར། དེ་ལ་དོན་ནི་བསྟན་པ་ཡི་ཞེས་སོགས་རྐང་པ་གཉིས་ལ། ཆོས་ཀྱི་ངོ་བོ་ལ་གནོད་པའི་དཔེ་བརྗོད་བསྟན་པ་ཆོས་ཅན། དགོས་པ་ཡོད་དེ།
ཆོས་ཀྱི་ཁྱད་པར་ལ་གནོད་པ་སོགས་མཚོན་པའི་ཆེད་ཡིན་པའི་ཕྱིར། ལྡན་དོན་རྫས་ཀྱི་མཚན་ཉིད་ཅན་ཞེས་སོགས་རྐང་པ་གཉིས་ལ། ཤེས་བྱ་ཆོས་ཅན། སྐབས་འདིར་བྱེ་བྲག་པའི་དམ་བཅའ་ཡོད་དེ། ཡན་ལག་ཅན་ཡན་ལག་ལས་རྫས་གཞན་དུ་དམ་བཅས་པའི་དམ་བཅའ་དེ་དེ་ཡིན་པའི་ཕྱིར། ཁས་བླངས་རང་གི་ཚིག་སོགས་ཀྱི་ཞེས་སོགས་རྐང་པ་བཞི་ལ། ཆོས་ཀྱི་ཁྱད་པར་འགོག་པའི་དམ་བཅའ་ཆོས་ཅན། ཁྱོད་ལ་ཚད་མ་གཞན་གྱིས་ཀྱང་གནོད་པ་ཡིན་ཏེ། བྱེ་བྲག་པ་རང་གི་ཁས་བླངས་སོགས་ཀྱིས་གནོད་པའི་ཕྱིར། བྱ་བ་དུས་གསུམ་ཡུལ་ཅན་ཕྱིར། །
ཞེས་སོགས་རྐང་པ་བཞི་ལ། དཔེ་རྟགས་མ་གྲུབ་པ་ཆོས་ཅན། བསྒྲུབ་བྱ་མ་ཡིན་ཏེ། དེའི་མཚན་ཉིད་དང་མི་ལྡན་པའི་ཕྱིར། ཚོགས་པ་བསྒྲུབ་བྱ་ཉིད་ཡིན་ནའང་། ། ཞེས་སོགས་རྐང་པ་བཞི་ལ། ཤེས་བྱ་ཆོས་ཅན། སྒྲས་ཁྱད་པར་དུ་བྱས་པའི་མི་རྟག་པ་བསྒྲུབ་བྱ་ཡང་དག་ཡིན་ཏེ། སྒྲ་དང་མི་རྟག་པའི་ཚོགས་དོན་བསྒྲུབ་བྱ་ཡང་དག་ཡིན་པའི་ཕྱིར། གཏན་ཚིགས་རབ་ཏུ་དབྱེ་བའི་དོན་སོགས་ལ།
མདོར་ཕྱོགས་ཆོས་ཅན་གྱི་གཏན་ཚིགས་དགུར་མདོར་བསྡུས་ནས་གསུངས་པ་ཆོས་ཅན། དགོས་པ་ཡོད་དེ། ཕྱོགས་ཆོས་ཅན་གྱི་གཏན་ཚིགས་རྣམས་ཕྱོགས་གཉིས་ལ་འཇུག་ཚུལ་བདེ་བླག་ཏུ་རྟོགས་པའི་ཆེད་ཡིན་པའི་ཕྱིར་རོ། ། ཆོས་ཀྱི་ཚིག་ཕྲད་ཐ་དད་པར་སོགས་རྐང་པ་བཞི་ལ། ངེས་བཟུང་དངོས་སུ་སྦྱར་བའི་རྣམ་དཔྱོད་ཆོས་ཅན། གསུམ་ཡོད་དེ། ཁྱད་པར་དང་ངེས་བཟུང་དངོས་སུ་སྦྱར་བ་སོགས་གསུམ་ཡོད་པའི་ཕྱིར། རང་བཞིན་འབྲས་བུ་གྲུབ་དོན་དུ། ། སོགས་རྐང་པ་བཞི་ལ། འབྲས་རང་གི་རྟགས་གཉིས་དང་།
འགལ་རྟགས་གཉིས་ཀྱི་དཔེ་བརྗོད་སྨོས་པ་ཆོས་ཅན། དགོས་པ་ཡོད་དེ། སྐབས་ཀྱི་རྗེས་ཁྱབ་སྒྲུབ་པ་ལ་མཐུན་ཕྱོགས་ལ་འཇུག་པ་ཅིག་དགོས་སོ་ཞེས་ཤེས་པའི་ཆེད་ཡིན་པའི་ཕྱིར། རང་བཞིན་ཉིད་ལས་གཞན་གྱིས་ནི། ། ཞེས་སོགས་རྐང་པ་བཞི་ལ། བྱས་པ་རང་བཞིན་རྟགས་ཀྱི་དཔེར་སྨོས་པ་ཆོས་ཅན། དགོས་པ་ཡོད་དེ། འབྲས་རྟགས་རྣམས་མཐུན་ཕྱོགས་ལ་རྣམ་གཉིས་སུ་འཇུག་པར་བསྟན་པའི་ཆེད་ཡིན་པའི་ཕྱིར། རྒྱུ་དང་ངོ་བོ་ལྡོག་ཉིད་ཀྱིས། ། སོགས་རྐང་པ་བཞི་ལ།
ཤེས་བྱ་ཆོས་ཅན། རྒྱུ་ཁྱབ་བྱེད་མ་དམིགས་པའི་རྟགས་ཀྱི་དཔེར་བརྗོད་མི་སྨོས་པའི་རྒྱུ་མཚན་ཡོད་དེ། འབྲས་རང་གི་ལྡོག་འགྲོ་གྲུབ་པས་དེ་གཉིས་ཀྱི་རྗེས་འགྲོ་གྲུབ་པར་རྟོགས་ནུས་པའི་ཕྱིར། གཅིག་དམིགས་ཉམས་སུ་མྱོང་བ་ལས། ། ཞེས་སོགས་རྐང་པ་བཞི་ལ། བུམ་པས་དག་པའི་ས་ཕྱོགས་འཛིན་པའི་དབང་མངོན་ཉམས་མྱོང་གི་རང་རིག་ཆོས་ཅན། ཁྱོད་ཀྱི་འབྲས་བུ་སྐྱེད་ཚུལ་ཡོད་དེ། རང་འབྲས་དྲན་ཤེས་གཉིས་སྐྱེད་པའི་ཕྱིར་རོ། ། ཉི་མ་གཉིས་པའི་སྔ་ལྡང་ལ་ཚད་འབྲས་གཉིས་པ་མན་ཡོང་བས། རྡུལ་ཕྲན་དེ་དག་གང་གིས་ན་སོགས་རྐང་པ་གཉིས་ལ།
གཟུགས་འཛིན་དབང་མངོན་ཆོས་ཅན། ཁྱོད་ཕྱི་དོན་དང་འདྲ་བ་མིན་ཏེ། ཕྱི་དོན་རྡུལ་ཕྲན་དང་རགས་པ་གང་དང་ཡང་འདྲ་བ་མ་ཡིན་པའི་ཕྱིར་རོ། ། དེས་ན་གཞན་རིག་མེད་པའི་ཕྱིར། ། སོགས་རྐང་པ་གཉིས་ལ། སྔོ་འཛིན་དབང་མངོན་ཆོས་ཅན། ཁྱོད་ཀྱི་རང་གི་བདག་ཉིད་དུ་གྱུར་པའི་གཟུགས་རིག་པ་ཡིན་ཏེ། ཁྱོད་ལ་རང་དུས་སུ་སྣང་བའི་གཟུགས་དེ་ཁྱད་ཀྱི་བདག་ཉིད་ཡིན་པའི་ཕྱིར་རོ། ། མཐོང་བའི་ཁྱད་པར་དང་བྲལ་བ་སོགས་ལ། སྔོ་འཛིན་དབང་མངོན་ལ་གཟུགས་སུ་སྣང་བའི་རྣམ་པ་ཆོས་ཅན།
ཕྱི་དོན་མ་ཡིན་ཏེ། སྔོ་འཛིན་དབང་སྔོན་དང་ལྷན་ཅིག་དམིགས་ངེས་ཡིན་པའི་ཕྱིར་རོ། ། ཕྱི་རོལ་དོན་ནི་ཡོད་ན་ཡང་། ། ཞེས་སོགས་ལ། དོན་སྣང་གི་དབང་ཤེས་ལ་དོན་དུ་སྣང་བ་ཆོས་ཅན། ཕྱི་དོན་རང་ངོས་ནས་གཏད་པ་མ་ཡིན་ཏེ། ནང་བག་ཆགས་ཁོ་ནས་གཏད་པ་ཡིན་པའི་ཕྱིར། དེ་ཕྱིར་ཕྱི་རོལ་གཞལ་བྱ་ལའང་། ཞེས་སོགས་ལ། ཤེས་བྱ་ཆོས་ཅན།
གཟུགས་གཞལ་བྱར་བྱེད་པའི་ཚེ་ན་དོན་རྟོགས་འབྲས་བུར་རིགས་ཏེ། དོན་སྣང་གི་དབང་མངོན་དེས་གཟུགས་རྟོགས་པའི་ཕྱིར། དེ་ཚེ་དོན་སྣང་འདི་ཉིད་ནི། ། ཚད་ཡིན་ཞེས་པ་ལ། ། ཤེས་བྱ་ཆོས་ཅན། གཟུགས་གཞལ་བྱར་གཞག་པའི་ཚེ། དོན་འདྲ་བ་ཚད་མ་ཡིན་ཏེ། དོན་འདྲ་བས་གཟུགས་རྟོགས་པའི་ཕྱིར་རོ། ། དེ་དང་འདྲ་བའམ་གཞན་འདྲའང་རུང་། ཞེས་སོགས་ལ།
གཟུགས་འཛིན་དབང་མངོན་ཆོས་ཅན། གཟུགས་དེ་ཁྱོད་ཀྱི་གཞལ་བྱ་ཡིན་ཏེ། གཟུགས་དེ་ཁྱོད་ལ་རང་འདྲའི་རྣམ་པ་གཏོད་བྱེད་ཀྱི་རྒྱུ་ཡིན་པའི་ཕྱིར། བློ་བདག་རྣམ་པར་དབྱེར་མེད་ཀྱང་སོགས་ལ། དོན་སྣང་གི་ཚད་འབྲས་གཞལ་གསུམ་ཆོས་ཅན། ལྡོག་པ་ཐ་དད་ཡིན་ཏེ། རྟོག་ངོར་ཐ་དད་ཡིན་པའི་ཕྱིར། དཔེར་ན་འདོད་ཆགས་སོགས་མྱོང་བཞིན་སོགས་ལ། དབང་མངོན་ཆོས་ཅན། ཁྱོད་གཞལ་བྱ།
འཛིན་རྣམ་ཚད་མ། རང་རིག་འབྲས་བུར་བྱེད་པའི་ཚད་འབྲས་ཀྱི་རྣམ་བཞག་ཡོད་དེ། ཁྱོད་ཤེས་པ་ཡིན་པའི་ཕྱིར། གཟུགས་འཛིན་དབང་མངོན་ཆོས་ཅན། ཁྱོད་གཟུགས་ཀྱི་རྣམ་ལྡན་དུ་སྐྱེས་ཏེ། གཟུགས་དེ་ཁྱོད་ལ་རྣམ་པ་གཏོད་བྱེད་ཡིན་པའི་ཕྱིར། ངེས་པར་བློ་དང་ལྷན་གཅིག་ཏུ། ། ཞེས་སོགས་ལ། གཟུགས་འཛིན་དབང་མངོན་ལ་གཟུགས་སུ་སྣང་བའི་རྣམ་པ་ཆོས་ཅན། ཁྱོད་གཟུགས་འཛིན་དབང་མངོན་དང་རྫས་གཞན་མ་ཡིན་ཏེ།
དེ་དང་ལྷན་ཅིག་དམིགས་ངེས་ཡིན་པའི་ཕྱིར། ། གལ་ཏེ་མཚུངས་པ་དེ་མ་ཐག ། ཞེས་སོགས་རྐང་པ་གཉིས་ལ། གཟུགས་འཛིན་དབང་མངོན་ཆོས་ཅན། རང་གི་དམིགས་རྐྱེན་ཕྱི་དོན་ལས་སྐྱེས་པ་མ་ཡིན་ཏེ། རང་གི་མཚུངས་པ་དེ་མ་ཐག་རྐྱེན་གྱི་བག་ཆགས་ཀྱི་དབང་གིས་སྐྱེས་པ་ཡིན་པའི་ཕྱིར། དེ་ལའང་དུ་བར་སྣང་བའི་བློས། ། ཞེས་སོགས་རྐང་པ་བཞི་ལ། དུར་སྣང་གི་བག་ཆགས་སད་པའི་བློ་ཆོས་ཅན། དུ་ལྡན་ལར་སྣང་གི་བག་ཆགས་སད་པའི་ཤེས་རྒྱུད་ལ་མེར་སྣང་གི་བག་ཆགས་སད་པའི་བློ་འབྱུང་རུང་དུ་སྒྲུབ་པའི་རྟགས་ཡང་དག་ཡིན་ཏེ།
དེ་ལྟར་སྒྲུབ་པའི་ཚུལ་གསུམ་ཚང་བའི་ཕྱིར་རོ། ། ཚུལ་གཉིས་སྒྲུབ་པར་བྱེད་པས་ཀྱང་། སོགས་རྐང་པ་གཉིས་ལ། ཚུལ་གཉིས་སྒྲུབ་བྱེད་ཀྱི་རིགས་པ་ཆོས་ཅན། ཁྱོད་ལ་བརྟེན་ནས་རང་རིག་ཀྱང་གྲུབ་པ་ཡིན་ཏེ། དེ་ཤུགས་ལ་གྲུབ་པ་ཡིན་པའི་ཕྱིར་རོ། ། ཉི་མ་རྟིང་མ་སྔ་ལྡང་བ་ལ་གཉིས་ཀྱི་སྒྲ་མ་གྲུབ་ཀྱང་མན་ཡོང་བས། སྒྲ་མ་གྲུབ་ཀྱང་དངོས་པོ་ནི། ། ཞེས་སོགས་ལ། ལུས་ཅན་ཆོས་ཅན། །
ཁྱོད་འབྱུང་བཞིའི་རྡུལ་ཕྲན་མི་རྟག་པར་སྒྲུབ་པའི་རྟགས་ཡང་དག་ཡིན་ཏེ། དེ་ལྟར་སྒྲུབ་པའི་ཚུལ་གསུམ་ཚང་བའི་གཏན་ཚིགས་ཡིན་པའི་ཕྱིར། སྒྲུབ་བྱེད་ཐུགས་རྗེ་གོམས་ལས་ཏེ། ། ཞེས་པ་ལ། ཚད་མའི་སྐྱེས་བུ་ཆོས་ཅན། ཁྱོད་སྒྲུབ་བྱེད་ཀྱི་ཐབས་ཡོད་དེ། བརྩེ་བ་སྙིང་རྗེ་ཆེན་པོ་སྐྱེ་བ་དུ་མར་གོམས་པ་དེ་དེ་ཡིན་པའི་ཕྱིར། བརྩེ་ལྡན་སྡུག་བསྔལ་གཞོམ་པའི་ཕྱིར། ། ཞེས་སོགས་ལ་བརྩེ་ལྡན་བྱང་སེམས་ཆོས་ཅན། ཁྱོད་ཀྱི་བདེན་བཞི་རྟོགས་པ་ལ་དགོས་པ་ཡོད་དེ།
གཞན་སྡུག་བསྔལ་ལས་སྐྱོབ་པའི་ཆེད་ཡིན་པའི་ཕྱིར། རྣམ་པ་དུ་མར་ཐབས་གོམས་པ། ། ཞེས་སོགས་ལ། སྟོན་ཤཱཀ་ཆོས་ཅན། ཁྱོད་སྐྱོན་ཀུན་ཟད་ཀྱི་གང་ཟག་ཡིན་ཏེ། ཐབས་ལ་གོམས་པ་མཐར་ཐུག་པའི་གང་ཟག་ཡིན་པའི་ཕྱིར། རྒྱུ་སྤངས་ཡོན་ཏན་གསུམ་བདེ་གཤེགས་ཞེས་སོགས་ལ། སྟོན་ཤཱཀ་གི་རྒྱུད་ཀྱི་འགོག་བདེན་ཆོས་ཅན། བདེ་གཤེགས་ཡིན་ཏེ། སྤངས་པ་ཁྱད་པར་གསུམ་ལྡན་ཡིན་པའི་ཕྱིར།
བདག་ལྟའི་ས་བོན་སྤངས་པའི་ཕྱིར། ཞེས་སོགས་ལ། སྟོན་ཤཱཀ་གི་རྒྱུད་ཀྱི་འགོག་བདེན་ཆོས་ཅན། སླར་མི་ལྡོག་པའི་སྤངས་པ་ཡིན་ཏེ། བདག་ལྟའི་ས་བོན་སྤངས་པ་མཐར་ཐུག་པའི་སྤངས་པ་ཡིན་པའི་ཕྱིར། སྡུག་བསྔལ་འཁོར་བ་ཅན་ཕུང་པོ། ། ཞེས་སོགས་ལ། ཐོག་མེད་ནས་འཁོར་བའི་ཉེར་ལེན་གྱི་ཕུང་པོ་ཆོས་ཅན། སྡུག་བསྔལ་བདེན་པ་ཡིན་ཏེ། སྡུག་བསྔལ་རྣམ་གསུམ་གང་རུང་གིས་བསྡུས་པའི་ཟག་བཅས་ཡིན་པའི་ཕྱིར།
རེས་འགའ་བ་ཉིད་ཡིན་པས་ན། ། ཞེས་སོགས་ལ་རེས་འགའ་སྐྱེ་བ་ཆོས་ཅན། སྡུག་བསྔལ་བདེན་པ་རྒྱུ་དང་བཅས་པར་སྒྲུབ་པའི་འབྲས་རྟགས་ཡང་དག་ཡིན་ཏེ། དེ་ལྟར་སྒྲུབ་པའི་འབྲས་བུས་ཚུལ་གསུམ་ཚང་བའི་གཏན་ཚིགས་ཡིན་པའི་ཕྱིར། དེ་ནི་གཏན་དུ་བ་མིན་ཏེ། ། ཞེས་སོགས་ལ། སྲེད་པ་ཆོས་ཅན། ཁྱོད་གཏན་དུ་བ་མ་ཡིན་ཏེ། ཁྱོད་ཀྱི་རྒྱུ་ལ་གཉེན་པོས་གེགས་བྱེད་པའི་ཕྱིར། གང་དག་བརྩེ་བ་ཆེན་པོ་བ། །
ཞེས་སོགས་ལ། ཐེག་ཆེན་འཕགས་པ་ཆོས་ཅན། གཞན་དོན་ལ་བཞུགས་པ་ཡིན་ཏེ། དེའི་རྒྱུ་བརྩེ་བ་ཆེན་པོ་མངའ་བའི་ཕྱིར། འདི་ཡུལ་སུན་ཕྱུང་མེད་པར་ནི། ། ཞེས་སོགས་ལ། བདག་མེད་རྟོགས་པའི་བར་ཆད་མེད་ལམ་ཆོས་ཅན། ཁྱེད་ཀྱིས་བདག་འཛིན་སྤོང་བའི་ཚུལ་ཡོད་དེ། ཡུལ་བདག་སུན་ཕྱུང་བའི་སྒོ་ནས་སྤོང་བའི་ཕྱིར། བཤད་ཟིན་ལམ་དེ་གོམས་པ་ལས། །
ཞེས་སོགས་ལ། བདག་མེད་རྟོགས་པའི་ཤེས་རབ་ཆོས་ཅན། ཁྱོད་ཐར་པ་ཐོབ་པའི་ཐབས་ཡིན་ཏེ། ཁྱོད་གོམས་པ་ལས་གནས་གྱུར་མཐར་ཐུག་ཐོབ་པའི་ཕྱིར། སྐྱོབ་ལས་དེ་ཉིད་དང་གཏན་ཞེས་སོགས་ལ། ཐུབ་དབང་ཆོས་ཅན། ཐམས་ཅད་མཁྱེན་པ་ཡིན་ཏེ། སྐྱོབ་པ་ཡིན་པའི་ཕྱིར། དེ་ལྟའི་དངོས་དོན་བསྟོད་པ་ནི། ། ཞེས་སོགས་ལ།
བཅོམ་ལྡན་འདས་ལ་ཚད་མའི་སྒོ་ནས་བསྟོད་པ་ཆོས་ཅན། དགོས་པ་ཡོད་དེ། ཐུབ་པའི་བསྟན་པ་ལ་ཚད་མའི་རྣམ་གཞག་གྲུབ་པའི་ཆེད་ཡིན་པའི་ཕྱིར། མེད་ན་མི་འབྱུང་མཚན་ཉིད་ཅན། ། ཞེས་སོགས་ལ། སྟོན་པའི་བསྟན་པ་འདིར་རྗེས་དཔག་ཆོས་ཅན། ཁྱོད་བཤད་དེ། ཁྱོད་ཀྱི་རྟེན་རྟགས་བཤད་པའི་ཕྱིར་རོ། ། གོང་དུ་སྐྱོབ་པ་ཉིད་གཟིགས་ལམ་གསུང་བ། ། ཞེས་སོགས་རྐང་པ་བཞི་ལ།
སྟོན་ཤཱཀ་ཆོས་ཅན། སྐྱོབ་པ་ཡིན་ཏེ། རང་གི་གཟིགས་པའི་ལམ་གཞན་ལ་སྟོན་པའི་སྟོན་པ་ཡིན་པའི་ཕྱིར། ཡང་ན་སྐྱོབ། བདེན་པ་བཞི་ནི་སྟོན་མཛད་པའོ་ཞེས་པ་ལ་སྟོན་ཤཱཀ་ཆོས་ཅན། སྐྱོབ་པ་ཡིན་ཏེ། བདེན་བཞི་སྟོན་པའི་སྟོན་པ་ཡིན་པའི་ཕྱིར་རོ། ། རྣམ་འགྲེལ་ཉི་མ་གསུམ་ཀའི་སྔ་ལྡང་རྫོགས་སོ།། །། རྣམ་འགྲེལ་བར་ལྡང་གི་སྦྱོར་བ་ཡོད། ། ཉི་མ་དང་པོའི་བར་ལྡང་བ་ལ།
གཞན་དོན་གྱི། རང་ཉིད་ཚིག་ཕྲད་ནས། ཡན་ལག་རྫས་འགོག་གི་བར་ཡོང་བས། རང་ཉིད་ཚིག་ཕྲད་ངོ་བོའི་སྒྲ། ། ཞེས་སོགས་ལ། ཕྱོགས་ཡང་དག་གི་མཚན་ཉིད་ཀྱི་ཟུར་ལྔ་སྨོས་པ་ཆོས་ཅན། དགོས་པ་ཡོད་དེ། གཞན་དོན་ཕྱོགས་ཡང་དག་ལ་མ་ཁྱབ་ཁྱབ་ཆེས་མི་སྲིད་པའི་སྐྱོན་གསུམ་སྤང་པའི་ཆེད་ཡིན་པའི་ཕྱིར། ཁས་བླངས་དེ་ཡང་ཚད་མ་ནི། ། ཞེས་སོགས་ལ།
གཞན་དོན་ཕྱོགས་ཡང་དག་གི་མཚན་ཉིད་ཀྱི་ཟུར་དུ་མ་བསལ་བ་ཞེས་སྨོས་པ་ཆོས་ཅན། དགོས་པ་ཡོད་དེ། ཚད་མས་བསལ་བ་ཞུགས་པ་རྣམས་བསྒྲུབ་བྱ་ཡང་དག་ཡིན་པ་བཅད་པར་བྱ་བའི་ཆེད་ཡིན་པའི་ཕྱིར། དེ་ལ་ཁས་བླངས་འབྲས་རྟགས་ཏེ། ། ཞེས་སོགས་ལ། དཔྱད་གསུམ་དག་པའི་ལུང་ཆོས་ཅན། ཁྱོད་བཀའ་བརྒྱད་སྟོང་པ་རང་གི་བསྟན་དོན་རྟོགས་པའི་ཚད་མ་སྔ་མ་སྔོན་སོང་དུ་སྒྲུབ་པའི་འབྲས་རྟགས་ཡང་དག་ཡིན་ཏེ། དེ་སྒྲུབ་ཀྱི་འབྲས་བུའི་ཚུལ་གསུམ་ཚང་བའི་གཏན་ཚིགས་ཡིན་པའི་ཕྱིར། ཡང་དག་ངེས་ལྡན་བརྗོད་འདོད་པ། ། ཞེས་སོགས་ལ།
ཡིད་ཆེས་རང་ལུང་གཉིས་ཆོས་ཅན། ཁྱོད་ཕྱོགས་གཅིག་ཏུ་འཆད་པའི་རྒྱུ་མཚན་ཡོད་དེ། བདག་གཞན་ཡིད་ཆེས་ཀྱི་གནས་སུ་མཚུངས་པའི་ཕྱིར། ཐ་སྙད་ལས་ནི་སྐྱེས་པ་ཡི། ། ཞེས་སོགས་ལ། ཟླ་སྒྲས་བརྗོད་རུང་ཆོས་ཅན། ཁྱོད་ལ་གྲགས་པའི་མིང་འདོགས་པའི་རྒྱུ་མཚན་ཡོད་དེ། ཁྱོད་གྲགས་པའི་ཡུལ་ཡིན་པས་དེ་ལྟར་བཏགས་པའི་ཕྱིར། སྐྱེས་བུའི་འདོད་དང་རྗེས་འབྲེལ་བ། ། ཞེས་སོགས་ལ།
ཟླ་བ་ཞེས་པའི་སྒྲ་ཆོས་ཅན། ཁྱོད་དོན་རང་གི་ཞེན་དོན་གྱི་གཙོ་བོ་ལ་གྲགས་པས་གནོད་པ་འབབ་པ་ཆོས་ཅན། གྲགས་པ་དང་འགལ་བའི་དམ་བཅའ་ལྟར་སྣང་གི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། ཉི་མ་གཉིས་པའི་བར་ལྡང་ལ་མཚན་ཉིད་བརྟགས་པ་ཡོང་བས། ཤེས་བྱ་ཀུན་ལ་ཆོས་གསུམ་གྱིས། ། ཞེས་སོགས་ལ། བུམ་སོགས་ཤེས་བྱ་ཀུན་ཆོས་ཅན། ཁྱོད་ལ་མཚན་མཚོན་གཞི་གསུམ་གྱིས་ཁྱབ་སྟེ། སྒྲ་བློ་མ་འཁྲུལ་བས་ཞེན་དུ་རུང་བའི་ཕྱིར།
རྣམ་འཇོག་རྒྱུ་ནི་མ་ངེས་པར། ། ཞེས་སོགས་ལ། ལྟོ་ལྡིར་བ་ཆོས་ཅན། ཁྱོད་མ་ངེས་པར་བུམ་པ་ངེས་པ་མེད་དེ། ཁྱོད་བུམ་པའི་མཚན་ཉིད་ཡིན་པའི་ཕྱིར། རྟགས་དང་མཚན་ཉིད་གཉིས་ཀ་ལ། ཞེས་སོགས་ལ། རྟགས་དང་མཚན་ཉིད་ཀྱི་སྦྱོར་བ་ཆོས་ཅན། ཁྱོད་ལ་དབྱེ་ན་གཉིས་ཡོད་དེ། སྤྱི་དང་བྱེ་བྲག་གི་སྦྱོར་བ་གཉིས་ཡོད་པའི་ཕྱིར།
ཚུལ་གསུམ་དུ་བ་ཁོ་ནའི་ཆོས། ། ཞེས་སོགས་ལ། དུ་བ་ཆོས་ཅན། ཁྱོད་ཚུལ་གསུམ་ཡིན་ཏེ། རྟགས་ཡིན་པའི་ཕྱིར། དངོས་འགལ་གཅོད་པའི་དོན་ལྡོག་ཡིན། ཞེས་པ་ལ། དངོས་འགལ་གཅོད་པའི་དོན་ལྡོག་གྲུབ་པ་ཆོས་ཅན། མཚན་ཉིད་ཀྱི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར།
མ་ཁྱབ་ཁྱབ་ཆེས་མི་སྲིད་གསུམ། ཞེས་སོགས་ལ། མཚན་ཉིད་ཀྱི་སྐྱོན་ཆོས་ཅན། གསུམ་ཡོད་དེ། མ་ཁྱབ་ཁྱབ་ཆེས་མི་སྲིད་པའི་སྐྱོན་གསུམ་ཡོད་པའི་ཕྱིར། རྒྱུ་མཚན་ཅན་གྱི་སྒྲ་ཤེས་ནི། ། ཞེས་སོགས་ལ་ཐུབ་དབང་ཆོས་ཅན། ཚད་མ་དང་ལྡན་ཏེ། བདེན་བཞིའི་བླང་དོར་ལ་མི་བསླུ་མ་ཤེས་དོན་གསལ་གཉིས་དང་ལྡན་པའི་ཕྱིར། མ་སྐྱེས་པ་ནི་ལྡོག་དོན་དུ། །
ཞེས་སོགས་ལ། གྱུར་པ་སྨོས་པ་ཆོས་ཅན། དགོས་པ་ཡོད་དེ། རང་བྱུང་གི་ཚད་མའི་སྐྱེས་བུ་དགག་པའི་ཆེད་ཡིན་པའི་ཕྱིར། བསྒྲུབ་བྱའི་རྗེས་འགྲོ་ཕྱིར་འབྲས་བུ། ། ཞེས་སོགས་ལ། བྱས་པ་ཆོས་ཅན། ཁྱོད་སྒྲ་མི་རྟག་པར་སྒྲུབ་པའི་རྟགས་ཡང་དག་མ་ཡིན་པར་སྒྲུབ་པའི་གཏན་ཚིགས་ཏེ། འབྲས་མཚུངས་ཀྱི་ལྟག་ཆོད་ཡིན་ཏེ། ཁྱོད་སྒྲ་མི་རྟག་པར་སྒྲུབ་པའི་རྟགས་ཡང་དག་ཡིན་པའི་ཕྱིར་རོ།། །།
མངྒ་ལཾ།། རིགས་གཏེར་ཉི་མ་དང་པོའི་བར་ལྡང་བ་ལ། ། བསྒྲུབ་བྱ་ནས་གཞན་དོན་གྱི་བར་ཡོང་བས། མདོ་ལས་མཚན་ཉིད་ལྔ་ལྡན་གསུངས། ། ཞེས་པ་ལ་ངོ་བོའི་དོན་སོགས་ཆོས་ལྔ་ཚང་བ་ཆོས་ཅན། གཞན་དོན་བསྒྲུབ་བྱ་ཡང་དག་གི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། བསྒྲུབ་བྱར་འདོད་པ་རིགས་པའི་སྒོར། ། ཞེས་པ་ལ། སྐབས་ཀྱི་རྒོལ་བས་བསྒྲུབ་བྱ་ཡང་དག་ཏུ་ཁས་བླངས་པ་ཆོས་ཅན།
རྟགས་གསལ་འདྲ། དམ་བཅའ་ཉིད་ན་མྱོང་བ་དང་། ཞེས་སོགས་ལ། དམ་བཅའ་ལྟར་སྣང་གང་ཞིག རང་གི་ཞེན་དོན་གྱི་གཙོ་བོ་ལ་མངོན་སུམ་གྱིས་གནོད་པ་འབབ་པ་ཆོས་ཅན། མངོན་སུམ་དང་འགལ་བའི་དམ་བཅའ་ལྟར་སྣང་གི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། ཚུལ་གསུམ་དངོས་པོ་སྟོབས་ཞུགས་དང་། ། ཞེས་སོགས་ལ། དམ་བཅའ་ལྟར་སྣང་གང་ཞིག
རང་གི་ཞེན་དོན་ལ་དངོས་སྟོབས་ཀྱིས་གནོད་པ་འབབ་པ་ཆོས་ཅན། དངོས་སྟོབས་དང་འགལ་བའི་དམ་བཅའ་ལྟར་སྣང་གི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། ཡིད་ཆེས་ཚིག་དང་དམ་བཅའ་བ། ། ཞེས་སོགས་ལ། དམ་བཅའ་ལྟར་སྣང་གང་ཞིག རང་གི་ཞེན་དོན་ལ་ཡིད་ཆེས་ཀྱིས་གནོད་པ་འབབ་པ་ཆོས་ཅན། ཡིད་ཆེས་དང་འགལ་བའི་དམ་བཅའ་ལྟར་སྣང་གི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། དེས་ན་རིགས་པས་གྲུབ་པའི་ལུང་། །
ཞེས་སོགས་ལ། རང་གི་བརྗོད་དོན་གྱི་གཙོ་བོ་ཚད་མས་གྲུབ་པའི་ལུང་ཆོས་ཅན། ལུང་རྣམ་དག་གི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། གཞལ་བྱ་གཉིས་ལ་ཚད་མ་གཉིས། ། ཞེས་སོགས་ལ། དཔྱད་པ་གསུམ་གྱིས་དག་པའི་ལུང་ཆོས་ཅན། ལུང་རྣམ་དག་གི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། དེ་ཉིད་ཕྱིར་ན་འཇིག་རྟེན་དང་། །
ཞེས་སོགས་ལ། དམ་བཅའ་ལྟར་སྣང་གང་ཞིག ཐམས་ཅད་ལ་འཇུག་རུང་ཡིན་ཏེ། དོན་ཐམས་ཅད་ཁྱོད་ཀྱི་བརྗོད་བྱར་རུང་བའི་ཕྱིར། རི་བོང་ཅན་ཟླར་མི་འདོད་པ། ། ཞེས་སོགས་ལ། རྟོག་ཡུལ་ན་ཡོད་པ་ཆོས་ཅན། ། ཁྱོད་རི་བོང་ཅན་ཟླ་སྒྲས་བརྗོད་མི་རུང་དུ་སྒྲུབ་པའི་རྟགས་ཡང་དག་མ་ཡིན་ཏེ། ཁྱོད་དེ་ལྟར་སྒྲུབ་པའི་ཚུལ་གསུམ་མ་ཚང་བའི་གཏན་ཚིགས་ཡིན་པའི་ཕྱིར། གྲུབ་པ་ཐ་དད་བཤད་པ་ལ།
ཞེས་སོགས་ལ། ཡིད་ཆེས་དང་གྲགས་པའི་གནོད་ཚུལ་རྒྱས་པར་བཤད་པ་ཆོས་ཅན། དགོས་པ་ཡོད་དེ། དེ་གཉིས་དངོས་སྟོབས་ལས་གནོད་ཡུལ་ཐ་དད་དུ་བསྟན་པའི་ཆེད་ཡིན་པའི་ཕྱིར། ཀུན་ཏུ་རྒོལ་བ་བདག་ཉིད་ཀྱིས། ། ཞེས་སོགས་ལ། རང་རྟེན་ལ་སྨོས་པ་ཆོས་ཅན། དགོས་པ་ཡོད་དེ། སྐབས་ཀྱི་སྒྲུབ་ཆོས་ཀྱི་རྟེན་ལ་གནོད་ན་སྐབས་ཀྱི་བསྒྲུབ་བྱ་ལ་གནོད་པར་བསྟན་པའི་ཆེད་ཡིན་པའི་ཕྱིར། ཉི་མ་རྟིང་མའི་བར་ལྡང་ལ།
རང་དོན་གྱི་རང་བཞིན་ཁྱད་པར་བྱེ་བྲག་ནས། ལེ་གཉིས་ཀྱི་སྒྲ་མ་གྲུབ་ཀྱང་གི་བར་ཡོང་བས། ལེ་གཉིས་ནས། ཚད་མ་བསླུ་མེད་པ་ལ་ཡང་། ། རང་ལས་རང་གི་ངོ་བོ་རྟོགས། ། ཞེས་སོགས་ལ། དབང་མངོན་ཆོས་ཅན། ཁྱོད་ཤེས་པ་ཡིན་པར་རྟོགས་བྱེད་ཡོད་དེ། རང་མྱོང་རང་རིག་མངོན་སུམ་ལས་རྟོགས་ནུས་པའི་ཕྱིར། དེ་ལྡན་བཅོམ་ལྡན་ཚད་མ་ཉིད། །
ཅེས་པ་ལ་རྒྱུ་མཚན་ཅན་གྱི་སྒྲ་ཤེས་གྲུབ་པ་ཆོས་ཅན། མཚོན་བྱའི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། མཚན་ཉིད་གཉིས་ཀྱིས་འཇོག་ན་ནི། ། ཞེས་སོགས་ལ། ཚད་མ་ཆོས་ཅན། ཁྱོད་ལ་མཚན་ཉིད་དོན་ཐ་དད་པ་གཉིས་མེད་དེ། ཁྱོད་མཚོན་བྱ་དོན་ཐ་དད་པ་གཉིས་མིན་པའི་ཕྱིར། མི་བསླུ་མ་ཤེས་དོན་གསལ་གཉིས། ། ཞེས་སོགས་ལ།
མ་ཤེས་དོན་གསལ་གྱི་རིག་པ་ཆོས་ཅན། ཚད་མའི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། མི་བསླུ་ལས་དང་བྱེད་པོ་དང་། ། ཞེས་སོགས་ལ། ཁྱད་ཆོས་གསུམ་ལྡན་གྱི་མི་བསླུ་བ་ཆོས་ཅན། ཡུལ་ཅན་གྱི་མི་བསླུ་བའི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། ངེས་དང་སྒྲོ་འདོགས་ཞེན་ཡུལ་གཅིག ། ཅེས་སོགས་ལ།
སྒྲ་མི་རྟག་པར་ངེས་པའི་ངེས་ཤེས་ཀྱིས་སྒྲ་རྟག་འཛིན་གྱི་སྒྲོ་འདོགས་སེལ་བའི་རྒྱུ་མཚན་ཡོད་དེ། དེ་གཉིས་ཞེན་གཞི་གཅིག་ལ་ཞེན་སྟངས་ཐ་དད་ཡིན་པའི་ཕྱིར། དེས་ན་ཡང་དག་ཤེས་པ་ཉིད། ། ཅེས་སོགས་ལ་ཤེས་བྱ་ཆོས་ཅན། མངོན་རྗེས་གཉིས་ཀྱི་དབྱེ་གཞི་ཡོད་དེ། ཡང་དག་པའི་ཤེས་པ་དེ་དེ་ཡིན་པའི་ཕྱིར། དབྱེ་ན་མངོན་སུམ་རྗེས་དཔག་གཉིས། ། ཞེས་པ་ལ་ཚད་མ་ཆོས་ཅན། ཁྱོད་ཀྱི་དབྱེ་ངོ་ཡོད་དེ་མངོན་རྗེས་གཉིས་པོ་དེ་དེ་ཡིན་པའི་ཕྱིར། དོན་རིག་གཉིས་དང་རང་རིག་དང་། །
ཞེས་སོགས་ལ། དོན་རིག་གཉིས་པོ་ཆོས་ཅན། རང་ངེས་ཚད་མ་ཡིན་ཏེ། རང་ལས་ངེས་ཀྱི་ཚད་མ་ཡིན་པའི་ཕྱིར། དང་པོ་པ་དང་ཡིད་མ་གཏད་ཅེས་སོགས་ལ། དང་པོ་པའི་མངོན་སུམ་སོགས་ཆོས་ཅན། གཞན་ངེས་ཚད་མ་ཡིན་ཏེ། གཞན་ལས་ངེས་ཀྱི་ཚད་མ་ཡིན་པའི་ཕྱིར། ། སྣང་བ་དངོས་པོའི་ཡུལ་ཅན་ཡིན། ། ཞེས་སོགས་ལ།
སེལ་བ་ཆོས་ཅན། ཁྱོད་ལ་དབྱེ་ན་གཉིས་ཡོད་དེ། སེལ་བའི་དགག་སྒྲུབ་གཉིས་ཡོད་པའི་ཕྱིར། དགག་པ་སྒྲུབ་པ་སྤོང་བ་དང་། ། ཞེས་སོགས་ལ། དགག་པ་ཆོས་ཅན། ཁྱོད་ལ་དབྱེ་ན་གཉིས་ཡོད་དེ། མེད་དགག་དང་། མ་ཡིན་དགག་གཉིས་ཡོད་པའི་ཕྱིར། རིགས་གཏེར་ཉི་མ་གཉིས་པའི་བར་ལྡང་རྫོགས་སོ།། །།
རིགས་གཏེར་ཉི་མ་གསུམ་པའི་སྦྱོར་བ་ཡོད། ། རིག་གཏེར་ཉི་མ་གསུམ་པའི་ཕྱི་ལྡང་བ་ལ། རབ་བྱེད་དང་པོ་གཉིས་ཡོང་བས། ཡུལ་གྱི་མཚན་ཉིད་བློས་རིག་བྱ། ། ཞེས་པ་ལ། བློས་རིག་པར་བྱ་བ་ཆོས་ཅན། ཡུལ་གྱི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། གཞལ་བྱ་རང་མཚན་གཅིག་ཁོ་ན། ། ཞེས་པ་ལ་ཤེས་བྱ་ཆོས་ཅན།
གཟུང་ཡུལ་གྱི་གཞལ་བྱ་ཡིན་ན་རང་མཚན་ཡིན་པས་ཁྱབ་སྟེ། དོན་སྤྱི་སོགས་གཟུང་ཡུལ་མ་ཡིན་པའི་ཕྱིར། འཇུག་ཚུལ་སྒོ་ནས་རང་སྤྱི་གཉིས། ། ཞེས་པ་ལ་ཤེས་བྱ་ཆོས་ཅན། གཞལ་བྱ་ལ་རང་སྤྱི་གཉིས་སུ་གྲངས་ངེས་ཏེ། འཇུག་ཚུལ་གྱི་སྒོ་ནས་དེ་ལྟར་གྲངས་ངེས་པའི་ཕྱིར། ངོ་བོ་ཉིད་དང་། ཞེས་སོགས་ལ། གྲུབ་མཐའ་སྨྲ་བ་ཆོས་ཅན། གཉིས་ཡོད་དེ།
ཕྱི་ནང་གི་སྒོ་ནས་གཉིས་ཡོད་པའི་ཕྱིར། རང་ལ་ཤར་ན་ཞེས་སོགས་ལ། ཚད་མ་ལ་ཡུལ་གྱི་རྣམ་པ་ཤར་བ་ཆོས་ཅན། ཚད་མས་ཡུལ་རྟོགས་པའི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། གཅིག་དང་དུ་མ་ཞེས་སོགས་ལ། ཕྱི་དོན་ཆོས་ཅན། བདེན་པར་མེད་དེ། བདེན་པའི་གཅིག་དང་དུ་མ་གང་རུང་དང་བྲལ་བའི་ཕྱིར། གསལ་དང་ལྷན་ཅིག་ཅེས་སོགས་ལ།
གསལ་རིག་ཆོས་ཅན། ཤེས་པའི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། དོན་དུ་སྣང་བ་ཞེས་སོགས་ལ། དབང་མངོན་ལ་སྣང་བ་ཆོས་ཅན། ཕྱི་དོན་མིན་ཏེ། ཤེས་པ་ཡིན་པའི་ཕྱིར། བག་ཆགས་བརྟན་དང་། ཞེས་སོགས་ལ། བག་ཆགས་བརྟན་བྱུང་གི་མ་འཁྲུལ་བའི་རིག་པ་ཆོས་ཅན།
མངོན་སུམ་གྱི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། ཅི་སྲིད་ཕྱི་རོལ་ཞེས་སོགས་ལ། ཤེས་བྱ་ཆོས་ཅན། ཕྱི་དོན་དུ་གྱུར་པའི་གཟུང་ཡུལ་ཅན་གྱི་བློ་མེད་དེ། ཕྱི་དོན་མེད་པའི་ཕྱིར་རོ། ། བློའི་མཚན་ཉིད་རིག་པ་ཡིན། ། ཞེས་སོགས་ལ། རིག་པ་ཆོས་ཅན། བློའི་མཚན་ཉིད་ཡིན་ཏེ།
དེའི་འཇོག་བྱེད་ཡིན་པའི་ཕྱིར། གལ་ཏེ་སྣང་ལ་མ་ངེས་པ། ། ཞེས་སོགས་ལ། སྣང་ལ་མ་ངེས་པའི་མངོན་སུམ་ཆོས་ཅན། ཚད་མ་ཡིན་ཏེ། མ་འཁྲུལ་བའི་རིག་པ་ཡིན་པའི་ཕྱིར། མངོན་སུམ་རྟོག་བྲལ་ད་ལྟར་བ། ། ཞེས་སོགས་ལ། མངོན་སུམ་དང་བཅད་ཤེས་ཆོས་ཅན། འགལ་བ་ཡིན་ཏེ།
ཡུལ་དུས་འཛིན་སྟངས་སོགས་འགལ་བའི་ཕྱིར། གྲངས་ཀྱི་དབྱེ་བསྡུ་ཞེས་སོགས་ལ། ཚད་མའི་གྲངས་ངེས་ཆོས་ཅན། ནང་གི་དབྱེ་བ་མིན་ཏེ། གྲངས་ཀྱི་དབྱེ་བ་ཡིན་པའི་ཕྱིར། མ་རྟོགས་ལོག་རྟོག་ཐེ་ཚོམ་སྟེ། ། ཞེས་སོགས་ལ། ཚད་མིན་གྱི་བློ་ཆོས་ཅན། གསུམ་ཡོད་དེ། མ་རྟོགས་པའི་བློ་སོགས་གསུམ་ཡོད་པའི་ཕྱིར།
བར་ལྡང་བ་ལ། སྤྱི་བྱེ་བྲག་ནས། དངོས་འགལ་བཅད་ནས་ཀྱི་བར་ཡོང་བས། རང་མཚན་འཛིན་པ་རྟོག་མེད་དེ། ། ཞེས་སོགས་ལ། གསལ་བར་སྣང་བའི་བློ་ཆོས་ཅན། རྟོག་མེད་ཤེས་པའི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། སྒྲུབ་དང་གཞན་སེལ་ཞེས་སོགས་ལ། ། སྣང་སེལ་གྱི་རྣམ་གཞག་ཆོས་ཅན།
འཆད་ཚུལ་ཡོད་དེ། ཆོས་གྲགས་ཀྱི་གཞུང་བཞིན་འཆད་པའི་ཕྱིར། རྗེས་དཔག་དངོས་པོ་མི་འཛིན་པས། ཞེས་སོགས་ལ། རྗེས་དཔག་ཆོས་ཅན། སྣང་འཇུག་མིན་ཏེ། སེལ་འཇུག་ཡིན་པའི་ཕྱིར། གཞན་དང་རང་གི་དངོས་པོ་ལས། ། ཞེས་སོགས་ལ། བུམ་པ་ཆོས་ཅན།
དངོས་པོའི་བྱེ་བྲག་ཡིན་ཏེ། དངོས་པོ་མིན་པ་དང་། བུམ་མིན་ལས་ལོག་པའི་ལྡོག་པ་གཉིས་ཚོགས་ཡིན་པའི་ཕྱིར། ཐད་ཀ་དང་ནི་གོང་མ་ཡི། ། ཞེས་སོགས་ལ། སྤྱི་ཆོས་ཅན། གཉིས་ཡོད་དེ། ཐད་ཀ་དང་གོང་མའི་སྤྱི་གཉིས་ཡོད་པའི་ཕྱིར། དེ་མིན་རང་བཞིན་ཞེས་སོགས་ལ། ། དངོས་པོའི་ལྡོག་པ་ཆོས་ཅན།
རང་མཚན་མིན་ཏེ། སྒྲོ་བཏགས་ཡིན་པའི་ཕྱིར། ཐ་དད་སྤྱི་འདོད་འུག་ཕྲུག་པ་ཞེས་སོགས་ལ། ཤེས་བྱ་ཆོས་ཅན། སྤྱི་བྱེ་བྲག་ལ་འདོད་ཚུལ་དུ་མ་ཡོད་དེ། རྫས་གཅིག་དུ་འདོད་པ་སོགས་དུ་མ་ཡོད་པའི་ཕྱིར། རྟོག་མེད་སྣང་བའི་སྒོ་ནས་འཇུག ། ཞེས་སོགས་ལ། རྟོག་མེད་ཤེས་པ་ཆོས་ཅན། རང་ཡུལ་ལ་སྣང་བས་འཇུག་སྟེ།
སྒྲུབ་འཇུག་ཡིན་པའི་ཕྱིར། དོན་ལ་གནས་པའི་དངོས་པོ་རྣམས། ། ཞེས་སོགས་ལ། བྱས་མི་རྟག་ཆོས་ཅན། དོན་ལ་ཐ་དད་མིན་ཏེ། དོན་ལ་གཅིག་ཡིན་པའི་ཕྱིར། མངོན་སུམ་ཐམས་ཅད་དོན་བཞིན་སྣང་། ། ཞེས་སོགས་ལ། མངོན་སུམ་ཆོས་ཅན། དོན་ཇི་ལྟ་བ་བཞིན་སྣང་སྟེ།
སྣང་འཇུག་ཡིན་པའི་ཕྱིར། མངོན་སུམ་རྟོག་བྲལ་མ་འཁྲུལ་བ། ། ཞེས་སོགས་ལ། མངོན་སུམ་ཆོས་ཅན། ཚད་མ་ཡིན་ཏེ། མ་འཁྲུལ་བའི་རིག་པ་ཡིན་པའི་ཕྱིར། སྔོན་པོའི་ལྡོག་པ་ངེས་པ་ནི། ། ཞེས་སོགས་ལ། སྔོན་པོ་དྲན་པའི་དྲན་ཤེས་ཆོས་ཅན། ཚད་མ་མིན་ཏེ།
བཅད་ཤེས་ཡིན་པའི་ཕྱིར། གཞན་སེལ་སྤྱོད་ཡུལ་ཐ་དད་པས། ། ཞེས་སོགས་ལ། བྱས་མི་རྟག་ཆོས་ཅན། ཐ་དད་ཡིན་ཏེ། ལྡོག་པ་ཐ་དད་ཡིན་པའི་ཕྱིར། གཞན་སེལ་བློའི་འཇུག་ཚུལ་ཡིན། ། ཞེས་སོགས་ལ། བུམ་པ་ཆོས་ཅན། གཞན་སེལ་མིན་ཏེ།
རང་མཚན་ཡིན་པའི་ཕྱིར། དོན་གྱི་གཞན་སེལ་རང་མཚན་ཕྱིར། ། ཞེས་སོགས་ལ། སྦྱོར་བ་དེས་ཆོག སྣང་བའང་དོན་ལ་ཡོད་པར་མཚུངས། ། ཞེས་སོགས་ལ། མངོན་སུམ་གྱི་གསལ་སྣང་ཆོས་ཅན། ཕྱི་དོན་མིན་ཏེ། ཤེས་པ་ཡིན་པའི་ཕྱིར།། །། PAGE * MERGEFORMAT 2 མང་ཐོས་ཀླུ་སྒྲུབ་རྒྱ་མཚོ།
རྣམ་འགྲེལ་སྔ་ལྡང་གི་སྦྱོར་བ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
