མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༢༤
རིགས་ལམ་སྤྱིའི་རྣམ་གཞག་ལེགས་བཤད་ཉི་མའི་འོད་ཟེར།
༄༅། །རིགས་ལམ་སྤྱིའི་རྣམ་གཞག་ལེགས་བཤད་ཉི་མའི་འོད་ཟེར་བཞུགས།། བསྟན་པའི་བདག་པོ་བུ་རམ་ཤིང་པ་མཆོག ། བསྟན་པའི་མིག་གཅིག་རྒྱལ་སྲས་འཇམ་པའི་དབྱངས། ། བསྟན་པའི་སྲོལ་འབྱེད་ཕྱོགས་གླང་ཆོས་ཀྱི་གྲགས། ། བསྟན་པའི་གཙུག་རྒྱན་དེ་རྣམས་སྤྱི་བོས་མཆོད། ། འཇམ་དབྱངས་ངོ་བོ་ས་སྐྱའི་རྗེ་བཙུན་མཆོག ། འཇམ་དཔལ་གསུང་སྐྱེས་ལྔ་རིག་འབུམ་ཕྲག་གསུམ། ། འཇམ་མགོན་རྣམ་འཕྲུལ་ཕྱོགས་ལས་རྣམ་རྒྱལ་ཞབས། ། འཇམ་དབྱངས་དགེས་མཛད་རྣམས་ཀྱིས་བདག་སྐྱོངས་ཤིག རིགས་པའི་གནམ་ལྕགས་རིགས་པའི་རྣམ་གཞག་འདི། །
རིགས་པའི་གཏེར་བཞིན་རིགས་པའི་རྣམ་གྲངས་རྣམས། ། རིགས་པར་བཀྲལ་ནས་རིགས་ལྡན་དཔའ་བོ་ལ། ། རིགས་པ་སྨྲ་བའི་ཀླུ་སྒྲུབ་བདག་གིས་འཆད། ། འདིར་རིགས་པའི་རྣམ་གཞག་འཆད་པ་ལ། ཤེས་བྱ་སྤྱི་ལྡོག་ནས་གཏན་ལ་དབབ་པ་དང་། ཤེས་བྱེད་ཚད་མའི་རང་བཞིན་བཤད་པ་གཉིས། དང་པོ་ལ་གསུམ། ཤེས་བྱའི་ཡུལ་བཤད་པ། ཤེས་བྱེད་ཀྱི་བློ་བཤད་པ། བློ་དེས་ཡུལ་རྟོགས་ཚུལ་བཤད་པའོ། །
དང་པོ་འཆད་པ་ལ། ཡུལ་ལ་མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི་བློས་རིག་པར་བྱ་བ་དེ་ཡུལ་གྱི་མཚན་ཉིད། གཉིས་པ་ཁྱབ་མཉམ་པ་ནི། ཡུལ་དང་ཤེས་གཞལ་གཞི་གྲུབ་ཡོད། ། དམིགས་པ་ཆོས་ཁམས་སྐྱེ་མཆེད་དང་། ། རྟེན་འབྲེལ་བརྗོད་བྱ་བཅུ་གཅིག་པོ། ། ཡིན་ཡོད་མཉམ་པའི་ཁྱབ་མཉམ་ཡིན། །
ཞེས་པ་ལྟར་བཅུ་གཅིག་པོ་དེ་ཡིན་ཁྱབ་མཉམ་དང་ཡོད་ཁྱབ་མཉམ་ཡིན་ནོ། ། འོན་ཀྱང་དངོས་སྨྲ་བའི་སྐབས་སུ་རྟེན་འབྲེལ་དང་། འདུས་བྱས་དོན་གཅིག་ཏུ་བཤད་ན་ལེགས་ཤིང་། དབུ་མའི་སྐབས་སུ་ཡང་དཔྱད་པ་བྱར་ཡོད་དོ། ། གསུམ་པ་དབྱེ་བ་ལ། སྤྱིར་བསྟན་པ་དང་། བྱེ་བྲག་ཏུ་བཤད་པའོ། ། དང་པོ་ལ་བཞི། སྣང་ཡུལ། ཞེན་ཡུལ།
འཇུག་ཡུལ། གཟུང་ཡུལ་བཤད་པའོ། ། དང་པོ་ལ་མཚན་ཉིད་ཁྱབ་མཉམ་དབྱེ་བ་དང་གསུམ། དང་པོ་ནི། རྟོག་མེད་ཤེས་པ་ལ་གསལ་བར་སྣང་བའི་སྒོ་ནས་རིག་པར་བྱ་བ་དེ་སྣང་ཡུལ་གྱི་མཚན་ཉིད། གཉིས་པ་ནི་སྣང་ཡུལ། ཤེས་བྱ་ཡུལ་གསུམ་པོ་དོན་གཅིག གསུམ་པ་དབྱེ་བ་ལ། རྟོག་མེད་ཤེས་པའི་སྣང་ཡུལ་དང་། འཕགས་པའི་སྣང་ཡུལ་གཉིས།
དེས་ན་ཁྱོད་རྟོག་མེད་ཤེས་པ་དང་། འཕགས་པ་གང་རུང་ཡིན་ན་ཁྱོད་ཀྱི་སྣང་ཡུལ་ཡོད་པས་ཁྱབ། རྟོག་པ་དང་སོ་སྐྱེ་གང་རུང་ཡིན་ན་ཁྱོད་ཀྱི་སྣང་ཡུལ་མེད་པས་ཁྱབ། གཉིས་པ་ཞེན་ཡུལ་ལ་མཚན་ཉིད་ཁྱབ་མཉམ་དབྱེ་བ་དང་གསུམ། དང་པོ་ནི། རྟོག་པས་ཞེན་ནས་རིག་པར་བྱ་བ་ཞེན་ཡུལ་གྱི་མཚན་ཉིད། གཉིས་པ་ཁྱབ་མཉམ་པ་ནི། ཞེན་ཡུལ། ཡུལ། ཤེས་བྱ་དང་གསུམ་དོན་གཅིག
གསུམ་པ་དབྱེ་ན། རྟོག་པའི་ཞེན་ཡུལ། སོ་སོ་སྐྱེ་བོའི་ཞེན་ཡུལ། རྗོད་བྱེད་ཀྱི་སྒྲ་དོན་མཐུན་གྱི་ཞེན་ཡུལ་དང་གསུམ། དེས་ན། རྟོག་པ་དོན་མཐུན་སོ་སོ་སྐྱེ་བོ། རྗོད་བྱེད་ཀྱི་སྒྲ་དོན་མཐུན་གསུམ་པོ་གང་རུང་ཡིན་ན་ཁྱོད་ཀྱི་ཞེན་ཡུལ་ཡོད་པས་ཁྱབ། རྟོག་མེད་ཤེས་པ། འཕགས་པ། རྟོག་པ་དོན་མི་མཐུན།
རྗོད་བྱེད་ཀྱི་སྒྲ་དོན་མི་མཐུན་བཞི་པོ་གང་རུང་ཡིན་ན་ཁྱོད་ཀྱི་ཞེན་ཡུལ་མེད་པས་ཁྱབ། གསུམ་པ་འཇུག་ཡུལ་ལ་མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི། ཡུལ་ཅན་དོན་མཐུན་ལ་བརྟེན་ནས་སྐྱེས་བུའི་འཇུག་པར་བྱ་བ་འཇུག་ཡུལ་གྱི་མཚན་ཉིད། གཉིས་པ་ཁྱབ་མཉམ་ནི། འཇུག་ཡུལ། ཤེས་བྱ། ཡུལ་གསུམ་པོ་དོན་གཅིག
གསུམ་པ་དབྱེ་བ་ལ། ཚད་མའི་འཇུག་ཡུལ། བཅད་ཤེས་ཀྱི་འཇུག་ཡུལ། རྗོད་བྱེད་ཀྱི་སྒྲ་དོན་མཐུན་གྱི་འཇུག་ཡུལ་སྐྱེས་བུའི་འཇུག་ཡུལ་དང་བཞི། དེས་ན་དེ་བཞི་གང་རུང་ཡིན་ན་ཁྱོད་ཀྱི་འཇུག་ཡུལ་ཡོད་པས་ཁྱབ། བློ་དོན་མི་མཐུན་དང་། ཐེ་ཚོམ་དོན་མི་མཐུན་དང་། བག་ལ་ཉལ་གྱི་ཐེ་ཚོམ་དོན་མི་མཐུན་དང་། རྗོད་བྱེད་ཀྱི་སྒྲ་དོན་མི་མཐུན་བཞི་གང་རུང་ཡིན་ན་ཁྱོད་ཀྱི་འཇུག་ཡུལ་མེད་པས་ཁྱབ། གཉིས་པ་བྱེ་བྲག་ཏུ་བཤད་པ་ལ་གསུམ།
ཕུང་ཁམས་སྐྱེ་མཆེད་ཀྱི་རྣམ་གཞག གཞལ་བྱ་རང་སྤྱི་གཉིས་ཀྱི་རྣམ་གཞག ཡུལ་བདེན་གཉིས་ཀྱི་རྣམ་གཞག་བཤད་པའོ། ། དང་པོ་ལ་ཕུང་པོ་བཤད་པ། ཁམས་བཤད་པ། སྐྱེ་མཆེད་བཤད་པ་དང་གསུམ། དང་པོ་ཕུང་པོ་ལ་མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི།
དུ་མ་སྤུངས་པའི་རིགས་སུ་གནས་པ་དེ་ཕུང་པོའི་མཚན་ཉིད། གཉིས་པ་ཁྱབ་མཉམ་པ་ནི། དངོས་བྱས་མི་རྟག་རྒྱུ་རྐྱེན་འབྲས། ། འདུས་བྱས་ཕུང་པོ་གཞན་དབང་རྫས། ། རང་མཚན་ཞེས་བྱ་བཅུ་གཅིག་པོ། ། ཡིན་ཡོད་མཉམ་པའི་ཁྱབ་མཉམ་ཡིན། ། ཞེས་པ་ལྟར་བཅུ་གཅིག་པོ་དེ་ཁྱབ་མཉམ། གསུམ་པ་དབྱེ་བ་ལ། གཟུགས་ཀྱི་ཕུང་པོ། ཚོར་བའི་ཕུང་པོ།
འདུ་ཤེས་ཀྱི་ཕུང་པོ། འདུ་བྱེད་ཀྱི་ཕུང་པོ། རྣམ་པར་ཤེས་པའི་ཕུང་པོ་དང་ལྔ། དང་པོ་ལ་མཚན་ཉིད། རྣམ་གྲངས། དབྱེ་བ་དང་གསུམ། དང་པོ་ནི། གཟུགས་རུང་དུ་མ་སྤུངས་པའི་རིགས་སུ་གནས་པ་དེ་དེའི་མཚན་ཉིད། གཉིས་པ་ནི། གཟུགས་ཕུང་དང་བེམ་པོ་དོན་གཅིག
གསུམ་པ་དབྱེ་ན། གཟུགས་སོགས་དོན་ལྔ་དང་མིག་སོགས་དབང་པོ་ལྔ་སྟེ་བཅུ། དེ་ཡང་རིམ་པ་ལྟར། རང་འབྲས་གཟུགས་འཛིན་དབང་སྔོན་གྱི་གཟུང་དོན་བྱེད་པའི་རིགས་སུ་གནས་པའི་ཕྱིའི་རྡུལ་དུ་གྲུབ་པ་དེ་གཟུགས་ཀྱི་མཚན་ཉིད། གཟུགས། གཟུགས་ཀྱི་ཁམས། གཟུགས་ཀྱི་སྐྱེ་མཆེད། གཟུགས་ཀྱི་རྡུལ་དུ་གྲུབ་པ་བཞི་དོན་གཅིག མདོ་སྡེ་པའི་སྐབས་འདིར། གཟུགས་ཅན་ལྷག་མ་དགུ།
གཟུགས་ཅན་ཡིན་ཡང་གཟུགས་མ་ཡིན་ལ། བྱེ་བྲག་སྨྲ་བའི་ལུགས་ལ་གཟུགས། གཟུགས་ཅན་བེམ་པོ་གསུམ་དོན་གཅིག་པ་ནི་གྲུབ་མཐའ་མི་འདྲ་བའི་ཁྱད་པར་དུ་གོ་དགོས་སོ། ། དེ་བཞིན་དུ་མཉན་བྱ་སྒྲའི་མཚན་ཉིད། སྒྲ། སྒྲའི་ཁམས། སྒྲའི་སྐྱེ་མཆེད་གསུམ་དོན་གཅིག རང་འབྲས་དྲི་འཛིན་མངོན་སུམ་གྱི་གཟུང་དོན་བྱེད་པའི་རིགས་སུ་གནས་པ་དེ་དྲིའི་མཚན་ཉིད། དྲི། དྲིའི་ཁམས།
དྲིའི་སྐྱེ་མཆེད་གསུམ་དོན་གཅིག རང་འབྲས་རོ་འཛིན་མངོན་སུམ་གྱི་གཟུང་དོན་བྱེད་པའི་རིགས་སུ་གནས་པ་དེ་རོའི་མཚན་ཉིད། རོ། རོའི་ཁམས། རོའི་སྐྱེ་མཆེད་གསུམ་དོན་གཅིག རང་འབྲས་རེག་འཛིན་མངོན་སུམ་གྱི་གཟུང་དོན་བྱེད་པའི་རིགས་སུ་གནས་པ་དེ་རེག་བྱའི་མཚན་ཉིད། རེག་བྱ། རེག་བྱའི་ཁམས། རེག་བྱའི་སྐྱེ་མཆེད་གསུམ་དོན་གཅིག དེ་དག་གི་དབྱེ་བ་འཆད་པ་ལ།
གཟུགས་ལ་དབྱེ་ན། སྔོ་སེར་དཀར་དམར་རིང་ཐུང་དང་། ། ལྷམ་པ་ཟླུམ་པ་མཐོ་དམན་དང་། ། ཕྱལ་ལེ་ཕྱལ་ལེ་མ་ཡིན་དང་། ། སྤྲིན་དང་དུ་བ་རྡུལ་ཁུག་སྣ། ། གྲིབ་མ་ཉི་མ་སྣང་མུན་ནོ། ། ཞེས་པ་ལྟར་ཉི་ཤུ་ཡོད། དེ་དག་ཀྱང་བསྡུས་ན་དབྱིབས་ཀྱི་གཟུགས་དང་ཁ་དོག་གི་གཟུགས་གཉིས་སུ་འདུས་སོ། ། སྒྲ་ལ་དབྱེ་ན། ཟིན་པའི་འབྱུང་བ་ལ་བརྟེན་པའི་སྒྲ་སེམས་ཅན་དུ་སྟོན་པ་སྙན་མི་སྙན་གཉིས།
ཟིན་པའི་འབྱུང་བ་ལ་བརྟེན་པའི་སྒྲ་སེམས་ཅན་དུ་མི་སྟོན་པ་སྙན་མི་སྙན་གཉིས། མ་ཟིན་པའི་འབྱུང་བ་ལ་བརྟེན་པའི་སྒྲ་སེམས་ཅན་དུ་སྟོན་པ་སྙན་མི་སྙན་གཉིས། མ་ཟིན་པའི་འབྱུང་བ་ལ་བརྟེན་པའི་སྒྲ་སེམས་ཅན་དུ་མི་སྟོན་པ་སྙན་མི་སྙན་གཉིས་ཏེ་བརྒྱད། དེ་དག་ཀྱང་རྗོད་བྱེད་ཀྱི་སྒྲ་དང་རྗོད་བྱེད་མ་ཡིན་པའི་སྒྲ་གཉིས་སུ་འདུས་སོ། ། དྲི་ལ་དབྱེ་ན། དྲི་ཞིམ་པ་མི་ཞིམ་པ་མཉམ་པ་མི་མཉམ་པ་དང་བཞི། རོ་ལ་དབྱེ་ན། མངར་སྐྱུར་ལན་ཚྭ་ཚ་བ་དང་། ། ཁ་བ་དང་ནི་བསྐ་བའོ། ། ཞེས་པ་ལྟར་དྲུག
དེ་དག་ཀྱང་ཕྱེ་ན་རོ་བརྒྱ་དང་བརྒྱད་དུ་འགྱུར་ཏེ། རྩ་བའི་རོ་དྲུག་ལ། མངར་བའི་མངར་བ་སོགས་དྲུག་དྲུག་ཏུ་ཕྱེ་བས་སོ་དྲུག ། སོ་དྲུག་པོ་དེ་ལ་ནུས་པའི་སྒོ་ནས་གསུམ་གསུམ་དུ་ཕྱེ་བས་བརྒྱ་དང་བརྒྱད་འབྱུང་བའི་ཕྱིར་རོ། ། རེག་བྱ་ལ་དབྱེ་ན། འབྱུང་བཞི་འཇམ་རྩུབ་ལྕི་ཡང་གྲང་། ། བཀྲེས་སྐོམ་བཅུ་གཅིག་བདག་ཉིད་དོ། ། ཞེས་པ་ལྟར་བཅུ་གཅིག དེས་ན་གཟུགས་སོགས་དོན་ལྔ་གང་རུང་ཡིན་ན་བེམ་པོ་ཡིན་པས་ཁྱབ་བོ། ། རང་གི་བདག་འབྲས་སུ་གྱུར་པའི་མིག་ཤེས་ཀྱི་བདག་རྐྱེན་བྱེད་པའི་རིགས་སུ་གནས་པའི་ནང་གི་རྡུལ་དྭངས་པ་དེ་མིག་གི་དབང་པོ་གཟུགས་ཅན་པའི་མཚན་ཉིད།
མིག་དབང་། མིག་དབང་གཟུགས་ཅན་པ། མིག་གི་ཁམས། མིག་གི་སྐྱེ་མཆེད་བཞི་དོན་གཅིག དེ་བཞིན་དུ་རང་གི་བདག་འབྲས་སུ་གྱུར་པའི་ཉན་ཤེས། སྣ་ཤེས། ལྕེ་ཤེས། ལུས་ཤེས་ཀྱི་བདག་རྐྱེན་བྱེད་པའི་རིགས་སུ་གནས་པའི་ནང་གི་རྡུལ་དྭངས་པ་དེ། རྣ་བའི་དབང་པོ། སྣའི་དབང་པོ།
ལྕེའི་དབང་པོ། ལུས་ཀྱི་དབང་པོ་བཞིའི་མཚན་ཉིད། རྣ་བའི་དབང་པོ། རྣ་བའི་དབང་པོ་གཟུགས་ཅན་པ། རྣ་བའི་ཁམས། རྣ་བའི་སྐྱེ་མཆེད་བཞི་དོན་གཅིག་པ་སོགས་རིགས་འགྲེ། མིག་སོགས་དབང་པོ་ལྔ་ལ་དབྱེ་ན། རྟེན་བཅས་དང་། དེ་མཚུངས་ཀྱི་མིག་དབང་སོགས་གཉིས་གཉིས་ཡོད། དེས་ན་མིག་སོགས་དབང་པོ་ལྔ་པོ་གང་རུང་ཡིན་ན་ནང་བེམ་ཡིན་པས་ཁྱབ་བོ། །
གཟུགས་ཀྱི་ཕུང་པོ་ལས་ཕྱེ་བའི་བཅུ་པོ་དེ་ཡང་བསྡུ་ན། འབྱུང་བ་དང་འབྱུང་འགྱུར་གཉིས་སུ་འདུས་ཏེ། རེག་བྱ་མ་གཏོགས་པའི་གཟུགས་སོགས་དོན་བཞི་མིག་སོགས་དབང་པོ་ལྔ་དང་བཅས་པའི་དགུ་པོ་གང་རུང་ཡིན་ན་འབྱུང་འགྱུར་ཡིན་པས་ཁྱབ། རེག་བྱའི་ནང་ཚན་ས་ཁམས་ཆུ་ཁམས་མེ་ཁམས་རླུང་ཁམས་བཞི་པོ་གང་རུང་ཡིན་ན་འབྱུང་བ་ཡིན་པས་ཁྱབ། ས་ཆུ་མེ་རླུང་བཞི་གང་རུང་མ་ཡིན་པའི་རེག་བྱ་ཡིན་ན་ཡང་འབྱུང་འགྱུར་ཡིན་པས་ཁྱབ་བོ། ། མིག་སོགས་དབང་པོ་ལྔ་དང་སྒྲ་དང་དྲུག་པོ་གང་རུང་ཡིན་ན་རགས་པ་ཡིན་པས་ཁྱབ། ལྷག་མ་བཞི། འབྱུང་བཞི་དང་བཅས་པའི་རྡུལ་རྫས་བརྒྱད་ལ་རྡུལ་ཕྲན་དང་རགས་པ་གཉིས་གཉིས་ཡོད་དོ། ། གཉིས་པ་ཚོར་བའི་ཕུང་པོ་ལ་མཚན་ཉིད། ཁྱབ་མཉམ།
དབྱེ་བ་དང་གསུམ། དང་པོ་ནི། སིམ་གདུང་བར་མ་ཅི་རིགས་པར་རང་སྟོབས་ཀྱིས་ཉམས་སུ་མྱོང་བའི་རིག་པ་དེ་དེའི་མཚན་ཉིད། གཉིས་པ་ནི། ཚོར་བ་དང་ཚོར་བའི་ཕུང་པོ་གཉིས་དོན་གཅིག གསུམ་པ་དབྱེ་ན། ངོ་བོའི་སྒོ་ནས་ཚོར་བ་བདེ་བ། སྡུག་བསྔལ། བཏང་སྙོམས་གསུམ། རྟེན་གྱི་སྒོ་ནས་ལུས་ཚོར་དང་སེམས་ཚོར་གཉིས།
ལུས་ཚོར་དང་དབང་ཤེས་སུ་གྱུར་པའི་ཚོར་བ་གཉིས་དོན་གཅིག སེམས་ཚོར་དང་ཡིད་ཤེས་སུ་གྱུར་པའི་ཚོར་བ་གཉིས་དོན་གཅིག གསུམ་པ་འདུ་ཤེས་ཀྱི་ཕུང་པོ་ལ་མཚན་ཉིད་ཁྱབ་མཉམ་དབྱེ་བ་དང་གསུམ། རང་ཡུལ་གྱི་སྤུ་རིས་མི་འདྲ་བར་རང་སྟོབས་ཀྱིས་འབྱེད་པའི་སེམས་བྱུང་དེ་དེའི་མཚན་ཉིད། གཉིས་པ་ནི་འདུ་ཤེས་ཀྱི་ཕུང་པོ་དང་། འདུ་ཤེས་དོན་གཅིག གསུམ་པ་དབྱེ་ན་མིག་གི་འདུས་ཏེ་རེག་པ་ལས་བྱུང་བའི་འདུ་ཤེས་ནས། ཡིད་ཀྱི་འདུས་ཏེ་རེག་པ་ལས་བྱུང་བའི་འདུ་ཤེས་ཀྱི་བར་དྲུག གསུམ་པ་འདུ་བྱེད་ཀྱི་ཕུང་པོ་ལ་མཚན་ཉིད་ཁྱབ་མཉམ་དབྱེ་བ་དང་གསུམ། ཕུང་པོ་གཞན་བཞི་གང་རུང་མ་ཡིན་པའི་འདུ་བྱས་དེ་དེའི་མཚན་ཉིད།
གཉིས་པ་ནི། འདུ་བྱེད་ཀྱི་ཕུང་པོ་དང་། ཕུང་པོ་གཞན་བཞི་གང་རུང་མ་ཡིན་པའི་འདུས་བྱས་གཉིས་དོན་གཅིག གསུམ་པ་དབྱེ་ན་མཚུངས་ལྡན་འདུ་བྱེད་ཀྱི་ཕུང་པོ་དང་། མཚུངས་ལྡན་མ་ཡིན་པའི་འདུ་བྱེད་ཀྱི་ཕུང་པོ་གཉིས། དང་པོ་དང་། ཚོར་འདུ་གང་རུང་མ་ཡིན་པའི་སེམས་བྱུང་གཉིས་དོན་གཅིག གཉིས་པ་དང་། ཤེས་པ་མིན་པར་གྱུར་པའི་འདུ་བྱེད་ཀྱི་ཕུང་པོ་གཉིས་དོན་གཅིག ལྔ་པ་རྣམ་ཤེས་ཀྱི་ཕུང་པོ་ལ་མཚན་ཉིད་ཁྱབ་མཉམ་དབྱེ་བ་དང་གསུམ།
དང་པོ་ནི། རང་ཡུལ་གྱི་ངོ་བོ་རང་སྟོབས་ཀྱིས་རིག་པའི་གཙོ་བོ་རྣམ་རིག་དེ་དེའི་མཚན་ཉིད། རྣམ་ཤེས་ཀྱི་ཕུང་པོ། རྣམ་ཤེས། རྣམ་རིག ཡིད་དབང་། གཙོ་སེམས། སེམས། ཡིད་ཀྱི་ཁམས། ཡིད་ཀྱི་སྐྱེ་མཆེད་རྣམས་དོན་གཅིག
གསུམ་པ་དབྱེ་ན། མིག་གི་རྣམ་ཤེས། རྣ་བའི་རྣམ་ཤེས། སྣའི་རྣམ་ཤེས། ལྕེའི་རྣམ་ཤེས། ལུས་ཀྱི་རྣམ་ཤེས། ཡིད་ཀྱི་རྣམ་ཤེས་དང་དྲུག་ཡོད། ། གཉིས་པ་ཁམས་ལ་མཚན་ཉིད། ཁྱབ་མཉམ། དབྱེ་བ་དང་གསུམ།
དང་པོ་ནི་ཉེར་སྤྱོད་འཛིན་པ་དེ་དེའི་མཚན་ཉིད། གཉིས་པ་ནི། ཁམས་སྐྱེ་མཆེད་ཤེས་བྱ་གསུམ་དོན་གཅིག གསུམ་པ་དབྱེ་ན་དམིགས་པ་ཡུལ་གྱི་ཁམས་དྲུག རྟེན་བདག་རྐྱེན་གྱི་ཁམས་དྲུག བརྟེན་པ་རྣམ་པར་ཤེས་པའི་ཁམས་དྲུག དང་པོ་ནི། གཟུགས་ཀྱི་ཁམས། སྒྲའི་ཁམས། དྲིའི་ཁམས།
རོའི་ཁམས། རེག་བྱའི་ཁམས། ཆོས་ཀྱི་ཁམས་དང་དྲུག་ལ་འཇོག དང་པོ་ལྔ་བཤད་ཟིན། དྲུག་པ་ཆོས་ཀྱི་ཁམས་ལ་མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི། རང་ཡུལ་དུ་བྱེད་པའི་དྲུག་པ་ཡིད་ཀྱི་རྣམ་པར་རིག་པའི་དམིགས་པ་བྱེད་པའི་ཡུལ་གྱི་ཁམས་དྲུག་པ་དེ་དེའི་མཚན་ཉིད། གཉིས་པ་ནི།
ཆོས་ཁམས་དང་། ཚོར་བ་འདུ་ཤེས་འདུ་བྱེད་ཀྱི་ཕུང་པོ་གསུམ་འདུས་མ་བྱས་དང་བཞི་པོ་གང་རུང་དུ་གྱུར་པའི་ཤེས་བྱ་དོན་གཅིག གསུམ་པ་དབྱེ་ན་སེམས་སེམས་བྱུང་གང་རུང་དུ་གྱུར་པའི་ཆོས་ཁམས་དང་། འདུས་མ་བྱས་སུ་གྱུར་པའི་ཆོས་ཁམས་དང་གཉིས། ། གཉིས་པ་བདག་རྐྱེན་གྱི་ཁམས་དྲུག་ནི། མིག་གི་ཁམས། རྣ་བའི་ཁམས། སྣའི་ཁམས། ལྕེའི་ཁམས། ལུས་ཀྱི་ཁམས།
ཡིད་ཀྱི་ཁམས་དང་དྲུག་ལ་འཇོག གསུམ་པ་བརྟེན་པའི་ཁམས་དྲུག་ནི། མིག་གི་རྣམ་པར་ཤེས་པའི་ཁམས་ནས། ཡིད་ཀྱི་རྣམ་པར་ཤེས་པའི་ཁམས་ཀྱི་བར་དྲུག་ལ་འཇོག རྩ་བའི་གསུམ་པ་སྐྱེ་མཆེད་ལ་མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི། རྣམ་ཤེས་སྐྱེ་བའི་སྒོ་འབྱེད་པ་དེ་དེའི་མཚན་ཉིད། གཉིས་པ་ཁྱབ་མཉམ་བཤད་ཟིན།
གསུམ་པ་དབྱེ་ན། གཟུགས་ཀྱི་སྐྱེ་མཆེད་ནས་ཆོས་ཀྱི་སྐྱེ་མཆེད་ཀྱི་བར་དྲུག་དང་། མིག་གི་སྐྱེ་མཆེད་ནས་ཡིད་ཀྱི་སྐྱེ་མཆེད་ཀྱི་བར་དྲུག་སྟེ་བཅུ་གཉིས་ཡོད། དང་པོ་དྲུག་ལ་ཕྱིའི་སྐྱེ་མཆེད་དང་། ཕྱི་མ་དྲུག་ལ་ནང་གི་སྐྱེ་མཆེད་ཡིན་པས་ཁྱབ་བོ། ། གཉིས་པ་གཞལ་བྱ་རང་སྤྱི་གཉིས་ཀྱི་རྣམ་གཞག་ལ། རང་མཚན་བཤད་པ་དང་སྤྱི་མཚན་བཤད་པ་གཉིས། དང་པོ་ལ་མཚན་ཉིད། ཁྱབ་མཉམ། དབྱེ་བ་དང་གསུམ།
དང་པོ་ནི། དོན་དམ་པར་དོན་བྱེད་ནུས་པ་དེ་དེའི་མཚན་ཉིད། གཉིས་པ་ནི་དེ་དང་དངོས་པོ་དོན་གཅིག གསུམ་པ་དབྱེ་ན་བེམ་ཤེས་ལྡན་མིན་འདུ་བྱེད་གསུམ། གཉིས་པ་སྤྱི་མཚན་ལ་མཚན་ཉིད་ཁྱབ་མཉམ་དབྱེ་བ་དང་གསུམ། དང་པོ་ནི། དོན་དམ་པར་དོན་བྱེད་མི་ནུས་པའི་ཆོས་དེ་དེའི་མཚན་ཉིད། གཉིས་པ་ནི་སྤྱི་མཚན་དང་། འདུས་མ་བྱས་ཀྱི་ཤེས་བྱ་དོན་གཅིག གསུམ་པ་དབྱེ་ན།
དགག་པ་དང་། སྒྲུབ་པར་གྱུར་པའི་སྤྱི་མཚན་གཉིས་ཡོད། ། གསུམ་པ་ཡུལ་བདེན་གཉིས་ཀྱི་རྣམ་གཞག་འཆད་པ་ལ། ཀུན་རྫོབ་བདེན་པ་དང་། དོན་དམ་བདེན་པ་གཉིས། དང་པོ་ནི། རིགས་པས་དཔྱད་བཟོད་དུ་མ་གྲུབ་པའི་རྟོག་པས་སྒྲོ་བཏགས་པའི་ཆོས་དེ་དེའི་མཚན་ཉིད། གཉིས་པ་ནི་དེ་དང་སྤྱི་མཚན་དོན་གཅིག གསུམ་པ་དབྱེ་བ་སྤྱི་མཚན་དང་འདྲ། ། གཉིས་པ་ཤེས་བྱེད་ཀྱི་བློ་འཆད་པ་ལ།
བློ་ལ་མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི་རིག་པ་དེ་དེའི་མཚན་ཉིད། གཉིས་པ་ནི། རིག་པ། བློ། ཤེས་པ། གསལ་ཞིང་རིག་པ་བཞི་དོན་གཅིག གསུམ་པ་དབྱེ་ན།
ངོ་བོ་ཡུལ་དང་འཛིན་སྟངས་དང་། ། བདག་རྐྱེན་འཇུག་ཚུལ་མཚུངས་ལྡན་གྱི། ། སྒོ་ནས་བློ་ཡི་དབྱེ་སྒོ་དྲུག ། ཅེས་པ་ལྟར་དབྱེ་སྒོ་དྲུག་ཡོད་པའི་དང་པོ་ངོ་བོའི་སྒོ་ནས་ཚད་མ་དང་ཚད་མིན་གྱི་བློ་གཉིས། དང་པོ་འོག་ཏུ་འཆད། གཉིས་པ་ཚད་མིན་གྱི་བློ་ལ་མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི། གསར་དུ་མི་བསླུ་བ་མ་ཡིན་པའི་རིག་པ་དེ་དེའི་མཚན་ཉིད།
གཉིས་པ་ནི། ཚད་མིན་གྱི་བློ། མ་རྟོགས་པའི་བློ་གཉིས་དོན་གཅིག གསུམ་པ་དབྱེ་ན། མ་རྟོགས་པའི་བློ། ལོག་ཤེས། ཐེ་ཚོམ་དང་གསུམ། དང་པོ་ལ་མཚན་ཉིད་དང་དབྱེ་བ་གཉིས། དང་པོ་ནི། རང་ཡུལ་དེ་དང་དེ་མིན་གང་རུང་གསར་དུ་རྟོགས་པས་སྟོང་བའི་རིག་པ་དེ་དེའི་མཚན་ཉིད།
གཉིས་པ་དབྱེ་ན། རང་ཡུལ་ལ་མ་ཞུགས་ནས་མ་རྟོགས་པའི་བློ། ཞུགས་ཀྱང་ཚོལ་བའི་བྱ་བ་མ་རྫོགས་པ་ནས་མ་རྟོགས་པའི་བློ། རྫོགས་ཀྱང་མ་རྙེད་ནས་མ་རྟོགས་པའི་བློ་དང་གསུམ། དང་པོ་ནི། རྟོག་གེ་མི་ཤེས་པའི་གང་ཟག་ལ་ཚུལ་གསུམ་གྱི་འགྲོ་ལྡོག་དྲིས་པའི་ཚེ་ཚུལ་གསུམ་ལ་རྨོངས་པའི་བློ་ལྟ་བུ་ལ་བྱེད་དེ། སྔར་དཔྱད་པ་ཆེར་མ་ཞུགས་པའི་ཕྱིར་རོ། ། གཉིས་པའི་མཚན་གཞི་ནི་སྒྲ་རྟག་མི་རྟག་དྲིས་པ་ན་དེ་གཟོད་དཔྱོད་སྙམ་པའི་བློ་ལྟ་བུ་ལ་བྱེད་དེ། དཔྱད་པ་ཅུང་ཟད་ཞུགས་ཀྱང་བྱ་བ་མ་རྫོགས་པའི་ཕྱིར་རོ། ། གསུམ་པ་ལ་རྟོགས་བྱའི་ཡུལ་མེད་ནས་མ་རྟོགས་པའི་བློ།
རྟོགས་བྱེད་ཀྱི་བློས་བསླད་ནས་མ་རྟོགས་པའི་བློ། ཤེས་བྱའི་ཡུལ་མ་ཡིན་ནས་མ་རྟོགས་པའི་བློ་དང་གསུམ། དང་པོའི་མཚན་གཞི་ནི་བཅད་ཤེས་ལྟ་བུ་ལ་བྱེད་དེ། དེས་ཁོ་རང་གི་ཡུལ་རྟོགས་ཀྱང་གསར་དུ་མ་རྟོགས་པའི་ཕྱིར། གཉིས་པ་ནི་གྲངས་ཅན་གྱི་རྒྱུད་ཀྱི་སྒྲ་སྐད་ཅིག་མར་མ་རྟོགས་པའི་བློ་ལྟ་བུ་ལ་བྱེད་དེ། སྒྲ་རྟག་འཛིན་གྱི་ལོག་རྟོག་གིས་བསླད་པ་ཞུགས་ནས་དེ་མ་རྟོགས་པའི་ཕྱིར། གཉིས་པ་ལ། ཡུལ་གྱིས་བསྐལ་པ་འཕགས་ཡུལ་རྡོ་རྗེ་གདན་མ་རྟོགས་པའི་བློ་ལྟ་བུ་དང་། རང་བཞིན་གྱིས་བསྐལ་པ་མདུན་གྱི་གཞི་འདིར་འདྲེ་ཤ་ཟ་མ་རྟོགས་པའི་བློ་ལྟ་བུ་དང་། དུས་ཀྱིས་བསྐལ་པ་འདས་མ་འོངས་ཀྱི་དངོས་པོ་མ་རྟོགས་པའི་བློ་ལྟ་བུ་དང་གསུམ་ཡོད་དོ། །
གཉིས་པ་ལོག་ཤེས་ལ་མཚན་ཉིད་དང་དབྱེ་བ་གཉིས། དང་པོ་ནི། མྱོང་བ་དང་ཁྱབ་པ་འགལ་བའི་རྟགས་གང་རུང་ལ་བརྟེན་ནས་རང་ཡུལ་ཕྱིན་ཅི་ལོག་ཏུ་འཛིན་པའི་རིག་པ་དེ་དེའི་མཚན་ཉིད། གཉིས་པ་དབྱེ་ན། རྟོག་པ་ལོག་ཤེས་དང་། རྟོག་མེད་ལོག་ཤེས་གཉིས། དང་པོ་ལ་མཚན་ཉིད་དང་དབྱེ་བ་གཉིས། དང་པོ་ནི། ཁྱབ་པ་འགལ་བའི་རྟགས་ལ་བརྟེན་ནས་རང་ཡུལ་ཕྱིན་ཅི་ལོག་ཏུ་མཐའ་གཅིག་ཏུ་འཛིན་པའི་ཞེན་རིག་དེ་དེའི་མཚན་ཉིད། གཉིས་པ་དབྱེ་ན།
ཡུལ་ལ་འཁྲུལ་བའི་རྟོག་པ་ལོག་ཤེས། དུས་ལ་འཁྲུལ་བའི་རྟོག་པ་ལོག་ཤེས། རྣམ་པ་ལ་འཁྲུལ་བའི་རྟོག་པ་ལོག་ཤེས་དང་གསུམ། དང་པོ་ནི། སྒྲ་རྟག་འཛིན་གྱི་རྟོག་པ་དང་། ཤ་པ་དང་ཙནྡན་གཅིག་ཏུ་འཛིན་པའི་རྟོག་པ་ལྟ་བུ་ལ་བྱེད། གཉིས་པ་ནི། ཉིན་ཕྱེད་ལ་མཚན་ཕྱེད་དུ་འཁྲུལ་བའི་རྟོག་པ་ལོག་ཤེས་ལྟ་བུ་ལ་བྱེད། གསུམ་པ་ནི། ཐག་ཁྲ་ལ་སྦྲུལ་དུ་འཁྲུལ་བའི་རྟོག་པ་ལྟ་བུ་ལ་བྱེད། །
གཉིས་པ་རྟོག་མེད་ལོག་ཤེས་ལ་མཚན་ཉིད་དང་དབྱེ་བ་གཉིས། དང་པོ་ནི། མྱོང་བ་ལ་བརྟེན་ནས་རང་ཡུལ་ཕྱིན་ཅི་ལོག་ཏུ་འཛིན་པའི་གསལ་སྣང་ཅན་གྱི་རིག་པ་དེ་དེའི་མཚན་ཉིད། གཉིས་པ་དབྱེ་ན། རྟོག་མེད་དབང་ཤེས་འཁྲུལ་བ་དང་། རྟོག་མེད་ཡིད་ཤེས་འཁྲུལ་བ་གཉིས། དང་པོ་ནི། ཟླ་གཅིག་ལ་ཟླ་བ་གཉིས་སུ་སྣང་བའི་དབང་ཤེས་དང་། སྐྲ་ཤད་འཛག་སྣང་གི་དབང་ཤེས་ལྟ་བུ་ལ་བྱེད། གཉིས་པ་ནི།
གཟུགས་གསལ་བར་སྣང་བའི་རྨི་ལམ་གྱི་ཤེས་པ་ལྟ་བུ་ལ་བྱེད། གསུམ་པ་ཐེ་ཚོམ་ལ་མཚན་ཉིད་ཁྱབ་མཉམ་དབྱེ་བ་དང་གསུམ། དང་པོ་ནི། རང་ཡུལ་ལ་མཐའ་གཉིས་སུ་དོགས་པའི་ཞེན་རིག་དེ་དེའི་མཚན་ཉིད། གཉིས་པ་ནི་ཐེ་ཚོམ། སོམ་ཉི། མཐའ་གཉིས་སུ་དོགས་པའི་ཞེན་རིག ཐེ་ཚོམ་མངོན་གྱུར་བ་དང་བཞི་དོན་གཅིག གསུམ་པ་དབྱེ་ན། སྒྲའི་བརྗོད་རིགས་ཀྱི་སྒོ་ནས་དབྱེ་བ་དང་འཛིན་སྟངས་ཀྱི་སྒོ་ནས་དབྱེ་བ་གཉིས།
དང་པོ་ལ། ཐེ་ཚོམ་མངོན་གྱུར་བ་དང་། ཐེ་ཚོམ་བག་ལ་ཉལ་གཉིས། དང་པོ་དང་ཐེ་ཚོམ་དོན་གཅིག གཉིས་པ་ལ་མཚན་ཉིད། དབྱེ་བ། དངོས་བཏགས་དཔྱད་པ་དང་གསུམ། དང་པོ་ནི། སྒྲུབ་བྱེད་ལ་མ་བརྟེན་པར་རང་ཡུལ་ཚོད་དཔགས་ཀྱིས་མཐའ་གཅིག་ཏུ་འཛིན་པའི་མ་ངེས་པའི་སྒྲུབ་བྱེད་ལྟར་སྣང་ལ་བརྟེན་ནས་རང་ཡུལ་མཐའ་གཅིག་ཏུ་འཛིན་པའི་ཞེན་རིག་དེའི་མཚན་ཉིད་ཡིན། དེས་ན་གཞུང་ལུགས་ཀྱི་དགོངས་པ་བསྐྱངས་ན།
འགལ་རྟགས་ལ་བརྟེན་པའི་བློ་ལོག་ཤེས། མ་ངེས་པའི་རྟགས་ལ་བརྟེན་པའི་བློ་བག་ལ་ཉལ་གྱི་ཐེ་ཚོམ། རྟགས་ལ་བརྟེན་པའི་བློ་རྗེས་དཔག་ཡིན་ཞིང་། མ་གྲུབ་པའི་རྟགས་ལ་བརྟེན་ནས་བློ་རིག་གང་ཡང་མི་སྐྱེ་བ་ཡིན་ནོ་ཞེས་ངེས་པར་བྱ་དགོས་སོ། ། གཉིས་པ་དབྱེ་ན། རྟགས་ལ་མ་བརྟེན་པའི་བག་ལ་ཉལ་གྱི་ཐེ་ཚོམ་དང་། རྟགས་ལ་བརྟེན་པའི་བག་ལ་ཉལ་གྱི་ཐེ་ཚོམ་གཉིས་སོ། ། དང་པོ་ནི། རྒྱུ་མཚན་མེད་བཞིན་དུ་ཕ་མེས་ཀྱི་ཁྲོན་པ་རྙིང་པ་ན་ཆུ་ཡོད་སྙམ་དུ་མཐའ་གཅིག་ཏུ་འཛིན་པའི་རྟོག་པ་ལྟ་བུ་ལ་བྱེད། གཉིས་པ་ནི།
གཞལ་བྱའི་རྟགས་ལས་སྒྲ་མི་རྟག་པའམ། རྟག་པར་འཛིན་པའི་རྟོག་པ་ལྟ་བུ་དང་། མཉན་བྱའི་རྟགས་ལས་སྒྲ་མི་རྟག་པའམ་རྟག་པར་འཛིན་པའི་རྟོག་པ་ལྟ་བུ་ལ་བྱེད། གསུམ་པ་ནི། བག་ལ་ཉལ་གྱི་ཐེ་ཚོམ་ཡིན་ན། ཐེ་ཚོམ་མ་ཡིན་པས་ཁྱབ་སྟེ། བག་ལ་ཉལ་གྱི་ཐེ་ཚོམ་ཡིན་ན། རང་ཡུལ་མཐའ་གཅིག་ཏུ་འཛིན་པའི་བློ་ཡིན་པས་ཁྱབ། ཐེ་ཚོམ་ཡིན་ན། རང་ཡུལ་མཐའ་གཉིས་སུ་དོགས་པའི་བློ་ཡིན་པས་ཁྱབ་པའི་ཕྱིར་རོ། །
གཉིས་པ་ཐེ་ཚོམ་ལ་འཛིན་སྟངས་ཀྱི་སྒོ་ནས་ཆ་མཉམ་པའི་ཐེ་ཚོམ་དང་། ཤས་ཆེར་འཛིན་པའི་ཐེ་ཚོམ་གཉིས། དང་པོ་ནི། སྒྲ་རྟག་གམ་མི་རྟག་སྙམ་པའི་ཐེ་ཚོམ་ལྟ་བུ་ལ་བྱེད། གཉིས་པ་ལ་དོན་འགྱུར་གྱི་ཐེ་ཚོམ་དང་། དོན་མི་འགྱུར་གྱི་ཐེ་ཚོམ་གཉིས། དང་པོ་ནི། ཐེ་ཚོམ་དོན་མཐུན་དང་དོན་གཅིག མཚན་གཞི་ནི་སྒྲ་རྟག་གམ་མི་རྟག་ཕལ་ཆེར་མི་རྟག་ལས་ཆེ་སྙམ་པའི་ཐེ་ཚོམ་ལྟ་བུ་ལ་བྱེད། གཉིས་པ་དང་ཐེ་ཚོམ་དོན་མི་མཐུན་དོན་གཅིག
མཚན་གཞི་ནི་སྒྲ་རྟག་གམ་མི་རྟག་ཕལ་ཆེར་རྟག་ལས་ཆེ་སྙམ་པའི་ཐེ་ཚོམ་ལྟ་བུ་ལ་བྱེད། འདིར་དཀའ་བའི་གནས་ལ་དཔྱད་ན། རང་ཡུལ་ལ་མཐའ་གཅིག་ཏུ་ཕྱིན་ཅི་ལོག་ཏུ་འཛིན་པའི་བློ་ཡིན་ན། ལོག་ཤེས་ཡིན་པས་ཁྱབ་པར་ཐལ། རང་ཡུལ་ལ་མཐའ་གཉིས་སུ་དོགས་པའི་ཞེན་རིག་ཡིན་ན། ཐེ་ཚོམ་ཡིན་པས་ཁྱབ་པའི་ཕྱིར་སྙམ་ན་མ་ཁྱབ། མ་གྲུབ་ན་འབུད། འདོད་ན། གཞལ་བྱ་སྒྲ་རྟག་པར་སྒྲུབ་པའི་མ་ངེས་པའི་རྟགས་སུ་སོང་བ་ལ་བརྟེན་ནས་སྐྱེས་པའི་སྒྲ་རྟག་འཛིན་རྟོག་པ་ཆོས་ཅན། དེར་ཐལ།
དེའི་ཕྱིར། མ་གྲུབ་ན་དེར་ཐལ། ཆོས་ཅན་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཁྱོད་ལོག་ཤེས་མིན་པར་ཐལ། ཁྱོད་བག་ལ་ཉལ་གྱི་ཐེ་ཚོམ་ཡིན་པའི་ཕྱིར། མ་གྲུབ་ན་དེར་ཐལ། ཆོས་ཅན་ཡིན་པའི་ཕྱིར། ཁྱབ་སྟེ།
རིགས་གཏེར་རང་འགྲེལ་ལས། བག་ལ་ཉལ་ནི་སྒྲོམ་ནང་གི་ས་བོན་ལྟ་བུ་རྐྱེན་དང་ཕྲད་ན་ནུས་པ་ཡོད་པ་སྟེ། དེ་ཡང་མཉན་བྱ་དང་གཞལ་བྱས་སྒྲ་མི་རྟག་པར་སྒྲུབ་པ་ལ་སོགས་པ་མ་ངེས་པའི་རྟག་མཐའ་དག་དང་། ཞེས་པའི་གཞུང་དོན་གྲུབ་པའི་ཕྱིར། ཡང་སྒྲ་རྟག་འཛིན་རྟོག་པ་ཡིན་ན། རྟོག་པར་གྱུར་པའི་ལོག་ཤེས་ཡིན་པས་ཁྱབ་པར་ཐལ། བྱས་པའི་རྟགས་ལས་སྒྲ་རྟག་འཛིན་གྱི་རྟོག་པ་ཡིན་ན། རྟོག་པར་གྱུར་པའི་ལོག་ཤེས་ཡིན་པས་ཁྱབ་པའི་ཕྱིར། མ་གྲུབ་ན་དེར་ཐལ། བྱས་པ་སྒྲ་རྟག་པར་སྒྲུབ་པའི་འགལ་རྟགས་སུ་སོང་བ་ལ་བརྟེན་ནས་སྐྱེས་པའི་སྒྲ་རྟག་འཛིན་རྟོག་པ་ཡིན་ན།
ལོག་ཤེས་ཡིན་པས་ཁྱབ་པའི་ཕྱིར་ཟེར་ན། འདིར་མ་ཁྱབ་ཟེར་དགོས། མ་གྲུབ་ན་དེར་ཐལ། རིགས་གཏེར་ལས། རྟགས་སུ་བཀོད་པ་བཞི་རུ་ངེས། ། རྟགས་སུ་བཀོད་པ་བཞི་པོ་ལ། ། ནུས་པ་དེ་ཡང་རྣམ་བཞི་ཡོད། ། ཅེས་པའི་གཞུང་དོན་གྲུབ་པའི་ཕྱིར། རྩ་བར་འདོད་ན། གཞལ་བྱ་སྒྲ་རྟག་པར་སྒྲུབ་པའི་མ་ངེས་པའི་རྟགས་སུ་སོང་བ་ལ་བརྟེན་ནས་སྐྱེས་པའི་སྒྲ་རྟག་འཛིན་རྟོག་པ་ཆོས་ཅན།
དེར་ཐལ། དེའི་ཕྱིར། རྟགས་དེར་ཐལ། ཆོས་ཅན་ཡིན་པའི་ཕྱིར། རྩ་བར་འདོད་ན་དེ་ཆོས་ཅན། ཁྱོད་རྟོག་པར་གྱུར་པའི་ལོག་ཤེས་མིན་པར་ཐལ། ཁྱོད་བག་ལ་ཉལ་གྱི་ཐེ་ཚོམ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། ཡང་ཚད་མིན་གྱི་བློ་ཡིན་ན། ངེས་ཤེས།
ལོག་ཤེས། ཐེ་ཚོམ་གསུམ་པོ་གང་རུང་ཡིན་པས་ཁྱབ་པར་ཐལ། ཚད་མིན་གྱི་བློ་ཡིན་ན། ངེས་ཤེས་དང་ལོག་ཤེས། ཐེ་ཚོམ། བག་ལ་ཉལ་གྱི་ཐེ་ཚོམ་བཞི་པོ་གང་རུང་ཡིན་པས་ཁྱབ་པའི་ཕྱིར། འདོད་ན། བག་ལ་ཉལ་གྱི་ཐེ་ཚོམ་ཀུན་ཆོས་ཅན་དུ་བཟུང་ནས་གཏོང་། རྩ་བར་མ་ཁྱབ་ན། རང་ཡུལ་ལ་མ་ཞུགས་ནས་མ་རྟོགས་པའི་བློ་རྣམས་ཆོས་ཅན་དུ་བཟུང་ནས་གཏོང་ན་ཅི་སྨྲ་སོམས་ཤིག
ཐལ་འགྱུར་སྔ་མའི་རྩ་བ་ལ་མ་ཁྱབ་ན། བྱས་པ་སྒྲ་རྟག་པར་སྒྲུབ་པའི་མ་ངེས་པའི་རྟགས་སུ་སོང་བ་ལ་བརྟེན་ནས་སྐྱེས་པའི་སྒྲ་རྟག་འཛིན་རྟོག་པ་ཆོས་ཅན། རྟོག་པར་གྱུར་པའི་ལོག་ཤེས་ཡིན་པར་ཐལ། ཁྱོད་བྱས་པའི་རྟགས་ལས་སྒྲ་རྟག་འཛིན་རྟོག་པ་ཡིན་པའི་ཕྱིར། རྟགས་དེར་ཐལ། ཆོས་ཅན་ཡིན་པའི་ཕྱིར། འདོད་ན་མ་ཡིན་པར་ཐལ། བག་ལ་ཉལ་གྱི་ཐེ་ཚོམ་ཡིན་པའི་ཕྱིར་རོ། ། འདིར་འགའ་ཞིག བག་ལ་ཉལ་གྱི་ཐེ་ཚོམ་ཡིན་ན།
ཐེ་ཚོམ་ཡིན་པས་ཁྱབ་ཟེར་ན། བག་ལ་ཉལ་གྱི་ཐེ་ཚོམ་ཆོས་ཅན། ཁྱོད་རང་ཡུལ་ལ་མཐའ་གཉིས་སུ་དོགས་པའི་ཞེན་རིག་ཡིན་པར་ཐལ། ཁྱོད་ཐེ་ཚོམ་ཡིན་པའི་ཕྱིར། འདོད་ན། ཁྱོད་ཐེ་ཚོམ་མངོན་གྱུར་བ་ཡིན་པར་ཐལ། འདོད་པའི་ཕྱིར། འདོད་ན་མ་ཡིན་པར་ཐལ། བག་ལ་ཉལ་གྱི་ཐེ་ཚོམ་ཡིན་པའི་ཕྱིར་རོ། ། ཡང་།
ཐེ་ཚོམ་ཡིན་ན། ཐེ་ཚོམ་དོན་མཐུན་དང་། ཐེ་ཚོམ་དོན་མི་མཐུན་གང་རུང་ཡིན་པས་ཁྱབ་པར་ཐལ། རྟོག་པ་ཡིན་ན། རྟོག་པ་དོན་མཐུན་དང་། རྟོག་པ་དོན་མི་མཐུན་གང་རུང་ཡིན་པས་ཁྱབ་པའི་ཕྱིར། འདོད་ན། སྒྲ་རྟག་གམ་མི་རྟག་སྙམ་པའི་ཆ་མཉམ་པའི་ཐེ་ཚོམ་ཆོས་ཅན། དེར་ཐལ། དེའི་ཕྱིར།
རྟགས་ཁས། འདོད་ན། དེ་ཆོས་ཅན། ཁྱོད་ཐེ་ཚོམ་དོན་མཐུན་ཡིན་པར་ཐལ། ཁྱོད་དེ་གཉིས་གང་རུང་གང་ཞིག ཁྱོད་ཐེ་ཚོམ་དོན་མི་མཐུན་མིན་པའི་ཕྱིར། འདོད་ན། ཁྱོད་དོན་འགྱུར་གྱི་ཐེ་ཚོམ་ཡིན་པར་ཐལ། འདོད་པའི་ཕྱིར། འདོད་ན།
མིན་པར་ཐལ། ཁྱོད་ཆ་མཉམ་པའི་ཐེ་ཚོམ་ཡིན་པའི་ཕྱིར། རྩ་རྟགས་ཕྱི་མ་མ་གྲུབ་ན། དེ་ཆོས་ཅན། ཁྱོད་དོན་མི་འགྱུར་གྱི་ཐེ་ཚོམ་ཡིན་པར་ཐལ། ཁྱོད་ཐེ་ཚོམ་དོན་མི་མཐུན་ཡིན་པའི་ཕྱིར། འདོད་ན། མིན་པར་ཐལ། ཁྱོད་ཆ་མཉམ་པའི་ཐེ་ཚོམ་ཡིན་པའི་ཕྱིར་རོ། ། རྩ་བར་མ་ཁྱབ་ན་ཡང་།
སྔར་གྱི་ཆོས་ཅན་དེ་ཉིད་ཀྱིས་གཤགས་ཏེ་བཏང་བས་ཆོག་གོ ། བློའི་དབྱེ་སྒོ་གཉིས་པ་ཡུལ་གྱི་སྒོ་ནས་དབྱེ་ན། རྟོག་པ་དང་། རྟོག་མེད་ཤེས་པ་གཉིས། དང་པོ་ལ་མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི། ཞེན་རིག་དེ་དེའི་མཚན་ཉིད། གཉིས་པ་ནི།
རྟོག་པ། ཞེན་རིག ཞེན་བློ། སྒྲ་དོན་འདྲེས་འཛིན་གྱི་རིག་པ། སྣང་རྟགས་གཅིག་འཛིན་གྱི་རིག་པ། མིང་དོན་བསྲེས་འཛིན་གྱི་རིག་པ་དང་ལྔ་དོན་གཅིག གསུམ་པ་དབྱེ་ན། རྟོག་པ་དོན་མཐུན་དང་དོན་མི་མཐུན་གཉིས། དང་པོ་ལ་མཚན་ཉིད། ཁྱབ་མཉམ།
དབྱེ་བ་དང་གསུམ། དང་པོ་ནི། འཛིན་སྟངས་དོན་དང་མཐུན་པའི་ཞེན་རིག་དེ་དེའི་མཚན་ཉིད། གཉིས་པ་ནི། རྟོག་པ་དོན་མཐུན། ཞེན་ཡུལ་ཅན་གྱི་རྟོག་པ། རང་ཡུལ་གྱི་གཙོ་བོ་གྲུབ་པའི་རྟོག་པ་གསུམ་དོན་གཅིག གསུམ་པ་དབྱེ་ན། ངེས་ཤེས། ཐེ་ཚོམ་དོན་མཐུན།
བག་ལ་ཉལ་གྱི་ཐེ་ཚོམ་དོན་མཐུན་གསུམ། དང་པོ་ལ་མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི། རང་ཡུལ་ངེས་པའི་ཞེན་རིག་གོ ། གཉིས་པ་ནི། ངེས་ཤེས། རང་གི་གཞལ་བྱ་ངེས་པའི་ཞེན་རིག དེ་བཞིན་དུ།
རང་གི་རྟོགས་བྱ། རང་གི་ཞེན་ཡུལ། རང་གི་དམིགས་བྱ་ངེས་པའི་ཞེན་རིག་རྣམས་དོན་གཅིག གཉིས་པ་དབྱེ་ན། རྗེས་དཔག་དང་། བཅད་ཤེས་གཉིས། བཅད་ཤེས་ལ་མཚན་ཉིད། ཁྱབ་མཉམ། དབྱེ་བ་དང་གསུམ། རྟོགས་ཟིན་རྟོགས་པའི་རིག་པ་དེ་དེའི་མཚན་ཉིད།
གཉིས་པ་ནི། བཅད་ཤེས་དྲན་ཤེས་གཉིས་དོན་གཅིག གསུམ་པ་ནི། དེ་ལ་དབྱེ་ན་མངོན་སུམ་གྱིས་དྲངས་པའི་བཅད་ཤེས་དང་། རྗེས་དཔག་གིས་དྲངས་ནས་སྐྱེས་པའི་བཅད་ཤེས་གཉིས་ཡོད་དོ། ། གསུམ་པ་འཛིན་སྟངས་ཀྱི་སྒོ་ནས་དབྱེ་ན་འཁྲུལ་ཤེས་དང་། མ་འཁྲུལ་ཤེས་གཉིས། དང་པོ་འཁྲུལ་ཤེས་ལ་མཚན་ཉིད་ཁྱབ་མཉམ་དབྱེ་བ་དང་གསུམ། དང་པོ་ནི། འཁྲུལ་བའི་རིག་པ་དེ་དེའི་མཚན་ཉིད་ཡིན།
གཉིས་པ་ཁྱབ་མཉམ་པ་ལ། འཁྲུལ་བའི་རིག་པ། འཁྲུལ་ཤེས། མངོན་སུམ་ལྟར་སྣང་། མངོན་སུམ་མ་ཡིན་པར་གྱུར་པའི་ཤེས་པ་དང་བཞི་པོ་དོན་གཅིག གསུམ་པ་དབྱེ་ན། རྟོག་པར་གྱུར་པའི་འཁྲུལ་ཤེས་དང་། རྟོག་མེད་ཤེས་པར་གྱུར་པའི་འཁྲུལ་ཤེས་གཉིས། དང་པོ་དང་རྟོག་པ་གཉིས་དོན་གཅིག གཉིས་པ་རྟོག་མེད་ཤེས་པར་གྱུར་པའི་འཁྲུལ་ཤེས་ལ།
རྟོག་མེད་དབང་ཤེས་འཁྲུལ་བ་དང་། རྟོག་མེད་ཡིད་ཤེས་འཁྲུལ་བ་གཉིས། དང་པོའི་མཚན་གཞི་ནི། ཟླ་བ་གཉིས་སྣང་གི་དབང་ཤེས། སྐྲ་ཤད་འཛག་སྣང་གི་དབང་ཤེས་དང་། གངས་རི་གཡུར་སྣང་གི་དབང་ཤེས་ལྟ་བུ་ལ་བྱེད། གཉིས་པའི་མཚན་གཞི་ནི། རྨི་ལམ་གྱི་གནས་སྐབས་ཀྱི་རྟ་གླང་གསལ་བར་སྣང་བའི་འཁྲུལ་ཤེས་ལྟ་བུ་ལ་བྱེད། ། གཉིས་པ། མ་འཁྲུལ་ཤེས་ལ་མཚན་ཉིད་ཁྱབ་མཉམ་དབྱེ་བ་དང་གསུམ།
དང་པོ་ནི། མ་འཁྲུལ་བའི་རིག་པ་དེ་དེའི་མཚན་ཉིད། གཉིས་པ་ཁྱབ་མཉམ་ལ་མ་འཁྲུལ་ཤེས། མ་འཁྲུལ་བའི་རིག་པ། མངོན་སུམ། མངོན་སུམ་ཡང་དག་བཞི་དོན་གཅིག གསུམ་པ་དབྱེ་ན་དབང་ཤེས་སུ་གྱུར་པའི་མ་འཁྲུལ་ཤེས་དང་། ཡིད་ཤེས་སུ་གྱུར་པའི་མ་འཁྲུལ་ཤེས་གཉིས། དང་པོ་དང་དབང་མངོན་དོན་གཅིག གཉིས་པ་དང་ཡིད་མངོན་དོན་གཅིག །
བཞི་པ་བདག་རྐྱེན་གྱི་སྒོ་ནས་དབང་ཤེས་དང་། ཡིད་ཤེས་གཉིས། དང་པོ་ལ་མཚན་ཉིད་དང་དབྱེ་བ་གཉིས། དང་པོ་ནི། རང་གི་བདག་རྐྱེན་དུ་གྱུར་པའི་དབང་པོ་གཟུགས་ཅན་པ་ལ་བརྟེན་ནས་སྐྱེས་པའི་དབང་པོའི་རིག་པ་དེ་དེའི་མཚན་ཉིད། གཉིས་པ་དབྱེ་བ་ལ། མིག་ཤེས། ཉན་ཤེས། སྣ་ཤེས། ལྕེ་ཤེས།
ལུས་ཤེས་དང་ལྔ། དང་པོ་ལ་མཚན་ཉིད་དང་། དབྱེ་བ་གཉིས། དང་པོ་ནི། རང་གི་ཐུན་མོང་མིན་པའི་བདག་རྐྱེན་དུ་གྱུར་པའི་མིག་དབང་གཟུགས་ཅན་པ་ལ་བརྟེན་ནས་སྐྱེས་པའི་མིག་གི་རིག་པ་དེ། མིག་ཤེས་ཀྱི་མཚན་ཉིད། གཉིས་པ་དབྱེ་བ་ལ། འཛིན་སྟངས་ཀྱི་སྒོ་ནས་མིག་ཤེས་འཁྲུལ་བ་དང་། མིག་ཤེས་མ་འཁྲུལ་བ་གཉིས། མཚུངས་ལྡན་གྱི་སྒོ་ནས་སེམས་སུ་གྱུར་པའི་མིག་ཤེས་དང་།
སེམས་བྱུང་དུ་གྱུར་པའི་མིག་ཤེས་གཉིས། ངོ་བོའི་སྒོ་ནས། དགེ་བ། མི་དགེ་བ། ལུང་མ་བསྟན་དུ་གྱུར་པའི་མིག་ཤེས་དང་གསུམ། དེས་གཞན་ཉན་ཤེས་སོགས་ཕྱི་མ་བཞི་ལ་ཡང་རིགས་འགྲེ ། གཉིས་པ་ཡིད་ཤེས་ལ་མཚན་ཉིད་དབྱེ་བ་གཉིས། དང་པོ་ནི། རང་གི་བདག་རྐྱེན་དུ་གྱུར་པའི་ཡིད་དབང་ལ་བརྟེན་ནས་སྐྱེས་པའི་ཡིད་ཀྱི་རིག་པ་དེ་དེའི་མཚན་ཉིད། གཉིས་པ་དབྱེ་བ་ལ།
ཡུལ་གྱི་སྒོ་ནས། རྟོག་པར་གྱུར་པའི་ཡིད་ཤེས་དང་། རྟོག་མེད་ཤེས་པར་གྱུར་པའི་ཡིད་ཤེས་གཉིས། མཚུངས་ལྡན་གྱི་སྒོ་ནས་གཙོ་སེམས་སུ་གྱུར་པའི་ཡིད་ཤེས་དང་། སེམས་བྱུང་དུ་གྱུར་པའི་ཡིད་ཤེས་གཉིས་ཡོད། ལྔ་པ་འཇུག་ཚུལ་གྱི་སྒོ་ནས་རང་རིག་དང་། གཞན་རིག་གཉིས། དང་པོ་རང་རིག་ལ་མཚན་ཉིད། ཁྱབ་མཉམ། དབྱེ་བ་དང་གསུམ།
དང་པོ་ནི། འཛིན་རྣམ་རང་རིག་གི་མཚན་ཉིད། གཉིས་པ་ཁྱབ་མཉམ་པ་ལ། རང་རིག འཛིན་རྣམ། ཁ་ནང་བལྟས་ཀྱི་ཤེས་པ། འཛིན་རྣམ་རྐྱང་བུ་བའི་ཤེས་པ། བློ་ཚུལ་གཉིས་པ་ཅན་མ་ཡིན་པའི་ཤེས་པ་དང་ལྔ་པོ་དོན་གཅིག གསུམ་པ་དབྱེ་ན། མཚུངས་ལྡན་གྱི་སྒོ་ནས་གཙོ་སེམས་སུ་གྱུར་པའི་རང་རིག་དང་།
སེམས་བྱུང་དུ་གྱུར་པའི་རང་རིག་གཉིས། མྱོང་བའི་སྒོ་ནས། རང་གི་མྱོང་བྱ་རྟོག་པ་ཉམས་སུ་མྱོང་བའི་རང་རིག་དང་། རང་གི་མྱོང་བྱ་རྟོག་མེད་ཤེས་པ་ཉམས་མྱོང་གི་རང་རིག་གཉིས། རྟེན་གང་ཟག་གི་སྒོ་ནས་སོ་སོ་སྐྱེ་བོའི་རྒྱུད་ཀྱི་རང་རིག་དང་། འཕགས་པའི་རྒྱུད་ཀྱི་རང་རིག་གཉིས། དྲུག་པ་མཚུངས་ལྡན་གྱི་སྒོ་ནས། སེམས་དང་སེམས་བྱུང་གཉིས། དང་པོ་སེམས་བྱུང་ལ་མཚན་ཉིད། ཁྱབ་མཉམ།
དབྱེ་བ་དང་གསུམ། དང་པོ་ནི། རང་ཡུལ་གྱི་ངོ་བོ་རང་སྟོབས་ཀྱིས་རིག་པའི་རྣམ་རིག་དེ་དེའི་མཚན་ཉིད། གཉིས་པ་ཁྱབ་མཉམ་ལ་སེམས། གཙོ་སེམས། རྣམ་རིག རྣམ་ཤེས། ཡིད་ཀྱི་ཁམས། ཡིད་ཀྱི་སྐྱེ་མཆེད། ཡིད་དབང་།
ཡིད་དང་བརྒྱད་པོ་དོན་གཅིག གསུམ་པ་དབྱེ་བ་ལ། མིག་གི་རྣམ་ཤེས། རྣ་བའི་རྣམ་ཤེས། སྣའི་རྣམ་ཤེས། ལྕེའི་རྣམ་ཤེས། ལུས་ཀྱི་རྣམ་ཤེས། དྲུག་པ་ཡིད་ཀྱི་རྣམ་ཤེས། ཀུན་གཞི། ཉོན་ཡིད་དང་བརྒྱད།
དང་པོ་ལ་མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི། རང་གི་བདག་རྐྱེན་མིག་དབང་ལ་བརྟེན་ནས་སྐྱེས་པའི་མིག་གི་རྣམ་རིག་དེ་མིག་གི་རྣམ་པར་ཤེས་པའི་མཚན་ཉིད། གཉིས་པ་ཁྱབ་མཉམ་པ་ལ། མིག་གི་རྣམ་ཤེས། མིག་གི་རྣམ་རིག མིག་ཤེས་སུ་གྱུར་པའི་གཙོ་སེམས་གསུམ་དོན་གཅིག གསུམ་པ་དབྱེ་ན།
མངོན་སུམ་དུ་གྱུར་པའི་མིག་གི་རྣམ་ཤེས་དང་། ལོག་ཤེས་སུ་གྱུར་པའི་མིག་གི་རྣམ་ཤེས་གཉིས། དེས་ལུས་ཀྱི་རྣམ་ཤེས་ཀྱི་བར་བཞི་ལ་ཡང་རིགས་འགྲེ། དྲུག་པ་ཡིད་ཀྱི་རྣམ་པར་ཤེས་པ་ལ་མཚན་ཉིད་ཁྱབ་མཉམ་དབྱེ་བ་དང་གསུམ། དང་པོ་ནི། དྲུག་པ་ཡིད་ཀྱི་རྣམ་རིག་དེ། དྲུག་པ་ཡིད་ཀྱི་རྣམ་པར་ཤེས་པའི་མཚན་ཉིད་ཡིན། གཉིས་པ་ནི། དྲུག་པ་ཡིད་ཀྱི་རྣམ་ཤེས་དང་། དྲུག་པ་ཡིད་ཤེས་སུ་གྱུར་པའི་གཙོ་སེམས་གཉིས་དོན་གཅིག
གསུམ་པ་དབྱེ་བ་ལ། ཡུལ་གྱི་སྒོ་ནས་རྟོག་པར་གྱུར་པའི་དྲུག་པ་ཡིད་ཀྱི་རྣམ་ཤེས་དང་། རྟོག་མེད་ཤེས་པར་གྱུར་པའི་དྲུག་པ་ཡིད་ཀྱི་རྣམ་ཤེས་གཉིས། འཛིན་སྟངས་ཀྱི་སྒོ་ནས་འཁྲུལ་ཤེས་སུ་གྱུར་པའི་དྲུག་པ་ཡིད་ཀྱི་རྣམ་ཤེས་དང་། མ་འཁྲུལ་ཤེས་སུ་གྱུར་པའི་དྲུག་པ་ཡིད་ཀྱི་རྣམ་ཤེས་གཉིས། ངོ་བོའི་སྒོ་ནས། དགེ་མི་དགེ་ལུང་མ་བསྟན་དུ་གྱུར་པའི་དྲུག་པ་ཡིད་ཀྱི་རྣམ་ཤེས་གསུམ། བདུན་པ་ཀུན་གཞིའི་རྣམ་ཤེས་ལ། མཚན་ཉིད་ཁྱབ་མཉམ་དབྱེ་བ་ཁྱད་ཆོས་དང་བཞི། དང་པོ་ནི།
རྩ་བའི་རྣམ་རིག་དེ། ཀུན་གཞིའི་མཚན་ཉིད་ཡིན། གཉིས་པ་ནི། ཀུན་གཞི་རྩ་བའི་རྣམ་རིག རྩ་བའི་རྣམ་ཤེས། ས་བོན་ཐམས་ཅད་པའི་རྣམ་ཤེས་དང་། རྣམ་པར་སྨིན་པའི་རྣམ་ཤེས་དང་། ལེན་པའི་རྣམ་ཤེས་དང་། དྲུག་པོ་དོན་གཅིག གསུམ་པ་དབྱེ་བ་ལ།
ཀུན་གཞི་ས་བོན་གྱི་ཆ་དང་། ཀུན་གཞི་རྣམ་སྨིན་གྱི་ཆ་གཉིས་ཡོད་ཅིང་། དེ་གཉིས་དང་ཀུན་གཞི་དོན་གཅིག ངོ་བོ་དམིགས་རྣམ་འཇུག་ལྡོག་དང་། ། འཁོར་དང་ས་ཡི་ཁྱད་པར་བདུན། ། ཞེས་པ་ལྟར་བདུན་ཡོད་པའི་དང་པོ་ངོ་བོའི་ཁྱད་པར་ལ། ཀུན་གཞི་ཡིན་ན་ལུང་མ་བསྟན་ཡིན་པས་ཁྱབ། རྣམ་སྨིན་གྱི་འབྲས་བུ་ཡིན་པས་ཁྱབ། མངོན་སུམ་ཡིན་པས་ཁྱབ། དེའི་ནང་ནས་གཞན་རིག་གི་ཡིད་མངོན་ཡིན་པས་ཁྱབ་བོ། །
གཉིས་པ་དམིགས་པ་ནི། ཀུན་གཞི་དེས་བརྟན་གཡོ་ཐམས་ཅད་ལ་ཕྱོགས་དང་རིས་སུ་མ་ཆད་པར་དམིགས་སོ། ། གསུམ་པ་རྣམ་པ་ནི། ཀུན་གཞི་དེ་རང་གི་དམིགས་པ་བརྟན་གཡོ་ཀུན་ལ་དམིགས་ནས་ཕྲ་ཞིང་མི་གསལ་བའི་རྣམ་པ་ཅན་ཡིན། བཞི་པ་འཇུག་ཚུལ་ནི། ཀུན་གཞི་དེ་སེམས་ཅན་གྱི་གནས་སྐབས་སུ་རྒྱུན་མ་ཆད་པར་འཇུག་པ་ཡིན་ཏེ། སེམས་ཅན་ཡིན་ན་ཀུན་གཞིའི་རྣམ་ཤེས་རྒྱུད་ལྡན་གྱི་གང་ཟག་ཡིན་དགོས་པའི་ཕྱིར། ལྔ་པ་ལྡོག་ཚུལ་ནི། ཀུན་གཞིའི་རྣམ་ཤེས་དེ། སངས་རྒྱས་ཐོབ་ནས་ངེས་པར་ལྡོག་སྟེ།
ཀུན་གཞི་དེ། མེ་ལོང་ལྟ་བུའི་ཡེ་ཤེས་སུ་གནས་འགྱུར་བའི་ཕྱིར་རོ། ། དྲུག་པ་འཁོར་ནི། ཀུན་གཞིའི་འཁོར་དུ་སེམས་བྱུང་ཀུན་འགྲོ་ལྔ་ཁོ་ན་འབྱུང་སྟེ། དེའི་འཁོར་དུ་བྱུང་བའི་སེམས་བྱུང་ཡིན་ན་ཀུན་འགྲོ་ལྔ་པོ་གང་རུང་ཡིན་དགོས་པའི་ཕྱིར་རོ། ། བདུན་པ་སའི་ཁྱད་པར་ནི། ཀུན་གཞི་དེ། རང་རྒྱུད་ལྡན་གྱི་གང་ཟག་དང་ས་མཚུངས་ཏེ། འདོད་པ་ཁམས་པའི་གང་ཟག་གི་རྒྱུད་ཀྱི་ཀུན་གཞི་ཡིན་ན། འདོད་པའི་སས་བསྡུས་ཡིན་པས་ཁྱབ།
གཟུགས་ཁམས་པའི་གང་ཟག་གི་རྒྱུད་ཀྱི་ཀུན་གཞི་ཡིན་ན། གཟུགས་ཀྱི་སས་བསྡུས་ཡིན་པས་ཁྱབ། གཟུགས་མེད་ཁམས་པའི་གང་ཟག་གི་རྒྱུད་ཀྱི་ཀུན་གཞི་ཡིན་ན། གཟུགས་མེད་ཀྱི་སས་བསྡུས་ཡིན་པས་ཁྱབ་པའི་ཕྱིར་རོ། ། བརྒྱད་པ་ཉོན་ཡིད་ལ་མཚན་ཉིད་དབྱེ་བ། ཁྱད་ཆོས་དང་གསུམ། དང་པོ་ནི། རང་གི་དམིགས་པ་ཀུན་གཞི་ལ་དམིགས་ནས་རྟག་ཏུ་ངར་སེམས་པའི་སྒྲིབ་ལུང་མ་བསྟན་གྱི་གཙོ་བོ་རྣམ་རིག་དེ་དེའི་མཚན་ཉིད་ཡིན། གཉིས་པ་དབྱེ་བ་ལ། འདོད་ཁམས་ཀྱི་ཉོན་ཡིད།
གཟུགས་ཁམས་ཀྱི་ཉོན་ཡིད། གཟུགས་མེད་ཁམས་ཀྱི་ཉོན་ཡིད་དང་གསུམ། གསུམ་པ་ཁྱད་ཆོས་ལ། ངོ་བོ་དམིགས་རྣམ་འཇུག་ལྡོག་དྲུག ། འཁོར་དང་ས་ཡི་ཁྱད་པར་བདུན། ། ཞེས་པ་ལྟར་བདུན་ཡོད་པའི་དང་པོ་ངོ་བོ་ནི། ཉོན་ཡིད་ཡིན་ན་ལུང་མ་བསྟན་ཡིན་པས་ཁྱབ། རྣམ་པར་ཤེས་པའི་ཕུང་པོ་ཡིན་པས་ཁྱབ་བོ། ། གཉིས་པ་དམིགས་པ་ནི། ཀུན་གཞི་དེ།
ཉོན་ཡིད་ཀྱི་དམིགས་པ་ཡིན། གསུམ་པ་རྣམ་པ་ནི། ཀུན་གཞི་ལ་དམིགས་ནས་ངའོ་སྙམ་པའི་རྣམ་པ་ཅན་ཡིན། བཞི་པ་འཇུག་ཚུལ་ནི། ཉོན་ཡིད་དེ་སོ་སོ་སྐྱེ་བོའི་གནས་སྐབས་སུ་རྒྱུན་ལྡན་པར་འཇུག་སྟེ། སོ་སོ་སྐྱེ་བོ་ཡིན་ན། ཉོན་ཡིད་རྒྱུད་ལྡན་གྱི་གང་ཟག་ཡིན་དགོས་པའི་ཕྱིར་རོ། ། ལྔ་པ་ལྡོག་པའི་དུས་ནི། ཉོན་ཡིད་དེ། ཐེག་ནམན་དགྲ་བཅོམ་པ་དང་།
ཐེག་ཆེན་གྱི་མཐོང་ལམ་ཐོབ་ནས་ངེས་པར་ལྡོག་སྟེ། ཐེག་ཆེན་དགྲ་བཅོམ་པ་དང་། ཐེག་ཆེན་འཕགས་པ་གང་རུང་ཡིན་ན། ཉོན་ཡིད་སྤངས་པའི་གང་ཟག་ཡིན་དགོས་པའི་ཕྱིར་རོ། ། དྲུག་པ་འཁོར་ནི། ཉོན་ཡིད་ཀྱི་འཁོར་དུ་སེམས་བྱུང་དགུ་ཁོ་ན་འབྱུང་བ་ཡིན་ཏེ། ཉོན་ཡིད་ཀྱི་འཁོར་དུ་བྱུང་བའི་སེམས་བྱུང་ཡིན་ན། ཀུན་འགྲོ་ལྔ་དང་འདོད་ཆགས་མ་རིག་པ་ང་རྒྱལ་ལྟ་བ་དགུ་པོ་གང་རུང་ཡིན་དགོས་པའི་ཕྱིར་རོ། ། བདུན་པ་སའི་ཁྱད་པར་ནི། ཉོན་ཡིད་དེ་རང་རྒྱུད་ལྡན་གྱི་གང་ཟག་དང་ས་མཚུངས་ཏེ།
འདོད་པ་ཁམས་པའི་རྒྱུད་ཀྱི་ཉོན་ཡིད་ཡིན་ན། འདོད་པའི་སས་བསྡུས་ཡིན་པས་ཁྱབ། གཟུགས་ཁམས་པའི་རྒྱུད་ཀྱི་ཉོན་ཡིད་ཡིན་ན་གཟུགས་ཀྱི་སས་བསྡུས་ཡིན་པས་ཁྱབ། གཟུགས་མེད་ཁམས་པའི་རྒྱུད་ཀྱི་ཉོན་ཡིད་ཡིན་ན། གཟུགས་མེད་ཀྱི་སས་བསྡུས་ཡིན་པས་ཁྱབ་པའི་ཕྱིར། ། གཉིས་པ་སེམས་བྱུང་ལ་མཚན་ཉིད། དབྱེ་བ། ཁྱད་ཆོས་དང་གསུམ། དང་པོ་ནི། རང་ཡུལ་གྱི་ཁྱད་པར་རང་སྟོབས་ཀྱིས་མཐོང་བའི་རིག་པ་དེ་དེའི་མཚན་ཉིད་ཡིན།
གཉིས་པ་དབྱེ་བ་ལ། ཀུན་འགྲོ་ལྔ། ཡུལ་ངེས་ལྔ། དད་སོགས་དགེ་བ་བཅུ་གཅིག རྩ་ཉོན་དྲུག ཉེ་ཉོན་ཉི་ཤུ། གཞན་འགྱུར་བཞི་སྟེ་ལྔ་བཅུ་རྩ་གཅིག་ཡོད། དང་པོ་ཀུན་འགྲོ་ལྔ་འཆད་པ་ལ། ཚོར་འདུ་སེམས་པ་རེག་ཡིད་བྱེད། ། འདི་དག་ཀུན་འགྲོ་ལྔ་ཡིན་ཏེ། །
ཞེས་པ་ལྟར་ལྔ་ཡོད་པའི། སིམ་གདུང་བར་མ་གསུམ་ཅི་རིགས་པར་རང་སྟོབས་ཀྱིས་མྱོང་བའི་རིག་པ་དེ་ཚོར་བའི་མཚན་ཉིད་ཡིན། དབྱེ་ན་མིག་གི་འདུས་ཏེ་རེག་པ་ལས་བྱུང་བའི་ཚོར་བ། དེ་བཞིན་དུ་རྣ་བའི་འདུས་ཏེ་རེག་པ་ལས་བྱུང་བའི་ཚོར་བ། སྣའི་འདུས་ཏེ་རེག་པ་ལས་བྱུང་བའི་ཚོར་བ། ལྕེའི་འདུས་ཏེ་རེག་པ་ལས་བྱུང་བའི་ཚོར་བ། ལུས་ཀྱི་འདུས་ཏེ་རེག་པ་ལས་བྱུང་བའི་ཚོར་བ། ཡིད་ཀྱི་འདུས་ཏེ་རེག་པ་ལས་བྱུང་བའི་ཚོར་བ་དང་དྲུག་ཡོད། དེ་ཡང་དང་པོ་ལྔ་པོ་གང་རུང་ཡིན་ན་ལུས་ཚོར་ཡིན་པས་ཁྱབ། ལུས་ཚོར་དང་།
དབང་ཤེས་སུ་གྱུར་པའི་ཚོར་བ་དོན་གཅིག དྲུག་པ་ཡིད་ཀྱི་འདུས་ཏེ་རེག་པ་ལས་བྱུང་བའི་ཚོར་བ་ཡིན་ན། སེམས་ཚོར་ཡིན་པས་ཁྱབ། སེམས་ཚོར་དང་། ཡིད་ཤེས་སུ་གྱུར་པའི་ཚོར་བ་དོན་གཅིག ལུས་ཚོར་དང་སེམས་ཚོར་དེ་གཉིས་ཆར་ལ། ཚོར་བ་བདེ་བ། སྡུག་བསྔལ། བཏང་སྙོམས་གསུམ་གསུམ་ཡོད་དོ། ། ཀུན་འགྲོ་གང་རུང་གང་ཞིག་རང་ཡུལ་གྱི་སྤུ་རིས་མི་འདྲ་བར་རང་སྟོབས་ཀྱིས་མཐོང་བའི་རིག་པ་དེ་འདུ་ཤེས་ཀྱི་མཚན་ཉིད་ཡིན།
དེ་ལ་དབྱེ་ན་མིག་གི་འདུས་ཏེ་རེག་པ་ལས་བྱུང་བའི་འདུ་ཤེས་ནས། ཡིད་ཀྱི་འདུས་ཏེ་རེག་པ་ལས་བྱུང་བའི་འདུ་ཤེས་ཀྱི་བར་དྲུག་ཡོད། ཀུན་འགྲོ་ལྔ་པོ་གང་རུང་གང་ཞིག་རང་ཡུལ་ལ་སེམས་རང་སྟོབས་ཀྱིས་གཡོ་བའི་རིག་པ་དེ་སེམས་པའི་མཚན་ཉིད་ཡིན། དབྱེ་ན་མིག་གི་འདུས་ཏེ་རེག་པ་ལས་བྱུང་བའི་སེམས་པ་སོགས་དྲུག་ཡོད། ཡུལ་དབང་རྣམ་ཤེས་གསུམ་འདུས་ནས་ཡུལ་གྱི་འགྱུར་བ་རང་སྟོབས་ཀྱིས་གཅོད་པར་བྱེད་པའི་རིག་པ་དེ། རེག་པའི་མཚན་ཉིད་ཡིན། དབྱེ་ན་མིག་གི་འདུས་ཏེ་རེག་པ་ལ་སོགས་པ་དྲུག་ཡོད། ཀུན་འགྲོ་ལྔ་པོ་གང་རུང་གང་ཞིག རང་ཡུལ་ལ་རང་སྟོབས་ཀྱིས་འདུ་བྱེད་པའི་རིག་པ་དེ་ཡིད་ལ་བྱེད་པའི་མཚན་ཉིད་ཡིན། དབྱེ་ན་མིག་གི་འདུས་ཏེ་རེག་པ་ལས་བྱུང་བའི་ཡིད་ལ་བྱེད་པ་ལ་སོགས་པ་དྲུག་ཡོད།
ཀུན་འགྲོ་ལྔ་པོ་དེ་ལ་ཐུན་མོང་དུ་དབྱེ་ན། ངོ་བོའི་སྒོ་ནས་དགེ་མི་དགེ་ལུང་མ་བསྟན་གསུམ་གསུམ། བདག་རྐྱེན་གྱི་སྒོ་ནས་དབང་ཤེས་དང་ཡིད་ཤེས་གཉིས་གཉིས། ཁམས་ཀྱི་སྒོ་ནས་ཁམས་གསུམ་གྱི་གསུམ་གསུམ་ཡོད་དོ། ། གཉིས་པ་ཡུལ་ངེས་ལྔ་འཆད་པ་ལ། འདུན་མོས་དྲན་ཏིང་ཤེས་རབ་སྟེ། ། འདི་དག་ཡུལ་ངེས་ལྔ་ཡིན་ནོ། ། ཞེས་པ་ལྟར་ལྔ་ཡོད་པའི། ཡུལ་ངེས་ལྔ་པོ་གང་རུང་གང་ཞིག རང་ཡུལ་རང་སྟོབས་ཀྱིས་དོན་དུ་གཉེར་བའི་སེམས་བྱུང་།
རང་ཡུལ་ལ་རང་སྟོབས་ཀྱིས་ངེས་པར་སྨོན་པའི་སེམས་བྱུང་། རང་ཡུལ་གྱི་དམིགས་རྣམ་རང་སྟོབས་ཀྱིས་མ་བརྗེད་པའི་སེམས་བྱུང་། རང་ཡུལ་ལ་རང་སྟོབས་ཀྱིས་རྩེ་གཅིག་པའི་སེམས་བྱུང་། རང་ཡུལ་ལ་རང་སྟོབས་ཀྱིས་རྣམ་པར་འབྱེད་པའི་སེམས་བྱུང་རྣམས་རིམ་བཞིན་དེ་ལྔའི་མཚན་ཉིད་ཡིན། དབྱེ་ན། ངོ་བོའི་སྒོ་ནས་དགེ་མི་དགེ་ལུང་མ་བསྟན་གསུམ་གསུམ། བདག་རྐྱེན་གྱི་སྒོ་ནས་དབང་ཤེས་དང་ཡིད་ཤེས་གཉིས་གཉིས། ཁམས་ཀྱི་སྒོ་ནས་ཁམས་གསུམ་གྱི་གསུམ་གསུམ་ཡོད་དོ། ། གསུམ་པ། དད་སོགས་དགེ་བ་བཅུ་གཅིག་ནི། །
དད་དང་བག་ཡོད་ཤིན་ཏུ་སྦྱངས། ། བཏང་སྙོམས་ངོ་ཚ་ཤེས་ཁྲེལ་ཡོད། ། འདོད་ཆགས་ཞེ་སྡང་གཏི་མུག་མེད། ། བརྩོན་འགྲུས་རྣམ་པར་མི་འཚེ་བ། ། དད་སོགས་དགེ་བ་བཅུ་གཅིག་ཡིན། ། ཞེས་པ་ལྟར་དད་པ། བག་ཡོད། ཤིན་སྦྱངས། འདུ་བྱེད་བཏང་སྙོམས། ངོ་ཚ་ཤེས་པའི་སེམས་བྱུང་།
ཁྲེལ་ཡོད་པའི་སེམས་བྱུང་། འདོད་ཆགས་མེད་པའི་སེམས་བྱུང་། ཞེ་སྡང་མེད་པའི་སེམས་བྱུང་། གཏི་མུག་མེད་པའི་སེམས་བྱུང་། བརྩོན་འགྲུས། རྣམ་པར་མི་འཚེ་བ་དང་བཅུ་གཅིག་པོ་དེ་ལ་དགེ་བ་བཅུ་གཅིག་ཅེས་འཇོག་ལ། དེ་རེ་རེ་ལ་ངོ་བོའི་སྒོ་ནས། ཟག་བཅས་ཟག་མེད་གཉིས་གཉིས། རྟེན་གྱི་སྒོ་ནས་དབང་ཤེས་ཡིད་ཤེས་གཉིས་གཉིས། ཁམས་ཀྱི་སྒོ་ནས་ཁམས་གསུམ་གྱི་གསུམ་གསུམ།
སའི་སྒོ་ནས་ས་དགུའི་སས་བསྡུས་དགུ་དགུ་ཡོད། ཁ་ཅིག་ཤིན་སྦྱངས་ལ་འདོད་པའི་སས་བསྡུས་མེད་ཟེར་བ་ཡོད་ཀྱང་། དགེ་བ་བཅུ་གཅིག་ལས་ཕྱེ་བའི་ཤིན་སྦྱངས་དང་། མཉམ་གཞག་གིས་བསྡུས་པའི་ཤིན་སྦྱངས་ཁྱད་པར་ཅན་གྱི་རྣམ་དབྱེ་མ་ཕྱེད་པའི་སྐྱོན་ཡིན་པས་ཡིད་གཏད་པར་མི་བྱའོ། ། བཞི་པ་རྩ་ཉོན་དྲུག་ནི། འདོད་ཆགས་ཞེ་སྡང་གཏི་མུག་དང་། ། ང་རྒྱལ་ལྟ་བ་ཐེ་ཚོམ་དྲུག ། ཉོན་མོངས་རྩ་ཉོན་དྲུག་ཡིན་ནོ། ། ཞེས་པ་ལྟར། དྲུག་ཡོད་པའི་མཚན་ཉིད་རིམ་པ་ལྟར།
རྩ་ཉོན་གང་ཞིག་རང་ཡུལ་ལ་རང་སྟོབས་ཀྱིས་ལྷག་པར་ཆགས་པའི་རིག་པ། གང་ཞིག་འདྲ། རང་ཡུལ་ལ་རང་སྟོབས་ཀྱིས་ཀུན་ནས་མནར་སེམས་པའི་རིག་པ། དེ་གང་ཞིག་རང་ཡུལ་ལ་རང་སྟོབས་ཀྱིས་ལྷག་པར་རྨོངས་པའི་རིག་པ། དེ་གང་ཞིག་རང་ཡུལ་ལ་རང་སྟོབས་ཀྱིས་ལྷག་པར་ཁེངས་པའི་རིག་པ། དེ་གང་ཞིག་རང་ཡུལ་ལ་རང་སྟོབས་ཀྱིས་ལྷག་པར་ཕྱིན་ཅི་ལོག་ཏུ་འཛིན་པའི་རིག་པ། དེ་གང་ཞིག་རང་ཡུལ་ལ་རང་སྟོབས་ཀྱིས་ལྷག་པར་སོམ་ཉི་ཟ་བའི་རིག་པ་རྣམས། རིམ་བཞིན། འདོད་ཆགས། ཞེ་སྡང་།
གཏི་མུག ང་རྒྱལ། རྩ་ཉོན་དྲུག་གི་ཟླས་ཕྱེ་བའི་ལྟ་བ། དེ་དྲུག་གི་ཟླས་ཕྱེ་བའི་ཐེ་ཚོམ་རྣམས་ཀྱི་མཚན་ཉིད་ཡིན། དེ་དྲུག་གི་ཟླས་ཕྱེ་བའི་ལྟ་བ་དེ་ལ། འཇིག་ལྟ། མཐར་ལྟ། ལོག་ལྟ། ལྟ་བ་མཆོག་ཏུ་འཛིན་པའི་ལྟ་བ། ཚུལ་ཁྲིམས་དང་བརྟུལ་ཞུགས་མཆོག་འཛིན་གྱི་ལྟ་བ་དང་ལྔར་ཕྱེ་བས།
རྩ་ཉོན་བཅུ་ཡོད་ལ། བཅུ་པོ་དེ་ལ། ངོ་བོའི་སྒོ་ནས་དབྱེ་ན། ཞེ་སྡང་ལ་མི་དགེ་བ་ཡིན་པས་ཁྱབ། ལྷག་མ་དགུ་ལ་མི་དགེ་བ་དང་ལུང་མ་བསྟན་གཉིས་གཉིས། རྟེན་གྱི་སྒོ་ནས། འདོད་ཆགས། ཞེ་སྡང་། གཏི་མུག་གསུམ་ལ་དབང་ཤེས་དང་ཡིད་ཤེས་གཉིས་གཉིས། ལྷག་མ་བདུན་ལ་ཡིད་ཤེས་ཡིན་པས་ཁྱབ།
གཉེན་པོའི་སྒོ་ནས། ལྟ་བ་ཕྱི་མ་གསུམ་དང་། རྩ་ཉོན་ཐེ་ཚོམ་ལ་མཐོང་སྤང་ཡིན་པས་ཁྱབ། ལྷག་མ་དྲུག་ལ་མཐོང་སྤང་དང་སྒོམ་སྤང་གཉིས་གཉིས་ཡོད། སའི་སྒོ་ནས་ཞེ་སྡང་ལ་འདོད་པའི་སས་བསྡུས་ཡིན་པས་ཁྱབ། ལྷག་མ་དགུ་ལ་ས་དགུའི་སས་བསྡུས་དགུ་དགུ་ཡོད་དོ། ། ལྔ་པ་ཉེ་ཉོན་ལ་བཅུ་ཚན་གཉིས་ཡོད་པའི་དང་པོ་ནི། ཁྲོ་དང་ཁོན་འཛིན་འཚིག་པ་དང་། ། རྣམ་འཚེ་འཆབ་པ་ཕྲག་དོག་དང་། ། སེར་སྣ་གཡོ་སྒྱུ་རྒྱགས་པ་རྣམས། །
ཉེ་ཉོན་བཅུ་ཚན་དང་པོ་ཡིན། ། ཞེས་པ་ལྟར་བཅུ་ཡོད་པའི། དང་པོ་བདུན་ལ་མི་དགེ་བ་ཡིན་པས་ཁྱབ། ཕྱི་མ་གཡོ་སྒྱུ་རྒྱགས་པ་གསུམ་ལ་མི་དགེ་བ་དང་ལུང་མ་བསྟན་གཉིས་གཉིས་ཡོད། རྟེན་གྱི་སྒོ་ནས་བཅུ་ཆར་ལ་ཡིད་ཤེས་ཡིན་པས་ཁྱབ། གཉེན་པོའི་སྒོ་ནས། བཅུ་ཆར་ལ་མཐོང་སྤང་དང་། སྒོམ་སྤང་གཉིས། ཁམས་ཀྱི་སྒོ་ནས། དང་པོ་བདུན་ལ་འདོད་པའི་སས་བསྡུས་ཡིན་པས་ཁྱབ།
ཕྱི་མ་གསུམ་ལ་ཁམས་གསུམ་ཆར་གྱི་སས་བསྡུས་ཡོད། བཅུ་ཚན་གཉིས་པ་འཆད་པ་ནི། ངོ་ཚ་མེད་དང་ཁྲེལ་མེད་དང་། ། མ་དད་ལེ་ལོ་བག་མེད་དང་། ། རྨུགས་རྒོད་བརྗེད་ངེས་ཤེས་བཞིན་མིན། ། རྣམ་གཡེང་ཞེས་བྱ་རྣམ་པ་བཅུ། ། ཉེ་ཉོན་བཅུ་ཚན་ཐ་མ་ཡིན། ། ཞེས་པ་ལྟར་བཅུ་ལས། དང་པོ་ལྔ་ལ་མི་དགེ་བ་ཡིན་པས་ཁྱབ། ཕྱི་མ་ལྔ་ལ་མི་དགེ་བ་དང་ལུང་མ་བསྟན་གཉིས་གཉིས།
བཅུ་ཆར་ལ་རྟེན་གྱི་སྒོ་ནས་དབང་ཤེས་ཡིད་ཤེས་གཉིས་གཉིས། གཉེན་པོའི་སྒོ་ནས་མཐོང་སྤང་དང་། སྒོམ་སྤང་གཉིས་གཉིས། ཁམས་ཀྱི་སྒོ་ནས། དང་པོ་ལྔ་ལ་འདོད་པའི་སས་བསྡུས་ཡིན་པས་ཁྱབ། ཕྱི་མ་ལྔ་ལ་ཁམས་གསུམ་ཆར་གྱི་སས་བསྡུས་ཡོད་དོ། ། དྲུག་པ་གཞན་འགྱུར་བཞི་འཆད་པ་ལ། གཉིད་འགྱོད་རྟོག་དཔྱོད་གཞན་འགྱུར་བཞི། ། ཞེས་པ་ལྟར་བཞི་ལ་མཚན་ཉིད་རིམ་བཞིན། གཞན་འགྱུར་བཞི་གང་རུང་གང་ཞིག
སེམས་ཀྱི་འཇུག་པ་རང་སྟོབས་ཀྱིས་རང་དབང་མེད་པར་སྡུད་པའི་རིག་པ་གཉིད་ཀྱི་མཚན་ཉིད། གང་ཞིག་རང་གི་བྱ་བ་རང་སྟོབས་ཀྱིས་ཡིད་ལ་བཅགས་པའི་རིག་པ་འགྱོད་པའི་མཚན་ཉིད། གང་ཞིག་རང་གི་དམིགས་པ་ལ་རང་སྟོབས་ཀྱིས་རྩིང་བའི་རྣམ་པ་ཅན་གྱི་རིག་པ་གཞན་འགྱུར་བཞིའི་ཟླས་ཕྱེ་བའི་རྟོག་པའི་མཚན་ཉིད། གང་ཞིག་རང་གི་དམིགས་པ་ལ་རང་སྟོབས་ཀྱིས་ཞིབ་པའི་རྣམ་པ་ཅན་གྱི་རིག་པ་དེ་བཞིའི་ཟླས་ཕྱེ་བའི་དཔྱོད་པའི་མཚན་ཉིད་ཡིན། དེ་བཞི་ལ་དབྱེ་ན། ངོ་བོའི་སྒོ་ནས་དགེ་མི་དགེ་ལུང་མ་བསྟན་གསུམ་གསུམ། རྟེན་གྱི་སྒོ་ནས། དང་པོ་གཉིད་འགྱོད་གཉིས་ལ་ཡིད་ཤེས་ཡིན་པས་ཁྱབ། རྟོག་དཔྱོད་གཉིས་ལ་དབང་ཤེས་དང་ཡིད་ཤེས་གཉིས་གཉིས། ཁམས་ཀྱི་སྒོ་ནས།
གཉིད་འགྱོད་གཉིས་ལ་འདོད་པའི་སས་བསྡུས་ཡིན་པས་ཁྱབ། རྟོག་དཔྱོད་གཉིས་ལ་འདོད་པ་དང་བསམ་གཏན་དང་པོ་གང་རུང་གི་སས་བསྡུས་ཡིན་པས་ཁྱབ། བཞི་པ་ཁྱད་ཆོས་འཆད་པ་ལ། སེམས་གང་གི་འཁོར་དུ་སེམས་བྱུང་དུ་འགྲོ་བ་ལ་དཔྱད་པ། མཚུངས་ལྡན་རྣམ་པ་ལྔ་མཚུངས་ལ་དཔྱད་པ། ཁམས་དང་ས་གང་ན་སེམས་དང་སེམས་བྱུང་དུ་ཡོད་ལ་དཔྱད་པ་གསུམ། དང་པོ་ནི། ཀུན་གཞིའི་འཁོར་དུ་ཀུན་འགྲོ་ལྔ་ཁོ་ན་འབྱུང་གི ཡུལ་ངེས་ལྔ་མི་འབྱུང་སྟེ། ཀུན་གཞི་ནི་དམིགས་རྣམ་རིས་སུ་མ་འཆད་པ་ཡིན།
ཡུལ་ངེས་ལྔ་ནི་དམིགས་རྣམ་རིས་སུ་ཆད་པའི་ཕྱིར། དགེ་བ་བཅུ་གཅིག་མི་འབྱུང་སྟེ། ཀུན་གཞི་ནི་མ་སྒྲིབ་ལུང་མ་བསྟན་ཡིན། དགེ་བ་བཅུ་གཅིག་ལུང་མ་བསྟན་མ་ཡིན་པའི་ཕྱིར། རྩ་ཉོན་དྲུག་དང་། ཉེ་ཉོན་ཉི་ཤུ་མི་འབྱུང་སྟེ། ཀུན་གཞི་མ་སྒྲིབ་ལུང་མ་བསྟན་ཡིན། དེ་རྣམས་སྒྲིབ་པ་ཡིན་པའི་ཕྱིར། གཞན་འགྱུར་བཞི་མི་འབྱུང་སྟེ། ཀུན་གཞི་དམིགས་རྣམ་བརྟན།
གཞན་འགྱུར་བཞི་དམིགས་རྣམ་མི་བརྟན་པའི་ཕྱིར། ཉོན་ཡིད་ཀྱི་འཁོར་དུ། ཀུན་འགྲོ་ལྔ། འདོད་ཆགས། ང་རྒྱལ། མ་རིག་པ། ལྟ་བ་དང་དགུ ཁོ་ན་འབྱུང་གི ཡུལ་ངེས་ལྔ་དེའི་འཁོར་དུ་མི་འབྱུང་སྟེ། ཡུལ་ངེས་ལྔ་དམིགས་རྣམ་སོ་སོར་ངེས། ཉོན་ཡིད་དམིགས་རྣམ་གཅིག་ཏུ་ངེས་པའི་ཕྱིར།
རྩ་ཉོན་དྲུག་ལས། ཞེ་སྡང་དང་། ཐེ་ཚོམ་གཉིས་དེའི་འཁོར་དུ་མི་འབྱུང་སྟེ། ཞེ་སྡང་ཡིན་ན་མི་དགེ་བ་ཡིན་པས་ཁྱབ། ཉོན་ཡིད་ལ་ལུང་མ་བསྟན་ཡིན་པས་ཁྱབ་པའི་ཕྱིར་དང་། ཐེ་ཚོམ་ཡིན་ན་དྲུག་པ་ཡིད་ཤེས་ཡིན་པས་ཁྱབ། ཉོན་ཡིད་ཡིན་ན་དྲུག་པ་ཡིད་ཤེས་མིན་པས་ཁྱབ་པའི་ཕྱིར་རོ། ། གཞན། ཉེ་ཉོན་ཉི་ཤུ་དང་། གཞན་འགྱུར་བཞི་ཡང་མི་འབྱུང་སྟེ།
དེ་དག་ལ་དྲུག་པ་ཡིད་ཀྱི་ས་པ་དང་། དབང་ཤེས་གང་རུང་ཡིན་པས་ཁྱབ། ཉོན་ཡིད་ཡིན་ན་དབང་ཤེས་དང་། དྲུག་ཡིད་གང་རུང་མ་ཡིན་པས་ཁྱབ་པའི་ཕྱིར། འཇུག་པའི་རྣམ་ཤེས་ལ། སྒོ་ལྔའི་རྣམ་པར་ཤེས་པ་དང་། དྲུག་པ་ཡིད་ཀྱི་རྣམ་པར་ཤེས་པ་གཉིས་ཡོད་པའི། དང་པོ་ལ། ཡིད་མ་གཏད་པའི་དབང་པོའི་རྣམ་པར་ཤེས་པ་དང་། ཡིད་གཏད་པའི་དབང་པོའི་རྣམ་པར་ཤེས་པ་གཉིས།
དང་པོའི་འཁོར་དུ་ཀུན་འགྲོ་ལྔ་ཁོ་ན་འབྱུང་གི གཞན་མི་འབྱུང་སྟེ། དེའི་རྐྱེན་མ་ཚང་བའི་ཕྱིར། གཉིས་པ་ལ་དགེ་མི་དགེ་ལུང་མ་བསྟན་གསུམ་ཡོད་པའི་དང་པོ་དགེ་བར་གྱུར་པའི་དབང་པོའི་རྣམ་པར་ཤེས་པའི་འཁོར་དུ། སེམས་བྱུང་ཉི་ཤུ་རྩ་གསུམ་བྱུང་སྟེ། ཀུན་འགྲོ་ལྔ། ཡུལ་ངེས་ལྔ། དད་སོགས་དགེ་བ་བཅུ་གཅིག རྟོག་དཔྱོད་གཉིས་རྣམས་འབྱུང་བའི་ཕྱིར། དེའི་འཁོར་དུ་རྩ་ཉོན་དྲུག
ཉེ་ཉོན་ཉི་ཤུ་དང་བཅས་པའི་སེམས་བྱུང་ཉེར་དྲུག་མི་འབྱུང་སྟེ། ཁོ་དགེ་བ་གང་ཞིག ཉེར་དྲུག་པོ་ཉོན་མོངས་ཡིན་པའི་ཕྱིར། དེའི་འཁོར་དུ་གཉིད་འགྱོད་གཉིས་མི་འབྱུང་སྟེ། ཁོ་དབང་ཤེས་གང་ཞིག གཉིད་འགྱོད་གཉིས་ལ་ཡིད་ཤེས་ཡིན་པས་ཁྱབ་པའི་ཕྱིར། མི་དགེ་བར་གྱུར་པའི་དབང་པོའི་རྣམ་པར་ཤེས་པའི་འཁོར་དུ་སེམས་བྱུང་ཉེར་ལྔ་འབྱུང་སྟེ། ཀུན་འགྲོ་ལྔ། ཡུལ་ངེས་ལྔ། རྩ་ཉོན་འདོད་ཆགས་ཞེ་སྡང་གཏི་མུག་གསུམ།
ཉེ་ཉོན་བཅུ་ཚན་ཐ་མ། རྟོག་དཔྱོད་གཉིས་དང་བཅས་པའི་ཉེར་ལྔ་འབྱུང་བའི་ཕྱིར། དེའི་འཁོར་དུ་དགེ་བ་བཅུ་གཅིག་མི་འབྱུང་སྟེ། ཁོ་མི་དགེ་བ་ཡིན་པའི་ཕྱིར། དེའི་འཁོར་དུ་རྩ་ཉོན་ཕྱི་མ་གསུམ། ཉེ་ཉོན་བཅུ་ཚན་དང་པོ། གཞན་འགྱུར་གཉིད་འགྱོད་གཉིས་དང་བཅས་པའི་བཅོ་ལྔ་མི་འབྱུང་སྟེ། ཁོ་དབང་ཤེས་གང་ཞིག བཅོ་ལྔ་པོ་གང་རུང་ཡིན་ན་ཡིད་ཤེས་ཡིན་པས་ཁྱབ་པའི་ཕྱིར། ལུང་མ་བསྟན་དུ་གྱུར་པའི་དབང་པོའི་རྣམ་པར་ཤེས་པ་ལ།
བསྒྲིབས་ལུང་མ་བསྟན་དང་། མ་བསྒྲིབས་ལུང་མ་བསྟན་གཉིས་ཡོད་པའི། དང་པོ་བསྒྲིབས་ལུང་མ་བསྟན་གྱི་དབང་པོའི་རྣམ་པར་ཤེས་པའི་འཁོར་དུ། སེམས་བྱུང་བཅུ་དགུ་འབྱུང་སྟེ། ཀུན་འགྲོ་ལྔ། ཡུལ་ངེས་ལྔ། རྩ་ཉོན་འདོད་ཆགས་དང་། གཏི་མུག་གཉིས། ཉེ་ཉོན་བཅུ་ཚན་ཐ་མའི་ཕྱི་མ་ལྔ། རྟོག་དཔྱོད་གཉིས་དང་བཅས་པའི་བཅུ་དགུ་འབྱུང་བའི་ཕྱིར།
དེའི་འཁོར་དུ། དགེ་བ་བཅུ་གཅིག་མི་འབྱུང་སྟེ། ཁོ་ལུང་མ་བསྟན་ཡིན་པའི་ཕྱིར། དེའི་འཁོར་དུ། རྩ་ཉོན་ཞེ་སྡང་། ཉེ་ཉོན་བཅུ་ཚན་ཐ་མའི་དང་པོ་ལྔ་དང་དྲུག་མི་འབྱུང་སྟེ། ཁོ་ལུང་མ་བསྟན་གང་ཞིག དེ་དྲུག་ལ་མི་དགེ་བ་ཡིན་པས་ཁྱབ་པའི་ཕྱིར། དེའི་འཁོར་དུ་རྩ་ཉོན་ཕྱི་མ་གསུམ་ཉེ་ཉོན་བཅུ་ཚན་དང་པོ། གཉིད་འགྱོད་གཉིས་དང་བཅས་པའི་བཅོ་ལྔ་མི་འབྱུང་སྟེ།
ཁོ་དབང་ཤེས་གང་ཞིག དེ་བཅོ་ལྔ་ལ་ཡིད་ཤེས་ཡིན་པས་ཁྱབ་པའི་ཕྱིར། གཉིས་པ་མ་བསྒྲིབས་ལུང་མ་བསྟན་དུ་གྱུར་པའི་དབང་པོའི་རྣམ་པར་ཤེས་པའི་འཁོར་དུ་སེམས་བྱུང་བཅུ་གཉིས་འབྱུང་སྟེ། ཀུན་འགྲོ་ལྔ། ཡུལ་ངེས་ལྔ་དང་བཅུ། རྟོག་དཔྱོད་གཉིས་དང་བཅུ་གཉིས་བྱུང་བའི་ཕྱིར། དེའི་འཁོར་དུ་དགེ་བ་བཅུ་གཅིག་མི་འབྱུང་སྟེ། ཁོ་ལུང་མ་བསྟན་ཡིན་པའི་ཕྱིར། དེའི་འཁོར་དུ། རྩ་ཉོན་དྲུག
ཉེ་ཉོན་ཉི་ཤུ་དང་བཅས་པའི་ཉེར་དྲུག་མི་འབྱུང་སྟེ། ཁོ་མ་བསྒྲིབས་ལུང་མ་བསྟན་གང་ཞིག ཉེར་དྲུག་པོ་སྒྲིབ་པ་ཡིན་པའི་ཕྱིར། དེའི་འཁོར་དུ། གཉིད་འགྱོད་གཉིས་མི་འབྱུང་སྟེ། ཁོ་དབང་ཤེས་གང་ཞིག གཉིད་འགྱོད་གཉིས་ལ་ཡིད་ཤེས་ཡིན་པས་ཁྱབ་པའི་ཕྱིར་རོ། ། གཉིས་པ་དྲུག་པ་ཡིད་ཀྱི་རྣམ་པར་ཤེས་པ་ལ། རྐྱེན་ཉེར་གནས་ཀྱི་ཡིད་ཀྱི་རྣམ་པར་ཤེས་པ་དང་། ཡིད་སྔོན་སོང་གི་དྲུག་པ་ཡིད་ཀྱི་རྣམ་པར་ཤེས་པ་གཉིས།
དང་པོའི་འཁོར་དུ། ཀུན་འགྲོ་ལྔ་ཁོ་ན་འབྱུང་གི གཞན་མི་འབྱུང་སྟེ། དེ་འབྱུང་བའི་རྐྱེན་མ་ཚང་བའི་ཕྱིར། གཉིས་པ་དེ་ལ་དགེ་མི་དགེ་ལུང་མ་བསྟན་གསུམ་ཡོད་པའི་དང་པོ། དགེ་བར་གྱུར་པའི་དྲུག་པ་ཡིད་ཀྱི་རྣམ་པར་ཤེས་པའི་འཁོར་དུ་སེམས་བྱུང་ཉེར་ལྔ་འབྱུང་སྟེ། ཀུན་འགྲོ་ལྔ། ཡུལ་ངེས་ལྔ། དགེ་བ་བཅུ་གཅིག གཞན་འགྱུར་བཞི་དང་བཅོ་ལྔ་བྱུང་བའི་ཕྱིར།
དེའི་འཁོར་དུ། རྩ་ཉོན་དྲུག ཉེ་ཉོན་ཉི་ཤུ་དང་ཉེར་དྲུག་མི་འབྱུང་སྟེ། ཁོ་དགེ་བ་གང་ཞིག དེ་ཉེར་དྲུག་པོ་ཉོན་མོངས་ཡིན་པའི་ཕྱིར། གཉིས་པ་མི་དགེ་བར་གྱུར་པའི་དྲུག་པ་ཡིད་ཀྱི་རྣམ་པར་ཤེས་པའི་འཁོར་དུ། སེམས་བྱུང་བཞི་བཅུ་འབྱུང་སྟེ། ཀུན་འགྲོ་ལྔ། ཡུལ་ངེས་ལྔ། རྩ་ཉོན་དྲུག
ཉེ་ཉོན་ཉི་ཤུ། གཞན་འགྱུར་བཞི་དང་བཅས་པའི་བཞི་བཅུ་པོ་འབྱུང་བའི་ཕྱིར། དགེ་བ་བཅུ་གཅིག་མི་འབྱུང་སྟེ། ཁོ་མི་དགེ་བ་ཡིན་པའི་ཕྱིར། གསུམ་པ་ལུང་མ་བསྟན་གྱི་དྲུག་ཡིད་ལ། བསྒྲིབས་ལུང་མ་བསྟན་དང་། མ་བསྒྲིབས་ལུང་མ་བསྟན་གཉིས། དང་པོ་བསྒྲིབས་ལུང་མ་བསྟན་དུ་གྱུར་པའི་དྲུག་པ་ཡིད་ཀྱི་རྣམ་པར་ཤེས་པའི་འཁོར་དུ། སེམས་བྱུང་སོ་དགུ་འབྱུང་སྟེ། ཀུན་འགྲོ་ལྔ།
ཡུལ་ངེས་ལྔ། ཞེ་སྡང་མ་གཏོགས་པའི་རྩ་ཉོན་ལྔ། ཉེ་ཉོན་ཉི་ཤུ་གཞན་འགྱུར་བཞི་དང་བཅས་པའི་སོ་དགུ་འབྱུང་བའི་ཕྱིར། དེའི་འཁོར་དུ། དགེ་བ་བཅུ་གཅིག་དང་། ཞེ་སྡང་མི་འབྱུང་སྟེ། ཁོ་ལུང་མ་བསྟན་གང་ཞིག དགེ་བ་བཅུ་གཅིག་དང་། ཞེ་སྡང་། དགེ་བ་དང་མི་དགེ་བར་སོ་སོར་ངེས་པའི་ཕྱིར་རོ། །
གཉིས་པ་མ་བསྒྲིབས་ལུང་མ་བསྟན་དུ་གྱུར་པའི་དྲུག་པ་ཡིད་ཀྱི་རྣམ་པར་ཤེས་པའི་འཁོར་དུ་སེམས་བྱུང་བཅུ་བཞི་འབྱུང་སྟེ། ཀུན་འགྲོ་ལྔ་ཡུལ་ངེས་ལྔ་གཞན་འགྱུར་བཞི་དང་བཅས་པའི་བཅུ་བཞི་འབྱུང་བའི་ཕྱིར། དེའི་འཁོར་དུ། དགེ་བ་བཅུ་གཅིག་དང་། རྩ་ཉོན་དྲུག ཉེ་ཉོན་ཉི་ཤུ་དང་བཅས་པའི་སོ་བདུན་མི་འབྱུང་སྟེ། ཁོ་མ་བསྒྲིབས་ལུང་མ་བསྟན་གང་ཞིག དགེ་བ་བཅུ་གཅིག་དགེ་བའི་ལས་ཡིན། རྩ་ཉོན་དྲུག་དང་ཉེ་ཉོན་ཉི་ཤུ་ཉོན་སྒྲིབ་ཡིན་པའི་ཕྱིར་རོ། ། འདིར་དོགས་པ་འདི་ལྟར་དཔྱད་དགོས་ཏེ།
ཁྱོད་ཀྱི་འཁོར་དུ་བྱུང་བའི་དད་སོགས་དགེ་བ་བཅུ་གཅིག ཀུན་འགྲོ་ལྔ། ཡུལ་ངེས་ལྔ། རྟོག་དཔྱོད་གཉིས་དང་བཅས་པའི་ཉེར་གསུམ་ཡོད་པར་ཐལ། ཁྱོད་དགེ་བར་གྱུར་པའི་གཙོ་སེམས་ཡིན་པའི་ཕྱིར་ཞེས་པའི་ཐལ་འགྱུར་ལ་ཁྱབ་པ་ཡོད་པར་ཐལ། དགེ་བར་གྱུར་པའི་གཙོ་སེམས་ཀྱི་འཁོར་དུ་སེམས་བྱུང་ཉེར་གསུམ་པོ་དེ་འབྱུང་བའི་ཕྱིར་ཟེར་ན་མ་ཁྱབ། འདོད་ན། བསམ་གཏན་གཉིས་པའི་སས་བསྡུས་ཀྱི་དགེ་བར་གྱུར་པའི་གཙོ་སེམས་ཆོས་ཅན། དེར་ཐལ་དེའི་ཕྱིར། རྟགས་ཁས།
འདོད་ན། དེ་ཆོས་ཅན། ཁྱོད་ཀྱི་འཁོར་དུ་བྱུང་བའི་རྟོག་དཔྱོད་གཉིས་ཡོད་པར་ཐལ། དེའི་ཕྱིར། འདོད་མི་ནུས་ཏེ། ཆོས་ཅན་ཡིན་པའི་ཕྱིར། གཞན་ཡང་ཁྱོད་ཀྱི་འཁོར་དུ་བྱུང་འབའི་དད་སོགས་དགེ་བ་བཅུ་གཅིག་མ་གཏོགས་པའི་སེམས་བྱུང་བཞི་བཅུ་ཡོད་པར་ཐལ། ཁྱོད་མི་དགེ་བར་གྱུར་པའི་དྲུག་པ་ཡིད་ཀྱི་རྣམ་ཤེས་ཡིན་པའི་ཕྱིར་ཞེས་པའི་ཐལ་འགྱུར་ལ་ཁྱབ་པ་ཡོད་པར་ཐལ། མི་དགེ་བར་གྱུར་པའི་དྲུག་པ་ཡིད་ཀྱི་རྣམ་ཤེས་ཀྱི་འཁོར་དུ་སེམས་བྱུང་བཞི་བཅུ་འབྱུང་བའི་ཕྱིར། འདོད་ན།
མི་དགེ་བར་གྱུར་པའི་འདོད་ཆགས་དང་མཚུངས་ལྡན་གྱི་དྲུག་པ་ཡིད་ཀྱི་རྣམ་པར་ཤེས་པ་ཆོས་ཅན། དེར་ཐལ་དེའི་ཕྱིར། རྟགས་ཁས། འདོད་ན། ཁྱོད་ཀྱི་འཁོར་དུ་འབྱུང་བའི་ཞེ་སྡང་ཡོད་པར་ཐལ། དེའི་ཕྱིར། འདོད་མི་ནུས་ཏེ་ཆོས་ཅན་ཡིན་པའི་ཕྱིར་དང་། དེས་ན། མི་དགེ་བར་གྱུར་པའི་དྲུག་པ་ཡིད་ཀྱི་རྣམ་པར་ཤེས་པའི་འཁོར་དུ་སེམས་བྱུང་བཞི་བཅུ་འབྱུང་ཞེས་པ་དེ། སོ་སོར་འབྱུང་སྲིད་པ་ལ་དགོངས་པ་ཡིན་གྱི།
ཐམས་ཅད་ཅིག་ཅར་དུ་འབྱུང་བ་ནི་མ་ཡིན་ཏེ། ཆགས་སྡང་གཉིས་གཙོ་སེམས་གཅིག་གི་འཁོར་དུ་ཅིག་ཅར་མི་འབྱུང་བའི་ཕྱིར་དང་། ཁྲོ་སོགས་ཉེ་ཉོན་བཅུ་ཚན་དང་པོ་ལྟ་བུ་ལའང་། གཙོ་སེམས་གཅིག་གི་འཁོར་དུ་དེ་བཅུ་གང་རུང་གཅིག་བྱུང་སར་གཞན་མི་འབྱུང་བའི་ཕྱིར་རོ། ། འོན་ཀྱང་། དགེ་བར་གྱུར་པའི་གཙོ་སེམས་ཡིན་ན། ཁྱོད་ཀྱི་འཁོར་དུ་བྱུང་བའི་དད་སོགས་དགེ་བ་བཅུ་གཅིག་ཡོད་པས་ཁྱབ་པ་དང་། མི་དགེ་བར་གྱུར་པའི་གཙོ་སེམས་ཡིན་ན་ཁྱོད་ཀྱི་འཁོར་དུ། ངོ་ཚ་མེད་པ་དང་། ཁྲེལ་མེད་ཀྱི་སེམས་བྱུང་གཉིས་ཡོད་པས་ཁྱབ།
ཉོན་མོངས་ཅན་གྱི་གཙོ་སེམས་ཡིན་ན། ཁྱོད་ཀྱི་འཁོར་དུ་བྱུང་བའི་མ་རིག་པ་ཡོད་པས་ཁྱབ་བོ། ། གནད་དེས་ན། དགེ་བའི་རྣམ་པར་ཤེས་པ་དང་། མི་དགེ་བའི་རྣམ་པར་ཤེས་པ་དང་། བསྒྲིབས་ལུང་མ་བསྟན་གྱི་རྣམ་པར་ཤེས་པ་གསུམ་པོ་གང་རུང་ཡིན་ན། ཡིད་གཏད་པའམ་ཡིད་སྔོན་སོང་གི་རྣམ་པར་ཤེས་པ་ཡིན་པས་ཁྱབ། མ་བསྒྲིབས་ལུང་མ་བསྟན་གྱི་རྣམ་ཤེས་ལ། རྐྱེན་ཉེར་གནས་སམ་ཡིད་མ་གཏད་པའི་རྣམ་ཤེས་དང་། ཡིད་གཏད་པའམ་ཡིད་སྔོན་སོང་གི་རྣམ་ཤེས་གཉིས་ཆར་ཡོད་པ་ནི་གནད་ཀྱི་དོན་དུ་ཤེས་དགོས་སོ། །
གཉིས་པ་མཚུངས་ལྡན་རྣམ་པ་ལྔ་མཚུངས་ལ་དཔྱད་པ་ནི། སྔོན་འཛིན་མིག་གི་རྣམ་ཤེས་དང་། དེའི་འཁོར་དུ་བྱུང་བའི་སེམས་བྱུང་ཚོར་བ་གཉིས་མཚུངས་ལྡན་རྣམ་པ་ལྔ་མཚུངས་ཡིན་ཏེ། དེ་གཉིས་དམིགས་པ་སྔོན་པོ་ལ་དམིགས་པར་མཚུངས། རྣམ་པ་སྔོན་པོའི་རྣམ་ལྡན་དུ་མཚུངས། རྟེན་བདག་རྐྱེན་མིག་དབང་ལ་བརྟེན་པར་མཚུངས། དུས་སྐྱེ་འགག་གནས་གསུམ་ཅིག་ཆར་དུ་བྱེད་པར་མཚུངས། རྫས་གཅིག་ཏུ་མཚུངས་པའི་ཕྱིར། དེས་ན་ཁྱོད་རྣམ་ཤེས་སམ་གཙོ་སེམས་ཡིན་ན། ཁྱོད་དང་ཁྱོད་ཀྱི་འཁོར་དུ་བྱུང་བའི་སེམས་བྱུང་གཉིས།
དམིགས་པ། རྣམ་པ། རྟེན། དུས་རྫས་མཚུངས་པ་སྟེ་མཚུངས་ལྡན་རྣམ་པ་ལྔ་མཚུངས་ཡིན་པས་ཁྱབ་བོ། ། གསུམ་པ་ཁམས་དང་ས་གང་ན་སེམས་དང་སེམས་བྱུང་དུ་ཡོད་ལ་དཔྱད་པ་ནི། འདོད་པའི་སས་བསྡུས་ཀྱི་སེམས་རྣམ་ཤེས་ཚོགས་བརྒྱད། སེམས་བྱུང་ལྔ་བཅུ་རྩ་གཅིག་དང་ཐམས་ཅད་ཡོད། བསམ་གཏན་དང་པོའི་སས་བསྡུས་ཀྱི་སེམས་རྣམ་ཤེས་ཚོགས་བརྒྱད་ཆར་ཡོད་ཅིང་། རྩ་ཉོན་དྲུག་ལས་ཞེ་སྡང་། ཉེ་ཉོན་བཅུ་ཚན་དང་པོའི་བདུན།
བཅུ་ཚན་གཉིས་པའི་དང་པོ་ལྔ་རྣམས་བསམ་གཏན་དང་པོའི་སས་བསྡུས་པ་ན་མེད་དེ། བསམ་གཏན་དང་པོའི་སས་བསྡུས་ཀྱི་མི་དགེ་བ་མེད་པ་གང་ཞིག སེམས་བྱུང་བཅུ་གསུམ་པོ་དེ་ལ་མི་དགེ་བ་ཡིན་པས་ཁྱབ་པའི་ཕྱིར། གཞན་འགྱུར་བཞིའི་ཟླས་ཕྱེ་བའི་གཉིད་འགྱོད་གཉིས་བསམ་གཏན་དང་པོ་ན་མེད་ཅིང་། བསམ་གཏན་དང་པོའི་དངོས་ཀྱི་ཁྱད་པར་ཅན་ན། གཞན་འགྱུར་བཞིའི་ཟླས་ཕྱེ་བའི་རྟོག་པ་མེད་ལ། བསམ་གཏན་གཉིས་པ་ཡན་ཆད་ན་སྔར་བཤད་པའི་སེམས་བྱུང་མི་དགེ་བ་བཅུ་གསུམ། གཞན་འགྱུར་བཞི་དང་བཅས་པའི་བཅུ་བདུན་མེད་ཅིང་། ལྷག་མ་རྣམས་ནི་ཅི་རིགས་པར་ཡོད་དེ། མཛོད་ལས།
དེ་ལ་འགྱོད་གཉིད་མི་དགེ་རྣམས། ། བསམ་གཏན་དང་པོ་དག་ན་མེད། ། རྟོག་མེད་བསམ་གཏན་ཁྱད་པར་ཅན། ། དེ་ཡི་གོང་ན་དཔྱོད་པ་ཡང་། ། ཞེས་བཤད་པའི་ཕྱིར་རོ། ། སེམས་བྱུང་དེ་དག་ལས། ལྟ་བ་ཕྱི་མ་གསུམ་ལ་མཐོང་སྤང་གིས་ཁྱབ་པ་དང་། ཉེ་ཉོན་བཅུ་ཚན་དང་པོ་ལ་མཐོང་སྤང་དང་སྒོམ་སྤང་གཉིས་ཆར་ཡོད་པ་དང་། སེམས་བྱུང་ལྔ་བཅུ་རྩ་གཅིག་ལས་མི་དགེ་བར་མཐའ་གཅིག་ཏུ་ངེས་པའི་སེམས་བྱུང་བཅུ་གསུམ་ཡོད་པ་རྣམས་ནི། རེ་ཞིག
དཔལ་འབུམ་ཕྲག་གསུམ་པའི་སེམས་སེམས་བྱུང་གི་ཟུར་བཀོལ་ལྟར་བྲིས་པ་ཡིན་ལ། ཇི་ལྟར་ངེས་ཀྱི་དཔྱད་པ་ནི་གཞན་དུ་འཆད་པར་བྱེད་དོ། ། གསུམ་པ་བློས་ཡུལ་རྟོགས་ཚུལ་འཆད་པ་ལ་བཞི། སྤྱི་དང་བྱེ་བྲག་གི་རྟོགས་ཚུལ། སྣང་བ་དང་སེལ་བའི་རྟོགས་ཚུལ། བརྗོད་བྱ་དང་རྗོད་བྱེད་ཀྱི་རྟོགས་ཚུལ། འགལ་བ་དང་འབྲེལ་བའི་རྟོགས་ཚུལ་ལོ། ། དང་པོ་ལ་གཉིས། སྤྱི་བཤད་པ་དང་། བྱེ་བྲག་བཤད་པའོ། །
དེ་ལ་མཚན་ཉིད་དང་དབྱེ་བ་གཉིས། དང་པོ་ནི། བུམ་པ་དེ་དངོས་མེད་ལས་ཀྱང་ལོག དངོས་པོའི་ནང་ཚན་ཀ་བ་ལས་ཀྱང་ལོག་པའི་ལྡོག་པ་གཉིས་ཚོགས་ཡིན་པ་དེ། བུམ་པ་དངོས་པོའི་བྱེ་བྲག་ཡིན་པའི་མཚན་ཉིད་ཡིན་ཞིང་། དངོས་པོ་དེ་དངོས་མིན་པ་ལས་ལོག་པའི་ལྡོག་པ་ཆིག་རྐྱང་ཡིན་པ་དེ། དངོས་པོ་དེ་སྤྱི་ཡིན་པའི་མཚན་ཉིད་ཡིན། གཉིས་པ་དབྱེ་བ་འཆད་པ་ལ། སྤྱིའི་དབྱེ་བ་དང་། བྱེ་བྲག་གི་དབྱེ་བ་གཉིས།
དང་པོ་ལ་སྒྲའི་བརྗོད་རིགས་ཀྱི་སྒོ་ནས་དབྱེ་བ་དང་། བྱེ་བྲག་གི་སྒོ་ནས་དབྱེ་བ་གཉིས། དང་པོ་ལ། རིགས་སྤྱི། ཚོགས་སྤྱི། དོན་སྤྱི་དང་གསུམ། དང་པོ་དང་སྤྱི་གཉིས་དོན་གཅིག མཚན་གཞི་བུམ་པ་ལ་བྱེད། གཉིས་པ་དང་་རགས་པ་དོན་གཅིག མཚན་གཞི་གཟུགས་སྒྲ་སོགས་ལ་བྱེད།
གསུམ་པ་སྒྲ་སྤྱི། སྒྲ་དོན་གསུམ་དོན་གཅིག མཚན་ཉིད་བུམ་འཛིན་རྟོག་པ་ལ་བུམ་པར་སྣང་བ་ལྟ་བུ་ལ་བྱེད། གཉིས་པ་བྱེ་བྲག་གི་སྒོ་ནས་དབྱེ་ན། ཐད་ཀའི་སྤྱི་དང་གོང་མའི་སྤྱི་གཉིས་ཡོད། དང་པོ་ནི། དངོས་པོ་དེ་ཀ་བུམ་གཉིས་ཀྱི་སྤྱི་ཡིན་པ་ལྟ་བུ། གཉིས་པ་ནི། དངོས་པོ་དང་བུམ་པ་སྐད་ཅིག་སྔ་ཕྱི་གཉིས་ཀྱི་སྤྱི་ཡིན་པ་ལྟ་བུ་ལ་བྱེད། གཉིས་པ་བྱེ་བྲག་ལ་དབྱེ་ན།
ཐད་ཀའི་བྱེ་བྲག་དང་གོང་མའི་བྱེ་བྲག་གཉིས། དང་པོ་ནི། ཤ་པ་དང་། ཙནྡན་གཉིས་ཤིང་གི་བྱེ་བྲག་ཡིན་པ་ལྟ་བུ། གཉིས་པ་ནི། ཤ་པ་སྐད་ཅིག་སྔ་ཕྱི་གཉིས་ཤིང་གི་བྱེ་བྲག་ཡིན་པ་ལྟ་བུ་ལ་བྱེད། དེས་ན། སྤྱི་བྱེ་བྲག་གཉིས་ཀྱི་ཟླས་ཕྱེ་བའི་སྤྱི་དང་། བྱེ་བྲག་གཉིས་ལ་དངོས་པོ་དང་དངོས་མེད་གཉིས་ཆར་ཡོད་ལ། འོན་ཀྱང་སྤྱི་དང་གསལ་བ་གཉིས་ཀྱིས་ཟླས་ཕྱེ་བའི་སྤྱི་ཡིན་ན་དངོས་མེད་ཡིན་པས་ཁྱབ་པ་དང་།
དེ་གཉིས་ཀྱི་ཟླས་ཕྱེ་བའི་བསལ་བ་ཡིན་ན། རང་མཚན་ཡིན་པས་ཁྱབ། ཅེས་པ་ནི་གནད་ཀྱི་སྙིང་པོར་ཤེས་པར་བྱ་ཞིང་། དངོས་པོ་ལྟ་བུའི་བྱེ་བྲག་ཡིན་པ་ལ། ཁོ་དངོས་པོ་ཡིན་པ། དངོས་པོ་དང་བདག་གཅིག་ཏུ་འབྲེལ་བ་ཁོ་མ་ཡིན་ཞིང་དངོས་པོ་ཡིན་པ་དུ་མ་གྲུབ་པ་དགོས་ཞེས་པ་ནི། བསྡུས་པ་སྨྲ་བ་དག་གིས་རང་དགར་སྨྲས་པ་ཡིན་གྱི། སྐབས་འདིར་ཁས་བླང་བར་མི་བྱ་སྟེ། དངོས་པོ་སྐད་ཅིག་མ་གཉིས་པ་དེ། དངོས་པོ་དང་བདག་གཅིག་འབྲེལ་མིན་ཡང་དངོས་པོའི་བྱེ་བྲག་ཡིན་པའི་ཕྱིར།
དེ་སྒྲུབ་པ་ལ། དངོས་པོ་སྐད་ཅིག་མ་གཉིས་པ་ཆོས་ཅན། ཁྱོད་དངོས་པོའི་བྱེ་བྲག་ཡིན་པར་ཐལ། ཁྱོད་དངོས་པོའི་ནང་ཚན་གང་ཞིག དངོས་མེད་ལས་ཀྱང་ལོག དངོས་པོའི་སྐད་ཅིག་གསུམ་སོགས་ལས་ཀྱང་ལོག་པའི་ལྡོག་པ་གཉིས་ཚོགས་ཡིན་པའི་ཕྱིར་རོ། ། གཉིས་པ་སྣང་བ་དང་སེལ་བའི་རྟོགས་ཚུལ་འཆད་པར་བྱེད་པ་ལ། ཡུལ་ཅན་སྣང་འཇུག་དང་། སེལ་འཇུག་བཤད་པ་དང་། ཡུལ་སྣང་བ་དང་སེལ་བ་བཤད་པ་གཉིས།
དང་པོ་སྣང་འཇུག་ལ་མཚན་ཉིད་དང་དབྱེ་བ་གཉིས། དང་པོ་ནི། རང་ཡུལ་ལ་གསལ་བར་སྣང་བའི་སྒོ་ནས་འཇུག་པ་དེ། སྣང་འཇུག་གི་མཚན་ཉིད། གཉིས་པ་དབྱེ་ན་འཕགས་པའི་གང་ཟག་དང་། རྟོག་མེད་ཤེས་པ་གཉིས། གཉིས་པ་སེལ་འཇུག་ལ་མཚན་ཉིད་དང་དབྱེ་བ་གཉིས། དང་པོ་ནི། རང་ཡུལ་ལ་དམིགས་པར་སྣང་བའི་སྒོ་ནས་འཇུག་པ་དེ་སེལ་འཇུག་གི་མཚན་ཉིད། གཉིས་པ་དབྱེ་ན།
རྟོག་པ། རྗོད་བྱེད་ཀྱི་སྒྲ། སོ་སོ་སྐྱེ་བོ་དང་གསུམ། ། གཉིས་པ་ཡུལ་སྣང་སེལ་གཉིས་འཆད་པ་ལ། སྣང་བ་དང་། སེལ་བ་བཤད་པ་གཉིས། དང་པོ་ནི། རྟོག་མེད་ཤེས་པ་ལ་གསལ་བར་སྣང་བའི་སྒོ་ནས་རིག་པར་བྱ་བ་དེ། སྤྱིར་སྣང་བ་ཙམ་གྱི་མཚན་ཉིད་ཡིན་ལ། དེ་དང་ཤེས་བྱ་དོན་གཅིག
རྟོག་མེད་ཤེས་པ་ལ་ཡུལ་གསལ་བར་སྣང་བའི་འཛིན་སྟངས་དེ། སྣང་སེལ་གཉིས་ཀྱི་ཟླས་ཕྱེ་བའི་སྣང་བའི་མཚན་ཉིད་ཡིན་ཞིང་། སྣང་སེལ་གཉིས་ཀྱི་ཟླས་ཕྱེ་བའི་སྣང་བ་ལ་ཤེས་པས་ཁྱབ་པ་དང་། དེ་གཉིས་ཀྱི་ཟླས་ཕྱེ་བའི་སེལ་བ་ལ་སྤྱི་མཚན་གྱིས་ཁྱབ་སྟེ། རིགས་གཏེར་རང་འགྲེལ་ལས། སྣང་བ་རྟོག་མེད་ཤེས་པའི་འཛིན་སྟངས་ཡིན་པས་དོན་ལ་མེད་དོ་ཞེ་ན། སེལ་བའང་རྟོག་པའི་འཛིན་སྟངས་ཡིན་པས་དོན་ལ་མེད་དོ་ཞེས་བཤད་པའི་ཕྱིར་རོ། ། སྣང་སེལ་གཉིས་ཀྱི་ཟླས་ཕྱེ་བའི་སྣང་བ་ལ་དབྱེ་ན། རྟོག་མེད་མ་འཁྲུལ་ཤེས་ལ་སྣང་བའི་གསལ་སྣང་དང་། རྟོག་མེད་འཁྲུལ་ཤེས་ལ་སྣང་བའི་གསལ་སྣང་གཉིས་ཡོད།
གཉིས་པ་སེལ་བ་འཆད་པ་ལ། གཞན་སེལ་ལ་མཚན་ཉིད། རྣམ་གྲངས། དབྱེ་བ་དང་གསུམ། དང་པོ་ནི། གཞན་ལྡོག་གཞན་སེལ་གྱི་མཚན་ཉིད་ཡིན། གཉིས་པ་ནི། སྣང་སེལ་གཉིས་ཀྱི་ཟླས་ཕྱེ་བའི་སེལ་བ། གཞན་སེལ། གཞན་ཟློག་གསུམ་དོན་གཅིག
གཉིས་པ་དབྱེ་བ་ལ། སྒྲའི་བརྗོད་རིགས་ཀྱི་སྒོ་ནས་དབྱེ་བ་དང་། དགག་བྱའི་སྒོ་ནས་དབྱེ་བ་གཉིས། དང་པོ་ལ། མེད་དགག་གི་གཞན་སེལ་དང་། བློའི་གཞན་སེལ། དོན་རང་མཚན་གྱི་གཞན་སེལ་དང་གསུམ། དང་པོ་ལ། མཚན་ཉིད། རྣམ་གྲངས།
མཚན་གཞི་དང་གསུམ། དང་པོ་ནི། གཞན་སེལ་གང་ཞིག རང་གི་དགག་བྱ་བཀག་ཤུལ་དུ་ཆོས་གཞན་མི་འཕེན་པ་དེ་དེའི་མཚན་ཉིད་ཡིན། གཉིས་པ་ནི། མེད་དགག མེད་དགག་གི་གཞན་སེལ། སེལ་བའི་དགག་པ་གསུམ་དོན་གཅིག གསུམ་པ་ནི། བུམ་པ་བུམ་པ་མིན་པས་སྟོང་པ་དེ།
བུམ་པའི་མེད་དགག་གི་གཞན་སེལ་ཡིན་པ་ལྟ་བུ་སྟེ། ཁྱོད་གཞི་གྲུབ་ན་ཁྱོད་ཀྱི་མེད་དགག་གི་གཞན་སེལ་ཡོད་པས་ཁྱབ་ཅེས་བྱའོ། ། གཉིས་པ་བློའི་གཞན་སེལ་ལ་མཚན་ཉིད། རྣམ་གྲངས། དབྱེ་བ་དང་གསུམ། དང་པོ་ནི། གཞན་སེལ་དང་དོན་སྤྱིའི་གཞི་མཐུན་པར་ཚད་མས་དམིགས་པ་དེ་དེའི་མཚན་ཉིད། གཉིས་པ་ནི། བློའི་གཞན་སེལ། སྒྲའི་གཞན་སེལ།
དོན་སྤྱི། སྒྲ་སྤྱི། སྒྲ་དོན་ལྔ་དོན་གཅིག གསུམ་པ་དབྱེ་བ་ལ། དངོས་པོ་ལ་བརྟེན་པའི་བློའི་གཞན་སེལ་དང་། དངོས་མེད་ལ་བརྟེན་པའི་བློའི་གཞན་སེལ་གཉིས། དང་པོ་ལ་མཚན་ཉིད། རྣམ་གྲངས། དབྱེ་བ་དང་གསུམ། དང་པོ་ནི།
བློའི་གཞན་སེལ་གང་ཞིག རང་གཞན་སེལ་དུ་འཇོག་པའི་གཞིར་གྱུར་པའི་དངོས་པོ་ཡོད་པ་དེ་དེའི་མཚན་ཉིད། གཉིས་པ་ནི། དངོས་པོ་ལ་བརྟེན་པའི་བློའི་གཞན་སེལ། དངོས་པོ་ལ་བརྟེན་པའི་སྒྲའི་གཞན་སེལ། དངོས་པོའི་གཞན་སེལ། ཡོད་པ་གཞན་སེལ་དང་བཞི་དོན་གཅིག གསུམ་པ་དབྱེ་ན། སྣང་བ་མངོན་གྱུར་གྱི་དངོས་པོ་ལ་བརྟེན་པའི་བློའི་གཞན་སེལ་དང་། མི་སྣང་བ་ལྐོག་གྱུར་གྱི་དངོས་པོ་ལ་བརྟེན་པའི་བློའི་གཞན་སེལ་གཉིས།
དང་པོ་ལ། མཚན་ཉིད་དང་མཚན་གཞི་གཉིས། དང་པོ་ནི། གཞན་སེལ་གང་ཞིག རང་གཞན་སེལ་དུ་འཇོག་པའི་གཞིར་གྱུར་པའི་མངོན་གྱུར་གྱི་དངོས་པོ་ཡོད་པ་དེ་དེའི་མཚན་ཉིད། གཉིས་པ་མཚན་གཞི་ནི། བུམ་འཛིན་མངོན་སུམ་གྱིས་དྲངས་ནས་སྐྱེས་པའི་བུམ་པ་དྲན་པའི་དྲན་ཤེས་ལ་བུམ་པ་བུམ་པར་སྣང་བ་ལྟ་བུ་ལ་བྱེད། གཉིས་པ་མི་སྣང་བ་ལྐོག་གྱུར་གྱི་དངོས་པོ་ལ་བརྟེན་པའི་གཞན་སེལ་ལ་མཚན་ཉིད་དང་དབྱེ་བ་གཉིས། དང་པོ་ནི། གཞན་སེལ་གང་ཞིག
རང་གཞན་སེལ་དུ་འཇོག་པའི་གཞིར་གྱུར་པའི་ལྐོག་གྱུར་གྱི་དངོས་པོ་ཡོད་པ་དེ་དེའི་མཚན་ཉིད། གཉིས་པ་དབྱེ་ན། བདེན་པ་ལ་འཇུག་པ་རྗེས་དཔག་གི་ཡུལ་དུ་གྱུར་པའི་དངོས་པོའི་གཞན་སེལ། རྫུན་པ་ལ་འཇུག་པ་ལོག་ཤེས་ཀྱི་ཡུལ་དུ་གྱུར་པའི་དངོས་པོའི་གཞན་སེལ། གཉིས་ཀར་དོགས་པ་ཐེ་ཚོམ་གྱི་ཡུལ་དུ་གྱུར་པའི་དངོས་པོའི་གཞན་སེལ་དང་གསུམ། མཚན་གཞི་རིམ་བཞིན། བུམ་པ་རྟོགས་པའི་རྗེས་དཔག་ལ་བུམ་པ་བུམ་པར་སྣང་བ་ལྟ་བུ་དང་། བུམ་འཛིན་རྟོག་པ་ལོག་ཤེས་ལ་བུམ་པ་བུམ་པར་སྣང་བ་ལྟ་བུ་དང་། བུམ་འཛིན་ཐེ་ཚོམ་ལ་བུམ་པ་བུམ་པར་སྣང་བ་ལྟ་བུ་ལ་བྱེད། དེས་ན་གནད་དྲིལ་ན།
སྣང་བ་མངོན་གྱུར་གྱི་དངོས་པོ་ལ་བརྟེན་པའི་གཞན་སེལ། མི་སྣང་བ་ལྐོག་གྱུར་གྱི་དངོས་པོ་ལ་བརྟེན་པའི་གཞན་སེལ། དངོས་པོ་ལ་བརྟེན་པའི་གཞན་སེལ་གསུམ་དོན་གཅིག་སྟེ། མངོན་གྱུར་གྱི་དངོས་པོ། ལྐོག་གྱུར་གྱི་དངོས་པོ། དངོས་པོ་དང་གསུམ་དོན་གཅིག་པའི་ཕྱིར་ཏེ། མངོན་གྱུར། ལྐོག་གྱུར། ཤེས་བྱ་གསུམ་དོན་གཅིག་པའི་ཕྱིར་ཏེ། ཤེས་བྱ་ཡིན་ན།
མངོན་སུམ་ལ་མངོན་གྱུར་ཡིན་པས་ཁྱབ། རྗེས་དཔག་ལ་ལྐོག་གྱུར་ཡིན་པས་ཁྱབ་པའི་ཕྱིར་རོ། ། གཉིས་པ་དངོས་མེད་ལ་བརྟེན་པའི་གཞན་སེལ་ལ་མཚན་ཉིད། རྣམ་གྲངས། དབྱེ་བ་དང་གསུམ། དང་པོ་ནི། བློའི་གཞན་སེལ་གང་ཞིག རང་གཞན་སེལ་དུ་འཇོག་པའི་གཞི་ཡང་ཡིན། དངོས་མེད་ཀྱང་ཡིན་པའི་གཞི་མཐུན་སྲིད་པའི་རིགས་སུ་གནས་པ་དེ་དེའི་མཚན་ཉིད། གཉིས་པ་ནི།
དངོས་མེད་ལ་བརྟེན་པའི་གཞན་སེལ། དངོས་མེད་ཀྱི་གཞན་སེལ། མེད་པ་གཞན་སེལ་གསུམ་དོན་གཅིག གཉིས་པ་དབྱེ་ན། དགག་བྱ་ཤེས་བྱ་ལ་སྲིད་པའི་དངོས་མེད་ལ་བརྟེན་པའི་གཞན་སེལ་དང་། དགག་བྱ་ཤེས་བྱ་ལ་མི་སྲིད་པའི་དངོས་མེད་ལ་བརྟེན་པའི་གཞན་སེལ་གཉིས། དང་པོ་ནི། བུམ་པ་མེད་པའི་དོན་སྤྱི་ལྟ་བུ། གཉིས་པ་ནི། རི་བོང་རྭ་མེད་པའི་དོན་སྤྱི་ལྟ་བུ་ལ་བྱེད།
གསུམ་པ་དོན་རང་མཚན་གྱི་གཞན་སེལ་ལ་མཚན་ཉིད། རྣམ་གྲངས། མཚན་གཞི་གསུམ། དང་པོ་ནི། རྟོག་པས་དངོས་འགལ་བཅད་ནས་འཇུག་པའི་གཞི་ཡང་ཡིན། དོན་ལ་གྲུབ་པ་ཡང་ཡིན་པའི་གཞི་མཐུན་པར་ཚད་མས་དམིགས་པ་དེ་དེའི་མཚན་ཉིད། གཉིས་པ་ནི། དེ་དང་དངོས་པོ་གཉིས་དོན་གཅིག མཚན་གཞི་ནི་བུམ་པ་ལྟ་བུ་ལ་བྱེད། དེས་ན།
དོན་རང་མཚན་གྱི་གཞན་སེལ་ཡིན་ན། གཞན་སེལ་མ་ཡིན་པས་ཁྱབ་སྟེ། དོན་རང་མཚན་གྱི་གཞན་སེལ་ཡིན་ན། རང་མཚན་ཡིན་པས་ཁྱབ། གཞན་སེལ་ཡིན་ན་སྤྱི་མཚན་ཡིན་པས་ཁྱབ་པའི་ཕྱིར་རོ། ། དེས་ན་གཞན་སེལ་ལ། བློའི་གཞན་སེལ་དང་། མེད་དགག་གི་གཞན་སེལ། མ་ཡིན་དགག་གི་གཞན་སེལ་གསུམ་པོ་གང་རུང་ཡིན་པས་ཁྱབ་སྟེ། དོན་རང་མཚན་གྱི་གཞན་སེལ་ཡིན་ན།
གཞན་སེལ་མིན་དགོས་པའི་ཕྱིར་རོ། ། གཉིས་པ་དགག་བྱའི་སྒོ་ནས་དབྱེ་ན། མེད་དགག་གི་གཞན་སེལ་དང་། མ་ཡིན་དགག་གི་གཞན་སེལ་གཉིས། དང་པོ་བཤད་ཟིན། གཉིས་པ་ལ་མཚན་ཉིད་དང་མཚན་གཞི་གཉིས། དང་པོ་ནི། གཞན་སེལ་གང་ཞིག རང་གི་དགག་བྱ་བཀག་ཤུལ་དུ་ཆོས་གཞན་འཕེན་པ་དེ་དེའི་མཚན་ཉིད་ཡིན། མཚན་གཞི་ནི།
བུམ་འཛིན་རྟོག་པ་ལ་བུམ་མིན་བཅད་ནས་བུམ་པ་བུམ་པར་སྣང་བ་ལྟ་བུ་ལ་བྱེད། དེས་ན་གནད་ཀྱི་སྙིང་པོ་བསྡུས་ན། སྣང་བའི་སྒྲུབ་པ་དང་། སེལ་བའི་སྒྲུབ་པ་གཉིས་ཀྱི་ཟླས་ཕྱེ་བའི་སེལ་བའི་སྒྲུབ་པ་དང་། མེད་དགག་དང་། མ་ཡིན་དགག་གཉིས་ཀྱི་ཟླས་ཕྱེ་བའི་མ་ཡིན་དགག་དང་། མ་ཡིན་དགག་གི་གཞན་སེལ་དང་དགག་སྒྲུབ་ཉིས་ཚོགས་དང་། དགག་པ་རྐྱང་པ་གཉིས་ཀྱི་ཟླས་ཕྱེ་བའི་དགག་སྒྲུབ་ཉིས་ཚོགས་དང་བཞི་དོན་གཅིག་ཏུ་ཁས་བླངས་ནས། སྤྱི་མཚན་དང་གཞན་སེལ་དོན་གཅིག་ཏུ་ཁས་བླངས་པས་ཆོག་ལ་དེ་ལྟར་ན། སྤྱི་མཚན་ནམ་གཞན་སེལ་ཡིན་ན།
མ་ཡིན་དགག་གི་གཞན་སེལ་དང་། མེད་དགག་གི་གཞན་སེལ་གཉིས་པོ་གང་རུང་ཡིན་པས་ཁྱབ་ཅིང་། བློའི་གཞན་སེལ་ཡིན་ན། མ་ཡིན་དགག་གི་གཞན་སེལ་ཡིན་པས་ཁྱབ། མ་ཡིན་དགག་གི་གཞན་སེལ་ལ། བློའི་གཞན་སེལ་གྱིས་མ་ཁྱབ་སྟེ། ཤེས་བྱ་དང་། གཞལ་བྱ་སོགས་མ་ཡིན་དགག་གི་གཞན་སེལ་ཡིན་ཡང་། བློའི་གཞན་སེལ་མིན་པའི་ཕྱིར། གནད་དེས་ན།
སྣང་བའི་སྒྲུབ་པ་དང་། སེལ་བའི་སྒྲུབ་པ་གཉིས་ཀྱི་ཟླས་ཕྱེ་བའི་སྣང་བའི་སྒྲུབ་པ་དང་དངོས་པོ་དོན་གཅིག དགག་སྒྲུབ་ཉིས་ཚོགས་དང་། དགག་རྐྱང་གཉིས་ཀྱི་ཟླས་ཕྱེ་བའི་དགག་རྐྱང་དང་། མེད་དགག་དོན་གཅིག་ཅེས་པ་ནི། དཔལ་འབུམ་ཕྲག་གསུམ་པའི་དགོངས་པ་དང་སྦྱར་བའི་ཚད་མ་རིགས་པའི་གཏེར་གྱི་གཞུང་དོན་བླ་ན་མེད་པ་ཡིན་ཏེ། རིགས་གཏེར་རྩ་བར། སྣང་བ་དངོས་པོའི་ཡུལ་ཅན་ཡིན། ། སེལ་བ་ལ་ནི་དགག་སྒྲུབ་གཉིས། ། ཞེས་དང་།

རང་འགྲེལ་ལས། དེས་ན་སེལ་བའི་དགག་སྒྲུབ་གཉིས་དང་། མེད་དགག་མ་ཡིན་དགག་གཉིས་དོན་གཅིག ཅེས་གསལ་བར་བཤད་པའི་ཕྱིར་རོ། ། དེས་ན་དེང་སང་། མ་ཡིན་དགག་དང་། སྒྲུབ་པ་དོན་གཅིག་ཏུ་སྨྲས་པ་ཡང་སྙིང་པོ་མེད་དེ། སྣང་བའི་སྒྲུབ་པ་རྣམས་གྲུབ་པ་ཡིན་ཡང་། མ་ཡིན་དགག་མ་ཡིན་པའི་ཕྱིར་རོ། ། དོན་འདི་དག་ལ་དོགས་པ་འདི་ལྟར་དཔྱད་དགོས་ཏེ། བུམ་པ་ཆོས་ཅན།
དངོས་པོ་ལ་བརྟེན་པའི་བློའི་གཞན་སེལ་ཡིན་པར་ཐལ། དངོས་པོའི་གཞན་སེལ་ཡིན་པའི་ཕྱིར། དེར་ཐལ། དོན་རང་མཚན་གྱི་གཞན་སེལ་གང་ཞིག དོན་རང་མཚན་དང་དངོས་པོ་གཉིས་དོན་གཅིག་པའི་ཕྱིར་ཟེར་ན། བུམ་པ་ཆོས་ཅན། ཁྱོད་མི་རྟག་པའི་གཞན་སེལ་ཡིན་པར་ཐལ། ཁྱོད་དོན་རང་མཚན་གྱི་གཞན་སེལ་གང་ཞིག མི་རྟག་པ་དང་། དོན་རང་མཚན་གཉིས་དོན་གཅིག་པའི་ཕྱིར།
ཁྱབ་པ་ཁས། འདོད་ན་གཞན་སེལ་ཡིན་པར་ཐལ་ལོ། ། ཡང་དངོས་པོའི་དོན་སྤྱི་ཆོས་ཅན། དོན་རང་མཚན་གྱི་གཞན་སེལ་ཡིན་པར་ཐལ། དངོས་པོའི་གཞན་སེལ་གང་ཞིག དངོས་པོ་དང་། དོན་རང་མཚན་དོན་གཅིག་པའི་ཕྱིར། ཁྱབ་པ་དངོས། འདོད་ན། རང་མཚན་དུ་ཐལ་ལོ། །
རྟགས་དང་པོ་མ་གྲུབ་ན། དངོས་པོ་ཆོས་ཅན། ཁྱོད་ཀྱི་དོན་སྤྱི་དངོས་པོའི་གཞན་སེལ་དང་། ཡོད་པ་གཞན་སེལ་དང་། དངོས་པོ་ལ་བརྟེན་པའི་གཞན་སེལ་གཉིས་ཆར་ཡིན་པར་ཐལ། ཁྱོད་དངོས་པོ་ཡིན་པའི་ཕྱིར། ཁྱབ་པ་རིགས་གཏེར་ལས། དངོས་པོའི་གཞན་སེལ་དངོས་མེད་ཡོད། ། ཅེས་པ་དང་། རྣམ་འགྲེལ་ལས།
དངོས་དང་དངོས་མེད་གཉིས་ཀ་ལའང་། ། རྟེན་གྱི་སྤྱི་དེའང་རྣམ་པ་གསུམ། ། ཞེས་བཤད་པས་གྲུབ་བོ། ། ཡང་། དངོས་པོ་དངོས་པོ་མིན་པས་སྟོང་པ་ཆོས་ཅན། ཁྱོད་དངོས་པོ་ལ་བརྟེན་པའི་བློའི་གཞན་སེལ་ཡིན་པར་ཐལ། ཁྱོད་དངོས་པོའི་གཞན་སེལ་ཡིན་པའི་ཕྱིར་ཏེ། ཁྱོད་དངོས་པོའི་མེད་དགག་གི་གཞན་སེལ་ཡིན་པའི་ཕྱིར་ཟེར་ན། དོན་རང་མཚན་དོན་རང་མཚན་མ་ཡིན་པས་སྟོང་པ་ཆོས་ཅན། ཁྱོད་དོན་རང་མཚན་གྱི་གཞན་སེལ་ཡིན་པར་ཐལ།
ཁྱོད་དོན་རང་མཚན་གྱི་མེད་དགག་གི་གཞན་སེལ་ཡིན་པའི་ཕྱིར། ཁྱབ་པ་དངོས། ཡང་བློ་བློ་མིན་པས་སྟོང་པ་ཆོས་ཅན། ཁྱོད་བློའི་གཞན་སེལ་ཡིན་པར་ཐལ། ཁྱོད་བློའི་མེད་དགག་གི་གཞན་སེལ་ཡིན་པའི་ཕྱིར། ཁྱབ་པ་དངོས། རྟགས་ཁས། འདོད་མི་ནུས་ཏེ་ཁྱོད་མེད་དགག་གི་གཞན་སེལ་ཡིན་པའི་ཕྱིར་རོ། ། ཡང་དངོས་མེད་དངོས་མེད་མ་ཡིན་པས་སྟོང་པ་ཆོས་ཅན། ཁྱོད་དངོས་མེད་ལ་བརྟེན་པའི་བློའི་གཞན་སེལ་ཡིན་པར་ཐལ།
ཁྱོད་དངོས་མེད་ཀྱི་གཞན་སེལ་ཡིན་པའི་ཕྱིར་ཏེ། ཁྱོད་དངོས་མེད་ཀྱི་མེད་དགག་གི་གཞན་སེལ་ཡིན་པའི་ཕྱིར་ཟེར་ན་མཚུངས་པ་སྔ་མ་བཞིན་གཏོང་བས་སླའོ། ། ཡང་བློའི་གཞན་སེལ་ཡིན་ན། དངོས་པོ་ལ་བརྟེན་པའི་བློའི་གཞན་སེལ་དང་། དངོས་མེད་ལ་བརྟེན་པའི་བློའི་གཞན་སེལ་གང་རུང་ཡིན་དགོས་པར་ཐལ། བློ་སེལ་ལ་དེ་གཉིས་སུ་གྲངས་ངེས་པའི་ཕྱིར། འདོད་ན་ཤེས་བྱའི་དོན་སྤྱི་ཆོས་ཅན། དེར་ཐལ། དེའི་ཕྱིར། འདོད་ན།
དེ་ཆོས་ཅན། ཁྱོད་དེ་གཉིས་གང་རུང་མིན་པར་ཐལ། ཁྱོད་དངོས་པོ་དང་དངོས་མེད་གཉིས་ཀ་ལ་བརྟེན་པའི་བློའི་གཞན་སེལ་ཡིན་པའི་ཕྱིར་ཟེར་ན། མ་ཁྱབ་སྟེ། རྣམ་འགྲེལ་ལས། རྟེན་ཆོས་ཅན་དེ་ལ། མཐའ་གཅིག་ཏུ་དངོས་པོར་ངེས་པ། དངོས་མེད་དུ་ངེས་པ། དེ་གཉིས་ཀའི་ཆ་ཡོད་པ་གསུམ་ཡོད་པའི་ཆ་ནས། དངོས་དང་དངོས་མེད་གཉིས་ཀ་ལ། །
བརྟེན་ཕྱིར་སྤྱི་དེའང་རྣམ་པ་གསུམ། ། ཞེས་གསུམ་དུ་བཤད་པ་ཙམ་ཡིན་གྱི། རྟེན་ཆོས་ཅན་ཐམས་ཅད། དངོས་པོ་དང་། དངོས་མེད་གཉིས་སུ་བསྡུས་པའི་ཆ་ནས། དངོས་པོའི་གཞན་སེལ་དང་། དངོས་མེད་ཀྱི་གཞན་སེལ་གཉིས་སུ་རིགས་གཏེར་ལས་བཤད་པའི་ཕྱིར་རོ། ། ཡང་རི་བོང་རྭའི་དོན་སྤྱི་ཆོས་ཅན། ཁྱོད་དངོས་པོ་ལ་བརྟེན་པའི་བློའི་གཞན་སེལ་ཡིན་པར་ཐལ། ཁྱོད་བློའི་གཞན་སེལ་གང་ཞིག
ཁྱོད་དངོས་མེད་ལ་བརྟེན་པའི་བློའི་གཞན་སེལ་མ་ཡིན་པའི་ཕྱིར། འདོད་ན། ཁྱོད་གཞན་སེལ་དུ་འཇོག་པའི་གཞིར་གྱུར་པའི་དངོས་པོ་ཡོད་པར་ཐལ། འདོད་པའི་ཕྱིར། རྟགས་ཕྱི་མ་མ་གྲུབ་ན། རི་བོང་རྭ་ཆོས་ཅན། ཁྱོད་འཛིན་རྟོག་པ་ལ་ཁྱོད་དངོས་མེད་དུ་སྣང་བར་ཐལ། ཁྱོད་ཀྱི་དོན་སྤྱི་དེ། དངོས་མེད་ལ་བརྟེན་པའི་བློ་སེལ་ཡིན་པའི་ཕྱིར། འདོད་ན།
མི་སྣང་བར་ཐལ། ཁྱོད་འཛིན་རྟོག་པ་ལ་ཁྱོད་དངོས་པོར་སྣང་བའི་ཕྱིར་ཏེ། ཁྱོད་འཛིན་རྟོག་པ་ལ་ཁྱོད་རི་བོང་རྭར་སྣང་བའི་ཕྱིར་ཟེར་ན། འདི་ལྟར་སེམས་ཏེ། ཁྱོད་དངོས་པོ་ཡིན་ན། ཁྱོད་ཀྱི་དོན་སྤྱི་དེ་དངོས་པོ་ལ་བརྟེན་པའི་བློ་སེལ་ཡིན་པས་ཁྱབ། ཁྱོད་དངོས་མེད་ཡིན་ན། ཁྱོད་ཀྱི་དོན་སྤྱི་དངོས་མེད་ལ་བརྟེན་པའི་བློ་སེལ་ཡིན་པས་མ་ཁྱབ་སྟེ། རི་བོང་རྭ། མོ་གཤམ་བུ།
ནམ་མཁའི་པདྨ་སོགས་ཀྱི་དོན་སྤྱི་ནི། དངོས་པོ་ལ་བརྟེན་པའི་བློ་སེལ་ཡིན་པའི་ཕྱིར་ཏེ། རི་བོང་རྭ་སོགས་འཛིན་པའི་རྟོག་པ་ལ། རི་བོང་རྭ་སོགས་དངོས་མེད་ཡིན་པ་བཅད་ནས་དངོས་པོར་སྣང་བའི་ཕྱིར། ཁྱབ་སྟེ། དངོས་པོའི་གཞན་སེལ་དངོས་མེད་གཅོད། ། ཅེས་བཤད་པའི་ཕྱིར་རོ། ། འོ་ན། རི་བོང་རྭ་སོགས་ཀྱི་དོན་སྤྱི། གཞན་སེལ་དུ་འཇོག་པའི་གཞིར་གྱུར་པའི་དངོས་པོ་གང་ཡིན་སྙམ་ན།
སྤྱིར་རྭ་ཙམ་དང་། བུམ་ཙམ་དང་། པདྨ་ཙམ་ཞིག་ཡིན་ཞེས་སྨྲ་བར་རིགས་ཏེ། རི་བོང་རྭ་རྭ་མིན་པ་བཅད་ནས་རྭར་སྣང་བའི་ཕྱིར་དང་། ནམ་མཁའི་པདྨ་འཛིན་པའི་རྟོག་པ་ལ། དེ་པདྨ་མིན་པ་བཅད་ནས་པདྨར་སྣང་བའི་ཕྱིར་རོ། ། ཡང་ན། རི་བོང་རྭ་འཛིན་རྟོག་ངོར་རི་བོང་རྭ་དེ་ཉིད། རི་བོང་རྭའི་དོན་སྤྱི་གཞན་སེལ་དུ་འཇོག་པའི་གཞིར་གྱུར་པའི་དངོས་པོ་ཡིན་ཏེ། དེའི་ངོར་དེ་དངོས་པོ་ཡིན་པའི་ཕྱིར་རོ། །
ཡང་གཞན་སེལ་ཡིན་ན། བློའི་གཞན་སེལ་དང་། མེད་དགག་གི་གཞན་སེལ་གང་རུང་ཡིན་པས་ཁྱབ་པར་ཐལ། གཞན་སེལ་ལ་དེ་གཉིས་སུ་གྲངས་ངེས་པའི་ཕྱིར་ན་མ་གྲུབ། འདོད་ན། ཤེས་བྱ་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། མ་ཡིན་དགག་གི་གཞན་སེལ་ཡིན་པའི་ཕྱིར་ཏེ།
མ་ཡིན་དགག་ཡིན་པའི་ཕྱིར། ཁྱབ་སྟེ། དེས་ན་སེལ་བའི་དགག་སྒྲུབ་གཉིས་དང་མེད་དགག་མ་ཡིན་དགག་གཉིས་དོན་གཅིག་ཅེས་བཤད་པའི་ཕྱིར། རྩ་རྟགས་དེར་ཐལ། སྒྲུབ་པར་གྱུར་པའི་སྤྱི་མཚན་ཡིན་པའི་ཕྱིར་རོ། ། ཡང་ཤེས་བྱ་ཆོས་ཅན། ཁྱོད་གཞན་སེལ་ཡིན་པར་ཐལ། ཁྱོད་སེལ་བའི་སྒྲུབ་པ་ཡིན་པའི་ཕྱིར། ཁྱབ་སྟེ་སེལ་བའི་དགག་པ་ཡིན་ན། གཞན་སེལ་ཡིན་དགོས་པའི་ཕྱིར།
གོང་གི་རྟགས་དེར་ཐལ། སྒྲུབ་པ་གང་ཞིག སྣང་བའི་སྒྲུབ་པ་མ་ཡིན་པའི་ཕྱིར། ཕྱི་མ་མ་གྲུབ་ན་རང་མཚན་དུ་ཐལ་ལོ། ། ཡང་ཁྱོད་འཛིན་རྟོག་པ་ལ་ཁྱོད་དུ་སྣང་བ་དེ་ཁྱོད་ཀྱི་བློའི་གཞན་སེལ་ཡིན་པར་ཐལ། ཁྱོད་ཀྱི་བློའི་གཞན་སེལ་ཡོད་པའི་ཕྱིར། ཞེས་པའི་ཐལ་འགྱུར་ལ་ཁྱབ་པ་ཡོད་པར་ཐལ། ཁྱོད་ཁྱོད་མིན་པས་སྟོང་པ་དེ་ཁྱོད་ཀྱི་མེད་དགག་གི་གཞན་སེལ་ཡིན་པར་ཐལ། ཁྱོད་ཀྱི་མེད་དགག་གི་གཞན་སེལ་ཡོད་པའི་ཕྱིར། ཞེས་པའི་ཐལ་འགྱུར་ལ་ཁྱབ་པ་ཡོད་པའི་ཕྱིར་ན་མ་གྲུབ།
འདོད་ན། མངོན་གྱུར། གསལ་བ། མངོན་སུམ་གསུམ་ཆོས་ཅན་དུ་བཟུང་ནས་གཤོགས། རྟགས་སླ། འདོད་ན། དེ་གསུམ་འཛིན་པའི་རྟོག་པ་ལ་དེ་གསུམ་དུ་སྣང་བ་ཡོད་པར་ཐལ་ལོ། ། འདོད་ན། མངོན་གྱུར་འཛིན་པའི་རྟོག་པ་ཆོས་ཅན། ཁྱོད་ལ་མངོན་གྱུར་དུ་སྣང་བ་མེད་པར་ཐལ།
ཁྱོད་རྟོག་པ་ཡིན་པའི་ཕྱིར། དེས་གཞན་གཉིས་ལའང་འགྲེ། རྩ་བར་མ་ཁྱབ་ན། ཀ་བུམ་གཉིས་ཀ་ཆོས་ཅན་གྱིས་གཤོགས། རྟགས་ཁས་བླངས། འདོད་ན། ཀ་བུམ་གཉིས་ཀ་ཀ་བུམ་གཉིས་ཀ་མིན་པས་སྟོང་པ་ཡོད་པར་ཐལ། འདོད་ན། དེ་ཡིན་པ་ཡོད་པར་ཐལ་ལོ། ། འདིར་མཁས་པ་གོ་བོ་རབ་འབྱམས་པས།
དངོས་མེད་ཀྱི་གཞན་སེལ་དང་། མེད་དགག་གི་གཞན་སེལ་དོན་གཅིག་ཏུ་མཛད་པ་ནི། མཁས་པས་དཔྱད་དགོས་ཏེ། འོ་ན་དངོས་པོའི་གཞན་སེལ་དང་། མ་ཡིན་དགག་གི་གཞན་སེལ་དོན་གཅིག་པར་ཐལ། འདོད་པའི་ཕྱིར། འདོད་ན། ཤེས་བྱའི་དོན་སྤྱི་ཆོས་ཅན། དེར་ཐལ། དེའི་ཕྱིར།
འདོད་ན། ཤེས་བྱ་ཆོས་ཅན། ཁྱོད་འཛིན་རྟོག་པ་ལ་ཁྱོད་དངོས་པོར་སྣང་བར་ཐལ། ཁྱོད་ཀྱི་དོན་སྤྱི་དེ་དངོས་པོའི་གཞན་སེལ་ཡིན་པའི་ཕྱིར། གནད་འདི་དྲན་དགོས་སོ། ། གཉིས་པ་བརྗོད་བྱ་དང་རྗོད་བྱེད་ཀྱི་རྟོགས་ཚུལ་འཆད་པར་བྱེད་པ་ལ། དེ་གཉིས་ལ་མཚན་ཉིད་དང་དབྱེ་བ་གཉིས། དང་པོ་ནི། བརྡ་ལས་གོ་བར་བྱ་བ། བརྗོད་བྱའི་མཚན་ཉིད།
གོ་བར་བྱེད་པའི་བརྡ་དེ་རྗོད་བྱེད་ཀྱི་མཚན་ཉིད་ཡིན། གཉིས་པ་དབྱེ་བ་ལ། ཐུན་མོང་གི་དབྱེ་བ་དང་། རྗོད་བྱེད་ཀྱི་དབྱེ་བ་བྱེ་བྲག་ཏུ་བཤད་པ་གཉིས། དང་པོ་ལ། འཆད་དུས་ཀྱི་བརྗོད་བྱ་རྗོད་བྱེད་དང་འཇུག་དུས་ཀྱི་བརྗོད་བྱ་རྗོད་བྱེད་གཉིས། དང་པོ་ལ། དངོས་ཀྱི་བརྗོད་བྱ་རྗོད་བྱེད་དང་ཞེན་པའི་བརྗོད་བྱ་རྗོད་བྱེད་གཉིས། དེ་ཡང་དཔེར་མཚོན་ན། བུམ་པའི་དོན་སྤྱི་དེ།
བུམ་པ་ཞེས་བརྗོད་པའི་སྒྲའི་དངོས་ཀྱི་བརྗོད་བྱ་ཡིན་ཏེ། དེ་དེའི་སོང་ཚོད་ཀྱི་བརྗོད་བྱ་ཡིན་པའི་ཕྱིར། བུམ་པ་དེ་དེའི་ཞེན་པའི་བརྗོད་བྱ་ཡིན་ཏེ། དེ་དེའི་རློམ་ཚོད་ཀྱི་བརྗོད་བྱ་ཡིན་པའི་ཕྱིར། བུམ་པ་ཞེས་བརྗོད་པའི་སྒྲ་དེ། དངོས་ཀྱི་རྗོད་བྱེད་ཡིན་ཏེ། དེས་བུམ་པ་དང་། བུམ་པའི་དོན་སྤྱི་གཉིས་ཆར་དངོས་སུ་བརྗོད་པའི་ཕྱིར། བུམ་འཛིན་རྟོག་པ་ལ་སྣང་བའི་སྒྲ་སྤྱི་དེ། ཞེན་པའི་རྗོད་བྱེད་ཡིན་ཏེ།
དེས་དེ་བརྗོད་བྱར་རློམ་པའི་ཕྱིར། འོ་ན་རིགས་གཏེར་ལས། རང་མཚན་རྗོད་བྱེད་སྒྲའི་དངོས་ཀྱི་བརྗོད་བྱ་མིན་པར་བཤད་པ་ཡིན་ནམ་སྙམ་ན། མ་ཡིན་ཏེ། སྒྲ་དོན་དང་རང་མཚན་གཉིས་ཀྱི་ནང་ནས་རང་མཚན་རྐྱང་པ་རྗོད་བྱེད་སྒྲའི་དངོས་ཀྱི་བརྗོད་བྱ་མིན་པ་ཙམ་ལ་དགོངས་ནས། སྒྲ་ཡི་རང་མཚན་ཉིད་བརྗོད་ན། ། མིག་དབང་ལ་སོགས་དགོས་མེད་འགྱུར། ། ཞེས་སོགས་བཤད་པའི་ཕྱིར་རོ། ། གཉིས་པ་འཇུག་པའི་ཚེ་ན། བུམ་པ་ཞེས་བརྗོད་པའི་སྒྲ་དེ།
བུམ་པའི་རྗོད་བྱེད་དང་། བུམ་པ་དེ་དེའི་བརྗོད་བྱ་ཡིན་ཞེས་པ་ཙམ་ཞིག་ཁས་བླང་གི དངོས་ཞེན་སོ་སོར་མི་འཆད་དེ་རིགས་གཏེར་ལས། འཆད་ན་གཉིས་སུ་ཡོད་མོད་ཀྱི། ། འཇུག་པའི་ཚེ་ན་རྣམ་དབྱེ་མེད། ། ཅེས་བཤད་པའི་ཕྱིར་རོ། ། གཉིས་པ་རྗོད་བྱེད་ཀྱི་དབྱེ་བ་བྱེ་བྲག་ཏུ་བཤད་པ་ལ། ངོ་བོའི་སྒོ་ནས་དབྱེ་བ། བརྗོད་བྱའི་སྒོ་ནས་དབྱེ་བ། རྗོད་ཚུལ་གྱི་སྒོ་ནས་དབྱེ་བ།
བྱེད་ལས་ཀྱི་སྒོ་ནས་དབྱེ་བ་དང་བཞི། དང་པོ་ལ། ཡི་གེ་མིང་ཚིག་གསུམ། དང་པོ་ལ་མཚན་ཉིད་དང་དབྱེ་བ་གཉིས། དང་པོ་ནི། དོན་གྱི་ངོ་བོ་དང་ཁྱད་པར་གང་ཡང་མི་སྟོན་ཞིང་། མིང་ཚིག་གཉིས་ཀྱི་གཞིར་གྱུར་པའི་སྐད་གདངས་དེ། མིང་ཚིག་ཡི་གེ་གསུམ་གྱི་ཟླས་ཕྱེ་བའི་ཡི་གེའི་མཚན་ཉིད། གཉིས་པ་དབྱེ་ན། རྒྱུད་སྡེའི་ལུགས།
སྒྲ་པའི་ལུགས། སྡེབ་སྦྱོར་པའི་ལུགས། སུམ་རྟགས་ཀྱི་ལུགས་དང་བཞི། དང་པོ་ལ། དབྱངས་ཡིག་བཅུ་དྲུག་དང་། གསལ་བྱེད་བཞི་བཅུ་ཡོད། གཉིས་པ་ལ་དབྱངས་ཡིག་བཅུ་བཞི་དང་། གསལ་བྱེད་སོ་བདུན་ཡོད། གསུམ་པ་ལ་དབྱངས་ཡིག་ཉི་ཤུ་རྩ་གཉིས་དང་། གསལ་བྱེད་སོ་བདུན་ཡོད།
བཞི་པ་བོད་ཡིག་གི་མཁན་པོ་ཐོན་མི་སཾ་བྷོ་ཊའི་སུམ་རྟགས་ལྟར་ན། དབྱངས་ཡིག་བཞི་དང་། གསལ་བྱེད་སུམ་ཅུ་ཐམ་པ་ཡོད་དོ། ། དང་པོ་ནི། ཨི་ཨོ་ཨེ་ཨུ་དང་བཞི་ལ་བྱེད། གཉིས་པ་ནི། ཀ་ནས་ཨའི་བར་སུམ་ཅུ་དེ་ལ་བྱེད་དོ། ། གཉིས་པ་མིང་ལ་མཚན་ཉིད་དང་། དབྱེ་བ་གཉིས། དང་པོ་ནི།
ཡི་གེ་དུ་མ་འདུས་པ་ལས་དོན་གྱི་ངོ་བོ་ཙམ་སྟོན་པའི་མཉན་བྱ་དེ་མིང་ཚིག་ཡི་གེ་གསུམ་གྱི་ཟླས་ཕྱེ་བའི་མིང་གི་མཚན་ཉིད། གཉིས་པ་དབྱེ་ན་དངོས་མིང་དང་། བཏགས་མིང་གཉིས། དང་པོ་ལ་མཚན་ཉིད་དང་དབྱེ་བ་གཉིས། དང་པོ་ནི། དོན་དེ་ལ་ཐོག་མར་བརྡ་སྦྱར་ཞིང་དོན་དེ་འཁྲུལ་མེད་དུ་གོ་ནུས་ཀྱི་མཉན་བྱ་དེ། དོན་དེའི་དངོས་མིང་གི་མཚན་ཉིད། གཉིས་པ་དབྱེ་ན། བཤད་པ་རྒྱུ་མཚན་ཅན་གྱི་མིང་། འཇུག་པ་རྒྱུ་མཚན་ཅན་གྱི་མིང་།
བཤད་འཇུག་མུ་བཞི་བཤད་པ་དང་གསུམ། དང་པོ་ནི། ཐམས་ཅད་མཁྱེན་པ་ཞེས་པའི་མིང་ལྟ་བུ། གཉིས་པ་ནི་ཤིང་ཞེས་པའི་མིང་ལྟ་བུའོ། ། གསུམ་པ་ནི། མཚོ་སྐྱེས་ཞེས་པའི་སྒྲ་ལྟ་བུ་ལ་མཚོན་ན། མཚོ་སྐྱེས་ཀྱི་སྒྲ་བཤད་དུ་ཡོད་ལ་འཇུག་ཏུ་མེད་པའི་མུ་དེ་འཇུག་ཏུ་ཡོད་ལ་བཤད་དུ་མེད་པའི་མུ། བཤད་འཇུག་གཉིས་ཆར་ཡོད་པའི་མུ། གཉིས་ཆར་མེད་པའི་མུ་དང་བཞི། དང་པོ་ནི།
མཚོ་ལས་སྐྱེས་པའི་སྦལ་པ་ལྟ་བུ་སྟེ། དེ་ལ་མཚོ་སྐྱེས་ཀྱི་སྒྲ་བཤད་དུ་ཡོད་དེ་མཚོ་ལས་སྐྱེས་པའི་ཕྱིར། དེ་འཇུག་ཏུ་མེད་དེ་མཚོ་སྐྱེས་དངོས་མིན་པའི་ཕྱིར། གཉིས་པ་ནི་སྐམ་ལས་སྐྱེས་པའི་པདྨ་ལྟ་བུ་སྟེ། དེ་ལ་མཚོ་སྐྱེས་ཀྱི་སྒྲ་འཇུག་ཏུ་ཡོད་དེ། དེ་མཚོ་སྐྱེས་ཡིན་པའི་ཕྱིར། བཤད་དུ་མེད་དེ། དེ་མཚོ་ལས་མ་སྐྱེས་པའི་ཕྱིར། གསུམ་པ་ནི། མཚོ་ལས་སྐྱེས་པའི་པད་མ་ལྟ་བུ་སྟེ།
དེ་ལ་མཚོ་སྐྱེས་ཀྱི་སྒྲ་བཤད་འཇུག་གཉིས་ཆར་ཡོད་དེ། མཚོ་ལས་སྐྱེས་པའི་ཕྱིར་དང་། མཚོ་སྐྱེས་སམ་པདྨ་དངོས་ཡིན་པའི་ཕྱིར། བཞི་པ་ནི་སྐམ་ལས་སྐྱེས་པའི་སྲོག་ཆགས་ལྟ་བུ་སྟེ། མཚོ་ལས་མ་སྐྱེས་པའི་ཕྱིར་དང་པདྨ་མིན་པའི་ཕྱིར་རོ། ། གཉིས་པ་བཏགས་མིང་ལ་མཚན་ཉིད་དང་དབྱེ་བ་གཉིས། དང་པོ་ནི། དོན་དེ་ལ་རྗེས་གྲུབ་ཏུ་བརྡ་སྦྱར་ཞིང་དོན་དེ་ལ་འཁྲུལ་བཅས་སུ་གོ་ནུས་ཀྱི་མཉན་བྱ་དེ་དེའི་མཚན་ཉིད། གཉིས་པ་དབྱེ་ན། ངོ་བོའི་སྒོ་ནས་དབྱེ་བ་དང་།
རྒྱུ་མཚན་གྱི་སྒོ་ནས་དབྱེ་བ་གཉིས། དང་པོ་ལ་རྗེས་གྲུབ་ཀྱི་འདོད་རྒྱལ་གྱི་མིང་དང་། རྗེས་གྲུབ་ཀྱི་དོན་ལྡན་གྱི་མིང་གཉིས། དང་པོ་ནི། ཁྱི་ལ་དུང་ཞེས་འདོད་རྒྱལ་དུ་བཏགས་པའི་མིང་ལྟ་བུ། གཉིས་པ་ནི་ཁྱི་དཀར་པོ་ལ་དུང་ཞེས་བཏགས་པའི་མིང་ལྟ་བུ་ལ་བྱེད། དེས་ན་དོན་དེའི་འདོད་རྒྱལ་བའི་མིང་ཡིན་ན་དོན་དེའི་དངོས་མིང་ཡིན་པས་ཁྱབ་སྟེ། སྨྲ་སྒོ་མཚོན་ཆ་ལས། དེ་ཡང་མིང་གི་ཐོག་མ་དང་། ། རྗེས་སུ་གྲུབ་པ་རྣམ་པ་གཉིས། །
ཐོག་མ་འདོད་རྒྱལ་མིང་ཡིན་ཏེ། ། རྗེས་གྲུབ་དག་ནི་འདོད་རྒྱལ་དང་། ། དོན་ལྡན་གཉིས་ཀར་འདོད་པ་ཡིན། ། ཞེས་ཐོག་མའི་མིང་ལ་འདོད་རྒྱལ་གྱི་མིང་ཡིན་པས་ཁྱབ་ཅིང་། རྗེས་གྲུབ་ཀྱི་མིང་ལ་འདོད་རྒྱལ་དང་། དོན་ལྡན་གཉིས་ཡོད་ཅེས་བཤད་པའི་ཕྱིར་རོ། ། གཉིས་པ་ལ་འདྲ་བ་རྒྱུ་མཚན་དུ་བྱས་པའི་མིང་དང་། འབྲེལ་བ་རྒྱུ་མཚན་དུ་བྱས་པའི་མིང་གཉིས། དང་པོ་ནི། སྨན་བྱ་རོག་རྐང་ཞེས་པའི་མིང་ལྟ་བུ།
གཉིས་པ་ལ་རྒྱུ་འབྲས་ཀྱི་འབྲེལ་བ་རྒྱུ་མཚན་དུ་བྱས་པ་དང་། ཚོགས་པའི་འབྲེལ་བ་རྒྱུ་མཚན་དུ་བྱས་པའི་མིང་གཉིས། དང་པོ་ལ། རྒྱུ་མིང་འབྲས་བུ་ལ་བཏགས་པ། ཉི་མའི་འོད་ཟེར་ལ་ཉི་མ་ཞེས་བཏགས་པའི་མིང་ལྟ་བུ་དང་། འབྲས་མིང་རྒྱུ་ལ་བཏགས་པ། ཆང་ལ་མྱོས་འགྱུར་དང་། སྒྲུབ་ངག་ཡང་དག་ལ་གཞན་དོན་རྗེས་དཔག་བཏགས་པའི་མིང་ལྟ་བུ་གཉིས་ཡོད། གཉིས་པ་ལ་ཡང་། ཚོགས་པའི་མིང་ཡ་གྱལ་ལ་བཏགས་པ།
ཤེས་འདོད་ཆོས་ཅན་དང་། སྒྲུབ་ཆོས་ལ་ཕྱོགས་ཀྱི་མིང་བཏགས་པ་ལྟ་བུ་དང་། ཡ་གྱལ་གྱི་མིང་ཚོགས་པ་ལ་བཏགས་པ། རས་ཡུག་གི་ཕྱོགས་གཅིག་ཚིག་པ་ལ་རས་ཡུག་ཚིག་ཅེས་བཏགས་པའི་མིང་ལྟ་བུ་གཉིས་ཡོད་དོ། ། གསུམ་པ་ཚིག་ལ་མཚན་ཉིད་དང་དབྱེ་བ་གཉིས། དང་པོ་ནི། མིང་དུ་མ་འདུས་པ་ལ་བརྟེན་ནས་དོན་གྱི་ཁྱད་པར་སྟོན་པའི་མཉན་བྱ་དེ། མིང་ཚིག་ཡི་གེ་གསུམ་གྱི་ཟླས་ཕྱེ་བའི་ཚིག་གི་མཚན་ཉིད་ཡིན། དེས་ན། སྤྱིར་མིང་ཚིག་ཡི་གེ་ངག་རྗོད་བྱེད་ཀྱི་སྒྲ་རྣམས་དོན་གཅིག་ཀྱང་།
མིང་ཚིག་ཡི་གེ་གསུམ་གྱི་ཟླས་ཕྱེ་བའི་མིང་ཚིག་ཡི་གེ་གསུམ་ནི། དོན་མི་གཅིག་སྟེ། མཚན་ཉིད་གཞག་པའི་ནུས་པ་ལ་བརྟགས་པས་ཤེས་པའི་ཕྱིར་རོ། ། གཉིས་པ་དབྱེ་བ་ལ། བྱེད་པའི་ཚིག ཚིག་གི་བསྡུ་བ། ཚིག་གི་ཕྲད་དང་གསུམ། དང་པོ་ལ། དང་པོ་ངོ་བོ་སྟོན་པའི་ཚིག གཉིས་པ་བྱ་བ་སྟོན་པའི་ཚིག
གསུམ་པ་བྱེད་པ་པོའི་ཚིག བཞི་པ་དགོས་ཆེད་ཀྱི་ཚིག ལྔ་པ་འབྱུང་ཁུངས་ཀྱི་ཚིག དྲུག་པ་འབྲེལ་བ་སྟོན་པའི་ཚིག བདུན་པ་གནས་གཞིའི་ཚིག བརྒྱད་པ་བོད་པའི་ཚིག་དང་བརྒྱད། དང་པོ་ནི་ཤིང་ཞེས་པའི་ཚིག་ལྟ་བུ། གཉིས་པ་ནི་ཤིང་རིང་པོ་ཞེས་པ་ལྟ་བུ། གསུམ་པ་ནི་ཤིང་གིས་གཞན་ལ་བསྣུན་ཞེས་པ་ལྟ་བུ། བཞི་པ་ནི་ཤིང་ལ་ཆུ་དྲོངས་ཞེས་པ་ལྟ་བུ།
ལྔ་པ་ནི་ཤིང་ལས་མེ་ཏོག་བྱུང་ཞེས་པ་ལྟ་བུ། དྲུག་པ་ནི་ཤིང་གི་ཡལ་འདབ་ཅེས་པ་ལྟ་བུ། བདུན་པ་ནི་ཤིང་ལ་བྱ་ཚང་གནས་ཞེས་པ་ལྟ་བུ། བརྒྱད་པ་ནི་ཀྱཻ་ཤིང་ཁྱེར་ཤོག་ཅེས་པའི་ཚིག་ལྟ་བུའོ། ། གཉིས་པ་ཚིག་གི་བསྡུ་བ་ནི། སྨྲ་སྒོ་ལས། འབྲུ་མང་པོ་དང་ཚིག་སྡུད་དང་། ། ཁྱད་པར་དང་ནི་ཡན་ལག་དང་། ། གཞི་དང་གཞི་གཅིག་བསྡུ་བ་དང་། ། གཞི་མཐུན་དང་ནི་དེའི་སྐྱེས་བུ། །
ཟླས་དབྱེ་བ་དང་ཕྱོགས་ཙམ་མོ། ། ཞེས་པ་ལྟར་བཅུ་ཡོད་པའི་དང་པོ་འབྲུ་མང་པོའི་བསྡུ་བ་ནི། ཚིག་གཉིས་སམ་མང་པོའི་བར་གྱི་རྣམ་དབྱེ་བསྡུ་བ་སྟེ། ལྷ་ནོར་བུ་པདྨ་ཅན་ཞེས་བསྡུས་པའི་ཚིག་གིས། ཕྱག་ན་ནོར་བུའི་འཕྲེང་བ་དང་པད་མ་བསྣམས་པའི་སྤྱན་རས་གཟིགས་གོ་བ་ལྟ་བུའོ། ། གཉིས་པ་ཚིག་སྡུད་ཙམ་གྱི་བསྡུ་བ་ནི། བྱེད་ཚིག་བརྒྱད་ཀྱི་གཉིས་པ་ནས་བདུན་པའི་བར་བསྡུས་པའི་ཚིག་སྦྱོར་ཏེ་དཔེ་རིམ་བཞིན། གཉིས་པ་བསྡུས་པ་ཆོས་ལ་བརྟེན་པ་ལ་ཆོས་བརྟེན་ཞེས་པ་ལྟ་བུ། གསུམ་པ་བསྡུས་པ་སངས་རྒྱས་ཀྱིས་བསྐྱངས་པ་ལ་སངས་རྒྱས་བསྐྱངས་ཞེས་པ་ལྟ་བུ། བཞི་པ་བསྡུས་པ་མཆོག་གི་ཕྱིར་སྦྱོར་བ་ལ་མཆོག་སྦྱོར་ཞེས་པ་ལྟ་བུ།
ལྔ་པ་བསྡུས་པ་ཆོས་ལས་བྱུང་བ་ལ་ཆོས་བྱུང་ཞེས་པ་ལྟ་བུ། དྲུག་པ་བསྡུས་པ་ཆོས་ཀྱི་སྒོ་ལ་ཆོས་སྒོ་ཞེས་པ་ལྟ་བུ། བདུན་པ་བསྡུས་པ་ཆོས་ལ་གནས་པ་ལ་ཆོས་གནས་ཞེས་བརྗོད་པ་ལྟ་བུའོ། ། རྩ་བའི་གསུམ་པ་ཡན་ལག་གི་བསྡུ་བ་ནི། འབྲེལ་བའི་ཡན་ལག་གམ། གོ་རིམ་གྱི་ཡན་ལག་སྡུད་པའི་ཚིག་སྟེ། དཔེ་རིམ་བཞིན་ལུས་ལ་སོགས་པའི་དབང་པོ་ཞེས་པས་དབང་པོ་ལྔ་གོ་བ་དང་། གཟུགས་ལ་སོགས་པའི་ཕུང་པོ་ཞེས་པས་ཕུང་པོ་ལྔ་གོ་བ་ལྟ་བུའོ། ། རྩ་བའི་བཞི་པ་ཁྱད་པར་གྱི་བསྡུ་བ་ནི། ཁྱད་ཆོས་ཁྱད་གཞི་ལ་སྔ་ཕྱི་གང་རུང་དུ་སྦྱར་ནས་སྡུད་པ་སྟེ།
སྔོན་པོ་འདི་ནི་ཨུཏྤལ་ཞེས་གོ་བའི་ཕྱིར་དུ། སྔོན་པོ་ཨུཏྤལ་ཞེས་བསྡུས་པ་དང་། ཨུཏྤལ་འདི་ནི་སྔོན་པོའོ། ། ཞེས་གོ་བའི་ཕྱིར་དུ་ཨུཏྤལ་སྔོན་པོ་ཞེས་བསྡུས་པ་ལྟ་བུའོ། ། རྩ་བའི་ལྔ་པ་གཞི་བསྡུ་བ་ནི། ཁྱད་གཞི་མང་པོ་བསྡུས་པའི་ཚིག་སྟེ། ཆོས་མཐའ་དག་ཅེས་པ་ལྟ་བུའོ། ། རྩ་བའི་དྲུག་པ་གཞི་གཅིག་བསྡུ་བ་ནི། ཁྱད་གཞི་རྣམས་ཁྱད་ཆོས་གཅིག་ཏུ་སྡུད་པའི་ཚིག་སྟེ་འདུས་བྱས་ཐམས་ཅད་མི་རྟག་ཅེས་པའི་ཚིག་ལྟ་བུའོ། ། རྩ་བའི་བདུན་པ་གཞི་མཐུན་པའི་བསྡུ་བ་ནི།
ཁྱད་གཞི་དང་ཁྱད་ཆོས་གཉིས་གཞི་གཅིག་ཏུ་སྦྱོར་བའམ། ཁྱད་ཆོས་གཉིས་ཁྱད་གཞི་གཅིག་ཏུ་སྦྱོར་བ་སྟེ། དཔེར་ན་སྔོ་བ་དང་ཨུཏྤལ་གཉིས་ཀ་ཨུཏྤལ་ལོ་ཞེས་པ་དང་། སྔོ་བ་དང་བཙུབ་པ་གཉིས་ཀ་ཨུཏྤལ་ལོ་ཞེས་པ་ལྟ་བུ་རིམ་བཞིན་ནོ། ། རྩ་བའི་བརྒྱད་པ་དེའི་སྐྱེས་བུའི་བསྡུ་བ་ནི། སྨྲ་སྒོ་ལས། ངོ་བོའམ་ནི་ཆོས་ཀྱང་རུང་། ། ཐ་དད་གོ་བར་བྱེད་པ་ལ། ། དེ་ཡི་སྐྱེས་བུ་གསུམ་ཡིན་ཏེ། ། བྱེད་པའི་ཚིག་དང་ལས་འཛིན་དང་། །
བདག་གཉིས་པ་ཞེས་བྱའོ། ། ཞེས་པ་ལྟར། ངོ་བོ་ཐ་དད་པར་རམ། ངོ་བོ་གཅིག་གི་ཁྱད་ཆོས་གཉིས་ཐ་དད་པར་སྦྱོར་བ་ནི། དེའི་སྐྱེས་བུའི་བསྡུ་བ་ཞེས་བྱ་ལ། དེ་ལ་དབྱེ་ན། བྱེད་པའི་ཚིག་གི་བསྡུ་བ། ལས་འཛིན་གྱི་བསྡུ་བ། བདག་གཉིས་པའི་བསྡུ་བ་དང་གསུམ། དང་པོ་ལ།
བྱེད་ཚིག་བརྒྱད་ཀྱི་ནང་ཚན་གྱི་གཉིས་པ་བསྡུས་པའི་དེའི་སྐྱེས་བུའི་བསྡུ་བ་ནས། བདུན་པ་བསྡུས་པའི་དེའི་སྐྱེས་བུའི་བསྡུ་བའི་བར་དྲུག་ཡོད་པའི། མཚན་གཞི་རིམ་བཞིན། ཆོས་ལ་བརྟེན་པ་ལ་ཆོས་བརྟེན་ཞེས་སོགས་སྔར་དང་འདྲ་སྟེ། གཉིས་པ་ལས་སུ་བྱ་བའི་ཚིག་མི་མངོན་པར་བསྡུས་པ་དང་། གསུམ་པ་བྱེད་པ་པོའི་ཚིག་མི་མངོན་པར་བསྡུས་པ་སོགས་ཡིན་པའི་ཕྱིར་རོ། ། གནད་འདི་དྲན་དགོས་སོ། ། གཉིས་པ་ལས་འཛིན་གྱི་བསྡུ་བ་ནི། ཁྱད་གཞི་དང་ཁྱད་པར་རམ། འདྲ་ཡུལ་དང་འདྲ་ཆོས་གཞི་མཐུན་དུ་སྦྱོར་བ་སྟེ།
ཨུཏྤལ་ཡང་ཡིན་སྔོན་འཛིན་སྔོན་པོ་ཡང་ཡིན་པ་ལ་ཨུཏྤལ་སྔོན་པོ་ཞེས་བསྡུས་པ་ལྟ་བུ་དང་། སྐྱེས་བུ་ཡང་ཡིན་སེང་གེ་དང་འདྲ་བ་ཡང་ཡིན་པ་ལ་སྐྱེས་བུ་སེང་གེ་ཞེས་བསྡུས་པ་ལྟ་བུའོ། ། གསུམ་པ་གཉིས་པའི་བསྡུ་བ་ནི། གྲངས་ཀྱི་བ་དང་། བསྡུས་པ་ཡོད་པའི་བ་གཉིས་གཅིག་གམ་ཐ་དད་པར་སྦྱོར་བ་སྟེ། ལྔ་ཞེས་པ་གྲངས་དང་། ཕུང་པོ་ཞེས་པ་བསྡུས་དོན་གཉིས་སྦྱར་བ་ལ་ཕུང་པོ་ལྔ་ཞེས་བསྡུས་པ་ལྟ་བུའོ། ། རྩ་བའི་དགུ་པ་ཟླས་ཕྱེ་བའི་བསྡུ་བ་ནི། རང་གི་ཟླ་བོ་དང་དབྱེ་བའི་ཕྱིར་རམ་སྡུད་པའི་ཕྱིར་དུ་ངང་གིས་བསྡུ་བ་བྱས་པ་སྟེ། ཟླ་བོ་དབྱེ་བའི་ཕྱིར་དུ་ཆོས་ནི་འཁོར་བ་དང་མྱ་ངན་ལས་འདས་པའོ་ཞེས་པ་ལྟ་བུ་དང་།
སྡུད་པའི་ཕྱིར་དུ་ས་དང་ཆུ་དང་མེ་དང་རླུང་ནི་འབྱུང་བའོ་ཞེས་པ་ལྟ་བུའོ། ། རྩ་བའི་བཅུ་པ་ཕྱོགས་ཙམ་སྟོན་པའི་བསྡུ་བ་ནི། རང་གི་ཕྱོགས་བསྡུས་ནས་གཞན་ཕྱོགས་སྤོང་བའི་ཚིག་སྡུད་དེ། སེམས་ཙམ་ཞེས་པ་དེས་སེམས་ཀྱི་རིགས་བསྡུས་ན་བེམ་པོ་སོགས་སྤོང་བ་ལྟ་བུའོ། ། གསུམ་པ་ཚིག་ཕྲད་ནི་ཚིག་རང་ཉིད་ལ་བསྟན་བྱའི་ནུས་པ་ཆེར་མེད་ཅིང་། ཚིག་གྲོགས་གཞན་དང་ཕྲད་ན་ཕན་འདོགས་པ་ལྕགས་གཉིས་སྦྱོར་བའི་རྩི་ལྟ་བུ་སྟེ། དེ་ཡང་ཅུང་ཟད་དཔེར་མཚོན་ན། སྨྲ་སྒོ་ལས། སྟེ་ནི་ལྷག་མ་ཡོད་པ་སྟེ། ། མཚམས་སྦྱོར་བ་དང་དམ་བཅའ་དང་། །
གཞན་བརྟེན་པ་དང་གསུམ་དུ་འདོད། ། ཅེས་པ་ལྟར། སྟེ་ཞེས་པའི་ཚིག་ཕྲད་ནི། ལྷག་མ་ལུས་པའི་ཚིག་སྟེ། དེ་ཡང་གསུམ་ལ་འཇུག་སྟེ། འཛུམ་དམུལ་ཏེ་མདངས་ཕྱུང་ཞེས་པ་ལྟ་བུ་མཚམས་སྦྱོར་བ་དང་། ཕྱག་འཚལ་ཏེ་བསྟན་བཅོས་རྩོམ་ཞེས་པ་ལྟ་བུ་དམ་བཅའ་བ་དང་། ཤར་ན་དབང་པོ་སྟེ་ལྷོ་ན་གཤིན་རྗེ་ཡོད་ཅེས་པ་ལྟ་བུ་གཞན་འདྲེན་པ་དང་གསུམ་ལ་འཇུག་པ་ལྟ་བུ་དང་། ཡང་ལས་ཚིག་རྒྱུ་དང་འབྱུང་ཁུངས་དང་། ། དགར་བ་ཡིན་ཏེ་ནས་དེ་བཞིན། །
ཞེས་པ་ལྟར། ལས་ཞེས་པའི་ཚིག་ཕྲད་ནི་གསུམ་ལ་འཇུག་སྟེ། ས་བོན་ལས་མྱུ་གུ་འབྱུང་ཞེས་པ་ལྟ་བུ་རྒྱུའི་ཚིག་དང་། རི་བོ་ལས་གསེར་འབྱུང་ཞེས་པ་ལྟ་བུ་འབྱུང་ཁུངས་ཀྱི་ཚིག་དང་། ཁྱིམ་པ་ལས་དགེ་བསྙེན་ཞེས་པ་ལྟ་བུ་དགར་པའི་ཚིག་དང་གསུམ་ལ་འཇུག་པ་ལྟ་བུའོ། ། ཡང་ཀྱི་ནི་འབྲེལ་བའི་དོན་ཡིན་ཏེ། ། ཀྱིས་ནི་བྱེད་པར་འདོད་པ་ཡིན། ། ཞེས་པ་ལྟར། ཀྱི་ཞེས་པའི་ཚིག་ཕྲད་ནི། དྲུག་པ་འབྲེལ་བ་སྟོན་པའི་ཚིག་སྟེ།
ལྷས་སྦྱིན་གྱི་རྟ་ཞེས་པ་ལྟ་བུའོ། ། དྲུག་པའི་ཚིག་འདི་ལ་ས་སྒྲ་སྦྱར་ན་ནོར་བར་འགྱུར་རོ། ། ཀྱིས་ཞེས་པའི་ཚིག་ཕྲད་ནི། གསུམ་པ་བྱེད་པོའི་ཚིག་སྟེ། ལྷ་སྦྱིན་གྱིས་ལེགས་བཤད་བརྩམས་ཞེས་པ་ལྟ་བུའོ། ། གསུམ་པའི་ཚིག་འདི་ལ་ས་སྒྲ་ཆད་ན། ནོར་བ་ལགས་སོ། ། དེས་ན་མཁས་པར་འདོད་ན། ཚིག་ཕྲད་ཀྱི་རྣམ་དབྱེ་སོ་སོར་ཕྱེད་པ་ཞིག་གནད་དུ་གཅེས་ཏེ། འདིར་ནི་མངས་པས་འཇིགས་ཏེ་བཞག་གོ །
རྩ་བའི་གཉིས་པ་རྗོད་བྱེད་ཀྱི་སྒྲ་ལ་བརྗོད་བྱའི་སྒོ་ནས་དབྱེ་ན། རིགས་བརྗོད་ཀྱི་སྒྲ་དང་། ཚོགས་བརྗོད་ཀྱི་སྒྲ་གཉིས། དེ་གཉིས་ལ་མཚན་ཉིད། མཚན་གཞི། མུ་བཞི་རྩི་བ་དང་གསུམ། དང་པོ་ནི། རིགས་སྤྱི་གོ་བར་ནུས་པའི་མཉན་བྱ་དེ། རིགས་བརྗོད་ཀྱི་སྒྲའི་མཚན་ཉིད། ཚོགས་སྤྱི་གོ་ནུས་ཀྱི་མཉན་བྱ་དེ།
ཚོགས་བརྗོད་ཀྱི་སྒྲའི་མཚན་ཉིད། གཉིས་པ་མཚན་གཞི་ནི། དངོས་པོ་ཞེས་པའི་སྒྲ་ལྟ་བུ་སྟེ། ཁྱོད་རིགས་སྤྱི་ཡིན་ན། ཁྱོད་ཅེས་བརྗོད་པའི་སྒྲ་རིགས་བརྗོད་ཀྱི་སྒྲ་ཡིན་པས་ཁྱབ། བུམ་པ་ཞེས་བརྗོད་པའི་སྒྲ་ཚོགས་བརྗོད་སྒྲའི་མཚན་གཞི་ཡིན་ཏེ། ཁྱོད་ཚོགས་སྤྱི་ཡིན་ན། ཁྱོད་ཅེས་བརྗོད་པའི་སྒྲ་ཚོགས་བརྗོད་ཀྱི་སྒྲ་ཡིན་པས་ཁྱབ་བོ། ། སྒྲ་དེ་གཉིས་ཀྱི་ཁྱད་པར་ཡང་། རིགས་བརྗོད་ཀྱི་སྒྲ་ལ་རིགས་ཅན་བརྗོད་བྱར་མི་སྤོང་བ་ཞིག་དགོས་ཏེ།
དངོས་པོ་ཞེས་པའི་སྒྲ་དེས། དངོས་པོའི་རིགས་ཐམས་ཅད་བརྗོད་བྱར་མི་སྤོང་བའི་ཕྱིར། དེའི་དོན་ཡང་། དངོས་པོ་ཡིན་ན། དངོས་པོ་ཞེས་པའི་སྒྲའི་བརྗོད་བྱ་ཡིན་པས་ཁྱབ་ཅེས་པའི་དོན་མ་ཡིན་གྱི། དངོས་པོ་ཞེས་པའི་སྒྲའི་བརྗོད་བྱའི་གཙོ་བོ་ནི། དངོས་པོ་དེ་ཡིན་ལ། དངོས་པོའི་ཁོངས་སུ། དངོས་པོ་ཐམས་ཅད་འདུས་པའི་ཕྱིར་ན། དངོས་པོ་ཞེས་པའི་སྒྲ་དེས།
དངོས་པོའི་རིགས་བུམ་པ་སོགས་ཁོ་རང་གི་བརྗོད་བྱར་ཚིག་ཟིན་ལ་གཅོད་མི་ནུས་ཞེས་པ་ཙམ་གྱི་དོན་ཡིན་ནོ། ། ཚོགས་བརྗོད་ཀྱི་སྒྲས། ཚོགས་པ་ཅན་བརྗོད་བྱར་སྤོང་བ་ཡིན་ཏེ། བུམ་པའི་གཟུགས་ཞེས་པའི་སྒྲ་དེས། ཁོ་རང་དང་ཚོགས་པ་གཅིག་པའི་དྲི་རོ་སོགས་བརྗོད་བྱར་སྤོང་བའི་ཕྱིར་ཏེ། བུམ་པའི་གཟུགས་ཞེས་པའི་བརྗོད་བྱའི་གཙོ་བོ་ནི། བུམ་གཟུགས་དེ་ཡིན་ལ། བུམ་གཟུགས་དང་། དྲི་རོ་སོགས་འགལ་བའི་གནད་ཀྱིས། བུམ་གཟུགས་ཞེས་པའི་སྒྲ་དེས།
དྲི་རོ་སོགས་བརྗོད་བྱར་ཚིག་ཟིན་ལ་གཅོད་ནུས་པའི་ཕྱིར་རོ། ། གསུམ་པ་མུ་བཞི་བརྩི་བ་ནི། ཤེས་བྱ་ཞེས་བརྗོད་པའི་སྒྲ་དེ། རིགས་བརྗོད་ཀྱི་སྒྲ་ཡིན་ལ། ཚོགས་བརྗོད་ཀྱི་སྒྲ་མ་ཡིན་པའི་མུ། ཀ་བུམ་གཉིས་ཀ་ཞེས་བརྗོད་པའི་སྒྲ་དེ། ཚོགས་བརྗོད་ཀྱི་སྒྲ་ཡིན་ལ། རིགས་བརྗོད་ཀྱི་སྒྲ་མ་ཡིན་པའི་མུ། བུམ་པ་ཞེས་བརྗོད་པའི་སྒྲ་དེ། གཉིས་ཆ་ཡིན་པའི་མུ།
རི་བོང་རྭ་ཞེས་པའི་སྒྲ་དེ། དེ་གཉིས་ཆ་མ་ཡིན་པའི་མུ་ཡིན་ནོ། ། རྩ་བའི་གསུམ་པ་བརྗོད་ཚུལ་གྱི་སྒོ་ནས་དབྱེ་ན། ཆོས་བརྗོད་ཀྱི་སྒྲ་དང་། ཆོས་ཅན་བརྗོད་པའི་སྒྲ་གཉིས། དེ་གཉིས་ལ། མཚན་ཉིད་རྣམ་གྲངས། མཚན་གཞི་དང་གསུམ། དང་པོ་ནི། ཁྱད་པར་གཞན་སྤོང་གི་མཉན་བྱ་དེ།
ཆོས་བརྗོད་ཀྱི་སྒྲའི་མཚན་ཉིད། ཁྱད་པར་གཞན་མི་སྤོང་བའི་མཉན་བྱ་དེ། ཆོས་ཅན་བརྗོད་པའི་སྒྲའི་མཚན་ཉིད་ཡིན་ནོ། ། གཉིས་པ་རྣམ་གྲངས་ནི། ཆོས་བརྗོད་ཀྱི་སྒྲ་དང་། ཆོས་ཅན་བརྗོད་པའི་སྒྲ་གཉིས་ཀྱི་ཟླས་ཕྱེ་བའི་ཆོས་བརྗོད་ཀྱི་སྒྲ། ལྡོག་པ་བརྗོད་པའི་སྒྲ་དང་། ལོག་པ་བརྗོད་པའི་སྒྲ་གཉིས་ཀྱི་ཟླས་ཕྱེ་བའི་ལྡོག་པ་བརྗོད་པའི་སྒྲ། དངོས་པོ་བརྗོད་པའི་སྒྲ་དང་། རྫས་བརྗོད་པའི་སྒྲ་གཉིས་ཀྱི་ཟླས་ཕྱེ་བའི་དངོས་པོ་བརྗོད་པའི་སྒྲ།
རྣམ་པ་བརྗོད་པའི་སྒྲ་དང་། དམིགས་པ་བརྗོད་པའི་སྒྲ་གཉིས་ཀྱི་ཟླས་ཕྱེ་བའི་རྣམ་པ་བརྗོད་པའི་སྒྲ་བཞི་དོན་གཅིག་ཅིང་། དེ་དག་གི་ཟླས་ཕྱེ་བའི། ཆོས་ཅན་བརྗོད་པའི་སྒྲ། ལོག་པ་བརྗོད་པའི་སྒྲ། རྫས་བརྗོད་པའི་སྒྲ། དམིགས་པ་བརྗོད་པའི་སྒྲ་བཞི་དོན་གཅིག གཉིས་པ་མཚན་གཞི་ནི། བ་ལང་ཞེས་པའི་སྒྲ་དེ། ཆོས་ཅན་བརྗོད་པའི་སྒྲ་དང་།
བ་ལང་ཉིད་ཅེས་པའི་སྒྲ་དེ། ཆོས་བརྗོད་ཀྱི་སྒྲའི་མཚན་གཞི། ཡང་། སྒྲ་མི་རྟག་ཅེས་པའི་སྒྲ་དེ། ཆོས་ཅན་བརྗོད་པའི་སྒྲ་དང་། སྒྲའི་མི་རྟག་པ་ཞེས་པའི་སྒྲ་དེ། ཆོས་བརྗོད་ཀྱི་སྒྲའི་མཚན་གཞི་ཡིན། དེ་ཡང་གནད་ཀྱི་སྙིང་པོ་བསྡུས་ན། ནོག་ལྐོག་ཤལ་དང་ལྡན་པ་ལ་བསམ་ནས། བ་ལང་ཞེས་བརྗོད་པའི་སྒྲ་དེ།
ཆོས་ཅན་བརྗོད་པའི་སྒྲར་འཇོག་པ་ཡིན་ཏེ། ཁྱད་པར་གྱི་གཞི་དང་། ཁྱད་པར་ཅན་དང་། ཆོས་ཅན་རྣམས་མིང་གི་རྣམ་གྲངས་གང་ཞིག དེ་ཁྱད་གཞི་བ་ལང་ཙམ་ཞིག་བརྗོད་པའི་སྒྲ་ཡིན་པའི་ཕྱིར། ཡང་བ་ལང་ཞེས་པའི་སྒྲ་དེ། ཁྱད་པར་གཞན་མི་སྤོང་བའི་སྒྲར་འཇོག་པ་ཡང་ཡིན་ཏེ། བ་ལང་མ་ཡིན་པའི་ཁྱད་པར་གཞན་རྟ་ལ་སོགས་པ་ཚིག་ཟིན་ལ་གཅོད་མི་ནུས་པའི་ཕྱིར་མི་ལྡན་རྣམ་གཅོད་ཙམ་ཡིན་པའི་ཕྱིར། བ་ལང་ཉིད་ཅེས་པའི་སྒྲ་དེ། ཆོས་བརྗོད་ཀྱི་སྒྲ་དང་།
ཁྱད་པར་གཞན་སྤོང་དུ་འཇོག་པ་ཡང་ཡིན་ཏེ། བ་ལང་མ་ཡིན་པའི་ཁྱད་པར་གཞན་རྟ་ལ་སོགས་པ་ཚིག་ཟིན་ལ་གཅོད་པའི་གཞན་ལྡན་རྣམ་གཅོད་ཡིན་པའི་ཕྱིར། ཡང་སྒྲ་མི་རྟག་ཅེས་པའི་སྒྲ་དེ། ཆོས་ཅན་བརྗོད་པའི་སྒྲ་ཡིན་ཏེ། སྒྲ་དང་མི་རྟག་པའི་གཞི་མཐུན་བརྗོད་པའི་སྒྲ་ཙམ་ཡིན་པའི་ཕྱིར། ཁྱད་པར་གཞན་མི་སྤོང་བ་ཡང་ཡིན་ཏེ། སྒྲ་དང་བྱས་པའི་གཞི་མཐུན་སོགས་ཀྱང་སྤང་མི་ནུས་པའི་ཕྱིར། སྒྲའི་མི་རྟག་པ་ཞེས་པའི་སྒྲ་དེ། ཆོས་བརྗོད་ཀྱི་སྒྲ་ཡིན་ཏེ། ཁྱད་གཞི་སྒྲའི་སྟེང་གི་ཁྱད་ཆོས་མི་རྟག་པ་བརྗོད་པའི་སྒྲ་ཡིན་པའི་ཕྱིར།
ཁྱད་པར་གཞན་སྤོང་ཡང་ཡིན་ཏེ། ཁྱད་གཞི་སྒྲའི་སྟེང་ན་ཁྱད་ཆོས་བྱས་མི་རྟག་སོགས་ཀྱི་ལྡོག་ཆ་མང་དུ་ཡོད་པ་ལས། ཁྱད་ཆོས་མི་རྟག་པ་ཁོ་ན་བརྗོད་ནས། བྱས་པ་དང་། དངོས་པོ་དང་། ཤེས་བྱ་སོགས་བརྗོད་བྱར་སྤོང་བའི་ངག་ཡིན་པའི་ཕྱིར་རོ། ། བཞི་པ་བྱེད་ལས་ཀྱི་སྒོ་ནས་དབྱེ་ན། མི་ལྡན་རྣམ་གཅོད་ཀྱི་ངག གཞན་ལྡན་རྣམ་གཅོད་ཀྱི་ངག མི་སྲིད་རྣམ་གཅོད་ཀྱི་ངག་དང་གསུམ།
དེ་གསུམ་ལ་མཚན་ཉིད། དབྱེ་བ། མཚན་གཞི། ཞར་བྱུང་དོན་གྱི་རྣམ་གཅོད་གསུམ་བཤད་པ་དང་བཞི། དང་པོ་ནི། མི་ལྡན་རྣམ་གཅོད་ཀྱི་མཉན་བྱ་གཞན་ལྡན་རྣམ་གཅོད་ཀྱི་མཉན་བྱ། མི་སྲིད་རྣམ་གཅོད་ཀྱི་མཉན་བྱ་གསུམ། རིམ་བཞིན་མཚན་ཉིད་ཡིན་ནོ། ། གཉིས་པ་དབྱེ་བ་ལ། ཁྱད་གཞི་རྐྱང་པའི་རྣམ་གཅོད་ཀྱི་ངག་གསུམ།
ཁྱད་གཞི་དང་ཁྱད་ཆོས་སྦྱར་བའི་རྣམ་གཅོད་ཀྱི་ངག་གསུམ་མོ། ། དང་པོ་ནི། བུམ་པ་ཞེས་པའི་ངག་གཅིག་ཉིད་ལ། རྣམ་གཅོད་གསུམ་ཚང་སྟེ། བུམ་པ་བརྗོད་པས་མི་ལྡན་རྣམ་གཅོད། བུམ་མིན་བཅད་པས་གཞན་ལྡན་རྣམ་གཅོད། བུམ་པ་མི་སྲིད་པ་བཅད་པས་མི་སྲིད་རྣམ་གཅོད་ཚང་བའི་ཕྱིར་ཏེ། ཚིག་ཀུན་ངེས་གཟུང་སྙིང་པོ་ཅན། ། ཞེས་བཤད་པའི་ཕྱིར་རོ། ། གཉིས་པ་ལ་ངེས་བཟུང་དངོས་སུ་སྦྱར་བའི་རྣམ་གཅོད་གསུམ་དང་།
དངོས་སུ་མ་སྦྱར་བའི་རྣམ་གཅོད་གསུམ་སྟེ་གཉིས། དང་པོ་གསུམ་ནི་རིམ་བཞིན། ཁྱད་པར་གྱི་ཆོས་དང་ངེས་གཟུང་ལྷན་ཅིག་སྦྱར་བའི་མཉན་བྱ། ངེས་གཟུང་དངོས་སུ་སྦྱར་བའི་མི་ལྡན་རྣམ་གཅོད་ཀྱི་ངག་གི་མཚན་ཉིད་ཡིན། མཚན་གཞི་ནི། སྒྲ་བྱས་པ་ཁོ་ན་ཡིན་པའི་ཚིག་ལྟ་བུ། དེ་ལྟ་བུའི་ཚིག་དེ་ཡང་། ཁྱད་གཞི་སྒྲ་ལ་ལྟོས་པའི་མི་ལྡན་རྣམ་གཅོད་ཡིན་ཏེ། ཁྱད་ཆོས་བྱས་པ་དེ། ཁྱད་གཞི་སྒྲ་ལ་ལྡན་པ་ཙམ་དུ་སྟོན་གྱི་ཁྱད་ཆོས་དེ་ཁྱད་གཞི་གཞན་ལ་ལྡན་པར་གཅོད་མི་ནུས་པའི་ཕྱིར།
ཁྱད་གཞི་དང་ངེས་གཟུང་དངོས་སུ་སྦྱར་བའི་མཉན་བྱ་དེ། ངེས་གཟུང་དངོས་སུ་སྦྱར་བའི་གཞན་ལྡན་རྣམ་གཅོད་ཀྱི་ངག་གི་མཚན་ཉིད། མཚན་གཞི་ནི། སྒྲ་ཁོ་ན་མཉན་བྱ་ཡིན་ཞེས་པའི་ཚིག་ལྟ་བུ། ཚིག་དེ་ཁྱད་གཞི་སྒྲ་ལ་ལྟོས་པའི་གཞན་ལྡན་རྣམ་གཅོད་ཡིན་ཏེ། ཁྱད་ཆོས་མཉན་བྱ་དེ་ཁྱད་གཞི་སྒྲ་མིན་པ་གཞན་ལ་ལྡན་པ་གཅོད་ནུས་པའི་ངག་ཡིན་པའི་ཕྱིར་རོ། ། བྱ་བ་སྲིད་པ་དང་ངེས་བཟུང་དངོས་སུ་སྦྱར་བའི་མཉན་བྱ་དེ། ངེས་བཟུང་དངོས་སུ་སྦྱར་བའི་མི་སྲིད་རྣམ་གཅོད་ཀྱི་ངག་གི་མཚན་ཉིད་ཡིན། མཚན་གཞི་ནི། སྔོན་པོ་ལ་མཚོ་སྐྱེས་སྲིད་པ་ཁོ་ན་ཞེས་པའི་ཚིག་ལྟ་བུ།
དེ་ལྟ་བུའི་ཚིག་དེ་ཁྱད་གཞི་སྔོན་པོ་ལ་ལྟོས་ཏེ་མི་སྲིད་རྣམ་གཅོད་ཡིན་ཏེ། ཁྱད་གཞི་སྔོན་པོ་ལ། ཁྱད་ཆོས་ཀྱི་བྱ་བ་མཚོ་ལས་སྐྱེས་པས་མ་ཁྱབ་ཀྱང་། མཚོ་ལས་སྐྱེས་པ་ཞིག་སྲིད་པར་སྟོན་པའི་ཚིག་ཡིན་པའི་ཕྱིར་རོ། ། གཉིས་པ་ངེས་གཟུང་མ་སྦྱར་བའི་རྣམ་གཅོད་གསུམ་རིམ་བཞིན། ནག་པ་འཕོངས་སྐྱེན་མི་སྐྱེན་དྲིས་པའི་ཚེ་ནག་པ་འཕོངས་སྐྱེན་ཞེས་པའི་ཚིག་ནི། མི་ལྡན་རྣམ་གཅོད་ཀྱི་ངག་སྟེ། དེས་ནག་པ་འཕོངས་སྐྱེན་པ་ཙམ་ཞིག་སྟོན་པའི་ཕྱིར། ནག་པ་དང་སྲིད་སྒྲུབ་གང་འཕོངས་སྐྱེན་ཞེས་དྲིས་པའི་ཚེ་ན་སྲིད་སྒྲུབ་འཕོངས་སྐྱེན་ཞེས་པའི་ཚིག་ནི། གཞན་ལྡན་རྣམ་གཅོད་ཀྱི་ངག་སྟེ།
ཚིག་དེས་སྲིད་སྒྲུབ་ལས་ནག་པ་འཕོངས་སྐྱེན་པ་བཅད་པའི་ཕྱིར་རོ། ། བ་ལ་བེའུ་སྲིད་ཅེས་པའི་ཚིག་ནི། མི་སྲིད་རྣམ་གཅོད་ཀྱི་ངག་སྟེ། བ་ལ་བེའུ་འབྱུང་སྲིད་པར་སྟོན་པའི་ངག་ཙམ་ཡིན་པའི་ཕྱིར་རོ། ། དོན་གྱི་རྣམ་གཅོད་ནི་འོག་ཏུ་འཆད་དོ། ། དེ་དག་ལ་དོགས་པ་འདི་ལྟར་གཅོད་དགོས་ཏེ། གཞི་གྲུབ་ན། ཆོས་འཛིན་པའི་རྟོག་པའི་ཡུལ་ཡིན་པས་ཁྱབ་པར་ཐལ། གཞི་གྲུབ་ན། ཆོས་བརྗོད་པའི་སྒྲའི་བརྗོད་བྱ་ཡིན་པས་ཁྱབ་པའི་ཕྱིར་རོ། །
བུམ་པ་དེ་ཡང་། དེའི་བརྗོད་བྱ་ཡིན། ཀ་བ་དེ་ཡང་དེའི་བརྗོད་བྱ་ཡིན་པའི་ཕྱིར། དང་པོ་མ་གྲུབ་ན། བུམ་པ་ཆོས་ཅན། ཁྱོད་ཆོས་བརྗོད་ཀྱི་སྒྲའི་བརྗོད་བྱ་ཡིན་པར་ཐལ། ཁྱོད་བུམ་པ་ཉིད་ཅེས་པའི་ཆོས་བརྗོད་ཀྱི་སྒྲའི་བརྗོད་བྱ་ཡིན་པའི་ཕྱིར་ཏེ། བུམ་པ་ཉིད་ཅེས་པའི་ཆོས་བརྗོད་ཀྱི་སྒྲ་དེས་ཁྱོད་བརྗོད་པའི་ཕྱིར། མ་གྲུབ་ན་དེར་ཐལ། བུམ་པ་ཉིད་ཅེས་པའི་ཆོས་བརྗོད་ཀྱི་སྒྲ་དང་།
བུམ་པ་ཞེས་པའི་ཆོས་ཅན་བརྗོད་པའི་སྒྲ་དེ་གཉིས་ཀས། བུམ་པ་བརྗོད་པར་མཚུངས་པའི་ཕྱིར་ཏེ། གཉིས་ཀས་གཅིག་ཉིད་བརྗོད་མོད་ཀྱི། ། ཞེས་དང་། རིགས་གཏེར་ལས། དོན་གྱི་ངོ་བོ་གཅིག་ཉིད་ལ། ། བརྗོད་འདོད་སྟོབས་ཀྱིས་སྒྲ་གཉིས་སྦྱར། ། ཞེས་བཤད་པའི་ཕྱིར་རོ། ། གཞན་ཡང་བུམ་པ་ཉིད་ཅེས་པའི་སྒྲ་ཆོས་ཅན། ཆོས་ཁྱོད་ཀྱི་བརྗོད་བྱ་ཡིན་པར་ཐལ།
ཁྱོད་ཆོས་བརྗོད་པའི་སྒྲ་ཡིན་པའི་ཕྱིར་ཏེ། ཁྱོད་ཆོས་བརྗོད་ཀྱི་སྒྲ་ཡིན་པའི་ཕྱིར། འདོད་ན། ཆོས་ཆོས་ཅན། ཁྱོད་བུམ་པ་ཉིད་ཅེས་པའི་སྒྲའི་བརྗོད་བྱ་ཡིན་པར་ཐལ། ཁྱོད་ཀ་བ་ཉིད་ཅེས་པའི་སྒྲའི་བརྗོད་བྱ་ཡིན་པའི་ཕྱིར་ཏེ། ཀ་བ་ཉིད་ཅེས་པའི་སྒྲ་དེ་ཁྱོད་བརྗོད་པའི་སྒྲ་ཡིན་པའི་ཕྱིར་ཟེར་ན། ཐལ་འགྱུར་འདི་རིགས་དང་། རྩ་བའི་ཐལ་འགྱུར་ལ་ཁྱབ་པ་མེད་ཅེས་པ་ནི། བརྡ་ཆད་ཀྱི་བཞག་མཚམས་ཀྱི་གནད་དུ་གོ་དགོས་སོ། །
ཡང་། དངོས་མེད་ཉིད་ཅེས་པའི་སྒྲ་ཆོས་ཅན། ཁྱོད་དངོས་པོ་བརྗོད་པའི་སྒྲ་ཡིན་པར་ཐལ། ཁྱོད་དངོས་པོ་བརྗོད་པའི་སྒྲ་དང་། རྫས་བརྗོད་པའི་སྒྲ་གཉིས་ཀྱི་ཟླས་ཕྱེ་བའི་དངོས་པོ་བརྗོད་པའི་སྒྲ་ཡིན་པའི་ཕྱིར་ཟེར་ན་འདིར་མ་ཁྱབ། རྟགས་དེར་ཐལ། ཁྱོད་ཆོས་བརྗོད་ཀྱི་སྒྲ་ཡིན་པའི་ཕྱིར་རོ། ། རྩ་བར་འདོད་ན། དངོས་མེད་ཅེས་བརྗོད་པའི་སྒྲ་དེ། དངོས་པོ་བརྗོད་པའི་སྒྲར་ཐལ་ལོ། །
ཡང་། སྒྲའི་མི་རྟག་པ་ཞེས་པའི་སྒྲ་ཆོས་ཅན། ཁྱོད་ཁྱད་པར་གཞན་སྤོང་གི་སྒྲ་ཡིན་པར་ཐལ། ཁྱོད་ཆོས་བརྗོད་ཀྱི་སྒྲ་ཡིན་པའི་ཕྱིར། རྟགས་ཁྱབ་དངོས། འདོད་ན། མིན་པར་ཐལ། ཁྱད་པར་གཞན་མི་སྤོང་བའི་སྒྲ་ཡིན་པའི་ཕྱིར་ཟེར་ན། ཁྱབ་པ་ཡོང་ཡོང་འདྲ་ཡང་མི་ཡོང་སྟེ། ཁྱད་ཆོས་སོ་སོ་ལ་ལྟོས་ཏེ་ཁྱད་པར་སྤོང་མི་སྤོང་གཉིས་ཆར་ཡིན་པ་ཡོད་པའི་ཕྱིར།
རྩ་བའི་རྟགས་དེར་ཐལ། ཁྱོད་ཆོས་བརྗོད་ཀྱི་སྒྲ་དང་། ཆོས་ཅན་བརྗོད་པའི་སྒྲ་གཉིས་ཀྱི་ཟླས་ཕྱེ་བའི་ཆོས་ཅན་བརྗོད་པའི་སྒྲ་ཡིན་པའི་ཕྱིར། མ་གྲུབ་ན་དེར་ཐལ། སྒྲའི་མི་རྟག་པ་དེ། སྒྲའི་མི་རྟག་པ་བདག་མེད་དུ་སྒྲུབ་པའི་ཤེས་འདོད་ཆོས་ཅན་ཡིན་པའི་ཕྱིར་རོ། ། ཡང་སྒྲ་བྱས་པ་ཁོ་ན་ཡིན་ཞེས་པའི་སྒྲ་ཆོས་ཅན། ཁྱོད་མི་ལྡན་རྣམ་གཅོད་ཀྱི་ཚིག་མིན་པར་ཐལ། གཞན་ལྡན་རྣམ་གཅོད་ཀྱི་ཚིག་ཡིན་པའི་ཕྱིར། རྟགས་དེར་ཐལ།
ཁྱོད་སྒྲ་མ་བྱས་པ་ཡིན་པ་བཅད་ནས་བྱས་པ་ཁོ་ནར་སྟོན་པའི་ཚིག་ཡིན་པའི་ཕྱིར་ཏེ་ཆོས་ཅན་ཡིན་པའི་ཕྱིར་རོ། ། རྩ་བར་འདོད་ན། དེ་ཡིན་པར་ཐལ། ཁྱོད་ངེས་གཟུང་དངོས་སུ་སྦྱར་བའི་མི་ལྡན་རྣམ་གཅོད་ཀྱི་ཚིག་ཡིན་པའི་ཕྱིར། རྟགས་ཁས་བླངས་སོ་ཟེར་ན། ཁྱད་ཆོས་ཁྱད་གཞི་སོ་སོ་ལ་ལྟོས་ན་རྣམ་གཅོད་གསུམ་སོ་སོར་ངེས་ཀྱང་། སྤྱིར་རྣམ་གཅོད་གསུམ་མི་འགལ་ཞིང་། རྗོད་བྱེད་ཀྱི་ཚིག་ཡིན་ན། རྣམ་གཅོད་ཀྱི་ངག་གསུམ་ཆར་ཡིན་པས་ཁྱབ་ཅེས་བྱས་ཀྱང་སྐྱོན་ཡོད་པ་མིན་ཏེ། ཚིག་ཀུན་ངེས་གཟུང་སྙིང་པོ་ཅན། །
ཞེས་བཤད་པའི་ཕྱིར་རོ། ། ཡང་། སྒྲ་མི་རྟག་ཅེས་པའི་ཚིག་དེ་ལ། སྒྲ་མི་རྟག་པར་སྒྲུབ་པ་དང་། སྒྲ་རྟག་པ་འགོགས་པའི་ནུས་པ་གཉིས་ཚང་བར་ཐལ། དེས་ན་སྒྲ་གཅིག་བརྗོད་ན་ཡང་། ། དགག་སྒྲུབ་ནུས་པ་རྣམ་གཉིས་ཡོད། ། ཅེས་བཤད་པའི་ཕྱིར། འདོད་ན་དེ་ལ་སྒྲ་མི་རྟག་པ་སྒྲུབ་པའི་ནུས་པ་ཡོད་པར་ཐལ་ལོ། ། འདོད་ན།
སྒྲ་མི་རྟག་ཅེས་པའི་ཚིག་ཆོས་ཅན། ཁྱོད་ལ་སྒྲ་མི་རྟག་པ་སྒྲུབ་པའི་ནུས་པ་མེད་པར་ཐལ། ཁྱོད་སྒྲ་མི་རྟག་པའི་སྒྲུབ་བྱེད་མ་བརྗོད་པར། སྒྲ་མི་རྟག་པ་ཙམ་བརྗོད་པའི་ཚིག་ཡིན་པའི་ཕྱིར་རོ་ཟེར་ན་རྩ་བར་མ་ཁྱབ་བོ། ། ཤེས་བྱ་ཡུལ་གྱི་བྱ་ལམ་ཡངས་པའི་ཁྱོན། ། ཤེས་བྱེད་ནམ་མཁའི་ནོར་བུ་འོད་འཕྲེང་ཅན། ། ཤེས་ཚུལ་སོས་ཀ་བཞད་ཀྱི་མདངས་འདྲ་བའི། ། སྤྱི་རྣམ་ལེགས་བཤད་རྒྱན་འདི་ཁོ་བོས་བསྡེབས། ། ཤེས་བྱའི་ཡུལ་དང་ཤེས་བྱེད་བློ་རྣམ་དང་། ། རྟོགས་ཚུལ་སྤྱི་དང་བྱེ་བྲག་སྣང་སེལ་དང་། །
བརྗོད་བྱ་རྗོད་བྱེད་རྟོགས་ཚུལ་སྙིང་པོའི་དོན། ། སྤྱི་རྣམ་ལེགས་བཤད་ཀླུ་སྒྲུབ་བདག་གིས་བསྡེབས། ། འདིར་མཁས་པ་གོ་བོ་རབ་འབྱམས་པའི་གསུང་ལས། དངོས་ཀྱི་བརྗོད་བྱ་རྗོད་བྱེད་ལ་སྤྱི་མཚན་གྱིས་ཁྱབ། གཞན་པའི་བརྗོད་བྱ་རྗོད་བྱེད་ལ་རང་མཚན་གྱིས་ཁྱབ། རྗོད་བྱེད་སྒྲའི་དངོས་ཀྱི་བརྗོད་བྱ་ལ་སྤྱི་མཚན་གྱིས་ཁྱབ་གསུངས་སོ། ། གཞུང་ལུགས་ཀྱི་དགོངས་པ་ལམ་པ་ཡིན་མོད། ཅུང་ཟད་གསོན་ཅིག རྗོད་བྱེད་ཀྱི་སྒྲ་ཡིན་ན། སྤྱི་མཚན་ཡིན་པས་ཁྱབ་པར་ཐལ།
མིང་ཚིག་ཡི་གེ་གསུམ་གང་རུང་ཡིན་ན་སྤྱི་མཚན་ཡིན་པས་ཁྱབ་པའི་ཕྱིར། རྟགས་ཁས་སོ། ། འདོད་ན། ཞེན་པའི་རྗོད་བྱེད་དུ་གྱུར་པའི་སྒྲ་རང་མཚན་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། ཁྱོད་རྗོད་བྱེད་གང་ཞིག སྒྲ་ཡིན་པའི་ཕྱིར། དང་པོ་དེར་ཐལ།
ཁྱོད་ཞེན་པའི་རྗོད་བྱེད་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། འདོད་མི་ནུས་ཏེ། ཁྱོད་སྒྲ་རང་མཚན་པ་ཡིན་པའི་ཕྱིར་རོ། ། ཅི་གསུང་གཟུ་བོར་ལན་སྨྲོས་ཤིག ཡང་བུམ་པ་ཆོས་ཅན། ཁྱོད་སྤྱི་མཚན་ཡིན་པར་ཐལ། ཁྱོད་རྗོད་བྱེད་སྒྲའི་དངོས་ཀྱི་བརྗོད་བྱ་ཡིན་པའི་ཕྱིར་ཏེ། ཁྱོད་བུམ་པ་ཞེས་པའི་སྒྲའི་དངོས་ཀྱི་བརྗོད་བྱ་ཡིན་པའི་ཕྱིར་ཏེ། ཁྱོད་དེའི་དངོས་ཀྱི་གོ་བར་བྱ་བ་ཡིན་པའི་ཕྱིར་ཏེ།
དེ་ཁྱོད་དངོས་སུ་གོ་ནུས་ཀྱི་མིང་ཡིན་པའི་ཕྱིར། མ་གྲུབ་ན་བུམ་པ་ཞེས་བརྗོད་པའི་སྒྲ་ཆོས་ཅན། ཁྱོད་བུམ་པ་དངོས་སུ་གོ་ནུས་ཀྱི་མིང་ཡིན་པར་ཐལ། ཁྱོད་བུམ་པའི་དངོས་མིང་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། ཁྱོད་ཅེས་བརྗོད་པའི་སྒྲ་ཁྱོད་ཀྱི་དངོས་མིང་ཡིན་པར་ཐལ། ཁྱོད་བདག་མེད་ཡིན་པའི་ཕྱིར་རོ། ། ཡང་བུམ་པ་ཆོས་ཅན། ཁྱོད་བུམ་པ་ཞེས་བརྗོད་པའི་སྒྲའི་དངོས་ཀྱི་བརྗོད་བྱ་ཡིན་པར་ཐལ།
ཁྱོད་དེའི་དངོས་ཀྱི་བསྟན་བྱ་ཡིན་པའི་ཕྱིར། འདིར་མ་ཁྱབ་ཟེར་ལོ། ། འོ་ན་བུམ་པ་ཆོས་ཅན། ཁྱོད་དེའི་དངོས་ཀྱི་བསྟན་བྱ་མ་ཡིན་པར་ཐལ། ཁྱོད་དེའི་ཞེན་པའི་བསྟན་བྱ་ཡིན་པ་གང་ཞིག དེའི་དངོས་ཀྱི་བརྗོད་བྱ་ཡིན་ན། དེའི་ཞེན་པའི་བརྗོད་བྱ་མ་ཡིན་དགོས་པའི་ཕྱིར། དང་པོ་མ་གྲུབ་ན་དེར་ཐལ། བུམ་པ་ཞེས་བརྗོད་པའི་སྒྲའི་ཞེན་པའི་བསྟན་བྱ་ཡོད་པའི་ཕྱིར་རོ། ། གང་གི་གནམ་ལྕགས་རིགས་པའི་ཐོག་མདའ་ནི། །
འཕྲོག་བྱེད་སྙིང་གི་མེ་ལོང་ལ་འཕངས་པས། ། གངས་ཅན་རྟོག་གེའི་སྤྱི་བོ་རབ་འབིགས་པའི། ། ས་སྐྱའི་རྗེ་བཙུན་སྲས་བཅས་བདག་སྐྱོངས་ཤིག ། བཞི་པ་འགལ་བ་དང་འབྲེལ་བ་རྟོག་ཚུལ་འཆད་པ་ལ་གཉིས། འབྲེལ་བ་བཤད་པ་དང་། འགལ་བ་བཤད་པའོ། ། དང་པོ་ལ་གསུམ། དོན་ལ་འབྲེལ་བ་དགག་པ། བློ་ངོར་འབྲེལ་བ་སྒྲུབ་པ། འབྲེལ་བ་ངེས་བྱེད་ཀྱི་ཚད་མ་བཤད་པའོ། །
དང་པོ་ལ་གཉིས། དོན་ལ་བདག་གཅིག་གི་འབྲེལ་བ་དགག་པ་དང་། དོན་ལ་དེ་བྱུང་གི་འབྲེལ་བ་དགག་པ་གཉིས། དང་པོ་ནི། བྱས་མི་རྟག་ལྟ་བུའི་འབྲེལ་བ་དོན་ལ་མེད་དེ་བྱས་མི་རྟག་ལྟ་བུ་དོན་ལ་གཅིག་ཡིན་པས་གཉིས་སུ་མེད་ལ། གཉིས་མ་ཡིན་པ་ལ་འབྲེལ་བ་མི་འཐད་པའི་ཕྱིར། གཉིས་པ་ནི། མེ་དུ་ལྟ་བུའི་འབྲེལ་བ་དོན་ལ་མ་གྲུབ་སྟེ། མེ་དུ་གཉིས་གཅིག་དངོས་པོར་ཡོད་དུས་སུ་ཅིག་ཤོས་དངོས་པོར་མེད་པ་གང་ཞིག དངོས་པོ་དང་དངོས་མེད་ལ་དེ་འབྱུང་འབྲེལ་མི་འཐད་པའི་ཕྱིར་རོ། །
གཉིས་པ་བློ་ངོར་འབྲེལ་བ་སྒྲུབ་པ་ལ་གཉིས། བློས་སྦྲེལ་ཚུལ་དང་། འབྲེལ་བའི་རྣམ་གཞག་བཤད་པ་གཉིས། དང་པོ་ནི། སེལ་ངོར་བདག་གཅིག་གི་འབྲེལ་བ་འཇོག་སྟེ། སྒྲའི་སྟེང་དུ་བྱས་མི་རྟག་གི་ལྡོག་ཆ་སོ་སོར་ཕྱེ་ནས། བྱས་མི་རྟག་རང་བཞིན་གཅིག་ཏུ་འཛིན་པའི་རྟོག་ངོར་བྱས་མི་རྟག་བདག་གཅིག་ཏུ་འཇོག་པའི་ཕྱིར། དེ་བཞིན་དུ། སེལ་ངོར་དེ་བྱུང་འབྲེལ་འཇོག་པ་ཡང་ཡིན་ཏེ། མེ་དུ་སྔ་ཕྱི་སོ་སོར་ཕྱེ་ནས་དེ་གཉིས་རྫས་ཐ་དད་དུ་འཛིན་པའི་རྟོག་ངོར་མེ་དུ་དེ་བྱུང་འབྲེལ་དུ་འཇོག་པའི་ཕྱིར་རོ། །
གཉིས་པ་ནི། འབྲེལ་བ་ལ་མཚན་ཉིད་དང་དབྱེ་བ་གཉིས། དང་པོ་ནི། ཆོས་དེ་འབྲེལ་ཡུལ་དུ་མི་འདོར་བ་དེ། ཆོས་དེ་དང་འབྲེལ་བའི་མཚན་ཉིད་ཡིན། འདིར་ཁ་ཅིག འབྲེལ་བའི་སྒྲུབ་བྱེད་དགོད་པ་ན། ཁྱོད་ཆོས་དེ་དང་ཐ་དད། ཆོས་དེ་མེད་ན་ཁྱོད་མེད་དགོས་པའི་ཕྱིར། ཟེར་བ་ནི།
བསྡུས་པ་སྨྲ་བ་དག་གི་བབ་ཅོལ་ཡིན་གྱི། སྙིང་པོ་ཅི་ཡང་མེད་དེ། འོ་ན། དངོས་པོའི་རྒྱུ་ཆོས་ཅན། ཁྱོད་དངོས་པོ་དང་འབྲེལ་བ་ཡིན་པར་ཐལ། ཁྱོད་དངོས་པོའི་རྒྱུ་དང་ཐ་དད། དེ་མེད་ན་ཁྱོད་མེད་དགོས་པའི་ཕྱིར། རྟགས་ཁས། འདོད་ན། ཁྱོད་དངོས་པོའི་རྒྱུ་དང་བདག་གཅིག་ཏུ་འབྲེལ་བ་ཡིན་པར་ཐལ།
ཁྱོད་དང་འབྲེལ་བ་གང་ཞིག དེ་དང་དེ་བྱུང་འབྲེལ་མིན་པའི་ཕྱིར། འདོད་ན་ཁྱོད་དེ་དང་བདག་ཉིད་གཅིག་ཡིན་པར་ཐལ། དེའི་ཕྱིར། འདོད་ན། ཁྱོད་དངོས་པོ་དང་རྫས་གཅིག་ཡིན་པར་ཐལ། འདོད་པ་གང་ཞིག དངོས་པོ་ཡིན་པའི་ཕྱིར། འདོད་མི་ནུས་ཏེ། ཁྱོད་དེ་དང་རྫས་གཞན་ཡིན་པའི་ཕྱིར་ཏེ།
ཆོས་ཅན་ཡིན་པའི་ཕྱིར་རོ། ། ཕྱི་མ་མ་གྲུབ་ན། ཁྱོད་དངོས་པོའི་འབྲས་བུ་ཡིན་པར་ཐལ་ལོ། ། གཉིས་པ་དབྱེ་བ་ལ། བདག་གཅིག་འབྲེལ་དང་། དེ་བྱུང་འབྲེལ་གཉིས། དང་པོ་ལ། མཚན་ཉིད་དང་། དབྱེ་བ་གཉིས། དང་པོ་ནི།
ཁྱོད་ཆོས་དེ་དང་རང་བཞིན་གཅིག་པའི་སྒོ་ནས་ཆོས་དེ་ཁྱོད་ཀྱི་འབྲེལ་ཡུལ་དུ་མི་འདོར་བ་དེ། ཁྱོད་ཆོས་དེ་དང་བདག་གཅིག་འབྲེལ་ཡིན་པའི་མཚན་ཉིད་ཡིན། གཉིས་པ་དབྱེ་བ་ལ། ངོ་བོ་དབྱེར་མེད་ཀྱི་བདག་གཅིག་འབྲེལ། མཚན་མཚོན་གྱི་བདག་གཅིག་འབྲེལ། སྤྱི་བྱེ་བྲག་གི་བདག་གཅིག་འབྲེལ་དང་གསུམ། དང་པོ་ནི། བྱས་མི་རྟག་གི་འབྲེལ་བ་ལྟ་བུ། གཉིས་པ་ནི། བློ་ཡུལ་དུ་བྱར་རུང་དང་ཤེས་བྱའི་འབྲེལ་བ་ལྟ་བུ།
གསུམ་པ་ནི། དངོས་པོའི་འབྲེལ་བ་ལྟ་བུ་ལ་བྱེད། གསུམ་པ་འབྲེལ་བ་སྒྲུབ་བྱེད་ཀྱི་ཚད་མ་བཤད་པ་ལ་གསུམ། མཚན་ཉིད་བསྒྲུབ་པ། མཚན་གཞི་ངོས་བཟུང་བ། གང་གིས་ངེས་པའི་ཚུལ་དང་གསུམ། དང་པོ་ལ། བདག་གཅིག་འབྲེལ་བ་སྒྲུབ་བྱེད་དང་། དེ་བྱུང་གི་འབྲེལ་བ་སྒྲུབ་བྱེད་གཉིས། དང་པོ་ལ།
ཐ་སྙད་སྒྲུབ་ཀྱི་འབྲེལ་བ་སྒྲུབ་བྱེད་དང་། དོན་སྒྲུབ་ཀྱི་འབྲེལ་བ་སྒྲུབ་བྱེད་གཉིས། དང་པོ་ནི། མཚན་མཚོན་ལ་སྦྱར་ན། མཚོན་བྱའི་མིང་དང་། མཚན་ཉིད་ཀྱི་དོན་གཉིས། མིང་དོན་གཅིག་ཏུ་འཛིན་པའི་རྟོག་ངོར། མཚན་མཚོན་གཉིས་ལ་བདག་གཅིག་འབྲེལ་བ་གྲུབ་ཅིང་། སྤྱི་བྱེ་བྲག་ལྟ་བུ་ལ་སྦྱར་ན། ལྡོག་པ་གཉིས་ཚོགས་དང་།
ལྡོག་པ་ཆིག་རྐྱང་གཉིས་གཅིག་ཏུ་འཛིན་པའི་རྟོག་ངོར། སྤྱི་བྱེ་བྲག་ལ་བདག་གཅིག་གི་འབྲེལ་བ་གྲུབ་ཀྱི། དོན་ལ་མཚན་མཚོན་དང་། སྤྱི་བྱེ་བྲག་ལ་བདག་གཅིག་གི་འབྲེལ་བ་གྲུབ་པའི་ངེས་པ་མེད་དེ། མཚན་མཚོན་དང་སྤྱི་བྱེ་བྲག་དོན་ལ་མ་གྲུབ་པ་མང་དུ་ཡོད་པའི་ཕྱིར་རོ། ། གཉིས་པ་དོན་སྒྲུབ་ཀྱི་འབྲེལ་བ་སྒྲུབ་བྱེད་ལ། རྩ་བའི་རྟགས་དགོད་པ། མ་ངེས་པ་སྤང་པ། དེའི་དགོས་པ་བཤད་པ་དང་་གསུམ། དང་པོ་ནི།
བསྒྲུབ་བྱ་སྒྲ་མི་རྟག་པར་སྒྲུབ་པ་ལ། བྱས་ན་མི་རྟག་པས་ཁྱབ། དཔེར་ན་བུམ་པ་བཞིན། སྒྲ་ཡང་བྱས་སོ་ཞེས་པའི་སྒྲུབ་ངག་ཡང་དག་འགོད་པའོ། ། གཉིས་པ་ལ་རྗེས་ཁྱབ་སྒྲུབ་བྱེད་ལྟོས་མེད་ཀྱི་རྟགས་ཡང་དག་འགོད་པ་དང་། ལྡོག་ཁྱབ། བསྒྲུབ་བྱེད་གནོད་པ་ཅན་གྱི་རྟགས་ཡང་དག་འགོད་པའོ། ། དང་པོ་ནི། རང་ལས་ཕྱིས་འབྱུང་གི་རྒྱུ་དོན་གཞན་ལ་ལྟོས་མེད་དུ་འཇིག་ན་རང་གྲུབ་ཙམ་ནས་འཇིག་ངེས་ཡིན་པས་ཁྱབ། དཔེར་ན་ཀློག་བཞིན།
མྱུ་གུ་ཡང་རང་ལས་ཕྱིས་འབྱུང་གི་རྒྱུ་དོན་གཞན་ལ་ལྟོས་མེད་དུ་འཇིག་གོ་ཞེས་པའི་སྒྲུབ་ངག་ཡང་དག་བཀོད་པ་ལ་བརྟེན་ནས། བྱས་ན་མི་རྟག་པས་ཁྱབ་པ་ངེས་པར་བྱེད་པ་ལྟ་བུའོ། ། གཉིས་པ་ནི་དོན་བྱེད་ནུས་སྟོང་ཡིན་ན། བྱས་སྟོང་ཡིན་པས་ཁྱབ། དཔེར་ན་ནམ་མཁའ་བཞིན། དབང་ཕྱུག་རྟག་པའི་སྒྲ་དོན་ཡང་དོན་བྱེད་ནུས་པས་སྟོང་ངོ་ཞེས་པའི་སྒྲུབ་ངག་ཡང་དག་བཀོད་པ་ལ་བརྟེན་ནས། རྟག་ན་མ་བྱས་པས་ཁྱབ་པ་ངེས་པར་བྱེད་པ་ལྟ་བུའོ། ། གསུམ་པ་དགོས་པ་ནི། དེ་འདྲའི་རྗེས་ཁྱབ་སྒྲུབ་བྱེད་ཀྱི་སྒྲུབ་ངག་ཡང་དག་བཀོད་པ་ལ་དགོས་པ་ཡོད་དེ། བུམ་པ་ལ་སོགས་པ་བྱས་པ་ཡིན་ཡང་།
འཇིག་རྒྱུ་དང་འཕྲད་ན་འཇིག་མ་འཕྲད་ན་མི་འཇིག་པའི་སྒོ་ནས་བྱས་ན་མི་རྟག་པས་ཁྱབ་པར་འདོད་པའི་ལོག་རྟོག་གི་གཉེན་པོར་བཀོད་པ་ཡིན་པའི་ཕྱིར། ཡང་དེ་འདྲའི་ལྡོག་ཁྱབ་སྒྲུབ་བྱེད་ཀྱི་སྒྲུབ་ངག་ཡང་དག་བཀོད་པ་ལ་དགོས་པ་ཡོད་དེ། རྡུལ་ཕྲན་འགའ་ཞིག་ནི་བྱས་པ་ཡིན་ཡང་། འཇིག་རྒྱུ་དང་ཕྲད་པའི་ཚེའང་མི་འཇིག་པའི་སྒོ་ནས། རྟག་ན་མ་བྱས་པས་མ་ཁྱབ་པར་འདོད་པའི་ལོག་རྟོག་གི་གཉེན་པོར་བཀོད་པ་ཡིན་པའི་ཕྱིར། དེ་ལྟར་ཡང་། རིགས་གཏེར་ལས། དེས་ན་ལོག་རྟོག་རྣམ་གཉིས་ཀྱི། ། གཉེན་པོར་གཏན་ཚིགས་རྣམ་གཉིས་གསུངས། ། ཞེས་བཤད་པ་ཡིན་ནོ། །
གཉིས་པ་དེ་བྱུང་གི་འབྲེལ་བ་ངེས་བྱེད་བཤད་པ་ལ་གཉིས། ངེས་བྱའི་རྒྱུ་འབྲས་བཤད་པ་དང་། ཇི་ལྟར་ངེས་ཚུལ་དངོས་བཤད་པའོ། ། དང་པོ་ལ་རྒྱུ་བཤད་པ་དང་། འབྲས་བུ་བཤད་པ་གཉིས། དང་པོ་ལ། མཚན་ཉིད་དང་། དབྱེ་བ་གཉིས། དང་པོ་ནི། ཕན་འདོགས་བྱེད་རྒྱུའི་མཚན་ཉིད་ཡིན།
གཉིས་པ་དབྱེ་བ་ལ། སྒྲའི་བརྗོད་རིགས་ཀྱི་སྒོ་ནས་དབྱེ་བ་དང་། ངོ་བོའི་སྒོ་ནས་དབྱེ་བ་གཉིས། དང་པོ་ལ། བྱེད་རྒྱུ་ལྷན་ཅིག་འབྱུང་བ་དང་། ། སྐལ་མཉམ་མཚུངས་པར་ལྡན་པ་དང་། ། ཀུན་ཏུ་འགྲོ་དང་རྣམ་སྨིན་ཏེ། ། རྒྱུ་ནི་རྣམ་པ་དྲུག་ཏུ་འདོད། ། ཅེས་པ་ལྟར་དྲུག་ཡོད་པའི། དོན་བྱེད་རྒྱུ་ལ།
བྱེད་རྒྱུ་ནུས་མེད་དང་། བྱེད་རྒྱུ་ནུས་ཅན་གཉིས་ཡོད་པའི། དང་པོ་ནི། ནམ་མཁའ་བུམ་པའི་བྱེད་རྒྱུ་ནུས་མེད་ཡིན་པ་ལྟ་བུ་སྟེ། རྒྱུ་བཏགས་པ་བ་ཡིན་ནོ། ། གཉིས་པ་ལྷན་ཅིག་འབྱུང་རྒྱུ་ནི། འབྱུང་འགྱུར་གྱི་རྒྱུར་གྱུར་པའི་འབྱུང་བཞི་ཕན་ཚུན་ལྷན་ཅིག་འབྱུང་རྒྱུ་ཡིན་པ་ལྟ་བུ་སྟེ། སྤྱིར་ལྷན་ཅིག་འབྱུང་རྒྱུ་ཡིན་ན། རྒྱུ་མཚན་ཉིད་པ་ཡིན་པས་ཁྱབ་ལ། ཆོས་དེའི་ལྷན་ཅིག་འབྱུང་རྒྱུ་ཡིན་ན།
ཆོས་དེའི་རྒྱུ་མ་ཡིན་པས་ཁྱབ་སྟེ། ཆོས་དེའི་ལྷན་ཅིག་འབྱུང་རྒྱུ་ཡིན་ན། ཆོས་དེ་དང་དུས་མཉམ་ཡིན་དགོས། ཆོས་དེའི་རྒྱུ་ཡིན་ན། ཆོས་དེའི་སྔ་ལོགས་སུ་བྱུང་དགོས་པའི་ཕྱིར་རོ། ། གསུམ་པ་སྐལ་མཉམ་གྱི་རྒྱུ་ནི། སྤང་བྱ་རིགས་ལྔ་དང་རིགས་སྔ་མས་ཕྱི་མའི་རྒྱུ་བྱེད་པ་ལྟ་བུ་དང་། ཟག་མེད་ཀྱི་ལམ་སྔ་མས་ཕྱི་མའི་རྒྱུ་བྱེད་པ་ལྟ་བུ་སྟེ། ཟག་མེད་ཀྱི་ལམ་སྐད་ཅིག་མ་དང་པོ་མ་གཏོགས་པའི་འདུས་བྱས་ཡིན་ན། ཁྱོད་ཀྱི་སྐལ་མཉམ་གྱི་རྒྱུ་ཡོད་པས་ཁྱབ་ཅེས་བྱའོ། །
བཞི་པ་མཚུངས་ལྡན་གྱི་རྒྱུ་ནི། མིག་གི་རྣམ་པར་ཤེས་པའི་འཁོར་དུ་བྱུང་བའི་སེམས་བྱུང་རྣམས། མིག་གི་རྣམ་ཤེས་ཀྱི་མཚུངས་ལྡན་གྱི་རྒྱུ་ཡིན་པ་ལྟ་བུ་སྟེ། དེ་ཡང་སྤྱིར་མཚུངས་ལྡན་གྱི་རྒྱུ་ཡིན་ན། རྒྱུ་ཡིན་པས་ཁྱབ་ཀྱང་། ཆོས་དེའི་མཚུངས་ལྡན་གྱི་རྒྱུ་ཡིན་ན། ཆོས་དེའི་རྒྱུ་མ་ཡིན་དགོས་ཏེ། དེ་ཡིན་ན་དེ་དང་དུས་མཉམ་ཡིན་དགོས་པའི་ཕྱིར་རོ། ། ལྔ་པ་ཀུན་འགྲོའི་རྒྱུ་ནི། སྡུག་བསྔལ་མཐོང་སྤང་དུ་གྱུར་པའི་མ་རིག་པས།
རང་འབྲས་ཉོན་མོངས་གཞན་གྱི་རྒྱུ་བྱེད་པ་ལྟ་བུའོ། ། ཀུན་འགྲོའི་རྒྱུ་ཡིན་ན། ཉོན་མོངས་ཡིན་པས་ཁྱབ་ཅེས་བྱ་སྟེ། ཀུན་འགྲོའི་རྒྱུ་འདི་ནི། སྐལ་མཉམ་གྱི་རྒྱུའི་ནང་ཚན་ཡིན་ནོ། ། དྲུག་པ་རྣམ་སྨིན་གྱི་རྒྱུ་ནི། དགེ་བ་ཟག་བཅས་དང་། མི་དགེ་བ་རྣམས། རང་འབྲས་བདེ་འགྲོ་དང་། ངན་འགྲོའི་རྣམ་སྨིན་གྱི་འབྲས་བུའི་རྒྱུ་ཡིན་པ་ལྟ་བུ་སྟེ།
རྣམ་སྨིན་གྱི་རྒྱུ་འདི་ལ་ཟག་བཅས་ཡིན་པས་ཁྱབ་བོ། ། དེས་ན་བྱེ་བྲག་སྨྲ་བས། རྒྱུ་དྲུག་ཆར་རྒྱུ་མཚན་ཉིད་པར་ཁས་ལེན་ལ། མདོ་སྡེ་པའི་སྐབས་འདིར། རྒྱུ་དྲུག་གི་ཐ་སྙད་ཙམ་ཁས་ལེན་ཀྱང་། དངོས་བཏགས་འབྱེད་ཚུལ་སྔ་མ་ལྟར་ཤེས་དགོས་ཏེ། རྒྱུ་འབྲས་དུས་མཉམ་ཁས་ལེན་པ་བྱེ་བྲག་སྨྲ་བའི་ལུགས་དང་། མི་ལེན་པ་མདོ་སྡེ་པའི་ལུགས་ཡིན་པའི་ཕྱིར་རོ། ། གཉིས་པ་ངོ་བོའི་སྒོ་ནས་དབྱེ་ན། རྒྱུ་རྐྱེན།
དམིགས་རྐྱེན། བདག་རྐྱེན། མཚུངས་པ་དེ་མ་ཐག་རྐྱེན་དང་བཞི། དེ་བཞི་ཡང་བསྡུས་ན། ཉེར་ལེན་གྱི་རྒྱུ་དང་། ལྷན་ཅིག་བྱེད་རྐྱེན་གཉིས་སུ་འདུས་པས་དེ་གཉིས་ལ་མཚན་ཉིད་དང་མཚན་གཞི་གཉིས། དང་པོ་ནི། རང་འབྲས་ཀྱི་ངོ་བོ་ལ་རང་སྟོབསས་ཀྱི་ཕན་འདོགས་བྱེད། ཉེར་ལེན་གྱི་རྒྱུའི་མཚན་ཉིད། རང་འབྲས་ཀྱི་ཁྱད་པར་ལ་རང་སྟོབས་ཀྱིས་ཕན་འདོགས་བྱེད་དེ།
ལྷན་ཅིག་བྱེད་རྐྱེན་གྱི་མཚན་ཉིད། མཚན་གཞི་རིམ་བཞིན། ནས་ཀྱི་ས་བོན་དེ། རང་འབྲས་ནས་མྱུག་གི་ཉེར་ལེན་གྱི་རྒྱུ་དང་། ཆུ་ལུད་སོགས་དེའི་ལྷན་ཅིག་བྱེད་རྐྱེན་ཡིན་པ་ལྟ་བུའོ། ། གཉིས་པ་འབྲས་བུ་ལ་མཚན་ཉིད་དང་དབྱེ་བ་གཉིས། དང་པོ་ནི། ཕན་གདགས་བྱ་དེ་དེའི་མཚན་ཉིད། ངོ་བོའི་སྒོ་ནས་དབྱེ་བ་དང་། སྒྲའི་བརྗོད་རིགས་ཀྱི་སྒོ་ནས་དབྱེ་བ་གཉིས།
དང་པོ་ལ། དངོས་འབྲས་དང་། བརྒྱུད་འབྲས་གཉིས། གཉིས་པ་ལ། བདག་འབྲས། སྐྱེས་བུ་བྱེད་འབྲས། རྒྱུ་མཐུན་གྱི་འབྲས་བུ་དང་། བྲལ་འབྲས། རྣམ་སྨིན་གྱི་འབྲས་བུ་དང་ལྔ། དང་པོ་ནི།
མིག་གི་རྣམ་ཤེས་མིག་དབང་གཟུགས་ཅན་པའི་བདག་འབྲས་ཡིན་པ་ལྟ་བུ། གཉིས་པ་ནི། མཐོང་ལམ་སྡུག་བསྔལ་ཆོས་བཟོད་དེ། སྦྱོར་ལམ་ཆོས་མཆོག་གི་སྐྱེས་བུ་བྱེད་འབྲས་ཡིན་པ་ལྟ་བུ། གསུམ་པ་ནི། ཚེ་རིང་བ་དེ་སྲོག་གཅོད་སྤངས་པའི་དགེ་བའི་རྒྱུ་མཐུན་གྱི་འབྲས་བུ་ཡིན་པ་ལྟ་བུ། བཞི་པ་ནི། མཐོ་རིས་ཀྱི་ལུས་རྟེན་དེ། རང་རྒྱུ་དགེ་བའི་ལས་ཀྱི་རྣམ་སྨིན་གྱི་འབྲས་བུ་ཡིན་པ་ལྟ་བུའོ། ། ལྔ་པ་ནི།
སོ་སོར་བརྟགས་འགོག་བར་ཆད་མེད་ལམ་གྱི་བྲལ་འབྲས་ཡིན་པ་ལྟ་བུའོ། ། བྱེ་བྲག་སྨྲ་བས། བྲལ་འབྲས་འབྲས་བུ་མཚན་ཉིད་པར་ཁས་ལེན་ཡང་། མདོ་སྡེ་པའི་སྐབས་འདིར་ཁས་མི་བླང་སྟེ། བྱེ་སྨྲ་བས། འདུས་མ་བྱས་སུ་གྱུར་པའི་རྒྱུ་འབྲས་ཁས་ལེན། མདོ་སྡེ་པས་དེ་ཁས་མི་ལེན་པར་རྒྱུ་འབྲས་བུ་འདུས་བྱས། དངོས་པོ་རྣམས་དོན་གཅིག་ཏུ་འདོད་པ་ལགས་སོ། ། གཉིས་པ་ངེས་ཚུལ་འཆད་པ་ལ། སྔོན་མཐའ་མ་ངེས་པའི་རྒྱུ་འབྲས་ངེས་ཚུལ་དང་།
ཕྱི་མཐའ་མ་ངེས་པའི་རྒྱུ་འབྲས་ངེས་ཚུལ་གཉིས། དང་པོ་ནི། དམིགས་པ་སྔོན་འགྲོ་ཕྲུགས་གསུམ་གྱིས་ངེས་པར་བྱེད་དེ། དང་པོར་འབྲས་བུ་དུ་བ་སྐྱེ་བར་མཐོང་། དེ་རྗེས་རྒྱུ་མེ་མ་མཐོང་། དེ་རྗེས་འབྲས་བུ་དུ་བ་མ་མཐོང་བའི་ངེས་བྱེད་གསུམ་གྱིས་ངེས་པའི་ཕྱིར་རོ། ། གཉིས་པ་ནི་མ་དམིགས་པ་སྔོན་དུ་འགྲོ་བའི་ཕྲུགས་གསུམ་གྱིས་ངེས་པར་བྱེད་དེ། དང་པོར་ས་ཕྱོགས་དག་པར་མེ་དུ་གཉིས་མ་དམིགས། དེ་རྗེས་མེ་དམིགས། དེ་རྗེས་དུ་བ་དམིགས་པའི་ངེས་བྱེད་གསུམ་གྱིས་ངེས་པའི་ཕྱིར་རོ། །
རྩ་བའི་གཉིས་པ་འབྲེལ་བའི་མཚན་གཞི་ནི། རང་མཚན་རྐྱང་བ་དང་། སྒྲ་དོན་རྐྱང་བ་ལ་འབྲེལ་བ་མི་འཇོག་གི མེ་དུ་གཉིས་ཀྱི་དོན་སྤྱི་ལ་མེ་དུ་གཉིས་སུ་འཁྲུལ་ནས་འཛིན་པའི་སེལ་ངོར་མེ་དུའི་འབྲེལ་བ་འཇོག་པ་ཙམ་ཡིན་ནོ། ། རྩ་བའི་གསུམ་པ་ངེས་བྱེད་ཀྱི་བློ་དངོས་ནི། མངོན་རྗེས་ཀྱི་ཚད་མ་རྐྱང་པ་དང་། དཔྱོད་པ་རྐྱང་པས་ངེས་པར་བྱེད་པ་མ་ཡིན་གྱི། ཚད་མས་དྲངས་ནས་སྐྱེས་པའི་རྟོག་དཔྱོད་དམ་བཅད་ཤེས་ཀྱིས། འབྲེལ་བ་གཙོ་བོར་ངེས་པར་བྱེད་པ་ལགས་སོ། ། དེ་དག་ལ་དོགས་པ་འདི་ལྟར་གཅོད་དགོས་ཏེ།
དོན་དམ་པར་འབྲེལ་བ་གྲུབ་པར་ཐལ། དོན་དམ་པར་མེ་དུའི་འབྲེལ་བ་གྲུབ་པའི་ཕྱིར་ཏེ། དོན་དམ་པར་དུ་བ་དེ་མེ་ལ་དེ་བྱུང་འབྲེལ་བའི་ཕྱིར་ཏེ། དོན་དམ་པར་དུ་བ་མེའི་འབྲས་བུ་ཡིན་པའི་ཕྱིར་ཏེ། དོན་དམ་པར་དུ་བ་འབྲས་བུ་ཡིན་པའི་ཕྱིར། ཡང་། དོན་དམ་པར་འབྲེལ་བ་གྲུབ་པར་ཐལ། དོན་དམ་པར་བདག་གཅིག་གི་འབྲེལ་བ་གྲུབ་པའི་ཕྱིར་ཏེ། དོན་དམ་པར་བྱས་མི་རྟག་བདག་གཅིག་ཏུ་འབྲེལ་བའི་ཕྱིར་ཏེ། དོན་དམ་པར་བྱས་མི་རྟག་བདག་ཉིད་གཅིག་ཡིན་པའི་ཕྱིར་ཏེ།
དོན་དམ་པར་བྱས་མི་རྟག་རང་བཞིན་གཅིག་ཡིན་པའི་ཕྱིར། དོན་དམ་པར་བྱས་མི་རྟག་གཉིས་ཡོད་པ་གང་ཞིག དོན་དམ་པར་བྱས་མི་རྟག་རང་བཞིན་ཐ་དད་མ་ཡིན་པའི་ཕྱིར། ཕྱི་མ་མ་གྲུབ་ན། དོན་དམ་པར་བྱས་མི་རྟག་གཉིས་རྫས་ཐ་དད་ཡིན་པར་ཐལ་ལོ། ། ཡང་དོན་དམ་པར་འབྲེལ་བ་གྲུབ་པར་ཐལ། དོན་དམ་པར་རྒྱུ་འབྲས་ཀྱི་འབྲེལ་བ་གྲུབ་པའི་ཕྱིར་ཏེ། དོན་དམ་པར་རྒྱུ་འབྲས་གྲུབ་པའི་ཕྱིར་ཟེར་ན། དོན་དམ་པར་དུ་བ་མེའི་འབྲས་བུ་དང་། དོན་དམ་པར་བྱས་མི་རྟག་རང་བཞིན་གཅིག་པ་ཙམ་ཡིན་མོད།
དོན་དམ་པར་དུ་བ་མེ་ལ་འབྲེལ་བ་དང་། དོན་དམ་པར་བྱས་པ་མི་རྟག་པ་ལ་འབྲེལ་ཞེས་ཁས་མི་བླང་སྟེ། འབྲེལ་བ་བློས་སྒྲོ་བཏགས་པ་ཡིན་པའི་ཕྱིར་རོ། ། འོ་ན་དོན་དམ་པར་དུ་བ་ཆོས་ཅན། ཁྱོད་མེ་ལ་འབྲེལ་བར་ཐལ། ཁྱོད་མེའི་འབྲས་བུ་ཡིན་པའི་ཕྱིར་ཟེར་ན། དེ་འདྲ་ཆོས་ཅན། སྐྱོན་ཅན་ཡིན་པས་སྙིང་པོ་མེད་དོ། ། ཡང་ཁྱོད་ཀྱི་རྒྱུ་མེད་ན་ཁྱོད་མེད་དགོས་པར་ཐལ། ཁྱོད་དངོས་པོ་ཡིན་པའི་ཕྱིར།
ཞེས་པའི་ཐལ་འགྱུར་ལ་ཁྱབ་པ་ཡོད་པར་ཐལ། ཁྱོད་ཁྱོད་ཀྱི་རྒྱུ་ལ་འབྲེལ་བར་ཐལ། ཁྱོད་དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ལ་ཁྱབ་པ་ཡོད་པའི་ཕྱིར་ཏེ། ཁྱོད་ཁྱོད་ཀྱི་རྒྱུའི་འབྲས་བུ་ཡིན་པར་ཐལ། ཁྱོད་དངོས་པོ་ཡིན་པའི་ཕྱིར་ཞེས་པའི་ཐལ་འགྱུར་ལ་ཁྱབ་པ་ཡོད་པའི་ཕྱིར། རྩ་བར་འདོད་ན། ཆོས་དེ་ཡོད་པར་རྟོགས་པའི་དབང་མངོན་དང་། ཆོས་དེ་མེད་པར་རྟོགས་པའི་རྗེས་དཔག་གང་རུང་དུ་གྱུར་པའི་ཚད་མ་ལ་སྣང་བ་ཆོས་ཅན། དེར་ཐལ། དེའི་ཕྱིར།
མ་གྲུབ་ན་དེ་གང་རུང་དུ་གྱུར་པའི་ཚད་མ་ལ་སྣང་བ་ཆོས་ཅན། ཁྱོད་དངོས་པོ་ཡིན་པར་ཐལ། ཁྱོད་ཤེས་པ་ཡིན་པའི་ཕྱིར་ཏེ། ཚད་མ་ཡིན་པའི་ཕྱིར་ཏེ། མངོན་སུམ་ཡིན་པའི་ཕྱིར། མ་གྲུབ་ན་དེ་གང་རུང་དུ་གྱུར་པའི་ཚད་མ་ཆོས་ཅན། ཁྱོད་ལ་སྣང་བ་མངོན་སུམ་ཡིན་པར་ཐལ། ཁྱོད་མངོན་སུམ་ཡིན་པའི་ཕྱིར་ཏེ། ཁྱོད་དབང་མངོན་ཡིན་པའི་ཕྱིར། མ་གྲུབ་ན།
ཆོས་དེ་ཆོས་ཅན། ཁྱོད་ཡོད་པར་རྟོགས་པའི་དབང་མངོན་དང་། ཁྱོད་མེད་པར་རྟོགས་པའི་རྗེས་དཔག་གང་རུང་དུ་གྱུར་པའི་ཚད་མ་དབང་མངོན་ཡིན་པར་ཐལ། ཁྱོད་ཡོད་པར་རྟོགས་པའི་དབང་མངོན་ཡོད། ཁྱོད་མེད་པར་རྟོགས་པའི་རྗེས་དཔག་མེད་པའི་ཕྱིར་ཏེ། ཁྱོད་ཡོད་པའི་ཕྱིར། མ་གྲུབ་ན། ཆོས་ཆོས་ཅན། ཁྱོད་དེ་ཡོད་པར་ཐལ། ཁྱོད་ཡོད་པའི་ཕྱིར་རོ། །
རྩ་བར་འདོད་ན། ཤེས་བྱ་ཆོས་ཅན། རི་བོང་རྭ་ཡོད་པར་རྟོགས་པའི་དབང་མངོན་དང་། རི་བོང་རྭ་མེད་པར་རྟོགས་པའི་རྗེས་དཔག་གང་རུང་དུ་གྱུར་པའི་ཚད་མ་ལ་སྣང་བ་མེད་པར་ཐལ། དེ་གང་རུང་དུ་གྱུར་པའི་ཚད་མ་ལ་སྣང་བའི་རྒྱུ་མེད་པའི་ཕྱིར། ཁྱབ་པ་ཁས། མ་གྲུབ་ན་དེ་གང་རུང་དུ་གྱུར་པའི་ཚད་མ་ལ་སྣང་བ་ཆོས་ཅན། ཁྱོད་ཀྱི་རྒྱུ་མེད་པར་ཐལ། ཁྱོད་རྟག་པ་ཡིན་པའི་ཕྱིར། མ་གྲུབ་ན་དེ་གང་རུང་དུ་གྱུར་པའི་ཚད་མ་ཆོས་ཅན།
ཁྱོད་ལ་སྣང་བ་རྟག་པ་ཡིན་པར་ཐལ། ཁྱོད་རྟོག་པ་ཡིན་པའི་ཕྱིར་ཏེ། ཁྱོད་རྗེས་དཔག་ཡིན་པའི་ཕྱིར། མ་གྲུབ་ན། རི་བོང་རྭ་ཆོས་ཅན། ཁྱོད་ཡོད་པར་རྟོགས་པའི་དབང་མངོན་དང་། ཁྱོད་མེད་པར་རྟོགས་པའི་རྗེས་དཔག་གང་རུང་དུ་གྱུར་པའི་ཚད་མ་དེ། རྗེས་དཔག་ཡིན་པར་ཐལ། ཁྱོད་ཡོད་པར་རྟོགས་པའི་དབང་མངོན་མེད། ཁྱོད་མེད་པར་རྟོགས་པའི་རྗེས་དཔག་ཡོད་པའི་ཕྱིར་རོ། །
རྟགས་གཉིས་པ་དེར་ཐལ། ཁྱོད་མེད་པའི་ཕྱིར་རོ། ། གོང་དུ་འདོད་ན། དེ་གང་རུང་དུ་གྱུར་པའི་ཚད་མ་ཆོས་ཅན། ཁྱོད་ལ་སྣང་བ་ཡོད་པར་ཐལ། ཁྱོད་ཤེས་པ་ཡིན་པའི་ཕྱིར་རོ། ། ཐལ་འགྱུར་གྱི་རྩ་བ་རང་དེ་ལ་མ་ཁྱབ་ན། གོང་གི ཆོས་དེ་ཡོད་པར་རྟོགས་པའི་དབང་མངོན་དང་། ཆོས་དེ་མེད་པར་རྟོགས་པའི་རྗེས་དཔག་གང་རུང་དུ་གྱུར་པའི་ཚད་མ་ཆོས་ཅན།
ཁྱོད་ཁྱོད་ཀྱི་རྒྱུ་ལ་འབྲེལ་བར་ཐལ། ཁྱོད་དངོས་པོ་ཡིན་པའི་ཕྱིར། རྟགས་སྔར་བཞིན། འདོད་ན། ཁྱོད་ཀྱི་རྒྱུ་མེད་ན་ཁྱོད་མེད་པས་ཁྱབ་པར་ཐལ། ཁྱོད་ཁྱོད་ཀྱི་རྒྱུ་ལ་འབྲེལ་བའི་ཕྱིར། རྟགས་ཁས་སོ། ། འདོད་ན་སྔར་བཞིན། དེ་ལ་མ་ཁྱབ་ན། དེ་ཆོས་ཅན།
ཁྱོད་དང་ཁྱོད་ཀྱི་རྒྱུ་ལ་མེད་ན་མི་འབྱུང་བའི་འབྲེལ་བ་གྲུབ་པར་ཐལ། ཁྱོད་ཁྱོད་ཀྱི་རྒྱུ་ལ་འབྲེལ་བའི་ཕྱིར། འདོད་ན། ཁྱོད་ཀྱི་རྒྱུ་མེད་ན་ཁྱོད་མི་འབྱུང་བའི་འབྲེལ་བ་གྲུབ་པར་ཐལ། འདོད་པའི་ཕྱིར། འདོད་ན། ཁྱོད་ཀྱི་རྒྱུ་མེད་ན་ཁྱོད་མེད་དགོས་པར་ཐལ་ལོ། ། ཡང་། བྱས་རྟགས་ཀྱི་སྒྲ་མི་རྟག་པར་སྒྲུབ་པའི་རྗེས་ཁྱབ་སྒྲུབ་བྱེད་ཀྱི་སྒྲུབ་ངག་ཡང་དག་ལ་བརྟེན་ནས། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་རྗེས་ཁྱབ་ངེས་པའི་གང་ཟག་ཀྱང་ཡིན།
བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ལྡོག་ཁྱབ་སྒྲུབ་བྱེད་ཀྱི་སྒྲུབ་ངག་ཡང་དག་འགོད་པ་སྐབས་སུ་བབ་པའི་གང་ཟག་ཀྱང་ཡིན་པའི་གཞི་མཐུན་ཡོད་པར་ཐལ། དེས་ན་ལོག་རྟོག་རྣམ་གཉིས་ཀྱི། ། གཉེན་པོར་གཏན་ཚིགས་རྣམ་གཉིས་གསུངས། ། ཞེས་པའི་གཞུང་གི་བསྟན་དོན་གྲུབ་པའི་ཕྱིར། འདོད་ན། དེ་འདྲའི་གཞི་མཐུན་པར་གྱུར་པའི་གང་ཟག་ཆོས་ཅན། ཁྱོད་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ལྡོག་ཁྱབ་མ་ངེས་པའི་གང་ཟག་ཡིན་པར་ཐལ། ཁྱོད་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ལྡོག་ཁྱབ་སྒྲུབ་བྱེད་ཀྱི་སྒྲུབ་ངག་ཡང་དག་འགོད་པ་སྐབས་སུ་བབ་པའི་གང་ཟག་ཡིན་པའི་ཕྱིར། འདོད་ན། མིན་པར་ཐལ།
ཁྱོད་དེ་ངེས་པའི་གང་ཟག་ཡིན་པའི་ཕྱིར་ཏེ། ཁྱོད་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་རྗེས་ཁྱབ་ངེས་པའི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བར་གཞུང་དེའི་བསྟན་དོན་སྒྲུབ་པའི་ཕྱིར་ལ་མ་ཁྱབ་ན། འོ་ན། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་རྗེས་ཁྱབ་སྒྲུབ་བྱེད་ཀྱི་སྒྲུབ་ངག་ཡང་དག་འགོད་པ་སྐབས་སུ་བབ་པའི་གང་ཟག་ཡིན་ན། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ལྡོག་ཁྱབ་སྒྲུབ་བྱེད་ཀྱི་སྒྲུབ་ངག་ཡང་དག་འགོད་པ་སྐབས་སུ་བབ་པའི་གང་ཟག་ཡིན་པས་ཁྱབ་པ་ཡོད་པར་ཐལ། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་རྗེས་ཁྱབ་སྒྲུབ་བྱེད་ཀྱི་སྒྲུབ་ངག་ཡང་དག་གི་བྱེད་ལས་རྫོགས་པའི་གང་ཟག་ཡིན་ན། བྱས་རྟགས་ཀྱིས་སྒྲ་མི་རྟག་པར་སྒྲུབ་བྱེད་ཀྱི་སྒྲུབ་ངག་ཡང་དག་འགོད་པ་སྐབས་སུ་བབ་པའི་གང་ཟག་ཡིན་པའི་གཞི་མཐུན་མེད་པའི་ཕྱིར་ཏེ། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་རྗེས་ཁྱབ་ངེས་པའི་གང་ཟག་ཡིན་ན།
བྱས་རྟགས་ཀྱིས་སྒྲ་མི་རྟག་པར་ལྡོག་ཁྱབ་སྒྲུབ་བྱེད་ཀྱི་སྒྲུབ་ངག་ཡང་དག་འགོད་པ་སྐབས་སུ་བབ་པའི་གང་ཟག་ཀྱང་ཡིན་པའི་གཞི་མཐུན་མེད་པའི་ཕྱིར། མ་གྲུབ་ན། སྔར་ལྟར་རོ། ། རྩ་བར་འདོད་ན། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་རྗེས་ཁྱབ་སྒྲུབ་བྱེད་ཀྱི་སྒྲུབ་ངག་ཡང་དག་འགོད་པ་སྐབས་སུ་བབ་པའི་གང་ཟག་དང་། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ལྡོག་ཁྱབ་སྒྲུབ་བྱེད་ཀྱི་སྒྲུབ་ངག་ཡང་དག་འགོད་པ་སྐབས་སུ་བབ་པའི་གང་ཟག་གཉིས་དོན་གཅིག་ཡིན་པར་ཐལ། འདོད་པའི་ཕྱིར། འདོད་ན། གཉེན་པོར་གཏན་ཚིགས་རྣམ་གཉིས་གསུངས། ། ཞེས་པའི་རང་འགྲེལ་ལས།
དེས་ན་འཇིག་པར་འདོད་པ་ལ་གནོད་པ་ཅན་མི་འཇུག མི་འཇིག་པར་འདོད་པ་ལ་ལྟོས་མེད་མི་འཇུག་པས། ཡུལ་ཐ་དད་པ་ཡིན་ནོ། ། ཞེས་པའི་གཞུང་དོན་མ་གྲུབ་པར་ཐལ་ལོ། ། ཟེར་ན་གཟུ་བོས་ལན་ཅི་སྨྲ་སོམས་ཤིག་གོ། ། གཉིས་པ་འགལ་བའི་རྣམ་གཞག་འཆད་པ་ལ། འགལ་བ་ལ་མཚན་ཉིད་དང་དབྱེ་བ་གཉིས། དང་པོ་ནི། རང་གི་གནོད་བྱ་ལ་གནོད་པ་བྱེད་པ་དེ། རང་གི་གནོད་བྱ་དེ་དང་འགལ་བའི་མཚན་ཉིད་ཡིན།
གཉིས་པ་དབྱེ་བ་ལ། ངོ་བོའི་སྒོ་ནས་དབྱེ་བ་དང་། སྒྲའི་བརྗོད་རིགས་ཀྱི་སྒོ་ནས་དབྱེ་བ་གཉིས། དང་པོ་ལ། མཚན་ཉིད། འགལ་བ་གནས་པའི་ཡུལ། གནོད་བྱ་ལྡོག་པའི་དུས། འགལ་བ་ངེས་བྱེད་ཀྱི་ཚད་མ་བཤད་པ་དང་བཞི། དང་པོ་ནི། ཁྱོད་རང་གི་གནོད་བྱ་དང་འགལ་བ་གང་ཞིག
ཁྱོད་དང་ཁྱོད་ཀྱི་གནོད་བྱ་གཉིས་ཀ་དངོས་པོར་གྲུབ་པ་དེ། ཁྱོད་རང་གི་གནོད་བྱ་དེ་དང་ལྷན་ཅིག་མི་གནས་འགལ་བའི་མཚན་ཉིད་ཡིན། གཉིས་པ་ནི། ལྷན་ཅིག་མི་གནས་འགལ་གྱི་འགལ་ཟླ་གཉིས་པོ་གང་རུང་ཡིན་ན། དངོས་པོ་ཡིན་པས་ཁྱབ་སྟེ། འགལ་ཟླ་དངོས་པོར་མ་གྲུབ་པ་ལ་ལྷན་ཅིག་འགྲོགས་མི་འགྲོགས་ཀྱི་རྣམ་དབྱེ་མི་འོས་པའི་ཕྱིར་རོ། ། དེས་ན། ལྷན་ཅིག་མི་གནས་འགལ་ལ་འགལ་ཟླ་གཉིས་པོ་ཕན་ཚུན་གནོད་བྱ་གནོད་བྱེད་གང་རུང་ཡིན་པ་ཞིག་ངེས་པར་དགོས་ཤིང་། དེ་ཡང་ལམ་པ་ལ། རང་ལ་བརྟེན་ནས་རང་གི་གནོད་བྱའི་རྒྱུན་ནུས་མེད་དུ་བྱེད་པ་དེ།
ལྷན་ཅིག་མི་གནས་འགལ་གྱི་འགལ་ཟླར་གྱུར་པའི་གནོད་བྱེད་ཀྱི་མཚན་ཉིད། རང་གི་གནོད་བྱེད་ལ་བརྟེན་ནས་རང་གི་རྒྱུན་ནུས་མེད་དུ་སྐྱེས་པ་དེ། ལྷན་ཅིག་མི་གནས་འགལ་གྱི་འགལ་ཟླར་གྱུར་པའི་གནོད་བྱའི་མཚན་ཉིད་ཡིན་ནོ། ། གཉིས་པ་དབྱེ་བ་ལ། བེམ་པོར་གྱུར་པའི་ལྷན་ཅིག་མི་གནས་འགལ་དང་། ཤེས་པར་གྱུར་པའི་ལྷན་ཅིག་མི་གནས་འགལ་གཉིས། དང་པོ་ནི། ཚ་རེག་དེ། ཁོ་རང་གི་གནོད་བྱར་གྱུར་པའི་གྲང་རེག་དང་ལྷན་ཅིག་མི་གནས་འགལ་ཡིན་པ་ལྟ་བུ། གཉིས་པ་ནི།
སྒྲ་མི་རྟག་པར་ངེས་པའི་ངེས་ཤེས་དེ། སྒྲ་རྟག་འཛིན་གྱི་སྒྲོ་འདོགས་དང་ལྷན་ཅིག་མི་གནས་འགལ་ཡིན་པ་ལྟ་བུ་ལ་བྱེད། བྱ་རོག་དང་། འུག་པ་ལྟ་བུ་ནི། ཕན་ཚུན་ཞེ་འགྲས་པ་ཙམ་ལས། གཅིག་གིས་གཅིག་ཤོས་ནུས་མེད་དུ་བྱེད་མི་ནུས་པས། ལྷན་ཅིག་མི་གནས་འགལ་མཚན་ཉིད་པ་མ་ཡིན་ནོ། ། གསུམ་པ་གནོད་བྱ་ལྡོག་པའི་དུས་ལ། བེམ་པོར་གྱུར་པའི་གནོད་བྱ་ལྡོག་པའི་དུས་དང་། ཤེས་པར་གྱུར་པའི་གནོད་བྱ་ལྡོག་པའི་དུས་གཉིས།
དང་པོ་ནི། ཚ་རེག་དེས། ཁོ་རང་གི་གནོད་བྱར་གྱུར་པའི་གྲང་རེག་ལྡོག་པའི་དུས་ཡོད་དེ། སྐད་ཅིག་དང་པོ་ལ་ཕྲད། གཉིས་པ་ལ་གནོད་བྱ་ནུས་ཆུང་དུ་བྱས། གསུམ་པ་ལ་གནོད་བྱའི་རྒྱུན་ལྡོག་པར་བྱེད་པའི་ཕྱིར་རོ། ། ཡང་། སྣང་མུན་གཉིས་ཀྱི་ཟླས་ཕྱེ་བའི་སྣང་མུན་ལྟ་བུ་ནི། གནོད་བྱ་གནོད་བྱེད་འཕྲད་པ་མེད་པས། གནོད་བྱེད་སྣང་བ་སྐྱེས་ཙམ་ནས།
གནོད་བྱ་མུན་པའི་རྒྱུན་ལྡོག་པར་བྱེད་པ་ཡིན་ནོ། ། གཉིས་པ་ཤེས་པར་གྱུར་པའི་གནོད་བྱ་ལྡོག་དུས་ནི། སྒྲ་མི་རྟག་པར་ངེས་པའི་ངེས་ཤེས་ཀྱིས། རང་གི་བྱེད་པ་མ་ཉམས་བར་དུ། སྒྲ་རྟག་འཛིན་གྱི་སྒྲོ་འདོགས་སྐྱེ་བའི་རྒྱུན་ནུས་མེད་དུ་བྱས་པའི་སྒོ་ནས། སྒྲ་རྟག་འཛིན་གྱི་སྒྲོ་འདོགས་ལྡོག་པ་ཡིན་ལ། སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་དུ་གྱུར་པའི་བདག་མེད་རྟོགས་པའི་ཤེས་རབ་ཀྱིས་ནི། གང་ཟག་གི་བདག་འཛིན་གྱི་ས་བོན་ལ་གནོད་པ་བྱས་པའི་སྒོ་ནས། གང་ཟག་གི་བདག་འཛིན་ལྡོག་པར་བྱེད་པ་ཡིན་ནོ། ། དེ་ཡང་ཞིབ་མོའི་རྣམ་དཔྱོད་ཀྱིས་དཔྱད་ན།
སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་གྱིས་བསྡུས་པའི་བདག་མེད་རྟོགས་པའི་ཤེས་རབ་དང་། གང་ཟག་གི་བདག་འཛིན་གཉིས་ལྷན་ཅིག་མི་གནས་འགལ་དང་། མི་སློབ་ལམ་གྱིས་བསྡུས་པའི་བདག་མེད་རྟོགས་པའི་ཤེས་རབ་དང་། གང་ཟག་གི་བདག་འཛིན་གྱི་ས་བོན་གཉིས་ལྷན་ཅིག་མི་གནས་འགལ་ཡིན་ཞེས་ཁས་བླང་པར་བྱའོ། ། བཞི་པ་འགལ་བ་ངེས་བྱེད་ཀྱི་ཚད་མ་འཆད་པར་བྱེད་པ་ལ། དོན་ལ་འགལ་བ་དགག བློ་ངོར་འགལ་བ་བཞག ངེས་བྱེད་ཀྱི་ཚད་མ་དངོས་བཤད་པ་དང་གསུམ། དང་པོ་ནི། དོན་དམ་པར་ཚ་གྲང་གཉིས་འགལ་བ་མ་ཡིན་ཏེ།
གནོད་བྱེད་ཚ་རེག་ཡོད་དུས། གནོད་བྱ་གྲང་རེག་མ་སྐྱེས། དུས་མཉམ་པའི་ཚ་གྲང་གཉིས་འགལ་འབྲེལ་གང་ཡང་མེད་པའི་ཕྱིར་རོ། ། གཉིས་པ་ནི། འོན་ཀྱང་བློ་ངོར་ཚ་གྲང་འགལ་བ་ཡིན་ཏེ། ཚ་གྲང་གཉིས་གནོད་བྱ་གནོད་བྱེད་དུ་འཛིན་པའི་རྟོག་ངོར་ཚ་གྲང་གཉིས་འགལ་བར་འཇོག་པའི་ཕྱིར་རོ། ། གསུམ་པ་ནི། ཚ་གྲང་གཉིས་འགལ་བར་ངེས་བྱེད་ཀྱི་ཚད་མ་ཡོད་དེ། ཐོག་མར་ཚ་གྲང་གཉིས་ཀ་མ་དམིགས། དེ་ནས་གནོད་བྱེད་ཚ་རེག་དམིགས།
དེ་ནས་གནོད་བྱ་གྲང་རེག་མ་དམིགས་པའི་ཚད་མས་དྲངས་པའི་རྟོག་དཔྱོད་ཀྱིས་ངེས་པའི་ཕྱིར་རོ། ། གཉིས་པ་ཕན་ཚུན་སྤང་འགལ་འཆད་པ་ལ། གཅིག་དང་ཐ་དད་ཀྱི་རྣམ་གཞག ཐ་དད་ལ་འགལ་འབྲེལ་འཇོག་ཚུལ། ཕན་ཚུན་སྤང་འགལ་དངོས་བཤད་པ་དང་གསུམ། དང་པོ་ནི། ཆོས་དེ་དང་དངོས་མིང་གཅིག་གིས་གོ་བར་བྱ་བ་དེ། ཆོས་དེ་དང་གཅིག་གི་མཚན་ཉིད། གཅིག་ལ་དབྱེ་ན། ལྡོག་པ་གཅིག་དང་།
རྫས་གཅིག་གཉིས། དང་པོའི་མཚན་ཉིད་སྔ་མ་དེས་ཆོག་གོ ། གཉིས་པའི་མཚན་ཉིད་ནི། ཆོས་དེ་དང་དངོས་རྒྱུ་གཅིག་ལས་སྐྱེས་པ་དེ། ཆོས་དེ་དང་རྫས་གཅིག་གི་མཚན་ཉིད། ཡང་། ཆོས་དེ་དང་མིང་ཐ་དད་ཀྱིས་གོ་བར་བྱ་བ་དེ། ཆོས་དེ་དང་ཐ་དད་ཀྱི་མཚན་ཉིད། དེ་ལ་དབྱེ་ན་ལྡོག་པ་ཐ་དད་དང་། རྫས་ཐ་དད་གཉིས།
དང་པོ་ནི། བྱས་མི་རྟག་ལྟ་བུ། གཉིས་པ་ནི། ཀ་བུམ་ལྟ་བུའོ། ། གཉིས་པ་ཐ་དད་འགལ་འབྲེལ་འཇོག་ཚུལ་ནི། རྫས་ཐ་དད་གཞིར་གཞག་ལ། ཕན་ཚུན་གནོད་བྱ་གནོད་བྱེད་གང་རུང་ཡིན་ན། འགལ་བར་འཇོག རྫས་ཐ་དད་གཞིར་བྱས་ལ། ཕན་གདགས་བྱ་འདོག་བྱེད་ཡིན་ན་འབྲེལ་བ་དང་།
རྫས་ཐ་དད་གཞིར་བྱས་ལ། ཕན་ཚུན་གནོད་བྱ་གནོད་བྱེད་དམ། ཕན་ཚུན་ཕན་གདགས་བྱ་དང་འདོགས་བྱེད་གང་ཡང་མ་ཡིན་ན། འགལ་འབྲེལ་གང་ཡང་མ་ཡིན་པའི་ཐ་དད་ཙམ་དུ་འཇོག་པ་ནི། ཚད་མ་རིགས་པའི་གཏེར་གྱི་དགོངས་དོན་བླ་ན་མེད་པ་ཡིན་ཏེ། རིགས་གཏེར་ལས། ཐ་དད་ཕན་གནོད་འབྲེལ་དང་འགལ། ། གཉིས་ཀ་མིན་ན་ཐ་དད་ཙམ། ། ཞེས་བཤད་པའི་ཕྱིར་རོ། ། གསུམ་པ་ཕན་ཚུན་སྤང་འགལ་དངོས་བཤད་པ་ལ།
མཚན་ཉིད་དང་དབྱེ་བ་གཉིས། དང་པོ་ནི། ཁྱོད་ཆོས་དེ་དང་འགལ་བ་གང་ཞིག ཁྱོད་དང་ཆོས་དེ་གཅིག་པ་བཀག་པའི་ཐ་དད་ཡིན་པ་དེ། ཁྱོད་ཆོས་དེ་དང་ཕན་ཚུན་སྤང་འགལ་ཡིན་པའི་མཚན་ཉིད་ཡིན། གཉིས་པ་དབྱེ་ན། ཕན་ཚུན་སྤངས་པའི་དངོས་འགལ་དང་ཕན་ཚུན་སྤངས་པའི་བརྒྱུད་འགལ་གཉིས། དང་པོ་ནི། ཁྱོད་ཡོད་པ་གང་ཞིག ཁྱོད་ཀྱིས་ཁྱོད་མ་ཡིན་པ་འགོག་ནུས་པ་དེ།
ཁྱོད་ཁྱོད་མ་ཡིན་པ་དང་ཕན་ཚུན་སྤངས་པའི་དངོས་འགལ་ཡིན་པའི་མཚན་ཉིད་ཡིན། མཚན་གཞི་ནི། བྱས་པ་དེ། བྱས་པ་མིན་པ་དང་དངོས་འགལ་ཡིན་པ་ལྟ་བུ་སྟེ། གཞི་གྲུབ་ན་ཁྱོད་ཁྱོད་མིན་པ་དང་ཕན་ཚུན་སྤངས་པའི་དངོས་འགལ་ཡིན་པས་ཁྱབ་བོ། ། གཉིས་པ་ནི། ཁྱོད་ཡོད་པ་གང་ཞིག ཁྱོད་ཀྱིས་ཁྱོད་མིན་པའི་ཁྱབ་བྱེད་འགོག་ནུས་པ་དེ། ཁྱོད་ཁྱོད་མ་ཡིན་པའི་ཁྱབ་བྱེད་དང་ཕན་ཚུན་སྤངས་པའི་རྒྱུད་འགལ་ཡིན་པའི་མཚན་ཉིད་ཡིན་ནོ། ། མཚན་གཞི་ནི།
བྱས་པ་དེ་རྟག་པ་དང་བརྒྱུད་འགལ་ཡིན་པ་ལྟ་བུ་ལ་བྱེད་དོ། ། གཉིས་པ་སྒྲའི་བརྗོད་རིགས་ཀྱི་སྒོ་ནས་དབྱེ་ན། ལྷན་ཅིག་མི་གནས་འགལ། ཕན་ཚུན་སྤང་འགལ། ཚད་མས་གནོད་འགལ། ཐ་དད་གཞི་མཐུན་མི་སྲིད་པའི་འགལ་བ་དང་བཞི། དང་པོ་གཉིས་བཤད་ཟིན། གསུམ་པ་ནི། གྲུབ་ཙམ་ནས་དམར་པོར་ངེས་པ་དེ། དམར་པོར་འགྱུར་བ་ཕྱིས་འབྱུང་རྐྱེན་ལ་ལྟོས་པ་དང་ཚད་མས་གནོད་འགལ་ཡིན་པ་ལྟ་བུའོ། །
བཞི་པ་ནི། ཀ་བུམ་དང་། སྔོ་སེར་སོགས་ལྟ་བུ་སྟེ། ཕན་ཚུན་སྤངས་པ་ཙམ་ཡིན་གྱི་ཕན་ཚུན་སྤང་འགལ་དངོས་མ་ཡིན་ནོ་ཞེས་རིགས་པའི་གཏེར་ལས་བཤད་པའི་ཕྱིར་རོ། ། དོན་དེ་དག་ལ་དོགས་པ་འདི་ལྟར་གཅོད་དགོས་ཏེ། ཆོས་དེ་དང་འགལ་བ་ཡིན་ན། ཆོས་དེ་དང་ལྷན་ཅིག་མི་གནས་འགལ་དང་། ཆོས་དེ་དང་ཕན་ཚུན་སྤང་འགལ་གང་རུང་ཡིན་པས་ཁྱབ་པར་ཐལ། ཆོས་དེ་དང་ཚད་མས་གནོད་འགལ་ཡིན་ན། ཆོས་དེ་དང་ཕན་ཚུན་སྤངས་འག་ཡིན་པས་ཁྱབ།
ཆོས་དེ་དང་ཐ་དད་གཞི་མཐུན་མ་སྲིད་པ་ཙམ་གྱིས་ཆོས་དེ་དང་འགལ་བའི་གོ་མི་ཆོད་པའི་ཕྱིར། རྟགས་དང་པོ་དེར་ཐལ། ཚད་མས་གནོད་འགལ་ལ་བརྟེན་པའི་རྟགས་ཡིན་ན། ཕན་ཚུན་སྤང་འགལ་ལ་བརྟེན་པའི་རྟགས་ཡིན་པས་ཁྱབ་པ་ཡོད་པའི་ཕྱིར་ཏེ། ཚད་མས་གནོད་པའི་འགལ་བ་སྤང་། ། ཁྱབ་བྱེད་འགལ་བ་དམིགས་པར་འདུས། ། ཞེས་བཤད་པའི་ཕྱིར། རྩ་བར་འདོད་ན། ཡོད་པ་ཆོས་ཅན། ཁྱོད་བདག་སྐྱེ་དང་ལྷན་ཅིག་མི་གནས་འགལ་དང་།
བདག་སྐྱེ་དང་ཕན་ཚུན་སྤང་འགལ་གང་རུང་ཡིན་པར་ཐལ། ཁྱོད་བདག་སྐྱེ་དང་འགལ་བ་ཡིན་པའི་ཕྱིར། ཁྱབ་པ་ཁས། རྟགས་དེར་ཐལ། ཁྱོད་བདག་སྐྱེ་ལ་གནོད་བྱེད་ཡིན་པའི་ཕྱིར། མ་གྲུབ་ན་དེར་ཐལ། རྣམ་འགྲེལ་ལས། འགལ་དེ་ཆོས་ལ་ཐ་དད་དམ། ། ཐ་དད་མེད་ལ་རབ་སྦྱོར་ཏེ། ། ཁ་བ་མེད་པར་སྒྲུབ་པ་ལ། །
མེ་དང་སྐྱེ་བ་ཡོད་གནོད་བཞིན། ། ཞེས་པའི་གཞུང་དོན་གྲུབ་པའི་ཕྱིར། འདོད་ན། ཁྱོད་དེ་དང་ལྷན་ཅིག་མི་གནས་འགལ་ཡིན་པར་ཐལ། ཁྱོད་དེ་དང་ལྷན་ཅིག་མི་གནས་འགལ་དང་། ཕན་ཚུན་སྤང་འགལ་གང་རུང་གང་ཞིག ཕྱི་མ་མིན་པའི་ཕྱིར། འདོད་ན་ཁྱོད་དངོས་པོ་ཡིན་པར་ཐལ་ལོ། ། དང་པོ་དངོས། ཕྱི་མ་མ་གྲུབ་ན།
དེ་ཆོས་ཅན། ཁྱོད་དང་བདག་སྐྱེ་གཉིས་གཅིག་པ་བཀག་པའི་ཐ་དད་ཡིན་པར་ཐལ། ཁྱོད་དེ་དང་ཕན་ཚུན་སྤང་འགལ་ཡིན་པའི་ཕྱིར། འདོད་མི་ནུས་ཏེ། ཁྱོད་དང་། བདག་སྐྱེ་གཉིས་དངོས་མེད་ཡིན་པར་མཚུངས་པའི་ཕྱིར་རོ། ། ཞེས་ཟེར་ན། རྩ་བར་མ་ཁྱབ་ཟེར་བ་ལས་འོས་མེད་དེ། དེ་ལྟ་མ་ཡིན་པའི་ཚེ་ན་གཞན་ཡང་ཉོན་ཅིག བུམ་པ་ཚད་མས་མ་དམིགས་པ་ཆོས་ཅན།
ཁྱོད་བུམ་པ་ཡོད་པ་དང་འགལ་བ་ཡིན་པར་ཐལ། ཁྱོད་བུམ་པས་དག་པའི་ས་ཕྱོགས་སུ་བུམ་པ་མེད་པར་གྱུར་པའི་རྟགས་ཡང་དག་ཡིན་པ་གང་ཞིག བུམ་པ་ཡོད་པ་དེ་དེ་སྒྲུབ་ཀྱི་དགག་བྱའི་ཆོས་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་དེ་དང་ལྷན་ཅིག་མི་གནས་འགལ་ཡིན་པར་ཐལ། ཁྱོད་དེ་དང་འགལ་བ་གང་ཞིག ཁྱོད་དེ་དང་ཕན་ཚུན་སྤང་འགལ་མ་ཡིན་པའི་ཕྱིར། ཁྱབ་པ་སོང་། དང་པོ་དངོས།
འདོད་ན། ཁྱོད་དངོས་པོར་ཐལ་ལོ། ། ཕྱི་མ་མ་གྲུབ་ན། ཁྱོད་དང་བུམ་པ་ཡོད་པ་གཉིས་གཅིག་པ་བཀག་པའི་ཐ་དད་ཡིན་པའི་ཕྱིར། དེར་ཐལ། ཁྱོད་དང་ཕན་ཚུན་སྤང་འགལ་ཡིན་པའི་ཕྱིར། འདོད་མི་ནུས་ཏེ། ཁྱོད་དང་དེ་གཉིས་ཀ་དངོས་མེད་དུ་མཚུངས་པའི་ཕྱིར་རོ། ། རྩ་བ་དེ་ལ་མ་ཁྱབ་ཟེར་ནའང་མི་ཐར་ཏེ། འོ་ན་བུམ་པ་ཚད་མས་མ་དམིགས་པ་ཆོས་ཅན།
ཁྱོད་བུམ་པས་དག་པའི་ས་ཕྱོགས་སུ་བུམ་པ་ཡོད་པ་དང་འགལ་བ་ཡིན་པར་ཐལ། ཁྱོད་བུམ་པས་དག་པའི་ས་ཕྱོགས་སུ་བུམ་པ་དང་གནོད་བྱེད་ཡིན་པའི་ཕྱིར་ཏེ། ཁྱོད་དེ་འགོག་བྱེད་ཀྱི་རྟགས་ཡང་དག་ཡིན་པའི་ཕྱིར་ཏེ། ཁྱོད་བུམ་པས་དག་པའི་ས་ཕྱོགས་སུ་བུམ་པ་མེད་པར་སྒྲུབ་པའི་རྟགས་ཡང་དག་ཡིན་པའི་ཕྱིར་རོ། ། གོང་དུ་འདོད་ན། ལྷན་ཅིག་མི་གནས་འགལ་ཡིན་པར་ཐལ། ཁྱོད་དེ་དང་འགལ་བ་གང་ཞིག ཁྱོད་དེ་དང་ཕན་ཚུན་སྤང་འགལ་མིན་པའི་ཕྱིར། རྟགས་གསལ་སྔར་བཞིན་བྱས་པས། གར་ཡང་སོང་བ་མེད་དོ། །
གཞན་ཡང་། ཁྱོད་རྟག་པ་དང་དངོས་འགལ་ཡིན་པར་ཐལ། ཁྱོད་རྟག་པ་དང་འགལ་བ་གང་ཞིག ཁྱོད་ཡིན་ན་རྟག་པ་མ་ཡིན་དགོས། རྟག་པ་ཡིན་ན། ཁྱོད་མ་ཡིན་དགོས། རྟག་པ་མ་ཡིན་ན་ཁྱོད་ཡིན་དགོས།

ཁྱོད་མ་ཡིན་ན་རྟག་པ་ཡིན་དགོས་པའི་ཕྱིར། ཞེས་པའི་ཐལ་འགྱུར་ལ་ཁྱབ་པ་ཡོད་པར་ཐལ། ཁྱོད། ཁྱོད་མ་ཡིན་ན། ཆོས་དེ་ཡིན་དགོས་པར་ཐལ། ཁྱོད་ཆོས་དེ་དང་དངོས་འགལ་ཡིན་པའི་ཕྱིར། ཞེས་པའི་ཐལ་འགྱུར་ལ་ཁྱབ་པ་ཡོད་པའི་ཕྱིར། འདོད་ན། བྱས་པ་ཆོས་ཅན། དེར་ཐལ། དེའི་ཕྱིར།
རྟགས་དང་པོ་དེར་ཐལ། ཁྱོད་སྒྲ་མི་རྟག་པར་སྒྲུབ་པའི་རྟགས་ཡང་དག་ཡིན་པའི་ཕྱིར། རྟགས་ཕྱི་མ་རྣམས་འབུད། འདོད་ན། དེ་ཆོས་ཅན། ཁྱོད་རྟག་པ་དང་དངོས་འགལ་མ་ཡིན་པར་ཐལ། ཁྱོད་རྟག་པ་དང་བརྒྱུད་འགལ་ཡིན་པའི་ཕྱིར་ཏེ། ཁྱོད་སྒྲ་མི་རྟག་པར་སྒྲུབ་པའི་རྟགས་ཡང་དག་ཡིན་པའི་ཕྱིར། མ་ཁྱབ་ན། བྱས་པ་ཆོས་ཅན།
ཁྱོད་སྒྲ་མི་རྟག་པར་སྒྲུབ་པའི་རྟགས་ཡང་དག་མིན་པར་ཐལ། ཁྱོད་རྟག་པ་དང་ཕན་ཚུན་སྤངས་པའི་དངོས་འགལ་ཡིན་པའི་ཕྱིར། ཁྱབ་སྟེ། རིགས་གཏེར་ལས། ཕན་ཚུན་སྤངས་པ་དངོས་ལ་ནི། ། རྟགས་དང་རྟགས་ཅན་ཡོད་མ་ཡིན། ། ཞེས་བཤད་འདུག་པའི་ཕྱིར་རོ། ། གཞན་ཡང་། མི་རྟག་པ་ཆོས་ཅན། ཁྱོད་ཀྱིས་རྟག་པ་འགོག་ནུས་པར་ཐལ།
ཁྱོད་རྟག་པ་དང་ཕན་ཚུན་སྤངས་པའི་དངོས་འགལ་ཡིན་པའི་ཕྱིར། ཁྱབ་པ་དངོས། འདོད་ན། ཤེས་བྱ་ཆོས་ཅན། མི་རྟག་པ་དེས། སྒྲའི་སྟེང་དུ་རྟག་པ་འགོག་ནུས་པར་ཐལ། དེས་རྟག་པ་འགོག་ནུས་པ་གང་ཞིག དེས་ནམ་མཁའི་སྟེང་དུ་རྟག་པ་འགོག་མི་ནུས་པའི་ཕྱིར། འདོད་ན། དེས་སྒྲའི་སྟེང་དུ་མི་རྟག་པ་སྒྲུབ་ནུས་པར་ཐལ།
འདོད་པའི་ཕྱིར། འདོད་ན། དེ་སྒྲ་མི་རྟག་པར་སྒྲུབ་པའི་རྟགས་ཡང་དག་ཡིན་པར་ཐལ་ལོ། ། འདོད་ན། མི་རྟག་པ་ཆོས་ཅན། ཁྱོད་སྒྲ་རྟག་པ་མ་ཡིན་པར་སྒྲུབ་པའི་རྟགས་ཡང་དག་མིན་པར་ཐལ། ཁྱོད་ཀྱི་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱོགས་ཆོས་མ་གྲུབ་པའི་ཕྱིར་ཏེ། སྒྲ་ཁྱོད་དུ་ངེས་ནས། སྒྲ་རྟག་མི་རྟག་ཐེ་ཚོམ་ཟ་བའི་གང་ཟག་མེད་པའི་ཕྱིར་ཏེ། སྒྲ་ཁྱོད་དུ་ངེས་པའི་གང་ཟག་ཡིན་ན།
སྒྲ་རྟག་མི་རྟག་ཐེ་ཚོམ་ཟ་བའི་གང་ཟག་མ་ཡིན་དགོས་པའི་ཕྱིར་རོ། ། གཞན་ཡང་། ཚ་རེག་དེ་ཁོ་རང་གི་གནོད་བྱར་གྱུར་པའི་གྲང་རེག་ནུས་ཆུང་དུ་སྐྱེད་བྱེད་ཡིན་པར་ཐལ། དེ་དེ་ལ་གནོད་བྱེད་ཡིན་པའི་ཕྱིར། འདོད་ན་དེ་དེ་ནུས་མེད་དུ་སྐྱེད་བྱེད་ཡིན་པར་ཐལ། འདོད་པའི་ཕྱིར། འདོད་ན་དེ་དེ་སྐྱེད་བྱེད་ཡིན་པར་ཐལ། དེའི་ཕྱིར། འདོད་ན་དེ་དེའི་རྒྱུ་ཡིན་པར་ཐལ། དེའི་ཕྱིར།
འདོད་ན་དེ་དེ་ལ་ཕན་འདོགས་བྱེད་ཡིན་པར་ཐལ་ལོ། ། འདོད་མི་ནུས་ཏེ། དེ་དེ་ལ་གནོད་བྱེད་ཡིན་པའི་ཕྱིར་རོ། ། ཡང་། ཚ་རེག་དེ་ཁོ་རང་གི་གནོད་བྱར་གྱུར་པའི་གྲང་རེག་དང་ལྷན་ཅིག་མི་གནས་འགལ་མིན་པར་ཐལ། དེ་དེ་དང་ལྷན་ཅིག་ཏུ་གནས་པའི་ཕྱིར་ཏེ། དེ་དེ་དང་ལྷན་ཅིག་ཏུ་ཡོད་པའི་ཕྱིར་ཏེ། དེ་དེ་དང་ལྷན་ཅིག་ཏུ་འཕྲད་པའི་ཕྱིར་ཏེ། དེ་དེ་དང་སྐད་ཅིག་དང་པོ་ལ་འཕྲད་པའི་ཕྱིར། རྟགས་དངོས་ཤེས་ཟེར་བའི་རིགས་པ་ཕྲ་མོའི་ལན་ཡང་བསམ་དགོས་སོ། །
དེས་བློས་ཡུལ་རྟོགས་ཚུལ་རྫོགས་སོ།། །། རྩ་བའི་གཉིས་པ་ཤེས་བྱེད་ཚད་མའི་རང་བཞིན་ངེས་པར་བྱ་བ་ལ་གཉིས། མཚན་ཉིད་ཀྱི་རྣམ་གཞག་དང་། མཚན་མཚོན་བཞི་སོ་སོའི་དོན་གཏན་ལ་དབབ་པའོ། ། དང་པོ་ལ་གསུམ། སྤྱིར་མཚན་མཚོན་གཞི་གསུམ་གྱི་རང་བཞིན། བྱེ་བྲག་ཏུ་ཚད་མའི་མཚན་ཉིད། མཚན་ཉིད་ཀྱིས་མཚོན་པའི་དོན་གཏན་ལ་དབབ་པ་དང་གསུམ། དང་པོ་ལ་གསུམ། ཤེས་བྱ་ལ་ཆོས་གསུམ་གྱིས་ཁྱབ་པར་སྒྲུབ་པ་དང་།
ཁྱབ་བྱེད་ཆོས་གསུམ་གྱི་རང་བཞིན་བཤད་པ། ཆོས་གསུམ་སོ་སོའི་རྣམ་གཞག་བཤད་པའོ། ། དང་པོ་ནི། ཤེས་བྱ་ཀུན་གྱི་སྟེང་དུ། མཚན་མཚོན་གཞི་གསུམ་ཚང་བར་གནས་ཏེ། མཚན་གཞི་གསེར་བུམ་ལྟ་བུའི་སྟེང་དུ། ཆུ་སྐྱོར་གྱི་དོན་བྱེད་ནུས་པའི་ཆ་ནས་མཚན་ཉིད་ཚང་། བུམ་པའོ་སྙམ་པའི་སྒྲ་བློ་མ་འཁྲུལ་བས་ཞེན་དུ་རུང་བས་མཚོན་བྱ་ཚང་། ལྟོ་ལྡིར་བའི་དོན་དང་། བུམ་པའི་ཐ་སྙད་ཀྱི་རྟེན་བྱེད་པའི་ཆ་ནས་མཚན་གཞི་ཚང་བའི་ཕྱིར་རོ། །
གཉིས་པ་མཚན་ཉིད་བཤད་པ། མཚོན་བྱ་བཤད་པ། མཚན་གཞི་བཤད་པའོ། ། དང་པོ་ལ། མཚན་ཉིད་ལ་མཚན་ཉིད་མི་དགོས་པ་དགག དགོས་པའི་མཚན་ཉིད་བཞག བསལ་བྱ་སྐྱོན་གྱི་རྣམ་གཞག་བཤད་པའོ། ། དང་པོ་ལ་ཁ་ཅིག མཚན་ཉིད་ལ་མཚན་ཉིད་མི་དགོས་ཏེ། མཚན་ཉིད་རྫས་ཡོད་ཡིན་པའི་ཕྱིར་དང་།
དགོས་ན་ཐུག་མེད་དུ་འགྱུར་བའི་ཕྱིར། ཞེས་ཟེར། ཁ་ཅིག་མཚན་ཉིད་ཡིན་ངེས་ཤིག་ལ་མཚན་ཉིད་མི་དགོས་ཀྱང་། མཚན་ཉིད་ཙམ་ལ་མཚན་ཉིད་དགོས་ཏེ། མཚན་ཉིད་དེ་མཚོན་བྱ་ཡིན་པའི་ཕྱིར། ཞེས་ཟེར། ཁ་ཅིག་མཚན་ཉིད་ཡིན་ངེས་ཤེས་པ་ཞིག་ལའང་མཚན་ཉིད་དགོས་ཏེ། བ་ལང་གི་ཐ་སྙད་དེ། བ་ལང་གི་ཐ་སྙད་གཉིས་པའི་མཚན་ཉིད་ཡིན་ཡང་། ནོག་སོགས་འདུས་པ་དེ་བ་ལང་གི་མཚན་ཉིད་ཡིན་པའི་ཕྱིར།
ཞེས་ཟེར། དེ་དག་དགག་པ་ལ། མཚན་ཉིད་ལ་མཚན་ཉིད་དགོས་ཀྱང་མཚན་ཉིད་ཐུག་མེད་དུ་མི་འགྱུར་ཏེ། མཚན་ཉིད་ཀྱི་སྤྱི་དང་བྱེ་བྲག་གི་སྦྱོར་བ་རྣམས་སྦྱོར་བ་གསུམ་པར་ཐུག་ནས་བཞི་པ་ཕན་ཆད་བཀོད་པ་ལ་དགོས་ནུས་མེད་པའི་ཕྱིར་རོ། ། དེ་ལྟ་མ་ཡིན་པར། བུམ་པའི་མཚན་ཉིད་ཀྱི་མཚན་ཉིད་སོགས་ཐུག་མེད་ཁས་ལེན་པ་ནི་ཤིན་ཏུ་མི་འཐད་དེ། རྣམ་འཇོག་གི་རྒྱུ་མཚན་ཉིད་མ་ངེས་པར། རྣམ་གཞག་གི་འབྲས་བུ་མཚོན་བྱ་ངེས་པ་ཞིག་སྲིད་དམ་མི་སྲིད། སྲིད་ན། མཚོན་བྱ་ངེས་པའི་ཕྱིར་དུ་མཚན་ཉིད་བཞག་པ་དགོས་པ་མེད་པར་ཐལ།
མཚོན་བྱ་དེ་ངེས་པ་ལ་མཚན་ཉིད་དེ་ངེས་མི་དགོས་པའི་ཕྱིར། མི་སྲིད་ན། བུམ་པའི་མཚན་ཉིད་དང་པོ་ངེས་མི་ནུས་པར་ཐལ། བུམ་པའི་མཚན་ཉིད་ངེས་པའི་ཕྱིར་དུ་མཚན་ཉིད་ཀྱི་སྦྱོར་བ་ཐུག་མེད་དགོད་དགོས་པ་གང་ཞིག བུམ་པའི་མཚན་ཉིད་ཐུག་མེད་ཀྱི་ཕྱི་མཐའ་ལ་ངེས་པའི་མཐའ་མེད་པའི་ཕྱིར་རོ། ། རང་ལུགས་ལ། བུམ་པ་ལྟ་བུའི་མཚན་ཉིད་ཀྱི་མཚན་ཉིད་ཡོད་ཀྱང་། བུམ་པའི་མཚན་ཉིད་ཀྱི་མཚན་ཉིད་སོགས་ཐུག་མེད་ཁས་མི་ལེན་ཏེ། མཚན་ཉིད་ཀྱི་མཚན་ཉིད་ཀྱི་རྣམ་དབྱེ་ཤེས་ན། དེ་ཕན་ཆད་གཞག་མི་དགོས་པའི་ཕྱིར་རོ། །
གཉིས་པ་དོགས་པའི་མཚན་ཉིད་གཞག་པ་ལ། བོད་ཀྱི་ཕྱ་བསྡུས་རྗེས་འབྲང་རྣམས་ན་རེ། རྫས་ཡོད་ཆོས་གསུམ་ཚང་བ་དེ་མཚན་ཉིད་ཀྱི་མཚན་ཉིད་ཡིན། རྫས་ཡོད་ཆོས་གསུམ་ནི། སྤྱིར་མཚན་ཉིད་ཡིན་པ། ཆོས་གཞན་གྱི་མཚན་ཉིད་མ་ཡིན་པ། མཚན་གཞི་ལ་གྲུབ་པ་སྟེ་གསུམ་བྱེད་ཟེར་རོ། ། འོ་ན། རྫས་ཡོད་ཆོས་གསུམ་ཚང་བ་ཆོས་ཅན། ཁྱོད་ངེས་ནས།
མཚན་ཉིད་མ་ངེས་པའི་གང་ཟག་ཡོད་པར་ཐལ། ཁྱོད་མཚན་ཉིད་ཀྱི་མཚན་ཉིད་ཡིན་པའི་ཕྱིར། འདོད་མི་ནུས་ཏེ། ཁྱོད་ངེས་པའི་གང་ཟག་ཡིན་ན། མཚན་ཉིད་ངེས་པའི་གང་ཟག་ཡིན་དགོས་པའི་ཕྱིར་ཏེ། ཁྱོད་ངེས་པའི་གང་ཟག་ཡིན་ན། སྤྱིར་མཚན་ཉིད་ཡིན་པ། ཆོས་གཞན་གྱི་མཚན་ཉིད་མ་ཡིན་པ། མཚན་གཞི་ལ་གྲུབ་པ་གསུམ་ངེས་པའི་གང་ཟག་ཡིན་དགོས་པའི་ཕྱིར་རོ། ། རྟགས་དོན་གྱིས་ཁས་སོ། །
རང་གི་ལུགས་ནི། དངོས་འགལ་གཅོད་པའི་དོན་ལྡོག་ཏུ་གྲུབ་པ་དེ། མཚན་ཉིད་ཀྱི་མཚན་ཉིད་ཡིན་ཏེ། དེས་མཚན་ཉིད་མིན་པ་བཅད་ནས་མཚན་ཉིད་ཀྱི་དོན་ལྡོག་ཏུ་གྲུབ་པའི་ཕྱིར་རོ། ། གསུམ་པ་བསལ་བྱ་སྐྱོན་གྱི་རྣམ་གཞག་ལ། མ་ཁྱབ་པའི་སྐྱོན། ཁྱབ་ཆེས་པའི་སྐྱོན། མི་སྲིད་པའི་སྐྱོན་དང་གསུམ། དང་པོ་མཚན་ཉིད་དང་། མཚན་གཞི་གཉིས།
དང་པོ་ནི། གཞི་གཅིག་ལ་བཀར་ན། དངོས་པོའི་མཚན་ཉིད་དུ་གཟུང་བ་གང་ཞིག དངོས་པོའི་ཕྱོགས་གཅིག་ལ་མ་ཁྱབ་པ་དེ། དངོས་པོ་ལ་མ་ཁྱབ་པའི་མཚན་ཉིད་ཀྱི་སྐྱོན་གྱི་མཚན་ཉིད། གཉིས་པ་ནི། ལྟོ་ལྡིར་བ་དངོས་པོའི་མཚན་ཉིད་དུ་བཞག་པ་ལྟ་བུའོ། ། གཉིས་པ་ཁྱབ་ཆེས་པའི་སྐྱོན་ལ་མཚན་ཉིད་དང་། དབྱེ་བ་གཉིས། དང་པོ་ནི།
དངོས་པོའི་མཚན་ཉིད་དུ་གཟུང་བ་གང་ཞིག དངོས་པོ་ལས་ཁྱབ་ཆེས་པ་དེ། དངོས་པོ་ལས་ཁྱབ་ཆེས་པའི་སྐྱོན་གྱི་མཚན་ཉིད་ཡིན། མཚན་གཞི་ནི་བློ་ཡུལ་དུ་བྱ་རུང་དངོས་པོའི་མཚན་ཉིད་དུ་བཞག་པ་ལྟ་བུའོ། ། གསུམ་པ་མི་སྲིད་པའི་སྐྱོན་ལ་མཚན་ཉིད་དང་དབྱེ་བ་གཉིས། དང་པོ་ནི། དངོས་པོའི་མཚན་ཉིད་དུ་གཟུང་བ་གང་ཞིག དངོས་པོའི་མཚན་གཞི་ལ་ཇི་ལྟར་དགོད་བྱ་ལྟར་མ་གྲུབ་པ་དེ། དངོས་པོ་ལ་མི་སྲིད་པའི་མཚན་ཉིད་ཀྱི་སྐྱོན་གྱི་མཚན་ཉིད་ཡིན་ནོ། ། གཉིས་པ་དབྱེ་བ་ལ།
ངོ་བོ་ཐ་དད་ནས་མི་སྲིད་པ། རང་ལྡོག་ཐ་དད་མེད་ནས་མི་སྲིད་པ། དོན་ལྡོག་ཐ་དད་མེད་ནས་མི་སྲིད་པ་གསུམ། དང་པོ་ལ་རྫས་ཐ་དད་ནས་མི་སྲིད་པ་དང་། ལྡོག་པ་ཐ་དད་ནས་མི་སྲིད་པ་གཉིས། དང་པོ་ནི་རྟ་བ་ལང་དུ་མཚོན་པ་ལ། ནོག་ལྐོག་ཤལ་དང་ལྡན་པ་མཚན་ཉིད་དུ་བཀོད་པ་ལྟ་བུ་སྟེ། ནོག་ལྐོག་ཤལ་དང་ལྡན་པ་དེ། མཚན་གཞི་རྟ་དང་རྫས་ཐ་དད་པའི་སྒོ་ནས་རྟའི་སྟེང་དུ་མ་གྲུབ་པའི་ཕྱིར་རོ། ། གཉིས་པ་ནི།
སྐད་ཅིག་མ། བྱས་པའི་མཚན་ཉིད་དུ་བཞག་པ་ལྟ་བུ་སྟེ། བྱས་པ་དང་མི་རྟག་པ་ལྡོག་པ་ཐ་དད་པའི་རྒྱུ་མཚན་གྱིས། བྱས་མི་རྟག་གི་དོན་ལྡོག་གི་གཞི་མཐུན་མི་སྲིད་པའི་ཕྱིར་རོ། ། རྩ་བའི་གཉིས་པ་རང་ལྡོག་ཐ་དད་མེད་ནས་མི་སྲིད་པ་ནི། ནོག་ལྐོག་ཤལ་དང་ལྡན་པ། བ་ལང་དུ་མཚོན་པ་ལ། ནོག་ལྐོག་ཤལ་དང་ལྡན་པ་མཚན་ཉིད་དུ་བཀོད་པ་ལྟ་བུ་སྟེ། དེ་སྐབས་ཀྱི་མཚན་གཞི་དང་མཚན་ཉིད་རང་ལྡོག་གཅིག་ཡིན་པའི་ཕྱིར་རོ། ། གསུམ་པ་དོན་ལྡོག་ཐ་དད་མེད་ནས་མི་སྲིད་པ་ནི།
བ་ལང་བ་ལང་དུ་མཚོན་པ་ལ། ནོག་ལྐོག་ཤལ་དང་ལྡན་པ་མཚན་ཉིད་དུ་བཀོད་པ་ལྟ་བུ་སྟེ། དེ་སྐབས་ཀྱི་མཚན་གཞི་དང་། མཚོན་བྱ་དོན་ལྡོག་གཅིག་ཡིན་པའི་ཕྱིར་རོ། ། དེས་ན་གནད་ཀྱི་སྙིང་པོ་དྲིལ་ན། ཆོས་དེའི་མཚན་ཉིད་ཡིན་ན། ཆོས་དེ་ལ་དོན་གྱི་རྣམ་གཅོད་གསུམ་ཀ་ཡིན་པ་ཞིག་དགོས་ཏེ། ཆོས་དེའི་མཚན་ཉིད་ཡིན་ན། ཆོས་དེ་ལ་མ་ཁྱབ་ཁྱབ་ཆེས་མི་སྲིད་གསུམ་གྱི་སྐྱོན་དང་བྲལ་བ་ཞིག་དགོས་པ་གང་ཞིག ཆོས་དེ་ལ་མ་ཁྱབ་པའི་སྐྱོན་དང་བྲལ་ན།
ཆོས་དེ་ལ་མི་ལྡན་རྣམ་གཅོད་ཡིན་དགོས། ཆོས་དེ་ལ་ཁྱབ་ཆེས་པའི་སྐྱོན་དང་བྲལ་ན། ཆོས་དེ་ལ་གཞན་ལྡན་རྣམ་གཅོད་ཡིན་དགོས། ཆོས་དེ་ལ་མི་སྲིད་པའི་སྐྱོན་དང་བྲལ་ན། ཆོས་དེ་ལ་མི་སྲིད་རྣམ་གཅོད་ཡིན་དགོས་པའི་ཕྱིར་རོ། ། དེ་ཡང་གསལ་བར་བརྗོད་ན། ལྟོ་ལྡིར་བ་དེ། བུམ་པ་ལ་མི་ལྡན་རྣམ་གཅོད་ཡིན་ཏེ། བུམ་པ་ཡིན་ན། ལྟོ་ལྡིར་ཡིན་པས་ཁྱབ་པའི་ཕྱིར།
དེས་ན་ལྟོ་ལྡིར་བ་བུམ་པ་ལ་མི་ལྡན་རྣམ་གཅོད་ཡིན་པས། ལྟོ་ལྡིར་བ་བུམ་པ་ལ་མ་ཁྱབ་པའི་སྐྱོན་དང་བྲལ་ལོ། ། ཡང་ལྟོ་ལྡིར་བ་དེ། བུམ་པ་ལ་གཞན་ལྡན་རྣམ་གཅོད་ཡིན་ཏེ། ལྟོ་ལྡིར་བ་ཡིན་ན་བུམ་པ་ཡིན་པས་ཁྱབ་པའི་ཕྱིར། དེས་ན། དེ་དེ་ལ་གཞན་ལྡན་རྣམ་གཅོད་ཡིན་པས། དེ་དེ་ལ་ཁྱབ་ཆེས་པའི་སྐྱོན་དང་བྲལ་ལོ། ། ཡང་། དེ་དེ་ལ་མི་སྲིད་རྣམ་གཅོད་ཡིན་ཏེ།
དེ་དེ་ལ་སྲིད་པའི་ཕྱིར། གནད་དེས་དེ་དེ་ལ་མི་སྲིད་པའི་སྐྱོན་དང་བྲལ་ལོ། ། དོན་གྱི་སྙིང་པོ་དེ་ཉིད། འཇམ་དབྱངས་གཞོན་ནུ་ས་པཎྜི་ཏའི་ལེགས་བཤད་ཡིན་ཏེ། རིགས་གཏེར་ལས། མ་ཁྱབ་ཁྱབ་ཆེས་མི་སྲིད་གསུམ། ། མཚན་ཉིད་ཀྱི་ནི་སྤྱི་སྐྱོན་ཡིན། ། སྒྲ་དང་དོན་གྱི་རྣམ་གཅོད་ཀུན། ། གསུམ་པོ་འདི་ལས་གཞན་ཡོད་མིན། ། ཞེས་དོན་གྱི་རྣམ་གཅོད་གསུམ།
མཚན་མཚོན་གཉིས་ལ་ཚང་དགོས་པར་བཤད་པའི་ཕྱིར་རོ། ། འོ་ན་མི་ལྡན་རྣམ་གཅོད་དང་། མི་སྲིད་རྣམ་གཅོད་ལ་ཁྱད་པར་གཏན་ནས་མ་བྱུང་ངོ་སྙམ་ན། དེ་གཉིས་ལ་ཁྱད་པར་ཤིན་ཏུ་ཡོད་དེ། ཁོ་བུམ་པ་ལ་མི་ལྡན་རྣམ་གཅོད་ཡིན་ན། བུམ་པ་ཡིན་ན་ཁོ་ཡིན་པས་ཁྱབ་པ་ཞིག་དགོས། ཁོ་བུམ་པ་ལ་མི་སྲིད་རྣམ་གཅོད་ཡིན་ན། ཁོ་དང་བུམ་པའི་གཞི་མཐུན་ཡོད་པ་ཙམ་གྱིས་ཆོག་པའི་ཕྱིར་རོ། ། གནད་འདི་དྲན་དགོས་སོ། ། དེ་ལ་འོ་ན།
བུམ་པ་བྱས་པ་ཁོ་ན་ཡིན་ཞེས་པའི་ཚིག་ཆོས་ཅན། བུམ་པ་ཡིན་ན་ཁྱོད་ཡིན་དགོས་པར་ཐལ། ཁྱོད་བུམ་པ་ལ་མི་ལྡན་རྣམ་གཅོད་ཡིན་པའི་ཕྱིར་ཏེ། ཁྱོད་བུམ་པ་ལ་མི་ལྡན་རྣམ་གཅོད་ཀྱི་ཚིག་ཡིན་པའི་ཕྱིར་ཟེར་ན། འདིར་མ་ཁྱབ་སྟེ། འོ་ན། དངོས་མེད་ལ་ཤེས་བྱ་སྲིད་ཅེས་པའི་ཚིག་ཆོས་ཅན། ཁྱོད་དངོས་མེད་ལ་མི་སྲིད་རྣམ་གཅོད་ཡིན་པར་ཐལ། ཁྱོད་དངོས་མེད་ལ་མི་སྲིད་རྣམ་གཅོད་ཀྱི་ཚིག་ཡིན་པའི་ཕྱིར། ཁྱབ་པ་དངོས།
འདོད་ན་ཁྱོད་དངོས་མེད་ལ་སྲིད་པར་ཐལ་ལོ། ། གཉིས་པ་མཚོན་བྱ་ལ། མཚན་ཉིད་དང་། མཚན་གཞི། ཐ་སྙད་ངོས་གཟུང་བ་དང་གསུམ། དང་པོ་ལ། བསྡུས་རྗེས་འབྲང་རྣམས། བཏགས་ཡོད་ཆོས་གསུམ་ཚང་བ་དེ། མཚོན་བྱའི་མཚན་ཉིད་ཡིན་ཟེར་བ་ལ་ནི། སྙིང་པོ་ཆེར་མེད་ལ།
རང་ལུགས་ནི། རྒྱུ་མཚན་ཅན་གྱི་སྒྲ་ཤེས་གྲུབ་པ་དེ། མཚོན་བྱའི་མཚན་ཉིད་ཡིན། གཉིས་པ་མཚན་གཞི་ནི། དངོས་པོ་ལྟ་བུ་སྟེ། དོན་བྱེད་ནུས་པ་རྒྱུ་མཚན་དུ་བྱས་ནས། དངོས་པོ་ཞེས་བརྗོད་པའི་སྒྲ་དང་། དངོས་པོའོ་སྙམ་དུ་འཛིན་པའི་ཐ་སྙད་དོན་མཐུན་འཇུག་པའི་གཞི་ཡིན་པའི་ཕྱིར་རོ། ། གསུམ་པ་ཐ་སྙད་ངོས་གཟུང་བ་ལ་གསུམ། བརྗོད་པ་སྒྲའི་ཐ་སྙད།
ངེས་པ་བློའི་ཐ་སྙད། བླང་དོར་ལུས་ཀྱི་ཐ་སྙད་དང་གསུམ། དེ་ཡང་བརྗོད་པ་སྒྲའི་ཐ་སྙད་དང་། རྗོད་བྱེད་ཀྱི་སྒྲ་དོན་གཅིག ངེས་བློའི་ཐ་སྙད་དང་། ངེས་ཤེས་དོན་གཅིག བླང་དོར་ལུས་ཀྱི་ཐ་སྙད་དང་། ལུས་ཀྱི་རྣམ་པར་རིག་བྱེད་ཀྱི་གཟུགས་དོན་གཅིག་གོ ། མཚན་གཞི་རིམ་བཞིན། ལྟོ་ལྡིར་བ་ལ་བུམ་པའི་བརྡ་སྦྱར་ནས།
གསེར་གྱི་ལྟོ་ལྡིར་བ་འདི་ནི་བུམ་པའོ་ཞེས་བརྗོད་པའི་སྒྲ་དང་། བུམ་པའོ་སྙམ་པའི་ངེས་ཤེས་དང་། བུམ་པ་བླང་དོར་ལ་འཇུག་པའི་ལུས་ཀྱི་དབྱིབས་ལྟ་བུའོ། ། གསུམ་པ་མཚན་གཞི་ལ། མཚན་ཉིད་དང་དབྱེ་བ་གཉིས། དང་པོ་ནི། མཚན་མཚོན་ཟུང་གཅིག་གི་རྟེན་བྱེད་པ་དེ། མཚན་གཞིའི་མཚན་ཉིད། དེ་ཡང་གཞི་ལ་སྦྱར་ན། དོན་བྱེད་ནུས་པ་དང་།
དངོས་པོ་གཉིས་ཀྱི་རྟེན་བྱེད་པ་དེ། དངོས་པོའི་མཚན་གཞིའི་མཚན་ཉིད། དཔེར་ན། བུམ་པ་དེ། དངོས་པོའི་མཚན་གཞིར་འཇོག་སྟེ། ཁྱད་གཞི་བུམ་པའི་སྟེང་དུ། ཁྱད་ཆོས་དོན་བྱེད་ནུས་པའི་ཆ་དང་། དངོས་པོའི་ཆ་གཉིས་ཆ་ཚང་བའི་ཕྱིར་རོ། ། གཉིས་པ་དབྱེ་ན། མཚན་གཞི་མཚན་ཉིད་པ།
གསེར་བུམ་བུམ་པའི་མཚན་གཞིར་བཞག་པ་ལྟ་བུ་དང་། བཏགས་པ་བ། ཙནྡན་གྱི་ཀ་བ་བུམ་པའི་མཚན་གཞིར་བཞག་པ་ལྟ་བུ་གཉིས་ཡོད་དོ། ། ཆོས་གསུམ་སོ་སོའི་རྣམ་གཞག་བཤད་པ་ལ་གསུམ། རང་ལྡོག་ངོས་བཟུང་བ། ཇི་ལྟར་འབྲེལ་བའི་ཚུལ། སོ་སོར་མཚོན་པའི་རྣམ་གཞག་དང་གསུམ་མོ། ། དང་པོ་ནི། རློམ་ཚོད་ལ། དངོས་པོ་མཚོན་བྱ་དང་།
དོན་བྱེད་ནུས་པ་མཚན་ཉིད་དང་། བུམ་པ་མཚན་གཞིར་འཇོག་པས། མཚན་མཚོན་གཞི་གསུམ་ཆར་ལ་དངོས་པོ་དང་དངོས་མེད་གཉིས་ཆ་ཡོད་མོད། སོང་ཚོད་ལ་མཚན་མཚོན་གཞི་གསུམ་ཆར་དངོས་མེད་ཁོ་ནར་འཇོག་པ་ནི། རྟོག་གེའི་གསང་ཚིག་ཡིན་ཏེ། སོང་ཚོད་ལ་བུམ་འཛིན་རྟོག་ངོར་བུམ་པ་མིན་པ་རྣམ་པར་བཅད་པ་ཙམ་དེ་ལྟོ་ལྡིར་བའི་མཚོན་བྱ་དང་ལྟོ་ལྡིར་བ་འཛིན་པའི་རྟོག་ངོར་ལྟོ་ལྡིར་བ་མིན་པ་རྣམ་པར་བཅད་པ་ཙམ་དེ་བུམ་པའི་མཚན་ཉིད་དུ་འཇོག་དགོས་པའི་ཕྱིར། དེ་ལྟར་ཡང་། བདག་ཉིད་ཆེན་པོས། རིགས་གཏེར་དུ། དེས་ན་སྣང་བའི་ལྡོག་པ་ནི། །
ཆོས་གསུམ་ཉིད་མིན་སེལ་བ་ཡི། ། ཆོས་གསུམ་གྱི་ནི་རང་ལྡོག་ལ། ། སྒྲུབ་དང་དགག་པ་གཉིས་ཀ་ཡོད། ། ཅེས་གསལ་བར་བཤད་པ་ལས་ཤེས་སོ། ། གཉིས་པ་འབྲེལ་ཚུལ་ལ། འབྲེལ་ཚུལ་དངོས་དང་། ངེས་བྱེད་ཀྱི་ཚད་མ་བཤད་པ་གཉིས། དང་པོ་ནི། མཚན་མཚོན་གཉིས་ལ་རང་བཞིན་གྱི་འབྲེལ་བ་ངེས་པར་གྲུབ་དགོས་ཏེ། མཚན་མཚོན་གཉིས་པོ་དེ་ཕན་ཚུན་རང་བཞིན་གཅིག་མཉམ་ཡིན་པའི་ཕྱིར།
དཔེར་ན། དངོས་པོ་ཡང་། དོན་བྱེད་ནུས་པ་དང་རང་བཞིན་གཅིག དོན་བྱེད་ནུས་པ་ཡང་དངོས་པོ་དང་རང་བཞིན་གཅིག་ཡིན་པ་ལྟ་བུའོ། ། མཚན་གཞི་དང་མཚོན་བྱ་ལྟ་བུ་ནི། གནས་སྐབས་ཀྱི་འབྲེལ་བ་ཙམ་ཡིན་ཏེ། མཚན་གཞི་དེ། མཚོན་བྱ་དང་རང་བཞིན་གཅིག་ཡིན་ཡང་། མཚོན་བྱ་དེ། མཚན་གཞི་དང་རང་བཞིན་གཅིག་ཡིན་པའི་ངེས་པ་མེད་པའི་ཕྱིར།
དཔེར་ན། བུམ་པ་དངོས་པོ་དང་རང་བཞིན་གཅིག་ཡིན་ཡང་། དངོས་པོ་བུམ་པ་དང་རང་བཞིན་གཅིག་མ་ཡིན་པའི་ཕྱིར་རོ། ། འོན་ཀྱང་མཚན་གཞི་དང་། མཚོན་བྱ་རང་བཞིན་གྱི་འབྲེལ་བ་ཡང་ཡོད་དེ། དངོས་པོ་མི་རྟག་པར་མཚོན་པ་ལ་སྐད་ཅིག་མ་བཀོད་པའི་ཚེ་ན། དངོས་པོ་དང་མི་རྟག་པ་རང་བཞིན་གཅིག་ཡིན་པའི་ཕྱིར་རོ། ། གཉིས་པ་ངེས་བྱེད་ཀྱི་ཚད་མ་ལ། མཚན་མཚོན་གྱི་འབྲེལ་བ་ནི། རང་རིག་གིས་ངེས་པ་དྲངས་པས་འགྲུབ་སྟེ།
བུམ་པའི་དོན་སྤྱི་དང་། ལྟོ་ལྡིར་བའི་སྒྲ་སྤྱི་གཅིག་ཏུ་བསྲེས་ནས་འཛིན་པའི་རྟོག་མྱོང་རང་རིག་མངོན་སུམ་གྱིས། བུམ་པ་དང་ལྟོ་ལྡིར་བའི་འབྲེལ་བ་ལ་ངེས་ཤེས་འདྲེན་པར་བྱེད་པའི་ཕྱིར་རོ། ། མཚན་གཞི་དང་མཚོན་བྱའི་འབྲེལ་བ་ནི། མཚན་མཚོན་གྱི་འབྲེལ་བ་དྲན་པའི་མཁས་པས། མཚན་གཞི་གསེར་བུམ་གྱི་སྟེང་དུ། མཚན་ཉིད་ལྟོ་ལྡིར་བའི་དོན་མཐོང་བའི་མངོན་སུམ་སྐྱེས་པའི་ཚེ། འདི་ནི་བུམ་པའོ་སྙམ་དུ་གསེར་བུམ་དང་འབྲེལ་བ་ལ་ངེས་ཤེས་འདྲེན་པར་ནུས་ལ། མཚན་མཚོན་གྱི་འབྲེལ་བ་མི་དྲན་པའི་རྨོངས་པ་ལ། ལྟོ་ལྡིར་བ་རྟགས་སུ་བཀོད་པའི་ཐ་སྙད་འབའ་ཞིག་སྒྲུབ་ཀྱི་རྟགས་ཡང་དག་བཀོད་པ་ལ་བརྟེན་ནས་གསེར་བུམ་དང་བུམ་པའི་འབྲེལ་བ་ངེས་པར་བྱེད་པ་ཡིན་ནོ། །
གསུམ་པ་སོ་སོར་མཚོན་ཚུལ་ལ། མཚོན་བྱེད་སྦྱོར་བའི་དབྱེ་བ་དང་། ཕན་ཚུན་ངེས་པའི་རྣམ་གཞག་གཉིས། དང་པོ་ལ་སྤྱིར་མཚན་ཉིད་ཀྱི་སྦྱོར་བ་དེ་ལ་བཅུ་གཉིས་ཡོད་དེ། རང་ལྡོག་ཡིན་པར་མཚོན་པའི་སྦྱོར་བ་དྲུག གཞན་ལྡོག་མ་ཡིན་པར་མཚོན་པའི་སྦྱོར་བ་དྲུག་ཡོད་པའི་ཕྱིར་རོ། ། དང་པོ་ནི། ནོག་ལྐོག་ཤལ་དང་ལྡན་པ་མཚན་གཞི་མཚན་ཉིད་ཡིན་པར་མཚོན། དངོས་འགལ་གཅོད་པའི་དོན་ལྡོག་ཏུ་གྲུབ་པ་ཡིན་པ་ཞེས་པའི་མཚོན་སྦྱོར་ལྟ་བུ་དང་། བ་ལང་མཚན་གཞི་མཚོན་བྱ་ཡིན་པར་མཚོན།
རྒྱུ་མཚན་ཅན་གྱི་སྒྲ་ཤེས་གྲུབ་པ་ཡིན་པ་ཞེས་པ་ལྟ་བུ་དང་། དཀར་ཟལ་མཚན་གཞི། མཚན་གཞི་ཡིན་པར་མཚོན། མཚན་མཚོན་ཟུང་གི་རྟེན་བྱེད་པ་ཞེས་པ་ལྟ་བུ་དང་། ཡང་། ནོག་ལྐོག་ཤལ་དང་ལྡན་པ་མཚན་གཞི། བ་ལང་གི་མཚན་ཉིད་ཡིན་པར་མཚོན། བ་ལང་གི་དངོས་འགལ་གཅོད་པའི་དོན་ལྡོག་ཏུ་གྲུབ་པ་ཞེས་པ་ལྟ་བུ་དང་། བ་ལང་མཚན་གཞི། ནོག་ལྐོག་ཤལ་དང་ལྡན་པའི་མཚོན་བྱ་ཡིན་པར་མཚོན།
དེའི་རྒྱུ་མཚན་གྱི་སྒྲ་ཤེས་གྲུབ་པ་ཞེས་པ་ལྟ་བུ་དང་། དཀར་ཟལ་མཚན་གཞི། བ་ལང་གི་མཚན་གཞི་ཡིན་པར་མཚོན། དཀར་ཟལ་དང་བ་ལང་གི་རྟེན་བྱེད་པ་ཞེས་པ་ལྟ་བུ་སྟེ་དྲུག་གོ ། གཉིས་པ་ནི། ནོག་ལྐོག་ཤལ་དང་ལྡན་པ་དང་། དཀར་ཟལ་གཉིས་མཚན་གཞི། མཚོན་བྱ་མིན་པར་མཚོན། རྒྱུ་མཚན་ཅན་གྱི་སྒྲ་ཤེས་གྲུབ་པ་མིན་པ་ལྟ་བུ་དང་། བ་ལང་དང་དཀར་ཟལ་མཚན་གཞི།
མཚན་ཉིད་མཚན་གཞི་མིན་པར་མཚོན། དངོས་འགལ་གཅོད་པའི་དོན་ལྡོག་ཏུ་གྲུབ་པ་མིན་པ་ཞེས་པ་ལྟ་བུ་དང་། བ་ལང་དང་ནོག་ལྐོག་ཤལ་དང་ལྡན་པ་མཚན་གཞི། མཚན་གཞི་མིན་པར་མཚོན། མཚན་མཚོན་ཟུང་གི་རྟེན་བྱེད་པ་མིན་པ་ཞེས་པ་ལྟ་བུ་དང་། ཡང་སྔ་མ་དེ་གསུམ་མཚན་གཞི། བ་ལང་གི་མཚན་ཉིད་དང་། ནོག་ལྐོག་ཤལ་དང་ལྡན་པའི་མཚོན་བྱ་དང་། བ་ལང་གི་མཚན་གཞི་གསུམ་མིན་པར་མཚོན། བ་ལང་གི་དངོས་འགལ་གཅོད་པའི་དོན་ལྡོག་ཏུ་གྲུབ་པ་མིན་པ།
ནོག་ལྐོག་ཤལ་དང་ལྡན་པའི་རྒྱུ་མཚན་ཅན་གྱི་སྒྲ་ཤེས་གྲུབ་པ་མིན་པ། བ་ལང་དང་ནོག་ལྐོག་ཤལ་དང་ལྡན་པའི་རྟེན་བྱེད་པ་མིན་པ་ཞེས་པའི་མཚོན་སྦྱོར་ལྟ་བུ་དང་དྲུག་གོ ། དེ་དག་ལས། ཡིན་པར་མཚོན་པའི་སྦྱོར་བ་དྲུག མིན་པར་མཚོན་པའི་བྱེ་བྲག་གི་སྦྱོར་བ་གསུམ་དང་། མཚོན་བྱ་མིན་པར་མཚོན་པའི་སྤྱིའི་སྦྱོར་བ་དང་བཅུ་ནི་སྐྱོན་མེད་ཡིན་ལ། དཀར་ཟལ་མཚན་ཉིད་མིན་པར་མཚོན་པའི་སྦྱོར་བ་དང་། བ་ལང་དང་ནོག་ལྐོག་ཤལ་དང་ལྡན་པ་མཚན་གཞི་མིན་པར་མཚོན་པའི་སྦྱོར་བ་གཉིས་སྐྱོན་ཅན་ཡིན་ཏེ། བ་ལང་དཀར་ཟལ་དེ། བ་ལང་ཁྲ་བོའི་མཚན་ཉིད་ཡིན་པའི་ཕྱིར་དང་།
བ་ལང་དང་ནོག་ལྐོག་ཤལ་དང་ལྡན་པ་གཉིས། དངོས་པོའི་མཚན་གཞི་སྐྱོན་མེད་ཡིན་པའི་ཕྱིར་རོ། ། གཉིས་པ་ཕན་ཚུན་ངེས་པའི་རྣམ་གཞག་ལ། སྤྱིར་མཚན་མཚོན་གཉིས་པོ་གྲངས་མཉམ་པ་ཡིན་ཏེ། མཚན་ཉིད་གཉིས་ཀྱིས་མཚོན་བྱ་གཅིག་མཚོན་པ་དང་། མཚན་ཉིད་གཅིག་གིས་མཚོན་བྱ་དུ་མ་མཚོན་པ་སོགས་མེད་པའི་ཕྱིར་རོ། ། འོ་ན། རིགས་མི་མཐུན་དང་། ལོག་རྟོག་སེལ་ཕྱིར་དུ། མཚོན་བྱ་གཅིག་ཉིད་ལ་མཚན་ཉིད་གཉིས་བཞག་པ་མང་དུ་བཤད་པ་དང་འགལ་ལམ་སྙམ་ན།
མི་འགལ་ཏེ། རྟོག་པ་དང་བྲལ་ཞིང་མ་འཁྲུལ་བའི་རིག་པ་དང་མ་འཁྲུལ་བའི་རིག་པ་གཉིས་མངོན་སུམ་གྱི་མཚན་ཉིད་ལ་འཇོག་ཀྱང་། དེ་གཉིས་ལྡོག་པ་གཅིག་ཡིན་པའི་ཕྱིར་རོ། ། དེས་ན་མཚོན་བྱ་གཅིག་ལ། མཚན་ཉིད་ལྡོག་པ་ཐ་དད་པ་གཉིས་མི་སྲིད་པ་གནད་ཀྱི་དོན་དུ་གཟུང་དགོས་སོ། ། ཡང་མཚན་མཚོན་གཉིས་པོ་དེ། རྫས་ཡོད་དང་། བཏགས་ཡོད་དུ་འཇོག་སྟེ། དེའི་གནད་ཀྱང་ལྟོ་ལྡིར་བ་ལྟ་བུའི་རྣམ་པ་འཆར་བ་ནི་རྒྱུ་མཚན་གཞན་ལ་ལྟོས་མི་དགོས་པས་རྫས་ཡོད་དུ་འཇོག་ལ། བུམ་པ་ལྟ་བུའི་རྣམ་པ་འཆར་བ་རྒྱུ་མཚན་གཞན་ལྟོ་ལྡིར་བ་ལ་ལྟོས་པས་བཏགས་ཡོད་དུ་འཇོག་པ་ཡིན་ལ།
དེས་ན་ཆོས་དེའི་མཚན་ཉིད་ཡིན་ན། ཆོས་དེ་ལ་ལྟོས་དེ་རྫས་ཡོད་ཡིན་པས་ཁྱབ་ཀྱང་། སྤྱིར་རྫས་ཡོད་ཡིན་པས་མ་ཁྱབ་ཅེས་བྱའོ། ། མཚོན་བྱ་བཏགས་ཡོད་ལ་ཡང་དེས་འགྲེའོ། ། གཉིས་པ་བྱེ་བྲག་ཏུ་ཚད་མའི་མཚན་ཉིད་གཏན་ལ་དབབ་པ་ལ། ཚད་མའི་མཚན་ཉིད་བཤད་པ་དང་། དེས་སྒྲོ་འདོགས་གཅོད་པའི་ཚུལ་བཤད་པ་གཉིས། དང་པོ་ལ། མཚན་ཉིད་དངོས་དང་། ཟུར་སོ་སོའི་དོན་བཤད་པ་གཉིས།
དང་པོ་ནི། གསར་དུ་མི་བསླུ་བའི་རིག་པ་དེའི་མཚན་ཉིད་ཡིན། གཉིས་པ་ལ། མི་བསླུ་བའི་དོན་དང་། གསར་ཤེས་ཀྱི་དོན་གཉིས། དང་པོ་མི་བསླུ་བ་ལ་མཚན་ཉིད་དང་དབྱེ་བ་གཉིས། དང་པོ་ནི། ཁྱད་པར་གསུམ་ལྡན་གྱི་སྒོ་ནས་རང་གི་འཇུག་ཡུལ་ཐོབ་བྱེད་ཀྱི་ཡུལ་ཅན་དོན་མཐུན་དེ་དེའི་མཚན་ཉིད། ཁྱད་པར་གསུམ་ནི། བྱེད་པ་པོ་གང་གིས་མི་བསླུ་ན།
ཡུལ་ཡོད་མེད་ཇི་ལྟ་བ་བཞིན་ཤེས་པའི་ཡུལ་ཅན་དེས་སོ། ། ལས་གང་ལ་མི་བསླུ་ན། དོན་བྱེད་ནུས་མི་ནུས་ཀྱི་ཤེས་བྱ་ཐམས་ཅད་ལའོ། ། བྱ་བ་ཚུལ་ཇི་ལྟར་མི་བསླུ་ན། ཡུལ་དོན་བྱེད་ནུས་ན་དོན་བྱེད་ནུས་པ་འཇུག་ཡུལ་དུ་ཐོབ་པས་མི་བསླུ། དོན་བྱེད་མི་ནུས་ན་མི་ནུས་པ་འཇུག་ཡུལ་དུ་ཐོབ་པས་མི་བསླུ་བའོ། ། གཉིས་པ་དབྱེ་ན། ཡུལ་གྱི་མི་བསླུ་བ་དང་། ཡུལ་ཅན་གྱི་མི་བསླུ་བ་གཉིས། དང་པོ་དང་ཤེས་བྱ་དོན་གཅིག
གཉིས་པ་ཡུལ་ཅན་གྱི་མི་བསླུ་བ་དང་མི་བསླུ་བ་དོན་གཅིག་ཅིང་། དེ་ལ་དབྱེ་ན། བེམ་པོ་ཤེས་པ། གང་ཟག་ཏུ་གྱུར་པའི་མི་བསླུ་བ་གསུམ་ཡོད་པའི། དང་པོ་བེམ་པོར་གྱུར་པའི་མི་བསླུ་བ་ནི། ལུང་ཚད་མ་སོགས་རྗོད་བྱེད་ཀྱི་སྒྲ་དོན་མཐུན་རྣམས་ལ་བྱེད། གཉིས་པ་ཤེས་པར་གྱུར་པའི་མི་བསླུ་བ་དང་། མི་བསླུ་བའི་རིག་པ་དོན་གཅིག་ཅིང་། མཚན་གཞི་ཚད་མ་དང་བཅད་ཤེས་རྣམས་ལ་བྱེད། གསུམ་པ་གང་ཟག་ཏུ་གྱུར་པའི་མི་བསླུ་བ་ནི།
སྟོན་པ་ཤཱཀྱ་སེང་གེ་སོགས་སྐྱེས་བུ་ཚད་མ་རྣམས་ལ་འཇོག་གོ ། གཉིས་པ་གསར་ཤེས་ལ་མཚན་ཉིད་དང་དབྱེ་བ་གཉིས། དང་པོ་ནི། རང་ཡུལ་གསར་དུ་མཐོང་བ་དེ། རང་ཡུལ་ལ་གསར་ཤེས་ཡིན་པའི་མཚན་ཉིད་ཡིན། གཉིས་པ་དབྱེ་ན། མེད་པ་གསལ་བ་གསར་དུ་ཤེས་པའི་གསར་ཤེས། རང་མཚན་གསར་དུ་ཤེས་པའི་གསར་ཤེས། དོན་སྤྱི་གསར་དུ་ཤེས་པའི་གསར་ཤེས་དང་གསུམ། དང་པོ་ནི།
རྟོག་མེད་ལོག་ཤེས་དང་དོན་གཅིག གཉིས་པ་ནི། མངོན་སུམ་དང་འཕགས་པ་རྣམས་ལ་འཇོག གསུམ་པ་ནི། རྗེས་དཔག་རྣམས་ལ་འཇོག གནད་དེས་ན། གསར་ཤེས་དང་། གསར་མཐོང་གཉིས་ཡིན་ན། གསར་རྟོགས་ཡིན་པས་མ་ཁྱབ་སྟེ། རང་ཡུལ་གསར་དུ་ཤེས་ཤིང་མཐོང་བའི་རྟོག་མེད་ལོག་ཤེས་ཡོད་པའི་ཕྱིར་རོ། །
གཉིས་པ་དེས་སྒྲོ་འདོགས་གཅོད་ཚུལ་ལ། ཀུན་ཏུ་ཐ་སྙད་པའི་ཚད་མ་རྣམས་ཀྱིས། རང་ཡུལ་ལ་ངེས་ཤེས་དྲངས་པའི་སྒོ་ནས་སྒྲོ་འདོགས་གཅོད་པར་བྱེད་ལ། དོན་དམ་པའི་ཚད་མ་རྣམས་ཀྱིས་ནི། ཏིང་ངེ་འཛིན་གྱི་སྟོབས་ཀྱིས་རང་ཡུལ་ལ་སྒྲོ་འདོགས་གཅོད་པར་བྱེད་པ་ཡིན་པས། འདི་ལ་བཞི། ཚད་མ་གཉིས་ངོས་གཟུང་བ། བསལ་བྱ་སྒྲོ་འདོགས། སེལ་བྱེད་ངེས་ཤེས། ངེས་ཤེས་ཀྱིས་སྒྲོ་འདོགས་སེལ་ཚུལ་དང་བཞི།
དང་པོ་ནི། རང་ཡུལ་ལ་རང་གི་གཞལ་སྟོབས་ཀྱིས་ངེས་ཤེས་འདྲེན་བྱེད་ཀྱི་གསར་དུ་མི་བསླུ་བའི་རིག་པ་དེ། ཀུན་ཏུ་ཐ་སྙད་པའི་ཚད་མའི་མཚན་ཉིད། མཚན་གཞི་ནི། སོ་སོ་སྐྱེ་བོའི་རྒྱུད་ཀྱི་ཚད་མ་དང་། རྟོག་པ་རྒྱུད་ལྡན་གྱི་འཕགས་རྒྱུད་ཀྱི་ཚད་མ་རྣམས་ལ་བྱེད། རང་ཡུལ་ལ་ངེས་ཤེས་འདྲེན་མི་དགོས་པའི་གསར་དུ་མི་བསླུ་བའི་རིག་པ་དེ། དོན་དམ་པའི་ཚད་མའི་མཚན་ཉིད་ཡིན། མཚན་གཞི་ནི། འཕགས་ལམ་དུ་གྱུར་པའི་ཚད་མ་རྣམས་ལ་འཇོག
གཉིས་པ་སྒྲོ་འདོགས་ལ་མཚན་ཉིད་ཁྱབ་མཉམ་དབྱེ་བ་དང་གསུམ། དང་པོ་ནི། རང་ཡུལ་ཕྱིན་ཅི་ལོག་ཏུ་འཛིན་པའི་ཞེན་རིག་དེ་དེའི་མཚན་ཉིད་ཡིན། གཉིས་པ་ནི་དེ་དང་རྟོག་པ་དོན་མི་མཐུན་དོན་གཅིག གསུམ་པ་དབྱེ་ན། རྟོག་པ་ལོག་ཤེས། ཐེ་ཚོམ་དོན་མི་མཐུན། བག་ལ་ཉལ་གྱི་ཐེ་ཚོམ་དོན་མི་མཐུན་དང་གསུམ་མོ། ། གཉིས་པ་ངེས་ཤེས་ཀྱི་མཚན་ཉིད་ནི། རང་ཡུལ་ངེས་པའི་ཞེན་རིག་དེ་དེའི་མཚན་ཉིད་ཡིན།
དེ་ལ་སྒྲའི་བརྗོད་རིགས་ཀྱི་སྒོ་ནས་ཡང་དག་པའི་ངེས་པ་དང་། ལོག་པའི་ངེས་པ་གཉིས། དང་པོ་ནི། རྗེས་དཔག་དང་བཅད་ཤེས་གཉིས་ལ་བྱེད། གཉིས་པ་ནི། ལོག་ཤེས་ལྟ་བུ་སྟེ། ངེས་པ་བཏགས་པ་བ་ཡིན་ནོ། ། བཞི་པ་སྒྲོ་འདོགས་སེལ་ཚུལ་ལ། སེལ་ཚུལ་དངོས་དང་། རྩོད་པ་སྤང་བ་གཉིས།
དང་པོ་ནི། སྒྲ་མི་རྟག་པར་ངེས་པའི་ངེས་ཤེས་ཀྱིས། སྒྲ་རྟག་འཛིན་གྱི་སྒྲོ་འདོགས་སེལ་ཚུལ་ཡོད་དེ། ངེས་ཤེས་དེའི་བྱེད་པ་མ་ཉམས་བར་དུ་སྒྲ་རྟག་འཛིན་གྱི་སྒྲོ་འདོགས་སྐྱེ་བའི་རྒྱུན་ནུས་མེད་དུ་བྱས་པའི་ཕྱིར་རོ། ། གཉིས་པ་རྩོད་པ་སྤང་བ་ནི། འོ་ན་སྒྲ་མི་རྟག་པར་ངེས་པའི་ངེས་ཤེས་དང་། སྒྲ་རྟག་འཛིན་གྱི་སྒྲོ་འདོགས་གཉིས། ཡུལ་གཅིག་གམ་མི་གཅིག མི་གཅིག་ན་བསལ་བྱ་སེལ་བྱེད་དུ་མི་འཐད་ལ། གཅིག་ན།
ཡུལ་དེ་བདེན་ནམ་རྫུན། བདེན་ན་སྒྲོ་འདོགས་དེ་འཛིན་སྟངས་དོན་དང་མཐུན་པར་འགྱུར་ལ། རྫུན་ན་ངེས་ཤེས་དེ་ཡང་འཛིན་སྟངས་དོན་དང་མི་མཐུན་པར་འགྱུར་རོ་ཟེར་ན། སྐྱོན་མེད་དེ། སྒྲ་མི་རྟག་པར་ངེས་པའི་ངེས་ཤེས་དང་། སྒྲ་རྟག་འཛིན་གྱི་སྒྲོ་འདོགས་གཉིས། དམིགས་ཡུལ་སྒྲ་ལ་དམིགས་པར་མཚུངས་ཀྱང་། སྒྲོ་འདོགས་དེ་འཛིན་སྟངས་དོན་དང་མི་མཐུན་པས་བསལ་བྱ་ཡིན་ལ། ངེས་ཤེས་དེ་འཛིན་སྟངས་དོན་དང་མཐུན་པས་སེལ་བྱེད་དུ་འཐད་པའི་ཕྱིར་རོ། ། གསུམ་པ་མཚན་ཉིད་ཀྱིས་མཚོན་པའི་དོན་གཏན་ལ་དབབ་པ་ལ་བཞི།
མཚོན་བྱའི་རབ་ཏུ་དབྱེ་བ། མཚན་ཉིད་ལ་ལོག་རྟོག་དགག་པ། མཚན་གཞི་ལ་མཚན་ཉིད་ངེས་བྱེད་ཀྱི་ཚད་མ། དེས་དགག་སྒྲུབ་ཇི་ལྟར་བྱེད་པའི་ཚུལ། དང་པོ་ལ་བཞི། དབྱེ་གཞི། དབྱེ་ངོ་། དབྱེ་བའི་དོན། སྒྲའི་དོན་བཤད་པའོ། ། དང་པོ་ནི།
ཚད་མ་དང་། ཡང་དག་པའི་ཤེས་པ་གཉིས་དོན་གཅིག་པས་དེ་གཉིས་མངོན་རྗེས་གཉིས་ཀྱི་དབྱེ་གཞི་ཡིན་ནོ། ། གཉིས་པ་དབྱེ་ན། མངོན་སུམ་དང་། རྗེས་དཔག་གཉིས་སོ། ། གསུམ་པ་དབྱེ་དོན་ནི། མངོན་རྗེས་གཉིས། རྟག་མི་རྟག་ལྟར་གཅིག་པ་བཀག་པའི་ཐ་དད་དམ། བྱས་མི་རྟག་ལྟར་ལྡོག་པ་ཐ་དད་དམ། ཀ་བུམ་ལྟར་རྫས་ཐ་དད་དམ།
ཟླ་བ་དང་། བསིལ་ཟེར་བྱེད་ལྟར་མིང་གི་རྣམ་གྲངས་ཙམ་ཡིན་ནམ་སྙམ་ན། མངོན་རྗེས་གཉིས། གཅིག་པ་བཀག་པའི་ཐ་དད་མ་ཡིན་ཏེ། དེ་གཉིས་ཀ་དངོས་པོ་ཡིན་པའི་ཕྱིར། དེ་གཉིས་ཡུལ་གཅིག་ལ་ལྟོས་ནས་གཅིག་མ་ཡིན་ཏེ། བུམ་འཛིན་རྗེས་དཔག་དང་། བུམ་འཛིན་རྗེས་དཔག་ཉམས་མྱོང་གི་རང་རིག་ལྟ་བུ་ཡུལ་མི་གཅིག་པའི་ཕྱིར། ཡང་མངོན་ཤེས་གཉིས་ཡུལ་ཐ་དད་ལ་ལྟོས་ནས་རྫས་ཐ་དད་ཀྱང་མིན་ཏེ། རྗེས་དཔག་མངོན་སུམ་དང་རྫས་ཐ་དད་མ་ཡིན་པའི་ཕྱིར་ཏེ།
རྗེས་དཔག་དེ། རྗེས་དཔག་ཉམས་མྱོང་གི་རང་རིག་དང་རྫས་གཅིག་པས། མངོན་སུམ་དང་རྫས་གཅིག་ཏུ་ཁས་བླང་དགོས་པའི་ཕྱིར་རོ། ། དེས་ན། མངོན་རྗེས་གཉིས། ཡུལ་ཅན་ནམ། ངོ་བོ་ལ་ལྟོས་ནས་རྫས་གཅིག་ཡིན་ཏེ། རྗེས་དཔག་དེ་རྗེས་དཔག་ཉམས་མྱོང་གི་རང་རིག་དང་རྫས་གཅིག་ཡིན་པའི་ཕྱིར། དེ་གཉིས་ཡུལ་ལ་ལྟོས་ནས། ཐ་དད་ཡིན་ཏེ།
རྗེས་དཔག་ཡུལ་སྤྱི་མཚན་ལ་ལྟོས་ནས་རྟོག་པ་དང་། ཁོ་རང་གི་ཁ་ནང་བལྟས་ལ་ལྟོས་ཏེ་རང་རིག་ཏུ་འཇོག་པའི་ཕྱིར་རོ། ། བཞི་པ་སྒྲ་དོན་ལ། སྤྱིར། སྒྲ་དེ་ལ་མིང་གི་སྒྲ་དང་། རིགས་ཀྱི་སྒྲ་གཉིས། དང་པོ་ནི་ལྷས་སྦྱིན་ཞེས་པའི་མིང་ལྟ་བུ། རྫས་ཀྱི་དངོས་པོ་གཅིག་ཉིད་གོ་བར་བྱེད་པའི་མིང་ལྟ་བུ་ལ་བྱེད། གཉིས་པ་ནི། ཤིང་ཞེས་པ་ལྟ་བུ་རིགས་ཅན་དུ་མ་གོ་བར་བྱེད་པའི་མིང་ལྟ་བུ་ལ་བྱེད།
དེ་ལྟ་བུའི་མིང་དང་རིགས་ཀྱི་སྒྲ་དེ་དག་བསྡུས་ན། བཤད་འཇུག་འགལ་བའི་སྒྲ། བཤད་འཇུག་མི་འགལ་བའི་སྒྲ། བཤད་འཇུག་འགལ་ཞིང་མི་འགལ་བའི་སྒྲ་གསུམ་དུ་འདུས་ཤིང་། དེ་ཡང་དང་པོ་ནི། བྱིའུ་ལུག་རྫི་མོ་ཞེས་པའི་མིང་ལྟ་བུ་སྟེ། བཤད་ན་ལུག་གི་རྫི་བོ་ལ་བཤད་ཀྱང་། འཇུག་པ་བྱིའུ་ཁོ་ན་ལ་འཇུག་པའི་ཕྱིར། གཉིས་པ་ནི། ཐམས་ཅད་མཁྱེན་པ་ཞེས་པའི་མིང་ལྟ་བུ་སྟེ།
བཤད་འཇུག་གཉིས་ཀ་སངས་རྒྱས་ཉིད་ལ་ཚང་བའི་ཕྱིར། གསུམ་པ་ནི་མཚོ་སྐྱེས་ཞེས་པའི་སྒྲ་ལྟ་བུ་སྟེ། འདི་ལ་མཚོ་སྐྱེས་ཀྱི་སྒྲ་བཤད་འཇུག་གཉིས་ཀ་མི་འགལ་བ། བཤད་པ་འགལ་ཞིང་འཇུག་པ་མི་འགལ་བ། འཇུག་པ་འགལ་ཞིང་བཤད་པ་མི་འགལ་བ་དང་གསུམ་ཡོད་པའི་དང་པོ་ནི། ཆུ་ལས་སྐྱེས་པའི་པདྨ་ལྟ་བུ་སྟེ། དེ་ལ་མཚོ་སྐྱེས་ཀྱི་སྒྲ་བཤད་འཇུག་གཉིས་ཀ་ཡོད་པའི་ཕྱིར། གཉིས་པ་ནི། སྐམ་ལས་སྐྱེས་པའི་པདྨ་ལྟ་བུ་སྟེ། དེ་ལ་མཚོ་སྐྱེས་ཀྱི་སྒྲ་བཤད་དུ་མེད་ཅིང་འཇུག་ཏུ་ཡོད་པའི་ཕྱིར།
གསུམ་པ་ནི། ཆུ་ལ་སྐྱེས་པའི་སྦལ་པ་ལྟ་བུ་སྟེ། དེ་ལ་མཚོ་སྐྱེས་ཀྱི་སྒྲ་འཇུག་ཏུ་མེད་ཀྱང་བཤད་དུ་ཡོད་པའི་ཕྱིར་རོ། ། དེ་ལྟར་སྒྲའི་རྣམ་དབྱེ་སྤྱིར་བཤད་ནས། སྐབས་སུ་བབ་པ་མངོན་སུམ་ཞེས་པའི་སྒྲ་འདི་ཡང་། བཤད་འཇུག་མུ་གསུམ་པའི་སྒྲ་ཡིན་ཏེ། མངོན་སུམ་གྱི་སྐད་དོད། པྲ་ཏི་ཨཀྵ་ཞེས་པ་བོད་སྐད་དུ་བསྒྱུར་ན། དབང་པོ་སོ་སོ་ལ་བརྟེན་པས་ན་དབང་བརྟེན་ཞེས་པ་ཡིན་ལ། རྒྱུ་མཚན་དེས་ན།
དབང་མངོན་དང་། དོན་རིག་ཡིད་མངོན་གཉིས་ལ། མངོན་སུམ་གྱི་སྒྲ་བཤད་འཇུག་གཉིས་ཀ་ཡོད། རང་རིག་དང་དོན་རིག་མངོན་སུམ་མིན་པའི་རྣལ་འབྱོར་མངོན་སུམ་རྣམས་ལ་མངོན་སུམ་གྱི་སྒྲ་འཇུག་པ་འབའ་ཞིག་ཡོད། དབང་ཤེས་འཁྲུལ་བ་རྣམས་ལ་མངོན་སུམ་གྱི་སྒྲ་བཤད་པ་འབའ་ཞིག་ཡོད་པའི་ཕྱིར། གསུམ་པ་མཚན་གཞི་ལ་ལོག་རྟོག་དགག་པ་ལ། མངོན་སུམ་དང་རྗེས་དཔག་གི་མཚན་གཞི་ལ་ལོག་རྟོག་དགག་པ་གཉིས་ཡོད་པ་ལོགས་སུ་འཆད། བཞི་པ་མཚན་གཞི་ལ་མཚན་ཉིད་ངེས་བྱེད་ཀྱི་ཚད་མ་འཆད་པ་ལ་གཉིས། རང་ངེས་ཚད་མ་བཤད་པ་དང་། གཞན་ངེས་ཚད་མ་བཤད་པ་གཉིས།
དང་པོ་ལ་མཚན་ཉིད་རྣམ་གྲངས་དབྱེ་བ་དང་གསུམ། དང་པོ་ནི། རང་ལས་ངེས་ཀྱི་གསར་དུ་མི་བསླུ་བའི་རིག་པ་དེ་དེའི་མཚན་ཉིད། གཉིས་པ་ནི། རང་ངེས་ཚད་མ། རང་ཡུལ་ངེས་པའི་ཚད་མ། རང་གི་གཞལ་བྱ་ངེས་པའི་ཚད་མ། རང་རིག་འཇུག་ཡུལ་ངེས་པའི་ཚད་མ། རང་གི་རྟོགས་བྱ་ངེས་པའི་ཚད་མ་སོགས་དོན་གཅིག གསུམ་པ་དབྱེ་ན།
ངོ་བོའི་སྒོ་ནས་དབྱེ་བ་དང་། ངེས་པ་འདྲེན་ཚུལ་གྱི་སྒོ་ནས་དབྱེ་བ་གཉིས། དང་པོ་ལ། མངོན་སུམ་དུ་གྱུར་པའི་རང་ངེས་ཚད་མ་དང་། རྗེས་དཔག་ཏུ་གྱུར་པའི་རང་ངེས་ཚད་མ་གཉིས། དང་པོ་ལ། དབང་མངོན། ཡིད་མངོན་རང་རིག་རྣལ་འབྱོར་མངོན་སུམ་དུ་གྱུར་པའི་རང་ངེས་ཚད་མ་དང་བཞི། མཚན་གཞི་སྔ་མ་གསུམ་རིམ་བཞིན་གཟུགས་ངེས་པའི་གང་ཟག་གི་རྒྱུད་ཀྱི་གཟུགས་འཛིན་དབང་མངོན། གཟུགས་ངེས་པའི་གང་ཟག་གི་རྒྱུད་ཀྱི་གཟུགས་འཛིན་ཡིད་མངོན།
ཤེས་པ་ངེས་པའི་གང་ཟག་གི་རྒྱུད་ཀྱི་ཤེས་པ་ཉམས་སུ་མྱོང་བའི་རང་རིག་མངོན་སུམ་གསུམ་ལ་བྱེད་ཅིང་རྣལ་འབྱོར་མངོན་སུམ་ཡིན་ན་རང་ངེས་ཚད་མ་ཡིན་པས་ཁྱབ། གཉིས་པ་རྗེས་དཔག་ཡིན་ན་ཡང་། རང་ངེས་ཚད་མ་ཡིན་པས་ཁྱབ་ཅེས་བྱའོ། ། དབྱེ་སྒོ་གཉིས་པ་ལ། དོན་བྱེད་སྣང་ཅན་གྱི་མངོན་སུམ་དུ་གྱུར་པའི་རང་ངེས་ཚད་མ། གོམས་པ་ཅན་གྱི་མངོན་སུམ་དུ་གྱུར་པའི་རང་ངེས་ཚད་མ། རྗེས་དཔག་ཏུ་གྱུར་པའི་རང་ངེས་ཚད་མ་གསུམ། དང་པོ་ནི། མེས་བཙོ་སྲེག་གི་བྱ་བ་བྱེད་པར་ངེས་པའི་གང་ཟག་གི་རྒྱུད་ཀྱི་མེས་བཙོ་སྲེག་གི་བྱ་བ་བྱེད་པར་སྣང་བའི་དབང་མངོན་ལྟ་བུ། གཉིས་པ་ནི།
མེ་ལ་གོམས་པའི་སྟོབས་ཀྱིས་མེ་ངེས་པའི་གང་ཟག་གི་རྒྱུད་ཀྱི་མེ་འཛིན་དབང་མངོན་ལྟ་བུ། གསུམ་པ་དང་རྗེས་དཔག་དོན་གཅིག་གོ ། གཉིས་པ་གཞན་ངེས་ཚད་མ་ལ་མཚན་ཉིད་དང་དབྱེ་བ་གཉིས། དང་པོ་ནི། གཞན་ལས་ངེས་ཀྱི་གསར་དུ་མི་བསླུ་བའི་རིག་པ་དེ་དེའི་མཚན་ཉིད། གཉིས་པ་དབྱེ་ན། ངོ་བོའི་སྒོ་ནས་དབྱེ་བ། རྒྱུའི་སྒོ་ནས་དབྱེ་བ། ཡུལ་གྱི་སྒོ་ནས་དབྱེ་བ་དང་གསུམ། དང་པོ་ལ།
དབང་མངོན། ཡིད་མངོན། རང་རིག་ཏུ་གྱུར་པའི་གཞན་ངེས་ཚད་མ་དང་གསུམ། མཚན་གཞི་རིམ་བཞིན། གཟུགས་མ་ངེས་པའི་གང་ཟག་གི་རྒྱུད་ཀྱི་གཟུགས་འཛིན་དབང་མངོན། དེའི་རྒྱུད་ཀྱི་གཟུགས་འཛིན་ཡིད་མངོན། ཤེས་པ་མ་ངེས་པའི་གང་ཟག་གི་རྒྱུད་ཀྱི་ཤེས་པ་ཉམས་མྱོང་གི་རང་རིག་མངོན་སུམ་ལྟ་བུའོ། ། གཉིས་པ་ལ། དང་པོ་པའི་མངོན་སུམ། འཁྲུལ་རྒྱུ་ཅན་གྱི་མངོན་སུམ།
ཡིད་མ་གཏད་པའི་མངོན་སུམ་དང་གསུམ། དང་པོ་ནི། བ་མེན་མ་ངེས་པའི་གང་ཟག་གི་རྒྱུད་ཀྱི་བ་མེན་དང་པོར་མཐོང་བའི་མངོན་སུམ་ལྟ་བུ། གཉིས་པ་ལ། ཐེ་ཚོམ་དང་སྒྲོ་འདོགས་ཀྱི་འཁྲུལ་རྒྱུ་ཅན་གྱི་མངོན་སུམ་གཉིས། མཚན་གཞི་རིམ་བཞིན། སྒྲ་རྟག་མི་རྟག་ཐེ་ཚོམ་ཟ་བའི་གང་ཟག་གི་རྒྱུད་ཀྱི་སྒྲ་མི་རྟག་པ་འཛིན་པའི་མངོན་སུམ་དང་། སྒྲ་རྟག་པར་བདེན་ཞེན་གྱིས་འདོད་པའི་གང་ཟག་གི་རྒྱུད་ཀྱི་སྒྲ་རྟག་པར་འཛིན་པའི་མངོན་སུམ་ལྟ་བུ་ལ་བྱེད་དོ། ། རིགས་ལམ་སྤྱིའི་རྣམ་གཞག་ཚད་མ་རིགས་པའི་གཏེར་གྱི་གསལ་བྱེད་འདི་ཡང་། དཔལ་ཡ་ག་ཆོས་སྡིངས་ཀྱི་ཆོས་གྲྭ་ཆེན་པོར་རིགས་པ་སྨྲ་བ་ཀླུ་སྒྲུབ་ཅེས་བགྱི་བས་བློ་གསལ་རྣམས་ལ་ཕན་པའི་དོན་དུ་སྦྱར་བ་རེ་ཞིག་རྫོགས་སོ།། །།
PAGE * MERGEFORMAT 2 མང་ཐོས་ཀླུ་སྒྲུབ་རྒྱ་མཚོ། རིགས་ལམ་སྤྱིའི་རྣམ་གཞག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
