མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༢༩
ཚད་མ་རིགས་པའི་གཏེར་གྱི་དཀའ་འགྲེལ་གནད་ཀྱི་སྙིང་པོ་གསལ་བྱེད་ལས།འབྲེལ་པ་བརྟག་པའི་རབ་ཏུ་བྱེད་པ་སྟེ།
༄༅། །ཚད་མ་རིགས་པའི་གཏེར་གྱི་དཀའ་འགྲེལ་གནད་ཀྱི་སྙིང་པོ་གསལ་བྱེད་ལས། འབྲེལ་པ་བརྟག་པའི་རབ་ཏུ་བྱེད་པ་སྟེ། རབ་ཏུ་བྱེད་པ་དྲུག་པའི་རྣམ་པར་བཤད་པའོ།། དགག་སྒྲུབ་ཤར་གྱི་ཐང་ཆེན་ལ་འཛེགས་པའི། ། འགལ་འབྲེལ་ཉི་ཟླའི་སྣང་བྱེད་ཁ་ལོ་པས། ། དད་པའི་མདོངས་མཐོ་རྣམ་དཔྱོད་གཙུག་ཕུད་ཅན། ། དགའ་བའི་གར་བྱེད་མགྲིན་རྔའི་གཟེངས་བསྟོད་ཅིག ། བཞི་པ་འབྲེལ་བ་དང་འགལ་བ་རྟོགས་ཚུལ་ལ་གཉིས། མཚམས་སྦྱར་བས་མདོར་བསྟན། སོ་སོའི་རྣམ་གཞག་རྒྱས་པར་བཤད་པའོ། །
དང་པོ་ནི། ཚད་མའི་མཚན་ཉིད་འཆད་པའི་སྔོན་དུ་འགལ་འབྲེལ་གྱི་རྣམ་གཞག་བཤད་པ་ཆོས་ཅན། དགོས་པ་ཡོད་དེ། དགག་བྱ་འགོག་པ་དང་བསྒྲུབ་བྱ་སྒྲུབ་པ་ཁྱོད་ལ་རག་ལས་པའི་ཕྱིར་ཞེས་འཆད་པ་ནི། དགག་དང་སྒྲུབ་པ་ཇི་སྙེད་པ། ། ཞེས་སོགས་ཤློ་ཀ་གཅིག་གོ། ། གཉིས་པ་ལ་གཉིས། འབྲེལ་བའི་རྣམ་གཞག་རྒྱས་པར་བཤད། འགལ་བའི་རྣམ་གཞག་རྒྱས་པར་བཤད་པའོ། ། དང་པོ་ལ་གསུམ།
དོན་ལ་འབྲེལ་བ་དགག ། བློ་ངོར་འབྲེལ་བ་སྒྲུབ། འབྲེལ་བ་ངེས་བྱེད་ཀྱི་ཚད་མ་བཤད་པའོ། ། དང་པོ་ལ་གཉིས། སྤྱིར་དགག ། སོ་སོར་དགག་པའོ། ། དང་པོ་ནི། ཤེས་བྱ་ཆོས་ཅན། དོན་ལ་འབྲེལ་བ་མ་གྲུབ་སྟེ། དོན་ལ་འབྲེལ་བའི་ངོ་བོ་མ་གྲུབ།
མཚན་ཉིད་མ་གྲུབ། སྒྲ་དོན་མ་གྲུབ་པའི་ཕྱིར། དང་པོ་གྲུབ་སྟེ། དོན་ལ་དངོས་པོའི་ཆོས་ཐ་དད་པ་གཉིས་གཅིག་ཡིན་པ་མི་སྲིད་ཅིང་། ཆོས་གཅིག་ཉིད་ལ་འབྲེལ་བའི་ཐ་སྙད་མི་འཐད་པའི་ཕྱིར་དང་། དངོས་མེད་རང་གི་ངོ་བོས་མ་གྲུབ་པ་ལ་དངོས་འབྲེལ་དོན་ལ་གྲུབ་པ་དེ་བས་ཀྱང་མི་འཐད་པའི་ཕྱིར་རོ། ། རྟགས་གཉིས་པ་གྲུབ་སྟེ། ཆོས་གང་ཞིག་ཆོས་གཞན་འབྲེལ་ཡུལ་དུ་མི་འདོར་བ་དེ། འབྲེལ་བ་སྤྱིའི་མཚན་ཉིད་དུ་བཞག་དགོས་པ་གང་ཞིག ། དོན་དམ་པར་དངོས་པོ་མ་འདྲེས་པར་གནས་ཤིང་།
དངོས་མེད་ལ་གདོད་མའི་ངོ་བོ་མ་གྲུབ་པས་མཚན་ཉིད་དེ་མི་ཚང་བའི་ཕྱིར་རོ། ། རྟགས་གསུམ་པ་གྲུབ་སྟེ། འབྲེལ་བའི་སྐད་དོད། སམ་བནྡྷ་ཞེས་པ་ཡང་དག་པར་བཅིངས་པའམ། པྲ་ཏི་བནྡྷ་ཞེས་པ་སོ་སོར་བཅིངས་པ་ཞེས་པའི་དོན་ཡིན་པ་གང་ཞིག ། དོན་དམ་པར་དངོས་པོ་དང་དངོས་མེད་གང་ལ་ཡང་སྒྲ་དོན་དེ་མི་ཚང་བའི་ཕྱིར་ཞེས་འཆད་པ་ལ། ཆོས་གཉིས་གཅིག་ལ་མི་སྲིད་ཅིང་། གཅིག་ལ་འབྲེལ་པ་མི་སྲིད་པས། ཞེས་སོགས་ཤློ་ཀ་གསུམ་མོ། ། གཉིས་པ་སོ་སོར་དགག་པ་ལ་གསུམ།
དོན་ལ་བདག་གཅིག་འབྲེལ་བ་དགག ། དོན་ལ་དེ་བྱུང་འབྲེལ་བ་དགག ། དེ་ལས་གཞན་པའི་འབྲེལ་པ་མེད་པར་བསྟན་པའོ། ། དང་པོ་ནི། ཤེས་བྱ་ཆོས་ཅན། བྱས་མི་རྟག་གི་འབྲེལ་བ་དོན་ལ་མ་གྲུབ་སྟེ། བྱས་མི་རྟག་གཉིས་དོན་ལ་ཐ་དད་དུ་མ་གྲུབ་པ་གང་ཞིག ། ཐ་དད་སོ་སོ་བ་གཉིས་མིན་པ་ལ་འབྲེལ་བ་མི་འཐད་པའི་ཕྱིར། དང་པོ་གྲུབ་སྟེ། བྱས་མི་རྟག་གཉིས་དངོས་པོར་གྱུར་པའི་དབྱེར་མེད་ཀྱི་བདག་ཉིད་གཅིག་ཡིན་པའི་ཕྱིར་རོ། །
ཞེས་པའི་དགག་པ། དགག་ལན་དང་བཅས་པ་འཆད་པ་ལ། བདག་གཅིག་པ་ལ་ཆོས་གཉིས་མེད། ཞེས་སོགས་ཤློ་ཀ་གསུམ་མོ། ། གཉིས་པ་དོན་ལ་དེ་བྱུང་འབྲེལ་དགག་པ་ལ་གཉིས། རྒྱུ་འབྲས་རྫས་ལ་འབྲེལ་བ་དགག ། རྒྱུ་འབྲས་རིགས་ལ་འབྲེལ་བ་དགག་པའོ། ། དང་པོ་ནི་ཤེས་བྱ་ཆོས་ཅན། དོན་ལ་མེ་དུ་གཉིས་ལ་དེ་བྱུང་འབྲེལ་མ་གྲུབ་སྟེ། མེ་དུ་གཉིས་དུས་མཉམ་ན་དེ་འབྱུང་འབྲེལ་མི་འགྲུབ།
སྔ་ཕྱི་ཡོད་ན་གཅིག་དངོས་པོར་ཡོད་དུས་གཅིག་ཤོས་དངོས་པོར་མེད་པའི་ཕྱིར། གལ་ཏེ་ཁོ་ན་རེ། སྐྱོན་མེད་དེ། མེ་ལ་མ་ལྟོས་པའི་དུ་བ་རྐྱང་པ་ལ་དེ་བྱུང་འབྲེལ་གྲུབ་པའི་ཕྱིར་ཟེར་ན། འོ་ན་དུ་བ་དེ། དུ་ལྡན་ལ་ལ་མེ་ཡོད་པར་བསྒྲུབ་པའི་རྟགས་ཡང་དག་མིན་པར་ཐལ། དུ་བ་དེ་མེ་ལ་མ་ལྟོས་པའི་ཕྱིར། རྟགས་དངོས། གལ་ཏེ་ཁོ་ན་རེ། དོན་ལ་མེ་དུའི་འབྲེལ་པ་གྲུབ་སྟེ།
དོན་ལ་དུ་བ་དེ་མེ་ལ་ལྟོས་པའི་ཕན་གདགས་བྱ་ཡིན་པའི་ཕྱིར་ཟེར་ན། དོན་དམ་པར་མེ་དུ་གཉིས་ཕན་གདགས་བྱ་འདོགས་བྱེད་མ་ཡིན་པར་ཐལ། མེ་དུ་གཉིས་གཅིག་དངོས་པོར་གྲུབ་དུས་གཅིག་ཤོས་དངོས་པོར་མེད་པའི་ཕྱིར། ཡང་ཁོ་ན་རེ། དོན་དམ་པར་དུ་བ་དེ་མེ་ལ་འབྲེལ་བ་ཡིན་ཏེ། དོན་དམ་པར་མེ་མེད་ན་དུ་བ་མི་འབྱུང་བའི་ཕྱིར་ཟེར་ན། མི་འཐད་དེ། ཐ་སྙད་དུ་མེད་ན་མི་འབྱུང་བ་ཙམ་གྱིས་འབྲེལ་པ་འགྲུབ་ན། རྭ་གཡས་གཡོན་ཀྱང་འབྲེལ་པར་ཐལ་བའི་ཕྱིར་དང་། དོན་དམ་པར་ནི་མེ་མེད་ན་དུ་བ་མི་འབྱུང་བ་འདི་ཡང་དཀའ་བའི་ཕྱིར་ཏེ།
དོན་དམ་པར་འདས་མ་འོངས་ད་ལྟར་གྱི་མེ་གསུམ་པོ་གང་ཡིན་དཔྱད་ན་དཀའ་བའི་གནས་སུ་འགྱུར་བའི་ཕྱིར་རོ་ཞེས་འཆད་པ་ལ། སྔ་ཕྱི་མིན་ལ་དེ་བྱུང་མེད། ། ཅེས་པ་ནས། དོན་ལ་མེད་ན་མི་འབྱུང་བའི། འབྲེལ་བ་རྫས་ལྡོག་བརྟགས་པས་ཁེགས། ། ཞེས་པའི་ཚིགས་བཅད་ལྔའོ། ། གཉིས་པ་ནི། ཁོ་ན་རེ། རྒྱུ་འབྲས་རང་མཚན་པ་ལ་འབྲེལ་བ་དོན་ལ་མེད་ཀྱང་། རྒྱུ་འབྲས་ཀྱི་རིགས་ལ་འབྲེལ་བ་དོན་ལ་ཡོད་དོ་ཞེ་ན་དེ་ཡང་མི་འཐད་དེ།
རྒྱུ་འབྲས་ཀྱི་རིགས་དེ་ཅི། རྒྱུ་འབྲས་མཚན་ཉིད་པ་ཡིན་ན་སྔར་གྱི་སྐྱོན་ལས་མི་འདའ། དེ་ལས་གཞན་པའི་རིགས་སྤྱི་དང་བྱེ་བྲག་བརྟག་པར་བཀག་ཟིན་པའི་ཕྱིར་ཞེས་འཆད་པ་ལ། རང་གི་མཚན་ཉིད་འབྲེལ་མེད་ཀྱང་། ། ཞེས་སོགས་ཤློ་ཀ་ཕྱེད་དང་གཉིས་སོ། ། གསུམ་པ་དེ་ལས་གཞན་པའི་འབྲེལ་པ་མེད་པར་བསྟན་པ་ནི། དོན་ལ་བདག་གཅིག་དང་དེ་བྱུང་འབྲེལ་གྲུབ་པ་བཀག་པ་འདི་ཆོས་ཅན། ཁྱོད་ལ་བརྟེན་ནས། ལྡན་པ་དང་འདུ་བའི་འབྲེལ་བ་སོགས་ཀྱང་དོན་ལ་མ་གྲུབ་པར་རྟོགས་ནུས་ཏེ། ལྡན་པའི་འབྲེལ་བ་སོགས་ལ།
འབྲེལ་བ་མཚན་ཉིད་པ་ཡོད་ན་བདག་གཅིག་དང་དེ་བྱུང་འབྲེལ་གཉིས་པོ་གང་རུང་ལས་མི་འདའ་ཞིང་། དེ་གཉིས་གང་རུང་དུ་མི་འདུ་ན་འབྲེལ་བ་མཚན་ཉིད་པར་མི་འགྱུར་བའི་ཕྱིར་རོ། ། དེ་ཡང་གཅིག་ལ་དཔེར་མཚོན་ན། ཁྱོད་འདོད་པའི་ལྡན་པའི་འབྲེལ་བ་ཅི་ཡིན་བརྟག་སྟེ། དུས་མཉམ་པའི་འཁར་གཞོང་དང་རྒྱ་ཤུག་ལ་འབྲེལ་བ་གཉིས་པོ་གང་ཡང་མ་གྲུབ། འཁར་གཞོང་སྔ་མ་ལ་རྒྱ་ཤུག་ཕྱི་མ་རྟེན་པའི་འབྲེལ་བ་ནི་དེ་བྱུང་འབྲེལ་དུ་འདུ་བའི་ཕྱིར་རོ། ། ཞེས་འཆད་པ་ལ། འདིས་ནི་ལྡན་དང་འདུ་བ་དང་ཞེས་པ་ནས། ལྡན་པ་ཅན་སོགས་གནོད་བྱེད་ཡོད། ། གནོད་བྱེད་མེད་ན་གཉིས་པོར་འདུས། །
ཞེས་པའི་བར་ཤློ་ཀ་དྲུག་དང་རྐང་པ་གཉིས་སོ། ། དེས་ན་དོན་ལ་འབྲེལ་བ་དགག་པའི་རིགས་པ་འདི་དག་ནི། ཧ་ཅང་དཔྱད་པའི་སྐྱོན་གྱིས་དཀའ་བའི་གནས་ཅུང་ཟད་འཆར་ཏེ་ཉོན་ཅིག ། དོན་ལ་དེ་བྱུང་གི་འབྲེལ་པ་གྲུབ་པར་ཐལ། དུ་བ་དེ་དོན་དམ་པར་མེ་ལ་འབྲེལ་བའི་ཕྱིར་ཏེ། དུ་བ་དེ་དོན་དམ་པར་མེའི་འབྲས་བུ་ཡིན་པའི་ཕྱིར། མ་ཁྱབ་ན། དུ་བ་དེ་དོན་དམ་པར་མེས་ཕན་གདགས་བྱ་ཡིན་པར་ཐལ། དེ་དེའི་འབྲས་བུ་ཡིན་པའི་ཕྱིར། འདོད་མི་ནུས་ཏེ།
དུ་བ་དེ་མེའི་དུས་སུ་མ་སྐྱེས་པས་དངོས་པོར་མེད་པའི་ཕྱིར། མ་ཁྱབ་ན། རྒྱུ་འབྲས་དངོས་པོ་དངོས་མེད་ལ། ། ཕན་བྱ་ཕན་བྱེད་འཐད་པ་དཀའ། ། ཞེས་བཤད་པ་མི་འཐད་པར་ཐལ་ལོ། ། གལ་ཏེ་རྩ་རྟགས་མ་གྲུབ་ན། དུ་བ་དེ། དོན་དམ་པར་མེའི་འབྲས་བུ་ཡིན་པར་ཐལ། དོན་དམ་པར་མེའི་འབྲས་བུ་ཡོད་པ་གང་ཞིག ། དུ་བ་མེའི་འབྲས་བུ་ཡིན་པའི་ཕྱིར།
རྟགས་དང་པོ་མ་གྲུབ་ན། དོན་དམ་པར་དུ་བ་དེ་དངོས་མེད་ཡིན་པར་ཐལ་ལོ། ། གལ་ཏེ་དོན་ལ་དེ་འབྱུང་འབྲེལ་མ་གྲུབ་ཀྱང་། དུ་བ་དེ་དོན་དམ་པར་མེ་དང་འབྲེལ་ལོ་ཟེར་ན། འོ་ན་དུ་བ་དེ་དོན་དམ་པར་མེ་ལ་དེ་བྱུང་དུ་འབྲེལ་བར་ཐལ། འདོད་པ་གང་ཞིག ། དེ་དང་བདག་གཅིག་ཏུ་མ་འབྲེལ་བའི་ཕྱིར། འདོད་ན། དུ་བ་དེ་དོན་དམ་པར་མེ་ལས་སྐྱེས་པར་ཐལ་ཞིང་། དེ་ཡང་འདོད་ན།
སྔ་ཕྱི་མིན་ལ་དེ་བྱུང་མེད། ། ཅེས་སོགས་དང་། རྒྱུ་འབྲས་དངོས་པོ་དངོས་མེད་ལ། ། ཕན་བྱ་ཕན་བྱེད་འཐད་པ་དཀའ། ། ཞེས་སོགས་བཤད་པ་མི་འཐད་པར་ཐལ་ལོ། ། ཡང་དུ་བ་དེ་དོན་དམ་པར་མེ་དང་རྫས་གཅིག་ཡིན་པར་ཐལ། མེ་དུ་གཉིས་དོན་དམ་པར་རྫས་སུ་གྲུབ་པ་གང་ཞིག ། དུ་བ་དེ་དོན་དམ་པར་མེ་དང་རྫས་ཐ་དད་མིན་པའི་ཕྱིར། ཕྱི་མ་མ་གྲུབ་ན། དེ་མིན་པར་ཐལ།
མེ་དུ་གཉིས་གཅིག་རྫས་སུ་གྲུབ་དུས་ཅིག་ཤོས་རྫས་སུ་མ་གྲུབ་པའི་ཕྱིར་རོ། ། ཡང་དོན་ལ་བདག་གཅིག་གི་འབྲེལ་པ་གྲུབ་པར་ཐལ། བྱས་པ་དེ། དོན་དམ་པར་མི་རྟག་པ་དང་བདག་གཅིག་ཏུ་འབྲེལ་བའི་ཕྱིར་ཏེ། བྱས་པ་དེ། དོན་དམ་པར་མི་རྟག་པ་དང་། བདག་ཉིད་གཅིག་ཡིན་པའི་ཕྱིར་ཏེ། བྱས་པ་དེ། དོན་དམ་པར་མི་རྟག་པ་དང་རྫས་གཅིག་ཡིན་པའི་ཕྱིར་ཏེ། དོན་དམ་པར་དེ་གཉིས་རྫས་སུ་གྲུབ་པ་གང་ཞིག །
རྫས་གཞན་མིན་པའི་ཕྱིར། གལ་ཏེ་འདིར་མ་ཁྱབ་སྟེ། དོན་དམ་པར་བྱས་མི་རྟག་གཅིག་ཡིན་པའི་ཕྱིར་ཟེར་ན། འོ་ན་སྒྲ་འཛིན་མངོན་སུམ་ལ་སྒྲའི་བྱས་མི་རྟག་གཉིས་གཅིག་ཏུ་སྣང་བར་ཐལ། དོན་ལ་སྒྲའི་བྱས་མི་རྟག་གཉིས་གཅིག་ཡིན་པའི་ཕྱིར། འདོད་ན། སྒྲ་འཛིན་མངོན་སུམ་གྱིས། སྒྲའི་བྱས་མི་རྟག་གཉིས་གཅིག་ཡིན་པར་རྟོགས་པར་ཐལ་ལོ། ། འདོད་ན་སྒྲའི་བྱས་མི་རྟག་གཉིས་གཅིག་ཡིན་པར་ཐལ་ལོ། ། ཞེས་སོགས་རིགས་ལམ་ཕྲ་མོ་ལ་ཅི་ཟེར་ལན་བསམ་པར་བྱའོ། །
འདིར་པཎ་ཆེན་ཕྱོགས་ལས་རྣམ་རྒྱལ་གྱིས་དོན་ལ་མེ་དུའི་འབྲེལ་བ་མེད་པ་མ་ཟད་དོན་ལ་མེ་དུ་གཉིས་རྫས་ཐ་དད་ཡང་མ་ཡིན་ཞིང་། དོན་ལ་མེ་དུ་གཉིས་རྒྱུ་འབྲས་ཡང་མ་ཡིན་པས། དོན་ལ་རྒྱུ་འབྲས་ཀྱི་རྣམ་བཞག་ཀྱང་མེད་ཅེས་བཤད། བསྟན་བཅོས་འདིར་ཡང་། རྒྱུ་འབྲས་དངོས་པོ་དངོས་མེད་ལ། ། ཕན་བྱ་ཕན་བྱེད་འཐད་པ་དཀའ་ཞེས་དང་། དོན་ལ་མེད་ན་མི་འབྱུང་བའི། ། འབྲེལ་བ་རྫས་ལྡོག་བརྟགས་པས་ཁེགས། ། ཞེས། དོན་ལ་མེ་དུ་གཉིས་ཕན་འདོགས་བྱ་འདོགས་བྱེད་དང་།
མེད་ན་མི་འབྱུང་བའི་རྒྱུ་འབྲས་མིན་པར་བཤད་པས། དོན་དམ་པར་དུ་བ་མེའི་འབྲས་བུ་མིན་པར་ཁས་ལེན་པ་རིགས་པའི་དབང་ཕྱུག་གི་ཡང་དགོངས་པ་ཡིན་ནོ། ། འོ་ན། དོན་དམ་པར་དུ་བ་རྟག་པ་ཡིན་པར་ཐལ། དོན་དམ་པར་དུ་བའི་རྒྱུ་མེད་པའི་ཕྱིར་ཟེར་ན། འདི་མདོ་སྡེ་པའི་གྲུབ་མཐའི་རང་སྐྱོན་ཡིན་མོད། མ་ཁྱབ་ཟེར་བ་ལས་འོས་མེད་དོ། ། གཉིས་པ་བློ་ངོར་འབྲེལ་བ་བསྒྲུབ་པ་ལ་གཉིས། བློས་ཇི་ལྟར་སྦྲེལ་བའི་ཚུལ། སྦྲེལ་ཚུལ་དེ་ལ་རྩོད་པ་སྤང་བའོ། །
དང་པོ་ནི། བྱས་མི་རྟག་འབྲེལ་པ་དང་། མེ་དུའི་འབྲེལ་པ་དོན་ལ་མ་གྲུབ་ཀྱང་། ཐ་སྙད་སེལ་ངོར་གྲུབ་སྟེ། ཐ་དད་དུ་འབྱེད་པའི་རྟོག་པས། སྒྲ་བྱས་པ་མི་རྟག་པ་གསུམ་པོ་དེ་མཉན་བྱ་མིན་པ། སྐྱེས་པ་མིན་པ། སྐད་ཅིག་མ་མིན་པ་སྟེ་ལོག་པ་གསུམ་ལས་ཐ་དད་དུ་ཕྱེ། གཅིག་ཏུ་སྡུད་པའི་རྟོག་པས། སྒྲ་འདི་བྱས་པ་ཡིན་པའི་རྒྱུ་མཚན་གྱིས་མི་རྟག་པ་ཡིན་ཞེས་བྱས་མི་རྟག་རང་བཞིན་གཅིག་ཏུ་འཛིན་པའི་རྟོག་ངོར་བྱས་མི་རྟག་ལ་བདག་གཅིག་གི་འབྲེལ་བ་གྲུབ།
དེ་བཞིན་དུ། ཐོག་མར་སྔར་གྱི་མེ་ལས་ད་ལྟར་གྱི་དུ་བ་བྱུང་སྙམ་དུ་སྔ་ཕྱི་སོ་སོར་ཕྱེ། མེ་ཡོད་པས་དུ་བ་ཡོད་སྙམ་དུ་གཅིག་ཏུ་སྡུད་པའི་རྟོག་ངོར་མེ་དུའི་འབྲེལ་པ་གྲུབ་པའི་ཕྱིར་ཏེ། གཞན་སེལ་ཕྱིན་ཅི་མ་ལོག་པའི་རྟོག་པ་ལ་བརྟེན་ནས། འཇུག་ཡུལ་སོ་སོར་ཐོབ་ནུས་པའི་ཕྱིར་ཞེས་འཆད་པ་ནི། རྣམ་རྟོག་ཡུལ་ལ་འཇིག་རྟེན་གྱི། ཞེས་སོགས་ཤློ་ཀ་གཅིག་གོ། གཉིས་པ་རྩོད་པ་སྤང་བ་ལ་གཉིས། བདག་གཅིག་འབྲེལ་ལ་རྩོད་པ་སྤང་། དེ་བྱུང་འབྲེལ་ལ་རྩོད་པ་སྤང་བའོ། །
དང་པོ་ལ། ཁོ་ན་རེ། རྟོག་པས་སྒྲའི་སྟེང་དུ། བྱས་མི་རྟག་གི་དབྱེ་བསྡུ་བྱས་པ་ལྟར་དོན་ལ་གྲུབ་བམ་མ་གྲུབ། གྲུབ་ན། བྱས་མི་རྟག་གི་འབྲེལ་བ་དོན་ལ་གྲུབ་པར་ཐལ། དེའི་ཕྱིར། མ་གྲུབ་ན། བྱས་རྟགས་ལས་སྒྲ་མི་རྟག་པར་བསྒྲུབ་མི་ནུས་པར་ཐལ། དེའི་ཕྱིར་རོ་ཟེར་ན།
དེ་ལྟར་དོན་ལ་མ་གྲུབ་ཀྱང་། བྱས་པས་སྒྲ་མི་རྟག་པར་བསྒྲུབ་ནུས་ཏེ། དེ་ལྟར་དབྱེ་བསྡུ་བྱེད་པའི་རྟོག་པས། འཇུག་ཡུལ་སྒྲ་མི་རྟག་པ་བརྒྱུད་ནས་ཐོབ་ནུས་པའི་ཕྱིར། ཞེས་འཆད་པ་ལ། བྱས་དང་མི་རྟག་བློས་སྦྲེལ་བ། ། ཞེས་སོགས་ཤློ་ཀ་གཉིས་སོ། ། གཉིས་པ་ལ་ཁོ་ན་རེ། མེ་མེད་ན་དུ་བ་མི་འབྱུང་བ་དེ་དུ་བའི་སྟེང་དུ་དོན་ལ་གྲུབ་བམ་མ་གྲུབ། མ་གྲུབ་ན་དུ་བ་རྒྱུ་མེད་ལས་འབྱུང་བར་ཐལ།
དེའི་ཕྱིར། གྲུབ་ན། མེ་དུའི་འབྲེལ་པ་དོན་ལ་གྲུབ་པར་ཐལ། དེའི་ཕྱིར་ཟེར་ན། སྤྱིར་མེ་མེད་ན་དུ་བ་མི་འབྱུང་བ་ཙམ་ཡིན་མོད། དོན་དམ་པར་མེ་མེད་ན་དུ་བ་མི་འབྱུང་བ་ནི་མ་ཡིན་ཏེ། དོན་དམ་པར་དུ་བ་རང་གྲུབ་ཟིན་པའི་དུས་མེ་ལ་ལྟོས་མི་དགོས་པའི་ཕྱིར་དང་། སྔར་གྱི་མེ་ལས་ད་ལྟར་གྱི་དུ་བ་བྱུང་བ་ཡིན་ནོ་ཞེས་པ་ནི། རྟོག་པས་སྦྲེལ་བ་ཡིན་གྱི་དོན་སྔ་ཕྱི་གཉིས་དུས་མཉམ་གཅིག་ཏུ་མ་གྲུབ་པའི་ཕྱིར་རོ། ། ཞེས་འཆད་པ་ལ།
མེད་ན་མི་འབྱུང་དུ་བ་ལ། ། ཞེས་སོགས་ཤློ་ཀ་གཉིས་སོ། ། འདིར་རྣམ་པར་ཕྱེ་བའི་ལན་དེ་ལྟར་འདེབས་དགོས་ཏེ། དཔལ་ཤཱཀྱ་མཆོག་ལྡན་གྱིས། དོན་ལ་མེད་ན་མི་བྱུང་བའི། ། འབྲེལ་བ་རྫས་ལྡོག་བརྟགས་པས་ཁེགས། ། ཞེས་པར་མེ་མེད་ན་དུ་བ་མི་འབྱུང་བ་དེ་དོན་ལ་མ་གྲུབ་ཅེས་ཁས་བླངས། འདིའི་ལན་གྱི་ཐད་དུ་དེ་དོན་གནས་ཚུལ་ལ་གྲུབ་ཅེས་བཤད་པ་ཁས་བླངས་དངོས་འགལ་དུ་སོང་འདུག་པའི་ཕྱིར་རོ། ། དེས་ན། མེ་མེད་ན་དུ་བ་མི་འབྱུང་བ་དོན་ལ་མ་གྲུབ་པས།
སྤྱིར་དུ་བ་རྒྱུ་མེད་དུ་ཐལ་བ་ནི་མ་ངེས། དོན་དམ་པར་དུ་བ་རྒྱུ་མེད་དུ་ཐལ་བ་ལ་ནི་འདོད་ལན་འདེབས་དགོས་ཏེ། འབྲེལ་བརྟག་ལས། འདི་ནི་གཞན་དུ་འདུག་པ་ན། ཅི་སྟེ་དེ་གཉིས་གཅིག་ལ་ལྟོས། ལྟོས་པས་ཕན་པ་བྱེད་པར་འགྱུར། མེད་ན་ཇི་ལྟར་ཕན་པར་བྱེད། ། ཅེས་དོན་དམ་པར་དུ་བ་མེ་ལ་ལྟོས་མི་དགོས་ཤིང་མེས་ཕན་གདགས་བྱ་མིན་པར་བཤད་པ་ལྟར། འདིར་ཡང་། རྒྱུ་འབྲས་དངོས་པོ་དངོས་མེད་ལ། །
ཕན་བྱ་ཕན་བྱེད་འཐད་པ་དཀའ། ཞེས་གསལ་བར་བཤད་པ་ལ། བློ་མིག་ཅེར་ལོང་དུ་མ་སོང་ན་གསལ་བར་མཐོང་བའི་ཕྱིར་རོ། ། གསུམ་པ་འབྲེལ་བ་སྒྲུབ་བྱེད་ཀྱི་ཚད་མ་ལ་གསུམ། མཚན་ཉིད་བསྒྲུབ་པ། མཚན་གཞི་ངོས་གཟུང་བ། དེ་དག་གང་གིས་ངེས་པའི་ཚུལ་ལོ། ། དང་པོ་ལ་གཉིས། བདག་གཅིག་འབྲེལ་གྱི་མཚན་ཉིད་བསྒྲུབ། དེ་བྱུང་འབྲེལ་གྱི་མཚན་ཉིད་བསྒྲུབ་པའོ། །
དང་པོ་ལའང་གཉིས། ཐ་སྙད་སྒྲུབ་ཀྱི་འབྲེལ་པ་བསྒྲུབ། དོན་སྒྲུབ་ཀྱི་འབྲེལ་བ་བསྒྲུབ་པའོ། ། དང་པོ་ནི། འོ་ན། རྟགས་ཆོས་གཉིས་ལ་བདག་གཅིག་འབྲེལ་པ་ངེས་བྱེད་ཀྱི་ཚད་མ་གྲུབ་པ་ཐམས་ཅད་ཀྱི་རྟགས་ཆོས་གཉིས་དོན་ལ་རྫས་གཅིག་ཡིན་པས་ཁྱབ་བམ་སྙམ་ན། མ་ཁྱབ་སྟེ། མཚན་མཚོན་གྱི་འབྲེལ་བ་ནི་མཚན་ཉིད་ཀྱི་དོན་དང་མཚོན་བྱའི་མིང་གཉིས་པོ་གཅིག་ཏུ་འཁྲུལ་བའི་རྟོག་པས། བདག་གཅིག་པའི་བརྡ་ཆད་བྱས་པ་ཙམ་ཡིན་གྱི་དོན་ལ་མཚན་མཚོན་རྫས་གཅིག་ཡིན་པའི་ངེས་པ་མེད་པའི་ཕྱིར་དང་། སྤྱི་བྱེ་བྲག་གི་འབྲེལ་བ་ཡང་།
ལྡོག་པ་ཆིག་རྐྱང་དང་ཉིས་ཚོགས་ལ་རྟོག་པ་འཁྲུལ་པས་གཅིག་ཏུ་གཟུང་བ་ཙམ་ཡིན་གྱི་དོན་ལ་སྤྱི་བྱེ་བྲག་རྫས་གཅིག་པའི་ངེས་པ་མེད་པའི་ཕྱིར་རོ་ཞེས་འཆད་པ་ལ། མཚན་ཉིད་དང་ནི་མཚོན་བྱ་དང་ཞེས་སོགས་ཤློ་ཀ་གཅིག་གོ། འདིའི་རྩ་འགྲེལ་གྱི་སྒྲ་ཟིན་ལ། མཚན་མཚོན་དང་སྤྱི་བྱེ་བྲག་རྣམས། བློ་འཁྲུལ་པས་གཅིག་ཏུ་བཟུང་བ་ལ་བདག་གཅིག་པའི་ཐ་སྙད་བྱས་པ་ཙམ་མ་གཏོགས། བདག་གཅིག་གི་འབྲེལ་བ་མཚན་ཉིད་པ་མེད་པ་ལྟ་བུར་བཤད་པ་ལ། དཔལ་ཤཱཀྱ་མཆོག་ལྡན་གྱིས་ཀྱང་སྒྲ་ཟིན་ལྟར། འབྲེལ་པ་ལ་མཚན་ཉིད་པ་དངོས་སྟོབས་ཀྱི་འབྲེལ་བ་དང་། རྗེས་མཐུན་པ་སྒྲོ་བཏགས་ཀྱི་འབྲེལ་བ་གཉིས་སུ་བྱས་ནས། མཚན་མཚོན་དང་།
སྤྱི་བྱེ་བྲག་ལ་སྒྲོ་བཏགས་ཀྱི་འབྲེལ་པ་ཙམ་ལས། འབྲེལ་པ་མཚན་ཉིད་པ་མི་སྲིད་དེ། མཚན་མཚོན་དོན་ལ་ངོ་བོ་གཅིག་པ་སོགས་མི་སྲིད་པའི་ཕྱིར། ཞེས་སོགས་བཤད་མོད། དཔྱད་མི་བཟོད་དེ་ཉོན་ཅིག ། ནོག་ལྐོག་ཤལ་དང་ལྡན་པ་དེ་བ་ལང་དང་རྫས་གཅིག་མ་ཡིན་པར་ཐལ། དེ་དེའི་མཚན་ཉིད་ཡིན་པ་གང་ཞིག ། མཚན་མཚོན་གང་ཞིག་ལ་རྫས་གཅིག་ཡིན་པ་མི་སྲིད་པར་ཁྱེད་ཀྱིས་ཁས་བླངས་པའི་ཕྱིར། དང་པོ་མ་གྲུབ་ན། བ་ལང་གི་མཚན་ཉིད་ཁས་ལེན་མི་རིགས་པར་ཐལ་ལོ། །
རྩ་བར་འདོད་ན། ནོག་ལྐོག་ཤལ་དང་ལྡན་པ་དེ། བ་ལང་དང་རྫས་གཅིག་ཡིན་པར་ཐལ། དེ་གཉིས་རྫས་སུ་གྲུབ། དེ་གཉིས་རྫས་གཞན་མ་ཡིན་པའི་ཕྱིར། ལན་གང་སྨྲ་ཡང་ནོག་ལྐོག་ཤལ་དང་ལྡན་པ་དེ་དཀར་ཟལ་བ་ལང་དུ་བསྒྲུབ་པའི་རྟགས་ཡང་དག་ཏུ་བཀོད་པའི་ཚེ་ན་དེ་དེ་ལྟར་བསྒྲུབ་པའི་རྟགས་ཡང་དག་མིན་པར་ཐལ། དེ་སྒྲུབ་ཀྱི་རྟགས་ཆོས་གཉིས་ལ་འབྲེལ་བ་མ་གྲུབ་པའི་ཕྱིར་ཏེ། དེ་ལ་བདག་གཅིག་དང་དེ་བྱུང་འབྲེལ་གང་ཡང་མ་ངེས་པའི་ཕྱིར། དང་པོ་གྲུབ་སྟེ། དེ་ལ་བདག་གཅིག་འབྲེལ་མཚན་ཉིད་པ་མ་ངེས་པའི་ཕྱིར།
རྟགས་དངོས། ཡང་རྩོལ་བྱུང་གི་རྟགས་ཀྱིས་དུང་སྒྲ་མི་རྟག་པར་སྒྲུབ་པའི་རྟགས་ཆོས་ལའང་བདག་གཅིག་འབྲེལ་མཚན་ཉིད་པ་མ་ཚང་བར་ཐལ། དེའི་རྟགས་ཆོས་གཉིས་ལ་སྤྱི་བྱེ་བྲག་གི་འབྲེལ་བ་ཙམ་གྲུབ། སྤྱི་བྱེ་བྲག་གི་འབྲེལ་པ་དེ་འབྲེལ་བ་མཚན་ཉིད་པ་མིན་པའི་ཕྱིར། རྟགས་དངོས། འདོད་ན། རྩོལ་བྱུང་དུང་སྒྲ་མི་རྟག་པར་སྒྲུབ་པའི་རྟགས་ཡང་དག་ཏུ་བཀོད་པའི་ཚེ་ན་དེ་ལྟར་བསྒྲུབ་པའི་རྟགས་ཡང་དག་མིན་པར་ཐལ། དེའི་རྟགས་ཆོས་ལ་འབྲེལ་པ་མཚན་ཉིད་པ་མ་ཚང་བའི་ཕྱིར་རོ། ། ཞིབ་པར་འོག་ནས་འཆད་དོ། ། གཉིས་པ་དོན་གྲུབ་ཀྱི་འབྲེལ་བ་ལ་གསུམ།
རྩ་བའི་གཏན་ཚིགས་དགོད། སྦྱོར་བའི་དོན་ལ་དཔྱད། སྐབས་དོན་ཁྱབ་འབྲེལ་སྒྲུབ་པའོ། ། དང་པོ་ནི། གང་ཡོད་དེ་འཇིག་བུམ་པ་བཞིན། ། སྒྲ་ཡང་ཡོད་ཅེས་རང་བཞིན་རྟགས། ། ཞེས་པ་དེའོ། ། གཉིས་པ་ཤེས་འདོད་ཆོས་ཅན་ནི། སྣང་སེལ་སོ་སོར་མ་ཕྱེ་བའི་སྒྲ་ཙམ་ཡིན་ལ། སྒྲུབ་ཆོས་ནི།
རགས་པའི་མི་རྟག་པ་དང་། ཕྲ་བའི་མི་རྟག་པ་གཉིས་ལས་འདིར་ཕྱི་མའོ། ། རྟགས་ཀྱི་དོན་ལ། འདིར་གང་ཡོད་དེ་འཇིག་བུམ་པ་བཞིན། ། ཞེས་པའི་རྟགས་སྒྲ་ཇི་བཞིན་དུ་ཁས་ལེན་ནམ་ཇི་ལྟར་བྱེད་ཅེ་ན། འདི་ལ་གསུམ། འགྲེལ་བའི་སྒྲ་ཟིན་ལས་ཇི་ལྟར་བཤད་པའི་ཚུལ། མཁས་པ་དག་གིས་ཇི་ལྟར་བཞེད་པའི་ཚུལ། རང་ལུགས་འཐད་ཕྱོགས་ངོས་བཟུང་བའོ། ། དང་པོ་ནི་རང་འགྲེལ་ལས།
དང་པོ་རྟགས་ཀྱི་ངོ་བོ་ངོས་བཟུང་ན་ཡོད་པའམ་བྱས་པ་གང་བཀོད་ཀྱང་རུང་མོད། འོན་ཀྱང་འགའ་ཞིག་རྡུལ་ཕྲན་དང་། བདག་དང་དབང་ཕྱུག་དང་རིག་བྱེད་ཀྱི་སྒྲ་ལ་སོགས་པ་བྱས་པར་མི་འདོད་པས་ཁོའི་བློ་ངོར་རྟགས་མ་གྲུབ་ཀྱིས་དོགས་ནས་ཡོད་པའི་ཕྱིར་ཞེས་བཀོད་དེ། དེ་དག་ཡོད་པར་ཁོ་ཡང་འདོད་པའི་ཕྱིར་རོ། ། ཡང་ཡོད་པ་དེ་རྒྱུ་རྐྱེན་གྱིས་བྱས་པ་མ་ཡིན་པ་ལ་མི་སྲིད་པའི་ཕྱིར་ཕྱིས་བྱས་པ་ཉིད་དུ་ཁོའི་བློ་ངོར་གྲུབ་ན་བྱས་པའི་ཕྱིར། ཞེས་བཀོད་པས་འགྲུབ་པོ་ཞེས་སོགས་དང་། ཡང་བོད་ཕལ་ཆེར་དངོས་མེད་ཀྱང་ཡོད་པར་འདོད་ལ་དེ་ལྟར་ན་ཡོད་པས་མི་རྟག་པ་བསྒྲུབ་པ་མ་ངེས་པར་འགྱུར་ཏེ་དངོས་པོ་དང་དངོས་མེད་གཉིས་ཀ་ལ་རྟགས་ཡོད་པར་མཚུངས་པའི་ཕྱིར་རོ། ། གལ་ཏེ་ཡོད་ཙམ་ལ་དངོས་པོའི་ཡོད་ཙམ་དང་དངོས་མེད་ཀྱི་ཡོད་ཙམ་གཉིས་ཡོད་དོ་ཅེ་ན་དངོས་མེད་ཀྱི་ཡོད་པ་དེ་ཅི། དོན་བྱེད་ནུས་ན་དངོས་པོར་འགྱུར་ལ། མི་ནུས་ན་ཅི་ཡང་མེད་པས་ཡོད་པར་མིང་བཏགས་ཀྱང་མེད་པ་ཉིད་ཡིན་ནོ། །
ཡང་རྟགས་དགོད་པ་ན་ཡོད་ཙམ་མ་ངེས་པར་འགྱུར་བས། དངོས་པོའི་ཡོད་པ་ཡིན་པའི་ཕྱིར་ཞེས་དགོད་དགོས་པར་འགྱུར་རོ། ། ཞེས་གང་ཡོད་ན་མི་རྟག་པས་ཁྱབ་དཔེར་ན་བུམ་པ་བཞིན་སྒྲ་ཡང་ཡོད་དོ་ཞེས་བཀོད་པས་ཆོག་པར་དོགས་དཔྱོད་དང་བཅས་ཏེ་གསལ་བར་བཤད་དོ། ། གཉིས་པ་ལ་མཁས་པའི་བཞེད་པ་ནི། དཔལ་ཤཱཀྱ་མཆོག་ལྡན་གྱིས། འགྲེལ་པའི་སྒྲ་ཟིན་གྱི་ལུགས་ལྟར་བཞེད་ཅིང་། འོན་ཀྱང་། ཡོད་པ་ལ་ཡོད་པ་ཙམ་དང་། ཡོད་པ་ཉིད་གཉིས་ལས། དང་པོ་ནི་སེལ་ངོར་ཡོད་པ་ལ་བྱ་ལ།
དེ་ལ་ཡོད་པས་མ་ཁྱབ་སྟེ་གང་ཟག་གི་བདག་བཞིན་ནོ། ། འདིར་ནི་ཕྱི་མའི་དབང་དུ་བྱས་པ་ཡིན་ནོ་ཞེས་འཆད། འོ་ན་ཁྱེད་རྩ་འགྲེལ་འདི་རྣམས་ཇི་ལྟ་བ་བཞིན་ཞལ་གྱིས་བཞེད་པར་དམ་འཆའམ་མི་འཆའ། གལ་ཏེ་ཁྱེད་ཕྱེ་གསལ་མེད་པར་ཐམས་ཅད་ཞལ་གྱིས་བཞེད་ནུས་ན། གལ་ཏེ་ཡོད་ཙམ་ལ་དངོས་པོའི་ཡོད་ཙམ་དང་དངོས་མེད་ཀྱི་ཡོད་ཙམ་གཉིས་ཡོད་དོ་ཅེ་ན། དངོས་མེད་ཀྱི་ཡོད་པ་དེ་ཅི་ཞེས་སོགས་ཀྱང་སྒྲ་ཇི་བཞིན་དུ་ཁས་ལེན་རིགས་པར་ཐལ། འདོད་པའི་ཕྱིར། འདོད་ན། དངོས་མེད་དེ་ཡོད་ཙམ་མ་ཡིན་པར་ཐལ། འདོད་པའི་ཕྱིར།
རྟགས་གསལ་དངོས། ཡང་རྟགས་དགོད་པ་ན་ཡོད་ཙམ་མ་ངེས་པར་འགྱུར་བས་ཞེས་པ་སྒྲ་ཇི་བཞིན་དུ་ཁས་ལེན་མི་རིགས་པར་ཐལ། སྒྲ་ཆོས་ཅན། མི་རྟག་སྟེ། ཡོད་ཙམ་ཡིན་པའི་ཕྱིར་ཞེས་པའི་ཁྱབ་པ་མ་ངེས་པའི་ཕྱིར་ཏེ། ཡོད་ཙམ་ཡིན་ན་མི་རྟག་པ་ཡིན་པས་མ་ཁྱབ་པའི་ཕྱིར། རྟགས་གསལ་དངོས་སོ། ། འདི་ནི། བསྟན་བཅོས་རྩ་འགྲེལ་ལས། ཡོད་ཙམ་ལ་ཡོད་པས་ཁྱབ་པར་བཤད་བཞིན་དུ་ཁྱེད་ཀྱིས་ཁས་ལེན་མ་ནུས་པ་ནི་ནོར་བ་གཅིག་གོ།
ཡང་ཉོན་ཅིག ། ཡོད་ཉིད་དང་། ཡོད་ཙམ་གཉིས་ཀྱི་ཟླས་ཕྱེ་བའི་ཡོད་ཙམ་དེ་ཡོད་པ་མ་ཡིན་དགོས་པར་ཐལ། དེ་གཉིས་ཀྱི་ཟླས་ཕྱེ་བའི་ཡོད་ཙམ་གྱིས་ཡོད་པའི་གོ་མི་ཆོད་པའི་ཕྱིར། རྟགས་དངོས། འདོད་ན། ཁྱོད་ཉོན་ཅིག ། འདས་པའི་མཚན་གཞི་ཁྱོད་རང་གིས་ཁས་བླངས་པའི་ན་ནིང་གི་ལོ་ཐོག་ཆོས་ཅན། དེར་ཐལ། དེའི་ཕྱིར།
མ་གྲུབ་ན་དེར་ཐལ། ཁྱོད་སེལ་ངོར་ཡོད་པ་ཡིན་པའི་ཕྱིར། ཁྱབ་པ་གྲུབ་མཐའ་ལ་དངོས། མ་གྲུབ་ན། དེར་ཐལ། སྤྱི་མཚན་ཡིན་པའི་ཕྱིར་ཏེ། དངོས་པོ་གང་ཞིག ། རང་མཚན་མ་ཡིན་པའི་ཕྱིར། ཕྱི་མ་མ་གྲུབ་ན། ཁྱོད་དོན་དམ་བདེན་པ་ཡིན་པར་ཐལ།
རང་མཚན་ཡིན་པའི་ཕྱིར། འདོད་མི་ནུས་ཏེ། ཁྱོད་ཀུན་རྫོབ་བདེན་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྟགས་ཁྱབ་དངོས། ཚུལ་འདི་རྣམས་ཁྱེད་རང་གིས་གསལ་བར་ཁས་བླངས་ཏེ། རྣམ་འགྲེལ་ཊཱིཀྐར། རགས་རྒྱུན་དང་འདས་མ་འོངས་ཀྱི་དངོས་པོ་རྣམས་དངོས་པོ་དང་མི་རྟག་པ་ཡིན་ཀྱང་། རང་མཚན་དང་དོན་དམ་བདེན་པ་མིན་ནོ་ཞེས་བཤད་པའི་ཕྱིར། དེས་ན་རིགས་པ་འདི་ནི་ཁྱེད་རང་གིས།
ཡོད་པ་ལ་གཉིས་སུ་ཕྱེ་ནས། ཡོད་པ་ཙམ་གྱིས་ཡོད་པའི་གོ་མི་ཆོད་པར་ཁས་བླངས་པ་ལ་ནང་འགལ་གྱི་ནོར་པ་གཉིས་པའོ། ། ཡང་བྱས་པ་དེ་སྒྲ་མི་རྟག་པར་བསྒྲུབ་པའི་མཐུན་ཕྱོགས་ལ་ཁྱབ་བྱེད་མ་ཡིན་པར་ཐལ། མི་རྟག་པ་ཡིན་ན། བྱས་པ་ཡིན་པས་མ་ཁྱབ་པའི་ཕྱིར། མ་གྲུབ་ན། མ་འོངས་པའི་མཚན་གཞིར་ཁྱོད་རང་གིས་ཁས་བླངས་པའི་སང་གི་ལོ་ཐོག་ཆོས་ཅན་གྱིས་བཤག ། རྟགས་གྲུབ་སྟེ་དངོས་པོ་ཡིན་པའི་ཕྱིར། མ་གྲུབ་ན་དངོས་འགལ་ཡིན་ཏེ། ཁྱེད་རང་གིས་རྣམ་འགྲེལ་ཊཱིཀྐར།
དོན་དམ་པར་དོན་བྱེད་ནུས་པ་ལ་ད་ལྟར་བས་ཁྱབ་པ་ཡིན་ཏེ། དེའི་དོན་ནི་འབྲས་བུ་སྐྱེད་བྱེད་དུ་དོན་ལ་གནས་པ་ཞེས་བྱ་བ་དེ་ཡིན་ལ། འདས་པ་ནི་འགགས་ཟིན་པས་དེར་མི་གནས་ལ། མ་འོངས་པ་ནི་མ་སྐྱེས་པས་དེར་མི་གནས་པའི་ཕྱིར། དངོས་པོར་ནི་ཁས་ལེན་དགོས་ཏེ། སྐྱེས་པའི་ཕྱིར་དང་སྐྱེ་བའི་རྒྱུ་ཡོད་པའི་ཕྱིར་རོ། ། ཞེས་བཤད་པའི་ཕྱིར། རྩ་བར་འདོད་ན། མ་འོངས་པ་ཆོས་ཅན། སྐྱེས་པ་ཡིན་པར་ཐལ།
བྱས་པ་ཡིན་པའི་ཕྱིར། རྟགས་གསལ་ཀུན་དངོས་སོ། ། ནང་འགལ་གསུམ་པའོ། ། ཡང་འདས་པའི་མཚན་གཞིར་ཁྱེད་རང་གིས་བཟུང་བའི་ན་ནིང་གི་ལོ་ཐོག་ཆོས་ཅན། ཁྱོད་འཇིག་ངེས་ཡིན་པར་ཐལ། ཁྱོད་སྐྱེས་པ་ཡིན་པའི་ཕྱིར། རྟགས་དངོས་ཁྱབ་སྟེ། སྐྱེས་པ་ཁོ་ན་འཇིག་པ་ཡིན། ཞེས་བཤད་པའི་ཕྱིར། འདོད་མི་ནུས་ཏེ།
ཁྱོད་ཞིག་ཟིན་པའི་ཕྱིར་དང་། ཁྱོད་རང་གིས་རྣམ་འགྲེལ་ཊཱིཀྐར། འདས་པའི་དངོས་པོ་སྐྱེ་འཇིག་བྱེད་ན་སྐྱེས་ཟིན་སླར་ཡང་སྐྱེ་བ་དང་། ཞིག་ཟིན་སླར་ཡང་འཇིག་པར་འགྱུར་རོ་ཞེས་བཤད་པ་དང་འགལ་བ་ཡིན་ནོ། ། ནང་འགལ་བཞི་པའོ། ། གལ་ཏེ་འདས་མ་འོངས་ཀྱི་དངོས་པོ་སོགས། མ་དཔྱད་པ་འཇིག་རྟེན་ལུགས་ཀྱི་ཐ་སྙད་འཇོག་པའི་ཚེ། དངོས་པོར་ཁས་ལེན་ཀྱང་། དཔྱད་པ་གྲུབ་མཐའི་ཚེ་དེ་ལྟར་ཁས་མི་ལེན་ནོ་ཟེར་ན། འོ་ན་ཁྱོད་རང་གིས་དཔྱད་པ་གཞིར་གཞག་གྱིས་ལ་ཉོན་ཅིག །
དངོས་པོ་ཡིན་ན། དོན་དམ་བདེན་པ་ཡིན་དགོས་པར་ཐལ། འདས་མ་འོངས་ཀྱི་དངོས་པོ་དངོས་པོ་མིན་པའི་ཕྱིར། འདོད་ན། རགས་པ་ཡུལ་དུ་བྱེད་པའི་བློ་ཆོས་ཅན་གྱིས་བཤག ། རྟགས་ཁས་བླངས་ཏེ། བློ་ཡིན་པའི་ཕྱིར། འདོད་མི་ནུས་ཏེ། ཀུན་རྫོབ་བདེན་པ་ཡིན་པའི་ཕྱིར། རྟགས་དངོས་འགལ་ལ་སོང་སྟེ།
ཁྱེད་རང་གིས་རྣམ་འགྲེལ་ཊཱིཀྐར། དཔྱད་པའི་ཚེ་ན་རགས་པ་བློ་དང་བཅས་ཀུན་རྫོབ་བདེན་པ་དང་ཆ་མེད་པའི་རྡུལ་དང་ཤེས་པ་དོན་དམ་བདེན་པའོ་ཞེས་བཤད་པའི་ཕྱིར་རོ། ། ནང་འགལ་བ་ལྔ་པའོ། ། ཡང་བུམ་པ་ཆོས་ཅན། དོན་དམ་བདེན་པ་ཡིན་པར་ཐལ། དངོས་པོ་ཡིན་པའི་ཕྱིར་ཏེ། བྱས་པ་ཡིན་པའི་ཕྱིར་ཏེ། འཇིག་པ་ཡིན་པའི་ཕྱིར། མ་གྲུབ་ན་དེར་ཐལ། སྒྲ་དང་བུམ་པའི་ཁྱད་པར་གྱི། །
རྟོག་ན་འཇིག་ལའང་མཚུངས་ཅེ་ན། ། ཞེས་པའི་གཞུང་དེས། འཇིག་པ་དེ། སྒྲ་བུམ་གཉིས་ཀར་རྗེས་སུ་འགྲོ་བར་བཤད་པའི་ཕྱིར་དང་། གང་ཡོད་དེ་འཇིག་བུམ་པ་བཞིན། ། ཞེས་པ་དེས་བུམ་པ་སྒྲ་མི་རྟག་པར་བསྒྲུབ་པའི་མཐུན་དཔེ་རྣམ་དག་ཏུ་བཤད་པའི་ཕྱིར། འདོད་མི་ནུས་ཏེ། ཁྱོད་རགས་པ་ཡིན་པའི་ཕྱིར། རྟགས་ཁྱབ་དངོས། ནང་འགལ་དྲུག་པའོ། །
ཡང་བུམ་པའི་དོན་སྤྱི་ཆོས་ཅན། མི་རྟག་པ་ཡིན་པར་ཐལ། ཡོད་པའི་ཕྱིར་ཏེ། གཞལ་བྱ་ཡིན་པའི་ཕྱིར། འདི་ལ་རྟགས་མ་གྲུབ་དང་ཁྱབ་པ་མ་གྲུབ་ཀྱི་ལན་གང་འདེབས་ཀྱང་ནང་འགལ་གཉིས་འབྱུང་ངོ་། ཇི་ལྟར་སྙམ་ན་འོ་ན་རྟགས་མ་གྲུབ་ཟེར་ན། གཞལ་བྱ་ཡིན་ན་མི་རྟག་པ་ཡིན་པས་ཁྱབ་པར་ཐལ། བུམ་པའི་དོན་སྤྱི་དེ་གཞལ་བྱ་མིན་པའི་ཕྱིར། འདོད་ན་གཞལ་བྱ་དེ་སྒྲ་མི་རྟག་པར་བསྒྲུབ་པའི་ཕྱོགས་གཉིས་ལ་ཁྱབ་བྱེད་ཡིན་པར་ཁྱེད་རང་གིས་ཁས་བླངས་པ་དེ་མི་འཐད་པར་ཐལ། གཞལ་བྱ་ཡིན་ན་མི་རྟག་པ་ཡིན་དགོས་པའི་ཕྱིར།
ནང་འགལ་བདུན་པའོ། ། གལ་ཏེ་རྩ་བར་མ་ཁྱབ་ཟེར་ན། འོ་ན་བུམ་པའི་དོན་སྤྱི་ཆོས་ཅན། ཁྱོད་ཚད་མས་རྟོགས་པར་བྱ་བ་ཡིན་པར་ཐལ། གཞལ་བྱ་ཡིན་པའི་ཕྱིར། འདོད་ན། ཚད་མས་དམིགས་པ་ཡིན་པར་ཐལ་ལོ། ། འདོད་ན་ཡོད་པར་ཐལ། ཚད་མས་དམིགས་པ་ཡིན་པའི་ཕྱིར། རྟགས་གསལ་ཀུན་ཁས་བླངས་ཏེ།
ཁྱོད་རང་གིས་རིགས་གཏེར་ཊཱིཀྐར། འོ་ན་ཚད་མས་དམིགས་པ་ཡོད་པའི་མཚན་ཉིད་དུ་ཁས་མི་ལེན་པའམ། ལེན་ན་ཤེས་བྱ་ཐམས་ཅད་མི་རྟག་པར་ཐལ་ལོ། ། ཞེ་ན། དེ་དེའི་མཚན་ཉིད་དུ་ཁས་ལེན་མོད། ཞེས་སོགས་བཤད་པའི་ཕྱིར་ནང་འགལ་བ་བརྒྱད་པའོ། ། མདོར་ན། གཞལ་བྱ་ཡིན་ན་ཡོད་པས་ཁྱབ་མ་ཁྱབ་ཙམ་ལའང་། རྣམ་རྟོག་གཏིང་མ་ཚུགས་པའི་ནང་འགལ་བ་བསམ་གྱིས་མི་ཁྱབ་པ་འདུག་མོད་རེ་ཞིག་བཞག་གོ། ། ཡང་མཁས་པ་འགའ་ཞིག །
སྒྲ་ཆོས་ཅན་མི་རྟག་སྟེ་ཡོད་པའི་ཕྱིར་ཞེས་བཀོད་པ་ལ་སྐྱོན་མཐོང་ནས། དངོས་པོར་ཡོད་པའི་ཕྱིར་ཞེས་དང་། ཁ་ཅིག་དོན་ལ་ཡོད་པའི་ཕྱིར་ཞེས་འགོད་པར་མཛད་པ་ཡང་མི་འཐད་དེ། སྔ་མ་ལྟར་ན་ཟློས་སྐྱོན་དང་། ཕྱི་མ་ལྟར་ན་རང་བཞིན་ལྟོས་པ་བའི་རྟགས་ཡང་དག་ཏུ་ཐལ་བའི་སྐྱོན་ལྔ་ཡོད་པའི་ཕྱིར་རོ། ། གསུམ་པ་རང་ལུགས་ནི། གང་དངོས་པོ་ཡིན་ན་མ་ིརྟག་པས་ཁྱབ་དཔེར་ན་བུམ་པ་བཞིན་སྒྲ་ཡང་དངོས་པོ་ཡིན་ནོ་ཞེས་རྩ་བའི་རྟགས་དགོད་པར་བྱེད་དོ། ། འོ་ན་འདིར་གང་ཡོད་དེ་འཇིག་བུམ་པ་བཞིན། ཞེས་དང་། རྣམ་འགྲེལ་ལས་ཀྱང་།
འཇིག་ལ་འབྲས་དང་ཡོད་ཉིད་བཞིན། ། ཞེས་ཡོད་པ་རྟགས་སུ་བཀོད་པ་ཇི་ལྟར་ཡིན་སྙམ་ན། སྐྱོན་མེད་དེ། བྷ་བ་ཞེས་པའི་སྐད་དོད། དངོས་པོ་དང་ཡོད་པ་གཉིས་ཆར་ལ་འཇུག་པ་ཙམ་ལ་དགོངས་པ་ཡིན་པའི་ཕྱིར། འོན་ཀྱང་། འགྲེལ་པའི་སྒྲ་ཟིན་དེ་དག་ནི་ཁས་བླངས་བར་མི་ནུས་ཏེ། དེ་དག་ལ་སྐྱོག་བཤད་ཇི་ལྟར་བྱས་ཀྱང་། སྒྲ་ཟིན་དེ་ལ་ཚུལ་འགྲིགས་པོ་ཅིག་མི་འབྱུང་བའི་ཕྱིར་དང་། འགྲེལ་པའི་སྒྲ་ཟིན་ཁས་བླངས་བར་མི་ནུས་པའི་རིགས་གཞན་ཡང་མང་དུ་འདུག་པའི་ཕྱིར་རོ། །
གསུམ་པ་སྐབས་དོན་ཁྱབ་འབྲེལ་སྒྲུབ་པ་ལ་གཉིས། ལྟོས་མེད་རྟགས་ཀྱིས་རྗེས་ཁྱབ་སྒྲུབ། གནོད་པ་ཅན་གྱིས་ལྡོག་ཁྱབ་སྒྲུབ་པའོ། ། དང་པོ་ལ་གཉིས། རྟགས་འགོད། དེ་ལ་གནོད་པ་སྤང་བའོ། ། དང་པོ་ནི། རང་ལས་ཕྱིས་འབྱུང་གི་རྒྱུ་དོན་གཞན་ལ་ལྟོས་མེད་དུ་འཇིག་ན་རང་གྲུབ་ཙམ་ནས་འཇིག་ངེས་ཡིན་པས་ཁྱབ། དཔེར་ན་ཀློག་བཞིན། བུམ་པ་ཡང་རང་ལས་ཕྱིས་འབྱུང་གི་རྒྱུ་དོན་གཞན་ལ་ལྟོས་མེད་དུ་འཇིག་གོ་ཞེས་བཀོད་པ་ལས་བྱས་ན་མི་རྟག་པས་ཁྱབ་པ་བསྒྲུབ་པར་ནུས་ཏེ།
འདུས་བྱས་ཐམས་ཅད་རང་སྐྱེས་པ་ཁོ་ནས་འཇིག་པར་སོང་གི ། ཕྱིས་འབྱུང་གི་འཇིག་བྱེད་གཞན་མི་དགོས་པའི་ཕྱིར་ཞེས་འཆད་པ་ལ། སྐྱེས་པ་ཁོ་ནས་འཇིག་པ་ཡིན། ། དེ་ལ་འཇིག་བྱེད་གཞན་མི་དགོས། ཞེས་པ་འདི་བྱུང་། གཉིས་པ་ལ་གསུམ། མ་གྲུབ་པ་སྤང་། མ་ངེས་པ་སྤང་། ཧ་ཅང་ཐལ་བ་སྤང་བའོ། ། དང་པོ་ནི།
ཁོ་ན་རེ། བྱས་པ་ཡིན་ན། གྲུབ་ཙམ་ནས་འཇིག་ངེས་ཡིན་པས་མ་ཁྱབ་སྟེ། བྱས་པ་རྣམས་རང་འཇིག་བྱེད་ཀྱི་རྒྱུ་དང་ཕྲད་ན་འཇིག ། མ་ཕྲད་ན་མི་འཇིག་པའི་ཕྱིར། དཔེར་ན་བུམ་པ་དེ་ཡང་འཇིག་བྱེད་ཀྱི་རྒྱུ་ཐོ་བ་ལྟ་བུ་དང་ཕྲད་ན་འཇིག་པ་ཡིན་ཡང་། མ་ཕྲད་བར་དུ་མི་འཇིག་པ་ཡིན་ནོ་ཞེ་ན། འདི་འགོག་པ་ལ་རིགས་པའི་གནད་བསྡུས་ན། ཤེས་བྱ་ཆོས་ཅན། འདུས་བྱས་འཇིག་པ་ལ་འཇིག་རྒྱུ་དོན་གཞན་མི་དགོས་ཏེ།
འཇིག་རྒྱུ་བུམ་པ་ལྟ་བུ་རང་སྐྱེད་བྱེད་ཀྱི་རྒྱུས་རང་འཇིག་པར་བྱེད་པས་འཇིག་བྱེད་དོན་གཞན་མི་དགོས། བུམ་པ་ཞིག་པ་ལྟ་བུ་དངོས་མེད་ཡིན་པས་འཇིག་རྒྱུ་གཏན་ནས་མི་དགོས་པའི་ཕྱིར་རོ། ། གལ་ཏེ་བུམ་པ་འཇིག་པ་དེ་འཇིག་བྱེད་ཐོ་བ་ལྟ་བུ་ལ་ལྟོས་དགོས་པས་སྐྱེད་བྱེད་རྒྱུ་དེས་འཇིག་པར་མི་ནུས་སོ་ཞེ་ན། འདི་ནི་རྣམ་པར་བརྟགས་ན་འཇིག་སྟེ། ཐོ་བའི་རྒྱུས་བུམ་པར་འཇིག་པར་བྱེད་ན། བུམ་པའི་འཇིག་པ་དངོས་མེད་ཞིག་བྱེད་དམ། དངོས་པོ་ཞིག་བྱེད། དང་པོ་ལྟར་ན་མི་འཐད་དེ། དངོས་མེད་རྒྱུས་བྱེད་མི་ནུས་པའི་ཕྱིར། ཕྱི་མ་ལྟར་ན།
དངོས་པོ་ལ་རང་གཞན་གཉིས་སུ་ཁ་ཚོན་ཆོད་པས། བུམ་པའི་འཇིག་པ་བུམ་པ་ཡིན་པ་ཞིག་བྱེད་དམ། བུམ་པ་ལས་དོན་གཞན་པ་ཞིག་བྱེད། དང་པོ་ལྟར་ན། ཐོ་བས་བྱ་མི་དགོས་ཏེ། རྫ་མཁན་གྱིས་བྱས་ཟིན་པའི་ཕྱིར། གཉིས་པ་ལྟར་ན་བུམ་པ་ལས་གཞན། ཐོ་བའམ་གྱོ་མོ་འམ། དེ་གཉིས་ལས་གཞན་ཞིག་བྱེད། གལ་ཏེ་བུམ་པ་གྱོ་མོར་བཏང་བ་དེ།
བུམ་པའི་འཇིག་པ་ཐོ་བས་བྱས་པ་ཞེས་བྱ་བ་ཡིན་ནོ་ཟེར་ན། དེ་ཡང་མི་འཐད་དེ། བུམ་པའི་ཉེར་ལེན་དང་། ཐོ་བའི་ལྷན་ཅིག་བྱེད་རྐྱེན་ལས། གྱོ་མོ་སྐྱེས་པ་ཡིན་གྱི། བུམ་པའི་འཇིག་པ་གསར་དུ་བྱས་པ་མ་ཡིན་པའི་ཕྱིར་དང་། གྱོ་མོ་སྐྱེས་པ་ལ་བུམ་པའི་འཇིག་པ་བྱས་ཞེས་མིང་འདོགས་ན་བླུན་པོ་ལ་བ་ལང་ལྟར་མིང་ལ་མི་བརྩད་དོ། ། ཞེས་འཆད་པ་ནི། འཇིག་པ་རྒྱུ་གཞན་ལ་ལྟོས་ཕྱིར། ། ལྟོས་མེད་འདི་ནི་མ་གྲུབ་ལོ། །
ཞེས་པ་ནས། ལྟ་དང་བལྟ་རྒྱུ་མེད་པ་བཞིན། ། ཞེས་པའི་བར་ཤློ་ཀ་ཕྱེད་དང་བཞིའོ། ། གཉིས་པ་མ་ངེས་པ་སྤང་བ་ལ་ཁོ་ན་རེ། འཇིག་པའི་རྒྱུ་ཚོགས་ཚང་ན་འཇིག་ངེས་ཡིན་པས་མ་ཁྱབ་སྟེ། ནས་ཀྱི་ས་བོན་དང་ཆུ་ལུད་སོགས་ཚང་ཡང་ནས་མྱུག་མི་སྐྱེ་བ་ཡོད་པའི་ཕྱིར་དང་། ནས་ཀྱི་རྒྱུ་ཚོགས་ཀྱིས། སཱ་ལུའི་མྱུ་གུ་བསྐྱེད་པ་རྒྱུ་གཞན་ལྟོས་པ་མེད་ཀྱང་སཱ་ལུའི་མྱུ་གུ་བསྐྱེད་མི་ནུས་པའི་ཕྱིར་ཟེར་ན། མི་འཐད་དེ། ནས་མྱུག་གི་བརྒྱུད་པའི་རྒྱུ་ཚོགས་ཚང་ཡང་ནས་མྱུག་བསྐྱེད་པ་ནུས་པ་གོང་འཕེལ་དུ་འགྱུར་བ་ལ་ལྟོས་དགོས་པའི་ཕྱིར་དང་།
ནས་ཀྱི་རྒྱུ་ཚོགས་ཀྱིས་སཱ་ལུའི་མྱུ་གུ་བསྐྱེད་པའང་སཱ་ལུའི་ས་བོན་ལ་ལྟོས་དགོས་པའི་ཕྱིར་ཞེས་འཆད་པ་ནི། ཚོགས་པ་ཚང་ཡང་མྱུ་གུ་བཞིན། ། ཞེས་པ་ནས། དེས་ན་འཇིག་བྱེད་གཞན་མི་དགོས། ། ཞེས་པའི་བར་ཤློ་ཀ་བདུན་ནོ། ། གསུམ་པ་ཧ་ཅང་ཐལ་བ་སྤང་བ་ནི། རིག་བྱེད་པ་ན་རེ། བུམ་པའི་ཞིག་པ་རྟག་པ་དང་། བུམ་པ་མི་རྟག་པ་སྟེ་དངོས་འགལ་གཉིས་བུམ་པའི་རྫས་སུ་གཅིག་པར་ཐལ། བུམ་པའི་ཞིག་པ་རྒྱུ་མེད་ཡིན་པའི་ཕྱིར་ཟེར་བའི་ཐལ་བ་དང་པོས་མི་གནོད་དེ།
བུམ་པའི་ཞིག་པ་དངོས་མེད་ཡིན་ཀྱང་། རྟག་རྫས་མ་ཡིན་པའི་ཕྱིར། ཡང་རྒྱལ་དཔོག་པ་ན་རེ། བུམ་པའི་ཞིག་པ་དེ། བུམ་པ་དང་རྫས་ཅིག་གམ་ཐ་དད། དང་པོ་ལྟར་ན་བུམ་པ་ཞིག་པའི་ཚེ་ཡང་བུམ་པ་མ་ཞིག་པར་ཐལ་ལ། གཉིས་པ་ལྟར་ན་བུམ་པ་ཞིག་པའི་ཚེ་ཡང་བུམ་པ་མཐོང་བར་ཐལ་ལོ། ། ཞེས་པའི་ཐལ་བ་གཉིས་པས་ཀྱང་མི་གནོད་དེ། བུམ་པའི་ཞིག་པ་རྫས་སུ་མ་གྲུབ་པའི་ཕྱིར། ཡང་དངོས་པོ་གཞིར་བྱས་ལ།
ཐོག་བཅས་བུམ་པ་དང་ཐོགས་མེད་ཤེས་པ་གཉིས་མི་སྲིད་པར་ཐལ། དངོས་པོ་ལ་རྟག་མི་རྟག་གཉིས་མི་སྲིད་པའི་ཕྱིར་ཞེས་པའི་ཐལ་བ་གསུམ་པས་ཀྱང་མི་གནོད་དེ། ཐོགས་བཅས་ཐོགས་མེད་ཀྱི་དངོས་པོ་གཉིས་སྐྱེད་བྱེད་ཀྱི་རྒྱུ་ཡོད། རྟག་པ་སྐྱེད་བྱེད་ཀྱི་རྒྱུ་མེད་པའི་ཕྱིར་ཞེས་འཆད་པ་ནི། དངོས་འགལ་རྫས་གཅིག་འགྱུར་བ་དང་། ། ཞེས་སོགས་ཤློ་ཀ་གཅིག་གོ། ། དེས་ན་སྐབས་འདིར། བུམ་པ་ལྟ་བུའི་སྐྱེ་འཇིག་གནས་གསུམ་ཅིག་ཅར་བྱེད་ལ། བུམ་པ་དེ་བུམ་པ་སྐད་ཅིག་གཉིས་པའི་ཚེ་ཞིག་པ་ཞིག་ཁས་ལེན་ཀྱང་། སྤྱིར་གཏན་ནས་བུམ་པ་ཞིག་པ་ནི་མེད་ཅེས་བྱ་སྟེ།
བུམ་པ་མ་ཞིག་པར་ཡོད་པའི་ཕྱིར་རོ། ། རྩ་བའི་གཉིས་པ་ལྡོག་ཁྱབ་སྒྲུབ་པ་ལ་གཉིས། ཕྱོགས་སྔ་བརྗོད་པ་དང་། དེ་དགག་པའོ། ། དང་པོ་ནི། མུ་སྟེགས་དབང་ཕྱུག་པ་ན་རེ། དངོས་པོའི་རྟགས་ཀྱིས་སྒྲ་མི་རྟག་པར་བསྒྲུབ་པའི་ལྡོག་ཁྱབ་མ་གྲུབ་སྟེ། དངོས་པོ་ཕལ་ཆེར་མི་རྟག་པ་ཡིན་ཡང་། བྱ་རོག་དཀར་པོ་སྲིད་པ་ལྟར་དངོས་པོ་དང་རྟག་པའི་གཞི་མཐུན་སྲིད་པའི་ཕྱིར། དངོས་པོ་ཕལ་ཆེར་འཇིག་རྒྱུ་དང་འཕྲད་པའི་ཚེ་འཇིག །
དབང་ཕྱུག་ཆེན་པོ་ལྟ་བུ་འཇིག་རྒྱུ་དང་ཕྲད་ཀྱང་གཏན་ནས་མི་འཇིག་པའི་ཕྱིར་ཞེས་པའི་ཕྱོགས་སྔ་འཆད་པ་ནི། བྱ་རོག་དཀར་པོ་སྲིད་པ་ལྟར། ། དངོས་པོ་རྟག་པ་མི་འགལ་ཟེར། ། ཞེས་པ་འདི་བྱུང་། གཉིས་པ་དེ་དགག་པ་ལ་གསུམ། དངོས་པོ་རྟག་པ་བརྟགས་ཏེ་དགག ། རྟགས་ཀྱི་ལྡོག་ཁྱབ་རིགས་པས་སྒྲུབ། རྟགས་གཉིས་དགོད་པའི་དགོས་པ་བཤད་པའོ། ། དང་པོ་ནི། དབང་ཕྱུག་རྟག་པ་དེས་དོན་བྱེད་ནུས་སམ་མི་ནུས།
མི་ནུས་ན་དངོས་མེད་ཡིན་པར་ཐལ། དོན་བྱེད་མི་ནུས་པ་ཡིན་པའི་ཕྱིར། ནུས་ན། དེས་བྱ་བ་བྱེད་པའི་ཚེ་སྔར་གྱི་གནས་སྐབས་ལས་འགྱུར་རམ་མི་འགྱུར། འགྱུར་ན་རྟག་པ་མ་ཡིན་པར་ཐལ་ཞིང་། མི་འགྱུར་ན་དོན་བྱེད་ནུས་པ་མ་ཡིན་པར་ཐལ། དོན་མི་བྱེད་པའི་གནས་སྐབས་ལས་མ་འགྱུར་བའི་ཕྱིར། ཞེས་འཆད་པ་ནི། རྟག་དེས་དོན་བྱེད་མི་ནུས་ན། ། ཞེས་སོགས་ཤློ་ཀ་གཅིག་གོ། །
གཉིས་པ་རིགས་པས་བསྒྲུབ་པ་ལ་གསུམ། རྟགས་དགོད། སྦྱོར་བའི་དོན་ལ་དཔྱད། རྩོད་པ་སྤང་བའོ། ། དང་པོ་ནི། འོ་ན་ཁྱོད་ཀྱི་ལྡོག་ཁྱབ་སྒྲུབ་བྱེད་ཀྱི་རིགས་པ་དེ་གང་ཞེ་ན། དོན་བྱེད་ནུས་སྟོང་ཡིན་ན་དངོས་མེད་དམ་བྱས་སྟོང་ཡིན་པས་ཁྱབ། དཔེར་ན་ནམ་མཁའ་བཞིན། ། དབང་ཕྱུག་རྟག་པའི་སྒྲ་དོན་ཡང་དོན་བྱེད་ནུས་པས་སྟོང་ངོ་ཞེས་པའི་སྒྲུབ་ངག་དེའོ། ། གཉིས་པ་ལ་དབང་ཕྱུག་རྟག་པའི་སྒྲ་དོན་དེའི་ཤེས་འདོད་ཆོས་ཅན་དང་།
དངོས་པོ་བཀག་ཙམ་དེ། དེའི་སྒྲུབ་ཆོས་ཡིན་ལ། རྟགས་ཀྱི་དོན་ལ། དེ་སྐོར་གྱི་ཕྱོགས་ཆོས་སྤྱིར་མངོན་སུམ་དང་། བྱེ་བྲག་རང་རིག་གིས་འགྲུབ་པ་མ་ཡིན་ཏེ། གང་འགྱུར་བ་མེད་ན་རིམ་དང་ཅིག་ཆར་གྱིས་དོན་བྱེད་པས་སྟོང་བས་ཁྱབ་དཔེར་ན་ནམ་མཁའ་བཞིན། དབང་ཕྱུག་རྟག་པའི་སྒྲ་དོན་ཡང་འགྱུར་བ་མེད་དོ་ཅེས་པའི་རིགས་པ་ལ་བརྟེན་ནས་འགྲུབ་པའི་ཕྱིར་ཞེས་འཆད་པ་ནི། གང་གང་བྱེད་མིན་དེ་དངོས་མེད། ། ཅེས་སོགས་ཤློ་ཀ་ཕྱེད་དང་གསུམ་མོ། དེ་སྐོར་གྱི་ཁྱབ་པ་སྒྲུབ་པ་ནི།
དོན་བྱེད་ནུས་སྟོང་ཡིན་ན། བྱས་སྟོང་ངམ་དངོས་མེད་ཡིན་པས་ཁྱབ་སྟེ། དོན་བྱེད་ནུས་སྟོང་དེ། དངོས་མེད་ཀྱི་མཚན་ཉིད་ཡིན་པའི་ཕྱིར་རོ། ། ཞེས་འཆད་པ་ནི། དོན་བྱེད་ནུས་པ་བཀག་པ་ལ། ། དངོས་པོ་མེད་པས་ཁྱབ་པ་གྲུབ། ཅེས་པའོ། ། གསུམ་པ་རྩོད་སྤོང་ནི། ཁོ་ན་རེ།
དབང་ཕྱུག་རྟག་པ་དེ། རྟག་དངོས་ཀྱི་གཞི་མཐུན་ཏེ། དེའི་རང་བཞིན་རྟག་ཀྱང་གནས་སྐབས་འགྱུར་བ་ཡིན་པའི་ཕྱིར། སྐད་ཅིག་གིས་མི་འཇིག་ཀྱང་། རགས་པའི་འགྱུར་བ་ཡོད་པའི་ཕྱིར་ཟེར་ན། མི་འཐད་དེ། དབང་ཕྱུག་རྟག་པའི་རང་བཞིན་དང་གནས་སྐབས་གཅིག་དང་ཐ་དད་གང་ཡིན་བརྟགས་ན་མི་འཐད་པའི་ཕྱིར། སྐད་ཅིག་གིས་མི་འཇིག་པ་ལ་རགས་པའི་འགྱུར་བའང་བརྟགས་ན་མི་རིགས་པའི་ཕྱིར་ཞེས་འཆད་པ་ལ། རང་བཞིན་རྟག་ཀྱང་གནས་སྐབས་རྣམས། ། ཞེས་སོགས་ཤློ་ཀ་གཉིས་བྱུང་ངོ་། །
གསུམ་པ་གཏན་ཚིགས་བཀོད་པའི་དགོས་པ་ནི། ཁོ་ན་རེ། རྩ་བའི་ཁྱབ་པ་སྒྲུབ་པ་ལ། ལྟོས་མེད་དང་གནོད་པ་ཅན་གང་རུང་གིས་ཆོག་མོད། གཉིས་ཀ་མི་དགོས་སོ་ཞེ་ན། ཁ་ཅིག་གནོད་པ་ཅན་གྱི་ལམ་སྦྱོང་ལྟ་བུར་ལྟོས་མེད་ཀྱི་གཏན་ཚིགས་དགོད་དགོས་པར་འཆད་པ་ནི་མི་འཐད་དེ་དེ་གཉིས་བཀོད་པ་ལ་དགོས་པ་སོ་སོར་ཡོད་པའི་ཕྱིར་ཏེ། མུ་སྟེགས་འགའ་ཞིག་དངོས་པོ་འཇིག་རྒྱུ་དང་ཕྲད་ན་འཇིག་མ་ཕྲད་ན་མི་འཇིག་པར་འདོད་པའི་ལོག་རྟོག་གི་གཉེན་པོར་ལྟོས་མེད་ཀྱི་གཏན་ཚིགས་བཀོད། མུ་སྟེགས་འགའ་ཞིག་དངོས་པོ་འཇིག་རྒྱུ་དང་ཕྲད་ཀྱང་མི་འཇིག་པ་ཞིག་ཡོད་པར་འདོད་པའི་ལོག་རྟོག་གཉེན་པོར་གནོད་པ་ཅན་གྱི་གཏན་ཚིགས་བཀོད་པ་ཡིན་པའི་ཕྱིར། ཞེས་འཆད་པ་ནི། གནོད་པ་ཅན་གྱི་ལམ་སྦྱོང་དུ། །
ཞེས་སོགས་ཤློ་ཀ་གཅིག་གོ། ། དེ་དག་ལ་འདིར་དཔྱོད་ལྡན་གྱིས་དོགས་པ་གསུམ་པ་སྤང་དགོས་ཏེ། དོགས་པ་དང་པོ། གང་ཡོད་དེ་འཇིག་བུམ་པ་བཞིན། ། ཞེས་པར་སྒྲ་མི་རྟག་པར་བསྒྲུབ་པ་ལ་དངོས་པོ་གཏན་ཚིགས་དུ་བཀོད་ནས། རྗེས་ཁྱབ་བསྒྲུབ་པའི་ཚེ། སྐྱེས་པ་ཁོ་ནས་འཇིག་པ་ཡིན། ཞེས་བྱས་ན་མི་རྟག་པས་ཁྱབ་པ་བསྒྲུབ་ཅིང་། ལྡོག་ཁྱབ་བསྒྲུབ་པའི་ཚེ། གང་གང་བྱེད་མིན་དེ་དངོས་མེད། །
ཅེས་དོན་བྱེད་ནུས་སྟོང་ཡིན་ན། བྱས་སྟོང་ཡིན་པས་ཁྱབ་པ་བསྒྲུབ་པ་ལ་འབྲེལ་མ་ཆགས་པའི་སྐྱོན་ཡོད་དོ་ཞེས་པའོ། ། དོགས་པ་གཉིས་པ་ནི། རྣམ་འགྲེལ་ལས། དོན་གྱིས་གོ་བས་ཅིག་ཤོས་ལ། ། དྲན་པ་ཡང་དག་སྐྱེ་བར་འགྱུར། ། ཞེས་བྱས་རྟགས་ཀྱིས་སྒྲ་མི་རྟག་པར་བསྒྲུབ་པའི་རྗེས་སུ་འགྲོ་ལྡོག་གཉིས་པོ། གང་རུང་གཅིག་བསྒྲུབས་པས་ཅིག་ཤོས་འགྲུབ་ཅིང་། དྲན་པ་འདྲེན་ཚུལ་ཡང་དེ་བཞིན་དུ་བཤད་པ་ལ། འདིར།
དེས་ན་ལོག་རྟོག་རྣམ་གཉིས་ཀྱི། ། གཉེན་པོར་གཏན་ཚིགས་རྣམ་གཉིས་གསུངས། ཞེས་དང་། དེའི་རང་འགྲེལ་ལས། དེས་ན་འཇིག་པར་ཁས་ལེན་པ་ལ་གནོད་པ་ཅན་མི་འཇུག་ལ། མི་འཇིག་པར་ཁས་ལེན་པ་ལ་ལྟོས་མེད་མི་འཇུག་པས་ཡུལ་ཐ་དད་པ་ཡིན་ནོ། ། ཞེས་གཏན་ཚིགས་གཉིས་པོ་དེ། དགོད་ཡུལ་གྱི་རྒོལ་བ་དང་། བཀོད་པའི་བྱེད་ལས་སོ་སོར་བཤད་པས། བྱས་རྟགས་ཀྱིས་སྒྲ་མི་རྟག་པར་བསྒྲུབ་པའི་རྗེས་ཁྱབ་ངེས་པའི་གང་ཟག་ལ།
དེ་སྐོར་གྱི་ལྡོག་ཁྱབ་སྒྲུབ་དགོས་པར་སོང་བས་རྣམ་རིགས་གཉིས་མི་མཐུན་པར་འགྱུར་རོ་སྙམ་པའོ། ། དོགས་པ་གསུམ་པ་ནི། རྣམ་འགྲེལ་དུ། དེ་ཕྱིར་ཆོས་མི་མཐུན་དཔེ་ལ། ། ཞེས་སོགས་ཐོག་མར་ཕྱོགས་ཆོས་དང་ཁྱབ་པ་བསྒྲུབ་ནས་དེ་རྗེས། དེ་ཉིད་ཀྱི་ཕྱིར་འབྲེལ་ཤེས་ན། ཞེས་སོགས་ལྟར་ཆོས་མཐུན་མི་མཐུན་གྱི་སྒྲུབ་ངག་དགོད་པར་བཤད་པ་ལ། འདིར་ཐོག་མར། གང་ཡོད་དེ་འཇིག་བུམ་པ་བཞིན། ། ཞེས་ཆོས་མཐུན་སྦྱོར་གྱི་སྒྲུབ་ངག་བཀོད་ནས།
དེ་རྗེས་ཚུལ་གཉིས་སྒྲུབ་བྱེད་ཀྱི་རིགས་པ་བཀོད་པ་ནི། དགོད་པའི་རིམ་པ་ལ་སྐྱོན་ཆགས་པ་ཡིན་ནོ་སྙམ་པའོ། ། དེ་ལ་སྐྱོན་དང་པོ་མི་འཇུག་སྟེ། མུ་སྟེགས་འགའ་ཞིག་རིག་བྱེད་སྒྲ་སོགས་དངོས་པོར་འདོད་ཀྱང་བྱས་པར་མི་འདོད་པ་ཡོད་པས། དངོས་པོ་ཡིན་པའི་ཕྱིར་ཞེས་བཀོད་པ་ཡིན་ལ། ཕྱིས་སྒྲ་བྱས་པར་ངེས་ན་བྱས་པའི་ཕྱིར་ཞེས་བཀོད་པས་ཆོག་པར་འགྲེལ་པར་བཤད་པ་ལྟར་ཡིན་པའི་ཕྱིར་དང་། སྒྲ་བྱས་པ་དང་དངོས་པོར་ངེས་ནས་རྟག་མི་རྟག་ཐེ་ཚོམ་ཟ་བ་གཞིར་བྱས་ལ། བྱས་ན་མི་རྟག་པས་ཁྱབ་པ་བསྒྲུབ་པ་དང་། དངོས་པོ་ཡིན་ན་མི་རྟག་པ་ཡིན་པས་ཁྱབ་པ་བསྒྲུབ་པ་གནད་གཅིག་པས། རྟགས་དེ་གཉིས་ལྟོས་མེད་ཀྱི་རྟགས་དང་།
གནོད་པ་ཅན་གྱི་གཏན་ཚིགས་ཀྱི་གཞུང་ལས་སོ་སོར་འབྱུང་བའི་ཕྱིར་རོ། ། དོགས་པ་གཉིས་པ་དེ་དཀའ་གནས་ཆེ་ཡང་། རེ་ཞིག་སྐྱོན་མེད་ཚུལ་འདི་ལྟར། ལྟོས་མེད་ཀྱི་རྟགས་དང་། གནོད་པ་ཅན་གྱི་རྟགས་གཉིས་དགོད་ཡུལ་གྱི་རྒོལ་བ་ནི་སོ་སོར་ངེས་ཏེ། དངོས་པོ་འཇིག་རྒྱུ་དང་ཕྲད་ན་འཇིག་མ་ཕྲད་ན་མི་འཇིག་པར་འདོད་པའི་རྒོལ་བ་དང་། དངོས་པོ་འཇིག་རྒྱུ་དང་ཕྲད་ཀྱང་མི་འཇིག་པར་འདོད་པའི་རྒོལ་བ་གཉིས་སོ་སོར་ངེས་པའི་ཕྱིར། གཏན་ཚིགས་དེ་གཉིས་བཀོད་པའི་བྱེད་ལས་ཀྱི་གཙོ་བོ་ཡང་སོ་སོར་ངེས་ཏེ། དངོས་པོ་འཇིག་རྒྱུ་དོན་གཞན་དང་ཕྲད་ན་འཇིག་པར་འདོད་པའི་ལོག་རྟོག་དང་། འཇིག་རྒྱུ་དང་ཕྲད་ཀྱང་མི་འཇིག་པར་འདོད་པའི་ལོག་རྟོག་གཉིས་སོ་སོར་སེལ་དགོས་པའི་ཕྱིར།
འོན་ཀྱང་གང་ཟག་གཅིག་ལ་གཏན་ཚིགས་དེ་གཉིས་གཅིག་བཀོད་པའི་རྗེས་ལ་ཅིག་ཤོས་དགོད་དགོས་པ་ཡང་མ་ཡིན་ཏེ། ལྟོས་མེད་ཀྱི་རྟགས་བཀོད་པ་ལ་བརྟེན་ནས། དངོས་པོ་འཇིག་རྒྱུ་དོན་གཞན་དང་ཕྲད་ནས་འཇིག་པར་འདོད་པའི་ལོག་རྟོག་ལྡོག་སྟེ་དངོས་པོ་ཡིན་ན་མི་རྟག་པས་ཁྱབ་པ་ངེས་པའི་རྒོལ་བ་ལ། གནོད་པ་ཅན་གྱི་རྟགས་དགོད་མི་དགོས་པའི་ཕྱིར་དང་། གནོད་པ་ཅན་གྱི་རྟགས་བཀོད་པའི་བྱེད་ལས་རྫོགས་པའི་གང་ཟག་ལའང་། ལྟོས་མེད་ཀྱི་གཏན་ཚིགས་དགོད་མི་དགོས་པའི་ཕྱིར་རོ། ། དོགས་པ་གསུམ་པའི་ལན་ནི། ཐོག་མར་རྩ་བའི་སྒྲུབ་ངག་བཀོད་ནས། དེ་རྗེས་རྟགས་ཀྱི་ཚེར་མ་འབྱིན་པའི་རིམ་པ་འདི་ནི། བསྟན་བཅོས་མཛད་པ་འདིའི་དགོངས་པ་ཡིན་ཏེ།
མཁས་པ་འཇུག་སྒོ་ལས་ཆོས་གྲགས་སྒྲུབ་པའི་ངག་བཀོད་ནས། ། གཏན་ཚིགས་ཚེར་མ་འབྱིན་པར་མཛད། ། གཞན་དུ་ཚར་བཅད་གནས་སུ་བཞེད། ། ཅེས་གསལ་བར་བཤད་པའི་ཕྱིར། འོ་ན་རྩ་བའི་སྒྲུབ་ངག་བཀོད་པའི་ཚེ། དེ་རྒོལ་བ་དེའི་ངོར་སྒྲུབ་ངག་ཡང་དག་ཡིན་ནམ་ལྟར་སྣང་ཡིན། ཡང་དག་ཡིན་ན། རྒོལ་བ་དེས་དེ་སྐོར་གྱི་ཚུལ་ངེས་དགོས་པས་རྟགས་ཀྱི་ཚེར་མ་ཕྱུང་མི་དགོས་སོ་ཞེ་ན། འདི་ནི་དོགས་པའི་གནས་ཡིན་པས། འོག་སྒྲུབ་ངག་སྐབས་སུ་འཆད་པར་བྱེད་དོ།
གཉིས་པ་དེ་བྱུང་འབྲེལ་ངེས་བྱེད་ལ་གཉིས། གཞན་ལུགས་མི་འཐད་པ་དང་། རང་ལུགས་གཞག་པའོ། ། དང་པོ་ལ། ལོ་ཙཱ་བ་ཆེན་པོ། རྒྱུ་འབྲས་ཚད་མ་ཕྲུགས་ལྔས་ངེས་ཏེ། དང་པོར་རྒྱུ་འབྲས་གཉིས་ཆར་མ་དམིགས་དེ་ནས་རྒྱུ་དམིགས། དེ་ནས་འབྲས་བུ་དམིགས། དེ་ནས་རྒྱུ་མ་དམིགས། དེ་ནས་འབྲས་བུ་མ་དམིགས་པ་དང་ལྔས་ངེས་པའི་ཕྱིར་ཞེས་གསུངས།
འདི་མི་འཐད་དེ། གནས་སྐབས་ཀྱི་རྗེས་སུ་འགྲོ་ལྡོག་ཕྲུགས་ལྔ། ཉི་མའི་འོད་ཟེར་དང་རྔ་སྒྲ་ལའང་ཚང་བའི་ཕྱིར་དང་། རང་བཞིན་གྱི་དབང་དུ་བྱེད་ན་རྗེས་སུ་འགྲོ་ལྡོག་ཕྲུགས་གསུམ་གྱིས་ཆོག་པའི་ཕྱིར་རོ། ། ཞེས་འཆད་པ་ནི། རྒྱུ་འབྲས་ཕྲུགས་ལྔས་ངེས་ཞེས་ཟེར། ། ཞེས་སོགས་རྐང་པ་གཉིས་སོ། ། གཉིས་པ་རང་ལུགས་ལ་གསུམ། རྒྱུ་འབྲས་སོ་སོའི་མཚན་ཉིད། ངེས་བྱེད་ཚད་མ་ཕྲུགས་གསུམ།
དེ་ལ་གཞན་གྱི་རྩོད་པ་སྤང་བའོ། ། དེ་ལ་དང་པོ་ནི། ཤེས་བྱ་ཆོས་ཅན། རྒྱུ་འབྲས་ཀྱི་མཚན་ཉིད་དང་དབྱེ་བ་འཇོག་ཚུལ་ཡོད་དེ། ཕན་འདོགས་བྱེད་རྒྱུའི་མཚན་ཉིད། ཕན་གདགས་བྱ་འབྲས་བུའི་མཚན་ཉིད་ཡིན་ཞིང་རྒྱུ་དེ་ལའང་། ཉེར་ལེན་གྱི་རྒྱུ་དང་ལྷན་ཅིག་བྱེད་རྐྱེན་གཉིས་ཡོད་པའི། རང་འབྲས་ཀྱི་ངོ་བོ་ལ། གཙོ་བོར་ཕན་འདོགས་བྱེད་ཉེར་ལེན་གྱི་རྒྱུའི་མཚན་ཉིད་དང་། རང་འབྲས་ཀྱི་ཁྱད་པར་ལ་གཙོ་བོར་ཕན་འདོགས་བྱེད་ལྷན་ཅིག་བྱེད་རྐྱེན་གྱི་མཚན་ཉིད་ཡིན་པའི་ཕྱིར།
གཉིས་པ་ངེས་བྱེད་ནི། རྒྱུ་འབྲས་གཉིས་པོ་དེ་ཚད་མ་ཕྲུགས་གསུམ་གྱིས་ངེས་པར་བྱེད་དེ། ཐོག་མར་མེ་དུ་གཉིས་ཆར་མ་དམིགས། དེ་རྗེས་རྒྱུ་མེ་དམིགས། དེ་རྗེས་འབྲས་བུ་དུ་བ་དམིགས་པའི་ཚད་མ་སྟེ། མ་དམིགས་པ་སྔོན་དུ་འགྲོ་བའི་རྗེས་འགྲོའི་ཕྲུགས་གསུམ་ཁྱད་པར་ཅན་དེས། སྔོན་མཐའ་མ་ངེས་པའི་རྒྱུ་འབྲས་ངེས་པར་བྱེད། ཐོག་མར་དུ་བ་མཐོང་། དེ་ནས་མེ་མ་མཐོང་། དེ་ནས་དུ་བ་མ་མཐོང་བ་སྟེ།
དམིགས་པ་སྔོན་དུ་འགྲོ་བའི་ལྡོག་པའི་ཕྲུགས་གསུམ་ཁྱད་པར་ཅན་གྱིས། ཕྱི་མཐའ་མ་ངེས་པའི་རྒྱུ་འབྲས་ངེས་པར་བྱེད་པ་ཡིན་པའི་ཕྱིར། གསུམ་པ་རྩོད་སྤང་ནི། ཁོ་ན་རེ། རྒྱུ་འབྲས་ངེས་པ་ལ་ཚད་མ་ཕྲུགས་གསུམ་དགོས་པ་དེ་མི་འཐད་པར་ཐལ། སྣང་མི་རུང་ག་ི་རྒྱུ་འབྲས་ལ་ཚད་མ་ཕྲུགས་གསུམ་པོ་དེ་མ་ཚང་། སྡོང་བུའི་རྣམ་འགྱུར་དང་མུན་པ་ལྟ་བུ་ལ་ཕྲུགས་གསུམ་པོ་ཚང་ཡང་རྒྱུ་འབྲས་མ་ཡིན། མེ་དུ་གཉིས་ལ་རྗེས་སུ་འགྲོ་ལྡོག་འཁྲུལ་བའི་ཕྱིར། རྟགས་གསུམ་པ་གྲུབ་སྟེ། དུ་བ་དེ་མེ་མ་ཡིན་པ་བརྒྱ་བྱིན་གྱི་སྤྱི་བོ་ལས་ཀྱང་སྐྱེ་བའི་ཕྱིར་ཟེར་ན།
སྐྱོན་དང་པོ་མེད་དེ། སྐབས་འདིར་སྣང་རུང་གི་རྒྱུ་འབྲས་ཁོ་ནའི་དབང་དུ་བྱས་པའི་ཕྱིར། སྐྱོན་གཉིས་པ་མེད་དེ། མུན་པ་དང་སྡོང་བུའི་རྣམ་འགྱུར་རྗེས་སུ་འགྲོ་ལྡོག་མི་བྱེད་པའི་ཕྱིར། སྐྱོན་གསུམ་པ་མེད་དེ། བརྒྱ་བྱིན་གྱི་སྤྱི་བོའི་སྔོ་ཕྱུར་བ་དེ། དུ་བ་མཚན་ཉིད་པ་མིན་པའི་ཕྱིར་ཏེ། རང་རྒྱུ་མེ་ལས་མ་བྱུང་བའི་ཕྱིར་རོ། ། དེ་ལ་ཁོ་ན་རེ། རང་རྒྱུ་བུད་ཤིང་ལས་མ་བྱུང་ན་མེ་མ་ཡིན་དགོས་པར་ཐལ་རང་རྒྱུ་མེ་ལས་མ་བྱུང་ན་དུ་བ་མིན་དགོས་པའི་ཕྱིར།
འདོད་མི་ནུས་ཏེ། རྡོ་གཙུབ་པ་ལས་མེ་འབྱུང་བའི་ཕྱིར་རོ། ། ཟེར་ན་མི་མཚུངས་ཏེ། མེ་དེ་དུ་བའི་ཉེར་ལེན་ཡིན་ཡང་། རྡོ་དང་བུད་ཤིང་སོགས་མེའི་རྡུལ་ཕྲན་སྡུད་པར་བྱེད་པའི་ལྷན་ཅིག་བྱེད་རྐྱེན་ཙམ་ཡིན་པའི་ཕྱིར་ཏེ། མེའི་རྡུལ་ཕྲན་དེ། མེའི་ཉེར་ལེན་གྱི་རྒྱུ་ཡིན་པའི་ཕྱིར། དཔེར་ན་མིག་དབང་གཟུགས་ཅན་པ་དེ། མིག་ཤེས་ཀྱི་བདག་རྐྱེན་ཡིན་པ་བཞིན་ནོ་ཞེས་འཆད་པ་ལ། རྒྱུ་འབྲས་ཕན་འདོགས་བྱ་བྱེད་ཡིན། །
ཞེས་པ་ནས། རྡོ་ཤིང་སོགས་ཡིན་དབང་པོ་བཞིན་ཞེས་པའི་བར་ཤློ་ཀ་གསུམ་དང་རྐང་པ་གཉིས་སོ། ། ཡང་ན་སྔོན་དང་ཕྱི་མའི་རྒྱུ་དང་འབྲས་བུ་ཐ་དད་དུ་ཡོད་དེ། དུ་བ་སྐད་ཅིག་མ་དང་པོ་དེ། རང་གི་ཉེར་ལེན་མེ་ལས་སྐྱེས། དུ་བ་སྐད་ཅིག་མ་གཉིས་པ་ཕན་ཆད་རང་གི་ཉེར་ལེན་དུ་བ་ལས་སྐྱེས་པའི་ཕྱིར། ཞེས་འཆད་པ་ནི། ཡང་ན་སྔོན་དང་ཕྱི་མ་ཡི། ། ཞེས་སོགས་ཤློ་ཀ་གཅིག་གོ། ། འདིས་ནི་དུ་བ་ཡིན་ན་རང་རྒྱུ་མེ་ལས་སྐྱེ་བས་ཁྱབ་ཀྱང་།
རང་གི་ཉེར་ལེན་ནམ། དངོས་རྒྱུ་མེ་ལས་བྱུང་བས་མ་ཁྱབ་ཅེས་པའོ། ། གཉིས་པ་མཚན་གཞི་ལ། རང་མཚན་རྐྱང་པ་དང་སྒྲ་དོན་རྐྱང་པ་འབྲེལ་པའི་མཚན་གཞིར་མི་འཐད་དེ། རང་མཚན་རྐྱང་པ་ལ་ཕན་ཚུན་རྗེས་འགྲོ་མེད་པས་བསྒྲུབ་བྱ་བསྒྲུབ་མི་ནུས། སྒྲ་དོན་རྐྱང་པ་ལ་འབྲེལ་བ་བྱས་ཀྱང་རང་མཚན་གོ་བར་མི་ནུས་པའི་ཕྱིར། དེས་ན་རང་ལུགས། སྒྲ་དོན་ལ་རང་མཚན་དུ་འཁྲུལ་བའི་ཆ་ལ་འབྲེལ་པ་འཇོག་དགོས་ཏེ། འཆད་པའི་ཚེ་ན་སོང་ཚོད་ལ་འབྲེལ་པ་སྤྱི་མཚན་ཁོ་ནར་སོང་ཡང་། འཇུག་པའི་ཚེ་ན་སོ་སོར་མ་ཕྱེ་བར་བྱས་པ་མི་རྟག་པ་དང་འབྲེལ་བ་ཡིན་ཞེས་ཁས་ལེན་པའི་ཕྱིར་རོ། །
ཞེས་འཆད་པ་ལ། རང་མཚན་དང་ནི་སྒྲ་དོན་གཉིས། ། ཞེས་སོགས་ཤློ་ཀ་གཅིག་གོ། ། གསུམ་པ་དེ་དག་གང་གིས་ངེས་པའི་ཚུལ་ལ་གསུམ། ཕྱོགས་རེས་ངེས་པ་གཞན་གྱི་ལུགས། གཉིས་ཀ་དགོས་པ་རང་གི་ལུགས། རབ་བྱེད་འདིའི་དོན་བསྡུ་བཤད་པའོ། ། དང་པོ་ནི། ཁ་ཆེའི་བྲམ་ཟེ་བདེ་བྱེད་དགའ་བ་དཔྱོད་པ་ཁོ་ནས་འབྲེལ་པ་ངེས་པར་འདོད་པ་དང་། རྒྱ་གར་ཤར་ནུབ་གུང་གསུམ་གྱི་ཉི་འོག་གི་པཎྚི་ཏ་རྣམས་ཚད་མ་ཁོ་ནས་འབྲེལ་པ་ངེས་པར་འདོད་པ་གཉིས་མི་འཐད་དེ།
ཚད་མས་མ་དྲངས་པའི་དཔྱོད་པ་ནི་བློ་དོན་མི་མཐུན་ཡིན་པའི་ཕྱིར། རྗེས་དཔག་གིས་མི་མཐུན་ཕྱོགས་ལ་འཇུག་པ་ཁེགས་ཀྱང་། ཚད་མས་དྲངས་པའི་དཔྱོད་པ་མེད་ན་བླང་དོར་གྱི་བྱ་བ་བསྒྲུབ་མི་ནུས་པའི་ཕྱིར། དེས་ན་གཉིས་པ་རང་གི་ལུགས་ནི། འབྲེལ་པ་ངེས་པ་ལ་ཚད་མ་དང་ཚད་མས་དྲངས་པའི་དཔྱོད་པ་གཉིས་ཆར་དགོས་ཏེ། རྒྱུ་མཚན་བཤད་ཟིན་པའི་ཕྱིར་རོ། ། འོ་ན་དཔྱོད་པ་དེ་བློ་རིགས་གང་ཡིན་སྙམ་ན། ཚད་མས་དྲངས་པའི་ངེས་ཤེས་ཡིན་པས། བཅད་ཤེས་ལས་མ་འདས་ཏེ། ཡིད་དཔྱོད་མེད་པའི་ཕྱིར་དང་།
ཚད་མ་མིན་པའི་བློ་རིགས་བཞི་པ་ཡང་མེད་པའི་ཕྱིར་རོ། ། གསུམ་པ་དོན་བསྡུ་ནི། འབྲེལ་པ་གཉིས་ཆར་དོན་ལ་མེད་ཀྱང་། དགག་སྒྲུབ་བྱེད་ནུས་ཏེ། བློ་ངོའི་འབྲེལ་པ་ལ་བརྟེན་ནས་བསྒྲུབ་བྱ་རྟོགས་པའི་རྗེས་དཔག་བསྐྱེད་ནུས་པའི་ཕྱིར་ཞེས་འཆད་པ་ལ། བདེ་བྱེད་དགའ་བ་དཔྱོད་པ་ཡིས། ། ཞེས་པ་ནས། འཁྲུལ་པས་འབྲེལ་བའི་རྟོག་པ་སྐྱེ། ། ཞེས་པའི་བར་ཤློ་ཀ་གསུམ་མོ། ། དེ་དག་གི་གནད་སྡུས་ན།
དོན་ལ་བྱས་དང་མི་རྟག་ཐ་དད་མིན། ། མེ་དང་དུ་བ་ཕན་ཚུན་གཅིག་པ་བཀག ། དེ་ཚེ་འབྲེལ་པ་མེད་ཅིང་རྒྱུ་འབྲས་ཀྱི། ། ཕན་འདོགས་བྱ་བྱེད་ནམ་མཁའི་པདྨོར་མཚུངས། ། བྱ་བྱེད་དང་བྲལ་འདུས་བྱས་སྐད་ཅིག་མ། ། མཐར་ཐུག་དོན་ལ་བདེན་པར་འདོད་པའི་ཕྱིར། ། ཞིབ་པར་རློམ་ཡང་དཔྱད་དོན་མ་རྫོགས་ཕྱིར། ། གནས་ལུགས་དབུ་མའི་གྲུབ་མཐའ་འདིར་མ་བསླེབས། ། ཁྱོད་ཀྱིས་མཐར་ཐུག་དཔྱད་པ་རྫོགས་པ་ནའང་། ། བྱ་བྱེད་བྲལ་ཡང་འདུས་བྱས་ཡིན་ནོ་ཞེས། །
འགལ་འདུའི་ཁུར་ཆེན་འདེགས་པར་མི་བཟོད་པར། ། དོན་སྨྲ་གྲུབ་མཐའི་རང་སྐྱོན་ཁོ་ནར་ཟད། ། བྱས་དང་མི་རྟག་དབྱེ་བསྡུའི་རྟོག་པ་དང་། ། མེ་དང་དུ་བ་སྔ་ཕྱི་སྦྲེལ་བ་ཡིས། ། སྒྲོ་བཏགས་བློ་ངོར་འབྲེལ་པ་རྣམ་གཉིས་ཀྱི། ། རྣམ་གཞག་འཇོག་པ་མཁས་པའི་སྤྱི་ལུགས་ཡིན། ། སྒྲུབ་ངག་འགོད་ཚེ་གཏན་ཚིགས་དགོད་ཚུལ་དང་། ། སྒྲུབ་ངག་བཀོད་ནས་ཚེར་མ་འབྱིན་ཚུལ་དང་། ། ལྟོས་མེད་རྟགས་དང་གནོད་པ་ཅན་གྱི་རྟགས། ། བཀོད་པའི་བྱེད་ལས་སོ་སོར་ངེས་པ་ལ། །
རྣམ་དཔྱོད་ལྡན་པའི་དོགས་པའི་གནས་བཀོད་ནས། ། ཡིན་མིན་རྣམ་འབྱེད་བློ་ཡི་སྤོབས་པ་ཡིས། ། མཁས་པའི་དབུས་སུ་མགྲིན་པ་འདེགས་ནུས་ན། ། རང་བྱེད་འདི་ལ་མཁས་པའི་གོ་འཕང་ཐོབ། ། ཚད་མ་རིགས་པའི་གཏེར་གྱི་དཀའ་འགྲེལ་གནད་ཀྱི་སྙིང་པོ་གསལ་བྱེད་ལས་འབྲེལ་པ་བརྟག་པའི་རབ་ཏུ་བྱེད་པ་སྟེ་རབ་ཏུ་བྱེད་པ་དྲུག་པའི་རྣམ་པར་བཤད་པའོ།། །། PAGE * MERGEFORMAT 2 མང་ཐོས་ཀླུ་སྒྲུབ་རྒྱ་མཚོ། རིགས་གཏེར་གྱི་རབ་བྱེད་དྲུག་པའི་རྣམ་བཤད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
