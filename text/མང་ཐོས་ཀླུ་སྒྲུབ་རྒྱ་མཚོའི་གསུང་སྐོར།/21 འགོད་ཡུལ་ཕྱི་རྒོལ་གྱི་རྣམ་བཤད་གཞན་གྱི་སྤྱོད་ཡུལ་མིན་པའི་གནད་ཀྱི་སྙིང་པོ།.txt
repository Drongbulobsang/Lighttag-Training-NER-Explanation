མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༢༡
འགོད་ཡུལ་ཕྱི་རྒོལ་གྱི་རྣམ་བཤད་གཞན་གྱི་སྤྱོད་ཡུལ་མིན་པའི་གནད་ཀྱི་སྙིང་པོ།
༄༅། །འགོད་ཡུལ་ཕྱི་རྒོལ་གྱི་རྣམ་བཤད་གཞན་གྱི་སྤྱོད་ཡུལ་མིན་པའི་གནད་ཀྱི་སྙིང་པོ་བཞུགས་སོ།། ཐུབ་པའི་བསྟན་ལ་ཕྱོགས་གླང་གྲགས་པའི་གཞུང་། ། ས་སྐྱ་པ་དེའི་ལུང་རིགས་མཉན་ཡོད་ཀྱི། ། མཁས་པའི་ལེགས་བཤད་ཁོ་བོའི་རྣམ་དཔྱོད་དུ། ། རིམ་པར་ཆགས་འདི་བློ་གསལ་ཡོངས་ལ་སྦྱིན། ། པདྨའི་ཟེ་འབྲུར་སྦྲང་རྩིའི་བཅུད། ། བུང་བའི་ཕྲེང་བ་མྱོས་པའི་གླུ། ། སྙིང་ལ་ཀུན་དགའ་རྣ་བ་ཡིད། ། དགའ་སྟོན་གསར་པ་སུ་མི་ལེན། ། ཡིད་ལ་ཉག་ཕྲན་བདག་པོའི་མདའ། །
ཕོག་པའི་སྐལ་ངན་འབྱུང་པོའི་བྱ། ། སྤྱོད་ཡུལ་མ་ཡིན་མུན་པའི་འཕྲང་། ། ལོག་ལྟའི་རྦབ་ལ་མ་ལྷུང་ཞིག ། ཅེས་བརྗོད་ནས། འདིར་འགོད་ཡུལ་ཕྱིར་རྒོལ་གྱི་ངོས་འཛིན་གཞན་དག་ལ་མ་གྲགས་པའི་གནད་ཅུང་ཟད་བཤད་ན། རང་ལུགས་མཉན་ཡོད་བླ་མའི་བཞེད་སྲོལ་གྱི་སྙིང་པོ་བསྡུས་པ། དེ་ལ་ཐུན་མོང་མ་ཡིན་པའི་གནད་བསྟན་པ། མཁས་པ་གཞན་དག་གི་གསུང་འགྲོས་ལ་དཔྱད་པ་དང་གསུམ་མོ། ། དང་པོ་ལ། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱིར་རྒོལ་རྣམ་དག་ལ་མཚན་ཉིད།
རྣམ་གྲངས། དབྱེ་བ་དང་གསུམ་མོ། ། དང་པོ་ནི། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་གཞན་དོན་ཚུལ་གསུམ་ངེས་ནས་སྒྲ་རྟག་མི་རྟག་ཏུ་ཐེ་ཚོམ་ཟ་བའི་གང་ཟག་དེ། དེ་སྐོར་གྱི་ཕྱིར་རྒོལ་རྣམ་དག་གི་མཚན་ཉིད་ཡིན། གཉིས་པ་ལ་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱིར་རྒོལ་རྣམ་དག བྱས་རྟགས་ཀྱིས་སྒྲ་མི་རྟག་པར་སྒྲུབ་པར་བྱེད་པའི་སྒྲུབ་ངག་ཡང་དག་འགོད་པ་སྐབས་སུ་བབས་པའི་ཕྱི་རྒོལ་རྣམ་དག དེ་དེར་སོང་བའི་ཕྱི་རྒོལ་རྣམ་དག བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་གཞན་དོན་རྟགས་ཡང་དག་འགོད་པ་སྐབས་བབ་ཀྱི་གང་ཟག བྱས་རྟགས་ཀྱིས་སྒྲ་མི་རྟག་པར་སྒྲུབ་པ་དེའི་གཞན་དོན་རྟགས་ཡང་དག་རྟགས་ཡང་དག་ཏུ་སོང་བའི་གང་ཟག
བྱས་རྟགས་ཀྱིས་སྒྲ་མི་རྟག་པར་སྒྲུབ་པར་བྱེད་པའི་ཡན་ལག་གཉིས་ལྡན་གྱི་སྒྲུབ་ངག་ཡང་དག་སོང་འགོད་གཉིས། དེ་སྐོར་གྱི་ཆོས་མཐུན་སྦྱོར་གྱི་སྒྲུབ་ངག་ཡང་དག་སོང་འགོད་གཉིས། དེ་སྐོར་གྱི་ཆོས་མི་མཐུན་སྦྱོར་གྱི་སྒྲུབ་ངག་ཡང་དག་སོང་འགོད་གཉིས། བྱས་པ་སྒྲ་མི་རྟག་པར་སྒྲུབ་པའི་རྟགས་ཡང་དག་ཏུ་སོང་བའི་ཕྱི་རྒོལ་རྣམ་དག་བྱས་པ་སྒྲ་མི་རྟག་པར་སྒྲུབ་པའི་གཞན་དོན་རྟགས་ཡང་དག་ཏུ་སོང་བའི་གང་ཟག་སྟེ་བཅུ་གཉིས་པོ་ཡིན་ཁྱབ་མཉམ་ཡིན། གསུམ་པ་དབྱེ་བ་ལ། ངོ་བོའི་སྒོ་ནས་དབྱེ་བ་དང་། བློའི་བྱེ་བྲག་གི་སྒོ་ནས་དབྱེ་བ་གཉིས། དང་པོ་ལ། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་བླུན་པོ་གཉིས། དེ་མཁས་པ་གཉིས།
དང་པོ་ལ། མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་གང་ཞིག དེ་སྐོར་གྱི་ཚུལ་གསུམ་གང་རུང་མི་དྲན་པ་མཚན་ཉིད་ཡིན། གཉིས་པ་ནི། དེ་དང་དེ་སྐོར་གྱི་ཚུལ་གསུམ་གང་རུང་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་གཉིས་དོན་གཅིག གསུམ་པ་དབྱེ་ན།
དེ་སྐོར་གྱི་ཕྱི་རྒོལ་རྣམ་དག་ཅུང་ཟད་བླུན་པ་དང་། དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་བླུན་པ་གཉིས། དང་པོ་དེ་སྐོར་གྱི་ཕྱི་རྒོལ་རྣམ་དག་ཅུང་ཟད་བླུན་པ་དང་། བླུན་པོ་ལ་ནི་ཉུང་རྒྱས་སྦྱར་ཞེས་པའི་ཚིག་ཟུར་གྱི་བླུན་པོ་ལ་ནི་ཞེས་པའི་སྐབས་ནས་དངོས་བསྟན་གྱི་དེ་སྐོར་གྱི་ཕྱི་རྒོལ་རྣམ་དག དེས་ན་ཕྱི་རྒོལ་བློའི་བྱེ་བྲག་གིས་རྣམ་པ་གསུམ་དུ་འགྱུར་ཏེ་ཕྱི་རྒོལ་ཕྱོགས་ཆོས་དང་ཁྱབ་པ་གཉིས་ཀ་དྲན་རུང་མེད་པ་དྲན་ཟིན་པ་དྲན་རུང་ཡོད་ཀྱང་མ་དྲན་པའོ་ཞེས་པའི་ཚིག་ཟུར་གྱི་དྲན་རུང་ཡོད་ཀྱང་མ་དྲན་པའོ་ཞེས་པའི་སྐབས་ནས་དངོས་བསྟན་གྱི་དེ་སྐོར་གྱི་ཕྱི་རྒོལ་རྣམ་དག་བླུན་པོ། གསུམ་པ་ཕྱི་རྒོལ་ཕྱོགས་ཆོས་དང་ཁྱབ་པ་གཉིས་ཀ་མི་ཤེས་པ་ལ་ཆོས་མཐུན་མི་མཐུན་གྱི་ངག་དང་ཞེས་པའི་ཚིག་ཟུར་གྱི་ཕྱོགས་ཆོས་དང་ཁྱབ་པ་གཉིས་ཀ་མི་ཤེས་པ་ལ་ཞེས་པའི་སྐབས་ནས་དངོས་བསྟན་གྱི་དེ་སྐོར་གྱི་ཕྱི་རྒོལ་རྣམ་དག་དང་བཞི་པོ་དོན་གཅིག གཉིས་པ་དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་བླུན་པོ་དང་། སྔར་རྒོལ་ལ་ལྟོས་མེད་དུ་དེ་སྐོར་གྱི་ཚུལ་གསུམ་དྲན་རུང་མེད་པའི་དེ་སྐོར་གྱི་ཕྱི་རྒོལ་རྣམ་དག དྲན་རུང་མེད་པ་ཞེས་པའི་སྐབས་ནས་དངོས་བསྟན་གྱི་དེ་སྐོར་གྱི་ཕྱི་རྒོལ་རྣམ་དག དེ་ལ་སྔ་མ་གཉིས་ནི་སྒྲུབ་པ་འགོད་པའི་ཡུལ་མ་ཡིན་ཏེ།
དང་པོ་ལ་མི་ནུས། གཉིས་པ་ལ་མི་དགོས་པའི་ཕྱིར་རོ་ཞེས་པའི་ཚིག་ཟུར་གྱི་དང་པོ་ལ་མི་ནུས་ཞེས་པའི་སྐབས་ནས་དངོས་བསྟན་གྱི་དེ་སྐོར་གྱི་ཕྱི་རྒོལ་རྣམ་དག་དང་བཞི་པོ་དོན་གཅིག དེས་ན་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་བླུན་པོ་ལ། ཅུང་ཟད་བླུན་པ་དང་། ཤིན་ཏུ་བླུན་པ་གཉིས་དབྱེ་དགོས་ཏེ། དྲན་རུང་མེད་པ་ཞེས་པ་དང་དྲན་རུང་ཡོད་ཀྱང་མ་དྲན་པའོ་ཞེས་པའི་དངོས་བསྟན་གྱི་ཕྱི་རྒོལ་བླུན་པོ་གཉིས་ལ་ཁྱད་པར་དབྱེ་དགོས་པའི་ཕྱིར་རོ། ། གཉིས་པ་མཁས་པ་ལ་མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི།
བྱས་རྟགས་ཀྱིས་སྒྲ་མི་རྟག་པར་སྒྲུབ་པ་དེའི་ཕྱི་རྒོལ་རྣམ་དག་གང་ཞིག དེ་སྐོར་གྱི་ཚུལ་གསུམ་གང་རུང་དྲན་པ་དེ་དེ་སྐོར་གྱི་ཕྱི་རྒོལ་རྣམ་དག་མཁས་པའི་མཚན་ཉིད། གཉིས་པ་དབྱེ་བ་ལ། དེ་སྐོར་གྱི་ཕྱི་རྒོལ་རྣམ་དག་ཅུང་ཟད་མཁས་པ་དང་། ཤིན་ཏུ་མཁས་པ་གཉིས། དང་པོ་ལ་མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་གང་ཞིག
དེ་སྐོར་གྱི་ཚུལ་གསུམ་གང་རུང་དྲན་ནས་དེ་སྐོར་གྱི་ཚུལ་གསུམ་ཀ་མི་དྲན་པ་དེ་སྐོར་གྱི་ཕྱི་རྒོལ་རྣམ་དག་ཅུང་ཟད་མཁས་པའི་མཚན་ཉིད་ཡིན། གཉིས་པ་ནི། དེ་དང་དེ་སྐོར་གྱི་ཚུལ་གསུམ་གང་རུང་དྲན་ནས་གསུམ་ཀ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་གཉིས་དོན་གཅིག གསུམ་པ་དབྱེ་བ་ལ། དེ་སྐོར་གྱི་ཁྱབ་ཚུལ་དྲན་ནས་དེ་སྐོར་གྱི་ཕྱོགས་ཆོས་ཀྱི་ཚུལ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་དང་། དེ་སྐོར་གྱི་ཕྱོགས་ཆོས་ཀྱི་ཚུལ་དྲན་ནས་དེ་སྐོར་གྱི་ཁྱབ་ཚུལ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་གཉིས་ཡོད། དང་པོ་དེ་ལའང་། དེ་སྐོར་གྱི་ཁྱབ་ཚུལ་དྲན་ཟིན་མ་བརྗེད་ཁར་འབྱིན་དེ་སྐོར་གྱི་ཕྱོགས་ཆོས་མི་དྲན་དྲན་རུང་ན་ཡོད་པའི་དེ་སྐོར་གྱི་ཕྱི་རྒོལ་རྣམ་དག་དང་། དེ་སྐོར་གྱི་ཁྱབ་ཚུལ་དྲན་ཟིན་མ་བརྗེད་ཁར་མི་འབྱིན་དེ་སྐོར་གྱི་ཕྱོགས་ཆོས་མི་དྲན་དྲན་རུང་ཡོད་པའི་དེ་སྐོར་གྱི་ཕྱི་རྒོལ་རྣམ་དག་གཉིས་ཡོད། དང་པོ་དེ་དང་མཁས་པ་ལ་ནི་གཏན་ཚིགས་ཉིད་ཅེས་པའི་ཚིག་ཟུར་གྱི་མཁས་པ་ལ་ནི་ཞེས་པའི་སྐབས་ནས་དངོས་བསྟན་གྱི་དེ་སྐོར་གྱི་ཕྱི་རྒོལ་རྣམ་དག
གཏན་ཚིགས་བརྗོད་པས་ཁྱབ་པ་དྲན་ནུས་པར་ཤེས་པ་དེ་ལ་ཞེས་པའི་སྐབས་ནས་དངོས་བསྟན་གྱི་དེ་སྐོར་གྱི་ཕྱི་རྒོལ་རྣམ་དག ཕྱོགས་ཆོས་མི་ཤེས་པ་ལ་ཕྱོགས་ཆོས་དང་ཞེས་པའི་ཚིག་ཟུར་གྱི་ཕྱོགས་ཆོས་མི་ཤེས་པ་ལ་ཞེས་པའི་སྐབས་ནས་དངོས་བསྟན་གྱི་དེ་སྐོར་གྱི་ཕྱི་རྒོལ་རྣམ་དག ཁྱབ་པ་མི་ཤེས་པ་ལ་ཁྱབ་པ་ཙམ་བརྗོད་པའང་སྐྱོན་མེད་པར་ཤེས་པར་བྱའོ་ཞེས་པའི་ཚིག་ཟུར་གྱི་ཁྱབ་པ་མི་ཤེས་པ་ལ་ཞེས་པའི་སྐབས་ནས་ཤུགས་བསྟན་གྱི་དེ་སྐོར་གྱི་ཕྱི་རྒོལ་རྣམ་དག དེས་མཚོན་ནས་ཕྱོགས་ཆོས་ཁར་འབྱིན་པ་ལ་ཁྱབ་པ་ཙམ་བརྗོད་པའང་སྐྱོན་མེད་པར་ཤེས་པར་བྱའོ་ཞེས་པའི་ཚིག་ཟུར་གྱི་དེས་མཚོན་ནས་ཕྱོགས་ཆོས་ཁར་འབྱིན་པ་ལ་ཞེས་པའི་སྐབས་ནས་ཤུགས་བསྟན་གྱི་དེ་སྐོར་གྱི་ཕྱི་རྒོལ་རྣམ་དག་དང་དྲུག་པོ་དོན་གཅིག གཉིས་པ་དེ་སྐོར་གྱི་ཁྱབ་ཚུལ་དྲན་ཟིན་མ་བརྗེད་ཁར་མི་འབྱིན་དེ་སྐོར་གྱི་ཕྱོགས་ཆོས་མི་དྲན་དྲན་རུང་ན་ཡོད་པའི་དེ་སྐོར་གྱི་ཕྱི་རྒོལ་རྣམ་དག་དང་། ཚོགས་སུ་ཁྱབ་པ་ངག་ཏུ་མི་བརྗོད་ན་མཁས་སུ་ཟིན་ཡང་སྐབས་དེར་སྒྲུབ་པའི་ངག་རྫོགས་པར་སྦྱར་དགོས་ཏེ། མ་རྫོགས་ན་ཀླན་ཀར་འགྱུར་བའི་ཕྱིར་རོ་ཞེས་པའི་ཚིག་ཟུར་གྱི་ཚོགས་སུ་ཁྱབ་པ་ངག་ཏུ་མི་བརྗོད་ན་མཁས་སུ་ཟིན་ཡང་ཞེས་པའི་སྐབས་ནས་དངོས་བསྟན་གྱི་དེ་སྐོར་གྱི་ཕྱི་རྒོལ་རྣམ་དག་གཉིས་དོན་གཅིག གཉིས་པ་དེ་སྐོར་གྱི་ཕྱོགས་ཆོས་དྲན་ནས་དེ་སྐོར་གྱི་ཕྱོགས་ཆོས་ཀྱི་ཚུལ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་དེ་ལའང་། དེ་སྐོར་གྱི་ཕྱོགས་ཆོས་དྲན་ཟིན་མ་བརྗེད་ཁར་འབྱིན་དེ་སྐོར་གྱི་ཁྱབ་ཚུལ་མི་དྲན་དྲན་རུང་ན་ཡོད་པའི་དེ་སྐོར་གྱི་ཕྱི་རྒོལ་རྣམ་དག་དང་། དེ་སྐོར་གྱི་ཕྱོགས་ཆོས་དྲན་ཟིན་མ་བརྗེད་ཁར་མི་འབྱིན།
དེ་སྐོར་གྱི་ཁྱབ་ཚུལ་མི་དྲན་དྲན་རུང་ན་ཡོད་པའི་དེ་སྐོར་གྱི་ཕྱི་རྒོལ་རྣམ་དག་གཉིས་ཡོད། དང་པོ་དེ་དང་ཁྱབ་པ་མི་ཤེས་པ་ལ་ཞེས་པའི་སྐབས་ནས་དངོས་བསྟན་གྱི་དེ་སྐོར་གྱི་ཕྱི་རྒོལ་རྣམ་དག དེས་མཚོན་ནས་ཕྱོགས་ཆོས་ཁར་འབྱིན་པ་ལ་ཞེས་པའི་སྐབས་ནས་དངོས་བསྟན་གྱི་དེ་སྐོར་གྱི་ཕྱི་རྒོལ་རྣམ་དག མཁས་པ་ལ་ནི་གཏན་ཚིགས་ཉིད་ཅེས་པའི་ཚིག་ཟུར་གྱི་མཁས་པ་ལ་ནི་ཞེས་པའི་སྐབས་ནས་ཤུགས་བསྟན་གྱི་དེ་སྐོར་གྱི་ཕྱི་རྒོལ་རྣམ་དག གཏན་ཚིགས་བརྗོད་པས་ཁྱབ་པ་དྲན་ནུས་པར་ཤེས་པ་དེ་ལ་ཞེས་པའི་སྐབས་ནས་ཤུགས་བསྟན་གྱི་དེ་སྐོར་གྱི་ཕྱི་རྒོལ་རྣམ་དག ཕྱོགས་ཆོས་མི་ཤེས་པ་ལ་ཕྱོགས་ཆོས་དང་ཞེས་པའི་ཚིག་ཟུར་གྱི་ཕྱོགས་ཆོས་མི་ཤེས་པ་ལ་ཞེས་པའི་སྐབས་ནས་ཤུགས་བསྟན་གྱི་དེ་སྐོར་གྱི་ཕྱི་རྒོལ་རྣམ་དག་དང་དྲུག་པོ་དོན་གཅིག གཉིས་པ་དེ་སྐོར་གྱི་ཕྱོགས་ཆོས་དྲན་ཟིན་མ་བརྗེད་ཁར་མི་འབྱིན་དེ་སྐོར་གྱི་ཁྱབ་ཚུལ་མི་དྲན་དྲན་རུང་ན་ཡོད་པའི་དེ་སྐོར་གྱི་ཕྱི་རྒོལ་རྣམ་དག་དང་། ཚོགས་སུ་ཁྱབ་པ་ངག་ཏུ་མི་བརྗོད་ན་མཁས་སུ་ཟིན་ཡང་ཞེས་པའི་སྐབས་ནས་ཤུགས་བསྟན་གྱི་དེ་སྐོར་ཕྱི་རྒོལ་རྣམ་དག་གཉིས་དོན་གཅིག རྩ་བའི་གཉིས་པ། དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པ་ལ།
མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི། དེ་སྐོར་གྱི་ཕྱི་རྒོལ་རྣམ་དག་མཁས་པ་ཡིན་པ་གང་ཞིག དེ་སྐོར་གྱི་ཚུལ་གསུམ་དྲན་པ་དེ་དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པའི་མཚན་ཉིད་ཡིན། གཉིས་པ་ཁྱབ་མཉམ་པ་ནི། དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པ། དེ་སྐོར་གྱི་ཚུལ་གསུམ་དྲན་པའི་དེ་སྐོར་གྱི་ཕྱི་རྒོལ་རྣམ་དག དེས་ན་ཕྱི་རྒོལ་བློའི་བྱེ་བྲག་གིས་རྣམ་པ་གསུམ་དུ་འགྱུར་ཏེ་ཕྱི་རྒོལ་ཕྱོགས་ཆོས་དང་ཁྱབ་པ་གཉིས་ཀ་དྲན་རུང་མེད་པ།
དྲན་ཟིན་པ། དྲན་རུང་ཡོད་ཀྱང་མ་དྲན་པའོ་ཞེས་པའི་ཚིག་ཟུར་གྱི་དྲན་ཟིན་པ་ཞེས་པའི་སྐབས་ནས་དངོས་བསྟན་གྱི་དེ་སྐོར་གྱི་ཕྱི་རྒོལ་རྣམ་དག དེ་ལ་སྔ་མ་གཉིས་ནི་སྒྲུབ་པའི་ངག་འགོད་པའི་ཡུལ་མ་ཡིན་ཏེ། དང་པོ་ལ་མི་ནུས། གཉིས་པ་ལ་མི་དགོས་པའི་ཕྱིར་རོ་ཞེས་པའི་ཚིག་ཟུར་གྱི་གཉིས་པ་ལ་མི་དགོས་པའི་ཕྱིར་རོ་ཞེས་པའི་སྐབས་ནས་དངོས་བསྟན་གྱི་དེ་སྐོར་གྱི་ཕྱི་རྒོལ་རྣམ་དག་བཞི་པོ་དོན་གཅིག གསུམ་པ་དབྱེ་བ་ལ། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་དྲན་པའི་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་ཆོས་ཅན། ཁྱོད་དེ་སྐོར་གྱི་སྒྲུབ་ངག་ཡང་དག་འགོད་པ་ཕྱི་རྒོལ་རྣམ་དག་ཤིན་ཏུ་མཁས་པ་ལ། བྱས་རྟགས་ཀྱིས་སྒྲ་མི་རྟག་པར་སྒྲུབ་པ་དེའི་ཚུལ་གསུམ་གཅིག་ཅར་དྲན་པའི་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་དང་། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་རིམ་ཅན་དྲན་པའི་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་གཉིས་ཡོད།
དེ་ལྟར་བྱས་པ་ལ་ཁོ་ན་རེ། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་དྲན་པའི་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་ཆོས་ཅན། ཁྱོད་དེ་སྐོར་གྱི་སྒྲུབ་ངག་ཡང་དག་འགོད་པ་སྐབས་སུ་བབ་བའི་གང་ཟག་ཡིན་པར་ཐལ། ཁྱོད་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར། ཁྱབ་པ་དངོས། འདོད་ན་མིན་པར་ཐལ། ཁྱོད་ལ་དེ་སྐོར་གྱི་སྒྲུབ་ངག་ཡང་དག་འགོད་མི་དགོས་པའི་ཕྱིར་ཏེ། ཁྱོད་ལ་དེ་སྐོར་གྱི་ཚུལ་གསུམ་ལ་དྲན་པ་སྐྱེད་པའི་ཕྱིར་དུའང་དེ་སྐོར་གྱི་སྒྲུབ་ངག་ཡང་དག་འགོད་མི་དགོས། ཁྱོད་ལ་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་སྐྱེ་བའི་ཕྱིར་དུའང་དེ་འགོད་མི་དགོས་པའི་ཕྱིར། དང་པོ་དེར་ཐལ།
ཁྱོད་དེ་སྐོར་གྱི་ཚུལ་གསུམ་དྲན་པའི་གང་ཟག་ཡིན་པའི་ཕྱིར། ཕྱི་མ་དེར་ཐལ། ཁྱོད་ལ་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་དངོས་སུ་སྐྱེ་བའི་ཕྱིར་དུའང་དེ་འགོད་མི་དགོས། དེ་བརྒྱུད་ནས་སྐྱེ་བའི་ཕྱིར་དུའང་དེ་འགོད་མི་དགོས་པའི་ཕྱིར། དང་པོ་མ་གྲུབ་ན། དེ་འདྲ་བ་ཆོས་ཅན། ཁྱོད་ཀྱི་ངོར་བཀོད་པའི་བྱས་རྟགས་ཀྱིས་སྒྲ་མི་རྟག་པར་སྒྲུབ་པ་དེའི་སྒྲུབ་ངག་ཡང་དག་དེ་ལ། སྒྲ་མི་རྟག་པ་དངོས་སུ་སྒྲུབ་པའི་ནུས་པ་ཡོད་པར་ཐལ། ཁྱོད་དེ་སྐོར་གྱི་ཕྱི་རྒོལ་རྣམ་དག་གང་ཞིག ཁྱོད་ལ་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་དངོས་སུ་སྐྱེ་བའི་ཕྱིར་དུ་བྱས་རྟགས་ཀྱིས་སྒྲ་མི་རྟག་པར་སྒྲུབ་པར་བྱེད་པའི་སྒྲུབ་ངག་ཡང་དག་འགོད་དགོས་པའི་ཕྱིར།
ཕྱི་མ་ཁས་ཟེར་ན་འདིར་མ་ཁྱབ། འདོད་ན། དེའི་ངོར་བཀོད་པའི་བྱས་རྟགས་ཀྱིས་སྒྲ་མི་རྟག་པར་སྒྲུབ་པར་བྱེད་པའི་སྒྲུབ་ངག་ཡང་དག་ཆོས་ཅན། ཁྱོད་ལ་སྒྲ་མི་རྟག་པ་དངོས་སུ་སྒྲུབ་པའི་ནུས་པ་མེད་པར་ཐལ། ཁྱོད་དེ་སྐོར་གྱི་སྒྲུབ་ངག་ཡང་དག་ཡིན་པའི་ཕྱིར། ཁྱབ་སྟེ། གཏན་ཚིགས་བརྗོད་པ་རང་ཉིད་ལ། ། ནུས་པ་མེད་ཀྱང་ནུས་སྟོན་བྱེད། ། ཅེས་པའི་གཞུང་དོན་གྲུབ་པའི་ཕྱིར། ཡང་མ་ཁྱབ་མཚམས་ལ།
འོ་ན་དེའི་ངོར་བཀོད་པའི་སྒྲུབ་ངག་ཡང་དག་ཆོས་ཅན། ཁྱོད་ལ་སྒྲ་མི་རྟག་པ་དངོས་སུ་སྒྲུབ་པའི་ནུས་པ་ཡོད་པར་ཐལ། ཁྱོད་ལ་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་དངོས་སུ་སྐྱེད་པའི་ནུས་པ་ཡོད་པའི་ཕྱིར་ནའང་འདིར་མ་ཁྱབ། མ་གྲུབ་ན། དེ་ཆོས་ཅན། ཁྱོད་ལ་དེ་དངོས་སུ་སྐྱེད་པའི་ནུས་པ་ཡོད་པར་ཐལ། ཁྱོད་དེའི་དངོས་རྒྱུ་ཡིན་པའི་ཕྱིར། མ་གྲུབ་ན། དེ་འདྲའི་ཕྱི་རྒོལ་རྣམ་དག་ཆོས་ཅན། ཁྱོད་ཀྱི་ངོར་བཀོད་པའི་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་སྒྲུབ་ངག་ཡང་དག་དེ།
སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་གི་དངོས་རྒྱུ་ཡིན་པར་ཐལ། ཁྱོད་ཀྱི་ངོར་བཀོད་པའི་བྱས་རྟགས་ཀྱིས་སྒྲ་མི་རྟག་པར་སྒྲུབ་པ་དེའི་སྒྲུབ་ངག་ཡང་དག་ཡོད་པ་གང་ཞིག ཁྱོད་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་གི་དངོས་རྒྱུ་ལ་གནས་པའི་གང་ཟག་ཡིན་པའི་ཕྱིར། ཕྱི་མ་དེར་ཐལ། ཁྱོད་དེ་སྐོར་གྱི་ཚུལ་གསུམ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར། ལམ་མེ་བ་ལ་འདི་ལ་ཁྱབ་པ་འཆའོ། ། ཞིབ་ཆ་འོག་ནས་འབྱུང་ངོ་། ། རྩ་བའི་རྟགས་ཕྱི་མ་མ་གྲུབ་ན། དེ་ཆོས་ཅན། ཁྱོད་ལ་དེ་བརྒྱུད་ནས་སྐྱེ་བའི་ཕྱིར་དུ་དེ་འགོད་མི་དགོས་པར་ཐལ།
ཁྱོད་དེ་དངོས་སུ་སྐྱེ་ཁ་མའི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྣམ་པ་གཅིག་ཏུ་ན། དེ་འདྲའི་ཕྱི་རྒོལ་རྣམ་དག་གི་ངོར་བཀོད་པའི་སྒྲུབ་ངག་ཡང་དག་དེ་སྒྲ་མི་རྟག་པ་བརྒྱུད་ནས་སྒྲུབ་ནུས་ཡིན་ཡང་། རྒོལ་བ་དེ་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་བརྒྱུད་ནས་སྐྱེ་ངེས་ཡིན་མི་དགོས་ཏེ། སྒྲུབ་ངག་དེས་ཚུལ་གསུམ་ལ་དྲན་པ་སྐྱེད་པའི་ཆ་ནས་སྒྲ་མི་རྟག་པར་སྒྲུབ་ནུས་ཀྱི། ཁོ་རང་ལ་སྒྲ་མི་རྟག་པར་སྒྲུབ་པ་དེའི་ཚུལ་གསུམ་མ་ཚང་བས་སྒྲ་མི་རྟག་པ་དངོས་སུ་སྒྲུབ་མི་ནུས་ཞེས་པ་འདི་གནད་ཀྱི་དོན་ནོ། ། དེ་ལྟ་མིན་ན་ཉོན་ཅིག དེ་སྐོར་གྱི་ཚུལ་གསུམ་དྲན་པའི་དེ་སྐོར་གྱི་ཕྱི་རྒོལ་རྣམ་དག་གི་ངོར་བཀོད་པའི་བྱས་ན་མི་རྟག་པས་ཁྱབ་ཅེས་སོགས་ཀྱི་སྒྲུབ་ངག་ཡང་དག་ཆོས་ཅན། ཁྱོད་སྒྲ་མི་རྟག་པ་དངོས་སུ་སྒྲུབ་ནུས་ཀྱི་སྒྲུབ་ངག་ཡང་དག་ཡིན་པར་ཐལ།
ཁྱོད་དང་། སྒྲ་མི་རྟག་པ་བརྒྱུད་ནས་སྒྲུབ་ནུས་ཀྱི་སྒྲུབ་ངག་ཡང་དག་གང་རུང་ཡིན། ཕྱི་མ་མིན་པའི་ཕྱིར། དང་པོ་དེར་ཐལ། ཁྱོད་དེ་སྐོར་གྱི་སྒྲུབ་ངག་ཡང་དག་ཡིན་པའི་ཕྱིར། འདོད་ན། ཕྱི་མ་མ་ཡིན་པར་ཐལ། ཁྱོད་དེ་སྐོར་གྱི་སྒྲུབ་ངག་ཡང་དག་ཡིན་པའི་ཕྱིར། ཕྱི་མ་མ་གྲུབ་ན། རྒོལ་བ་དེ་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་བརྒྱུད་ནས་སྐྱེས་ངེས་སུ་ཐལ་ལོ་ཟེར་ན།
ཁོ་བོ་ནི་འདིར་མ་ཁྱབ། ཁྱེད་ཅག་གིས་ཁྱབ་པ་བཅས་པ་མིན་ནམ་སོམས་ཤིག ཡང་སྡོམ་སྐྱོན་གཏོང་བས་ཉོན་ཅིག བྱས་རྟགས་ཀྱིས་སྒྲ་མི་རྟག་པར་སྒྲུབ་པ་དེའི་ཚུལ་གསུམ་མི་དྲན་པའི་བྱས་རྟགས་ཀྱིས་སྒྲ་མི་རྟག་པར་སྒྲུབ་པར་བྱེད་པའི་ཕྱི་རྒོལ་རྣམ་དག་ཆོས་ཅན། ཁྱོད་དེ་སྐོར་གྱི་ཚུལ་གསུམ་དྲན་པའི་ཕྱི་རྒོལ་རྣམ་དག་ཡིན་པར་ཐལ། ཁྱོད་དེ་འདྲའི་ཕྱི་རྒོལ་རྣམ་དག་དང་། དེ་སྐོར་གྱི་ཚུལ་གསུམ་མི་དྲན་པའི་ཕྱི་རྒོལ་རྣམ་དག་གང་རུང་ཡིན། ཕྱི་མ་མིན་པའི་ཕྱིར། འདོད་ཟེར་ན། འོ་ན་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱོགས་ཆོས་དྲན་ནས་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཁྱབ་ཚུལ་མི་དྲན་པའི་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་དང་།
དེ་སྐོར་གྱི་ཁྱབ་ཚུལ་དྲན་ནས་དེ་སྐོར་གྱི་ཕྱོགས་ཆོས་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་གང་རུང་དུ་གྱུར་པའི་ཕྱི་རྒོལ་རྣམ་དག་དེ། དེ་སྐོར་གྱི་ཚུལ་གསུམ་དྲན་པའི་ཕྱི་རྒོལ་རྣམ་དག་ཡིན་པར་ཐལ། འདོད་པའི་ཕྱིར། འདོད་ན། དེ་གང་རུང་དུ་གྱུར་པའི་ཕྱི་རྒོལ་རྣམ་དག་ཆོས་ཅན། དེ་སྐོར་གྱི་ཚུལ་གསུམ་དེ་ཁྱོད་ཀྱི་རྒྱུད་ཀྱི་དྲན་ཤེས་ཀྱི་ཡུལ་ཡིན་པར་ཐལ། ཁྱོད་དེ་སྐོར་གྱི་ཚུལ་གསུམ་དྲན་པའི་གང་ཟག་ཡིན་པའི་ཕྱིར། འདོད་ན། དེ་སྐོར་གྱི་ཚུལ་གསུམ་ཆོས་ཅན། ཁྱོད་དེ་སྐོར་གྱི་ཕྱོགས་ཆོས་དྲན་ནས་དེ་སྐོར་གྱི་ཁྱབ་ཚུལ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་གི་རྒྱུད་ཀྱི་དྲན་ཤེས་ཀྱི་ཡུལ་ཡིན་པར་ཐལ།
ཁྱོད་དེ་གང་རུང་དུ་གྱུར་པའི་ཕྱི་རྒོལ་རྣམ་དག་གི་རྒྱུད་ཀྱི་དྲན་ཤེས་ཀྱི་ཡུལ་ཡིན་པ་གང་ཞིག ཁྱོད་དེ་སྐོར་གྱི་ཁྱབ་ཚུལ་དྲན་ནས་དེ་སྐོར་གྱི་ཕྱོགས་ཆོས་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་གི་རྒྱུད་ཀྱི་དྲན་ཤེས་ཀྱི་ཡུལ་མིན་པའི་ཕྱིར་ཟེར་ན། འདི་རིགས་ལ་འདིར་མ་ཁྱབ་ཟེར་བ་ལས་ལན་གཞན་མེད་དོ། ། གལ་ཏེ་འདོད་ཟེར་ན། དེ་སྐོར་གྱི་ཚུལ་གསུམ་ཆོས་ཅན། དེ་སྐོར་གྱི་ཕྱོགས་ཆོས་དྲན་ནས་དེ་སྐོར་གྱི་ཁྱབ་ཚུལ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་དེ་ཁྱོད་དྲན་པའི་གང་ཟག་ཡིན་པར་ཐལ། ཁྱོད་དེའི་རྒྱུད་ཀྱི་དྲན་ཤེས་ཀྱི་ཡུལ་ཡིན་པའི་ཕྱིར། རྟགས་དངོས། འདོད་ན། དེ་འདྲའི་ཕྱི་རྒོལ་རྣམ་དག་ཆོས་ཅན།
ཁྱོད་དེ་སྐོར་གྱི་ཚུལ་གསུམ་དྲན་པའི་གང་ཟག་མ་ཡིན་པར་ཐལ། ཁྱོད་དེ་སྐོར་གྱི་ཁྱབ་ཚུལ་མི་དྲན་པའི་གང་ཟག་ཡིན་པའི་ཕྱིར་རོ། ། རྩ་བའི་རྟགས་གཉིས་པ་མ་གྲུབ་ནའང་འདིས་མཚོན་ཏེ་ཤེས་པར་བྱའོ། ། ཡང་གོང་གི་རྟགས་གཉིས་པ་དེ་སྐོར་གྱི་ཚུལ་གསུམ་མི་དྲན་པའི་ཕྱི་རྒོལ་རྣམ་དག་མ་ཡིན་པ་མ་གྲུབ་ན། འོ་ན་དེ་སྐོར་གྱི་ཚུལ་གསུམ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཆོས་ཅན། ཁྱོད་དེ་སྐོར་གྱི་ཚུལ་གསུམ་མི་དྲན་པའི་ཕྱི་རྒོལ་རྣམ་དག་མ་ཡིན་པར་ཐལ། ཁྱོད་དེ་སྐོར་གྱི་ཚུལ་གསུམ་དྲན་པའི་ཕྱི་རྒོལ་རྣམ་དག་ཡིན་པའི་ཕྱིར་ཏེ། ཁྱོད་དེ་སྐོར་གྱི་ཕྱོགས་ཆོས་དྲན་པའི་ཕྱི་རྒོལ་རྣམ་དག་ཡིན་པ་གང་ཞིག ཁྱོད་དེ་སྐོར་གྱི་ཁྱབ་ཚུལ་དྲན་པའི་ཕྱི་རྒོལ་རྣམ་དག་ཡིན་པའི་ཕྱིར། དང་པོ་དེར་ཐལ།
ཁྱོད་ཕྱིར་རྒོལ་རྣམ་དག་ཡིན་པ་གང་ཞིག དེ་སྐོར་གྱི་ཕྱོགས་ཆོས་དེ། ཁྱོད་ཀྱི་རྒྱུད་ཀྱི་དྲན་ཤེས་ཀྱི་ཡུལ་ཡིན་པའི་ཕྱིར། ཕྱི་མ་མ་གྲུབ་ན། དེ་སྐོར་གྱི་ཕྱོགས་ཆོས་ཆོས་ཅན། ཁྱོད་དེའི་རྒྱུད་ཀྱི་དྲན་ཤེས་ཀྱི་ཡུལ་ཡིན་པར་ཐལ། ཁྱོད་དེ་སྐོར་གྱི་ཕྱོགས་ཆོས་དྲན་ནས་དེ་སྐོར་གྱི་ཚུལ་གསུམ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་གི་རྒྱུད་ཀྱི་དྲན་ཤེས་ཀྱི་ཡུལ་ཡིན་པའི་ཕྱིར་ཏེ། དེ་ཁྱོད་དྲན་པའི་གང་ཟག་ཡིན་པའི་ཕྱིར། མ་གྲུབ་ན། དེ་སྐོར་གྱི་ཕྱོགས་ཆོས་དྲན་ནས་དེ་སྐོར་གྱི་ཁྱབ་ཚུལ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཆོས་ཅན།
ཁྱོད་དེ་སྐོར་གྱི་ཕྱོགས་ཆོས་དྲན་པའི་གང་ཟག་ཡིན་པར་ཐལ། ཆོས་ཅན་ཡིན་པའི་ཕྱིར། མ་གྲུབ་ན། དེ་ཁོ་ཁོ་རང་ཡིན་པར་ཐལ། ཁོ་ཡོད་པའི་ཕྱིར་ཏེ། དེ་སྐོར་གྱི་ཕྱོགས་ཆོས་དྲན་ནས་དེ་སྐོར་གྱི་ཁྱབ་ཚུལ་མི་དྲན་པའི་ཕྱི་རྒོལ་རྣམ་དག་ཡོད་པའི་ཕྱིར་རོ། ། རྩ་བའི་རྟགས་གཉིས་པ་དེ་སྐོར་གྱི་ཁྱབ་ཚུལ་དྲན་པའི་ཕྱི་རྒོལ་རྣམ་དག་ཡིན་པ་མ་གྲུབ་ནའང་དེས་རིགས་འགྲེའོ། ། ཡང་རང་ལུགས་ལ། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་ལ་དེ་སྐོར་གྱི་ཚུལ་གསུམ་ངེས་པས་ཁྱབ། དྲན་པས་མ་ཁྱབ་བྱས་པ་དེ་ལ་གསན་ཅིག
བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་བླུན་པོ་ཆོས་ཅན། ཁྱོད་དེ་སྐོར་གྱི་ཚུལ་གསུམ་ངེས་པའི་གང་ཟག་ཡིན་པར་ཐལ། ཁྱོད་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་དེ་སྐོར་གྱི་ཚུལ་གསུམ་ངེས་པའི་ངེས་ཤེས་རྒྱུད་ལ་ལྡན་པའི་གང་ཟག་ཡིན་པར་ཐལ། ཁྱོད་དེ་སྐོར་གྱི་ཚུལ་གསུམ་ངེས་པའི་སོ་སོ་སྐྱེ་བོ་ཡིན་པའི་ཕྱིར། འདོད་ན། ཁྱོད་དེ་སྐོར་གྱི་ཚུལ་གསུམ་ངེས་པའི་རྗེས་དཔག་རྒྱུད་ལ་ལྡན་པའི་གང་ཟག་ཡིན་པར་ཐལ། འདོད་པ་གང་ཞིག
ཁྱོད་དེ་སྐོར་གྱི་ཚུལ་གསུམ་ངེས་པའི་དྲན་ཤེས་རྒྱུད་ལ་ལྡན་པའི་གང་ཟག་མ་ཡིན་པའི་ཕྱིར། འདོད་ན། ཁྱོད་དེ་སྐོར་གྱི་ཚུལ་གསུམ་དྲན་པའི་དྲན་ཤེས་སྐྱེ་ཁ་མའི་གང་ཟག་ཡིན་པར་ཐལ། འདོད་པ་གང་ཞིག ཁྱོད་དེ་དྲན་པའི་དྲན་ཤེས་མ་སྐྱེས་པའི་གང་ཟག་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་སྐད་ཅིག་མ་གཉིས་པར་དེ་སྐོར་གྱི་ཚུལ་གསུམ་དྲན་པའི་གང་ཟག་ཡིན་པར་ཐལ། ཁྱོད་སྐད་ཅིག་མ་གཉིས་པ་ལ་ཡོད་པ་གང་ཞིག ཁྱོད་དེ་དྲན་ཤེས་སྐྱེ་ཁ་མའི་གང་ཟག་ཡིན་པའི་ཕྱིར།
འདོད་ན། དེ་སྐོར་གྱི་ཕྱིར་རྒོལ་རྣམ་དག་བླུན་པོ་སྐད་ཅིག་མ་གཉིས་པ་ཆོས་ཅན། ཁྱོད་དེ་སྐོར་གྱི་ཚུལ་གསུམ་དྲན་པའི་གང་ཟག་མ་ཡིན་པར་ཐལ། ཁྱོད་དེ་སྐོར་གྱི་ཕྱིར་རྒོལ་རྣམ་དག་བླུན་པོ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གོང་གི་རྟགས་དང་པོ་མ་གྲུབ་ན། དེ་སྐོར་གྱི་ཕྱི་རྒོལ་རྣམ་དག་བླུན་པོ་སྐད་ཅིག་མ་གཉིས་པ་ཡོད་པར་ཐལ། དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་བླུན་པོ་སྐད་ཅིག་མ་གཉིས་པ་ཡོད་པའི་ཕྱིར་ཏེ། དེ་སྐོར་གྱི་ཕྱིར་རྒོལ་རྣམ་དག་ཤིན་ཏུ་བླུན་པ་ལ་རྒྱུན་ཡོད་པའི་ཕྱིར་ཏེ། དེ་ཡང་ཡིན།
དེ་སྐོར་གྱི་ཚུལ་གསུམ་གང་རུང་དྲན་པའི་དྲན་ཤེས་སྐྱེ་ཁ་མའི་གང་ཟག་ཀྱང་ཡིན་པའི་གཞི་མཐུན་མེད་པའི་ཕྱིར། མ་གྲུབ་ན། དེ་འདྲའི་གཞི་མཐུན་པར་གྱུར་པའི་ཕྱི་རྒོལ་རྣམ་དག་ཆོས་ཅན། ཁྱོད་རེ་ཞིག་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་གང་རུང་དྲན་རུང་མེད་པའི་གང་ཟག་ཡིན་པར་ཐལ། ཁྱོད་དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་བླུན་པོ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གོང་དུ་འདོད་ན། ཁྱོད་དེ་མ་ཡིན་པར་ཐལ། ཁྱོད་དེ་སྐོར་གྱི་ཚུལ་གསུམ་གང་རུང་དྲན་པའི་དྲན་ཤེས་སྐྱེ་ཁ་མའི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར།
གལ་ཏེ་ཁྱོད་དེ་སྐོར་གྱི་ཚུལ་གསུམ་དྲན་པའི་དྲན་ཤེས་སྐྱེ་ཁ་མའི་གང་ཟག་ཡིན་པར་ཐལ། ཁྱོད་དེ་སྐོར་གྱི་ཚུལ་གསུམ་དྲན་པའི་དྲན་ཤེས་མ་སྐྱེས་པའི་གང་ཟག་ཡིན་པ་གང་ཞིག ཁྱོད་དེ་སྐོར་གྱི་ཚུལ་གསུམ་ངེས་པའི་རྗེས་དཔག་རྒྱུད་ལྡན་གྱི་གང་ཟག་ཡིན་པའི་ཕྱིར་ལ་མ་ཁྱབ་ཟེར་བ་ལས་འོས་གཞན་མེད་དོ་ཟེར་ན། ཐར་པ་ཆེར་མི་ཐོབ་པས་ཉོན་ཅིག བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་བླུན་པོའི་རྒྱུད་ཀྱི་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་ངེས་པའི་ངེས་ཤེས་ཆོས་ཅན། ཁྱོད་རང་གི་དངོས་འབྲས་སུ་གྱུར་པའི་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་གི་རྒྱུད་ཀྱི་དེ་སྐོར་གྱི་ཚུལ་གསུམ་ངེས་པའི་རྗེས་དཔག་གི་དངོས་ཀྱི་ཉེར་ལེན་ཡིན་པར་ཐལ། ཁྱོད་རང་གི་དངོས་འབྲས་སུ་གྱུར་པའི་དེ་སྐོར་གྱི་ཕྱི་རྒོལ་རྣམ་དག་གི་རྒྱུད་ཀྱི་དེ་སྐོར་གྱི་ཚུལ་གསུམ་ངེས་པའི་ངེས་ཤེས་ཀྱི་དངོས་ཀྱི་ཉེར་ལེན་ཡིན་པ་གང་ཞིག ཁྱོད་རང་གི་དངོས་འབྲས་སུ་གྱུར་པའི་དེ་སྐོར་གྱི་ཕྱི་རྒོལ་རྣམ་དག་གི་རྒྱུད་ཀྱི་དེ་སྐོར་གྱི་ཚུལ་གསུམ་དྲན་པའི་དྲན་ཤེས་ཀྱི་དངོས་ཀྱི་ཉེར་ལེན་མ་ཡིན་པའི་ཕྱིར། དང་པོ་མ་གྲུབ་ན། དེ་སྐོར་གྱི་ཕྱི་རྒོལ་རྣམ་དག་བླུན་པོ་ཆོས་ཅན།
ཁྱོད་ཀྱི་རྒྱུད་ཀྱི་དེ་སྐོར་གྱི་ཚུལ་གསུམ་ངེས་པའི་ངེས་ཤེས་དེ་ཁྱོད་ཀྱི་རྒྱུད་ཀྱི་དེ་སྐོར་གྱི་ཚུལ་གསུམ་ངེས་པའི་ངེས་ཤེས་ཀྱི་དངོས་འབྲས་སུ་གྱུར་པའི་དེ་སྐོར་གྱི་ཕྱི་རྒོལ་རྣམ་དག་གི་རྒྱུད་ཀྱི་དེ་སྐོར་གྱི་ཚུལ་གསུམ་ངེས་པའི་ངེས་ཤེས་ཀྱི་དངོས་ཀྱི་ཉེར་ལེན་ཡིན་པར་ཐལ། ཁྱོད་དེ་སྐོར་གྱི་ཚུལ་གསུམ་ངེས་པའི་སོ་སོ་སྐྱེ་བོ་གང་ཞིག ཁྱོད་ཀྱི་དངོས་འབྲས་སུ་གྱུར་པའི་དེ་སྐོར་གྱི་ཕྱི་རྒོལ་རྣམ་དག་དེ་ཡང་། དེ་སྐོར་གྱི་ཚུལ་གསུམ་ངེས་པའི་གང་ཟག་ཡིན་པའི་ཕྱིར། དང་པོ་དེར་ཐལ། ཁྱོད་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར། གཉིས་པ་དེར་ཐལ། ཁྱོད་ཀྱི་དངོས་འབྲས་སུ་གྱུར་པའི་དེ་སྐོར་གྱི་ཕྱི་རྒོལ་རྣམ་དག་ཡོད་པའི་ཕྱིར་ཏེ། དེའི་དངོས་ཀྱི་ཉེར་ལེན་གྱི་འབྲས་བུར་གྱུར་པའི་གང་ཟག་ཡིན་ན། སྒྲ་མི་རྟག་རྟོགས་ཀྱི་རྗེས་དཔག་རྒྱུད་ལྡན་གྱི་གང་ཟག་ཡིན་པས་མ་ཁྱབ་པའི་ཕྱིར།
མ་གྲུབ་ན། དེ་སྐོར་གྱི་ཕྱི་རྒོལ་རྣམ་དག་བླུན་པོ་ཆོས་ཅན། ཁྱོད་ཀྱི་ཉེར་ལེན་གྱི་འབྲས་བུར་གྱུར་པའི་གང་ཟག་ཡིན་ན། སྒྲ་མི་རྟག་རྟོགས་ཀྱི་རྗེས་དཔག་རྒྱུད་ལྡན་གྱི་གང་ཟག་ཡིན་པས་མ་ཁྱབ་པར་ཐལ། ཁྱོད་དེ་སྐོར་གྱི་ཕྱི་རྒོལ་རྣམ་དག་བླུན་པོ་ཡིན་པའི་ཕྱིར་རོ། ། རྩ་བའི་རྟགས་གཉིས་པ་མ་གྲུབ་ན། དེ་སྐོར་གྱི་ཕྱི་རྒོལ་རྣམ་དག་བླུན་པོའི་རྒྱུད་ཀྱི་དེ་སྐོར་གྱི་ཚུལ་གསུམ་ངེས་པའི་ངེས་ཤེས་ཆོས་ཅན། ཁྱོད་ཀྱི་དངོས་འབྲས་སུ་གྱུར་པའི་དེ་སྐོར་གྱི་ཕྱི་རྒོལ་རྣམ་དག་དེ། དེ་སྐོར་གྱི་ཚུལ་གསུམ་དྲན་པའི་གང་ཟག་ཡིན་པར་ཐལ། ཁྱོད་རང་གི་དངོས་འབྲས་སུ་གྱུར་པའི་དེ་སྐོར་གྱི་ཕྱི་རྒོལ་རྣམ་དག་གི་རྒྱུད་ཀྱི་ཚུལ་གསུམ་དྲན་པའི་དྲན་ཤེས་ཀྱི་དངོས་ཀྱི་ཉེར་ལེན་ཡིན་པའི་ཕྱིར།
རྟགས་དངོས། འདོད་ན། དེ་སྐོར་གྱི་ཕྱི་རྒོལ་རྣམ་དག་བླུན་པོ་ཆོས་ཅན། ཁྱོད་དེ་སྐོར་གྱི་ཚུལ་གསུམ་དྲན་པའི་དྲན་ཤེས་སྐྱེ་ཁ་མའི་གང་ཟག་ཡིན་པར་ཐལ། གང་ཟག་གང་ཞིག ཁྱོད་ཀྱི་རྒྱུད་ཀྱི་དེ་སྐོར་གྱི་ཚུལ་གསུམ་ངེས་པའི་ངེས་ཤེས་ཀྱི་དངོས་འབྲས་སུ་གྱུར་པའི་དེ་སྐོར་གྱི་ཕྱི་རྒོལ་རྣམ་དག་དེ། དེ་སྐོར་གྱི་ཚུལ་གསུམ་དྲན་པའི་གང་ཟག་ཡིན་པའི་ཕྱིར་རོ། ། རྟགས་དངོས། འདོད་ན། རྗེས་དཔག་ལ་རྒྱུན་ཡོད་པར་ཐལ།
རྗེས་དཔག་སྐད་ཅིག་མ་སྔ་མས་ཉེར་ལེན་བྱས་པ་ལས་རྗེས་དཔག་སྐད་ཅིག་མ་གཉིས་པ་སྐྱེ་བ་སྲིད་པའི་ཕྱིར་ཏེ། དེ་སྐོར་གྱི་ཕྱི་རྒོལ་རྣམ་དག་བླུན་པོའི་རྒྱུད་ཀྱི་དེ་སྐོར་གྱི་ཚུལ་གསུམ་ངེས་པའི་ངེས་ཤེས་དེ། རྗེས་དཔག་ཡིན་པ་གང་ཞིག དེ་ཁོ་རང་གི་དངོས་འབྲས་སུ་གྱུར་པའི་དེ་སྐོར་གྱི་ཕྱི་རྒོལ་རྣམ་དག་གི་རྒྱུད་ཀྱི་དེ་སྐོར་གྱི་ཚུལ་གསུམ་ངེས་པའི་རྗེས་དཔག་གི་དངོས་ཀྱི་ཉེར་ལེན་ཡིན་པའི་ཕྱིར། རྟགས་དང་པོ་དངོས། གོང་གི་རྟགས་དང་པོ་མ་གྲུབ་ན། དེ་སྐོར་གྱི་ཕྱི་རྒོལ་རྣམ་དག་བླུན་པོའི་རྒྱུད་ཀྱི་དེ་སྐོར་གྱི་ཚུལ་གསུམ་ངེས་པའི་ངེས་ཤེས་ཆོས་ཅན། ཁྱོད་རྗེས་དཔག་ཡིན་པར་ཐལ། ཆོས་ཅན་ཡིན་པའི་ཕྱིར། གཞན་ཡང་།
བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་སྐད་ཅིག་མ་གཉིས་པ་ཡོད་པར་ཐལ། དེ་སྐོར་གྱི་ཕྱི་རྒོལ་རྣམ་དག་ཡིན་ན། སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་སྐྱེ་ཁ་མའི་གང་ཟག་ཡིན་པས་མ་ཁྱབ་པའི་ཕྱིར། འདོད་ན། དེ་སྐོར་གྱི་ཕྱི་རྒོལ་རྣམ་དག་ཆོས་ཅན། ཁྱོད་སྐད་ཅིག་མ་གཉིས་པ་དེ་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་སྐྱེས་པའི་གང་ཟག་ཡིན་པར་ཐལ། ཁྱོད་སྐད་ཅིག་མ་གཉིས་པ་ཡོད་པ་གང་ཞིག ཁྱོད་རང་འབྲས་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་སྐྱེ་ཁ་མའི་གང་ཟག་ཡིན་པའི་ཕྱིར། རྟགས་དང་པོ་དངོས། ཕྱི་མ་དེར་ཐལ།
ཁྱོད་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་དྲན་པའི་བྱས་རྟགས་ཀྱི་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་ཡིན་པའི་ཕྱིར། ཁྱབ་པ་ཡོད་དེ། ནང་གི་ཡན་ལག་ནུས་པ་ནི། ། ཚུལ་གསུམ་དག་ལ་ཡང་དག་གནས། ། དེ་ལ་དྲན་པ་བསྐྱེད་པ་ནི། ། དེ་ཉིད་ཚིག་ལ་ཡང་དག་གནས། ། ཞེས་པའི་གཞུང་གི་བསྟན་བྱའི་གཙོ་བོ་གྲུབ་པའི་ཕྱིར་རོ། ། དང་པོ་དེར་ཐལ། ཁྱོད་དེ་སྐོར་གྱི་ཕྱོགས་ཆོས་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པ་གང་ཞིག ཁྱོད་དེ་སྐོར་གྱི་ཁྱབ་ཚུལ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར།
རྟགས་རྣམས་སླ། རྩ་བར་འདོད་ན། དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་གཉིས་པ་ཆོས་ཅན། ཁྱོད་རང་འབྲས་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་སྐྱེས་པའི་གང་ཟག་མ་ཡིན་པར་ཐལ། ཁྱོད་དེ་སྐོར་གྱི་ཚུལ་གསུམ་དྲན་པའི་ཕྱི་རྒོལ་རྣམ་དག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ་ཟེར་ན། ང་རང་ནི་ཁྱོད་སྐད་ཅིག་མ་གཉིས་པ་དེ། སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་སྐྱེས་པའི་གང་ཟག་ཡིན་པར་ཐལ་ཟེར་བ་དེ་ལ་མ་ཁྱབ་ཟེར་རོ། ། གཞན་ཡང་རྣ་བ་བླགས་ཏེ་ཉོན་ཅིག ཁྱོད་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་གི་དངོས་རྒྱུ་ལ་གནས་པའི་གང་ཟག་ཡིན་པར་ཐལ།
ཁྱོད་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་དྲན་པའི་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱིར་རྒོལ་རྣམ་དག་ཡིན་པའི་ཕྱིར་ཞེས་པའི་ཐལ་འགྱུར་ལ་ཁྱབ་པ་ཡོད་པར་ཐལ། ཁྱོད་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་སྐྱེ་ཁ་མའི་གང་ཟག་ཡིན་པར་ཐལ། ཁྱོད་དེ་སྐོར་གྱི་ཚུལ་གསུམ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར་ཞེས་པའི་ཐལ་འགྱུར་ལ་ཁྱབ་པ་ཡོད་པ་གང་ཞིག རྒྱུ་མཚན་མཚུངས་པའི་ཕྱིར། འདོད་ན། སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་གི་ཕྱི་ལོགས་སུ་བྱུང་བ་ཡང་ཡིན། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་དྲན་པའི་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་ཀྱང་ཡིན་པའི་གཞི་མཐུན་པར་གྱུར་པའི་གང་ཟག་ཆོས་ཅན་གྱིས་གཤོག རྟགས་གྲུབ་སྟེ། ཆོས་ཅན་ཡིན་པའི་ཕྱིར་རོ། ། དེ་འདྲ་མེད་ཟེར་ན།
སྒྲ་མི་རྟོགས་ཀྱི་རྟགས་ཅན་རྗེས་དཔག་ཆོས་ཅན། ཁྱེད་ཀྱི་ཕྱི་ལོགས་སུ་བྱུང་བ་ཡང་ཡིན། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་དྲན་པའི་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་ཀྱང་ཡིན་པའི་གཞི་མཐུན་པར་གྱུར་པའི་གང་ཟག་ཡོད་པར་ཐལ། ཁྱོད་འདུས་བྱས་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཁྱོད་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་གི་སྔ་ལོགས་སུ་བྱུང་བར་ཐལ། ཁྱོད་དེའི་དངོས་རྒྱུ་ལ་གནས་པའི་གང་ཟག་ཡིན་པའི་ཕྱིར། འདོད་མི་ནུས་ཏེ་ཆོས་ཅན་ཡིན་པའི་ཕྱིར། གོང་གི་རྒྱུ་མཚན་མཚུངས་པ་མ་གྲུབ་བྱས་པ་ལ།
སྔ་མའི་ཆོས་ཅན་དེ་ཉིད་ཀྱིས་གཤགས། འདོད་ལན་འདེབས་སོ་ཟེར་ན། འོ་ན་དེ་ཆོས་ཅན། ཁྱོད་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་འབྱུང་ཁ་མའི་གང་ཟག་ཡིན་པར་ཐལ། ཁྱོད་དེ་སྐྱེ་ཁ་མའི་གང་ཟག་ཡིན་པའི་ཕྱིར། འདོད་ན་དེ་ཆོས་ཅན། ཁྱོད་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་དེ། ཁྱོད་རང་གི་ཕྱི་ལོགས་སུ་འབྱུང་ཁ་མའི་གང་ཟག་ཡིན་པར་ཐལ། འདོད་པ་གང་ཞིག ཁྱོད་ཁྱོད་རང་གི་སྔ་ལོགས་སུ་འབྱུང་ཁ་མའི་གང་ཟག་ཀྱང་ཡིན།
ཁྱོད་དེ་ཁྱོད་རང་གི་དུས་སུ་འབྱུང་ཁ་མའི་གང་ཟག་ཀྱང་ཡིན་པའི་ཕྱིར། འདོད་ན། སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་དེ། ཁྱོད་ཀྱི་ཕྱི་ལོགས་སུ་བྱུང་བར་ཐལ་ལོ། ། འདོད་མི་ནུས་ཏེ། ཁྱོད་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་གི་ཕྱི་ལོགས་སུ་བྱུང་བའི་དངོས་པོ་ཡིན་པའི་ཕྱིར། རྟགས་དང་པོ་མ་གྲུབ་ཟེར་བ་མི་སྲིད། གཉིས་པ་མ་གྲུབ་ན་དེས་འགྲེ་ཟེར་ན། གལ་ཏེ་སྐྱོན་འདི་འགྲོ་བར་བཟུང་ནས་གོང་གི་རྟགས་དང་པོ་མ་གྲུབ་ན། དེ་ལ་ཁྱབ་པ་ཡོད་པར་ཐལ།
སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་གི་ཕྱི་ལོགས་སུ་བྱུང་བ་ཡང་ཡིན། དེ་སྐོར་གྱི་ཚུལ་གསུམ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཀྱང་ཡིན་པའི་གཞི་མཐུན་པར་གྱུར་པའི་གང་ཟག་དེ། སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་སྐྱེ་ཁ་མའི་གང་ཟག་ཡིན་པའི་ཕྱིར། མ་གྲུབ་ན་དེ་དེར་ཐལ། དེའི་ཉེར་ལེན་གྱི་འབྲས་བུར་གྱུར་པའི་གང་ཟག་དེ། སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་སྐྱེས་མ་ཐག་པའི་གང་ཟག་ཡིན་པའི་ཕྱིར། མ་གྲུབ་ན་དེ་ཆོས་ཅན། ཁྱོད་དེར་ཐལ། ཁྱོད་དེ་སྐྱེས་པའི་གང་ཟག་གང་ཞིག ཁྱོད་དེ་སྐྱེས་ཟིན་སྐྱེས་པའི་གང་ཟག་མ་ཡིན་པའི་ཕྱིར།
དང་པོ་མ་གྲུབ་ན། དེ་འདྲའི་གང་ཟག་ཆོས་ཅན། ཁྱོད་ཀྱི་ཉེར་ལེན་གྱི་འབྲས་བུར་གྱུར་པའི་གང་ཟག་དེ། སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་སྐྱེས་པའི་གང་ཟག་ཡིན་པར་ཐལ། ཁྱོད་དེ་སྐོར་གྱི་ཚུལ་གསུམ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར་རོ། ། ཕྱི་མ་མ་གྲུབ་ན། དེ་འདྲའི་གཞི་མཐུན་པར་གྱུར་པའི་གང་ཟག་དེ། སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་སྐྱེས་པའི་གང་ཟག་ཡིན་པར་ཐལ་ལོ། ། གཞན་ཡང་། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་དྲན་པའི་དྲན་ཤེས་མ་སྐྱེས་པའི་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་ཆོས་ཅན།
ཁྱོད་དེ་སྐོར་གྱི་ཕྱི་རྒོལ་རྣམ་དག་མཁས་པ་ཡིན་པར་ཐལ། ཁྱོད་དེ་སྐོར་གྱི་ཕྱི་རྒོལ་རྣམ་དག་གང་ཞིག ཁྱོད་དེ་སྐོར་གྱི་ཕྱི་རྒོལ་རྣམ་དག་བླུན་པོ་མ་ཡིན་པའི་ཕྱིར། འདོད་ན། ཁྱོད་དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པ་ཡིན་པར་ཐལ། འདོད་པ་གང་ཞིག་ཁྱོད་དེ་སྐོར་གྱི་ཕྱི་རྒོལ་རྣམ་དག་ཅུང་ཟད་མཁས་པ་མིན་པའི་ཕྱིར། འདོད་ན། ཁྱོད་དེ་སྐོར་གྱི་ཚུལ་གསུམ་དྲན་པའི་གང་ཟག་ཡིན་པར་ཐལ། འདོད་པའི་ཕྱིར། འདོད་ན།
དེ་སྐོར་གྱི་ཚུལ་གསུམ་དྲན་པའི་དྲན་ཤེས་མ་སྐྱེས་པའི་གང་ཟག་ཀྱང་ཡིན། དེ་སྐོར་གྱི་ཚུལ་གསུམ་དྲན་པའི་གང་ཟག་ཀྱང་ཡིན་པའི་ཕྱིར་གཞི་མཐུན་ཡོད་པར་ཐལ། དེ་སྐོར་གྱི་ཚུལ་གསུམ་དྲན་པའི་དྲན་ཤེས་མ་སྐྱེས་པའི་དེ་སྐོར་གྱི་ཕྱི་རྒོལ་རྣམ་དག་དེ། དེ་སྐོར་གྱི་ཚུལ་གསུམ་དྲན་པའི་གང་ཟག་ཡིན་པའི་ཕྱིར། འདོད་ན། དེ་ཡང་ཡིན། དེ་སྐོར་གྱི་ཚུལ་གསུམ་དྲན་པའི་དྲན་ཤེས་སྐྱེས་པའི་གང་ཟག་ཀྱང་ཡིན་པའི་གཞི་མཐུན་ཡོད་པར་ཐལ། དེ་ཡང་ཡིན། དེ་སྐོར་གྱི་ཚུལ་གསུམ་དྲན་པའི་གང་ཟག་ཀྱང་ཡིན་པའི་གཞི་མཐུན་ཡོད་པའི་ཕྱིར་ཟེར་ན། འདིར་མ་ཁྱབ་ཅེས་པ་གནད་དོ། །
འདོད་པ་མི་སྲིད། གལ་ཏེ་དེ་ཡང་ཡིན་དེ་སྐོར་གྱི་ཚུལ་གསུམ་དྲན་པའི་གང་ཟག་ཀྱང་ཡིན་པའི་གཞི་མཐུན་ཡོད་པར་ཐལ་བ་ལ་མ་ཁྱབ་ཟེར་ན། བསལ་བ་དེར་ཐལ། དེ་སྐོར་གྱི་ཚུལ་གསུམ་དྲན་པའི་དྲན་ཤེས་མ་སྐྱེས་པའི་གང་ཟག་ཀྱང་ཡིན། དེ་སྐོར་གྱི་ཚུལ་གསུམ་དྲན་པའི་དྲན་ཤེས་རྒྱུད་ལྡན་གྱི་གང་ཟག་ཀྱང་ཡིན་པའི་གཞི་མཐུན་ཡོད་པའི་ཕྱིར་ཏེ། དེ་སྐོར་གྱི་ཚུལ་གསུམ་དྲན་པའི་དྲན་ཤེས་འགགས་པའི་གང་ཟག་ཀྱང་ཡིན། དེ་སྐོར་གྱི་ཚུལ་གསུམ་དྲན་པའི་དྲན་ཤེས་རྒྱུད་ལྡན་གྱི་གང་ཟག་ཡིན་པའི་གཞི་མཐུན་ཡོད་པའི་ཕྱིར་ཏེ། གཟུགས་འཛིན་དབང་མངོན་འགགས་པའི་གང་ཟག་ཀྱང་ཡིན། དེ་རྒྱུད་ལྡན་གྱི་གང་ཟག་ཀྱང་ཡིན་པའི་ཕྱིར་གཞི་མཐུན་ཡོད་པའི་ཕྱིར་ཏེ། གཟུགས་འཛིན་དབང་མངོན་སྐད་ཅིག་མ་གཉིས་པ་སྐྱེས་མ་ཐག་པའི་གང་ཟག་དེ་དེ་ཡིན་པའི་ཕྱིར།
རྟགས་སླ། ཡང་གོང་གི་གསལ་བ་དེར་ཐལ། དེ་སྐོར་གྱི་ཚུལ་གསུམ་དྲན་པའི་དྲན་ཤེས་ཀྱི་འབྲས་བུར་གྱུར་པའི་ཤེས་པ་སྐྱེས་མ་ཐག་པའི་གང་ཟག་ཀྱང་ཡིན། དེ་སྐོར་གྱི་ཚུལ་གསུམ་དྲན་པའི་དྲན་ཤེས་རྒྱུད་ལྡན་གྱི་གང་ཟག་ཀྱང་ཡིན་པའི་གཞི་མཐུན་ཡོད་པའི་ཕྱིར། གལ་ཏེ་རྩ་བའི་རྟགས་གཉིས་པ་དེ་སྐོར་གྱི་ཕྱི་རྒོལ་རྣམ་དག་ཅུང་ཟད་མཁས་པ་མིན་པ་མ་གྲུབ་ན། དེ་ཆོས་ཅན། ཁྱོད་དེ་སྐོར་གྱི་ཚུལ་གསུམ་གང་རུང་དྲན་ནས་དེ་སྐོར་གྱི་ཚུལ་གསུམ་ཀ་མི་དྲན་པའི་གང་ཟག་ཡིན་པར་ཐལ་ལོ། ། འདོད་ན་མ་ཡིན་པར་ཐལ། ཁྱོད་དེ་སྐོར་གྱི་ཚུལ་གསུམ་ཀ་དྲན་པའི་གང་ཟག་ཡིན་པའི་ཕྱིར་ཏེ། ཁྱོད་དེ་སྐོར་གྱི་ཕྱོགས་ཆོས་དྲན་པའི་གང་ཟག་གང་ཞིག
ཁྱོད་དེ་སྐོར་གྱི་ཁྱབ་གསལ་གཉིས་དྲན་པའི་གང་ཟག་ཡིན་པའི་ཕྱིར་རོ། ། རང་ལུགས་བྱས་རྟགས་ཀྱི་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་ཡིན་ན། དེ་སྐོར་གྱི་ཚུལ་གསུམ་ངེས་པས་ཁྱབ། དེ་དྲན་པས་མ་ཁྱབ་ཅེས་པ་འདིའི་སྙིང་པོ་དྲིལ་ན། དེ་སྐོར་གྱི་ཕྱི་རྒོལ་རྣམ་དག་ལ་སྐད་ཅིག་མ་གཉིས་ལས་མེད་ཅིང་། དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་དང་པོ་དང་། དེ་སྐོར་གྱི་ཚུལ་གསུམ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་དང་། དེ་སྐོར་གྱི་གཞན་དོན་ཚུལ་གསུམ་ངེས་ནས་སྒྲ་རྟག་པར་བདེན་ཞེན་གྱིས་ཁས་ལེན་པའི་རྒོལ་བའི་རྟེན་ལ་དེ་སྐོར་གྱི་ཕྱི་རྒོལ་རྣམ་དག་ཏུ་གྱུར་མ་ཐག་པའི་གང་ཟག་གང་རུང་གཉིས་དོན་གཅིག དེ་སྐད་ཅིག་མ་གཉིས་པ་དང་། དེ་སྐོར་གྱི་ཕྱི་རྒོལ་རྣམ་དག་བླུན་པོའི་རྟེན་ལ་དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པར་གྱུར་པའི་དེ་སྐོར་གྱི་ཕྱི་རྒོལ་རྣམ་དག་དང་།
དེ་སྐོར་གྱི་ཕྱི་རྒོལ་རྣམ་དག་ཅུང་ཟད་མཁས་པའི་རྟེན་ལ་དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པར་གྱུར་པའི་དེ་སྐོར་གྱི་ཕྱི་རྒོལ་རྣམ་དག་གང་རུང་གཉིས་དོན་གཅིག དེས་ན། དེ་སྐོར་གྱི་ཕྱི་རྒོལ་རྣམ་དག་བླུན་པོ་ཡིན་ན་དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་དང་པོ་ཡིན་པས་ཁྱབ་ཀྱང་། དེ་བླུན་པོ་ལ། སྐད་ཅིག་སྔ་རྟིང་གི་དབྱེ་བ་མི་འབྱེད། དེ་བཞིན་དུ་དེ་སྐོར་གྱི་ཕྱི་རྒོལ་རྣམ་དག་ཅུང་ཟད་མཁས་པ་ཡིན་ན། དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་དང་པོ་ཡིན་པས་ཁྱབ་ཀྱང་། དེ་སྐོར་གྱི་ཕྱི་རྒོལ་རྣམ་དག་ཅུང་ཟད་མཁས་པ་ལ་སྐད་ཅིག་མ་སྔ་ཕྱིའི་དབྱེ་བ་མི་འབྱེད། དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པ་ཡིན་ན། དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་གཉིས་པ་ཡིན་པས་ཁྱབ་ཀྱང་།
ཤིན་ཏུ་མཁས་པ་དེ་ལ་སྐད་ཅིག་མ་སྔ་ཕྱི་དུ་མའི་བྱེ་བྲག་མང་པོ་གཏན་ནས་མེད་དོ། ། དེའི་གནད་ཀྱང་དེ་སྐོར་གྱི་ཚུལ་གསུམ་ངེས་པའི་ངེས་ཤེས་དེ་ལ། དེ་སྐོར་གྱི་ཚུལ་གསུམ་ངེས་པའི་རྗེས་དཔག་དང་དྲན་ཤེས་གཉིས་སུ་ངེས་ཤིང་། དེ་སྐོར་གྱི་ཚུལ་གསུམ་ངེས་པའི་རྗེས་དཔག་དེ། དེ་སྐོར་གྱི་ཚུལ་གསུམ་དྲན་པའི་དྲན་ཤེས་ཀྱི་དངོས་རྒྱུ་ནུས་པ་ཐོགས་མེད་དང་། དེ་སྐོར་གྱི་ཚུལ་གསུམ་དྲན་པའི་དྲན་ཤེས་དེ། བྱས་རྟགས་ལས་སྒྲ་མི་རྟག་པར་རྟོགས་པའི་རྟགས་ཅན་རྗེས་དཔག་གི་དངོས་རྒྱུ་ནུས་པ་ཐོགས་མེད་ཡིན་པའི་གནད་ཤེས་ན་དེ་ལྟར་མི་སྨྲ་བའི་ཐབས་མེད་དོ། ། དེ་ལ་དཔྱོད་ལྡན་གྱི་དོགས་པ་དཔྱད་ན་དཀའ་བའི་གནད་འདི་ལྟར་འཆར་ཏེ། དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་བླུན་པོ་ཆོས་ཅན། ཁྱོད་དེ་སྐོར་གྱི་ཚུལ་གསུམ་ངེས་པའི་གང་ཟག་ཡིན་པར་ཐལ།
ཁྱོད་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར། ཁྱབ་པ་དངོས། འདོད་ན། ཁྱོད་དེ་སྐོར་གྱི་ཚུལ་གསུམ་ངེས་པའི་ངེས་ཤེས་རྒྱུད་ལྡན་གྱི་གང་ཟག་ཡིན་པར་ཐལ། ཁྱོད་དེ་སྐོར་གྱི་ཚུལ་གསུམ་ངེས་པའི་སོ་སྐྱེ་ཡིན་པའི་ཕྱིར། འདོད་ན། ཁྱོད་དེ་སྐོར་གྱི་ཚུལ་གསུམ་དྲན་པའི་དྲན་ཤེས་སྐྱེ་ཁ་མའི་གང་ཟག་ཡིན་པར་ཐལ། ཁྱོད་དེ་སྐོར་གྱི་ཚུལ་གསུམ་མི་དྲན་པའི་གང་ཟག་གང་ཞིག ཁྱོད་དེ་སྐོར་གྱི་ཚུལ་གསུམ་ངེས་པའི་རྗེས་དཔག་སྐྱེས་མ་ཐག་པའི་གང་ཟག་ཡིན་པའི་ཕྱིར། འདོད་ན།
དེ་ཆོས་ཅན། ཁྱོད་དེ་སྐོར་གྱི་ཚུལ་གསུམ་མྱུར་དུ་དྲན་རུང་མེད་པའི་གང་ཟག་མིན་པར་ཐལ། འདོད་པའི་ཕྱིར། ཡང་དེ་ཆོས་ཅན། ཁྱོད་རེ་ཞིག་དེ་སྐོར་གྱི་ཚུལ་གསུམ་དྲན་རུང་མེད་པའི་གང་ཟག་མ་ཡིན་པར་ཐལ། ཁྱོད་དེ་སྐོར་གྱི་ཚུལ་གསུམ་དྲན་པའི་དྲན་ཤེས་སྐྱེ་ཁ་མའི་གང་ཟག་ཡིན་པའི་ཕྱིར། དེ་གཉིས་ལ་འདོད་མི་ནུས་ཏེ། ཁྱོད་དེས་ན་ཕྱི་རྒོལ་བློའི་བྱེ་བྲག་གི་རྣམ་པ་གསུམ་དུ་འགྱུར་ཏེ། ཕྱི་རྒོལ་ཕྱོགས་ཆོས་དང་ཁྱབ་པ་གཉིས་ཀ་དྲན་རུང་མེད་པ། དྲན་ཟིན་པ།
དྲན་རུང་ཡོད་ཀྱང་མ་དྲན་པའོ་ཞེས་པའི་ཚིག་ཟུར་གྱི་དྲན་རུང་མེད་པ་ཞེས་པའི་སྐབས་ནས་དངོས་བསྟན་གྱི་ཕྱི་རྒོལ་རྣམ་དག་ཡིན་པའི་ཕྱིར། དེར་ཐལ། དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་བླུན་པོ་དེ། དེ་སྐོར་གྱི་ཚུལ་གསུམ་དྲན་པའི་དྲན་ཤེས་སྐྱེ་ཁ་མའི་གང་ཟག་ཡིན་པའི་ཕྱིར་ལ་མ་ཁྱབ། བསལ་པ་དེར་ཐལ། དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་བླུན་པོའི་རྒྱུད་ཀྱི་དེ་སྐོར་གྱི་ཚུལ་གསུམ་ངེས་པའི་རྗེས་དཔག་དེ། ཁོ་རང་གི་དངོས་འབྲུས་སུ་གྱུར་པའི་དེ་སྐོར་གྱི་ཚུལ་གསུམ་ངེས་པའི་ངེས་ཤེས་ཀྱི་དངོས་རྒྱུ་ཡིན་པ་གང་ཞིག དེ་ཁོ་རང་གི་དངོས་འབྲས་སུ་གྱུར་པའི་དེ་སྐོར་གྱི་ཚུལ་གསུམ་ངེས་པའི་རྗེས་དཔག་གི་དངོས་རྒྱུ་མ་ཡིན་པའི་ཕྱིར། དང་པོ་མ་གྲུབ་ན། དེར་ཐལ།
དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་བླུན་པོའི་ཉེར་ལེན་གྱི་འབྲས་བུར་གྱུར་པའི་དེ་སྐོར་གྱི་ཕྱི་རྒོལ་རྣམ་དག་དེ། དེ་སྐོར་གྱི་ཚུལ་གསུམ་ངེས་པའི་ངེས་ཤེས་རྒྱུད་ལྡན་གྱི་གང་ཟག་ཡིན་པའི་ཕྱིར། ཕྱི་མ་མ་གྲུབ་ན། དེ་འདྲ་བའི་རྗེས་དཔག་དེ་ཁོ་རང་གི་ཉེར་ལེན་གྱི་འབྲས་བུར་གྱུར་པའི་དེ་སྐོར་གྱི་ཚུལ་གསུམ་ངེས་པའི་རྗེས་དཔག་གི་དངོས་ཀྱི་ཉེར་ལེན་ཡིན་པར་ཐལ་ལོ། ། འདོད་ན། རྗེས་དཔག་ལ་རྒྱུན་ཡོད་པར་ཐལ། འདོད་ན། དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་བླུན་པོའི་ཉེར་ལེན་གྱི་འབྲས་བུར་གྱུར་པའི་དེ་སྐོར་གྱི་ཕྱི་རྒོལ་རྣམ་དག་དེ། དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་བླུན་པོ་དེ་དེ་སྐོར་གྱི་ཚུལ་གསུམ་ངེས་མ་ཐག་པའི་གང་ཟག་ཡིན་པའི་ཕྱིར། འདོད་ན།
དེ་སྐོར་གྱི་ཚུལ་གསུམ་དྲན་པའི་གང་ཟག་ཡིན་པར་ཐལ་ལོ། ། འདོད་ན། དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་བླུན་པོ་ཡིན་ན། དེ་སྐོར་གྱི་ཚུལ་གསུམ་དྲན་པའི་དྲན་ཤེས་སྐྱེ་ཁ་མའི་གང་ཟག་པ་ཡིན་དགོས་པར་ཐལ་བ་ཟློག་ཏུ་མེད་པས། དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་བླུན་པོ་དང་དེ་སྐོར་གྱི་ཕྱི་རྒོལ་རྣམ་དག་ཅུང་ཟད་བླུན་པོ་ལ་དེ་སྐོར་གྱི་ཚུལ་གསུམ་ལ་དྲན་པ་སྐྱེད་པ་མྱུར་བུལ་གྱི་ཁྱད་པར་གཏན་ནས་མེད་པའི་ཕྱིར། དེ་སྐོར་གྱི་ཕྱི་རྒོལ་རྣམ་དག་བླུན་པོ་ལ་གཉིས་སུ་ཕྱེ་བའི་གནད་སྨྲ་དགོས་སམ་སྙམ་ན་ཁོ་བོ་ནི་འདི་ལྟར་སྨྲ་སྟེ། དེ་གཉིས་ལ་ཚུལ་གསུམ་དྲན་པ་མྱུར་བུལ་ལ་ཁྱད་པར་གཏན་ནས་མེད་པ་ལ་སྐྱོན་དུ་མེད་པས་སྔར་ཚུལ་གསུམ་ལ་དྲན་པ་སྐྱེ་བ་མྱུར་བ་དང་བུལ་བའི་རིགས་རྒྱུད་ཡིན་པ་ལ་བསམ་ནས་རྒྱུ་མིང་འབྲས་བུ་ལ་བཏགས་སོ་ཞེས་ལན་འདེབས་པ་ནི་གནད་ཀྱི་སྙིང་པོར་ཟུངས་ཤིག་གོ ། ཡང་དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་བླུན་པོའི་ཉེར་ལེན་གྱི་འབྲས་བུར་གྱུར་པའི་དེ་སྐོར་གྱི་ཕྱི་རྒོལ་རྣམ་དག་ཆོས་ཅན། ཁྱོད་དེ་སྐོར་གྱི་ཕྱི་རྒོལ་རྣམ་དག་མཁས་བླུན་གང་རུང་ཡིན་པར་ཐལ། དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར།
འདོད་ན། དེ་ཆོས་ཅན། ཁྱོད་དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་བླུན་པོ་ཡིན་པར་ཐལ། འདོད་པ་གང་ཞིག དེ་སྐོར་གྱི་ཕྱི་རྒོལ་རྣམ་དག་མཁས་པ་མིན་པའི་ཕྱིར། འདོད་མི་ནུས་ཏེ། དེ་སྐོར་གྱི་ཚུལ་གསུམ་དྲན་པའི་གང་ཟག་ཡིན་པའི་ཕྱིར་ཏེ། ཁྱོད་དེ་སྐོར་གྱི་ཚུལ་གསུམ་ངེས་ཟིན་ངེས་པའི་སོ་སོ་སྐྱེ་བོ་ཡིན་པའི་ཕྱིར། མ་གྲུབ་ན་དེར་ཐལ། དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་བླུན་པོ་ཡིན་ན།
དེ་སྐོར་གྱི་ཚུལ་གསུམ་ངེས་པའི་གང་ཟག་ཡིན་དགོས་པའི་ཕྱིར། གལ་ཏེ་དེ་སྐོར་གྱི་ཚུལ་གསུམ་ངེས་པའི་སོ་སོ་སྐྱེ་བོ་ཡིན་པའི་ཕྱིར་ལ་མ་ཁྱབ་ན། དེ་ཆོས་ཅན། ཁྱོད་དེ་སྐོར་གྱི་ཚུལ་གསུམ་ངེས་ཟིན་ངེས་པའི་ངེས་ཤེས་རྒྱུད་ལྡན་གྱི་གང་ཟག་ཡིན་པར་ཐལ། མ་ཁྱབ་པ་དེའི་ཕྱིར། རྟགས་དངོས། འདོད་ན་ཁྱོད་དེ་སྐོར་གྱི་ཚུལ་གསུམ་ངེས་ཟིན་ངེས་པའི་བཅད་ཤེས་རྒྱུད་ལྡན་གྱི་གང་ཟག་ཡིན་པར་ཐལ། འདོད་པ་གང་ཞིག ཁྱོད་དེ་སྐོར་གྱི་ཚུལ་གསུམ་ངེས་ཟིན་ངེས་པའི་རྗེས་དཔག་རྒྱུད་ལྡན་གྱི་གང་ཟག་མ་ཡིན་པའི་ཕྱིར། འདོད་ན།
ཁྱོད་དེ་སྐོར་གྱི་ཚུལ་གསུམ་དྲན་པའི་གང་ཟག་ཡིན་པར་ཐལ། ཕྱི་མ་མ་གྲུབ་ན། དེ་སྐོར་གྱི་ཚུལ་ངེས་ཟིན་ངེས་པའི་རྗེས་དཔག་ཡོད་པར་ཐལ། འདོད་ན། དེ་སྐོར་གྱི་ཚུལ་གསུམ་རྟོགས་ཟིན་རྟོགས་པའི་རྗེས་དཔག་ཡོད་པར་ཐལ་ལོ། ། འདོད་པ་ག་ལ་སྲིད། ཡང་དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་བླུན་པོའི་ཉེར་ལེན་གྱི་འབྲས་བུར་གྱུར་པའི་དེ་སྐོར་གྱི་ཕྱི་རྒོལ་རྣམ་དག་ཆོས་ཅན། ཁྱོད་རང་རྒྱུད་ཀྱི་བཅད་ཤེས་ཀྱིས་དེ་སྐོར་གྱི་ཚུལ་གསུམ་ངེས་ཟིན་ངེས་པའི་གང་ཟག་ཡིན་པར་ཐལ། ཁྱོད་དེ་སྐོར་གྱི་ཚུལ་གསུམ་ངེས་ཟིན་ངེས་པའི་སོ་སོ་སྐྱེ་བོ་གང་ཞིག ཁྱོད་དེའི་རྒྱུད་ཀྱི་རྗེས་དཔག་གིས་དེ་སྐོར་གྱི་ཚུལ་གསུམ་ངེས་ཟིན་ངེས་པའི་གང་ཟག་མིན་པའི་ཕྱིར།
འདོད་ན། ཁྱོད་དེ་སྐོར་གྱི་ཚུལ་གསུམ་དྲན་པའི་གང་ཟག་ཡིན་པར་ཐལ་བ་ཟློག་ཏུ་མེད་དོ། ། ཕྱི་མ་གོང་ལྟར་ཡང་དེ་སྐོར་གྱི་ཕྱི་རྒོལ་རྣམ་དག་ཆོས་ཅན། ཁྱོད་སྐད་ཅིག་མ་གཉིས་པ་དེ། སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་སྐྱེས་པའི་གང་ཟག་ཡིན་པར་ཐལ། ཁྱོད་གཅིག་གམ་སྐད་ཅིག་མ་གཉིས་པ་ཡོད་པ་གང་ཞིག ཁྱོད་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་སྐྱེ་ཁ་མའི་གང་ཟག་ཡིན་པའི་ཕྱིར་ན་མ་ཁྱབ། མ་གྲུབ་ན་དེར་ཐལ། ཁྱོད་བྱས་རྟགས་ལས་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་སྐྱེ་ཁ་མའི་གང་ཟག་ཡིན་པའི་ཕྱིར་ཏེ། ཁྱོད་དེ་སྐོར་གྱི་ཚུལ་གསུམ་ག་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར།
དང་པོ་མ་གྲུབ་ན། དེ་ཡོད་པར་ཐལ། དེ་སྐོར་གྱི་ཕྱོགས་ཆོས་དྲན་ནས་དེ་སྐོར་གྱི་ཁྱབ་ཚུལ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་གི་རྟེན་ལ་དེ་སྐོར་གྱི་ཚུལ་གསུམ་དྲན་མ་ཐག་པའི་དེ་སྐོར་གྱི་ཕྱི་རྒོལ་རྣམ་དག་དེ་དེ་ཡིན་པའི་ཕྱིར། མ་གྲུབ་ན། དེར་ཐལ། དེ་ཡོད་པ་གང་ཞིག དེ་སྐོར་གྱི་ཕྱོགས་ཆོས་དྲན་ནས་དེ་སྐོར་གྱི་ཁྱབ་ཚུལ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་དེ། དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་དང་པོ་ཡིན་པའི་ཕྱིར། མ་གྲུབ་ན། དེར་ཐལ།
དེའི་ཉེར་ལེན་གྱི་རྒྱུར་གྱུར་པའི་གང་ཟག་དེ་དེ་སྐོར་གྱི་ཕྱི་རྒོལ་རྣམ་དག་མིན་པའི་ཕྱིར། མ་གྲུབ་ན། དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་གསུམ་པ་ཡོད་པར་ཐལ། དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་དང་པོའི་ཉེར་ལེན་གྱི་འབྲས་བུར་གྱུར་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར། མ་གྲུབ་ན། དེའི་ཉེར་ལེན་གྱི་འབྲས་བུར་གྱུར་པའི་གང་ཟག་ཡིན་ན། དེ་སྐོར་གྱི་ཕྱི་རྒོལ་རྣམ་དག་ཡིན་པས་ཁྱབ་པར་ཐལ་ལོ། ། གོང་དུ་མ་ཁྱབ་ན། དེ་སྐོར་གྱི་ཕྱི་རྒོལ་རྣམ་དག་གི་འབྲས་བུར་གྱུར་པའི་དེ་སྐོར་གྱི་ཕྱི་རྒོལ་རྣམ་དག་དེ། དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་གཉིས་པ་ཡིན་པར་ཐལ།
དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་ཕྱི་མ་ཡིན་པ་གང་ཞིག དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་གསུམ་པ་མིན་པའི་ཕྱིར། དང་པོ་མ་གྲུབ་ན། དེ་དེར་ཐལ། དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་དང་པོ་དང་། དེ་སྐད་ཅིག་མ་ཕྱི་མ་གང་རུང་ཡིན། དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་དང་པོ་མིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། མ་གྲུབ་ན་དེ་ཆོས་ཅན། ཁྱོད་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་སྐྱེ་ཁ་མའི་གང་ཟག་ཡིན་པར་ཐལ།
ཁྱོད་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར། ཡང་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་བླུན་པོའི་རྟེན་ལ་དེ་སྐོར་གྱི་ཚུལ་གསུམ་གང་རུང་དྲན་པའི་དྲན་ཤེས་སྐྱེས། དེ་སྐོར་གྱི་ཚུལ་གསུམ་གང་རུང་དྲན་ནས་དེ་སྐོར་གྱི་ཚུར་གསུམ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་གི་རྟེན་ལ་དེ་སྐོར་གྱི་ཚུལ་གསུམ་དྲན་པའི་དྲན་ཤེས་སྐྱེས་པའི་དེ་སྐོར་གྱི་ཕྱི་རྒོལ་རྣམ་དག་ཡོད་པར་ཐལ། དེ་སྐོར་གྱི་ཕྱི་རྒོལ་རྣམ་དག་བླུན་པོའི་རྟེན་ལ་དེ་སྐོར་གྱི་ཚུལ་གསུམ་གང་རུང་ཙམ་དྲན་པའི་དྲན་ཤེས་སྐྱེས་པ་ཡོད་པ་གང་ཞིག དེ་སྐོར་གྱི་ཚུལ་གསུམ་གང་རུང་དྲན་ནས་དེ་སྐོར་གྱི་ཚུལ་གསུམ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་གི་རྟེན་ལ་དེ་སྐོར་གྱི་ཚུལ་གསུམ་དྲན་པའི་དྲན་ཤེས་སྐྱེས་པའི་དེ་སྐོར་གྱི་ཕྱི་རྒོལ་རྣམ་དག་ཡོད་པའི་ཕྱིར་ཟེར་ན། ཁོ་བོ་ནི་འདི་རིགས་ལ་རྟགས་དང་པོ་མ་གྲུབ་སྟེ། དེ་སྐོར་གྱི་ཕྱི་རྒོལ་རྣམ་དག་བླུན་པོ་ཡིན་ན་དེ་སྐོར་གྱི་ཚུལ་གསུམ་གཅིག་ཅར་དྲན་པའི་དྲན་ཤེས་སྐྱེ་ཁ་མའི་གང་ཟག་ཡིན་པས་ཁྱབ་ཅེས་འབུམ་ཕྲག་གསུམ་པའི་དགོངས་པར་ཁས་ལེན་པའི་ཕྱིར་རོ། ། གལ་ཏེ་འདོད་ན། དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་གསུམ་པ་ཡོད་པར་ཐལ་ལོ། ། འདོད་ན།
སྔར་བཞིན་ཏེ། དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་གསུམ་པ་དེ་དེ་སྐོར་གྱི་རྟགས་ཅན་རྗེས་དཔག་སྐྱེས་པའི་གང་ཟག་ཡིན་པར་ཐལ། དེ་ཡོད་པ་གང་ཞིག དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་གཉིས་པ་དེ་དེ་སྐོར་གྱི་རྟགས་ཅན་རྗེས་དཔག་སྐྱེ་ཁ་མའི་གང་ཟག་ཡིན་པའི་ཕྱིར་ཏེ། དེ་དེ་སྐོར་གྱི་ཚུལ་གསུམ་དྲན་པའི་གང་ཟག་ཡིན་པའི་ཕྱིར་ཏེ། དེ་དེ་སྐོར་གྱི་ཚུལ་གསུམ་ངེས་ཟིན་ངེས་པའི་སོ་སོ་སྐྱེ་བོ་ཡིན་པའི་ཕྱིར། རྟགས་སྔར་བཞིན། དེར་མ་ཟད་ཁྱོད་ལ་དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་གཉིས་པ་ཆོས་ཅན། ཁྱོད་དེ་སྐོར་གྱི་ཚུལ་གསུམ་དྲན་པའི་གང་ཟག་ཡིན་པར་ཐལ། ཁྱོད་དེ་སྐོར་གྱི་ཁྱབ་ཚུལ་དྲན་པའི་གང་ཟག་ཡིན་པ་གང་ཞིག
ཁྱོད་དེ་སྐོར་གྱི་ཕྱོགས་ཆོས་དྲན་པའི་གང་ཟག་ཡིན་པའི་ཕྱིར། དང་པོ་དེར་ཐལ། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་བླུན་པོ་ལ་བྱས་ན་མི་རྟག་པས་ཁྱབ་ཅེས་སོགས་སྒྲུབ་ངག་ཡང་དག་བཀོད་པ་ལ་བརྟེན་ནས་དེ་སྐོར་གྱི་ཁྱབ་གསལ་དྲན་པའི་དྲན་ཤེས་སྐྱེས། དེ་སྐོར་གྱི་ཕྱོགས་ཆོས་དྲན་པའི་དྲན་ཤེས་མ་སྐྱེས་པའི་དེ་སྐོར་གྱི་ཕྱི་རྒོལ་རྣམ་དག་དེ། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་སྐད་ཅིག་མ་གཉིས་པ་ཡིན་པའི་ཕྱིར། མ་གྲུབ་ན་དེར་ཐལ། དེ་ཡོད་པ་གང་ཞིག དེ་སྐོར་གྱི་ཕྱི་རྒོལ་རྣམ་དག་བླུན་པོ་དེ། དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་དང་པོ་ཡིན་པའི་ཕྱིར། རྟགས་དང་པོ་ཁྱོད་ལ་དངོས།
ཁོ་བ་མ་གྲུབ་ཟེར་བ་ལགས་སོ། ། རྩ་བར་རྟགས་ཕྱི་མ་ཡང་དེར་ཐལ། དེ་སྐོར་གྱི་ཕྱི་རྒོལ་རྣམ་དག་བླུན་པོ་ལ། སྒྲ་བྱས། བྱས་ན་མི་རྟག་པས་ཁྱབ། དཔེར་ན་བུམ་པ་བཞིན་ནོ་ཞེས་པའི་སྒྲུབ་ངག་ཡང་དག་བཀོད་པ་ལ་བརྟེན་ནས་དེ་སྐོར་གྱི་ཕྱོགས་ཆོས་དྲན་པའི་དྲན་ཤེས་སྐྱེས། དེ་སྐོར་གྱི་ཁྱབ་ཚུལ་དྲན་པའི་དྲན་ཤེས་མ་སྐྱེས་པའི་དེ་སྐོར་གྱི་ཕྱི་རྒོལ་རྣམ་དག་དེ། དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་གཉིས་པ་ཡིན་པའི་ཕྱིར། མ་གྲུབ་ན་དེར་ཐལ། དེ་ཡོད་པ་གང་ཞིག
དེ་དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་དང་པོ་ཡང་མིན། དེ་སྐད་ཅིག་མ་གསུམ་པ་ཡང་མིན་པའི་ཕྱིར། དང་པོ་དེར་ཐལ། དེའི་ཉེར་ལེན་གྱི་རྒྱུར་གྱུར་པའི་དེ་སྐོར་གྱི་ཕྱི་རྒོལ་རྣམ་དག་བླུན་པོ་དེ་དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་དང་པོ་ཡིན་པའི་ཕྱིར་རོ། ། ཁོ་བོ་ནི་ཆོས་ཅན་དེ་མེད་དོ། ། དེས་ན་རང་ལུགས་གྲུབ་མཐའི་གནད། དེ་སྐོར་གྱི་ཕྱི་རྒོལ་རྣམ་དག་བླུན་པོ་ཡིན་ན། རང་འབྲས་དེ་སྐོར་གྱི་ཚུལ་གསུམ་གཅིག་ཅར་དྲན་པའི་དྲན་ཤེས་སྐྱེ་ཁ་མའི་གང་ཟག་ཡིན་པས་ཁྱབ་སྟེ། དེ་དྲན་ཟིན་དྲན་ངེས་ཀྱི་དེ་སྐོར་གྱི་ཕྱི་རྒོལ་རྣམ་དག་མིན་པའི་ཕྱིར། གཞན་ཡང་།
བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱིར་རྒོལ་རྣམ་དག་སྐད་ཅིག་མ་དང་པོ་ཡིན་ན། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་བླུན་པོ་ཡིན་དགོས་པར་ཐལ། དེ་ཡིན་ན། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་མཁས་པ་མ་ཡིན་དགོས་པའི་ཕྱིར་ཏེ། དེ་ཡིན་ན། དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པ་མ་ཡིན་དགོས་པའི་ཕྱིར། རྩ་བར་འདོད་ན། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཁྱབ་ཚུལ་དྲན་ནས། དེ་སྐོར་གྱི་ཕྱོགས་ཆོས་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཆོས་ཅན་ཀྱིས་གཤོག རྟགས་དེར་ཐལ།
ཁྱོད་དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་དང་པོ་དང་། དེ་སྐད་ཅིག་མ་གཉིས་པ་གང་རུང་ཡིན། ཕྱི་མ་མིན་པའི་ཕྱིར། དང་པོ་དེར་ཐལ། ཁྱོད་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར། ཁོ་བོ་ཅག་འདི་ལ་ཁྱབ་པ་ཡོད་པའི་གནད་ཡོད་དེ། དེ་སྐོར་གྱི་ཕྱི་རྒོལ་རྣམ་དག་ཡིན་ན། དེ་སྐོར་གྱི་ཚུལ་གསུམ་ངེས་པའི་རྗེས་དཔག་སྐྱེས་ནས་དེ་སྐོར་གྱི་ཚུལ་གསུམ་མི་དྲན་པ་དང་། དེ་སྐོར་གྱི་ཚུལ་གསུམ་དྲན་པའི་དེ་སྐོར་གྱི་ཕྱི་རྒོལ་རྣམ་དག་གང་རུང་ཡིན་པས་ཁྱབ་པའི་ཕྱིར། དེ་ལའང་ཁྱབ་པ་ཡོད་དེ།
དེ་སྐོར་གྱི་ཚུལ་གསུམ་ངེས་པའི་རྗེས་དཔག་སྐྱེས་ནས་དེ་སྐོར་གྱི་ཚུལ་གསུམ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་ན། དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་དང་པོ་ཡིན་དགོས། དེ་སྐོར་གྱི་ཚུལ་གསུམ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་ན། དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་གཉིས་པ་དང་དང་པོ་གང་རུང་ཡིན་དགོས་པའི་ཕྱིར། རྟགས་དང་པོ་མ་གྲུབ་ན་དེར་ཐལ། དེ་སྐོར་གྱི་ཚུལ་གསུམ་ངེས་པའི་རྗེས་དཔག་སྐྱེས་ནས། དེ་སྐོར་གྱི་ཚུལ་གསུམ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཀྱང་ཡིན། དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་གཉིས་པ་ཡང་ཡིན་པའི་གཞི་མཐུན་མེད་པའི་ཕྱིར། མ་གྲུབ་ན། འོ་ན་དེ་སྐོར་གྱི་ཕྱི་རྒོལ་རྣམ་དག་བླུན་པོའི་རྟེན་ལ་དེ་སྐོར་གྱི་ཕྱོགས་ཆོས་དྲན་པའི་དྲན་ཤེས་སྐྱེས་ནས་དེ་སྐོར་གྱི་ཁྱབ་ཚུལ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་དེ་དེ་ཡིན་པར་ཐལ།
དེ་ཡོད་དེ་ལས་གཞན་པ་མེད་པའི་ཕྱིར། འདོད་ན། དེ་ཆོས་ཅན། ཁྱོད་ཀྱི་དངོས་ཀྱི་ཉེར་ལེན་དུ་གྱུར་པའི་དེ་སྐོར་གྱི་ཕྱི་རྒོལ་རྣམ་དག་ཡོད་པར་ཐལ། ཁྱོད་དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་གཉིས་པ་ཡིན་པའི་ཕྱིར། འདོད་ན། ཁྱོད་དེ་སྐོར་གྱི་ཚུལ་གསུམ་ངེས་ཟིན་ངེས་པའི་གང་ཟག་ཡིན་པར་ཐལ། ཁྱོད་ཀྱི་ཉེར་ལེན་དུ་གྱུར་པའི་དེ་སྐོར་གྱི་ཕྱི་རྒོལ་རྣམ་དག་དེ། དེ་སྐོར་གྱི་ཚུལ་གསུམ་ངེས་པའི་ཕྱི་རྒོལ་རྣམ་དག་ཡིན་པའི་ཕྱིར། འདོད་ན།
ཁྱོད་དེ་སྐོར་གྱི་ཚུལ་གསུམ་དྲན་པའི་གང་ཟག་ཡིན་པར་ཐལ། ཁྱོད་དེ་སྐོར་གྱི་ཚུལ་གསུམ་ངེས་ཟིན་ངེས་པའི་སོ་སོ་སྐྱེ་བོ་ཡིན་པའི་ཕྱིར། དོན་གྱི་འཁོར་གསུམ་མིན་ནམ་སོམས་ཤིག གལ་ཏེ་རྩ་བ་དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་དང་པོ་མིན་ན། དེ་སྐོར་གྱི་ཕྱི་རྒོལ་ཤིན་ཏུ་མཁས་པ་མ་ཡིན་དགོས་པའི་ཕྱིར་ལ་མ་ཁྱབ་ན། ཉོན་ཅིག བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་གཞན་དོན་ཚུལ་གསུམ་ངེས་ནས་སྒྲ་རྟག་པར་བདེན་ཞེན་གྱིས་ཁས་ལེན་པའི་གང་ཟག་གི་རྟེན་ལ། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་ཏུ་གྱུར་མ་ཐག་པའི་གང་ཟག་ཆོས་ཅན་གྱིས་གཤོག དེ་མེད་ཟེར་ན། དེ་ཡོད་པར་ཐལ།
དེ་སྐོར་གྱི་གཞན་དོན་ཚུལ་གསུམ་ངེས་ནས་སྒྲ་རྟག་པར་བདེན་ཞེན་གྱིས་ཁས་ལེན་པའི་གང་ཟག་ཀྱང་ཡིན། དེ་སྐོར་གྱི་ཕྱི་རྒོལ་རྣམ་དག་ཏུ་འགྱུར་ཁ་མ་ཡང་ཡིན་པའི་གཞི་མཐུན་ཡོད་པའི་ཕྱིར་ཏེ། དེ་ཡང་ཡིན། སྒྲ་རྟག་མི་རྟག་ཐེ་ཚོམ་ཟ་བའི་ཐེ་ཚོམ་སྐྱེ་ཁ་མའི་གང་ཟག་ཀྱང་ཡིན་པའི་གཞི་མཐུན་ཡོད་པའི་ཕྱིར་ཏེ། དེ་ཡང་ཡིན། སྒྲ་རྟག་འཛིན་གྱི་ལོག་རྟོག་ཟློག་ཁ་མ་ཡང་ཡིན་པའི་གཞི་མཐུན་ཡོད་པའི་ཕྱིར་ཏེ། རྒོལ་བ་དེ་ལ། སྒྲ་ཆོས་ཅན། མ་བྱས་པར་ཐལ། རྟག་པའི་ཕྱིར་ཞེས་པའི་ཐལ་འགྱུར་ཡང་དག་འཕངས་པ་ལ་དགོས་པ་ཡོད་པའི་ཕྱིར་ཏེ།
དེ་དེ་འཕང་ཡུལ་གྱི་རྒོལ་བ་ཡིན་པའི་ཕྱིར་རོ། ། གལ་ཏེ་དེ་ཡོད་ཀྱང་དེ་དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་དང་པོ་མིན་ནོ་ཟེར་ན། དེ་ཆོས་ཅན། ཁྱོད་དེ་ཡིན་པར་ཐལ། ཁྱོད་དེ་སྐོར་གྱི་ཕྱི་རྒོལ་རྣམ་དག་ཏུ་གྱུར་མ་ཐག་པའི་གང་ཟག་ཡིན་པའི་ཕྱིར། ཡང་དེ་ཆོས་ཅན། ཁྱོད་དེ་ཡིན་པར་ཐལ། ཁྱོད་དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་དང་པོ་དང་གཉིས་པ་གང་རུང་ཡིན། ཁྱོད་དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་གཉིས་པ་མ་ཡིན་པའི་ཕྱིར། ཕྱི་མ་མ་གྲུབ་ན།
འོ་ན་ཁྱོད་ཀྱི་ཉེར་ལེན་དུ་གྱུར་པའི་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་ཡོད་པར་ཐལ། དེའི་ཕྱིར། འདོད་ན། དེ་སྐོར་གྱི་གཞན་དོན་ཚུལ་གསུམ་ངེས་ནས། སྒྲ་རྟག་པར་བདེན་ཞེན་གྱིས་ཁས་ལེན་པའི་གང་ཟག་དེ་དེ་སྐོར་གྱི་ཕྱི་རྒོལ་རྣམ་དག་ཡིན་པར་ཐལ་ལོ། ། གལ་ཏེ་རྩ་བར་འདོད་ན། དེ་ཆོས་ཅན། ཁྱོད་དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པ་ཡིན་པར་ཐལ། ཁྱོད་དེ་སྐོར་གྱི་ཚུལ་གསུམ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར་ཏེ། ཁྱོད་དེ་སྐོར་གྱི་ཕྱི་རྒོལ་ཡིན་པ་གང་ཞིག
ཁྱོད་དེ་སྐོར་གྱི་ཚུལ་གསུམ་ངེས་ཟིན་ངེས་པའི་སོ་སོ་སྐྱེ་བོ་ཡིན་པའི་ཕྱིར་ཏེ། ཁྱོད་དེ་སྐོར་གྱི་ཚུལ་གསུམ་ངེས་པའི་སོ་སོ་སྐྱེ་བོ་གང་ཞིག ཁྱོད་ཀྱི་དངོས་ཀྱི་ཉེར་ལེན་དུ་གྱུར་པའི་གང་ཟག་དེ། དེ་སྐོར་གྱི་ཚུལ་གསུམ་ངེས་པའི་གང་ཟག་ཡིན་པའི་ཕྱིར། རྟགས་གཉིས་ཀ་ཆོས་ཅན་གྱིས་གྲུབ་བོ། ། གལ་ཏེ་དེ་ངེས་ཟིན་ངེས་པའི་སོ་སྐྱེ་ཡིན་པའི་ཕྱིར་ལ་མ་ཁྱབ་ན། འོ་ན་དེ་ཆོས་ཅན། ཁྱོད་དེ་སྐོར་གྱི་ཚུལ་གསུམ་ངེས་ཟིན་ངེས་པའི་ངེས་ཤེས་རྒྱུད་ལྡན་གྱི་གང་ཟག་ཡིན་པར་ཐལ། ཁྱོད་དེ་ངེས་ཟིན་ངེས་པའི་སོ་སྐྱེ་ཡིན་པའི་ཕྱིར། འདོད་ན།
ཁྱོད་དེ་ངེས་ཟིན་ངེས་པའི་བཅད་ཤེས་རྒྱུད་ལྡན་གྱི་གང་ཟག་ཡིན་པར་ཐལ། འདོད་པ་གང་ཞིག ཁྱོད་དེ་ངེས་ཟིན་ངེས་པའི་རྗེས་དཔག་རྒྱུད་ལྡན་གྱི་གང་ཟག་མིན་པའི་ཕྱིར། འདོད་ན། ཁྱོད་དེ་དྲན་པའི་གང་ཟག་ཡིན་པར་ཐལ་ལོ། ། ཕྱི་མ་མ་གྲུབ་ན་དེ་འདྲ་ཡོད་པར་ཐལ་ལོ། ། ཡང་། དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་དང་པོ་ཆོས་ཅན། ཁྱོད་དེ་སྐོར་གྱི་ཕྱི་རྒོལ་རྣམ་དག་བླུན་པོ་ཡིན་པར་ཐལ། ཁྱོད་དེ་སྐོར་གྱི་ཕྱི་རྒོལ་རྣམ་དག་ཡིན་པ་གང་ཞིག
ཁྱོད་དེ་སྐོར་གྱི་ཕྱི་རྒོལ་རྣམ་དག་ཅུང་ཟད་མཁས་པ་ཡང་མ་ཡིན། ཁྱོད་དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པ་ཡང་མ་ཡིན་པའི་ཕྱིར། འདོད་ཟེར་བའམ། རྟགས་གཉིས་པ་མ་གྲུབ་ཟེར་བ་གཉིས་ལ་དེ་མ་ཡིན་པར་ཐལ། ཁྱོད་དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པ་ཡིན་པའི་ཕྱིར་ཏེ། ཁྱོད་དེ་སྐོར་གྱི་ཚུལ་གསུམ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར་ཏེ། ཁྱོད་དེ་སྐོར་གྱི་ཕྱོགས་ཆོས་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པ་གང་ཞིག ཁྱོད་དེ་སྐོར་གྱི་ཁྱབ་ཚུལ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར། དང་པོ་དེར་ཐལ། དེ་ཡང་ཡིན་དེ་སྐོར་གྱི་ཕྱོགས་ཆོས་དྲན་པའི་གང་ཟག་ཀྱང་ཡིན་པའི་གཞི་མཐུན་ཡོད་པའི་ཕྱིར་ཏེ།
དེ་སྐོར་གྱི་ཕྱོགས་ཆོས་དྲན་ནས་དེ་སྐོར་གྱི་ཁྱབ་ཚུལ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་དེ་དེ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གཉིས་པ་དེར་ཐལ། དེ་ཡང་ཡིན། དེ་སྐོར་གྱི་ཁྱབ་ཚུལ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཀྱང་ཡིན་པའི་གཞི་མཐུན་ཡོད་པའི་ཕྱིར་ཏེ། དེ་སྐོར་གྱི་ཁྱབ་ཚུལ་དྲན་པའི་དེ་སྐོར་གྱི་ཕྱོགས་ཆོས་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་དེ་དེ་ཡིན་པའི་ཕྱིར་ཏེ། ཆོས་ཅན་གྱིས་འགྲུབ་བོ། ། དེས་ན་རྟགས་གསུམ་པ་མ་གྲུབ་བྱས་པ་ལ། འོ་ན་དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་དང་པོ་དང་། དེ་སྐད་ཅིག་མ་གཉིས་པ་གཉིས་པོ་རིམ་ཅན་དུ་བྱུང་བར་ཐལ།
དེ་གཉིས་ཡོད་པ་གང་ཞིག དེ་གཉིས་ཅིག་ཅར་དུ་མ་བྱུང་བའི་ཕྱིར། འདོད་ན། དེ་སྐད་ཅིག་མ་དང་པོ་དེ་དེ་སྐད་ཅིག་མ་གཉིས་པའི་སྔ་ལོགས་དེ་མ་ཐག་ཏུ་བྱུང་བར་ཐལ། འདོད་པའི་ཕྱིར། འདོད་ན། དེ་སྐད་ཅིག་མ་དང་པོ་དེ། བྱས་རྟགས་ལས་སྒྲ་མི་རྟག་པར་རྟོགས་པའི་རྟགས་ཅན་རྗེས་དཔག་གི་སྔ་ལོགས་དེ་མ་ཐག་ཏུ་བྱུང་བར་ཐལ། དེ་དེའི་དངོས་རྒྱུ་ཡིན་པའི་ཕྱིར་ཏེ། དེ་དེ་སྐྱེ་ཁ་མའི་གང་ཟག་ཡིན་པའི་ཕྱིར།
འདོད་ན། དེ་དེའི་སྔ་ལོགས་དེ་མ་ཐག་ཏུ་མ་བྱུང་བར་ཐལ། དེ་སྐད་ཅིག་མ་དང་པོ་དང་དེ་འདྲའི་རྟགས་ཅན་རྗེས་དཔག་གཉིས་ཀྱི་བར་དུ་དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་གཉིས་པས་བར་ཆོད་པའི་ཕྱིར་ཏེ། དེ་སྐད་ཅིག་མ་དང་པོ་དེ་དེ་སྐད་ཅིག་མ་གཉིས་པའི་སྔ་ལོགས་དེ་མ་ཐག་ཏུ་བྱུང་བ་གང་ཞིག དེ་སྐད་ཅིག་མ་གཉིས་པ་དེ་འདྲའི་རྟགས་ཅན་རྗེས་དཔག་གི་སྔ་ལོགས་དེ་མ་ཐག་ཏུ་བྱུང་བའི་ཕྱིར། རྟགས་དང་པོ་དངོས། གཉིས་པ་དེར་ཐལ། དེ་སྐོར་གྱི་ཕྱི་རྒོལ་རྣམ་དག་སྐད་ཅིག་གཉིས་པ་དེ། དེ་འདྲའི་རྟགས་ཅན་རྗེས་དཔག་གི་དངོས་རྒྱུ་ཡིན་པའི་ཕྱིར་ཏེ། དེ་དེ་སྐྱེ་ཁ་མའི་གང་ཟག་ཡིན་པའི་ཕྱིར།
མ་གྲུབ་ན། ཤེས་བྱ་ཆོས་ཅན། དེ་དེ་སྐྱེ་ཁ་མའི་གང་ཟག་ཡིན་པར་ཐལ། དེ་དེ་སྐོར་གྱི་ཚུལ་གསུམ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར་རྟགས་སླ། དེས་ན་དེ་གཉིས་ཅིག་ཅར་དུ་བྱུང་ངོ་ཟེར་ན། དེ་གཉིས་ཅིག་ཅར་དུ་མ་བྱུང་བར་ཐལ། དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་དང་པོ་དེ། དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་གཉིས་པའི་རྒྱུ་ཡིན་པའི་ཕྱིར། དེ་སྐོར་གྱི་ཕྱི་རྒོལ་རྣམ་དག་དེ། རྒྱུན་བཅས་ཀྱི་དངོས་པོ་གང་ཞིག
དེ་སྐད་ཅིག་མ་དང་པོ་ཡང་ཡོད། དེ་སྐད་ཅིག་མ་གཉིས་པ་ཡང་ཡོད་པའི་ཕྱིར། གལ་ཏེ་མ་ཁྱབ་ན། དེ་སྐད་ཅིག་མ་དང་པོས་ཉེར་ལེན་བྱས་པ་ལས། དེ་སྐད་ཅིག་མ་གཉིས་པ་སྐྱེ་བ་ཡོད་པར་ཐལ། དེ་རྒྱུན་བཅས་ཀྱི་དངོས་པོ་གང་ཞིག དེ་སྐད་ཅིག་མ་དང་པོ་དང་། དེ་སྐད་ཅིག་མ་གཉིས་པ་ཡོད་པའི་ཕྱིར། རྟགས་རྣམས་དངོས། འདོད་ན།
དེ་སྐད་ཅིག་མ་དང་པོ་དེ། དེ་སྐད་ཅིག་མ་གཉིས་པའི་ཉེར་ལེན་ཡིན་པར་ཐལ་ལོ། ། འདོད་ན། སྐྱོན་སྔ་མ་ལྟར་གནས་སོ་ཟེར་ན། ལན་ཇི་ལྟར་འདེབས་བསམ་དགོས་སོ། ། སྒྲ་བྱས་པ་དྲན་པའི་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་བླུན་པོ་ཆོས་ཅན། ཁྱོད་དེ་སྐོར་གྱི་ཕྱི་རྒོལ་རྣམ་དག་བླུན་པོ་མ་ཡིན་པར་ཐལ། དེ་སྐོར་གྱི་ཕྱི་རྒོལ་རྣམ་དག་མཁས་པ་ཡིན་པའི་ཕྱིར་ཏེ། ཁྱོད་དེ་སྐོར་གྱི་ཕྱོགས་ཆོས་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་ཟེར་ན།
ཁོ་བོ་འདིར་མ་ཁྱབ་ཟེར་རོ། ། གལ་ཏེ་ཆོས་ཅན་དེ་འདྲ་མེད་ཟེར་ན། དེ་ཡོད་པར་ཐལ། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་བླུན་པོ་དེ། སྒྲ་བྱས་པ་དྲན་པའི་གང་ཟག་ཡིན་པའི་ཕྱིར། མ་གྲུབ་ན་དེ་ཆོས་ཅན། ཁྱོད་དེར་ཐལ། ཁྱོད་སྒྲ་བྱས་པ་ངེས་ཟིན་ངེས་པའི་སོ་སྐྱེ་ཡིན་པའི་ཕྱིར་ཏེ། ཁྱོད་དེ་སྐོར་གྱི་རྟགས་ཚུལ་དང་པོ་ངེས་ཟིན་ངེས་པའི་སོ་སྐྱེ་ཡིན་པའི་ཕྱིར་ཏེ། ཁྱོད་དེ་སྐོར་གྱི་ཕྱོགས་ཆོས་ངེས་པའི་སོ་སྐྱེ་ཡིན་པའི་ཕྱིར།
ཁྱབ་སྟེ། དེ་སྐོར་གྱི་ཕྱོགས་ཆོས་ངེས་པ་ལ། དེ་སྐོར་གྱི་རྟགས་ཚུལ་དང་པོ་ངེས་པ་སྔོན་དུ་འགྲོ་དགོས་པའི་ཕྱིར་ཏེ། དེ་དེའི་མཚན་ཉིད་ཡིན་པའི་ཕྱིར་རོ། ། དེ་བཞིན་དུ་བྱས་ན་མི་རྟག་པས་ཁྱབ་པ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་ན། དེ་སྐོར་གྱི་ཁྱབ་ཚུལ་དྲན་པའི་གང་ཟག་ཡིན་པས་མ་ཁྱབ་པ་ཡང་ཤེས་པར་གྱིས་ཤིག ཡང་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱོགས་ཆོས་དྲན་པའི་དྲན་ཤེས་སྐྱེས། དེ་སྐོར་གྱི་ཁྱབ་ཚུལ་དྲན་པའི་དྲན་ཤེས་མ་སྐྱེས་པའི་དེ་སྐོར་གྱི་ཕྱི་རྒོལ་རྣམ་དག་ཆོས་ཅན། ཁྱོད་དེ་སྐོར་གྱི་ཕྱི་རྒོལ་རྣམ་དག་ཅུང་ཟད་མཁས་པ་ཡིན་པར་ཐལ། ཁྱོད་དེ་སྐོར་གྱི་ཕྱི་རྒོལ་རྣམ་དག་མཁས་པ་ཡིན།
ཁྱོད་དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པ་མ་ཡིན་པའི་ཕྱིར། འདོད་ཟེར་ན། མ་ཡིན་པར་ཐལ། ཁྱོད་དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པ་ཡིན་པའི་ཕྱིར་ཏེ ཁྱོད་དེ་སྐོར་གྱི་ཚུལ་གསུམ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར་ཏེ། ཁྱོད་དེ་སྐོར་གྱི་ཕྱོགས་ཆོས་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པ་གང་ཞིག ཁྱོད་དེ་སྐོར་གྱི་ཁྱབ་ཚུལ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར། དང་པོ་ཆོས་ཅན་གྱིས་གྲུབ། གཉིས་པ་མ་གྲུབ་ན། དེ་དེར་ཐལ། དེ་ཡང་ཡིན།
དེ་སྐོར་གྱི་ཁྱབ་ཚུལ་དྲན་པའི་གང་ཟག་ཀྱང་ཡིན་པའི་གཞི་མཐུན་ཡོད་པའི་ཕྱིར་ཏེ། དེ་སྐོར་གྱི་ཁྱབ་ཚུལ་དྲན་པའི་དྲན་ཤེས་མ་སྐྱེས་པའི་གང་ཟག་ཀྱང་ཡིན། དེ་སྐོར་གྱི་ཁྱབ་ཚུལ་དྲན་པའི་གང་ཟག་ཀྱང་ཡིན་པའི་གཞི་མཐུན་ཡོད་པའི་ཕྱིར་ཏེ། དེ་སྐོར་གྱི་ཁྱབ་ཚུལ་དྲན་པའི་དྲན་ཤེས་འགགས་པའི་གང་ཟག་ཀྱང་ཡིན། དེ་སྐོར་གྱི་ཁྱབ་ཚུལ་དྲན་པའི་དྲན་ཤེས་རྒྱུད་ལྡན་གྱི་གང་ཟག་ཀྱང་ཡིན་པའི་གཞི་མཐུན་ཡོད་པའི་ཕྱིར་ཏེ། དེ་སྐོར་གྱི་ཁྱབ་ཚུལ་དྲན་ཟིན་མ་བརྗེད་ཁར་འབྱིན། དེ་སྐོར་གྱི་ཕྱོགས་ཆོས་མི་དྲན་དྲན་རུང་ན་ཡོད་པའི་དེ་སྐོར་གྱི་ཕྱི་རྒོལ་རྣམ་དག་གི་རྟེན་ལ་དེ་སྐོར་གྱི་ཚུལ་གསུམ་དྲན་པའི་དེ་སྐོར་གྱི་ཕྱིར་རྒོལ་རྣམ་དག་དེ་དེ་ཡིན་པའི་ཕྱིར་ཏེ། དེ་དེ་སྐོར་གྱི་ཁྱབ་ཚུལ་དྲན་པའི་དྲན་ཤེས་འགགས་པའི་གང་ཟག་གང་ཞིག དེ་སྐོར་གྱི་ཁྱབ་ཚུལ་དྲན་པའི་དྲན་ཤེས་རྒྱུད་ལྡན་གྱི་གང་ཟག་ཡིན་པའི་ཕྱིར། དང་པོ་དེར་ཐལ།
དེའི་དངོས་ཀྱི་ཉེར་ལེན་དུ་གྱུར་པའི་དེ་སྐོར་གྱི་ཕྱི་རྒོལ་རྣམ་དག་དེ་དེ་སྐོར་གྱི་ཁྱབ་ཚུལ་དྲན་པའི་དྲན་ཤེས་སྐྱེས་མ་ཐག་པའི་གང་ཟག་ཡིན་པའི་ཕྱིར་ཏེ། དེ་སྐོར་གྱི་ཁྱབ་ཚུལ་དྲན་ཟིན་མ་བརྗེད་ཁར་འབྱིན་དེ་སྐོར་གྱི་ཕྱོགས་ཆོས་མི་དྲན་དྲན་རུང་ན་ཡོད་པའི་དེ་སྐོར་གྱི་ཕྱི་རྣམ་དག་དེ་དེ་སྐོར་གྱི་ཁྱབ་ཚུལ་དྲན་པའི་དྲན་ཤེས་སྐྱེས་མ་ཐག་པའི་གང་ཟག་ཡིན་པའི་ཕྱིར་ཏེ། དེ་དེ་སྐྱེས་པའི་གང་ཟག་ཡིན་པའི་ཕྱིར་ཏེ། དེ་དེ་རྒྱུད་ལྡན་གྱི་གང་ཟག་ཡིན། དེ་དེ་འགགས་པའི་གང་ཟག་མིན་པའི་ཕྱིར། དང་པོ་ཆོས་ཅན་གྱིས་འགྲུབ། གཉིས་པ་མ་གྲུབ་ཟེར་ན་སེམས་རྣལ་དུ་མི་གནས་པའི་རྟགས་སོ། ། གལ་ཏེ་དེའི་དངོས་ཀྱི་ཉེར་ལེན་དུ་གྱུར་པའི་དེ་སྐོར་གྱི་ཕྱི་རྒོལ་རྣམ་དག་དེ། དེ་སྐོར་གྱི་ཁྱབ་ཚུལ་དྲན་པའི་དྲན་ཤེས་སྐྱེས་མ་ཐག་པའི་གང་ཟག་ཡིན་པའི་ཕྱིར་ལ་མ་ཁྱབ་ན། འོ་ན།
དེ་སྐོར་གྱི་ཁྱབ་ཚུལ་དྲན་ཟིན་མ་བརྗེད་ཁར་འབྱིན། དེ་སྐོར་གྱི་ཕྱོགས་ཆོས་མི་དྲན་དྲན་རུང་ན་ཡོད་པའི་དེ་སྐོར་གྱི་ཕྱི་རྒོལ་རྣམ་དག་གི་ཉེར་ལེན་གྱི་འབྲས་བུར་གྱུར་པའི་དེ་སྐོར་གྱི་ཕྱི་རྒོལ་རྣམ་དག་དེ་དེ་སྐོར་གྱི་ཁྱབ་ཚུལ་དྲན་པའི་དྲན་ཤེས་འགགས་པའི་གང་ཟག་ཡིན་པར་ཐལ། དེ་འདྲའི་ཕྱི་རྒོལ་རྣམ་དག་དེ་དེ་སྐོར་གྱི་ཁྱབ་ཚུལ་དྲན་པའི་དྲན་ཤེས་སྐྱེས་མ་ཐག་པའི་གང་ཟག་ཡིན་པའི་ཕྱིར། རྟགས་དོན་གྱིས་ཁས། འདོད་ན། དེ་འདྲའི་ཕྱི་རྒོལ་གྱི་རྟེན་ལ་དེ་སྐོར་གྱི་ཚུལ་གསུམ་དྲན་པའི་དེ་སྐོར་གྱི་ཕྱི་རྒོལ་རྣམ་དག་དེ་དེ་སྐོར་གྱི་ཁྱབ་ཚུལ་དྲན་པའི་དྲན་ཤེས་འགགས་པའི་གང་ཟག་ཡིན་པར་ཐལ། འདོད་པའི་ཕྱིར་ཞེས་ན་འཁོར་གསུམ་ཡིན་ནོ། ། ཡང་དེ་སྐོར་གྱི་ཁྱབ་ཚུལ་དྲན་ཟིན་མ་བརྗེད་ཁར་འབྱིན་དེ་སྐོར་གྱི་ཕྱོགས་ཆོས་མི་དྲན་དྲན་རུང་ན་ཡོད་པའི་དེ་སྐོར་གྱི་ཕྱི་རྒོལ་རྣམ་དག་ཆོས་ཅན། ཁྱོད་དེ་སྐོར་གྱི་ཁྱབ་ཚུལ་དྲན་པའི་དྲན་ཤེས་འགག་ཁ་མའི་གང་ཟག་ཡིན་པར་ཐལ། ཁྱོད་དེ་སྐོར་གྱི་ཁྱབ་ཚུལ་དྲན་པའི་དྲན་ཤེས་འགག་བཞིན་པའི་གང་ཟག་ཡིན་པ་གང་ཞིག
དེ་སྐོར་གྱི་ཁྱབ་ཚུལ་དྲན་པའི་དྲན་ཤེས་སྐྱེ་བཞིན་པའི་གང་ཟག་ཡིན་ན། དེ་སྐོར་གྱི་ཁྱབ་ཚུལ་དྲན་པའི་དྲན་ཤེས་སྐྱེ་ཁ་མའི་གང་ཟག་ཡིན་དགོས་པའི་ཕྱིར། དང་པོ་དེར་ཐལ། ཁྱོད་དེ་སྐོར་གྱི་ཚུལ་དྲན་པའི་དྲན་ཤེས་སྐྱེས་པའི་གང་ཟག་ཡིན་པའི་ཕྱིར། དེ་ལ་ཁྱབ་པ་ཡོད་ཅིང་། རྟགས་ཕྱི་མ་དེ་ལའང་ཁྱབ་པ་ཡོད་དེ། དཔལ་ལྡན་ཟླ་བས། གལ་ཏེ་སྐྱེ་བཞིན་པ་དེ་སྐྱེ་ལ་ཕྱོགས་པས་ཡོད་མིན་ཞིང་། ། འགག་བཞིན་པ་ནི་ཡོད་ཀྱང་འཇིག་ལ་ཕྱོགས་པར་འདོད་གྱུར་པ། ། དེ་ཕྱིར་འདི་ནི་ཇི་ལྟ་བུར་ན་སྲང་དང་མཚུངས་པ་ཡིན། །
ཞེས་བཤད་འདུག་པའི་ཕྱིར་རོ། ། དེས་ན། ཤེས་པ་གང་དང་གང་ཡིན་པ་དེ་སྐྱེ་བཞིན་པའི་གང་ཟག་ཡིན་ན། ཤེས་པ་དེ་མ་སྐྱེས་པའི་གང་ཟག་ཡིན་དགོས་ལ། ཤེས་པ་དེ་དང་དེ་འགག་བཞིན་པའི་གང་ཟག་ཡིན་ན། དེ་དང་དེ་སྐྱེས་པའི་གང་ཟག་ཡིན་པས་ཁྱབ་ལ། དེའི་གནད་ཀྱིས་ཤེས་པ་དེ་དང་དེ་སྐྱེས་པའི་གང་ཟག་ཡིན་ན་ཤེས་པ་དེ་འགག་བཞིན་པ་དང་དེ་འགག་ཁ་མ་ཡིན་པས་ཁྱབ་པ་ནི་རིགས་པའི་གསང་ཚིག་སྟེ། གནད་འདི་རྟོགས་པ་དཔལ་ལྡན་ཟླ་བའི་དྲིན་ནོ། ། ཡང་དེ་སྐོར་གྱི་ཁྱབ་ཚུལ་དྲན་པའི་དྲན་ཤེས་འགགས་པའི་གང་ཟག་ཀྱང་ཡིན། དེ་སྐོར་གྱི་ཁྱབ་ཚུལ་དྲན་པའི་དྲན་ཤེས་རྒྱུད་ལྡན་གྱི་གང་ཟག་ཀྱང་ཡིན་པའི་གཞི་མཐུན་ཡོད་པར་ཐལ།
དྲན་ཤེས་འགགས་པའི་གང་ཟག་ཀྱང་ཡིན། དྲན་ཤེས་རྒྱུད་ལྡན་གྱི་གང་ཟག་ཀྱང་ཡིན་པའི་གཞི་མཐུན་ཡོད་པའི་ཕྱིར་ཏེ། ཤེས་པ་འགགས་པའི་གང་ཟག་ཀྱང་ཡིན། ཤེས་པ་རྒྱུད་ལྡན་གྱི་གང་ཟག་ཀྱང་ཡིན་པའི་གཞི་མཐུན་ཡོད་པའི་ཕྱིར་ཏེ། སྲོག་འགགས་པའི་གང་ཟག་ཀྱང་ཡིན། སྲོག་རྒྱུད་ལྡན་གྱི་གང་ཟག་ཀྱང་ཡིན་པའི་གཞི་མཐུན་ཡོད་པའི་ཕྱིར་ཏེ། སྲོག་འགགས་པའི་གང་ཟག་དེ་དེ་ཡིན་པའི་ཕྱིར་ཏེ། དེ་སྲོག་འགགས་པའི་གང་ཟག་གང་ཞིག སྲོག་རྒྱུད་ལྡན་གྱི་གང་ཟག་ཡིན་པའི་ཕྱིར། ཕྱི་མ་དེར་ཐལ།
གང་ཟག་ཡིན་པའི་ཕྱིར། དེ་མེད་ཟེར་ན། དེ་ཡོད་པར་ཐལ། སྲོག་ཆད་པའི་གང་ཟག་ཡོད་པའི་ཕྱིར་ཏེ།

ལས་ཉོན་གྱིས་ཤི་མ་ཐག་པའི་གང་ཟག་ཡོད་པའི་ཕྱིར་ཏེ། ལས་ཉོན་གྱིས་འཆི་འཕོས་མ་ཐག་པའི་གང་ཟག་ཡོད་པའི་ཕྱིར། མ་གྲུབ་ན། ཧ་ཅང་ཐལ་ལོ། ། མདོར་ན། ཤེས་པ་འགགས་པའི་གང་ཟག་ཡོད་པར་ཐལ། ཤེས་པ་འགག་ཁ་མའི་གང་ཟག་ཡོད་པའི་ཕྱིར་ཏེ། ཤེས་པ་སྐྱེས་མ་ཐག་པའི་གང་ཟག་དེ་དེ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་ཤེས་པ་འགག་ཁ་མའི་གང་ཟག་ཡིན་པར་ཐལ།
ཁྱོད་ཤེས་པ་འགག་བཞིན་པའི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། ཁྱབ་སྟེ། འགག་བཞིན་པ་ནི་ཡོད་ཀྱང་འཇིག་ལ་ཕྱོགས་པར་འདོད་གྱུར་པ། ། ཞེས་བཤད་པའི་ཕྱིར་རོ། ། ཡང་ཤེས་པ་སྐྱེས་མ་ཐག་པའི་གང་ཟག་ཆོས་ཅན། ཁྱོད་ཤེས་པ་འགག་བཞིན་པའི་གང་ཟག་ཡིན་པར་ཐལ། ཁྱོད་དེ་འགག་བཞིན་པའི་གང་ཟག་དང་། དེ་སྐྱེ་བཞིན་པའི་གང་ཟག་གང་རུང་ཡིན། ཁྱོད་དེ་སྐྱེ་བཞིན་པའི་གང་ཟག་མིན་པའི་ཕྱིར།
དང་པོ་ཆོས་ཅན་གྱིས་འགྲུབ། རྒྱུས་མེད་ཁོ། གཉིས་པ་མ་གྲུབ་ན། དེ་ཆོས་ཅན། ཁྱོད་ཤེས་པ་སྐྱེ་བ་ལ་མངོན་དུ་ཕྱོགས་པའི་གང་ཟག་ཡིན་པར་ཐལ། ཁྱོད་དེ་སྐྱེ་བཞིན་པའི་གང་ཟག་ཡིན་པའི་ཕྱིར། རྟགས་དངོས། ཁྱབ་པ་ནི། ཟླ་བ་གྲགས་པས། སྐྱེ་བཞིན་པ་དེ་སྐྱེ་ལ་ཕྱོགས་པས་ཡོད་མིན་ཞིང་། །
ཞེས་བཤད་པས་ལན་གཞན་མེད་དོ། ། འདོད་ན། ཁྱོད་ཤེས་པ་མ་སྐྱེས་པའི་གང་ཟག་ཡིན་པར་ཐལ་ལོ། ། རྣམ་དཔྱོད་ཅུང་ཟད་ཡོད་ན། ངེས་པ་གཏིང་ནས་མི་རྙེད་ཁ་མེད་ཡིན་ནོ། ། ཡང་དེ་སྐོར་གྱི་ཚུལ་གསུམ་གཞི་མཐུན་དུ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཆོས་ཅན། ཁྱོད་གཞི་གཅིག་གི་སྟེང་དུ། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་དྲན་པའི་གང་ཟག་ཡིན་པར་ཐལ། ཁྱོད་དེ་སྐོར་གྱི་ཚུལ་གསུམ་གཞི་མཐུན་དུ་དྲན་པའི་གང་ཟག་ཡིན་པའི་ཕྱིར་ཟེར་ན། ཁོ་བོ་ཅག་མ་ཁྱབ་བོ། །
འདོད་ན་དེ་ཆོས་ཅན། ཁྱོད་སྒྲའི་སྟེང་དུ་དེ་སྐོར་གྱི་ཚུལ་གསུམ་དྲན་པའི་གང་ཟག་ཡིན་པར་ཐལ། འདོད་པ་གང་ཞིག ཁྱོད་བུམ་པའི་སྟེང་དུ་དེ་སྐོར་གྱི་ཚུལ་གསུམ་དྲན་པའི་གང་ཟག་ཡིན་པའི་ཕྱིར། འདོད་ན། ཁྱོད་སྒྲའི་སྟེང་དུ་དེ་སྐོར་གྱི་ཚུལ་གསུམ་དྲན་པའི་གང་ཟག་ཡིན་པར་ཐལ་ལོ། ། འདོད་ན། ཁྱོད་སྒྲའི་སྟེང་དུ་དེ་སྐོར་གྱི་རྗེས་ཁྱབ་དྲན་པའི་གང་ཟག་ཡིན་པར་ཐལ་ལོ། ། འདོད་ན། ཁྱོད་སྒྲའི་སྟེང་དུ་བྱས་ན་མི་རྟག་པས་ཁྱབ་པ་དྲན་པའི་གང་ཟག་ཡིན་པར་ཐལ་ལོ། །
འདོད་ན། ཁྱོད་སྒྲ་བྱས་ན་སྒྲ་མི་རྟག་པས་ཁྱབ་པ་དྲན་པའི་གང་ཟག་ཡིན་པར་ཐལ་ལོ། ། འདོད་ན། ཁྱོད་སྒྲ་མི་རྟག་པ་ངེས་པའི་གང་ཟག་ཏུ་ཐལ་ལོ། ། རྩ་རྟགས་ཕྱི་མ་མ་གྲུབ་ན། བུམ་པའི་སྟེང་དུ་དེ་སྐོར་གྱི་ཚུལ་གསུམ་དྲན་པའི་གང་ཟག་ཡོད་པར་ཐལ་ལོ། ། འདོད་ན། བུམ་པའི་སྟེང་དུ། དེ་སྐོར་གྱི་ཕྱོགས་ཆོས་དྲན་པའི་གང་ཟག་ཡོད་པར་ཐལ་ལོ། ། འདོད་ན།
བུམ་པའི་སྟེང་དུ་སྒྲ་བྱས་པ་ངེས་པའི་གང་ཟག་ཡོད་པར་ཐལ་ལོ། ། འདོད་ན། བུམ་པའི་སྟེང་དུ་སྒྲ་བྱས་པ་གྲུབ་པར་ཐལ་ལོ། ། འདོད་ན། བུམ་པའི་སྟེང་དུ་སྒྲ་གྲུབ་པར་ཐལ་ལོ། ། ཡང་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་རེས་འཇོག་ཏུ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཆོས་ཅན། ཁྱོད་དེ་སྐོར་གྱི་ཕྱི་རྒོལ་རྣམ་དག་མཁས་པ་ཡིན་པར་ཐལ། ཁྱོད་དེ་སྐོར་གྱི་ཕྱི་རྒོལ་རྣམ་དག་གང་ཞིག ཁྱོད་དེ་སྐོར་གྱི་ཕྱི་རྒོལ་རྣམ་དག་བླུན་པོ་མ་ཡིན་པའི་ཕྱིར། འདོད་ན།
ཁྱོད་དེ་སྐོར་གྱི་ཕྱི་རྒོལ་རྣམ་དག་ཅུང་ཟད་མཁས་པ་ཡིན་པར་ཐལ། འདོད་པ་གང་ཞིག ཁྱོད་དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པ་མ་ཡིན་པའི་ཕྱིར། འདོད་ན་མ་ཡིན་པར་ཐལ། ཁྱོད་དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པ་ཡིན་པའི་ཕྱིར་ཏེ། ཁྱོད་དེ་སྐོར་གྱི་ཚུལ་གསུམ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར་ཏེ། ཁྱོད་དེ་སྐོར་གྱི་ཕྱོགས་ཆོས་དྲན་པའི་གང་ཟག་གང་ཞིག ཁྱོད་དེ་སྐོར་གྱི་ཁྱབ་ཚུལ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར། དང་པོ་དེར་ཐལ། དེ་ཡང་ཡིན།
དེ་སྐོར་གྱི་ཕྱོགས་ཆོས་དྲན་པའི་གང་ཟག་ཀྱང་ཡིན་པའི་གཞི་མཐུན་ཡོད་པའི་ཕྱིར་ཏེ། དེ་སྐོར་གྱི་ཕྱོགས་ཆོས་དྲན་ནས་དེ་སྐོར་གྱི་ཁྱབ་ཚུལ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་དེ་དེ་ཡིན་པའི་ཕྱིར། རྟགས་གཉིས་ཀ་ཆོས་ཅན་གྱིས་འགྲུབ། རྟགས་གཉིས་པ་ཁྱབ་ཚུལ་དྲན་པའང་དེས་མཚོན། དེས་ན་རང་ལུགས་རྟགས་གཉིས་པ་དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པ་མ་ཡིན་པ་མ་གྲུབ་བྱས་པ་ལ། འོ་ན་དེ་དེ་མ་ཡིན་པར་ཐལ། དེ་ཡིན་ན་དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པ་མ་ཡིན་དགོས་པའི་ཕྱིར་ན་མ་ཁྱབ། དེས་ན་གནད་ཀྱི་སྙིང་པོ། དེ་སྐོར་གྱི་ཕྱི་རྒོལ་རྣམ་དག་ཅུང་ཟད་མཁས་པ། དེ་སྐོར་གྱི་ཕྱི་རྒོལ་རྣམ་དག་མཁས་པ་ཙམ་པོ།
དེ་སྐོར་གྱི་ཕྱི་རྒོལ་རྣམ་དག་དབང་པོ་འབྲིང་པོ། དེ་སྐོར་གྱི་ཚུལ་གསུམ་རེས་འཇོག་ཏུ་དྲན་པའི་དེ་སྐོར་གྱི་ཕྱི་རྒོལ་རྣམ་དག རང་འབྲས་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་གི་བརྒྱུད་རྒྱུ་ལ་གནས་པའི་དེ་སྐོར་གྱི་ཕྱི་རྒོལ་རྣམ་དག་མཁས་པ་རྣམས་དོན་གཅིག་ཀྱང་། དེ་རྣམས་ཁོ་ཁོ་རང་མིན་ཏེ། དེ་རྣམས་དེ་སྐོར་གྱི་རྒོལ་རྣམ་དག་ཤིན་ཏུ་མཁས་པ་ཡིན་པའི་ཕྱིར་རོ། ། དེ་བཞིན་དུ་དེ་སྐོར་གྱི་ཚུལ་གསུམ་གཞི་མཐུན་དུ་དྲན་པའི་དེ་སྐོར་གྱི་ཕྱི་རྒོལ་རྣམ་དག དེ་སྐོར་གྱི་ཕྱི་རྒོལ་རྣམ་དག་དབང་རྣོན། དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པ། རང་འབྲས་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་གི་དངོས་རྒྱུ་ལ་གནས་པའི་དེ་སྐོར་གྱི་ཕྱི་རྒོལ་རྣམ་དག་རྣམས་དོན་གཅིག ཡང་དེ་སྐོར་གྱི་ཕྱི་རྒོལ་རྣམ་དག་དབང་བརྟུལ།
དེ་སྐོར་གྱི་ཕྱི་རྒོལ་རྣམ་དག་བླུན་པོ། དེ་སྐོར་གྱི་ཚུལ་གསུམ་གང་རུང་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག རང་འབྲས་སྒྲ་མི་རྟོགས་ཀྱི་རྟགས་ཅན་རྗེས་དཔག་གི་བརྒྱུད་རྒྱུ་ལ་གནས་པའི་དེ་སྐོར་གྱི་ཕྱི་རྒོལ་རྣམ་དག་བླུན་པོ། རང་འབྲས་དེ་སྐོར་གྱི་ཚུལ་གསུམ་དྲན་པའི་དྲན་ཤེས་ཀྱི་དངོས་རྒྱུ་ལ་གནས་པའི་དེ་སྐོར་གྱི་ཕྱི་རྒོལ་རྣམ་དག་རྣམས་དོན་གཅིག་ཅེས་ཁོ་བོ་སྨྲའོ། ། འོ་ན་དེ་སྐོར་གྱི་ཕྱི་རྒོལ་རྣམ་དག་བླུན་པོ་ལ། དེ་སྐོར་གྱི་ཚུལ་གསུམ་དྲན་པའི་དྲན་ཤེས་སྐྱེ་ཁ་མ་ཞིག་དགོས་ན། དེ་སྐོར་གྱི་ཕྱི་རྒོལ་རྣམ་དག་བླུན་པོ་ལ་ཅུང་ཟད་བླུན་པ་དང་། ཤིན་ཏུ་བླུན་པོ་གཉིས་སུ་ཕྱེ་བའི་ཁྱད་པར་ཅི་ཡོད་སྙམ་ན། འདིའི་གནད་ནི་ཁོ་བོས་འོག་ཏུ་བཤད་པར་བྱའོ། ། ཡང་སྒྲ་མི་རྟག་རྟོགས་ཀྱི་རྟགས་ཅན་བརྒྱུད་ནས་སྐྱེ་ངེས་ཀྱི་དེ་སྐོར་གྱི་ཕྱི་རྒོལ་རྣམ་དག་དེ་ཆོས་ཅན།
ཁྱོད་དེ་སྐོར་གྱི་ཕྱི་རྒོལ་རྣམ་དག་བླུན་པོ་ཡིན་པར་ཐལ། ཁྱོད་དེ་སྐོར་གྱི་ཕྱི་རྒོལ་རྣམ་དག་གང་ཞིག ཁྱོད་དེ་སྐོར་གྱི་ཕྱི་རྒོལ་རྣམ་དག་ཅུང་ཟད་མཁས་པ་ཡང་མ་ཡིན། ཁྱོད་དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པ་ཡང་མ་ཡིན་པའི་ཕྱིར། འདོད་ཟེར་བའམ། རྟགས་གཉིས་པ་མ་གྲུབ་ཟེར་བ་གཉིས་ལ། དེ་མིན་པར་ཐལ། ཁྱོད་དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པ་ཡིན་པའི་ཕྱིར་ཏེ། ཁྱོད་དེ་སྐོར་གྱི་ཚུལ་གསུམ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར་ཏེ། ཁྱོད་དེ་སྐོར་གྱི་ཕྱོགས་ཆོས་དྲན་པའི་གང་ཟག་གང་ཞིག་ཁྱོད་དེ་སྐོར་གྱི་ཁྱབ་ཚུལ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར།
དང་པོ་དེར་ཐལ། དེ་ཡང་ཡིན། དེ་སྐོར་གྱི་ཕྱོགས་ཆོས་དྲན་པའི་གང་ཟག་ཀྱང་ཡིན་པའི་གཞི་མཐུན་ཡོད་པའི་ཕྱིར་ཏེ། དེ་སྐོར་གྱི་ཕྱོགས་ཆོས་དྲན་ནས་དེ་སྐོར་གྱི་ཁྱབ་ཚུལ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་དེ་དེ་ཡིན་པའི་ཕྱིར། འདིའི་རྟགས་གཉིས་ཆོས་ཅན་གྱིས་འགྲུབ། གཉིས་པ་ཁྱབ་ཚུལ་དྲན་པའང་དེས་མཚོན། རང་ལུགས་རྟགས་གསུམ་པ་མ་གྲུབ་བྱས་པ་ལ། འོ་ན་བྱས་རྟགས་ལས་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་བརྒྱུད་ནས་སྐྱེ་ངེས་ཀྱི་དེ་སྐོར་གྱི་ཕྱི་རྒོལ་རྣམ་དག་དེ་ཁོ་ཁོ་རང་ཡིན་པར་ཐལ། དེའི་བརྒྱུད་རྒྱུར་གྱུར་པའི་དེ་སྐོར་གྱི་རྟག་འཛིན་སེམས་དེ་ཁོ་ཁོ་རང་ཡིན་པའི་ཕྱིར་ཏེ། དེའི་བརྒྱུད་རྒྱུར་གྱུར་པའི་ཤེས་པ་དེ་ཁོ་ཁོ་རང་ཡིན་པའི་ཕྱིར་ཏེ།
དེའི་བརྒྱུད་རྒྱུ་དེ་ཁོ་ཁོ་རང་ཡིན་པའི་ཕྱིར། མ་གྲུབ་ན། དེ་འདྲའི་རྟགས་ཅན་རྗེས་དཔག་ཆོས་ཅན། ཁྱོད་ཀྱི་བརྒྱུད་རྒྱུ་དེ་ཁྱོད་ཀྱི་བརྒྱུད་རྒྱུ་ཡིན་པར་ཐལ། ཁྱོད་འདུས་བྱས་ཡིན་པའི་ཕྱིར། གལ་ཏེ་དེ་འདྲའི་རྟགས་འཛིན་གྱི་སེམས་ཁོ་ཁོ་རང་ཡིན་པའི་ཕྱིར་ལ་མ་ཁྱབ་ན། འོ་ན་དེའི་བརྒྱུད་རྒྱུར་གྱུར་པའི་དེ་སྐོར་གྱི་རྟགས་འཛིན་སེམས་རྒྱུད་ལྡན་གང་ཟག་དེ་ཁོ་ཁོ་རང་ཡིན་པར་ཐལ་ལོ། ། འདོད་ན་མ་ཡིན་པར་ཐལ། ཁྱོད་དེའི་དངོས་རྒྱུར་གྱུར་པའི་དེ་སྐོར་གྱི་རྟགས་འཛིན་གྱི་སེམས་རྒྱུད་ལྡན་གྱི་གང་ཟག་ཡིན་པའི་ཕྱིར། མ་གྲུབ་ན།
དེར་ཐལ། དེ་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་སྐྱེ་ཁ་མའི་གང་ཟག་ཡིན་པའི་ཕྱིར་ཏེ། དེ་སྐོར་གྱི་ཚུལ་གསུམ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར་ཏེ། དེ་སྐོར་གྱི་ཕྱོགས་ཆོས་དྲན་པའི་གང་ཟག་གང་ཞིག དེ་སྐོར་གྱི་ཁྱབ་ཚུལ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར། དང་པོ་དེར་ཐལ། དེ་ཡང་ཡིན། དེ་སྐོར་གྱི་ཕྱོགས་ཆོས་དྲན་པའི་གང་ཟག་ཀྱང་ཡིན་པའི་གཞི་མཐུན་ཡོད་པའི་ཕྱིར་ཏེ། དེ་སྐོར་གྱི་ཕྱོགས་ཆོས་དྲན་ནས་དེ་སྐོར་གྱི་ཁྱབ་ཚུལ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་དེ་དེ་ཡིན་པའི་ཕྱིར། དེའི་རྟགས་དང་པོ་གྲུབ་སྟེ།
དེ་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་བརྒྱུད་ནས་སྐྱེ་ངེས་ཀྱི་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར། རྟགས་དང་པོ་ཆོས་ཅན་གྱིས་འགྲུབ། རྟགས་གཉིས་པའང་དེས་མཚོན། ཡང་དེའི་བརྒྱུད་རྒྱུར་གྱུར་པའི་ཤེས་པ་ཁོ་ཁོ་རང་ཡིན་པའི་ཕྱིར་རམ། དེའི་བརྒྱུད་རྒྱུ་ཁོ་ཁོ་རང་ཡིན་པའི་ཕྱིར་ལ་མ་ཁྱབ་ཟེར་བ་གང་ལྟར་ཡང་། འོ་ན་དེའི་རྒྱུད་རྒྱུ་ལ་གནས་པའི་དེ་སྐོར་གྱི་ཕྱི་རྒོལ་རྣམ་དག་དེ་ཁོ་ཁོ་རང་ཡིན་པར་ཐལ། འདོད་པའི་ཕྱིར། འདོད་ན། མ་ཡིན་པར་ཐལ། དེ་དེའི་དངོས་རྒྱུ་ལ་གནས་པའི་གང་ཟག་ཡིན་པའི་ཕྱིར་ཏེ།
དེ་སྐོར་གྱི་ཚུལ་གསུམ་དྲན་པའི་གང་ཟག་ཡིན་པའི་ཕྱིར་ཏེ། དེ་སྐོར་གྱི་ཕྱོགས་ཆོས་དྲན་པའི་གང་ཟག་གང་ཞིག དེ་སྐོར་གྱི་ཁྱབ་ཚུལ་དྲན་པའི་གང་ཟག་ཡིན་པའི་ཕྱིར། དང་པོ་དེར་ཐལ། དེ་ཡང་ཡིན། དེ་སྐོར་གྱི་ཕྱོགས་ཆོས་དྲན་པའི་གང་ཟག་ཀྱང་ཡིན་པའི་གཞི་མཐུན་ཡོད་པའི་ཕྱིར་ཏེ། དེ་སྐོར་གྱི་ཕྱོགས་ཆོས་དྲན་ནས་དེ་སྐོར་གྱི་ཁྱབ་ཚུལ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་དེ་དེ་ཡིན་པའི་ཕྱིར། རྟགས་རྣམས་སྔ་མ་བཞིན་སྒྲུབ། གལ་ཏེ་དེའི་བརྒྱུད་རྒྱུ་དེའི་དངོས་རྒྱུ་ཡིན་ཟེར་ན། འོ་ན་བྱས་རྟགས་ལས་སྒྲ་མི་རྟག་པར་རྟོགས་པའི་རྟགས་ཅན་རྗེས་དཔག་གི་རྒྱུའི་རྒྱུ་དེ།
དེའི་དངོས་རྒྱུ་ཡིན་པར་ཐལ། དེའི་བརྒྱུད་རྒྱུ་དེ་དེའི་དངོས་རྒྱུ་ཡིན་པའི་ཕྱིར། འདོད་ན། མ་ཡིན་པར་ཐལ། དེ་དང་དེའི་བར་དུ་དེའི་རྒྱུས་བར་ཆོད་པའི་ཕྱིར་ཏེ། དེའི་རྒྱུའི་རྒྱུ་དེ། དེའི་རྒྱུའི་དངོས་རྒྱུ་ཡིན་པ་གང་ཞིག དེའི་རྒྱུ་དེའི་དངོས་རྒྱུ་ཡིན་པའི་ཕྱིར། མ་གྲུབ་ན། དེ་ཆོས་ཅན།
ཁྱོད་ཀྱི་རྒྱུ་ཁྱོད་ཀྱི་དངོས་རྒྱུ་ཡིན་པར་ཐལ། ཁྱོད་འདུས་བྱས་ཡིན་པའི་ཕྱིར། ཁྱབ་པ་དྲག་ཆགས་པ་ལགས་སོ། ། གལ་ཏེ། དེའི་བརྒྱུད་རྒྱུ་དེ་ཁོ་ཁོ་རང་ཡིན་ཡང་། དེའི་བརྒྱུད་རྒྱུ་ལ་གནས་པའི་དེ་སྐོར་གྱི་ཕྱི་རྒོལ་རྣམ་དག་དེ་དེའི་དངོས་རྒྱུ་ལ་གནས་པའི་གང་ཟག་ཡིན་ཟེར་ན། འོ་ན། དེའི་རྒྱུའི་རྒྱུ་ལ་གནས་པའི་དེ་སྐོར་གྱི་ཕྱི་རྒོལ་རྣམ་དག་དེ་དེའི་དངོས་རྒྱུ་ལ་གནས་པའི་གང་ཟག་ཡིན་པར་ཐལ། འདོད་པའི་ཕྱིར། འདོད་ན།
མ་ཡིན་པར་ཐལ། དེ་དང་དེ་འདྲའི་རྟགས་ཅན་རྗེས་དཔག་གཉིས་ཀྱི་བར་དུ་དེ་འདྲའི་རྟགས་ཅན་རྗེས་དཔག་གི་རྒྱུས་བར་ཆོད་པའི་ཕྱིར་ཏེ། དེའི་རྒྱུ་དེ་དེའི་རྒྱུ་ཡིན་པའི་ཕྱིར། རྟགས་སྔར་བཞིན། གལ་ཏེ། དེའི་རྒྱུའི་རྒྱུ་ལ་གནས་པའི་དེ་སྐོར་གྱི་ཕྱི་རྒོལ་རྣམ་དག་དེ། དེའི་དངོས་རྒྱུ་ལ་གནས་པའི་གང་ཟག་ཡིན་པར་ཐལ་བ་ལ་མ་ཁྱབ་ན། བསལ་བ་དེར་ཐལ། དེ་དེ་འདྲའི་རྟགས་ཅན་རྗེས་དཔག་སྐྱེ་ཁ་མའི་གང་ཟག་ཡིན་པའི་ཕྱིར་ཏེ། དེ་སྐོར་གྱི་ཚུལ་གསུམ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར་ཏེ།
དེ་སྐོར་གྱི་ཕྱོགས་ཆོས་དྲན་པའི་གང་ཟག་གང་ཞིག དེ་སྐོར་གྱི་ཁྱབ་ཚུལ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར། དང་པོ་དེར་ཐལ། དེ་ཡང་ཡིན། དེ་སྐོར་གྱི་ཕྱོགས་ཆོས་དྲན་པའི་གང་ཟག་ཀྱང་ཡིན་པའི་གཞི་མཐུན་ཡོད་པའི་ཕྱིར་ཏེ། དེ་སྐོར་གྱི་ཕྱོགས་ཆོས་དྲན་ནས། དེ་སྐོར་གྱི་ཁྱབ་ཚུལ་དྲན་པའི་དེ་སྐོར་གྱི་ཕྱི་རྒོལ་རྣམ་དག་དེ་དེ་ཡིན་པའི་ཕྱིར་ཏེ། དང་པོ་གང་ཞིག ཕྱི་མ་ཡིན་པའི་ཕྱིར། དང་པོ་དེར་ཐལ།
དེ་དེ་འདྲའི་རྟགས་ཅན་རྗེས་དཔག་གི་བརྒྱུད་རྒྱུ་ལ་གནས་པའི་གང་ཟག་ཡིན་པའི་ཕྱིར་ཏེ། དེ་བརྒྱུད་ནས་སྐྱེ་ངེས་ཀྱི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། ། འདི་རིགས་རྒྱུ་འབྲས་ཀྱི་རིགས་པ་ཕྲ་ཞིབ་མ་ཞིག་ཀྱང་གཟབ་འཚལ་ལོ། ། ཡང་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱི་རྒོལ་རྣམ་དག་སྐད་ཅིག་མ་གཉིས་པ་ཡོད་ཀྱང་། དེ་སྐོར་གྱི་ཕྱི་རྒོལ་རྣམ་དག་བླུན་པོ་སྐད་ཅིག་མ་གཉིས་པ་མེད་དེ། དེའི་ཉེར་ལེན་བྱས་པའི་དངོས་འབྲས་སུ་གྱུར་པའི་ཕྱི་རྒོལ་རྣམ་དག་ལ། དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པ་ཡིན་དགོས་པའི་ཕྱིར། དེ་སྐོར་གྱི་ཕྱི་རྒོལ་རྣམ་དག་མཁས་པ་སྐད་ཅིག་མ་གཉིས་པ་ཙམ་ཡོད་ཀྱང་། དེ་སྐོར་གྱི་ཕྱི་རྒོལ་རྣམ་དག་ཅུང་ཟད་མཁས་པ་སྐད་ཅིག་མ་གཉིས་པ་ཡང་མེད་ལ།
དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པ་སྐད་ཅིག་མ་གཉིས་པའང་མེད་དེ། དང་པོས་ཉེར་ལེན་བྱས་པའི་དངོས་འབྲས་ལ་ཕྱི་རྒོལ་ཤིན་ཏུ་མཁས་པ་དང་། ཕྱི་མ་དེས་ཉེར་ལེན་བྱས་ནས་དེ་མ་ཐག་ཏུ་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་སྐྱེ་བའི་ཕྱིར་རོ། ། དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་གསུམ་པ་ཕན་ཆད་ནི་མི་སྲིད་དེ། དེ་སྐོར་གྱི་ཕྱི་རྒོལ་རྣམ་དག་ལ་དེ་སྐོར་གྱི་ཚུལ་གསུམ་ངེས་པའི་རྗེས་དཔག་ནི་སྐྱེས་ཚར་ལ། དེས་དྲངས་ནས་དེ་སྐོར་གྱི་ཚུལ་གསུམ་དྲན་པའི་དྲན་ཤེས་གདོན་མི་ཟ་བར་སྐྱེ་ལ། དྲན་ཤེས་དེ་ནི་རྟགས་ཅན་རྗེས་དཔག་གི་དངོས་རྒྱུ་ནུས་པ་ཐོགས་མེད་དུ་བཤད་པའི་ཕྱིར་རོ། ། དེའི་གནད་དྲིལ་ན་དེ་སྐོར་གྱི་ཕྱི་རྒོལ་རྣམ་དག་བླུན་པོ་རང་འབྲས་དེ་སྐོར་གྱི་ཚུལ་གསུམ་དྲན་པའི་དྲན་ཤེས་སྐྱེ་ཁ་མའི་གང་ཟག་ཡིན་པར་ཐལ། དེའི་རྒྱུད་ཀྱི་དེ་སྐོར་གྱི་ཚུལ་གསུམ་ངེས་པའི་རྗེས་དཔག་དེ་ཁོ་རང་གི་ཉེར་ལེན་གྱི་དངོས་འབྲས་སུ་གྱུར་པའི་དེ་སྐོར་གྱི་ཚུལ་གསུམ་དྲན་པའི་དྲན་ཤེས་ཀྱི་དངོས་རྒྱུ་ཡིན་པའི་ཕྱིར་ཏེ། དེ་དེའི་ཉེར་ལེན་གྱི་དངོས་འབྲས་སུ་གྱུར་པའི་དེ་སྐོར་གྱི་ཚུལ་གསུམ་ངེས་པའི་ངེས་ཤེས་ཀྱི་དངོས་རྒྱུ་གང་ཞིག
དེ་དེའི་ཉེར་ལེན་གྱི་དངོས་འབྲས་སུ་གྱུར་པའི་དེ་སྐོར་གྱི་ཚུལ་གསུམ་ངེས་པའི་རྗེས་དཔག་གི་དངོས་རྒྱུ་མ་ཡིན་པའི་ཕྱིར། དང་པོ་དེར་ཐལ། དེ་སྐོར་གྱི་ཕྱི་རྒོལ་རྣམ་དག་བླུན་པོའི་ཉེར་ལེན་གྱི་དངོས་འབྲས་སུ་གྱུར་པའི་དེ་སྐོར་གྱི་ཕྱི་རྒོལ་རྣམ་དག་དེ་དེ་སྐོར་གྱི་ཚུལ་གསུམ་ངེས་པའི་ངེས་ཤེས་རྒྱུད་ལྡན་ཡིན་པའི་ཕྱིར། རྟགས་གཉིས་པ་མ་གྲུབ་ན། འོ་ན་རྗེས་དཔག་ལ་རྒྱུན་ཡོད་པར་ཐལ། རྗེས་དཔག་སྐད་ཅིག་མ་སྔ་མས་ཉེར་ལེན་བྱས་པ་ལས་རྗེས་དཔག་སྐད་ཅིག་མ་ཕྱི་མ་སྐྱེ་བ་ཡོད་པའི་ཕྱིར་ཏེ། དེ་སྐོར་གྱི་ཕྱི་རྒོལ་རྣམ་དག་བླུན་པོའི་རྒྱུད་ཀྱི་དེ་སྐོར་གྱི་ཚུལ་གསུམ་ངེས་པའི་རྗེས་དཔག་གིས་ཉེར་ལེན་བྱས་པ་ལས་དེའི་རྒྱུད་ཀྱི་ཚུལ་གསུམ་ངེས་པའི་རྗེས་དཔག་སྐྱེ་བ་ཡོད་པའི་ཕྱིར་ཏེ། དེ་དེའི་ཉེར་ལེན་ཡིན་པའི་ཕྱིར་ཏེ། དེ་ཁོ་རང་གི་ཉེར་ལེན་དངོས་འབྲས་སུ་གྱུར་པའི་དེ་སྐོར་གྱི་ཚུལ་གསུམ་ངེས་པའི་རྗེས་དཔག་གི་དངོས་རྒྱུ་ཡིན་པའི་ཕྱིར། རྟགས་དངོས།
དངོས་སྟོབས་ཀྱི་རིགས་པ་རྨ་མེད་པའོ། ། བློ་གསལ་ངག་གི་བློའི་ཟེ་འབྲུ་སྨིན་པར་གྱུར་ཅིག ཡང་དེ་སྐོར་གྱི་ཕྱི་རྒོལ་རྣམ་དག་སྐད་ཅིག་མ་གཉིས་པ་ཡིན་ན། དེ་སྐོར་གྱི་ཕྱི་རྒོལ་རྣམ་དག་བླུན་པོ་སྐད་ཅིག་མ་གཉིས་པ་དང་། དེ་སྐོར་གྱི་ཕྱི་རྒོལ་རྣམ་དག་མཁས་པ་སྐད་ཅིག་མ་གཉིས་པ་གང་རུང་ཡིན་དགོས་པར་ཐལ། དེ་སྐོར་གྱི་ཕྱི་རྒོལ་རྣམ་དག་སྐད་ཅིག་དང་པོ་ཡིན་ན། དེ་སྐོར་གྱི་ཕྱི་རྒོལ་རྣམ་དག་བླུན་པོ་སྐད་ཅིག་མ་དང་པོ་དང་། དེ་སྐོར་གྱི་ཕྱི་རྒོལ་རྣམ་དག་མཁས་པ་སྐད་ཅིག་མ་དང་པོ་གང་རུང་ཡིན་པས་ཁྱབ་པའི་ཕྱིར་ཟེར་ན། དང་པོ་མ་གྲུབ་སྟེ། དེ་སྐོར་གྱི་ཕྱི་རྒོལ་རྣམ་དག་བླུན་པོ་ལ་སྐད་ཅིག་མ་སྔ་ཕྱི་མེད་པའི་ཕྱིར་དང་།
གཉིས་པ་ལ་ཡིན་མིན་གཉིས་ཡོད་དོ། ། འདོད་ན། དེ་སྐོར་གྱི་ཕྱི་རྒོལ་རྣམ་དག་བླུན་པོའི་རྟེན་ལ་དེ་སྐོར་གྱི་ཕྱི་རྒོལ་རྣམ་དག་མཁས་པར་གྱུར་མ་ཐག་པའི་གང་ཟག་ཆོས་ཅན་གྱིས་གཤོག རྟགས་ཆོས་ཅན་གྱིས་འགྲུབ། འདོད་ན། ཁྱོད་དེ་སྐོར་གྱི་ཕྱིར་རྒོལ་རྣམ་དག་མཁས་པ་སྐད་ཅིག་མ་གཉིས་པ་ཡིན་པར་ཐལ། འདོད་པ་གང་ཞིག ཁྱོད་དེ་སྐོར་གྱི་ཕྱིར་རྒོལ་རྣམ་དག་བླུན་པོ་སྐད་ཅིག་མ་གཉིས་པ་མ་ཡིན་པའི་ཕྱིར། འདོད་ན། ཁྱོད་ཀྱི་ཉེར་ལེན་གྱི་རྒྱུར་གྱུར་པའི་དེ་སྐོར་གྱི་ཕྱི་རྒོལ་རྣམ་དག་དེ་དེ་སྐོར་གྱི་ཕྱི་རྒོལ་རྣམ་དག་མཁས་པར་ཐལ་ལོ། །
གཉིས་པ་མ་གྲུབ་ན། ཁྱོད་དེ་སྐོར་གྱི་ཕྱི་རྒོལ་རྣམ་དག་བླུན་པོར་ཐལ་ལོ། ། ཡང་དེ་སྐོར་གྱི་ཕྱི་རྒོལ་རྣམ་དག་ཆོས་ཅན། ཁྱོད་སྐད་ཅིག་མ་གཉིས་པ་དེ་བྱས་རྟགས་ལས་སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་སྐྱེས་པའི་གང་ཟག་ཡིན་པར་ཐལ། ཁྱོད་སྐད་ཅིག་མ་གཉིས་པ་ཡོད་པ་གང་ཞིག ཁྱོད་དེ་སྐོར་གྱི་རྟགས་ཅན་རྗེས་དཔག་སྐྱེ་ཁ་མའི་གང་ཟག་ཡིན་པའི་ཕྱིར་ན་མ་ཁྱབ་པ་གོང་བཞིན། འོ་ན་དེ་སྐོར་གྱི་ཕྱི་རྒོལ་རྣམ་དག་ཆོས་ཅན། ཁྱོད་ཀྱི་ཉེར་ལེན་གྱི་དངོས་འབྲས་སུ་གྱུར་པའི་དེ་སྐོར་གྱི་ཕྱི་རྒོལ་རྣམ་དག་དེ། བྱས་རྟགས་ལས་སྒྲ་མི་རྟག་པར་རྟོགས་པའི་རྟགས་ཅན་རྗེས་དཔག་སྐྱེས་པའི་གང་ཟག་ཡིན་པར་ཐལ། ཁྱོད་ཀྱི་ཉེར་ལེན་གྱི་དངོས་འབྲས་སུ་གྱུར་པའི་དེ་སྐོར་གྱི་ཕྱི་རྒོལ་རྣམ་དག་ཡོད་པ་གང་ཞིག
ཁྱོད་དེ་སྐྱེ་ཁ་མའི་གང་ཟག་ཡིན་པའི་ཕྱིར། ལན་ཅི་ཟེར་ན། མ་ཁྱབ་ཅེས་པ་སྔར་བཞིན་ནོ་ཟེར་ན། འོ་ན་དེའི་ཉེར་ལེན་གྱི་དངོས་འབྲས་སུ་གྱུར་པའི་དེ་སྐོར་གྱི་ཕྱི་རྒོལ་རྣམ་དག་དེ། དེ་འདྲའི་རྟགས་ཅན་རྗེས་དཔག་གི་སྔ་ལོགས་དེ་མ་ཐག་ཏུ་བྱུང་བར་ཐལ། དེ་སྐྱེ་ཁ་མའི་གང་ཟག་ཡིན་པའི་ཕྱིར། རྟགས་དངོས། འདོད་ན། དེ་མ་ཡིན་པར་ཐལ། དེ་སྐོར་གྱི་ཕྱི་རྒོལ་རྣམ་དག་དེ་དེའི་སྔ་ལོགས་དེ་མ་ཐག་ཏུ་བྱུང་བ་གང་ཞིག
དེ་སྐོར་གྱི་ཕྱི་རྒོལ་རྣམ་དག་དང་། དེའི་ཉེར་ལེན་གྱི་དངོས་འབྲས་སུ་གྱུར་པའི་དེ་སྐོར་གྱི་ཕྱི་རྒོལ་རྣམ་དག་གཉིས་རིམ་ཅན་དུ་བྱུང་བའི་ཕྱིར་ཏེ། དེ་དེའི་རྒྱུ་ཡིན་པའི་ཕྱིར་རོ་ཟེར་ན། ལན་ཅི་འདེབས་བསམ་དགོས་སོ། ། ཡང་ཐོག་མར་དེ་སྐོར་གྱི་ཕྱོགས་དྲན་ནས་དེའི་རྗེས་དེ་སྐོར་གྱི་ཁྱབ་ཚུལ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཆོས་ཅན། ཁྱོད་དེ་སྐོར་གྱི་ཚུལ་གསུམ་རིམ་ཅན་དུ་དྲན་པའི་གང་ཟག་ཡིན་པར་ཐལ། ཁྱོད་དེ་སྐོར་གྱི་ཚུལ་གསུམ་དྲན་པའི་གང་ཟག་གང་ཞིག ཁྱོད་དེ་སྐོར་གྱི་ཚུལ་གསུམ་ཅིག་ཅར་དྲན་པའི་གང་ཟག་མ་ཡིན་པའི་ཕྱིར་ན་མ་ཁྱབ། འདོད་ན། ཁྱོད་དེ་སྐོར་གྱི་ཕྱོགས་ཆོས།
དེ་སྐོར་གྱི་རྗེས་ཚུལ། དེ་སྐོར་གྱི་ལྡོག་ཚུལ་གསུམ་རིམ་ཅན་དུ་དྲན་པའི་གང་ཟག་ཡིན་པར་ཐལ་ལོ། ། འདོད་ན། ཁྱོད་དེ་སྐོར་གྱི་རྗེས་ཚུལ་དང་ལྡོག་ཚུལ་དྲན་པའི་གང་ཟག་ཡིན་པར་ཐལ་ལོ། ། འདོད་ན། དེ་གཉིས་རིམ་ཅན་དྲན་པའི་གང་ཟག་ཡོད་པར་ཐལ་ལོ། ། འདོད་ན། དེ་སྐོར་གྱི་རྗེས་ཚུལ་དྲན་ནས་དེ་སྐོར་གྱི་ལྡོག་ཚུལ་མ་དྲན་པའི་གང་ཟག་ཡོད་པར་ཐལ་ལོ། ། འདོད་ན། དོན་གྱི་གོ་བས་ཅིག་ཤོས་ལ། །
དྲན་པ་ཡང་དག་སྐྱེ་བར་འགྱུར། ། ཞེས་པ་མི་འཐད་པར་ཐལ་ལོ། ། དེས་ན་དེ་སྐོར་གྱི་ཕྱོགས་ཆོས་དང་དེ་སྐོར་གྱི་ཁྱབ་ཚུལ་རིམ་ཅན་དུ་དྲན་པའི་གང་ཟག་ཡིན་བྱས་པ་ལ། དེ་ཆོས་ཅན། ཁྱོད་དེ་མིན་པར་ཐལ། ཁྱོད་དེ་སྐོར་གྱི་ཚུལ་གསུམ་ཅིག་ཅར་དུ་དྲན་པའི་གང་ཟག་ཡིན་པའི་ཕྱིར་ཏེ། ཁྱོད་དེ་སྐོར་གྱི་ཚུལ་གསུམ་ཅིག་ཅར་དུ་དྲན་པའི་དྲན་ཤེས་རྒྱུད་ལྡན་གྱི་གང་ཟག་ཡིན་པའི་ཕྱིར་ཏེ། ཁྱོད་དེ་སྐོར་གྱི་ཚུལ་གསུམ་དྲན་པའི་དྲན་ཤེས་ཅིག་ཅར་དུ་རྒྱུད་ལ་ལྡན་པའི་གང་ཟག་ཡིན་པའི་ཕྱིར་ན་མ་ཁྱབ། རྟགས་དེར་ཐལ། ཁྱོད་དེ་སྐོར་གྱི་ཕྱོགས་ཆོས་དྲན་པའི་དྲན་ཤེས།
དེ་སྐོར་གྱི་རྗེས་ཚུལ་དྲན་པའི་དྲན་ཤེས། དེ་སྐོར་གྱི་ལྡོག་ཚུལ་དྲན་པའི་དྲན་ཤེས་གསུམ་ཅིག་ཅར་དུ་རྒྱུད་ལ་ལྡན་པའི་གང་ཟག་ཡིན་པའི་ཕྱིར་ཏེ། ཁྱོད་དེ་གསུམ་རེ་རེ་ནས་རྒྱུད་ལྡན་གྱི་གང་ཟག་ཡིན་པའི་ཕྱིར་རོ། ། རྩ་བའི་རྟགས་གཉིས་པ་མ་གྲུབ་ན། དེ་མིན་པར་ཐལ། ཁྱོད་དེ་སྐོར་གྱི་ཕྱོགས་ཆོས་དང་། དེ་སྐོར་གྱི་ཁྱབ་ཚུལ་རིམ་ཅན་དུ་དྲན་པའི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། ། ཡང་དེ་ཆོས་ཅན། ཁྱོད་དེ་སྐོར་གྱི་ཚུལ་གསུམ་གཅིག་ཅར་དུ་དྲན་པའི་གང་ཟག་ཡིན་པར་ཐལ།
ཁྱོད་དེ་སྐོར་གྱི་ཕྱོགས་ཆོས་དྲན་པའི་དུས་སུ་དེ་སྐོར་གྱི་ཁྱབ་ཚུལ་དྲན་པའི་གང་ཟག་ཡིན་པའི་ཕྱིར་ཏེ། ཁྱོད་དེའི་དུས་སུ་དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པ་ཡིན་པའི་ཕྱིར་ཏེ། ཁྱོད་དེའི་དུས་སུ་ཡོད་པ་གང་ཞིག ཁྱོད་དེ་སྐོར་གྱི་ཕྱི་རྒོལ་རྣམ་དག་ཤིན་ཏུ་མཁས་པ་ཡིན་པའི་ཕྱིར་རོ། ། ཡང་དེ་སྐོར་གྱི་ཚུལ་གསུམ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་དེ། ཁོ་ཁོ་རང་མིན། དེ་དེ་སྐོར་གྱི་ཚུལ་གསུམ་དྲན་པའི་གང་ཟག་ཡིན་བྱས་པ་ལ། དེ་ཆོས་ཅན། ཁྱོད་ཁྱོད་རང་གི་རྒྱུད་ཀྱི་དེ་སྐོར་གྱི་ཚུལ་གསུམ་དྲན་པའི་དྲན་ཤེས་རྒྱུད་ལྡན་གྱི་གང་ཟག་ཡིན་པར་ཐལ། ཁྱོད་དེ་སྐོར་གྱི་ཚུལ་གསུམ་དྲན་པའི་དྲན་ཤེས་རྒྱུད་ལྡན་གྱི་གང་ཟག་ཡིན་པའི་ཕྱིར་ཏེ།
ཁྱོད་དེ་སྐོར་གྱི་ཚུལ་གསུམ་དྲན་པའི་སོ་སྐྱེ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཁྱོད་ཁྱོད་རང་གི་རྒྱུད་ཀྱི་དྲན་ཤེས་རྒྱུད་ལྡན་གྱི་གང་ཟག་ཡིན་པར་ཐལ། ཁྱོད་ཁྱོད་རང་གི་རྒྱུད་ཀྱི་དེ་སྐོར་གྱི་ཚུལ་གསུམ་དྲན་པའི་དྲན་ཤེས་རྒྱུད་ལྡན་གྱི་གང་ཟག་ཡིན་པའི་ཕྱིར། རྟགས་དངོས། འདོད་ན། ཁྱོད་ཁྱོད་རང་ཡིན་པར་ཐལ་ལོ། ། རྩ་བར་མ་ཁྱབ་ན། དེ་ཁོ་རང་གི་རྒྱུད་ཀྱི་དེ་སྐོར་གྱི་ཚུལ་གསུམ་དྲན་པའི་དྲན་ཤེས་རྒྱུད་ལྡན་གྱི་གང་ཟག་ཡིན་པར་ཐལ།
དེའི་རྒྱུད་ཀྱི་དེ་སྐོར་གྱི་ཚུལ་གསུམ་དྲན་པའི་དྲན་ཤེས་རྒྱུད་ལྡན་གྱི་གང་ཟག་ཡིན་པ་ཡོད། དེ་ལས་གཞན་པ་མེད་པའི་ཕྱིར། དང་པོ་དེར་ཐལ། དེའི་རྒྱུད་ཀྱི་དེ་སྐོར་གྱི་ཚུལ་གསུམ་དྲན་པའི་དྲན་ཤེས་ཡོད་པའི་ཕྱིར་ཏེ། དེའི་རྒྱུད་ཀྱི་དེ་སྐོར་གྱི་ཕྱོགས་ཆོས་དྲན་པའི་དྲན་ཤེས་ཡོད་པ་གང་ཞིག དེའི་རྒྱུད་ཀྱི་དེ་སྐོར་གྱི་ཁྱབ་ཚུལ་དྲན་པའི་དྲན་ཤེས་ཡོད་པའི་ཕྱིར། དང་པོ་དེར་ཐལ། དེ་སྐོར་གྱི་ཕྱོགས་ཆོས་དྲན་ནས་དེ་སྐོར་གྱི་ཁྱབ་འབྲེལ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་གི་རྒྱུད་ཀྱི་དྲན་ཤེས་དེ་དེ་ཡིན་པའི་ཕྱིར། རྟགས་སླ། ཡང་དེ་སྐོར་གྱི་ཚུལ་གསུམ་མི་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཆོས་ཅན།
ཁྱོད་ཁྱོད་རང་གི་རྒྱུད་ཀྱི་དེ་སྐོར་གྱི་ཚུལ་གསུམ་དྲན་པའི་དྲན་ཤེས་རྒྱུད་ལྡན་གྱི་གང་ཟག་ཡིན་པར་ཐལ། ཁྱོད་ཁྱོད་རང་གི་རྒྱུད་ལ་ལྡན་པའི་དེ་སྐོར་གྱི་ཚུལ་གསུམ་དྲན་པའི་དྲན་ཤེས་རྒྱུད་ལྡན་གྱི་གང་ཟག་ཡིན་པའི་ཕྱིར། མ་གྲུབ་ན་དེ་དེར་ཐལ། དེའི་རྒྱུད་ལ་ལྡན་པའི་དེ་སྐོར་གྱི་ཚུལ་གསུམ་དྲན་པའི་དྲན་ཤེས་རྒྱུད་ལྡན་གྱི་གང་ཟག་ཡོད། དེ་ལས་གཞན་པ་མེད་པའི་ཕྱིར། དང་པོ་དེར་ཐལ། དེའི་རྒྱུད་ལ་ལྡན་པའི་དེ་སྐོར་གྱི་ཚུལ་གསུམ་དྲན་པའི་དྲན་ཤེས་ཡོད་པའི་ཕྱིར་ཏེ། དེའི་རྒྱུད་ལ་ལྡན་པའི་དེ་སྐོར་གྱི་ཕྱོགས་ཆོས་དྲན་པའི་དྲན་ཤེས་ཡོད་པ་གང་ཞིག དེའི་རྒྱུད་ལ་ལྡན་པའི་དེ་སྐོར་གྱི་ཁྱབ་ཚུལ་དྲན་པའི་དྲན་ཤེས་ཡོད་པའི་ཕྱིར། དང་པོ་གྲུབ་ཏེ།
དེ་སྐོར་གྱི་ཕྱོགས་ཆོས་དྲན་པའི་དྲན་ཤེས་རྒྱུད་ལྡན་གྱི་གང་ཟག་ཡིན་པའི་ཕྱིར་རོ། ། རྟགས་གཉིས་པ་དེས་ཤེས། ཡང་དེ་སྐོར་གྱི་ཕྱོགས་དྲན་པའི་དྲན་ཤེས་སྐྱེ་བཞིན་པའི་དེ་སྐོར་གྱི་ཕྱི་རྒོལ་རྣམ་དག་ཀྱང་ཡིན། དེ་སྐོར་གྱི་ཁྱབ་ཚུལ་གསུམ་དྲན་པའི་དྲན་ཤེས་འགག་བཞིན་པའི་དེ་སྐོར་གྱི་ཕྱི་རྒོལ་རྣམ་དག་ཀྱང་ཡིན་པའི་གཞི་མཐུན་པར་གྱུར་པའི་ཕྱི་རྒོལ་རྣམ་དག་ཆོས་ཅན། ཁྱོད་དེ་སྐོར་གྱི་ཕྱི་རྒོལ་རྣམ་དག་བླུན་པོ་ཡིན་པར་ཐལ། ཁྱོད་དེ་སྐོར་གྱི་ཕྱི་རྒོལ་རྣམ་དག་ཡིན་པ་གང་ཞིག དེ་སྐོར་གྱི་ཕྱི་རྒོལ་རྣམ་དག་མཁས་པ་མིན་པའི་ཕྱིར། འདོད་ན་མིན་པར་ཐལ། ཁྱོད་དེ་སྐོར་གྱི་ཕྱི་རྒོལ་རྣམ་དག་མཁས་པ་ཡིན་པའི་ཕྱིར་ཏེ། ཁྱོད་དེ་སྐོར་གྱི་ཁྱབ་ཚུལ་དྲན་པའི་དེ་སྐོར་གྱི་ཕྱི་རྒོལ་རྣམ་དག་ཡིན་པའི་ཕྱིར།
གལ་ཏེ་རྩ་རྟགས་ཕྱི་མ་མ་གྲུབ་ན་དེ་ཆོས་ཅན། ཁྱོད་དེ་སྐོར་གྱི་ཕྱི་རྒོལ་རྣམ་དག་ཅུང་ཟད་མཁས་པ་ཡིན་པར་ཐལ། ཁྱོད་དེ་སྐོར་གྱི་ཕྱི་རྒོལ་རྣམ་དག་མཁས་པ། ། གཅིག་ཞུས་དག་གོ། PAGE * MERGEFORMAT 2 མང་ཐོས་ཀླུ་སྒྲུབ་རྒྱ་མཚོ། འགོད་ཡུལ་ཕྱི་རྒོལ་གྱི་རྣམ་བཤད་གནད་ཀྱི་སྙིང་པོ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
