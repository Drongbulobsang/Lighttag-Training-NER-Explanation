མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༡༤
ལེགས་བཤད་ཉི་མའི་འོད་ཟེར་ལས་གཏན་ཚིགས་འཁོར་ལོའི་གཞུང་གསུམ་གསལ་བྱེད།
༄༅། །ལེགས་བཤད་ཉི་མའི་འོད་ཟེར་ལས་གཏན་ཚིགས་འཁོར་ལོའི་གཞུང་གསུམ་གསལ་བྱེད་བཞུགས་སོ།། ཟླ་མེད་སྟོན་པའི་བསྟན་ལ་ཚད་མའི་ལམ། ། སྟོན་མཁས་ཕྱོགས་གླང་ཆོས་གྲགས་གངས་ཅན་འདིར། ། ས་སྐྱ་པ་ཞེས་སྙན་པའི་རྔ་དབྱངས་འབུམ། ། སྒྲོག་བྱེད་མཉན་ཡོད་བླ་མ་རིམ་པར་རྒྱལ། ། ཕྱོགས་གླང་གྲགས་པའི་གཞུང་གིས་ས་འཛིན་ལྗོངས། ། འཇམ་དབྱངས་འཁོན་གྱིས་རྣམ་པར་ཕྱེ་བའི་སྲོལ། ། མཉན་ཡོད་མཁས་པའི་དེད་དཔོན་གྱིས་དྲངས་པའི། ། ངོ་མཚར་གཏམ་འདི་དཔྱོད་ལྡན་རྣ་བར་བསྒྲག ། ཅེས་མཆོད་པར་བརྗོད་ཅིང་རྩོམ་པར་དམ་བཅའ་སྔོན་དུ་བཏང་ནས།
གཏན་ཚིགས་རབ་ཏུ་དབྱེ་བའི་དོན། ། ཞེས་སོགས་ཀྱི་སྐབས་སུ་གསུམ་ལས། དང་པོ་འཆད་པ་ལ། རང་གི་གཞུང་སྔ་མ་ལས་འཕྲོས་པའི་འབྲེལ། དཀྱུས་ཀྱི་ས་དཔྱད་པའི་འབྲེལ། ཚིག་གི་འབྲུ་གཉེར་བའི་འགྲེལ། བཤད་བྱའི་གཞུང་གཞན་དང་སྦྱར་བའི་འབྲེལ་དང་བཞི། དང་པོ་འཆད་པ་ལ། གཞུང་འདི་གང་ལས་འཕྲོས་ན། ངོ་བོ་ཚིག་ཕྲད་བདག་ཉིད་འདོད། །
ཅེས་སོགས་ལས་འཕྲོས། དེ་ཡང་སྒྲུབ་བརྗོད་རྟོགས་པའི་དོན་ཅན་ཉིད། ཅེས་སོགས་ལས་འཕྲོས། དེ་ཡང་གང་ལས་འཕྲོས་ན། ཁྱབ་སྔོན་ཅན་ལ་དེ་མེད་ཀྱང་། ། སྒྲ་ནི་བྱས་ཡིན་འདི་འདྲ་ཀུན། ། ཞེས་སོགས་ལས་འཕྲོས། དེ་ཡང་གང་ལས་འཕྲོས་ན། ནང་གི་ཡན་ལག་ནུས་པ་ནི། ། ཚུལ་གསུམ་དག་ལ་ཡང་དག་གནས། །
ཞེས་སོགས་ཚིག་རྐང་བཞི་ལས་འཕྲོས། དེ་ཡང་གང་ལས་འཕྲོས་ན། དོན་གྱི་དོན་རྟོགས་ཕྱིར་དོན་ལ། ། ཕྱོགས་དང་གཏན་ཚིགས་བརྗོད་ནུས་མེད། ། ཅེས་པ་ལས་འཕྲོས། དེ་ཡང་གང་ལས་འཕྲོས་ན། དོན་སྨོས་དེ་ནི་སྒྲ་དག་དང་། ། ཞེས་སོགས་ལས་འཕྲོས། དེ་ཡང… དེ་སྤང་ཕྱིར་བདག་མཐོང་བའི་ཚིག ། ཅེས་པ་ལས་འཕྲོས།
དེ་ཡང… མཛད་མདོར། གཞན་དོན་རྗེས་སུ་དཔག་པ་ནི། ། རང་གི་མཐོང་དོན་རབ་གསལ་བྱེད། ། ཅེས་པ་ལས་འཕྲོས་སོ། ། དང་པོ་དེ་ལྟར་འཕྲོས་པའི་རྒྱུ་མཚན་ཡོད་དེ། ངོ་བོ་ཚིག་ཕྲད་བདག་ཉིད་འདོད། ། ཅེས་སོགས་ཀྱི་སྐབས་སུ། ནུས་ཡུལ་བསྒྲུབ་བྱའི་མཚན་ཉིད་ཟུར་བཞི་ལྡན་ནམ། ལྔ་ལྡན་དུ་བསྟན། འོ་ན་བསྒྲུབ་བྱ་སྒྲུབ་པའི་རྟགས་ཡང་དག་དེ་ལ་དུ་ཡོད་ཅེ་ན།
དེ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། བསྒྲུབ་བྱ་སྒྲུབ་ནུས་པའི་རྟགས་ཡང་དག་དང་། དེ་སྒྲུབ་མི་ནུས་པའི་རྟགས་ལྟར་སྣང་གཉིས་ཀྱི་རྣམ་དབྱེའམ། རབ་དབྱེ་བདེ་བླས་ཏུ་རྟོགས་པའི་དོན་དུ། གཏན་ཚིགས་རབ་ཏུ་དབྱེ་བའི་དོན། ། བདེ་བར་བཟུང་བ་བསྒྲུབ་བྱའི་ཕྱིར། ། ཞེས་སོགས་ཀྱི་གཞུང་འདི་བྱུང་བའམ་སྨོས་པ་ཡིན་པའི་ཕྱིར། ངོ་བོ་ཚིག་ཕྲད་ཅེས་སོགས་ཀྱི་གཞུང་འདི་སྒྲུབ་བྱེད་རྟོགས་པའི་ཞེས་སོགས་ལས་འཕྲོས་པའི་རྒྱུ་མཚན་ཡོད་དེ། སྒྲུབ་བརྗོད་ཅེས་སོགས་ཀྱི་སྐབས་སུ། གཞན་དོན་ཕྱོགས་ཡང་དག་གི་མཚན་ཉིད་ལ་རྨོངས་པ་སེལ་བའི་ཕྱིར་དུ།
གཞན་དོན་ཕྱོགས་ཡང་དག་གི་མཚན་ཉིད་མེད་པར་ཁས་བླངས་པ་དེ་ལ། འཆད་ཚུལ་ཇི་ལྟ་བུ་བྱེད་ཅེ་ན། འཆད་ཚུལ་ཡོད་དེ། དེ་ཟུར་ལྔ་ལྡན་དུ་བཤད་པའི་སྒོ་ནས་འཆད་དོ། ། ཞེས་སྟོན་པ་ལ། ངོ་བོ་ཚིག་ཕྲད་བདག་ཉིད་འདོད། ། ཅེས་སོགས་བྱུང་། སྒྲུབ་བརྗོད་རྟོགས་པའི་དོན་ཅན་ཉིད། ། ཅེས་པ་དེ་ཁྱབ་སྔོན་ཅན་ལ་དེ་མེད་ཀྱང་ཞེས་སོགས་ལས་འཕྲོས་པའི་རྒྱུ་མཚན་ཡོད་དེ། ཁྱབ་སྔོན་ཅན་ལ་དེ་མེད་ཀྱང་ཞེས་སོགས་ཀྱི་སྐབས་སུ།
ཁྱབ་པ་སྔོན་འགྲོ་ཅན་གྱི་སྒྲུབ་ངག་ཡང་དག་དང་ཕྱོགས་ཆོས་སྔོན་འགྲོ་ཅན་གྱི་སྒྲུབ་རྟགས་ཡང་དག་གཉིས་ཀྱི་ཡན་ལག་ཏུ། བསྒྲུབ་བྱ་ཚིག་ཟིན་ལ་བརྗོད་པ་མེད་ཀྱང་། དེ་འདྲའི་སྒྲུབ་རྟགས་ཡང་དག་གཉིས་བཀོད་པ་ལ་བརྟེན་ནས། སྐབས་ཀྱི་བསྒྲུབ་བྱ་རྟོགས་པའི་རྗེས་དཔག་སྐྱེ་བར་ཁས་བླངས་པ་ལ། ཁོ་ན་རེ། གཞན་དོན་སྒྲུབ་ངག་ཡང་དག་བཤད་པའི་འོག་ཏུ་གཞན་དོན་ཕྱོགས་ཡང་དག་བཤད་པ་ལ་དགོས་པ་མེད་པར་ཐལ། དེ་འདྲའི་སྒྲུབ་ངག་ཡང་དག་བཀོད་པ་ལ་བརྟེན་ནས། སྒྲུབ་བྱེད་རྟོགས་པའི་རྗེས་དཔག་སྐྱེ་བ་ཡིན་པའི་ཕྱིར། ཞེས་པའི་ལན་འཆད་པ་ལ། སྒྲུབ་བརྗོད་རྟོགས་པའི་ཞེས་སོགས་བྱུང་བ་ཡིན་པའི་ཕྱིར།
ཁྱབ་སྔོན་ཅན་ལ་དེ་མེད་ཀྱང་ཞེས་སོགས་ཀྱི་གཞུང་འདི། ནང་གི་ཡན་ལག་ཅེས་སོགས་ལས་འཕྲོས་པའི་རྒྱུ་མཚན་ཡོད་དེ། ནང་གི་ཞེས་སོགས་ཀྱི་སྐབས་སུ། གཞན་དོན་སྒྲུབ་ངག་ལ། གཞན་དོན་བསྒྲུབ་བྱ་ཡང་དག་དངོས་སུ་སྒྲུབ་པའི་ནུས་པ་མེད་ཀྱང་། དེ་ལ་དེ་བརྒྱུད་ནས་སྒྲུབ་པའི་ནུས་པ་ཡོད་པར་ཁས་བླངས་པ་ལ། ཁོ་ན་རེ། དེ་ལ་དེ་བརྒྱུད་ནས་སྒྲུབ་པའི་ནུས་པ་ཡང་མེད་པར་ཐལ། སྒྲུབ་ངག་ཀྱི་ཡན་ལག་ཏུ་བསྒྲུབ་བྱ་ཚིག་ཟིན་ལ་བརྗོད་པ་མེད་པའི་ཕྱིར། ཞེས་པ་དེའི་ལན་འཆད་པ་ལ།
ཁྱབ་སྔོན་ཅན་ལ་དེ་མེད་ཀྱང་། ཞེས་སོགས་བྱུང་བ་ཡིན་པའི་ཕྱིར། ནང་གི་ཡན་ལག་ནུས་པ་ནི་ཞེས་སོགས་ཀྱང་། དོན་གྱི་དོན་རྟོགས། ། ཞེས་སོགས་ལས་འཕྲོས་པའི་རྒྱུ་མཚན་ཡོད་དེ། དོན་གྱི་དོན་རྟོགས་ཞེས་སོགས་ཀྱི་སྐབས་སུ། ཕྱོགས་ཚིག་ཡང་དག་དང་། རྟགས་ཚིག་གཉིས་ལས་སྒྲུབ་བྱ་དངོས་སུ་སྒྲུབ་པའི་ནུས་པ་མེད་པར་ཁས་བླངས་པ་ལ། ཁོ་ན་རེ། སྒྲུབ་ངག་ཡང་དག་བཀོད་པ་ལ་དགོས་པ་མེད་པར་ཐལ།
གཏན་ཚིག་ཡང་དག་ལ་བསྒྲུབ་བྱ་དངོས་སུ་སྒྲུབ་པའི་ནུས་པ་མེད་པའི་ཕྱིར། ཞེས་པ་དེའི་ལན་འཆད་པ་ལ། ནང་གི་ཡན་ལག་ཅེས་སོགས་བྱུང་། དོན་གྱི་དོན་རྟོགས། ཞེས་སོགས་ཀྱི་གཞུང་དེ་ཡང་། དོན་སྨོས་དེ་ནི་ཞེས་སོགས་ལས་འཕྲོས་པའི་རྒྱུ་མཚན་ཡོད་དེ། དོན་སྨོས་དེ་ནི་ཞེས་སོགས་ཀྱི་སྐབས་སུ། སྒྲུབ་ངག་ཡང་དག་ཏུ་འགྲོ་བ་ལ་སྐྱོན་དང་བྲལ་བ་ཙམ་ཞིག་དགོས་པར་བསྟན་ནས། འོ་ན། སྒྲུབ་ངག་ཡང་དག་ཏུ་འགྲོ་བ་ལ།
དོན་སྐྱོན་དང་བྲལ་བ་ཙམ་གྱིས་ཆོག་གམ་ཞེ་ན། མི་ཆོག་སྟེ། དེའི་སྟེང་དུ་ཡང་། སྒྲ་སྐྱོན་དང་བྲལ་བ་གཅིག་དགོས་པའི་ཕྱིར། ཞེས་སྟོན་པར་བྱེད་པ་ལ། དོན་གྱི་དོན་རྟོགས་ཕྱིར་དོན་ལ་ཞེས་སོགས་བྱུང་། དོན་སྨོས་དེ་ནི་སྒྲ་དག་དང་། ། ཞེས་སོགས་ཀྱི་གཞུང་དེ་ཡང་། དེ་སྤངས་ཕྱིར་བདག་མཐོང་བའི་ཚིག ། ཅེས་སོགས་ལས་འཕྲོས་པའི་རྒྱུ་མཚན་ཡོད་དེ།
དེ་སྤང་ཕྱིར་བདག་མཐོང་བའི་ཚིག ། ཅེས་པའི་སྐབས་སུ། སྒྲུབ་ངག་ཡང་དག་ཏུ་འགྲོ་བ་ལ། བློ་སྐྱོན་དང་བྲལ་བ་གཅིག་དགོས་པར་བསྟན་ནས། འོ་ན། དེ་ལ་དེ་ཙམ་གྱིས་ཆོག་གམ་ཞེ་ན། མི་ཆོག་སྟེ། དེའི་སྟེང་དུ་ཡང་དོན་སྐྱོན་དང་བྲལ་བ་གཅིག་དགོས་པའི་ཕྱིར་རོ། ། ཞེས་སྟོན་པ་ལ། དོན་སྨོས་དེ་ནི་ཞེས་སོགས་བྱུང་།
གཉིས་པ་དཀྱུས་ཀྱི་ས་བཅད་པའི་འབྲེལ་དང་། ཚིག་གིས་ཉེ་འབྲེལ་གཉིས་བསྡོམས་ནས་འཆད་པ་ལ། གདུལ་བྱ་གཞན་རྗེས་སུ་འཛིན་པའི་ཐབས་གཞན་དོན་རྗེས་དཔག་གི་ལེའུ་འཆད་པ་ལ། གཞན་དོན་རྗེས་དཔག་གི་མཚན་ཉིད་གསུངས་པའི་དགོས་པ་བཤད་པ། ནུས་ཡུལ་བསྒྲུབ་བྱའི… བསྟན་བྱ་རྟགས་ཀྱི་དབྱེ་བ་བཤད་པའི་དགོས་པ་བཤད་པ་དང་གསུམ་ཡོད་པའི་ནང་ནས། གསུམ་པ་དེ་འཆད་པ་ལ་མདོར་བསྟན་པ་དང་། རྒྱས་པར་བཤད་པ་གཉིས། དང་པོ་འཆད་པ་ལ། དགོས་པ་དངོས་དང་། རྩོད་པ་སྤོང་པ་གཉིས།
དང་པོ་འཆད་པ་ལ། གཏན་ཚིགས་རབ་ཏུ་དབྱེ་བའི་དོན། ། ཞེས་སོགས་བྱུང་། དེ་ཡང་འབྲུ་དང་སྦྱར་ན། སློབ་དཔོན་ཕྱོགས་ཀྱི་གླང་པོས་ཚད་མ་མདོར་ཕྱོགས་ཆོས་ཅན་གྱི་གཏན་ཚིགས་དགུ་མདོར་བསྡུས་གསུངས་པ་ཆོས་ཅན། དགོས་པ་ཡོད་དེ། ཕྱོགས་ཆོས་ཅན་གྱི་གཏན་ཚིགས་ཀྱི་ཕྱོགས་གཉིས་ལ་འཇུག་ཚུལ་གྱི་རབ་དབྱེ་བདེ་བླག་ཏུ་རྟོགས་པར་བྱ་བའི་ཆེད་ཡིན་པའི་ཕྱིར། ཞེས་སྟོན་པ་ལ། གཏན་ཚིགས་རབ་ཏུ་ཞེས་སོགས་བྱུང་། གཉིས་པ་རྩོད་སྤོང་འཆད་པ་ལ།
རྩོད་པ་དང་། ལན་གཉིས་ལས། དང་པོ་འཆད་པ་ལ། གང་ལ་རྩོད་པ་དང་། གང་གིས་རྩོད་པ། ཚུལ་ཇི་ལྟར་རྩོད་པ་དང་གསུམ། དང་པོ་འཆད་པ་ལ། ཚད་མ་འཆད་པ་ལ། ཚད་མ་མདོ་ལས། གང་ཕྱིར་གཏན་ཚིགས་དག་དང་ནི། །
དེར་སྣང་ཕལ་ཆེར་ཕྱོགས་ཆོས་ཉིད། ། དེས་ན་གཏན་ཚིགས་སོགས་དོན་གྱི། ། སྔོན་དུ་དེ་དབྱེ་བསྟན་པར་བྱ། ། ཞེས་པའི་སྐབས་སུ། ཕྱོགས་ཆོས་ཅན་གྱི་གཏན་ཚིགས་ཀྱི་དབྱེ་བ་གསུངས་པ་དེ་ལ་རྩོད། གཉིས་པ་ནི། ཕྱི་ནང་གི་པཎྜི་ཏ་ཁ་ཅིག་གིས་རྩོད། གསུམ་པ་ཚུལ་ཇི་ལྟར་དུ་རྩོད་པ་ནི། བྱས་པ་ཆོས་ཅན། མཐུན་དཔེ་བུམ་པ་ལ་རྗེས་སུ་མི་འགྲོ་བར་ཐལ།
ཆོས་ཅན་སྒྲའི་ཁྱད་པར་དུ་བྱས་པའི་ཆོས་ཡིན་པའི་ཕྱིར། བྱས་རྟགས་ཀྱིས་སྒྲ་མི་རྟག་པར་སྒྲུབ་པ་དེའི་ཕྱོགས་ཆོས་ཡིན་པའི་ཕྱིར། ཞེས་པའི་ཚུལ་གྱིས་རྩོད་པ་ཡིན་ཏེ། རྣམ་ངེས་ལས། གལ་ཏེ་ཕྱོགས་ཀྱི་ཆོས་ཉིད་ཡིན་ན། དེའི་ཁྱད་པར་གཞན་ལ་མི་འཇུག་པའི་ཕྱིར། ཐུན་མོང་མ་ཡིན་པ་ཉིད་ཡིན་ནོ་ཞེ་ན། ཞེས་གསུངས་པའི་ཕྱིར། གཉིས་པ་དེའི་དངོས་ལན་འཆད་པ་ལ། རྣམ་གཅོད་གསུམ་གྱི་རྣམ་གཞག་སྤྱིར་བསྟན་པ་དང་།
སྐབས་སུ་བབ་པའི་རྩོད་ལན་བྱེ་བྲག་ཏུ་བཤད་པ་གཉིས། དང་པོ་འཆད་པ་ལ། གཞུང་འདི་ཉིད་དང་སྦྱར་ཏེ་བཤད་པ་དང་། རིགས་གཏེར་དང་སྦྱར་ཏེ་བཤད་པ་གཉིས། དང་པོ་འཆད་པ་ལ། ངེས་བཟུང་དངོས་སུ་སྦྱར་བའི་རྣམ་གཅོད་གསུམ་བཤད་པ་དང་། དེ་དངོས་སུ་མ་སྦྱར་བའི་རྣམ་གཅོད་གསུམ་བཤད་པ་གཉིས། དང་པོ་འཆད་པ་ལ། ཆོས་ཀྱི་ཚིག་ཕྲད་ཐ་དད་པར། ། བྱེད་པས་མི་ལྡན་གཞན་ལྡན་དང་། །
ཞེས་སོགས་ཚིག་རྐང་ལྔ་བྱུང་བ་ཡིན། དེ་ཡང་འབྲུ་དང་སྦྱར་ན། ཆོས་ཀྱི་ཚིག་ཕྲད་དེ། ངེས་བཟུང་དངོས་སུ་སྦྱར་བའི་རྣམ་གཅོད་ཀྱི་ཚིག་ཆོས་ཅན། ཁྱོད་ལ་སྦྱར་ས་ཐ་དད་པའི་དབྱེ་བས་རྣམ་པ་གསུམ་དུ་ཡོད་དེ། སྒྲ་བྱས་པ་ཁོ་ན་ཡིན་ཞེས་པ་ལྟ་བུ། ཁྱད་པར་དང་ངེས་བཟུང་ལྷན་ཅིག་ཏུ་སྦྱར་བ་མི་ལྡན་རྣམ་གཅོད་ཀྱི་ཚིག སྒྲ་ཁོ་ན་མཉན་བྱ་ཡིན་ཞེས་པ་ལྟ་བུ། ཁྱད་གཞི་དང་ངེས་བཟུང་དངོས་སུ་སྦྱར་བ་གཞན་ལྡན་རྣམ་གཅོད་ཀྱི་ཚིག མཚོ་སྐྱེ་ལ་སྔོན་པོ་སྲིད་པ་ཁོ་ན་ཡིན།
ཞེས་པ་ལྟ་བུ། བྱ་བ་སྲིད་པ་དང་ངེས་བཟུང་ལྷན་ཅིག་ཏུ་སྦྱར་བ་མི་སྲིད་རྣམ་གཅོད་ཀྱི་ཚིག་སྟེ་གསུམ་ཡོད་པའི་ཕྱིར། ཞེས་སྟོན་པ་ལ། ཆོས་ཀྱི་ཚིག་ཕྲད་ཐ་དད་པར། ། ཞེས་སོགས་བྱུང་། དེ་ཡང་སོ་སོར་ཕྲལ་ཏེ་བཤད་ན། སྒྲ་བྱས་པ་ཁོ་ན་ཡིན་ཞེས་པའི་ཚིག་ཆོས་ཅན། ཁྱོད་ངེས་བཟུང་དངོས་སུ་སྦྱར་བའི་མི་ལྡན་རྣམ་གཅོད་ཀྱི་ཚིག་ཡིན་ཏེ། ངེས་བཟུང་དངོས་སུ་སྦྱར་བའི་ཚིག་ཡིན་པ་གང་ཞིག ཁྱད་གཞི་སྒྲ་ལ་ཁྱད་ཆོས་བྱས་པ་མི་ལྡན་པ་རྣམ་པར་བཅད་ནས།
ལྡན་པ་ཁོ་ནར་སྟོན་པའི་ཚིག་ཡིན་པའི་ཕྱིར་ཏེ། སྒྲ་ཡིན་ན་བྱས་པ་ཡིན་པས་ཁྱབ་པ་སྟོན་པའི་ཚིག་ཡིན་པའི་ཕྱིར། ཚིག་དེ་ལ་བརྟེན་ནས། སྒྲ་ཡིན་ན་བྱས་པ་ཡིན་པས་ཁྱབ་པ་སྟོན་ནུས་པའི་རྒྱུ་མཚན་ཡོད་དེ། ཚིག་དེ་ལ་བརྟེན་ནས་ཁྱད་གཞི་སྒྲ་དེ་ཡིན་ན། ཁོའི་སྟེང་དུ་ཁྱད་ཆོས་བྱས་པ་གཅིག་ངེས་པར་ཚང་དགོས་སོ་ཞེས་ཤེས་པར་བྱེད་པ་ཡིན་པའི་ཕྱིར་རོ། ། ཞེས་སྟོན་པར་བྱེད་པ་ལ། ཆོས་ཀྱི་ཚིག་ཕྲད་ཐ་དད་པར། ། ཁྱད་ཆོས་དང་ནི་ལྷན་ཅིག་བརྗོད། ། ཤིན་ཏུ་མི་ལྡན་རྣམ་གཅོད་བྱེད། །
ཅེས་པ་འདི་བྱུང་། ཡང་སྒྲ་ཁོ་ན་མཉན་བྱ་ཡིན་ཞེས་པའི་ཚིག་དེ་ཆོས་ཅན། ཁྱོད་ངེས་བཟུང་དངོས་སུ་སྦྱར་བའི་གཞན་ལྡན་རྣམ་གཅོད་ཀྱི་ཚིག་ཡིན་ཏེ། དེ་དངོས་སུ་སྦྱར་བའི་ཚིག་ཡིན་པ་གང་ཞིག ཁྱད་ཆོས་མཉན་བྱ་དེ། ཁྱད་གཞི་སྒྲ་མ་ཡིན་པ་གཞན་དང་ལྡན་པ་རྣམ་པར་བཅད་ནས། སྒྲ་ཁོ་ན་ལ་ལྡན་པར་སྟོན་པར་བྱེད་པ་ཡིན་པའི་ཕྱིར་ཏེ། མཉན་བྱ་ཡིན་ན་སྒྲ་ཡིན་པས་ཁྱབ་པ་སྟོན་པའི་ཚིག་ཡིན་པའི་ཕྱིར། འོ་ན་ཚིག་དེ་ལ་བརྟེན་ནས། མཉན་བྱ་ཡིན་ན།
སྒྲ་ཡིན་པས་ཁྱབ་པ་སྟོན་ནུས་པའི་རྒྱུ་མཚན་ཅི་ཡིན་ཟེར་ན། དེའི་རྒྱུ་མཚན་ཡོད་དེ། སྒྲ་ཁོ་ན་མཉན་བྱ་ཡིན་ཞེས་བརྗོད་པས། ཁྱད་ཆོས་མཉན་བྱ་ཡིན་ན། ཁྱད་གཞི་སྒྲའི་སྟེང་དུ་ངེས་པར་གྱིས་གྲུབ་པ་གཅིག་དགོས་སོ་ཞེས་ཤེས་པར་བྱེད་པ་ཡིན་པའི་ཕྱིར། ཞེས་སྟོན་པར་བྱེད་པ་ལ། ཆོས་ཀྱི་ཚིག་ཕྲད་ཐ་དད་པར། ། ཁྱད་པར་ཅན་དང་ལྷན་ཅིག་བརྗོད། ། ཤིན་ཏུ་གཞན་ལྡན་རྣམ་གཅོད་བྱེད། ། ཅེས་པ་འདི་བྱུང་།
གཞན་ཡང་། མཚོ་སྐྱེས་པདྨོ་ལ་སྔོན་པོ་སྲིད་པ་ཁོ་ན་ཞེས་པའི་ཚིག་དེ་ཆོས་ཅན། ངེས་བཟུང་དངོས་སུ་སྦྱར་བའི་མི་སྲིད་རྣམ་གཅོད་ཀྱི་ཚིག་ཡིན་ཏེ། དེ་དངོས་སུ་སྦྱར་བའི་ཚིག་ཡིན་པ་གང་ཞིག ཁྱད་ཆོས་སྔོན་པོ་དེ་ཁྱད་གཞི་མཚོ་སྐྱེས་ལ་མི་སྲིད་པ་རྣམ་པར་བཅད་ནས། སྲིད་པ་ཙམ་དུ་སྟོན་པའི་ཚིག་ཡིན་པའི་ཕྱིར། ཞེས་སྟོན་པ་ལ། ཆོས་ཀྱི་ཚིག་ཕྲད་ཐ་དད་པར། ། བྱ་བ་དང་ནི་ལྷན་ཅིག་བརྗོད། ། ཤིན་ཏུ་མི་སྲིད་རྣམ་གཅོད་བྱེད། །
ཅེས་པ་འདི་བྱུང་། གཉིས་པ་ངེས་བཟུང་དངོས་སུ་མ་སྦྱར་བའི་རྣམ་གཅོད་གསུམ་འཆད་པ་ལ། མཚན་ཉིད་ཀྱི་སྒོ་ནས་མདོར་བསྟན། དབྱེ་བའི་སྒོ་ནས་རྒྱས་པར་བཤད། མཚན་གཞིའི་སྟེང་དུ་གཏན་ལ་ཕབ། སྒྲུབ་བྱེད་ཀྱི་སྒོ་ནས་དོན་བསྡུ་བ་དང་བཞི། དང་པོ་འཆད་པ་ལ། དེ་སྦྱར་མེད་ཀྱང་བརྗོད་འདོད་ལས། ། དེ་དོན་ཉིད་ནི་རྟོགས་པར་འགྱུར། ། གང་ཕྱིར་ངག་འབྲས་རྣམ་གཅོད་ཕྱིར། །
ཞེས་པ་འདི་བྱུང་། དེ་འབྲུ་དང་སྦྱར་ན། རྣམ་གཅོད་གསུམ་གྱི་དོན་སོ་སོར་གོ་བར་བྱེད་པ་དེ་ལ། ངེས་བཟུང་དངོས་སུ་སྦྱར་བ་གཅིག་དགོས་སམ་ཞེ་ན། མི་དགོས་ཏེ། ངེས་བཟུང་དངོས་སུ་སྦྱར་བ་མེད་ཀྱང་། བརྗོད་འདོད་ཀྱི་དབང་ལས། རྣམ་གཅོད་གསུམ་གྱི་དོན་སོ་སོར་རྟོགས་པར་འགྱུར་བ་དེ་འདྲ་ཡོད་པའི་ཕྱིར། དེ་ཡང་རྒྱུ་མཚན་གང་གི་ཕྱིར་ན། ངག་རྣམ་ནི་རྣམ་གཅོད་གསུམ་གང་རུང་གི་འབྲས་བུ་ཅན་ཏེ་རྒྱུ་ཡིན་པའི་ཕྱིར་རོ། །
དེས་ན་ཁོ་ན་བ་དངོས་སུ་མ་སྦྱར་བའི་རྣམ་གཅོད་ཀྱི་ཚིག་ཆོས་ཅན། ངེས་བཟུང་དངོས་སུ་མ་སྦྱར་བའི་རྣམ་གཅོད་ཀྱི་ཚིག་གི་མཚན་ཉིད་ཡིན་དེ། དེའི་འཇོག་བྱེད་ཡིན་པའི་ཕྱིར། ཞེས་སྟོན་པ་ལ། དེ་སྦྱར་མེད་ཀྱང་བརྗོད་འདོད་ལས། ། ཞེས་པ་འདི་བྱུང་། གཉིས་པ་དབྱེ་བའི་སྒོ་ནས་རྒྱས་པར་བཤད་པ་ལ། ངེས་བཟུང་དངོས་སུ་མ་སྦྱར་བའི་རྣམ་གཅོད་ཀྱི་ཚིག་ཆོས་ཅན། ཁྱོད་ལ་དབྱེ་ན་གསུམ་ཡོད་དེ། ནག་པ་འཕོངས་སྐྱེན་ཞེས་པ་ལྟ་བུ།
ངེས་བཟུང་དངོས་སུ་མ་སྦྱར་བ་མི་ལྡན་རྣམ་གཅོད་ཀྱི་ཚིག ནག་པ་དང་སྲིད་སྒྲུབ་གཉིས་ཀྱི་ནང་ནས་སྲིད་སྒྲུབ་འཕོངས་སྐྱེན་ཞེས་པ་ལྟ་བུ་གཞན་ལྡན་རྣམ་གཅོད་ཀྱི་ཚིག མཚོ་སྐྱེས་ལ་སྔོན་པོ་སྲིད་མི་སྲིད་དྲིས་པ་ན་སྲིད་ཅེས་པ་ལྟ་བུ། མི་སྲིད་རྣམ་གཅོད་ཀྱི་ཚིག་སྟེ་གསུམ་ཡོད་པའི་ཕྱིར། ཞེས་སྟོན་པ་ལ། དཔེར་ན་ནག་པ་འཕོངས་སྐྱེན་པའམ། ། སྲིད་སྒྲུབ་འཕོངས་སྐྱེན་ཞེས་པའམ། ། སྔོན་པོ་མཚོ་སྐྱེས་འགྱུར་ཞེས་བཞིན། ། ཞེས་པ་འདི་བྱུང་། གསུམ་པ་མཚན་གཞིའི་སྟེང་དུ་གཏན་ལ་ཕབ་པ་ལ།
ནག་པ་འཕོངས་སྐྱེན་མི་སྐྱེན་དྲིས་པའི་ཚེ། ནག་པ་འཕོངས་སྐྱེན་ཞེས་པའི་ཚིག་ཆོས་ཅན། ངེས་བཟུང་དངོས་སུ་མ་སྦྱར་བའི་མི་ལྡན་རྣམ་གཅོད་ཀྱི་ཚིག་ཡིན་ཏེ། ངེས་བཟུང་དངོས་སུ་མ་སྦྱར་བའི་ཚིག་གང་ཞིག ཁྱད་ཆོས་འཕོངས་སྐྱེན་པ་དེ། ཁྱད་གཞི་ནག་པ་ལ་མི་ལྡན་པ་རྣམ་པར་བཅད་ནས། དེ་ལ་ལྡན་པ་ཁོ་ནར་སྟོན་པའི་ཚིག་ཡིན་ཏེ། ནག་པ་ཡིན་ན་འཕོངས་སྐྱེན་པ་ཡིན་པས་ཁྱབ་པ་སྟོན་པའི་ཚིག་ཡིན་པའི་ཕྱིར། ཞེས་སྟོན་པ་ལ། དེ་སྦྱར་མེད་ཀྱང་བརྗོད་འདོད་ལས། །
དེ་དོན་ཉིད་ནི་རྟོགས་པར་འགྱུར། ། དཔེར་ན་ནག་པ་འཕོངས་སྐྱེན་བཞིན། ། ཞེས་པ་འདི་བྱུང་། གཞན་ཡང་། ནག་པ་དང་སྲིད་སྒྲུབ་གཉིས་ཀྱི་ནང་ནས། སྲིད་སྒྲུབ་འཕོངས་སྐྱེན་ཞེས་པའི་ཚིག་ཆོས་ཅན། ངེས་བཟུང་དངོས་སུ་མ་སྦྱར་བའི་གཞན་ལྡན་རྣམ་གཅོད་ཀྱི་ཚིག་ཡིན་པའི་ཕྱིར་ཏེ། དེ་དངོས་སུ་མ་སྦྱར་བའི་ཚིག་གང་ཞིག ཁྱད་ཆོས་འཕོངས་སྐྱེན་པ་དེས། ཁྱད་གཞི་ནག་པ་དང་།
སྲིད་སྒྲུབ་གཉིས་ཀྱི་ནང་ནས་ནག་པ་ལ་ལྡན་པ་རྣམ་པར་བཅད་ནས། སྲིད་སྒྲུབ་ཁོ་ན་ལ་ལྡན་པར་སྟོན་པའི་ཚིག་ཡིན་ཏེ། དེ་གཉིས་ཀྱི་ནང་ནས་འཕོངས་སྐྱེན་པ་དེ་ཡིན་ན། སྲིད་སྒྲུབ་ཡིན་པས་ཁྱབ་པ་སྟོན་པའི་ཚིག་ཡིན་པའི་ཕྱིར། ཞེས་སྟོན་པ་ལ། དེ་སྦྱར་མེད་ཀྱང་བརྗོད་འདོད་ལས། ། དེ་དོན་ཉིད་ནི་རྟོགས་པར་འགྱུར། ། དཔེར་ན་སྲིད་སྒྲུབ་འཕོངས་སྐྱེན་བཞིན། ། ཞེས་པ་འདི་བྱུང་། གསུམ་པ་མཚོ་སྐྱེས་ལ་སྔོན་པོ་སྲིད་མི་སྲིད་དྲིས་པའི་ཚེ།
མཚོ་སྐྱེས་ལ་སྔོན་པོ་སྲིད་ཅེས་ཚིག་ཆོས་ཅན། ངེས་བཟུང་དངོས་སུ་མ་སྦྱར་བའི་མི་སྲིད་རྣམ་གཅོད་ཀྱི་ཚིག་ཡིན་ཏེ། དེ་གང་ཞིག ཁྱད་ཆོས་སྔོན་པོ་དེ་ཁྱད་གཞི་མཚོ་སྐྱེས་ལ་མི་སྲིད་པ་རྣམ་པར་བཅད་ནས་སྲིད་པ་ཙམ་སྟོན་པའི་ཚིག་ཡིན་ཏེ། མཚོ་སྐྱེས་ཡིན་ན་སྔོན་པོ་ཡིན་པས་མ་ཁྱབ་ཀྱང་། མཚོ་སྐྱེས་འགའ་ཞིག་སྔོན་པོར་སྟོན་པའི་ཚིག་ཡིན་པའི་ཕྱིར། ཞེས་སྟོན་པ་ལ། དེ་སྦྱར… དེ་དོན་ཉིད… མཚོ་སྐྱེས་སྔོན་པོར་འགྱུར་ཞེས་བཞིན། ། ཞེས་པ་འདི་བྱུང་། བཞི་པ་སྒྲུབ་བྱེད་ཀྱི་སྒོ་ནས་དོན་བསྡུ་བ་ལ།
ནག་པ་འཕོངས་སྐྱེན་པའི་ཚིག་ཆོས་ཅན། ནག་པ་འཕོངས་སྐྱེན་པའི་འགལ་ཟླ། འཕོངས་མི་སྐྱེན་པ་རྣམ་པར་བཅད་ནས། ནག་པ་འཕོངས་སྐྱེན་ཞེས་པའི་དོན་ལ་རྟོགས་པ་སྐྱེ་བའི་ཚིག་ཡིན་པའི་ཕྱིར་ཏེ། ནག་པ་འཕོངས་སྐྱེན་ཞེས་པའི་ཚིག་ཡིན་པ་གང་ཞིག ནག་པ་འཕོངས་སྐྱེན་པ་དེ་ལྟར་འཇིག་རྟེན་ན་གྲགས་པ་ཡིན་པའི་ཕྱིར་དང་། ནག་པ་འཕོངས་སྐྱེན་མི་སྐྱེན་དྲིས་པའི་སྐབས་ཐོབ་ཀྱི་ནུས་པ་ལས་ཤེས་པ་ཡིན་པའི་ཕྱིར་དང་། ནག་པ་འཕོངས་སྐྱེན་ཞེས་པ་ཙམ་ཞིག་བརྗོད་པར་འདོད་པའི་བརྗོད་འདོད་ཀྱི་རྗེས་སུ་འབྲང་བའི་ཚིག་ཡིན་པའི་ཕྱིར། ཞེས་སྟོན་པ་ལ། ནག་པ་འཕོངས་སྐྱེན་ཞེས་པའམ། །
དེར་ཡང་ཟླ་བོ་རྣམ་གཅོད་པ། ། ཞེས་པ་ནས། སྒྲ་ནི་བརྗོད་འདོད་རྗེས་འབྲང་ཕྱིར། ། ཞེས་པའི་བར་འདི་བྱུང་། གཉིས་པ་ནག་པ་དང་སྲིད་སྒྲུབ་གཉིས་ཀྱི་ནང་ནས། སྲིད་སྒྲུབ་འཕོངས་སྐྱེན་ཞེས་པའི་ཚིག་དེ་ཆོས་ཅན། སྲིད་སྒྲུབ་ཀྱི་འགལ་ཟླ་ནག་པ་འཕོངས་སྐྱེན་པ་རྣམ་པར་བཅད་ནས། སྲིད་སྒྲུབ་འཕོངས་སྐྱེན་པའི་དོན་ལ་རྟོགས་པ་སྐྱེ་བའི་ཚིག་ཡིན་པའི་ཕྱིར་ཏེ། སྲིད་སྒྲུབ་འཕོངས་སྐྱེན་ཞེས་པའི་ཚིག་ཡིན་པ་གང་ཞིག དེ་གཉིས་ཀྱི་ནང་ནས་སྲིད་སྒྲུབ་འཕོངས་སྐྱེན་པ་འཇིག་རྟེན་ན་གྲགས་པའི་ཕྱིར་དང་།
དེ་གཉིས་ཀྱི་ནང་ནས་སྲིད་སྒྲུབ་འཕོངས་སྐྱེན་མི་སྐྱེན་དྲིས་པའི་སྐབས་ཐོབ་ཀྱི་ནུས་པ་ལས་ཤེས་པ་ཡིན་པའི་ཕྱིར་ད་ང་། དེ་གཉིས་ཀྱི་ནང་ནས་སྲིད་སྒྲུབ་འཕོངས་སྐྱེན་ཞེས་པ་ཙམ་ཞིག་བརྗོད་པར་འདོད་པའི་བརྗོད་འདོད་ཀྱི་རྗེས་སུ་འབྲང་བའི་ཚིག་ཡིན་པའི་ཕྱིར། ཞེས་སྟོན་པ་ལ། སྲིད་སྒྲུབ་འཕོངས་རྐྱེན་ཞེས་པའམ། ། དེར་ཡང་ཟླའོ… ཞེས་པ་ནས་བཟུང་སྟེ། སྒྲ་ནི་བརྗོད་འདོད་རྗེས་འབྲང་ཕྱིར། ། ཞེས་པའི་བར་འདི་རྣམས་བྱུང་། གསུམ་པ་མཚོ་སྐྱེས་ལ་སྔོན་པོ་སྲིད་ཅེས་པའི་ཚིག་ཆོས་ཅན། མཚོ་སྐྱེས་ལ་སྔོན་པོ་སྲིད་པའི་འགལ་ཟླ་མི་སྲིད་པ་རྣམ་པར་བཅད་ནས་སྲིད་པའི་དོན་ལ་རྟོགས་པ་བསྐྱེད་པའི་ཚིག་ཡིན་ཏེ། མཚོ་སྐྱེས་ལ་སྔོན་པོ་སྲིད་པ་ཞེས་པའི་ཚིག་ཡིན་པ་གང་ཞིག
མཚོ་སྐྱེས་ལ་སྔོན་པོ་སྲིད་པ་ཙམ་ཞིག་འཇིག་རྟེན་ན་གྲགས་པའི་ཕྱིར་དང་། མཚོ་སྐྱེས་ལ་སྔོན་པོ་སྲིད་མི་སྲིད་པའི་སྐབས་ཐོབ་ཀྱི་ནུས་པ་ལས་ཤེས་པའི་ཕྱིར་དང་། མཚོ་སྐྱེས་ལ་སྔོན་པོ་སྲིད་པ་ཙམ་ཞིག་བརྗོད་པར་འདོད་པའི་བརྗོད་འདོད་ཀྱི་རྗེས་སུ་འབྲང་བའི་ཚིག་ཡིན་པའི་ཕྱིར། ཞེས་སྟོན་པ་ལ། སྔོན་པོ་མཚོ་སྐྱེས་འགྱུར་ཞེས་པའམ། དེར་ཡང… ཞེས་སོགས་གོང་གི་གཞུང་དེ་རྣམས་བྱུང་། འོ་ན་སྐབས་འདིར། ནག་པ་དང་། སྲིད་སྒྲུབ་ཅེས་གྲགས་པ་དེ་གང་ལ་ངོས་འཛིན་སྙམ་ན། ནག་པ་ཞེས་པ་ནི།
ཚངས་པ། དབང་ཕྱུག ཁྱབ་འཇུག་གསུམ་གྱི་ཟླས་ཕྱེ་བའི་ལྷ་ཁྱབ་འཇུག་ཆེན་པོ་དང་། སྲིད་སྒྲུབ་ནི། དོན་ལ་ལྷ་དབང་བརྒྱ་བྱིན་གྱི་བུ་ཡིན་ཀྱང་། འཇིག་རྟེན་ཐ་སྙད་དུ་སྐྱ་སེང་བུ་ལྔ་ཞེས་གྲགས་པའི་ནང་ཚན། སྲིད་སྒྲུབ་ལ་ངོས་འཛིན་དགོས་པ་ཡིན་ཏེ། ཁྱབ་འཇུག་གིས་སྲིད་སྒྲུབ་ཀྱི་ཁ་ལོ་པ་བྱས་ཏེ། སྒྲ་ངན་དཔུང་ཚོགས་བཅུ་གཉིས་བཅོམ་ཞིང་། དེའི་ཚེ།
དེ་གཉིས་འཕོངས་སྐྱེན་པར་གྲགས་པའི་ཕྱིར་དང་། གཉིས་ལྡན་གྱི་དུས། ལྷ་དང་ལྷ་མ་ཡིན་གྱིས་རྒྱ་ཚོ་བསྲུབས་པའི་ཚེ་བདུད་རྩི་བུམ་པ་གང་དང་། དུག་བུམ་པ་གང་སོགས་མདུན་དུ་བྱུང་བའི་དུག་གི་ནུས་པས། ཁྱབ་འཇུག་གི་ལྤགས་པ་ནག་པོར་སོང་བ་ལ་བརྟེན་ནས། ཁྱབ་འཇུག་གི་མངོན་བརྗོད་དུ། ནག་པོའམ། ནག་པ་ཞེས་གྲགས་པ་དང་། དུག་དེ་དབང་ཕྱུག་གི་མགྲིན་པར་བཞག་པས། མགྲིན་པ་བཻཌཱུརྻའི་མདོག་ལྟར་སྔོ་བས་དབང་ཕྱུག་ལ་མགྲིན་སྔོན་ཅན་ཞེས་རིག་བྱེད་ཀྱི་གཏམ་རྒྱུད་ལ་གྲགས་པའི་ཕྱིར་རོ། །
གསུམ་པ་འཆད་བྱེད་ཚད་མ་རིགས་གཏེར་དང་སྦྱར་ཏེ་འཆད་པ་ལ། དོན་གྱི་རྣམ་གཅོད་གསུམ་བཤད་པ་དང་། སྒྲའི་རྣམ་གཅོད་གསུམ་བཤད་པ་གཉིས། དང་པོ་འཆད་པ་ལ། ཁྱད་གཞི་སོ་སོའི་སྟེང་དུ་རྣམ་གཅོད་གསུམ་བཤད་པ་དང་། ཁྱད་གཞི་གཅིག་གི་སྟེང་དུ་རྣམ་གཅོད་གསུམ་བཤད་པ་གཉིས། དང་པོ་ནི། ཁྱད་ཆོས་ཤེས་བྱ་དེ། ཁྱད་གཞི་དངོས་པོ་ལ་དོན་གྱི་མི་ལྡན་རྣམ་གཅོད་ཡིན་དེ། ཁྱད་ཆོས་ཤེས་བྱ་དེ།
ཁྱད་གཞི་དངོས་པོ་ལ་ལྡན་པ་ཁོ་ནར་གྲུབ་པ་ཡིན་ཏེ། དངོས་པོ་ཡིན་ན་ཤེས་བྱ་ཡིན་པས་ཁྱབ་པ་ཡོད་པའི་ཕྱིར། གཉིས་པ་དེ་འཆད་པ་ལ། ཁྱད་ཆོས་དོན་བྱེད་མི་ནུས་པ་དེ། ཁྱད་གཞི་དངོས་མེད་ལ། དོན་གྱི་གཞན་ལྡན་རྣམ་གཅོད་ཡིན་ཏེ། ཁྱད་ཆོས་དོན་བྱེད་མི་ནུས་པ་དེ། ཁྱད་གཞི་དངོས་མེད་ལས་གཞན་པའི་དངོས་པོ་ལ་ལྡན་པ་རྣམ་པར་བཅད་ནས། དངོས་མེད་ཁོ་ན་ལ་ལྡན་པར་གྲུབ་པ་ཡིན་པའི་ཕྱིར་ཏེ། དོན་བྱེད་མི་ནུས་པ་ཡིན་ན་དངོས་མེད་ཡིན་པས་ཁྱབ་པ་ཡོད་པའི་ཕྱིར།
གསུམ་པ་ལ་ཁྱད་ཆོས་སྔོན་པོ་དེ། ཁྱད་གཞི་མཚོ་སྐྱེས་ལ་དོན་གྱི་མི་སྲིད་རྣམ་གཅོད་ཡིན་ཏེ། སྔོན་པོ་དང་མཚོ་སྐྱེས་ཀྱི་གཞི་མཐུན་ཙམ་སྲིད་པའི་ཕྱིར་རོ། ། ཞེས་སྟོན་པ་ལ། སྒྲ་དང་དོན་གྱི་རྣམ་གཅོད་ཀུན། ། གསུམ་པོ་འདི་ལས་གཞན་ཡོད་མིན། ། ཞེས་པ་འདི་བྱུང་། གཉིས་པ་ཁྱད་གཞི་གཅིག་གི་སྟེང་དུ་རྣམ་གཅོད་གསུམ་འཆད་པ་ལ། ཁྱད་ཆོས་དོན་བྱེད་ནུས་པ་དེ། ཁྱད་གཞི་དངོས་པོ་ལ་མི་ལྡན་རྣམ་གཅོད་ཡིན་ཏེ།
ཁྱད་ཆོས་དོན་བྱེད་ནུས་པ་དེ། ཁྱད་གཞི་དངོས་པོ་ལ་མ་ཁྱབ་པའི་སྐྱོན་གཅོད་པར་བྱེད་པའི་མཚན་ཉིད་རྣམ་པར་དག་པ་ཡིན་པའི་ཕྱིར་ཏེ། དངོས་པོ་ཡིན་ན་དོན་བྱེད་ནུས་པ་ཡིན་དགོས་པའི་ཕྱིར་རོ། ། གཉིས་པ་ཁྱད་ཆོས་དོན་བྱེད་ནུས་པ་དེ། ཁྱད་གཞི་དངོས་པོ་ལ་གཞན་ལྡན་རྣམ་གཅོད་ཡིན་ཏེ། དེ་འདྲ་བ་དེ་ཁྱད་གཞི་དངོས་པོ་ལ་ཁྱབ་ཆེས་པའི་སྐྱོན་གཅོད་པར་བྱེད་པའི་མཚན་ཉིད་རྣམ་པར་དག་པ་ཡིན་པའི་ཕྱིར་ཏེ། དོན་བྱེད་ནུས་པ་ཡིན་ན་དངོས་པོ་ཡིན་དགོས་པའི་ཕྱིར། གསུམ་པ་ལ། ཁྱད་ཆོས་དོན་བྱེད་ནུས་པ་དེ། ཁྱད་གཞི་དངོས་པོ་ལ་མི་སྲིད་རྣམ་གཅོད་ཡིན་ཏེ།
དེ་འདྲ་བ་དེ་ཁྱད་གཞི་དངོས་པོ་ལ་མི་སྲིད་པའི་སྐྱོན་གཅོད་པར་བྱེད་པའི་མཚན་ཉིད་རྣམ་པར་དག་པ་ཡིན་པའི་ཕྱིར་ཏེ། དོན་བྱེད་ནུས་པ་དང་། དངོས་པོའི་གཞི་མཐུན་སྲིད་པ་ཡིན་པའི་ཕྱིར། ཞེས་སྟོན་པར་བྱེད་པ་ལ། མ་ཁྱབ་ཁྱབ་ཆེས་མི་སྲིད་གསུམ། ། མཚན་ཉིད་ཀྱི་ནི་སྤྱི་སྐྱོན་ཡིན། ། སྒྲ་དང་དོན་གྱི་རྣམ་གཅོད་ཀུན། ། གསུམ་པོ་འདི་ལས་གཞན་ཡོད་མིན། ། ཞེས་པ་འདི་བྱུང་། དེས་ན་སྒྲའི་རྣམ་གཅོད་གསུམ་ནི་གོང་དུ་བཤད་པ་དེར་གོ་བར་བྱའོ། །
གཉིས་པ་དངོས་ལན་དེ་འཆད་པ་ལ། སྒྲ་དེའི་ཁྱད་པར་གྱི་ཆོས་བྱས་པ་ཆོས་ཅན། མཐུན་དཔེ་བུམ་པའི་སྟེང་དུ་རྗེས་སུ་མི་འགྲོ་བའི་སྐྱོན་ལྡན་པ་མིན་པར་ཐལ། ཁྱོད་ཆོས་ཅན་སྒྲ་དེ་ལ་མི་ལྡན་རྣམ་གཅོད་ཀྱི་སྒོ་ནས་ཁྱོད་ཆོས་སུ་གྲུབ་པའི་ཕྱོགས་ཆོས་ཡིན་གྱི་ཁྱོད་ཆོས་ཅན་སྒྲ་དེ་ལ་གཞན་ལྡན་རྣམ་གཅོད་ཀྱི་སྒོ་ནས་ཁྱོད་ཆོས་སུ་གྲུབ་པའི་ཕྱོགས་ཆོས་མ་ཡིན་པའི་ཕྱིར། ཞེས་སྟོན་པ་ལ། དེས་ན་མི་ལྡན་རྣམ་གཅོད་པས། ། ཞེས་པ་ནས། རྗེས་འགྲོ་མེད་པའི་སྐྱོན་ལྡན་མིན། ། ཞེས་པའི་བར་བྱུང་། གཉིས་པ་རྒྱས་པར་བཤད་པ་ལ།
རྟགས་དགུ་ཐུན་མོང་དུ་གསུངས་པའི་དགོས་པ་བཤད་པ། ཡང་དག་གཉིས་དང་མཉན་བྱ་རྒྱས་པར་བཤད་པ། དགག་རྟགས་ཀྱི་དཔེར་བརྗོད་དངོས་སུ་མི་སྨོས་པའི་དགོས་པ་བཤད་པ་དང་གསུམ། དང་པོ་འཆད་པ་ལ། ཕྱོགས་ཆོས་འཁོར་ལོའི་གཏན་ཚིགས་དགུའི་སྟེང་སྟར་གསུམ་གྱི་དབུས་ན་གནས་པའི་སྒྲ་མི་རྟག་པར་སྒྲུབ་པ་ལ་བྱས་པ་དང་། འོག་སྟར་གསུམ་གྱི་དབུས་ན་གནས་པའི་དུང་སྒྲ་མི་རྟག་པར་སྒྲུབ་པ་ལ་རྩོལ་བྱུང་སྟེ། རྟགས་ཀྱི་དཔེར་བརྗོད་གཉིས་སྨོས་པ་ཆོས་ཅན། དགོས་པ་ཡོད་དེ། རང་གི་རང་བཞིན་སྒྲུབ་པ་ལ་ཚུལ་གསུམ་ཚང་ན་རང་བཞིན་གྱི་རྟགས་དང་། རང་གི་རྒྱུ་སྒྲུབ་པ་ལ་ཚུལ་གསུམ་ཚང་ན་འབྲས་རྟགས་ཡང་དག་སྟེ།
རྟགས་རྣམ་པ་གཉིས་སུ་གྲུབ་པ་ཡོད་པའི་ཕྱིར། ཞེས་ཤེས་པར་བྱ་བའི་ཆེད་ཡིན་པའི་ཕྱིར། ཞེས་སྟོན་པ་ལ། རང་བཞིན་འབྲས་བུ་གྲུབ་དོན་དང་། ། གཏན་ཚིགས་གཉིས་དང་། ཞེས་པ་འདི་བྱུང་། གཞན་ཡང་། ཕྱོགས་ཆོས་འཁོར་ལོའི་བར་ལྟར་གསུམ་གྱི་གཡས་ན་གནས་པའི། སྒྲ་རྟག་སྒྲུབ་ལ་བྱས་པ་དང་། གཡོན་ན་གནས་པའི་དུང་སྒྲ་རྟག་པར་སྒྲུབ་པ་ལ་རྩོལ་བྱུང་སྟེ།
འགལ་རྟགས་ཀྱི་དཔེར་བརྗོད་གཉིས་སྨོས་པ་ཆོས་ཅན། དགོས་པ་ཡོད་དེ། རང་གི་ཡིན་ཕྱོགས་སྒྲུབ་པ་ལ། རང་བཞིན་གྱི་རྟགས་དང་འབྲས་བུའི་རྟགས་གཉིས་སུ་གྲུབ་ན། ལོག་ཕྱོགས་སྒྲུབ་པ་ལ་འགལ་རྟགས་གཉིས་སུ་གྲུབ་པའོ། ། ཞེས་ཤེས་པར་བྱ་བའི་ཆེད་ཡིན་པའི་ཕྱིར། ཞེས་སྟོན་པ་ལ་ལྡོག་པ་གཉིས་ཞེས་པ་འདི་བྱུང་། ཡང་། ཕྱོགས་ཆོས་འཁོར་ལོའི་དབུས་ན་གནས་པའི་མཉན་བྱ་སྒྲ་རྟག་པར་སྒྲུབ་པར་བྱེད་པའི་ཐུན་མོང་མ་ཡིན་པའི་མ་ངེས་པའི་གཏན་ཚིགས་སློངས་པའི་རྒོལ་བའི་ངོར། སྒྲ་རྟག་པར་སྒྲུབ་པ་ལ་མཉན་བྱ་དཔེར་སྨོས་པ་ཆོས་ཅན།
དགོས་པ་ཡོད་དེ། ལྡོག་ཚུལ་རྐྱང་པ་ཅན་གྱི་རྟགས་ཡོད་པར་འདོད་པ་ལ་རྩོད་པའི་ཕྱིར་རམ། དེ་དགག་པར་བྱ་བའི་ཆེད་ཡིན་པའི་ཕྱིར་རོ། ། འོ་ན་རྩོད་ན་རྩོད་ཚུལ་ཇི་ལྟ་བུ་བྱེད་ཅེ་ན། དེ་འདྲའི་རྒོལ་བའི་ངོར། མཉན་བྱ་སྒྲ་རྟག་པར་བྱེད་པའི་ལྡོག་ཚུལ་རྐྱང་པ་ཅན་གྱི་རྟགས་ཡིན་པར་ཐལ། དེ་འདྲའི་རྒོལ་བའི་ངོར་མཉན་བྱའི་རྟགས་ཀྱིས་སྒྲ་རྟག་པར་སྒྲུབ་པར་བྱེད་པའི་ཕྱོགས་ཆོས་ཀྱང་གྲུབ། དེ་སྐོར་གྱི་ལྡོག་ཚུལ་ཡང་གྲུབ། དེ་སྐོར་གྱི་རྗེས་གསལ་མ་གྲུབ་པ་ཡིན་པའི་ཕྱིར། རྟགས་གཉིས་པ་གྲུབ་སྟེ།
དེའི་ངོར་མཉན་བྱ་སྒྲ་རྟག་པར་སྒྲུབ་པར་བྱེད་པའི་མི་མཐུན་ཕྱོགས་ལ་མ་མཐོང་ཙམ་ཡིན་པའི་ཕྱིར་ཏེ། དེ་སྐོར་གྱི་མི་མཐུན་ཕྱོགས་ལ་མེད་པའི་ཕྱིར། རྟགས་གསུམ་པ་གྲུབ་སྟེ། དེའི་ངོར་མཉན་བྱ་སྒྲ་རྟག་པར་བྱེད་པའི་མཐུན་ཕྱོགས་ལ་མ་མཐོང་ཙམ་ཡིན་པའི་ཕྱིར་ཏེ། དེ་དེའི་མཐུན་ཕྱོགས་ལ་མེད་པའི་ཕྱིར། ཞེས་སྟོན་པ་ལ། རྩོད་ཕྱིར་ཁྱད་པར། ཞེས་པ་འདི་བྱུང་། ཡང་ཕྱོགས་ཆོས་འཁོར་ལོའི་སྟེང་སྟར་གསུམ་གྱི། གཡས་ན་གནས་པའི་སྒྲ་རྟག་པར་སྒྲུབ་པ་ལ་བདག་མེད་དཔེར་སྨོས་པ་ཆོས་ཅན།
དགོས་པ་ཡོད་དེ། རྗེས་འགྲོའི་ཚུལ་རྐྱང་པ་ཅན་གྱི་རྟགས་ཡོད་པར་འདོད་པ་ལ་རྩོད་པའི་ཕྱིར་རམ། དེ་དགག་པར་བྱ་བའི་ཆེད་ཡིན་པའི་ཕྱིར། འོ་ན་རྩོད་ཚུལ་ཇི་ལྟ་བུ་ཞེ་ན། བདག་མེད་སྒྲ་རྟག་པར་བྱེད་པའི་རྗེས་འགྲོའི་ཚུལ་རྐྱང་པ་ཅན་གྱི་རྟགས་ཡིན་པར་ཐལ། དེ་སྐོར་གྱི་ཕྱོགས་ཀྱི་ཚུལ་གྲུབ། རྗེས་འགྲོའི་ཚུལ་ཡང་གྲུབ། དེ་སྐོར་གྱི་ལྡོག་ཚུལ་མ་གྲུབ་པའི་ཕྱིར། རྟགས་གཉིས་པ་དེ་གྲུབ་སྟེ། བདག་མེད་སྒྲ་རྟག་པར་སྒྲུབ་པར་བྱེད་པའི་མཐུན་ཕྱོགས་ལ་མཐོང་ཙམ་ཡིན་པའི་ཕྱིར་ཏེ།
དེ་སྐོར་གྱི་མི་མཐུན་ཕྱོགས་ཡོད་པའི་ཕྱིར་རོ། ། གསུམ་པ་ལྡོག་ཚུལ་མ་གྲུབ་སྟེ། བདག་མེད་སྐོར་གྱི་མི་མཐུན་ཕྱོགས་ལ་མ་མཐོང་ཙམ་མ་ཡིན་པའི་ཕྱིར་ཏེ། དེ་དེའི་མི་མཐུན་ཕྱོགས་ལ་ཡོད་པའི་ཕྱིར་རོ། ། ཞེས་སྟོན་པར་བྱེད་པ་ལ། སྤྱི་དག་སྟེ། ཞེས་པ་འདི་བྱུང་། ཡང་། ཕྱོགས་ཆོས་འཁོར་ལོའི་གཏན་ཚིགས་དགུའི་སྟེང་སྟར་གསུམ་གྱི་གཡོན་ན་གནས་པའི་སྒྲ་རྩོལ་བྱུང་དུ་སྒྲུབ་པ་ལ་མི་རྟག་པ་དང་། འོག་ལྟར་གསུམ་གྱི་གཡས་ན་གནས་པའི་སྒྲ་རྩོལ་བྱུང་མིན་པར་སྒྲུབ་པ་ལ་མི་རྟག་པ་དང་།
གཡོན་ན་གནས་པའི་རྒྱུ་མཚན་ཅན་གྱི་སྒྲ་ཤེས་སྒྲུབ་པའི་སྒྲ་རྟག་པར་སྒྲུབ་པ་ལ་མཉན་བྱ་སྟེ། ལྷག་མའི་དཔེར་བརྗོད་གསུམ་སྨོས་པ་ཆོས་ཅན། དགོས་པ་ཡོད་དེ། རྟགས་ཀྱིས་ལྡོག་ཚུལ་བྱེ་བྲག་ཏུ་སྒྲུབ་པར་བྱ་བའི་ཆེད་ཡིན་པའི་ཕྱིར་རོ། ། དེ་སྒྲུབ་ཀྱི་རྟགས་ཐམས་ཅད། དེ་སྒྲུབ་ཀྱི་མི་མཐུན་ཕྱོགས་མཐའ་དག་ལས་ལོག་གོ་ཞེས་ཤེས་པར་བྱ་བའི་ཆེད་ཡིན་པའི་ཕྱིར། ཞེས་སྟོན་པ་ལ། ལྷག་མ་ལྡོག་པའི་སྒྲུབ་བྱེད་ཡིན། ། ཞེས་པ་འདི་བྱུང་། གཉིས་པ་ཡང་དག་གཉིས་དང་མཉན་བྱ་རྒྱས་པར་བཤད་པ་ལ།
ཡང་དག་གཉིས་རྒྱས་པར་བཤད་པ་དང་། ཁྱད་པར་མཉན་བྱ་རྒྱས་པར་བཤད་པ་གཉིས། དང་པོ་འཆད་པ་ལ། དགོས་པ་སོ་སོར་བཤད་པ་དང་། དེ་ཐུན་མོང་དུ་བཤད་པ་གཉིས། དང་པོ་འཆད་པ་ལ། དུང་སྒྲ་མི་རྟག་པར་སྒྲུབ་པ་ལ། རྩོལ་བྱུང་འབྲས་རྟགས་ཀྱི་དཔེར་བརྗོད་དུ་སྨོས་པའི་དགོས་པ། སྒྲ་མི་རྟག་པར་སྒྲུབ་པ་ལ། བྱས་པ་རང་བཞིན་རྟགས་ཀྱི་དཔེར་བརྗོད་དུ་སྨོས་པའི་དགོས་པ།
འཕྲོས་དོན་རྩོད་པ་སྤང་བ། སླར་ཡང་དུང་སྒྲ་མི་རྟག་པ་སྒྲུབ་པ་ལ་རྩོལ་བྱུང་དཔེར་སྨོས་པའི་དགོས་པ་གཉིས་པ་བཤད་པ་དང་བཞི། དང་པོ་འཆད་པ་ལ། ཁོ་ན་རེ། ཕྱོགས་ཆོས་ཅན་གྱི་གཏན་ཚིགས་དགུ་འཆད་པའི་སྐབས་སུ་འབྲས་རྟགས་མཚན་ཉིད་པ་གཅིག་མི་སྨོས་པར། དུང་སྒྲ་མི་རྟག་པར་སྒྲུབ་པ་ལ་རྩོལ་བྱུང་འབྲས་རྟགས་ཡང་དག་གི་དཔེར་སྨོས་པའི་རྒྱུ་མཚན་ཅི་ཡིན་ཟེར་ན། དེའི་རྒྱུ་མཚན་ཡོད་དེ། དེ་སྒྲུབ་ཀྱི་འབྲས་རྟགས་ཐམས་ཅད། དེ་སྒྲུབ་ཀྱི་མི་མཐུན་ཕྱོགས་ལ་རྣམ་གཉིས་སུ་འཇུག་པའི་རྟགས་ཡིན་ནོ། ། ཞེས་ཤེས་པར་བྱ་བའི་ཆེད་ཡིན་པའི་ཕྱིར་ཏེ།
རང་བཞིན་རྟགས་ལས་གཞན་པའི་འབྲས་རྟགས་ཐམས་ཅད་རང་གི་གོ་བྱ་དེ་ཐུན་མོང་ལ་ཁྱབ་བྱེད་དུ་འཇུག་པ་མེད་པའི་ཕྱིར་ཏེ། རྒྱུ་ནི་འབྲས་བུ་ལས་འཁྲུལ་བ་སྲིད་པའི་ཕྱིར་དང་རང་རྒྱུ་དང་བཅས་པ་ཡིན་ན་ཡོད་པས་ཀྱང་མ་ཁྱབ། མེད་པས་ཀྱང་མ་ཁྱབ་པའི་ཕྱིར། ཞེས་སྟོན་པ་ལ། རང་བཞིན་ཉིད་ལས་གཞན་གྱིས་ནི། ། གོ་བྱ་ལ་ཁྱབ་ཡོད་མིན་ཏེ། ། རྒྱུ་ནི་འཁྲུལ་བ་སྲིད་པའི་ཕྱིར། ། དེ་ཕྱིར་འབྲས་རྣམ་གཉིས་སུ་འཇུག ། ཅེས་པ་འདི་བྱུང་། གཞན་ཡང་།
ཕྱོགས་ཆོས་ཅན་གྱི་གཏན་ཚིགས་དགུ་འཆད་པའི་སྐབས་སུ། བཀོད་ཚོད་ལ་དུང་སྒྲ་མི་རྟག་པར་སྒྲུབ་པ་ལ་རྩོལ་བྱུང་འབྲས་རྟགས་ཀྱི་གཏན་ཚིགས་སུ་བཀོད་ནས། སོང་ཚོད་ལ་ཉན་ཤེས་མ་འཁྲུལ་བ་དུང་སྒྲ་ཐོས་པའི་ཉན་ཤེས་དབང་མངོན་རང་རྒྱུ་སྒྲ་མི་རྟག་སྔོན་སོང་དུ་གོ་བའི་འབྲས་རྟགས་སོང་བ་ཡིན་ལ། དེ་སྒྲུབ་ལ། ཉན་ཤེས་མ་འཁྲུལ་བ་འདི་འདྲ་ཆོས་ཅན། དུང་སྒྲ་ཐོས་པའི་ཉན་ཤེས་དབང་མངོན་རང་རྒྱུ་སྒྲ་མི་རྟག་པ་སྔོན་སོང་དུ་སྒྲུབ་པར་བྱེད་པའི་འབྲས་རྟགས་ཡིན་པར་ཐལ། དེ་ལྟར་སྒྲུབ་པར་བྱེད་པའི་རྟགས་གང་ཞིག ཁྱོད་རེ་འགའ་བ་སྟེ། རང་རྒྱུ་སྒྲ་མི་རྟག་པར་སྒྲུབ་པར་བྱེད་པའི་དེའི་འབྲས་བུར་གྲུབ་པ་ཡིན་པའི་ཕྱིར། ཞེས་སྟོན་པ་ལ།
ཤེས་པ་འདི་འདྲ་རེས་འགའ་བའི། ། འབྲས་བུར་གྲུབ་པས་དེ་རྟགས་ཡིན། ། ཞེས་པ་འདི་བྱུང་། དེ་ལ་ཁོ་ན་རེ། རྟགས་མ་གྲུབ་སྟེ་སྒྲ་རྟག་པ་ཡིན་པའི་ཕྱིར་རོ་ཟེར་ན། ཉན་ཤེས་མ་འཁྲུལ་བ་དེ་ཆོས་ཅན། རང་རྒྱུ་སྒྲ་མི་རྟག་པའི་འབྲས་བུ་ཡིན་ཏེ། སྒྲ་རྟག་པའི་འབྲས་བུ་ཡིན་ན། དུས་འགའ་ཞིག་གི་ཚེ་ལྟོས་མེད་དུ་སྐྱེ་ལ། རེས་འགའ་འབྲས་བུ་མི་བྱེད་པ་སྟེ་མི་སྐྱེ་བ་འགལ་བའི་ཕྱིར།
ཞེས་སྟོན་པ་ལ། ལྟོས་པ་མེད་པར་འགའ་ཞིག་ཚེ། ། འབྲས་མི་བྱེད་པ་འགལ་བའི་ཕྱིར། ། ཞེས་པའོ། ། དེ་ལ་ཁོ་ན་རེ། སྐྱོན་མེད་དེ་སྒྲ་རྟག་པ་ཡིན་ཡང་། སྒྲ་རྟག་པའི་འབྲས་བུ་ཉན་ཤེས་མ་འཁྲུལ་བ་དེ་སྐྱེད་པ། མཐུན་དཔེ་དབང་པོ་གཟུགས་ཅན་པ་དང་། དམིགས་རྐྱེན། སྒྲ་ཚང་བ་ལ་ལྟོས་པའི་ཕྱིར་ཟེར་ན།
སྒྲ་རྟག་པ་ཆོས་ཅན། ཁྱོད་ཀྱི་འབྲས་བུ་ཉན་ཤེས་མ་འཁྲུལ་བ་སྐྱེད་པ་དེ། མཐུན་དཔེ་དབང་པོ་གཟུགས་ཅན་པ་དང་། དམིགས་རྐྱེན་སྒྲ་ཚང་བ་ལ་ལྟོས་མི་དགོས་ཏེ། ཁྱོད་ལ་རྐྱེན་གྱིས་རྣམ་པ་ཀུན་ཏུ་ཕན་པ་ཉེ་བར་སྦྱོར་བ་ལ་མ་ཡིན་པའི་ཕྱིར་རོ། ། ཞེས་སྟོན་པ་ལ། དབང་པོ་སྒྲ་ལ་དེའི། རྣམ་ཀུན་ཉེར་སྦྱོར་མིན་ཕྱིར་རོ། ། ཞེས་པ་འདི་བྱུང་། དེ་ལ་ཁོ་ན་རེ་སྐྱོན་མེད་དེ།
སྒྲ་རྟག་པ་ལ་རྐྱེན་གྱིས་ཕན་བཏགས་སུ་མེད་ཀྱང་། བདག་རྐྱེན་དབང་པོ་དེ་སྒྲ་མི་རྟག་པར་བྱེད་ཀྱི་གེགས་བསལ་དགོས་པའི་ཕྱིར་རོ་ཟེར་ན། ཉན་ཤེས་མ་འཁྲུལ་བ་ཆོས་ཅན། ཁྱོད་རང་གི་དམིགས་རྐྱེན་དུ་གྱུར་པའི་སྒྲ་རྐྱེན་གྱིས་རྩོལ་མ་ཐག་ཏུ་བྱུང་བར་ངེས་པ་མ་ཡིན་པར་ཐལ། ཁྱོད་རྐྱེན་དེའི་སྔ་རོལ་ཏུ་ཡོད་པའི་སྒྲ་རྟག་པ་གཟུང་དོན་དུ་བྱེད་པའི་ཤེས་པ་ཡིན་པའི་ཕྱིར་རོ། ། ཞེས་སྟོན་པ་ནི། སྔར་ཡོད་པ་ཡི་ཤེས་པ་ནི། ། རྩོལ་མ་ཐག་བྱུང་ངེས་མིན་ཏེ། ། སྒྲིབ་བྱེད། ཅེས་སོགས་བྱུང་།
གཉིས་པ་སྒྲ་མི་རྟག་པར་སྒྲུབ་པ་ལ་བྱས་པ་རང་བཞིན་གྱི་རྟགས་ཀྱི་དཔེར་བརྗོད་དུ་སྨོས་པའི་དགོས་པ་འཆད་པ་ལ། ཁོ་ན་རེ། དེ་འདྲ་བ་སྨོས་པ་ལ་དགོས་པ་མེད་པར་ཐལ། དུང་སྒྲ་མི་རྟག་པར་སྒྲུབ་པ་ལ་རྩོལ་བྱུང་དཔེར་སྨོས་པས་རང་བཞིན་རྟགས་ཀྱི་དཔེར་བརྗོད་གྲུབ་པ་ཡིན་པའི་ཕྱིར་ཟེར་ན། དུང་སྒྲ་མི་རྟག་པར་སྒྲུབ་པ་ལ་རྩོལ་བྱུང་དཔེར་སྨོས་པས། རང་བཞིན་རྟགས་ཀྱི་དཔེར་བརྗོད་གྲུབ་ཀྱང་། དེ་ལས་ཐ་དད་དུ་སྒྲ་མི་རྟག་པར་སྒྲུབ་པ་ལ་བྱས་པ་རང་བཞིན་གྱི་རྟགས་ཀྱི་དཔེར་བརྗོད་དུ་སྨོས་པ་ཆོས་ཅན། དགོས་པ་ཡོད་དེ། འབྲས་བུའི་རྟགས་དང་། རང་བཞིན་གྱི་རྟགས་གཉིས་ཀྱི་དཔེར་བརྗོད་ལྷན་ཅིག་ཏུ་ལྡན་ན།
དེ་འདྲ་བ་གཉིས་པོ་དེ་མཐུན་ཕྱོགས་ལ་འཇུག་ཚུལ་མཚུངས་པར་དོགས་པ་སྐྱེ་བར་འགྱུར་བ་ལས། རང་བཞིན་གྱི་རྟགས་ཐམས་ཅད་འབྲས་བུའི་རྟགས་དང་འདྲ་བར་མཐུན་ཕྱོགས་ལ་རྣམ་གཉིས་སུ་འཇུག་པའི་རྟགས་ཡིན་པར་མཐུན་ཕྱོགས་ལ་ཁྱབ་བྱེད་དུ་འཇུག་པའི་རྟགས་གཅིག་ཀྱང་ཡོད་དོ་ཞེས་ཤེས་པར་བྱ་བའི་ཆེད་ཡིན་པའི་ཕྱིར་ཞེས་སྟོན་པ་ལ། འདི་ཉིད་ཀྱི་ནི་རང་བཞིན་ཉིད། ། གྲུབ་ཀྱང་ཐ་དད་བྱས་པ་ནི། ། འབྲས་དང་ལྷན་ཅིག་བསྟན་པ་ན། ། ཐམས་ཅད་དེ་འདྲར་ཤེས་མི་འགྱུར། ། ཞེས་པ་འདི་བྱུང་། གསུམ་པ་འཕྲོས་དོན་རྩོད་པ་སྤང་བ་ལ་ཁོ་ན་རེ། གཞན་དོན་ལེའུར། འབྲས་རང་གི་རྟགས་གཉིས་བཤད་མི་དགོས་པར་ཐལ།
རང་དོན་ལེའུར། རྒྱུ་ལ་རང་བཞིན་ཇི་སྙེད་ཅིག ། ཅེས་སོགས་ཀྱི་སྐབས་སུ་འབྲས་རྟགས་ཀྱི་རྣམ་གཞག་དང་། རང་བཞིན་ཡོད་ཙམ་དང་ཞེས་སོགས་ཀྱི་སྐབས་སུ། རང་བཞིན་གྱི་རྟགས་ཀྱི་རྣམ་གཞག་བཤད་ཟིན་པའི་ཕྱིར་ཟེར་ན། གཞན་དོན་ལེའུར་འབྲས་རང་གི་རྟགས་གཉིས་ཀྱི་དཔེར་བརྗོད་བྱས་པས། རབ་ཏུ་དབྱེ་བ་ཙམ་བཤད་པ་ཆོས་ཅན། དགོས་པ་ཡོད་དེ། འབྲས་རང་གི་རྟགས་གཉིས་པོ་དེ་ཕྱོགས་གཉིས་ལ་འཇུག་ཚུལ་གྱི་རྣམ་གཞག་བདེ་བླག་ཏུ་རྟོགས་པར་བྱ་བའི་ཆེད་ཡིན་པའི་ཕྱིར་རོ། ། ཞེས་པ་འཆད་པར་བྱེད་པ་ལ།
གཏན་ཚིགས་བརྗོད་བྱས་རྟོགས་དོན་དུ། ། རབ་ཏུ་དབྱེ་བ་ཙམ་བཤད་དེ། ། ཞེས་སོགས་སོ། ། གཞན་ཡང་། གཞན་དོན་ལེའུར་འབྲས་རང་གི་མཚན་ཉིད་མ་རྟོགས་པ་རྟོགས་པར་བྱ་བའི་ཕྱིར་བཤད་པ་ནི་མིན་ཏེ། གཞན་དོན་ལེའུའི་སྐབས་ཀྱི་འབྲས་རང་གི་རྟགས་དང་། རང་དོན་ལེའུའི་སྐབས་ཀྱི་འབྲས་རང་གི་རྟགས་གཉིས་ཀྱི་མཚན་ཉིད་ལ་ཐ་དད་མེད་པའི་ཕྱིར་རོ། ། ཞེས་སྟོན་པ་ལ། རྗེས་སུ་དཔག་པར་བཤད་ཟིན་དོན། ། མཚན་ཉིད་ལ་ནི་ཐ་དད་མེད། །
ཅེས་སོ། ། བཞི་པ་སླར་ཡང་དུང་སྒྲ་མི་རྟག་པར་སྒྲུབ་པ་ལ། རྩོལ་བྱུང་འབྲས་རྟགས་ཀྱི་དཔེར་སྨོས་པའི་དགོས་པ་གཉིས་པ་འཆད་པ་ལ། ཕྱོགས་ཆོས་ཅན་གྱི་གཏན་ཚིགས་དགུ་འཆད་པའི་སྐབས་སུ། འབྲས་རང་འདི་གཉིས་ཀྱི་དཔེར་བརྗོད་རབ་ཏུ་ཕྱེ་ནས་བཤད་པ་དང་། འབྲས་བུའི་རྟགས་ཀྱི་དཔེར་བརྗོད་དུ། དུང་སྒྲ་མི་རྟག་པར་སྒྲུབ་པ་ལ་རྩོལ་བྱུང་དཔེར་སྨོས་པ་འདི་ཆོས་ཅན། ཁྱོད་ལ་དགོས་པ་གཞན་ཡང་ཡོད་དེ། ཁྱོད་ལ་བརྟེན་ནས་རང་བཞིན་རྟགས་ཀྱི་ཕྱོགས་གཅིག་མཐུན་ཕྱོགས་ལ་རྣམ་གཉིས་སུ་འཇུག་པར་བསྟན་པའང་བཤད་པར་འགྱུར་བ་ཡིན་པའི་ཕྱིར། ཞེས་སྟོན་པ་ལ།
དེ་འདིར་འབྲས་བུའི་རྟགས་ཀྱི་ནི། ། རང་བཞིན་ཕྱོགས་གཅིག་བརྟེན་པའང་བཤད། ། ཅེས་པ་འདི་བྱུང་། གཞན་ཡང་། ཕྱོགས་ཆོས་ཅན་གྱི་གཏན་ཚིགས་དགུ་འཆད་པའི་སྐབས་སུ། འབྲས་རང་གི་རྟགས་གཉིས་ཀྱི་དཔེར་བརྗོད་བཤད་པ་ཆོས་ཅན། དགོས་པ་ཡོད་དེ། བཀོད་ཚོད་ལ་དུང་སྒྲ་མི་རྟག་པར་སྒྲུབ་པ་ལ། རྩོལ་བ་ལས་སྐྱེ་བ་རྩོལ་བྱུང་རྟགས་སུ་བཀོད་ནས། སོང་ཚོད་ལ་དུང་སྒྲ་ཐོས་པའི་ཉན་ཤེས་དབང་མངོན་རང་རྒྱུ་སྒྲ་མི་རྟག་པ་སྔོན་དུ་གྲུབ་པ་ལ་རྩོལ་བ་ལས་གསལ་བ་ཉན་ཤེས་མ་འཁྲུལ་བ་རྟགས་སུ་བཀོད་དོ་ཞེས་ཤེས་པར་བྱ་བའི་ཆེད་ཡིན་པའི་ཕྱིར་དང་།
རྩོལ་བྱུང་དུང་སྒྲ་མི་རྟག་པར་གྲུབ་པ་དེའི་མཐུན་ཕྱོགས་ལ་རྣམ་གཉིས་སུ་འཇུག་པའི་རྟགས་དང་འདྲ་བར་ཉན་ཤེས་མ་འཁྲུལ་བ་དེ་ཡང་། དུང་སྒྲ་ཐོས་པའི་ཉན་ཤེས་དབང་མངོན་རང་རྒྱུ་སྒྲ་མི་རྟག་པ་སྔོན་སོང་དུ་སྒྲུབ་པར་བྱེད་པའི་མཐུན་ཕྱོགས་ལ་རྣམ་གཉིས་སུ་འཇུག་པའི་རྟགས་སུ་གྲུབ་བོ་ཞེས་བཤད་པར་བྱ་བའི་ཆེད་ཡིན་པའི་ཕྱིར། ཞེས་འཆད་པ་ལ། དེས་ན་རྩོལ་ལས་གསལ་བ་དང་། ། སྐྱེ་བ་འདྲ་བར་དཔེར་བརྗོད་དོ། ། ཞེས་སོ། ། གཉིས་པ་དགོས་པ་མཐུན་ཕྱོགས་སུ་འཆད་པ་ལ། ཡོངས་གཅོད་ཀྱི་དགོས་པ་བཤད་པ་དང་། རྣམ་བཤད་ཀྱི་དེ་གཉིས། དང་པོ་འཆད་པ་ལ།
ཕྱོགས་ཆོས་ཀྱི་གཏན་ཚིགས་དགུ་འཆད་པའི་སྐབས་སུ། འབྲས་རང་གི་རྟགས་འདི་གཉིས་ཀྱི་དཔེར་བརྗོད་རབ་ཏུ་ཕྱེ་ནས་བཤད་པ་ཆོས་ཅན། ཡོངས་གཅོད་ཀྱི་དགོས་པ་ཡོད་དེ། འབྲས་བུ་ཡོད་པ་རྒྱུ་གང་མེད་ན་མི་འབྱུང་བའི་དེ་བྱུང་གི་འབྲེལ་པའམ། རང་གི་བདག་ཉིད་དུ་རྣམ་བཅད་དབྱེར་མེད་པ་ཅན་གྱི་བདག་གཅིག་གི་འབྲེལ་བ་དེ་ནི། འབྲེལ་ཡུལ་རྒྱུ་དེ་དང་། རང་བཞིན་དེ་ལ་མ་འཁྲུལ་བར་མི་འགྱུར་རོ། ། ཞེས་བཤད་པའི་དོན་དུ་ཕྱེ་བ་ཡིན་པའི་ཕྱིར་རོ། ། ཞེས་འཆད་པ་ལ། ཡོད་པ་གང་མེད་མི་འབྱུང་བའམ། །
རང་བདག་རྣམ་དབྱེར་མེད་ཅན་གང་། ། དེ་ནི་དེ་དང་འཁྲུལ་མི་འགྱུར། ། ཞེས་བྱའི་དོན་དུ་འདི་རབ་ཕྱེ། ། ཞེས་སོགས་སོ། ། གཉིས་པ་དེ་འཆད་པ་ལ། ཕྱོགས་ཆོས་ཅན་གྱི་གཏན་ཚིགས་དགུ་འཆད་པའི་སྐབས་སུ། གོང་བཞིན་བཤད་པ་ཆོས་ཅན། རྣམ་བཅད་ཀྱི་དགོས་པ་ཡོད་དེ། ལྡན་པའི་འབྲེལ་བ་ཅན་གྱི་གཏན་ཚིགས་དང་། འདུ་བའི་འབྲེལ་བ་ཅན་གྱི་གཏན་ཚིགས་རྣམས།
གཏན་ཚིགས་ཡང་དག་མ་ཡིན་ནོ་ཞེས་བཤད་པར་བྱ་བའི་ཆེད་ཡིན་པའི་ཕྱིར་ཏེ། དེ་དག་ལ་ཁྱབ་པ་འཁྲུལ་བ་སྲིད་པའི་ཕྱིར་དང་། དེ་དག་ལ་བདག་གཅིག་དང་དེ་བྱུང་གི་འབྲེལ་བ་ཡོད་པ་ཡིན་པའི་ཕྱིར། ཞེས་འཆད་པ་ལ། ལྡན་པ་ཅན་སོགས་གང་དག་ལ། ། དེ་འདྲའི་འབྲེལ་བ་ཡོད་མིན་པ། ། དེ་དག་འཁྲུལ་བ་སྲིད་པའི་ཕྱིར། ། གཏན་ཚིགས་མིན་ཞེས་བཤད་པ་ཡིན། ། ཞེས་སོགས་སོ། ། དེ་ལ་ཁོ་ན་རེ།
སྐྱོན་མེད་དེ། ལྡན་པའི་འབྲེལ་བ་ཅན་གྱི་གཏན་ཚིགས་ཀྱི་རྟགས་ཆོས་ལ་མེད་ན་མི་འབྱུང་གི་འབྲེལ་བ་མ་གྲུབ་པའི་ཕྱིར་རོ་ཟེར་ན། ལྡན་པའི་འབྲེལ་བ་ཅན་གྱི་གཏན་ཚིགས་ཆོས་ཅན། ཁྱོད་ལ་ལྡན་པའི་འབྲེལ་བ་ཁས་བླངས་པ་ལ་དགོས་པ་མེད་པར་ཐལ། ཁྱོད་ཀྱི་རྟགས་ཆོས་ལ་མེད་ན་མི་འབྱུང་གི་འབྲེལ་བ་མ་གྲུབ་པ་གང་ཞིག མེད་ན་མི་འབྱུང་གི་འབྲེལ་བ་དེ་ཉིད་བསྒྲུབ་བྱ་རྟོགས་པའི་སྒྲུབ་བྱེད་ཀྱི་ཡན་ལག་ཡིན་པའི་ཕྱིར། རྟགས་ཆོས་ཀྱི་འབྲེལ་བ་ངེས་པ་རྟགས་ཆོས་གཉིས་ལ་མེད་ན་མི་འབྱུང་གི་འབྲེལ་གྲུབ་ལ་རག་ལས་ཤིང་། རྟགས་ཆོས་ཀྱི་འབྲེལ་བ་མེད་པ་སྒྲུབ་བྱེད་ཀྱི་ཡན་ལག་ཡིན་པའི་ཕྱིར། ཞེས་སྟོན་པ་ལ། འབྲེལ་བ་ཡོད་པ་ཡིན་ན་ཡང་། །
དེ་ཉིད་རྟོགས་པའི་སྒྲུབ་བྱེད་ཡིན། ། ངེས་པ་མེད་ན་མི་འབྱུང་ཡིན། ། ངེས་པ་སྒྲུབ་བྱེད་མིན་ཞེས་པ། ། ཞེས་པ་འདི་བྱུང་། གཉིས་པ་ཁྱད་པར་མཉན་བྱ་རྒྱས་པར་བཤད་པ་ལ། མདོར་བསྟན་པ། རྒྱས་པར་བཤད་པ། དོན་བསྡུ་བ་དང་གསུམ། དང་པོ་འཆད་པ་ལ། ཕྱོགས་ཆོས་ཅན་གྱི་གཏན་ཚིགས་དགུ་པོ་འདིའི་སྐབས་སུ།
སྒྲ་རྟག་པར་སྒྲུབ་པ་ལ་མཉན་བྱ་དཔེར་སྨོས་པ་ཆོས་ཅན། དགོས་པ་ཡོད་དེ། ལྡོག་ཚུལ་རྐྱང་པ་ཅན་གྱི་རྟགས་ཡང་དག་ཡོད་པར་འདོད་པའི་རྩོད་པ་དེ་ལྡོག་པར་བྱ་བའི་ཆེད་ཡིན་པའི་ཕྱིར། འོ་ན་དེ་ལྟར་སྨོས་པ་ཡིན་ན་རྩོད་ལན་ཇི་ལྟར་སྙམ་ན། འདི་འཆད་པ་ལ། ཡུལ་གང་ལ་རྩོད། གང་ཟག་གང་གིས་རྩོད། ཚུལ་ཇི་ལྟར་རྩོད། རྩོད་ལན་འདེབས་ཚུལ་དང་བཞི་ཡོད་པའི། དང་པོ་འཆད་པ་ལ།
གཏན་ཚིགས་ཀྱི་ནི་ཚུལ་ལའང་། ། ཞེས་སོགས་ཀྱི་སྐབས་སུ། ལྡོག་ཚུལ་རྐྱང་པ་ཅན་གྱི་རྟགས་ཡང་དག་མེད་པར་བསྟན་པ་དེ་ལ་རྩོད། གཉིས་པ་ནི། བྱེ་བྲག་པ་འགའ་ཞིག་གིས་རྩོད། གསུམ་པ་ནི། ཁོ་ན་རེ། ལྡོག་ཚུལ་རྐྱང་པ་ཅན་གྱི་རྟགས་ཡང་དག་ཡོད་དེ། སྲོག་ལྡན་དེ་གསོན་ལུས་བདག་བཅས་སུ་སྒྲུབ་པར་བྱེད་པའི་ལྡན་ཚུལ་རྐྱང་བ་ཅན་གྱི་རྟགས་ཡང་དག་ཡིན་པའི་ཕྱིར་ཏེ། དེ་སྐོར་གྱི་ལྡོག་འགྲོའི་ཚུལ་གྲུབ།
དེ་སྐོར་གྱི་རྗེས་འགྲོའི་ཚུལ་མ་གྲུབ་པའི་ཕྱིར། དང་པོ་གྲུབ་སྟེ། སྲོག་ལྡན་དེ་གསོན་ལུས་བདག་བཅས་སུ་སྒྲུབ་པར་བྱེད་པའི་མི་མཐུན་ཕྱོགས་མཐའ་དག་ལས་ལོག་པ་ཡིན་པའི་ཕྱིར། གཉིས་པ་དེ་སྐོར་གྱི་རྗེས་འགྲོའི་ཚུལ་མ་གྲུབ་སྟེ། དེ་སྐོར་གྱི་རྟགས་ཆོས་གཉིས་ལྡན་གྱི་མཐུན་དཔེ་རྣམ་དག་མེད་པའི་ཕྱིར། དེ་མེད་དེ། སྲོག་ལྡན་དེ་གསོན་ལུས་ཁོ་ནའི་སྟེང་དུ་གྲུབ་པ་ཡིན་གྱི་གསོན་ལུས་མིན་པ་གཞན་གྱི་སྟེང་དུ་གྲུབ་པ་མིན་པའི་ཕྱིར། བཞི་པ་རྩོད་ལན་འདེབས་ཚུལ་འཆད་པ་ལ། དཔལ་ལྡན་ཆོས་ཀྱི་གྲགས་པས་སྲོག་ལྡན་ཆོས་ཅན། ཁྱོད་ཀྱི་རྟགས་ཀྱིས་གསོན་ལུས་བདག་བཅས་སུ་སྒྲུབ་པར་བྱེད་པའི་རྟགས་ཆོས་གཉིས་ལ་མེད་ན་མི་འབྱུང་གི་འབྲེལ་བ་གྲུབ་པ་ཡིན་པར་བརྗོད་པར་ཐལ།
ཁྱོད་ཀྱི་རྟགས་ཀྱིས་གསོན་ལུས་བདག་བཅས་སུ་སྒྲུབ་པར་བྱེད་པའི་ལྡོག་ཚུལ་ངེས་པ་ཉིད་ཡིན་པའི་ཕྱིར། ཁྱབ་པ་ཡོད་དེ། ལྡོག་ཚུལ་དེ་ཡང་། རྟགས་ཆོས་ལ་མེད་ན་མི་འབྱུང་གི་འབྲེལ་བ་མེད་པ་ལ། མེད་པ་ཡིན་པའི་ཕྱིར། ཞེས་སྟོན་པ་ལ། ལྡོག་པ་ཉིད་ནི་ངེས་པ་ཉིད། ། མེད་ན་མི་འབྱུང་ཡིན་པར་བརྗོད། ། དེ་ཡང་འབྲེལ་བ་མེད་ལ་མེད། ། ཞེས་སོགས་ཚིག་རྐང་གསུམ་བྱུང་།
གཞན་ཡང་། སྲོག་ལྡན་ཆོས་ཅན། ཁྱོད་ཀྱི་རྟགས་ཀྱིས་གསོན་ལུས་བདག་བཅས་སུ་སྒྲུབ་པར་བྱེད་པའི་རྗེས་འགྲོའི་ཚུལ་གྲུབ་པར་ཐལ། ཁྱོད་ཀྱི་རྟགས་ཀྱིས་དེ་སྐོར་གྱི་ལྡོག་འགྲོའི་ཚུལ་གྲུབ་པའི་ཕྱིར། ཁྱབ་པ་ཡོད་དེ། དེ་སྐོར་གྱི་ལྡོག་འགྲོའི་ཚུལ་གྲུབ་ན། རྟགས་ཆོས་ལ་མེད་ན་མི་འབྱུང་བའི་འབྲེལ་བ་གྲུབ་པས་ཁྱབ་པའི་ཚུལ་གྲུབ་དགོས། དེ་སྐོར་གྱི་ཁྱབ་པའི་ཚུལ་གྲུབ་ན། དེ་སྐོར་གྱི་རྗེས་འགྲོའི་ཚུལ་གྲུབ་དགོས་པའི་ཕྱིར། ཞེས་སྟོན་པ་ལ།
དེ་ཉིད་ཕྱིར་ན་རྗེས་འགྲོ་གནས། ། ཞེས་པ་འདི་བྱུང་། གཞན་ཡང་། ཁྱད་པར་མཉན་བྱ་ཆོས་ཅན། ཁྱོད་ཀྱི་རྟགས་ཀྱིས་སྒྲ་རྟག་པར་སྒྲུབ་པར་བྱེད་པའི་ལྡོག་འགྲོའི་གྲུབ་པ་མེད་ཅིང་། རྗེས་འགྲོའི་ཚུལ་ཡང་གྲུབ་པ་ཡོད་པ་མིན་ཏེ། ཁྱོད་ཀྱི་རྟགས་ཀྱིས་སྒྲ་རྟག་པར་སྒྲུབ་པར་བྱེད་པའི་རྟགས་ཆོས་གཉིས་ལ་མེད་ན་མི་འབྱུང་བའི་འབྲེལ་བ་མ་གྲུབ་པ་དེའི་ཕྱིར། ཞེས་སྟོན་པ་ལ། དེ་ཡི་ཕྱིར་ན་ཁྱད་པར་ནི། ། ལྡོག་མེད་རྗེས་འགྲོའང་ཡོད་མ་ཡིན། །
ཞེས་པ་འདི་བྱུང་། གོང་གི་དེ་ལ་ཁྱབ་པ་ཡོད་དེ། སྦྱོར་བ་སྐོར་གཅིག་གི་རྟགས་ཆོས་གཉིས་ལ་རང་གི་བདག་སྟེ་བདག་གཅིག་གི་འབྲེལ་བའམ། རྒྱུ་དངོས་གཉིས་ཏེ་དེ་བྱུང་གི་འབྲེལ་བ་གང་རུང་གྲུབ་ན། སྦྱོར་བ་སྐོར་གཅིག་གི་ཁྱབ་ཚུལ་གྲུབ་པར་འགྱུར། དེ་མ་གྲུབ་ན། སྦྱོར་བ་སྐོར་གཅིག་གི་ཁྱབ་ཚུལ་གྲུབ་པར་མི་འགྱུར་བ་ཡིན་པའི་ཕྱིར། ཞེས་འཆད་པ་ལ། རང་གི་བདག་གམ་རྒྱུ་དངོས་ནི། ། གྲུབ་ན་ལྡོག་པར་གྲུབ་འགྱུར་བ། །
ཞེས་པ་འདི་བྱུང་། དེ་ལ་ཁོ་ན་རེ། མཉན་བྱ་ཆོས་ཅན། ཁྱོད་སྒྲ་རྟག་པར་སྒྲུབ་པར་བྱེད་པའི་རྟགས་ཡང་དག་ཡིན་པར་ཐལ། ཁྱོད་ཀྱི་རྟགས་ཀྱིས་སྒྲ་རྟག་པར་བྱེད་པའི་ལྡོག་འགྲོའི་ཚུལ་གྲུབ་པའི་ཕྱིར་ཏེ། སློབ་དཔོན་ཕྱོགས་ཀྱི་གླང་པོས། ཚུལ་གཉིས་པ་དང་རེ་རེ་བ། ། རྟགས་དོན་མིན་པ་དོན་གྱིས་བྱས། ། ཞེས་པ་དེས། ཁྱོད་དེ་སྒྲུབ་ཀྱི་ལྡོག་ཚུལ་འབའ་ཞིག་པ་ཅན་གྱི་གཏན་ཚིགས་སུ་བཤད་པའི་ཕྱིར་ཟེར་ན།
དེ་ལྟར་བཤད་པ་ཆོས་ཅན། དགོས་པ་ཡོད་དེ། མཉན་བྱ་སྒྲ་རྟག་པར་སྒྲུབ་པར་བྱེད་པའི་མཐུན་ཕྱོགས་ལ་མ་མཐོང་ཙམ་ཡིན་པ་ལ་དགོངས་ནས། དེ་ལྟར་དུ་བཤད་པ་ཡིན་པའི་ཕྱིར། ཞེས་འཆད་པ་ལ། མ་མཐོང་བ་ཙམ་ལ་བརྟེན་ནས། ། ལྡོག་པའང་འབའ་ཞིག་ཅན་དུ་བཤད། ། དེ་ཡི་ཕྱིར་ན། ཞེས་པ་འདི་བྱུང་། འོ་ན་ཁྱོད་རང་ལ་མཉན་བྱ་དེ་སྐོར་གྱི་མ་ངེས་པའི་གཏན་ཚིགས་དེ་ལས་གཞན་དུ་མཉན་བྱ་སྒྲ་རྟག་པར་སྒྲུབ་པར་བྱེད་པའམ་གོ་བར་བྱེད་པའི་རྟགས་སུ་འགྱུར་བ་ཡིན་པར་ཐལ།
མཉན་བྱའི་རྟགས་ཀྱིས་སྒྲ་རྟག་པར་བྱེད་པའི་ལྡོག་འགྲོའི་ཚུལ་མ་ངེས་པ་ལས་གཞན་དུ་མཉན་བྱའི་རྟགས་ཀྱིས་སྒྲ་རྟག་པར་སྒྲུབ་པར་བྱེད་པའི་ལྡོག་འགྲོའི་ཚུལ་ངེས་པར་འགྱུར་བ་ཡིན་པའི་ཕྱིར། ཞེས་སྟོན་པ་ལ། མ་ངེས་པ། གཞན་དུ་གོ་བར་བྱེད་པར་འགྱུར། ། ཞེས་པ་འདི་བྱུང་། བཞི་པ་བཤད་བྱའི་གཞུང་གཞན་དང་སྦྱར་བའི་འགྲེལ་འཆད་པ་ལ། ཕྱོགས་ཆོས་འཁོར་ལོའི་གཞུང་ཆུང་དང་སྦྱར་ཏེ་བཤད་པ་དང་། ཚད་མ་མདོ་དང་སྦྱར་ཏེ་བཤད་པ་འདི་གཉིས་ནི་ཟུར་དུ་གསལ་ལོ།། །། PAGE * MERGEFORMAT 2 མང་ཐོས་ཀླུ་སྒྲུབ་རྒྱ་མཚོ། གཏན་ཚིགས་འཁོར་ལོའི་གཞུང་གསུམ་གསལ་བྱེད།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
