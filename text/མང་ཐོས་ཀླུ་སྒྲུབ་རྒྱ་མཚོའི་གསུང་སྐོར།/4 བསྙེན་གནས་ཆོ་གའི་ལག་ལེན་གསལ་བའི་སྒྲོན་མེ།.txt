མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༤
བསྙེན་གནས་ཆོ་གའི་ལག་ལེན་གསལ་བའི་སྒྲོན་མེ།
༄༅། །བསྙེན་གནས་ཆོ་གའི་ལག་ལེན་གསལ་བའི་སྒྲོན་མེ་བཞུགས།། ཆོས་བརྒྱད་ཁྲི་གངས་ལྡན་རི་བོའི་སྤོར། ། གསུང་དྲི་ལྡན་ཚུལ་ཁྲིམས་བདུག་པའི་སྤྲིན། ། དུས་ཉིན་ཞག་གཅིག་ལྡན་ཙནྡན་དཀར། ། ཡིད་གདུང་སེལ་གྲིབ་བསིལ་འདི་ན་བསྔགས། ། ཚེ་ཇི་སྲིད་འཚོ་དང་བྱང་ཆུབ་བར། ། བསླབ་ཁྲིམས་ཀྱི་མུ་ཏིག་འཁྲི་ཤིང་གིས། ། ལུས་བསྡམས་ཀྱང་ཉེས་ལྟུང་ཆོམ་རྐུན་དགྲ། ། ཕྱོགས་ཀུན་ཏུ་རུ་མཚོན་བརྡར་བས་འཚེར། ། དུས་ཉིན་ཞག་གཅིག་པའི་ཡིད་བཞིན་ནོར། །
དོན་དགོས་པ་ཀུན་འགྲུབ་སྙིང་གི་གཏེར། ། སེམས་དྲན་པའི་མེལ་ཚེས་བསྲུང་སླ་བ། ། ཐུགས་མཁྱེན་ལྡན་མཆོག་ལ་རྩེ་བས་གདམས། ། ཞེས་བརྗོད་ནས་འདིར་ཁྱིམ་པའི་རྟེན་ལ་གཙོ་བོར་སྔགས་པའི་ཉིན་ཞག་གཅིག་པའི་སྡོམ་པའི་ལག་ལེན་གསལ་བར་བཀོད་པ་ལ། དཔྱོད་ལྡན་ལ་ཡིད་ཆེས་བསྐྱེད་པ་སྡོམ་པའི་རྣམ་དབྱེ་རྒྱུར་བསྟན་པ་དང་། འབོག་བྱེད་ཀྱི་ཆོ་ག་དངོས། བསྲུང་ཚུལ་བསླབ་བྱ་བཤད་པའོ། ། དང་པོ་ནི། སྤྱིར་སོ་ཐར་རིགས་བརྒྱད་ལས་ཕྱི་མ་བདུན་ནི་ཇི་སྲིད་འཚོའི་མཐའ་ཅན་དུ་ལེན་པ་ཡིན་ལ། སྔ་མ་བསྙེན་གནས་ཀྱི་སྡོམ་པ་ནི་ཉིན་ཞག་གི་མཐའ་ཅན་དུ་ལེན་པ་ཡིན་ཞིང་།
ཉིན་མོ་དང་མཚན་མོ་ཙམ་ཞིག་བླངས་ན་ཡང་སྡོམ་པ་མཚན་ཉིད་པར་མི་འགྱུར་ཡང་། ལེགས་པར་སྤྱད་པའི་དགེ་བ་ཙམ་དུ་འགྱུར་བས་ཕན་ཡོན་ཆེ་སྟེ། མཛོད་འགྲེལ་ལས། དེ་ལྟར་བྱས་ན་ཤན་པ་དང་། བྱི་བྱེད་པ་དག་གིས་ཉིན་མོ་དང་མཚན་མོའི་བསྙེན་གནས་ཀྱང་འབྲས་བུ་ཡོད་པར་རུང་ངོ་ཞེས་བཤད་པས་སོ། ། འོ་ན་བསྙེན་གནས་སྡོམ་པ་ཉིན་ཞག་ལྔའི་མཐའ་ཅན་སོགས་སུ་བླངས་ན་སྐྱེའམ་མི་སྐྱེ་ཞེ་ན། ཞག་གཅིག་ལས་ལྷག་པ་བླངས་ན་ཡང་རིགས་པ་དང་འགལ་བ་མེད་ཅེས་མདོ་སྡེ་པ་འགའ་ཞིག་བཞེད་ཀྱང་། བྱེ་བྲག་སྨྲ་བ་རྣམས་བཅོམ་ལྡན་འདས་ཀྱི་སོར་སྡོམ་ལ་ཉིན་ཞག་གི་མཐའ་ཅན་དང་། ཇི་སྲིད་འཚོའི་མཐའ་ཅན་གཉིས་ལས་མ་བཤད་པས། ཉིན་ཞག་ལྔ་སོགས་ཀྱི་བསྙེན་གནས་སྡོམ་པ་མི་འཐད་ཅེས་བཞེད་དེ།
མཛོད་འགྲེལ་ལས། ཕྱིན་ཆད་སྡོམ་པ་སྐྱེ་བ་ལ་ཡང་རིགས་པ་དང་འགལ་བ་ནི་མེད་པའི་ཕྱིར་རོ། ། ཕྱིན་ཆད་འདི་སུ་ལ་ཡང་མ་བསྟན་པས་བྱེ་བྲག་ཏུ་སྨྲ་བ་རྣམས་ནི་མི་བཞེད་དོ་ཅེས་བཤད་དོ། ། དེས་ན་རང་ལུགས་ཉན་ཐོས་ཐུན་མོང་བའི་བསྙེན་གནས་སྡོམ་པ་ནི། བྱེ་སྨྲ་ལྟར་ཉིན་ཞག་གཅིག་གི་མཐའ་ཅན་དུ་ཁས་ལེན་པ་འདི་རིགས་པ་ཡིན་ནོ། ། དེ་ལྟར་དུས་ཀྱི་ཁྱད་པར་ཤེས་ནས། ངོ་བོའི་ཁྱད་པར་ནི། བསྙེན་གནས་ཀྱི་སྡོམ་པ་ཙམ་ཞིག་ཕྱི་རོལ་པ་རྣམས་ལ་ཡང་ཡོད་ལ། སངས་རྒྱས་འཇིག་རྟེན་དུ་མ་བྱོན་གོང་དུ་ཡང་ཡོད་པས། ངེས་འབྱུང་གི་བསམ་པ་མེད་ཀྱང་ལེགས་སྨོན་ཙམ་གྱི་བསྙེན་གནས་ཀྱི་སྡོམ་པ་སྐྱེ་བའི་གནད་ཀྱིས།
གསོ་སྦྱོང་འདོད་སྤྱོད་ལྷ་ལུས་ཡིད་འོང་བ། ། སྐྱེས་པ་བུད་མེད་དག་ལ་སྩལ་བ་ལགས། ། ཅེས་གསུངས་པ་ཡིན། འདིས་རིགས་བསྒྲེས་ནས། སྦྱིན་སྡོམ་ཕྱི་མ་བདུན་ལའང་འཇིགས་སྐྱོབས་ཙམ་དང་། ལེགས་སྨོན་ཙམ་དང་། ངེས་འབྱུང་གི་སྡོམ་པ་གསུམ་དུ་འབྱེད་པ་ནི་མི་རིགས་ཏེ། དེ་དག་ངེས་འབྱུང་གི་བསམ་པས་ཀུན་ནས་བསླངས་ཏེ་ཆོ་ག་ནང་པ་སངས་རྒྱས་པའི་ལུང་ཁོ་ན་ལ་བརྟེན་ནས་སྐྱེ་དགོས་པའི་སྡོམ་པ་ཡིན་པའི་ཕྱིར་རོ། ། དགེ་བསྙེན་གྱི་སྡོམ་པ་སོགས་ལེན་པ་སྐྱབས་འགྲོ་རྩོམ་བྱེད་དུ་བྱེད་པ་ཡང་གནད་དེ་ཁོ་ནས་ཡིན་ཏེ། རྒྱ་ཆེར་འགྲེལ་ལས།
ངེས་འབྱུང་གི་བསམ་པ་བརྟན་པོ་མེད་པར་སུས་ཀྱང་སྐྱབས་སུ་འགྲོ་བ་བསྒྲུབ་པར་མི་བྱེད་ཞེས་བཤད་པའོ། ། འོན་ཀྱང་གསུང་རིགས་འགའ་ཞིག་ལས། སྡོམ་པ་དེ་བརྒྱད་ལ། འཇིགས་སྐྱོབ། ལེགས་སྨོན། ངེས་འབྱུང་གསུམ་གསུམ་དུ་ཕྱེ་བ་ལྟ་བུར་སྣང་བ་ནི། རིང་བའི་རྒྱུ་དུས་ཀྱི་ཀུན་སློང་ཙམ་ལ་དགོངས་པ་སྟེ། ཉེ་བའི་རྒྱུ་དུས་ཀྱི་ཀུན་སློང་ངེས་འབྱུང་གི་བསམ་པས་མ་ཟིན་ན་སྡོམ་པ་དེ་དག་མི་ཆགས་པའི་ཕྱིར་རོ། ། དེས་ན་བསྙེན་གནས་ཀྱི་སྡོམ་པ་མ་གཏོགས་རིགས་ཕྱི་མ་བདུན་ལ་སོ་ཐར་གྱི་སྡོམ་པའམ་ངེས་འབྱུང་གི་སྡོམ་པ་ཡིན་པས་ཁྱབ་ཅེས་བྱའོ། ། བསམ་པའི་ཁྱད་པར་ཡང་རིགས་ཕྱི་མ་བདུན་ལ།
རིང་བའི་རྒྱུ་དུས་ཀྱི་ཀུན་སློང་ཅི་རིགས་པ་ཡོད་ཀྱང་། ཉེ་བའི་རྒྱུ་དུས་ཀྱི་ཀུན་སློང་ངེས་འབྱུང་གི་བསམ་པས་ཟིན་དགོས་ཤིང་། བསྙེན་གནས་ཀྱི་སྡོམ་པ་ཙམ་ལ་ངེས་འབྱུང་གི་བསམ་པ་མེད་ཀྱང་། འཇིགས་སྐྱོབ་ལེགས་སྨོན་ཙམ་གྱི་སྡོམ་པ་སྐྱེ་བ་ཡང་སྲིད་མོད། དེང་སང་སྐྱ་བཙུན་གང་གིས་སྡོམ་པ་དེ་དག་ལེན་ཡང་། སྤྱིར་ངེས་འབྱུང་གི་བསམ་པ་དང་ཁྱད་པར་བླ་མེད་བྱང་ཆུབ་ཐོབ་འདོད་ཀྱི་བྱང་ཆུབ་སེམས་ཀྱིས་ཟིན་པ་གཅིག་དགོས་ཏེ། རབ་དབྱེ་ལས། དེས་ན་ད་ལྟའི་ཆོ་ག་ནི། ། བསམ་པ་སེམས་བསྐྱེད་ཀྱིས་ཟིན་པའི། ། ཆོ་ག་ཉན་ཐོས་ལུགས་བཞིན་གྱིས། །
ཅེས་བཤད་པས་སོ། ། ལེན་པའི་རྟེན་གྱི་གང་ཟག་ནི། བྱེ་བྲག་ཏུ་སྨྲ་བའི་ལུགས་དང་ཐུན་མོང་བ་ལྟར་ན། གླིང་གསུམ་གྱི་སྐྱེས་པ་བུད་མེད་གང་ཡང་རུང་བས་བླང་ཆོག་སྟེ། རབ་དབྱེ་ལས། གླིང་གསུམ་སྐྱེས་པ་བུད་མེད་ལས། ། འགྲོ་བ་གཞན་ལ་སྡོམ་པ་བཀག ། ཅེས་བཤད་པས་སོ། ། དེ་ཡང་གཙོ་བོར་ཁྱིམ་པ་ལ་བསྔགས་པས་ཁྱིམ་པའི་རྟེན་ཅན་གྱིས་གཙོ་བོར་ལེན་པ་ཡིན་མོད། མཁས་པ་ཤཱཀྱ་མཆོག་ལྡན་སོགས་འགའ་ཞིག
དགེ་ཚུལ་ཕ་མ་ཡན་ཆད་ཀྱི་རབ་ཏུ་བྱུང་བས་འདི་བླང་དུ་མི་རུང་སྟེ། རྩ་བཞི་ཇི་སྲིད་འཚོའི་མཐའ་ཅན་དུ་བསྲུང་བའི་སྡོམ་པ་ཡོད་བཞིན་དུ་རྩ་བཞི་ཉིན་ཞག་གི་མཐའ་ཅན་དུ་ཁས་བླངས་ན་སྡོམ་པ་སྔ་མ་དེ་སྟོང་རྒྱུར་ཐལ་བའི་སྐྱོན་ཡོད་གསུངས་པ་ནི། རིགས་པ་ཚིག་ལ་ཤོར་བ་སྟེ། དེ་ལྟར་ན་ཡོངས་རྫོགས་དགེ་བསྙེན་གྱིས་ཀྱང་དེ་བླང་དུ་མི་རུང་བར་འགྱུར་ཏེ། རྒྱུ་མཚན་ཁྱེད་རང་གིས་བཀོད་པ་དེའི་ཕྱིར་རོ། ། དེས་ན་ཁྱིམ་པ། དགེ་བསྙེན། དགེ་ཚུལ། དགེ་སློང་སོགས་གང་གིས་ཀྱང་བླང་ཆོག་སྟེ། སྨན་ལྷའི་མདོ་ཆེན་སོགས་ལས་དེ་ལྟར་བཤད་པས་སོ། །
གང་ལས་བླང་པའི་ཡུལ་ནི། བྱེ་སྨྲ་དང་ཐུན་མོང་ལྟར་ན། དགེ་སློང་ལས་ངེས་པར་བླང་དགོས་ཤིང་། མདོ་སྡེ་པ་དང་ཐུན་མོང་ལྟར་ན། དགེ་བསྙེན་སོགས་སྡོམ་ལྡན་གྱི་གང་ཟག་སུ་རུང་ལས་བླངས་པས་ཆོག་ཅིང་། ལེན་མཁན་ཀྱང་དུད་འགྲོ་སོགས་ལ་ཡང་སྐྱེ་བར་བཤད་དོ། ། རབ་དབྱེ་ལས། བྱེ་བྲག་སྨྲ་བའི་བསྙེན་གནས་ཀྱང་། ། དགེ་སློང་ལས་ལེན་གང་ཟག་ནི། ། གླིང་གསུམ་སྐྱེས་པ་བུད་མེད་ལས། །
འགྲོ་བ་གཞན་ལའང་སྡོམ་པ་བཀག ། མདོ་སྡེ་པ་རྣམས་དུད་འགྲོ་སོགས། ། འགྲོ་བ་གཞན་ལའང་སྐྱེ་བར་བཤད། ། བླང་བའི་ཡུལ་ཡང་དགེ་བསྙེན་སོགས། ། གང་ཡང་རུང་བས་བླང་བར་བཤད། ། ཅེས་བཤད་པས་སོ། ། ཐེག་ཆེན་ཐུན་མོང་མ་ཡིན་པ་ལྟར་ན། འབོག་པ་པོ་མཚན་ཉིད་དང་ལྡན་པ་རྙེད་ན་རབ། མ་རྙེད་ན་རྟེན་གྱི་དྲུང་དུ་ཆོ་ག་དག་ཅིང་གཙང་བའི་སྒོ་ནས་རང་ཉིད་ཀྱིས་བླང་པས་ཆོག་སྟེ། རབ་དབྱེ་ལས།
དོན་ཡོད་ཞགས་པའི་རྟོགས་པ་ལས། ། གསོ་སྦྱོང་རང་གིས་བླང་པ་སོགས། ། ཆོ་གའི་ལག་ལེན་འགའ་ཞིག་ཡོད། ། ཅེས་གསུངས་པས་སོ། ། འདིར་མཁས་པར་གྲགས་པ་འགའ་ཞིག དོན་ཡོད་ཞགས་པའི་རྟོགས་པ་ནས་བཤད་པའི་གསོ་སྦྱོང་གི་མིང་ཅན་དེ་རིགས་བརྒྱད་ཀྱི་སོ་ཐར་སྡོམ་པ་མཚན་ཉིད་པ་མིན་ཏེ། སོ་ཐར་རིགས་བརྒྱད་ཀྱི་སྡོམ་པ་ནི་ཉན་ཐོས་དང་ཐུན་མོང་བའི་ཆོ་གས་བླངས་པ་གཅིག་དགོས་ལ། འདི་དེ་ལྟར་མ་ཡིན་པའི་ཕྱིར་ཞེས་གསུངས་པ་ནི། དཔྱོད་ལྡན་གྱི་གསུང་མ་ཡིན་ཏེ། དེ་ལྟར་ན་རྣམ་པར་གཏན་ལ་དབབ་པ་བསྡུ་བ་ནས་བཤད་པའི་དགེ་བསྙེན་ཕ་མ།
དགེ་ཚུལ་ཕ་མ་སོགས་ཀྱི་སྡོམ་པ་ཡང་རིགས་བརྒྱད་ཀྱི་སྡོམ་པ་མ་ཡིན་པར་ཐལ་ཏེ། ཉན་ཐོས་དང་ཐུན་མོང་བའི་ཆོ་གས་བླངས་པ་མ་ཡིན་པའི་ཕྱིར་རོ། ། དེས་ན་རབ་དབྱེ་ལས། བྱང་ཆུབ་སེམས་དཔའ་ཉིད་ལ་ཡང་། ། སོ་སོ་ཐར་པ་འབོག་པ་ཡི། ། ཆོ་ག་འགའ་ཞིག་ཡོད་མོད་ཀྱི། ། དེའི་ཆོ་ག་ཕལ་ཆེར་ནུབ། ། གསོ་སྦྱོང་རང་གིས་བླང་པ་ཡི། ། ཆོ་གའི་ལག་ལེན་འགའ་ཞིག་ཡོད། ། ཅེས་གསུངས་པ་ལྟར་ཐེག་ཆེན་ཐུན་མོང་མ་ཡིན་པ་ལའང་རིགས་བརྒྱད་འབོག་པའི་ཆོ་ག་སྔར་བྱུང་མོད།
དགེ་བསྙེན་ཕ་མ་སོགས་རིགས་ཕྱི་མ་བདུན་འབོག་པའི་ཆོ་གའི་ལག་ལེན་དེང་སང་ནུབ་ནས་མེད་ཅིང་། རིགས་བརྒྱད་ཀྱི་ནང་ཚན་བསྙེན་གནས་ཀྱི་སྡོམ་པ་འབོག་པའི་ཆོ་ག་དེང་སང་ལག་ལེན་མ་ནུབ་པར་ཡོད་ཅེས་གསུངས་ཀྱི། སོ་ཐར་རིགས་བརྒྱད་ཀྱི་སྡོམ་པ་ལ་ཉན་ཐོས་དང་ཐུན་མོང་བའི་ཆོ་གས་བླངས་པ་ཞིག་དགོས་ཞེས་པ་དང་། དོན་ཞགས་རྒྱུད་ནས་གསུངས་པའི་བསྙེན་གནས་ཀྱི་སྡོམ་པས་བསྙེན་གནས་སྡོམ་པའི་གོ་མི་ཆོད་ཅེས་པ་དེ་འདྲ་གཏན་ནས་མ་གསུངས་པའི་ཕྱིར་རོ། ། དབྱེ་བ་ཡང་། སྡེ་སྣོད་ཀྱི་སྒོ་ནས་འདུལ་བ། མངོན་པ། མདོ་སྡེ། རྒྱུད་སྡེ་ནས་བཤད་པའི་བསྙེན་གནས་ཀྱི་སྡོམ་པ་བཞི། གྲུབ་མཐའི་སྒོ་ནས་བྱེ་སྨྲའི་ལུགས།
མདོ་སྡེ་པའི་ལུགས། གྲུབ་མཐའ་སྨྲ་བ་གོང་མའི་ལུགས། རིག་པ་འཛིན་པའི་ལུགས་དང་བཞི། མདོ་སྡེ་ནས་བཤད་ཚུལ། ཀུན་ཏུ་རྒྱུ་སེན་རིགས་ཀྱི་ཞུས་པའི་མདོ་ནས་བཤད་པའི་ཚུལ་དང་། དྲིས་ལན་བསབ་པའི་མདོ་ནས་བཤད་པའི་ཚུལ་གཉིས་ཡོད། ཆོ་གའི་སྒོ་ནས་དབྱེ་ན། བྱེ་སྨྲའི་ལུགས་ཀྱི་ཆོ་གས་བླང་བ། མདོ་སྡེ་ལུགས་ཀྱི་ཆོ་གས་བླང་བ། ཉན་ཐོས་དང་ཐུན་མོང་བའི་ཆོ་གས་བླང་བ།
ཐེག་ཆེན་ཐུན་མོང་མ་ཡིན་པའི་ལུགས་ཀྱི་ཆོ་གས་བླང་པ་དང་བཞི། བྱེ་སྨྲ་བའི་ལུགས་དེ་ལ་སྤྱིར་བཏང་གི་ཆོ་ག་དང་། དམིགས་བསལ་གྱི་ཆོ་ག་གཉིས། མདོ་སྡེ་པའི་ལུགས་ལ་དུས་བཟང་རེ་རེ་ནས་ལེན་པའི་ཆོ་ག་དང་དུས་བཟང་རྣམས་སྟབས་གཅིག་ཏུ་ལེན་པའི་ཆོ་ག་རྣམ་པ་གཉིས། གཉིས་པ་འབོག་བྱེད་ཀྱི་ཆོ་ག་དངོས་ལ། དོན་ཞགས་རྟོགས་པ་ནས་བཤད་པའི་གསོ་སྦྱོང་འབོག་པའི་ཆོ་ག་བཤད་པ་དང་། སྡེ་སྣོད་དང་གྲུབ་མཐའ་སོ་སོའི་ལུགས་ཀྱི་བསྙེན་གནས་འབོག་པའི་ཆོ་ག་བཤད་པ་གཉིས། དང་པོ་ལ། སྦྱོར་བ་རྟེན་དང་མཆོད་པ་བཤམ་པ། སྔོན་འགྲོ་བསོད་ནམས་དང་ཡེ་ཤེས་ཀྱི་ཚོགས་སོག་པ།
དངོས་གཞི་འབོག་བྱེད་ཀྱི་ཆོ་ག་དངོས། རྗེས་བསྲུང་ཞིང་བསླབ་བྱ་བརྗོད་པའོ། ། དང་པོ་ནི། གང་དུ་བྱ་བའི་གནས་ཁང་། སྐྱ་ནུལ་གནམ་བརྒྱན་ས་བརྒྱན་རྟེན་རབ་གནས་ཅན། ཡིད་དངས་ཤིང་འཕྲོག་པ། ཅི་འབྱོར་བའི་མཆོད་པའི་བཀོད་པ་མཛེས་པར་བཤམ་པའོ། ། གཉིས་པ་ནི། རྡོ་རྗེ་གུར་ནས་འབྱུང་བའི་ཡན་ལག་བདུན་པ་རྣམ་དག་གམ། བཟང་པོ་སྤྱོད་པ་ནས་འབྱུང་བའི་ཡན་ལག་བདུན་པ་སོགས་རྒྱུད་དང་མདོའི་རྣམ་དབྱེ་ལེགས་པར་ཕྱེ་བའི་བསོད་ནམས་ཀྱི་ཚོགས་སོག་ཚུལ་དང་།
སྤྲོ་ན་འོག་ནས་འབྱུང་བའི་ཚིགས་སུ་བཅད་པའི་སྒོ་ནས་དད་འདུན་གྱི་ལྷག་བསམ་སྤྲོ་སིང་བ་གཅིག་མ་བྱུང་གི་བར་དུ་བཤད། དང་པོ་ནི། དངོས་སུ་བཤམས་པའི་རྟེན་དེ་དག་གི་ཐུགས་ཀ་ནས་སྤྲོས་པའི་འོད་ཟེར་གྱིས་བཅོམ་ལྡན་འདས་ཤཱཀྱ་ཐུབ་པ་ལ་འཁོར་རྒྱལ་སྲས་འཕགས་པའི་ཚོགས་ཀྱིས་བསྐོར་བ། ཡི་དམ་དགྱེས་མཛད་རྡོ་རྗེ་ལ་ཡི་དམ་རྒྱུད་སྡེ་བཞིའི་ལྷ་ཚོགས་ཀྱིས་བསྐོར་བ། འཕགས་པ་སྤྱན་རས་གཟིགས་ལ་བྱང་ཆུབ་སེམས་དཔའི་ཚོགས་ཀྱིས་བསྐོར་བ། རྩ་བའི་བླ་མ་རྡོ་རྗེ་འཆང་གི་རྣམ་པ་ཅན་ལ་བརྒྱུད་པའི་བླ་མས་བསྐོར་བ། གཞན་ཡང་ཚེ་ལྷ་ནོར་ལྷ་དཔལ་མགོན་ཆོས་སྐྱོང་སྲུང་མ་དང་བཅས་པ་ལ་མདུན་གྱི་ནམ་མཁའི་གནས་སུ་ཨོཾ་བཛྲ་ས་མཱ་ཛ། ཞེས་མཆོད་ཡུལ་སྤྱན་དྲངས། དེ་ནས་དངོས་དང་ཡིད་ལས་བྱུང་བའི་མཆོད་པའི་ཞིང་རྣམས་ནི་རྟེན་གྱི་སྟོབས། ཚེ་རབས་ཐོག་མེད་ནས་བསགས་པའི་ཉེས་ལྟུང་སྡིག་སྒྲིབ་ལ་འགྱོད་པ་དྲག་ཏུ་བསྐྱེད་པ་རྣམ་པར་སུན་འབྱིན་པའི་སྟོབས།
ཕྱིན་ཆད་མི་བྱེད་པའི་སྡོམ་སེམས་ཀྱི་སྒོ་ནས་འོག་ནས་འབྱུང་བའི་སྐོར་དགེ་བའི་ལས་ལ་འབད་པ་གཉེན་པོ་ཀུན་ཏུ་སྤྱོད་པའི་སྟོབས། དེ་ལྟར་བྱས་པས་ཉེས་ལྟུང་དེ་དག་དག་པར་རང་ཡིད་ཆེས་ཤིང་རྒྱལ་བ་སྲས་བཅས་ཀྱིས་ཀྱང་ལེགས་སོ་སྦྱིན་པ་ཉེས་པ་ལས་སླར་ལོག་པའི་སྟོབས་ཏེ། གཉེན་པོ་སྟོབས་བཞི་ཚང་བའི་བཤགས་པ་བྱེད་པ་ཡན་ལག་དང་པོ། གཞན་གྱིས་བསགས་པའི་དགེ་བའི་རྩ་བ་ལ་ཡང་འགྲན་སེམས་དང་ཕྲག་དོག་གི་དྲི་མ་སྤངས་ཏེ་རྗེས་སུ་ཡིད་རང་བྱེད་པ་ཡན་ལག་གཉིས་པ། སངས་རྒྱས་ཀྱི་རང་བཞིན་ནམ་ཆོས་ཀྱི་གནས་ལུགས་ཟབ་མོ་ཆོ་གའི་སྒོ་ནས་རྟོགས་པར་བྱེད་པ་དོན་དམ་པར་སེམས་བསྐྱེད་པའི་ཡན་ལག་སྟེ་གསུམ་པ། སངས་རྒྱས་ལ་ལམ་གྱི་སྟོན་པ། ཆོས་ལ་སྐྱབས་དངོས་སམ་ལམ་དངོས། དགེ་འདུན་ལ་ལམ་གྱི་ཟླ་གྲོགས་སུ་ཁས་ཆེ་བ་སྐྱབས་སུ་འགྲོ་བའི་ཡན་ལག་སྟེ་བཞི་པ། ཕ་མ་སེམས་ཅན་གྱི་དོན་དུ་སངས་རྒྱས་ཐོབ་པར་འདོད་པའི་སྨོན་པ་སེམས་བསྐྱེད་པའི་ཡན་ལག་སྟེ་ལྔ་པ། དེའི་ཕྱིར་དུ་གསོ་སྦྱོང་གི་སྡོམ་པ་སོགས་སྤྱོད་པའི་གྲོགས་ཀྱིས་ཟིན་པར་བྱེད་པ་འཇུག་པ་སེམས་བསྐྱེད་པའི་ཡན་ལག་སྟེ་དྲུག་པ།
དེ་ལྟར་བསགས་པའི་དགེ་བའི་རྩ་བ་ཐམས་ཅད་བླ་མེད་རྫོགས་བྱང་དུ་བསྔོ་བར་བྱེད་པ་བསྔོ་བའི་ཡན་ལག་སྟེ་ཡན་ལག་བདུན་པ་དེ་ལྟ་བུའི་དམིགས་བྱ་རྣམས་ལེགས་པར་གསལ་བཏབ་པའི་སྒོ་ནས། དཀོན་མཆོག་གསུམ་ལ་བདག་སྐྱབས་མཆི་ཞེས་སོགས་ལན་གསུམ་ཚིག་བརྗོད་པ་དག་པའི་སྒོ་ནས་བྱེད་པའོ། ། དེ་ལྟར་ན་དོན་དམ་སེམས་བསྐྱེད་ཆོ་གའི་སྒོ་ནས་མི་སྐྱེ་བར་རབ་དབྱེ་ལས་བཤད་པ་དང་འགལ་བ་མ་ཡིན་ནམ་སྙམ་ན། མཁས་པར་གྲགས་པ་འགའ་ཞིག མདོ་ལུགས་ལ་དོན་དམ་སེམས་བསྐྱེད་འབོག་བྱེད་ཀྱི་ཆོ་ག་མེད་ཀྱང་། སྔགས་ལུགས་ལ་ཡོད་གསུངས་པ་དང་། འགའ་ཞིག དོན་དམ་སེམས་བསྐྱེད་འབོག་བྱེད་ཀྱི་སྦྱོར་དངོས་ཀྱི་ཆོ་ག་ཡོད་ཀྱང་། དེ་ལས་དོན་དམ་སེམས་བསྐྱེད་མི་སྐྱེ་བས་རྗེས་ཀྱི་ཆོ་ག་མེད་གསུངས་པ་སོགས་སྣང་ཡང་། ཁོ་བོ་ཅག་ལྟར་ན།
དོན་དམ་སེམས་བསྐྱེད་ལ་འཇོག་མཚམས་མི་འདྲ་བ་ཁ་རེ་སྣང་བས། ཐེག་ཆེན་གྱི་འཕགས་ལམ་མཉམ་གཞག་ཡེ་ཤེས་ཀྱི་ངོར་གྱུར་པའི་སེམས་བསྐྱེད་ལ་དོན་དམ་སེམས་བསྐྱེད་དུ་བཞག་པ་དེ་ཆོ་གའི་སྒོ་ནས་མི་སྐྱེ་བ་ལ་དགོངས་ནས་རབ་དབྱེ་ལས་དེ་ལྟར་གསུངས་པ་ཡིན། གསང་སྔགས་པའི་ཕྱི་འཇུག་སྐབས་སུ། བདེན་གཉིས་སེམས་བསྐྱེད་པའི་ཚེ་ཟླ་བའི་རྣམ་པ་ཅན་ལ་ཀུན་རྫོབ་སེམས་བསྐྱེད་དང་། རྡོ་རྗེའི་རྣམ་པ་ཅན་ལ་དོན་དམ་སེམས་བསྐྱེད་དུ་བཞག་པ་དེ། ཆོ་གའི་སྒོ་ནས་སྐྱེ་ཞིང་། སྐྱེས་པ་དེ་བརྟན་བྱེད་ཀྱི་སྔགས་ཀྱང་བརྗོད་པ་དེ་ཡིན། མདོ་སྔར་ཐུན་མོང་དུ་དོན་དམ་པ་གནས་ལུགས་ཡུལ་དུ་བྱེད་པའི་སེམས་བསྐྱེད་ལ་དོན་དམ་སེམས་བསྐྱེད་དུ་བཞག་པ་དེ། ཆོ་གའི་སྒོ་ནས་སྐྱེ་བ་ལ་དགོངས་ནས་དཔལ་འཕགས་པ་ཀླུ་སྒྲུབ་ཀྱི་སེམས་བསྐྱེད་པའི་ཆོ་ག་ན་དེ་ལྟར་གསལ་བར་བཤད་ཅིང་། འདིར་ཡང་དེ་ལྟ་བུ་ཡིན་པས་རྣམ་དབྱེ་ཕྱེད་པར་མཛད་དུ་གསོལ།
གཉིས་པ་ནི། ཕྱག་འཚལ་བ། མཆོད་པ་འབུལ་བ། བཤགས་པ། རྗེས་སུ་ཡི་རང་། ཆོས་འཁོར་བསྐོར་བར་བསྐུལ་བ། མྱ་ངན་ལས་མི་འདའ་བར་གསོལ་བ་འདེབས་པ། བསྔོ་བ་སྟེ་ཡན་ལག་བདུན་ལྡན་གྱི་དམིགས་རྣམ་གསལ་བཏབ་སྟེ་བཟང་པོ་སྤྱོད་པ་ནས་འབྱུང་བའི་ཡན་ལག་བདུན་པ་ལན་གསུམ་བརྗོད་པའོ། ། འདིར་མཁས་པ་འགའ་ཞིག བཟང་པོ་སྤྱོད་པར།
མཆོད་པ་དང་། ཆོས་འཁོར་བསྐུལ་བ་དང་། མྱ་ངན་ལས་མི་འདའ་བར་གསོལ་བ་འདེབས་པའི་ཡན་ལག་གསུམ་འབྱུང་། སྔགས་སུ་དེ་ལྟར་མི་འབྱུང་བའི་རྒྱུ་མཚན་ཅི་ཡིན་ཞེས་དོགས་པ་བཀོད་ནས། ལན་ལ་ཁ་ཅིག བཟང་པོ་སྤྱོད་པར་ཚོགས་ཞིང་མཆོག་གི་སྤྲུལ་སྐུ་ཡིན་པས་དེ་ལྟར་དགོས། ཅིག་ཤོས་ཀྱི་ཚོགས་ཞིང་ལོངས་སྐུ་ཡིན་པས་དེ་ལྟར་མི་དགོས་གསུངས། དེ་ལ་ཁ་ཅིག དེ་མི་འཐད་དེ། རིགས་ལྔ་མཆོག་གི་སྤྲུལ་པ་སྟེ། །
ལོངས་སྐུར་བཤད་པ་མཆོག་ལ་དགོངས། ། ཞེས་བཤད་པས་སྔགས་གྱི་ཚོགས་ཞིང་དེ་ཡང་ལོངས་སྐུ་མ་ཡིན་པའི་ཕྱིར་ཞེས་གསུངས། ཁོ་བོའི་ཡོངས་འཛིན་འགའ་ཞིག མདོ་སྔགས་ཀྱི་བཤད་ཚུལ་ཐ་དད་པ་ཙམ་ཡིན་པས། རྟོག་པས་བཏགས་པའི་སྒྲུབ་བྱེད་འགོད་མི་དགོས་གསུངས་པ་རྣམས་ལེགས་པར་སྣང་མོད། རང་གི་བསམ་ཚོད། མཆོག་གི་སྤྲུལ་སྐུ་ལ་ཆོས་འཁོར་བསྐུལ་དགོས་པས་མྱ་ངན་ལས་མ་འདའ་བར་གསོལ་བ་གདབ་དགོས་པ་མངོན་དུ་གྱུར་པས་བཟང་པོ་སྤྱོད་པའི་དེ་དེ་ཙམ་ལ་དགོངས་པ་དང་། གུར་གྱི་ཚོགས་ཞིང་ལོངས་སྐུ་དངོས་མ་ཡིན་དུ་ཆུག་ནའང་། གྲུབ་པའི་ས་ལ་གནས་པ་ཡན་ཆད་ཀྱི་སྤྱོད་ཡུལ་དུ་གྱུར་པས་དེ་ལྟར་ཆེར་མི་དགོས་པས་ཡན་ལག་དེ་གསུམ་མ་བྱས་ཀྱང་འགལ་བ་མེད་པ་ལ་དགོངས་ཞེས་བྱས་ཀྱང་མི་ལེགས་པར་མི་སེམས་སོ།། །། གཉིས་པ་དངོས་གཞི་འབོག་པའི་ཆོ་ག་དངོས་ལ།
གང་དག་ཕྱོགས་བཅུའི་འཇིག་རྟེན་གྱི་ཁམས་མཐའ་ཡས་མུ་མེད་པ་རྣམས་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་དང་། ཁྱད་པར་དུ་ཡང་སྟོན་པ་བཅོམ་ལྡན་འདས་རྒྱལ་བ་ཤཱཀྱ་ཐུབ་པ། ཡི་དམ་རྒྱུད་སྡེ་བཞིའི་ལྷ་ཚོགས་རྩ་བརྒྱུད་ཀྱི་དཔལ་ལྡན་བླ་མ་དམ་པ་རྣམས་ཀྱང་བདག་ཅག་རྣམས་ལ་དགོངས་སུ་གསོལ། ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྟ་ཅང་ཤེས་ལྟ་བུ། གླང་པོ་ཆེན་པོ་བྱ་བ་བྱས་ཤིང་བྱེད་པ་བྱས་པ། ཁུར་བོར་བ། རང་གི་དོན་རྗེས་སུ་ཐོབ་པ། སྲིད་པ་ཀུན་ཏུ་སྦྱོར་བ། ཡོངས་སུ་ཟད་པ། ཡང་དག་པའི་བཀའ།
ལེགས་པར་རྣམ་པར་གྲོལ་བའི་ཐུགས། ལེགས་པར་རྣམ་པར་གྲོལ་བའི་ཤེས་རབ་ཅན་དེ་དག་གིས་སེམས་ཅན་ཐམས་ཅད་ལ་ཕན་པར་བྱ་བའི་ཕྱིར་དང་། གྲོལ་བར་བྱ་བའི་ཕྱིར་དང་། ནད་མེད་པར་བྱ་བའི་ཕྱིར་དང་། མུ་གེ་མེད་པར་བྱ་བའི་ཕྱིར་དང་། བྱང་ཆུབ་ཀྱི་ཕྱོགས་ཀྱི་ཆོས་རྣམས་ཡོངས་སུ་རྫོགས་པར་བྱ་བའི་ཕྱིར་དང་། བླ་ན་མེད་པའི་བྱང་ཆུབ་པར་བྱ་བའི་ཕྱིར་དང་། མུ་གེ་མེད་པར་བྱ་བའི་ཕྱིར་དུ་གསོ་སྦྱོང་ངེས་པར་མཛད་པ་དེ་བཞིན་དུ། བདག་མིང་འདི་ཞེས་བྱ་བས་ཀྱང་སེམས་ཅན་ཐམས་ཅད་ལ་ཕན་པར་བྱ་བའི་ཕྱིར་དང་། གྲོལ་བར་བྱ་བའི་ཕྱིར་དང་།
ནད་མེད་པར་བྱ་བའི་ཕྱིར་དང་། མུ་གེ་མེད་པར་བྱ་བའི་ཕྱིར་དང་། བྱང་ཆུབ་ཀྱི་ཕྱོགས་ཀྱི་ཆོས་རྣམས་ཡོངས་སུ་རྫོགས་པར་བྱ་བའི་ཕྱིར་དུ་དུས་ད་ནས་བཟུང་སྟེ་སང་ཉི་མ་མ་ཤར་གྱི་བར་དུ་ཐེག་པ་ཆེན་པོའི་གསོ་སྦྱོང་གི་སྡོམ་པ་ངེས་པར་ཡང་དག་པར་བླང་བར་བགྱིའོ་ཞེས་པ་ལན་གསུམ་བརྗོད་པའི་མཐར་གསོ་སྦྱོང་གི་སྡོམ་པ་སྐྱེ་བ་ཡིན་ནོ། ། རྗེས་བསླབ་བྱ་བརྗོད་པ་ནི། དེང་ནས་སྲོག་གཅོད་མི་བྱ་ཞིང་། ། གཞན་གྱི་ནོར་ཡང་བླང་མི་བྱ། ། འཁྲིག་པའི་ཆོས་ཀྱང་མི་སྤྱད་ཅིང་། ། བརྫུན་གྱི་ཚིག་ཀྱང་མི་སྨྲའོ། ། སྐྱོན་ནི་མང་པོ་ཉེར་བརྟེན་པའི། ། ཆང་ནི་ཡོངས་སུ་སྤང་བར་བྱ། །
ཁྲི་གདན་མཐོན་པོ་མི་བྱ་ཞིང་། ། དེ་བཞིན་དུས་མ་ཡིན་པའི་ཟས། ། དྲི་དང་ཕྲེང་བ་དང་ནི་རྒྱན། གར་དང་གླུ་སོགས་སྤང་བར་བྱ། ། ཇི་ལྟར་དགྲ་བཅོམ་རྟག་ཏུ་ནི། ། སྲོག་གཅོད་ལ་སོགས་མི་བྱ་ཞིང་། ། དེ་བཞིན་སྲོག་གཅོད་ལ་སོགས་སྤངས། ། བླ་མེད་བྱང་ཆུབ་མྱུར་ཐོབ་ཤོག ། སྡུག་བསྔལ་མང་འཁྲུགས་སེམས་ཅན་རྣམས། ། སྲིད་པའི་མཚོ་ལས་སྒྲོལ་བར་ཤོག །
ཅེས་པ་ལན་གཅིག་བརྗོད། ཨོཾ་ཨ་མོ་གྷ་ཤི་ལ་སམྦྷ་ར་སམྦྷ་ར། བྷ་ར་བྷ་ར། མ་ཧཱ་ཤུདྡྷ་སཏྭ་པདྨ། བི་བྷུ་ཥིཉྩ། བྷུཉྩ་དྷ་ར་དྷ་ར། ས་མནྟ་ཨ་ཝ་ལོ་ཀི་ཏེ་ཧཱུྃ་ཕཊ྄། ཞེས་ཅི་མང་བཟླས། དགེ་བ་འདི་ཡིས་མྱུར་དུ་བདག ། སྤྱན་རས་གཟིགས་དབང་འགྲུབ་གྱུར་ནས། །
འགྲོ་བ་གཅིག་ཀྱང་མ་ལུས་པར། ། དེ་ཡི་ས་ལ་འགོད་པར་ཤོག ། གསུམ་པ་རྗེས་བསྲུང་ཚུལ་བསླབ་བྱ་བརྗོད་པ་ནི། མཛོད་ལས། ཚུལ་ཁྲིམས་ཡན་ལག་བག་ཡོད་པའི། ། ཡན་ལག་བརྟུལ་ཞུགས་ཡན་ལག་སྟེ། བཞི་གཅིག་དེ་བཞིན་གསུམ་རིམ་བཞིན། ། ཞེས་པ་ལྟར་བསླབ་བྱ་བརྒྱད་པོ་དེ་བསྡུ་ན། ཚུལ་ཁྲིམས་ཀྱི་ཡན་ལག བག་ཡོད་པའི་ཡན་ལག
བརྟུལ་ཞུགས་ཀྱི་ཡན་ལག་དང་གསུམ་དུ་འདུས། དང་པོ་ནི། སྲོག་གཅོད། མ་བྱིན་ལེན། མི་ཚངས་སྤྱོད། བརྫུན་ཏེ་བཞི་སྤོང་བའི་བསླབ་བྱ། དེའང་སྲོག་གཅོད་ནི། སྲོག་གཅོད་པ་ནི། བསམ་བཞིན་དུ། མ་ནོར་བར་ནི་གཞན་གསོད་པའོ། །
ཞེས་པ་ལྟར་རང་ལས་གཞན་པའི་སྲོག་ཆགས་བསམ་བཞིན་དུ་སྲོག་དང་ཕྲལ་ན། མི་དགེ་བ་བཅུའི་ནང་ཚན་གྱི་སྲོག་གཅོད་ཀྱི་ལས་ལམ་དངོས་གཞི་རྫོགས་པས། དེ་ལྟ་བུ་བྱས་ན་སྡོམ་པ་འདིའི་བསླབ་བྱ་དང་འགལ་བའི་ཡན་ལག་གི་ཉེས་པ་ཙམ་ཡིན་པས་སྲོག་གཅོད་ཀྱི་མི་དགེ་བ་མཐའ་དག་བསྲུང་། ཁྱད་པར་མིའམ་མིར་ཆགས་པ་དངོས་བརྒྱུད་ཀྱི་སྒོ་ནས་བསམ་བཞིན་དུ་སྲོག་དང་ཕྲལ་ན། སྡོམ་པ་འདི་རྩ་བ་ནས་སྟོང་པའི་རྩ་ལྟུང་ཡིན་པས་ངེས་པར་བསྲུང་ཐུབ་པར་བྱེད། གཉིས་པ་ནི། མ་བྱིན་ལེན་པ་གཞན་གྱི་ནོར། ། མཐུ་དང་འཇབ་བུས་བདག་གིར་བྱེད། ། ཅེས་པ་ལྟར། རང་མི་དབང་ཞིང་གཞན་གྱིས་བདག་གིར་བཟུང་བའི་ནོར་རྫས་བརྐུས་པའམ་ཕྲོགས་ཏེ་གནས་ཕུགས་ཐོབ་བློ་སོགས་སྐྱེས་ན་མི་དགེ་བ་བཅུའི་ནང་ཚན་གྱི་མི་དགེ་བ་ཡིན་པ་དང་།
ཁྱད་པར་རིན་ཐང་ཚང་བའི་དངོས་པོ་ཞེས་པ་ནས་ཁལ་བཞི་རི་བ་ཡན་ཆད་ཀྱི་རྫས་བརྐུས་སམ་ཕྲོགས་ན། སྡོམ་པ་གཏོང་བའི་རྩ་ལྟུང་ཡིན་པས་ངེས་པར་བསྲུང་ཐུབ་པ་བྱེད། གསུམ་པ་ནི། བགྲོད་མིན་བགྲོད་པར་འདོད་པ་ཡིས། ། ལོག་པར་གཡེམ་པ་རྣམ་པ་བཞི། ། ཞེས་པ་ལྟར་རང་གི་ཁྱིམ་ཐབས་སུ་བླངས་པ་མིན་པ་ལ་བགྲོད་པ་ནི། བགྲོད་བྱ་མ་ཡིན་པ་ལ་བགྲོད་པ། དེ་ཡིན་ཀྱང་སྦྲུམ་མ་དང་། ན་བ་དང་། སྣང་བ་དང་བཅས་པར་བགྲོད་པ་ལྟ་བུ་དུས་མ་ཡིན་པར་བགྲོད་པ།
དཀོན་མཆོག་གི་རྟེན་སོགས་ཀྱི་དྲུང་དུ་བགྲོད་པ་ནི་གནས་མ་ཡིན་པར་བགྲོད་པ། ཁ་དང་གཤང་ལམ་སོགས་སུ་བགྲོད་པ་ཡན་ལག་མ་ཡིན་པར་བགྲོད་པ་སྟེ། ལོག་གཡེམ་བཞི་པོ་དེ་ནི་མི་དགེ་བ་བཅུའི་ནང་ཚན་གྱི་སྡོམ་པ་གཏོང་བའི་རྩ་ལྟུང་ཡིན་པས་ངེས་པར་དུ་བསྲུང་། དེ་དག་གི་སྟེང་དུ་ཁྱིམ་པ་ཡིན་ཡང་འདི་དུས་ཐུང་བས་མི་ཚངས་སྤྱོད་ཀྱང་བསྲུང་དགོས་པས། རང་གི་ཆུང་མ་ཡིན་ཡང་རྨའི་སྒོ་གསུམ་གང་རུང་དུ་བཅུག་སྟེ་ཉམས་སུ་མྱོང་ན་སྡོམ་པ་འདི་གཏོང་བའི་རྩ་ལྟུང་དུ་འགྱུར་བས་འདི་བསྲུང་དགོས་སོ། ། བཞི་པ་ནི། བརྫུན་ཚིག་འདུ་ཤེས་གཞན་བསྒྱུར་བའི། ། ཚིག་དོན་མངོན་པར་གོ་བའོ། ། ཞེས་པ་ལྟར་བསམ་བྱའི་དོན་ལས་འདུ་ཤེས་གཞན་དུ་བསྒྱུར་ཏེ་ཕ་རོལ་སླུ་བའི་ཚིག་སྨྲས་པ། ཕ་རོལ་པས་ཀྱང་ཚིག་དེའི་དོན་གོ་ན།
མི་དགེ་བ་བཅུའི་ནང་ཚན་གྱི་མི་དགེ་བ་ཡིན་པ་དང་། ཁྱད་པར་རྩ་བཞིའི་ནང་ཚན་མི་ཆོས་བླ་མའི་བརྫུན་ཞེས་པ། བསམ་གཏན་གྱི་མཉམ་གཞག་ལ་བརྟེན་པའི་མངོན་ཤེས་རྫུ་འཕྲུལ་སོགས་མེད་ཀྱང་ཡོད་དོ་ཞེས་སྨྲས་པས་གཞན་གྱིས་དོན་གོ་ན། སྡོམ་པ་གཏོང་བའི་རྩ་ལྟུང་ཡིན་པས་དེ་ངེས་པར་བསྲུང་། གཉིས་པ་བག་ཡོད་ཀྱི་ཡན་ལག་ནི། མྱོས་འགྱུར་ཆང་སྤོང་བ་སྟེ། དེ་ལ་འདུལ་བ་གསུམ་བརྒྱ་པ་ལྟར་ན། སྦྱར་བའི་ཆང་དང་། བཅོས་པའི་ཆང་གཉིས། དང་པོ་ནི།
ཆན་བཏགས་བསྣན་པར་བྱས་པ་སྦྱར་བའི་ཆང་། ། ཞེས་པ་ལྟར་ནས་དང་འབྲས་སོགས་བཙོས། ཕབ་བཏབ། བསྙལ་བ་ལས་བྱུང་བའི་ཆང་ནི་སྦྱར་བའི་ཆང་ཞེས་བྱ། གཉིས་པ་ནི། འབྲས་བུ་ལ་སོགས་ཁུ་བར་བཅོས་པ་ནི། བཅོས་ཆང་། དགུན་ཆང་བུ་རམ་ཆང་འདྲར་བཤད། ། ཅེས་པ་ལྟར། དགུན་ཆང་བུར་ཆང་ལ་སོགས་པ་སེམས་མྱོས་པར་བྱེད་པ་ནི་བཅོས་པའི་ཆང་ཞེས་བྱའོ། །
ཡང་མཛོད་འགྲེལ་ལས། འབྲུའི་ཆང་ནི་ཟས་ལས་སྦྱར་བའི་བཏུང་བའོ། ། སྦྱར་བའི་ཆང་ནི་རྫས་ལས་སྦྱར་བའི་བཏུང་བའོ། ། ཞེས་འབྲུའི་ཆང་ནས་དང་འབྲས་སོགས་ཀྱི་ཆང་། སྦྱར་བའི་ཆང་བུ་རམ་ཤིང་གི་ཆང་སོགས་ལ་བཤད་པ་མི་མཐུན་པ་གཉིས་འབྱུང་བ་ནི་བཤད་ཚུལ་ཐ་དད་པ་ཙམ་མོ། ། འདི་འདུལ་མངོན་ལས་བཤད་ཚུལ་ཐ་དད་ཀྱི་དབང་གིས་འདུལ་བར་རང་བཞིན་དང་བཅས་པའི་ཁ་ན་མ་ཐོ་བ་སོ་སོར་བྱས་ནས། འདུལ་བར། ཆང་ནི་ཉེས་པ་ཀུན་གྱི་རྩ་བ་སྟེ། ། རྩ་མཆོག་ཟིལ་པ་ཙམ་ཡང་བཏུང་མི་བྱ། ། ཞེས་བཤད་པ་དང་།
མངོན་པར། རང་གི་གཉེན་པོས་སེམས་དབང་དུ་འདུས་ན། སེམས་མ་མྱོས་ཀྱི་བར་དུ་བཏུང་ཀྱང་འགལ་བ་མེད་པར་བཤད་པ་གཉིས་སྣང་ཡང་། འདུལ་བ་ལྟར་ལག་ལེན་ལ་གཅེས་སོ། ། གསུམ་པ་བརྟུལ་ཞུགས་ཀྱི་ཡན་ལག་ནི། གར་སོགས་ཕྲེང་སོགས་ཀྱི་ཡན་ལག མལ་ཆེ་མཐོའི་ཡན་ལག ཕྱི་དྲོའི་ཁ་ཟས་སྤོང་བའི་ཡན་ལག་དང་གསུམ་ལས། དང་པོ་ནི། ཀུན་སློང་ཉོན་མོངས་པ་ཆགས་སོགས་ཀྱིས་ཀུན་ནས་བླང་བའི་གླུ་དང་གར་དང་།
རང་གི་རྒྱན་ནར་མ་མ་གཏོགས་པ། བསྙེན་གནས་སྐབས་སུ་ཆེད་དུ་བསྟར་བའི་རྒྱན་གོས་གསར་པ་དང་། མཛེས་འདོད་ཀྱི་ལུས་དྲི་བཟང་གིས་བྱུག་པ་དང་། མེ་ཏོག་གི་ཕྲེང་བ་དང་། རིན་པོ་ཆེའི་ཕྲེང་བ་སོགས་སྒེགས་འཆོས་ཡན་ལག་གི་ཉེས་པ་ཡིན་པས་བསྲུང་། གཉིས་པ་ནི། གསེར་དངུལ་གྱི་རྒྱན་གྱིས་སྤྲས་པ་སྟེ་ཁྲི་ཆེན་པོ་དང་། འཁྲུ་གང་ཡན་ཆད་དུ་ལོངས་པའི་ཁྲི་མཐོ་བ་སྟེ། དེ་དག་གི་སྟེང་དུ་འདུག་པ་དང་ཉལ་བས་ནི་ཡན་ལག་གི་ཉེས་པ་ཡིན་པས་དེ་བསྲུང་། གསུམ་པ་དུས་མིན་པའི་ཁ་ཟས་ནི།
བཟའ་བ་ལྔ་དང་བཅའ་བ་ལྔ་སོགས། བཟའ་བ་ལྔ་ནི། ཟན་དྲོན། འབྲས་ཆན། ཤ། ཉ་ཤ། སྣུམ་ཁུར་རོ། ། དེས་མཚོན་སྐྱོ་མ། ལྡེ་གུ། ཐུག་པ་སོགས་ཀྱང་ངོ་། །
བཅའ་བ་ལྔ་ནི། རྩ་བ། སྡོང་བུ། འདབ་མ། མེ་ཏོག འབྲས་བུའོ། ། དང་པོ་ནི། ལ་ཕུག་དང་ཉུང་མ་ལྟ་བུའོ། ། གཉིས་པ་ནི། བུ་རམ་ཤིང་ལྟ་བུའོ། །
གསུམ་པ་ནི། ལ་ཕུག ཉུང་མ། ཡུང་ཀར་གྱི་ལོ་མ་ལྟ་བུའོ། ། བཞི་པ་ནི། པདྨ་དང་ཨུཏྤལ་སོགས་ལྟ་བུའོ། ། ལྔ་པ་ནི། རྒུན་འབྲུམ། སྟར་ཁ། ཁམ་བུ་སོགས་འཇིག་རྟེན་ན་ཟས་སུ་གྲགས་པ་དེའོ། །
འབྲུ་མར། ཞུན་མར། བུ་རམ་གྱི་ཁུ་བ། བུ་རམ་སོགས་ཞག་བདུན་པའི་སྨན་ཡིན་པས། བུ་རམ། ཀ་ར། བུ་རམ་བསྒར་མ་སོགས་ནི་ཞག་བདུན་པའི་སྨན་ཡིན་པས། ཕྱི་དྲོ་བཟའ་བར་གནང་བ་ཡིན་ནོ། ། དེ་ལྟ་བུའི་བཟའ་བ་དང་བཅའ་བ་ལྔ་ནི། ཕྱི་དྲོ་ཟས་ན་ཡན་ལག་གི་ཉེས་བྱས་འབྱུང་བས་བསྲུང་དགོས་ཏེ།
རང་གླིང་དང་པོའི་སྐྱ་རེངས་ནས་བཟུང་སྟེ། ། ཉི་མ་ཕྱེད་བར་དུས་རུང་ཟས་ཡིན་ཏེ། ། དེ་ཡོལ་གང་ཞིག་དུས་མིན་ཟ་བྱེད་པ། ། ཉེས་བཅས་ལྕགས་ཀྱི་གོང་བུའི་ཟས་རྣམས་ཟ། ། ཞེས་བཤད་པས་སོ། ། དེ་ཡང་རང་གླིང་ཞེས་པ། རང་གནས་པའི་གླིང་དང་རང་སྐྱེས་པའི་གླིང་ལ་ངོས་འཛིན་པའི་ལུགས་གཉིས་སྣང་ཡང་། རང་གནས་པའི་གླིང་གཙོ་ཆེ་བ་ཡིན་ཏེ། འཛམ་བུ་གླིང་དུ་སྐྱེས་པའི་དགེ་སློང་གིས་གླིང་གཞན་དུ་ཕྱིན་ན། གླིང་དེའི་ཉི་མ་ཕྱེད་ཡོལ་ན་བཟར་མི་རུང་བར་བྱེད་དགོས་པའི་ཕྱིར་རོ། །
ཡང་དོན་ཞགས་ནས་བཤད་པའི་གསོ་སྦྱོང་འདི་རང་གིས་བླང་པའི་ཆོ་ག་ཡིན་པས་འབོག་པ་མེད་ཀྱང་རང་གིས་བླང་པས་ཆོ་ག་ལ་གལ་སྲིད་འབོག་པ་པོ་དགེ་བའི་བཤེས་གཉེན་མཚན་ཉིད་དང་ལྡན་པ། ཆོ་ག་དག་ཅིང་གཙང་བ་གཅིག་གི་དྲུང་དུ་ལེན་ན། འབོག་པ་པོའི་ཚིག་བརྗོད་པ་དེའི་རྗེས་སུ་ལེན་པ་པོའི་ཚིག་ཟུར་ཕྱིན་པ། བྱེད་ཚིག་མ་འཆོལ་བ། བཅད་གཏུབས་ཇི་ཙམ་འཚམ་པས་བྱས་པའི་སྒོ་ནས་རྗེས་ཟློས་བྱེད་དགོས་ཏེ། མཛོད་འགྲེལ་ལས་འབོག་པ་པོའི་སྔར་ཡང་སྨྲར་བར་མི་བྱ་ལ། ཁ་མཉམ་དེ་ཡང་མི་བྱ་སྟེ། དེ་ལྟར་ན་འདི་གཞན་ལས་ནོས་པ་ཡིན་གྱི། གཞན་དུ་ན་འབོག་པ་དང་ནོད་པ་གྲུབ་པར་མི་འགྱུར་རོ་ཞེས་གསུངས་པས་སོ། ། གཉིས་པ་སྡེ་སྣོད་དང་གྲུབ་མཐའ་སོ་སོའི་ལུགས་ཀྱི་བསྙེན་གནས་འབོག་པའི་ཆོ་ག་བཤད་པ་ལ།
འདུལ་བའི་སྡེ་སྣོད་དང་། མངོན་པའི་སྡེ་སྣོད་ལས། བསྙེན་གནས་སྡོམ་པའི་ངོ་བོ་མིང་ཙམ་བཤད་ཀྱང་། འབོག་བྱེད་ཀྱི་ཆོ་ག་གསལ་བར་བཤད་པ་མ་མཐོང་། དེའི་གནད་ཀྱིས་གསེར་ཐུར་བས། འདུལ་བའི་ལུགས་ཀྱི་བསྙེན་གནས་ཀྱི་ཆོ་ག་གསལ་པོ་ག་ན་བཞུགས། ཞེས་དྲིས་པའི་གསེར་ཐུར་རང་ལན་དུ། རུང་མཐུན་སྦྱོར་ཚུལ་མཛོད་འགྲེལ་དུ་གསལ་བར་གསུངས་པ་དེ་ཡིན་ནོ་ཞེས་བཤད་ནས། སྐྱབས་འགྲོ་རྩོམ་བྱེད་དུ་བྱས། ཁས་ལེན་ལན་གསུམ་གྱི་མཐའ་ལ་བསྙེན་གནས་སྡོམ་པ་སྐྱེ་བར་བཤད་འདུག་ཀྱང་།
མཛོད་འགྲེལ་ལས། ཡན་ལག་བརྒྱད་ཚང་བར་ནོད་པ་བྱས་པའི་མ་ཚང་བ་ནི་མ་ཡིན་ནོ་ཞེས་པའི་ཚིག་གི་ནུས་པ་ལ་བརྟགས་ན་བདག་བསྙེན་གནས་པར་གཟུང་དུ་གསོལ་ཞེས་པ་ཙམ་གྱིས་མི་ཆོག་པར། ཡན་ལག་བརྒྱད་ཚང་བའི་བསྙེན་གནས་པར་གཟུང་དུ་གསོལ་ཞེས་པ་གཅིག་བརྗོད་དགོས་པ་འདྲ་སྟེ། ཁ་ཆེ་བྱེ་བྲག་སྨྲ་བས་སྐྱབས་སུ་འཛིན་པ་ཙམ་གྱིས་དགེ་བསྙེན་མི་བཞེད་པར། དགེ་བསྙེན་ལ་དགེ་བསྙེན་གྱི་སྡོམ་ལྡན་ཡིན་པས་ཁྱབ་པ་ཁས་ལེན་པའི་གནད་ཀྱི། བདག་དགེ་བསྙེན་དུ་བཙུན་པས་བཟུང་དུ་གསོལ་ཞེས་ལན་གསུམ་གྱི་མཐར་དགེ་བསྙེན་གྱི་སྡོམ་པ་སྐྱེ་བར་བཞེད་ཀྱང་། ཉི་འོག་བྱེ་སྨྲ་བ། སྐྱབས་གསུམ་འཛིན་པའི་དགེ་བསྙེན། སྣ་གཅིག་སྤྱོད་པ་སོགས་བཞེད་པའི་གནད་ཀྱི་སྐྱབས་འགྲོ་རྩོམ་བྱེད་དུ་བྱས། བདག་དགེ་བསྙེན་དུ་གཟུང་དུ་གསོལ་ཞེས་ལན་གསུམ་གྱི་ཚེ་དགེ་བསྙེན་གྱི་སྡོམ་པ་མ་སྐྱེས་ཀྱང་།
སྐྱབས་གསུམ་འཛིན་པའི་དགེ་བསྙེན་ཙམ་དུ་འགྱུར། ཡང་སྐྱབས་འགྲོ་རྩོམ་བྱེད་དུ་བྱས། བདག་ཇི་སྲིད་འཚོའི་བར་དུ་སྲོག་གཅོད་པ་སྤོང་ངོ་ཞེས་སོགས་བརྗོད་ན། སྣ་གཅིག་སྤྱོད་པའི་དགེ་བསྙེན་དང་། དེ་བཞིན་དུ་སྲོག་གཅོད་མ་བྱིན་ལེན་གཉིས་སྤོང་ངོ་སོགས་བརྗོད་ན་སྣ་འགའ་དང་། སྲོག་གཅོད་མ་བྱིན་ལེན་ལོག་གཡེམ་གསུམ་སྤོང་ངོ་ཞེས་སོགས་བརྗོད་ན་ཕལ་ཆེར་དང་། རྩ་བ་བཞི་ཆར་སྤོང་ངོ་དགེ་བསྙེན་དུ་ཞེས་སོགས་བརྗོད་ན་ཡོངས་རྫོགས་དགེ་བསྙེན་དུ་འགྱུར་བར་བཤད་པ་དང་ཆ་མཚུངས་པར་སེམས་སོ། ། གློ་བོ་མཁན་ཆེན་པས་དྲིས་ལན་ལུང་ཚད་ལས། འདུལ་བར། དེའི་ཆོ་ག་ནི་གསལ་བར་བཤད་པ་མི་སྣང་ཡང་།
མདོ་སྡེ་ལས་ནི་གསུངས་པ་ཡི། ། ཆོ་ག་དེ་ཡང་སྦྱར་བར་བྱ། ། ཞེས་དྲིས་ལན་བསབ་པའི་མདོ་ནས་བཤད་པའི་ཆོ་ག་དེ་དག་སྦྱར་བས་ཆོག་གསུང་བར་སྣང་བ་ནི་མི་ལེགས་པ་འདྲ་བསམ། དེས་ན་རང་ལུགས་འདུལ་བ་ནས་བཤད་པའི་བསྙེན་གནས་ཀྱི་སྡོམ་པ། བྱེ་སྨྲ་བ་དང་ཐུན་མོང་བ་སྤྱིར་བཏང་གི་ཆོ་གས་ལེན་ན། སྤྱིར་བཏང་དམིགས་བསལ་གཉིས་ལས། དང་པོ་ནི། མཛོད་ལས། དམའ་བར་འདུག་སྨྲས་བཟླས་པ་ཡི། ། མི་བརྒྱན་ནམ་ནི་ནངས་བར་དུ། །
བསྙེན་གནས་ཡན་ལག་ཚང་བར་ནི། ། ནང་པར་གཞན་ལས་ནོད་པར་བྱ། ། ཞེས་པ་ལྟར་འབོགས་པ་པོ་དགེ་སློང་གཙང་མའི་དྲུང་དུ་སྟན་དམའ་བ་ལ་འདུག་ཅིང་། རྒྱན་གསར་པས་ཆེད་དུ་མི་བརྒྱན་པར། ད་ནང་ནམ་ལངས་ནས་སང་གི་ནམ་མ་ལངས་ཀྱི་བར་དུ། ཡན་ལག་བརྒྱད་ཚང་བའི་བསྙེན་གནས་ཀྱི་སྡོམ་པ་འབོག་པ་པོའི་ཚིག་རྫོགས་མཚམས་རྗེས་ཟློས་གསལ་པར་བྱས། གོང་གི་སྤྱོད་ལམ་དང་བསམ་པ་སེམས་བསྐྱེད་སྔོན་དུ་བཏང་ནས་བླང་དགོས་པས་འདི་ལྟར་བྱ་སྟེ། འབོག་པ་པོས་བཙུན་པ་དགོངས་སུ་གསོལ་ཞེས་བརྗོད། ལེན་པ་པོས་ཀྱང་བཙུན་པ་དགོངས་སུ་གསོལ་ཞེས་ཚིག་ཟུར་ཕྱིན་པ་རྗེས་ཟློས་བྱེད། འབོག་པ་པོས་བསྒྲུབ་བྱའི་མིང་ནས་སྨོས་ཏེ།
བདག་མིང་འདི་ཞེས་བྱ་བ་ཇི་སྲིད་འཚོའི་བར་དུ་རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། ། འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། ། ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ། ། ཞེས་བརྗོད། ལེན་པ་པོས་རེ་རེ་ནས་རྗེས་ཟློས་བྱེད། ཡང་འབོག་པ་པོས། བདག་སང་ནམ་མ་ལངས་ཀྱི་བར་དུ་ཡན་ལག་བརྒྱད་ཚང་བའི་བསྙེན་གནས་པར་བཙུན་པས་གཟུང་དུ་གསོལ་ཞེས་བརྗོད་དེ་རྗེས་ཟློས་བྱ། དེ་ལྟར་ལན་གཉིས་སོང་ནས་འབོག་པ་པོས། ཆོ་ག་འདི་ལ། སྐྱབས་བརྗོད།
བདག་བརྗོད། གཞན་བརྗོད། ཆ་གསུམ་དུ་གནས་པ་ལས། ཆ་དང་པོ་སྐྱབས་བརྗོད་དང་། བདག་སང་ནམ་མ་ལངས་ཀྱི་བར་དུ་ཡན་ལག་བརྒྱད་ཚང་བའི་བསྙེན་གནས་པར་ཞེས་པའི་བདག་བརྗོད་རྫོགས་མ་ཐག ཆ་གསུམ་པ་གཞན་བརྗོད་ཀྱི་མགོ་རྩམ་པའི་ཚེ། ཁྱེད་ཀྱི་རྒྱུད་ལ་བསྙེན་གནས་ཀྱི་སྡོམ་པ་སྐྱེ། དེའི་ཚེ་ངེད་ཁྱོད་ཀྱི་སློབ་དཔོན་ཏུ་གྱུར། བཙུན་པ་ཞེས་བརྗོད་དུ་མི་རུང་བས། སྡོམ་པ་སྐྱེས་པ་ལ་སྐྱེས་པའི་དུས་ངོ་ཤེས་པར་གྱིས་ལ་གསུམ་པ་འདིའི་རྗེས་ཟློས་མཛོད་བྱས་ལ།
བཙུན་པ་དགོངས་སུ་གསོལ། བདག་མིང་འདི་ཞེས་བྱ་བ་དུས་འདི་ནས་བཟུང་སྟེ་ཇི་སྲིད་འཚོའི་བར་དུ་རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། ། འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། ། ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ། བདག་ནམ་མ་ལངས་ཀྱི་བར་དུ་ཡན་ལག་བརྒྱད་ཚང་བའི་བསྙེན་གནས་པར་སློབ་དཔོན་གྱིས་གཟུང་དུ་གསོལ་ཞེས་བརྗོད་དེ། སློབ་དཔོན་གྱིས་ཐབས་ཡིན་ནོ། ། སློབ་མས་ལེགས་སོ་ཞེས་བརྗོད། དེ་ནི་དངོས་གཞིའི་ཆོ་ག་ཡིན་ལ། རྗེས་བསླབ་བྱ་བརྗོད་པ་ནི་འབོག་པ་པོས། དེ་ལྟར་སྡོམ་པ་སྐྱེས་ནས་བསྲུངས་ན་ཕན་ཡོན་འབྱུང་།
མ་བསྲུངས་ན་ཉེས་དམིགས་འབྱུང་བ་ཡིན་ཏེ། ལ་ལའི་ཚུལ་ཁྲིམས་བདེ་བ་སྟེ། ། ལ་ལའི་ཚུལ་ཁྲིམས་སྡུག་བསྔལ་ཡིན། ། ཚུལ་ཁྲིམས་ལྡན་པ་བདེ་བ་སྟེ། ། ཚུལ་ཁྲིམས་འཆལ་ན་སྡུག་བསྔལ་ཡིན། ། ཞེས་གསུངས་པས་བསྲུང་དགོས། སྲུང་བར་བྱེད་པ་ལ་སྲུང་རྒྱུ་དང་སྲུང་ཚུལ་ངོ་ཤེས་དགོས། བསྲུང་རྒྱུ་ནི་ཚུལ་ཁྲིམས་ཀྱི་ཡན་ལག་བཞི། བག་ཡོད་ཀྱི་ཡན་ལག་གཅིག བརྟུལ་ཞུགས་ཀྱི་ཡན་ལག་གསུམ་སྟེ་བརྒྱད་པོ་འདི་ཡིན།
སྲུང་ཚུལ་དགྲ་བཅོམ་པ་རྣམས་ཀྱི་སྤང་བྱ་བརྒྱད་པོ་འདི་ཡིད་ཀྱིས་སྤངས། ལུས་ངག་གིས་སླར་ལོག་པ་དེ་བཞིན་དུ་ཁྱོད་རང་རྣམས་ཀྱིས་ཀྱང་སྤང་བྱ་བརྒྱད་པོ་འདི་ཡིད་ཀྱིས་སྤངས་ལུས་ངག་གིས་སླར་ལོག་པར་བགྱིའོ་སྙམ་པས་འདིའི་རྗེས་ཟློས་མཛོད་བྱས་ལ། སློབ་དཔོན་དགོངས་སུ་གསོལ། ཇི་ལྟར་འཕགས་པ་དགྲ་བཅོམ་པ་དེ་དག་གིས་ཇི་སྲིད་འཚོའི་བར་དུ་སྲོག་གཅོད་པ་སྤངས་ཏེ་སྲོག་གཅོད་པ་ལས་སླར་ལོག་པ་དེ་བཞིན་དུ། བདག་མིང་འདི་ཞེས་བྱ་བས་ཀྱང་དུས་འདི་ནས་བཟུང་སྟེ་སང་ནམ་མ་ལངས་ཀྱི་བར་དུ་སྲོག་གཅོད་པ་སྤངས་ཏེ་སྲོག་གཅོད་པ་ལས་སླར་ལོག་པར་བགྱིའོ། ། ཡན་ལག་དང་པོ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་བོ། ། རྗེས་སུ་སྒྲུབ་བོ། ། རྗེས་སུ་བགྱིད་དོ། ། གཞན་ཡང་འཕགས་པ་དགྲ་བཅོམ་པ་དེ་དག་གི་ཇི་སྲིད་འཚོའི་བར་དུ་མ་བྱིན་པར་ལེན་པ་དང་། མི་ཚངས་པར་སྤྱོད་པ་དང་།
རྫུན་དུ་སྨྲ་བ་དང་། འབྲུའི་ཆང་དང་། བཅོས་པའི་ཆང་དང་། མྱོས་པར་འགྱུར་བ་དང་བག་མེད་པའི་གནས་དང་། གླུ་གར་དང་། རོལ་མོའི་སྒྲ་དང་། ཕྲེང་བ་དང་། སྤོས་ཉུག་པ་དང་། རྒྱན་དང་ཁ་དོག་འཆང་བ་དང་། ཁྲི་གདན་མཐོན་པོ་དང་།
ཁྲི་གདན་ཆེན་པོ་དང་། དུས་མ་ཡིན་པའི་ཁ་ཟས་སྤངས་ཏེ། དུས་མ་ཡིན་པའི་ཁ་ཟས་ལས་སླར་ལོག་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང་དུས་འདི་ནས་བཟུང་སྟེ་སང་ནམ་མ་ལངས་ཀྱི་བར་དུ་མ་བྱིན་པར་ལེན་པ་དང་། མི་ཚངས་པར་སྤྱོད་པ་དང་། རྫུན་དུ་སྨྲ་བ་དང་། འབྲུའི་ཆང་དང་། བཅོས་པའི་ཆང་དང་། མྱོས་པར་འགྱུར་བ་བག་མེད་པའི་གནས་དང་། གླུ་གར་དང་།
རོལ་མོའི་སྒྲ་དང་། ཕྲེང་བ་དང་། སྤོས་ཉུག་པ་དང་། རྒྱན་དང་ཁ་དོག་འཆང་བ་དང་། ཁྲི་གདན་མཐོན་པོ་དང་། ཁྲི་གདན་ཆེན་པོ་དང་། དུས་མ་ཡིན་པའི་ཁ་ཟས་སྤངས་ཏེ། དུས་མ་ཡིན་པའི་ཁ་ཟས་ལས་སླར་ལོག་པར་བགྱིའོ། ། ཡན་ལག་བརྒྱད་པོ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་བོ། ། རྗེས་སུ་བསྒྲུབ་བོ། །
རྗེས་སུ་བགྱིད་དོ་ཞེས་བརྗོད་དེ་ཐབས་ལེགས་བརྗོད་དོ།། །། གཉིས་པ་དམིགས་བསལ་གྱི་ཆོ་ག་ནི། དང་པོ་སློབ་དཔོན་གྱི་དྲུང་དུ་བླངས་ནས། ཕྱིས་འབོག་པ་པོ་མེད་ཀྱང་རང་ཉིད་ཀྱིས་རྟེན་གྱི་དྲུང་དུ་བླངས་པས་སྐྱེ་བ་ཡིན་ཏེ། དེའི་ཚུལ་ནི། རྟེན་དང་མཆོད་པ་བཤམ། དེའི་མདུན་དུ་རང་ཉིད་ཙོག་ཙོག་པུར་འདུག་སྟེ། མདུན་གྱི་རྟེན་དེ་ཉིད་ཀྱིས་འབོག་པར་བསམ། སློབ་དཔོན་གྱི་ཚབ་ཏུ་ལྷ་དགོངས་སུ་གསོལ་ཞེས་བཅུག་སྟེ་ཆོ་ག་གཞན་སྔར་དང་འདྲ་བར་བྱས་པས་སྡོམ་པ་སྐྱེ་བ་ཡིན་ནོ། ། ཡང་མཛོད་འགྲེལ་ལས།
གང་གིས་ཚེས་བརྒྱད་ལ་རྟག་ཏུ་བསྙེན་གནས་ལ་གནས་པར་བྱའོ་ཞེས་སྔོན་ཡང་དག་པར་བླངས་པ་བྱས་པ་དེས་ནི། ཟན་ཟོས་ནས་ཀྱང་ནོད་པར་བྱའོ་ཞེས་པ་འདི་མཁས་པ་འགའ་ཞིག་མདོ་སྡེ་པའི་ལུགས་ཁོ་ན་ལ་སྦྱོར་བ་སྣང་ཡང་། མདོ་སྡེ་པའི་ལུགས་དང་ཆ་འདྲ་བ་མ་གཏོགས། བྱེ་སྨྲ་བས་ཀྱང་ཁས་ལེན་པར་སྣང་སྟེ། དེ་དམིགས་བསལ་གྱི་ཆོ་ག་ཡིན་པའི་ཕྱིར། དེའི་ཆོ་ག་ནི་འདི་ལྟར་ཡིན་ཏེ། ཐོག་མར་སློབ་དཔོན་གྱི་དྲུང་ངམ། ཕྱིས་རྟེན་གྱི་དྲུང་དུ། བཙུན་པའམ་ལྷ་དགོངས་སུ་གསོལ། བདག་ཇི་སྲིད་འཚོ་བའི་བར་དུ་རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། །
འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། ། ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ། ། བདག་ཟླ་བ་བྱུང་ངོ་ཅོག་གི་ཚེས་བརྒྱད་ལ་ཡན་ལག་བརྒྱད་ཚང་བའི་བསྙེན་གནས་པར་བཙུན་པའམ་ལྷས་བཟུང་དུ་གསོལ་ཞེས་ལན་གསུམ་རྗེས་ཟློས་བྱེད། དེ་ལྟ་བུ་ཟླ་བ་དང་པོའི་ཚེས་བརྒྱད་ལ་བླངས་པ་ཡིན་ན། ཟླ་བ་གཉིས་པ་སོགས་ཕྱི་མ་རྣམས་ཀྱི་ནམ་ནངས་མ་ཐག་ཏུ་སྡོམ་པ་སྐྱེ་བ་ཡིན་པས་བསྲུང་པས་ཆོག་ཀྱང་། ནམ་ནངས་མ་ཐག་པའམ་ཚ་བའི་རྗེས་སུ་ཡང་སྔར་བླངས་པ་དྲན་པར་བྱ་བའི་ཕྱིར་ལེན་པའི་ཆོ་ག་རང་གིས་བྱེད་དགོས་ཏེ། མཛོད་འགྲེལ་ལས། སྡོམ་པ་ཡང་དག་པར་ལེན་པར་ངེས་པའི་སེམས་པ་ཡིན་པའི་ཕྱིར་ཉི་མ་འཆར་བའི་ཚེ་ཁོ་ནར་སྐྱེའོ། ། ཟན་ཟོས་ནས་ནོད་པ་ནི་གསལ་བར་བྱ་བའི་ཕྱིར་རོ། ། ཞེས་བཤད་པའི་ཕྱིར་རོ། །
འདིར་མཁས་པ་འགའ་ཞིག འདི་མདོ་སྡེ་པའི་ལུགས་ཡིན་ཏེ། སྡོམ་པ་སེམས་པར་བཤད་པའི་ཕྱིར་ཞེས་གསུངས་པ་ནི་ཅུང་མ་དགོངས་པ་ཁོ་ན་སྟེ། འདིས་སྡོམ་པའི་ཀུན་སློང་སེམས་པར་བཤད་ཀྱི། སྡོམ་པ་སེམས་པར་བཤད་པ་མ་ཡིན་པའི་ཕྱིར་རོ། ། ཡང་རབ་དབྱེར། མདོ་སྡེ་པའི་ལུགས་བཞིན་དུ། ཇི་ལྟར་འདོད་ཚེ་ལེན་ན་ཡང་། ། ཞེས་པ་ལྟར། ཇོ་བོ་རྗེའི་ཕྱག་བཞེས་པའི་ལུགས་སུ་གྲགས་པ་ཇི་ལྟར་འདོད་ཚེའི་བསྙེན་གནས་ལེན་པར་འདོད་ན།
དེའི་ཆོ་ག་འཕགས་པ་རིན་པོ་ཆེས་མཛད་པ་དང་། འཕགས་པའི་གསུང་རྒྱུན་སོགས་སྟོན་འཇིགས་མེད་གྲགས་པས་བྲིས་པ་སྣང་བ་ལས། དེ་གཉིས་ཀྱི་ཆོ་གའི་གནད་བསྡུས་པ་ནི་འདི་ལྟར། དེ་ཡང་སློབ་དཔོན་ཁྲིའམ་སྟན་མཐོན་པོ་ལ་འདུག ལེན་པ་པོས་ཁྲུས་དང་ཕྱག་བྱས། ཙོག་ཙོག་པུར་འདུག་པ་ལ་འདི་སྐད་ཅེས་བརྗོད་དེ། ཁྱོད་འཁོར་བ་སྡུག་བསྔལ་གྱི་རྒྱ་མཚོ་ལས་ཐར་བར་བྱེད་པའི་ཐབས་དམ་པའི་ཆོས་ཉག་གཅིག་ཡིན། ཆོས་ཀྱི་རྩ་བ་ཚུལ་ཁྲིམས་ཡིན། ཚུལ་ཁྲིམས་དེ་ཡང་ཇི་སྲིད་འཚོའི་བར་དུ་བསྲུང་བར་ནུས་ན་ལེགས་མོད། གལ་ཏེ་མ་ནུས་ན་ཉིན་ཞག་ཕྲུགས་རེ་སྲུང་བའི་བསྙེན་གནས་ཡན་ལག་བརྒྱད་པ་ལ་བསླབ་དགོས་ལ།
དེ་ལ་ཡང་བསམ་པ་འདི་བཞིན་དུ་མཛོད། བདག་འཁོར་བ་སྡུག་བསྔལ་གྱི་རྒྱ་མཚོ་ལས་ཐར་བར་བྱས་ཏེ་ཡང་དག་པར་རྫོགས་པའི་སངས་རྒྱས་ཀྱི་གོ་འཕངས་ཐོབ་པར་བྱ། དེའི་ཆེད་དུ་བསྙེན་གནས་ཀྱི་སྡོམ་པ་བླང་སྙམ་དུ་བསམ་པ་འདིའི་རྗེས་ཟློས་མཛོད། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ་ཇི་སྲིད་འཚོའི་བར་དུ་རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། ། འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། ། ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ། ། བདག་ཟླ་བ་བྱུང་ངོ་ཅོག་གི་ཚེས་བརྒྱད་དང་། བཅོ་ལྔ་དང་། གནམ་གང་ལ་བསྙེན་གནས་དང་ལྡན་པར་བཙུན་པས་བཟུང་དུ་གསོལ་ཞེས་ལན་གསུམ་བརྗོད་པའི་ཐ་མ་ལ།
སློབ་དཔོན་གྱིས་གཟུང་དུ་གསོལ་ཞེས་བརྗོད། སློབ་དཔོན་གྱིས་ཐབས་ཡིན་ནོ་དང་། སློབ་མས་ལེགས་སོ་ཞེས་བྱ། དེས་བསྙེན་གནས་དངོས་གཞི་ཐོབ་པ་ཡིན། རྗེས་བསླབ་བྱ་ཡན་ལག་བརྒྱད་པོ་བསྙེན་གནས་སྲུང་བའི་ཉིན་པར་ཁས་ལེན་པའི་བསམ་པས་འདིའི་རྗེས་ཟློས་མཛོད། སློབ་དཔོན་དགོངས་སུ་གསོལ། ཇི་ལྟར་འཕགས་པ་དགྲ་བཅོམ་པ་དེ་དག་གིས་ཇི་སྲིད་འཚོའི་བར་དུ་སྲོག་གཅོད་པ་སྤངས་ཏེ་སྲོག་གཅོད་པ་ལས་སླར་ལོག་པ་དེ་བཞིན་དུ་བདག་མིང་འདི་ཞེས་བགྱི་བས་ཀྱང་། ཟླ་བ་བྱུང་ངོ་ཅོག་གི་ཚེས་བརྒྱད་དང་། བཅོ་ལྔ་དང་། གནམ་གང་ལ་སྲོག་གཅོད་པ་སྤངས་ཏེ་སྲོག་གཅོད་པ་ལས་སླར་ལོག་པར་བགྱིའོ། །
ཡན་ལག་དང་པོ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་བོ། ། རྗེས་སུ་སྒྲུབ་བོ། ། རྗེས་སུ་བགྱིད་དོ། ། གཞན་ཡང་འཕགས་པ་དགྲ་བཅོམ་པ་དེ་དག་གིས་ཇི་སྲིད་འཚོའི་བར་དུ་མ་བྱིན་པར་ལེན་པ་དང་། མི་ཚངས་པར་སྤྱོད་པ་དང་། རྫུན་དུ་སྨྲ་བ་དང་། འབྲུའི་ཆང་དང་། བཅོས་པའི་ཆང་མྱོས་པར་འགྱུར་བ་བག་མེད་པའི་གནས་དང་། གླུ་གར་དང་རོལ་མོའི་སྒྲ་དང་། ཕྲེང་བ་དང་།
སྤོས་ཉུག་པ་དང་། རྒྱན་དང་ཁ་དོག་འཆང་བ་དང་། ཁྲི་སྟན་མཐོན་པོ་དང་། དུས་མ་ཡིན་པའི་ཁ་ཟས་སྤངས་ཏེ་དུས་མ་ཡིན་པའི་ཁ་ཟས་ལས་སླར་ལོག་པ་དེ་བཞིན་དུ་བདག་གིས་ཀྱང་། བསྙེན་གནས་བསྲུང་བའི་དུས་དེ་ཉིད་ལ་མ་བྱིན་པར་ལེན་པ་དང་། མི་ཚངས་པར་སྤྱོད་པ་དང་། རྫུན་དུ་སྨྲ་བ་དང་། འབྲུའི་ཆང་དང་བཅོས་པའི་ཆང་མྱོས་པར་འགྱུར་བ་བག་མེད་པའི་གནས་དང་། གླུ་གར་དང་རོལ་མོའི་སྒྲ་དང་། ཕྲེང་བ་དང་།
སྤོས་ཉུག་པ་དང་། རྒྱན་དང་ཁ་དོག་འཆང་བ་དང་། ཁྲི་སྟན་མཐོན་པོ་དང་། དུས་མ་ཡིན་པའི་ཁ་ཟས་སྤངས་ཏེ། དུས་མ་ཡིན་པའི་ཁ་ཟས་ལས་སླར་ལོག་པར་བགྱིའོ། ། ཡན་ལག་བརྒྱད་པོ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་བོ། ། རྗེས་སུ་སྒྲུབ་བོ། ། རྗེས་སུ་བགྱིད་དོ། ། སློབ་དཔོན་གྱིས་ཐབས་ཡིན་ནོ་དང་། སློབ་མས་ལེགས་སོ་བརྗོད་དོ། །
འདི་ནི་མདོ་སྡེའི་ལུགས་སུ་གྲགས་པ། ཇི་ལྟར་འདོད་ཚེའི་ཆོ་ག་ཡིན་པས་རང་ནམ་འདོད་པའི་ཚེ་བླངས་པས་ཆོག་པ་སྟེ། འཕགས་པ་རིན་པོ་ཆེས་མཛད་པ་དེ་ཡིན་ནོ། ། དེ་ལྟར་དེ་དག་གིས་ནི་སྡེ་སྣོད་གྲུབ་མཐའ་སོ་སོའི་གནད་ཤེས་པར་བྱ་བའི་ཕྱིར་ཅུང་ཟད་སྤྲོས་ཏེ་བཤད་པ་ཡིན་གྱི། དེང་སང་ཁྱིམ་པའི་རྟེན་ཅན་རྣམས་ཀྱིས་གཙོ་བོར་ཉམས་སུ་བླང་བྱ་ནི། བྱ་རྒྱུད་དོན་ཡོད་ཞགས་པ་ནས་བཤད་པ་དེ་ཉིད་ཡིན་པས་དེ་ཉིད་ཉམས་སུ་བླང་པ་ལ་བརྩོན་པ་ཆེས་ཆེར་རིགས་སོ། ། ཁ་ཅིག་གསོ་སྦྱོང་རང་གིས་བླངས་པ་འདི། སོར་སྡོམ་མཚན་ཉིད་པ་མིན་ཏེ། ཆོ་ག་ཉན་ཐོས་དང་ཐུན་མོང་བས་བླངས་པ་མིན་པའི་ཕྱིར་ཞེས་གསུངས་པ་ནི། གནད་མ་ཟིན་པར་ཧ་ཅང་ཐལ་ཆེས་པ་སྟེ།
ཐེག་ཆེན་སོར་སྡོམ་འབོག་ཆོག་ལ། ཆོ་ག་ཐུན་མོང་དང་ཐུན་མོང་མིན་པ་གཉིས། ཐུན་མོང་མིན་པ་ལ་ད་ལྟ་ཆོ་གའི་ལག་ལེན་ཡོད་མེད་གཉིས་སུ་ཕྱེ་ནས་བཤད་པ་མ་གཟིགས་པའི་སྐྱོན་ཡིན་པའི་ཕྱིར་དང་། ཁྱད་པར་བྱམས་འཇམ་དབྱངས་སོགས་ཀྱིས་མཁན་པོ་མཛད་ནས་བསྙེན་པར་རྫོགས་པའི་སྡོམ་པ་རྣམས་དང་། རྣམ་པར་གཏན་ལ་དབབ་པ་བསྡུ་བ་ནས་བཤད་པའི་དགེ་བསྙེན་ཕ་མའི་སྡོམ་པ། དགེ་ཚུལ་ཕ་མའི་སྡོམ་པ་སོགས་ཀྱང་། སོ་ཐར་སྡོམ་པ་མ་ཡིན་པར་ཁས་བླང་དགོས་པས། མཁས་པའི་རྣམ་དཔྱོད་ཆབ་འཚལ་བའི་སྐྱོན་ཆེན་པོ་ཡིན་པའི་ཕྱིར་རོ། ། དེ་ལྟར་ན། དེང་སང་ཁྱིམ་པའི་ཚུལ་འཛིན་རྣམས་དུས་བཟང་པོ་ལ་ཉིན་ཞག་གཅིག་པའི་ཁྲིམས་སྲུང་བའི་ཕྱག་ལེན་རྒྱུན་ལྡན་དུ་ཤིན་ཏུ་དཔྱོད་པ་དང་ལྡན་ཞིང་སྐལ་པ་བཟང་བ་ཡིན་ལ།
དེ་ལ་ཡང་ལུགས་མང་དུ་སྣང་ཡང་། དོན་ཞགས་རྟོགས་པ་ནས་བཤད་པ་འདི་ཐེག་ཆེན་ཐུན་མོང་མིན་པའི་སྡེ་སྣོད་ནས་བཤད་པའི་ཉིན་ཞག་གཅིག་པའི་སོར་སྡོམ་འབོག་པའི་ཆོ་གའི་ལག་ལེན་མ་ནུབ་པའི་མཚན་གཞིར་རྗེ་བཙུན་ས་པཎྚི་ཏས་བཤད་པ་འདི། ཁོང་ཆོས་ཀྱི་དཔང་པོ་ཚད་ལྡན་ཡིན་པས་དེའི་ཆོ་གའི་ལག་ལེན་གཙོ་བོར་བྱས། དེའི་ཡན་ལག་ཏུ་བྱེ་མདོ་གཉིས་དང་། སྡེ་སྣོད་སོ་སོ་ནས་བཤད་པའི་ཆོ་ག་ཐ་དད་རྣམས་ཀྱང་རྣམ་དབྱེ་ཕྱེད་པར་བྱས་པའི་བསྙེན་གནས་ཀྱི་ཆོ་གའི་ལག་ལེན་གསལ་བའི་སྒྲོན་མེ་འདི་ནི། འདར་ནས་ས་སྐྱོང་ལྔ་རིག་རྡོ་རྗེ་འཛིན་པ་དགྲ་འདུལ་མཚན་ལྡན་གྱི་བཀས་བསྐུལ་ནས། ཤཱཀྱའི་དགེ་སློང་སྡེ་སྣོད་འཛིན་པ་ནཱ་གརྫུ་ན་ས་གཱ་རས། ལྕགས་སྟག་ཟླ་བ་བཅུ་གཉིས་པའི་དཀར་ཕྱོགས་དགའ་བ་གསུམ་པའི་ཚེས་ལ། ཆོས་འཁོར་ཡང་རྩེའི་དྲིའི་གཙང་ཁང་དང་འདབ་སྦྱོར་བའི་བླ་བྲང་སློབ་བཤད་བཀྲ་ཤིས་བརྩེགས་པར་སྦྱར་བ་དགེ་ཤིང་བཀྲ་ཤིས།། །། PAGE * MERGEFORMAT 2 མང་ཐོས་ཀླུ་སྒྲུབ་རྒྱ་མཚོ།
བསྙེན་གནས་ཆོ་གའི་ལག་ལེན PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
