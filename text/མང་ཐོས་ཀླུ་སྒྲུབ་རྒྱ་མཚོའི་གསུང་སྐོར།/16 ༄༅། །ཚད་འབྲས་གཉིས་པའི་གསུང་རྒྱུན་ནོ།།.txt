མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༡༦
༄༅། །ཚད་འབྲས་གཉིས་པའི་གསུང་རྒྱུན་ནོ།།
༄༅། །ཚད་འབྲས་གཉིས་པའི་གསུང་རྒྱུན་ནོ།། མདོ་རྒྱུད་མང་ཐོས་གདེངས་ཅན་ནོར་བུའི་གཙུག ། སྲིད་གསུམ་སྙིང་གི་མུན་སེལ་ཀླུ་སྒྲུབ་སྲོལ། ། ཟབ་དོན་རྒྱ་མཚོའི་བཅུད་ལ་རོལ་རྩེད་མཁན། ། སྙིང་ནས་འདུད་དོ་འདོད་དགུའི་དངོས་གྲུབ་སྩོལ། ། ཞེས་མཆོད་པར་བརྗོད་ནས་འདིར་ཚད་འབྲས་གཉིས་པའི་སྐབས་སུ་མཐའ་དཔྱད་པ་ལ་གསུམ་སྟེ། ཁས་ལེན་པ་པོ་སེམས་ཙམ་པའི་རྣམ་གཞག ཁས་བླང་བྱ་སེམས་ཙམ་པའི་གྲུབ་མཐའི་རྣམ་གཞག སྐབས་སུ་བབས་པའི་ཚད་འབྲས་ཀྱི་རྣམ་གཞག་དངོས་སོ། ། དང་པོ་ལ་མཚན་ཉིད།
ཁྱབ་མཉམ། དབྱེ་བ་དང་གསུམ། དང་པོ་ནི་ནང་པ་སངས་རྒྱས་པའི་གྲུབ་མཐའ་སྨྲ་བ་བཞི་པོ་གང་རུང་ཡིན་པ་གང་ཞིག ཕྱི་དོན་མེད་པར་ཁས་ལེན་པའི་ཆ་ནས་ནང་པ་སངས་རྒྱས་པའི་གྲུབ་མཐའ་སྨྲ་བ་གསུམ་པར་བཞག་པ་དེ་སེམས་ཙམ་པའི་མཚན་ཉིད་ཡིན། ། གཉིས་པ་ནི། སེམས་ཙམ་པ། རྣལ་འབྱོར་སྤྱོད་པ་བ། ། རྣམ་རིག་པ། མངོན་པ་སྨྲ་བ་པོ་དང་བཞི་དོན་གཅིག གསུམ་པ་དབྱེ་ན།
ངོ་བོའི་སྒོ་ནས་དབྱེ་བ་དང་། གྲུབ་མཐའི་སྒོ་ནས་དབྱེ་བ་གཉིས། དང་པོ་ལ་སེམས་ཙམ་རྣམ་བདེན་པ་དང་། སེམས་ཙམ་རྣམ་རྫུན་པ་གཉིས། དང་པོ་ལ་མཚན་ཉིད་དང་། དབྱེ་བ་གཉིས་ལས། དང་པོ་ནི། སེམས་ཙམ་པ་གང་ཞིག ཕྱི་རོལ་དོན་སྣང་གི་དབང་ཤེས་ལ་ཕྱི་རོལ་དོན་དུ་སྣང་བ་བདེན་གྲུབ་ཏུ་ཁས་ལེན་པའི་སེམས་ཙམ་པ་དེ་སེམས་ཙམ་རྣམ་བདེན་པའི་མཚན་ཉིད་ཡིན། གཉིས་པ་དེ་ལ་དབྱེ་ན།
གཟུང་འཛིན་གྲངས་མཉམ་པ། སྒོ་ང་ཕྱེད་ཚལ་བ། སྣ་ཚོགས་གཉིས་མེད་པའི་སེམས་ཙམ་རྣམ་བདེན་པ་དང་གསུམ་ཡོད་པའི་དང་པོའི་མཚན་གཞི་ནི། ཁྲ་འཛིན་དབང་ཤེས་ལ་ཁྲ་བོ་སྣ་ཚོགས་པ་སྣང་བའི་ཚེ་ཡུལ་གཟུང་བྱའི་གྲངས་དང་མཉམ་པར་འཛིན་བྱེད་ཀྱི་ཤེས་པ་ཡང་རྫས་ཐ་དད་པར་ཁས་ལེན་པའི་སེམས་ཙམ་པ་ལྟ་བུ་ལ་འཇོག གཉིས་པ་ནི། ཁྲ་འཛིན་དབང་ཤེས་ལ་དེ་ལྟར་སྣང་བའི་ཚེ་གཟུང་བྱ་ཐམས་ཅད་ཀྱང་རྫས་གཅིག་ཏུ་བདེན་པར་གྲུབ་པ་དང་འཛིན་བྱེད་ཐམས་ཅད་ཀྱང་གཅིག་ཏུ་བདེན་པར་གྲུབ་པར་ཁས་ལེན་ཞིང་། གཟུང་བྱ་དང་འཛིན་བྱེད་ཀྱི་ཤེས་པ་གཉིས་རྫས་གཞན་དུ་ཁས་ལེན་པའི་སེམས་ཙམ་པ་ལྟ་བུ་ལ་འཇོག གསུམ་པ་ནི་དེ་ལྟར་སྣང་བའི་ཚེ་གཟུང་བྱའི་རྣམ་པ་དང་འཛིན་བྱེད་ཀྱི་ཤེས་པ་གཉིས་རྫས་གཅིག་ཏུ་ཁས་ལེན་པའི་སེམས་ཙམ་པ་ལྟ་བུ་ལ་འཇོག གཉིས་པ་སེམས་ཙམ་རྣམ་རྫུན་པ་ལ། མཚན་ཉིད་དང་དབྱེ་བ་གཉིས།
དང་པོ་ནི། སེམས་ཙམ་པ་གང་ཞིག ཕྱི་རོལ་དོན་སྣང་གི་དབང་ཤེས་ལ་ཕྱི་རོལ་དོན་དུ་སྣང་བ་བདེན་མེད་སྒྲོ་བཏགས་སུ་ཁས་ལེན་པ་དེ་དེའི་མཚན་ཉིད་ཡིན། དེ་ལ་དབྱེ་ན། དྲི་བཅས་རྣམ་རྫུན་པ་དང་དྲི་མེད་རྣམ་རྫུན་པ་གཉིས་ཡོད། དང་པོ་ནི་སངས་རྒྱས་ཀྱི་ས་ན་གཟུང་འཛིན་གཉིས་སྣང་གི་དྲི་མ་ཡོད་པར་འདོད་པ་ཡིན་ལ། གཉིས་པ་ནི་དེའི་ས་ན་གཟུང་འཛིན་གཉིས་སྣང་གི་དྲི་མ་མེད་པར་བཞེད་པ་ཡིན་ནོ། ། གཉིས་པ་གྲུབ་མཐའི་སྒོ་ནས་དབྱེ་ན། ལུང་གི་རྗེས་འབྲང་གི་སེམས་ཙམ་པ་དང་། རིགས་པའི་རྗེས་འབྲང་གི་སེམས་ཙམ་གཉིས་ཡོད་པའི་དང་པོ་ནི་མངོན་པ་གོང་འོག་ནས་བཤད་པའི་སེམས་ཙམ་པའི་གྲུབ་མཐའ་ཁས་ལེན་པའི་སེམས་ཙམ་པ་ལྟ་བུ་ལ་འཇོག
གཉིས་པ་ནི། ཚད་མ་མདོ། རྣམ་འགྲེལ། རིགས་གཏེར་སོགས་ནས་བཤད་པའི་སེམས་ཙམ་པའི་གྲུབ་མཐའ་ཁས་ལེན་པའི་སེམས་ཙམ་པ་ལྟ་བུ་ལ་འཇོག གཉིས་པ་ཁས་བླང་བྱ་སེམས་ཙམ་པའི་གྲུབ་མཐའི་རྣམ་གཞག་འཆད་པ་ལ་བཞི་སྟེ། སེམས་ཙམ་པའི་བཤད་བྱའི་བཀའ་ངོས་བཟུང་བ། དགོངས་འགྲེལ་གྱི་བསྟན་བཅོས་ངོས་བཟུང་བ། བསྟན་བཅོས་དེས་བཀའི་དགོངས་པ་འགྲེལ་ཚུལ་བཤད་པ། དེ་ལྟར་བཀྲལ་བའི་སེམས་ཙམ་པའི་གྲུབ་མཐའ་དངོས་བཤད་པའོ། ། དང་པོ་ནི།
བཀའ་དང་པོ་བདེན་པ་བཞིའི་ཆོས་འཁོར། བར་པ་མཚན་ཉིད་མེད་པའི་ཆོས་འཁོར། ཐ་མ་ལེགས་པར་རྣམ་པར་ཕྱེ་བའི་ཆོས་འཁོར་དང་གསུམ་པོ་དེ་སེམས་ཙམ་པའི་བཤད་བྱའི་བཀའ་ཡིན་ཞིང་། ཁྱད་པར་ཁ་ཅིག་སེམས་ཙམ་པའི་བཤད་བྱའི་བཀའ་བཞི་ཞེས་ཟེར་བ་ནི། མདོ་སྡེ་དགོངས་པ་ངེས་འགྲེལ། རྒྱན་སྟུག་པོ་བཀོད་པ། མདོ་སྡེ་ས་བཅུ་པ། མདོ་ལང་ཀར་གཤེགས་པ་དང་བཞི་པོ་དེ་ལ་འཛིན་པ་ཡིན་ཏེ། སེམས་ཙམ་པ་རྣམས་ཀྱིས་མདོ་དེ་བཞི་ངེས་དོན་གྱི་བཀའ་ཡིན་ནོ་ཞེས་ཞལ་གྱིས་བཞེས་པའི་ཕྱིར་རོ།། །། གཉིས་པ་དགོངས་འགྲེལ་གྱི་བསྟན་བཅོས་ངོས་གཟུང་བ་ལ་གཉིས་ཏེ།
ལུང་གི་རྗེས་འབྲང་གི་བསྟན་བཅོས་ངོས་གཟུང་བ་དང་། རིགས་པའི་རྗེས་འབྲང་གི་བསྟན་བཅོས་ངོས་གཟུང་བ་གཉིས། དང་པོ་ལ། བྱམས་པ་དང་འབྲེལ་པའི་ཆོས་སྡེ་ཉི་ཤུ་ཞེས་གསུངས་པ་ལྟར། ཉི་ཤུ་ཡོད་དེ། རྗེ་བཙུན་བྱམས་པས་མཛད་པའི་བྱམས་ཆོས་ཕྱི་མ་བཞི། འཕགས་པ་ཐོགས་མེད་ཀྱིས་མཛད་པའི་ས་སྡེ་ལྔ། སྡོམ་རྣམ་པ་གཉིས། ཐོགས་མེད་འགྲེལ་ཆེན་དང་བརྒྱད། སློབ་དཔོན་དབྱིག་གཉེན་གྱིས་མཛད་པའི་པྲ་ཀ་ར་ན་སྡེ་བརྒྱད་དང་ཉི་ཤུ་པོ་དེ་ལ་འཇོག་གོ །
ཉི་ཤུ་པོ་དེ་ཡང་སོ་སོར་ངོས་གཟུང་ན། བྱམས་ཆོས་ཕྱི་མ་བཞི་ནི། མངོན་རྟོགས་རྒྱན་མ་གཏོགས་པའི་ཐེག་པ་ཆེན་པོ་རྒྱུད་བླ་མ། མདོ་སྡེ་རྒྱན། དབུས་མཐའ་རྣམ་འབྱེད། ཆོས་ཉིད་རྣམ་འབྱེད་དང་བཞི་པོ་དེ་ཡིན། ས་སྡེ་ལྔ་ནི། སའི་གཞི་བསྡུ་བ་དང་། སའི་དངོས་གཞི་བསྡུ་བ། རྣམ་གྲངས་བསྡུ་བ།
རྣམ་པར་ཐར་པའི་སྒོ་བསྡུ་བ། རྣམ་པར་གཏན་ལ་དབབ་པ་བསྡུ་བ་དང་ལྔ་པོ་དེ་ཡིན་ཞིང་། སྡོམ་རྣམ་པ་གཉིས་ནི། ཐེག་པ་ཐུན་མོང་བའི་སྡོམས་མངོན་པ་ཀུན་ལས་བཏུས་དང་། ཐེག་ཆེན་ཐུན་མོང་མིན་པའི་སྡོམས་ཐེག་བསྡུས་གཉིས་པོ་ཡིན་ནོ། ། པྲ་ཀ་ར་ན་སྡེ་བརྒྱད་ཅེས་པ་ནི། སེམས་ཙམ་པའི་རྩ་བའི་གྲུབ་མཐའ་སྟོན་པ་ལ་སུམ་བཅུ་པའི་རབ་ཏུ་བྱེད་པ། དེའི་སྒྲུབ་བྱེད་སྟོན་པ་ལ་ཉི་ཤུ་པའི་རབ་ཏུ་བྱེད་པ། དེ་གཉིས་ཀྱི་སྐབས་སུ་སྣང་བ་ཐམས་ཅད་སེམས་ཙམ་ཡིན་ནོ་ཞེས་བསྟན་པ་ལ། སྣང་བ་ཐམས་ཅད་སེམས་ཙམ་ཡིན་ན།
ཉན་བཤད་ཀྱི་རྣམ་གཞག་དང་། ལས་རྒྱུ་འབྲས་ཀྱི་རྣམ་གཞག་དང་། ཕུང་པོ་ལྔའི་རྣམ་གཞག་རྣམས་མི་འཐད་པར་ཐལ། སྣང་བ་ཐམས་ཅད་སེམས་ཙམ་ཡིན་པའི་ཕྱིར་ཟེར་ན། དེའི་ལན་རིམ་བཞིན་སྟོན་པ་ལ། རྣམ་བཤད་རིག་པ། ལས་གྲུབ་པ། ཕུང་པོ་ལྔའི་རབ་བྱེད་རྣམས་གསུངས་ཤིང་། བསྟན་བཅོས་དེ་ལྔ་ནི་རང་དབང་དུ་བརྩམས་པ་ཡིན་ལ། གཞན་དབང་དུ་བརྩམས་པ་གསུམ་ནི།
སྣང་བ་ཐམས་ཅད་སེམས་ཙམ་ཡིན་ན། རྟེན་འབྲེལ་བཅུ་གཉིས་ཀྱི་རྣམ་གཞག་དང་། རང་དོན་ཕ་རོལ་ཕྱིན་པ་དྲུག་དང་། གཞན་དོན་བསྡུ་བའི་དངོས་པོ་བཞིའི་རྣམ་གཞག་དང་། མཚན་ཉིད་གསུམ་གྱི་རྣམ་གཞག་རྣམས་མི་འཐད་པར་ཐལ་ལོ་ཞེ་ན། དེ་རྣམས་ཀྱི་ལན་རིམ་བཞིན་སྟོན་པ་ལ། རྟེན་འབྲེལ་མདོ་འགྲེལ། མདོ་སྡེ་རྒྱན་གྱི་འགྲེལ་པ། འབྱེད་རྣམ་གཉིས་ཀྱི་འགྲེལ་པ་རྣམས་གསུངས་སོ། ། ཉི་ཤུ་པོ་དེར་མ་འདུས་པ་ཡང་བརྒྱད་སྟོང་འགྲེལ་ཆེན་ལ་སོགས་པ་ཡོད་དོ། །
གཉིས་པ་རིགས་པའི་རྗེས་འབྲང་གི་སེམས་ཙམ་པའི་དགོངས་འགྲེལ་གྱི་བསྟན་བཅོས་ནི། ཚད་མ་མདོའི་སེམས་ཙམ་པའི་གཞུང་རྣམས་དང་། ཚད་མ་རྣམ་འགྲེལ་གྱི་ཚད་འབྲས་གཉིས་པ་དང་གསུམ་པའི་རང་གཞུང་རྣམས་དང་། མངོན་སུམ་སྟོད་ཀྱི། དེ་ཕྱིར་གཉིས་སྟོང་གང་ཡིན་པ། ། ཞེས་སོགས་ཀྱི་གཞུང་རྣམས་ལ་འཇོག་གོ ། གསུམ་པ་བཀའི་དགོངས་པ་འགྲེལ་ཚུལ་འཆད་པ་ལ། སེམས་ཙམ་པའི་བསྟན་བཅོས་དེ་རྣམས་ཀྱིས་བཀའ་འཁོར་ལོ་རིམ་པ་གསུམ་པོ་དེའི་དགོངས་པ་འགྲེལ་པའི་ཚུལ་ཡོད་དེ། བཀའ་དང་པོ་བདེན་བཞིའི་ཆོས་འཁོར། བར་པ་མཚན་ཉིད་མེད་པའི་ཆོས་འཁོར་གཉིས་པོ་དེ་དྲང་དོན་གྱི་མདོར་དགོངས་པ་འགྲེལ།
བཀའ་ཐ་མ་ལེགས་པར་རྣམ་པར་ཕྱེ་བའི་ཆོས་འཁོར་དེ་ངེས་དོན་གྱི་མདོར་དགོངས་པ་འགྲེལ་བའི་ཕྱིར། དང་པོ་དེ་ཡིན་ཏེ། བཀའ་དང་པོར་ཕྱི་རོལ་གྱི་དོན་བདེན་གྲུབ་ཏུ་བསྟན་པ་དེ་ཡང་དགོངས་གཞི་དགོས་པ་དངོས་ལ་གནོད་བྱེད་གསུམ་གྱི་སྒོ་ནས་དྲང་དོན་དུ་འགྲེལ། བཀའ་བར་པར་ཆོས་ཐམས་ཅད་རྨི་ལམ་སྒྱུ་མ་ལྟ་བུ་ཞེས་བདེན་མེད་དུ་བསྟན་པ་དེ་ཡང་དགོངས་གཞི་དགོས་པ་དངོས་ལ་གནོད་བྱེད་གསུམ་གྱི་སྒོ་ནས་དྲང་དོན་དུ་འགྲེལ་བར་བྱེད་པ་ཡིན་པའི་ཕྱིར། དང་པོ་ནི། བཀའ་དང་པོར་ཕྱི་དོན་བདེན་གྲུབ་ཏུ་བསྟན་པ་ལ་དགོངས་གཞི་ཡོད་དེ། རང་སྡེ་བྱེ་མདོ་གཉིས་དང་། བྱིས་པ་སོ་སོའི་སྐྱེ་བོ་རྣམས་ལ་ཕྱི་རོལ་དོན་སྣང་གི་དབང་ཤེས་སྣ་ཚོགས་པ་གཅིག་སྐྱེ་བ་ལ་དགོངས་པ་ཡིན་པའི་ཕྱིར། དེ་ལྟར་བསྟན་པའི་དགོས་པ་ཡོད་དེ། རང་སྡེ་ཐེག་དམན་གྱི་གང་ཟག་རྣམས་ཐེག་ཆེན་གྱི་ཆོས་ལ་ཁ་དྲང་བར་བྱ་བའི་ཆེད་ཡིན་པའི་ཕྱིར།
དངོས་ལ་གནོད་བྱེད་ཡོད་དེ། ཕྱི་དོན་བདེན་པར་གྲུབ་པ་ལ་གཅིག་དུ་བྲལ་གྱི་རིགས་པས་གནོད་པའི་ཕྱིར་རོ། ། གཉིས་པ་བཀའ་བར་པར་ཆོས་ཐམས་ཅད་བདེན་མེད་དུ་བསྟན་པའི་དགོངས་གཞི་ཡོད་དེ། ཀུན་བཏགས་ལ་རང་གི་མཚན་ཉིད་ཀྱི་ངོ་བོ་ཉིད་མེད་པ། གཞན་དབང་ལ་རང་གི་སྐྱེ་བའི་ངོ་བོ་ཉིད་མེད་པ། ཡོངས་གྲུབ་ལ་དོན་དམ་པའི་ངོ་བོ་ཉིད་མེད་པ་སྟེ་ངོ་བོ་ཉིད་མེད་པ་གསུམ་པོ་དེ་ལ་དགོངས་པ་ཡིན་པའི་ཕྱིར། དེ་སྐད་དུ་ཡང་སུམ་ཅུ་པ་ལས། ངོ་བོ་ཉིད་ནི་རྣམ་གསུམ་གྱི། ། ངོ་བོ་ཉིད་མེད་རྣམ་གསུམ་ལ། ། དགོངས་ནས་ཆོས་རྣམས་ཐམས་ཅད་ནི། །
ངོ་བོ་ཉིད་མེད་བསྟན་པ་ཡིན། ། ཞེས་གསུངས་པའི་ཕྱིར། བཞི་པ་དེ་ལྟར་བཀྲལ་བའི་སེམས་ཙམ་པའི་གྲུབ་མཐའི་རྣམ་གཞག་དངོས་བཤད་པ་ལ། གཞིའི་རྣམ་གཞག ལམ་གྱི་རྣམ་གཞག འབྲས་བུའི་རྣམ་གཞག་དང་གསུམ། དང་པོ་ནི། ཆོས་ལྔ་དང་ནི་རང་བཞིན་གསུམ། ། རྣམ་པར་ཤེས་པ་བརྒྱད་ཉིད་དང་། ། བདེན་མེད་གཉིས་ཀྱི་ནང་དུ་ནི། །
ཐེག་ཆེན་མཐའ་དག་འདིར་ཟད་དོ། ། ཞེས་གསུངས་པ་ལྟར། ཆོས་ལྔའི་རྣམ་གཞག རང་བཞིན་གསུམ་གྱི་རྣམ་གཞག བདེན་པ་གཉིས་ཀྱི་རྣམ་གཞག བདག་མེད་གཉིས་ཀྱི་རྣམ་གཞག རྣམ་ཤེས་ཚོགས་བརྒྱད་ཀྱི་རྣམ་གཞག་བཤད་པ་དང་ལྔ། དང་པོ་ལྔ་ནི། རྒྱུ་མཚན་དང་མིང་དང་། རྣམ་པར་རྟོག་པ་དང་།
དེ་བཞིན་ཉིད་དང་། ཡང་དག་པའི་ཡེ་ཤེས་དང་ལྔ་པོ་དེ་ལ་འཇོག་ལ། དང་པོའི་མཚན་གཞི་ནི། བུམ་པ་ལྟ་བུ། གཉིས་པ་ནི་བུམ་པ་ཞེས་བརྗོད་པའི་སྒྲ་ལྟ་བུ། གསུམ་པ་ནི། ཁམས་གསུམ་གྱིས་བསྡུས་པའི་ཡང་དག་པ་མིན་པའི་ཀུན་རྟོག་ལྟ་བུ་ལ་འཇོག བཞི་པ་ནི། ཆོས་ཉིད་ལྟ་བུ། ལྔ་པ་ནི།
དེ་བཞིན་ཉིད་ཡུལ་དུ་བྱེད་པའི་གཉིས་མེད་ཀྱི་ཡེ་ཤེས་ལྟ་བུ་ལ་འཇོག་ཅིང་། དེ་ཡང་དང་པོ་གསུམ་པོ་དེ་བསྡུས་ན་གཞན་དབང་དུ་འདུས་པ་ཡིན་ཏེ། རྒྱུ་མཚན་དང་། མིང་དང་། རྣམ་པར་རྟོག་པ་དང་གསུམ་པོ་གང་རུང་ཡིན་ན་གཞན་དབང་ཡིན་དགོས་པའི་ཕྱིར། ། དེ་སྐད་དུ་ཡང་དབུས་མཐའ་ལས། རྒྱུ་དང་རྣམ་པར་རྟོག་པ་དང་། ། མིང་ནི་རྣམ་པ་གསུམ་དུ་འདུ། ། ཞེས་གསུངས་པའི་ཕྱིར། དེ་ལྔའི་ནང་ཚན་གྱི་དེ་བཞིན་ཉིད་དང་ཡང་དག་པའི་ཡེ་ཤེས་གཉིས་པོ་དེ་ཡོངས་གྲུབ་ཏུ་འདུས་ཏེ།
དེ་ཉིད་ལས། ཡང་དག་ཡེ་ཤེས་རབ་ཁོ་ན། ། གཅིག་པོ་ཁོ་ནས་བསྡུས་པ་ཡིན། ། ཞེས་གསུངས་པའི་ཕྱིར། དེ་ཡང་དངོས་བཏགས་ཕྱེ་ན། ཡང་དག་པའི་ཡེ་ཤེས་ཡིན་ན་ཡོངས་གྲུབ་མིན་པས་ཁྱབ་སྟེ། དེ་ཡིན་ན་གཞན་དབང་ཡིན་དགོས་པའི་ཕྱིར་རོ། ། གཉིས་པ་རང་བཞིན་གསུམ་གྱི་རྣམ་གཞག་འཆད་པ་ལ་གསུམ་སྟེ། ཀུན་བརྟགས་གཞན་དབང་། ཡོངས་གྲུབ་བཤད་པའོ། །
དང་པོ་ཀུན་བརྟགས་ལ་མཚན་ཉིད། ཁྱབ་མཉམ། དབྱེ་བ། དངོས་བཏགས་དཔྱད་པ་དང་བཞི། དང་པོ་ནི། གནས་ལུགས་ལ་མ་གྲུབ་བཞིན་དུ་རྟོག་པས་སྒྲོ་བཏགས་པའི་ཆོས་དེ་དེའི་མཚན་ཉིད། གཉིས་པ་ནི། ཀུན་བརྟགས་དང་། ཀུན་རྫོབ་བདེན་པ་དོན་གཅིག གསུམ་པ་དབྱེ་ན།
རྣམ་གྲངས་པའི་ཀུན་བརྟགས་དང་། མཚན་ཉིད་ཡོངས་སུ་ཆད་པའི་ཀུན་བརྟགས་གཉིས་ཡོད་པའི་དང་པོ་དང་ཀུན་བརྟགས་དོན་གཅིག གཉིས་པ་ནི་རི་བོང་རྭ་ལྟ་བུ་དང་མོ་གཤམ་གྱི་བུ་ལྟ་བུ་མེད་པ་མཐའ་དག་ལ་འཇོག བཞི་པ་དངོས་བཏགས་དཔྱད་པ་ནི། མཚན་ཉིད་ཡོངས་སུ་ཆད་པའི་ཀུན་བརྟགས་ཡིན་ན། ཀུན་བརྟགས་མ་ཡིན་པས་ཁྱབ་བོ། ། གཉིས་པ་གཞན་དབང་ལ་མཚན་ཉིད་སོགས་གསུམ་ལས་མཚན་ཉིད་ནི། རང་གི་རྒྱུ་རྐྱེན་གཞན་གྱི་དབང་ལས་སྐྱེས་པ་དེ་དེའི་མཚན་ཉིད་ཡིན། ཁྱབ་མཉམ་པ་ནི། གཞན་དབང་དང་དངོས་པོ་དོན་གཅིག
དེ་ལ་དབྱེ་ན་དག་པ་གཞན་དབང་དང་། མ་དག་པ་གཞན་དབང་གཉིས་ཡོད། དང་པོ་དང་ཟག་མེད་ཀྱི་དངོས་པོ་དོན་གཅིག དེ་ལ་དབྱེ་ན་བེམ་ཤེས་ལྡན་མིན་འདུ་བྱེད་གསུམ་ཡོད་པའི་མཚན་གཞི་རིམ་བཞིན། སངས་རྒྱས་འཕགས་པའི་རྒྱུད་ཀྱི་མིག་དབང་དང་། རྣམ་མཁྱེན་དང་། སངས་འཕགས་རྣམས་ལ་འཇོག གཉིས་པ་མ་དག་གཞན་དབང་དང་ཟག་བཅས་དོན་གཅིག དེ་ལ་དབྱེ་ན་ཡང་བེམ་ཤེས་ལྡན་མིན་འདུ་བྱེད་གསུམ་ཡོད་དོ། ། གསུམ་པ་ཡོངས་གྲུབ་ལ་མཚན་ཉིད་སོགས་གསུམ་ལས།
དང་པོ་མཚན་ཉིད་ནི། གནས་ལུགས་ལ་གྲུབ་པའི་དེ་བཞིན་ཉིད་དེ་ཡོངས་གྲུབ་ཀྱི་མཚན་ཉིད། གཉིས་པ་ཁྱབ་མཉམ་པ་ལ། ཡོངས་གྲུབ། ཆོས་ཉིད། ཆོས་དབྱིངས། དེ་བཞིན་ཉིད། དོན་དམ་པའི་དབྱིངས། དོན་དམ་པའི་མཐའ། སྟོང་པ་ཉིད།
སྨོན་པ་མེད་པའི་མཐའ་རྣམས་དོན་གཅིག་སྟེ། སྟོང་པ་ཉིད་ནི་མདོར་བསྡུ་ན། ། དེ་བཞིན་ཉིད་དང་ཡང་དག་མཐའ། ། མཚན་མ་མེད་དང་དོན་དམ་དང་། ། ཆོས་ཀྱི་དབྱིངས་རྣམས་རྣམ་གྲངས་སོ། ། ཞེས་གསུངས་པའི་ཕྱིར། གསུམ་པ་དེ་ལ་དབྱེ་ན། འགྱུར་མེད་ཡོངས་གྲུབ་དང་། ཕྱིན་ཅི་མ་ལོག་པའི་ཡོངས་གྲུབ་གཉིས་ཡོད་དེ། འགྱུར་མེད་ཕྱིན་ཅི་མ་ལོག་དང་། །
ཡོངས་སུ་གྲུབ་པ་རྣམ་པ་གཉིས། ། ཞེས་གསུངས་པའི་ཕྱིར། གསུམ་པ་རྣམ་ཤེས་ཚོགས་བརྒྱད་ནི། འཇུག་ཤེས་དྲུག ཉོན་ཡིད། ཀུན་གཞི་རྣམ་ཤེས་དང་བརྒྱད་པོ་དེ་ཡིན་ཞིང་དེ་རྣམས་ནི་ཟུར་དུ་འཆད། བཞི་པ་བདེན་པ་གཉིས་ཀྱི་རྣམ་བཞག་ལ། མཚན་ཉིད་སོགས་ཡོད་པ་ལས། དང་པོ་ནི། དོན་དམ་དཔྱོད་བྱེད་ཀྱི་རིགས་ཤེས་ཚད་མས་དཔྱད་བཟོད་དུ་བདེན་པར་གྲུབ་པའི་ཆོས་དེ།
དོན་དམ་བདེན་པའི་མཚན་ཉིད་ཡིན། དེའི་དཔྱད་བཟོད་དུ་བདེན་པ་མ་གྲུབ་པའི་ཆོས་དེ། ཀུན་རྫོབ་བདེན་པའི་མཚན་ཉིད་ཡིན་ཞིང་། ཀུན་རྫོབ་བདེན་པའི་ཁྱབ་མཉམ་དང་དབྱེ་བ་ཀུན་བརྟགས་དང་འདྲའོ། ། དོན་དམ་བདེན་པའི་ཁྱབ་མཉམ་ནི། དོན་དམ་བདེན་པ་དང་ཀུན་བརྟགས་མ་ཡིན་པར་གྱུར་པའི་ཆོས་དོན་གཅིག དོན་དམ་བདེན་པ་དེ་ལ། ངོ་བོའི་སྒོ་ནས་དབྱེ་ན་གཞན་དབང་དང་ཡོངས་གྲུབ་གཉིས་སུ་ཡོད་ཅིང་། དེ་ལ་གཞི་ལམ་གྱི་སྒོ་ནས་དབྱེ་ན། དོན་དམ་བདེན་པ།
སྒྲུབ་པ་དོན་དམ་བདེན་པ་དང་། ཐོབ་པ་དོན་དམ་བདེན་པ་གསུམ་ཡོད་ཅིང་། དང་པོ་དང་ཆོས་ཉིད་དོན་གཅིག གཉིས་པ་དང་ལམ་དོན་གཅིག གསུམ་པ་དང་མྱང་འདས་དོན་གཅིག་སྟེ། དབུས་མཐའ་ལས། དོན་དམ་ཐོབ་དང་སྒྲུབ་པ་དང་། དོན་དམ་རྣམ་པ་གསུམ་དུ་འདོད་ཅེས་གསུངས་པའི་ཕྱིར། ལྔ་པ་བདག་མེད་གཉིས་ཀྱི་རྣམ་བཞག་འཆད་པ་ལ་བཞི་སྟེ། རྟོགས་བྱ་བདག་མེད་ངོས་བཟུང་བ་དང་།
དེ་རྟོགས་པའི་ལྟ་བ་ངོས་བཟུང་བ། དེ་ཐེག་པ་གསུམ་དང་སྦྱོར་ཚུལ། དེ་གྲུབ་མཐའ་དང་སྦྱོར་ཚུལ་བཤད་པའོ། ། དང་པོ་ནི། གང་ཟག་གི་བདག་མེད་དང་ཆོས་ཀྱི་བདག་མེད་གཉིས་པོ་དེ་ལ་འཇོག གཉིས་པ་ལྟ་བ་ངོས་བཟུང་བ་ལ། གང་ཟག་གི་བདག་མེད་རྟོགས་པའི་ལྟ་བ་དང་། ཆོས་ཀྱི་བདག་མེད་རྟོགས་པའི་ལྟ་བ་གཉིས། དང་པོ་ལ་ཡང་ཀུན་བརྟགས་ཀྱི་གང་ཟག་གི་བདག་མེད་རྟོགས་པའི་ལྟ་བ་དང་། ལྷན་སྐྱེས་ཀྱི་གང་ཟག་གི་བདག་མེད་རྟོགས་པའི་ལྟ་བ་གཉིས་ལས།
དང་པོ་ནི། ངར་འཛིན་ཀུན་བརྟགས་ཀྱི་གཟུང་བྱར་གྱུར་པའི་ངའམ་བདག་རང་བཞིན་གྱིས་མ་གྲུབ་པར་རྟོགས་པའི་ལྟ་བ་དེ་ལ་འཇོག གཉིས་པ་ནི། ངར་འཛིན་ལྷན་སྐྱེས་ཀྱི་གཟུང་བྱར་གྱུར་པའི་ཆོས་རང་བཞིན་གྱིས་མ་གྲུབ་པར་རྟོགས་པའི་ལྟ་བ་དེ་ལ་འཇོག་གོ ། གཉིས་པ་ཆོས་ཀྱི་བདག་མེད་རྟོགས་པའི་ལྟ་བ་དེ་ལ། གཟུང་བ་ཆོས་ཀྱི་བདག་མེད་རྟོགས་པའི་ལྟ་བ་དང་། འཛིན་པ་ཆོས་ཀྱི་བདག་མེད་རྟོགས་པའི་ལྟ་བ་གཉིས་ཡོད་པ་ལས། དང་པོ་ནི། གཟུང་བྱ་ཕྱི་རོལ་གྱི་དོན་བདེན་མེད་དུ་རྟོགས་པའི་ལྟ་བ་ལ་འཇོག གཉིས་པ་ནི།
ཕྱི་རོལ་དོན་སྣང་ཀྱི་དབང་ཤེས་ལ་ཕྱི་རོལ་དོན་དུ་སྣང་བ་བདེན་མེད་དུ་རྟོགས་པའི་ལྟ་བ་ལྟ་བུ་ལ་འཇོག གསུམ་པ་ཐེག་པ་གསུམ་དང་སྦྱོར་ཚུལ་ནི། ཀུན་བརྟགས་ཀྱི་གང་ཟག་གི་བདག་མེད་རྟོགས་པའི་ལྟ་བ་དེ་གཙོ་བོར་ཉན་ཐོས་སློབ་པའི་ལྟ་བ་ཡིན། ལྷན་སྐྱེས་ཀྱི་གང་ཟག་གི་བདག་མེད་རྟོགས་པའི་ལྟ་བ་དེ་གཙོ་བོ་ཉན་ཐོས་མི་སློབ་པའི་ལྟ་བ་ཡིན། གཟུང་བ་ཆོས་ཀྱི་བདག་མེད་རྟོགས་པའི་ལྟ་བ་དེ་གཙོ་བོ་རང་རྒྱལ་གྱི་ལྟ་བ་ཡིན། འཛིན་པ་ཆོས་ཀྱི་བདག་མེད་རྟོགས་པའི་ལྟ་བ་དེ་ཐེག་ཆེན་ཐུན་མོང་མ་ཡིན་པའི་ལྟ་བ་ཡིན། བཞི་པ་དེ་གྲུབ་མཐའ་དང་སྦྱོར་ཚུལ་ནི། གང་ཟག་གི་བདག་མེད་རྟོགས་པའི་ལྟ་བ་དེ་སེམས་ཙམ་རྣམ་བདེན་རྫུན་གཉིས་ཀར་གྱི་ཐུན་མོང་བའི་ལྟ་བ་ཡིན། གཟུང་བ་ཆོས་ཀྱི་བདག་མེད་རྟོགས་པའི་ལྟ་བ་དེ། གཙོ་བོར་སེམས་ཙམ་རྣམ་བདེན་པའི་ལྟ་བ་ཡིན།
འཛིན་པ་ཆོས་ཀྱི་བདག་མེད་རྟོགས་པའི་ལྟ་བ་དེ། སེམས་ཙམ་རྣམ་རྫུན་པའི་ཐུན་མོང་མ་ཡིན་པའི་ལྟ་བ་ཡིན་ཏེ། རིགས་གཏེར་རང་འགྲེལ་ལས། ཉན་ཐོས་ཀྱི་སློབ་པས་གང་ཟག་གི་བདག་མེད་རྟོགས་ཤིང་། མི་སློབ་པས་ནི་ལྷན་སྐྱེས་ཀྱི་བདག་མེད་རྟོགས་ལ། རང་སངས་རྒྱས་ཀྱིས་ནི་ཆོས་ཀྱི་བདག་གཟུང་བ་རང་བཞིན་མེད་པ་ཕྱེད་དང་གཉིས་རྟོགས་ལ། བྱང་ཆུབ་སེམས་པས་བདག་མེད་གཉིས་ཀ་རྟོགས་ཤིང་། སངས་རྒྱས་ཀྱིས་ནི་བག་ཆགས་དང་བཅས་པའི་སྒྲིབ་པ་སྤངས་པའི་ཚུལ་གྱིས་རྟོགས་སོ་ཞེས་གསུངས་པའི་ཕྱིར། གཉིས་པ་ལམ་གྱི་རྣམ་གཞག་འཆད་པ་ལ། བགྲོད་བྱེད་ཀྱི་ལམ་བཤད་པ།
མཚོན་པ་རྣལ་འབྱོར་ས་ལྔ་བཤད་པ་གཉིས། དང་པོ་ཉན་ཐོས་ཀྱི་ལམ་ལྔ། རང་རྒྱལ་གྱི་ལམ་ལྔ། ཐེག་ཆེན་གྱི་ལམ་ལྔའོ། ། དང་པོ་ཉན་ཐོས་ཀྱི་ཚོགས་ལམ་དང་སྦྱོར་ལམ་གང་རུང་ཡིན་ན། གང་ཟག་གི་བདག་མེད་དོན་སྤྱིའི་ཚུལ་གྱིས་རྟོགས་པས་ཁྱབ། མཐོང་སྒོམ་མི་སློབ་ལམ་དང་གསུམ་པོ་གང་རུང་ཡིན་ན། དེ་མངོན་སུམ་དུ་རྟོགས་པས་ཁྱབ་ལ། དེ་ཡང་ཉན་ཐོས་ཀྱི་མཐོང་ལམ་དང་སྒོམ་ལམ་གང་རུང་ཡིན་ན། ཀུན་བརྟགས་ཀྱི་གང་ཟག་གི་བདག་མེད་དངོས་སུ་རྟོགས་པས་ཁྱབ།
དེའི་མི་སློབ་ལམ་ཡིན་ན་ལྷན་སྐྱེས་ཀྱི་གང་ཟག་གི་བདག་མེད་མངོན་སུམ་དུ་རྟོགས་པས་ཁྱབ་བོ། ། གཉིས་པ་རང་རྒྱལ་གྱི་ལམ་ལྔ་ལ་ཡང་། རང་རྒྱལ་གྱི་ཚོགས་སྦྱོར་གང་རུང་ཡིན་ན་ཡང་། གང་ཟག་གི་བདག་མེད་དང་གཟུང་བ་ཆོས་ཀྱི་བདག་མེད་གཉིས་དོན་སྤྱིའི་ཚུལ་གྱིས་རྟོགས་པས་ཁྱབ། རང་རྒྱལ་གྱི་མཐོང་ལམ་དང་། སྒོམ་ལམ་གང་རུང་ཡིན་ན། ཀུན་བཏགས་ཀྱི་གང་ཟག་གི་བདག་མེད་དང་། གཟུང་བ་ཆོས་ཀྱི་བདག་མེད་གཉིས་ཀ་མངོན་སུམ་དུ་རྟོགས་པས་ཁྱབ། རང་རྒྱལ་གྱི་མི་སློབ་ལམ་ཡིན་ན། ལྷན་སྐྱེས་ཀྱི་གང་ཟག་གི་བདག་མེད་དང་།
གཟུང་བ་ཆོས་ཀྱི་བདག་མེད་གཉིས་ཀ་མངོན་སུམ་དུ་རྟོགས་པས་ཁྱབ་བོ། ། དེས་ན་ཉན་ཐོས་ཀྱི་ལམ་དང་། རང་རྒྱལ་གྱི་ལམ་གང་རུང་ཡིན་ན། འཛིན་པ་ཆོས་ཀྱི་བདག་མེད་མ་རྟོགས་པས་ཁྱབ་པ་ཡིན་ནོ། ། གསུམ་པ་ཐེག་ཆེན་གྱི་ལམ་ལ་ཡང་ཚོགས་ལམ་སོགས་ལྔ་ཡོད་པ་ལས། ཐེག་ཆེན་གྱི་ཚོགས་ལམ་ཡིན་ན། གང་ཟག་གི་བདག་མེད་དང་། གཟུང་བ་ཆོས་ཀྱི་བདག་མེད་གཉིས་རྟོགས་པས་ཁྱབ། ཐེག་ཆེན་གྱི་སྦྱོར་ལམ་ལ། དྲོད་སྣང་བ་ཐོབ་པའི་ཏིང་ངེ་འཛིན།
རྩེ་མོ་སྣང་བ་མཆེད་པའི་ཏིང་ངེ་འཛིན། བཟོད་པ་གཟུང་མེད་རྟོགས་པའི་ཏིང་ངེ་འཛིན། ཆོས་མཆོག་བར་ཆད་མེད་པའི་ཏིང་ངེ་འཛིན་དང་བཞི་ཡོད་ལ། དེ་བཞི་པོ་གང་རུང་ཡིན་ན། གང་ཟག་གཟུང་བ་འཛིན་པ་ཆོས་ཀྱི་བདག་མེད་གསུམ་ཀ་རྟོགས་པས་ཁྱབ་ཅིང་། ཐེག་ཆེན་གྱི་འཕགས་ལམ་ཡིན་ན། བདག་མེད་དེ་གསུམ་མངོན་སུམ་དུ་རྟོགས་པས་ཁྱབ་བོ། ། གཉིས་པ་རྣལ་འབྱོར་ས་ལྔ་ཞེས་པ་ནི། མདོ་སྡེ་རྒྱན་ལས། ཚོགས་ཀྱི་གཞི་དང་སྐྱེད་ཡོད་ན། །
མིང་ཙམ་དུ་ནི་མཐོང་བར་འགྱུར། ། མིང་ཙམ་མཐོང་སྟེ་དེར་མཐོང་ན། ། དེར་ཡང་ཕྱིས་ནས་མི་མཐོང་ངོ་། ། ཞེས་གསུངས་པ་ལྟར་གྱི། ཚོགས་ཀྱི་གཞི་དང་། བསྐྱེད་པ་དང་། མེ་ལོང་ལྟ་བུ་དང་། སྣང་བ་དང་། རྟེན་དང་ལྔ་ལ་རྣལ་འབྱོར་ས་ལྔ་ཞེས་འཇོག་ཅིང་། མཚན་གཞི་ཡང་རིམ་བཞིན།
དང་པོ་ནི། ཐེག་ཆེན་གྱི་ཚོགས་ལམ་ལྟ་བུ། གཉིས་པ་ནི་དེ་དག་གི་སྦྱོར་ལམ་དྲོད། རྩེ་མོ། བཟོད་པ་དང་གསུམ་པོ་ལྟ་བུ་ལ་བྱེད། གསུམ་པ་ནི་དེའི་སྦྱོར་ལམ་ཆོས་མཆོག་ལྟ་བུ། བཞི་པ་ནི་དེའི་མཐོང་ལམ་དང་སྒོམ་ལམ་ལྟ་བུ། ལྔ་པ་ནི་ཐེག་ཆེན་གྱི་མི་སློབ་ལམ་ལ་འཇོག་པ་ཡིན་ནོ། ། གསུམ་པ་འབྲས་བུའི་རྣམ་གཞག་ལ། སངས་རྒྱས་ཀྱི་སྐུ་ལ་མཚན་ཉིད་དང་དབྱེ་བ་གཉིས་ལས།
དང་པོ་ནི། སྤངས་རྟོགས་མཐར་ཐུག་པའི་སྐུ་དེ། དེའི་མཚན་ཉིད་ཡིན། སྐུ་ལ་དབྱེ་ན། ཆོས་སྐུ། ལོངས་སྐུ། སྤྲུལ་སྐུ་དང་གསུམ་ཡོད་ཅིང་། ཆོས་སྐུ་ལ་དབྱེ་ན་ཡང་། རྟོགས་ཡེ་ཆོས་སྐུ་དང་ངོ་བོ་ཉིད་སྐུ་གཉིས་སུ་ཡོད་དོ། ། དེ་ཡང་འཐད་དེ།
མདོ་སྡེ་རྒྱན་ལས། སྐུ་གསུམ་དག་གིས་སངས་རྒྱས་ཀྱི། ། སྐུ་བསྡུས་པར་ནི་ཤེས་བྱ་སྟེ། ། ཞེས་སོགས་སེམས་ཙམ་རང་གི་རང་གཞུང་རྣམས་དག་ལས་བཤད་པའི་ཕྱིར་རོ། ། དེས་ན་ཐེག་པ་གསུམ་གྱི་གང་ཟག་རྣམས་ལ་སེམས་ཙམ་རྣམ་བདེན་རྫུན་གཉིས་ཀྱི་སྐབས་གཞིར་བཞག་ལ་ཁྱབ་མཐའ་བཟུང་། ཉན་ཐོས་ལམ་ཞུགས་ཀྱི་གང་ཟག་ཡིན་ན་མདོ་སྡེ་པ་ཡིན་པས་ཁྱབ། རང་རྒྱལ་ཡིན་ན་སེམས་ཙམ་རྣམ་བདེན་པ་ཡིན་པས་ཁྱབ། ཐེག་ཆེན་གྱི་གང་ཟག་ཡིན་ན་སེམས་ཙམ་རྣམ་རྫུན་པ་ཡིན་པས་ཁྱབ་ཅེས་བྱས་པས་ཆོག་གོ ། ཞར་བྱུང་གཟུགས་སྒྲ་ལ་སོགས་པ་ཡོད་མེད་ལ་དཔྱད་པ་ལ། ཁ་ཅིག་ན་རེ།
གཟུགས་སྒྲ་ལ་སོགས་པ་མེད་དེ། བེམ་པོ་མེད་པའི་ཕྱིར་ཞེས་པ་རང་འགྲེལ་དུ། འདིར་ཤེས་བྱ་ལ་དངོས་པོ་དང་དངོས་མེད་གཉིས་ལས་མ་འདས་ལ། དངོས་པོ་བེམ་རིག་གཉིས་ལས་མ་འདས། བེམ་པོའི་ལུགས་གང་འདོད་ཀྱང་བཀག་ཟིན་ལ་ཞེས་བཞེད། རང་ལུགས་གཟུགས་སྒྲ་ལ་སོགས་པ་ཡོད་དེ། དོན་རིག་མངོན་སུམ་ཡོད་པའི་ཕྱིར་ཏེ། དོན་རིག་སྨྲ་བ་རང་རང་གི ། གྲུབ་མཐའི་སྟོབས་ཀྱིས་ཚད་འབྲས་འཇོག ། ཅེས་པའི་གཞུང་དོན་གྲུབ་པའི་ཕྱིར།
གཟུང་འཛིན་རྫས་གཞན་གྱིས་སྟོང་པའི་སྟོང་ཉིད་དེ་ཡུལ་གྱི་གནས་ལུགས་མཐར་ཐུག་ཡིན་པར་ཐལ། དེ་ཕྱིར་གཉིས་སྟོང་གང་ཡིན་པ་ཞེས་པའི་གཞུང་དོན་གྲུབ་པའི་ཕྱིར། འདོད་ན། གཟུང་འཛིན་རྫས་གཞན་གྱིས་སྟོང་པའི་སྟོང་ཉིད་ཡོད་པར་ཐལ། དེ་ཡུལ་གྱི་གནས་ལུགས་མཐར་ཐུག་ཡིན་པའི་ཕྱིར། འདོད་ན། གཟུང་འཛིན་གྱི་ཚད་མ་རྫས་གཞན་གྱིས་སྟོང་པའི་སྟོང་ཉིད་ཡོད་པར་ཐལ། འདོད་པའི་ཕྱིར་ན་མ་ཁྱབ། འདོད་ན། གཟུང་འཛིན་ཚད་མ་རྫས་གཞན་མེད་པར་ཐལ།
འདོད་པའི་ཕྱིར། འདོད་ན། ཡོད་པར་ཐལ། གཟུང་འཛིན་རྫས་གཞན་ཡོད་པའི་ཕྱིར་ཏེ། དེ་དེ་ཡིན་པའི་ཕྱིར། ཡང་། དེ་ལ་གཅིག་ནི་མེད་པས་ཀྱང་། ། གཉིས་ཀའང་ཉམས་པར་འགྱུར་བ་ཡིན། ། ཞེས་པའི་གཞུང་དོན་གྲུབ་པར་ཐལ། གཞུང་གོང་མ་དེའི་དོན་གྲུབ་པའི་ཕྱིར།
འདོད་ན། ཕྱི་རོལ་དོན་སྣང་གི་དབང་ཤེས་ལ་ཕྱི་རོལ་དོན་དུ་སྣང་བ་བདེན་པར་མ་གྲུབ་པར་ཐལ། དེ་འཐད་པའི་ཕྱིར། ། གཅིག་ཞུས་དག་གོ། །། PAGE * MERGEFORMAT 10 མང་ཐོས་ཀླུ་སྒྲུབ་རྒྱ་མཚོ། ཚད་འབྲས་གཉིས་པའི་གསུང་རྒྱུན། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
