མང་ཐོས་ཀླུ་སྒྲུབ་རྒྱ་མཚོའི་གསུང་སྐོར།
པོད ༤༥
བསྟན་རྩིས་ཆོས་འབྱུང་གསལ་བའི་ཉིན་བྱེད་ལྷག་བསམ་རབ་དཀར་ཞེས་བྱ་བའི་བསྟན་བཅོས།
༄༅། །བསྟན་རྩིས་ཆོས་འབྱུང་གསལ་བའི་ཉིན་བྱེད་ལྷག་བསམ་རབ་དཀར་ཞེས་བྱ་བའི་བསྟན་བཅོས་བཞུགས་སོ།། བྱམས་པའི་འདབ་སྟོང་བློ་གྲོས་ཟེའུ་འབྲུའི་མཛེས། ། རྣམ་དཔྱོད་སྦྲང་རྩིའི་ལེགས་བཤད་དྲི་བསུང་སྤེལ། ། བློ་གསལ་བུང་བ་བསྡུས་པའི་ཆུ་སྐྱེས་ཚལ། ། རྒྱལ་བའི་བསྟན་འཛིན་མཚན་ལྡན་བླ་མ་རྒྱལ། ། ཚངས་དང་ལྷ་དབང་ཁྱབ་འཇུག་དབང་ཕྱུག་སོགས། ། ལྷ་དང་ལྷ་མིན་འཇིག་རྟེན་ཀུན་གྱི་སྐྱབས། ། གསུང་སྐྱེས་བསེ་རུ་སོགས་ཀྱི་བླ་མ་སྟེ། ། བློ་ལྡན་སེམས་དཔའི་ཡབ་གྱུར་ཐུབ་དབང་རྒྱལ། ། གང་དེའི་བསྟན་པ་ལུང་རྟོགས་དམ་པའི་ཆོས། །
དེ་འཛིན་སྨྲ་དང་སྒྲུབ་པའི་བཤེས་གཉེན་མཆོག ། དེ་ཉིད་བསྲུང་བའི་ས་སྐྱོངས་རྒྱལ་པོ་ཆེ། ། བསྟན་པ་བསྟན་འཛིན་བསྟན་སྐྱོངས་བཅས་ཀུན་རྒྱལ། ། དེ་ལྟའི་ཐུབ་དབང་བསྟན་པ་གནས་པའི་ཚུལ། ། བསྟན་འཛིན་སྐྱེས་བུ་ཇི་ལྟར་བྱོན་པའི་ཚུལ། ། བསྟན་རྩིས་འདི་ནི་ལྷག་བསམ་རབ་དཀར་བས། ། བསྟན་ལ་དད་པས་ཀླུ་སྒྲུབ་བདག་གིས་འཆད། ། དེ་ལྟར་ཅུང་ཟད་མཆོད་པར་བརྗོད་ཅིང་བརྩོམས་པར་དམ་བཅའ་བ་སྔོན་དུ་གཏང་ནས་བསྟན་རྩིས་གསལ་བའི་ཉིན་བྱེད་ལྷག་བསམ་རབ་དཀར་ཞེས་བྱ་བ་ཞིག་འཆད་པར་བཞེད་པ་ལས། དེ་ཡང་གཞི་གང་ལ་བརྟེན་ནས་རྩོམ། བརྗོད་བྱ་ཇི་ལྟ་བུ་ཞིག་ཏུ་བསྡུས་ནས་བརྩོམས་སྙམ་ན།
ཁོ་བོའི་བསྟན་རྩིས་འདི་ནི་རང་བཟོ་མ་ཡིན་པར། རྗེ་བཙུན་འཇམ་པའི་དབྱངས་ཀྱི་ངོ་བོ་དཔལ་ལྡན་ས་སྐྱ་པཎྜི་ཏས་མཛད་པའི་སྡོམ་གསུམ་རབ་དབྱེ་ལས། སངས་རྒྱས་གསུང་རབ་དྲི་མ་མེད། ། བསྡུ་བ་དང་པོ་བྱས་པའི་རྗེས། ། ཞེས་པ་ནས། དེ་ནས་ཆོས་རྗེ་ས་སྐྱ་པ། ། ཆེན་པོ་ཞུགས་པ་ཡན་ཆད་དུ། ། ཆོས་ལོགས་སྤྱོད་པ་ཉུང་ཞེས་ཐོས། ། ཞེས་སོགས་ཀྱི་བར་གྱི་གཞུང་ལ་གཞི་བཅས་རྗེ་བཙུན་བསོད་ནམས་རྩེ་མོས་མཛད་པའི་ཆོས་ལ་འཇུག་པའི་སྒོ་དང་། རྗེ་བཙུན་གྲགས་པས་མཛད་པའི་རྒྱལ་རབས་ཀྱི་ཡི་གེ་གཉིས་རྒྱབ་རྟེན་གྱི་ལུང་ཚད་མར་བྱས།
མཚུངས་མེད་རྡོ་རྗེ་རྒྱལ་མཚན་གྱིས་མཛད་པའི་དུས་གསལ་གྱི་རྩ་བ་དང་། རིའུ་མིག་ཏུ་བཀོད་པའི་རང་འགྲེལ་དང་། ཐུགས་སྲས་བྱམས་པ་དཀོན་མཆོག་དཔལ་གྱིས་མཛད་པའི་རེའུ་མིག་སྟེ། རྩ་འགྲེལ་དེ་གསུམ་གྱིས་གསལ་བྱེད་ཀྱི་མིག་བྱས། མཁས་པ་གཞན་དག་གིས་མཛད་པའི་བསྟན་རྩིས་དང་ལོ་རྒྱུས་དང་རྣམ་ཐར་སོགས་སུ་བཀོད་པའི་འཁྲུལ་པའི་དྲི་མ་རྣམས་དངོས་སྟོབས་ཀྱི་རིགས་པས་སུན་ཕྱུང་། འཁྲུལ་མེད་ཀྱི་ཞིབ་ཆ་ཅུང་ཟད་ཀྱི་ཟུར་ནས་ཁ་བཀང་སྟེ་འཆད་པར་བཞེད་པ་ཡིན་ལ། བརྗོད་བྱའི་དོན་ནི་བསྟན་པའི་གནས་ཚད་བཤད་ནས། བསྟན་པ་དར་བའི་རིམ་པ་བཤད་པ། བསྟན་འཛིན་གྱི་སྐྱེས་བུ་ངོས་བཟུང་ནས་བསྟན་པ་ལ་བྱ་བ་མཛད་ཚུལ་བཤད་པ། བསྟན་སྐྱོང་གི་སྦྱིན་བདག་ངོས་བཟུང་ནས་སྐུ་ཚེའི་ཚད་བཤད་པ།
བསྟན་པའི་གནས་གཞི་ངོས་བཟུང་ནས་ངོ་མཚར་གྱི་རྟེན་བྱོན་ཚུལ་བཤད་པ་དང་བཞི་ཡིན་ཅིང་། དེ་ལས་འཕགས་ཡུལ་དང་། གངས་ཅན་གཉིས་སུ་ཕྱེ། གངས་ཅན་ལ་ཡང་སྔ་དར་དང་ཕྱི་དར་གཉིས་སུ་ཕྱེ་ནས་འཆད་པར་བྱེད་པ་ཡིན་ནོ། ། དེ་ཡང་བསྟན་པའི་གནས་ཚད་གཙོ་བོར་བཤད་ནས། གཞན་གསུམ་ཞར་བྱུང་གི་ཚུལ་དུ་འཆད་པར་བྱེད་པས། ཐོག་མར་གནས་ཚད་བཤད་ན་གསུམ། སྟོན་པས་ཆོས་འཁོར་བསྐོར་བའི་ཚུལ། བསྐོར་བའི་བསྟན་པ་ངོ་ཡིས་གཟུང་། བཟུང་བའི་བསྟན་པའི་གནས་ཚད་བཤད་པའོ། །
དང་པོ་གཉིས་རེ་ཞིག་བཞག་ནས་གསུམ་པ་འཆད་པ་ལ་གསུམ། སོ་སོའི་ལུང་ལས་བཤད་ཚུལ་འགོད། བཤད་པའི་སྙིང་པོ་ངོ་ཡིས་གཟུང་། སྙིང་པོ་རྩིས་ཀྱིས་གཏན་ལ་ཕབ་པའོ། ། དང་པོ་ནི། སྐལ་བཟང་འདུལ་ལུང་མཛོད་འགྲེལ་སོགས་ལས་བསྟན་པ་ལོ་སྟོང་དུ་གནས་པར་བཤད། སྙིང་རྗེ་པད་དཀར་སོགས་ལས་ཕྱེད་ཉིས་སྟོང་གནས་པར་བཤད། ཟླ་བའི་སྙིང་པོས་ཞུས་པའི་མདོ་སོགས་ལས་ཉིས་སྟོང་གནས་པར་བཤད། རྡོ་རྗེ་གཅོད་པའི་འགྲེལ་པར་ཕྱེད་གསུམ་སྟོང་གནས་པར་བཤད། དབྱིག་གཉེན་གྱི་འབུམ་ཊཱིཀ་སོགས་ལས་ལོ་ལྔ་སྟོང་གནས་པར་བཤད།
དགའ་བའི་བཤེས་གཉེན་གྱི་རྟོགས་པ་བརྗོད་པ་ལས་ཡར་འཕེལ་དྲུག་བརྒྱ་པའི་བར་དུ་ཡང་གནས་པར་བཤད་པ་དང་དྲུག་ཡོད་པས་སོ་སོའི་ལུང་ནི་མང་པས་མ་བྲིས་སོ། ། གཉིས་པ་ནི། དེ་ལྟར་དྲུག་ལས་ལྔ་སྟོང་དུ་གནས་པར་བཤད་པ་ནི། སྒྲ་ཇི་བཞིན་པའི་ངེས་དོན་གྱི་ཚིག་ཡིན་ཏེ། ལྔ་བརྒྱ་པ་ཕྲག་བཅུའི་ལྔ་བརྒྱ་པ་ཕྲག་དང་པོ་གསུམ་ལ་རིམ་བཞིན། དགྲ་བཅོམ་པ། ཕྱིར་མི་འོང་བ། རྒྱུན་དུ་བཞུགས་པའི་འབྲས་བུ་ཐོབ་པ་མང་དུ་འབྱུང་བས། འབྲས་བུའི་དུས་ཀྱི་ལྔ་བརྒྱ་པ་ཕྲག་གསུམ་ཞེས་བྱ་ཞིང་། དེ་གསུམ་ལ་འབྲས་བུའི་བསྟན་པ་གནས་སོ། །
དེ་ནས་ལྔ་བརྒྱ་པ་ཕྲག་གསུམ་ལ་རིམ་བཞིན་ལྷག་པའི་ཤེས་རབ་ཀྱི་བསླབ་པ། ཏིང་ངེ་འཛིན་གྱི་བསླབ་པ། ཚུལ་ཁྲིམས་ཀྱི་བསླབ་པ་རྣམ་པར་དག་པ་ལ་གནས་པ་མང་དུ་འབྱུང་བས། སྒྲུབ་པའི་དུས་ཀྱི་ལྔ་བརྒྱ་པ་ཕྲག་གསུམ་ཞེས་བྱ་ཞིང་། དེ་གསུམ་ལ་རྟོགས་པའི་བསྟན་པ་གནས་སོ། ། དེ་ནས་ལྔ་བརྒྱ་པ་ཕྲག་གསུམ་ལ་རིམ་བཞིན། མངོན་པའི་སྡེ་སྣོད། མདོ་སྡེའི་སྡེ་སྣོད། འདུལ་བའི་སྡེ་སྣོད་ཤེས་པ་མང་དུ་འབྱུང་བས། ལུང་གིས་དུས་ཀྱི་ལྔ་བརྒྱ་པ་ཕྲག་གསུམ་ཞེས་བྱ་ཞིང་།
དེ་གསུམ་ལ་ལུང་གི་བསྟན་པ་གནས་སོ། ། དེ་ནས་ལྔ་བརྒྱ་པ་ཕྲག་གཅིག་ལ་ནི། རྟགས་ཙམ་འཛིན་པ་ལས་ལུང་རྟོགས་ཀྱི་བསྟན་པ་མནལ་མ་མེད་པས་རྟགས་ཙམ་འཛིན་པའི་ལྔ་བརྒྱ་པ་ཕྲག་གཅིག་ཅེས་བརྗོད། འོ་ན་སྟོང་སོགས་སུ་གནས་པར་བཤད་པ་དང་མི་འགལ་ལམ་སྙམ་ན། མི་འགལ་བའི་རྒྱུ་མཚན་དེ་དག་ནི་དྲང་དོན་དགོངས་པ་ཅན་ཏེ། དེ་ཡང་དགོངས་གཞི་སྟོང་ནས་ཕྱེད་གསུམ་སྟོང་གི་བར་ཙམ་ལས་མི་གནས་པར་བཤད་པ་ནི། འབྲས་སྒྲུབ་ཀྱི་བསྟན་པ་ལ་དགོངས། ཡར་འཕེལ་དུ་གནས་པར་བཤད་པ་ནི། སྐུ་གདུང་དང་གླེགས་བམ་སོགས་གནས་པ་ཙམ་ལ་དགོངས། དགོས་པ་ཕྱེད་དང་གསུམ་སྟོང་གི་བར་ཙམ་ལས་མི་གནས་པར་བཤད་པ་ནི།
གདུལ་བྱ་སྐྱོ་བ་སྐྱེད་དེ་ཆོས་ལ་བསྐུལ་བའི་ཕྱེད་དང་། ཡར་འཕེལ་དུ་གནས་པར་བཤད་པ་ནི། ཧ་ཅང་ཞུམ་པ་གཟེངས་བསྟོད་དེ་ཆོས་ལ་བསྐུལ་བའི་ཆེད་ཡིན་ལ། དངོས་ལ་གནོད་བྱེད་ནི་ལྷ་མོ་དྲི་མ་མེད་པ་ལུང་བསྟན་པའི་མདོ་ལས། ང་ཡོངས་སུ་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་ནས་གདོང་དམར་ཅན་གྱི་ཡུལ་དུ་དམ་པའི་ཆོས་དར་བར་འགྱུར་རོ། ། ཞེས་སྟོན་པ་འདས་ནས་ལོ་ཕྱེད་གསུམ་སྟོང་ནས་གདོང་དམར་ཅན་གྱི་ཡུལ་དུ་བསྟན་པ་དར་བར་ལུང་བསྟན་པས་གནོད་པ་ཡོད་པའི་ཕྱིར་རོ།། ༈ །།གསུམ་པ་དེ་ཉིད་རྩིས་ཀྱིས་བསྟན་ལ་ཕབ་པ་ལ། བསྟན་བཤད་གཉིས་ཀྱི་དང་པོ་ལའང་གསུམ། མཁས་པའི་བཞེད་པའི་རྣམ་གྲངས་བཀོད། རང་ཉིད་འཐད་པའི་ལུགས་སྲོལ་བཟུང་།
གཞན་གྱིས་བཏགས་པའི་རྩོད་པ་སྤངས་པའོ། ། དང་པོ་ལ་བཞི་འཁྲུལ་པ་ཟད་པའི་རྗེ་བཙུན་ས་སྐྱ་པའི་ལུགས། བྱང་ཆུབ་སེམས་འབྱོངས་ཇོ་བོ་བཀའ་གདམས་པའི་ལུགས། ཁ་ཆེ་པཎ་ཆེན་ཤཱཀྱ་ཤྲཱིའི་ལུགས། རྒྱུད་ཀྱི་ཟབ་བཅུད་དུས་འཁོར་བའི་ལུགས་སོ། ། དང་པོ་ལ་སྤྱིར་ཐུབ་པའི་འདས་ལོ་ངོས་ཟིན་པ་ལ་བལྟམས་ལོ་ངོས་ཟིན་དགོས་པས། ཐུབ་པའི་དབང་པོ་དུས་ནམ་གྱི་ཚེ་བྱོན་ཞིང་། ལོ་གང་ལ་བལྟམས་ནས་ནམ་ཞིག་མྱ་ངན་ལས་འདས་པའི་ཚུལ་བསྟན་སྙམ་ན་ཆོས་ལ་འཇུག་པའི་སྒོ་ལས། གཡུལ་བསྟན་འོག་ཏུ་ཉིས་སྟོང་ལོན། ། དགའ་བྱེད་འོག་ཏུ་བརྒྱད་བརྒྱ་སྟེ། །
ཞེས་སོགས་དང་། ཡུལ་དབུས་ན་དགྲ་ངན་གྱི་སྲས་བརྒྱའི་གཅེན་འཐབ་པར་དཀའ་བ་ཞེས་བྱ་བ་བལྟམས་པའི་དུས་སུ་བརྩོད་དུས་ཀྱི་མགོ་བཟུང་ངོ་། ། དེའི་འགྲན་ཟླ་རྒྱལ་པོ་སྐྱབས་སེང་གི་སྲས་ལྔའི་གཅེན་གཡུལ་ངོར་བསྟན་པ་ཞེས་བྱ་བས་ལོ་བཅོས་ནས་ལོ་ཉིས་སྟོང་དུ་ཉེ་བའི་ཚེ་ཤཱཀྱ་ཐུབ་པ་བྱོན་ནོ། ། ཞེས་པའི་རྡོ་རྗེའི་ཚིག་དེ་ཉིད་བཀྲོལ་ཏེ་བཤད་ན། གཡུལ་ངོར་བསྟན་པས་དགྲ་ངན་དཔུང་ཚོགས་བཅོ་བརྒྱད་བཅོམ་པའི་དུས་ནི་མི་རྣམས་ཚེ་ལོ་བརྒྱ་དང་བརྒྱད་པ་ཡིན་ལ། དེའི་དུས་སུ་བསྐལ་པ་ཙམ་ལ་དུས་བཞིར་ཕྱེ་བའི་རྩོད་དུས་ཀྱི་མགོ་ཙམ་པ་ཡིན་ལ། དེ་ནས་ལོ་སྟོང་དང་བདུན་བརྒྱ་དོན་དགུ་ལོན་པ་ན། མི་རྣམས་ཚེ་ལོ་བརྒྱ་པ་ཡིན་ཞིང་། དེ་ནས་ལོ་གསུམ་འདས་པའི་མེ་མོ་ཡོས་རབ་བྱུང་གི་ལོའི་ས་ག་ཟླ་བའི་ཉ་ལ་ལྷུམས་སུ་ཞུགས་ནས། རྣམ་བྱུང་གི་ལོ་ས་ཕོ་འབྲུག་ལ་སྐུ་བལྟམས།
ལོ་ལྔ་པ་ཆུ་ཕོ་སྟག་ལ་སངས་རྒྱས། བརྒྱད་ཅུ་པ་མེ་མོ་ཕག་ལ་མྱ་ངན་ལས་འདའ་བའི་ཚུལ་བསྟན་པ་ཡིན་ནོ། ། འོ་ན་ལོ་དེ་ཉིད་ཀྱི་ཟླ་བ་གང་གི་ཚེས་གང་ལ་མྱ་ངན་ལས་འདས་སྙམ་ན། ས་ག་ཟླ་བའི་བཅོ་ལྔ་ལ་འདས་པ་དང་། སྨིན་དྲུག་ཟླ་བའི་ཚེས་བརྒྱད་ལ་འདས་པར་བཤད་པའི་མདོ་ཐ་དད་པ་གཉིས་འདུག་ཅིང་། མཁས་པའི་བཞེད་པའང་མི་མཐུན་པ་དེ་ལྟར་ཡོད་མོད། ཆོས་ལ་འཇུག་པའི་སྒོ་ལྟར་ན་སྨིན་དྲུག་ཟླ་བའི་ཚེས་བརྒྱད་ལ་ངོས་བཟུང་བར་སྣང་སྟེ། མེ་མོ་ཕག་གི་ལོ་རྫོགས་ནས་ས་ཕོ་བྱི་བའི་མགོ་རྩོམ་པའི་ཚེ། མྱ་ངན་ལས་འདས་སོ་ཞེས་ཆོས་ལ་འཇུག་པ་ལས་བཤད་པ་གང་ཞིག དེ་ཉིད་སྨིན་དྲུག་ཟླ་བ་ལ་སྦྱོར་གྱི།
ས་ག་ལ་འབྲེལ་མེད་པའི་ཕྱིར་རོ། ། དེས་ན་སྟོན་པ་འདས་པའི་མེ་མོ་ཕག་གི་ཕྱི་དེའི་ལོ་ས་ཕོ་བྱི་བ་ནས། གསུམ་སྟོང་བདུན་བརྒྱ་ལོན་པའི་དུས་སུ་ཆོས་ལ་འཇུག་པའི་སྒོ་ཙམ་པ་ཡིན་ལ། དེའི་འཕྲོས་མཐུད་ནས་རྩིས་ན། འདས་ལོ་ས་ཕོ་བྱི་བ་ནས་སུམ་སྟོང་དྲུག་བརྒྱ་དགུ་བཅུ་རྩ་དྲུག་འདས་པའི་རྩ་བདུན་པ་ནི། ད་ལྟའི་ཤིང་ཕོ་བྱི་ལོ་འདི་ཡིན་ནོ་ཞེས་བྱ་བ་ནི་དཔལ་ལྡན་ས་སྐྱ་པའི་ལུགས་སོ།། ༈ །།གཉིས་པ་ཇོ་བོ་རྗེས་འབྲང་དང་བཅས་པའི་ལུགས་ལ། སྟོན་པ་ས་ཕོ་བྱི་བ་ལ་ལྷུམས་སུ་ཞུགས། ས་མོ་གླང་ལ་སྐུ་བལྟམས། ས་མོ་ཕག་ལ་སངས་རྒྱས།
ས་ཕོ་སྤྲེལ་ལོའི་སྨིག་དྲུག་གི་ཚེས་བརྒྱད་ལ་མྱ་ངན་ལས་འདས་པའི་ཕྱི་དེ་ནས་སུམ་སྟོང་དྲུག་བརྒྱ་གོ་དགུ་འདས་པའི་བརྒྱའི་སྟེང་ན། ཤིང་ཕོ་བྱི་ལོ་འདི་ཡོད་དོ་ཞེས་ཤེས་པར་བྱའོ།། ༈ །།གསུམ་པ་ཁ་ཆེ་པན་ཆེན་གྱི་ལུགས་ནི། པཎ་ཆེན་དེའི་བསྟན་རྩིས་ཀྱི་ཐོག་མ་མེ་མོ་སྦྲུལ་ནས་བཟུང་བ་ཡིན་པས། མེ་མོ་སྦྲུལ་དེ་ནས་ཉིས་སྟོང་བརྒྱ་དང་དྲུག་འདས་པའི་བདུན་པ་ནི་ཤིང་ཕག་༼བྱི་༽འདི་ཡིན་ནོ། ༈ །བཞི་པ་དཔལ་དུས་འཁོར་བའི་ལུགས་ནི། སྟོན་པ་མེ་ཕོ་རྟའི་ས་གའི་ཉ་ལ་ལྷུམས་སུ་ཞུགས། ཆུ་སྟོད་ཀྱི་ཟླ་ལྷག་དང་བཅས་པའི་ཟླ་བ་བཅུ་རྫོགས་པའི་ཆུའི་ཉ་ལ་སྐུ་བལྟམས། སོ་བདུན་པ་ཆུ་ཕོ་རྟའི་ས་གའི་ཉ་ལ་སངས་རྒྱས། སོ་བརྒྱད་པ་ཆུ་མོ་ལུག་གི་ནག་པའི་ཉ་ལ་དུས་འཁོར་རྩ་རྒྱུད་གསུངས།
ལོ་ངོ་གྱ་གཉིས་དང་ཧྲིལ་པོ་བརྒྱད་ཅུ་དང་ཟླ་བ་གསུམ་རྫོགས་པའི་མེ་མོ་ཡོས་ཀྱི་ས་གའི་ཟླ་བའི་ཉ་ལ་མྱ་ངན་ལས་འདས། དེའི་བསྟན་པ་བསྟན་པའི་དུས་བཞི་སྔ་ཕྱི་སྡོམ་པའི་ལོ་ལྔ་སྟོང་དང་བརྒྱད་གནས་པ་ལས། འདས་ལོའི་ཕྱི་ནས་ཉིས་སྟོང་གསུམ་བརྒྱ་དང་གོ་དྲུག་འདས་པའི་གོ་བདུན་པ་ནི་ཤིང་ཕོ་བྱི་ལོ་འདི་ཡིན་ལ། དུས་འཁོར་རྩ་རྒྱུད་གསུངས་པ་ནས་ད་ལྟའི་བར་ལ་ཉིས་སྟོང་བཞི་བརྒྱ་དང་ཉི་ཤུ་རྩ་གཉིས་སུ་སླེབས་པ་ཡིན་ནོ།། ༈ །།གཉིས་པ་རང་ལུགས་འཐད་པའི་ཕྱོགས་ནི། རྗེ་བཙུན་འཇམ་པའི་དབྱངས་ཀྱི་ངོ་བོ་དཔལ་ལྡན་ས་སྐྱ་པའི་ལུགས་གཞིར་བཞག་ནས་རྩིས་པ་ཡིན་པས། འདི་ཉིད་ལྔ་བརྒྱ་ཕྲག་བཅུ་དང་སྦྱར་ན། ད་ལོའི་ཤིང་ཕོ་བྱི་འདི་འདས་ལོའི་ཕྱི་དེ་ནས་སུམ་སྟོང་དྲུག་བརྒྱ་གོ་བདུན་ཡིན་པས། འབྲས་བུའི་དུས་ཀྱི་ལྔ་བརྒྱ་ཕྲག་གསུམ་དང་། སྒྲུབ་པའི་དུས་ཀྱི་ལྔ་བརྒྱ་ཕྲག་སུམ་སྟོང་འདས་ཤིང་།
ལུང་གི་དུས་ཀྱི་ལྔ་བརྒྱ་ཕྲག་གསུམ་ཡོད་པའི་མངོན་པའི་དུས་ཀྱི་ལྔ་བརྒྱ་ཕྲག་གཅིག་ཀྱང་འདས། མདོ་སྡེའི་དུས་ཀྱི་ལྔ་བརྒྱ་ཕྲག་གཅིག་གི་སྟེང་ནས་བརྒྱ་དང་གོ་དྲུག་འདས་པའི་གོ་བདུན་པའི་སྟེང་ན་བཞུགས་པས། ད་ཕྱིན་ཆད་ཀྱི་དབང་དུ་བྱས་ན། ད་ལྟའི་ཤིང་ཕོ་བྱི་བ་ནས་མདོ་སྡེའི་དུས་ཀྱི་སུམ་བརྒྱ་དང་བཞི། འདུལ་བའི་དུས་ཀྱི་ལྔ་བརྒྱ་ཕྲག་གཅིག རྟགས་ཙམ་འཛིན་པའི་ལྔ་བརྒྱ་ཕྲག་གཅིག་སྟེ། ཀུན་དྲིལ་བས་ལོ་སྟོང་དང་གསུམ་བརྒྱ་དང་ལྷག་མ་བཞི་ནི་བསྟན་པའི་ལྷག་མར་གནས་ཤིང་། དེ་ཡང་བསྟན་པ་མནལ་མ་ནི་བརྒྱད་བརྒྱ་དང་ཉག་མ་བཞི་ཁོ་ནར་ངེས་ཏེ། ལྔ་བརྒྱ་ཕྲག་གཅིག་ནི་ལྔ་བརྒྱ་ཐ་མ་ལ་དམ་པའི་ཆོས་ལྟར་བཅོས་པ་འབྱུང་ཞེས་པ་དེ་ཉིད་ཡིན་པའི་ཕྱིར་རོ། ། དེ་ལྟར་ན་སྟོན་པ་འདས་པའི་ས་ཕོ་བྱི་ལོ་ནས་སུམ་སྟོང་འདས་པའི་ཕྱི་དེའི་ས་ཕོ་བྱི་ལོ་ལུང་ངམ་མངོན་པའི་དུས་ཀྱི་བསྟན་པའི་ཐོག་མ་ཡིན་ལ།
ས་བྱི་དེ་ནས་དྲུག་བརྒྱ་གོ་བདུན་པ་ནི་ད་ལྟའི་ཤིང་ཕོ་བྱི་བ་འདི་ཡིན་ཞིང་། འདས་ལོ་ནས་སུམ་སྟོང་ལྔ་བརྒྱ་འདས་པའི་ཕྱི་དེའི་ས་ཕོ་སྤྲེའུའི་ལོ་ནི། མདོ་སྡེའི་དུས་ཀྱི་བསྟན་པའི་ཐོག་མ་ཡིན་ལ། ས་སྤྲེལ་དེ་ནས་བརྒྱ་དང་གོ་བདུན་པ་ནི་ད་ལྟའི་ཤིང་ཕོ་བྱི་ལོ་འདི་ཡིན་ནོ།། ༈ །།གསུམ་པ་གཞན་གྱི་རྩོད་པ་སྤངས་པ་ནི། འོ་ན་ས་ལུགས་དང་། ཇོ་བོའི་ལུགས་གཉིས་ལ་ལོ་གསུམ་གྱི་ཁྱད་པར་ལས་མེད་པས་འགལ་བ་ཆེར་མེད་མོད། དུས་འཁོར་ལུགས་དང་ལོ་སྟོང་དང་སུམ་བརྒྱ་ལྷག་པའི་ཁྱད་ཞུགས་པ་དང་། དེ་བཞིན་ཁ་ཆེ་པཎ་ཆེན་གྱི་ལུགས་དང་ཡང་བར་ཁྱད་ཧ་ཅང་ཆེ་བ་ཡོད་པས། ཇི་ལྟར་ཡིན་སྙམ་ན་འདི་ལ་འཇམ་དབྱངས་ས་པཎྜི་ཏའི་གསུང་གིས་ཁ་ཆེ་པཎ་ཆེན་གྱི་ལུགས་དེ་ལྟར་རྒྱ་བལ་གྱི་པཎྜི་ཏ་མང་པོ་ཡང་བཞེད་མོད་འཐད་པ་མ་ཡིན་ཏེ།
རྒྱ་གར་ན་ཉན་ཐོས་སེནྡྷ་པ་རྣམས་སྟོན་པ་འདས་ནས་ལོ་དུ་སོང་རྩི་བ་ཞིག་ཡོད་པ་ལ། མ་ག་དྷའི་བྱང་ཆུབ་ཆེན་པོའི་སྐུ་གཟུགས་དེ་སློབ་དཔོན་ཐོ་བཙུན་གྲུབ་རྗེ་དང་། བདེ་བྱེད་བདག་པོས་མཛད་པར་བཞེད་ནས་ཙནྡན་གྱི་ལྡེ་གུ་སྤུང་པ་ན། རང་བྱོན་དུ་བྱུང་བའི་དུས་དེ་ནས་ལོ་དུ་སོང་རྩིས་པའི་རྩིས་དང་། ཕན་ཚུན་འཁྲུལ་ནས་པཎ་ཆེན་གྱིས་རྩིས་པ་དེ་ནི་མཧཱ་བྷོ་དྷི་རང་བྱོན་དུ་བྱུང་བའི་དུས་ཀྱི་ཐོག་མ་ལ། སྟོན་པའི་འདས་ལོ་བཟུང་བ་ཡིན་ཏེ། གཞན་དུ་ན་ལྷ་མོ་དྲི་མ་མེད་པའི་འོད་ལུང་བསྟན་པའི་མདོ་དང་། ཀླུ་སྒྲུབ་སོགས་ལུང་བསྟན་པའི་ལུང་དང་། རྒྱལ་རབས་སོགས་ཁོང་སྒྲིགས་པའི་ལུང་རིགས་དང་འགལ་བའི་ཕྱིར་རོ་ཞེས་གསུངས། འདི་ལ་ཕྱིས་ཀྱི་མཁས་པ་ཅུང་ཟད་རྣམ་དཔྱོད་དང་ལྡན་པ་ཁ་གཅིག་ན་རེ།
དུས་འཁོར་ལུགས་ཀྱི་བསྟན་རྩིས་ནི་རྣམ་པར་དག་པའི་འཁྲུལ་མེད་ཁོ་ན་ཡིན་ལ། པཎ་ཆེན་ཤཱཀྱ་ཤྲཱིའི་ལུགས་ཀྱང་དེ་དང་ཉེ་བས་མི་འཐད་པ་ཆེར་མེད་ལ། ས་ལུགས་དང་ཇོ་བོ་ལུགས་གཉིས་ནི་ཆེར་མི་འཐད་དེ། ཀླུ་སྒྲུབ་ཀྱིས་རྡོ་རྗེ་གདན་གྱི་མཧཱ་བྷོ་དྷི་ལ་བདག་རྐྱེན་མཛད་པར་བཤད་པའི་དུས་སྒྲིགས་ན་ཡང་མི་སྒྲིག འདུལ་བའི་མཁན་བརྒྱུད་གསར་རྙིང་དང་། བོད་ཀྱི་རྒྱལ་རབ་སོགས་ཀྱི་དུས་སྒྲིགས་ན་ཡང་མི་འགྲིག་པའི་སྐྱོན་ཡོད་པའི་ཕྱིར། སྐྱོན་དང་པོ་ནི་འདི་ལྟར་ཡོད་དེ། ཁྱེད་ཀྱི་ལུགས་ལ་རྡོ་རྗེ་གདན་གྱི་མཧཱ་བྷོ་དྷི་ནི། སྟོན་པ་འདས་ནས་ལོ་སྟོང་དང་། ལྔ་བརྒྱ་ལྷག་པའི་དུས་སུ་བྱོན་པར་ཁས་ལེན་དགོས་ལ།
སྟོན་པ་འདས་ནས་ལོ་བཞི་བརྒྱ་ནས་ཀླུ་སྒྲུབ་བྱོན། དེས་ལོ་དྲུག་བརྒྱ་བཞུགས་ནས་མྱ་ངན་ལས་འདས་པས། སྟོན་པ་འདས་ནས་ལོ་སྟོང་ལོན་པའི་ཚེ་ཀླུ་སྒྲུབ་འདས་ནས་མི་བཞུགས་པ་གང་ཞིག ཀླུ་སྒྲུབ་ཀྱིས་རྡོ་རྗེ་གདན་ལ་རྡོ་རྗེའི་རྭ་བས་དྲ་མིག་གིས་བསྐོར་བ་སོགས་མཧཱ་བྷོ་དྷི་ལ་བདག་རྐྱེན་མཛད་དོ་ཞེས་ཀྱང་གྲགས་པའི་ཕྱིར་རོ། ། སྐྱོན་གཉིས་པ་ནི་འདི་ལྟར་ཁྱོད་ཀྱི་སྟོན་པ་འདས་ནས། ལོ་ཉིས་སྟོང་ལྔ་བརྒྱ་ན་གདོང་དམར་ཅན་གྱི་ཡུལ་དུ་དམ་པའི་ཆོས་རྒྱས་པར་ལུང་བསྟན་པའི་གདོང་དམར་ཅན་དེ་བོད་ཡིན་ན། ལོ་ཉིས་སྟོང་ལྔ་བརྒྱ་ལོན་པའི་དུས་དེར་མཁན་པོ་དཔལ་སྦས་བྱོན་པའི་དུས་ཙམ་ཡིན་དགོས་ཏེ། ཀླུ་སྒྲུབ་མྱ་ངན་ལས་འདས་ནས་ལོ་སྟོང་ཐིམ་པ་ཡིན་ལ། དེ་ནས་ལེགས་ལྡན་བྱེད། དཔལ་སྦས།
ཡེ་ཤེས་སྙིང་པོ། ཞི་བ་མཚོ་རྣམས་བར་མ་ཆད་པ་ཡིན་ཞིང་། ཞི་བ་འཚོ་ཁྲི་སྲོང་ལྡེའུ་བཙན་གྱི་སྐུ་ངོ་ལ་ཡིན་ལ། སྲོང་བཙན་ནས་ཁྲི་སྲོང་གི་བར་ལ་རྒྱལ་རབས་བཞི་ཙམ་སོང་བའི་ཕྱིར་རོ། ། དེ་ལྟར་ན་ལེགས་ལྡན་བྱེད་རྐྱང་པའི་ངོ་ལ་ལོ་སྟོང་ཙམ་འགྲོ་དགོས་པས་ཧ་ཅང་མི་འགྲིག་པའི་ཕྱིར། མཁན་རབ་གསར་མའི་ལུགས་ལའང་ཀླུ་སྒྲུབ་ནས་མཁན་རབ་བདུན་གྱི་བར་ལ་ལོ་ཉིས་སྟོང་དང་བཞི་འགྲོ་ཟེར་བ་དོན་མེད་པའི་ཕྱིར་རོ། ། དེ་ལ་ལན་ཇི་ལྟར་སྙམ་ན་ཀླུ་སྒྲུབ་ཀྱིས་རྡོ་རྗེ་གདན་གྱི་མཧཱ་བྷོ་དྷི་ལ་བདག་རྐྱེན་མཛད་པར་བཤད་དུ་ཆུག་ཀྱང་། མཧཱ་བྷོ་དྷི་དེ་ཐོ་བཙུན་གྲུབ་ཀྱི་དུས་ཀྱི་རང་བྱོན་དེ་ཡིན་པའི་ངེས་པ་ནི་མེད་དེ། སྤྱིར་འཕགས་ཡུལ་རྡོ་རྗེ་གདན་དུ་བྱང་ཆུབ་ཆེན་པོ་མཧཱ་བྷོ་དྷིའི་སྐུ་མང་དུ་བྱོན་པ་ལས། སངས་རྒྱས་ཀྱི་རབ་གནས་ཅན་གྱི་སྐུ་ནི་དེང་སང་བོད་ན་བཞུགས་པ་འདི་ཡིན།
དེ་མཚམས་མ་ག་དྷའི་ཁྱིམ་བདག་མཧཱ་པཱ་ལཱ་དང་། ཡུམ་ཡེ་ཤེས་ཀྱི་མཁའ་འགྲོ་མ་གཅིག་ལ་བུ་གསུམ་བྱུང་བའི་ཆེ་བ་གཉིས་ཕྱི་པ་དང་། ཆུང་བ་ནང་པ་ལ་དད་པས་འཐབ་བོ། མས་རྐང་འགྱོགས་བྱིན་ཏེ། ཏི་སི་གངས་ཅན་དུ་གཏང་བ་ན། ཚེས་བཅོ་ལྔ་ལ་མཧཱ་དེ་ཝ་ཨུ་མ་བཅས་པས། དགྲ་བཅོམ་པ་རྣམས་ལ་ཆོས་སྟོན་འདྲེན་པ་དང་འཛོམས། སུ་བཟང་དྲིས་པས་ནང་པ་ལ་བརྟེན་ནས་ང་ཡང་མཐར་ཐུག་སངས་རྒྱ་བར་འདོད་ཟེར་བས་བུ་གསུམ་ནང་པ་ལ་ཞུགས། ཆེ་བས་ཝཱ་ར་ཎ་སིར་ལྷ་ཁང་དང་། བར་པས་ཛཱེ་ཏེའི་ཚལ་དུ་ལྷ་ཁང་བརྩིགས།
ཆུང་བས་རྡོ་རྗེ་གདན་དུ་ཕྱི་གནྡྷོ་ལ་ལ་ནང་དུ་ལྷ་ཁང་བྱས་ཏེ། མ་ན་རེ་བུ་ཁྱོད་དང་བཟོ་བོ་རྒྱགས་གསུམ་ནང་དུ་ཆུག་ལ་སྒོ་ལ་ལྕགས་གཟེར་རྒྱོབ་ལ་ཟླ་བ་གསུམ་ཞག་གསུམ་ལ་ཚར་བ་གྱིས་ཟེར། ཟླ་བ་གསུམ་དང་ཞག་གཉིས་ནས། མ་ན་རེ་སྒོ་ཕྱེ་ཞིག་སང་ང་འཆི་བས་ད་ལྟ་སངས་རྒྱས་མཐོང་བ་ང་ལས་མེད་པས། ངས་འདྲ་མི་འདྲ་བལྟ་དགོས་ཟེར་སྒོ་ཕྱེ་བས་ལྷ་བཟོ་བ་སྤྲུལ་པ་ཡིན་པས་ནམ་མཁའ་ལ་ཡལ། སྐུ་ཤིན་ཏུ་མཚར་བ་དགུང་ལོ་སུམ་ཅུ་པའི་སྐུ་ཚད་གཅིག་བཞེངས། ཞག་གཅིག་མ་ཚངས་བས་ཞབས་གཡས་པའི་མཐེའུ་ཆུང་ཅུང་ཟད་མ་རྫོགས་ཞེས་འབྱུང་བའི་སྐུ་དེ་ནི་སྟོན་པ་འདས་ནས་ལོ་བརྒྱ་སྐོར་ལ་བྱུང་། དེ་རྗེས་ཐོ་བཙུན་གྲུབ་རྗེ་མཆེད་ཀྱིས་བཞེངས་པའི་སྐུ་ནི། སྟོན་པ་འདས་ནས་ལོ་སྟོང་དང་ལྔ་བརྒྱ་གྱ་དགུ་འདས་པའི་དགུ་བཅུ་པ་མེ་མོ་སྦྲུལ་ལ་བྱོན་པ་ཡིན་པས། ཀླུ་སྒྲུབ་ཀྱིས་བདག་རྐྱེན་མཛད་པའི་མཧཱ་བྷོ་དྷི་དེ།
ཁྱིམ་བདག་མཧཱ་པཱ་ལའི་བུ་ཆུང་བས་བཞེངས་པའི་གནྡྷོ་ལའི་ནང་གི་སྐུ་དེ་ཡིན་ནོ། ། ཞེས་བཤད་ན་སྐྱོན་ཅིག་ཀྱང་མེད་པ་འདི་དང་། གལ་ཏེ་ཐོ་བཙུན་གྲུབ་རྗེའི་རང་བྱོན་གྱི་སྐུ་ཡིན་པར་བྱེད་ན་ཡང་། ཀླུ་སྒྲུབ་ཀྱི་ལོ་དྲུག་བརྒྱ་ལས་མ་བཞུགས་པ་ཀླུ་སྒྲུབ་རང་གི་དབུ་རྒྱལ་པོ་མཐར་རོ་གཞོན་ནུའི་སྲས། གཞོན་ནུ་ནུས་ལྡན་ལ་སྦྱིན་པར་མ་གཏང་བར་གྱི་སྤྱིར་གཏང་གི་སྐད་ཆ་ཡིན་གྱི། དམིགས་བསལ་ལ་དབུ་སྦྱིན་པར་བཏང་ནས་བདེ་བ་ཅན་དུ་གཤེགས་པའི་རྗེས་སུ་ཡང་། དབུ་དང་སྐུ་ལུས་སྒྲིགས་ནས་འགྲོ་བའི་དོན་མཛད་ཅེས་བཤད་པས། སླར་ཡང་སྐུ་ཚེ་ལོ་མང་པོའི་བར་དུ་བཞུགས་པར་གྲུབ་པའི་ཕྱིར་རོ། ། སྐྱོན་གཉིས་པས་མི་གནོད་པ་ནི་ཁྱེད་ཀྱི་རྩོད་པ་ནི། རྒྱ་གར་གྱི་པཎ་གྲུབ་དག་གི་སྐུ་ཚེ་བློར་མ་ཤོང་བའི་བག་ཅོལ་ཁོ་ནས་དཀྲུགས་པ་ཡིན་ལ།
ཁོ་བོ་ཅག་སྟོན་པ་འདས་ནས་ལོ་ཉིས་སྟོང་ལྔ་བརྒྱ་ནས་གདོང་དམར་ཅན་གྱི་ཡུལ་དུ་ཆོས་དར་བ་ལ་ངོས་བཟུང་བ་ཡིན་ལ། དེའི་དུས་མཁན་རབ་ཀྱི་དབང་དུ་བྱས་ན། མཁན་པོ་ཞི་བ་འཚོས་སྐུ་ངོ་ལ་ཡིན་ཏེ། དམ་པའི་ཆོས་ཀྱི་གླེགས་བམ་དེ་ཡང་ཁོང་གི་རྒྱ་གར་ནས་སྤྱན་དྲངས་པ་ཡིན་ཞིང་། ཁོང་གིས་དེ་ནས་བཟུང་སྟེ་བཙན་པོ་ཁྲི་སྲོང་ལྡེའུ་བཙན་གྱི་བར་དུ་བཞུགས་ནས་འགྲོ་དོན་མཛད་ཅེས་མཁས་པ་དག་གིས་དཔྱད་པའི་ཕྱིར་རོ།། ༈ །།གཉིས་པ་རྒྱས་པར་བཤད་པ་ལ། འཕགས་ཡུལ་དུ་བསྟན་པ་ཇི་ལྟར་བྱུང་བའི་ཚུལ། བོད་གངས་ཅན་དུ་ཇི་ལྟར་བྱུང་བའི་ཚུལ་ལོ། ། དང་པོ་ལ་གཉིས། སྟོན་པ་ཞལ་བཞུགས་པའི་དུས་ཇི་ལྟར་བྱུང་བའི་ཚུལ།
སྟོན་པ་སྐུ་མྱ་ངན་ལས་འདས་ནས་ཇི་ལྟར་བྱུང་བའི་ཚུལ་ལོ། ། དང་པོ་ནི། བདག་ཅག་གི་སྟོན་པ་ཆུ་ཕོ་སྟག་ས་ག་ཟླ་བའི་ཚེས་བཅོ་ལྔ་ལ་སངས་རྒྱས་པ་ཡིན་ལ། དེའི་ཚེ་བཙུན་མོ་གྲགས་འཛིན་མ་ལ་སྲས་སྒྲ་ཅན་འཛིན་དང་། སྟོན་པའི་ཁུ་བོ་བདུད་རྩི་སྐྱེས་ཀྱི་སྲས་ཀུན་དགའ་བོ་བལྟམས་ནས། དེའི་ཚེ་ཟླ་བ་སྒྲ་ཅན་གྱི་ཟིན་པ་དང་། བདུད་རྣམས་ཀྱིས་སྟོན་པ་སྐུ་ནོངས་སོ་ཞེས་བསྒྲགས་པ་དང་། དེ་ལྟར་མ་ཡིན་ཏེ་སྟོན་པས་བདུད་རྩི་མནོས་སོ་ཞེས་རྒྱལ་པོ་ཟས་གཙང་མ་མཆེད་རྣམས་ཀྱིས་ཐོས་པ་དང་། རྒྱལ་པོ་འཁོར་བཅས་ཀུན་དགའ་བར་བྱས་པས་མིང་གཉིས་དེ་ལྟར་དུ་བཏགས་སོ། ། དེས་ན་དེ་ལྟ་བུའི་དུས་འདི་ནི་བསྟན་པ་འདི་ལ་སངས་རྒྱས་བྱོན་པའི་ཐོག་མའི་དུས་ཡིན་པས་དུས་བཟང་པོ་གཅིག་ཡིན་ལ།
འདི་ལ་ལྷུམས་ཞུགས་བྱང་ཆུབ་མྱང་འདས་ཀྱི་དུས་གསུམ་ཚང་ཞེས་མཁས་པ་དག་འཆད་མོད། ལྷུམས་ཞུགས་ཀྱི་དུས་རྒྱ་ཆེར་རོལ་པ་ལས་བཤད་ཟེར་ཏེ་ཁོ་བོས་མ་སྙེད་ལ། མྱང་འདས་ཆེན་པོའི་དཔེ་འགའ་ཞིག་ལས་བྱུང་ཆུབ་སེམས་ཀྱི་དུས་ཆེན་དུ་བཤད་པ་ནི་མཐོང་ཞིང་། འདུལ་ལུང་ལས་བལྟམས་པ་དང་། མངོན་པར་བྱང་ཆུབ་པའི་དུས་ཆེན་གཉིས་ཡོད་པ་འདི་ལྟར་བཤད་དེ། མགོན་མེད་ཟས་སྦྱིན་གྱིས་བཅོམ་ལྡན་འདས་ཟླ་བ་གང་ལ་བཙས་ཞེས་ཞུས་པས། ཁྱིམ་བདག་དཔྱིད་ཟླ་ཐ་ཆུང་ལ་བཙས་ཞེས་དང་། ཡང་ཟླ་བ་གང་ལ་བཅོམ་ལྡན་འདས་ཀྱི་བླ་ན་མེད་པའི་ཡེ་ཤེས་ཁོངས་སུ་ཆུད་ཅེས་གསོལ་པ་དང་། བཀའ་སྩལ་པ་དཔྱིད་དང་ཟླ་ཐ་ཆུང་ལའོ། ། ཞེས་བཤད་པས་དེ་ལྟར་བལྟམས་པའི་དུས་ཆེན་ཟླ་བ་འདི་ལ་ཡོད་པར་བཤད་པ་ལྟར་ན།
ལྷུམས་ཞུགས་ཟླ་བ་འདི་ལ་ངོས་འཛིན་པ་ལ་དཔྱད་བྱར་ཡོད་དོ། ། འོན་ཀྱང་མདོ་ཐ་དད་ཀྱི་བཤད་ཚུལ་མང་དུ་ཡོད་པས། ཕྱོགས་གཅིག་ཞེན་པར་མི་བྱ་ཞིང་། དྲང་ངེས་དང་དག་མ་དག་གི་སྐབས་ཕྱེད་པ་ཅིག་རྣམ་པ་ཀུན་ཏུ་གཅེས་སོ། ། ཞེས་གདམས་སོ། ། དེ་བས་ན་དེ་ལྟ་བུའི་ས་གའི་ཟླ་བའི་ཚེས་བཅོ་ལྔ་ནས་བཟུང་སྟེ་ཞག་བདུན་ཕྲག་བདུན་འདས་པའི་ཆུ་སྟོད་ཟླ་བའི་ཡར་ངོའི་ཚེས་བཞིའི་ཉིན་གནས་ཝཱ་ར་ཎ་སིར་འཁོར་ཀུན་ཤེས་ཀཽའུ་ཌིནྱ། རྟ་ཐུལ། རླངས་པ། མིང་ཆེན། བཟང་པོ་སྟེ་ལྔ་སྡེ་ལ།
སྦྱིན་བདག་གཟུགས་ཁམས་ཀྱི་ཚངས་པ་གདོང་ལྔ་པས། གསེར་གྱི་འཁོར་ལོ་རྩིབས་སྟོང་ལྡན་ཕུལ་ཏེ། རྣམ་པ་བཅུ་གཉིས་དང་ལྡན་པའི་ཆོས་ཀྱི་འཁོར་ལོ་ལན་གསུམ་དུ་འདས་ཏེ་སྐོར་བའི་དང་པོའི་ཚེ། ཀཽའུ་ཌིནྱས་མཐོང་ལམ་ཐོབ། གཉིས་པའི་ཚེ་ཀཽའུ་ཌིནྱས་དགྲ་བཅོམ་པ་དང་། བཞིས་མཐོང་ལམ། གསུམ་པའི་ཚེ་གཞན་བཞིས་དགྲ་བཅོམ་པ་ཐོབ་ཅིང་། སྟོན་པའི་སྨོན་གྱི་མཐུས་ལྔ་སྡེས་མཐོང་ལམ་ཐོབ་པའི་ཚེ་བསྙེན་རྫོགས་ཀྱི་སྡོམ་པ་ཡང་ཐོབ་པས། ངེས་ཞུགས་སམ་ཡེ་ཤེས་ཁོང་ཆུད་ཀྱི་བསྙེན་རྫོགས་ཀྱི་སྡོམ་པ་ཞེས་གྲགས་སོ། ། དུས་དེའི་ཚེ་བསྟན་པ་འདི་ལ་ལུང་རྟོགས་ཀྱི་ཆོས་འཁོར་དང་།
སྐྱབས་དཀོན་མཆོག་གསུམ་སོགས་ཐོག་མར་བྱུང་བའི་དུས་ཡིན་པས་དུས་བཟང་པོ་གཉིས་པའོ། ། དེ་དག་གི་ཚངས་པ་ནི་གདོང་ལྔ་པར་ལུང་ལས་བཤད་ཅིང་། ཚངས་པ་གདོང་བཞི་པ་ནི་འདོད་ཁམས་ཀྱི་ཚངས་པ་ཁོ་ནའོ་ཞེས་ཁོ་བོ་སེམས་སོ། ། འདིར་སྔོན་གྱི་མཁས་གྲུབ་འགའ་ཞིག་དང་། རྡོ་རྗེ་རྒྱལ་མཚན་པས་དུས་ཆེན་འདི་ནི་དྲུག་པའི་ཚེས་ལྔ་ལ་རིགས། རྒྱུ་མཚན་སངས་རྒྱས་ནས་ཞག་བདུན་ཕྲག་བདུན་དུ་ཆོས་འཁོར་མ་སྐོར་ལ། དེ་ཐིམ་པའི་ཚེ་སྐོར་བ་གང་ཞིག བདུན་ཕྲག་བདུན་འདས་པའི་ཕྱི་དེའི་ཞག་ནི་དྲུག་པའི་ཚེས་ལྔ་ལ་འབྱུང་བའི་ཕྱིར་རོ། ། ཞེས་གསུངས་མོད་སྐྱོན་མེད་དེ། ས་གའི་ཚེས་བཅོ་ལྔའི་ཕྱི་དེ་ཚེས་བཅུ་དྲུག་ནས་བདུན་ཕྲག་རྩིས་ན་དེ་ལྟར་ཡིན་ཀྱང་།
ཚེས་བཅོ་ལྔ་ནས་རྩིས་པའི་བདུན་ཕྲག་བདུན་འདས་པའི་ཕྱི་དེའི་ཞག་ནི་དྲུག་པའི་ཚེས་བཞིའི་ཉིན་ལ་འབྱུང་བའི་ཕྱིར་རོ། ། དེས་ན་ཝཱ་ར་ཎ་སིའི་ཁྱིམ་བདག་རིགས་ཀྱི་གཙོ་བོའི་བུ་གྲགས་པ་གང་པོ། དྲི་མ་མེད་པ། བ་གླང་བདག ལག་བཟང་སྟེ་ཉེ་བའི་ལྔ་སྡེའི་དགྲ་བཅོམ་པ་ཐོབ། དེ་ལྔ་ནི་ཚུར་ཤོག་གི་བསྙེན་པར་རྫོགས་པའི་ཐོག་མ་ཡིན་ནོ། ། རྩ་བའི་ལྔ་སྡེ་ནི་མཐུན་པའི་གྲོགས་ཡིན་པའི་ལྔ་སྡེ་དང་། འདི་ལྔ་ནི་སྤུན་ཡིན་པས་ཉེ་བའི་ལྔ་སྡེ་ཞེས་གྲགས་སོ། ། དེ་ནས་ཝཱ་ར་ཎ་སིའི་ཁྱེའུ་ལྔ་བཅུས་དགྲ་བཅོམ་པ་ཐོབ། དེའི་ཚེ་དགྲ་བཅོམ་པ་དྲུག་བཅུ་རྩ་གཅིག་བྱུང་སྟེ།
དུས་དེར་གནས་ཝཱ་ར་ཎ་སིར། དགེ་སློང་ལྔ་སྡེ་བཟང་པོ་སོགས་ལ་ཁྱིམ་བདག་དགེ་བཟང་ཞེས་བྱ་བས་དགེ་འདུན་གྱི་གཙུག་ལག་ཁང་བརྩེགས་ནས་ཕུལ་བའི་ཐོག་མ་བྱུང་བ་ཡིན་ཏེ། དེ་ཡང་ཁང་བཟང་ཁྱིམ་བཅུ་གཉིས་པ་ཞེས་པ་དབུས་སུ་དྲིའི་གཙང་ཁང་དང་། དེའི་གཡས་གཡོན་དུ་གཉིས། མདུན་དུ་སྒོ་ཁང་། དེའི་གཡས་གཡོན་དུ་གཉིས། ལྷོ་བྱང་གཉིས་སུ་ཡང་གསུམ་མོ། ། དེ་ཡང་དྲིའི་གཙང་ཁང་དང་། སྒོ་ཁང་སྟེང་གི་བསིལ་ཁང་གཉིས་བདུན་བརྩེགས། གཞན་རྣམས་ལྔ་བརྩེགས་སོ། །
དེ་ནས་རལ་པ་ཅན་གྱི་ནགས་ཚང་ཚིང་ཞེས་པར། དྲུག་ཅུའི་སྡེ་བཟང་པོས་དགྲ་བཅོམ་པ་ཐོབ་ཅིང་སྐྱབས་གསུམ་ཁས་བླངས་པའི་བསྙེན་རྫོགས་ཞེས་བཤད། དེ་ནས་གྲོང་ཁྱེར་བདེ་ཅན་དུ་སྟེང་རྒྱས་འོད་སྲུང་རལ་པ་ཅན་སྤུན་གསུམ་འཁོར་སྟོང་དང་བཅས་པས་དགྲ་བཅོམ་པ་ཐོབ། དེ་ནས་མ་ག་དྷར་རྒྱལ་པོ་གཟུགས་ཅན་སྙིང་པོ་འཁོར་བཅས་བདེན་པ་ལ་བཀོད། འོད་མའི་ཚལ་དུ་གཙུག་ལག་ཁང་བརྩིགས་ཏེ་ཕུལ། དགེ་འདུན་ལ་རྒྱུན་གྱི་གསོས་སྨན་ས་བོན་བུམ་པ་སྟོང་གི་ས་ཞིང་གྲོང་གཡོག་དང་བཅས་པ་ཕུལ་བའི་ཐོག་མ་དེ་ནས་བྱུང་ངོ་། ། དུས་དེར་མཆོག་ཟུང་འཁོར་ཉིས་བརྒྱ་ལྔ་བཅུ་དང་བཅས་པ་གཉིས། གཞན་ཡང་འོད་སྲུང་ཆེན་པོ་ལ་སོགས་དགྲ་བཅོམ་པའི་འབྲས་བུ་ལ་བཀོད། དེ་ལྟར་རལ་པ་ཅན་སྟོང་། མཆོག་ཟུང་འཁོར་བཅས་ཉིས་བརྒྱ་ལྔ་བཅུ་སྟེ།
དགེ་སློང་ཉིས་བརྒྱ་ལྔ་བཅུ་བྱུང་བས་སྟོན་པའི་འཁོར་དགེ་སློང་བརྒྱ་ཕྲག་ཕྱེད་དང་བཅུ་གསུམ་ཞེས་འབྱུང་བ་ནི་དེ་དག་ཡིན་པར་ཤེས་དགོས་སོ། ། དེ་ནས་ཁྱིམ་བདག་མགོན་མེད་ཟས་སྦྱིན་གྱིས་གཉན་ཡོད་དུ་རྒྱལ་བུ་གཞོན་ནུ་རྒྱལ་བྱེད་ཀྱི་ཚལ། གསེར་བཅལ་དུ་བཀྲམ་པས་ཉོས་ཏེ་གཙུག་ལག་ཁང་ཆེན་པོ་བཅུ་དྲུག ཁང་ཕྲན་དྲུག་ཅུ་དང་བཅས་པ་བརྩིགས་ཏེ་ཕུལ། དུས་དེའི་ཚེ་ཤཱ་རིའི་བུའི་ཀུན་ཏུ་རྒྱུ་མིག་དམར་བསྙེན་པར་རྫོགས་པར་བྱས་པ་བཤད་པས། གསོལ་བཞིའི་ད་ལྟའི་ཆོ་གའི་ཐོག་མ་ནི། སྟོན་པ་སངས་རྒྱས་ནས་ལོ་ལྔ་ཙམ་གྱི་དུས་བྱུང་བར་སེམས་སོ། ། དེ་ནས་གཉན་ཡོད་དུ་བསྟན་པ་ཚུགས་ཏེ། དགེ་འདུན་ལ་གནས་མལ་སོགས་ཀྱིས་མཉེས་པར་བྱས་པའི་ཐོག་མ་དེ་ཡིན་ནོ། ། དེ་རྗེས་སྟོན་པ་འདས་ནས་ལོ་དྲུག་ལོན་པའི་མེ་མོ་ལུག་གི་ལོ་སེར་སྐྱར་ཡབ་སྲས་མཇལ་ཏེ།
དེའི་ཚེ་ཟས་གཙང་ལ་སྐྱེད་ཚལ་ལྔ་བརྒྱ་ཡོད་པའི་ནྱ་གྲོ་ཏ། ཚངས་པའི་གནས། སྐྱེ་ཡོད་གསུམ་དུ་རྒྱལ་བྱེད་ཚལ་འདྲ་བའི་གཙུག་ལག་ཁང་རེ་རེ་བཞེངས་ཏེ་ཕུལ། ཟས་གཙང་དང་གྲགས་འཛིན་མ་སོགས་བདེན་པ་ལ་བཀོད་དོ། ། དགྲ་གཅན་ཟིན་ཤཱ་རིའི་བུ་ལ་གཏད་དེ་རབ་ཏུ་བྱུང་། དེའི་ཚེ་རྒྱལ་པོ་ཟས་གཙང་གི་ཤཱཀྱའི་རིགས་ལ་རབ་ཏུ་བྱུང་བར་ཁྲལ་བཅས་ཏེ། གྲོང་ལྔ་བརྒྱ་ནས་ཤཱཀྱ་བཟང་ལྡན། ལྷ་སྦྱིན་སོགས་ལྔ་བརྒྱ་བསྡུས་ཏེ་གསོལ་གཞིའི་ལས་ཀྱི་བསྙེན་པར་རྫོགས་པར་བྱས་སོ། ། འོ་ན་དེའི་ཚེའི་དགྲ་གཅན་ཟིན་ལོ་དྲུག་ལས་མ་ལོན་པས། ལོ་བདུན་མ་ལོན་པར་རབ་ཏུ་བྱུང་བར་བཀག་པ་དང་འགལ་བ་མ་ཡིན་ནམ་སྙམ་ན་སྐྱོན་མེད་དེ།
དགྲ་གཅན་ཟིན་གྱིས་ཡུམ་གྱི་མངལ་དུ་ལོ་དྲུག་བཞུགས་པས། མངལ་གྱི་ཁ་བཀང་ན་བཅུ་གཉིས་པར་འགྱུར་བས་སྐྱོན་ལས་གྲོལ་བ་ཁོ་བོ་སེམས་སོ། ། དེས་ན་སྟོན་པ་སངས་རྒྱས་ནས་ལོ་བཅུ་གཉིས་སུ་སྟོན་པ་འདིའི་བསྟན་པ་དྲི་མའི་སྐྱོན་མེད་པར་གནས་པ་ཡིན་ལ། བཅུ་གསུམ་པ་ཤིང་ཕོ་རྟ་ལོ་བཟང་སྦྱིན་གྱིས་མི་ཚངས་པར་སྤྱད་པའི་ཚུལ་ཁྲིམས་སྐྱོན་དང་། དགེ་སློང་འཆི་ལྟས་ཀྱི་བལྟ་བའི་སྐྱོན་བྱུང་བ་ནས། དགག་བསྒྲུབ་གནང་གསུམ་གྱི་བསླབ་པའི་བཅས་པ་ཐོག་མ་འདི་ནས་བཟུང་བ་ཡིན་ལ། དེའི་ཚེ་དགེ་སློང་ལྷ་སྦྱིན་གྱིས་མི་དགེ་བའི་བཤེས་གཉེན་བྱས་པས། རྒྱལ་པོ་མ་སྐྱེས་དགྲས་ཡབ་གཟུགས་ཅན་སྙིང་པོ་སྐུ་སྲོག་གི་འཚོ་བ་དང་ཕྲལ། སྟོན་པ་ལ་གྱོད་ཀྱི་འཕྲུལ་འཁོར་འཕངས་ཏེ་ཞབས་ལ་ཁྲག་ཕྱུང་བའི་མཚམས་མེད་ཀྱི་ལས་བསགས། དེ་རྗེས་སྟོན་པའི་འཁོར་ཕྱེ་སྟེ་འཁོར་ལོའི་དབེན་གྱི་མཚམས་མེད་ཀྱང་བགྱིས།
དེ་རྗེས་སྟོན་པས་མ་སྐྱེས་དགྲ་ལ་ཆོས་བསྟན་པས། མ་སྐྱེས་དགྲ་གཞི་མེད་ཀྱི་དད་པ་ལ་བཀོད། དེ་རྗེས་ལྷ་སྦྱིན་གྱིས་ཨུཏྤལ་མདོག་ཅན་ཁུ་ཚུར་གྱིས་བསད་པས་མཚམས་མེད་ཀྱི་ལས་ཀྱང་བྱས་པས་མཚམས་མེད་གསུམ་བྱས་པས་འགྱོད་ཅིང་གནས་པ་ན། སྟོན་པ་རྫོགས་བྱེད་ཀྱིས་ཤཱཀྱའི་ནང་ནས་ཁྱོད་ཉིད་མཁས་པ་ཞིག་ན་ལས་འབྲས་ལྟ་ག་ལ་ཞིག་ཅེས་ཆད་ལྟ་བསྟན་པས། ལྷ་སྦྱིན་ལ་བསྐུར་འདེབས་ཀྱི་ལོག་ལྟ་སྐྱེས་ཏེ་དགེ་རྩ་ཆད། མཐར་ལུས་དམྱལ་མེས་བསྐོར་ཏེ་ལུས་འདི་ཉིད་ཀྱིས་དམྱལ་བར་སོང་པ་ན། སངས་རྒྱས་ལ་ཡིད་ཆེས་ཀྱི་དད་པ་ཐོབ་སྟེ་དགེ་རྩ་མཚམས་སྦྱར། དེས་ན་མཛོད་འགྲེལ་ལས། དགེ་རྩ་ཆད་པ་དང་ལོག་པར་ངེས་པ་ལ་མུ་བཞི་རྩིས་ནས། རྫོགས་བྱེད་ནི་དེར་དགེ་རྩ་ཆད་ལ་ལོག་པར་མ་ངེས་པ་དང་།
མ་སྐྱེས་དགྲ་ནི་ལོག་པར་ངེས་པ་ཡིན་ལ་དགེ་རྩ་མ་ཆད་པ་དང་། ལྷ་སྦྱིན་ནི་གཉིས་ཀ་དང་། འཕགས་པ་རྣམས་ནི་དེ་གཉིས་ཀ་ཡིན་པར་བཤད་ཅིང་། མཚམས་མེད་བྱེད་པ་འདི་ལ་མིན་ཞེས་མཚམས་མེད་བྱས་ཤིང་དགེ་རྩ་ཆད་པ་ཚེ་འདི་ལ་དགེ་རྩའི་མཚམས་སྦྱོར་མི་ནུས་པར་བཤད་ཅིང་། དམྱལ་བར་སྐྱེ་བ་ལ་བར་དོ་ངེས་པར་དགོས་པར་བཤད་མོད། འདུལ་ལུང་ལས། རྫོགས་བྱེད་དམྱལ་བར་སྐྱེ་བར་བཤད་པས་ལོག་པར་ངེས་པ་དང་། ལྷས་སྦྱིན་གྱིས་ཚེ་འདི་ཉིད་རང་ལ་དགེ་རྩ་མཚམས་སྦྱར་བར་བཤད་ཅིང་ལུས་མ་སྤངས་པར་དམྱལ་བར་སོང་བ་བཤད་པ་ནི་འདུལ་མངོན་གྱིས་གནད་དང་། ཐེག་ཆེན་པས་མ་སྐྱེས་དགྲ་ཚེ་འདི་ཉིད་རང་ལ་མཐོང་ལམ་ཐོབ་པར་བཤད་པ་སོགས་འདི། མཐོང་ལམ་ཐོབ་པར་བཤད་པ་སོགས་ནི་ཐེག་ཆེན་པའི་ཁྱད་པར་དུ་ངེས་པར་མཛོད་ཅིག
འོ་ན་སྟོན་པའི་ལྷ་བབས་ཀྱི་དུས་ཀྱི་དུས་ཆེན་དང་། ཆོ་འཕྲུལ་གྱི་དུས་ཆེན་ལོ་དང་ཟླ་བ་གང་ལ་བྱུང་སྙམ་ན། པཎ་ཆེན་འབུམ་ཕྲག་གསུམ་པའི་འདུལ་བའི་སྤྱི་དོན་ལས། དྲུག་པའི་ཚེས་བཞིའི་ཕྱི་དེ་ནས་ཞག་བཅུ་གཅིག་འདས་པ་གྲོ་ཞུན་གྱི་མར་ངོའི་ཚེས་གཅིག་ནས་བཟུང་སྟེ་ཟླ་བ་གསུམ། སུམ་ཅུ་རྩ་གསུམ་དུ་དབྱར་གནས་མཛད། དབྱུག་པའི་ཚེས་བཅོ་ལྔ་ལ་འཛམ་བུའི་གླིང་དུ་བྱོན་པས། ལྷ་བབས་ཀྱི་དུས་ཆེན་ཞེས་བྱ། དེ་ནས་ཞག་བརྒྱ་དང་ལྔ་སོང་བ་རྟ་ཟླའི་ཚེས་གཅིག་ནས་བཅོ་ལྔའི་བར་ལ་ཆོ་འཕྲུལ་གྱི་དུས་ཆེན་ཡོད་པར་བཤད་ཅིང་། དེ་ལྟར་དུ་རྒྱལ་བ་དཀོན་མཆོག་དཔལ་གྱིས་བཤད་མོད། ཁོ་བོ་ནི་ཅུང་ཞིག་མི་འཐད་པར་སེམས་ཏེ།
ཆོ་འཕྲུལ་གྱི་དུས་ཆེན་ནི་གཟུགས་ཅན་སྙིང་པོ་དང་། གསལ་རྒྱལ་སོགས་ཀྱིས་བསྐུལ་ནས་གཉན་ཡོད་དུ་བསྟན་པ་ཡིན་ལ། གོང་གི་ཆོ་འཕྲུལ་གྱི་ལོ་ཟླ་དེ་ནི། སྟོན་པ་སངས་རྒྱས་པའི་ཕྱི་དེའི་ལོ་ཡིན་པས། དུས་དེའི་ཚེ་གཉན་ཡོད་རྒྱལ་བྱེད་ཀྱི་གཙུག་ལག་ཁང་སོགས་མ་ཐེབས་ཤིང་གཉན་ཡོད་དུ་བསྟན་པ་མ་བྱུང་བའི་ཕྱིར་རོ། ། དེས་ན་ཁོ་བོ་ནི་ལྷ་བབས་ཀྱི་དུས་ཆེན། སྟོན་པ་སངས་རྒྱས་པའི་ལོ་དྲུག་པ་ལ་ཡབ་སྲས་མཇལ་ཏེ་ཡབ་བདེན་པ་ལ་བཀོད། སྟོན་པ་བལྟམས་ནས་ཞག་བདུན་ནས་ཡབ་ཡུམ་འདས་པ་སྟེ། སུམ་ཅུ་རྩ་གསུམ་དུ་སྐྱེས་པ་དེ་ཉིད་བདེན་པ་ལ་བཀོད་པའི་ཕྱིར་དུ། སངས་རྒྱས་པའི་ལོ་བདུན་པ་ས་ཕོ་སྤྲེལ་ལོ་ལྷ་གནས་སུ་དབྱར་གནས་མཛད་དེ།
འཛམ་གླིང་དུ་བབས་པའི་དུས་ཆེན་ཡིན་པར་མངོན་ཏེ། རྒྱུ་མཚན་སྟོན་པའི་དབྱར་གནས་ཀྱི་རིམ་པ་བརྗོད་པ་ན། དབྱར་གནས་བདུན་པ་སུམ་ཅུ་རྩ་གསུམ་དུ་མཛད་ཅེས་འབྱུང་བའི་ཕྱིར་རོ། ། ཆོ་འཕྲུལ་གྱི་དུས་ཆེན་ལ་ལོའི་ངེས་པ་མ་རྙེད་ཅིང་། མཁས་པ་རྣམས་ལ་འདི་སྐད་ཅེས་གླེང་སྟེ། ཆོ་འཕྲུལ་གྱི་དུས་ཆེན་ལྷས་སྦྱིན་གྱིས་མཚམས་མེད་པའི་ལས་གསུམ་རྫོགས་པའི་སྔ་རོལ་དུ་བྱུང་ངམ་ཕྱིས་སུ་བྱུང་། སྔ་མ་ལྟར་ན་ཆོ་འཕྲུལ་གྱི་ཚེ་སྟོན་པ་རྫོགས་བྱེད་སོགས་ཆུར་ལྷུང་ནས་ཤིའོ། ། ཞེས་མཛངས་ལྷུན་དང་། འདུལ་ལུང་གཉིས་ཆར་ནས་བཤད་པ་ལས། ལྷས་སྦྱིན་གྱིས་མཚམས་མེད་ཀྱི་ལས་གསུམ་བྱས་ཏེ་འགྱོད་པ་ན།
རྫོགས་བྱེད་ཀྱི་ཆད་ལྟ་བསྟན་ནས་ལོག་ལྟས་དགེ་རྩ་ཆད་པར་འདུལ་ལུང་ལས་བཤད་པ་དང་འགལ་བར་མི་འགྱུར་རམ། གལ་ཏེ་ཕྱི་མ་ལྟར་ན་ཆོ་འཕྲུལ་སྟོན་པའི་སྦྱིན་བདག་ནི་གཟུགས་ཅན་སྙིང་པོ་དང་གསལ་རྒྱལ་སོགས་ཡིན་པར་འདུལ་ལུང་གཉིས་ཆར་ནས་བཤད་པ་ལས། ལྷས་སྦྱིན་གྱིས་དགྲ་བཅོམ་པ་བཀུམས་པའི་མཚམས་མེད་སོགས་བྱེད་གོང་། མ་སྐྱེས་དགྲས་ཡབ་གཟུགས་ཅན་སྙིང་པོ་བཀྲོངས་ནས་མེད་པ། འདུལ་ལུང་ནས་བཤད་པ་དང་ཇི་ལྟར་འགལ་མི་འགལ་གསལ་བར་སྟོན་ཅིག ཁོ་བོས་རེ་ཞིག་སྨྲ་བར་མ་སྤོབས་སོ། ། དུས་ཆེན་དེ་གཉིས་ཀྱི་ཟླ་ཚེས་དང་། ལྷ་བབས་དབྱུག་ཟླའི་ཚེས་བཅོ་ལྔ་ལ་མཁས་པ་ཕལ་ཆེར་ངོས་འཛིན་ལ། མཁས་པ་རྡོ་རྗེ་རྒྱལ་མཚན་སོགས་རིལ་ཚེས་ཀྱི་དབྱུག་ཟླའི་ཉེར་གཉིས་ལ་ངོས་འཛིན་ཏེ། རྒྱུ་མཚན་ཚེས་བཅོ་ལྔའི་ཉིན་མཽའུ་འགལ་གྱི་བུས་སྟོན་པ་འཛམ་བུའི་གླིང་དུ་ཕེབས་པར་གསོལ་བ་ན།
དེ་སྟེ་ཞག་བདུན་ནས་འོང་ངོ་ཞེས་ཞལ་གྱིས་བཞེས་པའི་ཕྱིར་གསུང་ངོ་། ། ཆོ་འཕྲུལ་གྱི་ཟླ་བ་མཆུ་ཟླ་དང་དབོ་ཟླ་ལ་ངོས་བཟུང་བའི་མཛངས་ལྷུན་གྱི་དཔེ་གཉིས་སྣང་བ་ལས། མཁས་པ་རྡོ་རྗེ་རྒྱལ་མཚན་སོགས་མཆུ་ཟླ་ལ་ངོས་བཟུང་བ་འདི་དག་སྟེ། རྒྱུ་མཚན་བྱམས་པས་ལུང་བསྟན་པའི་མདོ་ལས། ཆོ་འཕྲུལ་ཝའི་ཟླ་བ་ལ་ཞེས་བཤད་པ་ལས། དེ་ཉིད་ཚེས་བཅུ་གཅིག་ལ་སྐར་མ་ཝ་དང་། བཅོ་ལྔ་ལ་མཆུའི་ཉ་བའི་དགུན་ཟླ་གསུམ་པ་ལ་འབྱུང་གི་དབོ་ཟླ་ལ་མི་འབྱུང་བའི་ཕྱིར། ཞེས་གསུངས་པ་ལྟར་གསུངས་སོ། ། དེ་ལྟར་སངས་རྒྱས་ནས་ལོ་ཞེ་ལྔའི་བར་འགྲོ་དོན་མཛད་ནས། བརྒྱད་ཅུ་པ་ལ་མྱ་ངན་ལས་འདས་པའི་ཟླ་ཚེས་ལ་ཡང་སྔར་བཤད་པ་ལྟར།
སྨིན་དྲུག་ལ་ངོས་བཟུང་བ་དང་། ས་ག་ལ་ངོས་བཟུང་བ་དང་། མདོ་ཏིང་ངེ་འཛིན་མཆོག་དམ་པ་དང་། མྱང་འདས་ཀྱི་དཔེ་འགའ་ཞིག་ལས། དཔྱིད་འབྲིང་ལ་ངོས་བཟུང་བ་ཡང་སྣང་སྟེ། ཁྱད་པར་མྱང་འདས་ལས། སེང་གེ་སྒྲས་གསོལ་པ། དེ་བཞིན་གཤེགས་པ་ཐོག་མར་བལྟམས་པ་ནས་རབ་ཏུ་བྱུང་བ་དང་། མངོན་པར་བྱང་ཆུབ་པ་དང་། ཆོས་ཀྱི་འཁོར་ལོ་བསྐོར་བའི་བར་དུ་ཀུན་ཀྱང་ཚེས་བརྒྱད་དང་སྦྱོར་ན།
མྱ་ངན་ལས་འདས་པ་འགའ་ཞིག་གི་ཚེས་བཅོ་ལྔ་དང་སྦྱོར། བཀའ་སྩལ་པ་ཚེས་བཅོ་ལྔ་ལ་ཟླ་བ་སྐྱེ་འབྲི་མེད་པ་ལྟར་སངས་རྒྱས་བཅོམ་ལྡན་འདས་ཀྱང་དེ་དང་འདྲ་སྟེ། ཞེས་སོགས་གསུང་ནས། སྐུ་བལྟམས་པ་དང་། སངས་རྒྱས་པ་དང་། ཆོས་འཁོར་བསྐོར་བ་སོགས་ཚེས་བརྒྱད་དང་། མྱང་འདས་ཚེས་བཅོ་ལྔ་ནས་ངོས་བཟུང་བ་ནི། སྔར་དང་མི་འདྲ་བའི་བཤད་པའི་རྣམ་གྲངས་སུ་འདུག་པས་དཔྱད་པར་བྱ་བའི་གནས་སོ། ། སྟོན་པའི་ཉན་ཐོས་མཆོག་ཟུང་དུ་གྲགས་པའི་ཤ་རིའི་བུ་ནི། ཡུལ་ན་ལ་དའི་བྲམ་ཟེ་ཀར་རྒྱལ་གྱི་བུ་ཡིན་པས་ཉེ་རྒྱལ་དང་།
མ་ཤཱ་རི་ཀ་ཏའི་བུ་ཡིན་པས་ཤཱ་རིའི་བུར་བཏགས་སོ། ། མོའུ་འགལ་གྱི་བུ་ནི་ཡུལ་ཤིང་རྟ་ཅན་དུ་མོའུ་འགལ་གྱི་རིགས་ས་སྐྱེས་པས་མོའུ་འགལ་གྱི་བུ་དང་། ལྷ་ལ་གསོལ་བ་བཏབ་ནས་སྐྱེས་པས་པང་ནས་སྐྱེས་ཞེས་གསུངས། དེའི་ཚེ་ཀླུ་རི་བོ་དང་ཡིད་འོང་གི་དུས་སྟོན་གཏོང་བར་རྒྱལ་པོ་མ་སྐྱེས་དགྲ་བྱོན་པ་དང་། རྒྱལ་པོའི་གདན་དང་། མདུན་ན་གདོན་གྱི་གདན་དང་། རྒོལ་བའི་གདན་དང་། མཆོག་ཐོབ་པའི་གདན་བཞི་བཤམས་པ་ལས། དང་པོ་ལ་རྒྱལ་པོ། གཉིས་པ་ལ་དཔང་ནས་སྐྱེས།
གསུམ་པ་ལ་ཉེ་རྒྱལ་འཁོད། བཞི་པ་ལ་དེའི་དབྱུག་གུ་དང་རིལ་བ་བཞག་གོ ། དེའི་ཚེ་གླུ་གར་དང་རོལ་མོ་སོགས་རྩེད་འཇོ་སྣ་ཚོགས་བྱས་པ་ན་ཉེ་རྒྱལ་གྱིས་སྨྲས་པ། ཤིང་ལྤགས་ཤི་བའི་རྒྱུས་པ་དང་། ། འཆི་འགྱུར་བཞད་གད་འབྱོ་སྒེག་གིས། ། འཆི་བའི་སྐྱེས་བུ་འདུག་པ་ལ། ། མཁས་པ་སུ་ཞིག་ཡིད་སྟོན་བྱེད། ། ཅེས་དང་། དཔང་ནས་སྐྱེས་ཀྱིས། རྒྱན་རྣམས་ཐམས་ཅད་དེ་ཡིན་ཏེ། །
གར་རྣམས་ཐམས་ཅད་ཐོ་འཚམས་པ། ། གླུ་རྣམས་ཐམས་ཅད་རྒྱལ་བ་ཡིན། ། གཟུགས་ཀུན་མི་རྟག་དེ་ཡིན་ནོ། ། ཞེས་དང་། ཤཱ་རིའི་བུས། ལྗོན་ཤིང་སྟིབ་པར་གྱུར་པའི་ཚེ། ། ཡལ་ག་འདབ་མས་ཅི་ཞིག་བྱ། ། དེ་བཞིན་སྐྱེས་བུ་འཆི་བའི་ཚེ། ། ཡོངས་སུ་བཟུང་བས་ཅི་ཞིག་བྱ། ། ཞེས་སྨྲས་ནས།
རབ་ཏུ་འབྱུང་བར་ཆས་ཏེ། རྫོགས་བྱེད་སོགས་སྟོན་པ་དྲུག་ལ་མ་མགུ་བར། ཕྱིས་ཀྱི་སྟོན་པ་ཡང་དག་རྒྱལ་བ་ཅན་ལས་རབ་ཏུ་བྱུང་བ་ན། དེ་ཡང་ནད་ཀྱིས་ཟིན་ཏེ། མཐོན་པོ་རྣམས་ཀྱི་མཐའ་ལྷུང་འགྱུར། ། བསགས་པའི་མཐའ་ནི་འཛད་པ་སྟེ། ། གསོན་པའི་མཐའ་ནི་འཆི་བ་སྟེ། ། འདུས་པའི་མཐའ་ནི་འབྲལ་བ་ཡིན། ། ཞེས་འདུས་བྱས་ཀྱི་ཆོས་དང་ལྡན་པར་གྱུར་ཏེ། དེའི་མཚན་ཉིད་ཀྱིས་གངས་ཀྱི་རི་དང་ཉེ་བར་ཆུ་བོ་བསྐལ་ལྡན་ཤིང་རྟའི་འགྲམ།
དྲང་སྲོང་སེར་སྐྱའི་བསྟི་གནས་དང་ཧ་ཅང་མི་རིང་བར་ཤཱཀྱའི་རིགས་ལས་རབ་ཏུ་བྱོན་པའི་སངས་རྒྱས་ཡོད་ཀྱིས་དེར་རབ་ཏུ་བྱུང་ཞིག་ཅེས་ལུང་བསྟན། དེའི་ཚེ་སྟོན་པ་འོད་མའི་ཚལ་ནས་བཞུགས་པས་འཕགས་པ་རྟ་ཐུལ་གྱི་སྤྱོད་ལམ་གྱིས་སེམས་ཡིད་འཕྲོགས་ཏེ། དེས། ཆོས་རྣམས་གང་དག་རྒྱུ་ལས་བྱུང་བ་དང་། ། ཞེས་སོགས་ཚིགས་བཅད་གཅིག་གིས་ཤཱ་རིའི་བུས་བདེན་པ་མཐོང་། ཤཱ་རིའི་བུས་དེ་ལན་གཉིས་བཟླས་པས། མོའུ་འགལ་གྱི་བུས་བདེན་པ་མཐོང་སྟེ། སྟོན་པའི་ཚུར་ཤོག་གིས་བསྙེན་པར་རྫོགས་ཞེས། སྟོན་པའི་ཉན་ཐོས་ཀྱི་གཙོ་བོ་མཆོག་ཟུང་དུ་ལུང་བསྟན་ནོ། ། དེ་འདྲའི་མཆོག་ཟུང་ནི།
སྟོན་པ་དང་མི་འབྲལ་བར་སྨོན་ལམ་བཏབ་པའི་དབང་གིས། སྟོན་པའི་སྔ་རོལ་དུ་མྱ་ངན་ལས་འདས་པ་ནི་ཡིན་མོད། དུས་ནམ་གྱི་ཚེ་མྱ་ངན་ལས་འདས་སྙམ་ན། འདུལ་བ་ལུང་གི་ཚིག་རིགས་འགའ་ཞིག་ལ་གཞིགས་པ་ན། སྟོན་པས་བརྒྱད་ཅུ་ལོན་པའི་ཕག་གི་ལོའི་སྟོན་པ་མྱ་ངན་ལས་འདས་པའི་སྔ་རོལ་ཙམ་དུ་མཆོག་ཟུང་ཡང་འདས་པར་མངོན་ཏེ། རྒྱུ་མཚན་རྒྱལ་པོ་ས་རྒྱལ་གྱིས། ཤཱཀྱའི་གྲོང་བརྡལ་མེ་ཙུ་རུ་དེར་སྟོན་པ་ལ་ཆོས་ཉན་པའི་བཙུན་པ་བདག་ཀྱང་ན་ཚོད་རྒས་པ་བརྒྱད་ཅུ་ལོན་པ་ལགས་ན། བཅོམ་ལྡན་འདས་ཀྱང་ན་ཚོད་བགྲེས་པ་བརྒྱད་ཅུ་ལོན་པ་ལགས་ཞེས། དེའི་སྟོན་པ་བརྒྱད་ཅུ་པ་ཡིན་ལ། དེ་རྗེས་ས་རྒྱལ་གྱི་བློན་པོ་རྣམས་ཀྱིས།
ཡབ་གསལ་རྒྱལ་གྱི་རྒྱལ་སྲིད་ལས་ཕབས་སྟེ། སྲས་འཕགས་སྐྱེས་པོ་རྒྱལ་པོར་བཏོན། གསལ་རྒྱལ་རྒྱལ་པོའི་ཁབ་ཏུ་ཀླུ་ནད་ཀྱིས་གྲོངས། དེ་རྗེས་གསལ་རྒྱལ་གྱི་སྲས་འཕགས་སྐྱེས་པོ་དང་། བློན་པོ་མ་ལ་གནོད་ཀྱིས་སེར་སྐྱ་ལ་དམག་དྲངས་ཏེ་ཤཱཀྱ་བདུན་བརྒྱ་བསད་པའི་དུས་སུ་ཡང་མོའུ་འགལ་གྱི་བུ་བཞུགས་པའི་ཕྱིར་ཏེ། དེའི་ཚེ་མོའུ་འགལ་གྱི་བུས། འཕགས་སྐྱེས་པོའི་དམག་རྣམས་ལྕགས་རིའི་ཕྱི་ལོགས་སུ་འཕགས་ལགས་སམ་ཞུས་པས། དེ་ལྟར་མི་བྱ་སྟེ། ཤཱཀྱ་རྣམས་ནི་རང་གི་ལས་ཀྱི་འབྲས་བུ་ལ་སྤྱོད་པ་ཡིན་ནོ། ། ཞེས་བཤད་པས་སོ། །
དེས་ན་མོའུ་འགལ་བུ་ནི། ཕྱི་རོལ་པའི་དབྱུག་པས་ཡན་ལག་འདམ་བུས་བཅོམ་པ་ལྟར་བཏང་པའི་རྐྱེན་གྱིས་མྱ་ངན་ལས་འདས། དེའི་ཚེ་དགྲ་བཅོམ་པ་བདུན་བརྒྱ་ཡང་ལྷག་མེད་དུ་བཞུགས། དེའི་སྔ་དྲོ་ཤཱ་རིའི་བུ་དགྲ་བཅོམ་པ་བརྒྱད་བརྒྱ་དང་བཅས་པ་ཡང་ལྷག་མེད་དུ་འདས་པར་བཤད་དོ། ། དེ་ལྟར་འདུལ་ལུང་གི་གོ་རིམ་ལ་ལྟས་པའི་ཚེ། འཕགས་སྐྱེས་པོས་ཤཱཀྱ་བདུན་བརྒྱ་བསད་པ་སོགས། སྟོན་པ་དགུང་ལོ་བརྒྱད་ཅུ་བཞེས་པའི་ཚེ་ཡིན་པར་ཤིན་ཏུ་གསལ་ལ། འོན་ཀྱང་ཤཱཀྱ་དེ་ལྟར་བསད་པའི་རྐྱེན་གྱིས། ཀུན་དགའ་བོའི་ཚ་བོ་གཉིས་སོགས་ལྟོ་ཕྱིར་དུ་འཁྱམས་པ་རབ་ཏུ་བྱུང་བ་ན། ལོ་བདུན་མ་ལོན་པར་རབ་བྱུང་བྱར་མི་རུང་བའི་སྤྱད་པ་མཛད་པར་བཤད་པས།
དེ་དག་དང་དུས་སྐབས་ཇི་ལྟར་འགྲིག་མཁས་པས་དཔྱད་པར་བྱ་དགོས་སོ། ། དེ་ལྟ་བུའི་སྟོན་པ་ལ་གཙུག་ལག་ཁང་གི་ཐོག་མར་བརྙེས་པ་ནི། ཝཱ་ར་ཎ་སིའི་ཁྱིམ་བདག་དགེ་བཟང་། དགེ་འདུན་གྱི་གསོས་ཀྱི་ཐོག་མར་བརྙེས་པ་ནི། མ་ག་དྷའི་གཟུགས་ཅན་སྙིང་པོ། གནས་མལ་གྱི་ཐོག་མར་བརྙེས་པ་ནི། མཉན་ཡོད་ཀྱི་མགོན་མེད་ཟས་སྦྱིན། འདོད་པ་ཀུན་གྱི་ཐོག་མར་བརྙེས་པར་བྱེད་པ་ནི། ལུས་འཕགས་ཀྱི་རྒྱལ་པོ་གཏུམ་པོ་རབ་གནང་ཡིན་ཏེ། དེས་རང་གི་རྒྱལ་སྲིད་ཀྱི་ཕྱེད་འཕགས་པ་ཀ་ཏྱ་ན་ལ་ཕུལ་བས་སོ། །
དེ་ལྟར་ཡང་འདུལ་བ་ལུང་ལས། གཙུག་ལག་ཁང་གི་བཟང་སྦྱིན་ཏེ། ། དགེ་འདུན་གསོས་ཀྱི་བཟོ་སྦྱངས་ཡིན། ། གནས་མལ་མགོན་མེད་ཟས་སྦྱིན་ཏེ། ། འདོད་པ་ཀུན་གྱི་རབ་གནང་ཡིན། ། ཞེས་བཤད་དོ། ། དེ་ནས་སྟོན་པའི་གདུལ་བྱའི་ཐོག་མ་ལྔ་སྡེ་ནས། ཐ་མ་ནི་ཀུན་ཏུ་རྒྱུ་རབ་བཟང་སྟེ། དེའི་ཡུལ་ནི་གྲོང་ཁྱེར་ཙྭ་ཅན་གྱི་རྫིང་བུ་དལ་གྱི་འབབ་སྟེ། གནས་དེ་ཉིད་ན་ཨུ་དུམ་ཝ་རའི་མེ་ཏོག་གི་ཚལ་ཡོད་པར་འདུལ་ལུང་ལས་བཤད་དེ།
དེ་ཡང་བྱང་ཆུབ་སེམས་དཔའ་ཡུམ་གྱི་ལྷུམས་སུ་བཞུགས་པའི་ཚེ་ཨུ་དུམ་ཝ་རའི་མེ་ཏོག་སྦལ་མིག་ཐོན་པར་འགྱུར་རོ། ། གང་གི་ཚེ་ལྷུམས་ནས་བྱུང་བ་དེའི་ཚེ་སྦལ་མིག་ཕྱེ་བར་འགྱུར་རོ། ། གང་གི་ཚེ་གཞོན་ནུ་རོལ་པའི་ཚེ་མེ་ཏོག་འབུས་པར་འགྱུར་རོ། ། གང་གི་ཚེ་དཀའ་ཐུབ་ཀྱི་ནགས་སུ་བཞུགས་པའི་ཚེ་མེ་ཏོག་ཁ་བྱེ་བར་འགྱུར་རོ། ། གང་གི་ཚེ་དཀའ་ཐུབ་སྤྱོད་པའི་ཚེ་མེ་ཏོག་ཁ་རྙིང་པར་འགྱུར་རོ། ། གང་གི་ཚེ་མངོན་པར་རྫོགས་པར་སངས་རྒྱས་པའི་ཚེ་མེ་ཏོག་ཐམས་ཅད་རྒྱས་པར་འགྱུར་རོ། ། གང་གི་ཚེ་ཝཱ་ར་ཎ་སིར་ལན་གསུམ་འདས་ཏེ་ཆོས་ཀྱི་འཁོར་ལོ་རྣམ་པ་བཅུ་གཉིས་སུ་བསྐོར་བའི་ཚེ། ཨུ་དུམ་ཝ་རའི་ཚལ་ལྷམ་མེར་ལྷང་ངེར་འགྱུར་རོ། ། གང་གི་ཚེ་གྲོང་ཁྱེར་ཙྭ་ཅན་དུ་ཐ་མའི་ཉི་མ་ལ་བཞུགས་པའི་ཚེ་ཨུ་དུམ་ཝ་རའི་ཚལ་རྙིང་པར་འགྱུར་རོ་ཞེས་བཤད། འོན་ཀྱང་རྟོགས་པ་བརྗོད་པའི་མདོ་ལས།
མཚོ་མ་དྲོས་པའི་བྱང་ཕྱོགས་རི་རྩེ་ལྔ་ཞེས་བྱ་བའི་ཕ་རོལ་ན་ཨུ་དུམ་ཝ་རའི་ཚལ་ཡོད་དེ། ཞེས་སོ། ། རྩེ་ལྔ་སྟེ་རི་སྤོས་ངད་ལྡན་པའི་ཕ་རོལ་འདབ་ན་ཨུ་དུམ་ཝ་རའི་ཚལ་ཡོད་པར་བཤད་པས། དེ་གཉིས་ཀ་མཚན་ཉིད་པ་ཡིན་ནམ་དངོས་རྟགས་ཁྱད་པར་ཡོད་དཔྱད་དགོས་སོ། ། མཚོ་མ་དྲོས་པ་ན་ཡོད་པའི་ཤིང་འཛམ་བུ་དང་། འཕགས་ཡུལ་ན་ཡོད་པའི་ཤིང་འཛམ་བུ་གཉིས་དངོས་དང་ཆ་མཐུན་དུ་བཤད་པ་ལྟར་ཡིན་ནམ་ཞེས་དང་དཔྱད་དགོས་པས་སོ། ། གཉིས་པ་སྟོན་པ་མྱ་ངན་ལས་འདས་ནས་ཆོས་ཇི་ལྟར་དར་བ་ལ་གཉིས། ཐེག་དམན་དང་། ཐེག་ཆེན་གྱི་བསྟན་པ་དར་ཚུལ་ལོ། ། དང་པོ་རབ་དབྱེ་ལས།
སངས་རྒྱས་གསུང་རབ་དྲི་མ་མེད། ། བསྡུ་བ་དང་པོ། ཞེས་པ་ལྟར། སྟོན་པ་མྱ་ངན་ལས་འདས་པའི་ཕྱི་དེའི་ལོ་ས་ཕོ་བྱི་བའི་ལོ། འོད་སྲུང་། ཀུན་དགའ་བོ། ཉེ་བ་འཁོར་གསུམ་གྱིས་གཙོས་པའི་དགྲ་བཅོམ་པ་ལྔ་བརྒྱས། གནས་རྒྱལ་པོའི་ཁབ་ཏུ་སྦྱིན་བདག་རྒྱལ་པོ་མ་སྐྱེས་དགྲས་བྱས་ཏེ། སྡེ་སྣོད་གསུམ་ཞལ་འདོན་དུ་མཛད་པའི་སྒོ་ནས་བཀའ་བསྡུ་དང་པོ་མཛད། འོད་སྲུང་འདི་སྟོན་པར་ཁས་བླངས་ཀྱིས་བསྙེན་པར་རྫོགས་པར་བཤད་ཅིང་།
ཀུན་དགའ་བོའི་མཁན་པོ་ཡང་ཡིན་ལ། འདི་ཉིད་ལོ་འདི་ཉིད་ལ་མྱ་ངན་ལས་འདས་པར་མངོན་པས། འདིའི་སྐུ་གདུང་སྟོན་པའི་ཕྱག་དར་ཁྲོད་ཀྱི་ན་བཟའ་དང་བཅས་ཏེ། རི་བྱ་རྐང་ཅན་གྱི་མདུན་དུ་རི་གསུམ་གྱིས་བཀབ་ནས། བྱམས་པའི་བསྟན་པ་ཤར་གྱི་བར་དུ་བྱིན་གྱིས་རླབས་ནས་གནས་པར་འདུལ་ལུང་ལས་བཤད། འོན་ཀྱང་མཛོད་ལས། ཤི་བ་ལ་ཡང་བྱིན་རླབས་ཡོད། ། མི་བརྟན་ལ་མེད་གཞན་དག་མིན། ། ཞེས་བརྟན་པ་རུས་པ་ལྟ་བུ་ལ་དེ་ལྟ་བུའི་བྱིན་རླབས་ཆགས་ཀྱི། མི་བརྟན་པ་ཤ་དང་གོས་སོགས་ལ་དེ་ལྟ་བུའི་བྱིན་རླབས་མི་ཆགས་པར་བཤད།
རབ་དབྱེ་ལས། བསྡུ་བ་དང་པོ་བྱས་པའི་རྗེས། ། ཡངས་པ་ཅན་གྱི་དགེ་སློང་གིས། ། སངས་རྒྱས་བསྟན་དང་འགལ་བ་ཡིས། ། མི་རུང་བ་ཡི་གཞི་བཅུ་བྱས། ། ཞེས་སོགས་ལྟར། སྟོན་པའི་འདས་ལོ་ནས་ལོ་བརྒྱ་དང་བཅུ་པ་མེ་མོ་གླང་གི་ལོར། གྲགས་པ་ལ་སོགས་པ་དགྲ་བཅོམ་པ་བདུན་བརྒྱས། ཡུལ་ཡངས་པ་ཅན་དུ་སྦྱིན་བདག་ཆོས་རྒྱལ་མྱ་ངན་མེད་ཀྱིས་བྱས་ཏེ། མི་རུང་བའི་གཞི་བཅུ་སུན་ཕྱུང་བའི་སྒོ་ནས་བཀའ་བསྡུ་གཉིས་པ་མཛད།
འོག་ནས་འབྱུང་བའི་འདས་ལོ་ནས་ཞེས་པ་ཐམས་ཅད། སྟོན་པ་སྐུ་འདས་པའི་ཕྱི་ལོ་ས་ཕོ་བྱི་བ་ཡིན་པར་ཤེས་པར་མཛོད་ཅིག འདས་ལོ་ནས་ལོ་བརྒྱ་ལོན་པ་མེ་མོ་ཡོས་རབ་བྱུང་གི་ལོ། ཁ་ཆེར་མའི་འགྲོ་བ་དང་སངས་རྒྱས་ཀྱི་བསྟན་པ་སོགས་དགྲ་བཅོམ་པ་ཉི་མ་གུང་པ་ཞེས་བྱ་བས་བཙུགས་པ་ཡིན་ཏེ། དེ་ཡང་སྟོན་པས་ང་ཡོངས་སུ་མྱ་ངན་ལས་འདས་ནས་ལོ་བརྒྱ་ལོན་པ་ན། དགྲ་བཅོམ་པ་ཉི་མ་དགུང་པ་ཞེས་བྱ་བ་ཅིག་འབྱུང་བར་འགྱུར་ཏེ། ཞེས་སོགས་དང་། ཁ་ཆེའི་ཡུལ་ནི་བསམ་གཏན་དང་གནས་མལ་གྱི་མཆོག་གོ ། ཞེས་སོགས་ལུང་བསྟན་པ་ལྟར། ཀུན་དགའ་བོ་མྱ་ངན་ལས་འདའ་བར་མངོན་དུ་ཕྱོགས་པའི་ཚེ།
མ་སྐྱེས་དགྲ་སོགས་རྒྱལ་པོའི་ཁབ་པ་དང་། ཡངས་པ་ཅན་པ་སོགས་གདུང་ལ་མི་མཐུན་པའི་རྩོད་པ་བྱུང་གི་དོགས། ཆུ་བོ་གངྒཱའི་དབུས་སུ་གྲུར་བཞུགས་ཏེ་བཞུགས་པ་ན། དྲང་སྲོང་འཁོར་ལྔ་བརྒྱ་དང་བཅས་པ་ཞིག་གིས་རབ་ཏུ་བྱུང་བར་གསོལ་བས། གངྒཱའི་དབུས་སུ་གླིང་སྤྲུལ་ཏེ་གསོལ་བའི་ལས་བྱས་པས་དེ་རྣམས་ཀྱིས་ཕྱིར་མི་འོང་བའི་འབྲས་བུ་ཐོབ། བརྗོད་པ་གསུམ་པའི་ཚེ་དགྲ་བཅོམ་པའི་འབྲས་བུ་ཐོབ་སྟེ་དགྲ་བཅོམ་པ་ཉི་མ་གུང་པ་དང་ཆུ་དབུས་པ་ཞེས་གྲགས། དེ་ནས་དེས་ཁ་ཆེར་བྱོན་པ་ན་ཀླུ་རྣམས་འཁྲུགས་ཏེ་མདའི་ཆར་ཕབ་པས་ཨུཏྤ་ལའི་ཆར་དང་། རྡོ་རྗེ་རྩེ་གཅིག་པའི་ཆར་བབས་པས་ཀུ་སུ་མའི་ཆར་དུ་གྱུར་པས་ཀླུ་རྣམས་ངོ་མཚར་སྐྱེས་པ་ན། གནས་བརྟན་གྱི་གནས་འདི་ང་ལ་བྱིན་གཅིག དབུལ་བར་རྔོ་མི་ཐོགས་སོ། །
འདི་བཅོམ་ལྡན་འདས་ཀྱིས་ངའི་གནས་སུ་ལུང་བསྟན། དེང་ཕྱིན་ཆད་འདི་ངའི་ཡིན་ནོ་ཞེས་སྨྲས་པ་དང་། གནས་ཇི་ཙམ་ཞིག་དབུལ་བར་བགྱི། སྐྱིལ་མོ་ཀྲུང་བཅས་པ་ཙམ་མོ། ། སྐྱིལ་ཀྲུང་བཅས་པས་ལུང་པ་དགུའི་མདོ་སྐྱིལ་ཀྲུང་གིས་ཁེབས་སོ། ། འཁོར་ཇེ་སྙེད་གཅིག དགྲ་བཅོམ་པ་ལྔ་བརྒྱའོ་ཞེས་སྨྲས་པ་དང་། ཀླུ་རྣམས་ཀྱིས་གལ་ཏེ་དགྲ་བཅོམ་པ་ལྔ་བརྒྱར་གཅིག་གིས་མ་ཚང་ན་གནས་འདི་ངས་འཕྲོག་པར་བྱའོ། ། ཞེས་སྨྲས་སོ། ། སྨོས་པ་དེ་ལྟར་ཡིན་མོད་ཀྱི་གང་ན་སྦྱིན་བདག་གནས་པ་དེ་ན་ལེན་པ་ཡོད་པས།
ངས་ཁྱིམ་བདག་འཇུག་པར་བྱའོ་ཞེས་དང་། ཉིད་ཀྱིས་གྲོང་དང་གྲོང་ཁྱེར་དང་ཡུལ་འཁོར་བྱས་ཏེ། སྐྱེ་བོའི་ཚོགས་དག་བཞུགས་པ་ན། དེ་དག་གིས་བདག་ཅག་ཇི་ལྟར་འཕེལ་བར་འགྱུར་ཞེས་སྨྲས་པ་དང་། གནས་བརྟན་གྱིས་སྐྱེ་བོའི་ཚོགས་དག་ཁྲིད་དེ། རི་སྤོས་ངད་ལྡན་ནས་གུར་གུམ་འཐོན་ཅིག དེར་ཡང་ཀླུ་རྣམས་འཁྲུལ་པ་ན། དེ་དག་ཀྱང་བརྟུལ་བ་ན་ཀླུས་སྨྲས་པ། བསྟན་པ་ཇི་ཙམ་གནས། ལོ་སྟོང་ངོ་། །
ཇི་ཙམ་ན་ཁ་ཆེའི་ཡུལ་དུ་གུར་གུམ་བཞག་པར་བྱིན་གྱིས་རློབས་སོ། ། དེ་ལྟ་བུའི་དགྲ་བཅོམ་པ་ཉི་མ་གུང་པས་ཁ་ཆེར་བསྟན་པ་བཙུགས་ཤིང་། སྤོས་འཚོང་གི་ཁྱེའུས་སྦས་པའི་བུ་ཉེར་སྦས་ཞེས་བྱ་བ་རབ་བྱུང་བསྙེན་རྫོགས་བྱས་ཏེ། དེས་ཀྱང་འཕགས་ཡུལ་བཅོམ་ཀླག་ཞེས་བྱ་བར་བསྟན་པ་སྤེལ་ཏེ། གདམས་ངག་སྟོན་པའི་ཐ་མ་ཉེར་སྦས་ཡིན་པར་བཤད་དོ། ། དེ་ལྟར་ཀུན་དགའ་བོ་གངྒཱའི་དབུས་སུ་མྱ་ངན་ལས་འདས་ཏེ། སྐུའི་ཕྱེད་རྒྱལ་ཁབ་པ་དང་། ཕྱེད་ཡངས་པ་ཅན་པས་ཐོགས་ཏེ་མཆོད་རྟེན་བརྩིགས་སོ། དེས་ན་བསྡུ་བ་གཉིས་པའི་དུས་ཀྱི་དགྲ་བཅོམ་པ་བདུན་བརྒྱ་པོ་ཡང་ཀུན་དགའ་བོའི་མཁན་བུ་ཁོ་ན་ཡིན་ཞིང་། ཉི་མ་གུང་པ་ཡང་ཀུན་དགའ་བོས་བསྙེན་པར་རྫོགས་པར་བཤད་པས།
ཀུན་དགའ་བོས་དགུང་ལོ་བརྒྱ་དང་ལྔ་བཅུ་བཞུགས་ཏེ། འདས་ལོ་ནས་ལོ་བརྒྱ་ལོན་པའི་མེ་ཡོས་རབ་བྱུང་གི་ལོ་དེ་ཉིད་ལ་མྱ་ངན་ལས་འདས་པར་མངོན་ཏེ། ཀུན་དགའ་བོ་སྟོན་པའི་དགུང་ལོ་སོ་ལྔ་པ་ཆུ་ཕོ་སྟག་ལ་བལྟམས་ནས། གངྒཱའི་དབུས་སུ་ཉི་མ་གུང་པ་ལ་བསྙེན་རྫོགས་མཛད་པའི་ལོ་མྱ་ངན་ལས་འདས་པ་གང་ཞིག སྟོན་པ་འདས་ནས་ལོ་བརྒྱ་ལོན་པའི་ཚེ། ཉི་མ་གུང་པ་འབྱུང་བར་ལུང་བསྟན་པའི་ཕྱིར་རོ། ། དེ་ནས་བསྡུ་བ་གསུམ་པ་ནི། རབ་དབྱེ་ལས། དེ་ལྟར་དག་པར་བྱས་པའི་རྗེས། ། ལྷ་ཆེན་ཞེས་བྱའི་དགེ་སློང་ཞིག །
བསྟན་པ་འདི་ཡི་ཆོམ་རྐུན་བྱུང་། ། ཞེས་སོགས་ལྟར། འདས་ལོ་ནས་ལོ་བཞི་བརྒྱ་ལོན་པ་ས་ཕོ་འབྲུག་གི་ལོ་དགྲ་བཅོམ་པ་སེང་གེ་སོགས། དགྲ་བཅོམ་པ་ལྔ་བརྒྱ། སོ་སོ་སྐྱེའི་པཎྜི་ཏ་ལྔ་བརྒྱ། བྱང་སེམས་བདུན་སྟོང་སྟེ་པཎྜི་ཏ་ཁྲི་བདུན་སྟོང་གིས། ལྷ་ཆེན་གྱི་ཆོས་ལོག་སུན་ཕྱུང་། སྡེ་སྣོད་གསུམ་གླེགས་བམ་དུ་བྲིས། སྡེ་པ་བཅོ་བརྒྱད་ཀྱི་བསྟན་པ་རྣམ་དག་ཏུ་བསྡུས་པའི་སྒོ་ནས་བཀའ་བསྡུ་གསུམ་པ་མཛད། དེ་ཡང་སློབ་དཔོན་བྷ་བྱས།
སྡེ་པ་ཐ་དད་པ་དང་རྣམ་པར་དབྱེ་བ་ཞེས་བྱ་བའི་བསྟན་བཅོས་ལས། སྡེ་པ་བཅྭོ་བརྒྱད་ཀྱི་ཚུལ་ལུགས་གཉིས་མཛད་པའི་གཉིས་པ་ལས། སངས་རྒྱས་མྱ་ངན་ལས་འདས་ནས་ལོ་བརྒྱ་དང་སོ་བདུན་ལོན་པའི་ཚེ། རྒྱལ་པོ་དགའ་བོ་དང་། པདྨ་ཆེན་པོའི་དུས་སུ་བདུད་སྡིག་ཏོ་ཅན་བཟང་པོ་ཞེས་པས་དགེ་སློང་གི་ཆ་བྱད་འཛིན་པས་རྫུ་འཕྲུལ་སྣ་ཚོགས་བསྟན་ཏེ། གཞི་ལྔས་དགེ་འདུན་གྱི་དབྱེན་ཆེན་པོ་སྐྱེད་དེ། གནས་བརྟན་ཀླུ་དང་ཡིད་བརྟན་ཞེས་པས་གཞི་ལྔ་རྗེས་སུ་བསྒྲགས་པ་ལས། གནས་བརྟན་པ་དང་། ཕལ་ཆེན་པའི་སྡེ་གཉིས་སུ་ཆེད། ལོ་དྲུག་ཅུ་རྩ་གསུམ་འཁྲུག་ལོང་གིས་གནས།
དེ་ནས་ལོ་བརྒྱ་ཕྲག་གཉིས་འདས་པའི་རྗེས་ལ། གནས་བརྟན་གནས་མའི་བུས་བསྟན་པ་ཡང་དག་པར་བསྡུས་སོ། ། ཞེས་བཤད་པ་ལྟར། འདས་ལོ་ནས་ལོ་བཞི་བརྒྱ་ལོན་པའི་ཚེ་བསྡུ་བ་གསུམ་པ་བྱུང་བ་ཡིན་ལ། འོ་ན་རབ་དབྱེ་ལས། ལྷ་ཆེན་གྱི་ཆོས་ལོག་སུན་ཕྱུང་བ་ལ་བསྡུ་བ་གསུམ་པར་བཤད་པ་དང་ཇི་ལྟར་འགྲིག་སྙམ་ན། མཁས་པ་ཁ་ཅིག་བྷ་བྱས་བཤད་པའི་བདུད་སྡིག་ཏོ་ཅན་བཟང་པོ་དང་། རབ་དབྱེ་ནས་བཤད་པའི་ལྷ་ཆེན་གཉིས་དོན་གཅིག་མིང་གི་རྣམས་གྲངས་སུ་བཞེད་པ་ཡང་མཁས་པའི་བཤད་པ་ཡིན་མོད། ཁོ་བོ་ལྟར་ན་འདས་ལོ་ནས་ལོ་ཉིས་བརྒྱ་ནས་ཀུན་ཏུ་རྒྱུ་ལྷ་ཆེན་ཞེས་པ་ཞིག་རབ་ཏུ་བྱུང་སྟེ། དེས་གཞི་ལྔ་རྗེས་སུ་སྒྲགས་ཤིང་།
མཆོད་རྟེན་ཅན་གྱི་རི་ལ་གནས་པས་མཆོད་རྟེན་རི་པ་ཞེས་གྲགས། ཞེས་འབྱུང་བའི་ཀུན་ཏུ་རྒྱུ་ལྷ་ཆེན་དང་། རབ་དབྱེ་ནས་བཤད་པའི་ལྷ་ཆེན་པོ་གཉིས་གཅིག་གམ་སྙམ་སྟེ་དཔྱད་པར་བྱའོ། ། འདིར་སྐབས་ཀྱི་གཞི་ལྔ་ནི་གཞན་ལ་ལན་གདབ་པ་དང་། མི་ཤེས་པ་དང་། ཡིད་གཉིས་དང་། ཡོངས་སུ་བཏགས་པ་དང་། བདག་ཉིད་གསོ་བར་བྱེད་པ་དང་ལྔ་བཤད་དེ། འདི་ལྔ་ནི་སྡེ་པ་རྣམས་འགྱེས་པའི་རྩོད་གཞིར་གྱུར་པ་ཆེན་པོ་ཡིན་ནོ་སྙམ་དུ་སེམས་སོ། ། གཉིས་པ་ཐེག་ཆེན་གྱི་བསྟན་པ་དར་ཚུལ་ནི།
རབ་དབྱེ་ལས། དེ་ནི་ཉན་ཐོས་རྣམས་ཀྱི་ཡིན། ། ཐེག་པ་ཆེན་པོའི་བསྟན་པ་ནི། ། ཤིན་ཏུ་དར་བར་གྱུར་པའི་ཚེ། ། ཞེས་པ་ལྟར་བཀའ་བསྡུ་གསུམ་པ་ཡན་ཆད་ནི། ཉན་ཐོས་ཀྱི་བསྟན་པ་ཤིན་ཏུ་དར་བ་ཡིན་ལ། ཐེག་ཆེན་གྱི་བསྟན་པ་སྟོན་པ་འདས་ནས། སྡེ་པ་བཅོ་བརྒྱད་དུ་གྱེས་པའི་འཁྲུག་ལོང་གི་སྐབས་སུ་ནུབ་པ་ལྟར་གྱུར་པའི་ཚེ། འདས་ལོ་ནས་སུམ་བརྒྱ་ལོན་པ་ས་ཕོ་བྱི་བའི་ལོ་བྲམ་ཟེ་ཆེན་པོ་ས་ར་ཧ་བྱོན་ཏེ། ཐེག་ཆེན་གསང་སྔགས་ཀྱི་བསྟན་པ་གཙོ་བོར་སྤེལ།
ས་ར་ཧ་ཆེ་འབྲིང་ཆུང་གསུམ་ཡོད་པའི་འདི་ཆེ་བ་སྟེ། གྲུབ་ཐོབ་བརྒྱད་བཅུར་གྲགས་པའི་སྤྱི་མོས་སོ། ། འདིས་ལོ་སྟོང་དང་བརྒྱད་བརྒྱ་བཞུགས་པར་གྲགས་སོ། ། འདས་ལོ་ནས་ལོ་བཞི་བརྒྱ་ལོན་པ་ས་འབྲུག ཉན་ཐོས་ཀྱི་བཀའ་བསྡུ་གསུམ་པ་མཛད་པའི་ལོ་དེ་ཉིད་ལ་འཕགས་པ་ཀླུ་སྒྲུབ་བལྟམས། འདིས་སྔོན་མ་བསྒྲགས་པའི་སེང་གེའི་ང་རོ་ལན་གསུམ་བསྒྲགས་ཏེ། གཏམ་ཚོགས་སུ་ཀུན་རྫོབ་ལས་འབྲས་ཀྱི་གནད་བཤད་དེ་མེད་པའི་མཐའ་གསལ། རིགས་ཚོགས་སུ་དོན་དམ་པ་རྟེན་འབྲེལ་སྟོང་ཉིད་ཀྱི་གནད་བཤད་དེ་ཡོད་པའི་མཐའ་གསལ། སྟོད་ཚོགས་སུ་བདེན་གཉིས་ཟུང་འཇུག་གཞི་ལམ་འབྲས་གསུམ་གྱི་གནས་བཤད་དེ་ཐེག་ཆེན་དབུ་མའི་སྲོལ་རྒྱ་ཆེར་བསྟོད་པ་ཡིན་ནོ། ། འདིའི་སློབ་མ་ཐུགས་སྲས་བཞི།
ཉེ་སྲས་གསུམ། སྲས་ཀྱི་མཐུ་བོ་བཞི་ཡོད་པ་ལས། ཐུགས་སྲས་བཞི་ནི། འཇམ་དཔལ་ཞལ་མཐོང་ཤཱཀྱ་མི་ཏྲ། སྒྲོལ་མའི་ཞལ་མཐོང་ནཱ་ག་བྷོ་དྷི། ས་བརྒྱད་ནོན་པ་ཨརྻ་དཱེ་བ། སྤྱན་རས་གཟིགས་ཞལ་མཐོང་མ་ཏངྒི་པའོ། ། ཉེ་སྲས་གསུམ་ནི། སངས་རྒྱས་སྐྱངས། ལེགས་ལྡན་བྱེད།
སློབ་དཔོན་དཔའ་བོ་དང་གསུམ་མོ། ། སྲས་ཀྱི་གཙོ་བོ་བཞི་ནི་སྔར་གྱི་ཤཱཀྱ་བཤེས་གཉེན། འཕགས་པ་ལྷ། ཀླུའི་བྱང་ཆུབ་གསུམ་གྱི་སྟེང་དུ་ཟླ་བ་གྲགས་པ་དང་བཞིའོ། ། གཞན་ཡང་རྒྱལ་སྲས་ཞི་བ་ལྷ། ཤ་བ་རི་དབང་ཕྱུག ནག་པོ་པ་སོགས་བསམ་གྱིས་མི་ཁྱབ་པའང་འདིའི་སློབ་མ་དངོས་སོ། ། ཡང་ཉེར་གནས་གསུམ་ནི། ཨརྻ་དེ་ཝ། ནཱ་ག་བྷོ་དྷི།
ཞི་བ་ལྷ་གསུམ་ཟེར་བའང་འདུག འདི་ཉིད་བསྙེན་པར་རྫོགས་པའི་མཁན་པོ་ནི། ན་ལེནྡྲའི་མཁན་པོ་བྲམ་ཟེ་དགྲ་གཅན་ཟིན་ཞེས་པ་ཞིག་ཡིན་པར་རྣམ་པར་དང་ལོ་རྒྱུས་ཕལ་ཆེར་ལས་འབྱུང་ལ། དགྲ་གཅན་ཟིན་དེ་ཉིད་ས་ར་ཧ་ཡིན་པར་འགའ་ཞིག་ལས་བཤད་མོད། གྲུབ་ཐོབ་སྤྱི་མོས་ས་ར་ཧ་ཆེན་པོ་ཞེས་ཡོངས་སུ་གྲགས་པ་དེ་ཉིད་ནི་མ་ཡིན་པར་སེམས་ཏེ། དེ་ཉིད་སློབ་དཔོན་འདི་འཆི་བདག་འཇོམས་པའི་དཀྱིལ་འཁོར་དུ་བཅུག་ནས་སྐུ་ཚེ་སྲིང་བ་པོ་ཡིན་ཀྱང་། དེ་ཉིད་ལས་མཁན་པོ་དགྲ་གཅན་ཟིན་ལོགས་སུ་བཤད་པས་སོ། ། བྲམ་ཟེ་དགྲ་གཅན་ཟིན་གྱི་མཁན་པོ་ནི། སྲས་དགྲ་གཅན་ཟིན་ཡིན་ལ། འདི་ཉིད་ཀུན་དགའ་བོ་དང་ན་མཉམ་ཡིན་མོད།
སྐུ་ཚེ་དགུང་ལོ་སུམ་བརྒྱ་བསྐོར་བཞུགས་པར་གསལ་ཏེ། མཁན་པོ་དགྲ་གཅན་ཟིན་འདས་ལོ་ནས་ལོ་བཞི་བརྒྱ་སྐོར་དུ་བྱོན་པས་སོ། ། འོ་ན་ཟླ་གྲགས་ཀླུ་སྒྲུབ་ཀྱི་ཞབས་ཟིན་མིན་པར་འཇམ་དབྱངས་པ་པཎ་གྱི་དྲིས་ལན་ལས་བཤད་པ་མིན་ནམ་སྙམ་ན། དྲིས་ལན་དེ་ཉིད་ལས་བརྒྱུད་པའི་སློབ་མ་ལྟ་བུར་བཤད་པ་ན། རང་རེ་ས་སྐྱ་པ་ཕལ་ཆེར་ཟླ་གྲགས་ཀླུ་སྒྲུབ་ཀྱི་ཞབས་ཟིན་མ་ཡིན་ཏེ། ཀླུ་སྒྲུབ་སྟོན་པའི་འདས་ལོ་ནས་ལོ་བཞི་བརྒྱ་ནས་བྱོན་ནས་ལོ་དྲུག་བརྒྱ་བཞུགས། ཐོགས་མེད་དགུ་བརྒྱ་ནས་བྱོན་ནས་ལོ་བརྒྱ་ལྔ་བཅུ་བཞུགས། དེའི་སྐུ་ཚེ་སྨད་ཀྱི་སློབ་མ་དབྱིག་གཉེན་ཡིན་པ་ལས། ཟླ་གྲགས་ཀྱི་དུས་སུ་དབྱིག་གཉེན་ལ་སོགས་པ་འདས་ཟིན་ནས་མི་བཞུགས་པར་བཤད་པ་ལས་ཤེས་པའི་ཕྱིར་ཏེ། འཇུག་པ་རང་འགྲེལ་ལས།
གལ་ཏེ་གནས་བརྟན་དབྱིག་གཉེན་དང་ཆོས་སྐྱོང་ལ་སོགས་པ་བསྟན་བཅོས་རྣམས་ཀྱི་མཛད་པ་པོ་ཟིན་པར་གྱུར་པ་དེ་དག་གིས་ཀྱང་ཞེས་སོགས་བཤད་པས་སོ། ། ཞེས་སོགས་སྒྲུབ་བྱེད་ལུང་རིགས་མང་དུ་མཛད་ནའང་། ཁོ་བོ་ནི་ཟླ་གྲགས་ཀླུ་སྒྲུབ་ཀྱི་ཞབས་ཟིན་པར་སེམས་ཏེ། གསང་འདུས་སྒྲོན་གསལ་ལས། སངས་རྒྱས་ཀུན་གྱི་རིམ་གཉིས་གནས་ཀྱི་རྒྱས་བཏབ་དེ་ནི་ཀླུ་སྒྲུབ་ལས་རྙེད་པ། ། ཁྱབ་བདག་དཔལ་ལྡན་རྡོ་རྗེ་སེམས་པར་བཏུད་དེ་ཟླ་བ་གྲགས་པས་རིམ་བཞིན་བཤད། ། ཅེས་དང་། པཎྜི་ཏ་དཔལ་ལྡན་གྲགས་པས། དེ་ནི་དཔལ་ལྡན་ཀླུ་སྒྲུབ་ལས་སྙེད་པ་ཞེས་སོགས་ཏེ། དེ་ནི་དཔལ་ལྡན་ཀླུ་སྒྲུབ་ཀྱི་ཞལ་མངའ་ནས་ཀྱི་དངོས་ཀྱི་སློབ་མ་ཉིད་དུ་སོ་སོར་སྟོན་གྱི།
བརྒྱུད་པས་ནི་མ་ཡིན་ནོ་ཞེས་སོགས་བཤད་ཅིང་། དོ་ཧ་མཛོད་ཀྱི་ཊཱིཀྐ་འགའ་ཞིག་ལས་ཀྱང་། ཟླ་གྲགས་ཀྱིས་ཀླུ་སྒྲུབ་ལས་མན་ངག་དངོས་སུ་ཐོབ་ཅིང་། མཐར་ཀླུ་སྒྲུབ་ཀྱི་དབུ་སྦྱིན་པར་བཏང་ནས་བདེ་བ་ཅན་དུ་གཤེགས་པའི་ཚེ་ནཱ་ག་བྷོ་དྷི། ཨརྻ་དཱེ་ཝ། ཟླ་གྲགས་གསུམ་གྱིས་གསོལ་བ་བཏབ་པས། སྐུ་ཅི་འདྲ་བའི་འོད་ཀྱི་ལུས་གཅིག་སྣང་བར་བྱས་ནས། གར་ཡང་མ་རྟོག་ཅིར་ཡང་མ་སེམས་པར། ། བཅས་བཅོས་མེད་པའི་རང་བཞིན་རྣལ་པར་ཞོག ། མ་བཅོས་སྐྱེ་མེད་རང་རིག་བྱང་ཆུབ་སེམས། །
དེ་ལྟར་རྟོགས་ན་སངས་རྒྱས་དེ་རང་ཡིན། ། ཞེས་གསུངས་བའི་གདམས་པ་གནང་ཞེས་སོགས་དང་། དེའི་ཚེ་ཨརྻ་དེ་ཝཱས། འགྲོ་འོ་ཨརྻ་དེ་ཝ་འགྲོ། ། འོད་ལུས་དག་པའི་ཞིང་དུ་འགྲོ། ། སོང་ཅིག་ནཱ་ག་བྷོ་དྷི་སོང་། ། རི་བྱ་རྐང་ཅན་དུ་ཕུར་ཏེ་སོང་། ། སོང་ཅིག་ཟླ་བ་གྲགས་པ་སོང་། ། དཔལ་གྱི་རི་ལ་རྟོག་མེད་སོང་། ། ཞེས་སོགས་གསུངས་ཤིང་།
ཟླ་བ་གྲགས་པས་ཀྱང་། ཆད་དོ་ཟླ་བ་གྲགས་པ་ཆད། ། ཀླུ་སྒྲུབ་གཤེགས་པས་ལམ་མཁན་རྒྱུན་ཐག་ཆད། ། མ་བཅོས་སྐྱོན་མེད་ཆོས་ཀྱི་རྒྱུན་ཐག་ཆད། ། ཡིད་ལ་མི་བྱེད་ཆོས་ཀྱི་རྒྱུན་ཐག་ཆད། ། ཞེས་སྨྲས་ནས་དཔལ་ལྡན་འབྲས་སྤུངས་ཀྱི་རི་ལ་བཞུགས། ཞེས་སོགས་བཤད་པས་སོ། ། འོ་ན་གོང་གི་སྒྲུབ་བྱེད་དེ་ལ་ལན་ཇི་ལྟར་སྙམ་ན། ཁོ་བོ་ནི་གོང་དུ་བཤད་པ་ལྟར་ཀླུ་སྒྲུབ་ཀྱི་དབུ་སྦྱིན་པར་མ་བཏང་གོང་དུ་ལོ་དྲུག་བརྒྱ་ལས་མ་བཞུགས་ཀྱང་། མཐར་དབུ་དང་སྐུ་ལུས་འབྱར་ནས་ཡུན་རིང་བཞུགས་སམ་སྙམ་སྟེ།
དབུ་སྦྱིན་པར་བཏང་བའི་ཚེ། ང་ནི་བདེ་བ་ཅན་གྱི་འཇིག་རྟེན་དུ། ། སོང་ནས་ལུས་འདི་ལ་ནི་འཇུག་པར་འགྱུར། ། ཞེས་དབུ་བཅད་པའི་མཚམས་ནས་ཚིགས་བཅད་དེ་ལྟར་བྱུང་ཞེས་གྲགས་པ་ལྟར། སླར་དབུ་དང་སྐུ་ལུས་འགྲིག་ནས་འགྲོ་དོན་མཛད་པ་ལས་ཤེས་སོ། ། འདིའི་རྣམ་པར་མི་གཅིག་པ་ཁ་རེ་མཐོང་ཡང་མང་བས་མ་བྲིས་སོ། ། སློབ་དཔོན་འདི་བྱོན་པའི་ས་ཕོ་བྱི་བ་ནས། ད་ལྟའི་ཤིང་ཕོ་བྱི་ལོ་འདི་ནི་ལོ་སུམ་སྟོང་ཉིས་བརྒྱ་གོ་དྲུག་འདས་པའི་གོ་བདུན་པ་ཡིན་པར་ཤེས་པར་བྱའོ། ། དེ་ནི་དབུ་མའི་སྲོལ་ཕྱེད་ཚུལ་ཡིན་ལ། རྣམ་རིག་པའི་བསྟན་པ་དར་བའི་ཚུལ་ནི།
རབ་དབྱེ་ལས། ཉི་མ་སྒྲུབ་པའི་མུ་སྟེགས་བྱེད། ། སྤྲང་པོ་ཉི་མའི་དངོས་གྲུབ་ཀྱིས། ། གཙུག་ལག་ཁང་རྣམས་བསྲེགས་པའི་ཚེ། ། དམ་ཆོས་མངོན་པ་ལ་སོགས་པའི། ། སྡེ་སྣོད་ཕལ་ཆེར་བསྲེགས་ཞེས་གྲགས། ། དེ་ནས་འཕགས་པ་ཐོགས་མེད་ཀྱིས། ། མི་ཕམ་མགོན་ལ་གསན་ནས་ནི། ། དེ་ཡི་གཞུང་ལུགས་དར་བར་མཛད། ། ཅེས་པ་ལྟར།
འཕགས་པ་ཀླུ་སྒྲུབ་བྱོན་པའི་རྗེས་དེ་ཙམ་ནས། ཆོས་མངོན་པ་ལ་དགྲ་ལན་གསུམ་དར་བའི་དང་པོ། མུ་སྟེགས་ཀྱི་རྒན་མོས། ནང་པའི་གཎྜིའི་སྒྲ་བརྟགས་པས། ལྷ་ཀླུ་གནོད་སྦྱིན་སོགས་ཀྱིས་མཆོད་པའི་དཀོན་མཆོག་གསུམ་གྱི་ཏོག་སྡེ་འདི་བརྡུངས་པས་མུ་སྟེགས་འཆལ་པའི་ཀླད་པ་འགེམས། ཞེས་པ་གཅིག་འབྱུང་བར་ཤེས་ནས་མུ་སྟེགས་ཀྱི་དམག་དྲངས་ནས་སྣུབས། གཉིས་པ་ནི་ཡུལ་དབུས་ཀྱི་རྒྱལ་པོས། སྟག་གཟིག་གི་རྒྱལ་པོ་ལ་རས་ཀྱི་ན་བཟའ་སྲུབ་མེད་པ། སྙིང་ཁར་རྐང་རྗེས་ཡོད་པ་འདྲ་བ་ཞིག་སྐྱེས་སུ་བསྐུར་བས། ངན་སྔགས་བྱས་སོ་ཞེས།
སྟག་གཟིག་གི་དམག་དྲངས་ནས་སྣུབས། གསུམ་པ་ནི་མུ་སྟེགས་ཀྱི་སྤྲང་པོ་གཉིས་ལ་བཀྲུ་ཆུ་གཏོར་བས་ཁོ་འཁྲུགས་ཏེ། ལོ་དགུ་དོང་དུ་ཉི་མ་བསྒྲུབས་ནས། སྤྲང་པོ་ཉི་མའི་དངོས་གྲུབ་ཅེས་གྲགས་པ་དེས་མིག་ནས་ཉི་མའི་འོད་ཟེར་བཀྱེ་ནས་གཙུག་ལག་ཁང་རྣམས་བསྲེགས་ཏེ་སྣུབས། དེའི་ཚེ་གསང་བ་འདུས་པའི་གླེགས་བམ་ལས་ཆུ་བྱུང་སྟེ་མེ་ཞི་བར་བྱས་སོ་ཞེས་དང་། ཀླུ་སྒྲུབ་ཀྱི་འབུམ་ཀླུའི་ཡུལ་དུ་གདན་དྲངས་ནས་གྲོས་ཞེས་ཀྱང་གྲགས་སོ། ། དེ་ནས་འདས་ལོ་ནས་ལོ་དགུ་བརྒྱ་ལོན་པ་ས་ཕོ་བྱི་བའི་ལོར་བྲམ་ཟེ་མ་གསལ་བའི་ཚུལ་ཁྲིམས་ཞེས་པས། རྒྱལ་རིགས་དང་འདུས་པ་ལས་འཕགས་པ་ཐོགས་མེད་སྐུ་བལྟམས་ཏེ། ལོ་བཅུ་གཉིས་སུ་བྱམས་པ་སྒྲུབ་པས་ཆོས་རྒྱུན་གྱི་ཏིང་ངེ་འཛིན་ལས་བྱམས་པ་སྤྲུལ་སྐུའི་ཞལ་མཐོང་སྟེ། དགའ་ལྡན་དུ་ཞལ་གྱི་བདུད་རྩི་ངོམ་པར་འཐུང་།
སླར་བྱམས་པ་ལོངས་སྐུའི་ཞལ་མཐོང་སྟེ་བདེན་པ་མངོན་སུམ་དུ་གཟིགས། ས་སྡེ་ལྔ་དང་སྡོམ་རྣམ་གཉིས་ལ་སོགས་པའི་བསྟན་བཅོས་མང་དུ་ཙམ། ལྟ་བ་རྣམ་རིག་པའི་སྲོལ་ཕྱེ་སྟེ་ཐེག་ཆེན་གྱི་བསྟན་པ་དར་བར་མཛད་ཅིང་། དེའི་སློབ་མའི་གཙོ་བོ་ནི། བྲམ་ཟེ་མ་གསལ་བའི་ཚུལ་ཁྲིམས་བྲམ་ཟེ་དང་འདུས་པ་ལས་འཁྲུངས་པ་གཅུང་དབྱིག་གཉེན་ཏེ། ཐོག་མར་ཁ་ཆེར་ཁ་ཆེ་འདུས་བཟང་ལ་བརྟེན་ཏེ་བྱེ་སྨྲ་བའི་ལུགས་སྲོལ་ལ་སྦྱངས་ཤིང་། ཕྱིས་གཅེན་ཐོགས་མེད་ལས་ཐེག་ཆེན་གྱི་བཀའ་སྡེ་སྣོད་གསན་པ། དེའི་སློབ་མའི་གཙོ་བོ་ནི་ཕར་ཕྱིན་རང་ལས་མཁས་པ་འཕགས་པ་གྲོལ་སྡེ། ཚད་མ་རང་ལས་མཁས་པ་སློབ་དཔོན་ཕྱོགས་གླང་། མངོན་པ་རང་ལས་མཁས་པ་སློབ་དཔོན་བློ་བརྟན།
འདུལ་བ་རང་ལས་མཁས་པ་སློབ་དཔོན་ཡོན་ཏན་འོད་དང་བཞིའོ། ། དེ་ན་ཐོགས་མེད་བྱོན་པའི་ས་ཕོ་བྱི་བ་ནས་ཉིས་སྟོང་བདུན་བརྒྱ་གོ་བདུན་འདས་པའི་གོ་བརྒྱད་པ་ནི་ད་ལྟའི་ཤིང་ཕོ་བྱི་ལོ་འདི་ཡིན་ནོ། ། འདིས་ལོ་བརྒྱ་ལྔ་བཅུ་བཞུགས་སོ། ། འདས་ལོ་ནས་ལོ་སྟོང་དང་ལྔ་བརྒྱ་གྱ་དགུ་འདས་པའི་དགུ་བཅུ་པ་མེ་མོ་སྦྲུལ་ལ་ཐོ་བཙུན་གྲུབ་རྗེ་མཆེད་ཀྱིས་བཞེངས་པའི་རྡོ་རྗེ་གདན་གྱི་མཧཱ་བ་དྷི་བྱོན། མེ་སྦྲུལ་དེ་ནས་ཉིས་སྟོང་བརྒྱ་དང་བརྒྱད་ལོན་པ་ནི་ཆུ་མོ་ཕག་ལོ་འདིའོ། ། ཁྱིམ་བདག་མཧཱ་པཱ་ལའི་བུ་ཆུང་བས་བཞེངས་པའི་གནྡྷོ་ལའི་ནང་གི་མཧཱ་བྷོ་དྷི་ནི་འདི་གོང་དུ་བྱོན་ཞེས་བཤད་ཟིན་ཏོ། ། འདས་ལོ་ནས་ལོ་སྟོང་དང་བརྒྱད་བརྒྱ་ཉེར་དགུ་འདས་པའི་སུམ་ཅུ་པ་མེ་མོ་སྦྲུལ་ལ་གནས་བརྟན་ཆོས་སྐྱོངས་དཔལ་ལྡན་བིརྺ་པ་བྱོན། ཁོང་གི་དོན་གཉིས་ལོན་པ་ས་ཕོ་འབྲུག་གི་ས་ག་ཟླ་བའི་ཉེར་གསུམ་ལ་བདག་མེད་ལྷ་མོ་བཅོ་ལྔའི་དཀྱིལ་འཁོར་དུ་བཅུག་སྟེ་ས་དང་པོ་མཉེས། ཉེར་དགུའི་དགོངས་ས་དྲུག་པ་མཉེས། བརྟུལ་ཤུགས་ཀྱི་སྒོ་ནས་རྒྱལ་བའི་བསྟན་པ་གསལ་བར་མཛད་ཅིང་།
སློབ་མའི་གཙོ་བོར་ཤར་ཕྱོགས་ནག་པོ་པ་ལ་གསུང་ངག་རྡོ་རྗེའི་ཚིག་རྐང་གི་སྒོ་ནས་བསྐལ་དམན་རིམ་འཇུག་པའི་ལམ་བཟང་དང་། ཌོཾ་བྷི་པ་ལ་སྤྲོས་མེད་རྡོ་རྗེ་ཚིག་རྐང་གི་སྒོ་ནས་བསྐལ་ལྡན་གཅིག་ཆར་པའི་ལམ་བཟང་བསྟན་པའི་ངོས་ནས་རྡོ་རྗེ་ཐེག་པའི་བསྟན་པ་གསལ་བར་མཛད་དོ། ། བི་རུ་པ་བྱོན་པའི་མེ་སྦྲུལ་ནས་ལོ་སྟོང་དང་བརྒྱད་བརྒྱ་རེ་བརྒྱད་པ་ནི་ཤིང་བྱི་འདིའོ། ། བིརྺ་པ་འདི་ཉིད་སྭ་ཝ་ན་ཐའི་རྡོ་སྐུ་ལ་ཐིམ་ནས་ད་ལྟ་ཡང་བསྐལ་ལྡན་དང་དངོས་སུ་མཇལ་བའི་སྐབས་ཡོད་ཀྱི་སྐུ་མྱ་ངན་ལས་འདའ་བའི་ཚུལ་ནི་མ་བསྟན་ནོ།། ༈ །།འདས་ལོ་ནས་ཉིས་སྟོང་བཞི་བརྒྱ་སུམ་ཅུ་འདས་པའི་སོ་གཅིག་པ་ས་ཕོ་རྟ་ལ་ཟླ་གྲགས་བྱོན། ཁོང་གིས་ལོ་ལྔ་བརྒྱ་བཞུགས། ས་ཕོ་རྟ་དེ་ནས་ད་བར་ལ་སྟོང་དང་ཉིས་བརྒྱ་རེ་བདུན་ནོ།། ༈ །།འདས་ལོ་ནས་ཉིས་སྟོང་བརྒྱད་བརྒྱ་དང་གྱ་ལྔ་པ་ཆུ་ཕོ་འབྲུག་ལ་རིག་པའི་དབང་ཕྱུག་བྱོན། ཆུ་འབྲུག་དེ་ནས་བརྒྱད་བརྒྱ་དང་བཅུ་གསུམ་མོ། ། འདིས་ལོ་སུམ་བརྒྱ་བཞུགས།
ཁོང་གི་ལོ་ཞེ་དྲུག་ལོན་པའི་ཚེ་ཟླ་བ་གྲགས་པ་འདས་ཟེར་རྡོ་རྗེ་རྒྱལ་མཚན་གྱི་ངོ་མཚར་བའི་ཁ་སྐོང་ན་ཡོད།། ༈ །།འདས་ལོ་ནས་གསུམ་སྟོང་བརྒྱད་ཅུ་རྩ་བརྒྱད་འདས་པའི་རྩ་དགུ་པ་མེ་ཕོ་འབྲུག་ལ་ན་རོ་པ་བལྟམས། མེ་འབྲུག་དེ་ནས་དྲུག་བརྒྱ་དང་དགུའོ། ། ཁོང་གིས་བརྒྱད་ཅུ་ཙམ་བཞུགས་ཏེ་ཚེས་བཅུའི་དགོངས་གླིང་བུའི་སྒྲ་དི་རི་རི་དག་པའི་ཞིང་དུ་གཤེགས་ཀྱི། སྐུ་ལུས་སྤངས་པ་ནི་མ་ཡིན་ནོ།། ༈ །།འདས་ལོ་ནས་གསུམ་སྟོང་བརྒྱ་དང་ཉེར་བདུན་པ་ཤིང་ཕོ་རྟ་ལ་དཔལ་ལྡན་ཨ་ཏི་ཤ་བྱོན། ཤིང་རྟ་དེ་ནས་ལྔ་བརྒྱ་དང་དོན་གཅིག་པ་ནི་ཤིང་ཕོ་བྱི་བ་འདིའོ། ། ཁོང་གིས་དོན་གསུམ་ཞུགས་པའི་རེ་གཅིག་པ་ཤིང་ཕོ་རྟ་ལ་བོད་དུ་བྱོན། ལོ་བཅུ་གསུམ་བཞུགས་ནས་ཆུ་ཕོ་རྟའི་ཚེས་བཅོ་བརྒྱད་ལ་སྐུ་གཤེགས་སོ། ། ཇོ་བོ་རྗེའི་དགུང་ཟླ་སོགས་ལའང་མི་མཐུན་པ་མང་དག་འདུག་ཀྱང་།
འདིར་དུས་གསལ་སོར་བཞག་ཡིན་ལ། ཟླ་གྲགས་བྱོན་པའི་མཚམས་ཀྱང་ཀླུ་སྒྲུབ་བྱོན་པའི་མཚམས་དང་ཧ་ཅང་བར་ཁྱད་ཞུགས་པའི་ཕྱིར་ཡང་དུས་གསལ་སོར་བཞག་པ་ཡིན་གྱི་ངེས་པ་རྙེད་པའི་ལུང་རིགས་ནི་མེད་དོ།། ༈ །།གཉིས་པ་བོད་གངས་ཅན་དུ་བསྟན་པ་དར་བའི་ཚུལ་ནི། རབ་དབྱེ་ལས། ཕྱིས་ནས་གངས་རིའི་ཁྲོད་འདི་རུ། ། སངས་རྒྱས་བསྟན་པ་ལེགས་པར་འགྱུར། ། དེ་ནས་བསྟན་པ་དར་བའི་ཚེ། ། ཞེས་པའི་རྡོ་རྗེའི་ཚིག་འདི་ཉིད་ཅུང་ཟད་བཀྲོལ་ན། འོ་ན་བོད་གངས་ཅན་དུ་བསྟན་པ་དར་བ་འདི་རྒྱལ་པོ་སུ་ཞིག་གི་ངོ་ལ། ལོ་པཎ་ཇི་ལྟ་བུའི་བཀའ་དྲིན་ལས།
ནམ་ཞིག་གི་ཚེ། ཚུལ་ཇི་ལྟར་དར་སྙམ་ན། འདི་ལ་གཉིས། བསྟན་པ་སྔ་དར་བྱུང་བའི་ཚུལ་དང་། ཕྱི་དར་བྱུང་བའི་ཚུལ་ལོ། ། དང་པོ་ལ་ཡང་གསུམ་བསྟན་པའི་དབུ་བརྙེས་པའི་ཚུལ། བསྟན་པའི་སྲོལ་གཏོད་པའི་ཚུལ། བསྟན་པ་དར་བའི་ཚུལ་ལོ། ། དང་པོ་ནི་སྤྱིར་བོད་ཀྱི་རྒྱལ་རབ་ལ་རྗེ་བཙུན་གྲགས་པས། བོད་ཀྱི་རྒྱལ་པོ་ཁྲི་བདུན་སྟེགས་གཅིག་དང་། །
ལེགས་དྲུག་ལྡེ་བརྒྱད་བཙན་བཞི་ཞེས་བྱ་སྟེ། ། ཉི་ཤུ་རྩ་དྲུག་སྔོན་གྱི་རྒྱལ་པོ་ཡིན། ། ཞེས་པ་ལྟར། བོད་ཀྱི་རྒྱལ་པོའི་ཐོག་མ་གཉའ་ཁྲི་བཙན་པོ་ནས། ཐོ་ཐོ་རི་གཉན་ཞལ་གྱི་བར་རྒྱལ་རབས་ཉི་ཤུ་རྩ་དྲུག་གི་བར་ལ། རྒྱལ་བའི་བསྟན་པའི་མིང་ཙམ་མ་བྱུང་ལ། ཁྲི་བདུན་པ་གྲི་གུམ་བཙན་པོའི་ངོ་ལ་བོན་གྱི་བསྟན་པ་དར་ནས་རིམ་པར་བྱུང་ངོ་། ། འོ་ན་གཉའ་ཁྲི་བཙན་པོ་དེ་དུས་ནམ་གྱི་ཚེ། རིགས་གང་ལ་བྱོན་སྙམ་ན། འདི་ལ་བོད་སྤྱིའི་མི་རིགས་ཀྱང་བོད་ཀྱི་གཏམ་ལས་སྤྲེའུ་བྲག་སྲིན་མོ་ལས་ཆད་པར་བཤད་མོད།
ལྷ་ལས་ཕུལ་བྱུང་གི་བསྟོད་འགྲེལ་ལས། སྐྱ་སེང་བུ་ལྔ་དང་དགྲ་ངན་དཔུང་ཚོགས་བཅྭོ་བརྒྱད་འཐབ་པའི་དུས་སུ་རྒྱལ་པོ་རུ་པ་ཏི་ཞེས་པ་དམག་སྟོང་ཕྲག་གཅིག་དང་བཅས་པ་བུད་མེད་ཀྱི་ཆས་སུ་ཞུགས་ཏེ་གངས་ཅན་གྱི་ཁྲོད་དུ་གྲོས་པ་ལས་འཕེལ་བར་བཤད་ལ། དེའི་སྐྱ་སེང་བུ་ལྔ་ནི། གཡུལ་ངོར་བསྟན་པ། འཇིག་སྡེ། སྲིད་སྒྲུབ། ལྷར་བཅས། བ་ཀུ་ལ་དང་ལྔ་ཡིན་ཞིང་། དགྲ་ངན་ནི། སྐྱ་སེང་གི་ཕུ་བོ་ཡུལ་འཁོར་སྲུང་གི་བུ་འཐབ་དཀའ་སོགས་བརྒྱའོ། །
དེ་དག་ནི་རྩོད་དུས་ཀྱི་མགོ་ཟུག་པའི་དུས་ཡིན་མོད། མཁས་པ་འགའ་ཞིག་རྒྱལ་པོ་སྐྱ་སེང་བཅོམ་ལྡན་འདས་ཀྱི་དུས་བྱོན་པས། བོད་ཀྱི་མི་ཡང་དེ་ཙམ་ནས་འཕེལ་ཞེས་བཤད་པ་ནི་མ་བརྟགས་པ་ཆེན་པོ་སྟེ། བཅོམ་ལྡན་འདས་ཤཱཀྱ་ཐུབ་པ་བྱོན་པ་དང་དུས་སྙམ་དུའང་། སྐྱ་སེང་གི་བུ་སྒྲོལ་མ་སོགས་སྐྱ་སེང་གི་རིགས་ཀྱི་རྒྱལ་པོ་སྲས་བཅས་ཡོད་ཀྱང་། དེ་དང་དགྲ་ངན་དཔུང་ཚོགས་བཅོམ་པའི་སྐྱ་སེང་དོན་མི་གཅིག་སྟེ། སྐྱ་སེང་འདི་ནི་རྒྱས་པའི་བུ་ཡུལ་འཁོར་སྲུང་སྐྱ་སེང་དང་། བློ་ལྡན་གསུམ་གྱི་ཟླས་ཕྱེ་བ་དེ་ཡིན་པ་ཐོག་མཚུངས་པའི་སྐབས་མེད་པའི་ཕྱིར་རོ། ། དེས་ན་བོད་ཀྱི་རྒྱལ་པོ་གཉའ་ཁྲི་བཙན་པོ། དགྲ་ངན་གྱི་རིགས་ཡིན་པར་འདོད་པའི་ལུགས་གཅིག་དང་།
ཀོ་ས་ལའི་རྒྱལ་པོ་གསལ་རྒྱལ་གྱི་སྲས་སྔ་ཚིགས་ཡིན་ཟེར་བ་དང་། རྒྱལ་པོ་གཟུགས་ཅན་སྙིང་པོའི་སྲས་ཆུང་བ་སྟོབས་ཆུང་གི་སྲས་ལྔ་ཚིགས་ཡིན་ཟེར་བ་དང་། ས་ལའི་རྒྱལ་པོ་འཆར་བྱེད་ཀྱི་སྲས་མིག་མས་འགེབས་པ་སོར་མོ་དྲ་བས་འབྲེལ་བ་ཞིག་བྱུང་བས་སྐྲག་སྟེ། ཟངས་ཁ་སྦྱོར་དུ་བཅུག་སྟེ་གངྒཱ་ལ་བསྐྱུར་པ་ཞིང་པས་རྙེད་དེ་གསོས། ཆེར་སྐྱེས་པ་ན་སྔར་གྱི་གཏམ་བཤད་པ་ན་ཡིད་སྐྱོ་སྟེ། གངས་རིའི་བྲག་ཏུ་གྲོས་པ་ན་རིམ་གྱིས་ལྷ་རི་ཡོལ་བའི་ཁར་བྱུང་སྟེ། བཙན་ཐང་སྒོ་བཞིར་ཐོན་པ་ལ། བོན་པོ་རྣམས་རྨུ་ཐེག་ལས་བྱོན་པས་ལྷ་ཡིན་ཟེར། ཁྱོད་སུ་ཡིན་དྲིས་པས་བཙན་པོ་ཡིན་ཟེར། གང་ནས་བྱོན་དྲིས་པས་ནམ་མཁའ་ལ་མཛུབ་མོ་སྒྲེང་ཞིང་།
དེ་ཤིང་གི་ཁྲི་ལ་བཞག་སྟེ་མི་བཞིས་གཉའ་བ་ལ་ཁུར་བས་གཉའ་ཁྲི་བཙན་པོར་གྲགས་ཟེར་བའི་ལུགས་དང་། ཁ་ཅིག་ཤཱཀྱའི་རྒྱལ་བརྒྱུད་ལས་ཆད་པ་ཡིན་ཟེར་བ་སོགས་ལུགས་མང་དག་ཡོད་ཅིང་། གང་ནའང་གཉའ་ཁྲི་བྱོན་པའི་དུས་ཚོད་ནི། འདས་ལོ་ནས་ལོ་སྟོང་བརྒྱད་བརྒྱ་ཉི་ཤུ་འདས་པའི་ཉེར་གཅིག་པ་ས་ཕོ་སྤྲེལ་ལོ་གཉའ་ཁྲི་བཙན་པོ་བྱོན་པ་ཡིན་ལ། གཉའ་ཁྲི་བྱོན་པའི་ས་སྤྲེལ་ནས་ད་ལྟའི་ཤིང་ཕོ་བྱི་ལོ་བ་འདི་སྟོང་དང་བརྒྱད་བརྒྱ་དོན་དྲུག་འདས་པའི་དོན་བདུན་པ་ཡིན་ནོ་ཞེས་ཤེས་པར་བྱའོ། ། དེ་ནས་གཉའ་ཁྲི་བཙན་པོ། རྨྱུ་ཁྲི་བཙན་པོ། དིང་ཁྲི། སོ་ཁྲི་བཙན་པོ། ཡེ་ཁྲི།
གདགས་ཁྲི། གྲི་གུམ་བཙན་པོ་དང་བདུན་ལ་གནམ་གྱི་ཁྲི་བདུན་ཟེར། ཐ་མའི་སྲས་སྤུ་ལྡེ་གུང་རྒྱལ་ཏེ་བར་གྱི་ཁྲི་གཅིག་ཟེར། དེ་ནས་ཨ་ཤོ་ལེགས། ཨི་ཤོ་ལེགས། དེ་ཤོ་ལེགས། གུ་རུབ་ལེགས། འབྲོང་རྗེ་ལེགས། ཐེ་ཤོ་ལེགས་དྲུག་ལ་སའི་ལེགས་དྲུག་ཟེར། ལྡེ་སྦུ་གུ།
ལྡེ་རྣོ་ལམ། ལྡེ་རྣོལ་པོ། ལྡེ་བསོ་ལམ། ལྡེ་རྣོན་ལམ། ལྡེ་རྒྱལ་པོ་བརྒྱད་ལ་ལྡེ་བརྒྱད་ཟེར། ཐེ་རེ་ལོང་བཙན། ཁྲི་སྒྲགས་གཟུངས་བཙན། ཁྲི་ཐོག་ལེགས། རྗེ་ཐོག་བཙན་བཞི་ལ་བཙན་བཞི་ཟེར་རོ། ། དེ་ལྟར་ཡང་གྲགས་པས།
མི་རྗེ་ལྷས་མཛད་གདུང་རབས་རྣམ་པ་བཞི། ། ཉི་ཤུ་དྲུག་ལ་དྲུག་བརྒྱ་དྲུག་ཅུ་ཐལ། ། ཞེས་པ་ལྟར་གྱི་གདུང་རབས་ཉེར་དྲུག་གི་ངོ་ལ་ལོ་གྲངས་དྲུག་བརྒྱ་དྲུག་ཅུ་སོང་སྟེ། དེའི་བར་ལ་བོད་དུ་བསྟན་པ་མ་བྱུང་ཞེས་ཤེས་པར་བྱའོ། ། འོ་ན་ནམ་གྱི་ཚེ་དམ་པའི་ཆོས་ཀྱི་དབུ་བརྙེས་སྙམ་ན། རྗེ་བཙུན་པས། སྐྱིད་པའི་གདུང་རབས་ཕྱེད་དང་བཅུ་དག་ཏུ། ། ཤིན་ཏུ་སྐྱིད་པའི་གདུང་རབས་ཕྱེད་དང་བཞི། ། དེ་ལྟར་གདུང་རབས་བཞི་བཅུ་ཐམ་པ་སྟེ། ། འདི་ཡི་བོད་ཁམས་སྤྱི་ཡིས་སྐྱེད་རེ་འཁོར། །
ཞེས་པ་ལྟར་གྱི། སྐྱིད་པའི་གདུང་རབས་ཕྱེད་དང་བཅུའི་དང་པོ། ལྷ་ཐོ་ཐོ་རི་གཉན་བཙན་གྱི་སྐུ་ངོ་ལ་ཆོས་ཀྱི་དབུ་བརྙེས་ཞེས་བྱ་སྟེ། དེ་ཡང་འདས་ལོ་ནས་ལོ་ཉིས་སྟོང་བཞི་བརྒྱ་དང་བརྒྱད་བཅུ་རྩ་གཅིག་པའམ། གཉའ་ཁྲི་བྱོན་པ་ནས་དྲུག་བརྒྱ་དང་རེ་གཅིག་པ་ས་ཕོ་སྤྲེལ་ལོ་ཐོ་ཐོ་རི་ཁོང་བལྟམས། ཁོང་གི་ང་དགུ་ལོན་པ་ཡན་ལ་ཆོས་ཀྱི་མིང་ཙམ་ཡང་མེད་པ་ལ། ཁོང་གི་དྲུག་ཅུ་ལོན་པ་འདས་ལོ་ནས་ཉིས་སྟོང་ལྔ་བརྒྱ་དང་སོ་དགུ་འདས་པའི་བཞི་ཅུ་པ་མེ་མོ་ལུག་གི་ལོ་ལ་རྒྱལ་པོའི་ཕོ་བྲང་ཡུམ་བུ་བླ་སྒང་གི་རྩེ་ན་བཞུགས་པའི་ཚེ། ནམ་མཁའ་ནས་ཟ་མ་ཏོག་གཅིག་འབབ་པ་ཁ་ཕྱེ་བས། ཟ་མ་ཏོག་བཀོད་པ། སྤང་ཀོང་ཕྱག་རྒྱ་པ་ཡི་གེ་དྲུག་མ།
གསེར་གྱི་མཆོད་རྟེན་ཁྲུ་གང་པ་རྣམས་བྱུང་སྟེ། མིང་གཉན་པོ་གསང་བར་བཏགས་ནས་མཆོད་པས། དམ་པའི་ཆོས་ཀྱིས་གངས་ཅན་གྱི་འགྲོ་བ་ལ་བརྩེ་བའི་བྱིན་རླབས་དང་ནུས་པས། རྒྱལ་པོ་ལོ་རེ་གཅིག་པར་འགྲོ་རྒྱུ་ང་དགུ་པར་ལོག་སྟེ། ལོ་རེ་བཞིན་གཞོན་དུ་སོང་ནས། ལོ་བཅུ་དྲུག་པར་གྱུར་ཏེ་ལུས་རྟེན་གཅིག་ལ་སྐུ་ཚེ་གཉིས་བཞེས། ཀུན་དྲིལ་བས་ལོ་བརྒྱ་དང་ཉི་ཤུར་བཞུགས་སོ། ། གདུང་རབས་ལྔ་ནས་འདིའི་དོན་ཤེས་པར་འགྱུར་རོ་ཞེས་རྨི་ལམ་དུ་ལུང་བསྟན་ནོ། ། དེ་ལྟར་ཐོ་ཐོ་རི་གཉན་བཙན། ཁྲི་གཉན་གཟུངས་བཙན།
འགྲོ་གཉན་སྡེ་རུ། སྟག་རི་གཉན་གཟིགས། གནམ་རི་སྲོང་བཙན་སྡེ་ལྔའི་རིང་ལ། དམ་པའི་ཆོས་ཀྱི་གླེགས་བམ་ཙམ་བྱུང་ཞིང་། གཉན་པོ་གསང་བ་ལ་མཆོད་པ་ཙམ་བྱུང་བས། ཆོས་ཀྱི་དབུ་བརྙེས་པའི་གདུང་རབས་ཞེས་བྱ་སྟེ། ལྷ་མོ་དྲི་མ་མེད་ལུང་བསྟན་པའི་མདོ་ལས། ང་ཡོངས་སུ་མྱ་ངན་ལས་འདས་ནས་ལོ་གཉིས་སྟོང་ལྔ་བརྒྱ་ནས་གདོང་དམར་ཅན་གྱི་ཡུལ་དུ་དམ་པའི་ཆོས་དར་བར་འགྱུར་རོ། ། ཞེས་ལུང་བསྟན་པ་འདི་ཙམ་ལ་དགོངས་ཞེས་ཤེས་དགོས་སོ། ། དེ་ལ་དེབ་སྔོན་དུ་གྲགས་པ་ལས།
ནེལ་པ་པཎྜི་ཏ་ན་རེ། ནམ་མཁའ་ནས་བབས་ཟེར་བ། བོན་པོ་ནམ་མཁའ་ལ་དགའ་བས་བོན་གཏམ་ཡིན་གྱིས་དོན་ལ་པཎྜི་ཏ་བློ་སེམས་མཚོ་དང་ལོ་ཙཱ་བ་ལི་ཐི་སེས། ཆོས་དེ་གཉིས་ཁྱེར་ནས་འོང་པ་ལ། རྒྱལ་པོས་ཡི་གེ་མི་ཤེས། དོན་ཡང་མི་གོ་བས་པཎྜི་ཏ་དང་ལོ་ཙཱ་བ་གཉིས་ཕྱིར་ལོག་ཟེར་བ་འདི་དག་པ་འདྲ་སྟེ། དུས་ཕྱིས་རྦ་གསལ་སྣང་གིས་བལ་པོར་ཕྱིན།

མཁན་པོ་ཞི་བ་འཚོ་དང་མཇལ་བའི་ཚེ། མཁན་པོའི་གསུངས་ལས། བོད་ཀྱི་བཙན་པོ་དང་། ཁྱོད་དང་། ང་དང་གསུམ་གྱིས་འོད་སྲུང་གི་བསྟན་པ་ལ་བྱ་རྫི་མའི་བུ་གསུམ་དུ་གྱུར་ནས་བོད་དུ་བསྟན་པ་སྤེལ་བའི་སྨོན་ལམ་བཏབ་པ་ཡིན་ཏེ། བཙན་པོ་ཡང་མ་སྐྱེས། ཁྱོད་ཀྱང་ནར་མ་གསོན་པས། ངས་འདི་ན་རྒྱལ་རབ་དགུའི་བར་དགུག་ཅིང་བསྡད་པ་ཡིན་གསུངས་བ་རྦ་བཞེད་གཙང་མ་ན་སྣང་བའི་ཕྱིར་ཞེས་བཤད་འདུག་པ་ལྟར་དོན་ལའང་ཡིན་ནམ་སྙམ་སྟེ་ད་དུང་བརྟག་གོ ། གང་ལྟར་ཡང་བོད་དུ་བསྟན་པ་དབུ་བརྙེས་ནས་ད་ལྟའི་བྱི་ལོ་འདིའི་བར་ལ་ལོསྟོང་དང་བརྒྱ་ལྔ་བཅུ་རྩ་བརྒྱད་དོ། ། དེ་ལྟར་ལྷ་ཐོ་ཐོ་རི་བལྟམས་པ་ནས། གནམ་རི་སྲོ་བཙན་གྱི་སྲས་སྲོང་བཙན་སྒམ་པོ་བལྟམས་པ་ཡན་གྱི་གདུང་རབས་ལྔའི་རིང་ལ་ལོ་ཉིས་བརྒྱ་དང་རེ་དགུ་སོང་འདུག་པས།
རྗེ་བཙུན་པས་ཆོས་དབུ་བརྙེས་ནས། རྒྱལ་རབས་ལྔ་ཡིན་པར། ལོ་གྲངས་བརྒྱ་དང་ལྔ་བཅུ་ཐལ་ཞེས་ཟེར་ཞེས་པ་ཡི་གེ་པའི་སྐྱོན་ཁོ་ནར་ཟད་དེ། ལྷ་ཐོ་ཐོ་རིས་ཀྱང་ལོ་བརྒྱ་ཉི་ཤུ་བཞུགས་ན། དེ་མན་གྱི་རྒྱལ་རབས་བཞི་སྡོམ་པས། ལོ་སུམ་ཅུ་ཙམ་ལས་མ་བཞུགས་པར་སྒྲུབ་མི་ནུས་སོ། ། གཉིས་པ་སྲོལ་གཏོད་པ་ནི། རྒྱལ་པོ་སྲོང་བཙན་སྒམ་པོ་ནས་ཡིན་ཏེ། དེ་ཡང་འདས་ལོ་ནས་ལོ་ཉིས་སྟོང་དང་བདུན་བརྒྱ་དང་ཞེ་དགུ་འདས་པའི་ལྔ་བཅུ་པ་མེ་མོ་གླང་ལ་སྲོང་བཙན་སྒམ་པོ་བལྟམས། མེ་མོ་གླང་འདི་ནས་ད་བར་ལ་དགུ་བརྒྱ་དང་ཞེ་བརྒྱད་ལོན།
མེ་གླང་འདི་གཉའ་ཁྲི་བཙན་པོ་བྱོན་པ་དགུ་བརྒྱ་སུམ་བཅུ་པ་དང་། སྔ་དར་མེ་མོ་ལུག་ནས་ཉིས་བརྒྱ་དང་བཅུ་གཅིག་པ་ཡིན་ནོ། ། དེས་ན་འདིའི་བསྟན་པའི་སྲོལ་བསྟོད་ཚུལ་གསུམ། རྟེན་བྱོན་པའི་ཚུལ། ལོ་པཎ་བྱོན་པའི་ཚུལ། ཆོས་ཇི་ལྟར་དར་བའི་ཚུལ། དང་པོ་ནི་རྒྱལ་པོ་འདིའི་ལོ་བཅུ་གསུམ་པ་ལ་རྒྱལ་སྲིད་བཟུང་། བཅོ་ལྔ་པ་ལ་སྤྲུལ་པའི་དགེ་སློང་ཨཱ་ཀ་ར་མ་ཏི་ཤི་ལས། སིངྒ་གླིང་གི་རྒྱལ་པོའི་འགྲམ་ནས་ཙནྡན་སྦྲུལ་སྙིང་ལས་རང་བྱོན་གྱི་སྤྱན་རས་གཟིགས་ཡིད་བཞིན་ནོར་བུ་ཞལ་བཅུ་གཅིག་པ་དང་། རྒྱ་བོད་མཚམས་ཀྱི་ནགས་ཁྲོད་ནས་ཙནྡན་ཧ་རིའི་སྡོང་པོ་ལས་རང་བྱོན་མཆེད་བཞི་བྱོན་པའི་ཆེ་བ་ཝ་ཏི་སྐྱིད་གྲོང་མང་ཡུལ་ན་བཞུགས།
གཉིས་པ་སྦུ་གངས་ཡམ་བུ་ཡ་འགལ་ན་བཞུགས། གསུམ་པ་རྫ་མ་ལའི་རྒྱ་བལ་མཚམས་ན་བཞུགས། བཞི་པ་བོད་དུ་རྒྱལ་པོའི་ཐུགས་དམ་ལ་སྤྱན་དྲངས་སོ། ། ཁོང་གིས་བཅོ་བརྒྱད་པ་ཤིང་ཕོ་རྟ་ལ། བལ་མོ་བཟའ་ཁྲི་བཙུན་རྒྱལ་པོ་ཀྲི་ཀྲིའི་ཐུགས་དམ་བྱམས་པ་ཆོས་འཁོར་མ་དང་། ཇོ་བོ་མི་བསྐྱོད་རྡོ་རྗེ་དང་། རང་བྱོན་སྒྲོལ་མ་སྟེ་རྟེན་གསུམ་དང་བཅས་པ་སྤྱན་དྲངས། མི་བསྐྱོད་རྡོ་རྗེ་དེ་ཚེ་ལོ་ཉི་ཁྲི་པའི་དུས། མ་འོངས་ཤཱཀྱ་ཐུབ་པ་ལོ་བརྒྱད་པའི་སྐུ་ཚད་དུ། རྒྱལ་པོ་ཀྲི་ཀྲིས་བཞེངས།
རབ་གནས་སངས་རྒྱས་འོད་སྲུང་གིས་མཛད་ཟེར། ད་ལྟ་ར་མོ་ཆེ་ན་བཞུགས་སོ། ། ཁོང་གིས་ཉི་ཤུ་པ་མེ་སྤྲེལ་ལོ་རྒྱ་མོ་ཀོང་ཇོ། ཇོ་བོ་ཤཱཀྱ་མུ་ནེ་དང་བཅས་པ་སྤྱན་དྲངས། ཉེར་གསུམ་པ་ས་མོ་ཕག་ལོ་ར་ས་འཕྲུལ་སྣང་གི་གཙུག་ལག་ཁང་བཞེངས་པ་ཡིན་ཏེ། དེ་ཡང་དེའི་སྔ་ལོ་ཁྱིའི་ལོ་ལ་འོ་ཐང་གི་མཚོ་བསྲུབས། ཕག་ལོ་འགྲམ་ལ་ཞག་དྲུག ཤིང་བཟོ་ལ་ཞག་བཞི། ཐོག་ལ་ཞག་གཉིས་ཏེ། ཞག་བཅུ་གཉིས་ཀྱི་ཁོངས་སུ་ལྷ་སའི་འོག་ཐོག་རྒྱལ་པོའི་སྤྲུལ་པའི་བཟོ་བོས་བཞེངས།
སྟེང་ཐོག་བལ་བཟོ་བས་ཟླ་བ་བཅུ་གཉིས་ལ་ཚར། དེ་དང་དུས་མཚུངས་སུ་རྒྱལ་མོས་ར་མོ་ཆེ་དང་། རྒྱལ་པོས་མཐའ་འདུལ་ཡང་འདུལ་རུ་གནོན་གཙུག་ལག་ཁང་སོགས་བསམ་གྱིས་མི་ཁྱབ་པ་བཞེངས་སོ། ། དུས་གསལ་ལས་རྒྱལ་པོའི་ཉེར་ལྔ་པ་ལྕགས་མོ་གླང་ལ་ཇོ་བོ་ཤཱཀྱ་མུ་ནེ་བྱོན་གསུངས་པ་འདུག ར་མོ་ཆེ་ནས་འཕྲུལ་སྣང་དུ་བྱོན་པ་གཅིག་ལགས་སམ། བོད་དུ་ནི་དེ་གོང་བྱོན་ཚར་བ་ལགས་སོ། ། འདི་ལྟ་བུའི་ཇོ་བོ་ཤཱཀྱ་འདི་ནི། སྟོན་པས་ལོ་ཞེ་གཅིག་པ་ས་ཕོ་སྤྲེལ་ལོ་སུམ་ཅུ་རྩ་གསུམ་དུ་དབྱར་གནས་ལ་བཞུགས་པའི་ཚེ་རྒྱུ་ལྷའི་རིན་པོ་ཆེ་ལས། སྦྱིན་བདག་ལྷ་དབང་བརྒྱ་བྱིན་གྱིས་བྱས། བཟོ་བོ་བྷི་ཤོ་ཀརྨས་བྱས་ཏེ།
དགུང་ལོ་བཅུ་གཉིས་པའི་ཚད་དུ་བཞེངས། རྟེན་འདི་ཉིད་ལྷ་ཡུལ་རྒྱ་གར་ཨུ་རྒྱན་སོགས་སུའང་མང་དག་བཞུགས། རྒྱ་གར་རྒྱལ་པོ་དྷརྨ་པཱ་ལས། རྒྱ་ནག་རྒྱལ་པོ་སྲི་ཏ་བྷི་ཛ་ཡ་ལ་སྐྱེས་སུ་བསྐུར་བས་ལོ་ལྔ་བརྒྱ་བཞུགས། འདས་ལོ་ནས་ཉིས་སྟོང་བདུན་བརྒྱ་དང་དྲུག་ཅུ་རྩ་དགུ་པ་མེ་སྤྲེལ་ལོ་བོད་དུ་བྱོན། དེ་ནས་ད་བར་དགུ་བརྒྱ་དང་ཉི་ཤུ་རྩ་དགུ་ལོན།། ༈ །།གཉིས་པ་ལོ་པཎ་བྱོན་ཚུལ་ནི། དེའི་ཚེ་ཐོན་མི་ཨ་ནུའི་བུ་ཐོན་མི་སམྦྷོ་ཊ། གཡོག་བཅུ་དྲུག་དང་བཅས་པ་རྒྱ་གར་ལ་རྫངས། བྲམ་ཟེ་ལི་བྱིན་ལ་ཡི་གེ་དང་།
པཎྜི་ཏ་རིག་པ་སེང་གེ་ལ་སྒྲ་སླབས་ཏེ། བོད་དུ་ཡི་གེའི་བསྟན་བཅོས་སུམ་ཅུ་པ་དང་། རྟགས་འཇུག་སོགས་བརྒྱད་བརྩམ་སྟེ་ཡི་གེ་སོགས་ཡོན་ཏན་གྱི་གཞི་བཏིང་། ཟ་མ་ཏོག་བཀོད་པ་དང་། པདྨ་དཀར་པོ། འདུས་པ་རིན་པོ་ཆེ། པདྨ་བཀོད་པ། རྒྱལ་པོ་མདོ་ལྔ། སྤང་ཀོང་ཕྱག་རྒྱ་པ། དཀོན་མཆོག་སྤྲིན་སོགས་མདོ་མང་དུ་བསྒྱུར་རོ། །
གཞན་ཡང་ལྷ་ལུང་རྡོ་རྗེ་དཔལ་དང་། རྒྱ་གར་གྱི་སློབ་དཔོན་ཀུ་ས་ར་དང་། བལ་པོའི་སློབ་དཔོན་ཤྲཱི་ལ་མཉྫུ་དང་། རྒྱ་ནག་སློབ་དཔོན་ཧྭ་ཤང་མཧཱ་དེ་ཝ་སོགས་བྱོན་ནོ། ། གསུམ་པ་ནི། ཐེག་ཆེན་གྱི་བསྟན་པ་ལ་སྒོམ་སྒྲུབ་གཙོ་བོར་མཛད་ཅིང་། བསྟན་ཁྲིམས་ལྔ་བཅས་བཤད་པའི་སྒོ་ཡང་ཅུང་ཟད་དོད་པ་ཙམ་མོ། ། དེ་ལྟར་ཡང་གྲགས་པས། སྲོང་བཙན་སྒམ་པོ་མེ་མོ་གླང་ལ་འཁྲུངས། ། སྤྱན་རས་གཟིགས་དེས་བཅུ་གསུམ་ལོན་ནས་ཡབ། །
འདས་ནས་ཆབ་སྲིད་ལོ་གྲངས་དྲུག་ཅུ་དགུར། ། བཟུང་སྟེ་སྤྱི་ལོ་བརྒྱད་ཅུ་རྩ་གཉིས་ན། ། འཕྲུལ་སྣང་བཅུ་གཅིག་ཞལ་ལ་ཐིམ་མོ་སྐད། ། ཅེས་སོགས་བཤད་པ་ལྟར། བརྒྱད་ཅུ་རྩ་གཉིས་པ་ལ་མཛད་པ་རྫོགས་ཤིང་། ཐུགས་རྗེ་ཆེན་པོའི་སྤྲུལ་པར་གྲགས་སོ། ། དེ་ནས་སྲོང་བཙན་སྒམ་པོ། གུང་སྲོང་གུང་བཙན། མང་སྲོང་མང་བཙན། དུར་སྲོང་མང་པོ་རྗེ།
ཁྲི་ལྡེ་གཙུག་བརྟན་ལྔ་ནི་ཆོས་ཀྱི་སྲོལ་གཏོད་པའི་གདུང་རབས་ཞེས་བྱ་སྟེ། གུང་སྲོང་ཡབ་ཀྱི་སྔོན་ལ་གཤེགས་པས་ཕྱེད་དུ་བྱས་ནས། ཐོ་ཐོ་རི་སོགས་ལྔ་དང་སྡོམ་པས་སྐྱིད་པའི་གདུང་རབས་ཕྱེད་དང་བཅུ་ཞེས་བཤད་པ་དེ་དག་ཡིན་ནོ།། ༈ །།གསུམ་པ་དར་ཞིང་རྒྱས་པའི་དུས་ནི། ཆོས་རྒྱལ་ཁྲི་སྲོང་ལྡེའུ་བཙན་ནས་ཡིན་ཏེ། འདི་ལ་ཡང་གསུམ། གཙུག་ལག་ཁང་དང་རྟེན་ལ་བྱ་བ་བྱས་ཚུལ། ལོ་པཎ་བཤེས་གཉེན་བསྟེན་ཚུལ། དམ་ཆོས་བཤད་སྒྲུབ་དར་ཚུལ་ལོ། ། དང་པོ་ནི་གུང་སྲོང་གི་སྲས་མང་སྲོང་གི་ངོ་ལ།
རྒྱ་དམག་བོད་ལ་འདྲེན་ཟེར་བས་འཇིགས་ཏེ། ཇོ་བོ་རིན་པོ་ཆེ་ར་མོ་ཆེ་ནས། འཕྲུལ་སྣང་གི་ལྷོ་སྒོ་མེ་ལོང་ཅན་དུ་གདན་དྲངས་ཏེ། སྒོ་ལ་ཞལ་བ་བྱས་ནས་འཇམ་དབྱངས་ཀྱི་སྐུ་བརྙན་བྲིས་ནས་བཞུགས་སུ་གསོལ་ཏེ། གདུང་རབས་གསུམ་གྱི་ངོ་ལ་མུན་ཁང་དུ་བཞུགས་སོ། ། དེའི་ཚེ་དུར་སྲོང་གི་སྲས་ཁྲི་ལྡེ་གཙུག་བརྟན་མེས་ཨག་ཚོམ་དུ་གྲགས་པ་དེ་ལ་སྲས་ལྗང་ཚལ་ལྷ་དབོན་ཞེས་མཚར་བ་གཅིག་ཡོད། དེ་ལ་རྒྱ་མོ་གྱིམ་ཤང་ཨོང་ཇོ་ཞེས་པ་གཅིག་བཙུན་མོར་བླངས་པས། སྲས་ལྗང་ཚ་གྲོང་ནས། མེས་ཨག་ཚོམ་གྱི་ཁབ་ཏུ་བླངས། ཨོང་ཇོ་དེས་ཇོ་བོ་ལྷོ་སྒོ་ནས་བཏོན་ནས་འཕྲུལ་སྣང་གི་གཙུག་ལག་དབུས་མར་བཞུགས་སུ་གསོལ།
ཨོང་ཇོ་དང་མེས་ཨག་ཚོམ་གྱི་སྲས་ཁྲི་སྲོང་ལྡེའུ་བཙན། འདས་ལོ་ཉིས་སྟོང་བརྒྱད་བརྒྱ་རེ་བདུན་གཉིས་འདས་པའི་རེ་གསུམ་པའམ། སྲོང་བཙན་སྒམ་པོ་བྱོན་པའི་མེ་གླང་ནས་བརྒྱ་དང་བཅུ་གཅིག་པ། ལྕགས་ཕོ་རྟ་ལ་འཁྲུངས། ཁོང་རང་གི་བཅུ་གསུམ་པ་ལ་ཡབ་འདས་ཏེ་ཁོང་ནར་མ་གསོན་པའི་ཚེ། ཆོས་ལ་མི་དགའ་བའི་བདུད་བློན་མཚམས་ཀྱི་ཐོ་རྗེ་ཐང་འབར། ཅོང་རོང་སྐྱེས་རྒྱལ་ལོ། བློན་པོ་མ་ཞང་གྲོམ་པ་སྐྱེས་དང་གསུམ་གྱིས་ཤཱཀྱ་མུ་ནེ་རྒྱ་ཡུལ་དུ་སྐྱེལ་བར་བརྩམས་པས་མི་གསུམ་བརྒྱས་མ་ཐེག་པར་བྱེ་ཐེམས་སུ་སྦས་ལྷ་སར་བཤས་ར་བྱས། མཁར་ཤཀ་དང་འཕྲིན་བཟང་གཉིས་བཤིག ཆོས་རྣམས་སྦས་ཤིང་ཕྱུང་པ་སོགས་བྱས་ཏེ་ཆོས་ཁྲིམས་བཤིག་པར་བརྩམས།
དེའི་ཚེ་མཚམས་ཁྲི་ཐོག་རྗེ་རྒྱབ་གས་ནས་ཤི། ཅོ་རོ་སྐམ་ནས་ཤི་བ་སོགས་བྱུང་བས་ལྷ་སྦས་པས་ལན་ཟེར་ནས། དྲེའུ་གཉིས་ཀྱིས་བཏེག་ནས། ལྷ་ཤཱཀྱ་མུ་ནེ་སྐྱིད་གྲོང་དུ་རྐྱལ་ཏེ་ལོ་བཅུ་གསུམ་སྐྱིད་གྲོང་དུ་བཞུགས་འདུག ཇོ་བོ་མི་བསྐྱོད་རྡོ་རྗེ་ཤར་ཕྱོགས་དེ་མོའི་ཐང་ལ་རྐྱལ་ནས་ཞག་བདུན་ལུས། སླར་ར་མོ་ཆེར་བཞུགས་སུ་གསོལ། དེ་ནས་རྒྱལ་པོ་སྐུ་ན་ལོན་ནས། མགོས་བརྟན་སོགས་ཀྱིས་གྲོགས་བྱས་ཏེ་མ་ཞང་དཔོན་པ་དོང་དུ་བཅུག རྟ་ར་ཀླུ་གོང་བྱང་ལ་སྤྱུགས། ཇོ་བོ་སྐྱིད་གྲོང་ནས་སྤྱན་དྲངས་ལྷ་སའི་གཙུག་ལག་ཁང་དུ་བཞུགས་སུ་གསོལ་ལོ། །
དེ་ནས་རྦ་གསལ་སྣང་གི་མཁན་པོ་བྷོ་དྷི་ས་ཏྭ་སྤྱན་དྲངས། ཕོ་བྲང་རླུང་ཚུབ་ཏུ་ཟླ་བ་བཞི། ཁ་ཆེ་ཨ་ནནྡས་ལོ་ཙཱ་བྱས་ནས། རྒྱལ་པོས་དགེ་བཅུ་ཁམས་བཅོ་བརྒྱད་སོགས་ཀྱི་ཆོས་གསན། རྒྱལ་པོ་ལོ་ཉི་ཤུ་ཙམ་གྱི་ཚེ་ཡིན་པར་སེམས། མཁན་པོ་འདི་སློབ་དཔོན་སེངྒེ་བཟང་པོའི་བླ་མ་རྣམ་སྣང་མཛད་བཟང་པོ་དང་དོན་གཅིག་ཅིང་། སྐུ་ཚེ་ཤིན་ཏུ་རིང་བ་གཅིག་ཡིན། དེ་རྗེས་བོད་ཀྱི་ལྷ་མ་སྲིན་འདུལ་བ་སོགས་ལ་ཨུ་རྒྱན་པདྨ་སམྦྷ་བ་སྤྱན་དྲངས་པ་ཡིན་ཏེ། རྒྱལ་པོ་ལོ་ཉེར་གཅིག་ཙམ་ལ་མཇལ་བར་སེམས། སྤྱིར་ཨུ་རྒྱན་པདྨ་འདི་སྟོན་པ་ཤཱཀྱ་ཐུབ་པ་འདས་པའི་ཕྱི་ལོ་ས་མོ་སྦྲུལ་ལ་སྐུ་བལྟམས་ནས།
བོད་ཡུལ་དུ་འདས་ལོ་ནས་ཉིས་སྟོང་བརྒྱད་བརྒྱ་གྱ་གཉིས་པ་ས་མོ་གླང་རྒྱལ་པོས་ལོ་ཉི་ཤུ་ལོན་པ་ལ་བྱོན། དེང་སང་ཡང་སྲིན་པོའི་ཁ་གནོན་ལ་བཞུགས་སོ། ། རྒྱལ་པོ་ལོ་ཉེར་གཉིས་ལོན་པ་ལྕགས་མོ་ཡོས་ཀྱི་ལོ། དཔལ་བསམ་ཡས་ཀྱི་འགྲམ་བཏིང་སྟེ། ས་ཆོག་པདྨ་སམྦྷ་ཝ། ས་དཔྱད་བྷོ་དྷི་ས་ཏྭས་མཛད། ཨོ་ཊྱཎྚ་པུ་རའི་གཙུག་ལག་ཁང་ལ་དཔེ་བླངས་ཏེ་རི་རབ་གླིང་བཅུ་གཉིས་ཉི་ཟླ་ཟུང་ལྕགས་རི་དང་བཅས་པའི་བཀོད་པ་མཛད། ལོ་སྐོར་གཅིག་སོང་བའི་ཆུ་མོ་ཡོས་ལ་རྫོགས་པར་གྲུབ་སྟེ། མཁས་གྲུབ་དེ་གཉིས་ཀྱིས་རབ་གནས་མཛད་དོ། ། དེ་ལྟར་ན་འདས་ལོ་ནས་ཉིས་སྟོང་བརྒྱད་བརྒྱ་དང་གྱ་བཞི་པ་ལྕགས་མོ་ཡོས་ལ་བསམ་ཡས་ཀྱི་འགྲམ་བཏིང་།
དེ་ནས་བརྒྱད་བརྒྱ་བཅུ་བཞི་པ་དང་། ཁྲི་སྲོང་ལྡེའུ་བཙན་བལྟམས་པའི་ལྕགས་ཕོ་རྟ་ནས་བརྒྱད་བརྒྱ་པ་དང་སོ་ལྔ་པ་ནི། ད་ལྟའི་ཤིང་ཕོ་བྱི་ལོ་འདི་ཡིན་ནོ། ། དུས་གསལ་རེ་མིག་ན། བསམ་ཡས་བཞེངས་པའི་ཕྱི་ལོ་ཆུ་ཕོ་འབྲུག་ལ་པདྨ་བོད་དུ་བྱོན་པར་བཤད་པ་ནི། སྔ་ཕྱིར་གོ་ནོར་ཏེ། བསམ་ཡས་ཀྱི་ས་ཆོག་པདྨས་མཛད་པ་སོགས་རྒྱལ་པོ་ཉེར་དྲུག་ལོན་པ་འདས་ལོ་ནས་ཉིས་སྟོང་བརྒྱད་བརྒྱ་གྱ་བརྒྱད་པ་ཤིང་ལོ་ལུག་གི་ལོ་བསད་མི་བདུན་རབ་ཏུ་བྱུང་སྟེ། བོད་ལ་བཙུན་པ་བཏུབ་མི་བཏུབ་བསད་པའི་ཕྱིར་མཛད་དོ། ། དེ་ཕྱིན་ཆད་བོད་གངས་ཅན་དུ་རབ་བྱུང་འདུལ་བའི་ལས་ཀྱི་ཕྱག་སྲོལ་བསྟན་པའི་སྲོལ་ཆེན་དར་བ་ཡིན་ནོ། ། དེ་ཡང་དེའི་ཚེ་ཐམས་ཅད་ཡོད་སྨྲ་བའི་དགེ་སློང་བཅུ་གཉིས་སྤྱན་དྲངས་ཏེ།
མཁན་པོ་བྷོ་དྷི་ས་ཏྭ་དང་། ལས་གསང་གི་སློབ་དཔོན་ནི་ཛཱི་ན་མི་ཏྲ་དང་དཱ་ན་ཤི་ལ་ཡིན་ཞིང་། བསད་མི་བདུན་ནི། རྦ་མཉྫུ་ཤྲི། ཙང་དེ་ཝནྟེ། བྲན་ཀ་མུ་ཏི་ཀ་སྟེ་རྒན་གསུམ། མཁན་པོ་ན་གཎྜེ། པ་གོར་བཱཻ་རོ་ཙ་ན། རྨ་ཨ་ཙརྻ་རིན་ཆེན་མཆོག་སྟེ་གཞོན་གསུམ། བར་པ་གླང་ཀ་ཏ་ན་རབ་ཏུ་བྱུང་བའི་མཚན་ཡེ་ཤེས་དབང་པོ་དང་བདུན་ནོ། །
ཡང་འགའ་ཞིག་ལས་རྦ་པ་དུ་ཤི་བུ་རཏྣ། ཚིམ་ཨ་ནུའི་བུ་ཤཱཀྱ་པྲ་བ། པ་གོར་རཏྣའི་བུ་བཱཻ་རོ་ཙ་ན། ངན་ལམ་རྒྱལ་མཆོག་དབྱངས། རྨ་ཨ་ཙརྻ་རིན་ཆེན་མཆོག མཁན་པོ་ཀླུའི་དབང་པོ་སྲུང་བ། གཙང་ལེགས་གྲུབ་དང་བདུན་ལ་ངོས་བཟུང་འདུག རྒྱལ་པོ་ང་དྲུག་པ་ཤིང་མོ་གླང་ལ་གཤེགས། འདས་ལོ་ནས་ཉིས་སྟོང་དགུ་བརྒྱ་དང་སོ་བརྒྱད་འདས་པའི་སོ་དགུ་པ་མེ་ཕོ་ཁྱི་ལ་མངའ་བདག་ཁྲི་རལ་པ་ཅན་བལྟམས། བཅུ་གཉིས་པ་ལ་ཡབ་འདས་ནས་རྒྱལ་སྲིད་བཟུང་།
འོན་འཆང་རྡོ་དཔེ་མེད་ཀྱི་གཙུག་ལག་ཁང་རྒྱ་ཕིགས་དགུ་ཐོག་མས་གཙོས་པའི་གཙུག་ལག་ཁང་སྟོང་རྩ་གཉིས་བཞེངས། དེ་ཡང་ཁོང་གིས་བཞེངས་པའི་ལྷ་ཁང་རྣམས་ཚང་མ་ཚང་རྩིས་པས་ན། ཉང་སྟོད་རྩིས་གནས་སྙིང་གི་ལྷ་ཁང་། རྩིས་པའི་ལྷག་མ་ལ་བཞེངས་པའི་ལྷག་བྱུང་ལྷ་ཁང་། ཐམས་ཅད་ཀྱི་རྟིང་ལ་བཞེངས་པའི་རྟིང་ང་ལྷ་ཁང་ཞེས་སོགས་བཞེངས། དེ་དག་གི་རབ་གནས་པདྨའི་དངོས་སློབ་རྒྱ་འཇམ་དཔལ་གསང་བས་མཛད། རབ་ཏུ་བྱུང་བ་རེ་རེ་ལ་འབང་མི་བདུན་བདུན་ཕུལ། དབུ་ཐོད་གདན་དུ་བཏིང་མདོ་སྔགས་ཀྱི་སྡེ་ཆེན་པོ་གཉིས་བཙུགས་ཏེ་བཤད་སྒྲུབ་ཀྱི་བསྟན་པ་སྤེལ། རྒྱ་ལ་དམག་དྲངས་ཏེ་བཅོམ། དབོན་ཞང་འདུམ་བྱས་པའི་ཡི་གེ་རྡོ་རིང་ལ་བྲིས།
འཛམ་གླིང་གསུམ་གཉིས་ལ་མངའ་བསྒྱུར། ཁོང་གིས་བཅུ་བདུན་པ་ཆུ་ཕོ་སྟག་ལ་བསྟན་རྩིས་ཆེན་པོ་མཛད། ཆུ་ཕོ་སྟག་ལོ་དེ་ནི། འདས་ལོ་ནས་ཉིས་སྟོང་དགུ་བརྒྱ་དང་ང་བཞི་འདས་པའི་ང་ལྔ་པ་ཡིན་པར་རྩེ་མོས་ཆོས་ལ་འཇུག་པའི་སྒོར་བཤད་པ་ལྟར་ཡིན་ལ། ཁོང་གིས་སོ་ལྔ་པ་ལྕགས་ཕོ་སྤྲེ་ལོའི་བར་བསྟན་འགྲོའི་དོན་རྒྱ་ཆེར་བརྩམ། སོ་དྲུག་པ་ལྕགས་མོ་བྱ་ལ་གཤེགས་སོ། ། དེ་ནས་ད་ལྟའི་ཤིང་ཕོ་བྱི་ལོ་འདི་ལ། རལ་པ་ཅན་བལྟམས་པའི་མེ་ཁྱི་ནས་བདུན་བརྒྱ་དང་ང་དགུ་པ་དང་། རལ་པ་ཅན་གྱིས་བསྟན་རྩིས་མཛད་པའི་ཆུ་ཕོ་སྟག་ནས། བདུན་བརྒྱ་དང་ཞེ་གསུམ་པ་ཡིན་ཞིང་།
དེ་ལྟར་ན་ཁྲི་སྲོང་ལྡེའུ་བཙན། མུ་ནེ་བཙན་པོ། གཅུང་ཁྲི་ལྡེ་སྲོང་བཙན། ཁྲི་རལ་པ་ཅན་ཏེ་བཞི་ལ་མུ་ནེ་བཙན་པོས་རྒྱལ་སྲིད་ལོ་གཅིག་ཟླ་བ་དགུ་བགྱིས་ཏེ། ཡུམ་གྱིས་སྐྲོངས་པས་ཕྱེད་དུ་བྱས་ནས། ཤིན་ཏུ་སྐྱིད་པའི་གདུང་རབས་ཕྱེད་བཞི་ཞེས་བྱ་སྟེ། དེ་བཞིའི་རིང་ལ་དམ་པའི་ཆོས་ཤིན་ཏུ་དར་ཞིང་འགྲོ་ལ་བདེ་སྐྱིད་ཆེར་བྱུང་བ་ཡིན་ནོ། ། འདིའི་སྐབས་སུ་རྗེ་བཙུན་པས། དེ་ཡི་བར་ལ་དགུ་བཅུ་གོ་དགུ་རུ། ། དམ་ཆོས་ཤིན་ཏུ་དར་ཏེ་སྐྱིད་པའི་རབས། །
ཞེས་བཤད་ཀྱང་ཞིབ་ཏུ་རྩིས་ན། ཁྲི་སྲོང་ལྡེ་བཙན་བྱོན་པ་ནས། རལ་པ་ཅན་གཤེགས་པའི་ལྕགས་མོ་བྱའི་བར་ལ་ལོ་བརྒྱ་དང་བཅུ་གཉིས་འབྱུང་ངོ་། ། ཞེས་ཤེས་པར་བྱའོ། ། དེ་བས་ན་བསྟན་པ་སྔ་དར་གྱི་མེ་མོ་ལུག་ནས། རལ་པ་ཅན་གཤེགས་པའི་སྔ་ལོ་ལྕགས་ཕོ་སྤྲེལ་ལོ་ཡན་ལ་ལོ་བཞི་བརྒྱ་སོ་བཞི་ཡོད་པས། དུས་གསལ་རྩ་བར། སྔ་དར་བཞི་བརྒྱ་པོ་བཞི་བཞུགས་ཞེས་བཤད་པ་ལགས་མོད། འདི་ཡང་སྤྱིར་བཏང་བ་ཡིན་གྱི། དམིགས་ཀྱིས་བསལ་ན་དབུ་བརྙེས་པའི་མེ་མོ་ལུག་ནས།
སྲོང་བཙན་སྒམ་པོས་ལོ་བཅུ་བཞི་པ་ས་ཕོ་བྱི་བ་ཡན་གྱི་ལོ་གཉིས་བརྒྱ་དང་ཉི་ཤུ་རྩ་གཉིས་ནི་གཉན་པོ་གསང་བ་ལ་མཆོད་པ་ཙམ་ལས། བཤད་ན་སྒོམ་སྒྲུབ་མ་བྱུང་ལ། སྲོང་བཙན་སྒམ་པོ་རྒྱལ་སར་ཐོན་པའི་ས་མོ་གླང་ནས། ལྕགས་ཕོ་སྤྲེལ་ལོའི་བར་ལོ་ཉིས་བརྒྱ་དང་བཅུ་གཉིས་ཙམ་ཞིག་བསྟན་པ་སྔ་དར་གྱི་དངོས་གཞི་ལ་འབྱུང་བ་ཡིན་ནོ་སྙམ་དུ་སེམས་སོ། ། གཉིས་པ་བཤེས་གཉེན་བསྟེན་ཚུལ་ནི། རྒྱལ་པོ་ཁྲི་སྲོང་ལྡེའུ་བཙན་གྱི་ངོ་ལ། ཞི་འཚོ། ཀཱ་མ་ལ་ཤཱི་ལ། བྷི་མ་ལ་མི་ཏྲ། པདྨ་འབྱུང་གནས།
སངས་རྒྱས་གསང་བ། ཤནྟི་གརྦྷ། སྔགས་འཆང་དྷརྨཱ་ཀརྟི། ཁ་ཆེ་ཛི་ནཱ་མི་ཏྲ། དཱ་ན་ཤཱི་ལ་སོགས་དང་། བོད་ཀྱི་ལོ་ཙཱ་བ་སད་མི་བདུན། སད་མི་བདུན་ལས་བློ་སྦྱངས་པ་དཔལ་བརྩེགས་སོགས་ལོ་ཙཱ་བ་བརྒྱ་རྩ་བརྒྱད། དེ་དག་ལས་བློ་སྦྱངས་པ་ཀླུའི་རྒྱལ་མཚན་སོགས་ལོ་ཙཱབ་སྟོང་རྩ་བརྒྱད་སོགས་མང་དུ་བྱོན་པ་ལས། ཁྱད་པར་བཀའ་དྲིན་ཆེ་བ་ནི་མཁན་བྷོ་དྷི་སཏྭ། ཨུ་རྒྱན་པདྨ།
ཀཱ་མ་ལ་ཤཱི་ལ། བོད་ཀྱི་ལོ་ཙཱ་བ་བཱཻ་རོ་ཙ་ན་སོགས་ཡིན་ལ། ཁྲི་རལ་པ་ཅན་གྱི་ངོ་ལ་ནི། བོད་ཀྱི་ལོ་ཙཱ་བ་ཀ་བ་དཔལ་རྩེགས་དང་། ལྕོག་རོ་ཀླུའི་རྒྱལ་མཚན་དང་། ཞང་ཡེ་ཤེས་སྡེ་ལ་སོགས་པའོ།། ༈ །།གསུམ་པ་ཆོས་དར་ཚུལ་ནི། ཐོག་མར་ཡོན་ཏན་གྱི་གཞི་མ་ཡི་གེའི་རིགས་འདི་ལྟར་དར་ཏེ། བོད་ཀྱི་ཆོས་རྒྱལ་སྒམ་པོ་ནས། ། རྒྱལ་བུ་ཉང་རལ་ཅན་གྱི་བར། །
རྒྱལ་རབ་དྲི་མེད་དགུ་བྱོན་ཞིང་། ། ཡི་གེའི་མཁན་པོ་བདུན་བྱོན་ལ། ། ཡི་གེའི་དཔེ་ཡང་བདུན་བཀོད་ཅིང་། ། ཞེས་པ་ལྟར། སྲོང་བཙན་ནས་ཉང་རལ་གྱི་བར་དགུའམ། སད་མི་བདུན་ལ་བློ་སྦྱངས་པ་དཔལ་རྩེགས་སོགས་ལོ་ཙཱ་བ་བརྒྱ་རྩ་བརྒྱད། དེ་དག་ལ་བློ་སྦྱངས་པ་ཀླུའི་རྒྱལ་མཚན་སོགས་ལོ་ཙཱ་བ་སྟོང་རྩ་བརྒྱད། ཕྱེད་དང་བཅུ་བཞིའི་བར་ལ། ཡི་གེའི་མཁན་པོ་ཐོན་མི། ཕྱག་དར་རིན་ཆེན་འབར།
ཆབ་དཀར་བེའུ་རྗེ། གཅུང་པ་དགེ་བསྙེན་དཀོན་མཆོག ཚེ་སྤོང་བྱང་ཆུབ། རྟ་ཤུར་གཉིས་དང་དགུ་བྱོན་ཞིང་། ཡི་གེའི་དཔེ་ལ་སྦལ་ནག་བགྲད་པ་འདྲ་བ། སོ་པག་བཤིབས་པ་འདྲ་བ། བྱ་ཕོ་འཇོལ་བ་འདྲ་བ། ནས་སྔོན་འཆིང་དཀར་སྟེང་དུ་བཀྲམ་པ་འདྲ་བ། མུ་ཏིག་ཏར་ལ་བརྒྱུས་པ་འདྲ་བ། སྦུར་ནག་བགྲད་པ་འདྲ་བ།
ཉ་ལྟང་ཆུ་ནས་ཕྱུང་བ་འདྲ་བ། སེང་གེ་འཕྱོངས་པ་འདྲ་བ་དང་བདུན་བཀོད་དོ། ། ཆོས་བསྒྱུར་བའི་བོད་ཀྱི་སྐད་ལ་ཡང་། དེ་ཡང་བོད་ལ་གྲགས་པའི་མིང་། ། བཀས་བཅད་ཡུལ་སྐད་འཕྲལ་སྐད་གསུམ། ། བཀས་བཅད་ལ་ཡང་དང་པོ་དང་། ། བར་དང་ཐ་མ་གསུམ་མི་མཐུན། ། ཞེས་པ་ལྟར་ཆོས་བསྒྱུར་བའི་བོད་སྐད་ལ། བཀས་བཅད་རྣམ་པ་གསུམ་བྱུང་བའི་བཀའ་བཅད་དང་པོ། རྒྱལ་པོ་ཁྲི་སྲོང་ལྡེ་བཙན་ཡན་ཆད་ནས།
སྲོང་བཙན་སྒམ་པོ་མན་ཆད་ཀྱི་བར་ལ། ལོ་ཙཱ་བ་ཐོན་མི་ནས། བཱཻ་རོ་ཙ་ནའི་བར་གྱི་ལོ་ཙཱ་བས་བསྒྱུར་བ་རྣམས་ཏེ། དེ་ཡང་ལུང་སྡེ་བཞི་དང་། ཕལ་པོ་ཆེ་དང་། དཀོན་བརྩེགས་སོགས། ཤེར་ཕྱིན་གྱི་མདོ་ཁ་ཅིག་སོགས་སྐད་གསར་བཅད་ཀྱིས་གཏན་ལ་ཕབས་པ་རྣམས་སོ། ། རྒྱལ་པོ་ཁྲི་སྲོང་ལྡེ་བཙན་དུས། བློ་རྣོ་བའི་མཆོག་ཁམས་པ་གོ་ཆས་ཤེར་ཕྱིན་སྟོང་ཕྲག་བརྒྱ་པ་ཐུགས་ལ་བཟུང་ནས་བསྒྱུར་བའི་འབུམ་ཐུགས་འགྱུར་མར་གྲགས་པ་དང་། དེ་རྗེས་ཉང་ཨཎྜི་རུ་རྩིས་དང་།
སྦས་མཉྫུ་ཤྲཱི་གཉིས་ཀྱིས་རྒྱ་དཔེ་སྤྱན་དྲངས་ནས་བསྒྱུར་བའི་བཅའ་འབུམ་དུ་གྲགས་པ་སོགས་ཀྱང་བཀས་བཅད་དང་པོའོ། ། བཀས་བཅད་གཉིས་པ་ནི་མངའ་བདག་ཉང་རལ་གྱི་དུས། ལོ་ཙཱ་བ་ཀ་ཅོག་ཞང་གསུམ་སོགས་ཀྱིས་སྐད་གསར་བཅད་ཀྱིས་གཏན་ལ་ཕབས་ནས་བསྒྱུར་བ། འཕགས་པ་བརྒྱད་སྟོང་པ་སོགས་མང་དག་ཡོད་དེ། ཁྲི་སྲོང་ལྡེའུ་བཙན་ནས་ཉང་རལ་གྱི་བར་བཤད་སྒྲུབ་ཀྱི་བསྟན་པའམ། མདོ་སྔགས་ཀྱི་བསྟན་པ་ཆེས་མཆོག་ཏུ་དར་བས། དེ་དུས་ཀྱི་བསྟན་པ་འདྲ་བ་འཕགས་ཡུལ་དུ་ཡང་མ་བྱུང་བ་འདྲ་ཞེས་ཨ་ཏི་ཤས་གསུངས་སོ། ། ཞེས་པ་དེབ་སྔོན་ན་བྲིས་འདུག བཀས་བཅད་གསུམ་པ་ནི། ལོ་ཆེན་རིན་བཟང་མན་ཆད་བསྟན་པ་ཕྱི་དར་ལ་བྱུང་བ་ཡིན་ཏེ་འོག་ནས་འཆོད་དོ། །
གང་ནའང་བསྟན་པ་སྔ་དར་ལ། རྒྱལ་པོ་བཀའ་དྲིན་ཆེ་བ་སྲོང་བཙན་སྒམ་པོ། ཁྲི་སྲོང་ལྡེའུ་བཙན། ཁྲི་རལ་པ་ཅན་གསུམ། པཎྜི་ཏ་བཀའ་དྲིན་ཆེ་བ་མཁན་པོ་བྷོ་དྷི་སཏྭ། ཨུ་རྒྱན་པདྨ། ཀཱ་མ་ལ་ཤཱི་ལ། ལོ་ཙཱ་བ་བཀའ་དྲིན་ཆེ་བ། ཐོན་མི། བཱཻ་རོ་ཙ་ན།
ཀ་ལྕོག་ཞང་གསུམ་དང་ལྔ་ལགས་སོ། ། ཐུབ་དབང་ཡོངས་འདས་ལོ་གྲངས་སྟོང་ཕྲག་དང་། ། བརྒྱད་བརྒྱ་དག་དང་ཉི་ཤུ་འདས་པའི་ཚེ། ། ས་ཕོ་སྤྲེལ་ལོ་འཕགས་ཡུལ་རྒྱལ་པོའི་རིགས། ། བདོ་རྒྱལ་ཐོག་མ་གཉའ་ཁྲི་བཙན་པོ་བྱོན། ། དེ་ནས་བདུན་བརྒྱ་བཅུ་དགུ་འདས་པའི་ཚེ། ། མེ་མོ་ལུག་ལ་བསྟན་པ་སྔ་དར་བྱོན། ། ཐོ་ཐོ་རི་ཞེས་གྲགས་པའི་རྒྱལ་པོ་འོ། ། ཀུན་ཏུ་བཟང་པོའི་རྣམ་སྤྲུལ་ཡིན་ཞེས་གྲགས། ། དེ་ནས་བརྒྱ་ཕྲག་གཉིས་དང་བཅུ་འདས་ཚེ། །
མེ་མོ་གླང་ལ་སྲོང་བཙན་སྒམ་པོ་བལྟམས། ། ཕྱག་ན་པདྨའི་རྣམ་སྤྲུལ་ཡིན་ཞེས་གྲགས། ། སྔ་དར་བསྟན་པའི་སྲོལ་ཆེན་དེ་ནས་གཏོད། ། དེ་ནས་བརྒྱ་དང་བཅུ་གསུམ་འདས་པའི་ཚེ། ། ལྕགས་ཕོ་རྟ་ལ་ཁྲི་སྲོང་ལྡེ་བཙན་བྱོན། ། ཕྱག་ན་རལ་གྲིའི་རྣམ་འཕྲུལ་ཡིན་ཞེས་གྲགས། ། སྔ་དར་བསྟན་པའི་དབུ་འཕང་དེ་ནས་གཏོད། ། དེ་ནས་དོན་དྲུག་འདས་པ་མེ་ཁྱིའི་ལོ། ། ཕྱག་ན་རྡོ་རྗེའི་རྣམ་འཕྲུལ་ཁྲི་རལ་བྱོན། ། སྔ་དར་བསྟན་པའི་དར་རྒྱས་དེ་ནས་ཕྱེ། །
སོ་དྲུག་ལོན་ཚེ་བསྟན་པའི་ཉིན་བྱེད་བསྒྲིབས། ། དེ་ལྟར་གངས་ཅན་བསྟན་པ་སྔ་དར་ནི། ། ཐོ་ཐོ་རི་ནས་གདུང་རབས་ལྔ་ཡི་བར། ། ཉིས་བརྒྱ་བཅུ་རུ་བསྟན་པའི་སྐྱ་རེངས་ཤར། ། སྲོང་བཙན་ནས་བཟུང་གདུང་རབས་ལྔ་ཡི་བར། ། བརྒྱ་དང་བཅུ་གསུམ་བསྟན་པའི་ཉི་ཟེར་འཕྲོས། ། ལྡེ་བཙན་ནས་བཟུང་གདུང་རབས་ཕྱེད་བཞིའི་བར། ། བརྒྱ་དང་བཅུ་གཅིག་བསྟན་པའི་གཡུ་རལ་རྒྱས། ། དེ་ལྟར་རབས་བགྲངས་བཞི་བརྒྱ་སོ་བཞི་ནི། ། སྔ་དར་བསྟན་པའི་ཉིན་བྱེད་ཤར་བ་སྟེ། །
ཐུབ་དབང་ལྔ་བརྒྱ་ཕྲག་བཅུའི་བསྟན་པ་ལས། ། འཕགས་ཡུལ་བསྒྲུབ་པའི་ལྔ་བརྒྱ་ཐ་མ་ལ། ། གངས་ཅན་བོད་ཀྱི་བསྟན་པ་སྔ་དར་བྱོན། ། བཞི་བརྒྱ་སོ་བཞིར་བསྟན་པའི་པད་ཚལ་བཞད། ། ལྕགས་མོ་བྱ་ལ་སྟུག་པོའི་སྤྲིན་གྱིས་བསྒྲིབས། ། བརྒྱ་རྩ་བརྒྱད་དུ་མུན་པའི་གླིང་དུ་བཞུགས། ། འོན་ཀྱང་ཕྱི་དར་བསྟན་པའི་ཟླ་ཤེལ་གྱིས། ། རིམ་གྱིས་གསལ་བར་བྱས་པ་འདི་ངོ་མཚར། ། གཉིས་པ་བསྟན་པ་ཕྱི་དར་གྱི་རྣམ་བཞག་སྟོན་པར་བྱེད་པ་ལ། རབ་དབྱེ་ལས།
དེ་ནས་དར་མས་བསྟན་པ་བསྣུབས། ། དེ་རྗེས་ཆོས་ལོག་དུ་མ་འཕེལ། ། དེ་ནས་བླ་མ་ཡེ་ཤེས་འོད། ། ཆོས་རྒྱལ་དེ་ཡིས་སྐྱེས་བུ་མཆོག ། རིན་ཆེན་བཟང་པོ་ཁ་ཆེར་རྫངས། ། ཞེས་སོགས་བཤད་པ་ལྟར་ཏེ། འདི་ལ་འཕྲོས་ཀྱི་རྣམ་བཞག་སྤྱིར་བསྟན་པ་དང་། སྐབས་དོན་རྒྱས་པར་བཤད་པ་གཉིས། དང་པོ་ནི། བཅོམ་ལྡན་རིགས་རལ་ལ་སོགས་བསྟན་པ་སྔ་དར།
བར་དར། ཕྱི་དར་གསུམ་དུ་མཛད་ནས། དང་པོ་འདྲ་བ་ལ་གཉིས་པ་བར་དར་ནི། མི་བཅུ་སོགས་ཀྱིས་དབུས་གཙང་དུ་བསྟན་པ་སྤེལ་བ་ལ་ངོས་བཟུང་ནས། གསུམ་པ་ཕྱི་དར་ནི། ལོ་ཆེན་རིན་བཟང་དང་། འགོས་ལོ་སོགས་ཀྱིས་བསྟན་པ་སྤེལ་བ་མན་ཆད་ཡིན་གསུངས། མཁས་པ་འགའ་ཞིག་གིས་འདི་མི་འཐད་དེ། སྔ་དར་ཕྱི་དར་གཉིས་བྱུང་བ་ནི། བར་དུ་དར་མས་བསྟན་པ་བསྣུབས་ནས་བསྟན་པའི་རྒྱུན་ཆད་པ་གཅིག་བྱུང་བའི་རྒྱུ་མཚན་ཡིན་ལ།
བར་དར་ཞེས་པ་སྒྲོ་བཏགས་ཁོ་ན་ཡིན་ཏེ། ཁྱོད་འདོད་པའི་བར་དར་དེ་ནས་སྔ་ཕྱིའི་བར་དུ་བསྟན་པ་མེད་པའི་བར་སྟོང་བྱུང་བ་མེད་པའི་ཕྱིར་ཞེས་གསུངས་སོ། ། ཁོ་བོ་ཅག་ཀྱང་དེ་ཉིད་སེམས་ཏེ། མི་བཅུ་ནས་འགོས་ལོ་སོགས་ཀྱི་བར་དུ་བསྟན་པ་གོང་འཕེལ་ཁོ་ན་ལས། ཆ་ཞན་དུ་སོང་བའི་སྐབས་ཅུང་ཟད་ཀྱང་མེད་པས་བར་དར་གྱི་ཐ་སྙད་མི་མཛེས་པ་འདི་དང་། ཁྱེད་ལྟར་ན་བསྟན་པ་སྔ་དར་ཉིད་ལ་ཡང་མེས་ཨག་ཚོམ་ཡན་ཆད་སྔ་དར་དང་། ཁྲི་སྲོང་ལྡེའུ་བཙན་ནས་བར་དར། ཁྲི་རལ་པ་ཅན་ནས་ཕྱི་དར་ཞེས་གསུམ་དུ་ཕྱེ་རིགས་པར་ཐལ་ཏེ། རྒྱུ་མཚན་ཅིའི་ཕྱིར་ན་མེས་ཨག་ཚོམ་གཤེགས་ནས། ཁྲི་སྲོང་ལྡེའུ་བཙན་ནར་མ་གསོན་གྱི་བར་དེར།
མ་ཞང་སོགས་བདུད་བློན་གསུམ་གྱིས་བསྟན་པ་ལ་དམའ་ཆེན་པོ་བྱུང་སྟེ། བསྟན་པ་མེད་པ་ལྟ་བུར་བྱས་འདུག་པའི་ཕྱིར་རོ། ། དཔེ་ན་སྔ་དར་ཕྱི་དར་གཉིས་ཁོ་ན་ཡིན་ལ། དེ་ཡང་གཙོ་བོར་ཡུལ་དབུས་གཙང་དུ་བསྟན་པ་རབ་བྱུང་ལ་འདུལ་བའི་བསྟན་པའི་དབང་དུ་བྱས་པ་སྟེ། དར་མས་བསྟན་པ་བསྣུབས་རྗེས། འདུལ་བའི་ལས་ཀྱི་ཆོ་གའི་ལག་ལེན་སོགས་བསྣུབས་ནས་ཡུན་རིང་དུ་རྒྱུན་ཆད་ཀྱང་། གསང་སྔགས་རྡོ་རྗེ་ཐེག་པའི་ཟབ་དོན་ཉམས་ཞེས་སོགས་ནི་དངོས་བསམ་སྦས་པའི་ཚུལ་གྱིས་རྒྱུན་མ་ཆད་པར་བྱུང་བའི་ཕྱིར་རོ། ། འོ་ན་བསྟན་པ་མེད་པ་ལོ་དུ་ཞིག་བྱུང་སྙམ་ན། འདི་ལ་དེབ་སྔོན་ལས་ཁམས་ནས་བོད་ཡུལ་དབུས་སུ་བསྟན་པ་བྱུང་བའི་དུས་མཚམས་ནི། བུ་སྟོན་རིན་པོ་ཆེའི་རྒན་མོ་ཞིག་གི་ངག་གི་རྗེས་སུ་འབྲངས་ནས།
ལྕགས་མོ་བྱ་ལ་བསྟན་པ་བསྣུབས་ནས་བདུན་ཅུ་རྩ་གསུམ་ཆུ་མོ་བྱ་ལ་བསྟན་པ་བྱུང་ཞེས་གྲགས་པ་ཡིན་ཞེས་གསུངས་ལ། བསྟན་པའི་གདུང་རབས་ལ་ཤིན་ཏུ་མཁས་པའི་འབྲོམ་སྟོན་པའི་ཞལ་ནས་བདུན་ཅུ་རྩ་བརྒྱད་པ་ས་ཕོ་སྟག་ལ་བྱུང་བ་ཡིན་ཞེས་གསུངས་སོ། ས་ཕོ་སྟག་ནས་དྲུག་ཅུ་རྩ་ལྔ་ཆུ་ཕོ་རྟ་ལ་ཨ་ཏི་ཤ་བོད་དུ་བྱོན་ཞེས་སོགས་བཤད་མོད། དེ་ནི་བུ་སྟོན་གྱི་གསུངས་ལ་ཞིབ་ཏུ་མ་བརྟགས་པ་སྟེ། ཆོས་འབྱུང་ལས་དེ་ལྟར་དབུས་གཙང་དུ་བསྟན་པ་མེད་པ་ལོ་བདུན་ཅུ་བྱུང་ནས། དབུས་གཙང་མི་བཅུས་བསྟན་པ་བཙུགས་པ་ཡིན་ཏེ། མི་བཅུས་དབུས་སུ་བྱོན་ཙ་ན། རྒན་མོ་གཅིག་ན་རེ། ང་ལོ་དྲུག་ལོན་པ་ན་བཙུན་པ་མཐོང་ཟེར། ཇི་ཙམ་ལོན་དྲིས་པས་བདུན་ཅུ་དོན་དྲུག་ལོན་ཟེར་བ་ཐོས་ཞེས་ཟེར།
ཁ་ཅིག་བརྒྱ་རྩ་བརྒྱད་སོང་ཟེར། ཞེས་ལུགས་གཉིས་བཀོད་པ་ཙམ་མ་གཏོགས། བུ་སྟོན་རང་ལུགས་འདི་ཡིན་གསལ་བར་བཤད་པ་མེད་པའི་ཕྱིར་དང་། ཁྱད་པར་དོན་གསུམ་པ་ཆུ་མོ་བྱ་ལ་བསྟན་པའི་ཐོར་ཅུང་ཟད་ཀྱང་མ་བསྟོད་པའི་ཕྱིར། དེ་ན་ཁོ་བོ་ནི་འདི་ལ་ལུགས་མི་འདྲ་བ་བཞི་ཙམ་ཞིག་ཐོས་སམ་མཐོང་ཞིང་། བཅོམ་རལ་གྱི་བསྟན་རྒྱན་འབྲིང་པོ་ལས། བསྟན་པ་མེད་པ་ལོ་བདུན་ཅུ་བྱུང་བར་བཤད་པའི་ལུགས་དང་། འབྲོམ་སྟོན་གྱིས་དོན་བདུན་བྱུང་བར་བཤད་པའི་ལུགས་དང་། ནེལ་པ་པཎྜི་ཏ་སྨོན་ལམ་ཚུལ་ཁྲིམས་སོགས་ཀྱིས་བརྒྱ་རྩ་བརྒྱད་བྱུང་བར་བཤད་པའི་ལུགས་དང་། མཁས་པ་འགའ་ཞིག་གིས་དྲུག་ཅུ་རེ་གསུམ་བྱུང་བར་བཤད་པའི་ལུགས་དང་བཞི་ཡོད་པ་ལས།
ཁོ་བོ་ནི་རེ་ཞིག དུས་གསལ་རྩ་བར། དེ་ལ་བརྒྱ་དང་ཉེར་བདུན་བྲི། ། བསྟན་པ་ཕྱི་དར་བྱོན་པའི་ལོ། ། དང་པོ་ས་མོ་བྱ་ཡི་ལོ། ། ཞེས་པ་ལྟར་ལྕགས་བྱ་ལ་བསྟན་པ་བསྣུབས་ནས་ལོ་བརྒྱ་དང་བརྒྱད་འདས་པའི་ས་མོ་བྱ་ལོ་ཕྱི་དར་གྱི་མགོ་བཟུང་བ་འདི་རང་ལུགས་སུ་བྱས་ནས། དེ་ཡང་རྗེ་བཙུན་གོང་མའི་ལུགས་དང་སྦྱར་ཏེ། སྤྱིར་བཏང་དང་དམིགས་གསལ་གྱི་སྒོ་ནས་ཞིབ་ཏུ་འཆད་པ་བཞིན་ནོ། ། གཉིས་པ་ལ་གསུམ། བསྟན་པ་སྐྱོན་བྱེད་པའི་རྒྱལ་པོ་དང་དེ་ཡི་ལོ་དུས་ངོས་བཟུང་།
བསྟན་པ་སོར་འཇུག་པའི་སྐྱེས་བུ་དང་དེ་ཡི་ལོ་དུས་ངོས་བཟུང་། ངོས་འཛིན་པའི་བསྟན་འཛིན་དང་དགོན་གནས་རིམ་པ་ལྟར་བྱོན་པའི་ཚུལ་བཤད་པའོ། ། དང་པོ་ནི། རྒྱལ་པོ་དར་མས་བསྟན་པ་བསྣུབས། ། ཞེས་པ་ལྟར་ཏེ། དེ་ཡང་རྒྱལ་པོ་ཁྲི་སྲོང་ལྡེའུ་བཙན་ལ་སྲས་གཙང་མ། དར་མ། རལ་པ་ཅན་གསུམ་གྱི། གཙང་མས་རྒྱལ་སྲིད་མ་བཟུང་། རལ་པ་ཅན་གྱིས་ལོ་བཅོ་བརྒྱད་རྒྱལ་སྲིད་བཟུང་།
སོ་དྲུག་ལོན་པའི་ཚེ་དབས་རབ་རྒྱལ་ཏོ་རེ་དང་། ཅོ་རོ་ལེགས་དམར་གཉིས་ཀྱིས་བཀྲོངས། དར་མ་ཆུ་མོ་ལུག་ལ་བལྟམས་ཏེ་སོ་དགུ་པ་ལྕགས་མོ་བྱ། གཅུང་རལ་པ་ཅན་འདས་པའི་ལོ་དེ་ཉིད་ལ་རྒྱལ་སྲིད་བཟུང་སྟེ། དེ་ཡང་གྲགས་པས། བར་པ་གླང་དར་སྤྲེལ་གོང་ཆུ་མོ་ལུག ། བཅོ་ལྔ་ལོན་ནས་ཡབ་འདས་སོ་དགུ་པ། ། གཅུང་འདས་དེ་ནས་རྒྱལ་སྲིད་བཟུང་ནས་ནི། ། ཟླ་བ་དྲུག་ཏུ་ཚུལ་བཞིན་རྒྱལ་པོ་བྱས། ། ལྕགས་མོ་བྱ་ཡི་འཇུག་ཏུ་དམ་ཆོས་བསྣུབས། །
དེ་ནས་ཟླ་བ་དྲུག་དང་ཕྱེད་དག་ཏུ། ། སྡིག་རྒྱལ་བྱས་ཏེ་དེ་ལྟར་སྤྱིར་སྡོམ་ལ། ། ལོ་གཅིག་ཟླ་ཕྱེད་བྱས་ཏེ་ཁྱི་ལོ་ལ། ། བྱང་ཆུབ་སེམས་དཔའ་དཔལ་གྱི་རྡོ་རྗེས་བསད། ། ཅེས་པ་ལྟར་དུ། གླང་དར་མས་ལྕགས་བྱའི་ལོ་གཅིག་དང་ཟླ་བ་ཕྱེད་རྒྱལ་སྲིད་བཟུང་བའི་ལོ་ཕྱེད་ཟླ་བ་ཕྱེད་དུ་རྒྱལ་པོ་གདོན་གྱིས་བསླུས་ཏེ། རབ་ཏུ་བྱུང་བ་རྣམས་བསད་ཅིང་གླེགས་བམ་རྣམས་སྦས། ཤཱཀྱ་མུ་ནེ་སོགས་ཀྱང་བྱེ་ཐེམས་སུ་བཅུག་པ་སོགས་བྱས་པས་དམ་པའི་ཆོས་བསྣུབས་སོ། ། འགའ་ཞིག་གླང་དར་མས་འབྲུག་ནས་བྱའི་བར་ལོ་དྲུག་རྒྱལ་སྲིད་བཟུང་ཞེས་དང་། འགའ་ཞིག་ས་མོ་ལུག་ལ་དམ་ཆོས་བསྣུབས་ཟེར་བ་སོགས་ཀྱང་།
འདི་པའི་ལུགས་ཀྱི་འདས་ལོ་ནས་ཉིས་སྟོང་དགུ་བརྒྱ་དང་དོན་གསུམ་འདས། སྲོང་བཙན་སྒམ་པོ་བྱོན་པའི་མེ་གླང་ནས་ཉིས་བརྒྱ་དང་ཉེར་བཞི་འདས། སྔ་དར་མེ་ལུག་ནས་བཞི་བརྒྱ་དང་སོ་བཞི་འདས་པའི་སོ་ལྔ་པ་ལྕགས་མོ་བྱའི་ལོ་དར་མས་བསྟན་པ་བསྣུབས་སོ་ཞེས་ཤེས་པར་བྱའོ། ། དེ་ནས་བསྟན་པ་བསྣུབས་པའི་ལྕགས་བྱ་ནས་ད་ལྟའི་ཤིང་བྱའི་བར་ལོ་བདུན་བརྒྱ་དང་ཉེར་གསུམ་ལོན། གཉིས་པ་ལ་བསྟན་པ་སོར་ཆུད་པའི་སྐྱེས་བུ་དང་དེའི་ལོ་དུས་ངོས་གཟུང་བ་ལ་སྤྱིར་བཏང་དང་། དམིགས་བསལ་ལོ། ། དང་པོ་ནི། ལྕགས་བྱ་ནས་ལོ་བརྒྱ་དང་བརྒྱད་བསྟན་པ་མེད་ལ། བརྒྱ་དང་དགུ་པ་ས་མོ་བྱ་ནས་ཕྱི་དར་གྱི་མགོ་ཟུག་པ་ཡིན་ཏེ། དབུས་གཙང་གི་མི་བཅུའམ་དྲུག་གིས་ཁམས་སུ་སྡོམ་པ་སླངས་ཏེ།
ས་མོ་བྱ་ལོ་དབུས་གཙང་དུ་གཙུག་ལག་ཁང་སོ་སོར་བརྩིགས་ནས་རབ་བྱུང་འདུལ་བའི་བསྟན་པ་སྤེལ་བས་སོ། ། གཉིས་པ་དམིགས་བསལ་ལ་གསུམ། ཕྱི་དར་ཉིད་ལ་ཡང་། མངའ་བདག་དཔལ་འཁོར་ཅན་གྱི་དུས། བསྟན་པའི་དབུ་བརྙེས་པའི་དུས། ཁྲི་བཀྲ་ཤིས་བརྩེགས་པ་དཔལ་གྱི་དུས། བསྟན་པའི་སྲོལ་གཏོད་པའི་དུས། བླ་མ་ཡེ་ཤེས་འོད་ཀྱི་དུས། བསྟན་པ་དར་ཞིང་རྒྱས་པའི་དུས་སོ། ། དང་པོ་ནི་བསྟན་པ་བསྣུབས་པའི་ལུགས་ལྕགས་བྱའི་ཕྱི་ལོ།
ཆུ་ཕོ་ཁྱིའི་ལོ་ལྷ་ལུང་དཔལ་གྱི་རྡོ་རྗེས་བསམ་པ་ལྷག་བསམ་གྱིས་ཀུན་ནས་བླངས་ཏེ་རྒྱལ་པོ་སྡིག་ཅན་བཀྲོངས། དཔལ་གྱི་རྡོ་རྗེ་དེ། གཉག་ཛྙཱ་ཀུ་མ་རའི་སློབ་མ། དཔལ་གྱི་བུ་བརྒྱད་ཅེས་གྲགས་པའི་ནང་མཚན་ཏེ། དེ་ཡང་སོག་པོ་དཔལ་གྱི་ཡེ་ཤེས། དར་རྗེ་དཔལ་གྱི་གྲགས་པ། ཤུ་པུ་དཔལ་གྱི་རྡོ་རྗེ། མང་མཁར་དཔལ་གྱི་དབང་ཕྱུག ལྷ་ལུང་དཔལ་གྱི་རྡོ་རྗེ། འབྲོག་མི་དཔལ་གྱི་ཡེ་ཤེས་དང་བརྒྱད་དོ། །
རྒྱལ་པོ་བཀྲོངས་པའི་ལོ་ཆུ་ཕོ་ཁྱི་ལ། རྒྱལ་པོ་དེའི་སྲས་འོད་སྲུངས་དང་། སྲས་སུ་བརྫུས་པ་ཡིན་ཟེར་བའི་ཡུམ་བསྟན་ཡང་བལྟམས། དེ་གཉིས་ནང་མ་མཐུན་ཏེ། ཕན་ཚུན་འཁྲུག་ལོང་དུ་སོང་བས། ཡུམ་བསྟན་གྱིས་འོད་སྲུངས་སྟོད་ལ་བཅུག་ཟེར་ཏེ། དེ་གཉིས་ཀྱི་ངོ་ལ་དབུས་གཙང་དུ་བསྟན་པ་མེད་ཅིང་། སྐུ་ཚེའི་སྐྱེད་ཙམ་ལ་མདོ་ཁམས་སུ་གཡོ་དམར་གཙང་གསུམ་ལ་བསྟེན་པའི་བསྟན་པ་ཅུང་ཟད་བྱུང་བ་ཡིན་ནོ། ། དེ་ཡང་བུ་སྟོན་ཆོས་འབྱུང་ལས། བོ་དོང་པ་གཡོ་དགེ་འབྱུང་།
ཞད་ཀྱི་གྱེལ་མི་གཙང་རབ་གསལ། གཡོར་སྟོན་གྱི་དམར་ཤཱཀྱ་མུ་ནེ་དང་གསུམ་དཔལ་ཆུ་བོ་རའི་སྒོམ་ར་ན་ཡོད་པ་ལས་རྒྱལ་པོས་བསྟན་པ་བསྣུབས་པར་ཤེས་ནས། མདོ་ཁམས་སུ་བྲོས་པ་ཡིན་གསུངས། གསུང་ངག་ཆོས་འབྱུང་འགའ་ཞིག་ལས། གྲོམ་པ་རྒྱང་ནས་བྲོས་ཀྱང་ཟེར་དེབ་སྔོན་ལས། དྲང་ཆུའི་མདོའི་གཡོ་དགེ་འབྱུང་། རྒྱལ་རབས་སི་གཙང་རབ་གསལ། གཡོར་སྟོད་ཀྱི་དམར་བན་ཤཱཀྱ་མུ་ནེ་གསུམ་ཟེར་བ་བྱས་འདུག གང་ནའང་དེ་ལྟ་བུའི་དགེ་སློང་གསུམ། མདོ་ཁམས་དམའ་ལུང་དན་ཏི་ཤེལ་གྱི་དགོན་པ་ན་བཞུགས་པའི་ཚེ།
ལས་དང་བསྐལ་བར་ལྡན་པ་བོན་པོའི་རིགས་སུ་སྐྱེས་པ་སྨུ་སུ་དཔལ་འབར་ཞེས་བྱ་བ་གཙང་གི་མཁན་པོ། གཡོས་སློབ་དཔོན་བྱས་ཏེ་རབ་ཏུ་བྱུང་། དགེ་ཚུལ་ལོ་གཅིག་ལོན་ནས་སྔར་གྱིས་མཁན་སློབ་དང་། དམར་གྱིས་གསང་སྟོན། རྒྱའི་ཧྭ་ཤང་ཀེ་ཝཾ་དང་ཀེམ་བག་གཉིས་ཀྱིས་ཁ་སྐོང་བྱས་ནས་བསྙེན་པར་རྫོགས། འགའ་ཞིག་མཁན་པོ་ཞི་བ་འཚོ་ལས་བསྙེན་པར་རྫོགས་པའི་སད་མི་བདུན་གྱི་ནང་མཚན། དབའ་རཊྣ་རཀྵི་ཞེས་པ་འདི་བོད་ཀྱི་བཙུན་པས་མཁན་པོ་བྱས་པའི་ཐོག་མ་ཡིན་ལ། དེ་ལ་གཡོ་དགེ་འབྱུང་། གཡོས་མཁན་པོ་དང་། གཙང་གི་སློབ་དཔོན་བྱས་ནས་སྨུ་ཟུ་གསལ་འབར་བསྙེན་པར་རྫོགས་ཞེས་བཤད་དེ།
གང་ནའང་དེ་ཉིད་ལ་ཕྱིས་བླ་ཆེན་དགོངས་པ་རབ་གསལ་ཞེས་གྲགས་ཤིང་། མདོ་ཁམས་སུ་བསྟན་པ་སྤེལ་ལོ། ། འོ་ན་དེའི་དུས་ཀྱི་ཧཱ་ཤང་དང་གཉིས་ཁ་སྐོང་དུ་ཇི་ལྟར་རུང་སྙམ་ན། དེ་གཉིས་ཀྱང་བསྟན་པ་སྔ་དར་གྱི་དུས་ཞི་འཚོ་སོགས་ལས་བསྙེན་པར་རྫོགས་ནས། ཕྱིས་ཁམས་སུ་འཆུགས་པ་ཡིན་པས། ཁ་སྐོང་དུ་རུང་བའི་དགེ་སློང་ཡིན་ནོ་ཞེས་ཁོ་བོས་སྨྲའོ། ། དེ་ལྟར་ཁྲི་འོད་སྲུང་གི་དུས་སུ་ཁམས་སུ་བསྟན་པ་བྱུང་བ་ཇི་ལྟར་ཤེས་ཞེ་ན། ཆོས་ལ་འཇུག་པའི་སྒོ་ལས། རྒྱལ་པོ་དེའི་སྲས་གནམ་ལྡེ་འོད་སྲུངས་དང་། མཆེད་ཟླ་ཡུམ་ལྡན་གྱིས་རྒྱལ་སྲིད་སོ་སོར་བགོས་ཏེ།
དེ་གཉིས་ཀྱི་སྐུ་རིངས་ལ་མདོ་ཁམས་དམའ་ལུང་རྡོ་རྗེའི་བྲག་ར་རནྟའི་ཡང་དགོན་ན། གཙང་རབ་གསལ་དང་། གཡོ་དགེ་འབྱུང་དང་། སྨྲ་ཤཱཀྱ་མུ་ནེ་ཞེས་བྱ་བའི་དགེ་སློང་གསུམ་བཞུགས་སོ། ། དེའི་ཚེ་མདོ་སྨད་ལ་བོན་པོའི་རིགས་སུ་གྱུར་ཀྱང་། མོས་པས་སྤྱོད་པའི་བྱང་ཆུབ་སེམས་དཔའ་སྨུ་དུར་དགོངས་པ་གསལ་ཞེས་བྱ་བ་བྱུང་སྟེ། དེས་སངས་རྒྱས་ཀྱི་བསྟན་པ་ལ་དད་ནས། སྔར་གྱི་དགེ་སློང་གསུམ་དང་རྒྱའི་ཧྭ་ཤང་ཀེ་ཝཾ་དང་ཀེ་ཕག་དང་ལྔ་པོ་དང་བཅས་པ་ལས་བསྙེན་པར་རྫོགས་པར་བྱས་སོ། ། དེ་དག་ལ་སོགས་པ་མདོ་སྨད་ཀྱི་ཁམས་སུ་བསྟན་པ་ཅུང་ཟད་དར་བར་གྱུར་ཏོ། ། ཞེས་བཤད་པ་ལས་ཤེས་སོ། །
དེས་འོད་སྲུང་གི་སྲས་རྗེ་དཔལ་འཁོར་བཙན་གྱི་སྐུ་སྨད་ལ། དབུས་གཙང་མི་བཅུ་སོགས་ལ་བསྟེན་པའི་དབུས་གཙང་དུ་བསྟན་པ་དབུ་བརྙེས་ཤིང་། བསྟན་པའི་མེ་རོ་སྨད་ནས་བསླངས་ཞེས་བྱ་སྟེ། དེ་ཡང་ཆུ་མོ་གླང་ལ་དཔལ་འཁོར་བཙན་འཁྲུངས། ཁོང་གི་སློབ་དཔོན་ཅང་ཨ་པོ་ཡིན་ཞེས་པ། གྲུབ་ཐོབ་ཨུ་རྒྱན་པའི་རྒྱལ་པོ་རབས་ཕྲེང་སོགས་ལས་བཤད། ཁོང་གི་ཡབ་འོད་སྲུང་རང་ལོ་རེ་གསུམ་པ་ཤིང་ཕོ་བྱི་ལོ་གཤེགས་ནས། དཔལ་འཁོར་བཙན་གྱིས་དེའི་ཕྱི་ལོ་ཤིང་མོ་གླང་ནས་བརྩམས་པའི་ལོ་བཅོ་བརྒྱད་རྒྱལ་སྲིད་བཟུང་ནས་སོ་གཅིག་པ་ལ་གཤེགས་ཟེར། དེ་ལྟར་ན་བླ་ཆེན་དགོངས་པ་རབ་གསལ་བསྙེན་པར་རྫོགས་ནས་ལོ་ལྔ་ལོན་པའི་ཚེ། དབུས་ནས་ཀླུ་མེས་ཚུལ་ཁྲིམས་ཤེས་རབ།
འབྲི་ཡེ་ཤེས་ཡོན་ཏན་གཉིས། གཙང་ནས་ལོ་སྟོན་རྡོ་རྗེ་དབང་ཕྱུག་དང་། ཚོང་བཙུན་ཤེས་རབ་སེང་གེ་གཉིས་སྟེ་ཆོས་ལ་འཇུག་པའི་སྒོ་ལྟར་ན། དབུས་གཙང་གི་མི་བཞིའམ། བུ་སྟོན་ལྟར་ན་དབུས་ནས་ཀླུ་མེས། འབྲིར་ཡེ་ཤེས་ཡོན་ཏན། རག་ཤི་ཚུལ་ཁྲིམས་འབྱུང་གནས། རྦ་ཆུ་ཚུལ་ཁྲིམས་བློ་གྲོས། གསུམ་པ་ཡེ་ཤེས་བློ་གྲོས་དང་ལྔ། གཙང་ནས་འགུར་མོ་རབ་ཁ་བ་ལོ་སྟོན་རྡོ་རྗེ་དབང་ཕྱུག
ཤབ་སྒོ་ལྔ་བ་ཆོང་བཙུན་ཤེས་རབ་སེང་གེ མངའ་རིས་འོད་བརྒྱད་སྤུན་གཉིས། བོ་དོང་པ་དབུ་པ་དེ་དཀར་བ་དང་ལྔ་སྟེ་བཅུའམ། ཡང་ན་དབུས་ནས་ཀླུ་མེས་དང་གསུམ་པ་གཉིས། གཙང་ནས་ལོ་ཚོང་གཉིས། མངའ་རིས་ནས་ར་རྗེ་བཤེས་གཉེན་དཀར་བ་གཉིས་ཏེ་དྲུག་གིས་ཁམས་སུ་བྱོན་ནས། བླ་ཆེན་གྱི་མཁན་པོ་དང་། གཙང་དང་གཡོས་ལས་གསང་གི་སློབ་དཔོན་དང་། དམར་དང་ཧྭ་ཤང་གི་དུས་སྒོ་བ་དང་ཁ་སྐོང་སོགས་བྱས་ཏེ། ཚིགས་གསུམ་བར་མ་ཆད་དུ་བསྙེན་རྫོགས་བྱས་ནས་སྡོམ་པ་བླངས།
སླར་དབུས་གཙང་དུ་བྱོན་ཏེ་འདས་ལོ་གསུམ་སྟོང་ང་གཅིག་ལོན་པ་ས་ཕོ་སྟག་གམ། བསྟན་པ་བསྣུབས་པའི་ལྕགས་བྱ་ནས། ལོ་དོན་བདུན་འདས་པའི་དོན་བརྒྱད་པ་ས་ཕོ་སྟག་གི་ལོའམ། དཔལ་འཁོར་བཙན་གྱི་རྒྱལ་སྲིད་བཟུང་ནས་ལོ་བཅུ་བཞི་ལོན་པའི་ས་ཕོ་སྟག་གི་ཚེ། རབ་བྱུང་བསྙེན་རྫོགས་སོགས་ཀྱི་ལས་ཀྱི་ཚོགས་དང་། ཀློག་པ་ཐོབ་བསམ་གྱི་མགོ་ཚུགས་པས། ཕྱི་དར་གྱི་དབུ་བརྙེས་སོ་ཞེས་ཁོ་བོ་སྨྲ་སྟེ། ཆོས་ལ་འཇུག་པའི་སྒོ་ལས། རྒྱལ་པོ་འོད་སྲུང་གི་སྲས་དཔལ་འཁོར་བཙན་གྱི་སྐུ་རིང་ལ། སྨ་ལུམ་ལ་སོགས་པས་གཙུག་ལག་ཁང་བརྒྱད་བརྩིགས་སོ། །
དེའི་དུས་སུ་གཙང་པ་མི་གཉིས་དང་། དབུས་པ་མི་གཉིས་མདོ་ཁམས་སྨད་དུ་བྱོན་ནས་སྡོམ་པ་བླངས་ཏེ། ལོ་སྟོན་རྡོ་རྗེ་དབང་ཕྱུག་དང་། ཚོང་མི་ཤེས་རབ་སེང་གེ་དང་། ཀླུ་མེས་ཚུལ་ཁྲིམས་ཤེས་རབ་དང་། འབྲི་རྗེ་ཡོན་ཏན་རྫི་དཀར་བ་རྣམས་ཏེ། དེ་དག་གིས་དབུས་གཙང་དུ་བསྟན་པ་འོངས་སོ། ། ཞེས་བཤད་པས། དཔལ་འཁོར་བཙན་གྱི་སྐུ་རིང་ལ་དབུས་གཙང་དུ་བསྟན་པ་འོང་བ་ཆེས་གསལ་བ་འདི་དང་། བསྟན་པ་འོང་པའི་ས་ཕོ་སྟག་ལོ་དེ།
འདས་ལོ་ནས་གསུམ་སྟོང་ལྔ་བཅུ་རྩ་གཅིག་དང་། དཔལ་འཁོར་བཙན་གྱི་རྒྱལ་སྲིད་བཟུང་བའི་ལོ་བཅུ་བཞི་པ་ཡིན་པ་ཡན་ཆད་ཆོས་ལ་འཇུག་པའི་སྒོ་ནས། ཤི་མོ་གླང་གི་ལོ་ལ་གཙང་གི་གཡོ་རུ་རྩད་པོ་ཁྲི་དཔལ་འཁོར་བཙན་གྲོམ་པ་ལྷ་རྩེ་ན་བཞུགས་ནས། ཡབ་ཀྱི་འདས་མཆོད་མཛད་པའི་དུས་རྩིས་ནས་ལོ་སུམ་སྟོང་སུམ་ཅུ་རྩ་བདུན་ལོན་ནོ་ཞེས་བཤད་པས་ཤེས་ཏེ། འོད་སྲུང་དྲུག་ཅུ་རྩ་གསུམ་པ་ཤིང་བྱིའི་ལོ་འཇུག་ལ་གཤེགས་ནས། ཤིང་གླང་གི་ལོ་མགོ་ཙམ་ལ་དཔལ་འཁོར་བཙན་ལོ་བཅུ་གསུམ་པ་ཞིག་གིས། གྲོམ་པ་ལྷ་རྩེར་ཡབ་ཀྱི་གཤེགས་རྫོགས་ཆོས་འཁོར་རྒྱ་ཆེར་བསྐོར་ཏེ་རྩིས་པ་ན། འདས་ལོ་ནས་སུམ་སྟོང་སོ་བདུན་ལོན་པར་བཤད་པ་ཡིན་པས། ལོ་དེ་ཉིད་ལ་ཁོང་གིས་རྒྱལ་སྲིད་ཀྱང་བཟུང་། བསྟན་པ་ལ་དམའ་བྱུང་བའི་ལྕགས་བྱ་ནས་དྲུག་ཅུ་རྩ་ལྔ་ལོན།
དེ་ནས་བཅུ་བཞི་པ་ས་ཕོ་སྟག་ལ། མི་བཅུའི་དབུས་བསམ་ཡས་སུ་བྱོན་ནས་བསྟན་པའི་མགོ་ཚུགས་པ་སོགས། དེ་ཙམ་ལ་དགོངས་ནས་འབྲོམ་སྟོན་པས་ཀྱང་ཕྱི་དར་གྱི་མགོ་ས་ཕོ་སྟག་ནས་བཟུང་བ་ཡིན་ནོ་ཞེས་ཤེས་པར་བྱའོ། ། དེའི་ཚེ་རྒྱལ་པོ་ཡུམ་ལྡན་གྱི་བརྒྱུད་པ་མངའ་བདག་ཡེ་ཤེས་རྒྱལ་མཚན་གྱིས་བསྟན་པའི་བདག་རྐྱེན་ཆེར་མཛད་པས་བསྟན་པའི་མེ་རོ་སྨད་ནས་བསླངས་པ་ལ། ཁྲི་ཡེ་ཤེས་རྒྱལ་མཚན་བཀའ་དྲིན་ཆེ་བར་གྲགས་སོ། ། དེ་ལྟར་ན་རྒྱལ་པོ་དེ་ཉིད་ཀྱི་བཀའ་དྲིན་དང་། དབུས་གཙང་མི་བཅུའི་བཀའ་དྲིན་ལས་བསྟན་པ་དར་བ་ཡིན་མོད། མི་བཅུས་སྡོམ་པ་བླངས་པའི་ཡུལ། བླ་ཆེན་ཉིད་ལ་ཐུག་པ་དང་། གྲུམ་ཡེ་ཤེས་རྒྱལ་མཚན་ལས་བླངས་ཟེར་བ་དང་།
འཚུར་ཤེས་རབ་མཆོག་ལ་བླངས་ཟེར་བའི་ལུགས་གསུམ་བྱུང་བ་ལས། དང་པོ་ནི་སྔ་དར་བུ་སྟོན་ལུགས་ཏེ། མི་བཅུས་བླ་ཆེན་ལ་མཁན་པོ་ཞུས་པས། ཁོས་བོས་བསྙེན་པར་རྫོགས་ནས་ལོ་ལྔ་ལས་མ་ལོན་པས་མི་རུང་གསུངས་པ་ལ། གཙང་ན་རེ་དམིགས་བསལ་ལ་བཏུབ་གསུངས་ནས་བླ་ཆེན་གྱིས་མཁན་པོ་མཛད་གསུངས་ཏེ། དེ་ལྟ་བུའི་དམིགས་བསལ་གྱི་ཁུང་གསལ་པོ་དགོས་སོ། ། ལུགས་གཉིས་པ་གྲུམ་གྱི་མཁན་པོ་སུ་ཡིན་སྙམ་ན། ཁ་ཅིག་བླ་ཆེན། དཔལ་གོང་ཡེ་ཤེས་གཡུང་དྲུང་། གྲུམ་ཡེ་ཤེས་རྒྱལ་མཚན།
དེ་ནས་ཀླུ་མེས་སོགས་ཡིན་ཟེར། འགའ་ཞིག་ཞི་བ་འཚོ། རྦ་རཏྣ། གཡོ་དགེ་འབྱུང་། བླ་ཆེན། སྒྲོ་མཉྫུ་ཤྲཱི། གྲུམ་ཡེ་ཤེས་རྒྱལ་མཚན། ཀླུ་མེས་སོག་པོ་ཞེས་ཟེར་རོ། ། རྒྱལ་པོ་རབ་ཕྲེང་ལས་བླ་ཆེན་གྱིས་ཁམས་ཀྱི་སོག་པོ་མི་དྲུག་ལ་སྡོམ་པ་ཕོག དེའི་ནང་མཚན་བཙུན་ཆེན་ཤེར་འབྱུང་གིས་གྲུམ་ལ།
དེས་ཀླུ་མེས་སོགས་ལ་ཕོག་ཟེར། སོག་པོ་མི་དྲུག་ནི་སྤ་གོང་ཡེ་ཤེས་གཡུང་དྲུང་དང་། གསར་གནས་བརྟན་གྲགས་གཉིས་ཏེ་སྤ་བར་གཉིས་ལ། འལ་མ་རྡོ་རྗེ་དབང་ཕྱུག བསྣུབས་དཔལ་གྱི་དབང་ཕྱུག་གཉིས་ཏེ་འལ་བསྣུབས་གཉིས། ཇ་པ་གྲགས་པ་དང་། བཙུན་ཆེན་ཤེས་རབ་འབྱུང་གནས་གཉིས་ཏེ། ཇ་བཙུན་གཉིས་སོ། ། ལུགས་གསུམ་པ་ནི་དེབ་སྔོན་ལས། བླ་ཆེན་ཤིང་ཕོ་བྱི་ལོ་བལྟམས།
གཡོ་དམར་གཙང་གསུམ་ལས་བསྙེན་པར་རྫོགས། གོ་རོང་སེངྒེ་གྲགས་་་་་་གོ་རི་ཡེ་ཤེས་གྲགས་ཟེར་བའང་འདུག ལ་འདུལ་བ་གསན་ནས། དགའ་ལྡན་བྱང་ཆུབ་ལ་ཡོ་ག་གསན། སྐྱི་རྒྱལ་བའི་གཙུག་ཏོར་ལ་དབུ་ཚད་གསན། བཀས་འོད་མཆོག་གྲགས་པ་ལ་འབུམ་ཊཱིཀ་མངོན་པ་སོགས་གསན། ལོ་ཞེ་དགུ་པ་ལ་དན་ཏིག་ཏུ་བྱོན་སོ་ལྔ་བཞུགས་ཏེ། བརྒྱད་ཅུ་རྩ་བཞི་པ་ཤིང་མོ་ཕག་ལ་འགའ་ལྡབ་ཏུ་གཤེགས་ཏེ། ཤིང་ཕག་དེ་བསྟན་པ་བསྣུབས་པའི་ལྕགས་བྱ་ནས་དོན་ལྔ་པ་ཡིན་ནོ། ། དེའི་མཁན་བུ་སྔར་སོག་པོ་མི་དྲུག་དང་།
གཞན་ཡང་བཞད་དཔལ་གྱི་རྡོ་རྗེ་དང་། སྟག་རྒྱ་མཚོ་སྟེ་བཞད་སྟག་གཉིས་དང་། བཟོ་མཆོག་ཆེན་སྐྱོང་དང་། འཚུར་ཤེས་རབ་མཆོག་གཉིས་ཏེ། བཟོ་འཚུར་གཉིས་དང་བཅུ་བྱུང་བའི་འཚུར་ལ་མི་བཅུས་སྡོམ་པ་བླངས་ཞེས་བཤད་དེ། དེ་རྣམས་དཔོན་བི་རྗིའི་ཡིག་ཆ་ལྟར་བྲིས་ཟེར་རོ། ། གང་ནའང་དབུས་གཙང་ལ་བསྟན་པ་མེད་པའི་ཚེ་ཡང་། ཤར་མདོ་ཁམས་སུ་གཙང་ནས་བྲོས་པའི་དགེ་བའི་བཤེས་གཉེན་དེ་དག་གིས་བསྟན་པའི་བྱ་བ་ཅུང་ཞིག་བྱས་པར་སེམས་སོ། ། གཉིས་པ་བསྟན་པའི་སྲོལ་གཏོད་པ་ནི། དཔལ་འཁོར་བཙན་གྱི་སྲས་ཁྲི་བཀྲིས་བརྩེགས་པ་དཔལ་དང་།
སྐྱེད་ལྡེ་ཉི་མ་མགོན་གཉིས་སྟོད་སྨད་དུ་སོ་སོར་མ་གྱེས་ཙམ་གྱི་སྐུ་རིང་ལ། ལྕགས་བྱ་ནས་ལོ་བརྒྱ་དང་བརྒྱད་འདས་པའི་དགུ་པ་ས་མོ་བྱའི་ལོ་ནས་ཙམ་སྟེ། དབུ་གཙང་མི་བཅུས་གཙུག་ལག་ཁང་སོ་སོར་བརྩིགས། རབ་ཏུ་བྱུང་བའི་དགེ་འདུན་གྱི་སྡེ་གསར་དུ་བཙུགས་པ་ནི། བསྟན་པ་ཕྱི་དར་གྱི་སྲོལ་བཏོད་པ་སྟེ། དེ་ཡང་ས་མོ་བྱའི་ལོ་ཀླུ་མེས་ཀྱིས་ལ་མོར་གྱེལ་གྱི་གཙུག་ལག་ཁང་བརྩིགས། དེའི་ཕྱི་ལོ་གླན་ཡེ་ཤེས་འབར་དང་། རྔོག་བྱང་ཆུབ་འབྱུང་གནས་སོགས་རབ་ཏུ་བྱུང་། དེའི་ཕྱི་ལོ་ཡེར་པ་བེར་གཟུང་། གྲུ་མེར་ཚུལ་ཁྲིམས་འབྱུང་གནས་སོགས་བཅོ་བརྒྱད་རབ་ཏུ་བྱུང་།
གླན་རྔོག་གྲུ་མེར། སྣ་སྣམ་རྡོ་རྗེ་དབང་ཕྱུག་དང་བཞི་ལ། ཀླུ་མེས་ཀྱི་སློབ་མ་བཀའ་བཞིར་གྲགས། ཀླུ་མེས་ཀྱི་སློབ་བུ་རྣམས་ཀྱིས་གཙུག་ལག་ཁང་སོ་སོར་བརྩིགས་ཏེ། སྣ་སྣམ་རྡོ་རྗེ་དབང་ཕྱུག་གིས་ར་ཚིག་དང་རྒྱལ་བརྩིགས། རྔོག་བྱང་ཆུབ་འབྱུང་གནས་ཀྱིས་གཞུའི་ཀུན་དགའ་ར་བ་བརྩིགས། གྲུ་མེད་སོགས་བན་དྷེ་མི་ཕྱེད་དང་བརྒྱད་ཀྱིས་གསོལ་ནག་ཐང་པོ་ཆེ་བརྩིགས། གྲྭ་པ་མངོན་ཤེས་ཀྱིས་གྲྭ་ཐང་བརྩིགས་སོ། ། དེ་བཞིན་དུ་གཙང་དུ་ཡང་ལོ་སྟོན་རྡོ་རྗེ་དབང་ཕྱུག་གིས་རྒྱན་གོང་གི་གཙུག་ལག་ཁང་བཞེངས། རྒྱ་ཤཱཀྱ་གཞོན་ནུ་སོགས་མཁན་བུ་ཉི་ཤུ་རྩ་བཞི་ལྟབས་གཅིག་ཏུ་རབ་བྱུང་བསྙེན་རྫོགས་བྱས་སོ། །
དེ་དག་གི་ནང་མཚན་རྒྱ་ཤཱཀྱ་གཞོན་ནུས་ལ་སྟོད་དམར་ཐང་བརྩིགས། སྐྱོ་ཤེས་རབ་རྡོ་རྗེས་དོན་མོ་རི། སྟག་ལོ་གཞོན་བརྩོན་གྱིས་སྟག་ལོ་ལྷ་ཁང་། ཨས་མེས་ཞུ་གཅིག་མས་ཕྲེང་དང་བྲག་དམར། ལྕེ་བཙུན་པ་ཤེས་རབ་འབྱུང་གནས་ཀྱིས་ཞ་ལུ་བརྩིགས་པའོ། ། མདོར་ན་ས་མོ་བྱ་དེ་ནས། ལོ་ཆེན་རིན་བཟང་མ་བྱོན་བར་དུ་དབུས་གཙང་མི་བཅུ་སློབ་བུ་དང་བཅས་པས་གནས་གཞི་གཙུག་ལག་ཁང་སོ་སོར་བརྩིགས་ཏེ། བསྟན་རྩ་དགེ་འདུན་གྱི་སྡེ་བཙུགས་སོ། ། བསྟན་པ་བཤད་སྒྲུབ་ཀྱི་གཞི་བཏིང་པ་ནི། བསྟན་པ་ཕྱི་དར་ནས་སྤྱིར་བཏང་ལ་ཡོངས་སུ་གྲགས་པ་སྟེ།
དོན་འདི་ལ་དགོངས་ནས་ལྕགས་བྱ་ནས་ལོ་བརྒྱ་དང་བརྒྱད་འདས་པའི་ཚེ་བསྟན་པ་ཕྱི་དར་མགོ་བཟུང་བ་ཡིན་ནོ། ། ཞེས་མཁས་པ་དག་གིས་བཤད་པ་ཡིན་ལ། དེ་ཡང་བསྟན་པའི་རྩིས་དང་སྦྱར་ན། འདས་ལོ་ནས་གསུམ་སྟོང་བརྒྱད་ཅུ་རྩ་གཅིག་འདས་པའི་གྱ་གཉིས་པ་ས་མོ་བྱ་ལ་བསྟན་པ་ཕྱི་དར་བྱུང་ཞིང་། ས་མོ་བྱ་དེ་ནས་དྲུག་བརྒྱ་དང་བཅོ་ལྔ་འདས་པའི་བཅུ་དྲུག་པ་ནི་ད་ལྟའི་ཤིང་བྱི་འདི་ལགས་སོ། ། གསུམ་པ་བསྟན་པ་ཕྱི་དར་ཤིན་ཏུ་དར་བ་ནི། རྒྱལ་པོ་སྟོད་ཀྱི་ལྷ་བླ་མ་ཡེ་ཤེས་འོད་དང་ལོ་ཙཱ་བ་རིན་ཆེན་བཟང་པོ་ནས་ཡིན་ཏེ། དེ་ཡང་ཁྲི་བཀྲ་ཤིས་རྩེགས་དཔལ་གྱི་སྲས་ནི། དཔལ་ལྡེ། འོད་ལྡེ།
སྐྱིད་ལྡེའོ། ། སྐྱིད་ལྡེ་ཉི་མ་མགོན་གྱི་སྲས་ནི། དཔལ་གྱི་མགོན་པོ། ལྡེ་གཙུག་མགོན། བཀྲ་ཤིས་མགོན་དང་གསུམ་མོ། ། ཆུ་མོ་འབྲུག་གི་ལོ་ལ་ཡབ་མཆེད་སོ་སོར་གྱེས་ཏེ། ལྡེ་གསུམ་པོས་གྲོམ་པ་ལྷ་རྩེར་གདན་ཕབས་ཏེ་གཙང་ཕྱོགས་ལ་མངའ་མཛད་པས་སྨད་ཀྱི་ལྡེ་གསུམ་དུ་གྲགས་ཏེ། དེ་ཡང་དཔལ་ལྡེའི་བརྒྱུད་ཀྱིས་ཟམ་པ་གསུམ་ལ་དབང་མཛད་པ་ནི། ལྷ་རྩེ་ནས་ཟམ་སྔོན་མོ། གླིང་བུའི་ཤ་ཟམ་དམར་པོ།
མར་ཡུལ་གྱི་གསེར་ཟམ་སེར་པོའོ། ། འོད་ལྡེའི་བརྒྱུད་ཀྱིས་ལྷོ་སྒོ་གསུམ་ལ་དབང་མཛད་པ་ནི། དྲི་དང་གཉའ་ནམ་རྫས་ཀྱི་སྒོ། བུད་མཁར་རྟ་ཤིང་གི་སྒོ། ཟར་སྟག་སྣ་རྩོད་ཀྱི་སྒོའོ། ། སྐྱིད་ལྡེའི་བརྒྱུད་ཀྱིས་གཡང་གི་མཛོད་གསུམ་ལ་དབང་མཛད་པ་ནི། བྱང་གཡུ་མཚོ་སྔོན་མོ་ཚྭའི་མཛོད། བྱང་ཁ་སྣ་བརྒྱད་ཤའི་མཛོད། གུ་ལང་གུ་པོ་གསེར་གྱི་མཛོད། ཅེས་གྲགས་པའོ། །
མགོན་གསུམ་པོ་སྟོད་དུ་འཆུགས་ཏེ་པུ་རང་། ཞང་ཞུང་། མར་ཡུལ་གསུམ་དུ་གདན་ཆགས་པ་ནི་སྟོད་ཀྱི་མགོན་གསུམ་དུ་གྲགས་སོ། ། དེ་ལྟར་ཡབ་མཆེད་གྱེས་པའི་ཆུ་ཕོ་འབྲུག་ལོ་དེ། འདས་ལོ་ནས་གསུམ་སྟོང་བརྒྱ་དང་ཉེར་ལྔ་པ། ཕྱི་དར་ས་མོ་བྱ་ནས་བཞི་བཅུ་རྩ་བཞི་པ་ཡིན་ནོ། ། སྟོད་ཀྱི་མགོན་གསུམ་གྱི་ནང་མཚན་བཀྲ་ཤིས་མགོན་གྱི་སྲས་ཁྲི་ལྡེ་སྲོང་ལྡེ་དང་། ཁྲི་དཔལ་འཁོར་ལྡེ་གཉིས་བྱུང་བའི་ཁྲི་དཔལ་འཁོར་ལྡེ་རབ་ཏུ་བྱུང་བའི་མཚན་ནི་ལྷ་བླ་མ་ཡེ་ཤེས་འོད་ཅེས་བྱ་སྟེ། དེས་ན་རྗེ་དཔལ་འཁོར་བཙན་ནས་ཡེ་ཤེས་འོད་འདི་མ་བྱོན་བར་ལ། བོད་འདིར་གཙུག་ལག་ཁང་དང་གླེགས་བམ་དང་།
དགེ་འདུན་གྱི་སྡེ་དང་བཤད་ཉན་སྒོམ་སྒྲུབ་སོགས་ཅུང་ཟད་འཕེལ་ཡང་། ལུང་རིགས་རྣམ་དག་གི་དཔྱད་མི་བཟོད་པའི་དགེ་ཚུལ་ཆུ་གཏོར་མ་དང་། བསྙེན་རྫོགས་དེར་བས་མ་སོགས་དང་། གནད་ཀྱིས་མ་ཟིན་པའི་སྦྱོར་སྒྲོལ་ལམ་བྱེད་སོགས། ལྟར་སྣང་གི་ཆོས་ཚུལ་མང་པོའི་སྤྲིན་གྱིས་བསྒྲིབས་པས། སྤྲིན་མེད་ཀྱི་བསྟན་པ་རྣལ་མ་དར་བ་ནི་མ་ཡིན་ལ། བསྟན་པའི་མེ་རོ་ཅུང་ཟད་གསོས་བཏབ་པ་ནི་ཡིན་ནོ། ། ཡེ་ཤེས་འོད་འདི་རབ་ཏུ་བྱུང་། ལོ་ཆེན་རིན་བཟང་སོགས་ཀྱིས་འཕགས་ཡུལ་ནས་གསར་མའི་འགྱུར་འགོ་བཙུགས་ཏེ། བཤད་སྒྲུབ་ཀྱི་བསྟན་པ་ལུང་རིགས་ཀྱིས་གཏན་ལ་ཕབས་པ་ནི།
ཕྱི་དར་རྒྱལ་བའི་བསྟན་པ་ཤིན་ཏུ་དར་བའི་འགོ་ཚུགས་པ་ཡིན་ཏེ་དོན་འདི་ལ་དགོངས་ནས། ཆོས་ལ་འཇུག་པའི་སྒོ་ལས། འོད་སྲུང་ནས་བརྩམ་སྟེ་དེ་ཡན་ཆད་ནི་གངས་ཅན་འདི་ན་གཙུག་ལག་ཁང་དང་གླེགས་བམ་བཞུགས་མོད། བཤད་པའི་བཀའ་ཉམས་པས་གཟུ་ལུམ་དུ་མ་བྱུང་སྟེ། སངས་རྒྱས་ཀྱི་བསྟན་པའི་གཟུགས་བརྙན་ལ་སྤྱོད་པ་ཡིན། དེས་ན་འདིར་བསྟན་པ་རྒྱས་ཤིང་དག་པར་བྱ་བའི་ཕྱིར་བྱང་ཆུབ་སེམས་དཔའ་ཐུགས་རྗེ་དང་སྨོན་ལམ་གྱི་སྟོབས་ཆེན་ཞིག་སའི་བདག་པོ་བཀྲ་ཤིས་མགོན་གྱི་སྲས་སུ་སྐུ་བལྟམས་པ་ནི་ཞེས་སོགས་དང་། རབ་དབྱེ་ལས། དེ་ཚེ་བླ་མ་ཡེ་ཤེས་འོད། ། ཆོས་རྒྱལ་དེ་ཡི་སྐྱེས་བུ་མཆོག ། རིན་ཆེན་བཟང་པོ་ཁ་ཆེར་བརྫངས། །
འཇམ་པའི་དབྱངས་ཀྱིས་བྱིན་རླབས་པའི། ། མཁས་མཆོག་དེ་ཡིས་སྔོན་མེད་པའི། ། ཆོས་རྣམས་ཕལ་ཆེར་བསྒྱུར་ཅིང་ཞུས། ། ཞེས་སོགས་ཀྱིས་རྒྱལ་པོ་ལྷ་བླ་མ་ཡེ་ཤེས་འོད་དང་། ལོ་ཙཱ་བ་རིན་ཆེན་བཟང་པོ་ནས་ངོས་བཟུང་བ་ནི། བསྟན་པའི་མེ་རོ་སྨད་ནས་བསླངས་ཏེ། སྟོད་མངའ་རིས་ནས་ཤིན་ཏུ་དར་བ་འདི་ལ་དགོངས་ཞེས་ཁོ་བོས་ལེགས་པར་བཤད་པ་ཡིན་ཏེ། གཞན་དུ་ན་འདིའི་གོང་དུ་ཡང་མི་བཅུ་སློབ་བུ་སྦྱིན་བདག་དད་ལྡན་དང་བཅས་པས་བསྟན་པའི་དགེ་འདུན་གྱི་སྡེ་དང་། དེ་དག་གི་རྒྱུད་ཀྱི་སོ་སོར་ཐར་པའི་བསླབ་བྱ་རྣམ་པར་དག་པ་དང་། རབ་བྱུང་བསྙེན་རྫོགས་ཀྱི་ལས་ཀྱི་ཆོ་ག་ལག་ལེན་སོགས་ཡོད་པས་ལུང་རྟོགས་ཀྱི་བསྟན་པ་དང་བསྟན་འཛིན་གྱི་སྐྱེས་བུ་གསུམ་ཀ་ཚང་བའི་ཕྱིར་རོ། །
དེ་ན་ལྷ་བླ་མ་རབ་ཏུ་བྱུང་བའི་མེ་ཕོ་འབྲུག་གི་ལོ་འདི། བསྟན་པ་ཕྱི་དར་ཤིན་དུ་དར་ཞིང་རྒྱས་པར་བྱེད་པའི་ལོ་དུས་ཀྱི་ཐོག་མ་ཡིན་པ་ལུང་རིགས་ཀྱིས་གྲུབ་ལ། ལོ་འདི་ནི་འདས་ལོ་ནས་གསུམ་སྟོང་བརྒྱ་དང་བཞི་བཅུ་རྩ་བརྒྱད་འདས་པའི་རྩ་དགུ་པ་ཡིན་ནོ། ། འོ་ན་འདི་རབ་ཏུ་འབྱིན་པའི་མཁན་པོ་སུ་ཞིག་སྙམ་ན། དེབ་སྔོན་སོགས་ལས་དེའི་ཚེ་བསྟན་པ་མེད་པས་ལྷ་བླ་མ་ཡེ་ཤེས་འོད་ཡབ་སྲས་གསུམ་རང་རྟགས་རང་གི་བླངས་ནས་དཀོན་མཆོག་གི་དྲུང་དུ་ཕུལ་ཏེ་རབ་ཏུ་བྱུང་ཞེས་བཤད་པ་ནི་མི་འཐད་པར་སེམས་ཏེ། དེའི་ཚེ་ཕྱི་དར་ས་མོ་བྱ་ནས་ཀྱང་ལོ་བརྒྱད་ཅུ་རྩ་བརྒྱད་ལོན་པས་བསྟན་པ་ཤིན་ཏུ་ཡོད་པའི་ཕྱིར་རོ། ། དེ་བས་ན་ཁོ་བོ་ནི། དེབ་སྔོན་རང་ཉིད་ལས། ལོ་ཆེན་རིན་ཆེན་བཟང་པོ་ལོ་བཅུ་བཞི་ལོན་པའི་ཚེ་མཁན་པོ་ཡེ་ཤེས་བཟང་པོ་ལས་རབ་ཏུ་བྱུང་བ་ཁོང་རང་གི་དངོས་སློབ་ཁྲི་ཐང་ཛྙཱ་ནས་བཀོད་པའི་རྣམ་ཐར་ན་ཡོད་ཅེས་བཤད་པས། དེ་གཉིས་མཁན་པོ་དེ་གཅིག་པར་སེམས་ཏེ།
མཁན་པོ་ཡེ་ཤེས་བཟང་པོའི་མཚན་གྱི་ཡེ་ཤེས། ཞེས་པ་དེ་ཡེ་ཤེས་འོད་ལ་སྦྱར་ཞིང་། བཟང་པོ་དེ་ལོ་ཆེན་རིན་བཟང་ལ་སྦྱར་འདུག་པའི་ཕྱིར་སྙམ་མོ། ། དེ་ལྟ་བུའི་མཁན་པོ་དེ་ཡང་ཞང་ཞུང་པ་རྒྱལ་བ་ཤེས་རབ་ལ་འདུལ་བའི་སྒྲུབ་བརྒྱུད་ཀྱི་བླ་མ་དྷརྨ་པཱ་ལ། པྲེ་ཏ་ཀ་ར་གཉིས། བཤད་བརྒྱུད་ཀྱི་བླ་མ་ཛྙཱ་ན་ཤྲཱི་བྷ་དྲ། ཤྲཱི་སུ་བྷུ་རི་ཤནྟི་གཉིས། དེ་བཞི་ཡོད་པའི་ཛྙཱ་ན་ཤྲཱི་བྷ་དྲ་ནི་ཡེ་ཤེས་བཟང་པོ་ཡིན་པས་པཎ་ཆེན་འདི་ཉིད་ཡིན་པར་སེམས་སོ། ། གཉིས་པ་ངོས་ཟིན་ནས་བསྟན་འཛིན་དང་དགོན་གནས་རིམ་པར་བྱོན་ཚུལ་ལ་གཉིས། བསྟན་འཛིན་རིམ་པར་བྱོན་ཚུལ།
དགོན་གནས་རིམ་པར་བྱོན་ཚུལ་ལོ། ། དང་པོ་ནི་འདས་ལོ་ནས་ད་ལྟའི་ཤིང་ཕོ་བྱི་ལོའི་བར་ལ་གསུམ་སྟོང་དྲུག་བརྒྱ་གོ་བདུན་ལོན་པའི། ཕྱི་དར་ས་མོ་བྱ་ནས་ལོ་བཅུ་དགུ་པ་མེ་མོ་ཡོས་ཡན་གྱི་གསུམ་སྟོང་བརྒྱ་རུ་སླེབས་ཅིང་། དེ་ཡན་ཆད་དུ་ནི་དབུས་གཙང་མི་བཅུས་བསྟན་པ་ལ་བྱ་བ་བྱས་པ་ཡིན་ལ། གསུམ་སྟོང་བརྒྱ་ནས་ཉིས་བརྒྱ་མ་ཟིན་གྱི་བར་ལ་ལོ་པཎ་སུ་ཞིག་བྱོན་ཞེས་པ་ནས། གསུམ་སྟོང་དྲུག་བརྒྱ་པ་ནས་བདུན་བརྒྱ་མ་ཟིན་བར་ལ་འདི་ལ་མཁས་པ་སུ་ཞིག་བྱོན་ནས་བསྟན་པ་ལ་བྱ་བ་ཇི་ལྟར་བྱས་སྙམ་ན། འདི་ལ་དྲུག་ཡོད་པའི་དང་པོ་གསུམ་སྟོང་བརྒྱ་ཟིན་ནས་ཉིས་བརྒྱར་མ་སླེབས་ཀྱི་བར་འདི་ལ་རྒྱལ་བའི་བསྟན་པ་སྤྲིན་མེད་ཀྱི་མཁའ་ལ་རྒྱུ་སྐར་གྱི་ཚོགས་བཀྲ་བ་ལྟ་བུ་ཞིག་དར་བ་ཡིན་ཏེ། དེ་ཡང་འབྲོག་མི་ནས་བརྒྱུད་པའི་ལམ་འབྲས། མར་པ་ནས་བརྒྱུད་པའི་བཀའ་རྒྱུད། འབྲོམ་ནས་བརྒྱུད་པའི་བཀའ་གདམས།
དམ་པ་ནས་བརྒྱུད་པའི་ཞི་བྱེད། ཁྱུང་པོ་ནས་བརྒྱུད་པའི་ནི་གུ། རྨངས་ར་སེར་པོ་ནས་བརྒྱུད་པའི་ཕོ་གཅོད། མ་གཅིག་ནས་བརྒྱུད་པའི་མོ་གཅོད་སྐོར་དང་བཅས་པའི་ཕྱི་དར་ཉིད་ལ་ལྷག་ཏུ་འཕེལ་བའི་གདམས་པའི་སྒོ་ཆེན་དྲུག ཡོ་གའི་ཆོས་སྐོར་དང་བཅས་པ་དང་བདུན། གཞན་ཡང་བདེ་ཀྱཻ་གསང་གསུམ། དུས་འཁོར་འཇིགས་བྱེད་དེ་བླ་མེད་ཀྱི་རྒྱུད་སྡེ་ཆེན་པོ་ལྔའི་རྒྱུད་བཤད་མན་ངག་ཁྲིད་རིམ་སོགས་དེང་སང་བོད་ལ་གྲགས་པའི་ཕལ་མོ་ཆེ་ཞིག་དུས་དེ་ཙམ་ནས་བརྩམ་སྟེ་དར་བ་ཡིན་ནོ། ། ཞེས་ཁོང་དུ་ཆུད་པར་བྱའོ།། ༈ །།དེ་ཡང་སུམ་སྟོང་བརྒྱ་པའི་སྐབས་སུ་ཐོག་མར་བྱོན་པའི་མཁས་པ་ཆེན་པོ་བཀའ་དྲིན་ཆེ་བ་ནི་ལོ་ཆེན་རིན་ཆེན་བཟང་པོ་སྟེ། སུམ་སྟོང་བརྒྱ་དང་གསུམ་དུ་སླེབས་པའི་ལྕགས་ཕོ་རྟ་ལོར་ལོ་ཆེན་རིན་བཟང་བལྟམས།
ལོ་འདི་ཕྱི་དར་ས་མོ་བྱ་ནས་ཉེར་གཅིག་འདས་པའི་ཉེར་གཉིས་པ་ཡིན། འདི་ནས་དེང་སང་བར་ལ་ལྔ་བརྒྱ་དང་གོ་ལྔ་ལོན་ནོ། ། ལོ་ཆེན་འདི་ལ་སློབ་མ་མང་དུ་ཡོད་ཀྱང་། ལོ་ཆུང་ལེགས་པའི་ཤེས་རབ། གུར་ཤིང་བརྩོན་འགྲུས་རྒྱལ་མཚན། གྲུབ་པ་གཞོན་ནུ་ཤེས་རབ། ཀྱི་ནོར་ཛྙཱ་ན་དང་བཞི་ལ་ཐུགས་སྲས་ཀྱི་སྲས་བཞི་ཟེར། པུ་རང་པ་ཨན་སྟོན་གྲགས་རིན། རྒྱ་ཡེ་ཚུལ། གུང་པ་དགེ་བཤེས།
མར་ཡུལ་པ་དཀོན་མཆོག་བརྩེགས་བཞི་ནི། ལོ་ཆེན་དང་ལོ་ཆུང་གཉིས་ཀའི་སློབ་མ་ཡིན། མྱང་སྟོད་རྐྱང་པོ་དཔེ་དམར་གྱི་རྐྱང་པོ་ཆོས་བློ། གྲངས་ཀྱི་སུམ་སྟོན་ཡེ་འབར། མྱང་སྟོད་ལྕེ་ཤར། སྤང་ཁ་དར་ཆུང་གི་གཞོན་ནུ་རྒྱ་མཚོ་བཞི་ནི། གཙོ་ཆེར་ལོ་ཆུང་གི་སློབ་མ་ཡིན། རྔོག་གེ་སར་དང་། ཟངས་དཀར་འཕགས་པ་ཤེས་རབ་གཉིས་ནི་ལོ་ཆུང་ཁོ་ནའི་སློབ་མ་ཡིན། གཉལ་པ་ཉི་མ་ཤེས་རབ།
སྨོན་འགྲོའི་མར་པ་རྡོ་ཡེ། གཉན་སྟོན་ཚུལ་འབར། སྤངས་རྩང་པ་སེང་གེ་རྒྱལ་མཚན་བཞི་ལ། ཟངས་དཀར་གྱི་བུ་བཞི་ཟེར་རོ། ། བསྣུར་ཉི་མ་འོད་ཟེར་ནི་མཉལ་པ་ཉི་མ་ཤེས་རབ་ཀྱི་སློབ་མ་ཡིན། གླན་ཆོས་འབྱུང་། རྩ་སྐྱ་བ་དཀོན་མཆོག་གྲགས། དམར་ཆོས་རྒྱལ། སྒང་སྟོན་ཤེས་རབ་འབུམ་བཞི་ནི་བསྣུར་གྱི་སློབ་མ་ཡིན་ཏེ། དེ་དག་གིས་གཙོ་བོར་རྣལ་འབྱོར་རྒྱུད་ཀྱི་བསྟན་པ་སྤེལ་ལོ། །
དེ་ལྟ་བུའི་ཡོ་གའི་བརྒྱུད་པ་ལ་ཡོ་ག་སྟོད་ལུགས་དང་། སྨད་ལུགས་ཞེས་གྲགས་ཏེ། ལོ་ཆེན་གྱི་སྐུ་ཚེའི་སྟོད་ལ་སངས་རྒྱས་ཞི་བ་ལ་གསན་པའི་ཡོ་གའི་ཆོས་ལུགས་ས་ཆ་སྨད་དབུས་གཙང་དུ་དར་བ་ལ་ཡོ་ག་སྨད་ལུགས་དང་། སྐུ་ཚེའི་སྨད་ལ་དྷརྨ་པཱ་ལ་ལ་གསན་པའི་ཡོ་གའི་ཆོས་ལུགས་སྟོད་མངའ་རིས་སུ་དར་བ་ལ་ཡོ་ག་སྟོད་ལུགས་ཞེས་འཇོག་པས་སོ། ། འདི་ལ་མཁས་མཆོག་རྡོ་རྗེ་རྒྱལ་མཚན་གྱི་གཞན་ཕན་འཁྲུལ་སེལ་ལས། ཤརྡྷ་ནས་བརྒྱུད་པའི་ཁ་ཆེ་མཁན་པོའི་ལུགས་དང་། དྷརྨ་པཱ་ལ་ནས་གསན་པའི་རྒྱ་གར་ཤར་ཕྱོགས་པའི་ལུགས་དང་ཞེས་པའི་ཐ་སྙད་འཐད་དེ། ཡོ་ག་སྟོད་ལུགས་དང་སྨད་ལུགས་ཞེས་པའི་ཐ་སྙད་རྗེ་བཙུན་གོང་མས་བཤད་པ་མེད་ཅིང་། སངས་རྒྱས་ཞི་བ་ནི་ལོ་ཆེན་དང་ཕྱི་མོ་ནས་མཇལ་བའི་པཎྜི་ཏ་ཡིན་གྱི། སྐུ་ཚེའི་སྟོད་ཀྱི་བླ་མ་གཏན་ནས་མ་ཡིན་ཞེས་གསུངས་ཏེ་འདི་ལ་ཁོ་བོས་ད་དུང་དཔྱད་པ་བྱས་ནས་འདི་ཡིན་སྨྲ་བར་སྤྲོའོ། །
འདུལ་བ་སྟོད་ལུགས་དང་སྨད་ལུགས་བཤད་བཀའ་ལག་ལེན་སོགས་ཀྱང་ལོ་ཆེན་འདིའི་སྐུ་ངོ་ལ་དར་བ་ཡིན་ཏེ་དེ་ཡང་སྨད་ལུགས་ནི། བསྟན་པ་སྔ་དར་གྱི་རྒྱུན་གཡོ་དམར་གཙང་གསུམ་དང་། བླ་ཆེན་དགོངས་པ་རབ་གསལ་ལ་མི་བཅུས་སྡོམ་པ་བླངས་ཏེ་སྨད་མདོ་ཁམས་ནས་དབུས་གཙང་དུ་རིམ་གྱིས་འཕེལ་བའི་འདུལ་བའི་བཤད་སྲོལ་གྲགས་ཤིང་། དེ་ལ་གཟུས་ཡན་ཆད་སྨད་འདུལ་ལ་བཤད། གནད་དཀའ་ཅུང་ཟད་མ་གཏོགས་ཆེར་མེད་མོད་ལོ་ཆེན་འདིའི་སྐུ་ཚེའི་སྟོད་ཙམ་ལ་གཟུས་རྡོ་རྗེ་རྒྱལ་མཚན་གྱིས་འདུལ་བ་ལ་བཤད་པ་རྒྱ་ཆེར་མཛད་པའི་སློབ་མར་དབུས་གཙང་པའི་གཟུས་ཀྱི་བུ་ཆེན་བཞི། དེ་ལ་བླ་མ་རྣམ་གསུམ། དེ་ལས་རྒྱ་འདུལ། དེ་ལས་སློབ་མ་ཀ་བ་བཞི། དེ་ལས་བྱ་འདུལ། དེ་ལས་རྩིས་འདུལ་སོགས་ལས་བརྒྱུད་དེ་བཤད་པ་རྒྱ་ཆེར་འཕེལ་བས་སོ། །
དེ་དག་ཀྱང་ཇི་ལྟར་སྙམ་ན། མི་བཅུས་ནང་ཚན་ཀླུ་མེས་ཀྱི་མཁན་བུ་ཀ་བ་བཞིར་གྲགས་པའི། གྲུ་མེད་ལ་མཁན་བུ་གསུམ་སྟེ། གྲ་ཕྱིས་ཀྱི་ཀླུང་ལེགས་པའི་ཤེས་རབ། གྲ་ཕྱིས་ཀྱི་སྐྱོགས་ཤེས་རབ་འབྱུང་གནས། གཟུས་རྡོ་རྗེ་རྒྱལ་མཚན་དང་གསུམ་མོ། ། གཟུས་ལ་བུ་ཆེན་བཞི་སྟེ། སྦོས་ཚུལ་ཁྲིམས་འབྱུང་གནས་དང་། གླན་ཚུལ་ཁྲིམས་དབང་ཕྱུག་སྟེ། དབུས་པ་གཉིས།
སྣེ་བོ་པ་གྲགས་པ་རྒྱལ་མཚན་དང་། འཛིམ་པ་ཤེས་རབ་འོད་ཟེར་ཏེ་གཙང་པ་གཉིས་སོ། ། དང་པོ་སྦོ་ཆུང་ཚུལ་འབྱུང་གི་སློབ་མ་ནི། ཉང་འཚམས་པ་རིན་ཆེན་བླ་མ། སྣེ་སྦོ་བ་གྲགས་པ་རྒྱལ་མཚན་གྱི་སློབ་མ་ནི། ཀོ་ཁྱིམ་པ་ཡེ་ཤེས་བླ་མ། འཛིམ་པ་ཤེས་རབ་ཀྱི་སློབ་མ་ནི། ཞང་ཞུང་པ་རྒྱལ་ཤེ་དང་། སོག་ཚུལ་ཁྲིམས་བླ་མ་གཉིས། དེ་ལྟ་བུའི་བླ་མ་རྣམ་གསུམ་གྱི་སློབ་མ་ནི།
རྒྱ་འདུལ་དབང་ཕྱུག་ཚུལ་ཁྲིམས། རྒྱ་ལ་བུ་ཆེན་ཀ་བ་བཞི་སྟེ། འདར་འདུལ་འཛིན། མཐའ་བཞི་བརྩོན་གྲུས་འབར། ཇོ་གདན་ནག་པོ་དུར་ཚུལ། སྨ་ཚོ་བྱང་ཆུབ་རྡོ་རྗེ། རྨ་ཚོའི་སློབ་མ་ནི། བྱ་འདུལ་བརྩོན་འགྲུས་འབར། དེའི་སློབ་མ་ནི་རྩིས་འདུལ་གཞོན་ནུ་སེང་གེའོ། ། སྟོད་འདུལ་ནི་ལོ་ཆེན་དང་བླ་མ་ཡེ་ཤེས་འོད་ཀྱི་སྐུ་ཚེའི་སྨད་ལ།
རྒྱ་གར་ཤར་ཕྱོགས་ཀྱི་པཎྜི་ཏ་དྷརྨ་པཱ་ལ་སྤྱན་དྲངས། འདུལ་བའི་བསྟན་པ་སྤེལ་བ་ལས། མཁན་བུ་པཱ་ལ་རྣམ་གསུམ་སྟེ། ས་དྷུ་པཱ་ལ། གུ་ན་པཱ་ལ། པྲ་ཛྙཱ་པ་ལའོ། ། པྲ་ཛྙཱ་པཱ་ལའི་མཁན་བུ་ཞང་ཞུང་པ་རྒྱལ་བ་ཤེས་རབ་སྟེ། དེས་དྷརྨ་པཱ་ལ་ལ་ཉམས་ལེན་དང་། བྲམ་ཟེ་འདུལ་འཛིན་ལ་པྲེ་ཏཱ་ཀ་ར་ལ་ཕྱག་ལེན་བསླབ་པས་སྒྲུབ་བརྒྱུད་ཀྱི་བླ་མ་རྣམ་པ་གཉིས། ཤྲཱི་ཛྙཱ་ན་བྷ་དྲ་དང་།
ཤྲཱི་སུ་བྷུ་དྷི་ཤནྟི་ལ་གཞུང་གི་བཤད་པ་གཙོ་བོར་གསན་པས་བཤད་བརྒྱུད་ཀྱི་བླ་མ་གཉིས་སོ། ། དེ་ལྟར་འདུལ་བ་ལ་བརྒྱུད་པ་གཉིས་ཡོད་པའི་སྟོད་འདུལ་བ་རྣམས་ནི། རྒྱ་གར་ནས་བཤད་སྒྲུབ་ཀྱི་བརྒྱུད་པ་བར་མ་འཆད་པས་ཕྱག་ལེན་དང་བཤད་པ་སོགས་ཁུང་བཙུན་ལ། སྨད་འདུལ་བ་རྣམས་ནི་གཟུས་དང་། བླ་མ་རྣམ་གསུམ་དང་། རྒྱ་འདུལ་ལ་སོགས་པས་བཤད་པ་མང་དག་མཛད་ཀྱང་། རང་བཟོ་མ་གཏོགས་བརྒྱུད་པ་མེད་པས་ཁུང་ཐུབ་མེད་དོ་ཞེས་ཟུར་ཟ་བར་མཛད་དེ། ཞང་ཞུང་པ་རྒྱལ་ཤེའི་སློབ་མ་ཞིང་མོ་ཆེ་བ་བྱང་ཆུབ་སེང་གེས་མཛད་པའི་བརྒྱུད་རིམ་གྱི་ཡི་གེ་ལས། བསླབ་པ་གསུམ་ལས་ཚུལ་ཁྲིམས་ཀྱི། ། བསླབ་པ་སྟོན་པ་འདུལ་བ་ཡི། །
སྡེ་སྣོད་བརྒྱུད་པ་གཉིས་ཡིན་ཏེ། ། ཕྱོགས་སྔ་མ་དང་ཕྱི་མ་འོ། ། དང་པོ་བོད་ཀྱི་བརྒྱུད་པ་སྟེ། ། དགེ་སློང་རྡོ་རྗེ་རྒྱལ་མཚན་གྱིས། ། སློབ་དཔོན་མེད་ཕྱིར་གཞུང་རྣམས་ལ། ། ལྟ་རྟོག་བྱས་ནས་བཤད་པ་མཛད། ། དེ་ལ་སློབ་མ་རྣམ་པ་བཞི། ། དགེ་སློང་ཚུལ་ཁྲིམས་འབྱུང་གནས་དང་། ། ཚུལ་ཁྲིམས་བྱང་ཆུབ་དབུས་ཀྱི་འོ། ། དགེ་སློང་གྲགས་པ་རྒྱལ་མཚན་དང་། །
ཤེས་རབ་འོད་ནི་གཙང་གི་འོ། ། དེ་སློབ་ཚུལ་ལས་བླ་མ་སྟེ། ། ཚུལ་ཁྲིམས་འབྱུང་གནས་སློབ་མ་ནི། ། དགེ་སློང་རིན་ཆེན་བླ་མ་འོ། ། དེ་གཉིས་སློབ་མ་ཕྱེ་བའི་མཆོག ། དགེ་བཤེས་དབང་ཕྱུག་ཚུལ་ཁྲིམས་ཡིན། ། དེ་ཡིས་བློ་ཡིས་བརྟགས་བྱས་ནས། ། དགག་དགོས་རྒྱུ་མཚན་མང་པོ་བྱས། ། ཚུལ་ཁྲིམས་བླ་མས་ཡན་ལག་དང་། ། སྤྱི་དོན་བསྡུས་དོན་བབ་པོ་གསུམ། །
བློ་ཡིས་བརྟགས་ནས་ཡི་གེར་བཀོད། ། དེ་དག་སློབ་མ་ཕྱེ་བ་ནི། ། ཡེ་ཤེས་རྒྱན་གྱིས་མགོ་བསྒྲེ་བྱས། ། སློབ་དཔོན་སུན་དབྱུང་བློ་ཡིས་བརྟགས། ། རྒྱས་པར་བརྒྱུད་པ་མེད་པ་ཡིན། ། དེ་ཡི་ཕྱོགས་སྔ་བཀོད་པའོ། ། ཞེས་སྨད་འདུལ་ལ་ཕྱོགས་སྔ་བརྗོད་ནས་དགག་པ་མང་དུ་མཛད་དེ་རྗེས་རང་ལུགས་བརྗོད་པ་ལ། ཕྱི་མ་མངའ་རིས་འདུལ་འཛིན་ལ། ། རྒྱ་གར་བརྒྱུད་པ་ཡོད་པར་བཞེད། ། དེ་ཡང་སྒྲུབ་པའི་བརྒྱུད་དང་ནི། །
བཤད་པའི་བརྒྱུད་དང་རྣམ་པ་གཉིས། ། སྒྲུབ་པའི་བརྒྱུད་པ་འདི་ལྟ་སྟེ། ། ལྷ་རྒྱལ་བླ་མ་ཡེ་ཤེས་འོད། ། འཇམ་དཔལ་སྤྲུལ་པར་རབ་གྲགས་པ། ། དེ་ནི་རྩ་རྒྱུད་ཆེན་པོ་ལས། ། ལུང་སྟན་ཐོབ་པ་ཐོ་ལིང་གི ། དཔེ་མེད་ལྷུན་གྲུབ་གཙུག་ལག་ཁང་། ། བཞེངས་ཏེ་རྒྱ་གར་ཤར་ཕྱོགས་ནས། ། མཁས་བཙུན་བསྟན་པའི་འབྲུག་སྒྲ་ཅན། ། གྲགས་པའི་རྒྱལ་མཚན་མཐོན་པོ་ཡིས། །
ཀུན་ལ་གསལ་བར་གྱུར་པ་ཡི། ། དྷརྨ་པཱ་ལ་ཞེས་བྱ་བ། ། ཡེ་ཤེས་འོད་ཀྱིས་སྤྱན་དྲངས་ནས། ། ཐུགས་རྗེ་ཉི་མའི་རྒྱུད་བསྐུལ་ནས། ། བསྟན་པ་རིན་ཆེན་གནས་བྱའི་ཕྱིར། ། མཁན་པོ་མཛད་ནས་སྒྲུབ་བརྒྱུད་སྤེལ། ། དེ་ཡི་མཁན་བུའི་གཙོ་བོ་གསུམ། ། དགེ་སློང་ས་དྷུ་པཱ་ལ་དང་། ། ཇོ་བོ་གུ་ན་པཱ་ལ་དང་། ། དགེ་སློང་པྲཛྙཱ་པཱ་ལ་འོ། །
པྲཉྫཱ་པཱ་ལའི་མཁན་བུ་ནི། ། ཞང་ཞུང་ཡུལ་གྱི་འདུལ་བ་འཛིན། ། དགེ་སློང་རྒྱལ་བའི་ཤེས་རབ་སྟེ། ། ཚུལ་ཁྲིམས་གཡག་གི་རྔ་མ་དང་། ། མིག་གི་འབྲས་བུ་བཞིན་དུ་བསྲུངས། ། ཡོན་ཏན་རང་བཞིན་ཐམས་ཅད་ཀྱི། ། རྒྱུད་གྱུར་འདུལ་བའི་སྡེ་སྣོད་ལ། ། མང་དུ་ཐོས་ཤིང་ངེས་བྱས་པ། ། སྙན་པའི་ནམ་མཁའ་ས་སྟེང་ཁྱབ། ། ཐུགས་རྗེའི་སྤྲིན་ལས་ཆོས་ཆར་ཕབ། །
རབ་བྱུང་ཐ་མའི་རྒྱུད་སྤངས་ནས། ། བསྟན་པ་རིན་ཆེན་རྒྱས་མཛད་པ། ། ཞེས་སོགས་བཤད་པ་ལྟར་ཡིན་ནོ། ། དེས་ན་འདུལ་བ་སྨད་ལུགས་ཀྱི་བཤད་པ་ནི་གཟུས་རྡོ་རྗེ་རྒྱལ་མཚན་ནས་གཙོ་བོར་དར་བས། ལོ་ཆེན་གྱི་སྐུ་ཚེའི་སྟོད་ནས་དར་ལ། སྟོད་ལུགས་ནི་དྷརྨ་པཱ་ལའི་མཁན་བུ་པཱ་ལ་རྣམ་གསུམ་ནས་དར་བས་ལོ་ཆེན་གྱི་སྐུ་ཚེའི་སྨད་ནས་དར་བ་ཡིན་ནོ་ཞེས་ཤེས་པར་བྱའོ། ། དེ་ལྟ་བུའི་ལོ་ཆེན་དེས་མངའ་བདག་ལྷ་སྡེའི་སྲོག་གི་སློབ་དཔོན་མཛད། པཎྜི་ཏའི་བླ་མ་བདུན་ཅུ་རྩ་ལྔ་བསྟེན། དགུང་ལོ་དགུ་བཅུ་རྩ་བརྒྱད་བཞུགས། རྨ་ལོ་ཙཱ་བ་དགེ་བའི་བློ་གྲོས་སོགས་ཞུ་ཆེན་འཕེར་བའི་ལོ་ཙཱ་བ་བཅུ་ལྷག་བྱུང་།
བསྟན་པ་ཕྱི་དར་གྱི་མདོ་སྔགས་ཀྱི་བཀའ་དྲིན་ཕལ་ཆེར་ཁོང་གི་ངོ་ལ་བྱུང་། སྟོད་འདུལ་བའི་གཙོ་བོ་ཞང་ཞུང་རྒྱལ་ཤེའི་སློབ་མ་ནི། དཔལ་འབྱོར་ཤེས་རབ་དང་། ཚུལ་ཁྲིམས་བློ་གྲོས་ལ་སོགས་པ་ཡིན། དཔལ་འབྱོར་ཤེས་རབ་འདི་ནི་པུ་རང་ལོ་ཆུང་གྲགས་མཆོག་ཤེས་རབ་དང་། ལོ་ཙཱ་བ་གཞོན་ནུ་མཆོག་གི་སློབ་མ་ཡིན། པུ་རང་ལོ་ཆུང་འདི། ཤྲཱི་ཁང་དམར་གྱི་གད་ལོགས་སུ་སྐུ་ལུས་འདི་ཉིད་ཀྱིས་མཁའ་སྤྱོད་དུ་ཕེབས། ཁོང་དང་ལོ་ཆེན་ལོ་ཆུང་ངུ་སྡེབས་པའི་ལོ་ཆེན་ནི། མར་པ་དོ་པ་ཆོས་ཀྱི་དབང་ཕྱུག་ཡིན།
ཁོང་གི་སློབ་མ་དམར་ཆོས་ཀྱི་རྒྱལ་མཚན། དེའི་སློབ་མ་གྲུབ་པ་ཤེས་རབ། དེའི་དབོན་པོ་དམར་ཆོས་རྒྱལ་ཡིན་ཏེ། དེ་དག་སློབ་བརྒྱུད་དང་བཅས་པ་འཁོར་ལོ་བདེ་མཆོག་གི་བསྟན་པ་ལ་གཙོ་བོར་བཀའ་དྲིན་ཆེའོ། ། ལོ་ཆེན་རིན་བཟང་གི་རྗེས་ལ་གཙང་ཕྱོགས་འདིར་སྔགས་ཀྱི་བསྟན་པ་སྤེལ་བ་ལ་འབྲོག་མི་ལོ་ཙཱ་བ་སྔ་བ་ཡིན་ཏེ། སྟོད་སྨད་ཀྱི་ཡབ་མཆེད་མཇལ་དུས་ལས། ལོ་གཉིས་པ་ག་ཡ་དྷ་ར་དགུང་ལོ་ཉིས་བརྒྱ་དང་ཞེ་གཅིག་བཞེས་པ། འདས་ལོ་ནས་གསུམ་སྟོང་བརྒྱ་དང་ཉེར་ལྔ་འདས་པའི་ཉེར་དྲུག་པ་ཆུ་མོ་སྦྲུལ་ལ་འབྲོག་མི་བལྟམས། ཆུ་སྦྲུལ་དེ་ནས་དེང་སང་ནི་ལོ་ལྔ་བརྒྱ་དང་དོན་གཉིས་པ་ཡིན་ལ། ལོ་འདི་ཕྱི་དར་ས་མོ་བྱ་ནས་ཞེ་ལྔ་པ་ཡིན་ཞིང་།
ལོ་ཆེན་ལས་ལོ་ཉེར་གསུམ་གྱིས་གཞོན་པ་ཙམ་མོ། ། དེ་ཡང་བོད་ཀྱི་རྒྱལ་པོ་ལྡེ་གསུམ་པོ་གྲོམ་པ་ལྷ་རྩེ་ན་བཞུགས་པའི་ཚེ། རྒྱན་གོང་ལོ་སྟོན་རྡོ་རྗེ་དབང་ཕྱུག་ལ་བཀའ་སྩལ་ཏེ། མཁན་པོ་རྒྱ་ཤཱཀྱ་གཞོན་ནུ། སློབ་དཔོན་སེ་ཡེ་ཤེས་བརྩོན་འགྲུས། གསང་སྟོན་ཉང་རྡོ་རྗེ་རྒྱལ་མཚན་ལ་སོགས་པའི་དགེ་སློང་བདུན། དགེ་ཚུལ་གཉིས། དགེ་བསྙེན་གཅིག་དང་བཅུ་སྤྱན་དྲངས་ཏེ། གྲོམ་པ་རྒྱང་དུ་དགེ་འདུན་གྱི་སྡེ་བཙུགས་པའི་དུས་སུ་རབ་ཏུ་བྱུང་བ་ཕྱེད་སུམ་བརྒྱ་ཙམ་འདུས་པའི་ནང་ནས། འབྲོག་མི་ལོ་ཙཱ་བ་ཤཱཀྱ་ཡེ་ཤེས།
སྟག་ལོ་ཙཱ་བ་གཞོན་ནུ་བརྩོན་འགྲུས། ལང་ཡེ་ཤེས་གཞོན་ནུ་གསུམ། མཁན་སློབ་རྒྱལ་པོ་བཅས་པས་རྒྱ་གར་དུ་ཆོས་སློབ་ཏུ་གཏང་། བསྟན་པའི་རྩ་བ་ཡིན་པས་འདུལ་བ། བསྟན་པའི་སྙིང་པོ་ཡིན་པས་ཕར་ཕྱིན། བསྟན་པའི་ཉིང་ཁུ་ཡིན་པས་གསང་སྔགས་སློབས་ཤིག་ཅེས་བཀས་རབ་ཏུ་གདམས་པ་ལས། འབྲོག་མིས་མཁས་པ་སྒོ་དྲུག་དང་། དཔའ་རྡོ་རྗེ་ལས་མདོ་རྒྱུད་ཀྱི་ཟབ་དོན་བླངས། ཁྱད་པར་ཕྱིས་ག་ཡ་དྷ་ར་བོད་དུ་བྱོན་པ་ལས། གསུངས་ངག་རིན་པོ་ཆེའི་བདུད་རྩི་བཞེས་ནས་བསྟན་པ་སྤེལ་བའི་སློབ་མའི་གཙོ་བོ་མན་ངག་ཚར་བ་གསུམ།
རྒྱུད་ཚར་བ་ལྔ། གྲུབ་པ་ཐོབ་པ་བདུན་སོགས་བྱུང་བའི། དང་པོ་ནི་ལྷ་བཙུན་ཀ་ལི། འབྲོམ་དེ་པ་སྟོན་ཆུང་། སེ་མཁར་ཆུང་པའོ། ། གཉིས་པ་ནི་ས་སྐྱའི་འཁོན་དཀོན་མཆོག་རྒྱལ་པོ། འཕྲང་འོག་གི་དབྲད་དཀོན་མཆོག་རྒྱལ་པོ། མངའ་རིས་པ་གསལ་བའི་སྙིང་པོ། ལྷ་རྩེའི་གྱི་ལྗང་དབུ་དཀར་བ། ཤང་གི་བྲག་རྩེ་སོ་ནག་པ་དང་ལྔའོ། །
གསུམ་པ་ནི། སྒྱེར་གོམ་སེ། གཤེན་སྒོམ་རོག་པོ། དབུས་པ་དྲོད་པོ་ཆེ་སྟེ་ཕོ་གསུམ། ཤབ་མོ་ལྕམ་གཅིག འཕྱང་མོ་ནམ་མཁའ། སྲད་མོ་ཀོ་ནེ། སྟོར་མོ་རྡོ་རྗེ་མཆོག་སྟེ་མོ་ལྔའོ། ། བླ་ཆེན་འདིའི་བཀའ་དྲིན་ལས། མ་རྒྱུད་ཀྱཻ་རྡོ་རྗེའི་བཀའ་སྲོལ་བཞི་རྒྱུད་གསུམ་མན་ངག་དང་བཅས་པའི་ཟབ་དོན་ལྷག་པར་དར་རོ། །
འདིའི་གྲུབ་ཐོབ་གསུམ་གྱི། སྒྱེར་སྒོམ་དང་། གཤེན་སྒོམ་གཉིས་ནི། གཙང་སྒེར་ཕུ་བ་དང་། རྟ་ནག་པ་ཡིན་པས་འབྲོམ་དེ་པའི་སློབ་མ་སེ་རོག་གཉིས་དང་ཅུང་མི་གཅིག་པ་འདྲ་སྟེ། དེའི་སློབ་མ་སེ་རོག་གཉིས་ཀྱིས་བླ་ཆེན་ལ་ཆོས་ཀྱི་བཀའ་དྲིན་ཐོབ་པས། དངོས་གྲུབ་ཅུང་ཟད་རེ་ཐོབ་ཅེས་བཤད་ཀྱི་གྲུབ་པ་ཐོབ་ཅེས་མ་བཤད་པའི་ཕྱིར་རོ། ། དེས་ན་སེ་རོག་གཉིས་ནི། དབུས་པ་སྨྲ་ར་སེར་པོ་ཅན་དང་། ནག་པོ་ཅན་ཞེས་ཞ་ལུགས་པ་འཆད་པ་ལྟར་དག་པར་སེམས་སོ། །
མདོར་ན་བླ་ཆེན་འདི། ག་ཡ་བལྟམས་པའི་ཆུ་མོ་སྦྲུལ་ནས་ཉིས་བརྒྱ་དང་བཞི་བཅུ་འདས་པའི་ཆུ་མོ་སྦྲུལ་ལ་སྐུ་བལྟམས། སྐུ་གཞོན་ནུ་ལ་རྒྱ་གར་དུ་བྱོན། ན་ལེནྡྲར་མཁས་པ་སྒོ་དྲུག་སོགས་ལོ་བརྒྱད་དང་། དཔའ་བོ་རྡོ་རྗེ་ལ་ལོ་བཞི་དང་། བལ་པོར་ཕམ་ཐིང་པ་ལོ་གཅིག་སྟེ་ལོ་བཅུ་གསུམ་དུ་རྒྱ་བལ་དུ་གསན་སྦྱོངས་སོགས་མཛད། ཕྱིས་ཞེ་དགུ་ལོན་པ་ལྕགས་མོ་སྦྲུལ་ལ་ག་ཡ་དྷ་ར་ཐོག་མར་མཇལ། གསུང་ངག་རིན་ཆེའི་བཀའ་དྲིན་ལོ་གསུམ་ནོད། ང་གཉིས་བཞེས་པ་ཆུ་མོ་ལུག་ལ་ག་ཡས་རྒྱུད་གསུམ་སོགས་བསྒྱུར། དྲུག་ཅུ་རེ་གསུམ་ཡན་ཆད་ལ་གསན་སྦྱོངས་དང་།
འཆད་པ་སོགས་ཀྱིས་བསྟན་པ་སྤེལ་ནས། དེ་ནས་ཆོས་དབྱིངས་སུ་མ་གཤེགས་བར་དུ་གཙོ་བོར་སྒྲུབ་པ་མཛད། བརྒྱད་ཅུ་རྩ་ལྔ་ལོན་པའི་ཚེ་སྐུ་ལུས་མ་སྤངས་པ་འཇའ་ལུས་སུ་དགོངས་བཞེད་པ་ལ། རྟེན་འབྲེལ་ཅུང་ཟད་ལ་བརྟེན་ནས་བར་དོར་མཆོག་གི་དངོས་གྲུབ་བརྙེས་པ་སྟེ། དེ་ལྟ་བུའི་བླ་ཆེན་མ་དྲོས་པའི་ཆུ་གཏེར་ཆེན་པོ་ལས། བཀའ་བབས་ཀྱི་ཆུ་རྒྱུན་ཆེན་པོ་བཞི་བབས་པའི་བརྒྱུད་འཛིན་པ་བྱེད་པ་ནི་རྗེ་བཙུན་ས་སྐྱ་པ་ཆེན་པོ་ཁོ་ན་ཡིན་ཏེ་འོག་ནས་འཆད་པར་བྱེད་དོ། ། ཞ་ལུགས་པ་རྣམས་ཀྱིས་འབྲོག་མིའི་རྒྱ་གར་དུ་ལན་གཉིས་བྱོན་པའི་དང་པོ་ལ་ཤནྟི་པ་སོགས་ཀྱི་དྲུང་དུ་ལོ་བརྒྱད་བཞུགས། དཔའ་བོ་རྡོ་རྗེ་དང་ཞལ་མཇལ། དབང་ཟབ་མོའི་བཀའ་དྲིན་ཐོབ་ཙམ་བྱས་ནས་བོད་དུ་བྱོན། སླར་རྒྱ་གར་དུ་བྱོན།
དཔའ་རྡོ་རྗེའི་དྲུང་དུ་ལོ་བཞི་བཞུགས་ཞེས་འཆད་པར་བྱེད་དོ། ། དེ་ནས་མར་པ་སྔ་སྟེ་གསུམ་སྟོང་བརྒྱ་དང་ཞེ་བཞིའི་འདས་པའི་ཞེ་ལྔ་པ་ཆུ་ཕོ་བྱི་ལོ་ལ་མར་པ་བལྟམས། འཕགས་ཡུལ་དུ་ལན་གསུམ་བྱོན། བཀའ་བབས་ཀྱི་བླ་མ་བཞིའི་ཟབ་དོན་བདུད་རྩི་ཐོབ་པ་ཏིལ་ལོ་པའི་དངོས་སློབ་ནཱ་རོ་པཎ་ཆེན་གྱི་གསུང་གི་བདུད་རྩི་ལོངས་སྤྱད་པས། བཀའ་བརྒྱུད་ཅེས་པའི་སྒྲ་བོ་ཆེ་འདི་ཁོང་ནས་དར་བ་ཡིན། དེ་ཡང་ཏིལ་ལོ་པ་ལ་བཀའ་བབས་བཞི་ཇི་ལྟར་བྱུང་ན། ཕྱག་རྡོར་ས་ར་ཧ། ལོ་ཧི་པ། ཌཾ་ཀི་པ་ལས་བརྒྱུད་པ་དང་པོ་ཕྱག་ཆེན་གྱི་རྒྱ་བཀའ་བབས། བྱང་ཆུབ་སེམས་དཔའ་བློ་གྲོས་རིན་ཆེན།
ཀླུ་གྲུབ། མ་ཏང་ཀ་ལས་གཉིས་པ་ཕ་བརྒྱུད་ཀྱི་བཀའ་བབས། མཁའ་འགྲོ་མ་སུ་མ་ཏི། ཐང་ལོ་པ་ཤིང་ལོ་པ། ཀརྞ་རི་པ་ལས་གསུམ་པ་མ་བརྒྱུད་ཀྱི་བཀའ་བབས། བིརྺ་པ། ཌོཾ་བྷི་པ། བི་ན་ཡ་པ། ལ་བ་པ། ཨིཎྜ་བྷུ་ཏི་ལས་བཞི་པའི་བཀའ་བབས།
དེ་ཡང་ཏིལ་བརྡུང་ཞིང་དངོས་གྲུབ་བརྙེས་པས་ཏིལ་ལོ་པ་ཞེས་བྱའི། ཏྲེ་ལོ་པ་དང་། ཏེ་ལ་ཏེ་ཞེས་པས་གླུ་ལེན་པས་ཏེ་ལོ་པ་ཞེས་འཆད་པ་ནི་མ་དག་པ་ཁོ་ནའོ། ། དེ་ལྟ་བུའི་མལ་ལོས། འཕགས་ཡུལ་དུ་བླ་མ་བརྒྱ་རྩ་བརྒྱད། བཤད་སྲོལ་འཛིན་པ་ལྔ་བཅུ། སྣང་བ་འགྱུར་ངེས་བཅུ་འམ་ཁྱད་པར་དུ་འཕགས་པའི་བླ་མ་བཞི་རྣམས་བསྟེན་པ་ལས། ཕྱི་མ་བཞི་ནི་བྱང་པུ་ལ་ཧ་རེར་ནཱ་རོ་པ་བསྟེན། རྒྱུད་ཀྱཻ་རྡོ་རྗེ་དང་བདེ་མཆོག་གསན། ནུབ་ལཀྵེ་ཏྲར་དཔལ་ཡེ་ཤེས་སྙིང་པོ་བསྟེན།
རྒྱུད་གསང་འདུས་དང་། སྒྱུ་ལུས་འོད་གསལ་གསན། ལྷོ་དུག་མཚོ་ཁོལ་དམར་དཔལ་ཞི་བ་བཟང་པོ་བསྟེན། རྒྱུད་མཧཱ་མ་ཡ་དང་དབྱིབས་རྡོར་གསུམ་གསན། ཤར་ཆུ་བོ་གངྒཱའི་འགྲམ་དུ་མཻ་ཏྲི་པ་བསྟེན། རྒྱུད་སྟོད་པ་གླུ་བླངས་དང་ཕྱག་ཆེན་གསན་ནོ། ། འདི་ལ་སློབ་མའི་མཆོག་སྲས་དར་མ་མདོ་སྡེ་ལ་གྲོང་འཇུག་གི་བཀའ་བབས། དོལ་གྱི་འཚུར་སྟོན་དབང་ངེ་ལ་འཕོ་བཀའ་བབས། གཞུང་གི་རྔོག་ཆོས་སྐུ་རྡོ་རྗེ་ལ་བཤད་བརྒྱུད་ཀྱི་བཀའ་བབས། རྩང་རོང་གི་མེས་སྟོན་ཆེན་པོ་ལ་འོད་གསལ་གྱི་བཀའ་བབས།
གུང་ཐང་གི་མི་ལ་རས་པ་ལ་བདེ་དྲོད་ཀྱི་བཀའ་བབས་སོ། ། ཕྱི་མ་འདི་བཞི་ལ་བརྙེས་པའི་བུ་བཞིའམ། ཀ་ཆེན་བཞི་ཞེས་གྲགས་ཏེ། སྔ་མ་གསུམ་གྱིས་བདེ་ཀྱཻ་སོགས་བཤད་སྲོལ་བཟུང་། མི་ལས་བཀའ་བབས་བཞིའི་གདམས་པའི་བཅུད་སྒྲུབ་པའི་སྲོལ་བཟུང་བ་ཡིན་ནོ། ། གཞན་ཡང་ཆུ་གོང་དཔལ་ལེ། དྲི་ལི་བུ་ཆུང་། དོལ་པ་གག་སྟོན། དགེ་བཤེས་ཁེ་གད་པ་བཞི་ལ་བཀའ་བབས་བུ་ཆེན་བཞི་ཟེར། འདམ་གྱི་མར་པ་མགོ་ལེགས།
རྒེར་ཕུའི་ཀློག་སྐྱ་ཇོ་སྲས། འཕན་ཡུལ་གྱི་ཉ་མ་དཔལ་མོ། རྒྱང་རོ་ཞང་སྟོན་བཞི་ལ་ལས་ཅན་གྱི་སློབ་མ་བཞི་ཟེར། མལ་ལོ་འདི་འབྲོག་མི་ལས་ལོ་བཅུ་དགུས་གཞོན་ཞིང་། རང་ལོ་བཅོ་ལྔ་པ་ལ་མུ་གུ་ལུང་དུ་འབྲོག་མི་ལ་སྒྲ་ཐང་ཀློག་སོགས་བསླབ། ཕྱིས་རྒྱ་གར་དུ་ལན་གསུམ་བྱོན་པའི་ཚེ་རང་ལོ་ཞེ་གསུམ་པ་ཡིན་ལ། དེའི་ཚེ་ཇོ་བོ་བོད་དུ་བྱོན་པ་དང་ལམ་དུ་མཇལ། མཐར་རང་ལོ་གྱ་བཞི་པ་ཚེས་བཞིའི་ཉིན་དག་པའི་ཞིང་དུ་གཤེགས་སོ། ། དེས་ན་འདི་བྱོན་པའི་ཆུ་ཕོ་བྱི་ལོ་ནས་ད་ལྟའི་བར་དུ་ལོ་ལྔ་བརྒྱ་དང་གཉིས་ལོན། ལོ་འདི་ཕྱི་དར་ས་མོ་བྱ་ནས་རེ་བཞི་པ་ཡིན་ཞིང་།
འདི་དང་གྲ་པ་མངོན་ཤེས་དགུང་མཉམ་དང་། ཁུ་རྔོག་འབྲོམ་གསུམ་གྱི་ཟླས་ཕྱེ་བའི་ཁུ་སྟོན་བརྩོན་འགྲུས་གཡུ་དྲུང་དང་། ནག་ཚོ་ལོ་ཙཱ་བ་ཚུལ་རྒྱལ་གཉིས་འདི་བས་ལོ་གཅིག་གི་བགྲེས་པ་ཡིན་ནོ་ཟེར་བཀའ་བརྒྱུད་བསོད་ནམས་རྒྱལ་མཚན་གྱི་གསེར་ཕྲེང་ལས་འདི་ཤིང་ཕོ་བྱི་ལོ་པར་མཛད་འདུག་གོ ། འདི་དང་ཐོག་མཚུངས་ཙམ་ལ་འགོས་ལོ་ཡང་བྱོན་ཏེ། ཁོང་གི་བཀའ་དྲིན་ལ་གསང་འདུས་འཕགས་ལུགས་ཀྱི་རྒྱུད་མན་ངག་རྣམས་དར་བ་ཡིན་ནོ། ། འདི་ནི་རྒྱལ་པོ་ཁྲི་སྲོང་ལྡེ་བཙན་གྱི་བློན་པོ་འགོས་ཁྲི་བཟང་ཡབ་ལྷའི་བརྒྱུད་པ་སྟེ། དེ་ཡང་འགོས་དེའི་སྲས་འགོས་ཁྱུང་རྒོད་རྩལ་དང་། རྡོ་རྗེ་རྩལ་གཉིས་བྱོན་པའི་ཡབ་དང་ཁྱུང་རྒོད་རྩལ་གྱི་རྒྱ་འཇམ་དཔལ་གསང་བའི་སྦྱིན་བདག་མཛད། འཇམ་གསང་འདིའི་ལོ་བརྒྱད་ཅུ་རྩ་བརྒྱད་བཞུགས། མངའ་བདག་ཁྲི་རལ་པ་ཅན་སོགས་ཀྱི་བླ་མ་ཡིན།
འགོས་ཁྱུང་རྒོད་རྩལ་གྱི་སྲས་འགོས་རི་སྤྲིན། གཡུང་དཔལ། དོན་རིན། ཤེས་རབ་འཕེལ་བཞིས་རྒྱ་འཇམ་དཔལ་གསང་བའི་སྲས་རྒྱ་ཇོ་སྲས་ཡང་དག་སྐྱབས་སོགས་བཞིའི་སྦྱིན་བདག་མཛད། འགོས་རི་སྤྲིན་གྱི་སྲས་འགོས་ནམ་དར། དོན་རིན། རྒྱལ་གསུམ་གྱིས་ཇོ་སྲས་ཡང་དག་སྐྱབས་ཀྱི་སྲས་བདུད་འཇོམས་ཀྱི་སྦྱིན་བདག་མཛད། འགོས་ནམ་དར་གྱི་སྲས་འགོས་གཡུང་དྲུང་སྐྱབས། ཡེ་ཤེས་སྐྱབས། བཙུན་ཆུང་དང་གསུམ་བྱུང་བའི།
འགོས་བཙུན་ཆུང་མིང་སྲིང་མཐུན་པས་སྲིང་མོ་སྦྲུམ། ངོ་ཚ་ནས་ཤངས་ལ་འཐོན། རྟ་ནག་དུ་ཆགས། ལྷས་ར་གཅིག་ཏུ་བཙས་པའི་མིང་མིང་སྲིང་ངོ་ཚ་བསྣོལ་བས་ཁུག་པ། ལྷས་སུ་བཙས་པས་ལྷས་བཙས་ཏེ། འགོས་ཁུག་པ་ལྷས་བཙས་སུ་ཡོངས་སུ་གྲགས་པ་དེའོ། ། དེབ་སྔོན་ལས་རྟ་ནག་ཕུའི་ཁུག་པ་ཞེས་པར་བཙས་པས་ཁུག་པ་དང་། ལྷས་སྐྱབས་པས་ལྷས་བཙས་ཡིན་གྱི། སྔ་མ་དེ་ལྟར་དུ་འཆད་པ་བླུན་པོའི་གཏམ་མོ་ཞེས་བཤད། གང་ནའང་བསྟན་པ་ཕྱི་དར་གྱི་ཆོས་ལོག་སུན་འབྱིན་པ་ལ།
ལོ་ཆེན་རིན་བཟང་གི་རྗེས་ནས་འདི་བཀའ་དྲིན་ཆེ་བ་ཡིན་ཏེ། རབ་དབྱེ་ལས། དེ་དག་འདས་པའི་འོག་ཏུ་ཡང་། ། ཆོས་ལོག་འགའ་ཞིག་འཕེལ་བའི་རྒྱུས། ། ལྷས་བཙས་ཞེས་བྱའི་ལོ་ཙཱ་བ། ། དེས་ཀྱང་སྔགས་ལོག་སུན་འབྱིན་པ། ། ཞེས་བྱའི་བསྟན་བཅོས་མཛད་ནས་ནི། ། ཆོས་དང་ཆོས་མིན་རྣམ་པར་ཕྱེ། ། ཞེས་བཤད་པས་སོ། ། དེ་ནས་འབྲོམ་སྟོན་པ་སྔ་སྟེ་འདས་ལོ་ནས་གསུམ་སྟོང་བརྒྱ་དང་ཞེ་དགུ་འདས་པའི་ལྔ་བཅུ་པ་མེ་མོ་སྦྲུལ་ལ་འབྲོམ་སྟོན་བལྟམས།
ལོ་དེ་ནས་ལྔ་བརྒྱ་ཞེ་བདུན་སོང་ཞིང་། ཕྱི་དར་ས་མོ་བྱ་ནས་དྲུག་ཅུ་རྩ་དགུ་ལོན། འདི་མར་ལོ་ལས་ལོ་ལྔས་གཞོན། རྒྱལ་བའི་བཀའ་ཐམས་ཅད་ཀྱི་སྙིང་པོ་སྐྱེས་བུ་གསུམ་གྱི་ལམ་རིམ་གདམས་ངག་ཏུ་དྲིལ་ནས་ཉམས་སུ་ལེན་པའི་བཀའ་གདམས་ཞེས་པའི་སྙན་གྲགས་ཅན་དེ་ཁོང་གི་བཀའ་དྲིན་ལས་དར་བ་ཡིན་ལ། འདིའི་བརྒྱུད་འཛིན་ལ། ཕྱིས་བཀའ་གདམས་གཞུང་དང་། གདམས་ངག་པ་གཉིས་སུ་གྲགས་ཏེ། དེ་ཡང་འདིའི་སློབ་མའི་གཙོ་བོ་ཐུགས་སྲས་སྐུ་མཆེད་གསུམ་ཞེས་གྲགས་པའི་ཕུ་ཆུང་པ་གཞོན་ནུ་རྒྱལ་མཚན། པུ་ཏོ་བ་རིན་ཆེན་གསལ། སྤྱན་མངའ་བ་ཚུལ་ཁྲིམས་འབར་དང་གསུམ་ལས།
པུ་ཏོ་བ་ནི་བཀའ་གདམས་གཞུང་དྲུག་ལ་འཆད་ཉན་དང་། སྐྱེས་བུ་གསུམ་གྱི་ལམ་རིམ་ལ་སྒྲུབ་པ་ཟུང་འཇུག་ཏུ་མཛད་པས་གཞུང་པ། སྤྱན་སྔ་བ་ནི་སྒྲུབ་པ་གཙོ་བོར་མཛད་པས་གདམས་ངག་པ་ཞེས་བྱའོ། ། དེ་ལ་གཞུང་དྲུག་ནི་སྐྱེས་ཚོམས་དད་པའི་གཞུང་། ས་རྒྱན་ཏིང་ངེ་འཛིན་གྱི་གཞུང་།

སྤྱོད་བཏུས་སྤྱོད་པའི་གཞུང་སྟེ་རིམ་པ་ལྟར། སྐྱེ་རབ་དང་ཆེད་དུ་བརྗོད་པའི་ཚོམ་གཉིས། བྱང་ས་དང་མདོ་སྡེ་རྒྱན་གཉིས། སྤྱོད་འཇུག་དང་བསླབ་བཏུས་གཉིས་སོ། ། སྐྱེས་བུ་གསུམ་གྱི་ལམ་རིམ་ནི། དལ་འབྱོར་སྙེད་དཀའ། འཆི་བ་མི་རྟག་པ། ལས་རྒྱུ་འབྲས་གསུམ་གྱི་སྒོ་ནས་འབྲས་བུ་ལྷ་མིའི་གོ་འཕང་ཐོབ་པའི་ཕྱིར་དུ་ལས་འབྲས་ཀྱི་སྤང་བླངས་ཚུལ་བཞིན་བྱེད་པ་ནི། མངོན་མཐོའི་ཐེག་པ་སྟེ་སྐྱེས་བུ་ཆུང་ངུའི་ལམ། འཁོར་བའི་ཉེས་དམིགས་བསམ་པའི་སྒོ་ནས་ལྟ་བ་བདེན་བཞི་དང་རྟེན་འབྲེལ་བཅུ་གཉིས་རྟོགས་ཏེ། འབྲས་བུ་འཁོར་བ་སྤངས་པའི་མྱང་འདས་ཐོབ་པར་བྱེད་པ་ནི།
ཐེག་དམན་གྱི་ལམ་སྟེ་སྐྱེས་བུ་འབྲིང་གི་ལམ། བྱམས་སྙིང་རྗེ་བྱང་ཆུབ་སེམས་ཀྱིས་རྒྱུད་སྦྱངས་ནས་འབྲས་བུ་གཞན་དོན་དུ་སངས་རྒྱས་ཐོབ་པར་བྱེད་པ་ནི། ཐེག་ཆེན་གྱི་ལམ་སྟེ་སྐྱེས་བུ་ཆེན་པོའི་ལམ་ཞེས་བྱའོ། ། ཁ་གཅིག་འབྲོམ་ནས་པུ་ཏོ་བ་ལ་བརྒྱུད་པ་ལ་གཞུང་པ་དང་། དགོན་པ་ནས་སྣེའུ་ཟུར་པ་ལ་བརྒྱུད་པ་ལ་གདམས་ངག་པ་ཞེས་ཟེར་རོ། ། དེ་ལྟ་བུའི་འབྲོམ་དེས་རང་ལོ་སོ་བརྒྱད་པ་ལ་མངའ་རིས་སུ་ཇོ་བོ་དང་མཇལ། དེ་ནས་བརྩམས་ཏེ་ཇོ་བོ་གཤེགས་ཀྱི་བར་ལོ་བཅུ་གསུམ་དུ་ཇོ་བོ་དང་འབྲལ་མེད་མཛད། ཇོ་བོ་གཤེགས་པའི་ཕྱི་དེ་ལུག་གི་ལོ་ལ་སྙེ་ཐང་དུ་དགོངས་རྫོགས་སོགས་སྒྲུབ། དེའི་ཕྱི་དེ་སྤྲེལ་ལོ་ར་བསྒྲེང་བཏབ་ནས་རང་ལོ་དྲུག་ཅུའི་བར་ལོ་དགུའི་རིང་ལ་བཀའ་གདམས་རིན་པོ་ཆེའི་བསྟན་པ་གསལ་བར་མཛད་དོ། ། འབྲོམ་གྱི་རྗེས་ནས་འབྲོག་མིའི་སློབ་མ་མན་ངག་འཛིན་པ་སེ་མཁར་ཆུང་པ་དང་།
རྒྱུད་འཛིན་པ་འཁོན་དཀོན་མཆོག་རྒྱལ་པོ་སྔ་སྟེ། དེ་ཡང་སུམ་སྟོང་བརྒྱ་དང་ང་བདུན་འདས་པའི་ང་བརྒྱད་པ་ཤིང་མོ་གླང་ལ་སེ་མཁར་ཆུང་པ་བལྟམས། རང་ལོ་དགུ་བཅུ་རྩ་བརྒྱད་ཀྱི་བར་དུ་བཞུགས་ཤིང་། ལོ་བཅོ་བརྒྱད་ཀྱི་བར་དུ་འབྲོག་མིའི་ཞབས་བསྟེན། འབྲོག་མིའི་གསུང་ངག་གི་བསྟན་པ་འཛིན་པ་ལ་བཀའ་དྲིན་ཆེ་ཞིང་སློབ་མའི་མཆོག་ཀྱང་གསུང་ངག་རབ་ཏུ་ཐོབ་པ་ཞང་སྟོན་སྐུ་མཆེད། འབྲིང་དུ་ཐོབ་པ་ཞ་མ་ལྕམ་སྲིང་། ཐ་མར་ཐོབ་པ་སྤེན་ཐོག་སྒོམ་ཆེན་གསུམ་མོ། ། སུམ་སྟོང་བརྒྱ་དང་རེ་དྲུག་འདས་པའི་རེ་བདུན་པ་ཤིང་ཕོ་ཁྱི་ལ་འཁོན་དཀོན་མཆོག་རྒྱལ་པོ་བལྟམས། འབྲོག་མིའི་ཐུགས་སྲས་གཞུང་འཛིན་པ་ཆེན་པོར་གྱུར། རང་ལོ་བཞི་ཅུ་པ་ལ་དཔལ་ལྡན་ས་སྐྱ་བོད་གངས་ཅན་གྱི་རྡོ་རྗེ་གདན་ཆེན་པོ་ཕྱག་བཏབ་སྟེ་རྒྱུད་མན་ངག་གི་བསྟན་པ་གསལ་བར་མཛད་དོ། །
དགུང་ལོ་རེ་དགུ་པ་ཆུ་ཕོ་རྟ་དབྱུག་ཟླའི་ཚེས་བཅུ་བཞི་ལ་གཤེགས་ཟེར། འདི་བལྟམས་པའི་ཤིང་ཁྱི་ནས་ལོ་ལྔ་བརྒྱ་དང་སུམ་ཅུ་ལོན་ཞིང་། ཕྱི་དར་ས་མོ་བྱ་ནས་དྲུག་ཅུ་རྩ་དགུ་ལོན་ནོ། ། འཁོན་གྱི་རྗེས་ནས་རྗེ་མི་ལ་སྔ་སྟེ། སུམ་སྟོང་བརྒྱ་དང་དོན་གཉིས་འདས་པའི་དོན་གསུམ་པ་ལྕགས་ཕོ་འབྲུག་ལ་མི་ལ་བལྟམས། ལོ་འདི་ཕྱི་དར་ས་མོ་བྱ་ནས་གོ་གཉིས་པ་ཡིན་ལ། འདི་ནས་ད་བར་ལ་ལྔ་བརྒྱ་ཉེར་བཞི་ལོན། འདི་དང་བ་རི་ལོ་ཙཱ་བ་དགུང་མཉམ་ཡིན་ཟེར་རོ། ། བཀའ་བརྒྱུད་བསོད་རྒྱལ་གྱིས་ཆུ་ཕོ་འབྲུག་ལོ་པར་མཛད་འདུག་གོ ། གང་ནའང་རང་ལོ་སོ་བརྒྱད་པ་ནས་ཞེ་བཞིའི་བར་དུ་མར་ལོའི་དྲུང་དུ་དཀའ་སྤྱད་ཟབ་དོན་སྙིང་པོ་བླངས།
ཞེ་ལྔ་པ་ནས་རྫོང་དྲུག་སོགས་སུ་སྒྲུབ་པ་དང་གཞན་དོན་ཁོ་ན་མཛད་དོ། ། བརྒྱད་ཅུ་རྩ་བཞི་པ་ཡོས་ལོ་རྟ་ཟླའི་ཚེས་བཅུ་བཞི་ལ་དག་པའི་ཞིང་དུ་གཤེགས། འགའ་ཞིག་གིས་བྱ་ལོ་རྟ་པའི་བདུན་ལ་གཤེགས་ཟེར་རོ། ། འདི་ལ་སློབ་མ་ཉི་ཟླ་ལྟ་བུ་ནི་རས་ཆུང་པ་དང་། དགས་པོ་ལྷ་རྗེ་ཡིན་ལ། རས་པ་མཆེད་བརྒྱད་ཅེས་གྲགས་པ་ནི་རས་ཆུང་རྡོ་རྗེ་གྲགས་པ། ངམ་རྫོང་རས་པ། བྲི་སྒོམ་རས་ལ། སེ་བན་རས་པ། རས་པ་ཞི་བ་འོད།
ཁྱི་ར་རས་པ། རས་པ་བདེ་སྐྱོང་། ར་རྫི་རས་པ་རྣམས་སོ། ། འདི་ལ་རྣམ་ཐར་མི་གཅིག་པ་བརྒྱ་དང་ཉེར་བདུན་ཡོད་ཟེར་ཏེ་སྒྲུབ་བརྒྱུད་ཀྱི་བསྟན་པ་ཉི་མ་ཤར་བ་ལྟ་བུ་འདི་ཁོ་ནའི་དྲིན་ཡིན་ནོ། ། ཐུགས་ཀྱི་སྲས་རས་ཆུང་པ་ནི། མི་ལའི་ཞེ་ལྔ་པ་ཤིང་ཕོ་བྱི་བ་ལ་བལྟམས། ལོ་བཅུ་གསུམ་པ་ལ་མི་ལའི་ཞབས་ལ་བཏུགས། འཕགས་ཡུལ་དུ་བྱོན་ལུས་མེད་མཁའ་འགྲོའི་ཆོས་སྐོར་དགུའི་བཞི་མར་པ་ནས་མི་ལ་བཞུགས་ཀྱང་། སྔར་མར་པ་ལ་ཡང་མི་བཞུགས་པ་དེ་ནཱ་རོ་མི་ཏྲེའི་དངོས་སློབ་ཏི་ཕུ་པ་ལས་ཁོང་གིས་བླངས་ཏེ། མི་ལ་ལ་ཕུལ།
མི་ལས་ངམ་རྫོང་ལ་གནང་ཞིང་། དེ་ལས་འཕེལ་བ་ལ་ངམ་རྫོང་སྙན་བརྒྱུད་དང་། རས་ཆུང་པ་ནས་བརྒྱུད་པ་ལ་རས་ཆུང་སྙན་བརྒྱུད་ཅེས་གྲགས་ཏེ། མདོར་ན་རས་ཆུང་པས་ལོ་དོན་བརྒྱད་ཀྱི་བར་དུ་བཞུགས་ཤིང་། བདེ་མཆོག་སྙན་བརྒྱུད། ཅེས་པའི་ཆོས་ཟབ་མོ་དེ་གཙོ་བོར་ཁོང་གི་བཀའ་དྲིན་ཡིན། འགའ་ཞིག་གིས་བདེ་མཆོག་སྙན་བརྒྱུད་ཅེས་པ་རྫུན་ཁོ་ན་ཡིན་ཞིང་། རྗེ་མར་པས་ཀྱང་ནཱ་རོ་པའི་ཞབས་ཟིན་ཅེས་འཆད་པ་ཡོད་མོད། སྙན་བརྒྱུད་ཟབ་མོ་བློ་ཡུལ་དུ་མ་ཤོང་བའི་གཏམ་ཡིན་ཏེ། ཁོ་བོ་ལྟར་ན་རྗེ་མར་པས་རྒྱ་གར་དུ་ལན་གཉིས་དང་གསུམ་དང་ལྔ་བྱོན་ཞེས་འཆད་པ།
གང་ལྟར་ཡང་དང་པོ་བྱོན་པའི་ཚེ་ནཱ་རོ་པའི་ཞལ་གྱི་བདུད་རྩི་ཅི་རིགས་པ་ཐོབ་ལ། ལན་ཐ་མ་བྱོན་པའི་ཚེ་ཨ་ཏི་ཤ་མངའ་རིས་ནས་དབུས་སུ་བྱོན་པ་དང་ལམ་དུ་མཇལ་ཞེས་པ་འདི་ཕལ་ཆེར་མཐུན་ལ། ཇོ་བོ་བོད་ལ་ཕེབས་ཀར་ནཱ་རོ་པ་ཞི་བར་གཤེགས་པའི་གདུང་ཡང་ཇོ་བོའི་ཕྱག་ཏུ་བྱོན་ནས། ད་ལྟ་སྙེ་ཐང་ན་ཡོད་ཅེས་ཨ་ཏི་ཤའི་རྣམ་ཐར་ན་གསལ་བས། དེའི་ཚེ་མལ་ལོས་ཐ་མལ་པ་རྣམ་དང་ཐུན་མོང་དུ་ནཱ་རོ་པའི་ཞལ་མཐོང་བ་མ་ཡིན་མོད། ཐུན་མོང་མིན་པའི་དག་པའི་སྣང་བ་ཁོ་ནས། ཟླ་བ་གསུམ་གྱི་བར་དུ་ནཱ་རོ་ཏ་པའི་ཞལ་གྱི་བདུད་རྩི་བྱིན་རླབས་འབྲེལ་བའི་སྙན་བརྒྱུད་ཀྱི་བདུད་རྩི་ཐོབ་པ་ཡིན་ནོ་ཞེས་ཁོ་བོ་སྨྲ་སྟེ། བཀའ་བརྒྱུད་གསེར་ཕྲེང་འགའ་ཞིག་ལས། དེའི་ཚེ་དགེ་ཚུལ་ཤེས་རབ་སེང་གེའི་ཞལ་ནས་མར་པ་བློ་གྲོས་ཁྱོད་ན་ནིང་ནས་མི་འོང་བའི་དོན་ཅི་ཡོད། བུ་བྱོན་ཙ་ན་ཕ་མཁའ་སྤྱོད་དུ་གཤེགས།
ནཱ་རོ་པ་བཞུད་ཙ་ན་ཀྱཻ་རྡོར་གྱི་ཐང་ཁ་དང་། རྡོ་རྗེ་དྲིལ་བུ་མར་པ་ལ་བྱིན་ཅིག་གསུངས་ནས་བཞག་ཡོད། སྣོད་དང་ལྡན་པ་ལ་རྗེ་བཙུན་ད་ལྟ་ཡང་མཇལ་བས་དད་བརྩོན་སྐྱེད་སྐྱེད་འཚོལ་ཅིག ཅེས་པ་ལྟར་བཙལ་བས་དངོས་དང་རྨི་ལམ་དུ་ཅི་རིགས་པར་མཇལ་བའི་མཐར། ཕུ་ལ་ཧ་རིར་ཟླ་བ་གསུམ་དུ་སྙན་བརྒྱུད་ཀྱི་གདམས་པ་དང་ལུང་བསྟན་སོགས་ཀྱིས་གདམས་ཏེ། ནཱ་རོ་པ་མཁའ་འགྲོ་མའི་རོལ་མོས་བསུས་ཏེ་མཁའ་སྤྱོད་དུ་བཞུད། ཕུ་ལ་ཧ་རིར་གཏོར་མཆོད་ལ་སོགས་པ་ཅི་ཡང་མི་སྣང་བ། མར་པ་ཁོ་ན་ལུས་གདའ་སྐད་དོ་ཞེས་བཤད་པ་ལྟར་རོ། ། འོན་ཀྱང་འདི་འཇའ་ལུས་སུ་གཤེགས་པས། ཇོ་བོའི་ཕྱག་གི་གདུང་ལ་སོགས་པ་ནི་གདུལ་བྱ་འགའ་ཞིག་གི་སྣང་ངོ་ཙམ་སྟེ།
འདི་ཉིད་དཔལ་ལྡན་ས་སྐྱ་པ་ཆེན་པོས་རྣལ་འབྱོར་དབང་ཕྱུག་དང་མཇལ་བའི་ཚུལ་ལྟར་ཁོང་དུ་ཆུད་ན། རྩོད་པ་ཐམས་ཅད་རང་གྲོལ་དུ་ཁོ་བོས་རྟོགས་སོ། ། རས་ཆུང་པ་ལ་ཐུགས་སྲས་བཅུ་གསུམ་ཞེས་གྲགས་པ། རྒྱལ་བ་ལོ་གཙང་པ་གསུམ། རྭ་བླ་མ་ཆོས་སྒོམ། སུ་པ་ཆོས་རྡོར། བུར་སྒོམ་ནག་པོ། ཟང་རི་བ། འགྲོ་སྒོམ་དོན་གྲུབ། གྲ་བྱི་བ་རྡོ་རྗེ་འོད།
གཅུང་སྟོན་རྒྱལ་མཚན། གཅུང་སྟོན་རྒྱས་པ། དགེ་བཤེས་ཁྱུང་པོ། ལྷ་རྗེ་ལྷ་འབར་དང་བཅུ་གསུམ་མོ། ། མི་ལའི་རྗེས་ནས་ག་ཡ་དྷ་ར་བྱོན་པ་ཡིན་ཏེ། སུམ་སྟོང་བརྒྱ་དང་དོན་གསུམ་འདས་པའི་དོན་བཞི་པ་ལྕགས་མོ་སྦྲུལ་ལ་ག་ཡ་བོད་དུ་དང་པོ་བྱོན། དེ་ཡང་སྤྱིར་པཎ་ཆེན་འདི་འདས་ལོ་ནས་ཉིས་སྟོང་གྱ་དྲུག་དང་། བི་རུ་པ་བལྟམས་པའི་མེ་སྦྲུལ་ནས་སྟོང་དང་དྲུག་འདས་པའི་ཆུ་མོ་སྦྲུལ་ལ་སྐུ་བལྟམས། སྤྱིར་རང་ལོ་སུམ་བརྒྱ་དང་ལྔ་བཅུ་བཞུགས་པའི་ཉིས་བརྒྱ་དང་བརྒྱད་ཅུ་རྩ་དགུ་ལོན་པའི་ཚེ་འབྲོག་མིས་སྤྱན་དྲངས་ནས་ལན་དང་པོ་བྱོན། ལྷ་རྩེའི་བྲག་དང་མུ་གུ་ལུང་དུ་ལོ་གསུམ་གྱི་བར་དུ་འབྲོག་མི་ལ་ཀྱཻ་རྡོ་རྗེའི་རྒྱུད་ཀྱི་བཤད་པ་དང་།
གསུང་ངག་རིན་པོ་ཆེའི་བཀའ་དྲིན་རྩལ་ཏེ། ག་ཡ་དྷ་ར་ཞེས་གྲགས་ཏེ་སྤྲིན་འཛིན་ནམ་འགྲོ་བ་འཛིན་པ་ཞེས་བྱ། སྤྱིར་འདིའི་ལན་གསུམ་བྱོན་པའི་ལན་གཉིས་པ་འགོས་ལོས་སྤྱན་དྲངས་ཏེ་རྒྱུད་བཤད་དང་། རྣལ་འབྱོར་དབང་ཕྱུག་གི་གསང་དབང་གི་རབ་དབྱེ་ལ་འགོས་ཀྱིས་འགྱུར་མཛད་པས་གསུང་ངག་གི་ཆ་ཤས་ཅུང་ཟད་ཀྱང་གནང་བར་སེམས་སོ། ། འགོས་འདིས་ཐོག་མར་འབྲོག་མིའི་སྤྱན་མངར་བྱོན་ཀྱང་། སྔོན་གྱི་འབྲེལ་པ་མེད་པའི་དབང་གིས་མ་མགུ་སྟེ། འབྲོག་མི་ལ་འགྲན་བཟོད་པའི་ཕྱིར་མཻ་ཏྲི་པ་སྤྱན་འདྲེན་པར་བརྩམ་པ་ལས། པཎ་ཆེན་འདིས་མཻ་ཏྲི་པར་ཞལ་གྱིས་འཆེས་ནས་འགོས་དང་ལོ་པཎ་དུ་སྡེབ་ནས་བྱོན། རྗེས་སུ་འབྲོག་མི་དང་མཇལ། ཕན་ཚུན་བརྡ་འཕྲོད་ནས་འབྲོག་མི་དང་ལོ་པཎ་དུ་སྡེབ་ཞེས་གྲགས་སོ། །
ལན་གསུམ་པ་གྱི་ཇོ་ཟླ་བའི་འོད་ཟེར་གྱིས་སྤྱན་དྲངས། གྱི་ཇོའི་སློབ་མ་འགའ་ཡར་གྱིས་མཛད་པའི་རྡོ་རྗེའི་ཚིག་རྐང་གི་བཤད་པ་དང་། གྱི་ཇོས་བསྒྱུར་བའི་རྡོ་རྗེ་ཚིག་རྐང་དང་། ག་ཡ་དང་གྱི་ཇོའི་སློབ་མ་གཉོས་ལོ་ཡོན་ཏན་གྲགས་ཀྱི་ར་ལིའི་ཡི་གེ་ནའང་གསུང་ངག་གི་བརྡ་ཚད་མང་པོ་གནང་བས། ལོ་ཙཱ་འདི་གཉིས་སློབ་བརྒྱུད་དང་བཅས་པ་ལ་དབང་དང་འབྲེལ་བའི་གསུང་ངག་གི་ཆ་ཤས་ཅུང་ཞིག་འཕེལ་བར་མངོན་གསུང་ངོ་། ། འོན་ཀྱང་ཡོངས་སུ་རྫོགས་པ་ནི་བླ་ཆེན་ཁོ་ནའི་སྤྱོད་ཡུལ་ལོ། ཞ་ལུ་བ་དག་ག་ཡས་ལན་བཞི་བྱོན་པའི་དང་པོ་ལོ་ཙཱ་བ་གཞོན་ནུ་ཤེས་རབ་ཀྱིས་སྤྱན་དྲངས། འབྲོག་མི་དང་ལྷ་རྩེའི་བྲག་ལ་སློབ་མའི་འབྲེལ་བརྟགས། པཎྜི་ཏ་ལ་བ་དམར་པོ་ཅན་ཞེས་གྲགས། གཉིས་པ་དང་བཞི་པ་ལ་ག་ཡ་དྷ་ར་དང་།
གསུམ་པ་འགོས་ཀྱིས་སྤྱན་དྲངས་པའི་ཚེ་པཎྜི་ཏེ་སྤྲིན་གྱི་ཤུགས་ཅན་ཞེས་འཆད་དོ། ། གང་ནའང་ལན་རྗེས་མ་བྱོན་པའི་ཚེ་བླ་ཆེན་འབྲོག་མི་ཞི་བར་གཤེགས་པས། འབྲོག་མི་ཡོད་ན་བདག་ཕ་བུ་སྒྲུབ་པ་སྟབས་སུ་བྱེད་པ་ཡིན་ཏེ་ཞེས་ཐུགས་ལ་བཅགས་པའི་གསུང་བྱོན་ཏེ། དཔལ་ལྡན་ས་སྐྱ་བཏབ་ནས་ལོ་སོ་གཅིག་པ་ས་ཆེན་གྱིས་བཅུ་གཉིས་བཞེས་པ་ཆུ་མོ་ལུག་གི་ལོ་མཁའ་རེག་ཐོད་བུའི་ཡང་དབེན་དུ་འོད་ཀྱི་གོང་བུའི་འཕོ་བའི་མདའ་ཁ་མའི་སྒོ་ནས་མཁའ་སྤྱོད་དུ་གཤེགས་སོ། ། འགའ་ཞིག་གིས་བདེ་མཆོག་སྙན་བརྒྱུད་ནི་མར་པ་དོ་པས་རྒྱ་གར་སྐད་ཐོགས་ཀྱི་ཆོས་བརྒྱ་རྩ་བརྒྱད་བརྩམས་པའི་ནང་མཚན་ཡིན་ཞེས་དང་། རྔོག་གི་གཟེ་མ་ར་མགོ་ལས། མ་མོའི་རྒྱུད་ལུང་དཀྲུགས་པ་ལས། ། ག་ཡ་དྷ་རའི་གསེར་ཆོས་བྱུང་། ། ཞེས་ལྕེ་རྡོལ་གྱི་གཏམ་སྨྲ་བ་ནི། རྒྱ་གར་གྱི་པཎ་གྲུབ་ཤརྡྷ་ཀ་ར་དང་།
ཐུབ་པས་བྱིན་སོགས་ཀྱིས་གསུང་ངག་གི་ཆ་ཤས་ཅི་རིགས་པའི་གཏམ་གླེང་བ་མ་ཐོས་ཤིང་། རང་ཉིད་ལ་མེད་པ་རྒྱུ་མཚན་དུ་བྱས་པའི་བབ་ཅོལ་དུ་ཤེས་པར་བྱའོ། ། དམ་པ་སངས་རྒྱས་བོད་དུ་ལན་ལྔ་བྱོན་པའི་ལན་ལྔ་པ་དིང་རིར་གདན་ཕབས་ནས་འགྲོ་དོན་མཛད། ཅེས་པའི་དུས་སྐབས་ཡང་ག་ཡ་བོད་དུ་བྱོན་པའི་དུས་སྐབས་འདི་ཙམ་ཡིན་པར་མངོན་ཏེ། དེ་ཡང་དང་པོ་འགྲིན་ཐང་ལས་སྒོ་ནས་རྩ་རིར་བྱོན། གཉིས་པ་ཁ་ཆེ་ནས་མངའ་རིས་སུ་བྱོན། གསུམ་པ་བལ་པོ་ནས་བྱོན་པ་ན་ཡར་ལུང་གི་སྨང་ར་སེར་པོ་དང་མཇལ་ཏེ། དེ་དང་འགྲོགས་ནས་གཙང་དུ་སྐྱོ་བསོད་ནམས་བླ་མ་དང་། རྨང་ར་སེར་པོ་ལ་གཅོད་སྐོར་གནང་། བཞི་པ་ཤ་འུག་བྲག་སྒོ་ནས་དབུས་སུ་རྨ་སོ་ཀམ་གསུམ་སོགས་ཀྱི་དོན་མཛད།
ལྔ་པ་ནི་དེ་ནས་རྒྱ་ནག་ཏུ་བྱོན་ལོ་བཅུ་གཉིས་བཞུགས་ནས་སླར་དིང་རིར་ཕྱག་ཕེབས་པའོ། ། དེ་ཡང་དམ་པ་ནས་བརྒྱུད་པའི་གཅོད་སྐོར་ལ་ཕོ་གཅོད་མོ་གཅོད་གཉིས་ལས། དང་པོ་ནི་རྨང་ར་སེར་པོ་ནས་བརྒྱུད་པ་དང་། གཉིས་པ་ནི་མ་གཅིག་ནས་བརྒྱུད་པ་ལ་ཟེར་རོ། ། མ་གཅིག་ནི་གྲྭ་པ་མངོན་ཤེས་ལས་རབ་ཏུ་བྱུང་ཞིང་། དམ་པ་དང་སྐྱོ་བསོད་ནམས་གཉིས་ཆར་ལ་གསན་ནོ། ། ཞི་བྱེད་ཀྱི་སྐོར་ལ་བརྒྱུད་པ་སྔ་ཕྱི་བར་གསུམ་གྱི། དང་པོ་ནི་དམ་པ་ཁ་ཆེ་ཛྙ་ན་གུ་ཧྱེ་ལ་གསུངས་པའི་ཞི་བྱེད་སྒྲོལ་མའི་སྐོར་གསུམ་ལ་སོགས་པ་སྟེ། དམ་པ་དང་ཁ་ཆེ་གཉིས་ཀས་ཨོང་པོ་ལོ་ཙཱ་བ་ལ་བཤད་པ་དང་། ཡང་ཁ་ཆེ་བས་པུ་རངས་ལོ་ཆུང་དང་།
དེས་དམར་ཆོས་རྒྱལ་ལ་བཤད་པའོ། ། གཉིས་པ་ནི་བོད་དུ་ལན་བཞི་པ་བྱོན་དུས་དམ་པ་དར་རྨ་དང་། སོ་དགེ་འདུན་འབར་དང་། ཀམ་ཡེ་ཤེས་རྒྱལ་མཚན་གསུམ་ལ་བཤད་པའོ། ། གསུམ་པ་དིང་རིར་ལན་ལྔ་པ་མེ་མོ་གླང་ལ་ཕེབས་ནས་དམ་པ་འཕྱར་ཆེན་འཕྱར་ཆུང་། དམ་པ་ཀུན་དགའ་སོགས་ལ་བཤད་པའོ། ། དེ་ནས་དམ་པས་དིང་རེར་ཕེབས་པའི་མེ་གླང་དེ། ག་ཡ་བོད་དུ་བྱོན་པའི་ལྕགས་སྦྲུལ་ལས་ལོ་བཞིའི་གོང་གི་མེ་གླང་དེ་ཙམ་ཡིན་པ་འདྲ་སྙམ་མོ། ། ག་ཡ་བྱོན་པའི་རྗེས་ཙམ་ལ་པུ་ཏོ་བ་བྱོན་པ་ཡིན་ཏེ། གསུམ་སྟོང་བརྒྱ་དང་དོན་ལྔ་འདས་པའི་དོན་དྲུག་པ་ཆུ་མོ་ལུག་ལ་པུ་ཏོ་བ་བལྟམས།
ལོ་འདི་ཕྱི་དར་ས་མོ་བྱ་ནས་གོ་ལྔ་པ་ཡིན་ཞིང་། སྐུ་མཆེད་གསུམ་གྱི་སྤྱན་མངའ་བ་ས་ཕོ་སྟག་ལོ་པ་སྟེ་པུ་ཏོ་བ་ལས་ལོ་ལྔས་བགྲེས། དྲུག་ཅུ་རྩ་དྲུག་པ་ཆུ་ལུག་རྨལ་ཟླའི་ཉེར་གཅིག་ལ་གཤེགས། ཕུ་ཆུང་པ་ལྕགས་མོ་ལུག་ལོ་པ་སྟེ། སྤྱན་མངའ་བ་ལས་ལོ་བདུན་གྱིས་བགྲེས། དགུང་ལོ་དོན་དྲུག་བཞུགས། པུ་ཏོ་བ་གཟུས་ཀྱི་བུ་ཆེན་བཞིའི་གླན་ཚུལ་བྱང་ལས་རབ་ཏུ་བྱུང་ཞིང་། རང་ལོ་ཉེར་དྲུག་པ་ལ་ར་སྒྲེང་དུ་འབྲོམ་དང་མཇལ། ལྔ་བཅུ་པའི་བར་དུ་སྒྲུབ་པ་ཉམས་ལེན་མཛད། ང་གཅིག་པ་ནས་དོན་ལྔའི་བར་དུ་གཞན་དོན་མཛད།
པུ་ཏོ་བ་འདི་དང་བླ་མ་རྣམ་གསུམ་གྱི་དངོས་སློབ་རྒྱ་འདུལ་འཛིན། དགོན་པ་བའི་དངོས་སློབ་ཁ་རག་སྒོམ་ཆུང་པ་གསུམ་ཐོག་མཚུངས། སྐུ་མཆེད་གསུམ་གྱིས་བཀའ་གདམས་ཀྱི་བསྟན་པ་དར་རྒྱས་སུ་མཛད་པ་ལས། ཕུ་ཆུང་པས་སྒྲུབ་པ་ཁོ་ན་ལས་གཞན་དོན་ཆེར་མ་མཛད། ཕ་ཝམ་ག་པ་སོགས་སློབ་བུ་འགའ་ཞིག་ལས་མ་འཕེལ། སྤྱན་མངའ་བ་ཚུལ་ཁྲིམས་འབར་གྱིས་བཀའ་གདམས་གདམས་ངག་གི་བསྟན་པ་གཙོ་བོར་སྤེལ། སློབ་བུ་མང་དུ་འཕེལ་བ་ལས་གཙོ་བོར་སྟོད་ལུང་པ་རིན་ཆེན་སྙིང་པོ་དང་། བྱ་ཡུལ་གཞོན་ནུ་འོད་གཉིས་ཀྱི་སྟོད་ལུང་པ་ཆུ་ཕོ་སྤྲེལ་ལོ་པ་སྟེ་ཕུ་ཆུང་པ་ལས་ལོ་གཅིག་གིས་གཞོན། ཚོགས་པ་སུམ་བརྒྱ་ཙམ་རེ་བསྐྱངས། བྱ་ཡུལ་བ་ཤིང་མོ་ཡོས་ལོ་པ་སྟེ་པུ་ཏོ་བ་ལས་ལོ་གཉིས་ཀྱིས་གཞོན།
ཚོགས་པ་ཉིས་སྟོང་བསྐྱངས། སློབ་མའི་མཆོག་ཕྱིའི་ཆེན་པོ་དགུ། བར་གྱི་ཆེན་པོ་བརྒྱད། ནང་གི་ཐུགས་སྲས་གསུམ་སོགས་བྱོན། དགུང་ལོ་རེ་བཞི་པ་རྟ་ལོ་རྨལ་པོ་ཟླ་བའི་ཚེས་བཅོ་བརྒྱད་ལ་གཤེགས། བྱ་ཡུལ་བ་འདིས་སྟོད་ལུང་པ་དང་སྤྱན་མངའ་བ་གཉིས་ཀྱི་ཉེ་གནས་ཡུན་རིང་དུ་མཛད། ནང་ཞིག་ཐལ་བ་འབོད་དུ་བྱོན་པས། སྐས་མདང་གསུམ་པ་ལ་ཕེབས་པའི་ཚེ། བཀའ་སྡེ་སྣོད་གསུམ་གྱི་དོན་ཐུགས་ལ་ལམ་གྱིས་བྱུང་། བླ་མའི་ཞབས་ཏོག་ལ་ཡིད་ཆེས་ཏེ།
སྐྱེ་སྨད་པའི་དགེ་བཤེས་འདི་རྣམས་བླ་མའི་ཞབས་ཏོག་ལ་མི་འབད་པར། ཐོས་པ་ཁོ་ནར་འབད་པ་ནི་ནོར་པ་ཡིན་གསུངས་སྐད། པུ་ཏོ་བས་ཚོགས་པ་སྟོང་རེ་རྒྱུན་དུ་བསྐྱངས། བཀའ་གདམས་གཞུང་གི་བསྟན་པ་གཙོ་བོར་སྤེལ། སློབ་མའི་མཆོག་ཉི་ཟླ་ལྟ་བུའི་ཐུགས་སྲས་གཉིས། གཞན་ཐུགས་སྲས་བརྒྱད་དེ་བཅུ་ལས། དང་པོ་ནི་གུང་ཐང་པ་རྡོ་རྗེ་སེང་གེ་དང་། ཤ་ར་བ་ཡོན་ཏན་གྲགས་གཉིས། ཕྱི་མ་བརྒྱད་ནི། གཙང་ནས་རམ་སྡིང་མ་བ་འབྱུང་གནས་རྡོ་རྗེ་དང་།
རྒང་བྲེ་ལག་པ་གཉིས། གཡོ་ར་ན་བེ་མོན་བུ་ཆུང་པ་དང་། རོག་དམར་ཞུད་པ་གཉིས། མཉལ་ནས་གླང་བྱ་རུ་བ་དང་། གཉོས་གྲ་གོར་བ་གཉིས། གཡོ་རུ་ན་བྱ་འཕྲང་བ་དང་། གྲབ་པ་གཞོན་འོད་གཉིས་ཏེ་བརྒྱད་དོ། ། དེ་དག་ལས་རོག་དམར་ཞུར་བ་དང་། གྲབ་པ་གཞོན་ནུ་འོད་ཀྱིས་པུ་ཏོ་བའི་གསུང་ལ་ཟིན་བྲིས་བྱས་པ་ལས། རིམ་བཞིན་བེ་བུམ་སྔོན་པོ་དང་།
དཔེ་ཆོས་རིན་སྤུང་ཞེས་གྲགས་ལ། གྲབ་དཀར་བས་དཔེ་ཆོས་འཁྲུངས་པ་སྡེབས་ཤིང་། ལྕེ་སྒོམ་ཤེས་རབ་རྡོ་རྗེ་དང་། གྲོ་མོ་ཆེ་པ་བདུད་རྩི་གྲགས་ཀྱིས་གསལ་བྱེད་ཀྱི་འགྲེལ་པ་ཡང་མཛད་དོ། ། གླང་ཐང་པ་ཤིང་ཕོ་རྟ་ལོ་པ་སྟེ། པུ་ཏོ་བ་ལས་ལོ་བཅུ་གཅིག་གིས་གཞོན། ཚོགས་པ་སྟོང་རེ་བསྐྱངས། ལོ་བདུན་ཅུ་བཞུགས། ཤ་ར་བ་ལྕགས་མོ་ཁྱི་ལོ་པ་སྟེ། གླང་ཐང་པ་ལས་ལོ་བཅུ་དྲུག་གིས་གཞོན།
གཏུམ་སྟོན་བློ་གྲོས་གྲགས་སོགས་ཚོགས་པ་སུམ་སྟོང་དྲུག་བརྒྱ་རེ་བསྐྱངས་པའི་ནང་ནས། ཐུགས་སྲས་བཞིར་གྲགས་ཏེ་བྱིན་རླབས་ཀྱི་བཀའ་བབས་འཆད་བཀའ་བ་ཡེ་ཤེས་རྡོ་རྗེ་འདིས་བློ་སྦྱོང་དོན་བདུན་མའི་རྩ་བ་མཛད། གཞུང་བཤད་ཀྱི་བཀའ་བབས་རྟབས་ཀ་བ་དར་མ་གྲགས། བྱང་སེམས་བཀའ་བབས་འོད་འཇོ་བ་གཞོན་ནུ་ཡོན་ཏན། ལོངས་སྤྱོད་ཀྱི་བཀའ་བབས་རྣལ་འབྱོར་པ་ཤེས་རབ་རྡོ་རྗེ་དང་བཞིའོ། ། པུ་ཏོ་བའི་རྗེས་ལ་ཇོ་བོ་ཨ་ཏི་ཤ་འབྱོན་པ་སྔ་སྟེ། དེ་ཡང་གསུམ་སྟོང་བརྒྱ་དང་བརྒྱད་ཅུ་རྩ་དྲུག་འདས་པའི་གྱ་བདུན་པ་ཤིང་ཕོ་རྟ་ལ་ཇོ་བོ་བོད་དུ་བྱོན། ལོ་འདི་ཕྱི་དར་ས་མོ་བྱ་ནས་བརྒྱ་དང་ལྔ་འདས་པ་དྲུག་ཏུ་སླེབས་པའི་ལོ་དེ་ཡིན། དེའི་ཚེ་ལོ་ཆེན་རིན་བཟང་གིས་བརྒྱད་ཅུ་རྩ་ལྔ། འབྲོག་མིས་དྲུག་ཅུ་རྩ་གཉིས།
མར་པས་ཞེ་གསུམ། འབྲོམ་སྟོན་གྱིས་སོ་བརྒྱད། འཁོན་དཀོན་མཆོག་རྒྱལ་པོས་ཉེར་གཅིག མི་ལས་བཅོ་ལྔ། ག་ཡ་དྷ་ར་བོད་དུ་བྱོན་ནས་བཅུ་གཉིས་པ། པུ་ཏོ་བས་ལོ་བཅུ་གཉིས་ལོན་ཞིང་། གླང་ཐང་པ་སྐུ་བལྟམས་པ་ཙམ་མོ། ། འོ་ན་ཇོ་བོ་འདི་ཇི་ལྟར་སྤྱན་དྲངས་ཤིང་བསྟན་པ་ཇི་ལྟར་སྤེལ་སྙམ་ན། བོད་ཀྱི་ཆོས་རྒྱལ་ལྷ་བླ་མ་ཡེ་ཤེས་འོད་རང་གི་སྐུ་འཚོ་བ་འདི་ཉིད་ཀྱི་སླད་དུ་བཏང་ཞིང་། དེ་ཉིད་ཀྱི་སླད་དུ་ཐོབ་པའི་དབྱིག་གཞལ་དུ་མེད་པ་ཡོན་དུ་བགྱིས་ཏེ།
དེའི་ལྷག་བསམ་རིན་པོ་ཆེའི་རྒྱུན་ལྷ་བཙུན་པ་བྱང་ཆུབ་འོད་ཀྱི་སྦྱོར་བས་བཟུང་ནས་སྤྱན་དྲངས་པ་ནི་འདི་ལྟར་ཡིན་ཏེ། སྟོད་ཀྱི་མགོན་གསུམ་ལས་ཁྲི་བཀྲ་ཤིས་མགོན་གྱི་སྲས་འཁོར་རེ་དང་། སྲོང་ངེ་གཉིས་ཀྱི་འཁོར་རེ་ལ་སྲས་དེ་ཝ་རཱ་ཛ་དང་། ན་གཱ་རཱ་ན་ཞེས་བྱ་བ་གཉིས་མངའ་བའི་ཡབ་སྲས་གསུམ་རབ་ཏུ་བྱུང་ཞིང་། མཚན་ལྷ་བླ་མ་ཡེ་ཤེས་འོད་ཅེས་གྲགས་པ་དེས་བསྟན་པ་རིན་པོ་ཆེ་བསབ་པར་དགོངས་ཏེ། མངའ་རིས་སྐོར་གསུམ་གྱི་བྱིས་པ་བློ་རབ་ཏུ་གསལ་བ་བདུན། དེ་དག་གི་གཡོག་བདུན་དང་། ཉིང་གཡོག་བདུན་ཏེ་བདུན་གསུམ་ཉི་ཤུ་རྩ་གཅིག་གམ། སྡོམ་གསུམ་རང་མཆན་ལྟར་ན་བྱིས་པ་བློ་གསལ་བ་བརྒྱད་གསུམ་ཉི་ཤུ་རྩ་བཞིའམ་གང་ལྟར་ནའང་དེ་དག་བསགས་ཏེ་ཀུན་སྙིང་གི་ཆོས་འཚོལ་ལ་ཤོག་ཅེས་དང་། དམ་པའི་ཆོས་འདུལ་བ་འཚོལ་ལ་ཤོག་ཅེས་དང་།
འདུས་པ་རྣམ་གཉིས་ཀྱི་ཆོས་འཚོལ་ལ་ཤོག་ཅེས་ཞལ་བཀོད་རྣམ་པ་གསུམ་དང་། ཁ་ཆེར་དྷརྨ་པཱ་ལ་དང་། རིན་ཆེན་རྡོ་རྗེ་སྤྱན་འདྲོངས་ན་གསེར་ལ་མི་རྩེག ཅེས་རབ་ཏུ་གདམས་ཏེ་བསྐུལ་བ་ལས་ལོ་ཆེན་རིན་ཆེན་བཟང་པོ་དང་། ལོ་ཆུང་ལེགས་པའི་ཤེས་རབ་གཉིས་ཀྱིས། འཕགས་ཡུལ་ཁ་ཆེའི་པཎྜི་ཏ་དག་ལས་ཇི་ལྟར་བཞེད་པའི་ཟབ་དོན་ཅི་རིགས་པར་ཐོབ་ཀྱང་རེ་བ་ཇི་ལྟར་བ་བཞིན་མ་འཁུམས་ནས། གཅང་ཤག་ཚལ་གྱི་ལོ་ཙཱ་བ་རྒྱ་བརྩོན་འགྲུས་བཟང་པོ། དཔལ་ལྡན་ཨ་ཏི་ཤ་གདན་འདྲེན་པར་མངགས་ཀྱང་རེ་བའི་འབྲས་བུ་མ་རྙེད་པར་ཆོས་ཀྱི་ཕྱིར་དུ་གསེར་སྒྲུབ་པ་ལ་བཞུད་པས། ཕས་རྒོལ་ངན་པའི་བཙོན་རར་བཅིངས་པའི་ཚེ། སྲོང་ངེའི་སྲས་ལྷ་ལྡེ།
དེའི་སྲས་འོད་སྡེ་བྱང་ཆུབ་འོད། ཞི་བ་འོད་གསུམ་ལས་ལྷ་བཙུན་བྱང་ཆུབ་འོད་ཀྱི་སྐུའི་ཚད་དུ་ལོང་པའི་གསེར་གྱི་བླུ་བ་བརྩམས་པ་ལས། ཁོང་རང་གི་སྐུའི་འཚོ་བ་ལ་རེ་བའི་འབྲས་བུ་དོར་ཏེ། པཎ་ཆེན་འདི་ཉིད་ཀྱི་ཕྱིར་དུ་བསྔོས་པ་ལས། བྱང་ཆུབ་འོད་ཀྱི་བཀའི་ཁུར་ཆེན་དྭང་དུ་བླངས་ཏེ། གུང་ཐང་ནག་ཚོ་ཚུལ་ཁྲིམས་རྒྱལ་བ་ཕོ་ཉར་མངགས་ཏེ། བོད་གངས་རིའི་ཁྲོད་འདིར་ཉེ་བར་ཕེབས་པའི་རྔོ་ཐོགས་པ་ལགས་སོ། ། དེ་ཡང་པཎ་ཆེན་འདི་ཤིང་ཕོ་རྟ་ལོ་སྐུ་བལྟམས། ལོ་བདུན་རྒྱལ་ཁབ་ཏུ་བཞུགས། བཅུ་དགུའི་བར་དུ་གཉིས་སྤངས་པའི་སྤྱོད་པ་བསྐྱངས།
བཞི་ཅུའི་བར་དུ་མཁས་གྲུབ་ཀྱི་ཡོངས་འཛིན་བསྟེན། དྲུག་ཅུའི་བར་དུ་རྒྱ་གར་ཆོས་བཞིན་བསྐྱངས། རེ་གཅིག་པ་ཤིང་ཕོ་རྟ་ལོ་སྟོད་མངའ་རིས་སུ་བྱོན། ལོ་གཅིག་བཞུགས། ཤར་ལམ་གཙང་ཕྱོགས་སུ་ལོ་གཉིས་བཞུགས། དབུས་སུ་ལོ་བཅུ་བཞུགས་ཏེ་དོན་གཉིས་པ་མེ་ཕོ་རྟའི་དབྱུག་པ་ཟླ་བའི་ཚེས་བཅོ་བརྒྱད་ལ་སྙེ་ཐང་ནས་དགའ་ལྡན་དུ་གཤེགས་སོ། ། འོ་ན་ཇོ་བོའི་ལམ་ཡིག་ནག་ཚོས་གསུང་བརྒྱུད་པ། རྣར་ཐང་པ་ཨུ་པ་དྷ་རི་དང་མཆིམས་ཐམས་ཅད་མཁྱེན་པས་མཛད་པའི་རྣམ་ཐར་ན། ཇོ་བོ་ཤིང་རྟ་ལ་སྐུ་གཤེགས་ཞེས་འབྱུང་བས་བོད་དུ་ཆུ་རྟ་ལ་ཕེབས་པར་གྲུབ་ཅིང་། འབྲོམ་གྱི་ལམ་ཡིག་ནའང་ཆུ་ཕོ་རྟའི་ལོ་ལ་བོད་དུ་བྱོན་ཞེས་བཤད་པ་དང་མི་འགལ་ལམ་སྙམ་ན།
དེ་དག་ནི་ཡི་གེ་མ་དག་པ་ལ་ཡིད་བརྟན་བཅས་པས་བབ་ཅོལ་ཏེ། འབྲོམ་གྱི་ལམ་ཡིག་སྤར་མ་ན་མེ་ཕོ་རྟའི་ལོ་ལ་སྐུ་འཁྲུངས་ནས་ཞེས་པ་ཡང་ཡོད་མོད། དེ་ལྟར་བྲིས་པ་དང་། ཆུ་ཕོ་རྟ་ལ་བོད་དུ་ཕེབས་པ་བྲིས་པ་གཉིས་འགལ་བའི་ཕྱིར་ཏེ། དྲུག་ཅུ་སྐོར་གཅིག་འདས་པའི་ལོ་རྟ་ཐོག་མཐའ་དབང་ཐང་གཅིག་པའི་ཕྱིར་རོ། ། ཡང་དེབ་སྔོན་ལས། ཇོ་བོ་ཚེས་ཉི་ཤུ་ལ་གཤེགས་ཟེར་བ་ཡང་མ་དག་པ་འདྲའོ། ། དེ་ལྟར་ཇོ་བོ་མངའ་རིས་སུ་ཐོ་ལིང་གི་གཙུག་ལག་ཁང་དུ་ལོ་ཆེན་རིན་བཟང་དང་མཇལ། འབེལ་བའི་བཀའ་མཆིད་ཀྱང་རབ་ཏུ་བགྱིས་ཏེ་ལོ་ཙཱ་བ་ཆེན་པོ་འདི་རྣམས་ཀྱི་དོན་སྟན་ཐོག་གཅིག་ཏུ་ཉམས་སུ་ལེན་ན་ཇི་ལྟར་བགྱིད་གསུངས་པས། སོ་སོའི་སྒྲུབ་གནས་བཤད་པ་བཞིན་བྱེད་པ་ལགས་མོད་ཞུས་པས།
ལོ་ཙཱ་བ་རུལ། ང་བོད་དུ་ཡོང་དགོས་པ་འདུག ཐབས་གཅིག་གི་སྟེང་དུ་ཐམས་ཅད་མ་ཚང་བ་མེད་པར་ཉམས་སུ་བླངས་པས་ཆོག་གསུངས་པ་ལ། ཕྱིས་ཀྱི་མཁས་གྲུབ་རྗེ་སོགས་བུ་སྟོན་གྱི་གསུངས་ལས། དེ་ལྟར་བདེན་ན་ལོ་ཙཱ་བ་མ་རུལ། ཇོ་བོ་རུལ་གསུངས་བ་ལྟར་ཡིན་པས། གཏམ་ཆ་དེ་ནི་ལམ་ཡིག་གི་ཡི་གེ་མ་དག་པ་ཡིན་ཏེ། དེ་ལྟར་མིན་ན་ལྷ་བཙུན་པས་བདག་ལྷ་སྤྱན་རས་གཟིགས་དང་། རྒྱུད་གསང་བ་འདུས་པ་ལ་མོས་པས། དེ་དང་སྒོ་བསྟུན་པའི་ཉམས་ལེན་གཅིག་ཞུ་གསོལ་བ་ལ།
སྤྱན་རས་གཟིགས་སྒོམ་པ་ལ་གསང་འདུས་སྟེང་ནས་མ་ཎི་སྒྲོངས་གསུང་པར་རིགས་པ་ལས། གསང་འདུས་ནས་བཤད་པའི་སྤྱན་རས་གཟིགས་ལ་གཙོ་བོར་འཕོ་བའི་སྒྲུབ་པ་ཡེ་ཤེས་ཞབས་ལུགས་པ་ཇི་ལྟར་བཞེད་པ་ལྟར་གནང་བའི་ཕྱིར་གསུངས་མོད། ཁོ་བོ་ནི་ཇོ་བོ་དང་ལོ་ཙཱ་བ་གཉིས་ཀའི་གསུང་ལ་གནད་ཀྱི་སྙིང་པོ་ལེན་ཤེས་ན་འགལ་བ་མེད་པར་སེམས་སོ། ། དེ་ལྟ་བུའི་ལོ་ཆེན་དགུང་ལོ་བརྒྱད་ཅུ་རྩ་ལྔ་པ་ཞིག ཇོ་བོ་རྗེའི་སྒྲུབ་པ་ལ་བཅུག དེ་ནས་གོ་བརྒྱད་ཀྱི་བར་དུ་སྒྲུབ་པ་གཙོ་བོར་མཛད། ཀླུ་ཀར་རྒྱལ་གཏུལ་བ་སོགས་ཀྱང་སྒྲུབ་པ་མཛད་རིང་ཡིན་ནམ་བསམ་མོ། ། དེ་ནས་ཇོ་བོ་རྒྱ་གར་ལ་ཞག་བཞི་ནས་ཕེབས་པར་ཆས་པའི་ཚེ། འབྲོམ་ལོ་སོ་བརྒྱད་པ་ཞིག་གིས་མཇལ། བདག་གིས་སྔར་གྱི་ཆོས་ལམ་དུ་ཇི་ལྟར་སོང་ཞེས་པ་སོགས་དྲི་བ་གསུམ་ཞུས།
ཁྱོད་ཀྱིས་སྔར་གྱི་བླ་མའི་ཕྱག་ཕྱི་བགྱི་བ་ཀུན་ལམ་དུ་སོང་། ད་ཁོ་བོ་ལ་ཡི་དམ་གྱི་ལུང་བསྟན་པའི་སློབ་མ་ཡིན་གསུངས་ཐུགས་ཡིད་གཅིག་ཏུ་འདྲེས། ཇོ་བོ་ཡབ་སྲས་མཇལ་བའི་ལོ་འདི། དེབ་སྔོན་སོགས་ལས་བྱ་ལོ་ཡིན་ཞེས་བཤད་པ་ནི། འབྲོམ་རང་གི་ལམ་ཡིག་ལ་མ་དཔྱད་པའི་གཏམ་སྟེ། ལམ་ཡིག་ལས། ཟླ་བ་དགུ་རུ་མངའ་རིས་སྟོད་དུ་བཞུགས། ། རྒྱལ་པོའི་ཐུགས་དགོངས་ཐམས་ཅད་རྫོགས་པར་མཛད། ། ཞེས་སོགས་དང་། དེ་ལྟར་ང་ལ་རྟེན་པ་ལོ་དགུ་དང་། །
ཞུ་བ་ལ་རྟེན་ཟླ་བ་བརྒྱད་དང་ནི། ། བབ་མལ་རྣམས་སུ་ཟླ་བ་བཞི་དག་དང་། ། གཙང་གི་ཕྱོགས་སུ་ལོ་གཉིས་ཉེ་བར་གནས། ། དྲིལ་བས་དགུང་ལོ་བདུན་ཅུ་དོན་གཉིས་པའི། ། རྟ་ལོ་དབྱུག་གུའི་ཚེས་གཅིག་ནས་བརྩམ་སྟེ། ། བཅོ་བརྒྱད་བར་དུ་སྙུང་ཚུལ་བསྟན་པ་ལ། ། འབྲོམ་སྟོན་ཁོ་ན་དྲུང་དུ་མཆིས་པ་ཡིན། ། ཞེས་ཇོ་བོའི་རྟ་ལོ་ནས་རྟ་ལོའི་བར་ལོ་བཅུ་གསུམ་བོད་དུ་བཞུགས་པའི་འབྲོམ་གྱི་མཐུན་པའི་རྐྱེན་སྦྱར་ནས་ལོ་དགུ་དང་། ཁུས་སྦྱར་ནས་ཟླ་བ་བརྒྱད་དང་། བབ་མལ་གྱི་ཞག་སར་ཟླ་བ་བཞི་སྟེ་དབུས་སུ་ལོ་བཅུ་དང་གཙང་གི་སྐོར་ལ་ལོ་གཉིས་ཏེ་བཅུ་གཉིས་བཞུགས་པར་བཤད་པས།
མངའ་རིས་སུ་ལོ་ངོ་གཅིག་ལས་མ་བཞུགས་པར་གྲུབ་ལ། ཁྱེད་ལྟར་ན་རྟ་ལོ་ནས་བྱ་ལོའི་བར་ལོ་བཞི་མངའ་རིས་སུ་བཞུགས་པར་བྱེད་དགོས་པའི་ཕྱིར་རོ། ། དེ་ནས་འབྲོམ་གྱིས་ཡུལ་དབུས་ཀྱི་དགེ་འདུན་གྱི་བསྔགས་པ་གསོལ་བས། ཇོ་བོའི་ཐུགས་སླར་ཚུར་ཕྲོགས་ཏེ་འབྲོམ་གྱི་ཇོ་བོ་སྤྱན་འདྲེན་པར། ཕོ་ཉ་དགེ་འདུན་ངུར་སྨྲིག་འཆང་། ། ཤིང་རྟ་དབྱིབས་འདྲ་འཛམ་གླིང་གིས། ། ཞེས་སོགས་ཚིགས་སུ་བཅད་པའི་ལྕགས་ཀྱུས་དྲངས་ཏེ། ཡང་ལིང་གསེར་གྱི་ལྷ་ཁང་དུ་སྤྱན་འདྲེན་པས་སླེབས། དེ་ནས་ཇོ་བོས་ལ་སྟོད་བྱང་གི་མདོག་སྟོད་ཚད་སྣར་ཕྱག་ཕེབས། དེའི་ཁུ་སྔོན་རྔོག་ལེགས་ཤེས་དྲུག་གིས་ཐབས་ཤེས་ཡ་བྲལ་གྱིས་འཚང་རྒྱའམ་མི་རྒྱ།
བྱང་སྡོམ་རྟེན་དུ་སོར་སྡོམ་དགོས་མི་དགོས། རྡོ་རྗེ་སློབ་དཔོན་གྱི་དབང་མ་ཐོབ་པ་རྒྱུད་འཆད་རུང་མི་རུང་། ཚངས་སྤྱོད་ཀྱིས་གསང་ཤེར་གྱི་དབང་བླངས་དུ་རུང་མི་རུང་། དབང་མ་ཐོབ་པ་གསང་སྔགས་ཀྱི་སྤྱོད་པ་རུང་མི་རུང་སྟེ་དྲི་བ་ལྔ་ཞུས་པས། ལྷ་བཙུན་པས་ཞུས་ཏེ་ལམ་སྒྲོན་གྱིས་གཏན་ལ་ཕབས་ཡོད་གསུངས། འོན་ཀྱང་དེ་དག་ལ་ཇི་ལྟར་གྱི་རྣམ་པར་དབྱེ་བ་ནི། ས་ལོ་ཙཱ་བའི་གསུངས་བཞིན་དུ་རྟོགས་དགོས་སོ། ། དེ་ནས་མང་མཁར་དུ་སེ་སྟོན་སྒྲ་གཅན་འཛིན་དང་འབྲོག་མིས་སྤྱན་དྲངས། ལང་ལོ་ཙཱ་བས་ས་སྙིག་ལྷ་ཁང་ལ་རབ་གནས་ཞུས། འབྲོང་ངུ་ལ་རྩེར་ཕེབས།
དཔོན་པོ་རིའི་ངོས་ལ་འབྲོང་གཉིས་འདུག་པས། མ་འོངས་པ་ན་མཧཱ་ཀཱ་ལ་གཉིས་ཀྱིས་འཕྲིན་ལས་མཛད་པར་ལུང་བསྟན། ཕྱག་འཚལ་སྒང་དུ་ཕེབས། ས་དཀར་པོ་ལ་ཕྱག་མཆོད་རྒྱས་པར་མཛད། དྷིཿཡིག་བདུན་དང་ཧཱུྃ་ཡིག་གཅིག་འདུག་པ་འཇམ་དབྱངས་བདུན་དང་། ཕྱག་ན་རྡོ་རྗེ་གཅིག་སྟེ་བརྒྱད་ཀྱིས་འགྲོ་དོན་སྤེལ་བར་ལུང་བསྟན་པ་ནི། དཔལ་ལྡན་ས་སྐྱ་འཇམ་དབྱངས་བདུན་བརྒྱུད་ཅེས་གྲགས་པ་སྟེ། དེ་ཡང་ཨ་ཏི་ཤས་ལུང་བསྟན་པའི་ཆུ་མོ་ལུག་འདི་ནས་ལོ་བཅོ་བརྒྱད་འདས་པའི་ཆུ་མོ་གླང་ལ་དཔལ་ལྡན་ས་སྐྱ་བཏབ། ས་ཆེན། སྲས་བསོད་རྩེ།
གྲགས་པ། དཔལ་ཆེན་འོད་པོ་སྟེ་ཡབ་སྲས་བཞི། ཆོས་རྗེ་ས་པཎ་དང་། བཟང་ཚ་སྟེ་སྐུ་མཆེད་གཉིས། འཕགས་པ་སྟེ་བདུན་ལ་འཇམ་དབྱངས་བདུན་བརྒྱུད་ཟེར། ཀུན་མཁྱེན་གོ་བོ་རམ་པ་སོགས་རིགས་གསུམ་རྣམ་སྤྲུལ་གསུམ་དུ་ཕྱེ་སྟེ། ས་ཆེན་སྤྱན་རས་གཟིགས། འཁོན་ཀུན་དགའ་འབར་དང་བཅས་པའི་ས་ཆེན་གྱི་སྲས་བཞི། ས་པཎ་སྐུ་མཆེད། འཕགས་པ་དང་བདུན་འཇམ་དབྱངས།
འགྲོ་མགོན་ཕྱག་ན་ཕྱག་རྡོར་གྱི་རྣམ་སྤྲུལ་ཞེས་གསུངས། ཁོ་བོའི་ཡོངས་འཛིན་རྗེ་བཙུན་ཁའུ་པའི་བརྒྱུད་འཛིན་རྣམས། གོང་མ་ལྔ་དང་འཇམ་དབྱངས་དོན་ཡོད་རྒྱལ་མཚན། ཆོས་རྗེ་བླ་མ་དང་བདུན་ལ་འཇམ་དབྱངས་བདུན་བརྒྱུད་ཅེས་འཆད་པ་ཡིན་ནོ། ། དེ་ནས་ཤབ། ཞ་ལུ། ཚོང་འདུས་རྣམས་རིམ་པར་སྐོར་ཏེ་ཉན་ཚོར་ཟླ་བ་གསུམ་བཞུགས། ཡོལ་སྐུ་མཆེད་གསུམ་ལ་གནས་སྙིང་གི་གནས་ཁྱད་པར་ཅན་ལུང་བསྟན། ཇོ་བོའི་ཉན་ཚོ་ནས་དུས་ཚེས་འགྲིག་པ་ལ། གནས་རྙིང་གི་གཙུག་ཁང་དུ་མེ་ཏོག་གཏོར་བའི་མེ་ཏོག་གནས་སྙིང་དུ་བབ་པ་མངོན་གསུམ་དུ་མཐོང་བ་ཡིན་ཟེར།
དེ་ནས་དབུས་ཀྱི་ལྷ་ས། བསམ་ཡས་སོགས་སུ་དང་གཙོ་བོ་སྙེ་ཐང་དུ་མཐིལ་ཕབས་ཏེ། སྤྱིར་ཆོས་ཀྱི་རྩ་བ་བྱམས་སྙིང་རྗེ་བྱང་ཆུབ་ཀྱི་སེམས་གཉིས་ཀྱིས་བརྒྱུད་སྦྱངས། ལས་རྒྱུ་འབྲས་ཀྱི་སྤངས་བླངས་ལྷུར་ལེན་པའི་ཆོས་གནད་ཟབ་མོའི་སྒོ་ཕྱེ། ཁྱད་པར་དུ་འབྲོམ་སྟོན་པ་ལ་སྐྱེས་བུ་གསུམ་གྱི་གནད་ཉམས་ཁྲིད་དུ་གདམས་པའི་སྒོ་ནས་བོད་གངས་ཅན་ལ་བཀའ་དྲིན་མཆོག་ཏུ་བསྩལ་བའི་སློབ་མའི་མཆོག མངའ་རིས་ནས་ལྷ་བླ་མ་བྱང་ཆུབ་འོད། ལོ་ཆེན་རིན་བཟང་། རྨ་དགེ་བློ། ནག་ཚོ་སྟེ་བཞིའོ། ། གཙང་ནས་འབར་འགོས་ཡོལ་གསུམ།
ལང་འབྲོག་གཉིས། སེ་སྟོན་སྒྲ་གཅན་འཛིན། བཟང་གཞོན་ནུ་འབར་ཏེ་བདུན། ལྷོ་བྲག་ནས་ཆབ་ཁྲི་མཆོག་དང་། བཙུན་པ་དགེ་སྐྱོངས་གཉིས། དབུས་ནས་རིགས་གསུམ་གྱི་རྣམ་འཕྲུལ་ཁུ་རྔོག་འབྲོམ་གསུམ། ཁམས་ནས་རྣལ་འབྱོར་པ་ཆེན་པོ་ལུང་ཨ་མིན་བྱང་ཆུབ། དགོན་པ་འཛེང་དབང་ཕྱུག་རྒྱལ་མཚན། རྣལ་འབྱོར་པ་ཤེས་རབ་རྡོ་རྗེ་སྟེ་རྣལ་འབྱོར་པ་གསུམ། ཕྱག་དར་སྟོན་པ་དང་བཞིའོ། །
དེ་དག་ལས་ཇོ་བོ་མངའ་རིས་སུ་བཞུགས་པའི་ཚེ་པཎྜི་ཏ་ལས་རྒྱུ་འབྲས་པ་ཞེས་དང་། དབུས་གཙང་དུ་ཕེབས་པའི་ཚེ་སྐྱབས་འགྲོ་བ་ཞེས་གྲགས་ཀྱི། བཀའ་གདམས་པ་ཞེས་པའི་མཚན་འདོགས་མེད་ལ། ཕྱིས་སྤྱན་རས་གཟིགས་ཀྱི་རྣམ་འཕྲུལ་འབྲོམ་སྟོན་པས་ར་སྒྲེང་བཏབ། ཚོགས་པ་དྲུག་ཅུ་ཙམ་རེ་བསྐྱངས་པའི་ཚེ་བཀའ་གདམས་ཞེས་གྲགས་ཤིང་། དེའི་ཐུགས་སྲས་འཇམ་དབྱངས་རྣམ་འཕྲུལ་པོ་ཏ་བ། སྤྱན་རས་གཟིགས་ཀྱི་རྣམ་འཕྲུལ་སྤྱན་མངའ་བ། ཕྱག་རྡོར་གྱི་རྣམ་འཕྲུལ་ཕུ་ཆུང་པ་སྟེ་གསུམ་མན་ཆད་ནས། བཀའ་གདམས་པ་གཞུང་པ་དང་། གདམས་ངག་པ་ཞེས་གྲགས།
རབ་དབྱེ་ལས། བཀའ་གདམས་གདམས་ངག་ལུགས་གཉིས་དང་། ། ཞེས་པའི་རང་མཆན་ལས་པོ་ཏོ་བ་དང་། སྣེའུ་ཟུར་ལས་བརྒྱུད་པ་ཞེས་པ་ལྟར་ན། འབྲོམ་ནས་པོ་ཏ་བ་ལ་བརྒྱུད་པ་ལ་གཞུང་དང་། དགོན་པ་བ་ནས་སྣེའུ་ཟུར་པ་ལ་བརྒྱུད་པ་ལ་གདམ་ངག་པ་ཞེས་མཚན་འདོགས་པར་གསལ་ལོ། ། དེ་ལྟར་བྱས་པའི་ཚེ། ཇོ་བོ་ནས་དགོན་པ་བ་ལ་བརྒྱུད་པའི་འཁོར་བ་འབྱུང་ལྡོག་ནས་བརྩམ་པའི་ལམ་རིམ་དང་། འབྲོམ་ལ་བརྒྱུད་པའི་དལ་འབྱོར་སྙེད་དཀའ་ནས་བརྩམ་པའི་ལམ་རིམ་བཞི་པོ་འདི་བཀའ་གདམས་ངག་གཉིས་དང་། ཞེས་པས་གདམས་ངག་ལུགས་གཉིས་ཡིན་པས་འབྲོམ་ནས་བརྒྱུད་པ་ལ་གཞུང་གདམས་ངག་གཉིས་ཆར་ཚང་བས་འཁྲུལ་པ་མེད་དོ། །
ནག་ཚོ་ཚུལ་རྒྱལ་ཇོ་བོ་སྤྱན་འདྲེན་ལ་བྱོན་པའི་ཚེ། རང་ལོ་ཉེར་བདུན་པ་ཡིན་ཟེར་ལ། ག་ནའང་ལོ་བཅུ་དགུ་རུ་ཇོ་བོ་བསྟེན། ཁོང་གི་སློབ་མ་རོང་པ་ཕྱག་སོར་བ། དེའི་སློབ་མ་ལ་རོང་པ་བུ་བཞི་ཞེས་གྲགས་ཏེ། དེའི་སློབ་བརྒྱུད་དང་བཅས་པ་ལ་བཀའ་གདམས་འོག་མ་པ་ཞེས་གྲགས་ཟེར་ཏེ། དེ་ཡང་བྱ་འདུལ་འཛིན་བརྩོན་འགྲུས་འབར། ཞུ་ལྡན་པ། རྣམ་འཕར་བ། རོང་རྟག་བརྟན་པ་བཞི།
སྔར་རྨ་ཚོ་བྱང་ཆུབ་རྡོ་རྗེའི་བུ་ཆེན་ཡིན་པ་ལ། ཕྱིས་རོང་པ་ལ་གདམས་ངག་གསན་ནས་དད་པ་ཐོབ་པ་རོང་པའི་བུ་བཞི་ཟེར། དེ་ཡང་བྱ་འདུལ་འཛིན་གྱི་སློབ་མ་ནི། སེང་གེའི་མཐའ་ཅན་བཞི་སྟེ། རྩིས་འདུལ་གཞོན་ནུ་སེང་གེ རྣལ་འབྱོར་བྱང་སེང་། རྗེ་མོའི་ཆོས་སེང་། བཀའ་བ་སྟོན་སེང་ངོ་། རྣལ་འབྱོར་པ་ཆེན་པོ་ནི། ཤིང་མོ་ཡོས་ལོ་པ་སྟེ་རང་ལོ་ཞེ་གཅིག་པ་ལ་ཉན་ཚོར་ཇོ་བོ་དང་མཇལ།
ཇོ་བོའི་ཉེ་གནས་མཛད། ལན་གཅིག་ཉེ་གནས་མི་བྱེད་གསོལ་བས། འབྲོམ་གྱི་ཨ་མེས་མི་སྤྲོ་ན་མི་བྱེད་དུ་ཀ་ཆུག་མཛོད་ཞུས་པས། ཇོ་བོས་ངེད་རྒྱ་གར་ན་ལམ་སྒྲུབ་པ་ལ་གྲོགས་རྣལ་མ་གཅིག་དགོས་ཏེ། ཕོ་ཉ་མོ་ཞེས་བྱ་བ་དབང་དུ་བྱེད་པའི་ལས་སྒྲུབ་ནས་བཀུག་དགོས་པ་ཡིན། འདི་ཡང་ཕོ་ཉ་མོའི་བཀུག་དགོས་པའི་ཚོད་ཡིན། ང་རྒྱ་གར་ཤར་ཕྱོགས་སུ་སྐྱེས་པ་དང་། ། ཨ་མེས་མདོ་ཁམས་སུ་སྐྱེས་པ་གཉིས། ། སྔོན་གྱི་འབྲེལ་པས་འཕྲད་པ་ཡིན། ། ད་ང་མགོ་བོ་འདི་ལྟར་སོང་བ་གཅིག་འཇོག་ཕོད་དམ་གསུངས་པས།
ཨ་མེས་སྤྱན་ཆབ་འཕྲུལ་མཛད་ནས་འོ་ན་ཇི་སྲིད་བཞུགས་ཀྱི་བར་ཉེ་གནས་བགྱིད་པར་འཚལ་གསུངས། ཇོ་བོའི་ཞལ་ནས་ཨུ་པ་ས་ག་ཁྱོད་བོད་དག་རེ་དགའ། འདི་འདྲ་བའི་བསམ་པ་བཟང་བ་ཡོད་པ་གསུངས། རྣལ་འབྱོར་པའི་དགོངས་པ་ལ་ལན་གཅིག་བླ་མའི་ཞབས་རྟོག་ཁོ་ན་ལས་སྒོམ་པའི་ལོང་སྐབས་མེད་སྙམ་པའི་ཚེ། ཇོ་བོའི་ཞལ་ནས་ལུས་ངག་ཡིད་གསུམ་བླ་མའི་ཞབས་ཏོག་ཏུ་བཀོལ་ན་སྒོམ་པའི་དམིགས་པ་ཙམ་མི་དགོས་གསུངས་ཏེ་སྒོམ་ཡང་རྣལ་འབྱོར་པ་ལས་བཟང་བ་མ་བྱུང་། འབྲོམ་གྱི་རྗེས་སུ་ར་སྒྲེང་གི་གདན་ས་མཛད། སློབ་མའི་མཆོག་མང་ར་བརྩོན་འགྲུས་འབར་དང་། མཐའ་བཞི་བརྩོན་འགྲུས་འབར་གཉིས་སོ། ། དགོན་པ་བ་འཛེང་དབང་ཕྱུག་རྒྱལ་མཚན་ནི་མེ་ཕོ་འབྲུག་ལོ་པ་སྟེ། རྣལ་འབྱོར་པ་ཆེན་པོ་ལས་ལོ་གཅིག་གིས་གཞོན།
བཞི་ཅུ་པ་ལ་ཇོ་བོ་དང་མཇལ། རྣལ་འབྱོར་པ་ཆེན་པོས་རྗེས་ནས་ར་སྒྲེང་གི་གདན་པ་མཛད། སློབ་མའི་གཙོ་བོ་ཀཱ་མ་པ་ཤེས་རབ་འོད་ཟེར་དང་། སྣེའུ་ཟུར་པ་ཡེ་ཤེས་འབར་གཉིས་སོ། ། དགོན་པ་བ་ནས་སྣེའུ་ཟུར་པ་ལ་བརྒྱུད་པའི་མན་ངག་ལ་བཀའ་གདམས་གདམས་ངག་ཏུ་བཞེད་པ། དེ་ལྟར་ན་གདམས་ངག་དེ་ཇོ་བོ་ནས་དགོན་པ་བ་ལ་དངོས་སུ་བཀའ་བབས་པ་ཞིག་གམ། འབྲོམ་ནས་དགོན་པ་བ་ལ་བཀའ་བབས་པ་གང་ཞིག་ཡིན་བརྟག་དགོས་སོ། ། དེ་དག་ལས་སྣེའུ་ཟུར་པ་ནི་ཆུ་ཕོ་རྟ་ལོ་པ་སྟེ། པོ་ཏོ་བ་ལས་ལོ་གཅིག་གིས་བགྲེས། ཀརྨ་པ་ནི་དེ་ནས་ལོ་བསྐོར་གཅིག་འདས་པ་མེ་མོ་བྱ་ལོ་པ་སྟེ།
རྔོག་ལོ་ཆེན་པོ་དང་སྐྱེས་ལོ་གཅིག་གོ ། དེ་ལྟ་བུའི་བཀའ་གདམས་ཀྱི་བཤེས་གཉེན་རེ་རེས་ཀྱང་ཚོགས་པ་བརྒྱ་སྐོར་བསྐྱངས་པས་གྲངས་ཙམ་གྱིས་ཀྱང་གངས་ཅན་གྱི་ཀླུང་ཤོད་ཐམས་ཅད་ཁེངས་པ་ཙམ་བྱུང་བར་སྣང་ངོ་། ། དེ་ལྟར་ཇོ་བོ་ཉིད་བོད་དུ་ཕེབས་པའི་ཚེ། པཎྜི་ཏ་ཆེན་པོ་བསྟན་ལ་ཕན་པ་དང་། བིརྻ་ཙནྟྲ་དང་། ཡེ་ཤེས་སྒྲོན་མེ་སྟེ་པཎྜི་ཏ་ཆེན་པོ་གསུམ། རྒྱ་གར་ནུབ་ཕྱོགས་ཀྱི་ས་བདག་རྒྱལ་པོ་སའི་སམ་ག་དང་། བོད་ཀྱི་ནག་ཚོ་སོགས་རྒྱ་བོད་ཀྱི་འཁོར་སུམ་ཅུ་རྩ་ལྔ་ཙམ་ཞིག་ཐོག་མར་མངའ་རིས་པདྨའི་གླིང་དང་། དེ་རྗེས་ཐོ་ལིང་གསེར་གྱི་ལྷ་ཁང་དུ་ཕེབས་པ་སྟེ། རིམ་པས་དབུས་གཙང་དུ་བསྟན་པ་སྤེལ་བ་ཡིན།
འདི་དག་གི་དུས་ཀྱི་གཏམ་ཆ་ལ་མི་མཐུན་པ་དུ་མ་སྣང་ཡང་། ཇོ་བོའི་འཁྲུང་ལོ་ཤིང་རྟར་བྱས་པ་དང་བོད་དུ་དུས་ནམ་གྱི་ཚེ་ཕེབས་པ་ནི་དུས་གསལ་གཞིར་བཞག་ཡིན། མངའ་རིས་དང་དབུས་གཙང་དུ་ཇི་ལྟར་བཞུགས་པའི་ལོ་གྲངས་ནི། འབྲོམ་གྱི་ལམ་ཡིག་ཚད་མར་བྱས། ལམ་ཡིག་དང་རྣམ་ཐར་འགའ་ཞིག་ལས་དགུང་རྟ་ཆུ་ཕོ་རྟ་ལོ་པ་དང་། མངའ་རིས་སུ་ལོ་གསུམ་བཞུགས་པ་དང་། བུ་སྟོན་རིན་པོ་ཆེས་ཇོ་བོ་ག་ཡ་དྷ་རའི་སྔ་རོལ་དུ་བོད་དུ་ཕེབས་པ་དང་། དེབ་སྔོན་ལས་བསྟན་པ་བསྣུབས་པའི་ལྕགས་བྱ་ནས་ལོ་དོན་བདུན་བསྟན་པ་མེད། དོན་བརྒྱད་པ་ས་ཕོ་རྟ་ལ་ཕྱི་དར་བྱུང་། ཕྱི་དར་གྱི་ས་ཕོ་སྟག་ནས་ལོ་དྲུག་ཅུ་རྩ་ལྔ་པ་ཆུ་ཕོ་རྟ་ལ་ཇོ་བོ་བོད་དུ་བྱོན།
དེའི་ཚེ་མར་པས་ལོ་སོ་གཅིག་དང་། འཁོན་དཀོན་མཆོག་རྒྱལ་པོས་ལོ་དགུ་ལོན་ཞེས་སོགས་ཧ་ཅང་མི་མཐུན་པ་ཆེན་པོ་འདུག་ཀྱང་། ཁོ་བོ་འདིར་དུས་གསལ་ཚད་མར་བགྱིས་པ་སྟེ། འདི་ལ་ལུང་རིགས་ཀྱི་གནོད་བྱེད་ཆེར་མ་མཐོང་བ་ཡིན་ནོ། ། འོན་ཀྱང་འབྲོམ་གྱིས་དབུས་ཀྱི་བཤེས་གཉེན་རྣམས་ལ་ཇོ་བོ་སྤྱན་དྲོངས་ཞེས་པའི་སྤྲིང་ཡིག་ལས། མི་ཡི་རྒྱལ་པོ་ཤཱཀྱའི་སྲས། ། ལྷ་བཙུན་བོ་དྷི་རཱ་ཛ་དང་། ། དང་པོ་དགེ་འདུན་ལུགས་འབྱིན་དཔོན། ། བཙུན་ཆེན་ཡེ་ཤེས་བློ་གྲོས་དང་། ། ཐེག་ཆེན་གདུང་བརྒྱུད་སྟོན་མཛད་པའི། །
ཐེག་ཆེན་ཀ་བ་རྣམ་གསུམ་པོ། ། དམིགས་བྱེད་དགེ་བཤེས་རྣམ་གཉིས་དང་། ། རྗེས་སློབ་དཔལ་ལྡན་བཅུ་གཉིས་དང་། ། ཆོས་འཁོར་ཁྲིམས་བཞིན་སྐྱོངས་མཛད་པའི། ། རིང་ལུགས་ཆེན་པོ་རྣམ་གཉིས་དང་། ། ཆོས་གྲྭའི་སློབ་དཔོན་ཐུགས་རྒྱལ་ཅན། ། ཀ་བ་གར་མི་མཆེད་གསུམ་དང་། ། དགེ་བཤེས་ཆེ་རྣམས་གོང་བཀོད་པའི། ། ཀུན་ཕན་བྱང་ཆུབ་རྒྱལ་མཚན་དང་། ། གནས་བརྟན་ཕན་སྐྱའི་རི་གནས་པ། །
ཤཱཀ་གཞོན་རྒྱལ་བའི་སྲས་གཉིས་དང་། ། མཁས་བཙུན་ཆེན་པོར་སྙན་གྲགས་པའི། ། ལེགས་པའི་ཤེས་རབ་ལ་སོགས་པའི། ། འཕགས་པའི་དགེ་འདུན་དགེ་སློང་ཆེ། ། ཞེས་སོགས་ཀྱིས་ཐོག་མར་བཀོད་པའི་བཙུན་ཆེན་ཡེ་ཤེས་བློ་གྲོས་དེ་དབུས་གཙང་མི་བཅུའི་ཟླས་ཕྱེ་བའི་གསུམ་པ་ཡེ་ཤེས་བློ་གྲོས་དེ་ཡིན། གསུམ་པ་ཡེ་ཤེས་བློ་གྲོས་དེས་ཕྱི་དར་ས་མོ་བྱ་ལོ་ཤར་བའི་ཚེ། མ་མཐའ་ལོ་ཉི་ཤུ་ལོན་དགོས་ལ། དེ་ནས་ལོ་བརྒྱ་དང་དྲུག་ལོན་པའི་ཚེ། ཇོ་བོ་བོད་དུ་ཕེབས་ཞེས་རང་གིས་ཁས་བླངས་པས། གསུམ་པ་དེས་ལོ་བརྒྱ་དང་ལྷག་གཅིག་བཞུགས་པར་ཁས་བླངས་དགོས་པ་སོགས།
རིག་པའི་གནོད་བྱེད་ཅུང་ཞིག་མི་འབྱུང་ངམ་ཞེས་དཔྱད་དགོས་པ་ལགས་སོ། ། དེ་ན་ཇོ་བོ་བྱོན་པའི་ཤིང་རྟ་འདི་བསྟན་པ་སྣུབས་པའི་ལྕགས་བྱ་ནས་ཉིས་བརྒྱ་དང་བཅུ་གསུམ་པ་ཡིན་ལ། ལོ་འདི་ནས་དེང་སང་ནི་ལྔ་བརྒྱ་དང་བཅུ་གཅིག་ལོན་པ་ཡིན་ནོ། ། འདིའི་སྔ་ལོ་བླ་མ་སེས་ཉེར་དགུ་ལོན་པ་ཆུ་མོ་སྦྲུལ་ལ་ཞང་སྟོན་ཆོས་འབར་བལྟམས། བཀའ་གདམས་སྐུ་མཆེད་གསུམ་ལས་གཞོན་ཞིང་གླང་ཐང་པ་ལས་ལོ་གཅིག་གིས་བགྲེས། ཕྱི་དར་ས་མོ་བྱ་ནས་བརྒྱ་དང་ལྔ་ལོན་པའི་ལོ་དེ་ཡིན་ནོ། ། དགུང་ལོ་བརྒྱད་ཅུ་རྩ་གསུམ་བཞུགས། ས་ཆེན་གྱི་དགུང་ལོ་ཞེ་བཞི་ལོན་པའི་ཚེ་སྦས་པའི་ཚུལ་གྱིས་གསུང་ངག་གི་བདུད་རྩི་སྤེལ་བའི་སློབ་མའི་མཆོག་དཔལ་ལྡན་ས་སྐྱ་པ་ཆེན་པོ་དང་ཞང་དཀོན་མཆོག་གཉིས་སོ། ། དེ་ལྟར་དེ་དག་ནི་ཇོ་བོ་བྱོན་པའི་སྔ་རོལ་དུ་བལྟམས་པ་རྣམས་ངོས་བཟུང་བ་ཡིན་ལ། ཇོ་བོའི་རྗེས་སུ་བྱོན་པ་ལ་བློ་ལྡན་ཤེས་རབ་བཀའ་དྲིན་ཆེ་བ་ཡིན་ཏེ།
དེ་ཡང་ཡ་འབྲོག་དོའི་མཚོ་འགྲམ་དུ་བྱོན་པའི་གསང་རྙིང་བ་དྷི་གཞོན་ནུ་ལ། སྲས་རྔོག་ལེགས་ཤེས་རབ། ཀླུ་བྱང་། ཀླུ་ཁྲི། ཆོས་སྐྱབས། ཐུབ་པ་ཞེས་པ་མཆེད་ལྔའི་ཆེ་བ་ནི། ཇོ་བོའི་སློབ་མ་ཁུ་རྔོག་འབྲོམ་གསུམ་ཞེས་གྲགས་པའི་འཇམ་དབྱངས་ཀྱི་རྣམ་འཕྲུལ་རྔོག་ལེགས་པའི་ཤེས་རབ། ཅེས་གྲགས་པ་སྟེ། གསང་ཕུའི་ཆོས་གྲྭ་ཆེན་པོ་བཏབ་སྟེ་བསྟན་པའི་རྒྱུན་ལ་བཀའ་དྲིན་མཆོག་ཏུ་ཆེ། འདི་དང་ལོ་ཆེན་རིན་བཟང་གི་སློབ་མ་ལོ་ཆུང་ལེགས་པའི་ཤེས་རབ་གཉིས་གཅིག་ཏུ་འཁྲུལ་པར་མི་བྱ་སྟེ།
སྔ་མ་འཁྲུངས་ཡུལ་མངའ་རིས་པ་ཉིད་ཡིན་ལ། ཕྱི་མ་ནི་དབུས་ཡ་འབྲོག་ཏུ་བྱོན་ལ། མི་བཅུའི་འབྲིང་ཡེ་ཤེས་ཡོན་ཏན་ལ་རབ་ཏུ་བྱུང་། ཁམས་སུ་ཇོ་བོ་སེལ་བཙུན་གྱི་སློབ་མ་མཛད། བྱ་ལོར་དབུས་སུ་ཕེབས། བཤད་གྲྭ་བཙུགས། ལུག་ལོ་མངའ་རིས་སུ་ཇོ་བོ་སྤྱན་འདྲེན་པ་ལ་བྱོན་ནས་ཇོ་བོའི་སློབ་མ་གསང་ཕུ་བ་ཞེས་པ་དེའོ། ། དེ་ཉིད་ཀྱི་དབོན་པོ་རྔོག་ལོ་ཆེན་པོ་ནི་གསུམ་སྟོང་བརྒྱ་དང་གྱ་དགུ་འདས་པའི་དགུ་བཅུ་པ་མེ་མོ་བྱའི་ལོ་ལ་ཆོས་སྐྱབས་ཀྱི་སྲས་སུ་འཁྲུངས། ལོ་འདི་ཕྱི་དར་ས་མོ་བྱ་ནས་བརྒྱ་དང་བརྒྱད་འདས་པའི་དགུ་པ་དང་། ཇོ་བོ་བྱོན་པའི་ཤིང་རྟ་ནས་གཉིས་འདས་པའི་གསུམ་པ་དང་།
ལོ་ཆེན་རིན་བཟང་བལྟམས་པའི་ལྕགས་རྟ་ནས་གྱ་བདུན་འདས་པའི་གྱ་གྱད་པ་མེ་མོ་བྱ་ལ། རྔོག་ལོ་བསྟན་པའི་ཉི་མ་ཤར་བ་ཡིན་ལ། ལོ་འདི་ནས་ད་ལྟའི་ཤིང་རྟ་འདི་ནི་ལྔ་བརྒྱ་བདུན་དུ་སླེབས་པའི་ལོ་དེ་ཡིན་ཞིང་། དེབ་སྔོན་ལས། ས་མོ་ཕག་ལོ་པ་ཟེར་ཏེ་ལོ་གཉིས་ཀྱི་ཁྱད་འདུག་གོ ། ལོ་ཆེན་འདིའི་ལོ་བཅུ་ན་ཕྲག་གསུམ་བཞུགས་པའི་བཅུ་བདུན་ཕྲག་དང་པོ་ལ་ཁུ་བོ་དང་གཟུས་ཀྱི་སློབ་མ་སྦོ་ཆུང་ཚུལ་ཁྲིམས་ཤེས་རབ་སོགས་ཀྱི་དྲུང་དུ་གསན་པ་མང་དུ་མཛད། བཅུ་བདུན་ཕྲག་གཉིས་ལ་ཁ་ཆེར་བྱོན། བྲམ་ཟེ་སཛཱ་ན་དང་། ས་ར་ཧེ་ཏ་སོགས་ཀྱི་དྲུང་དུ་སྦྱངས་པ་མཛད། བཅུ་བདུན་ཕྲག་གསུམ་པ་ལ་བོད་དུ་བྱོན།
བསྟན་པའི་བྱ་བ་རྒྱ་ཆེན་མཛད་པའི་སློབ་མའི་གྲངས་ནི། མཁས་བཙུན་གྲ་པ་རིམ་པ་བཞིན། ཁྲི་སོགས་གཉིས་དང་གསུམ་སྟོང་དང་ཞེས་པ་ལྟར་ཡིན་ལ། ཟུར་ཆོས་པའི་གྲངས་ཀྱང་བརྒྱན་དང་ཆོས་མཆོག་འཆད་མཁན་ལྔ་བཅུ། རྣམ་ངེས་འཆད་པོ་ཉིས་བརྒྱ་དང་བརྒྱད་ཅུ། ལུང་ཆོས་སྨྲ་བ་སྟོང་དང་བརྒྱད་བརྒྱ་སྟེ་ཆོས་སྨྲ་བ་ཉིས་སྟོང་བརྒྱ་སུམ་ཅུ་ཙམ་ཞིག་བྱུང་བར་གྲགས། དེ་རྣམས་ཀྱི་ནང་ནས་ཞང་ཚེས་སྤོང་བ་ཆོས་ཀྱི་བླ་མ། གྲོ་ལུང་པ་བློ་གྲོས་འབྱུང་གནས། ཁྱུང་རིན་ཆེན་གྲགས། འབྲོ་ཤེས་རབ་འབར་དང་བཞི་ལ་ཐུགས་ཀྱི་སྲས་བཞི་ཟེར།
ལོ་ཆེན་འདིས་དགུང་ལོ་བཅོ་བརྒྱད་པ་ལ་ཁ་ཆེར་བྱོན་པའི་ཚེ། གྲྭ་པ་མངོན་ཤེས་ཀྱི་མཁན་བུ་བཙན་ཁ་བོ་ཆེས་ཀྱང་བྱོན་ཏེ་ཁོང་གཉིས་ཆར་གྱིས་བྱམས་ཆོས་གསན་པའི་བླ་མ་བྲམ་ཟེ་སཛཱ་ནར་གཅིག་ཀྱང་བྱིན་རླབས་ཀྱི་བཀའ་ཐ་དད་དུ་བབས་ཏེ། རྔོག་ལོ་ཆེན་པོ་ལ་བཤད་པའི་བཀའ་བབས། བཙན་ལ་མན་ངག་གི་བཀའ་བབས་ཏེ། བཤད་པ་རྣམས་ཉམས་ལེན་ཁོ་ན་དང་སྦྱར་བའི་བཙན་ནས་བརྒྱུད་པའི་བྱམས་ཆོས་ཀྱི་ཉམས་འཁྲིད་ཅེས་ཀྱང་མཁས་པ་དག་ལ་གྲགས་ཤིང་སྤྱིར་བྱམས་ཆོས་ལྔའི་རྒྱུད་བླ་དང་། ཆོས་ཉིད་རྣམ་འབྱེད་ཀྱི་དཔེ་རྒྱ་གར་དུ་བར་སྐབས་སུ་ནུབ་ནས་མེད་པ་ལ་མཻ་ཏྲི་པས་མཆོད་རྟེན་གྱི་ཁོང་གསེང་ནས་འོད་དང་བཅས་ཏེ་དེ་ཉིད་ཀྱི་དཔེ་རྙེད། སླར་བྱམས་པས་མངོན་སུམ་དུ་གནང་། དེས་པཎྜི་ཏ་དགའ་བའི་གྲགས་པ་ལ་གནང་། དེས་བྲམ་ཟེ་སཛཱ་ན་ལ་གནང་། དེས་བཙན་རྔོག་གཉིས་ལ་གནང་སྟེ་ཕྱིས་དར་བ་ཡིན་ཟེར།
རྔོག་ལོ་ཆེན་པོ་ནི་ང་གཅིག་པ་ལ་བསམ་ཡས་དང་ཉེ་བའི་ལམ་ཞིག་ཏུ་སྐུ་གཤེགས། ཕར་ཚད་ལ་སོགས་པ་མདོ་ཕྱོགས་ཀྱི་བསྟན་པ་ལུང་རིགས་ཀྱི་སྒོ་ནས་འུར་ཕྱིལ་བ་དེ་རྔོག་ལོ་ཙཱ་བའི་དྲིན་ཡིན་ནོ། ། ལོ་ཆེན་འདི་བཀའ་གདམས་པའི་ཀ་མ་པ་ཤེར་འདོང་དགུང་མཉམ། གླང་ཤར་གཉིས་ཀྱི་གླང་ཐང་པ་ལས་ལོ་གསུམ་གྱིས་གཞོན། ཤ་ར་ཝ་ལས་ལོ་བཅུ་གསུམ་གྱིས་བགྲེས། རས་ཆུང་པ་ལས་ཉེར་བརྒྱད་ཀྱིས་བགྲེས། ལམ་འབྲས་པའི་བླ་མ་སེ་མཁར་ཆུང་པ་ལས་སོ་གཉིས་ཀྱིས་གཞོན། ཞང་སྟོན་ཆོས་འབར་ལས་ལོ་བཞིས་གཞོན་ནོ། ། དཔལ་ལྡན་ས་སྐྱ་པ་ཆེན་པོ་ལས་ལོ་སུམ་ཅུ་རྩ་ལྔས་བགྲེས་པ་ཡིན་ནོ་ཞེས་ཤེས་པར་བྱའོ། ། མ་གཅིག་ཞ་མ་ཆུ་ཕོ་སྟག་ལོ་པ་སྟེ་ལོ་ཆེན་ལས་དྲུག་གིས་གཞོན།
རྗེ་མཁོན་བུ་བ་ས་མོ་བྱ་ལོ་པ་སྟེ་མ་གཅིག་ལས་ལོ་བདུན་གྱིས་གཞོན་ནོ། ། གཞན་ཡང་འདི་དང་སྐུ་བགྲེས་གཞོན་གྱི་རིམ་པ་ཅུང་ཟད་མ་གཏོགས་ཐོག་མཚུངས་ཙམ་དུ་བྱོན་པ་ལ། པུ་རང་ལོ་ཆུང་གྲགས་མཆོག་ཤེས་རབ། དེའི་སློབ་མ་དམར་ཆོས་རྒྱལ་མཚན། དམར་པ་དོ་པ་ཆོས་ཀྱི་དབང་ཕྱུག མལ་གྱོ་བློ་གྲོས་གྲགས། འདི་རྣམས་ཀྱི་སྐུ་ངོ་མན་ཆད་ལ་དཔལ་འཁོར་ལོ་བདེ་མཆོག་གི་རྒྱུད་བཤད་དང་མན་ངག་གི་ཟབ་ཆོས་དར། ར་ལོ་ཙཱ་བ་རྡོ་རྗེ་གྲགས་ནས་གཤིན་རྗེ་གཤེད་ནག་པོའི་རྒྱུད་མན་ངག་དར། གཉན་ལོ་ཙཱ་བ་ནས་དར་མ་གྲགས་དང་། གནམ་ཁའུ་པ་ནས་གསང་འདུས་ཡེ་ཤེས་ཞབས་ལུགས་ཀྱི་རྒྱུད་མན་ངག་དར།
ལོ་ཙཱ་བ་བཙན་ཁ་བོ་ཆེ་ནས་བྱམས་ཆོས་ཀྱི་མན་ངག་དར། པ་ཚབ་ལོ་ཙཱ་བ་ཉི་མ་གྲགས་ཀྱང་ཤ་ར་བས་ཁོང་ལ་སློབ་མ་ཕུལ་ནས་དབུ་མའི་འཆད་ཉན་མཛད་པས་སློབ་མ་ཚིག་ལ་མཁས་པ་གངས་པ། དོན་ལ་མཁས་པ་གཙང་པ་ས་པ། ཚིག་དོན་གཉིས་ཀ་ལ་མཁས་པ་རྨ་བྱ་བྱང་ཆུབ་ཡེ་ཤེས། གཉིས་ཀ་ལ་མི་མཁས་པ་ཞང་ཐང་ཟག་པ་སྟེ་བཞི་བྱུང་ཞིང་དབུ་མ་དར། ཁྱུང་པོ་རྣལ་འབྱོར་ཡང་གླང་ཐང་པ་ལས་བསྙེན་པར་རྫོགས་ཞེས་འབྱུང་བས་ལོ་ཆེན་འདིའི་ངོ་ལ་ཁྱུང་ཤངས་བཀའ་རྒྱུད་ཅེས་གྲགས་པ་དེ་ཡང་དར་བ་ཡིན་པས། ལོ་ཆེན་འདིའི་སྐུ་ངོ་ཉིད་ལ་མདོ་སྔགས་བཤད་སྒྲུབ་ཀྱི་བསྟན་པ་ཆེར་ཆེར་དར་བ་ཡིན་ནོ། ། དེ་ཡང་ཞིབ་ཏུ་དཔྱད་ན། རྔོག་ལོས་བཅུ་བདུན་ཕྲག་གཉིས་པ་ལ་ཁ་ཆེར་གསན་སྦྱོངས་མཛད། སོ་ལྔ་པ་ནས་ང་གཅིག་པའི་བར་བཅུ་བདུན་ཕྲག་གསུམ་པ་ལ་ཕྲིན་ལས་བསྐྱངས་པ་ཡིན་ལ།
མི་ལས་སོ་བརྒྱད་པ་ལ་མར་པ་དང་མཇལ། ལོ་དྲུག་བསྟེན་ཏེ། ཞེ་ལྔ་པ་ནས་ལོ་བཅུ་གཅིག་སྒྲུབ་པ་ལ་བཞུགས། ང་དྲུག་ཡན་ཆད་གཞན་དོན་མཛད་པ་དང་། པོ་ཏོ་བས་ཀྱང་འབྲོམ་གཤེགས་ནས་ལྔ་བཅུའི་བར་སྒྲུབ་པ་མཛད་ལ། ང་གཅིག་པ་ནས་གཞན་དོན་མཛད་པ་ཡིན་ཞིང་། རྔོག་ལོས་སོ་བདུན་ལོན་པའི་ཚེ་མི་ལས་ང་བཞི་དང་པོ་ཏོ་བས་ང་གཅིག་ལོན་པས། རྔོག་ལོས་མདོ་ཕྱོགས་ཀྱི་འཆད་ཉན་གནང་བའི་ཚེ། མི་ལ་དང་དམ་པས་སྒྲུབ་བརྒྱུད་ཀྱི་བསྟན་པ་དང་། རྔོག་འཚུར་མེས་གསུམ།
ར་གཉན་འགོས་གསུམ། འཁོན་དཀོན་མཆོག་རྒྱལ་པོ་སོགས་ཀྱི་རྒྱུད་བཤད་དང་། སེ་མཁར་ཆུང་པ་དང་། ཞང་པས་ལམ་འབྲས་དང་། པོ་ཏོ་བ་སོགས་སྐུ་མཆེད་གསུམ་གྱིས་བསྟན་པ་སྤེལ་བ་རྣམས་དུས་མཚུངས་པ་ཁོ་ན་ཡིན་ལ། རྒྱ་འདུལ་འཛིན་གྱིས་ལོ་གྱ་ལྔ་བཞུགས་པའི་སོ་བཞིའི་བར་འདུལ་བ་ལ་ཐུགས་སྦྱོངས་མཛད། སོ་ལྔ་ནས་འཆད་ཉན་གནང་བ་ལ། རོང་དམར་ཞུར་བས་པོ་ཏོ་བ་ཞེ་གསུམ་ལོན་པ་ལ་ཁོང་ཉེར་དྲུག་ལོན་པའི་དུས་མཇལ། པོ་ཏོ་བ་ལ་མཇལ་གོང་རྒྱ་འདུལ་འདུལ་བའི་འཆད་ཉན་མགོ་ཟུག་པ་ཙམ་ལ་འདུལ་བ་མཉན་ཟེར་བས་རྒྱ་འདུལ་བའི་འཆད་ཉན་གྱི་སྒང་དང་། རྔོག་ལོས་འཆད་ཉན་རོག་གཤོག་པ་ཡང་དུས་མཚུངས་པར་སྣང་ངོ་། །
པ་ཚབ་ཀྱི་དབུ་མ་ནི་ཤ་ར་བ་གཞན་དོན་མཛད་པའི་སྐབས་སུ་ཡིན་པར་སྣང་བས། རྔོག་ལོས་འཆད་ཉན་གྱི་འཇུག་ཟིན་པ་ཙམ་ཞིག་ཡིན་ནམ་སྙམ་དུ་སེམས། འདི་ལ་སྒྲ་པ་ཤེར་རིན་པས་གྲུབ་མཐའ་ཤན་འབྱེད་ལས། སློབ་དཔོན་སངས་རྒྱས་བསྐྱངས་ཀྱིས་ཐལ་འགྱུར་བའི་སྲོལ་ཕྱེ་ཡང་། ལེགས་ལྡན་བྱེད་ཀྱིས་ཐལ་འགྱུར་བའི་སྐྱོན་བཟུང་བ་རྣམས་འགྲོ་བར་གྲགས་ནས། ཐལ་འགྱུར་བའི་བསྟན་པ་སྤེལ་མ་ཐུབ་སྟེ། ཕྱིས་ཟླ་གྲགས་སུ་སྐྱེ་བ་བཞེས་ནས་འཕགས་ཡུལ་དུ་ཐལ་འགྱུར་བའི་བསྟན་པ་ཅུང་ཟད་སྤེལ་བར་མཛད། བོད་གངས་ཅན་དུ་ཡང་བསྟན་པ་སྔ་དར་ལ་ཞི་བ་འཚོ། ཡེ་ཤེས་སྙིང་པོ། པདྨའི་ངང་ཚུལ་ཏེ་རང་རྒྱུད་ཤར་པ་གོ་གསུམ་སྤྱན་དྲངས་ཏེ།
རང་རྒྱུད་པའི་བསྟན་པ་ཆེས་ཆེར་འཕེལ་ཡོད། ཐལ་འགྱུར་བའི་བསྟན་པ་ནི་མ་བྱུང་ལ། ཕྱི་དར་ལ་ཟླ་བ་གྲགས་པས་ཨ་ཏི་ཤར་སྐྱེ་བ་བཞེས་ནས་ཐལ་འགྱུར་གྱི་བསྟན་པ་སྤེལ་བར་དགོངས་ཀྱང་། ཇི་བཞིན་མ་བྱུང་ནས་ཨ་ཏི་ཤ་ཉིད་པ་ཚབ་ཏུ་སྐྱེ་བ་བཞེས། དེའི་བུ་ཆེན་ཚིག་ལ་མཁས་པ་གངས་པ་ཤེའུ། དོན་ལ་མཁས་པ་གཙང་པ་འབྲེ་ཡུར། གཉིས་ཀ་ལ་མཁས་པ་རྨ་བྱ་བྱང་བརྩོན། གཉིས་ཀ་ལ་མི་མཁས་པ་ཞང་ཐང་ཟག་པ་དང་། བཞིའི་སྒོ་ནས་ཐལ་འགྱུར་བའི་བསྟན་པ་དར་བར་བྱས་ཞེས་བཤད་ལ། དེ་རུ་ནི་ཟླ་གྲགས་ཀླུ་སྒྲུབ་ཡབ་སྲས་ཀྱི་དངོས་སློབ་མིན་པ་ཁོ་ནའི་ལུགས་སུ་སྣང་མོད།
དབུ་མའི་ཡིག་ཆ་སྙིང་མ་འགའ་ཞིག་ལས་ཀླུ་སྒྲུབ་ནས་ཟླ་གྲགས་ལ་བརྒྱུད་ཚུལ་ལ་གསུམ་སྟེ། ཉེ་གནས་དངོས་གྲུབ་བརྙེས་པའི་རྣལ་འབྱོར་པ་ལས་བརྒྱུད་ཚུལ། གཞུང་བཤད་རྒྱུད་ཀྱི་མཁས་པ་པཎྜི་ཏ་ལས་བརྒྱུད་ཚུལ། རྩ་བ་ཀླུ་སྒྲུབ་ཉིད་ནས་དངོས་སུ་ཐུག་ཚུལ་དང་གསུམ། དང་པོ་ནི། ཀླུ་སྒྲུབ་ལ་ཉེ་གནས་ན་ག་བོ་དྷི་སྟེ་ཀླུའི་བྱང་ཆུབ། ཤནྟི་དེ་ཝ་སྟེ་ཞི་བ་ལྷ། ཨརྻ་དེ་ཝ་སྟེ་འཕགས་པ་ལྷ་དང་གསུམ་ཡོད་པའི་ཀླུ་སྒྲུབ་ཀྱི་རིགས་ཚོགས་རྣམས་ཨརྻ་དེ་ཝ་ལ་བཤད། དེས་ཟླ་གྲགས་ལ་བཤད་དོ། ། གཉིས་པ་ནི་ཀླུ་སྒྲུབ་ཀྱི་ཐལ་རང་གི་སྲོལ་འབྱེད་བུདྡྷ་པ་ལི་ཏ་སྟེ་སངས་རྒྱས་བསྐྱངས་དང་།
བཻ་བྱ་ཀ་ར་ལེགས་ལྡན་བྱེད་གཉིས་ལ་དངོས་སུ་བཤད། དེ་གཉིས་ཀ་ལ་ཟླ་གྲགས་ཀྱིས་ཐོས་སོ། ། གསུམ་པ་ནི་ཟླ་གྲགས་ཀྱིས་ཀླུ་སྒྲུབ་ལ་དངོས་སུ་ཐུག་སྟེ། དེ་ཡང་རྒྱ་གར་གྱི་པཎ་གྲུབ་ཧ་སུ་མ་ཏིའི་ཞལ་ནས་ཟླ་གྲགས་ཀྱིས་ཀླུ་སྒྲུབ་ལོ་བརྒྱ་ཕྱེད་བསྟེན་ཟེར་རོ། ། དེ་ལྟར་ན་ཉེ་བརྒྱུད་ལ་ཀླུ་སྒྲུབ་ཟླ་གྲགས་དེས་ལོ་བརྒྱ་བཞུགས། དེ་ལ་རིག་པའི་ཁུ་བྱུག་གིས་ཐུག་ལོ་གསུམ་བརྒྱ་བཞུགས། དེ་ལ་ས་ར་དྷེ་ཧ། ཧ་སུ་མ་ཏི། ཀ་ན་ཀ་ཝརྣ་གསུམ་གྱིས་ཐུག་ཅིང་། དེ་གསུམ་ཀ་ལ་པ་ཚབ་ཀྱིས་ཞུས་སོ། །
པ་ཚབ་ཀྱི་སློབ་མ་གཙང་པ་ས། རྨ་བྱ་བྱང་ཡེ། ཞང་ཐང་ཟག་པ་དང་གསུམ། ཡོལ་ལྕགས། རྨ་བྱ་བྱང་བརྩོན་གྱིས། རྨ་བྱ་བྱང་ཡེ། ཞང་ཐང་ཟག གཙང་པ་སའི་སློབ་མ་གངས་གཉན་དང་གསུམ་ལ་དབུ་མ་གསན། ཡང་པཎྜི་ཏ་ཧ་སུ་མ་ཏིའི་སློབ་མ་ཛ་ཡ་ཨ་ནནྡ་དེས། ཁུ་ལོ་ཙཱ་བ་མདོ་སྡེ་འབར་ལ་དབུ་མ་ཐལ་འགྱུར་ལུགས་བཤད།
དེས་གཙང་ནག་པ་བརྩོན་འགྲུས་སེང་གེ་ལ། དེས་ཀྱང་རྨ་བྱ་བྱང་བརྩོན་ལ་བཤད་པས། རྨ་བྱ་བྱང་བརྩོན་ནི་པ་ཚབ་ལུགས་དང་། ཁུ་ལུགས་ཀྱི་དབུ་མ་ཐལ་འགྱུར་བའི་གནད་ལ་ཤིན་ཏུ་མཁས་ཞེས་བཤད་འདུག དེ་བཞིན་དུ་གསང་འདུས་འཕགས་ལུགས་ཀྱི་བརྒྱུད་པའི་ལོ་རྒྱུས་དང་། དོ་ཧ་སྐོར་གསུམ་གྱི་བརྒྱུད་པའི་ལོ་རྒྱུས་རྣམས་ལས་ཀྱང་། ཟླ་གྲགས་ཀླུ་སྒྲུབ་ཞབས་ཟིན་དུ་བྱས་པའི་ལོ་རྒྱུས་ཁོ་ན་སྣང་། འོན་ཀྱང་རིག་པའི་ཁུ་བྱུག་ཟླ་གྲགས་ཀྱི་ཞབས་ཟིན་ཡིན་ལ། ཨ་ཏི་ཤ་རིག་པའི་ཁུ་བྱུག་གི་དངོས་སློབ་ཡིན་ཞིང་། ནག་ཚོས་ཇོ་བོ་སྤྱན་འདྲེན་དུ་ཕྱིན་པའི་ཚེ།
ཡང་རིག་པའི་ཁུ་བྱུག་བཞུགས་པ་རྣམ་ཐར་དང་ལམ་ཡིག་དག་ན་གསལ་བས། དེ་དག་གི་ལོ་གྲངས་རྩིས་ན་མངོན་སུམ་དུ་མི་འགྲིག་པ་ལྟར་སྣང་སྟེ། ས་ལུགས་ཀྱི་བསྟན་རྩིས་ལྟར་ན། ཨ་ཏི་ཤ་འདས་ལོ་ནས་ལོ་གསུམ་སྟོང་ལྷག་ཙམ་འདས་པའི་ཚེ་བྱོན་པར་མངོན་གསུམ་གྱིས་གྲུབ། ཀླུ་སྒྲུབ་འདས་ལོ་ནས་ལོ་བཞི་བརྒྱ་ལོན་པའི་ཚེ། བྱོན་ནས་ལོ་དྲུག་བརྒྱ་བཞུགས་ཟེར་བས་འདས་ལོ་ནས་ལོ་སྟོང་འདས་པའི་ཚེ། ཀླུ་སྒྲུབ་མི་བཞུགས་པར་ཁས་བླངས་ཀྱིས་གྲུབ། དེ་ནས་ཟླ་གྲགས་ཀྱིས་ལོ་ལྔ་བརྒྱ་བཞུགས་ཟེར་བ་དང་། རིག་པའི་ཁུ་བྱུག་གིས་ལོ་གསུམ་བརྒྱ་བཞུགས་ཟེར་བ་རྣམས་རྩེ་མཐུན། ཀླུ་སྒྲུབ།
ཟླ་གྲགས། རིག་པའི་ཁུ་བྱུག་གསུམ་གྱི་ལོ་གྲགས་ཀྱང་། འདས་ལོ་ནས་གསུམ་སྟོང་དུ་སླེབས་པ་ལ། ལོ་སྟོང་དང་ཉིས་བརྒྱ་འཆད་པས། ཨ་ཏི་ཤ་དང་རིག་པའི་ཁུ་བྱུག་དུས་མི་མཚུངས་པའམ། ཟླ་གྲགས་དང་ཀླུ་སྒྲུབ་དུས་མི་མཚུངས་པ་གང་རུང་ཞིག་ཁས་བླངས་དགོས་འབྱུང་བའི་ཕྱིར་རོ། ། དེས་ན་ཁོ་བོ་ནི་ལུང་རིགས་ཀྱིས་དཔྱད་དེ་སྔར་བཤད་པ་ལྟར་ཀླུ་སྒྲུབ་ཀྱི་ལོ་དྲུག་བརྒྱ་ལས་ཆེས་ལྷག་པ་ཞིག་བཞུགས་པའམ། ཡང་ན་དག་པའི་སྣང་བ་ཁོ་ནས་ཞལ་མཇལ་བ་གང་རུང་ཞིག་ལས་མ་འདས་པར་ཁས་བླངས་པར་བྱ་སྟེ། ཆོས་ཀྱི་རྗེས་སུ་འབྲང་བའི་རྣམ་དཔྱོད་ཀྱིས་དཔྱད་པ་ལས་དེ་ཁོ་ན་ལྟར་མཐོང་བའི་ཕྱིར་རོ། ། པ་ཚབ་ཀྱི་བུ་བཞི་ལ་ཡང་དེབ་སྔོན་ལས་གཙང་པ་ས་སྨོས།
རྨ་བྱ་བྱང་ཡེ། དར་ཡོན་ཏན་གྲགས། ཞང་ཐང་ཟག་པ་ཡེ་ཤེས་འབྱུང་གནས་དང་བཞི་ཞེས་བཤད། མི་མཐུན་པ་དེ་དག་ལས་རྨ་བྱ་བྱང་བརྩོན་ནི། རྨ་བྱ་བྱང་ཡེ་དང་། ཞང་ཐང་ཟག་པ་སོགས་ཀྱི་སློབ་མར་སྣང་ཞིང་། པ་ཚབ་ལའང་འདུས་པ་དང་། དབུ་མ་གཉིས་ཀ་གསན་ཟེར་མོད། བུ་བཞིའི་ནང་ཚན་ནི་རྨ་བྱ་བྱང་ཡེ་ཉིད་ཡིན་པར་སེམས་ལ། གཞན་གཙང་པ་འབྲེ་རྒྱུར་དང་།
གཙང་པ་ས་སྦོས་ཞེས་དང་། གངས་པ་ཤེའུ་དང་། གངས་པ་གཉན་ཞེས་སོགས་ཇི་ལྟར་ཡིན་ཁོ་བོས་མ་འཚལ་ལོ། ། ཤང་པ་བཀའ་བརྒྱུད་ནི་ལོ་ཆེན་འདིའི་སྨད་ཙམ་ལ་དར་བར་སེམས་ཏེ། ཁོང་སྟག་ལོ་པ་ཡིན་ཞེས་པ་ཙམ་ཞིག་ལས་གསལ་བར་མི་སྣང་ཡང་། ཁོང་གིས་འཕགས་ཡུལ་དུ་ལན་བདུན་ཙམ་ཞིག་ཕེབས་པ་དང་། འཕགས་ཡུལ་ནས་ཕེབས་པའི་ཚུར་ལམ་ཨ་ཏི་ཤ་མངའ་རིས་སུ་ཕེབས་པ་དང་མཇལ་ཞེས་དང་། ཁོང་ལ་འཕགས་ཡུལ་དུ་རྡོ་རྗེ་གདན་པས་མིང་སྤོད་པ་དང་དབུ་སྐྲ་གཅོད་པ་སོགས་རབ་བྱུང་སྒྲུབ་པར་བརྩམས་ཀྱང་མཁའ་འགྲོས་མ་གནང་བ་ལ། ཕྱིས་གླང་རི་ཐང་པ་སྣང་བ་མཐའ་ཡས་སུ་གཟིགས་ནས་བསྙེན་པར་རྫོགས་ཞེས་དང་། ཁོང་གིས་ལོ་བརྒྱ་དང་ལྔ་བཅུ་བཞུགས་ཟེར་བ་རྣམ་ཐར་ན་གསལ་བས།
དེ་དག་དང་ཁོང་བགྲིགས་ན་ཁོང་གི་ཤངས་ཞོང་གི་དགོན་པ་བཏབ་སྟེ། ནི་གུའི་ཟབ་ཆོས་སྤེལ་བ་ནི་ཁོང་རང་གི་སྐུ་ཚེའི་སྨད་ལ་བྱུང་བར་གསལ་བས་སོ། ། དེ་ཉིད་ལ་སློབ་མའི་མཆོག་ལ་སྟོད་པ་དཀོན་མཆོག་མཁར་དང་། རྨོག་ཅོག་པ་རིན་ཆེན་བརྩོན་འགྲུས་སོགས་ཁྲི་སོ་བརྒྱད་ཡོད་པར་གྲགས་སོ། ། རྔོག་ལོ་ཆེན་པོའི་ཐུགས་སྲས་དེ་དག་ལས་གཙོ་བོར་ཕར་ཕྱིན་གྱི་བསྟན་པ་སྤེལ་བ་ལ་འབྲེ་ཆེན་པོ་སློབ་བརྒྱུད་དང་བཅས་པ་དང་། གཙོ་བོར་ཚད་མའི་བསྟན་པ་སྤེལ་བ་ལ་གྲོ་ལུང་པ་དང་། ཁྱུང་གི་སློབ་བརྒྱུད་རྣམས་བཀའ་དྲིན་ཆེ་བར་བྱུང་འདུག་པ་ལས། འབྲེ་ཆེན་པོ་ཤེས་རབ་འབར་ནི་འཁྲུངས་ཡུལ་ཉང་སྟོད་གཙང་སོ་ནང་པ་ཡིན་ལ། སྐུ་གཞོན་ནུ་ནས་ཡོལ་ཆོས་དབང་ལས་རབ་ཏུ་བྱུང་སྟེ་གསན་པ་མང་དུ་མཛད། དེ་ཉིད་ཀྱི་སློབ་མའི་མཆོག་ཏུ་གྱུར་ཏེ་གདན་ས་བསྐྱངས།
གཞན་ཡང་པཎ་ཆེན་འབུམ་ཕྲག་གསུམ་པ་དང་། རྔོག་ལོ་ཆེན་པོ་སོགས་བསྟེན་ཏེ་ཐུགས་ཀྱི་སྲས་སུ་ཡང་གྱུར། སློབ་མ་གྲྭ་པ་དཔེ་འགྲེམས་སྟོང་ཕྲག་རེ་བྱུང་བའི་ནང་ནས་མཆོག་ཏུ་གྱུར་པ་ལ་སྟོད་པ་དཀོན་མཆོག་མཁར། ཨར་བྱང་ཆུབ་ཡེ་ཤེས། ཁྱུང་རིན་ཆེན་གྲགས། སྙལ་པ་དྲེགས་སྟོན། མངོན་པ་བྱང་གྲགས། བྱ་འདུལ་བརྩོན་འགྲུས་འབར་དང་དྲུག་གོ ། དང་པོ། ལ་སྟོད་པ་ཆེན་པོ་ཆེ་བ་བཅུ་དང་ལྡན་པའི་གནས་སྙིང་པ་ཞེས་གྲགས་པའི་གདུང་བརྒྱུད་དུ་སྐུ་བལྟམས་ཏེ།
དེ་ཡང་ལ་སྟོད་བྱང་གཅུང་དུ་གྲགས་པའི་ཐུབ་མདོར། སྔགས་འཆང་སྤྱིལ་རྒྱལ་བ་གྲུབ་པ། དེའི་སྲས་བཀྲ་ཤིས་རྒྱལ་མཚན། དེའི་སྲས་རྡོ་རྗེ་རྒྱལ་མཚན། དེའི་སྲས་ཐུགས་རྗེ་རིན་ཆེན། དེའི་སྲས་སྤྱིལ་རིན་ཆེན་འབྱུང་གནས། དེ་ཉིད་ཀྱི་ཇོ་མོ་ཆུང་བ་ལ་སྲས་དཀོན་མཆོག་མཁར། དཀོན་སེང་། དཀོན་སྤྲིན་ཏེ་གསུམ་བྱུང་བའི་ཡབ་སྲས་དེ་བཞིས་ཤངས་ཀྱི་གད་ཕུར་དུ་རྙིང་མའི་ཆོས་གསན་དུ་བྱོན་པས། འབྲེ་ཆེན་པོ་ཉང་སྟོད་ཀྱི་མདའ་ན་ཆོས་འཁོར་སྐོར་བའི་སྙན་པས་ཐུགས་འཕྲོགས་ཏེ།
སྲས་གསུམ་པོ་འབྲེ་ཆེན་པོའི་དྲུང་དུ་བཏང་ནས་རབ་བྱུང་བསྙེན་རྫོགས་བྱས། ཐོས་བསམ་མཐར་ཕྱིན། འབྲེ་ཆེན་པོའི་ཡོན་ཏན་བུམ་པ་གང་བྱོན་ཐུགས་སུ་ཆུད། འདི་ཉིད་ཀྱི་མཁན་རབས་ལ་འདེད་པ་ན་མི་བཅུའི། ཆོང་བཙུན་ཤེས་རབ་སེང་གེ སྦ་བཙུན་བསོད་ནམས་དབང་ཕྱུག ཡོལ་ཆོས་ཀྱི་དབང་ཕྱུག འབྲེ་ཆེན་པོ་ཤེས་རབ་འབར། ལ་སྟོད་དཀོན་མཆོག་མཁར་ཞེས་ཟེར་རོ། ། ལ་སྟོད་པ་ཆེན་པོ་ས་བྱི་ལོ་ནས་ཡོས་ལོའི་བར་ལོ་བརྒྱ་བཞུགས།
སྐུ་གཞོན་ནུའི་དུས་སུ་ལོ་ཆེན་རིན་བཟང་ལ་རྒྱུད་འགྲེལ་དང་སྒྲུབ་ཐབས་འགའ་གསན། ཁྱུང་རིན་ཆེན་གྲགས་ལ་ཚད་མ་གསན། ཕྱིས་དཔལ་ལྡན་ས་སྐྱ་པ་ཆེན་པོ་ཀུན་དགའ་སྙིང་པོ་ལ་དུས་འཁོར། རྒྱུད་གསུམ་མན་ངག་དང་བཅས་པ་གསན་ཟེར་བ་ཁོང་རང་གི་གདུང་རབས་ན་འདུག དེ་ལྟར་ན་ལོ་ཆེན་རིན་བཟང་གིས་དོན་དགུ་བཞེས་པའི་ས་མོ་བྱི་བ་ལ། ལ་སྟོད་པ་བལྟམས་པར་སེམས། འབྲེ་ཆེན་པོའི་གདན་ས་མཛད་དེ་ཚོགས་པ་བརྒྱད་བརྒྱ་རེ་བསྐྱངས་ཟེར། འདིའི་གདུང་རབས་ལ་ཆེ་བ་བཅུའི་ཆེ་བ་དང་པོ། ས་བདག་ཆོས་སྐྱོང་རྒྱལ་པོའི་འཇའ་སའི་ཆེ་བ་ནི། གནས་སྙིང་གི་ས་ཆ་སྟོད་ན་གཙུག་ལག་ཁང་གསུམ།
སྨད་ན་ཤེའུ་ལུང་གསུམ། བར་ན་སྐྱེ་རབས་ཏུ་གསུམ། འབྲེ་ཁྱུང་རྗེ་འབངས་དང་བཅས་པ་འདི་ཁྲི་རལ་པ་ཅན་གྱིས་རྒྱ་འཇམ་དཔལ་གསང་བ་ལ་འཇའ་སས་བཅད་དེ་གནང་། དེ་ནས་དེའི་སྲས་རྒྱ་དཔལ་ཆེན་སྐྱབས། དེའི་སྲས་བདུད་འཇོམས། དེའི་སྲས་ཨ་མེས་ཇོ་སྲས་ཕུར་པ་འཕེལ་ཏེ་གདུང་རབས་གསུམ་གྱི་ངོ་ལའང་བདག་མཛད་དེ། ཕུར་པ་འཕེལ་གྱི་མཆོད་གནས་ཡོལ་མཆེད་གསུམ་ལ་ཕུལ། ཡོལ་གྱིས་སློབ་མ་འབྲེ་ཆེན་པོ་ལ་གནང་། འབྲེ་ཆེན་པོས་ཐུགས་སྲས་དཀོན་མཆོག་མཁར་ལ་གནང་སྟེ། དེ་ཕྱིན་ཆད་ལ་སྟོད་པའི་དབོན་བརྒྱུད་ཀྱིས་བདག་མཛད་པའོ། །
ཆེ་བ་གཉིས་པ་སྔགས་འཆང་གྲུབ་ཐོབ་ཆེན་པོའི་ལུང་བསྟན་གྱི་ཆེ་བ་ནི། རྒྱ་འཇམ་དཔལ་གསང་བ་སྐུ་འདའ་ཁར། བུ་སློབ་རྣམས་ཀྱིས་མ་འོང་པ་ན་གནས་སྙིང་འདི་ཇི་ལྟར་འགྱུར་ཞུས་པས། གོས་ཁ་གང་ཁྱེར་ཤོག་གསུངས། དེ་ལ་ཁོང་གི་ཞབས་རྗེས་གཉིས་བཞག ཞབས་རྗེས་ཀྱི་མཐའ་ལ་ཁོང་རང་གི་ལོ་གྲངས། བླ་མའི་སྐུ་འདྲ་གདུགས་ཡོད་པ་སོ་གཉིས། པདྨ་ཡོད་པ་ཉེར་བརྒྱད། གདུགས་དང་པདྨ་མེད་པ་ཉེར་བརྒྱད་དེ་བརྒྱད་ཅུ་རྩ་བརྒྱད་བྱོན་ནོ། ། མ་འོངས་པ་ན་གནས་འདིར་སྤྱན་རས་གཟིགས་ཀྱི་སྤྲུལ་པ་བརྒྱད་ཅུ་རྩ་བརྒྱད་བྱོན་པས་བསྟན་འགྲོའི་དོན་བྱེད་ཅེས་ལུང་བསྟན་པའོ། །
ཆེ་བ་གསུམ་པ་པཎ་ཆེན་དྷི་པཾ་ཀ་རའི་ལུང་བསྟན་རབ་གནས་ཀྱི་ཆེ་བ་ནི། ཇོ་བོ་མངའ་རིས་ནས་ཉན་ཚོར་ཕེབས་པའི་ཚེ། ཡོལ་སྐུ་མཆེད་གསུམ་གྱིས་མཇལ། རབ་ཏུ་དད་པ་ཐོབ། ཇོ་བོས་ཡོལ་སྦ་བཙུན་ལ་གཏད་དེ་རབ་ཏུ་བྱུང་། གཞན་དག་ལ་མ་གནང་བའི་རྟ་མགྲིན་ཤོ་ན་མ་དང་། ཐུགས་རྗེ་ཆེན་པོའི་ཕྱི་ནང་གསང་གསུམ་གྱི་སྒྲུབ་སྐོར་རྣམས་གནང་། ད་ཉང་ཆུའི་བརྒྱུད་ལ་བཞུགས་ཏེ་སོང་། ས་པདྨ་འདབ་བརྒྱད་འདྲ་བ། གནམ་འཁོར་ལོ་རྩིབས་བརྒྱད་འདྲ་བར་གནས་ཐོབ་ཅེས་ལུང་བསྟན།
ཡོལ་མཆེད་ཀྱིས་གནས་སྙིང་དུ་བྱོན། ཨ་མེས་ཇོ་སྲས་ཕུར་པ་འཕེལ་ལ། བསམ་གཏན་སྒོམ་པའི་གནས་གཅིག་ཞུས་པས། རི་གདོང་ཕ་གི་ཡོལ་ཙམ་ན་ས་ཕུག་ཞིག་ཡོད་པས་དེར་བཞུགས་ཟེར་ལུང་བསྟན། གནས་དེ་ལ་ཨ་མེས་ཡོལ་ཅེས་གྲགས། ཇོ་བོས་ཀྱང་ཉན་ཚོ་ནས་གནས་སྙིང་དུ་མི་ཏོག་གཏོར་ཏེ་རབ་གནས་མཛད་པའོ། ། ཆེ་བ་བཞི་པ་ཡོལ་སྐུ་མཆེད་ཀྱི་སྒྲུབ་རྟགས་ཀྱི་ཆེ་བ་ནི། ཨ་མེས་ཇོ་སྲས་ཕུར་པ་འཕེལ་གྱིས་གནས་སྙིང་གི་ས་ཆ་རྣམས་ཡོལ་སྐུ་མཆེད་གསུམ་ལ་ཕུལ། དེ་གསུམ་གྱིས་ཀྱང་དགེ་འདུན་གྱི་སྡེ་བཙུགས། བཤད་སྒྲུབ་ཀྱི་བསྟན་པ་སྤེལ།
སྐུ་མཆེད་གསུམ་གྱིས་སྒྲུབ་རྟགས་མི་འདྲ་བ་རེ་རེ་སྟོན་ཏེ། ཡོལ་ཆོས་དབང་གིས་ཆོས་གོས་ཉི་ཟེར་ལ་བསྐལ། ཤམ་བུའི་རྩ་བརྒྱད་གྲོལ་ལམ་དུ་འཁྲིད། མཐར་བརྒྱད་སྟོང་པ་འཆད་པའི་མུ་ནས་ཆོས་ཁྲིའི་ཁར་སྐུ་གཤེགས་ཟེར། ཡོལ་དྲང་སྲོང་གིས་ལྗོན་དམར་གྱི་རྡོ་རྗེ་གཅུས་པས་ཁྲག་བཏོན། ཡོལ་ཐོག་འབེབས་ཀྱིས་བྲག་དཀར་སེང་གེ་ཁ་གདང་པ་ལྟ་བུ། ཨ་མེས་ཡོལ་གྱིས་ས་དགྲ་རུ་འགྲོ་བ་ཞིག་ལ་རྟའི་ཟླ་བ་ལ་ཐོག་དགུ་ཕབས། སྙུག་སྐྱ་ལྟར་བསིལ་བའི་ནང་ནས་ཤེལ་གྱི་མཆོད་རྟེན་འཁྲུ་གང་པ་དང་། མི་གང་པ་གཅིག་བྱུང་བ། མི་གངས་པ་དེ་ཧོར་གྱིས་ཁྱེར་ནས་ཕོ་བྲང་ཏཱའི་ཏུའི་གན་ཇི་ར་ལ་ཡོད་ཟེར།
ཆུང་བ་དེང་སང་གནས་སྙིང་ན་བཞུགས་པའོ། ། ཆེ་བ་ལྔ་པ་སྤྱན་རས་གཟིགས་ཀྱི་ལུང་བསྟན་གྱི་ཆེ་བ་ནི། ལ་སྟོད་པ་ཆེན་པོའི་ཡབ་སྤྱིལ་རིན་འབྱུང་གི་རྨི་ལམ་དུ་ཐུགས་རྗེ་ཆེན་པོའི་སྤྲུལ་པ་མི་དཀར་པོ་ཞིག་བྱུང་ནས། ས་བྱང་ཕྱོགས་བོད་ཀྱི་རྒྱལ་ཁམས་འདི། ། ང་ཐུགས་རྗེ་ཆེན་པོའི་གདུལ་བྱ་ཡིན། ། ཁྱད་པར་ལྷ་ཡི་རྣམ་འཕྲུལ་དངོས། ། བསྐལ་ལྡན་ཁྱོད་ཀྱི་རྒྱུད་ལ་འཇུག ། བྱང་ཆུབ་སེམས་དཔའི་གདུང་བརྒྱུད་གཟུང་། ། ཞེས་གསུངས་ནས་མི་དཀར་པོ་རང་ལ་ཐིམ་སྟེ་བྱིན་གྱིས་རླབས་པའོ། ། ཆེ་བ་དྲུག་པ་ཕྱག་དྲུག་མགོན་པོའི་བཀའ་བབས་ཀྱི་ཆེ་བ་ནི།
ལ་སྟོད་པ་ཆེན་པོས་ཤངས་ཞོང་དུ་ཁྱུང་པོའི་དྲུང་དུ་བྱོན། བདེ་མཆོག་དང་མགོན་པོའི་ཞལ་གཟིགས་ཤིང་བཀའ་བབས། མཻ་ཏྲི་པའི་ཐུགས་དམ་མགོན་ཐང་ད་ལྟ་ཤངས་ལོ་མར་གྲགས་པ་དེ། བླ་མ་ཤངས་པས་གནས་མལ་ཞེས་པར་བྱེ་མདར་ཕེབས་ནས་གྲོ་གསོལ་བའི་ཚེ། ཐང་སྐུ་ནམ་མཁའ་ལས་ལ་སྟོད་དཀོན་མཁར་གྱི་ཐུ་བར་བྱོན་པ་ད་ལྟ་གནས་སྙིང་ན་བཞུགས་པའོ། ། བདུན་པ་འབྲེ་ཤེས་རབ་འབར་གྱི་གདན་སའི་ཆེ་བ་ནི། འབྲེ་ཆེན་པོས་ལ་སྟོད་པ་ཆེན་པོ་ལ་གདན་ས་གཏད་དེ། འཇའ་ས་ཆེ་བའི་གནས་སྙིང་གི་ས་ཆ་དང་། འབྲེའི་ཁྱད་འཕགས་བཅུ་གསུམ་གྱིས་གཙོས་པའི་དངོས་བྱད་ཐམས་ཅད་གནང་བ་སྟེ། ཁྱད་འཕགས་བཅུ་གསུམ་ནི་གསེར་སྐུ་ཐུབ་པ་དམར་པོ།
བླ་འབུམ་སྐྱ་ཕོད་རྣམ་གསུམ། གསེར་འབུམ་བྱིན་རླབས་ཆར་འབེབས། འབྲེའི་བླ་གདུགས་དཀར་པོ། ཆོས་དུང་བཀྲ་ཤིས་དར་ལུང་། བླ་ཡོལ་འགྲན་ཟླ་ཀུན་བྲལ། སྦུག་ཆལ་ཉི་མ་རྒྱང་གྲགས། བུམ་པ་བཀྲ་ཤིས་མཇིང་རིང་། བེར་སེང་གེ་འཇིང་སྣོལ། དཀར་ཡོལ་ཟླ་བ་ཁྲོན་ཆུང་། གྲུམ་ཟེ་གནམ་སྔོན་མོ།
གསེར་སྒ་བཀྲ་ཤིས་འོད་འབར། ཆིབས་པ་ངང་པ་ཕུར་ཤེས་དང་བཅུ་གསུམ་མོ། ། ཆེ་བ་བརྒྱད་པ་བསྟན་སྲུང་མཧཱ་ཀཱ་ལའི་ཞལ་བཞེས་ཀྱི་ཆེ་བ་ནི། དེའི་ཚེ་ལ་སྟོད་པའི་དགོངས་པ་ལ་མཁན་པོའི་དགོངས་པ་ནི་མ་གྲོལ། དུས་སྙིགས་མའི་སྡེ་དགོན་དང་མི་དམངས་ཀྱི་མགོ་ཇི་ལྟར་འདོན་སྙམ་པའི་ཚེ། ཆོས་སྐྱོང་ཕྱག་དྲུག་པ་ཞལ་དངོས་སུ་བསྟན་ཏེ་ཐུགས་འཁྲིག་མི་འཚལ། དགོན་པའི་བདག་གཉེར་ང་རང་གིས་བྱེད་གསུངས་ཞལ་གྱིས་བཞེས་པའོ། ། ཆེ་བ་དགུ་པ་སློབ་མའི་མཆོག་གྱུར་གྲུབ་ཐོབ་རྣམ་གསུམ་གྱི་ཆེ་བ་ནི། ལ་སྟོད་དཀོན་མཁར་ལ་སློབ་མའི་མཆོག་གྲུབ་ཐོབ་ཕག་མོ་གྲུབ་པ། ཁམས་པ་རྡོར་རྒྱལ།
གྲུབ་ཐོབ་ཉི་ཕུག་པ་ཆོས་གྲགས། འཁོན་དབང་ཕྱུག་རིན་ཆེན་དང་གསུམ་གྱིས་གཙོས་པའི་བརྒྱད་བརྒྱ་ཙམ་བྱུང་བའོ། ། ཆེ་བ་བཅུ་པ་བརྒྱུད་པའི་མཆོག་གྱུར་བྱང་སེམས་བྱོན་ཚུལ་ནི། གོང་གི་ལུང་བསྟན་ལྟར་གནས་སྙིང་པའམ། ལ་སྟོད་པའི་གདུང་རབ་ལ་སྤྱན་རས་གཟིགས་ཀྱི་རྣམ་འཕྲུལ་བརྒྱད་ཅུ་རྩ་བརྒྱད་བྱོན་པའོ། ། དེ་ལྟར་ན་ཡང་འབྲེ་ཆེན་པོའི་བཤད་རྒྱུན་སྤེལ་བའི་སློབ་མ་ཨར་བྱང་ཆུབ་ཡེ་ཤེས་ཡིན་ལ། དེའི་སློབ་མ་ཁུ་ཤེར་བརྩོན་དང་གཞོན་ནུ་ཚུལ་ཁྲིམས། དེ་གཉིས་ཀྱི་སློབ་མ་ཞང་གཡེ་བ་སྨོན་ལམ་ཚུལ་ཁྲིམས། དེའི་སློབ་མ་གཉལ་ཞིག་འཇམ་པའི་རྡོ་རྗེ། དེས་ཕོ་བྲ་འུ་ཤངས་རྡོར་ལོ་དགུ་མཚམས་བསྡམས་ཏེ་བཤད་པ་མཛད་པ་ལས།
གཉལ་ཞིག་གི་བུ་དགུར་གྲགས་པ་བྱུང་སྟེ། བཟད་རིང་། ཕུ་ཐང་དར་དཀོན། གཙང་པ་གྲུ་གུ་གསུམ་སྔ་ཚར། འུ་ཡུག་པ་བསོད་ནམས་སེང་གེ བོ་དོང་རིན་ཆེན་རྩེ་མོ། གཙང་པ་ཇོ་ནམ་གསུམ་བར་ཚར། རྒྱ་འཆིང་རུ་བ། འཇམ་གསར་ཤེས་རབ་འོད་ཟེར། སྐྱེལ་ནག་གྲགས་སེང་གསུམ་ཕྱི་ཚར་རོ། །
དེ་དག་ལས་ཕུ་ཐང་དར་དཀོན་གྱིས་སྟོད་ལུང་དང་ཡར་ལུང་དུ་བཤད་པ་མཛད། སློབ་མ་གཉན་དར་མ་འདོང་། བྱ་ཡུལ་དཀར་མོ་སོགས་སོ། ། བཟད་རིང་གིས་ཁྲོ་ཕུར་བཤད་པ་མཛད། སློབ་མ་ལྷོ་པ་གྲུབ་སེང་སོགས་སོ། ། གཙང་པ་གྲུ་གུས་ཞ་ལུར་བཤད་པ་བཙུགས། འུ་ཡུག་པས་ས་སྐྱ་འཇམ་དབྱངས་ས་པཎྜི་ཏ་ལ་རྣམ་འགྲེལ་གསན། ས་སྐྱར་བཤད་པ་མཛད། སློབ་མ་ཞང་མདོ་དཔལ་སོགས་ཏེ། རྣམ་འགྲེལ་དར་བ་འདི་འཇམ་མགོན་ས་སྐྱ་པ་དཔོན་སློབ་ཀྱི་དྲིན་ཡིན།
བོ་དོང་རིན་རྩེས་བྲག་རམ་དུ་བཤད་པ་བཙུགས། སློབ་མ་བུ་སྟོན་གྲགས་སེང་དང་། དབུ་མ་པ་ཤེས་རབ་འབུམ་སོགས་སོ། ། འཇམ་གསར་གྱིས་རྐྱང་དུར་དུ་བཤད་པ་བཙུགས། སློབ་མ་ཀུན་མཁྱེན་ཆོས་སྐུ་འོད་ཟེར་དང་། རོང་པ་སྒ་ལོ་སོགས་སོ། ། དཀྱིལ་གྲགས་སེང་ལ་མཆིམས་ཆེན་པོས་ཞལ་བརྡ་མཛད་ནས་སྣར་ཐང་དུ་བཤད་པ་བཙུགས། སློབ་མ་སྐྱི་སྟོན་གྲགས་འབུམ་དང་ཆུ་མིག་པ་སེང་གེ་དཔལ་ལ་སོགས་པའོ། ། བཅོམ་ལྡན་རིག་པའི་རལ་གྲི་ཡང་ཡུལ་ཕུ་ཐང་པ་ཡིན་ལ། ཕྱིས་སྣར་ཐང་དུ་ཕེབས།
སྣར་ཐང་གི་ཐེམས་པ་ལ་ཞབས་བཞག་པ་དབུ་ལ་ཉི་མ་ཤར་བ། སྣར་ཐང་གི་ཚོགས་དུང་བུས་པ་གསུམ་འཛོམས་པའི་རྟེན་འབྲེལ་གྱི་གནད་ཟབ་མོ་འགྲིག མཛེའི་རྣམ་རྟོག་ཅུང་ཟད་ཡོད་ཀྱང་ཚད་མ་རྣམ་ངེས་སྟོང་ཚར་གཅིག་བཤད་པས་ཡུལ་བུད། བཀའ་བསྟན་བཅོས་ཀྱི་བསྒྱུར་བྱང་དང་བམ་ཚད་སོགས་ལ་ངེས་ཤེས་མཛད་དེ་སོ་སོར་སྡེབས། དེང་སང་བཀའ་འགྱུར། བསྟན་འགྱུར་ཞེས་གྲགས་པ་ཡང་ཁོང་གི་ཕྱོགས་ཕྱོགས་སུ་སྡེབས། བསྟན་པ་རྒྱན་གྱི་མེ་ཏོག་སོགས་བསྟན་བཅོས་པོ་སྟི་བཅུ་དྲུག་ཙམ་བརྩམས། སློབ་མའི་མཆོག་དབུས་པ་བློ་གསལ་བྱང་ཆུབ་ཡེ་ཤེས་དང་། བཙུན་པ་འཇམ་སྒོམ་འཇམ་ཉེག་སོགས་མང་དུ་བྱོན། ཕྱིས་བཙུན་འཇམ་དབྱངས་ཀྱིས་རྒྱ་ནག་ནས་མཐུན་རྐྱེན་སྦྱར།
དབུས་པ་བློ་གསལ། ལོ་ཙཱ་བ་བསོད་རྣམས་འོད་ཟེར། རྒྱང་རོང་བྱང་ཆུབ་འབུམ་གསུམ་གྱིས་བཀའ་འགྱུར་བསྟན་འགྱུར་གྱི་གླེགས་བམ་བཞེངས་ནས། འཇམ་ལྷ་ཁང་གི་གཙུག་ཁང་དུ་བཞུགས་སུ་གསོལ་བ་ལས་མང་དུ་འཆད་དེ། ཕྱིས་བུ་སྟོན་གྱིས་གོ་རིམ་བསྒྲིགས་ཤིང་དག་མ་དག་གི་རབ་དབྱེ་གཏན་ལ་ཕབ་བོ། ། རྔོག་ལོའི་བུ་ཆེན་གྲོ་ལུང་པ་བློ་གྲོས་འབྱུང་གནས་ཀྱིས་ལོ་ཙཱ་བའི་གསུངས་ལ་གཅེས་སྤྲས་ཆེར་མཛད། དེ་ཉིད་ལ་ཆ་པ་ཆེན་པོས་གཏུགས། གྲོ་ལུང་པ་སློབ་བརྒྱུད་ལས་འཕེལ་བ་དང་། འབྲེ་ཨར་གྱི་ལུགས་ནི་ཐ་དད་པ་ཡིན་ཟེར་ཏེ། རྒྱུ་མཚན་འབྲེ་ཨར་གྱི་ཕར་ཕྱིན་གྱི་བཤད་པ་ནི་བསྟན་པ་སྔ་དར་གྱི་བཤད་རྒྱུན་ཁམས་སུ་འཕོས་པ་ལས་བྱུང་བ་ཡིན་ལ།
གྲོ་ལུང་པ་སོགས་ནི་རྔོག་ལོས་ཕྱིས་ཁ་ཆེ་ནས་བསླབ་པའི་བཤད་རྒྱུན་ལ་གཙོ་བོར་མཛད་ཟེར་བར་སྣང་ངོ་། ། ཆ་པ་ཆེན་པོས་ལོ་ཆེན་གྱི་དངོས་སློབ་གང་པ་ཤེའུ་བློ་གྲོས་བྱང་ཆུབ་དང་། ཁྱུང་རིན་ཆེན་གྲགས་ཀྱི་སློབ་མ་སྟོད་ལུང་རྒྱ་དམར་བྱང་ཆུབ་གྲགས་ལ་ཚད་མ་གཙོ་བོར་སྦྱངས། རིག་པའི་སྒོ་ཕྱེ་སྟེ། ཆ་བསྡུས་ཡིད་ཀྱི་མུན་སེལ་ལ་སོགས་པའི་རང་ཤར་རྩོམ་པ་མང་དུ་མཛད། ནེའུ་ཐོག་གི་གདན་སར་ཕེབས་ཏེ་འཆད་པའི་རྒྱུན་སྲིངས། སློབ་མའི་མཆོག་ཀྱང་སེང་ཆེན་བརྒྱད། ཆེ་སྲས་བཞི། སེང་འདྲ་བརྒྱད་ཅེས་སོགས་ཡོད་པ་ལས། གཙང་ནག་པ་བརྩོན་གྲུས་སེང་གེ
དན་བགས་པ་སྨྲ་བའི་སེང་གེ གུ་ཤ་བསོད་ནམས་སེང་གེ རྨ་བྱ་བརྩོད་པའི་སེང་གེ རྩེགས་པ་དབང་ཕྱུག་སེང་གེ མྱང་ཕྲན་པ་ཆོས་ཀྱི་སེང་གེ ལྡན་མ་དཀོན་མཆོག་སེང་གེ གཉལ་པ་ཡོན་ཏན་སེང་གེ་སྟེ་སེང་ཆེན་བརྒྱད། ཁ་གཅིག་གཙང་པ་འཇམ་སེང་འདྲེན་ཟེར། འཁོན་ཇོ་སྲས་རྩེ་མོ། རྔོག་ཇོ་སྲས་ར་མོ།
ཁུ་ཇོ་སྲས་ནེ་ཙོ། མཉོས་པ་ཇོ་སྲས་དཔལ་ཏེ་ཇོ་སྲས་བཞིའོ། ། འབར་དབང་གྲུབ། ཀོང་པོ་འཇག་ཆུང་། ལྷོ་པ་སྒོག་ཟན། པར་ཕུ་བ་བཞི་ལ་ཤེས་རབ་བཙན་བཞི་ཞེས་ཟེར་རོ། ། དེ་ལྟར་ཆ་པའི་སེང་ཆེན་བརྒྱད་དང་། གཉལ་ཞིག་བུ་དགུ་སོགས་ཀྱིས་གཙོ་བོར་མདོ་ཕྱོགས་ཀྱི་བསྟན་པ་ལ་ཕན་ཆེ་བར་མཛད་འདུག་གོ ། དེ་དག་གིས་ནི་བསྟན་པ་ཕྱི་དར་སུམ་སྟོང་བརྒྱ་དང་གསུམ་ལོན་པ་ལ་ལོ་ཆེན་རིན་བཟང་བྱོན་པ་ནས་སུམ་སྟོང་བརྒྱ་དང་དགུ་བཅུ་པ་ལ་རྔོག་ལོ་ཆེན་པོ་བྱོན་པའི་བར་སུམ་སྟོང་བརྒྱ་པའི་བར་ཅུང་ཟད་བཤད་ཟིན་ནས། གཉིས་པ་སུམ་སྟོང་ཉིས་བརྒྱ་པའི་སྐབས་སུ་བྱོན་པའི་མཁས་གྲུབ་དམ་པ་ནི།
དཔལ་ས་སྐྱ་པ་ཆེན་པོ་ཡབ་སྲས་རྣམས་དང་། དྭགས་པོ་བཀའ་བརྒྱུད་ཡབ་སྲས་རྣམས་དང་། བཀའ་གདམས་སྐུ་མཆེད་གསུམ་གྱི་ཐུགས་སྲས་རྣམས་ཏེ། དེ་ཡང་སུམ་སྟོང་ཉིས་བརྒྱ་དང་ཉེར་བཞི་འདས་པའི་ཉེར་ལྔ་པ་ཆུ་ཕོ་སྤྲེལ་ལོ་དཔལ་ས་སྐྱ་པ་ཆེན་པོ་བལྟམས། ལོ་འདི་ཕྱི་དར་ས་མོ་བྱ་ནས་བརྒྱ་དང་ཞེ་བཞི་པ་ཡིན་ལ། ཇོ་བོ་བྱོན་པའི་ཤིང་རྟ་ནས་སོ་དགུ་པ་ཡིན་ཞིང་། རྔོག་ལོ་བྱོན་པའི་མེ་བྱ་ནས་སོ་དྲུག་པ་ཡིན་པས། འདིའི་བཅུ་དྲུག་པ་མེ་མོ་ཕག་ལ་རྔོག་ལོ་བསྟན་པའི་ཉི་མ་སྐུ་གཤེགས། རྔོག་ལོས་བཅུ་གཅིག་ལོན་པ་མེ་མོ་ལུག་ལ་ལོ་ཆེན་རིན་བཟང་མཁའ་སྤྱོད་དུ་ཞུད། ས་ཆེན་རང་གི་བཅུ་གཅིག་པ་ལ་ཡབ་སྐུ་གཤེགས།
བ་རི་ལོ་ཙཱ་བ་རིན་ཆེན་གྲགས་ཀྱིས་བཀའ་དྲིན་ཆེན་པོས་བསྐྱངས་ཏེ་གཟིམ་ཁང་རྙིང་མར་འཇམ་དབྱངས་སྒྲུབ་པས་ཕྱིའི་བར་ཆད་བསལ་ཏེ་སྒྲོལ་མའི་ཞལ་གཟིགས། ནང་གི་བར་ཆད་བསལ་ཏེ་མི་གཡོ་བའི་ཞལ་གཟིགས། ཟླ་བ་དྲུག་ནས་འཕགས་པ་འཇམ་དཔལ་གྱི་ཞལ་གཟིགས་ཏེ། ཞེན་པ་བཞི་བྲལ་ལ་སོགས་པའི་ཕར་ཕྱིན་གྱི་གདམས་པ་ཟབ་མོའི་བཀའ་དྲིན་བསྩལ། བཅུ་གཉིས་པ་ལ་རོང་ངུར་རྨིག་ཏུ་བྲང་ཏི་དར་མ་སྙིང་པོ་ལ་མངོན་པ་གསན། བྲང་ཏི་དེ་ནི་ཁུ་སྟོན་གྱི་སློབ་མ་རྭ་ཁྲི་བཟང་འབར་གྱི་སློབ་མ་སྟེ། རྔོག་ལོ་ཆེན་པོ་པཎྜི་ཏ་འབུམ་ཕྲག་གསུམ་པ་དང་མཇལ་བའི་ཕྱིར་འཁོར་དགེ་སློང་སུམ་བརྒྱ་དང་བཅས་ཏེ་ཕེབས་པ་ན། ལོ་ཙཱ་བའི་འཁོར་དགེ་སློང་རེ་རེ་ལ། རང་གི་སློབ་བུ་དགེ་སློང་བཅུ་གསུམ་བཅུ་གསུམ་བསྙེན་བཀུར་བྱེད་དུ་བཅུག་ཟེར། དེ་ནས་ལོ་ཙཱ་བའི་དངོས་སློབ་ཁྱུང་རིན་ཆེན་གྲགས་དང་མེས་ལྷང་ཚེར་མ་ལ་དབུ་ཆད།
ཁའུ་པ་དར་མ་རྒྱལ་མཚན་སྐུ་མཆེད་ལ་གསང་འདུས་དང་མགོན་པོ་ཞལ་གྱི་ཆོས་སྐོར། སྒྱི་ཆུ་བ་དགྲ་ལྷ་འབར་ལ་ཀྱཻ་རྡོར། གུང་ཐང་པ་མལ་ལོ་ལ་བདེ་མཆོག་དང་མགོན་པོའི་མན་ངག་གསན། པུ་རང་ལོ་ཆུང་ལ་བདེ་མཆོག་སོགས་གསན། རང་ལོ་ཉི་ཤུ་རྩ་དགུ་ལྕགས་ཕོ་བྱི་ལོ་གུང་ཐང་ནས་འཆམ་མགོན་ས་སྐྱར་ཕྱག་ཕེབས། འཆམ་མགོན་འདི་ནི་ཐོ་བཙུན་གྲུབ་རྗེས་མཧཱ་བྷོ་དྷིའི་སྐུ་བཞེངས་པའི་དུས་བཞེངས་པ་ཡིན། དེའི་ཚེ་བླ་མ་ཞང་སྟོན་དགུང་ལོ་རེ་བརྒྱད་བཞེས་པའི་ཚེ་བྱི་ལོ་ནས་ལོ་ངོ་བཞིའི་བར་དུ། ཞང་སྟོན་ལ་གསུངས་ངག་ཟབ་མོའི་བཀའ་དྲིན་ནོད་དེ་རང་ལོ་སོ་གཉིས་པ་ཆུ་མོ་ཡོས་བུའི་ལོ་སྒྲུབ་པའི་ལུང་སྦྱིན་ངོ་མཚར་བའི་རྫུ་འཕྲུལ་གྱི་ལྟད་མོ་བསྟན། རང་ལོ་ཞེ་བདུན་པ་ས་ཕོ་རྟའི་ལོ་རྣལ་འབྱོར་གྱི་དབང་ཕྱུག་གྲུབ་ཆེན་བི་རུ་པ་གཙོ་འཁོར་ལྔ་ཆོས་སྒོ་སྐྱེལ་དུ་བྱོན་ཏེ། སྤྱིར་རྒྱུད་སྡེ་བདུན་ཅུ་རྩ་གཉིས་ཀྱི་མན་ངག
ཁྱད་པར་ལྕགས་རི་ལས་མི་འདའ་བའི་ཟབ་ཆོས་བཞི་ལ་སོགས་ཏེ། མདོར་ན་གསུང་ངག་ཉེ་བརྒྱུད་ཀྱི་ཟབ་མོའི་བདུད་རྩིའི་ངོམ་པར་གསོལ། རང་ལོ་ལྔ་བཅུ་པ་ལྕགས་མོ་བྱའི་ལོ་ཞང་གིས་གདམས་པའི་ལོ་བཅོ་བརྒྱད་ཀྱི་བཀའ་རྒྱ་ཡང་གྲོལ་ཏེ། མདོ་ཁམས་ཀྱི་ཁམས་པ་ཨ་སེང་གིས་ཞུས་པའི་ངོར། གསུང་ངག་ཐོག་མར་བཀའ་བསྩལ། གཞུང་བཤད་ཨ་སེང་མར་གྲགས་པ་ཡི་གེར་བཀོད། རྒྱུད་མན་ངག་ཟབ་མོའི་བདུད་རྩི་སྤེལ། སྐུའི་བཀོད་པ་མི་འདྲ་བ་དྲུག་བསྟན། སླར་རེ་བདུན་པ་ས་ཕོ་སྟག་དབྱུག་ཟླའི་ཚེས་བཅུ་བཞི་ལ་སྐུ་འབུམ་རྣམ་རྒྱལ་དུ་གྲགས་པར་ཆོས་དབྱིངས་སུ་གཤེགས། བདེ་བ་ཅན།
པོ་ཏ་ལ། ཨུ་རྒྱན། བྱང་གསེར་མདོག་ཅན་བཞི་ན་སྐུའི་བཀོད་པ་བཞིས་བསྐལ་ལྡན་གྱི་དོན་མཛད་ཅིང་ད་ལྟ་ཡང་བཞུགས་སྐད། ཕག་གྲུབ་པའི་རྣམ་ཐར་ན་བདེ་བ་ཅན། བྱང་ཡ་ཡུ་ཏ་ར། གསེར་མདོག་ཅན་གསུམ་ན་སྐུའི་བཀོད་པ་གསུམ་བསྟན་ཏེ་བཞུགས། འདི་རང་ངོ་མཚར་ཆེ་གསུངས་སྐད་དོ། ། སློབ་མའི་མཆོག་ནི་སིང་ག་གླིང་གི་རྣལ་འབྱོར་པ། བྱང་ཆུབ་སེམས་དཔའ་སྟག་སྒོམ་པ་སྐྱི་འབར་ཏེ་མཆོག་ཐོབ་གསུམ། རྗེ་བཙུན་རིན་པོ་ཆེ།
ཞུ་བྱས་དངོས་གྲུབ། དགའ་སྟོན་རྡོ་རྗེ་གྲགས། སྒོམ་པ་འོད་ཟེར་གྲགས། ནགས་སྒོམ་བསོད་ནམས་རྒྱལ་མཚན། འཚར་ཁའི་རྣལ་འབྱོར་པ། མང་ཆུང་པ་སྟེ་བཟོད་ཐོབ་བདུན། གཞན་ཡང་རྟོགས་པ་དང་ལྡན་པ་བརྒྱད་ཅུ་བྱོན་ནོ། ། འོ་ན་རྗེ་བཙུན་རྩེ་མོ་མི་འདྲེན་པ་ཇི་ལྟར་ཞེ་ན། དེ་ནི་བླ་མ་ཆེན་པོ་དང་ངོ་བོ་གཅིག་པས་སོ་སོར་མ་ཕྱེ་ཞེས་མཁས་པ་དག་གསུང་ངོ་། ། གཞན་ཡང་གཞུང་བཤད་གཅེས་པར་འཛིན་པའི་ཐུགས་སྲས་བཅུ་གཅིག་ནི།
ཚིག་རྐང་རྣམ་པར་འགྲེལ་བའི་ཐུགས་སྲས་བདུན། ཕྱོགས་ཀྱི་མཁས་གྲུབ་ཆེན་པོ་བཞི་ཞེས་བྱ་སྟེ། ཞུ་བྱས་ཀྱིས་སྡེབས་པའི་བསྟོད་པ་ལས། ཟབ་དོན་ཡོངས་སུ་རྫོགས་པའི་སློབ་མ་ནི། ། ཕོ་བརྒྱད་མོ་གསུམ་དག་ལ་ཡི་གེར་གདམས། ། ཞེས་པ་ལྟར་ཁམས་པ་ཨ་སེང་། ལྷོ་པ་ཞུ་བྱས། ཀློག་སྐྱ་ཇོ་སྲས་ཆོས་གྲགས། ཐུགས་སྲས་སྙན་ཕུལ་ཆུང་པ། གཙུག་ཏོར་རྒྱལ་མོ་མཚན་དངོས་བསོད་ནམས་རྡོ་རྗེ།
སྤྱན་རས་གཟིགས་ཀྱི་རྣམ་འཕྲུལ་བྱང་སེམས་ཟླ་བ་རྒྱལ་མཚན། བཟང་རི་ཕུག་པ། ཁམས་པ་སྣ་ཐེང་གཉག་བཞི། རྭ་བ་དབང་ཕྱུག་རྒྱལ་མཚན་ཏེ་ཕོ་བརྒྱད། རང་སྲས་ཀུན་དགའ་འབར་གྱི་ཡུམ་ཇོ་ལྕམ་ཕུར་མོ། གཡའ་ལུང་གི་ཇོ་མོ་འ་འུ་མ། མང་མཁར་གྱི་ཇོ་མོ་མང་ཆུང་མ་སྟེ་མོ་གསུམ། རྣམ་འགྲེལ་བཅུ་གཅིག་ཞེས་གྲགས་པ་ནི། གང་ཟག་འདི་བཅུ་གཅིག་ལ་གདམས་པ་ཡིན་གྱི་གཞན་དུ་ཡིད་གཡོ་བར་མ་བྱེད་ཅིག གཉིས་པ་གཞུང་བཤད་མཛད་པའི་དངོས་སློབ་ཎ་རོ་བནྡེ་བཤེས་གཉེན་གྲགས།
སྟོད་སྒོམ་བྱང་ཆུབ་ཤེས་རབ། མེ་ཉག་པྲཛྙ་ཛྭ་ལ། ཞུ་བྲག་དམར་བ། ཞང་ཟེར་དམར་བ། འུ་ཡུག་གི་གཡར་སྦུ་བ་མ། ཕག་མོ་གྲུབ་པའོ། ། ཕྱོགས་ཀྱི་མཁས་གྲུབ་བཞི་ནི། ལ་སྟོད་དཀོན་མཆོག་མཁར། ཁམས་པ་སྒ་ལོ། ནཻ་ཚེ་སྦས་སྟོན།
གཤེན་རྡོ་རྗེ་བཟང་པོའོ། ། མདོར་ན་སྤྱིར་མདོ་རྒྱུད་ཀྱི་སྙིང་པོ་དང་། སྒོས་བླ་ཆེན་འབྲོག་མིའི་རྒྱུད་མན་ངག་གི་བཅུད་ཀྱི་སྙིང་པོ་འཛིན་པ་ནི་དཔལ་ལྡན་ས་སྐྱ་པ་ཆེན་པོ་འདི་ཁོ་ན་སྟེ། ཇི་སྐད་དུ། མ་དྲོས་ཡེ་ཤེས་ཞབས་ལས་རྒྱུན་བཞིའི་བླ་མ་ནི། ། རྒྱལ་པོ་རིག་དང་སྙིང་པོ་སྣང་བའི་མཐའ་ཅན་ཏེ། ། རིག་དང་སྙིང་པོའི་ཞབས་ལ་འབར་བ་འབར་བའི་མཐའ། ། རྒྱུན་བཞི་འཛིན་པའི་བླ་ཆེན་དེ་ལ་བདག་ཕྱག་འཚལ། ། ཞེས་པ་ལྟར་འབྲོག་མི་ལོ་ཙཱ་བ་མ་དྲོས་པའི་མཚོ་ཆེན་པོ་ལས།

འཁོན་དཀོན་མཆོག་རྒྱལ་པོ། སེ་སྟོན་ཀུན་རིག མངའ་རིས་པ་གསལ་བའི་སྙིང་པོ། འཁྱིན་ལོ་ཙཱ་བ་འོད་ཀྱི་སྣང་བ་སྟེ། གངྒཱ་ལ་སོགས་པའི་ཆུ་བོ་ཆེན་པོ་བཞི་དང་འདྲ་བའི་རྒྱུད་མན་ངག་གི་རྒྱུན་བབས་པ། བླ་ཆེན་ས་སྐྱ་པ་ཆེན་པོའི་ཐུགས་ཀྱི་སྣོད་དུ་ཉེ་བར་བཟུང་བ་ཡིན་ཏེ། དེ་ཡང་རྒྱུན་ཐོག་མཐའ་གཉིས་ནི། འཁོན་དཀོན་མཆོག་རྒྱལ་པོས། འབྲོག་མི་དང་འཁྱིན་གཉིས་ཆར་ལ་དངོས་སུ་གསན་ཞིང་། དེ་ཉིད་ལ་བླ་ཆེན་ས་སྐྱ་པས་དངོས་སུ་གསན་པས་གྲུབ། རྒྱུན་བར་མ་གཉིས་ནི།
སེ་ལས་ཞང་སྟོན་ཆོས་འབར་དང་། མངའ་རིས་པ་ལས་སྒྱི་ཆུ་བ་དགྲ་ལྷ་འབར་གྱིས་གསན་ལ། དེ་གཉིས་ལ་ས་ཆེན་གྱིས་དངོས་སུ་གསན་པས་གྲུབ་པ་ཡིན་ནོ། ། དེ་ལྟར་ན་ཡང་སྤྱིར་གསུང་ངག་ལམ་འབྲས་ཀྱི་བཀའ་སྲོལ་བཅོ་བརྒྱད་ཅེས་གྲགས་ཏེ། བླ་ཆེན་འབྲོག་དང་གྱི་ཇོ་ལས་བརྒྱུད་པའི་ལམ་འབྲས་གཉིས་ལས། གྱི་ཇོ་ལུགས་དང་གཅིག དང་པོ་ལས་འཕེལ་བ་ལ་བླ་ཆེན་འབྲོག་གི་སྐུའི་སྲས་ཨིནྡྲ་དང་རྡོ་རྗེ་ལས་བརྒྱུད་པའི་ལམ་འབྲས། ཐུགས་ཀྱི་སྲས་དེ་པའི་ལམ་འབྲས་དང་གཉིས་ཏེ་གསུམ། སེ་འཁར་ཆུང་པ་ནས་འཕེལ་བ་རབ་འབྲིང་གསུམ་དུ་ཡོད་པའི་འབྲིང་དུ་ཐོབ་པ་ཞ་མ་ནས་འཕེལ་བ་ལ། ཕོ་བརྒྱུད་མོ་བརྒྱུད་བསྲེས་བརྒྱུད་གསུམ།
ཕོ་བརྒྱུད་ལ་ཡང་རྗེ་ཁུམ་བུ་བ་ཆོས་རྒྱལ་ནས། སེ་སྒོམ་གྲགས་རྒྱལ། རྗེ་མལ་གྱོ་སོགས་ལས་འཕེལ་བའི་སློབ་བརྒྱུད་དང་། སྲས་ཞ་མ་ལྕམ་སྲིང་ནས་སྤང་ལྟེ་ཉི་མ་གྲགས་ལ་འཕེལ་བའི་བསྲེས་བརྒྱུད་དེ་གཉིས། མོ་བརྒྱུད་ལ་ཡང་ཞ་མའི་སློབ་མ་ཉང་སྒོམ་ལས། སྨོན་དཀར་བ། སྟོན་གཡུང་། དབོན་པོ་ཤེར་ཚུལ་གསུམ་ནས་འཕེལ་བའི་ལུགས་གསུམ་སྟེ་ཕོ་མོའི་ལུགས་ལྔ་དང་བརྒྱད། བསྲེས་བརྒྱུད་ལ་ཞ་མ་ཕོ་མོ་བསྲེས་པ་དུམ་བུ་ཀོ་བྲག་པའི་ལུགས། ཞ་མ་ཕོ་མོ་གཉིས།
ས་ལུགས་དང་གསུམ་བསྲེས་པ་ཆ་གན་གྱི་ལུགས། འབྲོག་མི་ལུགས་དང་། གྱི་ཇོ་ལུགས་བསྲེས་པ་ཇོ་ནང་ཀུན་སྤང་གི་ལུགས། ལམ་འབྲས། སྦྱོར་དྲུག རྫོགས་ཆེན་གསུམ་བསྲེས་པ་ལ་སྟོད་དབང་རྒྱལ་གྱི་ལུགས་ཏེ། བསྲེས་བརྒྱུད་བཞི་དང་བཅུ་གཉིས། རབ་ཏུ་ཐོབ་པ་ཞང་གི་བརྒྱུད་འཛིན་ས་ལུགས་ལ། སྔ་བུ་དང་ཕྱི་བུ་གཉིས། སྔ་བུ་ལ་ཕག་གྲུབ་ལུགས་དང་།
གཅེས་སྒོམ་ལུགས་གཉིས། ཕྱི་བུ་ལ་ཉེ་བརྒྱུད། རིང་བརྒྱུད་གཉིས་ཏེ་ས་ལུགས་བཞི་དང་བཅུ་དྲུག འབྲོག་ཇོ་སྲས་གཉིས་དང་ཞང་སྟོན་མཆེད་གཉིས་ཏེ་བཞིས་གསུང་ངག་གི་གཅེས་མཛོད་བསྡུས་པ་མང་ལམ་ཞིག་པོའི་ལུགས་དང་བཅུ་བདུན། སེ་སྟོན་ལས་ཐ་མར་ཐོབ་པ་བྱང་ཆུབ་ཡེ་ཤེས་ཀྱིས་ཞིང་ཕུག་པ་ལ་གདམས་པའི་ལུགས་དང་བཅོ་བརྒྱད་དོ། ། དེ་དག་རེ་རེ་ལས་ཇི་ལྟར་འཕེལ་ཚུལ་མང་བས་མ་བྲིས་སོ། ། སུམ་སྟོང་ཉིས་བརྒྱ་དང་དོན་བཞི་འདས་པའི་དོན་ལྔ་པ་ཆུ་ཕོ་ཁྱི་ལ་རྗེ་བཙུན་རྩེ་མོ་བྱོན། ལོ་གསུམ་པ་ལ་འཇམ་དབྱངས། དགེས་རྡོར་སྒྲོལ་མ་གསུམ་གྱི་ཞལ་གཟིགས། བཅུ་དྲུག་པ་ཡན་ལ་རྒྱུད་མན་ངག་གི་སྒྲོ་དོགས་ཆོད།
བཅུ་བདུན་པ་ནས་ཕྱཱ་པའི་དྲུང་དུ་བྱོན། སྔ་ཕྱིར་ལོ་བཅུ་གཅིག་ཏུ་མདོ་ཕྱོགས་ཀྱི་སྒྲོ་འདོགས་བཅད། ཉེར་བདུན་པ་མེ་མོ་ཕག་ལ་ཆོས་ལ་འཇུག་པའི་སྒོ་བརྩམས། ཉེར་བརྒྱད་པ་ལ་གསུང་ངག་རིན་པོ་ཆེ་གནང་བའི་སྒོ་ནས་གདུལ་བྱ་བསྐལ་ལྡན་ལ་འཇམ་དབྱངས། ཕྱག་ན་པདྨ། བིརྺ་པ་གསུམ་གྱི་དག་པའི་སྣང་བ་བསྟན། ཞེ་གཅིག་པ་ཆུ་ཕོ་སྟག་གི་རྨལ་ཟླའི་ཚེས་བཅུ་གཅིག་ལ་དག་པའི་ཞིང་དུ་གཤེགས། རྗེ་པས་མཛད་པའི་གསོལ་འདེབས་གདུང་དབྱངས་མའི་མཆན་ལས། ཚེས་བཅུའི་དགོང་རྗེ་བཙུན་སྐུ་མཆེད་ཀྱིས་ཚེས་བཅུའི་མཆོད་པ་མཛད། ནང་པར་རྗེ་པས་བྱོན་པས་ན་བཟའ་སྦུ་གུ་ཐིབས་པོས་སྐུ་ལུས་མ་སྤང་པར་མཁའ་སྤྱོད་དུ་བཞུད།
གདུང་དབྱངས་ཀྱི་གསོལ་བ་དྲག་ཏུ་བཏབ་པས། ན་བཟའི་སྦུ་གུ་ནས་བུང་བའི་སྐད་ལྟ་བུའི་ལུང་བསྟན་ཁྱད་པར་ཅན་ཞིག་བྱུང་ཞེས་བཤད་དོ།། ༈ །།སུམ་སྟོང་ཉིས་བརྒྱ་དང་དོན་དགུ་འདས་པའི་བརྒྱད་ཅུ་ས་མེ་མོ་ཡོས་ལ་རྗེ་བཙུན་གྲགས་པ་བྱོན། བརྒྱད་ལོན་པའི་ཚེ་བྱང་སེམས་ཟླ་རྒྱལ་ལས་ཚངས་སྤྱོད་ཀྱི་དགེ་བསྙེན་གྱི་སྡོམ་པ་ནོད། བཅུ་གསུམ་པ་ལ་དཔལ་ལྡན་ས་སྐྱར་གདན་སར་ཕེབས། ང་དྲུག་པ་ཆུ་ཕོ་ཁྱི་ལོ་སྙེ་མོ་རུ་མཚམས་ཀྱི་གཙང་ཁ་དགོན་པར་མཚན་གྱི་འོད་གསལ་ཆེན་པོའི་ངང་ལས། བླ་མ་ས་ཆེན་གྱི་སྐུ་ཡེ་ཤེས་ཀྱི་སྣང་བ་བསྟན་ཏེ། ལམ་འབྲས་ཤིན་ཏུ་ཉེ་བརྒྱུད་ཅེས་གྲགས་པ་བརྡ་དོན་གསལ་བའི་བཀའ་དྲིན་མཆོག་ཏུ་ནོས། རང་ལོ་བདུན་ཅུ་པ་མེ་ཕོ་བྱི་བའི་དབོ་ཟླ་བའི་ཚེས་བཅུ་གཉིས་ལ་དག་པའི་ཞིང་དུ་གཤེགས་ཀྱི་བར་དུ་བསྟན་པའི་བྱ་བ་ཁོ་ན་མཛད་པའི་སྲས་ཀྱི་དམ་པ་ནི་ཆོས་རྗེ་ས་པཎ་ཉིད་ཡིན་ལ། གྲགས་པའི་མཐའ་ཅན་བཞིར་གྲགས་པ་ནི།
དཀར་ཤཱཀྱ་གྲགས། ནུབ་པ་རིག་འཛིན་གྲགས། ཎ་རོ་བནྡེ་བཤེས་གཉེན་གྲགས། གསལ་ལ་དབང་ཕྱུག་གྲགས་དང་བཞིའོ། ། གྲགས་པ་མི་བརྒྱད། ཅེས་གྲགས་པ་ནི་སྔ་མ་བཞིའི་སྟེང་དུ་གྲ་སྟོན་བློ་གྲོས་གྲགས། དགའ་སྟོན་བདུད་རྩི་གྲགས། ལྡེ་སྟོན་དཀོན་མཆོག་གྲགས། ས་སྟོན་འཇིགས་མེད་གྲགས་དང་བཞི་ལ་འཇོག་པར་སེམས་སོ། ། གུར་རྒྱན་ཞུས་པའི་མི་བཞི་ནི།
མུ་ཚུ་བྱང་ཆུབ་གྲགས། གཙང་སྟོན་བརྩོན་འགྲུས་གྲགས། ལྷ་ཐོག་ཡོན་ཏན་གཟུང་། རིགས་ལྡན་ཤེས་རབ་རིན་ཆེན་དང་བཞིའོ། ། རིག་འཛིན་གྱི་སྡོམ་བརྩོན་ཆེན་པོ་བཞི་ནི། ཇོ་སྲས་ལྕགས་ཀྱི་རྡོ་རྗེ། དབོན་སྟོན་སྐྱེར་སྒང་པ་ཆེན་པོ། རྩིས་འདུལ་གཞོན་ནུ་སེང་གེ ཁམས་ཀྱི་འཛི་སྟོན་དགེ་སློང་ངོ་། ། དེ་ན་ད་ལྟའི་ཤིང་བྱི་འདི་ས་ཆེན་གྱི་ཆུ་སྤྲེལ་ནས་བཞི་བརྒྱ་དང་དོན་གསུམ།
རྩེ་མོའི་ཆུ་ཁྱི་ནས་བཞི་བརྒྱ་དང་ཉེར་གསུམ། གྲགས་པའི་མེ་ཡོས་ནས་བཞི་བརྒྱ་དང་བཅོ་བརྒྱད་ལོན་པའི་ལོ་དེ་ཡིན་ནོ་ཞེས་ཤེས་པར་བྱའོ།། ༈ །།སུམ་སྟོང་ཉིས་བརྒྱ་དང་བཅུ་གཅིག་འདས་པའི་བཅུ་གཉིས་པ་ས་མོ་ལུག་ལ་བཀའ་བརྒྱུད་དྭགས་པོ་བལྟམས། རང་ལོ་ཉེར་དྲུག་པ་ལ་མར་ཡུལ་བློ་ལྡན་ལ་བསྙེན་པར་རྫོགས། ཐོག་མར་རྣལ་འབྱོར་པ་ཆེན་པོའི་སློབ་བུ་མང་ར་བརྩོན་འགྲུས་འབར་སོགས་ལས་བཀའ་དམ་གསན། རང་ལོ་སོ་གཉིས་ལོན་པའི་ཚེ་རྗེ་མི་ལ་དོན་གཅིག་བཞེས་སྐབས་སུ་མཇལ་ཏེ། བཀའ་རྒྱུད་ཀྱི་ཟབ་ཆོས་གསན། བཀའ་ཕྱག་ཆུ་བོ་ཉིས་འདྲེས་ཀྱི་གདམས་པ་ཐུགས་ཉམས་སུ་བླངས། ཁྱད་པར་དུ་དྭགས་པོ་བཀའ་རྒྱུད་ཅེས་སྙན་པས་ཕྱོགས་ཀུན་ཏུ་ཁྱབ་པ་ལགས་སོ། ། འདི་ཉིད་དོན་ལྔ་པ་བྱ་ལོ་སྒྲོག་གི་ཟླ་བའི་ཚེས་བཅོ་བརྒྱད་ཀྱི་སྔ་དྲོ་གཤེགས་སོ། །
འདི་ལ་སློབ་བུའི་ཚོགས་ནི་དྭགས་པོ་སྒོམ་ཚུལ། ཕག་མོ་གྲུབ་པ། གྲུབ་ཐོབ་དབུ་སེ། བྷ་རོང་རས་པ་སྟེ་བརྒྱུད་འཛིན་གྱི་བུ་ཆེན་བཞི། དྭགས་པོ་སྒོམ་ཆུང་། རྨོག་ཅོག་པ། གསལ་སྟོང་སྒོམ་ཤེ། བླ་མ་འོལ་ཀ་བ་སྟེ་ཐུགས་སྲས་བཞི། དྭགས་པོ་འདུལ་འཛིན་ལ་སོགས་པ་ཉེ་སྲས་བཞི་སོགས་མང་དུ་བྱོན་ཡང་། བརྒྱུད་འཛིན་གྱི་གཙོ་བོ་ཕག་གྲུབ་པ་ཉིད་ལགས་སོ། །
དྭགས་པོ་འདི་ས་ཆེན་ལས་ལོ་བཅུ་གསུམ་གྱིས་བགྲེས། དྭགས་པོའི་སློབ་མ་ཕག་གྲུབ་པ། དབུ་སེའམ་དུས་གསུམ་མཁྱེན་པ། གསལ་སྟོང་སྒོམ་ཤེ་གསུམ་ལ་ཁམས་པ་མི་གསུམ་ཞེས་གྲགས་ཏེ། སུམ་སྟོང་ཉིས་བརྒྱ་དང་ཞེ་གཉིས་འདས་པའི་ཞེ་གསུམ་པ་ལྕགས་ཕོ་སྟག་ལ་ཕག་གྲུ་དང་། དུས་གསུམ་མཁྱེན་པ་གཉིས་བལྟམས། འདི་གཉིས་ས་ཆེན་ལས་ལོ་བཅུ་གཉིས་ཀྱིས་གཞོན་ནོ། ། དེ་ཡང་ཕག་གྲུབ་ལོ་བཅོ་བརྒྱད་ལ་དབུས་སུ་བྱོན། རྒྱ་དམར་ལ་དབུ་ཚད་གསན། ཉེར་ལྔ་པ་ལ་ཟུས་ཕུར་བྱ་འདུལ་གྱིས་མཁན་པོ།
སྟོད་ལུང་རྒྱ་དམར་གྱིས་སློབ་དཔོན། ཨར་གྱིས་གསང་སྟོན་མཛད་དེ་བསྙེན་པར་རྫོགས་ཤིང་མདོ་ལ་སྦྱངས། དེ་ནས་གཙང་དུ་བྱོན་ལས་སྟོན་དཀོན་མཆོག་མཁར་གྱི་སྲས་གསུམ་གྱི་ཡ་གཅིག་ཡིན། སྲས་གཉིས་པ་ཉི་ཕུག་པ་ཆོས་གྲགས་སྟག་སྟེ། སེང་གེ་ལུང་དུ་ཆུ་མོ་བྱ་ལ་འཁྲུངས། ས་ཆེན་ལས་ལོ་གཉིས་ཀྱིས་གཞོན། དེ་ནས་ཕག་གྲུབ་པས་དཔལ་ལྡན་ས་སྐྱར་ཕེབས། ས་ཆེན་སྔ་ཕྱིར་ལོ་བཅུ་གསུམ་བསྟེན། གཞུང་བཤད་བཤད་མཛོད་མར་གྲགས་པ་དེ་ཟིན་ཐོར་སྡེབས། ཁོང་གི་སློབ་མ་པྲཛྙ་ཀརྟིས།
དེ་ལ་འགྲེལ་བཤད་ཀྱང་མཛད། ད་ལྟ་ཡང་ལུང་རྒྱུན་བཞུགས། བྱང་སེམས་ཟླ་རྒྱལ་ལ་སེམས་བསྐྱེད་དང་། དམར་ཆོས་རྒྱལ་ལ་བདེ་མཆོག་སོགས་གསན། ཕྱིས་དྭགས་པོ་རིན་པོ་ཆེའི་ཞབས་པད་བསྟེན། དགུང་ལོ་ཞེ་དགུ་པ་ལ་ཕག་གྲུར་ཕེབས། འཇག་སྤྱིལ་རིན་པོ་ཆེར་ལོ་བདུན་བཞུགས། གྲྭ་པ་བརྒྱད་བརྒྱ་ལ་གདུགས་ཐོགས་ལྔ་བརྒྱ་བྱུང་ཟེར། རེ་གཅིག་པ་ལྕགས་ཕོ་སྟག་ཟླ་བ་བདུན་པའི་ཉེར་ལྔ་ལ་གཤེགས་སོ། ། འདིའི་སློབ་མའི་མཆོག་མོས་གུས་མཐར་ཐུག་སྟག་ལུང་པ་བཀྲ་ཤིས་དཔལ།
རྟོགས་པའི་མཐར་ཐུག་རྣམ་བུ་བ་གླིང་རས། ཤེས་རབ་མཐར་ཐུག་པར་ཕུ་བ། ནུས་པ་མཐར་ཐུག་འཆན་ཕུ་བ་སྟེ་བཀའ་བབས་བུ་ཆེན་བཞི། པར་ཕུ་བ་འདི་ཆ་པའི་སློབ་མ་ཤེས་རབ་ཅན་བཞིའི་པར་ཕུ་བར་གྲགས་པ་དེ་ཡིན། བསྐལ་ལྡན་ཡེ་ཤེས་སེང་གེ རྟོགས་ལྡན་མི་ཉག་སྒོམ་རིན། གྲུབ་ཐོབ་ཉག་རེ་སེ་བོ། ཀུན་ལྡན་གཙང་པ་རས་ཆུང་བཞི་ལ་གདམས་པའི་བུ་བཞི་ཟེར། འབྲི་ཁུང་ཀྱུ་ར་རིན་ཆེན་དཔལ། ཆོས་རྗེ་ལྟ་བུམ་པ།
ཆོས་རྗེ་རྒྱལ་ཚར། བན་དྷ་ཕུག་པ་བཞི་ལ་རོ་གཅིག་རྟོགས་པ་ཕྱེད་བཞི་ཟེར་ཏེ། བན་དྷ་ཕུག་པ་ལ་ཇོ་མོ་ཡོད་པས་ཕྱེད་ཟེར་རོ། ། དེ་སོགས་མང་དུ་ཡོད་ཀྱང་གཙོ་བོར་བསྡུས་ན་གླིང་རས། འབྲི་སྟག་གཉིས། ཁྲོ་ཕུ་བ། ཀུན་ལྡན་གཙང་པ་རས་ཆུང་དང་བཞིར་འདུས་སོ། ། དུས་གསུམ་མཁྱེན་པའམ་དབུ་སེ་ནི་བཅུ་དྲུག་ལོན་པའི་ཚེ། རྔོག་ལོའི་སློབ་མ་སྲེ་བོ་མཆོག་གི་བླ་མ་དང་། ཆག་སེང་གེ་གྲགས་ལས་རབ་ཏུ་བྱུང་།
མཚན་དཔལ་ཆོས་ཀྱི་གྲགས་པ་ཟེར། ལོ་ཉི་ཤུ་པ་ལ་དབུས་སྟོད་ལུང་སེ་ཐང་དུ་བྱོན། རྒྱ་དམར་དང་ཆ་པ་ལ་དབུ་ཚད། ཤ་ར་བ་ལ་བཀའ་གདམས། པ་ཚབ་ལ་རིགས་ཚོགས། ས་སྐྱ་པའི་ཐུགས་སྲས་ཤེས་རབ་རྡོར་བཟང་ལ་ལམ་འབྲས། རྒ་ལོ་དང་ཨ་སེང་ལ་སྦྱོར་དྲུག་སོགས་གསན། མལ་འདུལ་འཛིན་ལ་བསྙེན་པར་རྫོགས། ལོ་སུམ་ཅུ་པ་ལ་དྭགས་པོའི་སྲས་སུ་གྱུར། ལོ་བརྒྱད་ཅུ་རྩ་བཞི་པ་ལ་གཤེགས་སོ། །
དེའི་སློབ་མ་ནི་བརྒྱུད་འཛིན་གྱི་བཀའ་བབས་འགྲོ་མགོན་རས་ཆེན། འགྲོ་དོན་གྱི་བཀའ་བབས་གྲྭ་པ་བཀའ་གདམས་པ། རྟོགས་པའི་བཀའ་བབས་དགྲ་སྒོམ་ཆོས་བཙོན། རྫུ་འཕྲུལ་གྱི་བཀའ་བབས་རྗེ་ཆུག་སངས་རྒྱས་དང་བཞིའོ། ། སུམ་སྟོང་ཉིས་བརྒྱ་དང་ང་དྲུག་པ་ཆུ་མོ་ལུག་ལ་སྐྱེ་མེད་ཞང་བརྩོན་འགྲུས་གྲགས་པ་བྱོན། དང་པོ་སྒོམ་ཚུལ་དང་རྒ་ལོ་སོགས་བསྟེན། ཚལ་དང་གུང་ཐང་སོགས་བཏབ། དོན་གཉིས་པ་ཆུ་མོ་གླང་ལ་གུང་ཐང་གི་འབུམ་མོ་ཆེ་བཞེངས། བང་རིམ་གསུམ་པའི་ཚེ་ཞི་བར་གཤེགས་སོ། ། དེ་ན་ད་ལྟའི་ཤིང་བྱི་འདི་དྭགས་པོའི་ས་མོ་ལུག་ནས་བཞི་བརྒྱ་དང་གྱ་དྲུག
ཕག་གྲུབ་པ་དང་དུས་གསུམ་མཁྱེན་པའི་ལྕགས་སྟག་ནས་ཉིས་བརྒྱ་དང་ཉེར་ལྔ། ཞང་གི་ཆུ་མོ་ཡོས་ནས་བཞི་བརྒྱ་དང་ཉེར་གཉིས་སུ་སླེབས་པའི་ལོར་ཤེས་པར་མཛོད་ཅིག སུམ་སྟོང་ཉིས་བརྒྱ་དང་དྲུག་ཅུ་འདས་པའི་རེ་གཅིག་པ་ས་ཕོ་སྤྲེལ་ལོ་གླིང་རས་བལྟམས། རང་ལོ་སོ་གཅིག་པ་ནས་རྒྱལ་བ་ལོ་དང་། སུམ་པ་སོགས་ལོ་རས་མཆེད་གསུམ་སྔ་ཕྱིར་ལོ་བཅོ་ལྔ་བསྟེན་ཏེ། ནཱ་རོའི་གདམས་པའི་ཉམས་སུ་བཞེས། ཞེ་གཅིག་པ་ལ་ཕག་གྲུབ་པའི་ལྷན་ཅིག་སྐྱེས་སྦྱོར་གསན་པས། ཆུ་བོ་གངྒཱ་ཚུན་ན་བལྟ་བ་བཟང་བར་གྲགས། དབྱར་ཟླ་གསུམ་ཕག་གྲུར་བཞུགས། བུད་མེད་སྔོན་པོ་ཞིག་གིས་མདོ་རྒྱུད་ཀྱི་ལུང་གནང་བས།
མདོ་རྒྱུད་རང་དབང་དུ་འགྲེལ་བའི་སྤོབ་པ་ཐོབ། བཀའ་འགྱུར་ཐུགས་ལ་བཞུགས། མཁའ་འགྲོ་མ་ལྔས་རིགས་ལྔའི་དབུ་རྒྱན་རྒྱུ་གོས་ཆེན་ལ། སྐུ་རྣམས་ཐགས་ལ་ཐོན་པ་ཕུལ་བ། ད་ལྟ་ཡང་རྣ་བུ་ཆོས་ལུང་ལ་ཡོད་གསུངས། རང་ལོ་རེ་གཅིག་པ་སྤྲེལ་ལོ་དབྱར་རའི་ཉེར་བརྒྱད་ལ་གཤེགས། འདི་སྐྱེ་མེད་ཞང་ལས་ལོ་ལྔས་གཞོན་ནོ། ། གླིང་རས་ཀྱི་སློབ་མའི་གཙོ་བོ་ནི་གཙང་པ་རྒྱལ་སྲས་ཡེ་ཤེས་སྟོན་ནོ། ། སུམ་སྟོང་གཉིས་བརྒྱ་དང་དོན་བཞི་འདས་པའི་དོན་ལྔ་པ་ཆུ་ཕོ་ཁྱི་ལ་སྟག་ལུང་ཆོས་རྗེ་བཀྲ་ཤིས་དཔལ་ཡང་ཤོད་བོང་རར་བལྟམས། ལོ་བཅོ་བརྒྱད་པ་ལ་རབ་ཏུ་བྱུང་།
ཉི་ཤུ་རྩ་བཞི་པ་ལ་དབུས་སུ་བྱོན། ཕག་གྲུབ་པ་ལོ་དྲུག་བསྟེན། སོ་དགུ་པ་ལྕགས་མོ་བྱི་ལོ་སྟག་ལུང་དུ་ཕེབས། ཚོགས་པ་སྟོང་ཕྲག་འདུས། རང་ལོ་རེ་དགུ་པ་རྟ་ལོ་མགོ་ཟླ་བའི་ཚེས་བཅུ་དགུ་ལ་གཤེགས་སོ། ། འབྲི་ཁུང་པ་ཆེན་པོ་ནི་ཁམས་ཀྱི་ལྡན་དམར་ཆུ་མོ་ཕག་ལ་བྱོན་པས་སྟག་ལུང་པ་ལས་ལོ་གཅིག་གིས་གཞོན། སོ་ལྔ་པ་ལ་ཞང་སུམ་ཐོག་པ་སྐྱེ་པོ་ཡེར་རྡོར་ལས་བསྙེན་པར་རྫོགས་སོ། ། སྐུ་གཞོན་ནུ་ནས་ཕག་གྲུབ་པ་བསྟེན། གདན་ས་ལོ་གསུམ་མཛད་དེ་གཞན་དོན་ཆེར་མ་བྱུང་། ཕྱིས་སོ་བདུན་པ་ལ་འབྲི་ཁུང་དུ་ཕེབས།
ཚོགས་པ་ལྔ་ཁྲི་ལྔ་སྟོང་ལྔ་བརྒྱ་ཉེར་ལྔ་འདུས། འདི་ནི་སློབ་དཔོན་ཀླུ་སྒྲུབ་ཀྱི་སྐྱེ་བར་གྲགས་ཏེ། སིང་གྷ་གླིང་གི་དགྲ་བཅོམ་པ་ཞིག་གིས་ཁ་ཆེ་པཎ་ཆེན་གྱི་གཅུང་པོ་ལ་མེ་ཏོག་བཞི་བསྐུར་ཏེ། གཅིག་འབྲི་ཞེས་བྱ་བའི་དགོན་པ་ན་སློབ་དཔོན་ཀླུ་སྒྲུབ་བྱང་ཆུབ་སེམས་དཔའ་རིན་ཆེན་དཔལ་དུ་སྐྱེ་བ་བླངས་ཡོད་པས་དེ་ལ་ཕུལ། གཅིག་རཏྣ་པུ་ཊའི་གཙུག་ལག་ཁང་ན་བྱང་ཆུབ་སེམས་དཔའ་བསྐལ་ལྡན་ཤིང་རྟ་ཡོད་པ་དེ་ལ་ཕུལ། གཅིག་དེ་ཝ་བྷ་ཝ་ཞིག་ཡོད་པ་དེ་ལ་ཕུལ། གཅིག་ལྷ་ཆེན་པོ་ཞིག་བཞེངས་པ་འདུག་པས་དེའི་ཐུགས་ཁར་ཞོག ཅེས་བཤད་པ་དང་། ཡང་ཁ་ཆེ་པཎ་ཆེན་ཀླས་མོ་ཆེར་བཞུགས་པའི་ཚེ། འབྲི་ཁུང་པའི་ཁམས་བཙུན་ཞིག་གིས་པཎ་ཆེན་ལ་ཆོས་བླངས་ཞེས་སྐུ་ཆོས་ལ་འཇུས།
ཉེ་གནས་ཀྱིས་ཁོ་སྡབས་ཏེ་སྣར་ཁྲག་ཕྱུང་བས། པཎ་ཆེན་ཐུགས་དམ་ཀྱི་ཚེ་སྒྲོལ་མ་འབྱོན་པ་ལ། ཞག་བདུན་དུ་མ་བྱོན་ཏེ་ཁྱོད་སློབ་དཔོན་གྱིས་ཀླུ་སྒྲུབ་ཀྱི་སློབ་མ་ལ་སྡིག་བསགས། ཉེས་དེ་སྦྱོང་བ་ལ་རབ་བྱུང་གཞན་ལ་རང་གི་ལོ་གྲངས་ཀྱི་ཆོས་གོས་བྱིན་ཅིག ཅེས་སོགས་བཤད་པ་ལས་ཤེས་སོ། ། དགོངས་གཅིག་ལ་སོགས་པའི་བསྟན་བཅོས་བརྩམས། ཐུགས་སྲས་སྤྱན་སྔ་བས་འགྲེལ་པ་ཡང་མཛད་དོ། ། མཐར་རང་ལོ་དོན་ལྔ་པ་གླང་ལོ་ཟླ་བ་གཉིས་པའི་ཉེར་ལྔ་ལ་སྐུ་གཤེགས་པ་ལས། སློབ་མ་གཉིས་ཀྱི་ཚོགས་པ་ལ་ཞལ་སྟོན་པར་གསོལ་བས། སླར་འོད་གསལ་ལས་བཞེངས་ཏེ།
ཉི་མ་གཉིས་སུ་ཆོས་གནང་ནས་ཉེར་བདུན་ལ་གཤེགས་སོ། ། མཆོད་པ་གང་ལ་འཛིན་ཞུ་པས་ཉེར་ལྔ་ལ་གཟུང་གསུངས་ཏེ་ཉི་ཤུ་ལྔ་མཆོད་དུ་གྲགས་སོ། ། འདིའི་ཐུགས་སྲས་ནི་སྤྱན་སྔ་བ་གྲགས་པ་འབྱུང་གནས་ཏེ། འདི་ནི་རྗེ་བཙུན་གྲགས་པ་ཆོས་དབྱིངས་སུ་གཤེགས་པའི་གསོལ་འདེབས་ཀྱི་ཚོགས་དཔོན་ལ། ཆོས་རྗེ་ས་པཎ་གྱིས་སྤྱན་དྲངས་ཞེས་ཀྱང་ཟེར་རོ། ། དེ་ན་འབྲི་སྟག་གཉིས་ཀྱི་བར་ན་ལོ་གཅིག་ལས་མེད་ལ། སྟག་ལུང་པ་ཆེན་པོ་རྗེ་བཙུན་བསོད་རྩེ་དང་ན་མཉམ། དེ་གཉིས་གླིང་རས་ལས་ལོ་བཅུ་བཞིས་གཞོན་ནོ། ། བཀའ་གདམས་པའི་བསྐོར་ལ་གླང་ཐང་པ་ཤིང་ཕོ་རྟ་ལོ་པ་ཡིན་པས། ས་ཆེན་ལས་ལོ་བཅོ་བརྒྱད་ཀྱིས་བགྲེས།
ཤ་ར་བ་ལྕགས་ཕོ་ཁྱི་ལོ་པ་སྟེ། ས་ཆེན་ལས་ཉེར་གཉིས་ཀྱིས་བགྲེས། བྱ་ཡུལ་བ་གཞོན་འོད་ཤིང་མོ་ཡོས་ལོ་པ་སྟེ། ས་ཆེན་ལས་ལོ་བཅོ་བརྒྱད་ཀྱིས་བགྲེས། བྱ་འཆད་ཀ་བ་ཡེ་ཤེས་རྡོ་རྗེ་ལྕགས་མོ་སྦྲུལ་ལོ་པ་སྟེ། ས་ཆེན་ལས་ལོ་དགུས་གཞོན། སྟབས་ཀ་བ་དར་མ་གྲགས་ཆུ་མོ་ལུག་ལོ་པ་སྟེ། ས་ཆེན་ལས་ལོ་བཅུ་གཅིག་གིས་གཞོན། འོད་འཇོ་བ་གཞོན་ནུ་ཡོན་ཏན་མེ་མོ་ལུག་ལོ་པ་སྟེ། ས་ཆེན་ལས་ལོ་ལྔས་གཞོན།
བསོད་རྩེ་ལས་བཅོ་ལྔས་སྒྲེས། རྗེ་སྒམ་པོ་པ་ནི་ཤ་ར་བ་ལས་ལོ་བརྒྱད་དང་། བྱ་ཡུལ་བ་ལས་ལོ་བཞིས་གཞོན། གླིང་རས་ས་ཆེན་ལས་ལོ་སོ་གཅིག་གིས་གཞོན། གཞན་ཡང་ཆ་པའི་སེང་ཆེན་བརྒྱད། གཉག་ཞིག་བུ་དགུ། པ་ཚབ་བུ་བཞི་སོགས་ས་ཆེན་ཡབ་སྲས་གསུམ་དང་ཅི་རིགས་པར་ཐོག་མཚུངས་པ་ལགས་སོ། ། སུམ་སྟོང་ཉིས་བརྒྱ་དང་གོ་གསུམ་འདས་པའི་གོ་བཞི་པ་ལྕགས་མོ་སྦྲུལ་ལ་གླིང་གི་ཐུགས་སྲས་གཙང་པ་རྒྱལ་རས་ཉང་སྟོད་དུ་བྱོན། འདི་རྗེ་བཙུན་གྲགས་པ་ལས་ལོ་བཅུ་གཉིས་ཀྱིས་གཞོན། འབྲུག་ར་ལུང་གི་དགོན་པ་བཏབ།
འབྲུག་པ་ཞེས་ཡོངས་སུ་གྲགས་ཤིང་། ནཱ་རོ་པའི་སྤྲུལ་པར་བྱེད། འདི་ལ་སློབ་མའི་མཆོག་དབོན་སྲས་དང་། ཆོས་སྲས་གཉིས། དང་པོ་ནི་དབོན་སྲས་དར་མ་སེང་གེ་སོགས་སོ། ། གཉིས་པ་ལ་དང་པོར་ཆེ་བ་སྤ་རྐྱང་གཉིས། བར་དུ་ཆེ་བ་རྒྱ་འབྲས་གཉིས། ཐ་མར་ཆེ་བ་ལོ་སྒོད་གཉིས་སོགས་ཡོད་པ་ལས། དང་པོ་ནི་སྤ་རི་བ་དང་རྐྱང་མོ་ཁ་པ་གཉིས། གཉིས་པ་ནི་རྒྱ་ལེགས་པ་དང་།
འབྲས་མོ་བ་གཉིས། གསུམ་པ་ནི་ལོ་རས་པ་དང་། སྒོད་ཚང་པ་གཉིས་སོ། ། དེ་ཡང་ལོ་ནས་མཆེད་པ་ལ་སྨད་འབྲུག་དང་། སྒོད་ཚང་པ་ནས་མཆེད་པ་ལ་སྟོད་འབྲུག་དང་། དབོན་སྲས་སོགས་ཀྱིས་སྐྱོང་བ་ལ་བར་འབྲུག་ཅེས་གྲགས་སོ། ། གཞན་ཡང་སྐུའི་སྤྲུལ་པ་དམ་པ་ས་བསྐོར་བ། གསུང་གི་སྤྲུལ་པ་དམ་པ་གཏེར་ཁུ་བ། ཐུགས་ཀྱི་སྤྲུལ་པ་དམ་པ་ཀོ་བྲག་པ། འཕྲིན་ལས་ཀྱི་སྤྲུལ་པ་གྲུབ་ཐོབ་མགོན་ཡེ་དང་བཞིའོ། །
དེ་ལྟ་བུའི་གཙང་པ་རྒྱ་རས་དེ་ནི་ང་གཅིག་པ་དབོ་ཟླ་བའི་ཉེར་ལྔ་ལ་གཤེགས་སོ། ། འདི་ཉིད་བལྟམས་པའི་ལྕགས་སྦྲུལ་ནས་བཞི་བརྒྱ་དང་ཉག་བཞི་རུ་སླེབས་པ་ནི་ཤིང་ཕོ་བྱི་ལོ་འདི་ཡིན་ནོ།། ༈ །།གསུམ་པ་སུམ་སྟོང་གསུམ་བརྒྱ་པའི་སྐབས་སུ་བྱོན་པའི། ཀོ་བྲག་པ། ཁྲོ་ལོ། ས་ལོ། རྒོད་ཚང་པ་རྣམས་ཏེ། དེ་ཡང་སུམ་སྟོང་སུམ་བརྒྱ་དང་གཉིས་འདས་པའི་གསུམ་པ་ལྕགས་ཕོ་སྟག་ལ་ཀོ་བྲག་པ་བསོད་ནམས་རྒྱལ་མཚན་དིང་རིར་བྱོན། ལོ་བརྒྱད་ཅུ་བཞུགས། དྭགས་པོ་བཀའ་རྒྱུད་དང་།
ལམ་འབྲས་ཞ་ལུགས་སོགས་ལ་ཉམས་ལེན་མཛད། སློབ་མའི་གཙོ་བོ་ཡང་དགོན་པ་དང་། མཆིམས་ནམ་མཁའ་གྲགས་གཉིས། གཞན་ཡང་ལྕགས་ལོ་ཁྲོ་ལོ་ཆག་ལོ་མཉལ་ལོ་སྟེ། ལོ་ཙྭ་བ་བཞིའོ། ། དེབ་སྔོན་ལས་ཀོ་བྲག་པ། ས་པཎ་དང་དགུང་མཉམ་ཡིན་ཟེར་རོ། ། སུམ་སྟོང་སུམ་བརྒྱ་དང་བཞི་འདས་པའི་ལྔ་པ་ཆུ་ཕོ་སྦྲུལ་ལ་ཁྲོ་ཕུ་ལོ་ཙཱ་བ་བྱམས་པ་དཔལ་བྱོན། འདི་ནི་ཕག་གྲུབ་པའི་དངོས་སློབ་རྒྱལ་ཚ་རིན་མགོན་དང་། དེའི་དབོན་པོ་ཀུན་ལྡན་གཙང་མ་རས་ཆུང་གཉིས་ཡོད་པའི་ཀུན་ལྡན་རས་པའི་དབོན་པོ་ཡིན་ལ།
ཀུན་ལྡན་རས་པའི་སློབ་མ་མ་གཅིག་རི་མས་ཉ་པ་ལུག་སྐྱེས་ཞེས་པ་ལ་བུ་གཅིག་སྐྱེས་པ། སྐྱེས་བུ་དམ་པ་གཅིག་འབྱོན་པར་ཤེས་ནས་གསོ་སྐྱོང་མཛད་པས། ལྕེ་སྒོམ་རྫོགས་པར་གྲགས། མཁའ་སྐྱོང་བྲག་པ་ཞེས་ཀྱང་བྱ། འདི་ཉིད་ས་ཆེན་གྱི་དངོས་སློབ་ཏུ་འདོད། འགའ་ཞིག་ས་ཆེན་གྱི་དངོས་སློབ་རྒྱལ་ཚ་ཕུག་པ་ཡིན་ལ། དེ་ཡང་མ་གཅིག་རི་མའི་དངོས་སློབ་གཅེས་སྒོམ་རྫོང་པ་ཡིན་ཟེར། འགའ་ཞིག་འདི་འཁྲུངས་ཡུལ་ཁམས་པ་ཡིན་ལ། ཉི་གཞུར་བྲག་ཏུ་ལྟ་བ་ནམ་མཁའ་དང་མཉམ་པའི་དོན་སྐྱོང་བས་མཁའ་སྐྱོང་བྲག་པ་དང་། རྟ་ནག་གི་རྫོང་ལ་སྒོམ་པས་ལྕེ་སྒོམ་རྫོང་པ་ཡང་གྲགས་ཟེར།
བདག་གི་བླ་མ་ནི་ལྕེ་སྒོམ་འདི་ལ་རྟ་ནག་ལྕེ་སྒོམ་དང་། ཁ་རག་ལྕེ་སྒོམ་སོགས་ཡོད་པའི་མན་ངག་རིན་སྤུང་གསུང་བ་པོ་ནི་རྟ་ནག་ལྕེ་སྒོ་ཡིན་གསུང་ངོ་། ། གང་ནའང་ཁྲོ་ལོས། རྗེ་མི་ཏྲ། པཎ་ཆེན་བུདྡྷ་ཤྲཱི། ཤཱཀྱ་ཤྲཱི་གསུམ་རིམ་པས་སྤྱན་དྲངས། བྱམས་ཆེན་བཞེངས་པ་སོགས་བསྟན་པའི་བྱ་བ་མཐའ་ཡས་པར་མཛད་དོ། ། སུམ་སྟོང་སུམ་བརྒྱ་དང་བཅུ་བཞི་འདས་པའི་བཅོ་ལྔ་པ་ཆུ་ཕོ་སྟག་ལ་གངས་ཅན་མཁས་པའི་གཙུག་བརྒྱན་ས་པཎྜི་ཏ་བྱོན། ཆུ་སྟག་དེ་ནས་སུམ་བརྒྱ་དང་དགུ་བཅུ་རྩ་གསུམ་ལོན་པའི་ལོ་ནི་ད་ལྟའི་ཤིང་བྱི་འདི་ཡིན་ལ། དེས་ན་ཕྱི་དར་ས་མོ་བྱ་ནས་ཉིས་བརྒྱ་དང་སོ་གསུམ་སོང་ཟིན་པའི་སོ་བཞི་པའམ།
རྔོག་ལོ་ཙཱ་བ་བྱོན་པའི་མེ་མོ་བྱ་ནས་བརྒྱ་དང་ཉེར་ལྔ་འདས་པའི་ཉེར་དྲུག་པའམ། ས་ཆེན་ཀུན་སྙིང་བྱོན་པའི་ས་ཕོ་སྤྲེལ་ལོ་ནས་དགུ་བཅུ་འདས་པའི་གོ་གཅིག་པ་ཆུ་ཕོ་སྟག་ལ་ས་པཎྜི་ཏ་བསྟན་པའི་ཉི་མ་ཤར་བ་ཡིན་ནོ། ། ས་པཎྜི་ཏ་འདི་ཉིད་བཙས་མ་ཐག་ཏུ་སཾ་སྐྲི་ཏའི་གསུང་དབྱངས་སྙན་པར་སྒྲོགས། བཅོ་ལྔ་ཡན་ཆད་ལ་རྗེ་བཙུན་ཆེན་པོའི་དྲུང་དུ་ས་སྐྱ་གོང་མའི་གསུང་གི་བཅུད་མདོ་སྔགས་ཀྱི་ཟབ་གནད་ཡོངས་སུ་རྫོགས། བཅུ་དགུ་པ་ཀུ་མུད་བཞད་པའི་དུས་ཀྱི་འོད་གསལ་ཆེན་པོའི་ངང་ལས། ཨ་ཕྱི་འབུམ་པའི་དྲུང་དུ། མཁས་མཆོག་དབྱིག་གཉེན་ལ་ཆོས་མངོན་པ་མཛོད་དང་། ཁ་ཆེ་པཎ་ཆེན་ལ་དེ་ཉིད་ཀྱི་ཆོས་ཟབ་མོ་རྡོ་རྗེའི་གླུ་ལས་ལེགས་པར་ནོས། རྒྱ་གར་ཤར་ཕྱོགས་སུ་ཕྱོགས་ཀྱི་གླང་པོའི་ཁྲི་ལ་འཁོད་དེ། གླེགས་བམ་གཞལ་དུ་མེད་པའི་ལྡེ་མིག་བཟུང་།
པད་དཀར་བཞད་པའི་དུས་ཀྱི་མདངས་རབ་ཏུ་རྒྱས་པའི་ཚེ། འཕྲང་དུ་ཞུ་དོན་རྡོ་རྗེ་སྐྱབས་ལ་བྱམས་ཆོས་སོགས་ལུང་གི་ཆོས་སྐོར། ཉི་ཤུ་པ་ལ་རྐྱང་དུར་དུ་རྨ་བྱ་བྱང་བརྩོན་དང་། གཙང་ནག་པའི་དངོས་སློབ་ཚུར་སྟོན་གཞོན་ནུ་སེང་གེ་ལ། བོད་བགྲེས་པོ་ལས་བརྒྱུད་པའི་ཚད་མའི་ཆོས་སྐོར། གཞན་ཡང་ཆ་པའི་སེང་ཆེན་བརྒྱད་ཀྱི་རྩེགས་པ་དབང་ཕྱུག་སེང་གེ་ལ་བོད་ལ་གྲགས་པའི་གྲུབ་མཐའ་བཞིའི་ཆོས་ཇི་སྙེད་པ། སྤྱི་བོ་ལྷས་བྱང་ཆུབ་འོད་ལ་བོད་ལ་གྲགས་པའི་ཞི་བྱེད། རྫོགས་ཆེན། གཅོད། བཀའ་གདམས་ལ་སོགས་པའི་གདམས་ངག་ཇི་སྙེད་ཁོང་དུ་ཆུད།
ཉེར་གསུམ་པ་ཤིང་ཕོ་བྱི་ལོ་གཙང་ཆུ་མིག་ཏུ་ཁ་ཆེ་པཎ་ཆེན་དང་མཇལ། པཎ་ཆེན་དེ་ཉིད་དང་དེའི་སློབ་བུ་རྒྱ་གར་ཤར་ནུབ་གུང་གསུམ་ན་སྒྲ་ལ་མཁས་པར་གྲགས་པའི་སཾ་ག་ཤྲཱི་སྟེ་དགེ་འདུན་དཔལ་དང་། སུ་ག་ཏཱ་ཤྲཱི་སྟེ་ལེགས་པར་གཤེགས་པའི་དཔལ་དང་། དཱ་ན་ཤཱི་ལ་སྟེ་ཚུལ་ཁྲིམས་སྦྱིན་ལ་སོགས་པར་སྔ་ཕྱིར་བསྟེན་ཏེ། བོད་རྒན་པོའི་འདྲེས་ཀྱིས་མ་བསླད་པའི་ལྷ་རྒྱན་གྱི་བཤད་སྲོལ་ལས་བྱོན་པའི་ཚད་མ་ལ་སོགས་པའི་རིག་གནས་ཆེ་བ་ལྔ། སྙན་ངག སྡེབ་སྦྱོར། མངོན་བརྗོད། ཟློས་གར། རྩིས་ཏེ་རིག་ནས་ཆུང་བ་ལྔ་སྟེ་རིག་ནས་བཅུས་བསྡུས་པའི་ཟབ་བཅུད་ཐམས་ཅད་ཆོས་སྒོ་སྐྱེས་སུ་བྱོན་པའི་སྒོ་ནས་ལེགས་པར་ནོད་དེ་ས་སྐྱ་པཎྜི་ཏ་ཞེས་སྙན་པས་གྲགས།
པཎ་ཆེན་དབུས་ནས་འཁོར་རྗེ་ཉིད་ཀྱིས་ཉི་ཤུ་རྩ་བདུན་བཞེས་པའི་ས་ཕོ་འབྲུག་གི་ལོ། ལོ་སྟོན་རྡོ་རྗེ་དབང་ཕྱུག་གིས་བཞེངས་པའི་ཉང་སྨད་རྒྱན་གོང་གི་གཙུག་ལག་ཁང་དུ། ཁ་ཆེ་པཎ་ཆེན་གྱིས་མཁན་པོ། སྤྱི་བོ་ལྷས་པ་བྱང་ཆུབ་འོད་ཀྱིས་ལས་སློབ། དོན་མོ་རི་པས་གསང་སྟོན་བགྱིས་ཏེ་བསྙེན་པར་རྫོགས། ས་པཎ་ཉིད་སྐུ་བལྟམས་པའི་ལོ་རྗེ་བཙུན་རྩེ་མོ་འཇའ་ལུས་སུ་གཤེགས་པས་ཞལ་གྱི་བདུད་རྩི་དངོས་སུ་མ་ཐོབ་ཀྱང་རང་ལོ་སོ་ལྔ་པའི་བར་དུ་གྲགས་པའི་འཆི་མེད་བདུད་རྩི་ངོམ་པར་གསོལ། ཁྱད་པར་ལམ་ཟབ་མོ་བླ་མའི་རྣལ་འབྱོར་གྱི་སྒོ་ནས་ཕྱི་ནང་རྟེན་འབྲེལ་གྱི་གནད་རང་སར་འགྲིག་སྟེ་ས་དང་པོའི་ཡོན་ཏན་ མཆོག་ཏུ་བརྙེས། ཉིད་ཀྱི་སོ་གསུམ་པ་ལ་ཁ་ཆེ་པཎ་ཆེན་སླར་ཁ་ཆེར་བཞུད། སོ་ལྔ་པ་ལ་རྗེ་བཙུན་ཆེན་པོ་བདེ་བ་ཅན་དུ་གཤེགས། སོ་བརྒྱད་པ་ཙམ་གྱི་ཚེ་རྒྱ་བོད་ཀྱི་ངན་རྟོག་བྲག་རི་འཇོམས་པར་བྱེད་པའི་ཚད་མའི་བསྟན་བཅོས་རིག་པའི་གཏེར་ཞེས་གྲགས་པ་དེ་ཡང་བརྩམས།
ལྔ་བཅུ་རྩ་གཅིག་ཙམ་གྱི་ཚེ་ལེགས་བཤད་ཀྱི་སྦྲང་རྩི་སྤེལ་བའི་དགའ་སྟོན་བསྟན་པའི་པད་ཚལ་རྒྱས་པར་བྱེད་པའི་སྡོམ་གསུམ་རབ་དབྱེའི་ཉིན་བྱེད་ཀྱང་ཤར། ལྔ་བཅུ་རྩ་དགུ་པའི་ཚེ་འཕགས་པ་ཝ་ཏའི་དྲི་གཙང་ཁང་དང་འདབ་འབྱོར་བའི་དཔལ་གྱི་གནས་སུ། རྒྱ་གར་ལྷོ་ཕྱོགས་ཀྱི་འཕྲོག་བྱེད་དགའ་བོ་ལ་སོགས་པའི་ཕས་ཀྱི་རྒོལ་བ་ངན་པ་དྲུག་ལུང་རིགས་ཀྱིས་ཚར་གཅད་དེ་རྒྱལ་བའི་བསྟན་པ་ལ་བཅུག གང་གི་སྙན་པའི་རྔ་སྒྲ་གངས་རིའི་ལྗོངས་འདིར་མ་ཤོངས་ཏེ། རྒྱ་དཀར་ནག་ཧོར་བལ་གྱི་ལྗོངས་ཐམས་ཅད་ཀྱང་གང་བར་བྱས། དྲུག་ཅུ་རྩ་གསུམ་པའི་ཚེ་སྟོབས་ཀྱི་འཁོར་ལོས་བསྒྱུར་བ་རྒྱ་ནག་མཐའི་རྒྱལ་པོ་གོ་དན་གྱིས་བསོད་ནམས་ཀྱི་མགྲོན་དུ་སྤྱན་དྲངས། དྲུག་ཅུ་རྩ་ལྔ་པ་མེ་ཕོ་རྟའི་ལོ་ཕོ་བྲང་ཆེན་པོ་ལི་ཆུ་རྩེར་གདན་ཕེབས། རྒྱལ་པོས་ཉམས་སད་པའི་ཕྱིར་སྒྱུ་མའི་དྲི་གཙང་ཁང་ཁང་ཕྲན་གྱིས་སྐོར་བའི་གཙུག་ལག་ཁང་གི་སྒྱུ་འཕྲུལ་རྭ་བར་སྤྱན་དྲངས་པའི་ཚེ། ཏིང་ངེ་འཛིན་གྱི་མཐུས་བརྟན་པར་བཞུགས་སུ་གསོལ་ཏེ། བྱང་ཕྱོགས་སྤྲུལ་པ་སྡེའི་གཙུག་ལག་ཁང་ཞེས་ཕྱོགས་ཀུན་ཏུ་སྙན་པར་གྲགས།
སྒྱུ་མའི་མཁན་པོ་ལ་བསླུས་ཆེན་པོ་དེར་བྱུང་། རྒྱལ་པོ་འཁོར་བཅས་དགའ་བདེས་ཡིད་རབ་ཏུ་གསོས། བདུན་ཅུ་པའི་བར་དུ་རྒྱ་ནག་པོའི་ཡུལ་དུ་བཤད་སྒྲུབ་ཀྱི་བསྟན་པ་སྤེལ། ལྕགས་ཕག་སྨལ་ཟླའི་བཅུ་བཞིའི་ཐོ་རང་སྐུའི་བཀོད་པ་རེ་ཞིག་བསྡུས། སྐུའི་སྐྱེ་བ་ཕྱི་མར་མཁའ་ལ་སྤྱོད་པའི་རིག་པ་འཛིན་པའི་གར་གྱིས་རོལ། དེ་ནས་གཉིས་པའི་ཚེ་ཤར་ཕྱོགས་མུ་མུ་ནིར་རྒྱལ་པོ་ཉི་མ་སྟོབས་འཕེལ་གྱི་སྲས་དམ་པར་གྱུར་ཏེ་ས་ལམ་ཕལ་ཆེར་བགྲོད། དེ་ནས་གསུམ་པའི་ཚེ་མངོན་དགའི་ཞིང་དུ་བདེ་བར་གཤེགས་པ་དྲི་མ་མེད་པའི་དཔལ་ཞེས་བྱ་བའི་སངས་རྒྱས་ལོངས་སྐུའི་ཆ་བྱད་སྐུ་མདོག་གངས་རིའི་མདོག་ཅན་ཆོས་འཆད་ཀྱི་ཕྱག་རྒྱ་ཅན་རིན་པོ་ཆེའི་རྒྱན་དང་རབ་ཏུ་མཛེས་པའི་གོས་ཀྱིས་ཀླུབས་པ། དག་པའི་འཁོར་འབུམ་གྱིས་བསྐོར་བའོ། ། དེ་ལྟར་ན་ཕྱི་དར་ཉིད་ལ་བསྟན་པའི་ཉིན་བྱེད་ལན་གསུམ་ཤར་ཏེ། ལོ་ཆེན་རིན་བཟང་གིས།
དར་མས་བསྟན་པ་བསྣུབས་རྗེས་ཀྱི་ཆོས་མིན་ཐམས་ཅད་ཚར་གཅད། དེ་རྗེས་འགོས་རྔོག་རྣམ་གཉིས་ཀྱིས་གློ་བུར་གྱི་ཆོས་ལོག་ཐམས་ཅད་སུན་ཕྱུང་། དེ་ནས་བཟུང་སྟེ་ཆོས་རྗེ་ས་སྐྱ་པ་ཆེན་པོ་གྲགས་པའི་མཐའ་ཅན་གྱི་སྐུ་ཚེའི་སྟོད་སྨད་ལོ་བརྒྱ་ཙམ་བསྟན་པ་སྤྲིན་མེད་ཀྱི་མཁའ་ལྟར་གནས་པ་ལས། ཕྱིས་རང་བཟོ་ཕག་མོའི་བྱིན་རླབས། ཡི་དམ་སྐྲོང་བསྐྱེད། གཏུམ་མོ་བདེ་སྐྱེད། སེམས་བསྐྱེད་རྨི་ལམ་མ། སེམས་བསྐྱེད་རྐུ་ཐབས། བསྔོ་བ་ཡོད་དགེ དཀར་པོ་ཆིག་ཐུབ་སོགས་ཆོས་མིན་གྱི་རྣམ་གྲངས་བརྒྱ་རྩ་ཞིག་གི་མུན་རུམ་ཚར་གཅོད་པ་ལ།
བསྟན་བཅོས་སྡོམ་གསུམ་རབ་དབྱེའི་ཉིན་བྱེད་འདི་ཤར་བ་ཡིན་ནོ། ། དེས་ན་དེང་སང་གི་དུས་ན་རྒྱལ་བའི་བསྟན་པ་ལ་ལུང་རིགས་ཀྱིས་ཅུང་ཟད་དཔྱད་དུ་ཡོད་པ་འདི་པཎ་ཆེན་འདི་ཉིད་ཀྱི་བཀའ་དྲིན་ཡིན་ལ། ཤེས་བྱ་རིག་པའི་གནས་ལྔའི་སྒོ་ཕྱེ་སྟེ། རིག་པའི་གནས་ལ་བློ་ཁ་ཅུང་ཟད་ཕྱོགས་པའི་བོད་ཀྱི་གཞོན་ནུ་བློ་གསལ་དག་ལ་ས་པཎྜི་ཏ་ཞེས་པའི་མཚན་ཙམ་གྱིས་ཀྱང་ཁ་བ་ཅན་འདི་དཀར་པོར་བྱས་པ་མ་ཡིན་ནམ། དེ་ཡང་ཕྱི་དར་ལ་ལོ་ཆེན་རིན་ཆེན་བཟང་པོའི་སྐུ་ངོ་ལ། རྨལ་ལོ་ཙཱ་བས་ཚད་མ་ལ་བཤད་པ་ཅུང་ཟད་མཛད་ཅིང་། ཁྱུང་པོ་གྲགས་སེས་ཀྱང་ཚད་མ་བཤད་དེ། ཚད་མ་རྙིང་མ་ཞེས་པའི་བསྟན་པ་ཅུང་ཟད་དར། དེར་རྗེས་རྔོག་ལོ་ཆེན་པོས་ཚད་མ་རྒྱན་དང་། ཆོས་མཆོག་གཙོ་བོར་སྟོན་ཏེ་ཚད་མ་གསར་མ་ཞེས་པའི་བསྟན་པ་སྤེལ།
དེ་ཉིད་ཀྱི་དངོས་བརྒྱུད་ཀྱི་སློབ་བུ་དག་གིས་རང་བཟོར་སྒྲོ་བཏགས་པའི་ཚད་མའི་བསྟན་པ་ཧ་ཅང་དར་ཆེས་པའི་ཚེ། དག་མ་དག་གི་རབ་དབྱེ་ལེགས་པར་ཕྱེ་སྟེ་སྡེ་བདུན་གྱི་སྙིང་པོ་གསལ་བར་སྟོན་པའི་ཚད་མ་རིག་པའི་གཏེར་ཞེས་བྱ་བའི་སྒོ་ནས་ཚད་མའི་བསྟན་པ་ཇི་ལྟར་བ་བཞིན་ཤར་བ་ཡིན་ཞིང་། རིག་གནས་གཞན་ལ་ཡང་དེས་མཚོན་ཏེ་ཤེས་པར་མཛོད་ཅིག ས་པཎྜི་ཏ་འདི་ལ་སློབ་མའི་མཆོག རྟོགས་པའི་བརྒྱུད་འཛིན་ཚོགས་གྲུབ་དབོན་གསུམ། མན་ངག་གི་བརྒྱུད་འཛིན་ལྷོ་དམར་རྣམ་གཉིས། བཤད་པའི་བརྒྱུད་འཛིན་ཤར་ནུབ་གུང་གསུམ། སྡོམ་ཕྲུག་བགྲེས་པ་དཔལ་བཟང་པོ་བཅུ་གསུམ། གཞོན་པ་རྒྱལ་མཚན་མཐའ་ཅན་བདུན། ལོ་ཙཱ་བ་ཆེན་པོ་བཞི།
སྦས་པའི་རྣལ་འབྱོར་པ་ཆེན་པོ་བཞི། མཁས་བཙུན་ཐུགས་སྲས་བཞི། སྒྲུབ་པའི་བརྒྱུད་འཛིན་རྒྱལ་བ་ཡང་དགོན་པ། སྦས་པའི་གྲུབ་ཆེན་ཟངས་ཚ་བསོད་རྒྱལ་ལོ། ། དེ་དག་ཀྱང་རིམ་པ་ལྟར་ཚོགས་སྒོམ་ཀུན་དགའ་དཔལ། གཙང་སྒྱེར་ཕུར་ལྕགས་ཕོ་རྟ་ལ་བྱོན། ཆོས་རྗེ་པ་ལོ་བཅུ་གསུམ་བསྟེན། གོ་བརྒྱད་པ་ལ་གཤེགས། ས་པཎ་ལས་ལོ་ཉེར་བརྒྱད་ཀྱིས་གཞོན། གྲུབ་ཐོབ་ཡོན་ཏན་དཔལ་སྟག་སྡེ་ངམ་རིང་དུ་བྱོན།
ཆོས་རྗེ་པ་ལོ་དྲུག་བསྟེན། སེ་མོ་ཆེ་རས་པ་ཞེས་གྲགས། དབོན་པོ་འཕགས་པ་རིན་པོ་ཆེ་ས་པཎ་ང་བཞི་བཞེས་པའི་ཤིང་མོ་ལུག་ལ་བྱང་ངམ་རིང་ཀླུང་ཁང་དུ་བྱོན་ནོ། ། ཚོགས་གྲུབ་དབོན་གསུམ་གྱི་བརྒྱུད་པ་འཛིན་པ་ལ། ལ་ཉན་ཞང་གསུམ་ཞེས་གྲགས་ཏེ། ལ་རུ་བ་བསོད་ནམས་བཟང་པོ། རྟག་རྩེ་ལ་རུ་གསེར་ཁང་དུ་བྱོན། བཅོ་བརྒྱད་པ་ལ་འཕགས་པས་རབ་ཏུ་བྱུང་། ཤར་པ་རྡོ་རྗེ་འོད་ཟེར་ལ་རྒྱུད་གསུམ་མན་ངག་དང་བཅས་པ་གསན། ཕྱིས་སྤྱའི་སེ་མོ་རར་གྲུབ་ཐོབ་ཡོན་ཏན་དཔལ་ལ་ལོ་གསུམ་གསུང་ངག་གསན་ནོ། །
ཉན་ཆེན་བསོད་ནམས་བརྟན་པ་ལ་སྟོད་བྱང་མདོག་རྗེ་རོང་དབྱིག་མཁར་དུ་ཆུ་ཕོ་རྟ་ལ་བྱོན། ཚོགས་སྒོམ་པ་ལོ་བཅུ་གསུམ་བསྟེན། ལོ་གོ་དྲུག་བཞུགས། ཚོགས་སྒོམ་པ་ལས་ལོ་བཅུ་གཉིས་ཀྱིས་གཞོན་ནོ། ། ཞང་དཀོན་མཆོག་དཔལ་འོག་ནས་གསལ། ལྷོ་པ་ཀུན་མཁྱེན་རིན་ཆེན་དཔལ་ལྷོ་ཕ་དྲུག་པ་ཡིན། སྐུ་ཤིན་ཏུ་བགྲེས་པ་ནས་བྱང་ངོས་སུ་བརྡ་དོན་གསལ་བའི་ཐོ་སྒྲིག་ཞུ་བ་ལ་བྱོན། དམར་ཆོས་རྒྱལ་པུ་རངས་ལོ་ཆུང་གི་དངོས་སློབ་དམར་ཆོས་རྒྱལ་མཚན་གྱི་དབོན་བརྒྱུད་ཡིན། རྗེ་པ་ལོ་བརྒྱད་བསྟེན། ཤར་ནུབ་གུང་གསུམ་གྱི་ཤར་པ་ཤེར་འབྱུང་གནས་དང་།
ཤར་པ་རྡོ་རྗེ་འོད་ཟེར་ཏེ་སྐུ་མཆེད་གཉིས། ནུབ་པ་ལ་འུ་ཡུག་པ་རིག་པའི་སེང་གེ དེའི་དབོན་པོ་ཉི་ཐོག་པ་ཀུན་སྨོན། དེའི་བཀའ་ཆེན་ཁང་ཉན་ཞང་གསུམ། ཟུར་ཁང་པ་བཞིར་གྲགས་པའི་ཁང་སྟོན་འོད་ཟེར་རྒྱལ་མཚན། གཉན་དར་མ་སེང་གེ ཞང་མདོ་སྡེ་དཔལ། ཟུར་ཁང་པ་དཀར་ཤཱཀྱ་གྲགས། གུང་པ་ལ་སྒྱོ་ཡོན་ཏན་དྲི་མེད་དེ། ཐམས་ཅད་ས་པཎ་གྱི་དངོས་སློབ་ཡིན།
ཀར་ཤཱཀྱ་གྲགས་ནི་གཙོ་བོར་གྲགས་པའི་ཡིན་ནོ། ། སྡོམ་ཕྲུག་བགྲེས་པ་བཅུ་གསུམ་ནི། ཚོགས་སྒོམ་ཀུན་དགའ་དཔལ་བཟང་པོ། གྲུབ་ཐོབ་ཡོན་ཏན་དཔལ་བཟང་པོ། རིན་ཆེན་སྐྱོབ་པ་དཔལ་བཟང་པོ། ལྷོ་པ་ཀུན་མཁྱེན་རིན་ཆེན་དཔལ་བཟང་པོ། ཞང་རྒྱལ་བ་དཔལ་བཟང་པོ། ཞང་མདོ་སྡེ་དཔལ་བཟང་པོ། བྱ་རུ་བ་སེང་གེ་དཔལ་བཟང་པོ། གྲུབ་ཐོབ་སྙིང་པོ་རྡོ་རྗེ་དཔལ་བཟང་པོ།
ལྡོང་སྟོན་ཤེས་རབ་དཔལ་བཟང་པོ། ཇོ་གདན་བྱང་ཆུབ་དཔལ་བཟང་པོ། ཁའུ་པ་འོད་ལྡན་དཔལ་བཟང་པོ། སྐྱོ་སྟོན་དྲི་མེད་དཔལ་བཟང་པོ་རྣམས་སོ། ། ཇོ་གདན་བྱང་ཆུབ་དཔལ་ནི། ཆོས་རྗེ་པའི་སློབ་མ་ཤིན་ཏུ་ཡིན་ཀྱང་། ཁ་ཆེ་པཎ་ཆེན་གྱི་མཁན་བུ་ཡིན་པས། ཆོས་རྗེ་པས་སྡོམ་ཕྲུག་ཏུ་ཅུང་ཞིག་མི་རིགས་པ་འདྲ་འོ། འོན་ཀྱང་རྗེ་ཀུན་མཁྱེན་གྱི་ཊཱིཀྐ་ལྟར་བགྲངས་པའོ། ། གཞོན་པ་རྒྱལ་མཚན་གྱི་མཐའ་ཅན་བདུན་ནི།
ཤར་པ་ཡེ་ཤེས་རྒྱལ་མཚན། ཁང་སྟོན་འོད་ཟེར་རྒྱལ་མཚན། དགའ་ལྡན་པ་ཆོས་ཀྱི་རྒྱལ་མཚན། གསོལ་བྱ་བ་འདུལ་བ་རྒྱལ་མཚན། འུ་ཡུག་པ་དཔལ་གྱི་རྒྱལ་མཚན། ཡར་ལུང་པ་ཤཱཀྱ་རྒྱལ་མཚན། ཡར་ལུང་པ་བྱང་ཆུབ་རྒྱལ་མཚན་རྣམས་སོ། ། དེ་ཡང་ཡར་ལུང་པ་བྱང་ཆུབ་རྒྱལ་མཚན་ནི་ཆོས་རྗེ་པའི་རྣམ་ཐར་ཚིགས་བཅད་མ་རྒྱས་པ་རྩོམ་པ་པོ་ཡིན་ལ། རྣམ་ཐར་བསྡུས་པ་རྩོམ་པ་པོའི་ཡར་ལུང་པ་གྲགས་པ་རྒྱལ་མཚན་ཡང་བསྣན་ནས་རྒྱལ་མཚན་གྱི་མཐའ་ཅན་བརྒྱད་ཅེས་བྱའོ། ། ལོ་ཆེན་བཞི་ནི་ཆག་ལོ་ཙཱ་བ་ཆོས་རྗེ་དཔལ།
གློ་བོ་ལོ་ཙཱ་བ་ཤེས་རབ་རིན་ཆེན། རོང་པ་རྒ་ལོ་རྣམ་རྒྱལ་རྡོ་རྗེ། ཞང་ལོ་ཙཱ་བ་གྲུབ་དཔལ་དང་བཞིའོ། ། ཆག་ལོ་ནི་ཆག་དགྲ་བཅོམ་གྱི་དབོན་པོ་སྟེ་མེ་མོ་སྦྲུལ་ལོ་བྱོན། ས་པཎ་ལས་ལོ་བཅོ་ལྔས་གཞོན་ནོ། ། ཞང་ལོ་ནི་ཁ་ཆེ་པཎ་ཆེན་གྱི་སློབ་མ་ཡང་ཡིན་ལ། གཙོ་བོར་རས་ཆུང་སྙན་བརྒྱུད་ཀྱི་བརྒྱུད་པ་ལ་བཞུགས་པ་དེའོ། ། ཡར་ལུང་པ་རྒྱལ་ཚ་ལུང་གི་དབང་ཕྱུག ཞང་བྱ་རུ་བ་ཨརྻ་དེ་ཝ། ལུང་བུ་བ་བསོད་ནམས་རིན་ཆེན།
སླང་ར་བ་ཀུན་དགའ་རྒྱལ་མཚན་ཏེ་སྦས་པའི་རྣལ་འབྱོར་པ་ཆེན་པོ་བཞི། མཁས་བཙུན་ཆེན་པོ་བཞི་ནི། བོ་དོང་རིན་ཆེན་བརྩོན་འགྲུས་རྡོ་རྗེ། གཙང་ནག་ཕུག་པ་འཇམ་དབྱངས་ཤེས་རབ་འོད་ཟེར། དགེ་བའི་བཤེས་གཉེན་བཟད་པ་རིང་མོ། ཏེ་ར་བ་བྱམས་པ་མགོན་པོ་སྟེ་བཞིའོ། ། བོ་དོང་རིན་ཆེན་ནི་ལྕགས་ཕོ་སྤྲེལ་ལོ་པ་སྟེ། ས་པཎ་ལས་ལོ་བཅོ་བརྒྱད་ཀྱིས་གཞོན། གཙང་ནག་ཕུག་པ་མཁས་པ་ཡོངས་གྲགས་གསུམ་བྱོན་པའི་གཙང་ནག་བརྩོན་འགྲུས་སེང་གེ་ནི། ཆ་པའི་སེང་ཆེན་གཅིག་ཡིན།
གཙང་ནག་ཕུག་པ་ཐུགས་རྗེ་སེང་གེ་ནི། ཇོ་ནང་ཀུན་སྤངས་ཞང་གི་སློབ་མ་སྟེ། བར་དོ་འཕྲང་གྲོལ་མཛད་པ་པོ་དེ་ཡིན། འཇམ་དབྱངས་ཤེས་རབ་འོད་ཟེར་ནི། ཐོག་མར་ས་པཎ་ལ་དགག་པ་མཛད་པས། འཇམ་དབྱངས་མི་དགེས་པའི་རྣམ་པ་བསྟན། བཤགས་པ་བྱས་ཏེ་ཆོས་རྗེ་ཁུ་དབོན་གྱི་ཐུགས་སྲས་སུ་གྱུར་པའོ། ། སུམ་སྟོང་སུམ་བརྒྱ་དང་བཅུ་དྲུག་འདས་པའི་ཤིང་ཕོ་འབྲུག་ལ་ཟང་ཚ་བསོད་ནམས་རྒྱལ་མཚན་སྐུ་འབུམ་རྣམ་རྒྱལ་དུ་བྱོན། དགུང་ལོ་ང་དྲུག་པ་ས་མོ་ཕག་རྒྱལ་ཟླའི་ཉེར་གཉིས་ལ་མདོག་རོས་ཀྱི་སག་རིར་གཤེགས། འཕགས་པ་དང་འགྲོ་མགོན་ཕྱག་ན་གཉིས།
སློབ་དཔོན་ཡེ་ཤེས་འབྱུང་གནས་དང་རིན་ཆེན་འབྱུང་གནས་གཉིས་སྟེ་བཞི་ལ་ཟངས་ཚའི་སྲས་བཞི་ཟེར། ཕྱི་མ་གཉིས་ས་ཕོ་ཁྱི་ལོ་པ་དགུང་མཉམ་ཡིན་ནོ། ། སུམ་སྟོང་སུམ་བརྒྱ་དང་ཉེར་གཅིག་འདས་པའི་ཉེར་གཉིས་པ་ས་མོ་བྱ་ལ་རྒོད་ཚང་པ་མགོན་པོ་རྡོ་རྗེ་བལྟམས། ལོ་བཅུ་དགུ་པ་ལ་རབ་ཏུ་བྱུང་། གཙང་པ་རྒྱལ་རས་ཀྱི་ཞབས་ཟུང་ཟླ་བ་གསུམ་བསྟེན། ཀོང་པོ་ཛ་ལན་དྷ་རའི་བར་གནས་རྣམས་སུ་སྒྲུབ་པ་དང་གཞན་དོན་ཁོ་ན་མཛད། བདུན་ཅུ་བཞེས་པ་རྟ་ལོ་ཟླ་བ་ལྔ་པའི་ཚེས་གསུམ་ལ་གཤེགས། སློབ་མའི་མཆོག་རང་ལས་ལྷག་པ་གཅིག རང་དང་མཉམ་པ་བརྒྱད་སོགས་བྱོན་པ་ལས། རང་ལས་ལྷག་པ་ནི་ཡང་དགོན་པ་ཡིན་ལ།
རང་དང་མཉམ་པ་བརྒྱད་ནི། རྟེན་འབྲེལ་རང་དང་མཉམ་པ་ནཻ་རིང་པ། སྒྲུབ་ཚུལ་རང་དང་མཉམ་པ་ཕོ་རི་རི་ཁྲོད་གླིང་པ། མོས་གུས་རང་དང་མཉམ་པ་སྤྱིལ་དཀར་བ། སྙིང་རྗེ་རང་དང་མཉམ་པའི་མ་བདུན་པ། ཞེན་ལོག་རང་དང་མཉམ་པ་གངས་ཤཱཀྱ་བཤེས་གཉེན། དག་སྣང་རང་དང་མཉམ་པའི་ནམ་མཁའ་རྡོ་རྗེ། དཀའ་སྤྱད་རང་དང་མཉམ་པའི་གཡའ་མདོ་རིངས་ཀྱི་ཤཱཀྱ་རག་པ། བརྟུལ་ཤུགས་རང་དང་མཉམ་པའི་གྲུབ་ཆེན་ཨུ་རྒྱན་པ་དང་བརྒྱད་དོ། ། དེས་ན་རྒོད་ཚང་པ་བྱོན་པའི་ས་བྱ་ནས་སུམ་བརྒྱ་དང་དོན་དྲུག་པ་ཡིན་ལ།
འདི་ས་པཎ་ལས་བདུན་གྱིས་གཞོན་ནོ། ། སུམ་སྟོང་སུམ་བརྒྱ་དང་སོ་ལྔ་འདས་པའི་སོ་དྲུག་པ་ཆུ་མོ་ཕག་ལ་རོང་པ་སྒ་ལོ་བྱོན། ཁམས་པ་སྒ་ལོའི་སྐྱེ་བར་བཟུང་བས་རྒ་ལོ་ཟེར། ཁམས་པ་རྒ་ལོ་ནི་ས་ཆེན་དང་ཕར་སློབ་ཚུར་སློབ་ཡིན། དཔྱལ་པོའི་དྲུང་དུ་རྒྱ་ཡིག་སོགས་ལ་སྦྱངས། བརྒྱད་ཅུ་པ་ལ་གཤེགས་སོ། ། སུམ་སྟོང་སུམ་བརྒྱ་དང་སོ་དྲུག་འདས་པའི་སོ་བདུན་པ་ཤིང་ཕོ་བྱི་ལོ། ཁ་ཆེ་པཎ་ཆེན་ཤཱཀྱ་ཤྲཱི་བྷ་ཏྲ་འཁོར་པཎ་ཆུང་དགུ་དང་བཅས་ཏེ་བོད་དུ་བྱོན། དེའི་ཚེ་ཀོ་བྲག་པས་ལོ་ཉི་ཤུ་རྩ་བཞི། ཁྲོ་ལོས་སོ་གསུམ།
ས་ལོས་ཉི་ཤུ་རྩ་གསུམ། རྒོད་ཚང་པས་བཅུ་དྲུག་ལོན། དེས་ཇོ་བོ་རྗེ་བོད་དུ་བྱོན་པའི་ཤིང་ཕོ་རྟ་ནས། ལོ་བརྒྱ་དང་ལྔ་བཅུ་འདས་པའི་ང་གཅིག་པ་ཤིང་ཕོ་བྱི་ལོ། པཎ་ཆེན་ཤཱཀྱ་ཤྲཱི་བོད་དུ་བྱོན་པ་ཡིན་ཞེས་བྱའོ། ། འཁོར་པཎ་ཆུང་དགུ་ནི། དབུ་ཕར་ལ་མཁས་པ་སུ་ག་ཏཱ་ཤྲཱི། སྔགས་འདུལ་ལ་མཁས་པ་ཛཱ་ཡ་དཱ་ཏྲ། སྒྲ་དང་མངོན་པ་ལ་མཁས་པ་བི་བུདྷ་ཙནྟྲ། ཚད་མ་ལ་མཁས་པ་དཱ་ན་ཤྲཱི་ལ།
ཙནྜ་ལ་མཁས་པ་སམ་ག་ཤྲཱི། མངོན་པ་གོང་འོག་ལ་མཁས་པ་སུ་མ་ཏི་གརྦྷཱ། དུས་འཁོར་ལ་མཁས་པ་ཛི་ན་སཱུ་པ་ཏ། སྤྱོད་འཇུག་ལ་མཁས་པ་མཧཱ་བོ་དྷི་རྣམས་སོ། ། དེ་ཡང་ཁ་ཆེ་ཁྲི་བསྟན་གྱི་བྱེ་བྲག་ཛ་ཤོ་དྷ་ར་ཞེས་པར་ཤིང་མོ་གླང་གི་ལོ། པཎ་ཆེན་འདི་ཉིད་སྐུ་བལྟམས། ལོ་བཅུ་པ་ལ་བྲམ་ཟེ་ལཀྵི་ནྡྷཱ་ར་ལ་སྒྲ་རིག་གསན། ལོ་དགུ་ནས་ཉེར་གཉིས་ཀྱི་བར་ལ་ཚངས་སྤྱོད་དགེ་བསྙེན་མཛད། ཉེར་གསུམ་པ་ལ་མཁན་པོ་སུ་ཁ་ཤྲཱི་བྷ་དྲ་བདེ་བ་དཔལ་བཟང་པོ་ལས་རབ་ཏུ་བྱུང་། ཉེར་དགུའི་བར་དུ་ཁ་ཆེར་བཞུགས།
སུམ་ཅུ་པ་ལ་ཡུལ་མ་ག་དྷར་བྱོན། མཁན་པོ་ཤནྟྲ་ཀ་ར་གུཔྟ་སྟེ། ཞི་བའི་འབྱུང་གནས་སྦས་པ་དང་། ད་ཤ་བྷ་ལ་དང་། གསང་སྟོན་དྷ་བར་ཀ་སོགས་བཅོ་བརྒྱད་ལས་བསྙེན་པར་རྫོགས་སོ། ། དྲུག་ཅུ་བཞེས་པའི་ཚེ་ཁྲོ་ལོ་ལོ་སོ་གསུམ་ལོན་པ་ཞིག་གིས་བྱི་ལོ་ཆུའི་ཟླ་བར་སྤྱན་འདྲེན་ལ་བྱོན་ཏེ། རྒྱ་གར་བཻ་ཌཱུརྻའི་ཚོང་འདུས་སུ་ཕེབས། ཤཱཀྱའི་བསྟན་པ་ལ་ཤཱཀྱའི་སྲས་བལྟམས། ཤཱཀྱའི་མཚན་ཞེས་སོགས་ཀྱི་ཞུ་ཡིག་རྟེན་དང་བཅས་པ་ཕུལ། བ་ནེ་ཤཱ་ར་བྱ་བར་པཎ་ཆེན་དང་འཇལ།
པཎ་ཆེན་གྱི་གསུང་གིས། ལོ་ཙཱ་བ་འདི་ཆོས་མང་དུ་ཤེས་པ། ལྷ་ཆེན་བཞེངས་པའི་སྟོབས་ཡོད་པའི། ཡར་རྒན་གཅིག་ཡོད་བསམ་པ་ལ་ན་ཚོད་གཞོན་ནུར་འདུག ཆོས་བསྒྱུར་བའི་ལོ་ཙཱ་བ་ཡང་མི་ཕོད། སྒྲུབ་ཐབས་འགའ་བྱིན་ལ་འོ་ཀོལ་དཔོན་སློབ་ཕྱིར་ལྡོག་གསུངས། པཎྜི་ཏ་ཛཱ་ཡ་ཤྲཱིས་དཔོན་སློབ་རྣམས་ལོ་ཙཱ་བའི་གཟུགས་ལ་བསྙེས་འདུག་པས་འབེལ་བའི་གཏམ་སྨྲོས་ཤིག་ཅེས་སྐབས་དབྱེ། ལོ་ཙཱ་བས་པཎ་ཆུང་དགུ་ལ་དྲི་བ་མི་འདྲ་བ་གཉིས་གཉིས་བྱས། པཎ་ཆེན་རབ་ཏུ་དགེས་ཏེ་སྤྱན་འདྲེན་གཏང་བའི་རྔོ་ཐོགས་པཎ་ཆུང་རྣམས་ལའང་དོ་ལི་བྱས་ཏེ་རིམ་པས་སྤྱན་དྲངས། ཆུ་མིག་ཏུ་ཁྲོ་ཕུ་བའི་བསུ་བའི་བཀོད་པ་དང་།
དགེ་འདུན་དྲུག་ཅུ་དར་གདུགས་རོལ་མོ་སོགས་དྲུག་ཅུ་དྲུག་ཅུ་དང་བཅས་པས་ཁྲོ་ཕུར་སྤྱན་དྲངས། དེའི་ཚེ་ས་པཎྜི་ཏས་ཡབ་དཔལ་ཆེན་འོད་པོ་ཕག་ལོ་སྐུ་གཤེགས་ནས། གཤེགས་རྫོངས་ཀྱི་སྐུ་སྐལ་རྐྱང་དུར་དུ་འབུལ་དུ་ཕེབས་པའི་བར་ལམ་ཆུ་མིག་ཏུ་ཆོས་རྗེ་དང་མཇལ། ཚད་མ་ཆོས་མཆོག་གི་བསྟོད་པ་སོགས་མཛད་པ་ཡིན་ཟེར། ཁྲོ་ཕུར་བྱི་ལོའི་དབྱར་གནས་མཛད། ཚུགས་ཤིང་ལེན་པ་བརྒྱད་བརྒྱ་བྱུང་། བརྒྱད་སྟོང་པ་སོགས་གསུངས་སོ། ། ལོ་ཙཱ་བས་དར་ཟབ་ཀྱི་ཐུན་ཡོན་རེ་མ་ཆག་པར་ཕུལ། ལྷོ་བྲག་པ་བྱང་ཆུབ་དཔལ་ལ་བསྙེན་རྫོགས་གནང་། དབུས་ལ་འབྲི་ཁུང་པས་སྤྱན་འདྲེན་པའི་ཆ་རྐྱེན་མང་པོ་སླེབས།
ལྷས་མོ་ཆེར་ཕེབས། རྒྱ་གར་ནས་སྤྱན་དྲངས་པའི་རྟེན་མཆོད་རྣམས་ཞལ་ཕྱེ་མཆོད་པ་རྒྱས་པར་ཕུལ། གཙང་པོ་བ་བསོད་ནམས་མཛེས་ཀྱིས་མཇལ། བདག་བསྙེན་པར་རྫོགས་ནས་ལྟུང་བ་བྱུང་བ་མ་དྲན་པས། ཚུལ་ཁྲིམས་བསྲུང་བའི་དགེ་བ་བསྔོ་བ་ཞུས་པས། དབུ་ཞྭ་ཟུལ་གྱིས་ཕུད། ཕྱག་ཐལ་མོ་སྦྱར་ནས་བསྔོ་རྒྱུ་བཟང་། འདི་ལྟ་བུ་རྒྱ་གར་ན་ཡང་དཀོན་གསུངས་ཏེ་བསྔོ་བ་མཛད། གླང་ལོའི་དབྱར་གནས་སླས་མོ་ཆེར་མཛད། དགག་དབྱེ་ཐོན་ནས་ཆུ་མིག་རིང་མོར་བྱོན།
རྒྱན་གོང་གནས་སུ་རྡོ་རྗེ་དཔལ་ལ་བསྙེན་རྫོགས་གནང་། གཞུ་བསྙེ་མོའི་ནང་ལ་བྱོན། འཚུར་ཕུ་ནས་སྟོད་ལུང་བརྒྱུད་དེ་ཇོ་བོ་རྣམ་གཉིས་ལ་མཆོད་པ་ཕུལ། འཚུར་ཕུ་བའི་སྐྱེས་མི་རྣམས་ལ་ཁྱོད་ཀྱི་དགོན་པ་ན། སངས་རྒྱས་ཐོད་པའི་རྒྱུད་ནས་བཤད་པའི་སྐུ་གསུམ་སྣང་བ་ཁྱེད་ཀྱིས་ངོ་མ་ཤེས་གསུངས། སྐུ་གསུམ་ནི་བདེ་མཆོག་ཡབ་ཡུམ་གོ་ཟློག ཤཱཀྱ་ཐུབ་པ་སྤྲུལ་སྐུ་ལ་ཡུམ་རྡོ་རྗེ་མཁའ་འགྲོ། རྡོ་རྗེ་དྲིལ་བུ་མཉམ་སྦྱོར་གྱི་སྐུ་དང་གསུམ་མོ། ། དེ་ནས་སྲིན་པོ་རིར་སྟག་ལོ་དབྱར་གནས་མཛད། བྱམས་ཆོས་ཁྲིད་དང་།
རིགས་ཚོགས་རྣམས་གསུངས། མེ་མོ་ཡོས་ལ་སོལ་ནག་ཐང་པོ་ཆེར་ཕེབས། བསྟན་རྩིས་མཛད་པ་ན། སྨིག་དྲུག་ཟླ་བའི་དཀར་ཕྱོགས་ཀྱི། ། ཚེས་བརྒྱད་ནམ་གུང་མཉམ་པ་ལ། ། ཟླ་བ་རི་བོ་ལ་ནུབ་ཚེ། ། ཐུབ་དབང་ཡོངས་སུ་མྱ་ངན་འདས། ། དེ་རྗེས་ལོ་ནི་སྟོང་ཕྲག་གཅིག ། བདུན་བརྒྱ་དང་ནི་ལྔ་བཅུ་དང་། ། ཟླ་བ་གཉིས་དང་ཟླ་བ་ཕྱེད། །
དེ་བཞིན་ཉི་མ་སྔ་རབས་འདས། ། ཞེས་སོགས་བཤད། འོ་ན་རང་ལུགས་ཀྱི་བསྟན་རྩིས་དང་ཆེར་མི་མཐུན་ནོ་སྙམ་ན། སྐྱོན་མེད་དེ་པཎ་ཆེན་གྱི་བསྟན་རྩིས་ཀྱི་འདས་ལོའི་ཐོག་མ་ནི། ཐོ་བཙུན་གྲུབ་རྗེ་དང་། བདེ་བྱེད་བདག་པོས་བྱང་ཆུབ་ཆེན་པོའི་སྐུ་བཞེངས་དུས་ཀྱི་མེ་མོ་སྦྲུལ་ནས་བཟུང་བ་ཡིན་ནོ་ཞེས་བཤད་ཟིན་ལ། དེ་ལྟ་བུའི་མེ་སྦྲུལ་དེ་ནི་འདས་ལོ་ནས་སྟོང་དང་ལྔ་བརྒྱ་གྱ་དགུ་འདས་པའི་དགུ་བཅུ་པ་ཡིན་ནོ་ཞེས་ཀྱང་བཤད་ཟིན་ཅིང་། པཎ་ཆེན་གྱི་བསྟན་རྩིས་འདི་ནི་མེ་མོ་ཡོས་ལོའི་ཚེ་ནག་པ་ཟླ་བའི་ཚེས་ལྔ་ལ་མཛད་པ་ཡིན་པས། མེ་ཡོས་ནག་པ་ཟླ་བའི་ཚེས་ལྔ་དེ་ནི། མཧཱ་བོ་དྷི་བྱོན་པའི་མེ་སྦྲུལ་ནས་ལོ་སྟོང་དང་བདུན་བརྒྱ་དང་ལྔ་བཅུ་རྩ་གཅིག་པ་མེ་མོ་ཡོས་ལོ་རང་གི་སྟེང་ནས་ཟླ་བ་ཕྱེད་གསུམ་དང་ཞག་ལྔ་སོང་བ་དེ་ཡིན་པར་ཤིན་ཏུ་གསལ་བའི་ཕྱིར་རོ། །
དེ་ན་མེ་ཡོས་འདི་ནི་འདས་ལོ་ནས་ལོ་སུམ་སྟོང་སུམ་བརྒྱ་དང་བཞི་བཅུ་པ་དང་། པཎ་ཆེན་བོད་དུ་བྱོན་པའི་ལོ་བཞི་པ་ཡིན་ནོ། ། དེ་ནས་བྱང་ར་སྒྲེང་དུ་བྱོན་པའི་ཡར་ལམ་འབྲི་ཁུང་པས་སྤྱན་དྲངས་ཀྱང་། གདན་གཅིག་པ་དང་བཀའ་གདམས་པས་གེགས་བྱས་མཇལ་དུ་མ་སྟེར་རོ། ། ཕྱི་དེ་ས་ཕོ་འབྲུག་གི་ལོ་གཙང་དུ་ཕེབས། ཉང་བརྒྱུད་རྒྱན་གོང་དུ་ས་པཎ་ལ་བསྙེན་རྫོགས་གནང་། གསང་སྟོན་སྤྱི་བོ་ལྷས་པ་བྱང་ཆུབ་འོད་ཤིང་ཕོ་བྱི་ལོ་པ་སྟེ། དེའི་ཚེ་རེ་ལྔ་པ་ཡིན། སྦྲུལ་ལོའི་དབྱར་གནས་རིན་ཆེན་སྒང་དུ་མཛད། རྟ་ལོའི་དབྱར་གནས་ས་སྐྱར་མཛད།
ལུག་ལོའི་དབྱར་གནས་ཤངས་ལུག་གུ་རྫོང་དུ་མཛད། ལྷ་བཙུན་གུང་ཐང་པ་ལ་བསྙེན་རྫོགས་གནང་། སྤྲེལ་ལོའི་དབྱར་གནས་ཁྲོ་ཕུར་མཛད་དེ་ཆུ་བོ་སྤྲེལ་ལོ་དབོ་ཟླ་བའི་ཚེ་གསུམ་ནས་བཅུ་གསུམ་གྱི་བར་དུ་ཁྲོ་ཕུ་བྱམས་ཆེན་གྱི་རབ་གནས་མཛད། རིམ་གྱིས་ཁྲོ་ཕུ་ནས་མངའ་རིས་སུ་ཕེབས་ཏེ་བྱ་ལོའི་དབྱར་གནས་པུ་ཧྲང་དུ་མཛད། ཤིང་ཕོ་ཁྱི་ལོ་ཁ་ཆེར་ཕེབས་ཏེ་ཉེར་དགུ་ཙམ་ཞིག་ཏུ་བསྟན་འགྲོའི་དོན་མཛད། དགུ་ཅུ་རྩ་དགུ་པ་སྒྲོག་ཟླ་བའི་ཚེས་ལྔ་ལ་ཞི་བར་གཤེགས་སོ། ། དེ་ལ་པཎ་ཆེན་ཤིང་ཕོ་བྱི་ལོ་བོད་དུ་ཕེབས་ནས། ལོ་བཅུ་གཅིག་བཞུགས་ཟེར་བ་འདི་ལ་ཕལ་ཆེར་མཐུན་མོད། འཁྲུངས་ལོ་ལ་མི་མཐུན་པ་འགའ་ཞིག་འདུག་པའི། དེབ་སྔོན་ལས།
པཎ་ཆེན་མེ་མོ་ལུག་ལ་བལྟམས། དོན་བརྒྱད་པ་ཤིང་ཕོ་བྱི་ལོ་བོད་དུ་ཕེབས། ཆུ་མོ་བྱའི་བར་ལོ་བཅུ་བཞུགས། ཤིང་ཁྱི་ལ་ཁ་ཆེར་ཐེགས། གོ་གཅིག་པ་ཤིང་བྱ་ལ་གཤེགས་ཟེར་མོད། ཁྲོ་ལོས་མཛད་པའི་བསྟོད་པ་ལས། གཅིག་གིས་མ་ཚང་ལོ་བརྒྱའི་དུས། ། བྱ་ལོ་སྣྲོན་ཟླའི་དཀར་ཕྱོགས་ཀྱི། ། སྤེན་པའི་ཉི་མའི་ཚེས་ལྔ་ལ། ། འགྲོ་བའི་ཉི་མ་ནུབ་པར་བསྟན། །
ཞེས་གོ་དགུ་པ་བྱ་ལོ་ཞི་བར་གཤེགས་པར་བཤད་པ་དང་ཅུང་ཟད་འབྱོར་ཀྱང་། ཐུབ་དབང་ཡོངས་འདས་ལོ་ནི་བརྒྱ་ཕྲག་བཅུ། ། དྲུག་བཅས་དགུ་ཅུ་རྩ་གཉིས་མཐར་སོན་ཚེ། ། ཤཱཀྱའི་བསྟན་སྲོག་ངུར་སྨྲིག་འཛིན་པའི་གཙོ། ། བྱོན་གྱུར་དྲང་སྲོང་དེ་ཡི་རྣམ་ཐར་བྲིས། ། ཞེས་པ་དང་། མི་འབྱོར་ཏེ། ལུང་དེས་པཎ་ཆེན་ལུགས་ཀྱི་འདས་ལོ་ནས་ལོ་སྟོང་དང་དྲུག་བརྒྱ་གོ་གཉིས་ཚེ་སྐུ་འཁྲུངས་པར་བཤད་ལ། ཐང་པོ་ཆེར་བསྟན་རྩིས་མེ་མོ་ཡོས་ཡན་ཆད་ལ་ལོ་སྟོང་དང་བདུན་བརྒྱ་ལྔ་ཅུ་འདས་པར་པཎ་ཆེན་རང་གིས་བཤད་པ་ལྟར་ཡང་ཁས་བླངས་དགོས་པ་ལས། ཁྱེད་ལྟར་ན་ཐང་པོ་ཆེའི་མེ་མོ་ཡོས་ལོ་ནི།
པཎ་ཆེན་གྱི་བརྒྱད་ཅུ་རྩ་གཅིག་པ་ཡིན་པས། པཎ་ཆེན་འཁྲུངས་གོང་ཡན་ཆད་ཀྱི་སྟོང་དྲུག་བརྒྱ་གོ་གཉིས་དང་། པཎ་ཆེན་གྱི་དགུང་ལོ་གྱ་གཅིག་པོ་བསྲེས་པས་སྟོང་བདུན་བརྒྱ་བདུན་ཅུ་དོན་གསུམ་དུ་ཡང་སླེབས་འདུག་པའི་ཕྱིར་རོ། ། ཇོ་བསྟན་ཚོགས་དགེ་འདུན་སྒང་པའི་མཁན་པོ་མཁན་ཆེན་ཆོས་གྲུབ་སེང་གེས་མཛད་པའི་པཎ་ཆེན་གྱི་རྣམ་པར་ལས་ཁྲོ་ལོས་མཛད་པའི། ཐུབ་དབང་ཡོངས་འདས་ལོ་ནི་བརྒྱ་ཕྲག་བཅུ། ། དྲུག་བཅས་དགུ་ཅུ་རྩ་གཉིས་མཐར་གསོན་ནས། ། ཞེས་པ་འདི་ཡི་གེ་མ་དག་པ་ཡིན་པས། ཐུབ་དབང་ཡོངས་འདས་ལོ་ནི་བརྒྱ་ཕྲག་བཅུ། ། དགུ་བཅས་བདུན་ཅུ་རྩ་གསུམ་མཐར་གསོན་ནས། ། ཞེས་འདོན་དགོས་ལ།
དེ་ལྟར་ན་འདས་ལོ་ལས་ལོ་སྟོང་དགུ་བརྒྱ་དོན་གསུམ་འདས་པའི་ལྕགས་ཕོ་སྤྲེལ་ལོར་པཎ་ཆེན་བལྟམས། རེ་ལྔ་པ་ཤིང་ཕོ་བྱི་ལོར་བོད་དུ་ཕེབས། དོན་ལྔ་པ་ཤིང་ཕོ་ཁྱི་ལོར་ཁ་ཆེར་ཕེབས། གོ་དགུ་པ་ཁྱི་ལོར་ཞི་བར་གཤེགས་ཞེས་བཤད་པ་ཡང་། ཐང་པོ་ཆེར་རྩིས་པའི་བསྟན་རྩིས་དང་འགལ་ཏེ། ཁྱེད་ལྟར་ན་ཐང་པོ་ཆེའི་མེ་ཡོས་ནི། པཎ་ཆེན་གྱི་དྲུག་ཅུ་རྩ་བརྒྱད་པ་ཡིན་ལ། དྲུག་ཅུ་རྩ་བརྒྱད་པོ་དེ་དང་། པཎ་ཆེན་འཁྲུངས་གོང་གི་ལོ་སྟོང་དགུ་བརྒྱ་དོན་གསུམ་པོ་བསྲེས་པས་ཉིས་སྟོང་ཞེ་གཅིག་ཏུ་ཡང་འགྱུར་བའི་ཕྱིར་རོ། ། དེས་ན་ཁོ་བོ་ནི་སྐབས་འདིར།
དུས་གསལ་སོར་བཞག་ནས་ཁ་ཆེ་པཎ་ཆེན་རང་ཉིད་ཀྱི་བསྟན་རྩིས་ལྟར་གྱི་འདས་ལོའི་སྟོང་དང་དྲུག་བརྒྱ་གོ་གཉིས་འདས་པའི་གོ་གསུམ་པ་ཤིང་མོ་གླང་ལོར་པཎ་ཆེན་བལྟམས། དྲུག་ཅུ་པ་ཤིང་བྱི་ལ་བོད་དུ་ཕེབས། བདུན་ཅུ་པ་ཤིང་ཁྱི་ལ་མངའ་རིས་ནས་ཁ་ཆེར་ཕེབས་ཏེ། གོ་དགུ་པ་ལ་དག་པའི་ཞིང་དུ་གཤེགས། མངའ་རིས་ནས་ཁ་ཆེར་ཕེབས་དུས་ཇོ་བསྟན་གཙང་སོ་བ། བྱང་རྡོར་རྣམ་གཉིས་ཀྱི་གནས་ཀྱི་སློབ་དཔོན་དུ་བཞག ཤིང་ཁྱི་དེ་ནས་ལོ་བཅུ་གཅིག་པ་པཎ་ཆེན་གྱི་དགུང་ལོ་བརྒྱད་ཅུ་ལོན་པའི་ཚེ། བྱང་རྡོར་རྣམ་གཉིས་ཀྱི་དགེ་འདུན་གྱི་སྡེ་སོ་སོར་བཙུགས་པ་ནི། ཚོགས་དགེ་འདུན་སྒང་པ་དང་། ཚོགས་སམ་མིག་པ་གཉིས།
དེ་གཉིས་ལས་མཆེད་པ་ལ་ཆོས་ལུང་པ་དང་། བྱི་རྫིང་པ་ཞེས་ཟེར་ཏེ། ཇོ་གདན་ཚོགས་སྡེ་བཞི་ཞེས་གྲགས་སོ། ། དེས་ན་ཐང་པོ་ཆེར་རྩིས་པའི་མེ་མོ་ཡོས་ལོ་ནི། པཎ་ཆེན་གྱི་དྲུག་བཅུ་རྩ་གསུམ་པ་ཡིན་ལ། རེ་གསུམ་པོ་དེ་དང་། པཎ་ཆེན་འཁྲུངས་གོང་གི་ལོ་དྲུག་བརྒྱ་གོ་གཉིས་པོ་བསྲེས་པས། སྟོང་དང་བདུན་བརྒྱ་ང་ལྔ་འབྱུང་བ་ལ་འཁྲུལ་པ་མེད་པའི་ཕྱིར་རོ། ། འོན་ཀྱང་པཎ་ཆེན་ཤིང་གླང་ལ་བལྟམས་ནས་གོ་དགུ་ལ་འདས་པའི་ལོ་དེ་ནི་ཆུ་མོ་ཡོས་ཀྱི་ལོ་ཡིན་པས། ཁྲོ་ལོས་བྱ་ལོའི་སྒྲོག་ཟླའི་དཀར་ཕྱོགས་ཀྱི།
ཞེས་སོགས་བཤད་པ་ནི་ཡི་གེ་མ་དག་པའོ་ཞེས་ཁས་བླངས་དགོས་ཏེ། གཞན་དུ་ན་ཁ་ཆེ་པཎ་ཆེན་གྱི་བསྟན་རྩིས་དང་འགལ་བའི་ཕྱིར་ཏེ། མདོར་ན་ཁ་ཆེ་པཎ་ཆེན་གྱི་བོད་དུ་ལོ་ངོ་བཅུ་གཅིག་བཞུགས། མདོ་ཕྱོགས་ཀྱི་བསྟན་པ་ལ་ཕན་ཆེ། ས་པཎྜི་ཏ་དང་བྱང་རྡོར་གཉིས་ལ་བསྙེན་རྫོགས་ཀྱི་སྡོམ་པ་གནང་། ཤང་པ་ཇོ་གདན་དང་། སེང་གེ་ཟིལ་གནོན་ལ་མེ་ཏོག་ཕྲེང་རྒྱུད་སོགས་རྒྱས་པར་གནང་། འདུལ་བ་སྟོད་སྨད་གཉིས་ཀྱི་སྟེང་དུ་འདུལ་བའི་བརྒྱུད་པ་ཟུར་པ་ཞིག་ཀྱང་སྤེལ། སློབ་བུ་མང་དུ་བྱུང་ཡང་ས་སྐྱ་པཎྜི་ཏ་ཁོ་ན་སྲས་ཀྱི་དམ་པར་མཛད། དེ་ཡང་འདུལ་བ་སྨད་འདུལ་བའི་སྡོམ་བརྒྱུད་ནི།
ཐུབ་དབང་། ཤཱ་རིའི་བུ། སྲས་སྒྲ་གཅན་འཛིན། བྲམ་ཟེ་སྒྲ་གཅན་འཛིན། ཀླུ་སྒྲུབ། ལེགས་ལྡན་བྱེད། དཔལ་སྦས། ཡེ་ཤེས་སྙིང་པོ། ཞི་བ་འཚོ། དབའ་རཏྣ།
གཙང་རབ་གསལ། བླ་ཆེན་དགོངས་པ་རབ་གསལ། ཀླུ་མེས་ཚུལ་ཁྲིམས་སོགས་ཡིན་ལ། སྟོད་འདུལ་བའི་སྡོམ་བརྒྱུད་ནི། དྷརྨ་པཱ་ལ། པྲཛྙ་པཱ་ལ། ཞང་ཞུང་རྒྱལ་ཤེ། དཔལ་འབྱོར་ཤེས་རབ། ཞིང་མོ་ཆེ་པ་བྱང་ཆུབ་སེང་གེ ཡང་རྩེ་བ་རྡོ་རྗེ་སེང་གེ
རྟག་པ་པདྨ་གཡུང་དྲུང་། རྩིས་འདུལ་ཐུགས་རྗེ་བྱང་ཆུབ། བདེ་བ་ཅན་པ་ཤཱཀྱ་བྱང་ཆུབ། ཀུན་དགའ་རྒྱལ་མཚན། བྱང་ཆུབ་སེང་གེ བྱང་ཆུབ་བཟང་པོ། བློ་གྲོས་རྒྱལ་མཚན། དཔལ་ལྡན་བླ་མ། མདོག་ལྷོ་པ་མཁན་ཆེན་ཀུན་དགའ་བཟང་པོ། རེ་མདའ་བ་སོགས་སོ། །
མཁན་བརྒྱུད་གསར་མའི་སྡོམ་བརྒྱུད་ནི། སྟོན་པ། ཤཱ་རིའི་བུ། སྒྲ་གཅན་འཛིན་གཉིས། ཀླུ་སྒྲུབ། གུ་ན་མ་ཏི་སྟེ་ཡོན་ཏན་བློ་གྲོས། རཏྣ་མ་ཏི་སྟེ་རིན་ཆེན་དཀོན་མཆོག་བློ་གྲོས། ཤྲཱི་དྷརྨ་པཱ་ལ་ཏེ་དཔལ་ལྡན་ཆོས་སྐྱོང་། གུ་ན་སཱ་ག་ར་སྟེ་ཡོན་ཏན་རྒྱ་མཚོ། དྷརྨ་མཱ་ལ་ཏེ་ཆོས་ཀྱི་ཕྲེང་བ།
ཨ་ཀ་ར་གུཔྟ་སྟེ་ཞི་འབྱུང་སྦས་པ། པཎ་ཆེན་ཤཱཀྱ་ཤྲཱི། ས་པཎ་སོགས་སོ། ། སྟོད་འདུལ་བའི་དྷརྨ་པཱ་ལ་ཡན་གྱི་སྡོམ་བརྒྱུད་གསལ་བར་བྲིས་པ་མི་སྣང་། ཡང་སྟོད་འདུལ་བའི་དྷརྨ་པཱ་ལ་དང་མཁན་བརྒྱུད་གསར་མའི་དྷརྨ་པཱ་ལ་གཉིས་དོན་གཅིག་ན། ཀླུ་སྒྲུབ་ནས་བརྒྱུད་ཚུལ་འདྲ་མོད། ཅུང་ཟད་ཐོག་མི་མཚུངས་པ་འདྲའོ། ། དེས་ན་ད་ལྟའི་ཤིང་ཕོ་བྱི་ལོ་འདི་ཁ་ཆེན་པཎ་ཆེན་བོད་དུ་བྱོན་པའི་ཤིང་བྱི་ནས་ལོ་སུམ་སྟོང་སུམ་བརྒྱ་ལྔ་བཅུ་རྩ་གཅིག་ལོན་པའི་ལོ་ཡིན་ནོ།། ༈ །།སུམ་སྟོང་སུམ་བརྒྱ་དང་ཞེ་བཞི་འདས་པའི་ཞེ་ལྔ་པ་ཆུ་ཕོ་སྤྲེལ་ལོ། སྟག་སྡེ་བ་སེང་གེ་རྒྱལ་མཚན་མདོག་ཕ་རི་ལུང་དུ་བྱོན།
བོ་དོང་རིན་ཆེན་རྩེ་མོའི་ཞབས་ལ་བཏུགས། ལོ་གྱ་གསུམ་བཞུགས། སྔར་ཚར་གྱི་བུ་ཆེན་གཤོངས་རྡོ་རྗེ་རྒྱལ་མཚན་དང་། གཤོངས་བློ་གྲོས་བརྟན་པ་སྟེ་སྐུ་མཆེད་གཉིས། གཅེན་གྱི་སྐྱེས་རབས་དཔག་བསམ་ཁྲི་ཤིང་དང་། སྙན་ངག་མེ་ལོང་དང་། སྒྲ་ཙཎྜ་པ་སོགས་སྔར་མ་འགྱུར་བའི་ཆོས་མང་པོ་བསྒྱུར། སྐུ་མཆེད་དེ་གཉིས་ཀྱི་སློབ་མ་ནི། མང་མཁར་ཁྲ་ཚང་པ་མཆོག་ལྡན་ལེགས་པའི་བློ་གྲོས། དེའི་སློབ་མ་དཔང་ལོ་སྟེ་ལོ་ཙཱ་བ་དེ་བཞི་སྒྲ་སྙན་ངག་སོགས་ལ་བཀའ་དྲིན་མཆོག་ཏུ་ཆེ།
རྒྱ་གར་གྱི་ཁ་ཆེ་བློ་བརྟན་ནི་བློ་བརྟན་དང་པོ་ཡིན་ལ། གཤོངས་བློ་བརྟན་དང་། དཔང་བློ་བརྟན་ལ་བློ་བརྟན་གཉིས་པ་དང་གསུམ་པ་ཞེས་གྲགས། བློ་བརྟན་བཞི་པ་ནི་ཚིག་གཏེར་གྱི་འགྲེལ་པ་མཛད་པ་པོ་དེ་ཡིན་ནོ། ། དཔང་ལོས་ལོ་བཅུ་གསུམ་པ་ནས་མདོག་ཚ་སྣར། སྟག་སྡེ་བ་སེང་རྒྱལ་ཞི་བར་གཤེགས་ཀྱི་བར་ལོ་བཅུ་དགུའི་བར་དུ་བསྟེན་ཟེར་བས། སྟག་སྡེ་བའི་ཕྱི་ཚར་གྱི་སློབ་མ་ཡིན་ལ། སྟག་སྡེ་བ་འདི་ཚོགས་སྒོམ་པ་ལས་ལོ་གཉིས་ཀྱིས་གཞོན་ནོ།། ༈ །།སུམ་སྟོང་སུམ་བརྒྱ་དང་ཞེ་ལྔ་འདས་པའི་ཞེ་དྲུག་པ་ཆུ་མོ་བྱ་ལ་ཡང་དགོན་རྒྱལ་མཚན་དཔལ་བཟང་པོ་ལ་སྟོད་ལྷོའི་ཤྲཱི་ལུང་པར་བལྟམས། བླ་མའི་མཆོག་ནི་རྒོད་ཚང་པ།
ས་པཎ། ཀོ་བྲག་པ། འབྲི་ཁུང་སྤྱན་མངའ་རིན་པོ་ཆེ་དང་བཞི། སློབ་མའི་མཆོག་ནི་ལོ་རས་ཆོས་སྐྱོང་དཔལ་དང་། དར་མ་རྒྱལ་མཚན་གཉིས། སྤྱན་མངའ་རིགས་ལྡན་དཔལ་དང་། ཟུར་ཕུག་པ་རིན་ཆེན་དཔལ་གཉིས་ཏེ་བཞི་ཟུར་ཕུག་པའི་ཐུགས་སྲས་ནི། འབར་ར་རྒྱལ་མཚན་དཔལ་བཟང་པོ་སྟེ། ཡང་དགོན་པའི་སྐུ་སྐྱེས་སུ་བྱེད། ཡང་དགོན་པ་ཞེ་དྲུག་པའི་ནམ་མཐོང་གི་ཚེས་བཅུ་དགུ་ལ་གཤེགས་སོ།།
༈ །།སུམ་སྟོང་སུམ་བརྒྱ་དང་ང་བདུན་འདས་པའི་ང་བརྒྱད་པ་ཤིང་མོ་བྱ་ལ། ནཻ་རིངས་པ་སྲས་བདེ་ལེགས་རྒྱལ་མཚན་ལ་སྟོད་ལྷོ་བྱ་རོག་ཚང་དུ་བལྟམས། ཉེར་གཉིས་པ་རྟ་ལོ་རྒོད་ཚང་པའི་དྲུང་དུ་བྱོན། དེ་ནས་བཅུ་གསུམ་པ་ས་མོ་ལུག་ནཻ་རིངས་བཏབ། དེ་ནས་ཉི་ཤུ་རྩ་གཉིས་འགྲོ་དོན་མཛད་དེ། ང་བདུན་སྦྲུལ་ལོ་དབྱུག་པ་ཟླ་བའི་ཉེར་དགུའི་སྲོད་ལ་གཤེགས་སོ། ། ཐུགས་སྲས་ནི་དབོན་པོ་ཀུན་དགའ་རྡོ་རྗེ་དང་། མཁན་པོ་ཤེས་རབ་གྲགས་སོ། ། ནཻ་རིངས་པ་འདི་ཉན་ཆེན་པ་ལས་ལོ་གསུམ་གྱིས་གཞོན་ནོ། ། སུམ་སྟོང་སུམ་བརྒྱ་དང་རེ་གཉིས་འདས་པའི་རེ་གསུམ་པ་ལྕགས་ཕོ་སྟག་ལ་གྲུབ་ཐོབ་ཨུ་རྒྱན་རིན་ཆེན་དཔལ་བ་ལྷོ་ནས་ལྷུམ་དུ་བྱོན།
བཅུ་དྲུག་པ་ལ་རྒོད་ཚང་པ་ལས་དགེ་བསྙེན་མཛད། བོ་དོང་རིན་རྩེ། བཅོམ་ལྡན་རལ་གྲི། གོ་ལུང་པ་མདོ་དཔལ་སོགས་ལ་མདོ་ཕྱོགས་གསན། གོང་ལུང་པའི་གཅུང་པོ་ཡང་ཡིན། བོ་དོང་རིན་རྩེ་ལས་བསྙེན་པར་རྫོགས། རྒོད་ཚང་པ་ལས་གདམས་པ་གསན་པས་སྒྲོ་འདོགས་ཆོད། ཤྲཱི་རྡོ་རྗེ་རྣལ་འབྱོར་མས་པུ་ཏི་གཅིག་གནང་བ་མིད་པས་བཀའ་མདོ་རྒྱུད་ལ་ཐོགས་པ་མེད། ཡུལ་ཉི་ཤུ་རྩ་བཞིའི་ཨུ་རྒྱན་སོགས་དགུ་རུ་བྱོན། དགུང་ལོ་གོ་གཉིས་པ་ལྕགས་བྱ་ལོ་ཟླ་བ་བརྒྱད་པའི་ཚེས་ཉི་ཤུ་ལ་གཤེགས་སོ། །
སློབ་མའི་མཆོག་ཀརྨ་རང་བྱུང་རྡོ་རྗེ། གྲུབ་ཐོབ་ཚ་ཆུང་བ། རྟོགས་ལྡན་ཟླ་སེང་དང་བཞིའོ། ། རྟོགས་ལྡན་ཚ་ཆུང་བས་སྦུ་ཊ་ནས་ལྷ་སར་ཉིན་རེ་ལ་ཕེབས། རྒྱ་ཁབ་བརྒྱ་དུས་རེ་ལ་གསོལ་ནས་བ་སྤུའི་བུ་ཁར་དུས་གཅིག་ལ་འདོན། རྟོགས་ལྡན་ཟླ་སེང་གེ་དུས་འདའ་ཁར་བུ་སྟོན་རིན་པོ་ཆེས་གསོལ་བ་བཏབ་སྟེ་ལོ་གསུམ་བཞུགས་ཟེར། དེས་ན་ད་ལྟའི་ཤིང་བྱི་འདི་ཡང་དགོན་པའི་ཆུ་བྱ་ནས་གསུམ་བརྒྱ་དང་ང་གཉིས་པ། ནཻ་རིངས་པས་ཤིང་བྱ་ནས་སུམ་བརྒྱ་དང་བཞི་བཅུ་པ། ཨུ་རྒྱན་པས་ལྕགས་སྟག་ནས་སུམ་བརྒྱ་དང་སོ་ལྔ་པ་ལེགས་སོ།། ༈ །།སུམ་སྟོང་སུམ་བརྒྱ་དང་རེ་བདུན་འདས་པའི་རེ་བརྒྱད་པ་ཤིང་མོ་ལུག་ལོ་འཕགས་པ་རིན་པོ་ཆེ་བྱོན།
ལོ་དྲུག་ལོན་པའི་ཚེ་ཆོས་རྗེ་ས་པཎ་གྱི་ཕྱག་ཕྱིར་སྐྱིད་གྲོང་དུ་བྱོན་ཟེར། ལོ་བཅུ་པ་ལ་གཅུང་ཕྱག་ན་བཅས་ཆོས་ཀྱི་རྗེ་རྒྱ་ལ་ཕེབས་པའི་ཞབས་ཕྱིར་ཐེགས། དབུས་སུ་ཆོས་རྗེ་ས་པཎ་གྱི་མཁན་པོ། ཟུལ་ཕུ་བའི་ན་བཟའ་འཕྲེད་གསོལ་གྱི་སློབ་དཔོན་བགྱིས་ཏེ་རབ་ཏུ་བྱུང་། བཅུ་གཉིས་པ་ལ་རྒྱལ་པོའི་ཕོ་བྲང་ཆེན་པོར་ཕྱག་ཕེབས། བཅུ་བདུན་ཡན་ལ་ལུང་རྟོགས་ཀྱི་ཡོན་ཏན་ཕུལ་དུ་ཕྱིན། དེའི་ཚེ་ཆོས་རྗེ་ས་པཎ་གྱིས་བསྟན་པའི་ཁུར་ཆེན་པོ་ཉིད་ཀྱི་ཕྱག་ཏུ་གཏད་དེ་དག་པའི་ཞིང་དུ་གཤེགས། བཅོ་བརྒྱད་པ་ལ་ཆོས་ཀྱི་རྗེའི་དགོངས་རྫོགས་ལེགས་པར་སྒྲུབ། བཅུ་དགུ་ལོན་པ་ཆུ་མོ་གླང་ལོ་ཧོར་རྒྱལ་པོ་སེ་ཆེན་གོ་གདན་གྱི་ཕོ་བྲང་ཏྭ་ཏུར་སྤྱན་དྲངས། ལུགས་གཉིས་ཀྱི་མཛད་པས་རྒྱལ་པོའི་ཐུགས་རབ་ཏུ་འཕྲོག་སྟེ།
རྒྱལ་པོས་ཞུས་པའི་ངོར། རྒྱལ་པོས་གཙོས་པའི་བསྐལ་ལྡན་གྱི་གདུལ་བྱ་ལྔ་ཕྲག་ལྔ་ལ་དགེས་པ་རྡོ་རྗེའི་སྨིན་བྱེད་ཀྱི་དབང་བསྐུར། ཏཱི་ཤྲཱིའི་མཚན་གསོལ་དབང་ཡོན་དུ་བོད་ཁྲི་སྐོར་བཅུ་གསུམ་ཕུལ། ཁྲི་སྐོར་བཅུ་གསུམ་ནི་ལྷོ་བྱང་གཉིས། ཆུ་ཞལ་གཉིས། ལྷ་ཤངས་གཉིས་ཏེ་གཙང་ལ་དྲུག གཡའ་ཕག་གཉིས། རྒྱལ་ཚ་གཉིས། འབྲི་སྟག་གཉིས་ཏེ་དབུས་ལ་དྲུག ཡ་འབྲོག་ཁྲི་བསྐོར་དང་བཅུ་གསུམ་ཡིན་ལ།
འདི་ནས་བཟུང་སྟེ་བོད་ཁམས་ཐམས་ཅད་དཔལ་ལྡན་ས་སྐྱ་པས་ལུགས་གཉིས་ཀྱིས་བསྐྱངས་སོ། ། དེ་ནས་ལོ་ཉེར་གཅིག་པ་རྒྱ་ཧོར་ཡུལ་གྱི་མཚམས་སུ། མཁན་པོ་སྙེ་ཐང་པ་གྲགས་པ་སེང་གེ ལས་སློབ་ཇོ་གདན་བསོད་ནམས་རྒྱལ་མཚན། གསང་སྟེ་ཡར་ལུང་པ་བྱང་ཆུབ་རྒྱལ་མཚན་སོགས་ལས་བསྙེན་པར་རྫོགས་སོ། ། སླར་སོ་གཅིག་པ་ཤིང་མོ་གླང་ལ་དཔལ་ལྡན་ས་སྐྱར་ཕེབས། དེའི་ཚེ་བོད་དབུས་གཙང་གི་དགེ་བའི་བཤེས་གཉེན་ཆེ་དགུ་ཐམས་ཅད་ཀྱིས་མདོ་ཁམས་སུ་བསུ་བ་སེར་ཕྲེང་ལ་ཕེབས། གཤོངས་རྡོ་རྗེ་རྒྱལ་མཚན་གྱིས་བསྟོད་པ་སྤེལ་ལེགས་ཀྱི་སྙན་ངག་ཕུལ། འབེལ་བའི་གཏམ་གྱི་བཀའ་མཆིད་མཆོག་ཏུ་སྩལ། དེ་དག་ཀུན་གྱི་ནང་ནས་ལ་སྟོད་པ་གངས་ཤཱཀྱ་བཤེས་གཉེན་དང་།
དབུས་ཀྱི་འབྲེའུ་རིན་ཆེན་གཉིས་ལ་མཆོག་ཏུ་དགེས་པར་ཐོབ་ཅེས་ཀྱང་ཟེར་རོ། ། དབུས་དང་ཁམས་སུ་འགྲོ་ཀུན་ཆོས་དང་ཟང་ཟིང་འབྱོར་པས་བདེ་བ་ལ་བཀོད། སླར་སོ་གསུམ་པ་ལ་གོང་ནས་སྤྱན་འདྲེན་གྱི་གསེར་ཡིག་པ་སླེབས་པས་ཤར་ལ་ཕེབས། དེའི་ཚེ་གསོལ་གཟིམ་མཆོད་གསུམ། མཇལ་ཡིག་མཛོད་གསུམ། ཐབ་འདྲེན་གདན་གསུམ། རྟ་སྐྱ་གཉིས། མཛོ་ཁྱི་གཉིས་ཏེ་ལས་མཚན་བཅུ་གསུམ་གྱི་བཀོད་པ་གནང་། བཅོམ་རལ་གྱིས། སངས་རྒྱས་བསྟན་པ་བཀའ་ཕྱག་སྤྲིན་གྱིས་བསྒྲིབས། །
ཞེས་སོགས་ཀྱི་ཞུ་མཆིད་ཕུལ། བསྟན་ལ་འཕེལ་བསྒྲིབས་འབྱུང་བ་རྒྱལ་བས་གསུངས། ། ཞེས་སོགས་ཀྱི་བཀའ་མཆིད་གནང་། སོ་བཞི་པ་ས་མོ་འབྲུག་ལ་དཔོན་ཆེན་ཤཱཀྱ་བཟང་པོས་ཁྲི་བསྐོར་བཅུ་གསུམ་བསྐུལ་ཏེ། ལྷ་ཁང་ཆེན་པོའི་གཞི་བཏིང་། རྒྱལ་པོའི་ཕོ་བྲང་དུ་ཕེབས། དབང་ཡོན་དུ་རྒྱའི་ཡུར་མ་ཆོད། བོད་ཆོལ་ཁ་གསུམ་ཕུལ། ཆོལ་ཁ་གསུམ་ནི། དབུས་གཙང་ཆོས་ཀྱི་ཆོལ་ཁ།
མདོ་སྟོད་གོན་གྱོ་མིའི་ཆོལ་ཁ། མདོ་སྨད་གླིང་ཁ་རྟའི་ཆོལ་ཁ་ཞེས་ཟེར། འགའ་ཞིག་མང་ཡུལ་མཚོ། གུ་གེ་གཡའ། པུ་རང་གངས་ཀྱིས་བསྐོར་བས་སྟོད་མངའ་རིས་བསྐོར་གསུམ་ཆོལ་ཁ་གཅིག གཙང་གཡས་རུ་དང་གཡོན་རུ་གཉིས། དབུས་ལ་སྦོ་རུ་དང་གཡོ་རུ་གཉིས་ཏེ་བར་དབུས་གཙང་རུ་བཞི་ཆོས་ཁལ་གཅིག ཚ་བ་སྒང་། སྤོ་འབོར་སྒང་། སྨྲ་ཁམས་སྒང་སྟེ་མདོ་ཁམས་སྒང་གསུམ་ཆོལ་ཁ་གཅིག་ཡིན་ཟེར་རོ། །
སླར་ཞེ་གཅིག་པ་ལ་དཔལ་ལྡན་ས་སྐྱར་ཕྱག་ཕེབས། ཞེ་གསུམ་པ་མེ་མོ་གླང་ལ་རྒྱལ་པོ་ཇིན་གྱིམ་གྱིས་སྦྱིན་བདག་མཛད། གཙང་ཆུ་མིག་རིངས་མོར་དགེ་འདུན་ཁྲི་ཕྲག་བདུན་ལ་གསེར་ཇ་གོས་དར་སོགས་ཀྱི་མཆོད་ནས་ཆོས་ཀྱི་འཁོར་ལོ་བསྐོར་ཏེ། ཞེ་དྲུག་པ་འབྲུག་ལོ་ཟླ་བ་བཅུ་པའི་ཉེར་གཉིས་ལ་བདེ་བར་གཤེགས་སོ། ། འདི་ཉིད་ལ་སློབ་མའི་མཆོག་མན་ངག་གི་བཀའ་བབ་ཞང་དཀོན་མཆོག་དཔལ་དང་དགེ་སློང་ཀུན་བློ་གཉིས། རྒྱུད་ཀྱི་བཀའ་བབ་དགའ་ལྡན་པ་བཀྲ་ཤིས་དཔལ་དང་། དགའ་ལྡན་པ་ཀུན་བསོད་གཉིས། མགོན་པོའི་བཀའ་བབ་དམ་པ་ཀུན་དགའ་གྲགས། བསྙེས་པའི་མཆོད་གཡོག་ཏི་ཤྲི་གྲགས་འོད། བློ་ཆེན་སངས་རྒྱས་སྲས།
རི་ཕུག་པ་དར་མ་རྒྱལ་མཚན། པྲོ་ལུང་པ་ཀུན་སྨོན་དང་བཞིའོ། ། ནུས་པའི་བདག་ཉིད་གཅུང་ཕྱག་ན་རྡོ་རྗེ་དང་རྒྱལ་བུ་ཇིན་གྱིམ་གཉིས་སོ། ། གཞན་ཡང་ཆེ་བའི་བདག་ཉིད་ཤར་པ་དུས་འཁོར་བ་ཡེ་ཤེས་རིན་ཆེན། ཤར་པ་ཀུན་དགའ་སེང་གེ ཤར་པ་འཇམ་དབྱངས་བཞི་ཐོག་པ་རིན་ཆེན་རྒྱལ་མཚན། ཁང་གསར་བ་ཏི་ཤྲི་སངས་རྒྱས་དཔལ། སྙན་ཚུལ་ཁྲིམས་རྒྱལ་མཚན། ཆ་བན་དབང་ཕྱུག་རྒྱལ་མཚན་དང་དྲུག་གོ ། དེ་དག་ལས་འགྲོ་མགོན་ཕྱག་ན་ས་མོ་ཕག་ལ་མངོག་གད་སླེར་བྱོན།
ལོ་དྲུག་པ་ལ་གོང་ལ་བྱོན། བརྟུལ་ཤུགས་ཀྱི་སྤྱོད་པ་མཐར་ཕྱིན། ཉེར་ལྔ་པ་ལ་བོད་དུ་ཕེབས། ཉེར་དགུ་པ་ཡོས་ལོ་ཟླ་བ་བདུན་པའི་ཚེས་གཉིས་ལ་དགུ་རུམ་དུ་གཤེགས་སོ། ། འདི་འཕགས་པ་ལས་ལོ་གཉིས་ཀྱིས་གཞོན་ནོ།། ༈ །།སུམ་སྟོང་སུམ་བརྒྱ་དང་དོན་གཉིས་འདས་པའི་དོན་གསུམ་པ་ལྕགས་ཕོ་ཁྱི་ལོ་ཞང་དཀོན་མཆོག་དཔལ་ར་ས་ཚལ་གུང་དུ་བྱོན། ཤར་པ་ཤེར་འབྱུང་ལས་རབ་ཏུ་བྱུང་། བྲག་རམ་དུ་བོ་དོང་རིན་ཆེན་བརྩོན་འགྲུས་རྡོ་རྗེ་ལས་ཕར་ཚད་སོགས་སྦྱངས། ཚོགས་སྒོམ་པ་དང་ར་གཉིས་པ་ཆེན་པོ་སོགས་ཀྱང་བསྟེན། དྲ་བ་དགེ་སློང་དང་ཀུན་བློ་གཉིས་འཕགས་པ་རིན་པོ་ཆེ་བསུ་བ་ལ་བྱོན།
རང་ལོ་སོ་ལྔ་པ་ཤིང་ཁྱིའི་ལོ་འཕགས་པ་དང་མདོ་ཁམས་རྩོད་མདོར་མཇལ། ལོ་རེ་བརྒྱད་བཞུགས།། ༈ །།སུམ་སྟོང་སུམ་བརྒྱ་དང་དོན་བདུན་འདས་པའི་དོན་བརྒྱད་པ་ཤིང་མོ་སྦྲུལ་ལ་ཏཱི་ཤྲི་གྲགས་འོད་སྟག་སྡེ་ར་ལུང་དུ་བྱོན། ཏི་ཤྲི་ལོ་བཅུ་གཉིས་མཛད། འཕགས་པ་ལས་ལོ་ལྔས་གཞོན་ལོ་ང་བརྒྱད་བཞུགས། དེས་ན་ད་ལྟའི་ཤིང་བྱི་འདི་འཕགས་པ་རིན་པོ་ཆེ་བྱོན་ནས་གསུམ་བརྒྱ་ཉེར་སུམ་འདས་པའི་ཉེར་བཞི་པ་ལགས་སོ། ། མདོར་ན་འགྲོ་བའི་མགོན་པོ་འཕགས་པ་རིན་པོ་ཆེས་བཅུ་དགུ་བཞེས་པ་ཆུ་མོ་གླང་ལ་ཧོར་སེ་ཆེན་རྒྱལ་པོའི་ཏི་ཤྲི་ཐོབ་པ་ནས་ཐེག་ཆེན་ཆོས་རྗེ་ཀུན་དགའ་བཀྲ་ཤིས་རང་ལོ་རེ་ལྔ་པ་ཆུ་མོ་སྦྲུལ་ལ་རྒྱ་ནག་ཏ་མིང་རྒྱལ་ཆེན་གྱི་ཏི་ཤྲི་ཐོབ་པའི་བར་ལོ་གྲངས་བརྒྱ་དང་དྲུག་ཅུ་རེ་གཅིག་གི་བར་དུ་དཔལ་ལྡན་ས་སྐྱ་པའི་གདུང་བརྒྱུད་རིམ་པས་རྒྱ་ཧོར་གྱི་རྒྱལ་པོའི་ཏི་ཤྲི་ཐོབ་པ་རིམ་ཅན་དུ་བྱུང་བ་ཁོ་ན་ཡིན་ལ། དེ་ཡང་ཐོག་མར་དཔལ་ལྡན་ས་སྐྱ་པཎྜི་ཏས་རྒྱལ་པོ་གོ་དན་གྱི་སྤྱི་བོར་དབང་གི་ཅོད་པན་བཅིངས་པའི་བཀའ་དྲིན་ཡིན་མོད། ཏི་ཤྲིའི་མཚན་མ་གསོལ་ཏེ། དེའི་ཚེ་རྒྱལ་པོ་གོ་དན་རྒྱལ་སྲིད་ཀྱི་ཁུར་བོར་ཏེ་རང་གི་དབོན་པོ་སེ་ཆེན་རྒྱལ་པོ་རྒྱལ་སར་སྟོན་ཟིན་པ་ཉིད་ཀྱིས་སོ། །
དེ་ལྟར་ན་ཆོས་རྗེ་ཁུ་དབོན་གཉིས་ཀྱི་བཀའ་དྲིན་ལས། བོད་ཁམས་སུ་ཐམས་ཅད་དམག་ཁྲལ་ལས་གསུམ་ལས་བཏོན་ཏེ། ལོ་གྲངས་བརྒྱ་ལྷག་ཙམ་ཞིག་གི་བར་དུ་རྒྱལ་སྲིད་ཆོས་བཞིན་དུ་བདེ་བར་བསྐྱངས་པ་ནི། གང་ལ་གང་འདུལ་གྱི་དབང་གིས་བསྐལ་ལྡན་གྱི་གདུལ་བྱ་ལ་བདེ་བའི་ངལ་གསོ་ཆེན་པོ་ཐོབ་པ་ཡིན་ནོ། ། དེབ་སྔོན་ལས། དཔལ་ལྡན་ས་སྐྱ་པས་ལོ་གྲངས་བདུན་ཅུ་རྩ་ལྔའི་བར་དུ་ཁྲི་བསྐོར་བཅུ་གསུམ་བདག་མཛད་ནས་ས་མོ་གླང་ནས་ཏའི་སི་ཏུ་བྱང་ཆུབ་རྒྱལ་མཚན་གྱིས་ཁྲི་བསྐོར་བཅུ་གསུམ་བདག་མཛད་པ་ཡིན་ནོ་ཞེས་བཤད་ལ། དེ་ལ་ངེས་པའི་གཏན་ཚིགས་ཡོད་ན། ས་མོ་གླང་དེ་འཕགས་པ་རིན་པོ་ཆེས་ཏི་ཤྲི་མཛད་པས་ཆུ་མོ་གླང་ནས་གོ་དྲུག་འདས་པའི་གོ་བདུན་པ། ཐེག་ཆེན་ཆོས་རྗེ་བལྟམས་པའི་ལོ་དེ་ཡིན་པར་གདོན་མི་ཟ་མོད། ཇི་ལྟར་བདེན་ཁོ་བོས་ད་དུང་དཔྱད་པར་བྱའོ།།
༈ །།སུམ་སྟོང་བརྒྱ་དང་གོ་བཞི་འདས་པའི་གོ་ལྔ་པ་ཆུ་ཕོ་ཁྱི་ལོ་བླ་མ་བདག་ཉིད་ཆེན་པོ་བཟང་པོ་དཔལ་མང་མཁར་ཁབ་སྨད་དུ་བལྟམས། ཡབ་སློབ་དཔོན་ཡེ་འབྱུང་ཉེར་ལྔ་པའི་སྲས་ཡིན། བཅུ་དྲུག་པ་ལ་འཕགས་པ་དང་མཇལ། མི་རེས་པུས་མོ་ལ་འབབ། ཡོན་ཏན་སློབ་གསུངས། བཅུ་དགུ་པ་ལ་འཕགས་པ་ཞི་བར་གཤེགས། ཉེར་གཅིག་པ་ལ་གོང་ལ་བྱོན། སྙན་སྒྲའི་སྟབས་ཀྱིས་སོ་ལྔ་པའི་བར་དུ་སྨན་རྩེའི་ཡུལ་དུ་འབྱོན་དགོས་པར་ཤར། ཏི་ཤྲི་གྲགས་འོད་ཁུ་དབོན་གྱིས་ལེགས་པའི་མཚམས་སྦྱར། སོ་དྲུག་པ་ལ་འཕགས་པ་ཏི་ཤྲི་དབོན་པོ་ཡིན་ངེས་སུ་འདུག་པས་གདུང་བརྒྱུད་སྤེལ་དགོས་ཀྱི་རྒྱལ་པོའི་ལུང་བུད།
སོ་བདུན་པ་ས་ཕོ་ཁྱི་ལ་ས་སྐྱར་ཕེབས། ཆོས་དང་འཇིག་རྟེན་གྱི་འབྱོར་པས་གདན་ས་བསྐྱངས། རེ་གསུམ་པ་ཤིང་ཕོ་བྱི་ལོ་ཞི་བར་གཤེགས་སོ། ། འདི་ཉིད་ལ་སྲས་ཀུན་དྲིལ་བཅོ་ལྔ་ཙམ་ཞིག་བྱོན་པར་སྣང་ཡང་། ཡོངས་གྲགས་སྲས་དགུ་ནི་ཏི་ཤྲི་ཀུན་བློ་ཡབ་སོ་བརྒྱད་པ་ས་མོ་ཕག་ལ་བྱོན། བཅུ་གཅིག་པ་ལ་ཏི་ཤྲི་ཐོབ། ཉེར་བཞི་པ་ཁྱི་ལོ་བོད་དུ་བསྙེན་རྫོགས་ལ་བྱོན། ཉེར་དྲུག་པ་ལ་ཡབ་གཤེགས། སྐུ་མཆེད་རྣམས་ལ་བླ་བྲང་སོ་སོར་བགོས། ཉེར་དགུ་པ་ལ་གོང་དུ་གཤེགས་ཟེར།
མཁས་བཙུན་པ་སྐུ་མཆེད་ལ་བཞི་ཐོག་བླ་བྲང་པ་ཞེས་ཟེར་ཏེ། མཁས་བཙུན་ནམ་མཁའ་ལེགས་པ་ཡབ་ཞེ་བཞི་ས་སྦྲུལ་ལོ་བལྟམས། སོ་དགུ་པ་ལ་གཤེགས། གཅུང་གུ་ཤྲི་ནམ་མཁའ་རྒྱལ་མཚན། ཡབ་གཤེགས་པའི་བྱི་ལོའམ་ཡང་ན་ཆུ་ཕོ་ཁྱི་ལོ་པ་ཆོས་རྗེ་བླ་མ་དང་དགུང་མཉམ་ཡིན་ཟེར། ཉེར་གསུམ་པ་ལ་གཤེགས་སོ། ། ཏི་ཤྲི་ཀུན་དགའ་ལེགས་འབྱུང་སྐུ་མཆེད་ལ་ལྷ་ཁང་བླ་བྲང་པ་ཟེར་ཏེ། གཅེན་ཏི་ཤྲི་ཀུན་དགའ་ལེགས་འབྱུང་ཡབ་ཞེ་བདུན་པ་ས་ཕོ་སྤྲེལ་ལོ་བྱོན། དེའི་གཅུང་ཏི་ཤྲི་ཀུན་དགའ་རྒྱལ་མཚན་ཡབ་ཞེ་དགུ་པ་ལྕགས་ཕོ་ཁྱི་ལོ་བྱོན། སའི་ལེ་དབང་ཀུན་དགའ་ལེགས་པ་ལྕམ་སྲིང་ལ་དུས་མཆོད་བླ་བྲང་པ་ཟེར།
འདི་ནི་ཏི་ཤྲི་ཀུན་དགའ་ལེགས་དང་དགུང་མཉམ་ཡིན་ནོ། ། རྟ་དབེན་ཀུན་དགའ་ཉི་མ་སྐུ་མཆེད་གསུམ་ལ་རིན་ཆེན་སྒང་བླ་བྲང་པ་ཟེར། རྟ་དབེན་ཀུན་ཉིའི་གཅུང་འཇམ་དབྱངས་དོན་ཡོད་རྒྱལ་མཚན་ཏི་ཤྲི་ཀུན་རྒྱལ་དང་དགུང་མཉམ་ཡིན། སོ་བཞི་པ་ཟླ་བ་ལྔ་པའི་ཚེས་བཅུ་གཅིག་ལ་གཤེགས་སོ། ། གཅུང་ཆོས་རྗེ་བླ་མ་ཡབ་ང་གཅིག་པ་ཆུ་ཕོ་བྱི་ལོ་བྱོན། རེ་བཞི་པ་ཉེར་ལྔ་ལ་གཤེགས་སོ། ། དེས་ན་ད་ལྟའི་ཤིང་བྱི་འདི་བདག་ཉིད་ཆེན་པོ་བྱོན་པའི་ཁྱི་ལོ་ནས་གསུམ་བརྒྱ་དང་སུམ་དུ་སླེབས་པ་ལགས་སོ། ། མཉམ་མེད་གྲགས་རྒྱལ་འདི་བས་ལོ་གཅིག་གིས་གཞོན། ལོ་གྱ་ལྔ་བཞུགས་ཟེར།། ༈ །།ཁ་ཆེ་པཎ་ཆེན་བོད་དུ་བྱོན་པའི་ཤིང་ཕོ་བྱི་ལོ་ཀརྨ་པཀ་ཤི་བྱོན།
ས་པཎ་ལས་ལོ་ཉེར་བརྒྱད་ཀྱིས་གཞོན། དུས་གསུམ་མཁྱེན་པའི་སློབ་མ་སྤོམ་བྲག་པའི་ཞབས་ལ་གཏུགས། ཧོར་རྒྱལ་པོས་ཀྱང་སྤྱན་དྲངས། མེར་བསྲེགས། ཆུར་བསྐྱུར་མཚོན་གྱིས་བཏབ་ཀྱང་གནོད་པ་མ་བྱུང་བས་ཞབས་ཏོག་བྱས་ཟེར། བརྒྱད་ཅུ་པ་ལུག་ལོ་ཟླ་བ་གསུམ་པའི་ཚེས་གསུམ་ལ་གཤེགས་སོ། ། འདི་ནི་ས་ར་ཧའི་སྤྲུལ་པ་ཡིན་ལ། འདིའི་སྐུ་སྐྱེས་བརྒྱུད་སྤེལ་དུ་བྱོན་པ་ནི། ཀརྨ་རང་བྱུང་རྡོ་རྗེ། རོལ་པའི་རྡོ་རྗེ།
དེ་བཞིན་གཤེགས་པ། མཐོང་བ་དོན་ལྡན། ཆོས་གྲགས་རྒྱ་མཚོ། མི་བསྐྱོད་རྡོ་རྗེ་སྟེ། ཀརྨ་པཀ་ཤི་ནས་མི་བསྐྱོད་རྡོ་རྗེའི་བར་སྔར་བདུན་བྱོན་ཟིན་པ་ཡིན་ལ། དུས་གསུམ་མཁྱེན་པ་ནི་བསྐལ་བཟང་གི་སངས་རྒྱས་དྲུག་པ་སེང་གེའི་རྣམ་འཕྲུལ་ཡིན་པར་བཤད་ལ། ཀརྨ་པཀ་ཤི་ནི་ས་ར་ཧའི་རྣམ་འཕྲུལ་དུ་བཤད་ཀྱི། དུས་གསུམ་མཁྱེན་པའི་སྐུ་སྐྱེ་ཡིན་ཞེས་ཀྱང་མ་བཤད་པས། ཀརྨ་ཞྭ་ནག་པ་ཞེས་གྲགས་པའི་ཐོག་མ་ནི་ཀརྨ་པཀ་ཤི་ནས་ངོས་འཛིན་དགོས་པར་སེམས་ལ། འོན་ཀྱང་།
ཀརྨ་པ་ཞེས་པའི་མཚན་འདོགས་ནི། དུས་གསུམ་མཁྱེན་པས་སྨད་དུ་སྒམ་པོ་གནས་ནང་། བར་དུ་ཀརྨ་ལྷ་སྡིང་། སྟོད་དུ་ཚུར་ཕུའི་དགོན་པ་བཏབ་པ་ནས་ཀརྨ་པ་ཞེས་མཚན་འདོགས་པར་གསལ་བས། དུས་གསུམ་མཁྱེན་པ་ལ་ཀརྨ་པ་ཞེས་པའི་སྒྲ་བཤད་དུ་ཡོད་པ་ཙམ་ཞིག་ཡིན་ནོ་སྙམ་དུ་ཁོ་བོ་སེམས་སོ། ། དེ་ལྟ་བུའི་ཀརྨ་པཀ་ཤིའི་སློབ་མ་ནི་རྗེ་ཨུ་རྒྱན་པ། ཀརྨ་ཞྭ་དམར་ཅན། ཞྭ་སེར་ཅན། ཞྭ་ཁྲ་ཅན་ལ་སོགས་པའོ། ། སྤྲུལ་སྐུ་ཞྭ་དམར་བ་ཚུལ་ཁྲིམས་དཔལ་ནི་མེ་ཕོ་བྱི་ལོ་བལྟམས།
ཏིལློ་པའི་སློབ་མ་ཁོལ་པོ་དགའ་ཞེས་པའི་སྐུ་སྐྱེས་ཡིན་ཟེར་རོ།། ༈ །།ས་བཅད་བཞི་པ་སུམ་སྟོང་བཞི་བརྒྱ་པའི་སྐབས་སུ་བྱོན་པ་ནི། བདག་ཉིད་ཆེན་པོ་དྷརྨ་པཱ་ལ། དཔང་ལོ། ནམ་བཟའ་བྲག་ཕུག་པ། བུ་དོལ་ལ་སོགས་པའི་མཁས་པ་རྣམས་ཏེ། དེ་ཡང་སུམ་སྟོང་བཞི་བརྒྱ་འདས་ནས་ཉག་མ་གཅིག་གི་སྟེང་དུ་སླེབས་པས་ས་ཕོ་འབྲུག་གི་ལོ་འགྲོ་མགོན་ཕྱག་ནའི་སྲས་དྷརྨ་པཱ་ལ་བལྟམས། བཅུ་གསུམ་པ་ལ་ས་སྐྱའི་གདན་ས་མཛད། དེའི་ལོ་བླ་མ་འཕགས་པ་ཞི་བར་གཤེགས། ནང་རྟེན་ལྷ་ཆེན་དཔལ་འབར་དང་།
འཕགས་པའི་སྐུ་འདྲ་འབུལ་ཐོག་བཅུ་གསུམ་ཞེས་གྲགས་པ་རྣམས་བཞེངས། བཅུ་བཞི་པ་ལ་གོང་ལ་བྱོན་ཏི་ཤྲི་མཛད། ཉི་ཤུ་པ་ལ་མདོ་ཁམས་ཏྲི་མཎྜལ་ཞེས་པར་ཚེས་བཅོ་བརྒྱད་ལ་གཤེགས་སོ། ། དེས་ན་ཤིང་བྱི་འདི་དྷརྨ་པཱ་ལའི་ས་འབྲུག་ནས་ཉིས་བརྒྱ་གོ་བདུན་པ་ཡིན། ས་ཕོ་འབྲུག་དེ་ནི་འཕགས་པས་ལྷ་ཁང་བཞེངས་པའི་ལོ་ཡིན་ཏེ། དཔལ་ལྡན་ས་སྐྱ་བཏབ་ནས་ལོ་བརྒྱ་དང་གོ་དྲུག་པ་ས་ཕོ་འབྲུག་ལ་ལྷ་ཁང་ཆེན་པོའི་འགྲམ་བཏིང་ཞེས་འབྱུང་བ་ཡིན་ནོ།། ༈ །།སུམ་སྟོང་བཞི་བརྒྱ་དང་ཉག་མ་བརྒྱད་འདས་པའི་དགུ་པ་མེ་ཕོ་བྱི་ལོ་དཔང་ལོ་ཙཱ་བ་བློ་གྲོས་བརྟན་པ་ལ་སྟོད་ལྷོ་རྒྱལ་དུ་བྱོན། ཁོང་གི་ལོ་ལྔ་ལོན་པའི་ཚེ་འཕགས་པ་རིན་པོ་ཆེ་དག་པའི་ཞིང་དུ་གཤེགས། ཡུམ་སྔ་མོར་གཤེགས་ནས་ལུག་གི་འོ་མས་གསོས་པས་ལུ་གུ་ཞེས་པར་གྲགས། ཁོ་བོ་བའི་འོ་མས་གསོས་ན་ལེགས་པ་ལ་ལུག་གི་འོ་མས་གསོས་པས་བློ་གྲོས་ཀྱི་ཕྱེད་འགྲིབ་ཞེས་གསུངས།
ལོ་བདུན་པ་ལ་མཁན་ཆེན་སེར་ཁང་པ་དང་མེ་སྟོན་འདུལ་འཛིན་ལས་རབ་ཏུ་བྱུང་། བཅུ་གཅིག་པ་ལ་མདོ་རྩ་རྫོགས་པར་བཟུང་། བཅུ་གསུམ་པ་ལ་མདོག་ཚ་སྣར་སྟག་སྡེ་སེང་རྒྱལ་ལོ་བཅུ་དགུའི་བར་དུ་བསྟེན། བཅུ་དགུ་པ་ལ་སྟག་སྡེ་བ་གཤེགས་ནས་མང་མཁར་ཁྲ་ཚང་དུ་ལོ་ཙཱ་བ་མཆོག་ལྡན་ལ་དུས་འཁོར་སོགས་གསན། གཞན་ཡང་སྟག་སྡེ་རི་ཕུག་གི་མཁན་པོ་ཤེས་རབ་དཔལ་བ་དང་། ས་སྐྱའི་འཇམ་དབྱངས་བཞི་ཐོག་པ་དང་འཇམ་སྐྱ་དང་། རོང་པ་ཤེས་རབ་སེང་གེ་སོགས་ཀྱི་ཞབས་པད་བསྟེན། རོང་པ་ཤེར་སེང་འདི་ནི་རོང་པ་སྒ་ལོའི་སྲས་ཏེ། ལྕགས་མོ་ལུག་ལོ་པ་ཡིན། ཏི་ཤྲི་གྲགས་འོད་ལས་ལོ་དྲུག་གིས་གཞོན།
དཔང་ལོ་ལས་ཉེར་ལྔས་བགྲེས། སློབ་མ་ཡང་དཔང་ལོ། དཔལ་ལྡན་སེང་གེ སྐྱི་སྟོན་གྲགས་རྒྱལ་སོགས་མང་དུ་བྱུང་། ལོ་རེ་ལྔ་བཞུགས་ཟེར་བ་དེའི་ཉི་ཤུ་པ་ལ་སྔར་གྱི་མཁན་སློབ་ལས་བསྙེན་རྫོགས། ཉེར་གཅིག་པ་ལ་བལ་པོར་བྱོན། སྒྲ་སྙན་ངག་ལ་སྦྱངས། སྤྱིར་བལ་པོར་ལན་བདུན། སོ་གཉིས་པ་ལ་གུང་ཐང་གནས་པོ་ཆེར་ཆོས་གཞི་བཙུགས། གུང་ཐང་བདེ་བློ་སོགས་སློབ་བུ་མང་དུ་བྱོན།
དཔང་ལོ་འདི་ཁོང་རང་བཞུགས་དུས་ཀྱི་མཁས་པ་བུ་དོལ། རྒྱལ་སྲས་པ། མ་ཏི་པཎ་ཆེན། ཀུན་སྤངས་ཆོས་གྲགས་དཔལ། འཇམ་དབྱངས་དོན་ཡོད་རྒྱལ་མཚན་སྐུ་མཆེད། ནཻ་རིངས་པ་འཇམ་དབྱངས་རྒྱལ་མཚན་སོགས་མཁས་པ་ཐམས་ཅད་ཀྱིས་ཚུར་ཞབས་ལ་བཏུད། མཁས་པའི་གྲགས་པ་ཤིན་ཏུ་ཆེ། བོ་དོང་ཨེའི་གདན་ས་རྒྱལ་སྲས་རིན་པོ་ཆེའི་ཞུ་ཕུལ་བས། གུ་རུ་ཐོགས་མེད་ཐོས་པའི་གཏམ་ལ་སྙན། ། ཉིད་ཀྱི་ཞལ་ནས་ལེགས་པ་མ་གཏོགས་པ། །
ཉེས་པར་བཤད་པ་ག་ལ་སྲིད། ། ཁོ་བོའི་མཁན་ཆེན་སྟག་སྡེ་བ། ། སེང་རྒྱན་གྱིས་ཀྱང་མ་ཐོབ་པའི། ། གདན་ས་ཡིན་པས་དེ་རིང་རང་ལ་འགྲོ། ། འགྱུར་ན་མི་འདོད་དེ་ལྟ་རང་ལ་འགྲོ། ། ཞེས་གསུངས་ནས་དྲུག་ཅུ་རྩ་གཅིག་ལོན་པའི་ཚེ། བོ་དོང་ཨེ་པཎ་ཆེན་འབུམ་ཕྲག་གསུམ་པའི་གདན་སེང་གེའི་ཁྲི་ལའང་འཁོད། བརྒྱུད་འཛིན་གྱི་སྲས་རང་ཉིད་ཀྱི་དབོན་པོ་ལོ་ཙཱ་བ་བྱང་ཆུབ་རྩེ་མོ་ཞེས་གྲགས་པ་དེ་ཡིན་ལ། དགུང་ལོ་དྲུག་ཅུ་རྩ་བདུན་པ་ཆུ་ཕོ་རྟ་ལོ་ནག་པ་ཟླ་བའི་ཚེས་བཅུ་གསུམ་ལ་བོ་དོང་ཨེར་དག་པའི་ཞིང་དུ་གཤེགས་སོ།། ༈ །།སུམ་སྟོང་བཞི་བརྒྱ་དང་ཉག་མ་དགུ་འདས་པའི་བཅུ་པ་མེ་མོ་གླང་ལ་བྲག་ཕུག་པ་བསོད་ནམས་དཔལ་བལྟམས།
དཔང་ལོ་ལས་ལོ་གཅིག་གིས་གཞོན། ལོ་དོན་བདུན་བཞུགས། སློབ་བུ་མང་དུ་བྱུང་ཡང་གཙོ་བོར་ཆོས་རྗེ་བླ་མ་བྲག་ཕུག་པ་དཀོན་མཆོག་རྒྱལ་མཚན། བྲག་ཕུག་པ་བློ་གྲོས་བརྟན་པ། བཀའ་བཅུ་པ་གཞོན་ནུ་སེང་གེ་དང་བཞིའོ། ། བྲག་ཕུག་པ་དཀོན་རྒྱལ་གྱི་སློབ་མ་ནི། ས་སྐྱ་བུ་སྟོན་དབང་ཕྱུག་རྒྱལ་པོ། གཡག་སྡེ་བ་ནམ་མཁའ་བསོད་ནམས། མདོ་ཁམས་རྩོ་མདོ་དཔལ་འབར་གྱི་ཐིམ་ཆུ་བ་བློ་གྲོས་དཀར་པོ་སྟེ་བློ་བཟང་དཀར་པོར་གྲགས་པ་དང་གསུམ། བློ་བཟང་དཀར་པོའི་སློབ་མ་ནི།
གོན་ཇོ་ཡེ་ཤེས་དཔལ་ཡིན་ལ། གོན་ཇོའི་སློབ་མ་ནི་ཁམས་ཀྱི་ཆབ་ལ་ཁ་བ་བློ་བཟང་དཀར་མོ་དང་། མཁན་ཆེན་གཡག་པ་སོགས་ཡིན་ཞིང་བློ་བཟང་དཀར་མོ་ལ་ལམ་འབྲས་པ་བློ་བཟང་གྲགས་པ་དང་། པཎ་ཆེན་བོ་དོང་པ་སོགས་ཀྱིས་གསན་ནོ། ། རི་ཁྲོད་པ་བློ་བརྟན་ནི་མེ་མོ་འབྲུག་ལོ་པ་སྟེ་ཆོས་རྗེ་བླ་མ་ལས་ལོ་བཞིས་གཞོན་ནོ།། ༈ །།སུམ་སྟོང་བཞི་བརྒྱ་བཅུ་བཞི་པ་ལྕགས་མོ་སྦྲུལ་ལོ་ལམ་འབྲས་པ་ཡེ་ཤེས་དཔལ་མདོ་ཁམས་སུ་བྱོན། ལོ་བཅུ་བཞི་པ་ལ་ཉན་ཆེན་པོའི་བུ་ཆེན་བློ་གྲོས་དཀར་པོ་ལ་འཁྲིད་དང་གདམས་པ་གསན། ཞ་ལུར་བུ་སྟོན་ལ་ཐེག་ཆེན་སེམས་བསྐྱེད་གསན། ས་སྐྱར་གཞུང་ལུགས་པ་མཁན་ཆེན་གཡག་པ་ལ་རྣམ་རིགས་གསན། ཀུན་སྤང་ཆོས་གྲགས་དཔལ་ལ་སྦྱོར་དྲུག་གསན།
ནམ་བཟའ་པ་ལོ་བཅུ་གཉིས་བསྟེན་ཏེ་གསུང་ངག་སོགས་གསན། བླ་མ་གུ་རུ་དབང་ཕྱུག་བརྩོན་འགྲུས་ལ་ནཻ་གུ་སོགས་གསན། མཁན་ཆེན་བླ་ཆེན་ཀུན་དགའ་རྒྱལ་མཚན་གྱི་སྲས་གུང་པ་བཀྲ་ཤིས་བཟང་པོ་ལ་དམར་པོ་སྐོར་གསུམ་སོགས་གསན། ལོ་ལྔ་བཅུ་ནས་གྱ་ལྔའི་བར་དུ་གཞན་དོན་ཁོ་ན་མཛད། སློབ་མའི་མཆོག་བློ་བཟང་དཀར་མོ། མཁན་ཆེན་གཡག་པ་སོགས་ཏེ་གྱ་ལྔ་པ་སྦྲུལ་ལོ་ཟླ་བ་བཅུ་གཅིག་པའི་ཉེར་གཉིས་ལ་འཇམ་ས་ལྷ་སྡིངས་སུ་གཤེགས་སོ།། ༈ །།སུམ་སྟོང་བཞི་བརྒྱ་དང་བཅོ་ལྔ་འདས་པའི་བཅུ་དྲུག་པ་ཤིང་ཕོ་སྤྲེལ་ལོ་ཀརྨ་པ་རང་བྱུང་རྡོ་རྗེ་མངའ་རིས་སུ་བྱོན། ལོ་གསུམ་པ་ལ་མིང་ཡོངས་སུ་གྲགས་པའི་ཀརྨ་པ་ཡིན། ཞྭ་ནག་ཁྱེར་ཤོག་གསུངས། རང་བྱུང་རྡོ་རྗེ་ཞེས་པ་ཀརྨ་པཀ་ཤིའི་གསང་མཚན་ཡིན་ཟེར།
མདོ་སྡེ་མ་གཟིགས་པ་སྐྱེས་རབ་བརྩམས། ཅི་ཡིན་ཞུས་པས། ཀརྨ་པཀ་ཤི་ཡིས་དུས་ཁམས་ཀྱི་རྭ་བ་སྒང་དུ་ཚར་གཅིག་བལྟས་གསུངས། འདིའི་ཧོར་ཐོ་ཧན་ཐིམ་མུར་གྱི་ཏི་ཤྲི་མཛད་ཟེར་བས། སྤྱིར་ཐོ་ཧན་ཐི་མུར་གྱི་ལོ་ཉེར་ལྔ་རྒྱལ་སྲིད་མཛད་པའི་སྟོད་ལ། ཏི་ཤྲི་ཀུན་རྒྱལ་གྱི་ཏི་ཤྲི་མཛད། བར་སྐབས་སུ་བླ་ཆེན་བསོད་བློས་མཛད། འཇུག་ཏུ་ཏི་ཤྲི་མེད་པ་ལོ་བརྒྱད་བྱུང་ཟེར་བའི་ཐོ་ཧན་གྱི་སྐུ་ཚེའི་སྟོད་ཏི་ཤྲི་ཀུན་རྒྱལ་དང་ཐོག་མཚུངས་ཙམ་དུ་ཏི་ཤྲི་མཛད་པར་མངོན་ཏེ། རང་བྱུང་རྡོ་རྗེ་ཏི་ཤྲི་ཀུན་རྒྱལ་ལས་ལོ་ཉེར་དྲུག་གིས་བགྲེས་པ་ཡིན་པའི་ཕྱིར་རོ། ། གང་ནའང་དགུང་ལོ་ང་དྲུག་པ་བྲ་གྲེའི་ཚེས་བཅུ་བཞི་ལ་རྒྱ་ནག་ཕོ་བྲང་དུ་གཤེགས་སོ།།
༈ །།སུམ་སྟོང་བཞི་བརྒྱ་དང་ཉེར་གསུམ་འདས་པའི་ཉེར་བཞི་པ་ལྕགས་མོ་ཡོས་ལ་གཉག་ཕུ་བ་བསོད་ནམས་དབང་ཕྱུག་མུས་གླིང་སྐྱར་བྱོན། བཅུ་གཅིག་པ་ལ་མཁན་པོ་ཤཱཀྱ་མགོན་དང་།

སློབ་དཔོན་འོད་ཟེར་རྩེ་མོ་ལས་རབ་ཏུ་བྱུང་། མདོག་ལྷོད་དུ་མཁན་ཆེན་ཀུན་རྒྱལ་ལས་འདུལ་བ། མུས་ཆེན་སངས་རྒྱས་དཔལ་དང་སློབ་དཔོན་ཤེས་རབ་རལ་གྲི་སོགས་ལས་མདོ་ཕྱོགས་གསན། བཅུ་དགུ་པ་ལ་མཁན་ཆེན་ཆུ་བཟང་པ་དང་། སློབ་དཔོན་འོད་ཟེར་རྩེ་མོ་ལས་བསྙེན་པར་རྫོགས། བཤོལ་གྱིས་ཁ་བསྐང་བ་སོགས་ནས་ཉི་ཤུར་སླེབས་ཟིན་པ་ལས་མ་འདས། ཉན་ཆེན་པ་ལ་ལམ་འབྲས་སོགས་གསན། ན་ས་གདུང་རིང་དུ་བསམ་གཏན་ལ་བཞུགས་པའི་ཚེ། སྦྱིན་བདག་རྣམས་ཀྱིས་གཉག་ཕུ་བཏབ། སྦྱིན་བདག་དང་གཞི་བདག་མཆེད་གསུམ་དང་བཅས་པས་གཉག་ཕུ་ཕུལ། བཤད་སྒྲུབ་ཀྱི་ཕྲིན་ལས་མཆོག་ཏུ་རྒྱས།
མཐར་ཕག་ལོ་ཟླ་བ་བཅུ་པའི་ཚེས་ཉི་ཤུ་ལ་གཤེགས་སོ། ། འདི་ཀརྨ་རང་བྱུང་རྡོ་རྗེ་ལས་ལོ་ལྔས་གཞོན་ཞིང་། བུ་སྟོན་ལས་གཅིག་གིས་བགྲེས་སོ།། ༈ །།སུམ་སྟོང་བཞི་བརྒྱ་དང་ཉེར་གཉིས་འདས་པའི་ཉེར་གསུམ་པ་ལྕགས་ཕོ་སྟག་ལ་ཞ་ལུ་བུ་སྟོན་རིན་ཆེན་གྲུབ། ཤབ་སྨད་སྒོམ་གནས་སུ་བྱོན། དཔང་ལོ་ལས་ལོ་བཅུ་བཞིས་གཞོན། ཀུན་མཁྱེན་དོལ་བུ་ལས་གཉིས་ཀྱིས་བགྲེས། རྒྱལ་སྲས་ཐོགས་མེད་ལས་ལྔས་བགྲེས་སོ། ། ལོ་བདུན་པ་ལ་ཁྲོ་ཕུ་རིན་ཆེན་བསོད་ནམས་སེང་གེའི་དྲུང་དུ་སེམས་བསྐྱེད་དང་། བརྒྱད་པ་ལ་སྨིན་བྱེད་དབང་ཟབ་མོ་ནོད། །
ཁྲོ་ཕུ་སེམས་དཔའ་ཆེན་པོ་དེ་ནི་ཁ་རག་སྒོམ་ཆུང་པའི་བར་སྲིད་གཞན་དོན་སྐྱེ་བ་འཚོལ་བ་ན། ཁྲོ་ལོས་དག་པའི་སྤྱན་རས་ཀྱིས་གཟིགས་ཏེ་རིགས་ཀྱི་སྲས་སུ་བསྐྲུན་པ་ཡིན་ཟེར། བཅོ་བརྒྱད་ལོན་པའི་ཚེ་མཁན་པོ་རིན་ཆེན་སེང་གེ་དཔལ་དང་། སློབ་དཔོན་ཚད་མའི་སྐྱེས་བུ་ལས་རབ་ཏུ་བྱུང་། མཁས་མཆོག་ཚད་པའི་སྐྱེས་བུ། རིགས་པའི་ཐིགས་པ། བསོད་ནམས་མགོན་ཞེས་མཚན་གསུམ་དང་ལྡན་པ་དེའི་དྲུང་དུ་ཕར་ཚད་སོགས་ལ་སྦྱངས། ཉེར་གཅིག་པ་ལ་ཡབ་དང་ལྷན་གཅིག་ཏུ་དབུས་གཙང་གཉིས་སུ་གྲྭ་སྐོར་མཛད། དབུས་ནས་མཁས་པ་ཤཱཀྱ་གཞོན་ནུ་དང་ཁ་རག་བྱང་གཞོན། གཙང་ནས་མཁས་པ་དཔལ་ལྡན་སེང་གེ་དང་།
འཇམ་དབྱངས་སོགས་ལུང་རིགས་ཀྱི་འདུལ་བས་ཕ་སྟོན་བུ་སྟོན་དུ་གྲགས། ཉེར་གསུམ་པ་ལ་མཁན་ཆེན་བཀའ་བཞི་པ་གྲགས་པ་གཞོན་ནུ་དང་། སློབ་དཔོན་བསོད་ནམས་གྲགས་པ་ལས་བསྙེན་པར་རྫོགས། འཆད་རྩོད་བརྩོམ་གསུམ་གྱི་བསྟན་པ་སྤེལ། ཐར་པ་ལོ་ཙཱ་བ་ལ་སྒྲ་སྙན་ངག བླ་མ་འཕགས་འོད་ལ་གསང་འདུས། རོང་པ་ཤེར་བཟང་གི་དབོན་པོ་རྡོ་རྗེ་རྒྱལ་མཚན་ལ་དུས་འཁོར་སོགས་གསན། སུམ་ཅུ་པ་ལ་ཕར་ཕྱིན་གྱི་ལུང་སྙིང་མཛད། སོ་གཅིག་པ་ལ་ཞྭ་ལུ་བའི་འཛིན་སྐྱོངས་གནང་། ཞྭ་ལུ་རི་ཕུག་བཏབ།
རི་ཕུག་ཏུ་ཚོགས་པ་བརྒྱ་དྲུག་ཅུ་དང་། ཞྭ་ལུར་སུམ་སྟོང་བརྒྱད་བརྒྱ་རེ་འདུས། རེ་བདུན་པ་ལ་སྒྲ་ཚད་པ་རིན་ཆེན་རྣམ་རྒྱལ་ལ་ཞྭ་ལུའི་གདན་ས་གཏད། རི་ཕུག་ཏུ་གདན་ཕབ་དཀའ་འབུམ་པོ་ཏི་སོ་གསུམ་བཞུགས། དོན་ལྔ་པ་ཤིང་ཕོ་འབྲུག་ཟླ་བ་དྲུག་པའི་ཉེར་གཅིག་ལ་གཤེགས་སོ། ། འདི་ལ་སློབ་བུ་ཤིན་ཏུ་མང་ཡང་གཙོ་བོ་སྒྲ་ཚད་པ་རིན་ཆེན་རྣམ་རྒྱལ། བྱང་པ་དཀོན་མཆོག་གྲགས། གོང་གསུམ་བདེ་ཆེན་པ་ཆོས་ཀྱི་མགོན་པོ། ཡོ་ག་བ་རིན་བཟང་། ཡོ་ག་བ་ཚེ་དབང་།
ཁུང་པོ་ལྷས་པ་སོགས་སོ། ། ཆོས་རྗེ་བླ་མ། རྒྱལ་སྲས་པ། བུ་སྟོན་སོགས་ནི་ཕར་སློབ་ཚུར་སློབ་ཡིན། དེ་ན་ད་ལྟའི་ཤིང་བྱི་འདི། དཔང་ལོའི་མེ་ཕོ་བྱི་བ་ནས་ཉིས་བརྒྱ་དང་གྱ་བརྒྱད་པ། ན་བཟའ་བྲག་ཕུག་པའི་མེ་གླང་ནས་ཉིས་བརྒྱ་གྱ་བདུན་པ། རང་བྱུང་རྡོ་རྗེའི་ཤིང་སྤྲེལ་ནས་ཉིས་བརྒྱ་གྱ་གཅིག་པ། བུ་སྟོན་གྱི་ལྕགས་ཕོ་སྟག་ནས་ཉིས་བརྒྱ་དང་དོན་ལྔར་སླེབས་པ་ལགས་སོ།། ༈ །།སུམ་སྟོང་བཞི་བརྒྱ་དང་ཉེར་བཞི་འདས་པའི་ཉེར་ལྔ་པ་ཆུ་ཕོ་འབྲུག་ལ་ཀུན་མཁྱེན་དོལ་བུ་ཤེས་རབ་རྒྱལ་མཚན་མངའ་རིས་དོལ་བུའི་བན་ཚང་དུ་བྱོན།
བཅུ་གསུམ་པ་ལ་སྐྱི་སྟོན་མཁན་པོ་ཚུལ་ཁྲིམས་སྙིང་པོ་ལས་རབ་ཏུ་བྱུང་། དེར་ཀྱི་སྟོན་འཇམ་དབྱངས་གྲགས་རྒྱལ་བྱོན་པ་ལ་རྡོ་རྗེ་ཕྲེང་བ་བསླབ། བཅོ་བརྒྱད་པ་ལ་ཀྱི་སྟོན་གྲགས་རྒྱལ་གློ་བོར་ཕེབས་པ་ལ་ཚད་བསྡུས་སྦྱངས། དེ་ནས་སྐྱི་སྟོན་ས་སྐྱར་ཕེབས་ཏེ། སླར་དཔལ་ལྡན་ས་སྐྱར་སྐྱི་སྟོན་ཤཱཀྱ་འབུམ་དང་། སྐྱི་སྟོན་གྲགས་པ་རྒྱལ་མཚན་ཏེ་ཁུ་དབོན་དེ་གཉིས་ཀྱི་དྲུང་དུ་མདོ་ཕྱོགས་སྦྱངས། ཉེར་གསུམ་པ་ལ་བཀའ་བཞིའི་སྟེང་དུ་སྤྱོད་འཇུག་བསྣན་ཏེ་པུ་སྟི་ལྔ་ལ་གྲྭ་སྐོར་མཛད། ཉེར་ལྔ་པ་ལ་ཆོས་ལུང་མཁན་པོ་བསོད་ནམས་གྲགས་པ་ལས་བསྙེན་པར་རྫོགས། སོ་གཅིག་པ་ཇོ་ནང་དུ་ཡོན་ཏན་རྒྱ་མཚོའི་ཞབས་པད་བསྟེན། སོ་ལྔ་པ་ལ་དེའི་གདན་སེང་གེའི་ཁྲི་ལ་ཞབས་པད་བསྟེན།
སོ་དགུ་པ་ལ་མཆོད་རྟེན་ཆེན་པོ་བཞེངས་ཏེ་ལོ་ཕྱེད་དང་བཞི་ལ་གྲུབ། ཉམས་རྟོགས་ཀྱི་མཛོད་རྡོལ། ལོ་བཅུ་གསུམ་དུ་ཇོ་ནང་གི་ཁྲི་ལ་འཁོད་དེ་ཆོས་གསུངས་པས། སྤྱིར་བཤད་སྒྲུབ་ཀྱི་བསྟན་པ་དང་། ཁྱད་པར་གཞན་སྟོང་པ་ཞེས་ཕྱོགས་ཀུན་ཏུ་སྙན་པའི་བ་དན་གཡོས། ཉིད་ཀྱི་ཞེ་བདུན་པ་ས་ཕོ་སྟག་ལོ་ལོ་ཙཱ་བ་བློ་གྲོས་དཔལ་གདན་སར་བསྐོས། རྟ་ལོ་ལོ་ཙཱ་བ་གཤེགས་ཏེ་ཉིད་ཀྱི་རེ་གསུམ་པ་ཤིང་ཕོ་རྟ་ལོ་ཕྱོགས་རྒྱལ་བ་གདན་སར་བསྐོས། བདུན་ཅུ་པ་ལ་ནུབ་ཆོས་ལུང་དུ་ཆོས་རྗེ་བླ་མ་དང་མཇལ། བཀའ་བསྡུ་བཞི་པ་སོགས་མཛད། སླར་བདུན་ཅུ་པ་ལྕགས་མོ་གླང་ཟླ་བ་བཅུ་གཅིག་པའི་ཚེས་དྲུག་ལ་ཞི་བར་གཤེགས་སོ། །
དེས་ན་རྗེ་འདི་ཀརྨ་རང་བྱུང་རྡོ་རྗེ་དང་མཇལ་ཏེ། རང་སྟོང་པའི་གྲུབ་མཐའ་བཟུང་བས་ཀརྨ་པས་ཕྱིས་གཞན་སྟོང་པར་འགྱུར་བ་ལུང་བསྟན་ཟེར། སྤྱིར་གཞན་སྟོང་པའི་ལུགས་ཐོག་མར་ཀརྨ་རང་བྱུང་རྡོ་རྗེས་བཟུང་བར་སེམས། ཇོ་ནང་དུ་ཀུན་མཁྱེན་ཆེན་པོ་མན་ཆད་གཞན་སྟོང་པར་སོང་བ་ཡིན་ནོ། ། འོན་ཀྱང་ཇོ་ནང་ཐོག་མར་འདེབས་པ་པོ་ནི་ཇོ་ནང་ཀུན་སྤངས་ཞང་ཐུགས་རྗེ་བརྩོན་འགྲུས་ཞེས་གྲགས་པ་དེ་ཉིད་ཡིན་ཏེ། ཆུ་མོ་ཡོས་ཀྱི་ལོ་མདོག་སྟོད་ཁ་སྦྱར་སྤང་ཁང་དུ་བྱོན། འཕགས་པ་རིན་པོ་ཆེ་ལས་ལོ་བརྒྱད་ཀྱིས་གཞོན། ཤར་པ་འཇམ་དབྱངས་བཞི་ཐོག་པ་རིན་ཆེན་རྒྱལ་མཚན་ལ་ལམ་འབྲས་གསན། ཆོས་སྐུ་འོད་ཟེར་ལས་སྦྱོར་དྲུག་གསན། རྐྱང་དུར་དུ་འཆད་ཉན་སོགས་ཀྱང་མཛད།
ཕྱིས་འཆད་ཉན་བསྐྱུངས་ཏེ་སྒོམ་པ་ལ་བཞུགས་པས་ཀུན་སྤངས་པར་གྲགས། སླར་ཇོ་ནང་དགོན་པ་བཏབ། བཤད་སྒྲུབ་སྤེལ་མར་གནང་། ཀུན་བུ་བཞིར་བྱོན་ཏེ་བྱང་སེམས་རྒྱལ་ཡེ་ཤེས། ལ་སྟོད་པ་དབང་རྒྱལ། མུན་ལེ་བྲག་ཁ་བ་གྲགས་པ་སེང་གེ སྟོན་པ་ཀུན་རྒྱལ་རྣམས་སོ། ། ལ་སྟོད་པ་དབང་རྒྱལ་དང་ཇོ་ནང་ཀུན་སྤངས་ནི་ལམ་འབྲས་བསྲེས་བརྒྱུད་ཀྱི་སྐབས་སུ་མཚན་སྨོས་པ་དེ་ཡང་ཡིན་ནོ། ། བྲག་ཁ་བ་གྲགས་པ་སེང་གེ་ནི་ལ་སྟོད་བྱང་གི་རྒྱལ་ཏེ་ཐང་ཀར་བྱོན། ཁྲོ་ཕུ་སེམས་དཔའ་ཆེན་པོ་དང་བུ་སྟོན་སེང་གེ་འོད་ལས་བསྙེན་པར་རྫོགས།
ས་སྐྱར་བྱ་རུ་སེང་གེ་དཔལ་ལས་རྣམ་འགྲེལ་དང་ཇོ་ནང་དུ་ཀུན་སྤངས་པ་དང་བྱང་སེམས་རྒྱལ་བ་ཡེ་ཤེས་ལ་སྦྱོར་དྲུག་སོགས་གསན། ལོ་གྱ་དགུ་ཐུབ་བཞུགས། སློབ་མ་ཡང་ཆོས་རྗེ་བླ་མ་དང་། བཀའ་བཅུ་པ་གཞོན་སེང་སོགས་བྱོན་ཟེར། བྱམས་སེམས་རྒྱལ་ཡེའི་སློབ་མ་ནི། མཁས་བཙུན་ཡོན་ཏན་རྒྱ་མཚོ་སྟེ་མདོག་གི་སྤེན་སར་བྱོན། ཆུང་ངུ་ནས་ས་སྐྱར་འཇམ་དབྱངས་པ་ལ་སོགས་པ་བསྟེན། ཕྱིས་ཇོ་ནང་དུ་སྦྱོར་དྲུག་གསན་ནས་གདན་ས་བསྐྱངས། དེའི་སློབ་མ་ནི་ཀུན་མཁྱེན་ཆེན་པོའོ། ། ཞེས་བཤད་ཟིན་ལ།
ཀུན་མཁྱེན་དོལ་བུ་བས་ལོ་བདུན་ཅུ་བཞུགས། སློབ་མའི་མཆོག་ཀུན་སྤངས་ཆོས་གྲགས་དཔལ། ལོ་ཙཱ་བ་བློ་གྲོས་དཔལ་ཕྱོགས་ལས་རྣམ་རྒྱལ། ས་བཟང་མ་ཏི་པཎ་ཆེན་ཏེ་སྲས་ཀྱི་གཙོ་བོ་བཞིའོ། ། ཀུན་སྤངས་ཆོས་གྲགས་དཔལ་ནི། གཡས་རུ་བྱང་གི་དཔོན་ཆེན་ཡོན་བཙུན་ཆེན་པོ་གྲགས་པ་དར་གྱི་སྐུ་ཚ། དཔོན་ཀུན་དགའ་རྒྱལ་མཚན་གྱི་སྲས་ཏེ། དཔངས་ལོ། དཔལ་ལྡན་སེང་གེ བུ་དོལ་ལ་སོགས་པའི་མཁས་གྲུབ་མང་དུ་བསྟེན།
བཟང་ལྡན་དགའ་རོང་ཆུད་དགའ་ཆོས་སྡེའི་ཆོས་གྲྭ་བཏབ། བསྟན་པའི་རྒྱུན་ལ་ཕན་པ་ཆེར་མཛད་དོ། ། ས་བཟང་མ་ཏི་ནི་མདོག་སྤངས་བོར་དུ་བྱོན། བཟང་ལྡན་གྱི་མཁན་པོ་ཐོག་མ་ཡང་མཛད། མཁས་ཤིང་འཕྲིན་ལས་རྒྱ་ཆེ་བར་བྱུང་ངོ་། ། ཕྱོགས་ལས་རྣམ་རྒྱལ་ནི་མངའ་རིས་དོལ་པོར་ཆུ་ཕོ་སྟག་ལ་བྱོན། ཀུན་མཁྱེན་དོལ་པོ་ལས་ལོ་བཅུ་བཞིས་གཞོན། གཞོན་པའི་དུས་དབུས་ཆོས་འཁོར་གླིང་དུ་གསན་སྦྱོངས་མཛད། དབུས་གཙང་དུ་གྲྭ་སྐོར་མཛད་པའི་ཞར་ལ་ཇོ་ནང་དུ་ཀུན་མཁྱེན་ཆེན་པོའི་ཞབས་ཟུང་བསྟེན། བྱང་བདག་ཆེན་ཏ་དབེན་ནམ་མཁའ་བསྟན་པས་ཀུན་མཁྱེན་དང་དཔོན་སློབ་གཉིས་ངམ་རིངས་སུ་སྤྱན་དྲངས།
ཆོས་སྡེ་ཆེན་པོ་བཏབ། ཕར་ཚད་ཀྱི་འཆད་ཉན་ཡང་དག་པར་མཛད། གདན་ས་མཁན་ཆེན་བསོད་རྒྱལ་བ་ལ་གཏད་ནས་རང་ལོ་ཞེ་དགུ་པ་ལ་ཇོ་ནང་གི་གདན་ས་མཛད། ལོ་ལྔ་ནས་དེ་ཡང་གཏད་ནས་དབུས་ལ་བཞུད། སླར་བསེ་མཁར་ཆུང་དུ་ཕེབས། དུས་འཁོར་སོགས་ཀྱི་འཆད་ཉན་གནང་བས། ས་ག་ལི་འགྲེམ་པ་སུམ་བརྒྱ་ཙམ་གྱི་ནང་ནས་གསོལ་ཇ་རྒྱུག་པའི་ཆོས་དཔོན་བརྒྱད་ཅུ་ཙམ་བྱུང་ཟེར་རོ། ། དེས་ན་ཇོ་ནང་ཕྱོགས་པ་འདིའི་དཔལ་ངམ་རིང་གི་ཆོས་སྡེའི་བླ་བྲང་དང་ཤར་ནུབ་ཀྱི་གྲྭ་ཁང་ལ་སོགས་པ་བཏབ་པས་ཆོས་སྡེ་བཏབ་ཅེས་གྲགས་པ་ནི། འདས་ལོ་ནས་སུམ་སྟོང་བཞི་བརྒྱ་དང་བདུན་ཅུ་རྩ་འདྲེན་གྱི་སྐབས་སུ་ཡིན་པར་སེམས་ལ། འདི་ཉིད་ཆོས་སྡེའི་མཁན་རབ་ལྔ་པ་ཡིན་ཞིང་།
འདི་ཉིད་ཀྱི་མཁན་པོ་བསོད་ནམས་རྒྱལ་མཚན་ལ་གཏད་རྗེས། སླར་ཡང་མཁན་པོ་མཛད་ཅིང་། དེ་ནས་མཁན་པོ་བསྟན་པའི་རྒྱལ་མཚན་ལ་གཏད་ཅེས་མཁན་རབ་ལས་འབྱུང་། མཁན་པོ་ལན་གཉིས་པ་དེ་ཁོ་པས་ཇོ་ནང་གི་གདན་ས་མཛད་རྗེས་ཡིན་ནམ་ཇི་ལྟར་ཡིན་མ་འཚལ་ལོ། ། གངས་ཁྲོད་པ་ཀུན་མཁྱེན་གྲགས་པ་དཔལ་ནི་ཆུ་མོ་འབྲུག་གི་ལོ་བསྒྱིར་ཕུ་རྒྱ་སར་བྱོན། ཀུན་མཁྱེན་དོལ་བུ་དང་དགུང་མཉམ་ཡིན་ཞིང་མཁས་ཤིང་གྲུབ་པ་བརྙེས་པ་ཞིག་སྟེ། ལམ་འབྲས་ཀྱང་ས་ལུགས་དང་ཞྭ་ལུགས་གཉིས་ཆར་བཞུགས། དེ་ཡང་ས་ལུགས་ནི་ལ་ཏུ་བ་དང་ཉན་ཆེན་པ་གཉིས་ལ་གཙོ་བོར་གསན། གཞན་ཡང་ཚོགས་སྒོམ་པའི་དངོས་སློབ་གཉག་སྙིང་པོ་རྒྱལ་མཚན། དེའི་སློབ་མ་མང་མཁར་རྟ་ལུང་པ་བཀྲ་ཤིས་བཟང་པོ།
ཛ་ཚ་ལུང་པ་རྒྱལ་མཚན་དཔལ། བར་སྟོན་རྡོ་རྗེ་རྒྱལ་མཚན། དགེ་རྒན་ཐུགས་རྗེ་བསོད་ནམས་དང་བཞིའི་རྟ་ལུང་པ་ལའང་ཐོར་ཆ་གསན་ཟེར། ཁོང་གི་ཞྭ་ལུགས་ནི་འཛིན་པ་རྒྱལ་མཚན་དཔལ་ལ་གསན་པ་ཡིན་ལ། འཛིན་པ་དེས་ལམ་འབྲས་ཀྱི་འཁྲིད་ལུགས་མི་འདྲ་བ་བཅོ་བརྒྱད་བཞུགས་པར་གྲགས་པའི་རྒན་མོ་ལྷས་པ་ཁམས་ཆེན་བྱང་ཆུབ་དཔལ་ལ་གསན། དེས་ཀོ་བྲག་པ་བསོད་ནམས་རྒྱལ་མཚན་ལ་གསན་པ་ཡིན་ལ། དེ་ལྟ་བུའི་གངས་ཁྲོད་པ་ནས་བརྒྱུད་པའི་གསུང་ངག་ནི། དེས་ས་བཟང་མ་ཏི་པཎ་ཆེན་ལ་གནང་། དེས་ཐེག་ཆེན་ཆོས་རྗེ་ལ་གནང་། དེས་འཇམ་དབྱངས་ནམ་མཁའ་རྒྱལ་མཚན་ལ་གནང་།
དེས་འཇམ་དབྱངས་བློ་གྲོས་རྒྱལ་མཚན་ནས་བརྒྱུད་དེ་ཁོ་བོ་ཅག་གི་བརྒྱུད་པ་འདི་ལ་བཞུགས་པ་ཡིན་ནོ། ། གངས་ཁྲོད་པ་འདི་ཉིད་ངམ་རིང་གི་མཁན་པོ་ཡང་ལོ་དགུའི་རིང་མཛད་ཟེར་ཏེ་མཁན་རབ་གསུམ་པ་ཡིན། མཁན་པོ་ཐོག་མ་ནི་དཔོན་ཆེན་ཡོན་བཙུན་ཆེན་པོ་ཏི་ཤྲི་གྲགས་འོད་དང་། དེའི་དབོན་པོ་ཏི་ཤྲི་སངས་རྒྱས་དཔལ་དང་། དེའི་དབོན་པོ་ཀུན་སྤངས་གྲགས་པ་རྒྱལ་མཚན་རྣམས་ལ་བཀའི་གནང་བ་ཞུས་ཤིང་། ཁུ་དབོན་དེ་དག་གིས་མཐུན་པའི་རྐྱེན་སྦྱར་ནས། སྟ་སྡེ་ལ་རྒྱབ་ཏུ་སྐུ་འཁྲུངས་པའི་མཁན་པོ་ཤཱཀྱ་སེང་གེ་སྤྱན་དྲངས་ནས་ཆོས་སྡེ་ཆེན་པོ་ཐོག་མར་བཙུགས་ཞེས་འབྱུང་བས་སོ། ། སུམ་སྟོང་བཞི་བརྒྱ་དང་ཉི་ཤུ་ཙམ་ཞིག་འདས་པའི་ཚེ་དཔལ་ངམ་རིངས་ཀྱི་ཆོས་སྡེ་ཐོག་མར་གཞི་ཚུགས་པ་ཡིན་ནོ་སྙམ་དུ་སེམས་སོ། ། དེས་ན་ཀུན་མཁྱེན་དོལ་བུ་དང་། ཀུན་མཁྱེན་གངས་ཁྲོད་པ་བྱོན་པའི་ཆུ་ཕོ་འབྲུག་ནས་ལོ་གྲངས་ཉིས་བརྒྱ་དང་དོན་གཉིས་འདས་པའི་དོན་གསུམ་པ་ནི་ཤིང་ཕོ་བྱི་ལོ་འདི་ཡིན་ནོ་ཞེས་ཁོང་དུ་ཆུད་པར་བྱའོ།།
༈ །།སུམ་སྟོང་བཞི་བརྒྱ་དང་ཉེར་བདུན་འདས་པའི་ཉེར་བརྒྱད་པ་ཤིང་མོ་ལུག་ལ་རྒྱལ་སྲས་ཐོགས་མེད་བཟང་པོ་དཔལ་ལྷོ་ཕུལ་ཆུང་དུ་བྱོན། བཅུ་གཉིས་པ་ལ་བསམ་གླིང་དུ་དཔལ་འབར་དང་། རིན་ཆེན་དཔལ་བཟང་གི་དྲུང་དུ་རབ་ཏུ་བྱུང་། མཚན་བཟང་པོའི་དཔལ་ཞེས་གསོལ། བཅོ་ལྔ་པ་ལ་བོ་དོང་ཨེར་སློབ་དཔོན་ཀུན་དགའ་རྒྱལ་མཚན་པའི་དྲུང་དུ་མངོན་པ་སོགས་ལ་སྦྱངས། འཇམ་དབྱངས་ཉི་མ་རྒྱལ་མཚན་པས་མངོན་པ་ནས་ཟང་ཟིང་མེད་པའི་ཚོར་བ་སྡུག་བསྔལ་བཤད་ཀྱང་ཟང་ཟིང་མེད་པ་དང་། ཚོར་བ་སྡུག་བསྔལ་སྲིད་པ་འགལ་བས་ལན་ཐོབ་གསུངས་པ་ལ། ཉན་རང་དགྲ་བཅོམ་པ་ལ་ཉོན་མོངས་མེད་ཀྱང་། སྔ་མའི་ལས་དབང་གིས་ཚོར་བ་སྡུག་བསྔལ་འབྱུང་ཚུལ་གྱི་སྒོ་ནས་ལན་མཛད་པས། ཐོགས་མེད་བཟང་པོ་དཔལ་ཞེས་སྙན་པར་བསྔགས།
དཔང་ལོ་བུ་དོལ་ཆོས་རྗེ་བླ་མ་ལ་སོགས་པའི་མཁས་གྲུབ་དམ་པ་བསྟེན་ནས་བཅུ་དགུ་པ་ལ་བཤད་པའི་དགའ་སྟོན་སྤེལ། ཉེར་གཅིག་པ་ནས་འཆད་པོའི་རིང་ལུགས་བསྐྱངས། ཉེར་དགུ་པ་ལ་བྱང་སེམས་རིན་མགོན་དང་། ནམ་མཁའ་སངས་རྒྱས་སོགས་ལས་བསྙེན་པར་རྫོགས། སོ་གཉིས་པ་ནས་ཞེ་གཅིག་གི་བར་དུ་བླ་བྲང་རྟ་རའི་གདན་ས་མཛད། དེ་ནས་ཨེའི་ཆོས་ཀྱི་ཁྲིར་གསོལ་བ་བཏབ་ཀྱང་མ་གནང་སྟེ་ཁོ་བོ་ལས་ཆེས་ལྷག་པ་ཞིག་སྒྲུབ་གསུངས། དཔང་ལོ་ཆེན་པོ་ཉིད་སྤྱན་དྲངས། བྱང་ཆུབ་ཀྱི་ཐུགས་ཀྱིས་བཤད་སྒྲུབ་ཀྱི་བསྟན་པ་ཆེས་ལྷག་པར་བསྒྲུབས་ཏེ། རེ་བདུན་པ་གླང་ལོ་དབུས་ལ་བྱོན། ཏའི་སི་ཏུ་བྱང་རྒྱལ་དང་མཇལ་ཚུར་ཞབས་ལ་བཏུད་ཟེར་བས།
ཐེག་ཆེན་ཆོས་རྗེའི་བཅུ་གསུམ་ལོན་པའི་སི་ཏུ་བ་གཤེགས་པའི་ལོ་དེ་ཙམ་ཡིན་པར་སེམས། གང་ནའང་དོན་ལྔ་པ་ལྕགས་ཕག་ཚེས་ཉི་ཤུ་ལ་ཞི་བར་གཤེགས་སོ། ། སློབ་མའི་མཆོག་ནི་བུ་དོལ། ཆོས་རྗེ་བླ་མ། ལོ་ཆེན་བྱང་རྩེ་སོགས་མཐའ་ཡས་ཤིང་། གཙོ་བོར་བརྒྱུད་འཛིན་ནི་དཔལ་ལྡན་ཡེ་ཤེས་སོ། ། རྒྱལ་སྲས་པ། བུ་རིན་པོ་ཆེ་ལས་ལོ་བཞི་དང་། དོལ་བུ་ལས་གསུམ་གྱིས་གཞོན་ཞིང་། ལོ་ཆེན་བྱང་རྩེ་ལས་བརྒྱད།
ཆོས་རྗེ་བླ་མ་ལས་བཅུ་བདུན་གྱིས་བགྲེས་སོ།། ༈ །།སུམ་སྟོང་བཞི་བརྒྱ་དང་སོ་ལྔ་འདས་པའི་སོ་དྲུག་པ་ཆུ་མོ་ཡོས་ལ་ལོ་ཆེན་བྱང་རྩེ་ལྷོ་ཟུར་ཚོར་དཔང་གི་ལྕམ་མོ་གཅིག་གི་སྲས་སུ་བལྟམས། བདུན་པ་ལ་དཔང་ལོའི་དྲུང་དུ་དགེ་བསྙེན་གྱི་སྡོམ་པ་ནོད། བཅུ་དྲུག་པ་ལ་ཤོང་ལོའི་དབོན་པོ་མཁན་ཆེན་ཆོས་སྐྱོང་དཔལ་ལས་དགེ་ཚུལ་དུ་བསྒྲུབས། དཔང་ལོ་མངའ་རིས་གནས་པོ་ཆེ་དང་། ས་སྐྱ་སོགས་སུ་བཞུགས་པའི་སྤྱན་སྔར་འཁོད་དེ་བསླབ་སྦྱངས་མཛད། དཔང་ལོས་བརྟག་པར་མཛད་ཕྱིར་བུར་རྡོག་མང་པོ་གྲངས་བྱས་པ་བཅོལ་ནས་རེ་རེ་ནས་བླངས་ཤིང་། རྩིས་པས་མ་ཚང་བ་མེད་པར་རྩིས་འགྲིག འཕྲལ་ཕུགས་ཀྱི་མཛད་པ་ལ་དགེས་པ་ཐོབ་སྟེ། དཀར་པོ་ནམ་ལང་ཞེས་མཚན་དུ་གསོལ།
ཉེར་གསུམ་པ་ཤིང་མོ་གླང་ལོ་ལ་དཔལ་ལྡན་ས་སྐྱར་མཁན་པོ་འཇམ་དབྱངས་དོན་ཡོད་རྒྱལ་མཚན། ལས་ཀྱི་སློབ་དཔོན་དཔང་ལོ། གསང་སྟོན་ཆོས་རྗེ་བླ་མ། གྲིབ་ཚོད་མཁན་པོ་བསོད་ནམས་བཟང་པོས་བགྱིས་ཏེ་བསྙེན་པར་རྫོགས། སྤྲེལ་ལོ་ས་སྐྱར་བཤད་གསར་དང་། གཞན་ཡང་ཞྭ་ལུ་སོགས་སུ་གྲྭ་སྐོར་མཛད། ཡོངས་ཀྱི་བཤེས་གཉེན་ཆེན་པོ་ཆོས་རྗེ་བླ་མ་སྐུ་མཆེད། དཔང་ལོ། རྒྱལ་སྲས་པ། བུ་དོལ།
གངས་ཁྲོད་པ་གྲགས་པ་དཔལ། མ་ཏི་པཎ་ཆེན། མཆིམས་བློ་བཟང་གྲགས་པ་སོགས་ལ་མདོ་རྒྱུད་ཀྱི་གསན་པ་མཐར་ཕྱིན། འཆད་རྩོད་རྩོམ་གསུམ་གྱིས་བསྟན་པ་རིན་པོ་ཆེས་གསལ་བར་མཛད་དེ། དོན་བརྒྱད་པ་རྟ་ཟླའི་ཚེས་ཉེར་གཅིག་ལ་གཤེགས་སོ། ། སློབ་མའི་མཆོག་ནི་ཉིད་ཀྱི་དབོན་པོ་ལོ་ཆེན་གྲགས་པ་དང་། སྒྲ་པ་ནམ་མཁའ་བཟང་པོ་སོགས་སོ།། ༈ །།སུམ་སྟོང་བཞི་བརྒྱ་དང་སོ་བདུན་འདས་པའི་སོ་བརྒྱད་པ་མེ་ཕོ་རྟ་ལ་རིག་པ་འཛིན་པ་གཟུངས་ཀྱི་དཔའ་བ་མདོག་སླེར་བྱོན། དགུང་ལོ་བརྒྱད་ཅུ་རྩ་གཅིག་བཞུགས། བྱང་རྩེ་ལས་ལོ་གསུམ་གྱིས་གཞོན།།
༈ །།སུམ་སྟོང་བཞི་བརྒྱ་དང་ཞེ་གཉིས་འདས་པའི་ཞེ་གསུམ་པ་ལྕགས་ཕོ་ཁྱི་ལ་འཇམ་དབྱངས་དོན་ཡོད་རྒྱལ་མཚན་བྱོན། འདི་ཉིད་བཟང་པོ་དཔལ་གྱི་སྲས་རྣམས་བླ་བྲང་གོ་བཞིར་གྱེས་པའི་བླ་བྲང་རིན་ཆེན་སྒང་པ་ཞེས་གྲགས་པ་དེ་ཡིན་ལ། འདིའི་གཅེན་རིན་ཆེན་སྒང་པ་ཏ་དབེན་ཀུན་ཉི་དང་། དུས་མཆོད་བླ་བྲང་པ་ཀུན་དགའ་ལེགས་པ་དང་། ལྷ་ཁང་བླ་བྲང་པའི་ཏཱི་ཤྲི་ཀུན་དགའ་ལེགས་འབྱུང་གསུམ་དགུང་མཉམ་ཡིན་ལ། འདིའི་གཅུང་བླ་མ་དམ་པ་དང་། བཞི་ཐོག་བླ་བྲང་བ་གུ་ཤྲི་ནམ་མཁའ་རྒྱལ་མཚན་གཉིས་དགུང་མཉམ་ཡིན་ཞིང་། བདག་ཉིད་ཆེན་པོའི་སྲས་དགུའི་ཐ་ཆུང་ཡིན་ནོ། ། དེ་ཡང་འཇམ་དབྱངས་དོན་ཡོད་རྒྱལ་མཚན་ནི་རང་ལོ་ཉེར་གཉིས་པའི་ཚེ། གཅུང་བླ་མ་དམ་པ་དང་གཉིས་བོ་དོང་བྱ་རྒོད་གཤོངས་རྙིང་པའི་གཙུག་ལག་ཁང་དུ་མཁན་པོ་ཚོགས་པའི་མཁན་པོ་བསོད་ནམས་གྲགས་པ་དང་།
སློབ་དཔོན་དཔལ་ལྡན་སེང་གེ་ལས་བསྙེན་པར་རྫོགས། གདུལ་བྱ་དག་པ་ལ་འཇམ་དབྱངས་སེང་ཁྲིའི་ཞབས་པད་བརྟེན་པ་ཡང་མཐོང་། སོ་བཞི་པ་སྤྲེལ་ལོ་ཟླ་བ་ལྔ་པའི་ཚེས་བཅུ་གཅིག་ལ་གཤེགས་སོ། ། འདི་ཉིད་ལོ་ཆེན་བྱང་རྩེ་ལས་ལོ་བདུན་གྱིས་གཞོན་ཞིང་། རབ་ཏུ་མ་བྱུང་གོང་གི་སྲས་བླ་ཆེན་ཀུན་དགའ་རྒྱལ་མཚན། དེའི་སྲས་འཇམ་དབྱངས་ནམ་མཁའ་རྒྱལ་མཚན། དེའི་སྲས་བདག་ཆེན་བློ་གྲོས་རྒྱལ་མཚན་ཏེ། དེ་ཉིད་ནི་བརྒྱུད་པ་གསུམ་ལྡན་གྱི་གསུང་ངག་རིན་པོ་ཆེའི་བདུད་རྩི་ངོམ་པར་གསོལ་བ་ཁོ་བོ་ཅག་གི་བརྒྱུད་པའི་གཙོ་བོར་བྱེད་པ་ཡིན་ནོ།། ༈ །།སུམ་སྟོང་བཞི་བརྒྱ་དང་ཞེ་བཞི་འདས་པའི་ཞེ་ལྔ་པ་ཆུ་ཕོ་བྱི་ལོ་བླ་མ་དམ་པ་བསོད་ནམས་རྒྱལ་མཚན་བལྟམས། གཟུངས་དཔལ་ལས་ལོ་དྲུག་གིས་གཞོན།
ལོ་གསུམ་པའི་ཚེ་བླ་མ་བཟང་པོ་དཔལ་ལ་འཇམ་དབྱངས་ཀྱི་ལུང་ནོད་ནས་བསྙེན་པ་མཛད་པས། ཐོགས་མེད་ཀྱི་སྤོབས་པ་བརྙེས། བཅུ་གཅིག་དཔལ་བླ་ཆེན་ཀུན་བློ་བོད་དུ་བསྙེན་རྫོགས་ལ་བྱོན་པ་ལ་དགེ་བསྙེན་ཞུས། བཅུ་བདུན་པ་ལ་མཁན་པོ་བསོད་གྲགས་སོགས་ལས་རབ་ཏུ་བྱུང་། ཉི་ཤུ་པ་ལ་བྱ་གཤོངས་རྙིང་པར་བསྙེན་པར་རྫོགས། ཡོངས་འཛིན་གྱི་དམ་པ་དཔང་ལོ་བུ་སྟོན་ལོ་ཆེན་བྱང་རྩེ་རྒྱལ་སྲས་ཐོགས་མེད། ན་བཟའ་བྲག་ཕུག་པ། བྲག་ཕུག་པ་བསོད་ནམས་དཔལ། མཁན་ཆེན་བསོད་ནམས་བཟང་པོ། དཔལ་ལྡན་སེང་གེ་སོགས་ལ་མདོ་རྒྱུད་ཀྱི་ཟབ་དོན་བླངས།
འཆད་རྩོད་རྩོམ་གསུམ་གྱི་སྒོ་ནས་བསྟན་པའི་རིང་ལུགས་ལེགས་པར་བཟུང་། དབུས་གཙང་གཉིས་སུ་འདུས་པ་ཆེན་པོ་རྣམ་གཉིས་ཀྱི་ཆོས་ཀྱི་འཁོར་ལོ་བསྐོར། རྗེ་བཙུན་གོང་མའི་བཀའ་བསྡུ་བ་མཛད་དེ་བསྟན་པ་རིན་པོ་ཆེ་གསལ་བར་མཛད་དོ། ། དེ་ཡང་རེ་གཅིག་པ་བྱི་ལོ་བོ་དོང་ཨེའི་ཆོས་གྲྭར་གཙང་ཕྱོགས་ཀྱི་དགེ་འདུན་སྟོང་ཕྲག་བཞི་བཅུ་དང་། རེ་གཉིས་པ་གླང་ལོ་བསམ་ཡས་སུ་དབུས་ཕྱོགས་ཀྱི་དགེ་འདུན་སྟོང་ཕྲག་ཉི་ཤུ་ལ་གསེར་དངུལ་གོས་དར་ལ་སོགས་པའི་འགྱེད་དང་འབེལ་བའི་གཏམ་གྱིས་དགའ་བ་སྐྱེད། སྙེ་ཐང་དུ་དུས་ཀྱི་འཁོར་ལོ་འཆད་པ་ན། དཔེ་འགྲེམས་དོན་གཉེར་ལྡན་པ་ལྔ་བརྒྱ་ཕྲག་གཅིག་འདུས། བསྟན་འགྲོའི་བྱ་བ་རྒྱ་ཆེར་མཛད། སྟོད་ལུང་པ་ཤེས་རབ་རྡོ་རྗེས་འཇམ་དབྱངས་གཟི་འོད་འབར་བར་མཐོང་བ་སོགས་དག་པའི་སྣང་བ་བསྟན། འདི་ཉིད་ཀྱི་བཀའ་འབུམ་ལ་ཡང་པུ་སྟི་ཉི་ཤུ་རྩ་ལྔ་བཞུགས།
དགུང་ལོ་རེ་བཞི་པ་ཤིང་མོ་ཡོས་ཀྱི་ལོ་ཟླ་བ་དྲུག་པའི་ཉི་ཤུ་ལྔའི་ཉིན་དག་པའི་ཞིང་དུ་གཤེགས་སོ། ། སློབ་མའི་མཆོག་ནི་སྔར་གྱི་རྒྱལ་ཚབ་ཆེན་པོ་གཉིས། གསུང་ངག་འཛིན་པའི་ཐུགས་སྲས་བརྒྱད། བསྟན་འཛིན་ཀྱི་སྐྱེས་བུ་ཆེན་པོ་བཞི། ཡོངས་གྲགས་ཀྱི་མཁས་པ་ཆེན་པོ་བཅུ་གཅིག་གོ ། དང་པོ་ནི་སྣར་ཐང་པ་ཤེས་རབ་སྣང་བ། ཡར་ལུང་པ་སེང་གེ་རྒྱལ་མཚན་གཉིས་སོ། ། གཉིས་པ་ནི་སྔགས་འཆང་གཟུངས་དཔལ། དཔལ་ལྡན་ཚུལ་ཁྲིམས། བླ་ཆེན་ཀུན་དགའ་རྒྱལ་མཚན།
ཉན་དབོན་ཀུན་དགའ་དཔལ། ཇོ་ནང་མཁན་ཆེན་བྱང་སེང་། ལོ་ཆེན་བྱང་རྩེ། ལོ་ཆེན་སྐྱབས་མཆོག་དཔལ། སྤྱན་མངའ་གྲགས་པ་བྱང་ཆུབ་བོ། ། དེ་དག་ལས་སྔགས་འཆང་གཟུངས་ལས། བཟང་པོ་རྒྱལ་མཚན། མཁས་པ་དགེ་བཟང་གཉིས་ཀྱི་སྒོ་ནས་གསུང་ངག་རྫོང་ལུགས་ཞེས་གྲགས་པའི་བརྒྱུད་པའི་གཙོ་བོར་མཛད་པ་ཡིན་ལ། གཉིས་པ་ཆོས་རྗེ་དཔལ་ལྡན་ཚུལ་ཁྲིམས་ནས་གྲུབ་ཆེན་བུདྡྷ་ཤྲཱི་ལ་བརྒྱུད་དེ། གསུང་ངག་ངོར་ལུགས་ཞེས་གྲགས་པའི་བརྒྱུད་པའི་གཙོ་བོར་མཛད་པ་ཡིན་ནོ། །
དེ་ནས་བརྒྱུད་པ་གསུམ་པ་བཞི་པ་ལྔ་པ་གསུམ་ནི། ཁོ་བོ་ཅག་གི་བརྒྱུད་པའི་གཙོ་བོ་བདག་ཆེན་བློ་གྲོས་རྒྱལ་མཚན་ལ་ཡང་བཞུགས་པ་ཡིན་ཏེ། ཆོས་རྗེ་བླ་མ། བླ་ཆེན་ཀུན་རྒྱལ། འཇམ་དབྱངས་ནམ་མཁའ་རྒྱལ་མཚན། བདག་ཆེན་བློ་གྲོས་པ་ཞེས་དང་། ཆོས་རྗེ་བླ་མ། ཉ་དབོན་ཀུན་དགའ་དཔལ། རྩེ་ཆེན་པ་ཀུན་བློ། འཇམ་དབྱངས་དཀོན་མཆོག་བཟང་པོ།
བདག་ཆེན་བློ་གྲོས་པ་ཞེས་དང་། ཆོས་རྗེ་བླ་མ། མཁན་ཆེན་བྱང་སེང་པ། ཐེག་ཆེན་ཆོས་རྗེ། འཇམ་དབྱངས་ནམ་མཁའ་རྒྱལ་མཚན། བདག་ཆེན་བློ་གྲོས་པ་ཞེས་བརྒྱུད་པ་ཡིན་ལ། དེ་ཉིད་ལས་རྡོ་རིངས་ཀུན་སྤངས་པ། ཡོངས་འཛིན་བློ་གསལ་རྒྱ་མཚོ་ཞེས་ཁོ་བོ་ཅག་གི་འདྲེན་པ་དེ་ཉིད་ལ་བཀའ་བབས་པས་སོ། ། དྲུག་པ་ལོ་ཆེན་བྱང་རྩེ་ལས། ལོ་ཆེན་གྲགས་པ།
དེ་ལས་པཎ་ཆེན་ཕྱོགས་ལས་རྣམ་རྒྱལ་ཞེས་བོ་དོང་པ་དག་གི་བརྒྱུད་པའི་གཙོ་བོར་མཛད་པ་ཡིན་ནོ། ། བརྒྱུད་པ་བདུན་པ་ནི་ལོ་ཆེན་སྐྱབས་མཆོག་ནས། ཤངས་ཆོས་འཁོར་སྒང་པ། སྒྲ་པ་ཤེས་རིན་སོགས་ལས་བརྒྱུད་པ་ཡིན་ལ། བརྒྱད་པ་ནི་སྤྱན་སྔ་བ་ནས་རྗེ་གཙོང་ཁ་པ་ལ་སོགས་པའོ། ། བསྟན་འཛིན་གྱི་སྐྱེས་བུ་བཞི་ནི། བུ་དོལ། རྒྱལ་སྲས་པ། མཁན་ཆེན་གཡག་པ་དང་བཞིའོ། ། ཡོངས་གྲགས་ཀྱི་མཁས་པ་བཅུ་གཅིག་ནི།
མ་ཏི་པཎ་ཆེན། རེད་མདའ་བ་གཞོན་ནུ་བློ་གྲོས། ནཻ་རིངས་པ་འཇམ་དཔལ་རྡོ་རྗེ། ཐེག་ཆེན་ཆོས་རྗེ་ཀུན་དགའ་བཀྲ་ཤིས། གཉག་ཕུ་བ་བསོད་ནམས་བཟང་པོ། རྟོག་གེ་པ་དཀར་པོ་དཔལ་ལྡན་བཟང་པོ། གྲུབ་ཆེན་བུདྡྷ་ཤྲཱི། སྤོས་ཁང་པ་རིན་ཆེན་རྒྱལ་མཚན། ལྷ་བཙུན་བསམ་ཡས་པ། ཤར་གཙོང་ཁ་བློ་བཟང་གྲགས་པ་རྣམས་སོ།།
༈ །།སུམ་སྟོང་བཞི་བརྒྱ་དང་དོན་གཉིས་འདས་པའི་དོན་གསུམ་པ་ལྕགས་ཕོ་འབྲུག་ལ་ཀརྨ་པ་རོལ་པའི་རྡོ་རྗེ་ཀོང་ཡུལ་དུ་བྱོན། ཆོས་རྗེ་བླ་མ་ལས་ལོ་ཉེར་བརྒྱད་ཀྱིས་གཞོན། ལོ་གསུམ་པའི་ཚེ་ང་ཀརྨ་པཀ་ཤིའི་སྐྱེ་བ་ཡིན། འཛམ་བུ་གླིང་འདིར་ང་ཡི་གདུལ་བྱ་མང་དུ་ཡོད་གསུངས། མཁན་ཆེན་དོན་གྲུབ་དཔལ་དང་གདན་གཅིག་པ་བསོད་ནམས་འབུམ་ལས་རིམ་གྱིས་རབ་བྱུང་བསྙེན་རྫོགས་མཛད། མཚན་ཆོས་ཀྱི་གྲགས་པར་གསོལ། རོལ་པའི་རྡོ་རྗེ་ནི་རང་བྱུང་རྡོ་རྗེའི་གསང་མཚན་ཡིན་ཟེར། ཉེར་གཅིག་པ་ལ་ཧོར་གྱིས་གདན་དྲངས་ཏེ་ཐོ་གན་ཐི་མུར་གྱི་བླ་མ་མཛད་ཟེར། བླ་ཆེན་བསོད་བློས་ཏི་ཤྲི་མཛད་པའི་སྐབས་ཙམ་ཡིན་པར་སེམས། དགུང་ལོ་ཞེ་བཞི་པ་ཆུ་ཕག་གི་ཟླ་བ་བདུན་པའི་ཚེས་བཅོ་ལྔའི་ཐོ་རངས་གཤེགས་སོ།།
༈ །།སུམ་སྟོང་བཞི་བརྒྱ་དང་དོན་གསུམ་འདས་པའི་དོན་བཞི་པ་ལྕགས་མོ་སྦྲུལ་ལ། གཉག་ཕུ་བ་བསོད་ནམས་བཟང་པོ་གཙང་གསུམ་མདོར་བྱོན། འདི་ཆོས་རྗེ་བླ་མ་ལས་ལོ་ཉེར་དགུ་དང་། ཀརྨ་རོལ་པའི་རྡོ་རྗེ་ལས་གཅིག་གིས་གཞོན། ཐེག་ཆེན་པ་ལས་ལོ་བརྒྱད་ཀྱིས་བགྲེས་སོ། ། ལོ་ལྔ་པ་ལ་གཉག་ཆེན་བསོད་ནམས་དབང་ཕྱུག་ལ་དགེ་བསྙེན་ཞུས། བཅུ་གཅིག་པ་ལ་མཁན་པོ་དོན་གྲུབ་དཔལ་ལས་དགེ་ཚུལ་ནོད། ཁྱི་ལོ་མཁན་པོ་ཡོན་ཏན་རྒྱ་མཚོ་དང་། ལས་སློབ་དཔལ་ལྡན་བརྩོན་འགྲུས་ལས་བསྙེན་པར་རྫོགས། དཔལ་ལྡན་ས་སྐྱར་ཉ་དབོན་ཀུན་དགའ་དཔལ་ལ་ཚད་མ་གསན་ཏེ་དེ་ཉིད་ཀྱི་སློབ་བུ་བཞི་བརྒྱའི་ནང་ནས་མཆོག་ཏུ་མཛད།
དེའི་དུས་ན་དཔལ་ལྡན་ས་སྐྱར་མཁས་པ་ཉ་བརྩོན་གཉིས་གྲགས་ཆེ་ཞིང་། མདོ་ཕྱོགས་ཀྱི་འཆད་ཉན་རྐང་ཚུགས་སུ་གནང་བ་ལས། ཉ་དབོན་ནི་དོལ་བུ་བའི་སློབ་མའི་མཆོག་དང་། བརྩོན་འགྲུས་དཔལ་ནི་བུ་སྟོན་གྱི་སློབ་མའི་མཆོག་ཡིན། དེའི་ཚེ་གཉག་ཕུ་བ་འདིས་མཁན་ཆེན་བསོད་ནམས་དཔལ་ཡང་རིགས་པས་བཅོམ་སྟེ་སྟོན་པ་བཟང་བའི་གྲགས་པ་ཐོབ་ཅེས་ཀྱང་ཟེར་རོ། ། རྗེ་འདི་ཉིད་དང་། གཡག་ཕྲུག་སངས་རྒྱས་དཔལ་དང་། ཀརྨ་པ་དཀོན་མཆོག་གཞོན་ནུ་དང་། མཁས་པ་སངས་རྒྱས་འཕེལ་དང་། གཞན་གཉིས་དང་བཅས་པའི་དཔལ་ལྡན་ས་སྐྱ་པའི་མཁས་པ་དྲུག་གིས་དབུས་གཙང་ལ་གྲྭ་སྐོར་ལ་ཕེབས་པ་ན།
ཉ་དབོན་གཉིས་ཀྱིས་ཐོག་དྲངས་རྒྱ་མཚོ་དཔོན་རྣམས་ཀྱིས་ས་སྐྱ་མདུན་གྱི་ཞིང་བྱ་ཁྲ་མའི་ཁར་སྐྱེས་ཐུང་མཛད། མཁས་པ་ཁྱེད་དྲུག་ཕྱོགས་སུ་འབེལ་བའི་དགའ་སྟོན་ལ་འཆས་པ་ལ་གྲངས་ལྷག་ཏུ་མི་འདུག་ཀྱང་། ཡོན་ཏན་ཁྱེད་དྲུག་ལས་ལྷག་པ་ཕྱིན་ཆད་མི་འབྱུང་ཞིང་། སོ་སོ་ནས་ཡོན་ཏན་གཞལ་དུ་མེད་ཀྱང་། ཉ་དབོན་བསླབ་པས་ཆེ་བར་འདུག་པས་གྲལ་གྱི་དབུས་སུ་ཞོག་ཅེས་ཀྱང་བསྔགས་སོ། ། གསང་ཕུ་དང་རྩེ་ཐང་སོགས་སུ་བཀའ་ཆེན་བཞི། མདོ་རྒྱན། མཛོད་དྲུག་ལ་བཤད་པའི་སྒྲ་སྙན་ལྷག་པར་བསྒྲགས། མཁས་མཆོག་བསྟེན་ཚུལ་ཡང་། ཀུན་མཁྱེན་གངས་པ་ལ་བདེ་མཆོག
དཔལ་ལྡན་བླ་མ་དམ་པ་ལ་དུས་འཁོར། མཁན་ཆེན་བྱང་སེང་པ་ལ་སྦྱོར་དྲུག མ་ཏི་པཎ་ཆེན་ལ་སྤྲོས་མེད། རྒྱལ་སྲས་པ་ལ་སེམས་བསྐྱེད། ཐེག་ཆེན་ཆོས་རྗེ་ལ་ལམ་སྦས་བཤད། ཇོ་ནང་ཕྱོགས་ལས་པ་ལ་དུས་འཁོར་གསན། དེ་ཡང་བསེ་མཁར་ཆུང་དུ་དཔེ་འགྲེམས་གསུམ་བརྒྱ། ཆོས་དཔོན་བརྒྱད་ཅུ་ལ་ཕྱོགས་ལས་པས་དུས་འཁོར་ཟབ་བཤད་མཛད། ངས་ཤེས་ཚད་དེ་ཙམ་ཡིན་ཁྱེད་རྣམས་སོ་སོའི་གོ་ཡུལ་ཡིག་ཆུང་རེ་ཁྱེར་ཤོག་གསུངས། སོ་སོ་ནས་ཕུལ་བས།
གཉག་ཕུ་བའི་ཤོག་རིལ་ལ་འདིས་ཁོ་བོའི་གྲུབ་མཐའ་གོ་འདུག་གསུངས་ཕྱག་རྒྱས་སྤྲས་ཏེ་གནང་ཟེར། གཡས་རུ་བྱང་ནས་སྐྱི་འཇམ་དབྱངས་ནམ་མཁའ་རིན་ཆེན་གྱིས་བཀའ་སྩལ་ཏེ། དཔལ་ལྡན་བཟང་ལྡན་གྱི་ཆོས་གྲྭར་སློབ་བུ་བཙུན་ཆུང་དྲུག་གནང་ནས་འཆད་ཉན་ལ་བསྐོས། ལོ་བཅུ་དྲུག་འཆད་ཉན་བསྲིངས་པས། བློ་གསལ་གསུམ་བརྒྱ་ཙམ་འདུས་ཏེ་བཟང་ལྡན་དགེ་འཕེལ་གྱི་གྲྭ་ཚང་ཚུགས། སླར་ཆུང་པ་ཆོས་གཞོན་དང་། གྲྭ་པ་ཐུག་ཕྲད་ཀྱི་ཉེན་བླངས། འཇམ་དབྱངས་པས་མཇལ་ཕྲད་མ་གནང་བའི་མཚམས་སྦྱར་ཏེ། ཆོས་ཀྱི་སྦྱོར་ཡང་ནོར་དང་མི་ལྡན་ཞིང་། ། བདེན་ཚིག་ཡོད་ཀྱང་ཞུ་བའི་སྐབས་མེད་པ། །
ཉེས་པ་མེད་ཀྱང་ནག་ཅན་གཉག་ཕུ་བའི། ། ཞུ་བའི་ཚིག་འདི་ཅུང་ཟད་གསན་པར་རིགས། ། ཅེས་སོགས་ཀྱི་ཞུ་མཆིད་ཕུལ་ཏེ་ཕྱོགས་ལ་ཕེབས་པས་ཇོ་གདན་མཁན་པོའི་བརྟག་པ་བུད་པ་དང་། རྟེན་འབྲེལ་སྣེ་འཛོམས་ཏེ་མཁན་པོར་མངའ་གསོལ། དེ་ཡང་ས་ཕོ་ཁྱི་ལོ་བཅོ་བརྒྱད་པ་ནས། ས་མོ་བྱ་ལོ་ཉེར་དགུའི་བར་ལོ་བཅུ་གཉིས་ཕྱི་ནང་གི་བསླབ་སྦྱངས་མཐར་ཕྱིན་པ་མཛད། སུམ་ཅུ་པ་ལྕགས་ཕོ་ཁྱི་ནས་ཞེ་གཅིག་པ་བྱི་ལོའི་བར་ལོ་བཅོ་ལྔ་འཆད་ཉན་ཡང་དག་པར་མཛད། ཞེ་གཅིག་པ་ཤིང་ཕོ་ཁྱི་ལོ་སྣེ་གདོང་གྲགས་པ་རྒྱལ་མཚན་པས་སྤྱན་དྲངས་ཏེ་ཇོ་གདན་དགེ་འདུན་སྒང་པའི་མཁན་པོ་ཁ་ཆེ་པཎ་ཆེན་གྱི་གདན་སེང་གེའི་ཁྲི་ལ་ལྔ་བཅུ་རྩ་དྲུག་པ་ས་མོ་ཡོས་ཀྱི་བར་ལོ་བཅུ་དྲུག་བརྟན་པར་འཁོད། མདོར་ན་བླ་མ་ཡོངས་འཛིན་བདུན་གྱིས་ལྷག་པའི་བཅུ་ཕྲག་བརྒྱད་བསྟེན། འཆད་པའི་རྒྱུན་བསྲིངས།
རྩོམ་པ་ཕལ་ཆེར་སྐུ་ཤིན་ཏུ་བགྲེས་པ་ནས་མཛད་དེ། དོན་གསུམ་པ་ལ་འདུལ་བའི་བཀའ་འགྲེལ་བདུད་རྩི་ཉིང་ཁུ། དོན་བརྒྱད་པ་ལ་འཇམ་དབྱངས་ཁ་ཆེས་བསྐུལ་ཏེ་ཆོས་དབྱིངས་བསྟོད་པའི་རྣམ་བཤད་སྙིང་པོ་དོན་གསལ། བརྒྱད་ཅུ་པ་ལ་རྡོ་རྗེ་སྙིང་འགྲེལ་གྱི་ཊཱིཀྐ། གྱ་གཅིག་པ་ལ་ལོ་ཙཱ་བ་སྐྱབས་མཆོག་གི་གཞན་སྟོང་དགག་པའི་ལན་ལུང་རིགས་གཏེར་མཛོད། གྱ་གསུམ་པ་ལ་འདུལ་བ་འདི་ལ་བག་ཆགས་སད། རྒན་པོའི་ལག་རྗེས་འཇོག་གསུངས། ལུང་སྡེ་བཞི་སོ་ཐར་གྱི་མདོ་དང་བཅས་པ་ལ་མཆན་བུ་བཏབ། གྱ་ལྔ་པ་ལ་རྒྱུད་བླའི་ཊཱིཀྐ་མཛད། རྩོད་པ་ཡང་སང་པ་དང་།
བདེ་གཤེགས་སྙིང་པོའི་སྐོར་ལ་རྩོད་པ་མཛད་པ་སོགས་བསྟན་པ་དཔང་བཙུགས་ཀྱིས་རྩོད་པ་མཛད། དགུང་ལོ་དགུ་ཅུ་རྩ་གསུམ་པ་ཆུ་མོ་གླང་གི་ལོར་གཤེགས་སོ། ། སློབ་མའི་མཆོག་ཆོས་བཟང་ཉི་མ། བཀའ་བཅུ་པ་པདྨ་བཟང་པོ། ཀརྨ་དེ་བཞིན་གཤེགས་པ། ཀརྨ་མཐོང་བ་དོན་ལྡན། སྨྲ་བའི་སེང་གེ རོང་སྟོན་ཆེན་པོ་སོགས་སོ། ། དེས་ན་ད་ལྟའི་ཤིང་བྱི་ལོ་འདི། རྒྱལ་སྲས་ཐོགས་མེད་བྱོན་པའི་ཤིང་མོ་ལུག་ནས་ཉིས་བརྒྱ་དང་བདུན་ཅུ་པ།
ལོ་ཆེན་བྱང་རྩེའི་ཆུ་མོ་ཡོས་ནས་ཉིས་བརྒྱ་དང་རེ་གཉིས་པ། ཆོས་རྗེ་བླ་མ་དམ་པའི་ཆུ་ཕོ་བྱི་བ་ནས་ཉིས་བརྒྱ་གསུམ་པ། ཉ་དབོན་བྱོན་པའི་ལྕགས་སྦྲུལ་ནས་ཉིས་བརྒྱ་དང་ཉི་ཤུ་རྩ་བཞིར་སླེབས་པ་ཡིན་ནོ། ། མཁས་པའི་དབང་པོ་གཡག་ཕྲུག་སངས་རྒྱས་དཔལ་ཞེས་པ་ཡང་། གཉག་དབོན་དང་རིགས་ལམ་སྨྲ་བ་ཐོག་མཚུངས་ཤིང་། འདི་བས་ཅུང་ཟད་གཞོན་ཞིང་། རྗེ་བཙུན་རེད་མདའ་བ་ལས་ཅུང་ཟད་བགྲེས་པ་ཞིག་ཡིན་ལ། དེ་ཡང་རྩེ་ཐང་གི་ཆེན་པོ་བྱང་ཆུབ་རིན་ཆེན་གྱི་སྲས་ཡིན་པ་ལ། རྣམ་པ་དེ་ཉིད་ཀྱི་ཉེ་གནས་གཡག་ཕུ་ཞེས་པས་སྲས་སུ་ངོས་བླངས་པས་ན་གཡག་ཕྲུག་ཅེས་བཏགས་ལ། འཁྲུངས་ཡུལ་དངོས་ནི་ས་སྐྱ་འཕྲང་ཞེས་བྱ་བ་དེ་ཉིད་ཡིན་ཞིང་།
དཔལ་ལྡན་ས་སྐྱ་དང་རྩེ་ཐང་སོགས་སུ་གསན་སྦྱོང་མཛད། ས་སྐྱའི་མཁས་པ་ཉ་བརྩོན་གཉིས་ཀྱིས། མཁས་དབང་བརྩོན་འགྲུས་དཔལ་ལ་གཙོ་བོར་བསྟན་ནས་མདོ་སྦྱངས་ཤིང་། གོན་གྱོ་ཡེ་ཤེས་པ་ལ་གསུང་ངག་སོགས་གསན། བུ་དོལ་གྱི་སློབ་མ་ཉ་བརྩོན་གཉིས། ཉ་བརྩོན་གྱི་སློབ་མ་གཡག་གཞོན་རྣམ་གཉིས་ཞེས་བསྟན་པའི་གསལ་བྱེད་དམ་པར་གྱུར། དབུས་གཙང་གི་གནས་མཁས་གྲུབ་གོང་མའི་བསྟི་གནས་སོ་སོར་མཁས་པའི་སློབ་བུ་གྲངས་ཧ་ཅང་མང་བ་མིན་པ་ཞིག་ལ། འཆད་པའི་རྒྱུན་བསྲིངས། བརྒྱུད་འཛིན་གྱི་མཁས་པ་རོང་སྟོན་སྨྲ་བའི་སེང་གེ་དང་། སེམས་དཔའ་ཆེན་པོ་གཞོན་ནུ་རྒྱལ་མཆོག་སོགས་བསམ་གྱིས་མི་ཁྱབ་པ་ཞིག་བྱོན་ལ།
འདི་ཉིད་མུས་ཆེན་སེམས་དཔའ་ཆེན་པོའི་ཉེར་བདུན་པ་ཤིང་ཕོ་རྟ་ལོར་དགེ་ལྡན་དུ་གཤེགས་ཞེས་འབྱུང་བས། རེད་མདའ་ཆེན་པོ་ཞི་བར་གཤེགས་པའི་ཆུ་ཕོ་འབྲུག་གི་ཡང་ཕྱི་མའི་རྟ་ལོ་དེ་ཡིན་པར་སེམས་སོ།། ༈ །།སུམ་སྟོང་བཞི་བརྒྱ་དང་བརྒྱད་ཅུ་འདས་པའི་གྱ་གཅིག་པ་ས་མོ་བྱི་ལོ་མཉམ་མེད་རེད་མདའ་བ་ཆེན་པོ་བོད་ཀྱི་བློན་པོ་མགར་སྟོང་བཙན་གྱི་བརྒྱུད་དུ་དཔལ་ལྡན་ས་སྐྱ་དང་ཉེ་བའི་རེད་མདའ་ཁབ་སོར་བྱོན། ཉ་དབོན་ལས་ལོ་དྲུག་གིས་གཞོན། ཐེག་ཆེན་ཆོས་རྗེ་ལས་ལོ་གཅིག་གིས་བགྲེས། ལོ་བཅོ་བརྒྱད་པ་ལ་ས་བཟང་མ་ཏིའི་དྲུང་དུ་ཚིགས་སྔ་མ་གཉིས་ནོས་ཏེ་མཚན་གཞོན་ནུ་བློ་གྲོས་ཞེས་གསོལ། ཐོག་མར་དཔལ་ལྡན་ས་སྐྱར་མཁས་པ་ཉ་དབོན་དང་། མཁན་ཆེན་སངས་རྒྱས་འཕེལ་གྱི་དྲུང་དུ་ཚད་མ། དཔལ་ལྡན་བླ་མ་དམ་པའི་དྲུང་དུ་ཕར་ཕྱིན། ལོ་ཆེན་བྱང་རྩེ་ལ་མངོན་པ་གོང་འོག
རྒྱལ་སྲས་པའི་དྲུང་དུ་བློ་སྦྱོང་། མདོག་ལྷོད་པ་མཁན་ཆེན་ཀུན་དཔལ་ལས་བསྙེན་པར་རྫོགས་ཤིང་འདུལ་བ་གསན། མཁན་པོས་སྟོད་འདུལ་གྱི་སྡོམ་བརྒྱུད་འདི་མ་ཆད་པ་གཅིག་གནང་དགོས་ཞེས་པའི་བཀའ་སྩལ་ཕེབས་ཞེས་ཟེར་མོད། སྟོད་འདུལ་བའི་བཤད་རྒྱུན་མ་གཏོགས་སྡོམ་རྒྱུན་རང་དུ་ཅུང་མི་འགྲོ་བར་སེམས་ཏེ། མདོག་ལྷོད་པས་ཆོས་རྗེ་བླ་མ་ལས་བསྙེན་པར་རྫོགས་ཤིང་འདུལ་བ་གསན། ཆོས་རྗེ་བླ་མའི་སྡོམ་རྒྱུན་ནི་མཁན་པོ་ཤཱཀྱ་ཤྲཱི་ལས་བརྒྱུད་པའི་ཕྱིར་རོ། ། གཞན་ཡང་བླ་མ་དམ་པའི་དྲུང་དུ་ལམ་འབྲས། ལོ་ཙཱ་བ་ནམ་བཟང་། ལོ་ཙཱ་བ་གྲགས་རྒྱལ། ལོ་ཙཱ་བ་སྐྱབས་མཆོག་སོགས་ལས་གསང་འདུས་སོགས་ཀྱི་རྒྱུད་མན་ངག་དང་།
མཁན་ཆེན་བྱང་སེང་ལ་དབུ་མ་གསན་ཞིང་། དཀོན་མཆོག་ལ་གསོལ་བ་བཏབ་ཏེ་རང་ཉིད་ཀྱི་རྣམ་དཔྱོད་ཀྱིས་དཔྱད་པས་དབུ་མ་ཐལ་འགྱུར་བའི་གནད་ལ་ངེས་པ་ཆེར་རྙེད་དོ། ། ངེད་ཚོ་སློབ་གཉེར་བྱེད་དུས་དབུ་མའི་དཔེ་ཆ་གཅིག་འདུག ཅེས་ནོར་མི་ཆེ་བར་བྱེད་པ་ལས། དེང་སང་རྩིས་སུ་བྱེད་པ་འདི་ཁོ་བོས་བསྟན་པ་ལ་བྱ་བ་བྱས་པ་ཡིན་ཞེས་དང་། ཀརྨ་དཀོན་གཞོན་གྱི་གསུང་གིས། དེང་སང་མཁས་རྨོངས་ཀུན་ཁ་དབུ་མ་སྣ་དབུ་མ་ཟེར་བ་འདི། རེད་མདའ་བའི་དྲིན་ཡིན། དེ་གོང་ཐང་ཟག་ན་དབུ་མ་ཤི་རོ་གཅིག་ལས་གཞན་མེད་ཅེས་གསུངས་ཟེར་ཏེ། རྒྱུད་གསང་བ་འདུས་པ་དང་།
དབུ་མ་ཐལ་འགྱུར་བའི་བསྟན་པ་ལ་འདི་ཁོ་ན་བཀའ་དྲིན་ཆེ་བ་ཡིན། དེ་ཡང་མཁས་པ་འདི་སྔོན་བུ་སྟོན་རིན་པོ་ཆེ་ལ་མོས་པ་ཞིག་ཡིན་ནའང་། སློབ་དཔོན་དང་གྲོགས་ཀྱི་སྟོབས་ཀུན་མཁྱེན་ཆེན་པོའི་གྲུབ་མཐའ་ལ་འདྲིས་ཆེ་བ་ཞིག་བྱུང་། དེ་ཉིད་ཀྱི་གྲུབ་མཐའི་རྒྱབ་རྟེན་བཀའ་བསྟན་བཅོས་ལ་གཟིགས་རྟོག་ཚར་གསུམ་མཛད་པས། དང་པོ་ལ་གཞན་སྟོང་གི་གྲུབ་མཐའ་དེ་བཀའ་བསྟན་བཅོས་དེ་དག་གི་དགོངས་པ་ཡིན་པའི་ངེས་པ་ཤར། གཉིས་པ་ལ་སོམ་ཉི་ཟ་བ་གཅིག་བྱུང་། གསུམ་པ་མིན་པའི་ངེས་ཤེས་འགྲོངས་པ་གཅིག་བྱུང་གསུངས་ཟེར་ནའང་། གནས་སྐབས་སོ་སོར་ཕྱེ་དགོས་སོ་ཞེས་ཁོ་བོ་སྨྲའོ། ། དེའི་ཚེ་ཆོས་ཀྱི་གནད་མ་གཏོགས་པར། གྲུབ་མཐའ་ཁ་འཛིན་རང་སྟོང་གཞན་སྟོང་ཞེས་པའི་མིང་ཙམ་ལ་ཞེན་པ་དག་གིས།
ཆོས་སྤོང་གི་ལས་ཆེར་བསགས་པར་སྣང་བ་ནི། བླུན་རྨོངས་ཁོ་ནའི་སྤྱོད་ཡུལ་ལོ། ། མཁས་པ་འདིས་ནི་བཤད་སྒྲུབ་སྤེལ་མར་མཛད་དེ། བུལ་རོང་གི་དབེན་གནས་སུ་ལོ་བཅུ་གཉིས་བཞུགས་པའི་ལྔ་དཔྱད་སྒོམ་གཙོ་བོར་སྟོན་པའི་ཐུགས་དམ་ཉམས་བཞེས་ཁོ་ན་མཛད། ལོ་བདུན་བསྐལ་ལྡན་གྱི་གདུལ་བྱ་བརྒྱད་ཅུ་བསྐོར་ལ་ཉམས་ཁྲིད་ལེགས་བཤད་ཀྱི་དགའ་སྟོན་སྤེལ། རྩོམ་པ་མཛད་པ་ཡང་། འཛམ་གླིང་མཛེས་པའི་རྒྱན་མཆོག་བཀའ་ཆེན་བཞི། ། རྩ་འཇུག་བཞི་གསུམ་ཐེག་ཆེན་རྒྱུད་བླ་དང་། ། ཆོས་མངོན་མདོ་དང་དཔལ་ལྡན་འདུས་པ་སྟེ། ། རྣམ་བཤད་མཛད་པའི་གཞུང་ལུགས་བཅུ་ཕྲག་གཅིག །
ཅེས་པ་ལྟར་ཡིན་ལ། འཆད་པའི་དབྱངས་ཀྱི་གསུངས་ལས་སྐྱེས་པའི་སློབ་མའི་གྲངས་ཀྱང་། ཀུན་མཁྱེན་ཤེར་འོད་བློ་བཟང་གྲགས་པ་སོགས། ། གཞུང་ལུགས་རབ་འབྱམས་སྨྲ་བའི་བཤེས་གཉེན་བདུན། ། བཀའ་བཞི་ལེགས་པར་སྨྲ་བ་བཅུ་ཕྲག་གཅིག ། ཕར་ཚད་ཤེས་པའི་སློབ་མ་བརྒྱ་ཕྲག་བརྒལ། ། ཞེས་པ་ལྟར་ཏེ་བཤེས་གཉེན་བདུན་ནི། སྦྱངས་པའི་མཆོག་གྱུར་ཀུན་མཁྱེན་ཤེར་འོད་དང་། ། སྲས་ཀྱི་མཆོག་གྱུར་བློ་བཟང་གྲགས་པ་དང་། ། ལྟ་བའི་མཆོག་གྱུར་གོན་གྱོ་ཉི་མ་གྲགས། །
ཉམས་ལེན་མཆོག་གྱུར་ཀུན་དགའ་དཔལ་བཟང་པོ། ། བརྩེ་ལྡན་མཆོག་གྱུར་དཔལ་འབྱོར་ཤེས་རབ་དང་། ། འཆད་མཁས་མཆོག་གྱུར་བསོད་ནམས་ཤེས་རབ་དང་། ། རྩོད་བཟང་མཆོག་གྱུར་དར་མ་རིན་ཆེན་ཏེ། ། ཞེས་པ་ལྟར་ཡིན་ཞིང་། བཀའ་བཅུ་པ་གཞན་ཡང་བྱང་པ་བཀའ་བཅུ་པ་དགེ་ལེགས་དཔལ་ལ་སོགས་པའོ། ། དེ་ལྟ་བུའི་སྐྱེས་བུ་དེ་ནི་དྲུག་ཅུ་རྩ་ལྔ་པ་ཆུ་ཕོ་འབྲུག་གི་ཟླ་བ་བཅུ་པའི་ཉེར་དགུའི་ཉི་ཤར་ལ་དག་པའི་ཞིང་དུ་གཤེགས་སོ། ། དེས་ན་སུམ་སྟོང་བཞི་བརྒྱ་པའི་འཇུག་འདིར། བཀའ་བཞི་པ་དང་བཀའ་བཅུ་པ་ལ་སོགས་པའི་མཚན་དང་ལྡན་པའི་མཁས་གྲུབ་མང་དག་བྱུང་སྟེ། ཧོར་བཀའ་བཞི་པ་སེང་གེ་རྒྱལ་མཚན།
བཀའ་བཞི་པ་ནམ་མཁའ་འོད་ཟེར་ལ་སོགས་པ་དང་། བཀའ་བཅུ་པ་ནི་རྒྱལ་ཚབ་དར་མ་མན་ཆད་ནས་བྱུང་བར་གསལ་ཏེ། དེ་ཡན་ཆད་བཀའ་ཆེན་བཞིར་གྲགས་པ་དང་། དེ་བཞིའི་སྟེང་དུ་ཅི་རིགས་བསྣན་པའི་དྲུག་ཙམ་ལ་གྲྭ་བསྐོར་མཛད་པ་ཤ་སྟག་བྱུང་བ་ཡིན་ལ། རྒྱལ་ཚབ་རྗེས་པུ་སྟི་བཅུ་ལ་བཤད་པའི་སྲོལ་སྟོད་མནན་ནས་བཀའ་བཅུ་པ་ཞེས་མཚན་གྲགས་ཤིང་། བོ་དོང་ཕྱོགས་ལས་པས་བཅོ་ལྔ་ལ་བཤད་པ་གནང་ཡང་། དབོན་པོ་བཀའ་བཅུ་པ་ཞེས་པ་ཙམ་ལས་མ་བྱུང་ལ། ཕྱིས་བྱམས་ཆེན་སྨྲ་བའི་དབང་པོ་སངས་རྒྱས་འཕེལ་མན་ཆད་ནས་རབ་འབྱམས་ཞེས་ཡོངས་སུ་གྲགས་སོ། ། འོན་ཀྱང་བཀའ་བཅུ་པ་གཞོན་ནུ་སེང་གེ་སོགས་དེ་ཡན་ལ་ཡང་བཀའ་བཅུ་པའི་མཚན་ཅུང་ཞིག་གྲགས་པར་གསལ་ལོ།། ༈ །།སུམ་སྟོང་བཞི་བརྒྱ་དང་གྱ་གཅིག་འདས་པའི་གྱ་གཉིས་པ་ས་མོ་གླང་ལ་ཐེག་ཆེན་ཆོས་རྗེ་ཀུན་དགའ་བཀྲ་ཤི་དཔལ་ལྡན་ས་སྐྱར་བྱོན།
ཆོས་རྗེ་བླ་མ་ལས་ལོ་སོ་བདུན་གྱིས་གཞོན་ནོ། དེ་ཡང་བདག་ཉིད་ཆེན་པོ་བཟང་པོ་དཔལ་གྱི་སྲས་རྣམས་བླ་བྲང་གོ་བཞིར་གྱེས་པའི་ལྷ་ཁང་བླ་བྲང་པའི་གདུང་བརྒྱུད་དྲི་མེད་པ་སྟེ། ལྷ་ཁང་བླ་བྲང་པ་ཏི་ཤྲི་ཀུན་རྒྱལ་ཡབ་བཟང་པོ་དཔལ་ཞེ་དགུ་པ་ལྕགས་ཕོ་ཁྱི་ལོ་བྱོན་པ་ཡིན་ལ། དེའི་སྲས་ཏཱ་དབེན་ཆོས་རྒྱལ་མཚན་ཡབ་ཉེར་གསུམ་པ་ཆུ་ཕོ་སྤྲེལ་ལོར་བྱོན་པ་ཡིན་ཞིང་། དེ་ཉིད་བཅོ་བརྒྱད་པའི་སྲས་ཐེག་ཆེན་ཆོས་རྗེ་འདི་ཉིད་ཡིན་ནོ། ། དེ་ཡང་དང་པོར་ས་བཟང་མ་ཏི་ལས་རབ་ཏུ་བྱུང་། ཕྱིས་ཆོས་རྗེ་བླ་མ་ལས་བསྙེན་པར་རྫོགས། གཞན་ཡང་གངས་ཁྲོད་པ་གྲགས་པ་དཔལ་ཇོ་ནང་ཕྱོགས་ལས་པ་སོགས་མཁས་གྲུབ་མང་དུ་བསྟེན། གསུང་ངག་གསན་པའི་བླ་མ་ཡང་ཐོག་མར་མ་ཏི་པཎ་ཆེན་ལ་ས་བཟང་དགོན་པར་གསན་པ་ཡིན་མོད། དེ་ཉིད་ལ་ལམ་དུས་ཀྱི་ཆུ་རྒྱུན་ཆག་མེད་མི་བཞུགས་པས་ཕྱིས་ས་སྐྱར་ཟུར་ཁང་དུ་བུ་སྟོན་དབང་ཕྱུག་དར་མ་ལ་གསན།
བརྒྱུད་པ་དེ་ཡང་ཆོས་རྗེ་བྲག་ཕུག་པ་ནས། བྲག་ཕུག་དཀོན་རྒྱལ། དེ་ནས་ས་སྐྱ་བུ་སྟོན་ལ་བརྒྱུད་པ་ཡིན་གྱི་ཆོས་རྗེ་བླ་མ་བརྒྱུད་པ་ལ་མི་བཞུགས་པས། ཕྱིས་ཆོས་རྗེ་བླ་མ་ལས་དངོས་སུ་ནོད་པ། མཁན་ཆེན་བྱང་སེང་ལ་ནོད་པ་ཡིན་ནོ་ཞེས་རྗེ་བཙུན་དམ་པ་ཀུན་དགའ་གྲོགས་མཆོག་གསུངས་ལ། མཐར་ཏཱ་མིང་རྒྱལ་པོས་སྤྱན་དྲངས་ཏེ། རེ་བཞི་པ་ཆུ་ཕོ་འབྲུག་ལ་ས་སྐྱ་ནས་ཤར་ཕྱོགས་ལ་ཕེབས། རེ་ལྔ་པ་ཆུ་མོ་སྦྲུལ་ལ་ཕོ་བྲང་སེར་ཁང་དུ་རྒྱལ་པོ་དང་མཇལ། རྒྱལ་པོ་འཁོར་བཅས་ལ་དབང་དང་གདམས་པའི་སྒོ་ཕྱེ། འཕགས་པ་ཏི་ཤྲི་དང་འདྲ་བར་བོད་ཆོལ་ཁ་གསུམ་ཡང་འབུལ།
སླར་ཕོ་བྲང་ཏའི་ཏུར་བྱོན། གསེར་དངུལ་གྱི་ཐུབ་པ་ཉེ་བའི་སྲས་བརྒྱད་ཀྱིས་བསྐོར་བ་གནྡྷོ་ལ་དང་བཅས་པ་ཡང་ཕུལ། འདི་ཉིད་བྱང་ངམ་རིངས་སུ་ཡང་ལོ་སྐོར་གཅིག་ཙམ་ཞུགས། གཞན་ཡང་བྱི་རུའི་གཤེད་དམར། ཤེར་ཤིང་གི་འཇིགས་བྱེད། བསེའུ་ཐགས་ཀྱི་ཐང་སྐུ་གཉིས། ཟ་འོག་ཐལ་གཉིས་ལ་སོགས་པ་བསམ་གྱིས་མི་ཁྱབ་པ་ཕུལ། སླར་རེ་གསུམ་པ་རྟ་ལོ་ལ་གོང་ནས་བཏེག རེ་བདུན་པ་ལུག་ལོར་དཔལ་ལྡན་ས་སྐྱར་ཕེབས་ཏེ། དོན་བདུན་པ་ཤིང་མོ་སྦྲུལ་ལོ་གྲོ་ཞུན་ཟླ་བའི་ཚེས་བཅུའི་ཉི་ཤར་ལ་དག་པའི་ཞིང་དུ་གཤེགས་སོ། །
སློབ་མའི་མཆོག་ནི་ཀུན་དགའ་རྒྱལ་མཚན་འཇམ་དབྱངས་གྲགས་པའི་དཔལ་ལོ།། ༈ །།སུམ་སྟོང་བཞི་བརྒྱ་དང་གྱ་དགུ་འདས་པའི་དགུ་ཅུ་པ་མེ་མོ་བྱ་ལ་ཤར་ཙོང་ཁ་པ་བློ་བཟང་གྲགས་པ་མདོ་ཁམས་སུ་བྱོན། ཆོས་རྗེ་བླ་མ་ལས་ལོ་ལྔས་གཞོན། རེད་མདའ་བ་ཆེན་པོ་དང་ཐེག་ཆེན་པ་ལས་རིམ་བཞིན་ལོ་དགུ་དང་བརྒྱད་ཀྱིས་གཞོན་ནོ། ། འདི་ཉིད་ལོ་བདུན་པ་ལ་མདོ་ཁམས་པ་དོན་གྲུབ་རིན་ཆེན་ལས་རབ་ཏུ་བྱུང་། དོན་གྲུབ་རིན་ཆེན་བཅོམ་ལྡན་རིགས་རལ་གྱི་བུ་ཆེན་འཕྲོག་སྟོན་རིགས་པའི་སེང་གེའི་སློབ་མ་ཡིན་ཟེར། དགུང་ལོ་བཅུ་དྲུག་པ་ལ་དབུས་གཙང་དུ་བྱོན། གྲྭ་པ་བདེ་བ་ཅན་དུ་སྙེ་ཐང་པ་བཀྲ་ཤིས་སེང་གེ་སོགས་ལ་ཕར་ཕྱིན་སྦྱངས། བཅུ་དགུ་པ་ལ་གསང་ཕུ་སོགས་སུ་གྲྭ་སྐོར་གནང་། གཙང་ཕྱོགས་ཀྱི་ཞྭ་ལུ་སྣར་ཐང་ས་སྐྱ་སོགས་སུ་བྱོན།
སྒྲ་ཚད་པ་རིན་ཆེན་རྣམ་རྒྱལ་དང་། མ་ཏི་པཎ་ཆེན་སོགས་ལས་ཟབ་ཆོས་གསན། གྲྭ་སྐོར་ཡང་མཛད། ལ་སྟོད་བྱང་གི་མདར། བཟང་ལྡན། ངམ་རིངས། འགའ་རོགས་སོགས་སུ་གྲྭ་སྐོར་མཛད། ཇོ་ནང་དུ་ཕྱོགས་ལས་པ་ལ་སྦྱོར་དྲུག་གསན། བོ་དོང་དུ་གྲྭ་སྐོར་མཛད་ནས་སྣར་ཐང་དུ་ཕྱག་ཕེབས། དེར་ཉ་དབོན་ལ་ཕར་ཕྱིན་དང་།
རྗེ་བཙུན་རེད་མདའ་བ་ལ་མངོན་པ་དང་དབུ་མ་སོགས་གསན་ཏེ། དེ་ཉིད་ཀྱི་ཐུགས་སྲས་དམ་པར་གྱུར། སྐྱོར་མོ་ལུང་གི་མཁན་པོ་བཀའ་བཞི་པ་བློ་གསལ་ལ་འདུལ་བ་གསན། གོང་གསུམ་བདེ་ཆེན་པ་སོགས་ལས་སྔགས་ཀྱི་རྒྱུ་མན་ངག་གསན། ཇོ་གདན་ཚོགས་ཆེན་པའི་མཁན་པོ་བཀའ་བཞི་པ་ཚུལ་རིན་ལས་བསྙེན་པར་རྫོགས། བླ་མ་དབུ་མ་པས་མཚམས་སྦྱར་ཏེ། རྗེ་བཙུན་འཇམ་པའི་དབྱངས་ལ་ཆོས་གསན། བླ་མ་དབུ་མ་པ་ནི་མདོ་ཁམས་སུ་བྱིས་པའི་དུས་ཉིད་ནས་འཇམ་དབྱངས་ཀྱི་སྐུའི་སྣང་བར་ཤར། རྗེ་འདི་དང་ཕར་སློབ་ཚུར་སློབ་ཡིན། མདོར་ན་རྗེ་འདིའི་སྐུ་ཚེའི་སྟོད་ལ་ཐོས་བསམ་གྱིས་རྒྱུད་སྦྱངས།
བར་སྐབས་སུ་བྱ་བྲལ་ཁོ་ན་མཛད་དེ་ཟབ་དོན་ལ་དཔྱད་སྒོམ་གྱི་སྒོ་ནས་དོན་ཉམས་སུ་བཞེས། འཕྲལ་གྱི་ཀུན་སྤྱོད་འདུལ་བའི་ལག་ལེན་གསོས་བཏབ། ཁྱད་པར་དབུ་མ་ཐལ་འགྱུར་བའི་བསྟན་པ་ཆེར་སྤེལ། སྐུ་ཚེའི་སྨད་ལ་གཞན་དོན་ཕྱོགས་མེད་དུ་རྒྱས། དགུང་ལོ་ང་གསུམ་པ་ས་མོ་གླང་ལ་ཆོས་འཁོར་ལྷ་སར་སྨོན་ལམ་ཆེན་མོ་མཛད། ཇོ་བོ་ལ་རིན་པོ་ཆེའི་དབུ་རྒྱན་ཡང་གསོལ། བཀའ་ཆེམས་ལས། དེ་ནས་ཁྱད་པར་བསྙེན་བཀུར་ཆེར་མཛད་པ། ། དགེ་སློང་བྱང་སེམས་ཤར་ཕྱོགས་སྐུ་འཁྲུངས་པ། ། གསང་སྔགས་འཆང་ཞིང་རྣལ་འབྱོར་ཆེན་པོ་ནི། །
སྙིང་པོའི་མཐའ་ཅན་སྐྱེས་མཆོག་དམ་པ་ནི། ། ཞལ་ཡང་བསྒྱུར་ཞིང་བསྙེན་བཀུར་དམ་པ་མཛད། ། ཅེས་པའི་ལུང་གི་དོན་ཡིན་པར་ཡང་འཆད། ལོ་དེ་ཉིད་ལ་རི་བོ་དགེ་ལྡན་བཏབ་སྟེ་ཕྱིན་ཆད་རི་བོ་དགེ་ལྡན་ཞེས་ཡོངས་སུ་གྲགས་པ་ཡིན་ནོ། ། དེ་ནས་དགུང་ལོ་རེ་གསུམ་པ་ས་མོ་ཕག་གི་ཉེར་ལྔ་ལ་དག་པའི་ཞིང་དུ་གཤེགས་སོ། ། སློབ་མའི་མཆོག་ནི་རྒྱལ་ཚབ་རྗེ། མཁས་གྲུབ་རྗེ། ཐམས་ཅད་མཁྱེན་པ་དགེ་འདུན་གྲུབ། འདུལ་འཛིན་གྲགས་རྒྱལ་དང་། འདུལ་འཛིན་བློ་གྲོས་སྦས་པ་སྟེ་འདུལ་འཛིན་རྣམ་གཉིས་ལ་སོགས་པ་བསམ་གྱིས་མི་ཁྱབ་བོ། །
དེས་ན་ད་ལྟའི་ཤིང་བྱི་འདི་ཐེག་ཆེན་པ་བྱོན་པའི་མེ་གླང་ནས་ཉིས་བརྒྱ་དང་བཅུ་དྲུག་པ། ཤར་གཙོང་ཁ་པ་བྱོན་པའི་མེ་བྱ་ནས་ཉིས་བརྒྱ་དང་བརྒྱད་དུ་སླེབ་པ་ཡིན་ནོ།། ༈ །།ས་བཅད་ལྔ་པ་སུམ་སྟོང་བརྒྱ་པའི་སྐབས་སུ་བྱོན་པ་ནི། རོང་སྟོན་སྨྲ་བའི་སེང་གེ བོ་དོང་ཕྱོགས་ལས་རྣམ་རྒྱལ། ས་སྐྱ་པའི་བསྟན་འཛིན་ཀུན་དགའ་རྣམ་གཉིས། ཀརྨ་དེ་བཞིན་གཤེགས་པ་ལ་སོགས་པ་སྟེ། སུམ་སྟོང་བཞི་བརྒྱ་དང་གོ་དགུ་འདས་པའི་ལྔ་བརྒྱའི་སྟེང་དུ་སླེབས་ཙམ་གྱི་མེ་མོ་ལུག་ལ་རོང་སྟོན་ཤཱཀྱ་རྒྱལ་མཚན་ཤར་རྒྱ་མོ་རོང་དུ་བྱོན། ཤར་གཙོང་ཁ་པ་ལས་ལོ་བཅུས་གཞོན། ལོ་བཅོ་བརྒྱད་པ་ཡན་ཆད་དུ་བོན་ལ་འཆད་རྩོད་རྩོམ་གསུམ་གནང་།
བཅོ་བརྒྱད་པ་ལ་གསང་ཕུ་ནེའུ་ཐོག་གི་ཆོས་གྲྭར་གླིང་སྟོད་པ་རིན་ཆེན་རྣམ་རྒྱལ་དང་། ཀོང་སྟོན་བློ་གྲོས་དབང་ཕྱུག་གི་དྲུང་དུ་རྔོག་ནས་བརྒྱུད་པའི་ཕར་ཚད་བསྡུས་གསུམ་དང་། དབུ་མ་རང་རྒྱུད་ཀྱི་བཤད་སྲོལ་སྐྱོར་མོ་ལུང་གི་མཁན་ཆེན་བཀའ་བཞི་པ་དང་། འཕན་ཡུལ་གྲོ་པའི་མཁས་པ་དམར་སྟོན་ལ་འདུལ་བ་སྨད་ལུགས་བྱ་འདུལ་དང་། ཐོག་མ་བཀའ་ཆེན་གྱི་བཤད་སྲོལ་མངོན་པ་མདོ་མཆིམས་ལུགས་ཀྱི་བཤད་སྲོལ། ཐང་སག་པ་སྤྲུལ་སྐུ་གཞོན་ནུ་རྒྱལ་མཚན་ལ་དབུ་མ་ཐལ་འགྱུར་པ་ཚབ་ཀྱི་བཤད་སྲོལ། ལོ་པ་ཤཱཀྱ་རིན་ཆེན་གྱི་དྲུང་དུ་མངོན་པ་གོང་མ་སོགས་སྦྱངས། ལོ་ཉེར་གཉིས་པ་ལ་གྲོ་པའི་མཁན་པོ་ཀུན་དགའ་རྒྱལ་མཚན་དང་། དམར་སྟོན་པའི་དྲུང་དུ་རབ་ཏུ་བྱུང་ཞིང་བསྙེན་པར་རྫོགས། རྣམ་ངེས་ཀྱི་ཊཱིཀྐ་བརྩམས་ཤིང་འཆད་པའི་འཁུར་བཟུང་།
མདོར་ན་ལོ་ཉེར་གཉིས་ནས་གྱ་གསུམ་གྱི་བར་ལ་མཁས་པའི་བྱ་བ་གསུམ་གྱིས་དུས་འདའ་བ་བྱུང་ཞིང་། ཉེར་བདུན་པ་ས་མོ་བྱའི་ལོ་ལ་མཁན་ཆེན་གཡག་པ་དང་མཇལ་ཏེ་ས་ལུགས་ཀྱི་མདོའི་བཤད་སྲོལ་དང་། ཐེག་ཆེན་ཆོས་རྗེ་ལ་གསུང་ངག་སོགས་སྔགས་ཀྱི་ཟབ་དོན་བླང་ནས། ས་རྔོག་རྣམ་གཉིས་ཀྱི་བཤད་སྲོལ་རྒྱུན་བསྲིངས་ཏེ། ཆ་པ་ཆོས་སེང་དང་། བཅོམ་ལྡན་རིགས་རལ་དང་། ཀུན་མཁྱེན་འདི་གསུམ་ལས་འཆད་པའི་རྒྱུན་དང་། དངོས་སློབ་བསྟན་འཛིན་ཐོན་ཆེ་བ་མ་བྱུང་ཞེས་གྲགས། གཙང་ཕྱོགས་ལ་ཡང་ལན་གསུམ་བྱོན་པའི་དང་པོ་ལོ་ཉེར་བདུན་པའི་ཚེ་མཁན་ཆེན་པའི་ཞབས་འབྲིང་མཛད་དོ། ། མདོའི་ཟབ་དོན་གསན་པ་དང་།
ལེགས་བཤད་ཀྱི་སྐྱེས་འབུལ་བ་ཁོ་ན་མཛད། གཉིས་པ་རང་ལོ་ཞེ་བརྒྱད་པ་ལ་མཁན་ཆེན་གཤེགས་ཏེ། ལྔ་ཅུ་ཙམ་གྱི་ཚེ་དིང་རི་དང་མུས་སོགས་སུ་སྔགས་ཀྱི་ཟབ་དོན་བཞེས་པ་དང་། མདོ་ཕྱོགས་ཀྱི་ཕྲིན་ལས་སྤེལ་བ་ཁོ་ན་མཛད། ལན་གསུམ་པ་དྲུག་ཅུ་རྩ་གཅིག་པའི་ཚེ་སྡེ་དཔོན་སོ་སོའི་བསོད་ནམས་ཀྱི་མགྲོན་དང་། མདོ་སྔགས་ཀྱི་ཆོས་འཁོར་བསྐོར་བ་ཁོ་ན་མཛད། བདུན་ཅུ་པ་མེ་མོ་འབྲུག་ལ་ན་ལེནྡྲའི་ཆོས་གྲྭ་ཆེན་པོ་བཏབ་ཏེ། ལོ་བཅུ་བཞིར་གཞན་དོན་མཛད་ཅིང་དབུས་གཙང་དུ་གྲྭ་སྐོར་མཛད་པའི་པོ་སྟི་བཅུ་ཁོ་ན་ཡིན་ཡང་། གཞན་ལ་འདོམ་པའི་གཞུང་ལུགས་དྲུག་ཅུ་རྩ་བཞི་དང་། རྣམ་བཤད་མཛད་པའི་གཞུང་ལུགས་བཞི་ཅུ་ཡོད་གསུངས།
གཞན་ཡང་ཡར་ལུང་པ་སེང་གེ་རྒྱལ་མཚན། ལོ་ཆེན་སྐྱབས་མཆོག ལོ་ཆེན་གྲགས་པ། ཀུན་མཁྱེན་ཤེར་འོད། སྙན་ངག་པ་འཇམ་དབྱངས་ཁ་ཆེ། མུས་ཆེན་ནམ་མཁའི་རྣལ་འབྱོར་སོགས་ལ་ཟབ་དོན་མང་དུ་བླངས། དམ་པ་སངས་རྒྱས་ཀྱི་སྐུ་ལུས་ལ་ཀཱ་མ་ལ་ཤཱི་ལའི་ཐུགས་གྲོང་འཇུག་མཛད་པ་དེའི་སྐུའི་སྐྱེ་བ་གདོན་མི་ཟ་བས། དམ་པའི་ཞི་བྱེད། ཀཱ་མ་ལ་ཤཱི་ལའི་སྒོམ་རིམ་སོགས་ཕྱོགས་སུ་གསལ་བར་མཛད་ཅིང་། ཁྱད་པར་ཕར་ཕྱིན་གྱི་བསྟན་པ་དང་།
དབུ་མ་རང་རྒྱུད་ཀྱི་བསྟན་པ་ལ་ཀུན་མཁྱེན་འདི་བཀའ་དྲིན་ཆེ་བ་ཡིན་ནོ། ། ལེགས་བཤད་འདོམ་པའི་འབྲས་བུ་མཁས་གྲུབ་སློབ་མའི་གྲངས་ནི། སྔ་ཚར་གྱི་བུ་ཆེན་བསྟན་པ་འདེགས་པའི་བཀའ་ཆེན་བཞི། བར་ཚར་གྱི་བུ་ཆེན་གངས་ཅན་མཛེས་པའི་རྒྱན་བརྒྱད། མཆོག་གཉིས། སྐུ་གསུང་ཐུགས་ཀྱི་མཛད་སྤྱོད་མཚུངས་པའི་བུ་ཆེན་གསུམ། ཕྱི་ཚར་གྱི་བུ་ཆེན་བསྟན་པའི་གསལ་བྱེད་བཅུ་དྲུག ཡང་ཚར་གྱི་བུ་ཆེན་གྲགས་པ་ཅན་བཞི་ལ་སོགས་པའོ། ། དེ་ལ་ཀ་ཆེན་བཞི་ནི་སེམས་དཔའ་གཞོན་ནུ་རྒྱལ་མཆོག སེམས་དཔའ་ཆེན་པོ་པདྨ་བཟང་པོ།
བཟད་པ་བློ་གྲོས་རྒྱལ་མཚན། སྤྱན་མངའ་ཚུལ་ཁྲིམས་དར་མའོ། ། བར་ཚར་བརྒྱད་ནི་དམར་ཁམས་པ་གྲགས་པ་བཟང་པོ། དགེ་བ་རྒྱལ་མཚན། གུང་རུ་རྒྱལ་མཚན་དཔལ་བཟང་པོ། རོང་ཆུང་ཤེས་རབ་དཔལ་ཏེ་ཁམས་པ་བཞིའོ། ། ཆོས་ལུང་བཀའ་བཅུ་པ། སྒ་སྡོང་པ་ཆོས་རྒྱལ་དཔལ་བཟང་། མཁས་དབང་རཏྣ་ཤྲི་བྷ་དྲ། སྣར་ཐང་པ་ཤེས་རབ་སེང་གེ
བཟང་ལྡན་བཀའ་བཅུ་པ་སྟེ་གཙང་པ་བཞིའོ། ། མཆོག་གཉིས་ནི་དབུས་པ་དམར་སྟོན་རྒྱ་མཚོ་རིན་ཆེན་དང་། གཙང་པ་སེམས་དཔའ་ཆེན་པོ་དཀོན་མཆོག་རྒྱལ་མཚན་གཉིས་སོ། ། ཕྱི་ཚར་བཅུ་དྲུག་ལ། པཎ་ཆེན་བཞི་ནི་སྣར་ཐང་ལོ་ཙཱ་བ་སཾ་གྷ་བྷ་དྲ། ཡར་རྒྱབ་དབོན་པོ་པཎ་ཆེན་བསོད་ནམས་རྣམ་རྒྱལ། སྤོབ་འདར་བ་ལོ་ཆེན་གཞོན་ནུ་དཔལ། དྭགས་པོ་དབོན་པོ་པཎ་ཆེན་བཀྲ་ཤིས་རྣམ་རྒྱལ་ལོ། ། གསུང་སྒྲོས་འཛིན་པའི་མཁས་པ་བཅུ་གཉིས་ནི། ཁམས་སུ་ལྷ་འབྲེ་སྟོན་པ་ཤེས་རབ་རྡོ་རྗེ་དང་།
རིན་ཆེན་བློ་གྲོས་གཉིས། དབུས་སུ་བཟོད་ཆེན་ཕྱོགས་ལས་རྣམ་རྒྱལ། མཁས་གྲུབ་དོན་ཡོད་དཔལ་བ་གཉིས། ཉང་སྟོད་པ་ཤེས་རབ་ལེགས་པ་དང་། ངམ་རིང་པ་སངས་རྒྱས་གྲུབ། མངའ་རིས་སུ་འཇམ་དབྱངས་ཤེས་རབ་རྒྱ་མཚོ། ངེས་མེད་དུ་བཞུགས་པ་གཞུ་དོན་བསོད་ནམས་རིན་ཆེན། གསང་ཕུ་ན་པཎྜི་ཏ་ནམ་མཁའ་བསྟན་པ། གཙང་རོང་བྱམས་ཆེན་ནས་དཀར་ཤཱཀྱ་གྲགས། ཁམས་ནས་གྱོན་གྱོ་སྦྱིན་བཟང་དང་།
གཟི་བློ་གྲོས་སེང་གེ་རྣམས་སོ། ། ཡང་ཚར་བཞི་ནི། གསང་ཕུ་ནས་གྲ་སྟོན་པ་ཡོན་ཏན་རྒྱ་མཚོ་དང་། རྩེ་ཐང་ནས་ཆེན་པོ་དཔལ་འབྱོར་རྒྱ་མཚོ་གཉིས། ཁམས་སུ་གོ་བོ་རབ་བྱམས་པ་ཤེས་རབ་དཔལ་དང་། གཙང་དུ་བྱམས་ཆེན་རབ་འབྱམས་པ་སངས་རྒྱས་འཕེལ་ཏེ་བཞིའོ།། ༈ །།སུམ་སྟོང་ལྔ་བརྒྱ་དང་བརྒྱད་འདས་པའི་དགུ་པ་མེ་ཕོ་འབྲུག་ལ། ལ་སྟོད་པ་ཤྲཱི་པར་པ་ཏ་དཔལ་གྱི་རིའི་བྱང་ངོས་ཀྱི་འབྲོག་སྡེ་ཆེན་པོར་བོ་དོང་ཕྱོགས་ལས་རྣམ་རྒྱལ་བྱོན། ལོ་བདུན་པ་ལ་གྱམ་དགོན་པར་རང་གི་ཞང་པོ་ལོ་ཆེན་གྲགས་པའི་དྲུང་དུ་རབ་ཏུ་བྱུང་། མཚན་སངས་རྒྱས་རྒྱལ་མཚན་དུ་གསོལ།
སླར་བོ་དོང་ཨེར་ལོ་ཆེན་དེ་ཉིད་ལས་དགེ་ཚུལ་དུ་སྒྲུབ་སྟེ་མཚན་ཆོས་ཀྱི་རྒྱལ་མཚན་དུ་བཏགས། ལོ་བཅུ་དྲུག་པ་ལ་དཔལ་ལྡན་ས་སྐྱར་རྣམ་འགྲེལ་ལ་གྲྭ་སྐོར་མཛད། བོ་དོང་ཨེར་དབྱངས་ཅན་མ་སྒྲུབ་པས། རྒྱུད་མང་གི་སྒྲ་ལས་ཟབ་རྒྱས་ཀྱི་ཆོས་ཚུལ་ནོད། དེ་ཕྱི་ནང་གི་གཉིད་མ་ལུས་པར་སད་པས། དབྱངས་ཅན་དགའ་བའི་དཔལ་ཞེས་གྲགས། དགུང་ལོ་ཉེར་གསུམ་པ་ལ་རྩེ་ཐང་དང་གསང་ཕུར་པོ་སྟི་བཅོ་ལྔའི་གྲྭ་སྐོར་གནང་བས་མཁས་པའི་གྲགས་པས་ཁྱབ། དེའི་ཚེ་གསང་ཕུར་མཁན་ཆེན་གཡག་ཕྲུག་སངས་རྒྱས་དཔལ་དང་། རིག་གཏེར་གྱི་དགོངས་པ་རང་རིག་ལ་ཡུལ་ཡོད་མེད་ལ་རྩོད་པའི་ཚེ། མཁན་ཆེན་པས་རང་རིག་ཡུལ་མེད་དུ་ཞལ་གྱིས་མཆེས་པ་ལ།
རྗེ་འདིས་རང་རིག་ཆོས་ཅན། ཁྱོད་རང་གི་ཞལ་བྱ་ལ་མི་བསླུ་བའི་རིག་པར་ཐལ། ཚད་མ་ཡིན་པའི་ཕྱིར། འདོད་ན་ཁྱོད་ཀྱི་ཡུལ་ཡོད་པར་ཐལ་ལོ། ། ཞེས་དང་། མཁན་ཆེན་པས་གཟུགས་སྒྲ་ཀ་བུམ་སོགས་རྟག་པར་ཁས་བླངས་པ་ལ། ཀ་བ་ཆོས་ཅན། ཁྱོད་ནི་གཟུགས་མེད་པར་ཐལ། ཁྱོད་རྟག་པ་ཡིན་པའི་ཕྱིར་ཞེས་པའི་རིག་པའི་སྒོ་ནས་སྙན་པར་གྲགས་སོ། ། འོན་ཀྱང་ཕ་རོལ་གྱི་གྲུའི་འདོད་དང་བསྟུན་ན་ཁྱབ་པ་མེད་མཚམས་དེ་ཁོ་ན་ཡིན་པས།
ཕས་རྒོལ་ཕམ་པར་གྱུར་པ་ཡང་མ་ཡིན་ནོ། ། དེ་ནས་སླར་ཨེ་ཆོས་ཀྱི་འབྱུང་གནས་སུ་ལོ་ཆེན་གྲགས་པས་མཁན་པོ་དང་། རྗེ་བཙུན་རེད་མདའ་ཆེན་པོས་ལས་སློབ་བགྱིས་ཏེ་བསྙེན་པར་རྫོགས། དེས་ན་པཎ་ཆེན་འདིས་རྣམ་པར་ཐར་པ་ནི་བརྗོད་ཀྱིས་མི་ལང་བསམ་གྱིས་མི་ཁྱབ་ནའང་། གཙོ་བོར་བསྡུས་ན་རྩོད་པས་ཕས་རྒོལ་གྱི་གྲགས་པ་གཞོམ་ཚུལ། རྩོམ་པས་བཀའ་བསྟན་བཅོས་ཀྱི་དགོངས་པ་བཀྲལ་ཚུལ། འཆད་པས་བསྟན་འཛིན་གྱི་བུ་སློབ་སྤེལ་ཚུལ་གསུམ་ལས། དང་པོ་ནི་ལ་སྟོད་ཏཱའི་སེ་ཏུ་ལྷ་བཙན་སྐྱབས་པས་མཐུན་པའི་རྐྱེན་སྦྱར་ཏེ། གཡག་ཕྲུག་སངས་རྒྱས་དཔལ་དང་རྩོད་པའི་ཚེ། བཀའ་བསྟན་བཅོས་ཀྱི་གཞུང་ཕལ་ཆེ་བ།
རྒོལ་ཕྱི་རྒོལ་གཉིས་ཆར་གྱི་མགྲིན་པ་ནས་ཐོགས་མེད་སྒྲོགས་ཤིང་། ཕས་ཀྱི་རྒོལ་བ་གཡག་ཕྲུག་ཆེན་པོའི་སྤོབས་པ་སྒྲུབ་པ་ལ། རྒོལ་བ་དེ་ཉིད་ཀྱི་ཡི་དམ་གྱི་ལྷ་རྗེ་བཙུན་མི་གཡོ་བ་མངོན་སུམ་དུ་བྱོན་པ། པཎ་ཆེན་དེ་ཉིད་ཀྱིས་ཀྱང་ཞལ་གཟིགས། དེའི་ཚེ་ལྷ་གཅིག་མ་ངོ་ལོག པོད་གཅིག་མ་མགོ་མ་ཐོན། གདོང་གང་པོ་རྩོད་པ་ཕམ་ཞེས་གྲགས་སོ། ། ཞེས་ཟེར་མོད། དོན་དུ་ན་རྗེ་བཙུན་མི་གཡོ་བ་མངོན་སུམ་དུ་བྱོན་པ་ནི་རྒོལ་བ་གཉིས་ཆར་གྱི་ངོ་མཚར་སྨད་དུ་བྱུང་བའི་རྣམ་ཐར་ཡིན་ཞིང་། རྩོད་པའི་ངག་ལ་ཡང་།
རང་རང་གི་གདུལ་བྱའི་སྣང་དོར་ཕམ་རྒྱལ་གྱི་སྣང་ངོ་ཙམ་ལས། ཕ་རོལ་གྱི་རྒོལ་བ་ཉིད་ཤིས་ལ་ཕམ་པར་རིགས་པ་ག་ལ་ཡིན་སྟེ། དཔེར་ན་དེའི་ཚེ་མཁན་ཆེན་གཡག་པས་སེམས་ཅན་སངས་རྒྱས་ངེས་ཡིན། རྒྱས་པར་མི་སྲིད་ཅེས་ཁས་བླངས་པ་ལ། པཎ་ཆེན་གྱི་འོ་ན་ས་བོན་ལས་མྱུ་གུ་སྐྱེས་པར་མི་སྲིད་པར་ཐལ། དམ་བཅའ་དེའི་ཕྱིར་ཞེས་པ་ལ་སོགས་པ་ལ་ལན་མ་བྱུང་ཞེས་སྒྲོག་མོད། ཡང་དག་པ་ན་དེ་གཉིས་མཚུངས་པའི་གོ་སྐབས་ག་ལ་ཡོད་དེ། སེམས་ཅན་སངས་རྒྱས་པར་མེད་པ་ཁས་བླངས་ཀྱི། སེམས་ཅན་ལས་སངས་རྒྱས་འབྱུང་བ་མེད་པ་ཁས་བླངས་པ་མེད་པའི་ཕྱིར་ན། ས་བོན་མྱུ་གུར་སོང་བ་མེད་པ་ཁས་བླངས་ཀྱི་ས་བོན་ལས་མྱུ་གུ་སྐྱེ་བ་མེད་པར་ཁས་བླངས་མི་དགོས་པའི་ཕྱིར།
དེ་ནས་བྱང་ངམ་རིངས་སུ་བདག་ཆེན་འཇམ་དབྱངས་རིན་ཆེན་པས་མཐུན་རྐྱེན་སྦྱར་ཏེ། དཔལ་ངམ་རིངས་ཀྱི་བཤེས་གཉེན་དག་ལ་འབེལ་བའི་གཏམ་གྱི་སྒོ་ཕྱེ་སྟེ། དོན་དམ་དོན་བྱེད་ནུས་པ་གང་། ། ཞེས་པའི་གཞུང་ལ་གྲུབ་མཐའ་རྣམ་བཞིའི་བདེན་གཉིས་ཀྱི་རྣམ་བཞག་ཕྲ་ཞིང་ཞིབ་པའི་བློ་གྲོས་ཀྱིས་ཕྱེ་སྟེ། དགེ་བའི་བཤེས་གཉེན་བསོད་ནམས་སྐྱབས་དང་། མཁས་གྲུབ་དགེ་ལེགས་སོགས་རིགས་པས་ཕམ་པར་བྱས་སོ་ཞེས་གྲགས་སོ། ། དེ་ནས་བྱང་མདོག་གི་ཕོ་བྲང་དུ་ཏཱའི་སེ་ཏུ་རྣམ་རྒྱལ་གྲགས་པས་མཐུན་པའི་རྐྱེན་སྦྱར་ཏེ། ཀུན་མཁྱེན་རོང་སྟོན་ཆེན་པོ་སློབ་བུའི་ཚོགས་དང་བཅས་པ་ལ་འབེལ་བའི་གཏམ་ཆེན་པོ་གླེང་། གསང་སྔགས་ཀྱི་དཀྱིལ་འཁོར་ཆེན་པོ་ཁྲི་ཁྲག་གཅིག་གི་ཞལ་ཕྱེ་པ་ཞལ་གྱིས་མཆེས་ཤིང་། འཇམ་དབྱངས་ཀྱི་དཀྱིལ་འཁོར་དྲུག་ཅུའི་རྣམ་གྲངས་ལེགས་པར་བགྲངས་ཤིང་།
འཕགས་ཡུལ་དུ་བྱོན་པའི་ཐལ་རང་གི་སྐྱེས་ཆེན་འདྲེན་རེས་བགྱིས་པ་ན། རོང་སྟོན་ཆེན་པོས་ལེགས་ལྡན་བྱེད། དཔལ་སྦས། ཡེ་ཤེས་སྙིང་པོ། ཞི་བ་འཚོ། ཀཱ་མ་ལ་ཤཱི་ལ་སྟེ་ལྔ་ལས་བགྲངས་མ་བཟོད་པ་ལ། པཎ་ཆེན་འདི་ཉིད་ཀྱིས་ཉི་ཤུ་རྩ་ལྔ་ཙམ་ཞིག་ཐལ་བྱུང་དུ་བགྲངས་པ་སོགས་ཀྱི་སྒོ་ནས་ཕ་རོལ་ཟིལ་གྱིས་གནོན་ཞེས་གྲགས་སོ། ། གཉིས་པ་རྩོམ་པ་ནི་ཡི་དམ་གྱི་ལྷ་དཔལ་རྡོ་རྗེ་སེམས་དཔའ་དང་། རྡོ་རྗེ་ཕག་མོ་ལ་སོགས་པས་མངོན་སུམ་དུ་སྣང་བ་སྩལ་ཞིང་། དཔལ་དེ་ཉིད་འདུས་པ་རྩོམས་ཤིག་ཅེས་གནང་བ་ནོས་པ་དང་།
མཚན་གྱི་འོད་གསལ་ཆེན་པོ་ལས་དཔལ་ས་སྐྱ་པ་ཆེན་པོ་གྲགས་པ་རྒྱལ་མཚན་དང་། བུ་སྟོན་ཐམས་ཅད་མཁྱེན་པ་དང་། གཤོངས་སྟོན་རྡོ་རྗེ་རྒྱལ་མཚན་ལ་སོགས་པས་ཀྱང་། དེ་ལྟར་གནང་བ་སྩལ་བ་ལ་བརྟེན། དེ་ཉིད་འདུས་པའི་རྒྱ་མཚོ། འཇུག་པའི་སྒོ་བཞི་ལེའུ་ཉི་ཁྲི་ཆིག་སྟོང་། མན་ངག་བདུན་ཁྲི་བདུན་སྟོང་། ཆོས་ཚོམ་བརྒྱད་ཁྲི་བཞི་སྟོང་ཡོད་པའི་རྒྱས་པ་ལ་གླེགས་བམ་བརྒྱ་དང་བཅུ། འབྲིང་པ་ལ་ཉི་ཤུ། བསྡུས་པ་ལ་གླེགས་བམ་གཉིས།
ཤིན་ཏུ་བསྡུས་པའི་སྙིང་པོ་ལ་གླེགས་བམ་གཅིག་ཡོད་པའི་རྩོམ་པ་ཆེན་པོ་མཛད་དེ་རྒྱལ་བའི་བསྟན་པ་གསལ་བར་མཛད་དོ། ། གསུམ་པ་འཆད་པ་བློ་གསལ་གྱི་བུ་སློབ་སྤེལ་ཚུལ་ནི། བཟོ་རིག་ནས་བཟུང་ཡོངས་སུ་རྫོགས་པའི་བར། ། དེ་དང་དེ་ཡི་བཀའ་བབ་ཉི་ཤུ་གསུམ། ། འཇམ་པའི་རྡོ་རྗེ་མི་གཡོ་ཟློས་གར་མཁན། ། རྣམ་དག་འཁོན་གྱི་གདུང་བརྒྱུད་རྣམ་པ་གསུམ། ། རིག་སྔགས་འཆང་བའི་ཁྱུ་མཆོག་ཆེན་པོ་གཅིག ། ཉི་མ་ཟླ་བ་ལྟར་གྲགས་མཁས་གྲུབ་གཉིས། ། འཇིག་རྟེན་གསུམ་གྱི་མིག་ཅིག་ལོ་ཆེན་གསུམ། ། ཕྱོགས་ལས་རྣམ་རྒྱལ་རྒྱལ་བའི་བཤེས་གཉེན་དྲུག །
མདོ་སྔགས་ཡོངས་རྫོགས་མཁས་པ་བཅུ་གསུམ་དང་། ། པཎ་ཆེན་ཤཱཀྱ་ཤྲཱིའི་གདན་ས་གཉིས། ། འདུས་པ་རྒྱ་མཚོའི་གཙུག་རྒྱན་བཅུ་དྲུག་དང་། ། མཚན་ཉིད་རབ་འབྱམས་སྨྲ་བའི་བཤེས་གཉེན་གསུམ། ། སྔགས་གཞུང་རབ་འབྱམས་སྨྲ་བའི་བཤེས་གཉེན་གསུམ། ། སྒྲུབ་པའི་རྒྱལ་མཚན་འཛིན་པའི་རྣལ་འབྱོར་བཞི། ། དྲག་པོའི་བརྟུལ་ཤུགས་རྫོགས་པའི་སྔགས་འཆང་གཉིས། ། བཀའ་བཅུ་ལེགས་པར་སྨྲ་བ་སྟོང་ཕྲག་གཅིག ། བཀའ་བཞི་ཀུན་ཏུ་སྨྲ་བ་སྟོང་ཕྲག་ཟུང་། ། ཕར་ཚར་ཤེས་པའི་སློབ་མ་ཁྲི་ཁྲག་བརྒལ། །
ཚེ་འདི་བློས་བཏང་གྲུབ་ཆེན་ལྔ་བཅུར་ལྡན། ། ལྷག་པར་རྒྱལ་བ་ཐམས་ཅད་བརྙེས་པའི་ཡུམ། ། རྡོ་རྗེ་ཕག་མོ་གསང་བའི་མཛོད་འཛིན་མ། ། ས་ལ་དགེ་སློང་མ་ཡིས་རབ་གྲགས་པ། ། སྤྲུལ་པའི་གར་གྱིས་གསང་བ་འཛིན་པར་མཛད། ། ཅེས་པ་ལྟར་བཀའ་བབས་ཉི་ཤུ་རྩ་གསུམ་ནི། བཟོ་རིག་གི་བཀའ་བབས་མངའ་རིས་བསྟན་འཛིན་རྒྱ་མཚོ། གསོ་རིག་བཀའ་བབས་བྱང་པ་རྣམ་རྒྱལ་གྲགས་བཟང་། སྙན་ངག་གི་བཀའ་བབས་ངམ་རིང་བཀའ་བཅུ་པ་དཔལ་ལྡན་བཟང་པོ། ཐ་སྙད་ཀྱི་གཙུག་ལག་གི་བཀའ་བབས་དཔལ་ཨེའི་བཀའ་བཅུ་པ་ནམ་མཁའ་དཔལ་བཟང་།
ཚད་མ་རིག་པའི་བཀའ་བབས་སྟག་ལུང་བཀའ་བཅུ་པ་མཉྫུ་ཤྲཱི། འདུལ་བའི་བཀའ་བབས་གུང་ཐང་པ་དཔལ་ལྡན་སེང་གེ མངོན་པའི་བཀའ་བབས་གསང་ཕུ་བ་བཟད་པ་བློ་གྲོས་རྒྱ་མཚོ། ཕར་ཕྱིན་བཀའ་བབས་གུང་ཐང་པ་རྒྱལ་མཚན་དཀོན་མཆོག བྱམས་ཆོས་བཀའ་བབས་ས་སྐྱ་བཀའ་བཅུ་པ་མཆོག་གི་བློ་གྲོས། དབུ་མའི་བཀའ་བབས་བཀའ་བཞི་པ་ཤེས་རབ་མགོན་པོ། སྤྱོད་འཇུག་གི་བཀའ་བབས་ས་སྐྱ་བྱང་སེམས་གཞོན་ནུ་རྒྱལ་མཆོག འཆད་པའི་བཀའ་བབས་དམར་ཁམས་པ་གྲགས་པ་བཟང་པོ། རྩོད་པའི་བཀའ་བབས་ཤེལ་དཀར་བ་ཐུགས་རྗེ་དཔལ། རྩོམ་པའི་བཀའ་བབས་རྩེ་ཐང་པ་བསོད་ནམས་རྣམ་རྒྱལ།
བཙུན་པའི་བཀའ་བབས་གུང་ཐང་པ་མ་ཏི་བི་ཛ་ཡ། སྲེད་པ་ལས་གྲོལ་བའི་བཀའ་བབས་རྒྱལ་ཁམས་ཀྱི་སྤོངས་བ་པ་ཡོན་ཏན་སེང་གེ མོས་གུས་ཀྱི་བཀའ་བབས་སྐུ་ཞང་འཇམ་དབྱངས་ཆོས་རྗེ། རྒྱུད་རྡོ་རྗེ་ཕྲེང་བའི་བཀའ་བབས་རྩེ་ཐང་པ་མཁན་ཆེན་ཀུན་དགའ་རྒྱལ་མཚན། གར་གྱི་བཀའ་བབས་བོ་དོང་པ་དར་མ་སེང་གེ སྡེ་སྣོད་གསུམ་གྱི་བཀའ་བབས་ཤེལ་དཀར་བ་དཔལ་ལྡན་སངས་རྒྱས། རྒྱུད་སྡེའི་བཀའ་བབས་སྟག་ལུང་ཐང་པ་ཀ་དྲུག་པ་ངག་དབང་གྲགས་པ། རྟོགས་པའི་བཀའ་བབས་རང་དབོན་གླ་འཁོར་བ་ངག་དབང་རྒྱ་མཚོ། བསྟན་པ་ཡོངས་ཀྱི་བཀའ་བབས་ཤེལ་དཀར་བ་འཇམ་དབྱངས་གྲགས་པ་དང་ཉེར་གསུམ་མོ། ། འཁོན་གྱི་གདུང་བརྒྱུད་གསུམ་ནི་བདག་པོ་གྲགས་པ་བློ་གྲོས།
གྲགས་པ་རྡོ་རྗེ། ཐེག་ཆེན་པའི་དབོན་པོ་དགེ་ལེགས་བཀྲ་ཤིས་པ་དང་གསུམ་མོ། ། སྔགས་འཆང་གི་ཁྱུ་མཆོག་གཅིག་བུ་ནི། རྡོ་རྗེ་འཛིན་པ་ཀུན་དགའ་རྒྱལ་མཚན་ནོ། ། ཉི་ཟླ་ལྟར་གྲགས་པ་གཉིས་ནི། མཁས་གྲུབ་དགེ་ལེགས་དཔལ་བཟང་པོ་དང་། དཔང་ལོའི་སྐུ་སྐྱེར་གྲགས་པའི་བློ་གྲོས་བརྟན་པ་གཉིས་སོ། ། འཇིག་རྟེན་གྱི་མིག་གསུམ་ནི། ཨེའི་ལོ་ཙཱ་བ་བསོད་ནམས་བཟང་པོ། ལོ་ཙཱ་བ་རྡོ་རྗེ་བཟང་པོ།
ལོ་ཙཱ་བ་ཐུགས་རྗེ་དཔལ་སྟེ་གསུམ་མོ། ། ཕྱོགས་ལས་རྣམ་རྒྱལ་གྱི་མཁས་པ་དྲུག་ནི། བོ་དོང་སྟག་སྡེ་བ་དོལ་པ་རྒྱལ་མཚན་གྲགས། སྤྱི་བོ་ལྷས་ཀྱི་མཁན་པོ་བཤེས་གཉེན་ཉི་མ། རྩེ་ཐང་པ་ཆོས་ཀྱི་གྲགས་པ། གསང་ཕུ་བཀའ་བཅུ་པ་པདྨ་བཟང་པོ། སྣར་ཐང་པ་དགེ་འདུན་གྲུབ་པ། ཤང་ཆོས་འཁོར་སྒང་པའི་མཁན་ཆེན་བཀའ་བཅུ་པ་ཤེས་རབ་རིན་ཆེན་ཏེ་དྲུག་གོ ། མདོ་སྔགས་ཡོངས་རྫོགས་བཅུ་ནི། བོ་དོང་རྟ་རའི་ཆེན་པོ་རིན་ཆེན་ཆོས་བཟང་།
དོལ་པ་རྒྱལ་བཟང་། བོ་དོང་བྲང་མོ་ཆེའི་རྒྱལ་གྲགས། བྲང་མོ་ཆེའི་ཆེན་པོ་ཤེས་རབ་གྲགས། རྟག་སྡེ་བ་ཤེས་རབ་དཔལ། སྒྲོ་སྨོན་ཅན་གྱི་བླ་མ་ཀུན་དགའ་དཔལ། བོ་དོང་རྟ་རིན་ཆེན་པོ་འཇམ་དབྱངས་དཀར་པོ། བོ་དོང་བྲང་ཆེའི་ཆེན་པོ་སེང་གེ་རྒྱལ་མཚན། སློབ་དཔོན་ཆོས་ཀྱི་ཉི་མ། གསང་ཕུ་བ་རོང་ཆུང་ཤེས་རབ་དཔལ། བཀའ་བཅུ་པ་རཏྣ་ཤྲཱི།
རྗེའི་དབོན་པོ་ཤེལ་དཀར་བ་མཁན་ཆེན་རྗེ་བཙུན་པ། ངམ་རིངས་རབ་འབྱམས་པ་སངས་རྒྱས་སེང་གེ་སྟེ་བཅུའོ། ། ཁ་ཆེ་བསོད་སྙོམས་པའི་གདན་ས་གཉིས་ནི། ཚོགས་ཆེན་པའི་མཁན་པོ་དོན་གྲུབ་དཔལ་འབྱོར་དང་། དགེ་འདུན་སྒང་པའི་མཁན་པོ་སེང་གེ་དཔལ་གཉིས་སོ། ། གཙུག་རྒྱན་བཅུ་དྲུག་ནི། དམ་པ་རྒྱ་གར་གྱི་གདན་ས་གླང་འཁོར་ཆོས་རྗེ་ཀུན་དགའ་རྒྱལ་མཚན། པཎ་ཆེན་འབུམ་ཕྲག་གསུམ་པའི་གདན་ས་པ་མཁན་ཆེན་ནམ་མཁའི་རིན་ཆེན། ཡང་དེའི་མཁན་པོ་ཉིད་ཀྱི་དབོན་པོ་མཁན་ཆེན་འཇིག་མེད་གྲགས་པ། ཡང་དེའི་མཁན་པོ་ཉིད་ཀྱི་དབོན་པོ་བཤེས་གཉེན་བློ་གྲོས་རྒྱལ་མཚན།
ངམ་རིང་མཁན་ཆེན་བསོད་ནམས་སྐྱབས། ཡང་དེའི་མཁན་པོ་དཀོན་ཁང་པ་ཉི་མ། མངོན་དགའི་ཆོས་དཔོན་འཇམ་དབྱངས་ཀུན་ལེགས། དེའི་མཁན་ཆེན་རྒྱལ་མཚན་བློ་གྲོས། ཉང་སྟོད་དཔལ་འཁོར་བདེ་ཆེན་གྱི་མཁན་པོ་དཀོན་མཆོག་བཟང་པོ། བྱམས་ཆེན་གྱི་མཁན་པོ་སྐུ་སྐྱེས། འཛིམ་པའི་མཁན་པོ་བཀྲ་ཤིས་རིན་ཆེན། འདུས་པ་འབྲིང་གི་རྩོམ་ཡིག་ནམ་མཁའ་རྒྱལ་མཚན། འཕགས་པ་ནམ་སྙིང་། འདར་མཁན་ཆེན་བདེ་ལེགས་རྒྱལ་མཚན།
དགེ་འདུན་སྒང་པའི་མཁན་པོ་བྱང་ཆུབ་མཆོག་ལྡན་ཏེ་བཅུ་དྲུག་གོ ། མཚན་ཉིད་རབ་འབྱམས་པ་བཞི་ནི། གསང་ཕུ་བས་གོ་བོ་རབ་འབྱམས་པ། ཤེལ་དཀར་བ་ཡོན་རྒྱལ། བྱམས་ཆེན་རབ་འབྱམས་པ་སངས་རྒྱས་འཕེལ། མངའ་རིས་པ་ནམ་མཁའ་བསོད་ནམས་དང་བཞིའོ། ། སྔགས་རམས་པ་གཉིས་ནི། ཤབ་ལྷུན་རྩེ་བ་ཀུན་མཁྱེན་འཕགས་འོད་དང་། རྨོག་ཅོག་པའི་གདན་ས་སངས་རྒྱས་དཔལ་བཟང་གཉིས་སོ། ། སྒྲུབ་པའི་རྒྱལ་མཚན་འཛིན་པ་བཞི་ནི།
ཇོ་གདན་རས་ཆེན་གཞོན་ནུ་དཔལ། ཆོས་རྗེ་བརྩོན་འགྲུས་རྒྱལ་མཚན། ལ་ཕྱི་བ་ནམ་མཁའ་རྒྱལ་མཚན། གྲུབ་པའི་རྒྱལ་མོ་བསོད་ནམས་འབུམ་དང་བཞིའོ། ། སྔགས་འཆང་དྲག་པོ་གཉིས་ནི། ངམ་རིངས་ཀྱི་ཨ་ནནྡ་དང་། གུང་ཐང་གི་བླ་ཆེན་ཆོས་དཔལ་བཟང་པོའོ། ། བཀའ་བཅུ་སྟོང་ཕྲག་ནི་བསོད་ནམས་བློ་གྲོས་སོགས་སོ། ། བཀའ་བཞི་སྟོང་ཕྲག་ཟུང་ནི་མུས་སྲས་བཀའ་བཞི་པ་སོགས་སོ། ། ཕར་ཚད་ཁྲི་ཁྲག་རྒལ་བ་ནི།
དེ་དུས་ཀྱི་བཤེས་གཉེན་ཕལ་ཆེ་བའོ། ། སྒྲུབ་ཆེན་ལྔ་བཅུ་ནི། རྣལ་འབྱོར་མ་རྡོ་རྗེ་ཕག་མོ་སོགས་སོ། ། དེས་ན་དཔང་ལོ་ཆེན་པོ་ནས་བོ་དོང་ཨེའི་གདན་སེང་གེའི་ཁྲི་ཆེན་པོ་ལ་འཁོད་པར་ཡིན་ལ། དེའི་གནག་གི་དབོན་པོ་ལོ་ཆེན་བྱང་རྩེ། དེའི་རུས་ཀྱི་དབོན་པོ་ལོ་ཆེན་གྲགས་པ། དེའི་གནག་གི་དབོན་པོ་པཎ་ཆེན་འདི་ཉིད་ཡིན་ཏེ། དབོན་རྒྱུད་དེ་དག་གིས་རིམ་པར་བཟུང་ཞིང་བོ་དོང་པ་ཞེས་སྙན་པས་གྲགས་སོ། ། དེས་ན་ལོ་འདི་ནི་པཎ་ཆེན་འདི་བྱོན་པའི་སྦྲུལ་ལོ་ནས་བརྒྱ་དང་བརྒྱད་ཅུ་རྩ་བརྒྱད་པ་ཡིན། པཎ་ཆེན་འདི་དཔལ་ལྡན་ས་སྐྱ་པའི་བསྟན་འཛིན་ཀུན་དགའ་རྣམ་གཉིས་ལས་ལོ་བདུན་གྱིས་བགྲེས་ཤིང་།
རོང་སྟོན་ཆེན་པོ་ལས་ལོ་བཅོ་བརྒྱད་ཀྱིས་གཞོན་ནོ། ། མངའ་རིས་བླ་ཆེན་ཆོས་དཔལ་བཟང་པོ་ལྕགས་མོ་ཕག་ལོ་པ་སྟེ། པཎ་ཆེན་འདི་ལས་ལོ་ལྔ་ཡིས་བགྲེས། ཨ་ནནྡ་པ་ཆུ་ཕོ་བྱི་ལོ་པ་སྟེ་པཎ་ཆེན་འདི་བས་ལོ་བཞིས་བགྲེས་པ་ཙམ་ཡིན་ནོ།། ༈ །།སུམ་སྟོང་ལྔ་བརྒྱ་དང་བཅུ་བཞི་འདས་པའི་བཅོ་ལྔ་པ་ཆུ་ཕོ་ཁྱི་ལ་དཔལ་ས་སྐྱ་པའི་བསྟན་འཛིན་ཀུན་དགའ་རྣམ་གཉིས་བྱོན། དེ་ཡང་རྡོ་རྗེ་འཆང་ཀུན་དགའ་བཟང་པོ་ནི། ས་སྐྱ་ཚོགས་ཀྱི་ཉེ་གནས་དཔོན་ཚ་གྲུབ་པ་ཡོན་ཏན་གྱི་སྲས་སུ་བལྟམས། ལོ་དགུ་པ་ལ་ཤར་པ་ཡེ་ཤེས་རྒྱལ་མཚན་གྱིས་མཁན་པོ། ས་བཟང་འཕགས་པ་གཞོན་ནུ་བློ་གྲོས་ཀྱིས་སློབ་དཔོན་མཛད་དེ་ཚིགས་སྔ་མ་གཉིས་ནོད། དེ་ནས་བཟུང་སྟེ་ལོ་ཉི་ཤུ་རྩ་ལྔ་བཞེས་ཀྱི་བར་དུ་གཙོ་ཆེར་ཤར་ཆེན་པོའི་ཞབས་པད་བསྟེན་ཏེ་རྒྱུད་མན་ངག་གི་ཟབ་བཅུད་བླངས།
ཤར་ཆེན་པས་མཁན་པོ། མཁན་ཆེན་བློ་གྲོས་དཔལ་བས་ལས་སློབ། ས་བཟང་འཕགས་པས་གསང་སྟོན་བགྱིས་ཏེ་བསྙེན་པར་རྫོགས་པར་ཡང་མཛད་དེ། རྡོར་དཀར་གདན་གཅིག་ཁོ་ན་མཛད་ཅིང་ཉེས་ལྟུང་གི་དྲི་མས་དབེན། གཞན་ཡང་ས་བཟང་འཕགས་པ་གཞོན་ནུ་བློ་གྲོས་ལ་རྡོ་རྗེ་ཕྲེང་བ་སོགས་རྒྱུད་སྡེའི་བཤད་སྲོལ་མང་དུ་གསན། མཁན་ཆེན་གཡག་པ་ལ་རྣམ་རིག་སོགས་རིགས་པའི་གསང་ཚིག་གནད་དུ་དྲིལ་བ་གསན། ས་སྐྱར་སྒོ་རུམ་གྱི་རྗེ་བཙུན་གོང་མའི་གསུང་རབ་ལ་ལོ་གསུམ་གྱི་བར་དུ་གཟིགས་རྟོགས་ནན་ཏན་མཛད་པས་ཆོས་སྤྱི་དང་། ཁྱད་པར་དཔལ་ལྡན་ས་སྐྱ་པའི་ཟབ་དོན་གྱི་གནད་ལ་ཕྱིན་ཅི་མ་ལོག་པའི་གོ་བ་ཕུལ་བྱུང་རྙེད། ཆོས་རྗེ་དཔལ་ལྡན་ཚུལ་ཁྲིམས་པ་ལ་ཀྱཻ་རྡོར་མན་ངག་ལུགས་ཀྱི་བཀའ་གསན་པས། དཔལ་ལྡན་ས་སྐྱ་པའི་བསྟན་པའི་འཇུག་སྒོ་ཐོག་མ་ཡིན་ནོ། །
ཞེས་མི་འཕྲོག་པའི་དད་པ་ཐོབ། དགུང་ལོ་ཉེར་ལྔ་པའི་ཚེ་ཤར་ཆེན་པ་ཞི་བར་གཤེགས་ཏེ། གསུང་ངག་རིན་པོ་ཆེའི་བདུད་རྩི་སྔར་མ་གསོལ་བས་ཐུགས་ཀྱི་མདུན་པ་ཆེར་གཡོས་ཏེ། ཤངས་ཆོས་འཁོར་སྒང་དུ་ལོ་ཆེན་སྐྱབས་མཆོག་པའི་དྲུང་དུ་ལྷགས་པ་ན། མདོ་རྒྱུད་ཀྱི་ཟབ་རྒྱས་ཀྱི་ཆོས་མང་དག་དང་། སྣང་གསུམ་གྱི་ཁྲིད་རིམ་ཙམ་ལས་ཐུགས་ཀྱི་རེ་བ་མ་རྫོགས་པ་ན། དུས་དེའི་ཚེ་མཚན་གྱི་འོད་གསལ་ཆེན་པོའི་ངང་ལས། བླ་མ་ཀུན་དགའ་བཟང་པོ་ལམ་འབྲས་ཞུ་ན་འདི་ན་ཡར་བྱོན་ཟེར་བ་གཅིག་བྱུང་བས། དེ་ན་ཕར་བྱོན་པས་རི་འབོར་གཅིག་ན་དངས་ར་སྒོ་བྱང་བསྟན། རྩིག་པ་ཁྲོལ་ལེ་བ་གཅིག་གི་ནང་ན།
ཁང་པ་སྒོ་ཤར་བསྟན་ཞིག་གི་སྐས་ལ་འཛེགས་བྱོན་པས། སྐས་མགོ་ནས་དགེ་བཤེས་ཤ་རྩི་རྨུག་པོ་བྱས་པ་གཅིག་གིས་སྤོས་སྣ་བྱས་ནས་བྱོན་པས། འཚོམས་ཁ་ལྷོར་བསྟན་གཅིག་ན་བླ་མ་སྐུ་བགྲེས་སེ་བ་བེར་ཐུལ་བསྣམས་པ་གཅིག་དང་། མཇལ་ཏེ་ཟག་མེད་ཀྱི་དགའ་བ་ཆེན་པོ་མྱོང་བ་གཅིག་བྱུང་། ཕྱིས་དཔལ་ལྡན་ས་སྐྱར་བྱོན། གསུང་ངག་གི་རྩད་སྤྱད་པས། ཆོས་རྗེ་དཔལ་ལྡན་ཚུལ་ཁྲིམས་པ་ལ་གསུང་ངག་ཡོངས་རྫོགས་ཀྱི་སློབ་མའི་གཙོ་བོ་གསུམ་གྱིས། ཤར་ཆེན་པ་ནི་ཞི་བར་གཤེགས། མེར་ཉག་རིན་རྡོར་ནི་ཁམས་ལ་བཞུད། གྲུབ་ཆེན་བུདྡྷ་ཤྲཱི་ཉིད་འོས་སུ་གཟིགས་ཏེ།
དགུང་ལོ་ཉེར་བདུན་པ་ས་མོ་བྱི་ལོ་ཞེ་དགོན་དུ་བྱོན་པས། འོད་གསལ་དུ་ཇི་ལྟར་ཤར་བ་དེ་ཁོ་ནར་མངོན་སུམ་དུ་གྱུར། མོས་གུས་ཀྱི་བསམ་པ་ཚིམས་ཏེ་ལུས་ཉམས་མནན་གྱིས་མི་བཟོད་པར་ཆེར་སྐྱེས། བྱི་བ་དང་གླང་གི་ལོ་དེ་ཉིད་དུ་གདན་ཕབ། སྟག་ལོ་ཆོས་རྗེ་བུདྡྷ་བ་ས་སྐྱ་དང་ས་བཟང་གཉིས་སུ་ཆོས་འཁོར་བསྐོར་བའི་ཚེའང་ཞབས་པད་ལ་བཏུད་དེ་གསུང་ངག་གི་བདུད་རྩི་སོགས་སྙིང་པོའི་བཅུད་ལ་ཚིམ་པར་རོལ། དགུང་ལོ་ཞེ་བརྒྱད་ཡན་ལ་ས་སྐྱ་ཆུ་བཟང་སོགས་གནས་ངེས་མེད་དུ་གསུང་ངག་སོགས་ཟབ་རྒྱས་ཀྱི་དགའ་སྟོན་སོ་སོར་སྤེལ། དེ་ནས་གནས་ཀྱི་བརྟག་པ་མཛད་པ་ན། ཨེ་ཝྃ་ཆོས་ལྡན་གྱི་རི་ཁྲོད་དེ་འོད་གསལ་ལ་གསལ་པོར་ཤར། གང་ན་ཡོད་མ་ངེས་པ་ལ་ཁྱོད་ཀྱི་དགོན་པ་དོན་གྲུབ་ཀྱི་སྟོན་པ་ཡོད་ཟེར་བ་འོད་གསལ་ལ་ཤར། ཕྱིས་ཉག་རེ་དོན་གྲུབ་ཟེར་བས་གནས་དེའི་ཡོན་ཏན་བསྔགས་པས།
དགུང་ལོ་ཞི་བརྒྱད་པ་ས་མོ་བྱ་ལ་ཨེ་ཝྃ་ཆོས་ལྡན་གྱི་དགོན་གནས་ཆེན་པོ་བཏབ། དཔལ་ལྡན་ས་སྐྱ་པའི་རྒྱུད་མན་ངག་དང་རྒྱུད་སྡེ་བཞིའི་བསྟན་པ་སྤྱི་ཁྱབ་དང་། ཁྱད་པར་བྱ་སྤྱོད་ཀྱི་བསྟན་པ་ལ་རྗེ་འདི་ཉིད་ཁོ་ན་བཀའ་དྲིན་ཆེ་བ་ཡིན་ནོ། ། རྗེ་འདི་ཉིད་ཀྱིས་དབང་ཁྲིད་གདམས་པའི་སྒོ་བྱེ་བ་ཕྲག་བརྒྱ་ཕྱེ། གསུང་ངག་རིན་པོ་ཆེ་ལམ་འབྲས་ཚར་གསུམ་གྱིས་ལྷག་པའི་བཅུ་ཕྲག་བརྒྱད་གནང་། བསྙེན་པར་རྫོགས་པ་ཁྲི་རལ་པ་ཅན་གྱིས་མཁན་པོ་མཛད། དགེ་འདུན་གྱི་སྡེ་གསར་བཙུགས་ཀྱང་། གློ་བོར་དགེ་འདུན་སྟོང་ཕྲག་འདུ་བའི་ཆོས་སྡེ། ཆུ་འདུས་སུ་ལྔ་བརྒྱ་འདུ་བ། སྟེང་ཁྱེབས་སུ་ཉིས་བརྒྱ་འདུ་བ།
གུ་གེར་བརྒྱ་ཕྲག་སོགས་དང་། ཨེ་ཝཾ་ཆོས་ལྡན་དུ་གསང་ངག་པ་སྟོང་ཕྲག་འདུ་བ་སོགས་སུ་བཤད་སྒྲུབ་ཀྱི་བསྟན་པ་དར་རྒྱས་མཛད། མཐར་དོན་ལྔ་པ་བྱི་ལོ་ས་ཟླའི་ཉེར་ལྔ་ལ་གཤེགས། ཟླ་བ་ཚེས་འཕྲལ་རྗེ་མུས་ཆེན་གྱིས་གསུང་ངག་བཙུགས། ཕྱི་ནང་གི་རྟེན་བཞེངས་པ་སོགས་མཛད་དོ། ། སྔགས་ཀྱི་བསྟན་པ་སྤེལ་བའི་སློབ་བུའི་གྲངས་ཀྱང་། བུ་སྟོན་རིན་པོ་ཆེ་དང་རྗེ་འདི་གཉིས་ལས་ལྷག་པ་མེད་པས་བགྲངས་བར་མི་སྤོབས་ཀྱང་གཙོ་བོར་བསྡུས་ན། བསྟན་འཛིན་གྱི་སྐྱེས་བུ་ཆེན་པོ་བཅུ་ནི། སེམས་དཔའ་ཆེན་པོ་གཞོན་ནུ་རྒྱལ་མཆོག དམར་ཁམས་པ་གྲགས་པ་བཟང་པོ།
ཆོས་རྗེ་གཞོན་ནུ་སེང་གེ བྱམས་ཆེན་རབ་འབྱམས་པ་སངས་རྒྱས་འཕེལ། པཎ་ཆེན་ཤཱཀྱ་མཆོག་ལྡན། ཀུན་མཁྱེན་གོ་བོ་རབ་འབྱམས་པ་བསོད་ནམས་སེང་གེ པཎ་ཆེན་འབུམ་ཕྲག་གསུམ་པ། འཇམ་དབྱངས་ཀུན་དགའ་ཆོས་བཟང་། ཐུགས་སྲས་ཀྱི་གཙོ་བོ་སེམས་དཔའ་ཆེན་པོ་དཀོན་མཆོག་རྒྱལ་མཚན། གུང་རུ་ཤེས་རབ་བཟང་པོ། ཉག་བྲེ། རྒྱུན་བསྐུལ་བ་པཎ་ཆེན་གྲགས་པ་རྒྱལ་མཚན།
དཔལ་གྱི་རྒྱལ་མཚན། འཇམ་དབྱངས་ཤེས་རབ་རྒྱ་མཚོ། རྒྱལ་ཚབ་དམ་པ་ཀུན་དགའ་དབང་ཕྱུག མཁས་གྲུབ་དཔལ་ལྡན་རྡོ་རྗེ། ས་སྐྱའི་གདུང་བརྒྱུད་བདག་ཆེན་ཆུ་མིག་པ་གྲགས་པ་བློ་གྲོས་པ། བདག་ཆེན་མཐུ་སྟོབས་དབང་ཕྱུག་བསོད་ནམས་རྒྱལ་མཚན་པ། བདག་ཆེན་བཞི་ཐོག་པ་ཀུན་དགའ་དབང་ཕྱུག་པ། བདག་ཆེན་ཆུ་མིག་པ་བློ་གྲོས་དབང་ཕྱུག ཤར་པའི་གདུང་བརྒྱུད་ཡེ་ཤེས་དབང་ཕྱུག་རྒྱལ་མཚན། འབྲུག་པའི་གདུང་བརྒྱུད་རྒྱལ་དབང་རྗེ།
བོད་ཆོས་རྒྱལ་གྱི་གདུང་བརྒྱུད་མངའ་བདག་ཁྲི་དབང་རྒྱལ་མཚན། གུ་གེ་མངའ་བདག་ལྷ་བཙུན་པ་ཡར་ལུང་གོང་མ་ཡབ་སྲས། གྲུབ་ཐོབ་ཐང་སྟོང་རྒྱལ་པོ་རྣམས་་་་་་འདིའི་སློབ་བུ་དཔལ་གྱི་རྒྱལ་མཚན་ཡན་མ་དཔེ་ལྟར་དང་། འཇམ་དབྱངས་ཤེས་རབ་རྒྱ་མཚོ་མན་མ་ཚང་ཤིང་འཆད་པ་རྗེ་རྡོ་རྗེ་འཆང་རང་ཉིད་ཀྱི་རྣམ་ཐར་སོགས་ཁུང་ཐུབ་ནས་ཁ་བསྐང་། ཀྱི་གཙོས་པའི་སློབ་བུ་མཐའ་ཡས་པ་ཞིག་བསྐྲུན་པར་མཛད། མཐར་དགུང་ལོ་བདུན་ཅུ་རྩ་ལྔ་པ་ས་ག་ཟླ་བའི་ཉེར་ལྔ་ལ་ཨེ་ཝྃ་ཆོས་ལྡན་དེ་ཉིད་དུ་གཤེགས་སོ།། ༈ །།བསྟན་འཛིན་དམ་པ་ཀུན་དགའ་རྒྱལ་མཚན་ནི་ལོ་ཙཱ་བ་ཞང་ཡེ་ཤེས་སྡེ་སོགས་བྱོན་པའི་རིགས་བརྒྱུད་དབོན་པོ་ནོར་འཕེལ་གྱི་སྲས་སུ་དཔལ་ལྡན་ས་སྐྱའི་མཐོང་སྨོན་བླ་བྲང་དུ་ཆུ་ཕོ་ཁྱི་དེ་ཉིད་ལ་བྱོན། ལོ་ལྔ་པ་ལ་བོ་དོང་ཕྱོགས་རྒྱལ་ལས་དགེ་བསྙེན་ནོད། བཅུ་པར་ཤར་པ་ཡེ་ཤེས་རྒྱལ་མཚན་ལས་དགེ་ཚུལ་ནོད་དེ་ཀུན་དགའ་རྒྱལ་མཚན་ཞེས་བཏགས། ཉི་ཤུ་པ་ལ་ཐེག་ཆེན་ཆོས་རྗེས་མཁན་པོ་དང་།
ཤར་ཡེས་སློབ་དཔོན་མཛད་དེ་བསྙེན་པར་རྫོགས། ཚད་མ་རིག་གཏེར་རྩ་འགྲེལ་ལ་ཤིན་ཏུ་སྦྱངས་པས་མཚན་འཇམ་དབྱངས་གྲགས་པའི་དཔལ་ཞེས་ཐེག་ཆེན་པས་གསོལ་བར་མཛད། བོ་དོང་ཨེར་བླ་མ་ཀུན་དགའ་བཟང་པོ་ལོ་བདུན་ཙམ་བསྟེན། ཚད་མ་སོགས་ལ་བཤད་སྦྱོང་མཛད། ལོ་བཅུ་གསུམ་པ་ལ་གདན་ས་ཆེན་པོར་གྲྭ་སྐོར་ཡང་གནང་། མཁན་ཆེན་གཡག་པས་ཕར་ཕྱིན་གྱི་ཀ་ཆེན་རྩོམ་པའི་རྩོམ་ཡིག་པ་མཛད་དེ་ཊཱིཀ་ཆེན་རྩོམ་པ་དང་། ཡི་གེར་འབྲི་བ་དང་། ཐུགས་ལ་ཟིན་པ་གསུམ་དུས་མཉམ་དུ་བྱུང་བས་ཕར་ཕྱིན་ཡང་དག་པར་མཁྱེན། དེའི་ཚེ་མཁན་ཆེན་པ་བར་སྐབས་སུ་ངལ་གསོ་བའི་ཚུལ་དུ་མནལ་ཅུང་ཟད་མཛད་དེ། སད་རེས་ཀྱི་ད་ལེན་ཡང་ཁོ་བོས་དགའ་ལྡན་དུ་ཕྱིན།
བྱམས་པ་དང་འཇལ་ཞེས་ཡང་ཡང་གསུང་བ་ཡིན་ཟེར། ཐེག་ཆེན་ཆོས་རྗེའི་དྲུང་དུ་གསུང་ངག་སོགས་ཟབ་རྒྱས་ཀྱི་གདམས་པ་ནོད། གཞན་ཡང་བླ་ཆེན་ཀུན་རྒྱལ། ས་བཟང་གཞོན་ནུ་བློ་གྲོས། བླ་མ་དཔལ་ལྡན་དོན་གྲུབ་སོགས་ལས་རྒྱུད་མན་ངག་མང་དུ་གསན། ཕྱིས་བྱང་ནས་འཇམ་དབྱངས་ནམ་མཁའ་རིན་ཆེན་གྱིས་སྤྱན་དྲངས་ཏེ། དཔལ་ལྡན་ས་སྐྱ་པའི་ཟབ་ཆོས་མང་པོའི་སྒོ་ཕྱེ། དཔལ་ངམ་རིངས་ཀྱི་མཁན་པོ་དང་། ཡ་ག་ཆོས་སྡིངས་ཞེས་གྲགས་པ་ནོར་བུ་གླིང་གི་གྲྭ་ཚང་གི་འཛིན་སྐྱོང་ཡང་གནང་། ཡོས་ལོ་ངམ་རིངས་སུ་མགོན་ཁང་བཞེངས་དུས་ལྷ་ཁང་ཀ་གཉིས་མ་ལ།
ལོགས་བྲིས་སྐྱ་རིས་ཇ་སྦྱོར་གཅིག་གི་ངོ་ལ་གནང་། བློ་བཟང་དཀར་མོར་གྲགས་པའི་གྲུབ་ཆེན་བློ་གྲོས་བཟང་པོ་ལ། གསུང་ངག་ས་ལུགས་དང་ཞྭ་ལུགས་སོགས་གསན་པས་ཐུགས་བསྐྱེད་ཐོན་པར་བྱུང་། གྲུབ་ཆེན་དེས་ཀྱང་བདེ་མཆོག་སོགས་ཟབ་རྒྱས་ཀྱི་གདམས་པ་ཞུས། མཚན་གྱི་འོད་གསལ་ཆེན་པོ་ལས་རྗེ་བཙུན་གོང་མ་ལྔའི་ཞལ་གཟིགས་ཏེ། རྒྱལ་བའི་མདུན་ན་རྒྱལ་སྲས་སྦྱིན་པ་དཔལ། ། ཞེས་སོགས་ཤླཽ་ཀ་ལྔས་བསྟོད་ཅིང་ཕྱག་འཚལ་བ་འོད་གསལ་ལས་བཞེངས་པའི་ཚེ་ཡང་གསལ་བར་དྲན། དེང་སང་ཡ་ག་ཆོས་སྡིངས་ན་ཡང་རྒྱུན་དུ་འདོན་པར་མཛད་དོ། ། མདོར་ན་འཆད་རྩོད་རྩོམ་གསུམ་གྱི་སྒོ་ནས་དཔལ་ལྡན་ས་སྐྱ་པའི་བསྟན་པ་ཆེས་ཆེར་གསལ་བར་མཛད་དེ། ང་ལམ་འབྲས་ལ་མཁས་པ་ཡིན། །
ནི་གུ་བ་རྒད་པོ་ཡིན། སྦྱོར་དྲུག་པ་ཉམས་མྱོང་ཅན་ཡིན་ཞེས་གསུང་བ་ཡིན་ཟེར་རོ། ། སློབ་མའི་མཆོག་ཀྱང་སྔགས་འཆང་ཨ་ནནྡ་པ། བདག་ཆེན་དཔལ་ལྡན་ཆོས་སྐྱོང་། སེམས་དཔའ་གཞོན་ནུ་རྒྱལ་མཆོག མཁས་གྲུབ་དགེ་ལེགས་དཔལ་བཟང་པོ་ལ་སོགས་པ་མང་དུ་བྱོན་ཏེ། སླར་རང་ལོ་ང་ལྔ་པ་མེ་ཕོ་འབྲུག་གི་ལོ་ཁྲུམ་ཟླ་བའི་ཉེར་བརྒྱད་ལ་གཤེགས་སོ།། ༈ །།འདས་ལོ་ནས་སུམ་སྟོང་ལྔ་བརྒྱ་དང་ཉི་ཤུ་འདས་པའི་ཉེར་གཅིག་པ་ས་ཕོ་འབྲུག་ལ་མུས་སྟོད་གླིང་སྐྱར་མུས་ཆེན་དཀོན་མཆོག་རྒྱལ་མཚན་བྱོན། དགུང་ལོ་དགུ་པ་ལ་དབང་འོད་པས་མཁན་པོ་མཛད། རབ་ཏུ་བྱུང་བཅོ་ལྔ་པ་ལ་གླེ་ལུང་མཁན་པོ་འདུན་སྨོན་དང་།
ཟུར་ཆོས་པ་བྱང་སེང་གཉིས་ལ་ཕར་ཕྱིན་སྤྱོད་འཇུག་སོགས་སྦྱངས། བཅོ་བརྒྱད་པར་བཤད་སྟོན་མཛད། ཉི་ཤུ་པ་ལ་ནམ་མཁའི་རྣལ་འབྱོར་ལ་གཅོད་ཁྲིད་གསན། ཉེར་གཅིག་པ་ལ་ངམ་རིངས་སུ་བློ་གྲོས་རྒྱལ་མཚན་དང་ས་བློ་བའི་དྲུང་དུ་ཕར་ཕྱིན་སོགས་སྦྱངས། ལོ་གསུམ་ནས་དེར་གྲྭ་སྐོར་མཛད། ཉེར་བཞི་པ་ལ་ལྷོར་མཁས་མཆོག་ཐུགས་རྗེ་དཔལ་བའི་དྲུང་དུ་ཕར་ཕྱིན་གྱི་དཀའ་གནས་ལ་དཔྱད།

ས་སྐྱར་གྲྭ་སྐོར་མཛད། ཉེར་ལྔ་ལ་ཤེལ་དཀར་དུ་མཁས་པ་གཡག་པ་དང་འཇལ། ལྷའི་ནགས་འདབ་ཁྱུང་ལུང་དུ་ཟླ་བ་གཉིས། ངམ་རིངས་སུ་ཟླ་བ་གཉིས། ཚ་སྣར་ཟླ་བ་གཉིས་ཏེ་ཟླ་བ་དྲུག་ཕར་ཕྱིན་གྱི་གནད་ཟབ་མོ་ཉམས་སུ་མྱོང་། ཉེར་བདུན་པ་ལ་གཡག་པ་མཁའ་སྤྱོད་ལ་གཞུད། ཉེར་བརྒྱད་པ་ལ་མུ་གུ་ལུང་དུ་སེམས་དཔའ་ཆེན་པོ་གཞོན་ནུ་རྒྱལ་མཆོག་སྔ་ཕྱིར་ལོ་བདུན་བསྟེན། ཚད་མ་འུ་ཡུག་པའི་རིགས་མཛོད་ཆེན་པོ་སོགས་ལ་སྦྱངས། སོ་གཉིས་པ་ལ་ངམ་རིངས་སུ་ཆོས་རྗེ་རོང་ཆེན་པ་ལ་ཕར་ཚད་ཀྱི་གནད་ཟབ་མོ་གསན། སོ་བཞི་པ་ལ་བྱང་བཀའ་ལྔ་པ་དཔལ་འབྱོར་ཤེས་རབ་ལ་དབུ་མ་རེད་མདའ་བའི་ལུགས་གསན། སོ་ལྔ་པ་སྟག་ལོ་ལྷ་སར་སྐོར་བ་འབུམ་གཏེར་མཛད།
ཡར་ལམ་ནུབ་ཆོས་ལུང་དུ་བདག་ཆེན་ཀུན་དཔལ་ལས་བསྙེན་པར་རྫོགས་སོ། ། སོ་བརྒྱད་པ་འབྲུག་ལོར་དཔལ་ལྡན་ས་སྐྱར་རྗེ་ངོར་པའི་དྲུང་དུ་བདེ་དགྱེས་ཀྱི་ལམ་ཟབ་མོ་གསན། ཐུགས་ཡིད་གཅིག་ཏུ་འདྲེས། སོ་དགུ་པ་སྦྲུལ་ལོ་ཐེག་ཆེན་ཆོས་རྗེ་གཤེགས། རྗེ་དཔོན་སློབ་ཀྱིས་བརྟག་གཉིས་བཤད་པ་དང་། སྦྱོར་དྲུག་གི་གནད་ཟབ་མོ་ཉམས་ལེན་མཛད། བཞི་བཅུ་པ་རྟ་ལོ་དཔལ་ལྡན་ས་སྐྱ་དེར་གསུང་ངག་རིན་པོ་ཆེའི་ཟབ་དོན་ཉམས་སུ་མྱོང་། སླར་ཡང་ཞེ་གཅིག་པ་སྤྲེལ་ལོ་ནས་ཟླ་བ་བདུན་དུ་གསུང་ངག་རིན་པོ་ཆེ་ཟབ་གནད་མཐིལ་ཕྱིན་པར་གསན། ཞེ་གཉིས་པ་ས་མོ་བྱ་ནས་ངོར་དགོན་གསར་འདེབས་པའི་མཁར་ལས་དང་། ཟབ་དོན་ཉམས་ལེན་ཟུང་འཇུག་ཏུ་མཛད་ཅིང་རྗེ་འདིས་དེའི་ཚེ་བརྟག་གཉིས་རྣམ་བཤད་ཀྱི་དགའ་སྟོན་ལེགས་པར་སྐྱེད།
དེ་ནས་བཟུང་སྟེ་རྗེ་འདིའི་རེ་བརྒྱད་དང་། རྗེ་ངོར་ཆེན་དོན་བཞི་བཞེས་ཀྱི་བར་དུ་ངོར་དང་མུས་སུ་འབྱོན་རེས་ཀྱིས་རྒྱུད་མན་ངག་གི་བསྟན་པའི་མེ་རོ་སོར་ཆུད་པ་མཛད། ཞེ་དགུ་པ་འབྲུག་ལོ་ལྷ་གོང་དུ་ཀྱཻ་རྡོ་རྗེའི་བསྙེན་པ་ཟླ་བ་བཅུ་གསུམ་དུ་འབུམ་ཕྲག་བཅུ་གཅིག་ནང་། ང་དགུ་པ་སྟག་ལོ་རྗེ་ངོར་པ་ནུབ་ཆོས་ལུང་དུ་ཕེབས། རྗེ་འདི་ལ་ངོར་དུ་ལམ་འབྲས་འདུས་པའི་ཚོགས་ལ་བདག་མེད་མའི་དབང་བཀའ་དང་འཁོར་འདས་དབྱེར་མེད་ཀྱི་རྟེན་འབྲེལ་ཟབ་མོ་སྒྲིགས་ཤིག་གསུང་བ་ལྟར་རྟེན་འབྲེལ་སྒྲིགས། རྗེ་འདིའི་རེ་དགུ་པ་ངོར་ཆེན་དོན་ལྔ་པ་མེ་ཕོ་བྱི་ལོ་ས་ག་ཟླ་བའི་ཉེར་བཞི་ལ་ངོར་ཆེན་གྱི་གདན་སེང་གེའི་ཁྲི་ལ་འཁོད། ལོ་དེ་ལ་རྡོ་རྗེ་འཆང་དག་པའི་ཞིང་དུ་གཤེགས། དེ་ནས་བྱི་གླང་སྟག་གསུམ་འཛིན་སྐྱོང་གི་ཁུར་བཞེས་གནང་། དོན་གཅིག་པ་སྟག་ལོ་རིན་སྤུང་ནོར་བཟང་ལ་བདེ་མཆོག་སོགས་ཀྱི་དབང་གནང་། ཡར་ལམ་མུས་སུ་ཡ་མའི་དགོན་པ་བཏབ།
དོན་གསུམ་པ་འབྲུག་ལོ་མུས་བསམ་གཏན་ཕུག་ཏུ་བདེ་མཆོག་གི་བསྙེན་པ་གནང་། ལྷོར་ཏཱའི་སེ་ཏུ་རྣམ་རྒྱལ་གྲགས་པ་ཡབ་སྲས་ལ་བདེ་དགྱེས་ཀྱི་དབང་གནང་། དོན་བཞི་པ་སྦྲུལ་ལོར་ངམ་རིངས་སུ་འདུས་པའི་ཚོགས་ལ་གསུང་ངག་བློ་སྦྱོང་སོགས་ཀྱི་དགའ་སྟོན་གནང་། དོན་ལྔ་པ་རྟ་ལོ་རྗེ་ཤེར་རྒྱམ་པ་ངོར་གྱི་གདན་ཁྲིར་བཞག དོན་བདུན་པ་སྤྲེལ་ལོར་བསམ་གཏན་ཕུག་ཏུ་བདུད་རྩི་རིལ་བུ་སྒྲུབ། འོད་གསལ་ཆེན་པོའི་ངང་དུ་རྣལ་འབྱོར་དབང་ཕྱུག་གི་ཞལ་གཟིགས།། ༈ །།སུམ་སྟོང་ལྔ་བརྒྱ་དང་ཉི་ཤུ་རྩ་གསུམ་འདས་པའི་རྩ་བཞི་པ་ལྕགས་མོ་ལུག་ལ་ཐམས་ཅད་མཁྱེན་པ་དགེ་འདུན་གྲུབ་དཔལ་ལྡན་ས་སྐྱའི་གུང་རུ་བ་ཞེས་པའི་འབྲོག་གནས་སུ་བྱོན། འབྲོག་མ་ཚུགས་པ་ཁ་ཡུལ་ཆགས་ཏེ་རྫི་པོ་སོགས་ཀྱང་མཛད། ལོ་བཅོ་ལྔ་པ་ལ་དཔལ་སྣར་ཐང་གི་གདན་ས་བཅུ་བཞི་པ་གྲུབ་པ་ཤེས་རབ་ལས་རབ་ཏུ་བྱུང་སྟེ་ཐོས་བསམ་གྱི་གཞི་བཙུགས། ཉི་ཤུ་པ་ལ་སྣར་ཐང་གི་གཙུག་ལག་ཁང་དུ་གྲུབ་པ་ཤེས་རབ་ལས་བསྙེན་པར་རྫོགས།
ཉེར་ལྔ་པ་ཤིང་མོ་ལུག་ལོ་དབུས་ལ་བྱོན་ཏེ་ཁྲ་འབྲུག་ཏུ་སེམས་དཔའ་ཆེན་པོ་ཀུན་བཟང་ལ་དབུ་ཚད་དང་། ཐང་པོ་ཆེར་རོང་སྟོན་ཤཱཀྱ་རྒྱལ་མཚན་ལ་ཕར་ཕྱིན་གསན། བཀྲ་ཤིས་གདོང་ཁར་རྗེ་བཙུན་ཙོང་ཁ་པ་ཆེན་པོ་དང་མཇལ་ཏེ་གྲངས་ངེས་རྣམ་འབྱེད་སོགས་གསན། གསང་ཕུར་ཤེས་རབ་སེང་གེ་ལ་ཕར་ཚད་སོགས་གསན། གྲོ་པར་དམར་སྟོན་དཔལ་ལྡན་རིན་ཆེན་དང་། རྒྱ་མཚོ་རིན་ཆེན་གཉིས་ལ་འདུལ་བ་གསན་ཏེ་མེ་ཕོ་རྟའི་བར་ལོ་བཅུ་གཉིས་དབུས་སུ་བཞུགས། མེ་ཕོ་རྟ་ལ་གཙང་ལ་བྱོན་ཏེ་བྱང་སོགས་སུ་འཆད་ཉན་མཛད། བཞི་ཅུ་པ་ལྕགས་ཕོ་ཁྱི་ལ་འཇུག་པའི་རྣམ་བཤད་མཛད། ཞེ་གཅིག་པ་ཕག་ལོར་ལ་སྟོད་ཤེལ་དཀར་སོགས་སུ་ཆོས་བར་བཏེག མཁས་གྲུབ་དཔལ་ལྡན་སངས་རྒྱས་དང་བསྒྲོ་གླེང་མཛད།
པདྨ་ཆོས་སྡིངས་སུ་བོ་དོང་ཕྱོགས་ལས་རྣམ་རྒྱལ་ལ་སྒྲོལ་མའི་དབང་སོགས་གསན། ཞེ་གསུམ་པ་ཆུ་མོ་གླང་ལ་རྩ་ཤེས་རྣམ་བཤད་མཛད། ཉིད་ཀྱི་ལྔ་བཅུ་རྩ་བདུན་པ་མེ་མོ་ཡོས་ལ་བཀྲ་ཤིས་ལྷུན་པོའི་ཆོས་གྲྭ་ཆེན་པོ་བཏབ་སྟེ་འཆད་རྩོད་རྩོམ་གསུམ་གྱིས་བསྟན་པ་རིན་པོ་ཆེ་གསལ་བར་མཛད་དེ། བརྒྱད་ཅུ་རྩ་བཞི་པ་ཤིང་ཕོ་རྟ་ལོའི་ཚེས་བརྒྱད་ལ་ཞི་བའི་དབྱིངས་སུ་གཤེགས།། ༈ །།སུམ་སྟོང་ལྔ་བརྒྱ་དང་ལྔ་ཅུ་རྩ་དྲུག་འདས་པའི་ང་བདུན་པ་ཤིང་ཕོ་འབྲུག་ལོ་མཚུངས་མེད་རྡོ་རྗེ་རྒྱལ་མཚན་ཆག་སྐྱར་སྐྱའི་ཕུའི་འབྲོག་སེབ་ཏུ་བྱོན། ཐེག་ཆེན་ཆོས་རྗེ་དོན་དྲུག་བཞེས་པའི་ལོ་དེ་ཡིན། འདི་ཉིད་བྱམས་ཆེན་རབ་འབྱམས་རྗེ་ལས་ལོ་བཅུ་གསུམ་གྱིས་གཞོན། པཎ་ཆེན་ཤཱཀྱ་པ་ལས་བཞི་དང་། ཀུན་མཁྱེན་གཽ་རམས་པ་ལས་ལོ་ལྔས་བགྲེས། ཟླ་བ་གཉིས་ནས་མངས་རིས་གུང་ཐང་དུ་སྤྱན་དྲངས།
ལོ་བརྒྱད་པ་ལ་གླ་འཁོར་བ་མཉྫུ་ཤྲཱི་ལས་རབ་བྱུང་མཛད། དགུ་པ་ལ་ཤ་ར་བའི་དངོས་སློབ་ཀུན་སྨོན་མཛེས་པའི་དཔལ་གྱིས་བཏབ་པའི་དགོན་པ་མུས་སྲས་ཀྱི་གདན་སེང་གེའི་ཁྲི་ལ་ཞབས་པད་བསྟེན། ལོ་གསུམ་གྱི་བར་དུ་ཆོས་རྗེ་ཡོན་ཏན་མགོན་པོ་ལས་རྟ་མགྲིན་ཡང་གསང་སོགས་གསན། བཅུ་གཅིག་པ་ཤིང་ཕོ་སྟག་ལོར་གུང་ཐང་གི་ཆོས་གྲྭར་བླ་ཆེན་ཆོས་དཔལ་བཟང་པོ་རེ་བཞི་བཞེས་པའི་ཚེ་ཞབས་པད་བསྟེན། ལོ་དྲུག་བར་དུ་རྒྱུད་གསུམ་གྱི་གསན་སྦྱོང་དཔལ་ལྡན་ས་སྐྱ་པའི་གསུང་ངག་དྲི་མ་མེད་པ་ཐུགས་ལ་སྨིན། ལོ་བཅོ་བརྒྱད་པ་ལྕགས་མོ་བྱ་ལོ་དཔལ་ངམ་རིངས་ཀྱི་ཆོས་གྲྭར་རྡོ་རྗེ་ཨ་ནནྡ་པ་ལོ་བདུན་ཅུ་པ་ཞིག་དང་། མཉམ་མེད་དཔལ་ལྡན་ཆོས་སྐྱོང་ལོ་སོ་གཉིས་པ་ཞིག་གི་ཞབས་ལ་བཏུད་དེ། ཨ་ནནྡ་པ་ལས་ལོ་ནག་དྲིལ་གསུམ། འཇིགས་བྱེད་ར་ལུགས། ཕག་མོ་སྐོར་གསུམ།
ཆོས་སྐྱོང་གི་མན་ངག་སོགས་དང་། བདག་ཆེན་དཔལ་ཆོས་དྲུང་དུ་རྒྱུད་གསུམ་ལས་བྱུང་བའི་དབང་བཀའ་བཅུ་བདུན་སོགས་དང་། བདེ་དགྱེས་ཀྱི་བཤད་བཀའ་དུ་མ་གསན། བཅུ་དགུ་པ་ལ་སེམས་དཔའ་ཆེན་པོ་གཞོན་ནུ་རྒྱལ་མཆོག་པས་མཁན་པོ་དང་། ནམ་མཁའ་ལྷུན་བཟང་པས་སློབ་དཔོན་མཛད་དེ་བསྙེན་པར་རྫོགས། ཉེར་གཅིག་པ་ལ་གུང་ཐང་གི་དཔལ་རི་འདབ་ཀྱི་དགོན་པར་སེམས་དཔའ་ཆེན་པོ་རྒྱལ་མཚན་དཀོན་མཆོག་ལོ་ང་བདུན་པ་ཞིག་གི་དྲུང་དུ་གསུང་ངག་ལམ་སྐོར་དང་བཅས་པ་དང་། གསང་འདུས་མི་བསྐྱོད་ལུགས་ཀྱི་དབང་བཀའ་འགོས་ལུགས་དང་། བཤད་བཀའ་བོ་དོང་ལུགས་དང་། ནག་ཁྲིད་དམར་ཁྲིད་སོགས་གསན། བཞི་ཅུ་པ་ལ་གུང་ཐང་གི་ཆོས་གྲྭར་ཤཱཀྱ་ཤྲཱི་བྷ་དྲ་ལོ་གྱ་བརྒྱད་པ་ཞིག་ལ་དཔལ་ལྡན་ས་སྐྱ་པའི་དབང་བཤད་མན་ངག་མང་དུ་ནོད།
ཞེ་ལྔ་པ་ལ་མུས་སྲད་ཀྱི་བསམ་གཏན་གླིང་དུ་རིན་པོ་ཆེ་ཆོས་བདེ་ལེགས་པ་ལོ་དོན་གཉིས་ལོན་པ་ཞིག་ལ་གུར་སཾ་སྦྱོངས་རྒྱུད་སོགས་ཀྱི་བཤད་པ་མན་ངག་མང་དུ་གསན། བོ་དོང་ཕྱོགས་ལས་རྣམ་རྒྱལ་དང་བདག་ཆེན་རྣམ་རྒྱལ་གྲགས་བཟང་ལ་དུས་འཁོར་གྱི་དབང་སོགས་གསན། ཞེ་དགུ་པ་ལ་དཔལ་ལྡན་ས་སྐྱར་གདན་ཕེབས། ཐོག་མར་ས་སྐྱ་སྨན་གྲོང་དུ་ཞི་ཁྲོ་སོགས་རྙིང་མའི་ཆོས་འཁོར་མང་དུ་བསྐོར། དེ་ནས་ཉི་ཐོག་དང་ཞེ་དགོན་སོགས་སུ་བཞུགས། དེ་ནས་བྲང་མོ་ཆེ་པའི་བརྒྱ་དཔོན་ཆོས་རྗེ་ཀུན་བསམ་པས། བླ་མ་མཉམ་མེད་པ་དང་། ཆོས་རྗེ་གཟུང་དཔལ་ནས་བརྒྱུད་པའི་ཆོས་དྲི་མ་མེད་པ་བཞུགས་པར་དགོངས་ནས། བླ་བྲང་བྲང་མོ་ཆེར་སྤྱན་དྲངས་གདན་ཕེབས་ཏེ། དགུང་ལོ་དོན་ལྔ་པ་ལ་ཞི་བར་གཤེགས་ཀྱི་བར་གནས་དེ་ཉིད་དུ་ཟབ་དོན་ཉམས་བཞེས་དང་།
འཆད་རྩོད་རྩོམ་གསུམ་གྱིས་བསྟན་པ་རིན་པོ་ཆེ་གསལ་བར་མཛད་དེ། དེ་ཡང་རྩོམ་ནི་རྒྱུད། མན་ངག ལག་ལེན། སྤྱི་འགྲོ་གསལ་བྱེད་དེ་གསལ་བྱེད་རྣམ་བཞི། བླ་མ་འཕགས་པ་དང་། བླ་མ་དམ་པ། ལག་ལེན། བཀའ་སྒྲུབ་སྟེ་སྒྲུབ་པ་རྣམ་བཞི། བིར་སྲུང་འཁྲུལ་སེལ་སོགས་འཁྲུལ་སེལ་རྣམ་བཞི།
ཆུ་རྒྱུན་རྣམ་བཞི་སོགས་བསམ་གྱིས་མི་ཁྱབ་པར་མཛད། ཐུགས་སྲས་བསྟན་འཛིན་བྱོན་ཚུལ་ཡང་སྔ་ཚར་ལ་མན་ངག་ཚར་བ་བར་འབྲོག་རྡོར་གླིང་གི་གདན་ས་བ་འཇམ་དབྱངས་བསོད་ནམས་རྒྱལ་མཚན། ཆོས་རྗེ་བློ་གྲོས་རྒྱལ་མཚན། རྗེ་འདི་ཉིད་ཀྱི་གཅུང་རྟོགས་ལྡན་བློ་གྲོས་བཟང་པོ། ཉིད་ཀྱི་སྐུ་ཞང་བཀའ་བཅུ་དཀོན་མཆོག་བཟང་པོ། ཆེན་པོ་རིན་ཆེན་རྒྱལ་མཚན། ཉིད་ཀྱི་དབོན་པོ་སེ་ར་བ་ནམ་མཁའ་རིན་ཆེན་དང་དྲུག བར་ཚར་ལ། བྱང་པ་བདག་ཆེན་བསོད་ནམས་རྒྱལ་མཚན། མེ་ཉག་ཆོས་གྲགས།
འཛིམ་པ་བསོད་ནམས་རྒྱལ་མཚན། བྲང་མོ་ཆེའི་མཁན་པོ་ཀུན་བསམ། བོ་དོང་བཀའ་བཅུ་པ་ཆོས་རིན་ཆེན། ཇོ་ནང་པ་ནམ་མཁའ་ཆོས་སྐྱོང་། ཤངས་པ་ཀུན་དགའ་དཔལ་ལྡན་དང་བདུན་ནོ། ། ཕྱི་ཚར་ལ་བདག་ཆེན་རྒྱ་གར་ཤེས་རབ་རྒྱལ་མཚན། བདག་པོ་བསོད་ནམས་རྒྱལ་མཚན། རྗེ་རིན་ཆེན་བྱམས་པ་དཀོན་མཆོག་དཔལ། འཛིམ་པ་ཀུན་དགའ་སྙིང་པོ། ཉིད་ཀྱི་དབོན་པོ་ཀུན་རིན།
བྲང་མོ་ཆེའི་གདན་ས་པ་ནམ་མཁའ་དཔལ། སྡོམ་བརྩོན་ཤེས་རབ་རིན་ཆེན། རབ་འབྱམས་པ་ལྷ་དབང་། རྒྱུད་མན་ངག་གཉིས་ཀ་ཚང་བའི་ས་དཀར་བ། མུས་ཆེན་རྣམ་རྒྱལ་བཟང་པོ་དང་བཅུའོ། ། རྗེ་འདི་ཉིད་ཀྱི་རིགས་ཀྱང་ཕུན་སུམ་ཚོགས་པ་གཙང་གི་རིགས་ཡིན་ཞིང་། སྔ་དར་གྱི་ཚེ་རྒྱ་ནག་ནས་ཇོ་བོ་ཤཱཀྱ་མུ་ནེ་སྤྱན་འདྲེན་པའི་གྱད་མི་བཞིའི་ཡ་གཅིག་གི་བརྒྱུད་པ་ཡིན་ལ། འདིའི་རིགས་ལས་བྱོན་པ་ཡང་སད་མི་བདུན་གྱི་གཙང་དེ་ཝ་ཨིནྡྲ་རཀྵ་ཞེས་བྱ་བ་དང་། ཕྱི་དར་གྱི་རྩ་བ་གཡོ་དམར་གཙང་གསུམ་གྱི། གཙང་རབ་གསལ་ཞེས་བྱ་བ་དང་།
དེར་རྗེས་གཙང་བན་རྡོར་མོ་ཞེས་བྱ་བ་སྙིང་མའི་གྲུབ་ཐོབ་ཆེན་པོ་དང་། དེ་ནས་རྣམ་གྲོལ་བ་ཀུན་རིག་ཞེས་བྱ་བ་རྒྱུ་འཕྲུལ་སྡེ་བརྒྱད་སོགས་ལ་མངའ་བརྙེས་པའི་མཁས་གྲུབ་ཆེན་པོ་སོགས་མང་དུ་བྱོན་ནོ། ། ཐུགས་དམ་གྱི་རིམ་པ་ཡང་ཐོ་རངས་ལམ་ཟབ་བིར་བསྲུང་ཐུན་མོང་མིན་པ། དེ་ནས་མཆོད་གཏོར་རྒྱས་པ་དང་འབྲེལ་བའི་ལམ་ཡབ་ལ་བརྟེན་པའི་ལམ་དུས་རྒྱས་པ། དེ་ནས་དཀར་ཆ་བཞི་དང་། རྡོ་རྗེ་མཁའ་འགྲོའི་སྦྱིན་སྲེག དེ་ནས་གསོལ་བ། དེ་ནས་མཆོད་འབྲིང་དང་འབྲེལ་བའི་ལམ་དུས་འབྲིང་པོ། དེ་ནས་ཡུམ་གུར་རིགས་བསྡུས་སཾ་ཊིའི་མཚོན་བྱ་ཅན། མན་ངག་ལུགས་ལ་བརྟེན་པའི་ལམ་དུས་རྒྱས་འབྲིང་བསྡུས་གསུམ།
དེ་ནས་གུང་ཚིགས། དེ་ནས་ཟབ་ཆོས་འཆད་པ་དང་རྩོམ་པ་སོགས་མཛད། དེ་ནས་མཆོད་གཏོར་རྒྱས་པ་དང་། ལམ་དུས་རྒྱས་པ་ལུང་སྦྱིན་གྱི་ཉམས་བཞེས་རྣམས་མཛད་དོ། ། མདོར་ན་རང་གཞན་གྱི་དོན་མཐར་ཕྱིན་ཏེ། དོན་ལྔ་པ་ཉེར་བཞི་ལ་དག་པའི་དབྱིངས་སུ་དཔལ་ལྡན་ས་སྐྱའི་བླ་བྲང་བྲང་མོ་ཆེ་ཉིད་དུ་གཤེགས་སོ།། ༈ །།སུམ་སྟོང་ལྔ་བརྒྱ་དང་ཞེ་གསུམ་འདས་པའི་ཞེ་བཞི་པའི་ལྕགས་མོ་ཡོས་ལོ། བསྟན་པའི་གསལ་བྱེད་བྱམས་ཆེན་རབ་འབྱམས་པ་རོང་གི་སྣ་རྡོ་སྤེ་ཞེས་པར་བྱོན། ལོ་བདུན་པ་ལ་ཆོས་འཁོར་སྒང་དུ་སེང་གེ་རྒྱལ་མཚན་ལ་རབ་ཏུ་བྱུང་། བཅུ་གསུམ་ཙམ་ལ་གསང་ཕུ་ནེའུ་ཐོག་ཏུ་ཕྱག་ཕེབས།
ཤངས་སྟོན་རིན་ཆེན་གྲུབ་ལ་གསན་པ་མཛད་ཅིང་། བཅུ་བཞི་པ་ལ་མངོན་དགའི་ཆོས་གྲྭར་བཀའ་བཞིའི་གྲྭ་སྐོར་གནང་བས་སྐོག་པོ་བཀའ་བཞི་པར་གྲགས། བཅོ་བརྒྱད་པ་ལ་རྩེ་ཐང་སྙལ་སོགས་སུ་བཀའ་བཅུའི་གྲྭ་སྐོར་གནང་ཞིང་གསང་ཕུའི་ཆོས་ལུང་སྤྱི་ཁང་དུ་བཞུགས་པས་ཆོས་ལུང་བཀའ་བཅུ་པ་ཞེས་གྲགས། བཅུ་དགུ་པ་ལ་མཁྱེན་རབ་དབང་ཕྱུག་གི་གྲྭ་སར་ཕྱག་ཕེབས་ལོ་བཅུ་བཞུགས་ཏེ། ཉི་ཤུ་རྩ་བརྒྱད་པ་ལ་པོ་སྟི་བཞི་ཅུ་རྩ་ལྔས་ཐོག་དྲངས་པའི་གཞུང་ལུགས་རབ་འབྱམས་ལ་དཔལ་ལྡན་ས་སྐྱར་བཤད་པའི་དགའ་སྟོན་སྤེལ་བས་བྱམས་ཆེན་རབ་འབྱམས་པ་ཞེས་གྲགས་སོ། ། གཞན་ཡང་རོང་སྟོན་སྨྲ་བའི་སེང་གེ སེམས་དཔའ་ཆེན་པོ་གཞོན་ནུ་རྒྱལ་མཆོག རོང་ཆུང་ཤེས་རབ་དཔལ་སོགས་ལ་མདོ་ཕྱོགས་ཀྱི་བཤད་པ་རྒྱ་ཆེར་མཛད། ཨེ་ཝྃ་ཆོས་ལྡན་དུ་རྡོ་རྗེ་འཆང་གིས་མཁན་པོ། རྗེ་འཁོར་ལོ་སྡོམ་པས་ལས་གསང་།
མཁས་པ་གཞོན་ནུ་སེང་གེའི་དུས་བསྐོ་བ་མཛད་དེ་བསྙེན་རྫོགས། མཁན་སློབ་གཉིས་ལས་གསུང་ངག་རིན་པོ་ཆེ་གཙོས་པའི་བདེ་ཀྱཻ་གསང་གསུམ་གྱི་རྒྱུད་མན་ངག་གི་བཅུད་ཆེན་པོ་བླང་། དེ་ནས་འདི་ལྟར་དགོངས་ཏེ་དབེན་པའི་བདུད་རྩིའི་ཉིན་མཚན་འདའ་བ་རྗེ་མི་ལ་ལྟ་བུའམ། འདུས་པའི་ཚོགས་ལ་གནང་བའི་བདུད་རྩིས་ཉིན་མཚན་འདའ་བ་རྗེ་བློ་ལྡན་ཤེས་རབ་ལྟ་བུ་གང་ཡང་རུང་བའི་རྣམ་ཐར་ལ་ཞུགས་པར་བྱའི་གཞན་ནི་བདག་གི་ཆ་མ་ཡིན་ནོ། ། འོན་ཀྱང་དེ་གཉིས་གང་ཞིག་བསྟན་པ་ལ་ཕན་པར་ལུང་བསྟན་དུ་གསོལ། ཞེས་བླ་མ་དཀོན་མཆོག་དཔང་དུ་གསོལ་བའི་བརྟག་པ་མཛད་པ་ན། འོད་གསལ་གྱི་ངང་དེར་རྒྱལ་གྱི་ཤྲཱི་ཡིན་ཟེར་བའི་རིར། ལུང་གི་པོ་སྟི་བྲག་རི་བལྟམས་པ་ཕ་མཐའ་མི་མངོན་པ་ཞིག་གི་བརྡ་དོན་བསམ་པས། འཆད་པའི་སྒྲ་དབྱངས་བསྟན་འགྲོའི་དཔལ་དུ་དགོངས་ཏེ། ཐོག་མར་ན་ལེནྡྲའི་ཆོས་གྲྭར་འདུས་པའི་ཚོགས་ཧ་ཅང་མི་མང་བ་ཞིག་ལ་འཆད་པའི་བདུད་རྩི་སྤེལ།
སླར་ཉི་ཤུ་རྩ་བརྒྱད་པ་འབྲུག་གི་ལོ་ལ་ཁ་རག་བོང་འབྲུག་ཏུ་བསྟན་པའི་གཞི་འཆད་ཉན་གྱི་འབྲུག་གི་སྒྲ་མཐོ་བས་རོང་སྟོན་ཆེན་པོའི་ཞལ་གྱི་བདུད་རྩི་ལས། འབྲུག་གསུམ་འཛོམ་པས་གངས་ཅན་འདིར་སྙན་པའི་གྲགས་པས་ཁྱབ་པར་འགྱུར་ཞེས་ལུང་བསྟན། སླར་ཉིད་ཀྱི་སོ་དགུ་པ་ས་མོ་སྦྲུལ་གྱི་ཟླ་བ་དང་པོ་ལ། འདུས་པའི་ཚོགས་བརྒྱ་ཕྲག་གཉིས་དང་བཅས་པའི་བདག་པོ་རིན་སྤུང་ནོར་བུ་བཟང་པོས་མཐུན་པའི་རྐྱེན་སྦྱར་ཏེ། འབྲས་ཡུལ་སྐྱེད་མོས་ཚལ་དུ་འཆད་རྩོད་རྩོམ་གསུམ་གྱིས་རྒྱལ་བའི་བསྟན་པ་ཉིན་མོ་ལྟར་གསལ་བར་བྱས་པ་ཡིན་ནོ། ། མདོར་ན་ལོ་བཅོ་བརྒྱད་པ་ནས་དོན་ལྔའི་བར་བསྟན་པའི་བྱ་བ་འཆད་རྩོད་ཁོ་ནས་དུས་འདའ་བར་བྱེད། ལོ་ལྔ་ཅུ་རྩ་བརྒྱད་དུ་འཆད་པའི་རྒྱུན་བསྲིངས་པ་ཡིན་ནོ་ཞེས་གྲགས་ཏེ། མཐར་དོན་ལྔ་པ་ཤིང་མོ་སྦྲུལ་སྣྲོན་ཟླ་བའི་ཚེས་གཅིག་ལ་གཤེགས་སོ། ། སློབ་པའི་མཆོག་བསྟན་འཛིན་ཆེན་པོ་ནི་བགྲང་བར་མི་བཟོད་ཅིང་། སྐྱེད་ཚལ་ཉིད་ལས་མཆོད་པའི་གྲྭ་པ་ཆེན་པོ་ཡང་ཐུབ་བསྟན་རྣམ་པར་རྒྱལ་བའི་གླིང་།
དེ་ལས་མཆེད་པ་ཡངས་པ་ཅན་དང་གཉིས། གཉན་ཡོད་བྱ་གཤོངས། ཆོས་འཁོར་ལྷུན་པོ། གཞའ་རི་དགོན་གསར་བ་རྩ་བ་ཉིད་དང་། གྲྭ་ས་ཆེན་པོ་དྲུག་པོ་འདི་ཉིད་ཀྱིས་ཀྱང་འཛམ་གླིང་འདི་མཛེས་པར་བྱས་པ་མ་ཡིན་ནམ། བསྟན་འཛིན་གྱི་ཐུགས་སྲས་མཁས་གྲུབ་བསྟན་གསལ། རྩེ་ཐང་སང་ལྷུན། གཽ་རབ་འབྱམས་པ། འབུམ་རབ་འབྱམས་པ། བྱམས་ཆོས་དོན་གྲུབ།
འཇམ་དབྱངས་ཀུན་དགའ་ཆོས་བཟང་སོགས་སོ། ། དེས་ན་ཤིང་ཕོ་བྱི་ལོ་འདི་བྱམས་ཆེན་རབ་འབྱམས་པ་བྱོན་པའི་ལྕགས་མོ་ཡོས་ནས་བརྒྱ་དང་ལྔ་བཅུ་རྩ་བཞི་པ་ཡིན་ནོ།། ༈ །།སུམ་སྟོང་ལྔ་བརྒྱ་དང་དྲུག་ཅུ་འདས་པའི་རེ་གཅིག་པ་ས་ཕོ་སྤྲེལ་ལོ་པཎ་ཆེན་ཤཱཀྱ་མཆོག་ལྡན་གསང་ཕུའི་བར་ཚིགས་ཞེས་པར་བྱོན། ལོ་བརྒྱད་པའི་ཚེ་རོང་སྟོན་ཆེན་པོ་སྐྱོར་མོ་ལུང་དུ་བྱོན་པའི་ཞབས་ཕྱིར་བར་མ་རབ་ཏུ་བྱུང་བའི་མཚན་ཤཱཀྱ་མཆོག་ལྡན་དྲི་མེད་ལེགས་པའི་བློར་གསོལ། བཅུ་པ་ལ་ན་ལེནྡྲར་དགེ་ཚུལ་དུ་བསྒྲུབས་ཤིང་། དེ་ནས་ཉེར་གཅིག་གི་བར་རོང་སྟོན་ཆེན་པོའི་ཞལ་གྱི་བདུད་རྩི་ཉམས་སུ་མྱོང་ཞིང་། རྒྱན་དྲུག་མཆོག་གི་གཞུང་ལ་སྦྱངས། ཉེར་ལྔའི་ཚེ་ངོར་དུ་ངོར་ཆེན། བྲག་དཀར་སེམས་དཔའ་ཆེན་པོ། མུས་ཆེན་གསུམ་གྱིས་མཁན་པོ་དང་ལས་གསང་མཛད་དེ་བསྙེན་པར་རྫོགས།
མཁན་སློབ་དེ་གསུམ། ལྕགས་ལུང་པ་གཞོན་ནུ་བློ་གྲོས། པཎ་ཆེན་ནགས་རིན་སོགས་ལས་གསུང་ངག་སྦྱོར་དྲུག་སོགས་ཟབ་རྒྱས་ཀྱི་ཆོས་ནོད། ལོ་བཅོ་ལྔ་པ་ལ་གསང་ཕུའི་གནས་གོ་གྲྭ་ཚང་གི་འཛིན་བདག་གནང་། ཕྱིས་ངོར་པས་བཀའ་གནང་སྟེ་དཔལ་ལྡན་ས་སྐྱར་གཞུང་ལུགས་བརྒྱ་ལ་བཤད་པའི་དགའ་སྟོན་དང་། གོ་སྒྲ་ལས་དྲངས་པའི་གནས་བསྟོད་དང་། ང་བརྒྱད་མ་སོགས་མཛད་དེ་རིག་གནས་ལྔ་ལ་སྙན་པའི་གྲགས་པས་ཁྱབ། ཉིད་ཀྱི་ཞེ་གཉིས་པ་ས་མོ་གླང་ལ་མངོན་པ་གོང་འོག དཔྱིད་ཆོས་ལ་དབུ་མ། དབྱར་ཆོས་ལ་འདུལ་བ་གཙོ་བོར་འདོམས་པར་མཛད།
མངའ་རིས་སུ་ཆོས་རྒྱལ་བཀྲ་ཤིས་མགོན་གྱིས་དཔོན་སློབ་སུམ་བརྒྱ་ཙམ་སྤྱན་དྲངས། དེའི་ཚེ་ཀུན་མཁྱེན་རྫོང་དཀར་བ་སྡོམ་རིག་ལ་འཆད་པའི་དབྱངས་སྙན་སྒྲོགས་པའི་སྙན་པས་མཚམས་སྦྱར་ཏེ། བསྟན་བཅོས་སྡོམ་པ་གསུམ་ལ་དཀའ་གནས་སྤྱོད་པའི་དྲི་བ་བརྒྱ་རྩ་བརྒྱད་པ་མཛད། ཤར་ལམ་བྱང་ངམ་རིངས་སུ་འདུས་པའི་ཚོགས་ཀྱི་བསུ་བ་བསྙེན་བཀུར་སོགས་མཛད། ཆོས་རྒྱལ་རྣམ་རྒྱལ་གྲགས་པ་ལ་དུས་འཁོར་གྱི་དབང་སོགས་གསན། སླར་གསེར་མདོག་ཅན་དུ་དྲི་ལན་གསེར་གྱི་ཐུར་མ་མཛད། ལར་འདིའི་དྲིས་ལན་བཅུ་ཕྲག་གཅིག་གི་སྒོ་ནས་ཀྱང་བསྟན་པ་དཀར་པོར་བགྱིས་པ་ལགས་སོ། ། ཡོངས་འཛིན་བཅུ་གཅིག་ལ་གསན་པ་རྒྱ་ཆེར་བཙལ། བློ་བརྟན་བཞི་པ་དང་། དེའི་ཉེ་གནས་བློ་བརྟན་པའི་དྲུང་དུ་ཀ་ཙན་སྙན་ངག་སོགས་སྦྱངས་ཤིང་།
ཡོངས་རྫོགས་ཀྱི་པཎྜི་ཏ་ཆེན་པོར་གྱུར། སྤྱིར་རིག་གནས་ལྔ་དང་ཁྱད་པར་སྒྲ་རིག་དང་། ནང་རིག་གི་སྙིང་པོ་དཀའ་བ་མཐའ་དག་དང་། ལུགས་གཉིས་ཀྱི་སྲོལ་ལས་བྱུང་བའི་རང་སྟོང་གཞན་སྟོང་གི་ལྟ་བའི་གནད་ཟབ་མོ་ལ་འདི་ཁོ་ན་བཀའ་དྲིན་ཆེ་བ་ཡིན། ཞྭ་ལུ་མཁྱེན་རབ་ཆོས་རྗེ་འོད་གསལ་གྱི་ངང་ལས་བསྟན་འཛིན་ཆེན་པོ་རྣམས་ལ་གཟིགས་པར་སྩལ་བས། བྱམས་ཆེན་རབ་འབྱམས་པ་མཚན་དུས་སྒྲོན་མེ་སྦར་ཏེ་ཕྱོགས་བཞིར་པོ་སྟི་བཀྲམ་གཟིགས་རྟོག་གནང་ཞིང་། མཐའ་བྲམ་གཟུགས་ཀྱིས་སྐོར་བ་ཞིག་གཟིགས། པཎ་ཆེན་འདི་ཉིད་སྐུའི་ངོ་བོ་མི་སྣང་ཞིང་སྟེང་གི་ནམ་མཁར་གཟེར་གྱི་རྡོ་རྗེ་གཟི་འོད་འབར་བ་དང་། གཏོར་མ་ལ་མེ་འབར་བ་ཞིག་གཟིགས། དེ་ཡང་ལྟ་བ་ཟབ་མོ་མངའ་བའི་མཚོན་བྱེད་དོ་ཞེས་གྲགས་སོ། །
མངའ་རིས་འཁོར་འཕྲལ་འདུ་ཁང་རྙིང་པ་དང་། ཕྱིས་གསར་པ་མགོན་ཁང་། ལམ་འབྲས་ལྷ་ཁང་། གོས་སྐུ་སོགས་བཞེངས། བསྟན་པའི་སྦྱིན་བདག་གཙང་ཆེན་ཧོར་ཤཱཀ་དང་། སྒར་པ་དོན་ཡོད་རྡོ་རྗེ་དང་། སེང་གེ་རྩེ་པ་འཕགས་པ་རབ་བརྟན་སོགས་ཀྱིས་མཐུན་རྐྱེན་སྦྱོར་བར་མཛད་ཅིང་ཞབས་ཀྱི་པདྨོ་ལ་བཏུགས། རྩོམ་པ་ཡང་། ཚད་མའི་བཀའ་འགྲེལ་སྤྱི་དོན་ཆེ་ཆུང་གཉིས། ། རྣམ་རིག་ཊཱིཀ་ཆེན་གཉིས་ཏེ་རྣམ་པ་ལྔ། །
མངོན་པ་གོང་མའི་བཀའ་འགྲེལ་འོག་མའི་སྤྱི་དོན་ཆེ། ། ཕར་ཕྱིན་ཊཱིཀྐ་ལུགས་སྙིང་སྤྱི་དོན་གསུམ། ། རྩ་འཇུག་ཊཱིཀྐ་སྟོང་མཐུན་ཆེན་པོ་གསུམ། ། འདུལ་བའི་བཀའ་འགྲེལ་ལས་བརྒྱའི་ཊཱིཀྐ་དང་། ། སོ་ཐར་ཊཱིཀྐ་གཞི་གསུམ་ལས་མཆོག་སོགས། ། བདེ་གསང་རྣམ་བཤད་གསེར་ཐུར་ཆོས་ཆེན་སོགས། ། བརྩམ་པའི་རྣམ་གྲངས་བརྗོད་པར་མི་ནུས་སོ། ། དེ་ལྟར་མཛད་པ་མཐར་ཕྱིན་ཏེ་དགུང་ལོ་བརྒྱད་ཅུ་པ་མེ་མོ་ཡོས་གྲོ་ཞུན་ཟླ་བའི་ཚེས་ལྔ་ལ་གཤེགས་སོ། ། ཐུགས་སྲས་བསྟན་པ་འཛིན་པ་ནི། དེ་དུས་གྲྭ་ཚང་གོ་བཞི་ན་འཆད་ཉན་གནང་བའི་ཤངས་ཆེན་པ།
ལྕགས་ར་བ། རྣལ་འབྱོར་རྒྱལ་བ། བློ་བཟང་བ་སོགས་བགྲང་བར་མི་ལང་པར་བྱོན་ནོ། ། དེས་ན་ཤིང་ཕོ་བྱི་ལོ་པཎ་ཤཱཀ་པ་བྱོན་པའི་ས་སྤྲེལ་ནས་བརྒྱ་དང་སོ་བདུན་པ་ལགས་སོ།། ༈ །།སུམ་སྟོང་ལྔ་བརྒྱ་དང་རེ་གཅིག་འདས་པའི་རེ་གཉིས་པ་ས་མོ་བྱ་ལ་མདོ་ཁམས་སུ་གོ་བོ་རབ་འབྱམས་པ་བསོད་ནམས་སེང་གེ་བྱོན། ངོར་དགོན་གསར་བཏབ་པའི་ལོ་དེ་ཡིན། པཎ་ཤཱཀ་པ་ལས་ལོ་གཅིག་གིས་གཞོན། ལོ་བཅུ་པ་ལ་བྱང་ཆུབ་སེམས་དཔའ་ཀུན་དགའ་འབུམ་ལས་རབ་ཏུ་བྱུང་། དེ་ནས་བཅུ་དགུ་བཞེས་ཀྱི་བར་དུ་མཁན་པོ་དང་གོ་བོ་རབ་འབྱམས་པ་ཤེས་རབ་དཔལ་སོགས་བསྟེན་ཏེ། གཞུང་ལུགས་གསུམ་ལས་ལྷག་པའི་བཅུ་ཕྲག་གཅིག་མགྲིན་པའི་ལམ་དུ་རྒྱུ་ཞིང་ལྗེན་པར་མཛད་དེ་གོ་བོ་རབ་འབྱམས་པ་ཞེས་སྔ་མོ་ནས་རང་བྱོན་དུ་གྲགས།
ཉི་ཤུ་པ་ས་ཕོ་འབྲུག་ལོར་གོ་རབ་འབྱམས་ཤེས་རབ་དཔལ་གྱིས། རབ་འབྱམས་ལ་སོགས་བཤེས་གཉེན་རྒྱ་ཕྲག་གཅིག ། ཅེས་བརྒྱ་འབུལ་གྱི་རྣམ་གྲངས་མང་དུ་བཀོད་པ་ལ་གཙོ་བོར་བྱས་ཏེ། རོང་སྟོན་སྨྲ་བའི་སེང་གེ་དགུང་ལོ་བརྒྱད་ཅུ་རྩ་གཉིས་ལོན་པ། ཆོས་གྲྭ་ན་ལེནྡྲར་ཕེབས་ནས་ལོ་བཅུ་གསུམ་ལོན་པ་དེ་ཉིད་ལ་རོང་སྟོན་ཆེན་པོའི་གསུང་གི་བཅུད་མྱང་སྟེ། ལོ་གཉིས་ལོན་པ་སྦྲུལ་གྱི་ལོ་ལ་རོང་སྟོན་ཆེན་པོ་དག་པའི་ཞིང་དུ་བཞུད་པ་ནས་ལོ་དེ་ཉིད་ལ་ཆོས་གྲྭ་ཆེན་པོ་འབྲས་ཡུལ་གསར་ཚུགས་ཀྱི་དགའ་སྟོན་གསར་པ་ལང་ལོང་དུ་འགྱེད་པའི་ཚེ། བྱམས་ཆེན་རབ་འབྱམས་རྗེའི་ཞབས་ཀྱི་པདྨོར་བཏུགས། ལོ་ངོ་ལྔ་ལ་མདོ་ཕྱོགས་ཀྱི་གནད་མ་ལུས་པ་ལ་སྒྲོ་འདོགས་དཔྱད་དོ། ། རང་ལོ་ཉེར་ལྔ་པ་ཆུ་ཕོ་བྱི་ལོ་ཨེ་ཝྃ་ཆོས་ལྡན་དུ་རྡོ་རྗེ་འཆང་ཀུན་དགའ་བཟང་པོའི་ཞབས་པད་བསྟེན། ཉེར་དྲུག་པའི་ཤིང་ཕོ་བྱི་ལོ་རྡོ་རྗེ་འཆང་སེམས་དཔའ་ཆེན་པོ་དཀོན་མཆོག་རྒྱལ་མཚན།
སྡོམ་བརྩོན་སངས་རྒྱས་དཔལ་བཟང་སོགས་པས་མཁན་པོ་དང་ལས་གསང་མཛད་དེ་བསྙེན་པར་རྫོགས། མདོར་ན་བྱ་ལོ་ནས་མོ་ཕོ་བྱི་ལོར་ངོར་ཆེན་ཞི་བར་གཤེགས་ཀྱི་བར་ལོ་ངོ་བཞི་ལ་གསུང་ངག་སོགས་རྒྱུད་མན་ངག་གསན། བྱི་ལོ་ངོར་ཆེན་ཞི་བར་གཤེགས་ནའང་། མུས་ཆེན་སོགས་མཁས་པ་དུ་མ་ལ་གསུང་ངག་སོགས་རྒྱུད་མན་ངག་གི་ཟབ་བཅུད་བླངས་ཏེ། ལོ་བརྒྱད་ལ་རྒྱུད་མན་ངག་གི་སྒྲོ་འདོགས་དཔྱད་དེ། རང་ལོ་སོ་གཉིས་པ་ལྕགས་མོ་སྦྲུལ་ལོར་མདོ་ཁམས་ཕྱོགས་གོམ་ཟུང་འཕོས་ཏེ་འབྲས་ཡུལ་ཉིད་དུ་ཕྱག་ཕེབས་པ་ན། རབ་འབྱམས་ཆེན་པོས་ཐུགས་བརྩེའི་ལྕགས་ཀྱུས་བཟུང་སྟེ། སོ་གསུམ་པ་སྦྲུལ་ལོ་ནས་སྤྲེལ་ལོའི་བར་ལོ་བཞི་ཙམ་ཞིག་འབྲས་ཡུལ་ཉིད་དུ་ཟུར་ནས་འཆད་པའི་དབྱངས་ཀྱི་བློ་ལྡན་ཡིད་གསོས་པར་བྱས། ཀྱཻ་རྡོ་རྗེའི་གཞི་བསྙེན་དང་སྡོམ་གསུམ་ཊཱིཀྐ། ཡུམ་དོན་རབ་གསལ་སོགས་རྩོམ་པའི་སྒོ་ཡང་ཕྱེ།
སླར་ཡང་མུས་ཆེན་གྱི་ཐུགས་རྗེའི་ཞགས་པས་དྲངས་ཏེ་མུས་སུ་བྱོན། བྱ་ལོ་ཟབ་ཆོས་གསན་པ་དང་གསང་འདུས་རྩོད་སྤོང་སོགས་མཛད། སོ་བརྒྱད་པ་ཁྱི་ལོ་རྗེ་མུས་ཆེན་ཆོས་རྒྱལ་རྣམ་རྒྱལ་གྲགས་བཟང་གིས་བྱང་ངམ་རིངས་སུ་སྤྱན་དྲངས་པའི་ཞབས་འབྲིང་དུ་བཀོད་དེ་བློ་གསལ་འགའ་ལ་ལེགས་བཤད་ཀྱི་སྐྱེས་དང་། ཀུན་རིག་རྩོད་སྤོང་། ཀྱཻ་རྡོར་རྩོད་སྤོང་། རྩོམ་གྱི་མེ་ཏོག་ཁ་ཕྱེ། མེ་ཕོ་ཁྱི་ལོ་དེ་ཉིད་ཀྱི་ལོ་དེའི་རྒྱལ་ཟླའི་ཚེས་བཅོ་ལྔ་ལ་བློ་གསལ་དོན་གཉེར་བཅུ་ཕྲག་བཞི་དང་བཅས། རིན་སྤུང་ནང་སོ་དོན་ཡོད་རྡོ་རྗེ་དཔོན་བློན་གྱིས་མཐུན་པའི་རྐྱེན་སྦྱར་ཏེ་རྟ་ནག་གསེར་གླིང་དུ་ཆོས་ཀྱི་གྲྭ་བཙུགས། ཁྱི་ལོ་དེ་ནས་སྦྲུལ་ལོའི་བར་ལོ་བཅོ་བརྒྱད་ཀྱི་རིང་ལ་བློ་གསལ་ཧ་ཅང་མང་བ་མ་ཡིན་པའི་དོན་གཉེར་ཤ་སྟག་ལ་འཆད་པའི་དབྱངས་ཀྱིས་ངལ་གསོས། ཉིད་ཀྱི་ཞེ་ལྔ་པ་ཆུ་མོ་སྦྲུལ་གྱི་ལོ་དེ་ཉིད་ལ།
ཐུབ་བསྟན་རྣམ་པར་རྒྱལ་བའི་གླིང་ཆེན་པོ་བཏབ། འདུས་པའི་ཚོགས་ཆེན་པོ་ལ་མདོ་སྔགས་ཀྱི་དགའ་སྟོན་ངོ་མཚར་རྨད་དུ་བྱུང་བས་སྤྱིར་བསྟན་པའི་སྙིང་པོ། ཁྱད་པར་རྣམ་རིག་གི་བསྟན་པ་རྨ་མེད་པར་སོར་ཆུད་ཀྱི་ལྔ་ཅུ་རྩ་ལྔ་པ་ཆུ་མོ་ཡོས་ལ། ཨེ་ཝྃ་ཆོས་ལྡན་གྱི་སེང་གེའི་ཁྲི་ལ་ཞབས་སེན་བཀོད། མེ་ཕོ་རྟའི་བར་ལོ་བཞིར་རྡོ་རྗེ་འཆང་ཡབ་སྲས་ཀྱི་དགོངས་པ་རྫོགས་པར་མཛད། རྟ་ལོ་དེ་ལ་ཡོངས་འཛིན་དཀོན་མཆོག་འཕེལ་རྒྱལ་ཚབ་ཏུ་དབང་བསྐུར་ཏེ་སླར་ཡང་རྣམ་པར་རྒྱལ་བའི་གླིང་ཆེན་པོར་ཕྱག་ཕེབས། བསྐལ་ལྡན་རྣམས་ལ་མདོ་སྔགས་ཀྱི་བཀའ་དྲིན་སྩལ། སླར་རེ་གཅིག་པ་ས་མོ་བྱའི་ལོ་དཔལ་ལྡན་ས་སྐྱར་ཆོས་ཀྱི་དགའ་སྟོན་སྤེལ། ཚུར་ལམ་སྔོན་པོ་རྫོང་དུ་ཆོས་ཀྱི་དགའ་སྟོན་སྩོལ་བའི་ཚེ་ཆོ་འཕྲུལ་ཟླ་བའི་ཉེར་གཅིག་ལ་ཞི་བར་གཤེགས་སོ། ། བསྟན་པ་འཛིན་པའི་སློབ་བུ་ཡང་ཀོང་སྟོན་དབང་ཕྱུག་གྲུབ་པ།
མུས་རབ་འབྱམས་ཐུགས་རྗེ་དཔལ་བཟང་པོ། བཀའ་བཅུ་སྨྲ་བ་བསོད་ནམས་རྒྱ་སོགས་བགྲང་བར་མི་བཟོད་པར་བྱོན་ནོ། ། དེས་ན་ཤིང་བྱི་འདི་པཎ་ཆེན་འདི་ཉིད་བྱོན་པའི་ས་མོ་བྱ་ནས་བརྒྱ་དང་སོ་དྲུག་པ་ཡིན་ནོ།། ༈ །།སུམ་སྟོང་ལྔ་བརྒྱ་དང་རེ་ལྔ་འདས་པའི་རེ་དྲུག་པ་ཆུ་མོ་གླང་ལ་རྒྱལ་བ་འབུམ་ཕྲག་གསུམ་པ་དང་། འཇམ་དབྱངས་ཀུན་དགའ་ཆོས་བཟང་གཉིས་བྱོན། འདི་གཉིས་པཎ་ཆེན་ཤཱཀྱ་མཆོག་ལྡན་ལས་ལོ་ལྔ་དང་། ཀུན་མཁྱེན་གོ་བོ་རབ་འབྱམས་པ་ལས་ལོ་བཞིས་གཞོན་པ་ཙམ་མོ། ། དེ་ཡང་རྗེ་པཎ་ཆེན་གཡས་རུ་བྱང་གི་སའི་ཐིག་ལེ་འཇམ་པ་ལྷས་སྡིངས་ཞེས་གྲགས་པའི་འདབ་ཁང་དམར་བྲག་ལུང་དུ་བྱོན། ལོ་བདུན་པའི་ཚེ་ཆོས་རྒྱལ་དཀོན་མཆོག་ལེགས་པས་བྱམས་ཆེན་འཇམ་གླིང་རྒྱན་གཙུག་ལག་ཁང་དང་བཅས་པ་བཞེངས། བྱམས་ཕྲུག་བདུན་བརྒྱ་གསར་དུ་བསྡུས་པའི་སྐབས་སུ།
སེམས་དཔའ་ཆེན་པོ་གཞོན་ནུ་རྒྱལ་མཆོག་པས་མཁན་པོ་མཛད་ནས་རབ་ཏུ་བྱུང་། མདོག་ཆོས་འཁོར་སྒང་དུ་པཎ་ཆེན་སངས་རྒྱས་སེང་གེ བྱང་སེམས་བློ་གྲོས་རིན་ཆེན། དོལ་ཕྲུག་ཆོས་བཟང་རྣམས་ལས་གཞུང་ལུགས་ཆེན་པོ་ལ་གསན་པ་སྩལ། དཔལ་ལྡན་ས་སྐྱར་བཀའ་བཅུའི་བཤད་པ་སྩལ། ཨེ་ཝྃ་ཆོས་ལྡན་རྒྱུད་དེ་འབྲས་ཡུལ་སྐྱེད་ཚལ་དུ་ཀུན་མཁྱེན་བྱམས་ཆེན་རབ་འབྱམས་པས་ཞབས་པད་བསྟེན། རྗེ་འདི་དང་། རྩེ་ཐང་སང་ལྷུན། ཞྭ་ལུ་བཀའ་བཅུ་པ་གསུམ་ལ་འབུམ་འཛིན་པའི་བཀའ་གནང་ཕེབས། རྗེ་འདིས་ཟླ་བ་གཅིག་ལ་ཐུགས་སུ་སྨིན།
ཚིག་དོན་གྱི་བཤད་པ་ཀུན་མཁྱེན་ཆོས་རྗེ་འདུས་ཚོགས་དང་བཅས་པ་ལ། ལེགས་བཤད་བདུད་རྩིའི་མཆོད་པས་བརྙེས་ཏེ་འབུམ་ཕྲག་གསུམ་པ་ཞེས་མཚན་གྱི་ཤིས་བརྗོད་སྙན་པའི་གླུ་དབྱངས་ཟློས། སྒྲ་པ་ཤེ་རིན་དང་། ཤངས་པ་ཀུན་དགའ་དཔལ་ལྡན་ལ་སྒྲ་ཀཱ་ཙན་སོགས་རིག་གནས་ཆེ་ཆུང་ལ་སྦྱངས་པས་པཎྜི་ཏ་ཞེས་སྙན་པས་གྲགས། སུམ་ཅུ་པ་ཆུ་ཕོ་རྟ་ལོ་ཀུན་མཁྱེན་གཽ་རབ་འབྱམས་པ་ཟུར་འཆད་མཛད་པའི་སྐབས་སུ། བྱམས་ཆེན་ཆོས་རྗེའི་མཁན་པོ། གཽ་རམས་ཆེན་པོས་ལས་སློབ། ཞྭ་ལུ་བཀའ་བཅུ་པས་དུས་གོ་བ་མཛད། འཇམ་དབྱངས་ཆོས་རྗེ་སོགས་མང་ཞིག་བསྙེན་པར་རྫོགས། དེ་ཉིད་ཀྱི་དབྱར་ཆོས་ལ་རྩེ་ཐང་སོགས་སུ་གཞུང་ལུགས་དྲུག་ཅུའི་བཤད་པའི་དགའ་སྟོན་སྤེལ།
སོ་གཅིག་པ་ལུག་ལོ་དགུན་ཆོས་དཔལ་ངམ་རིངས་སུ་ཤེར་ཕྱིན་སྟོང་ཕྲག་བརྒྱ་པ་ལ་བཤད་པའི་སྲོལ་ཆེན་པོ་གཏོད། ལུག་ལོ་དབྱར་ཆོས་ལྷོ་ཤེལ་དཀར་དུ་བཤད་པའི་ཆོས་སྦྱིན་རྒྱས་པར་སྩལ། སོ་གཉིས་པ་སྤྲེལ་ལོ་གློ་བོ་སྨོན་ཐང་གི་ཆོས་སྡེར་འབུམ་གྱི་གཙོས་གཞུང་ལུགས་བརྒྱ་ལ་བཤད་པའི་དགའ་སྟོན་སྒྲུབ། ཆོས་རྒྱལ་ཨ་མགོན་དྲུང་དུ་གདན་དུ་འོས་པའི་མཐའ་ཅན་དང་འབོལ་གྲུམ་དང་གསུམ་གདན་སྙེལ་འབོལ་གྱི་ཁྲི་ལ། རིམ་བཞིན་འབུམ་གྱི་གླེགས་བམ་ཀ་པ་ཁ་པ་ག་པ་ང་པ། རྣམས་མགྲིན་པའི་དཔལ་ནས་བཀོད་པས་རྒྱལ་བློན་འབངས་ངོ་ཚར་གྱི་དཔལ་ལ་བཀོད་དེ། པོ་སྟི་ལྔ་པ་མན་ཆད་གསུང་ནས་སྒྲོགས་པ་དང་། རྒྱལ་བློན་གྱིས་ཐོག་དྲངས་གློ་བོ་ལུང་གང་གི་བསྐལ་ལྡན་རྣམས་ལ། འབུམ་གྱི་ལུང་དང་བཤད་པའི་དགའ་སྟོན་ཕྱོགས་གཅིག་ཏུ་གནང་བས། རྒྱལ་བློན་ཀུན་གྱིས་ཞབས་སེན་སྤྱི་བོར་བླངས་ཤིང་འདོད་དགུའི་མཆོད་པ་རྒྱ་ཆེར་ཕུལ།
སོ་གསུམ་པ་བྱ་ལོ་ཤར་ལམ་མུས་ཆེན་དྲུང་དུ་ཟབ་དོན་གྱི་བདུད་རྩི་ཞུས་ཤིང་། སྐྱེད་མོས་ཚལ་དུ་བྱམས་ཆེན་རབ་འབྱམས་པ་འདུས་ཚོགས་དང་བཅས་པ་ལ་བསྙེན་ཅིང་བཀུར་བས་དགེས་པར་མཆོད། ཀུན་མཁྱེན་གཽ་རམས་པས་ཟུར་འཆད་མ་གནང་ནས་ལོ་གཅིག་སོང་བ། ཉིད་ཀྱི་སོ་བཞི་པ་ཁྱི་ལོ་འཇམ་དབྱངས་ཆོས་རྗེ་དང་གཉིས་ལ་ཟུར་ནས་འཆད་བཤད་སྤེལ་བའི་འོས་སུ་བཀའ་སྩལ། ལོ་བཅུ་གསུམ་གྱི་བར་དུ་བློ་གསལ་དོན་གཉེར་ཉིས་བརྒྱ་སྐོར་ལ་ལེགས་བཤད་ཡིད་གསོས་པར་མཛད། ཞེ་བདུན་པ་ཕག་མོ་མི་དགེ་བའི་རྐྱེན་གྲོགས་སུ་ཤར་ཏེ་བློ་གསལ་ཤེས་ལྡན་བརྒྱ་ཕྲག་གཉིས་དང་བཅས། བསོད་ནམས་ཀྱི་དཔལ་ལ་དབང་སྒྱུར་བའི་སྡེ་དཔོན་སོ་སོའི་མཐུན་པའི་སྐྱེན་སྦྱར་ཏེ། གནས་ངེས་མེད་དུ་ལེགས་པར་བཤད་པའི་ཆར་ཕབ། དེ་ཡང་ཡུལ་དབུས་ཀྱི་སྨན་ལྗོངས་སུ་ཕག་བྱི་གླང་གསུམ། གཙང་ཆུ་གྲུ་གསུམ་དུ་སྟག་ཡོས་འབྲུག་གསུམ།
ཡར་འབྲོག་ཏུ་སྦྲུལ་ལོ། སྐྱངས་འདུར་དུ་རྟ་ལོ། ནོར་བུ་སྒང་རྒྱང་བོ་དོང་སོགས་སུ་ལུག་སྤྲེལ་གཉིས་ཏེ། ལོ་བཅུ་བཞིའི་བར་དུ་གནས་ངེས་མེད་དུ་འཆད་པའི་ཟློས་གར་ཅིར་ཡང་བསྒྱུར་རོ། ། ཉིད་ཀྱི་ལྔ་བཅུ་རྩ་བདུན་པ་ས་མོ་བྱ་ལོ་གཙང་སྟོད་བསོད་རྒྱལ་གྱིས་མཐུན་པའི་རྐྱེན་སྦྱར་ཏེ། ཟླ་བ་ལྔ་པའི་ཚེས་བཟང་པོ་ལ་དཔལ་གཉན་ཡོད་བྱ་གཤོངས་ཀྱི་ཆོས་གྲྭ་ཆེན་པོ་བཏབ། ཀུན་མཁྱེན་གཽ་རམས་ཆེན་པོ་གཤེགས་པའི་ལོ་དེ་ཡིན། དེའི་ཕྱི་ལོ་ཉིད་ཀྱི་ང་བརྒྱད་པ་ཁྱི་ལོ་འཕགས་མཆོག་ཀླུ་སྒྲུབ་རྒྱལ་ཚབ་ཏུ་དབང་བསྐུར་ཏེ་ལོ་བཅུ་གསུམ་དུ་འཕགས་མཆོག་རྗེས་འཆད་པའི་རྒྱུན་བཟུང་ཞིང་། པཎ་ཆེན་ཆོས་རྗེས་གནས་ངེས་མེད་དུ་བསྐལ་བར་འཚམས་པ་ལ་ཟབ་སྔགས་ཀྱི་ཆོས་ཀྱི་འཁོར་ལོ་བསྐོར། ཉིད་ཀྱི་བདུན་ཅུ་པ་ཆུ་ཕོ་ཁྱི་ལོ་འཕགས་མཆོག་དག་པའི་ཞིང་དུ་གཤེགས་ཏེ།
སླར་ཉིད་ཀྱི་གཉན་ཡོད་གནས་སུ་མདོ་སྔགས་ཀྱི་ཆོས་འཁོར་བསྐོར། ཁྱི་ལོ་དེ་ལ་གཉན་ཡོད་དུ་བདག་ཅག་གི་སྟོན་པ་འཁོར་གནས་བརྟན་གྱིས་བསྐོར་བའི་དྲིའི་གཙུག་ལག་ཁང་དང་བཅས་པ་བཞེངས། དོན་གཅིག་པ་ཕག་ལོ་རབ་གནས་ཀྱི་མངའ་གསོལ། ཉིད་ཀྱི་དོན་གཉིས་སུ་སླེབས་པ་གཉན་ཡོད་ཐེབས་ནས་ལོ་བཅུ་དྲུག་པ་ཤིང་ཕོ་བྱི་ལོ་དཔྱིད་ཟླའི་ཉེར་གཅིག་ལ་དག་པའི་ཞིང་དུ་གཤེགས། རྗེ་འདི་ཉིད་ཀྱིས་མདོ་སྔགས་ཀྱི་ཆོས་གསན་པའི་ཚུལ་ཡང་། རྗེ་ངོར་ཆེན་ཡབ་སྲས་ལ་ས་སྐྱ་ངོར་ལུགས། རྣལ་འབྱོར་པ་བསམ་གཏན་དཔལ་སོགས་ལ་ས་སྐྱ་རྫོངས་ལུགས། བཤེས་གཉེན་བློ་གྲོས་རྒྱལ་མཚན་སོགས་ལ་རྗེ་བཙུན་བོ་དོང་པའི་དེ་ཉིད་འདུས་པའི་འདུས་པ། སྟག་ལུང་ངག་དབང་གྲགས་པ་ལ་དྭགས་པོ་བཀའ་བརྒྱུད་དང་རས་ཆུང་སྙན་བརྒྱུད་སོགས། མཁྱེན་རབ་ཡོན་ཏན་དཔལ་འབྱུང་ལ་ཤངས་པ་བཀའ་བརྒྱུད་དང་རི་ཆོས་སོ། །
ཀ་ཏོག་ནོར་བུ་བཟང་པོ་ལ་རྫོགས་པ་ཆེན་པོའི་ཆོས་སྐོར། རྣལ་འབྱོར་རྡོ་རྗེའི་མཚན་ཅན་ལ་ཞི་བྱེད་སོགས་ཏེ་ཇི་ལྟར་གསན་པ་དེ་དག་ཀྱང་གནས་ངེས་མེད་དུ་ལེགས་པར་སྒོམ་པས་དུས་འདའ་བ་ཁོ་ན་ལགས་ཤིང་། བཤད་སྒྲུབ་ཀྱི་བསྟན་པ་ཆེས་ཆེར་གསལ་བར་མཛད་ཅིང་། ཁྱད་པར་རིགས་པའི་གནད་ཟབ་མོ་བློ་གསལ་ལ་ངེས་པ་བདེ་ལག་ཏུ་སྐྱེ་བ་ལ་པཎ་ཆེན་འདིའི་འཕྲིན་ལས་ཀྱི་རྒྱུན་ཁོ་ན་བཀའ་དྲིན་ཆེ་བ་ཡིན་ནོ། ། ཐུགས་སྲས་བསྟན་འཛིན་གྱི་སློབ་བུ་ཡང་། ཐུགས་སྲས་འཕགས་མཆོག་ཀླུ་སྒྲུབ། ཨར་སྟོན་བློ་གྲོས་རྒྱ་མཚོ། ཀུན་མཁྱེན་ལྕགས་ཐང་ཆོས་རྗེ། རྒྱལ་བ་དཀོན་མཆོག་དཔལ་བ། ལྷོ་བྱང་གི་ལྷ་དབང་རྣམ་གཉིས།
འཇམ་མགོན་བློ་གྲོས་བཀྲ་ཤིས་སོགས་བསམ་གྱིས་མི་ཁྱབ་པ་བྱོན་ནོ།། ༈ །།འཇམ་དབྱངས་ཀུན་དགའ་ཆོས་བཟང་ནི་ཆུ་མོ་གླང་གི་ལོ་དེ་ཉིད་ལ་གློ་བོ་འབྲོག་སེབ་ཏུ་བྱོན། བཅུ་པ་ལ་བྲག་དཀར་སེམས་དཔའ་ལས་དགེ་བསྙེན་གྱི་སྡོམ་པ་ནོད། བཅོ་བརྒྱད་པ་ལ་གློ་བོ་བདག་པོས་ས་སྐྱར་གྲྭ་སྐོར་དང་། དབུས་གཙང་དུ་སློབ་གཉེར་བ་བརྒྱ་ཕྲག་གསུམ་ཙམ་རྫོངས་བརྡ་གནང་བའི་སྐབས་སུ། དཔལ་ལྡན་ས་སྐྱར་བློ་གྲོས་གཞོན་ནུའི་བཤད་གསར་དང་། ངོར་དུ་རྗེ་རྡོ་རྗེ་འཆང་དང་མཇལ། བཅུ་དགུ་པ་ལ་ཨེ་ཝྃ་ཆོས་ལྡན་དེ་ཉིད་དུ་རྗེ་རྡོ་རྗེ་འཆང་གིས་མཁན་པོ། བྲག་དཀར་སེམས་དཔའ་ཆེན་པོས་ཁ་ཆར་བ་ཞེས་གྲགས་པའི་སློབ་དཔོན། གཅུང་གཞོན་ནུ་སེང་གེས་དུས་གོ་བ་མཛད་དེ་རབ་ཏུ་བྱུང་།
བཅུ་དགུ་པ་ལུག་གི་ལོའི་སྟོད་ལ་ཆོས་གྲྭ་ཆེན་པོ་འབྲས་ཡུལ་དུ་ཕེབས། བྱམས་ཆེན་རབ་འབྱམས་པ་དང་མཇལ། ཉིད་ཀྱི་ཉི་ཤུར་སོན་ཞིང་རྗེ་བྱམས་ཆེན་ཆོས་རྗེའི་ཞེ་གཉིས་པ་སྐྱེད་ཚལ་ཐེབས་ནས་ལོ་བཞིར་སླེབས་པ་ལྕགས་ཕོ་སྤྲེལ་ལོ་ནས་བྱམས་ཆེན་རབ་འབྱམས་པ་ལུས་དང་གྲིབ་མ་ལྟར་བསྟེན་ཅིང་གསུང་གི་བདུད་རྩི་མདོ་སྔགས་ཀྱི་ཟབ་བཅུད་ལ་ཚིམ་པར་རོལ། སུམ་ཅུ་པ་བྱམས་ཆེན་རབ་འབྱམས་རྗེ་དང་གཽ་རམས་ཆེན་པོས་མཁན་སློབ་ལས་བསྙེན་པར་རྫོགས། སོ་བཞི་པ་ཁྱི་ལོ་ནས་པཎ་ཆེན་འབུམ་པ་དང་གཉིས་ཀྱིས་ཟུར་འཆད་མཛད་དེ་རྒྱལ་བའི་བསྟན་པ་ཕན་ཚུན་འགྲན་པ་བཞིན་དུ་རྒྱས་པར་མཛད། ཉིད་ཀྱི་ང་གསུམ་པ་ཤིང་མོ་སྦྲུལ་ལོ་བྱམས་ཆེན་རབ་འབྱམས་པ་དག་པའི་ཞིང་དུ་གཤེགས། ལྔ་ཅུ་རྩ་བཞི་པ་མེ་ཕོ་རྟ་ལོ་ནས་སྐྱེད་མོས་ཚལ་གྱི་གདན་སེང་གེའི་ཁྲི་ལ་ཞབས་སེན་བཀོད་པའི་སྒོ་ནས། དོན་གཅིག་བཞེས་ཀྱི་བར་དུ་མདོ་སྔགས་ཀྱི་བསྟན་པ་བསྐྱངས། དོན་གཅིག་པ་ཆུ་མོ་ཕག་གི་ལོ་ཚེས་བཅུ་གཅིག་ལ་ཞི་བར་གཤེགས། ཐུགས་སྲས་བསྟན་འཛིན་མང་དུ་བྱོན་ཡང་བསྟན་པ་ལ་ཕན་པའི་བཤེས་གཉེན་ཉིད་ཀྱི་གདན་ས་བ་ཉིད་དང་།
ཆོས་འཁོར་ལྷུན་པོ་འདེབས་པ་པོ་པཎ་ཆེན་དངོས་གྲུབ་དཔལ་འབར་དང་། གཞའ་རི་དགོན་གསར་འདེབས་པ་པོ་ལྷ་དབང་བློ་གྲོས་རྣམས་སོ། ། དེས་ན་ཤིང་བྱི་འདི་པཎ་ཆེན་འབུམ་ཕྲག་གསུམ་པ་དང་། འཇམ་དབྱངས་ཀུན་དགའ་ཆོས་བཟང་གཉིས་བྱོན་པའི་ཆུ་གླང་ནས་བརྒྱ་དང་སོ་བཞི་པ་ལགས་སོ།། ༈ །།སུམ་སྟོང་དྲུག་བརྒྱའི་སྐབས་སུ་བྱོན་པའི་རྒྱལ་བ་ལྕགས་ཐང་པ་ཆེན་པོ་ལ་སོགས་པ་སྟེ། སུམ་སྟོང་དྲུག་བརྒྱ་དང་དྲུག་འདས་པའི་བདུན་པ་ཤིང་ཕོ་རྟ་ལོར་གཙང་ལྕགས་ཐང་དུ་ལྕགས་ཐང་རབ་འབྱམས་པ་བསོད་ནམས་བྱོན། བཅུ་གཅིག་པ་ལ་ཡུལ་དེའི་སངས་རྒྱས་གླིང་ཞེས་བྱ་བར་བསོད་ནམས་ལེགས་པ་དང་། འཆད་བཀའ་བཅུ་པས་མཁན་སློབ་མཛད་དེ་རབ་ཏུ་བྱུང་། བཅུ་གཅིག་པ་དེ་ཉིད་ནས་བཅོ་བརྒྱད་ཀྱི་བར་ལ་མདོག་ཆོས་འཁོར་སྒང་དུ་བཤེས་གཉེན་ཤཱཀྱ་རྒྱལ་མཚན་དང་བློ་གྲོས་རྒྱལ་མཚན་གཉིས་ལ་རིགས་པའི་རྣམ་འགྱུར་ལེགས་པར་སྦྱངས། བཅུ་དགུ་པ་ལ་གཉན་ཡོད་བྱ་གཤོངས་ཐེབས་ནས་ལོ་བཞི་ལོན་པའི་ཚེ།
ཆོས་གྲྭ་དེ་ཉིད་དུ་འཇམ་དབྱངས་འཕགས་མཆོག་ཀླུ་སྒྲུབ་ལ་གྲགས་ཆེན་བཅོ་བརྒྱད་ཀྱི་ལེགས་བཤད་དང་གསུང་ངག་སོགས་ཀྱི་ཟབ་གནད་ལོ་གྲངས་བརྒྱད་ཀྱི་བར་དུ་མྱོང་། པཎ་ཆེན་འབུམ་ཕྲག་གསུམ་པ་ལ་གསུང་ངག ཤངས་པ་བཀའ་རྒྱུད། རས་ཆུང་སྙན་རྒྱུད་སོགས་ཟབ་ཁྲིད་ཀྱི་བཅུད་ཆེན་བླངས། ཉེར་ལྔ་པ་ལ་དཔལ་འཁོར་ལོ་བདེ་མཆོག་དང་། ཉེར་དྲུག་པ་ལ་རྩེ་ཐང་དུ་གཞུང་ལུགས་བཅུ་བདུན་གྱི་ལེགས་བཤད་ཀྱི་སྐྱེས་ཕུལ། ཉེར་དགུ་པ་ལ་མདོག་ཡ་ག་ཆོས་སྡིངས་སུ་བྱམས་པ་དཀོན་མཆོག་དཔལ་གྱིས་མཁན་པོ། ལུ་ཕུ་གདན་པ་པ་དབོན་ཆེན་བརྩོན་འགྲུས་རྒྱ་མཚོས་ལས་སློབ། མཚུངས་མེད་ཆོས་དཔལ་འབྱོར་བས་གསང་སྟོན་མཛད་དེ་བསྙེན་པར་རྫོགས། མདོར་ན་དགུང་ལོ་ཉེར་གཅིག་པ་ནས་སུམ་ཅུའི་བར་བློ་གསལ་དོན་གཉེར་མང་པོ་ལ་སྒོས་སུ་ལེགས་བཤད་ཀྱི་གདམས།
སོ་གཅིག་ནས་སོ་ལྔའི་བར་སྤྱི་ནས་བསྐོས་པའི་ཟུར་འཆད་གནང་། སོ་དྲུག་ནས་ལོ་གསུམ་གསང་ཕུ་ཆོས་གྲགས་ཀྱིས་མཁན་པོ། རྗེ་འདི་ཉིད་ཀྱིས་སློབ་དཔོན་མཛད། སོ་དགུ་པ་ཆུ་ཕོ་སྤྲེལ་ལོ་དཔལ་འབུམ་ཕྲག་གསུམ་པའི་རྒྱལ་ཚབ་དམ་པར་མངའ་གསོལ་ཏེ། དེ་ནས་དགུང་ལོ་རེ་གཅིག་བཞེས་ཀྱི་བར་ལོ་གྲངས་ཉི་ཤུ་རྩ་དྲུག་ཏུ་དཔལ་འབུམ་ཕྲག་གསུམ་པའི་གདན་སེང་གེའི་ཁྲི་ལ་ཞབས་བཀོད་དེ་འཆད་པའི་སྒྲ་དབྱངས་སྒྲགས། མདོར་ན་ཉེར་གཅིག་པ་ལ་སྒོས་སུ་ལེགས་བཤད་གནང་བ་ནས། རེ་ལྔ་པ་ལ་གདན་ས་གཏད་ཀྱི་བར་ལོ་ཀུན་དྲིལ་བཞི་ཅུ་ཞེ་བཞིའི་བར་དུ་མདོ་ཕྱོགས་ཀྱི་འཆད་ཉན་ཁོ་ནས་བསྟན་པ་རིན་པོ་ཆེ་གསལ་བར་མཛད། འཆད་པའི་སྐབས་དེ་ཡང་མཚུངས་མེད་རྡོ་རྗེ་རྒྱལ་མཚན་གྱི་དངོས་སློབ་ཤེས་རབ་རིན་ཆེན་ལ་རྫོངས་ལུགས་ཀྱི་གསུང་ངག་སོགས་གསན་པ་མང་དུ་མཛད། རེ་བཞི་པ་མེ་མོ་བྱ་ལོ་པཎ་ཆེན་བཟང་པོ་བཀྲ་ཤིས་ལ་གདན་ས་བཏད་དེ་ན་བཟའ་བྲག་ཕུག་ཏུ་གདན་ཕེབས། རེ་ལྔ་པ་ས་ཕོ་ཁྱི་ལོ་ཆོས་རྒྱལ་ཚེ་དབང་རྡོ་རྗེས་ངམ་རིངས་ཀྱི་མཁན་པོར་མངའ་གསོལ།
རེ་བདུན་པ་ལྕགས་ཕོ་བྱི་ལོའི་ཟླ་བ་བཅུ་གཅིག་པའི་གནམ་གང་ལ་དག་པའི་ཞིང་དུ་གཤེགས། འཆད་པའི་འབྲས་བུ་བསྟན་འཛིན་གྱི་སྐྱེས་བུ་ཡང་བརྒྱ་རྩ་གཅིག་བྱོན་པར་བཤད་ཀྱང་། གཙོ་བོར་བསྡུས་ན་པཎ་གྲུབ་བཟང་པོ་བཀྲ་ཤིས། འཇམ་དབྱངས་ཕྱོགས་ལས་རྣམ་རྒྱལ། སྐྱིད་གཤོངས་པ་ཆེན་པོ་བློ་གྲོས་རྣམ་རྒྱལ། འཇམ་དབྱངས་སངས་རྒྱས་རྒྱལ་མཚན། འཛམ་གླིང་རབ་འབྱམས་སངས་རྒྱས་ལྷུན་གྲུབ། ལྔ་རིག་བཀྲ་ཤིས་ཆོས་འཕེལ། གདན་གཅིག་པ་ཤཱཀྱ་རྒྱ་མཚོ། མཁས་མཆོག་གྲགས་པ་བཟང་པོ།
འཇམ་མགོན་དཔལ་ལྡན་བཀྲ་ཤིས་དང་བརྒྱད་དོ། ། ཁོ་བོ་ཅག་ཀྱང་ལོ་བཅོ་ལྔ་ལོན་པའི་ཚེ་ཀུན་མཁྱེན་ཆེན་པོས་གདན་ས་པཎ་གྲུབ་བཟང་པོ་བཀྲ་ཤིས་ལ་གཏད་ཙམ་གྱི་ལོ་དཔལ་གཉན་ཡོད་ཀྱི་གཙུག་ལག་ཁང་དུ་རྗེ་འདི་ཉིད་ཀྱི་ཞབས་པད་བསྟེན། རབ་ཏུ་བྱུང་བའི་མཁན་པོ་དང་། བླ་མའི་རྣལ་འབྱོར་སོགས་ཀྱི་བཀའ་དྲིན་སྩལ་ཏེ་དགེས་པ་ཆེན་པོས་བསྐྱངས་ཤིང་བྱིན་རླབས་སྙིང་ལ་སིམ། མིང་བསྒྱུར་བའི་ཚེ་ཁྱོད་ཀྱི་སྐྱ་མིང་ལ་ཅི་ཟེར་གསུངས། ཀླུ་རྒྱལ་ནོར་བུར་འབོད་ཞུས་པས། མིང་ཟུར་གྱི་ཀླུ་མིང་དེ་མ་ཆད་པ་གཅིག་དགོས་པ་འདུག་གསུངས། ད་ཁྱོད་ཡོན་ཏན་ཆེ་བ་འདམས་སམ་གྲགས་པ་ཆེ་བ་འདམས་གསུངས། ཅི་ཡང་མ་སྤོབས་པ་ལ་ཡོན་ཏན་ཆེ་བ་དགའ་མོད་མིང་ལ་འདི་བཞིན་གྱིས་གསུངས་བ་ཕེབས་ཤིང་བརྩེ་བས་བསྐྱངས། མདོར་ན་འཆད་པ་ཁོ་ནས་བསྟན་པ་སྤེལ་བ་ལ་རོང་སྟོན་གྱི་རྗེས་སུ་ཀུན་མཁྱེན་ལྕགས་ཐང་པ་འདི་ཁོ་ན་བཀའ་དྲིན་ལྷག་པར་ཆེ་བ་ཡིན་ནོ།།
༈ །།སུམ་སྟོང་དྲུག་བརྒྱ་དང་ཉི་ཤུ་རྩ་བདུན་འདས་པའི་རྩ་བརྒྱད་པ་ཤིང་མོ་ཡོས་ལ་པཎ་གྲུབ་བཟང་པོ་བཀྲ་ཤིས་བྱང་ཕྱི་འབྲོག་གི་དོལ་ཁྲོད་དུ་བྱོན། ཡོངས་ཀྱི་འདྲེན་པ་ལྷ་མང་ལྕགས་གསུམ། འཆི་མེད་དབང་པོ། འཛམ་གླིང་རབ་འབྱམས་པ་སྟེ། ལྔ་ལ་མདོ་སྔགས་ཀྱི་གསན་པ་མཛད་ཅིང་། ཞེ་གསུམ་པ་མེ་མོ་བྱ་ལ་གཉན་ཡོད་བྱ་གཤོངས་ཀྱི་ཁྲིར་འཁོད། ལོ་ངོ་བདུན་དུ་འཆད་པའི་རྒྱུན་བསྲིངས། ཞེ་དགུ་པ་ཆུ་མོ་ཡོས་ལ་དཔལ་ངམ་རིངས་ཀྱི་དབུ་མཛད་དང་། ཡ་ག་ཆོས་སྡིང་གི་བཤད་གྲྭ་བསྐྱངས། ལྔ་ཅུ་རྩ་གསུམ་པ་མེ་མོ་ལུག་ལ་ཆོས་སྡེ་ཆེན་པོའི་ཁྲི་ཆེན་པོ་ལ་ཞབས་བརྟེན་ནས་ལོ་བཅོ་བརྒྱད་དུ་བསྟན་པ་བསྐྱངས།
བདུན་ཅུ་པ་ཤིང་ཕོ་བྱི་ལོ་འདི་ཉིད་ལ་དག་པའི་ཞིང་དུ་ཕེབས་སོ། ། དེ་ལྟར་ཁོ་བོས་བསྟན་རྩིས་འདི་ནི་ཤིང་ཕོ་བྱི་ལོ་ནས་མགོ་བརྩམས་ཏེ། མེ་ཕོ་སྟག་ལོ་རྫོགས་པར་གྲུབ་པ་ཡིན་མོད། འདི་ཡན་གྱི་རྩིས་རྣམས་ནི་ཤིང་ཕོ་བྱི་ལོ་སོར་བཞག་ནས་རྩིས་པ་ཡིན་ལ། དེང་སང་གི་མེ་སྟག་ནི་འདས་ལོ་ནས་ལོ་གྲངས་སུམ་སྟོང་དྲུག་བརྒྱ་དགུ་ཅུ་རྩ་དགུ་པ་སུམ་སྟོང་བདུན་བརྒྱར་ཉག་མ་གཅིག་གིས་མ་ཆོག་པའི་ལོ་དེ་ཡིན་ནོ་ཞེས་ཤེས་པར་མཛོད་ཅིག། ༈ །།སུམ་སྟོང་བརྒྱ་སོ་བདུན་འདས་པའི་སོ་བརྒྱད་པ་ཤིང་མོ་གླང་ལ་རྒྱལ་བ་སྐྱིད་གཤོངས་པ་བློ་གྲོས་རྣམ་རྒྱལ་འདར་སྐྱིད་གཤོངས་སུ་བྱོན། བཅོ་བརྒྱད་པ་ལ་གཉན་ཡོད་དུ་ལྕགས་ཐང་རྗེའི་ཞབས་པད་བསྟེན་ཏེ་མདོ་ཕྱོགས་སྦྱངས། ཕྱིས་སུ་རྗེ་བློ་གསལ་རྒྱ་མཚོ་དང་རྗེ་བཙུན་ཀུན་དགའ་གྲོགས་མཆོག་གི་དྲུང་དུ་གསུང་ངག་སོགས་སྔགས་ཀྱི་ཟབ་དོན་བླངས། ཉི་ཤུ་རྩ་ལྔ་པ་ལ་དཔལ་འཁོར་ལོ་བདེ་ཆེན་དང་། ཉེ་དྲུག་པ་ལ་བྱང་ངམ་རིངས་སུ་བཤད་པའི་སྙན་གྲགས་ཆེས་ཆེར་ཁྱབ།
ཉེར་བདུན་པ་ལ་དཔལ་ཆོས་འཁོར་གླིང་གི་བཤད་གྲྭ་བཟུང་སྟེ་ལོ་བཅུར་བསྟན་པ་སྤེལ། སོ་བརྒྱད་པ་ལ་གཉན་ཡོད་ཀྱི་གདན་སེང་གེའི་ཁྲི་མནན་ཏེ། ལོ་བརྒྱད་དུ་ལུང་རིགས་ཀྱི་བསྟན་པ་བཟུང་། མི་དབང་ཆོས་རྒྱལ་ཡབ་སྲས་མཉེས་པར་བྱས་ཏེ་འཚོ་བའི་རྟེན་དུ་མཆོད་གཞིས་བཟང་པོ་ཞུས་ཏེ་གཉན་ཡོད་ལ་མཐུན་རྐྱེན་དུ་སྦྱར། ཞེ་བརྒྱད་པ་ལ་ངམ་རིངས་ཆོས་སྡེའི་དབུ་མཛད་དང་། ཡ་ག་ཆོས་སྡིང་གི་བཤད་གྲྭ་སྐྱོངས་ཤིག་པར། ཆོས་ཀྱི་རྒྱལ་པོ་ཚེ་དབང་རྡོ་རྗེ་ཡབ་སྲས་ཀྱི་བཀས་བཀུག་སྟེ་ལོ་བདུན་དུ་འཆད་པའི་དབྱངས་སྙན་པར་ཟློས། ལྔ་ཅུ་རྩ་ལྔ་པ་ལ་གནས་བཟང་པོ་སྙག་ཕུར་གདན་ཕབས་ཏེ་ཟབ་དོན་ཉམས་སུ་བཞེས། དྲུག་ཅུ་རྩ་གཅིག་པ་གླང་གི་ལོ་ལ་ཆོས་ཀྱི་རྒྱལ་པོ་ཀུན་དགའ་རིན་ཆེན་སྐུ་མཆེད་ཀྱིས་དཔལ་ངམ་རིངས་ཀྱི་མཁན་པོར་མངའ་གསོལ་ཏེ་ཆོས་ཀྱི་འཁོར་ལོ་བསྐོར་བཞིན་པའོ། ། མཐར་དགུང་ལོ་བརྒྱད་ཅུ་གྱ་གཅིག་པ་བྱ་ལོ་ཟླ་བ་གསུམ་པའི་ཉེར་ལྔ་ལ་དག་པའི་ཞིང་དུ་གཤེགས་སོ།།
༈ །།རྗེ་བཙུན་དམ་པ་ཀུན་དགའ་གྲོགས་མཆོག་མེ་མོ་ཡོས་ལ་གློ་བོར་བྱོན། དྲུག་ཅུ་པ་མེ་སྟག་ཟླ་བ་བཅུ་གཉིས་པའི་ཚེས་བརྒྱད་ལ་ཆོས་ལུང་བྱང་རྩེར་གཤེགས། རྗེ་བཙུན་ཚར་པ་བློ་གསལ་རྒྱ་མཚོ་ཤིང་ཕོ་སྟག་ལ་མདར་མང་མཁར་དམུ་རུ་བྱོན། དོན་གསུམ་པ་མེ་སྟག་ཟླ་བ་བདུན་པའི་ཚེས་བཅོ་ལྔ་ལ་མདར་བྲང་མོ་ཆེའི་དགོན་པར་གཤེགས། རྗེ་འདི་གཉིས་གཤེགས་པའི་མེ་སྟག་འདི་ནི་འདས་ལོ་ནས་གསུམ་སྟོང་དགུ་ཅུ་རྩ་དགུ་པ་ཡིན་ནོ། ། ཞེས་གོང་དུ་བཤད་པ་ལས་ཤེས་དགོས་སོ། ། ཁོ་བོ་ཅག་གི་འདྲེན་པ་འདི་གསུམ་གྱི་རྣམ་པར་ཐར་པ་ནི་ལོགས་སུ་སྤྲོ་བར་ཤ་ཆགས་པས་འདིར་མ་བྲིས་སོ། ། འདིར་བསྟན་རྩིས་མཛད་པའི་རྣམ་ཐར་ཡང་ཕྱིས་ལོགས་ནས་འཆད་དོ་ཞེས་སྨྲ་འོ།། ༈ །།གཉིས་པ་དགོན་གནས་རིམ་པར་བྱོན་ཚུལ་ལ། བསྟན་པ་ཕྱི་དར་ལ་འདས་ལོ་ནས་སུམ་སྟོང་བརྒྱ་དང་དོན་ལྔ་འདས་པའི་དོན་དྲུག་པ་ཆུ་མོ་ལུག་ལ་མང་མཁར་མུ་གུ་ལུང་ཞེས་པ་ལམ་འབྲས་པའི་གནས་དེ་བྱོན།
འདེབས་པ་པོ་རྗེ་གཱ་ཡ་དྷ་ར་དང་འབྲོག་མི་ལོ་ཙཱ་བ་ཡིན། ཆུ་མོ་ལུག་ལོ་དེ་ནས་ཤིང་ཕོ་བྱི་ལོའི་བར་ལྔ་བརྒྱ་དང་ཉི་ཤུ་རྩ་གཉིས་ལོན། ༈ །སུམ་སྟོང་བརྒྱ་དང་བརྒྱད་ཅུ་རྩ་གཅིག་པ་ས་མོ་གླང་ལ་བོ་དོང་ཨེ་བྱོན། འདེབས་མཁན་བཤེས་གཉེན་མི་ཊ་ཆེན་པོ་ཡིན། ས་གླང་དེ་ནས་བརྒྱ་དང་བཅུ་བདུན་ལོན། ༈ །སུམ་སྟོང་བརྒྱ་དང་དགུ་ཅུ་རྩ་དྲུག་པ་ཤིང་ཕོ་འབྲུག་ལ་ལམ་འབྲས་པའི་གནས་སེ་མཁར་ཆུང་བྱོན། དེ་ནས་ལྔ་བརྒྱ་དང་བརྒྱད་ཅུ་རྩ་གཉིས་ལོན། ༈ །སུམ་སྟོང་དང་ཉིས་བརྒྱར་སླེབས་པའི་མེ་མོ་ལུག་ལ་བྱང་རྭ་སྒྲེང་བྱོན། འབྲོམ་སྟོན་གྱི་ལྔ་ཅུ་རྩ་གཅིག་ལོན་པའི་ཚེ་བཏབ། མེ་ལུག་དེ་ནས་བཞི་བརྒྱ་དང་དགུ་ཅུ་རྩ་བརྒྱད་ལོན།
འདི་དུས་གསལ་ལྟར་ཡིན། འབྲོམ་གྱི་ལམ་ཡིག་སོགས་ལྟར་ན་ཇོ་བོ་གཤེགས་པའི་ཕྱི་ལོ་མེ་མོ་ལུག་ལ་སྙེ་ཐང་དུ་ཇོ་བོའི་གཤེགས་རྫོངས་རྒྱ་ཆེར་སྒྲུབ། དེའི་ཕྱི་ལོ་ས་ཕོ་སྤྲེལ་ལོ་འབྲོམ་རང་གི་ལྔ་ཅུ་རྩ་གཉིས་ལོན་པའི་ཚེ་རྭ་སྒྲེང་བཏབ་ཅེས་བྱའོ། ༈ །སུམ་སྟོང་གཉིས་བརྒྱ་དང་བཞི་ལོན་པའི་ལྕགས་མོ་ལུག་ལ་གསང་ཕུ་ནེའུ་ཐོག་ཆོས་སྡེ་བྱོན། དེ་ནས་བཞི་བརྒྱ་དང་དགུ་ཅུ་རྩ་བཞི་འདེབས་མཁན་རྔོག་ལེགས་པའི་ཤེས་རབ་བོ། ༈ །སུམ་སྟོང་ཉིས་བརྒྱ་དང་དྲུག་ཏུ་སླེབས་པའི་ཆུ་མོ་གླང་ལ་བོད་ཀྱི་རྡོ་རྗེ་གདན་དཔལ་ལྡན་ས་སྐྱ་བྱོན། འཁོན་དཀོན་མཆོག་རྒྱལ་པོས་བཞི་ཅུ་ལོན་པའི་ཚེ་བཏབ། ཆུ་གླང་དེ་ནས་བཞི་བརྒྱ་དང་དགུ་ཅུ་རྩ་གཉིས་ལོན། ༈ །འདས་ལོ་ནས་སུམ་སྟོང་ཉིས་བརྒྱ་དང་བརྒྱད་ཅུ་རྩ་དྲུག་པ་ཆུ་མོ་བྱ་ལ་སྣར་ཐང་གི་ཆོས་སྡེ་གཏུམ་སྟོན་བློ་གྲོས་གྲགས་ཀྱིས་བཏབ། དེ་ནས་ཤིང་བྱི་འདི་བར་ལ་བཞི་བརྒྱ་དང་བཅུ་གཉིས་ལོན།
༈ །སུམ་སྟོང་ཉིས་བརྒྱ་དང་དགུ་ཅུ་རྩ་གཅིག་པ་ས་ཕོ་སྟག་ལ་ཡེ་ཤེས་སེང་གེས་ཕག་མོ་གྲུབ་བཏབ། དེ་ནས་བཞི་བརྒྱ་དང་བདུན། ༈ །སུམ་སྟོང་སུམ་བརྒྱ་དང་བརྒྱད་དུ་སླེབ་པ་ཤིང་མོ་ལུག་ལ་ཚལ། ཞང་བརྩོན་གྲགས་ཀྱིས་བཏབ། དེ་ནས་སུམ་བརྒྱ་དང་དགུ་ཅུ། ༈ །སུམ་སྟོང་སུམ་བརྒྱ་དང་བཅུ་གཉིས་པ་ས་མོ་ཕག་ལ་འབྲི་ཁུང་བྱོན། འདེབས་མཁན་འབྲི་ཁུང་འཇིག་རྟེན་མགོན་པོས་ལོ་སོ་བདུན་ལོན་པའི་ཚེའོ། ། དེ་ནས་སུམ་བརྒྱ་དང་བརྒྱད། ༈ །སུམ་སྟོང་སུམ་བརྒྱ་དང་བཅུ་པ་ལྕགས་མོ་བྱི་ལོ་སྟག་ལུང་བྱོན། འདེབས་མཁན་སྟག་ལུང་བཀྲ་ཤིས་དཔལ་གྱི་སོ་དགུ་ལོན་པའི་ཚེའོ། །
དེ་ནས་གསུམ་བརྒྱ་དང་བདུན། ༈ །སུམ་སྟོང་སུམ་བརྒྱ་དང་བཅུ་དགུ་པ་མེ་མོ་ལུག་ལ་གུང་ཐང་ཞང་བརྩོན་གྲགས་ཀྱིས་བཏབ། དེ་ནས་གསུམ་བརྒྱ་དང་དོན་བརྒྱད། ༈ །སུམ་སྟོང་སུམ་བརྒྱ་དང་དགུ་ཅུ་རྩ་གཉིས་པ་ས་མོ་ལུག་ལ་ཟང་ཟང་ནེ་རིངས་བྱོན། འདེབས་མཁན་སྲས་བདེ་ལེགས་རྒྱལ་མཚན་དེ་ནས་སུམ་བརྒྱ་དང་དྲུག་ལོན། ༈ །སུམ་སྟོང་བཞི་བརྒྱ་དང་ཉག་མ་གཅིག་ཏུ་སླེབས་པ་ས་ཕོ་འབྲུག་ལོ་ས་སྐྱའི་ལྷ་ཁང་ཆེན་པོ་འཕགས་པ་རིན་པོ་ཆེས་སོ་བཞི་བཞེས་པའི་ཚེ་དཔོན་ཆེན་ཤཱཀྱ་བཟང་པོས་ཁྲི་སྐོར་བཅུ་གསུམ་བསྐུལ་ནས་བཏབ། དེ་ནས་ཉིས་བརྒྱ་དགུ་ཅུ་རྩ་བདུན་ལོན། དཔལ་ངམ་རིངས་ཀྱི་ཆོས་སྡེ་ཡང་གསུམ་སྟོང་བཞི་བརྒྱ་ཉི་ཤུ་རྩ་འདྲེན་གྱི་སྐབས་སུ་བཏབ་པར་སེམས་ཏེ། མཁན་པོ་གསུམ་པ་གངས་ཁྲོད་པ་གྲགས་པ་དཔལ་གྱི་དགུང་ལོ་བཞི་ཅུ་ལོན་པ་ལྕགས་མོ་ལུག་གི་ལོ་སི་ཏུ་རྡོ་རྗེ་མགོན་པོ་དང་འཛིམ་པ་རྒྱལ་མཚན་དཔལ་གྱི་བཀས་བསྐུལ་ཏེ་མཁན་པོ་མཛད་པ་ཡིན་ལ། ཁོང་གི་མཁན་པོ་མཛད་པའི་ལོ་དེ་ལ་གྲྭ་པ་ཕོགས་ལེན་པ་ལྔ་ཅུ་དང་།
ཁོང་དཔོན་སློབ་བཅུ་སྟེ་དྲུག་ཅུ་ཙམ་ལས་མ་བྱུང་། ལོ་གཉིས་ནས་བརྒྱ་དང་བཅུ་བཞིར་འཕེལ་བས་བརྒྱ་སྟོན་བཟང་པོ་མཛད་ཅེས་གངས་ཁྲོད་པའི་རྣམ་ཐར་ན་བཞུགས་ཤིང་། ཁོང་གི་མཁན་པོ་གནང་བའི་ལོ་དེ་ནི་འདས་ལོ་ནས་གསུམ་སྟོང་བཞི་བརྒྱ་དྲུག་ཅུ་རྩ་དྲུག་པ་ཡིན་ལ། དེའི་གོང་དུ་ཡང་ཆོས་སྡེ་བཏབ་ནས་མཁན་རབ་གཉིས་སོང་བ་ལས་ཤེས་སོ། ། ཆོས་སྡེ་འདི་ཉིད་ཀྱི་མཁན་རབ་ནི། ཤཱཀྱ་སེང་གེ་ནས་འཇམ་དབྱངས་བློ་གྲོས་རྣམ་རྒྱལ་གྱི་བར་ཉི་ཤུ་རྩ་བརྒྱད་ཡིན་ལ། བཟང་ལྡན་ཆོས་སྡེ་ཡང་དཔལ་ངམ་རིངས་ཆོས་སྡེའི་རྗེས་ཙམ་ལ་བྱོན་པ་ཡིན་ཏེ། ཀུན་སྤངས་ཆོས་གྲགས་དཔལ་གྱིས་བདག་རྐྱེན་མཛད་དེ། བཟང་ལྡན། འགའ་རོང་།
ཆུ་དགའ་ཆོས་སྡེ་གསུམ་དུས་མཉམ་དུ་བཏབ་ཅེས་འབྱུང་ཞིང་། བཀའ་ལྔ་པ་དཔལ་འབྱོར་ཤེས་རབ་དགུང་ལོ་བརྒྱད་བཞེས་པའི་ཚེ་རྗོང་ཆོས་སྡེ་གསར་དུ་བཙུགས། ཁོང་གིས་སོ་གཉིས་པ་ལ་རྫོང་ཆོས་སྡེའི་མཁན་པོ་མཛད། སོ་བདུན་པར་ངམ་རིངས་ཆོས་སྡེའི་མཁན་པོ་མཛད། ཅེས་འདི་ཉིད་ཀྱི་རྣམ་ཐར་ལས་བྱུང་བ་གང་ཞིག ཆོས་རྗེ་བཀའ་ལྔ་པ་དེ་ཉིད་ངམ་རིངས་ཆོས་སྡེ་ཆེན་པོའི་མཁན་རབ་དགུ་པ་ཡིན་པ་ལས་སོ། ། དཔལ་བཟང་ལྡན་གྱི་མཁན་པོ་ནི། ས་བཟང་མ་ཏི་པཎ་ཆེན། ཀུན་སྤངས་ཆོས་གྲགས་དཔལ། མཁན་ཆེན་སངས་རྒྱས་བཟང་པོ།
གཞོན་ནུ་ཚུལ་ཁྲིམས། གཞོན་ནུ་ཤེས་རབ་སྟེ་ཁོ་ན་ལས་མ་བྱུང་ངོ་། ། རྩེ་ཐང་གི་ཆོས་སྡེ་ལྕགས་མོ་ཡོས་ལ་བཏབ་ཅེས་དེབ་སྔོན་ལས་འབྱུང་བས་སུམ་སྟོང་བཞི་བརྒྱ་བརྒྱད་ཅུ་རྩ་བཞི་པ་ལྕགས་མོ་ཡོས་ལ་རྩེ་ཐང་བྱོན། དེ་ནས་ཉིས་བརྒྱ་དང་བཅུ་གཉིས་ལོན། འདེབས་མཁན་ཏཱའི་སི་ཏུ་བྱང་ཆུབ་ཀྱི་རྒྱལ་མཚན་ཞེས་གྲགས་པ་ཁྲི་བསྐོར་བཅུ་གསུམ་ལ་དབང་བསྒྱུར་ཞིང་སྣེའུ་བྲག་ཏོག གཞིས་ཀ་རིན་སྤྲུང་། བསམ་གྲུབ་རྩེ་སོགས་འདེབས་པ་པོ་དེ་ཡིན། ༈ །སུམ་སྟོང་ལྔ་བརྒྱ་དང་བཅུ་རུ་སླེབས་པ་མེ་སྦྲུལ་ལ་མདོག་ཞེ་དགོན་གྱི་སྔགས་དགོན་བྱོན། དེ་ནས་བརྒྱ་དང་བརྒྱད་འདེབས་མཁན་ཆེན་བུདྡྷ་ཤྲཱི་ལྔ་ཅུ་རྩ་གཅིག་བཞེས་པ་རྗེ་དཔལ་ལྡན་ཚུལ་ཁྲིམས་ལ་གསུང་ངག་ཐོག་མར་གསན་པའི་ཚེ་ཡིན། ༈ །འདས་ལོ་ནས་སུམ་སྟོང་ལྔ་བརྒྱ་བཞི་ཅུ་རྩ་གཉིས་པ་ས་མོ་གླང་ལ་འབྲོག་རི་བོ་དགེ་ལྡན་བྱོན།
དེ་ནས་བརྒྱ་དང་ལྔ་བཅུ་རྩ་དྲུག འདེབས་མཁན་རྗེ་བློ་བཟང་གྲགས་པ་ལྔ་ཅུ་རྩ་གསུམ་ལོན་པ་ནའོ། ༈ །སུམ་སྟོང་ལྔ་བརྒྱ་དང་དྲུག་ཅུ་རྩ་གཉིས་པ་ས་མོ་བྱ་ལོ་ངོར་དགོན་གསར་བྱོན། འདེབས་མཁན་རྗེ་རྡོ་རྗེ་འཆང་གི་བཞི་ཅུ་རྩ་བརྒྱད་ལོན་པ་ནའོ། ། ས་མོ་བྱ་དེ་ནས་བརྒྱ་སོ་དྲུག་ལོན། ༈ །སུམ་སྟོང་ལྔ་བརྒྱ་དྲུག་ཅུ་རྩ་དགུ་པ་མེ་ཕོ་འབྲུག་ལ་ན་ལེནྡྲ་བྱོན། དེ་ནས་བརྒྱ་དང་ཉི་ཤུ་རྩ་དགུ་འདེབས་མཁན་རོང་སྟོན་གྱི་བདུན་ཅུ་ལོན་པའི་ཚེའོ། ༈ །སུམ་སྟོང་ལྔ་བརྒྱ་དང་བརྒྱད་ཅུ་པ་མེ་མོ་ཡོས་ལ་བཀྲ་ཤིས་ལྷུན་པོ་བྱོན། འདེབས་མཁན་ཐམས་ཅད་མཁྱེན་པ་དགེ་འདུན་གྲུབ་ཀྱི་ལོ་ང་བདུན་ལོན་པའི་ཚེའོ། ། འདི་འབྲས་ཡུལ་ལས་ལོ་གཉིས་ཀྱིས་སྔ་བ་ཙམ་མོ།
༈ །སུམ་སྟོང་ལྔ་བརྒྱ་དང་བརྒྱད་ཅུ་རྩ་གཉིས་པ་ས་མོ་སྦྲུལ་ལ་འབྲས་ཡུལ་སྐྱེད་ཚལ་བྱོན། དེ་ནས་བརྒྱ་དང་བཅུ་དྲུག འདེབས་མཁན་བྱམས་ཆེན་རབ་འབྱམས་པ་སོ་དགུ་ལོན་པའི་ཚེའོ། ༈ །སུམ་སྟོང་ལྔ་བརྒྱ་དང་བརྒྱད་ཅུ་རྩ་དྲུག་པ་ཆུ་མོ་བྱ་ལ་མདོག་ཡ་ག་ཆོས་སྡིང་བྱོན། དེ་ནས་བརྒྱ་དང་བཅུ་གཉིས། འདེབས་མཁན་མཁས་བཙུན་དཔལ་ལྡན་བཟང་པོའོ། ༈ །སུམ་སྟོང་དྲུག་བརྒྱ་དང་ཉག་མ་གཅིག་འདས་པའི་གཉིས་པ་ས་མོ་གླང་ལ་དཔལ་ཤཱཀྱ་མཆོག་ལྡན་ཞེ་གཉིས་ལོན་པའི་ཚེ་ཐུབ་བསྟན་གསེར་མདོག་ཅན་དུ་བཤད་པའི་གྲྭ་བཙུགས། ས་གླང་དེ་ནས་ཤིང་བྱའི་བར་ལ་དགུ་ཅུ་རྩ་དྲུག ༈ །སུམ་སྟོང་དྲུག་བརྒྱ་དང་ལྔ་རུ་སླེབས་པ་ཆུ་ཕོ་འབྲུག་ལ་མདོག་ལོ་བུ་རྫོངས་ལུགས་ཀྱི་སྔགས་དགོན་བྱོན། གྲུབ་ཆེན་ཆོས་རིན་གྱིས་ལྔ་ཅུ་རྩ་གཉིས་ལོན་པའི་ཚེ་བཏབ།
༈ །སུམ་སྟོང་དྲུག་བརྒྱ་དང་ཉག་མ་དྲུག་ཏུ་སླེབས་པ་ཆུ་མོ་སྦྲུལ་ལ་ཀུན་མཁྱེན་གཽ་རབ་འབྱམས་པས་ཞེ་ལྔ་ལོན་པའི་ཚེ་ཐུབ་བསྟན་རྣམ་པར་རྒྱལ་བའི་བཤད་གྲྭ་བཏབ། དེ་ནས་གོ་གཉིས་ལོན། ༈ །སུམ་སྟོང་དྲུག་བརྒྱ་དང་ཉི་ཤུ་རྩ་གཉིས་པ་ས་མོ་བྱ་ལ་ཐུབ་བསྟན་གཉན་ཡོད་བྱ་གཤོངས་དཔལ་འབུམ་ཕྲག་གསུམ་པས་ལྔ་ཅུ་རྩ་བདུན་ལོན་ཚེ་བཏབ། དེ་ནས་བདུན་ཅུ་རྩ་དྲུག་ལོན། ༈ །ཐུབ་བསྟན་ཡངས་ཆེན་དེ་ནས་ལོ་བཞི་ས་བྱི་ལོར་བཏབ། ༈ །སུམ་སྟོང་དྲུག་བརྒྱ་དང་སོ་ལྔ་པ་ཆུ་ཕོ་ཁྱི་ལོར་དགེ་བཅུ་རྫོང་ལུགས་ཀྱི་སྔགས་དགོན་བྱོན། དེ་ནས་དྲུག་ཅུ་རྩ་གསུམ། འདེབས་མཁན་བྱམས་པ་དཀོན་མཆོག་དཔལ་བས་དགུང་ལོ་ལྔ་ཅུ་རྩ་བཞིའི་སྟེང་དུ་བཏབ། ༈ །གངས་ཅན་ཁྲོད་འདིར་ཁྲོ་ཕུ་བྱམས་ཆེན་ཞེས་གྲགས་པ་ནི། པཎ་ཆེན་ཤཱཀྱ་ཤྲཱི་བོད་དུ་བྱོན་པའི་ཤིང་ཕོ་ཁྱི་ལོ་ཙམ་ནས་མགོ་བརྩམས་ཏེ།
སུམ་སྟོང་སུམ་བརྒྱ་ཞེ་བཞི་པའི་བཞི་ཅུ་རྩ་ལྔ་པ་ཆུ་ཕོ་སྤྲེལ་ལོ་པཎ་ཆེན་དེ་ཉིད་ཀྱིས་གཙོ་བྱས་ཏེ་རབ་ཏུ་གནས་པའི་མེ་ཏོག་གཏོར། ཁྲོ་ལོ་བྱམས་པ་དཔལ་ལོ་ཞེ་གཅིག་ལོན་པའི་ཚེ་ཡིན། ༈ །སུམ་སྟོང་ལྔ་བརྒྱ་དང་དྲུག་ཅུ་རྩ་དྲུག་འདས་པའི་རྩ་བདུན་པ་ཤིང་ཕོ་སྟག་ལོར། དཔལ་ངམ་རིངས་ཀྱི་བྱམས་ཆེན་བྱོན། དེ་ནས་བརྒྱ་དང་སོ་གཅིག འདེབས་མཁན་ཆོས་རྒྱལ་དཀོན་མཆོག་ལེགས་པ། མཁན་པོ་ཨ་ནནྡ་མ་ཏི་དང་། སེང་གེ་དཔལ་རིན་པ་གཉིས་ཀྱི་ལོ་ལ། སེམས་དཔའ་ཆེན་པོ་གཞོན་ནུ་རྒྱལ་མཆོག་གིས་བཀོད་པ་གནང་ནས་བཏབ། དེའི་ཚེ་སེམས་དཔའ་ཆེན་པོ་གཞོན་ནུ་བ་ལྔ་ཅུ་རྩ་ལྔ་ཡིན།
ཨ་ནནྡ་པ་དྲུག་ཅུ་རེ་གསུམ་ལོན། ༈ །སུམ་སྟོང་དྲུག་བརྒྱ་འདས་ནས་ཉག་གཅིག་གི་སྟེང་དུ་སླེབས་པ་ས་ཕོ་བྱི་ལོ་རིན་སྤྲུང་བྱམས་ཆེན་བྱོན། དེ་ནས་དགུ་ཅུ་རྩ་བདུན། འདིའི་ཞལ་བཀོད་ཀྱང་བྱང་སེམས་ཆེན་པོ་བས་གནང་ཟེར་བས་དགུང་ལོ་བརྒྱད་ཅུ་རྩ་དྲུག་པའི་ལོ་ཡིན་ནོ། ། དེ་ལྟར་ཁོ་བོའི་བསྟན་རྩིས་འདི་ནི་ཤིང་ཕོ་བྱི་བ་ནས་བརྩམ། མེ་ཕོ་སྟག་ལ་རྫོགས་པར་གྲུབ་པ་ཡིན་མོད། འདི་ཡན་ཆད་འདས་ལོ་ནས་དུ་སོང་སོགས་རྩིས་པ་ནི་ཤིང་བྱི་ཡན་ཆད་གཞིར་བཞག་པ་ཡིན་ལ། རྫོགས་པར་གྲུབ་པའི་མེ་ཕོ་སྟག་ལོ་འདི་ནི་འདས་ལོ་ནས་སུམ་སྟོང་དྲུག་བརྒྱ་དགུ་ཅུ་རྩ་དགུར་སླེབས་པའི་ལོ་དེ་ཡིན་པས། སྔར་རྩིས་པའི་སྟེང་དུ་ལོ་གཉིས་བསྣན་ཏེ་མེ་སྟག་ཡན་ལ་གསལ་བར་ཤེས་པར་གྱིས་ཤིག དེ་ལྟར་བསྟན་རྩིས་ལྷག་བསམ་རབ་དཀར་ཅེས་བྱ་བ་བསྟན་འཛིན་གྱི་སྐྱེས་བུ་དམ་པ་རྣམས་ལ་ཡིད་ཆེས་པའི་རྣམ་ཐར་ལོ་རྒྱུས་དང་སྦྱར་ཏེ།
བདེ་བར་གཤེགས་པའི་བསྟན་པ་སྤྱི་བྱེ་བྲག་ལ་གུས་པ་སྐྱེད་པའི་ཕྱིར་འདྲེན་པ་དམ་པ་རྣམ་གསུམ་གྱི་ཞབས་རྡུལ་གཙུག་གིས་མཆོད་པས། ལུང་རྟོགས་ཀྱི་བསྟན་པ་སྤྱི་བྱེ་བྲག་ལ་སོ་སོར་མ་འདྲེས་པའི་རྣམ་དཔྱོད་ཀྱི་སྤོབས་པ་གཟུ་བོར་གནས་པའི་ཆོས་བཞིན་རྗེས་སུ་འབྲང་པས་སོ་སོ་ལ་མ་དད་པའི་སྙོག་པའི་དྲི་མ་བསལ་བ། ཤཱཀྱའི་དགེ་སློང་སྡེ་སྣོད་འཛིན་པ་མང་དུ་ཐོས་པ་ཀླུ་སྒྲུབ་ཅེས་བྱ་བས། སྟོན་པ་ཆོས་དབྱིངས་སུ་བཞུགས་ནས་སུམ་སྟོང་བརྒྱ་ཕྲག་དྲུག་དང་། བཅུ་ཕྲག་དགུར་གཅིག་གིས་མ་མཆོག་པ་མེ་ཕོ་སྟག་གི་ས་ག་ཟླ་བའི་དུས་བཟང་པོ་ལ་དཔལ་ཡ་ག་ཆོས་སྡིངས་ཀྱི་མདུན་ས་ཆེན་པོར་སྦྱར་བ་འདིས་ཀྱང་བུ་རམ་ཤིང་པའི་བསྟན་པ་རིན་པོ་ཆེ་བཤད་སྒྲུབ་ཐོས་བསམ་སྒོམ་གསུམ་དང་། འཆད་རྩོད་རྩོམ་གསུམ་གྱི་སྒོ་ནས་ཕྱོགས་མཐའ་དག་ཏུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག དེ་ལྟར་བདག་གི་སུག་བྲིས་སུ་བགྱིས་པ་ལས། སླད་ཀྱི་འདས་ལོ་ནས་སུམ་སྟོང་བདུན་བརྒྱ་ཉི་ཤུ་པ་ཐམས་ཅད་འདུལ་ཞེས་པ་མེ་མོ་ཕག་གི་ལོ་ཟླ་བ་བརྒྱད་པའི་དཀར་ཕྱོགས་རྫོགས་པ་གཉིས་པའི་ཚེས་ལ། འདར་ཆོས་འཁོར་ཡང་རྩེའི་སྔགས་གྲྭ་བློ་བཤད་གླིང་གི་གཙུག་ལག་ཁང་དུ་ཡི་གེའི་འདུ་བྱེད་ཕུལ་དུ་བྱུང་བ་བཟང་དགེར་ཕུ་བ་གཞོན་ནུ་བློ་གསལ་འཇམ་པའི་རྡོ་རྗེས་མི་ཕྱེད་པའི་དད་འདུན་ཁོ་ནས་ཟབ་སྟེ་བྲིས་པའི་རྣམ་དཀར་དགེ་བས་ཚེ་དང་དཔལ་འབྱོར་ཟླ་བ་ཡར་ངོ་ལྟར་གྱུར་ཅིག། ༈ །།རྒྱལ་བསྟན་གནམ་སྔོན་འོད་ཀྱི་ཞུ་བ་བཞིན། །
བསྟན་འཛིན་རྒྱུ་སྐར་རྣམ་འོད་འཇུག་པའི་ཕྲེང་། ། ཕན་བདེའི་ལོ་ཐོག་ཟེའུ་འབྲུ་རྒྱས་པའི་དཔལ། ། འཁོར་བ་ཇི་སྲིད་བརྟན་པར་མཛད་དུ་གསོལ།། །། དགེའོ།། །། PAGE * MERGEFORMAT 166 མང་ཐོས་ཀླུ་སྒྲུབ་རྒྱ་མཚོ། བསྟན་རྩིས་ཆོས་འབྱུང་གསལ་བའི་ཉིན་བྱེད། PAGE * MERGEFORMAT 165
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
