པདྨ་འགྲོ་འདུལ་གསང་སྔགས་གླིང་པའི་རྣམ་ཐར།
པདྨ་འགྲོ་འདུལ་གསང་སྔགས་གླིང་པའི་རྣམ་ཐར།
༡༽ ༄༅། །སྐྱབས་རྗེ་ཐམས་ཅད་མཁྱེན་པ་གྲུབ་པའི་དབང་ཕྱུག་ཟབ་གཏེར་རྒྱ་མཚོའི་མངའ་བདག་རིན་པོ་ཆེ་པདྨ་འགྲོ་འདུལ་གསང་སྔགས་གླིང་པའི་རྣམ་ཐར་སྙིང་གི་མུན་སེལ་དད་པའི་ཤིང་རྟ་རྣའི་ཆུན་འཕྱང་ཨུཏྤའི་ཕྲེང་བ་བཞུགས་སོ།། །། ༢༽ ༈ ན་མོ་གུ་རུ་བྷྱཿ གདོད་ནས་རྣམ་དག་སེམས་ཉིད་བདེ་བ་ཆེ། ། རིག་དབྱིངས་མི་འགྱུར་ཀུན་བཟང་ཆོས་ཀྱི་སྐུ། ། ངོ་བོ་རང་བཞིན་ཐུགས་རྗེའི་ཀུན་གྱི་བདག ། དགོངས་བརྒྱུད་རིག་འཛིན་བླ་མའི་ཚོགས་ལ་འདུད། ། རང་བཞིན་མི་འགགས་ཡོན་ཏན་ལྷུན་རྫོགས་པ། ། སྣང་སྟོང་གཉིས་མེད་རྡོ་རྗེ་སེམས་དཔའ་ཆེ། །
ཡེ་ཤེས་ཇི་སྙེད་དུ་མར་འཆར་བའི་གཟུགས། ། བརྡ་བརྒྱུད་རིག་འཛིན་བླ་མའི་ཚོགས་ལ་འདུད། ། མཁྱེན་གཉིས་ཤེས་རབ་མ་འགགས་དོན་གྱི་དབྱིངས། ། གསལ་ཁྱབ་རང་གྲོལ་རིགས་གསུམ་འགྲོ་བའི་མགོན། ། རིག་སྟོང་ ༣༽ སྒྱུ་འཕྲུལ་སེམས་དཔའ་མཆོག་གི་གཟུགས། ། སྙན་བརྒྱུད་རིག་འཛིན་བླ་མའི་ཚོགས་ལ་འདུད། ། རིགས་ཀུན་ཡོངས་འདུས་སངས་རྒྱས་ཀུན་དངོས་འཆང༌། ། བདེན་གཉིས་ལམ་མཆོག་དམ་ཆོས་རྒྱུད་སྡེའི་མཛོད། ། རྟོགས་གྲོལ་གཉིས་ལྡན་དགེ་འདུན་ཀུན་གྱི་རྗེ། ། མཆོག་གསུམ་ངོ་བོ་པདྨ་སཾ་བྷར་འདུད། །
རང་བྱུང་པད་སྡོང་ལས་འཁྲུངས་མཚོ་སྐྱེས་རྗེ། ། བླ་མེད་བླ་མ་མི་འགྱུར་རྡོ་རྗེ་འཆང༌། ། ཡི་དམ་རྒྱ་མཚོ་སྒྱུ་འཕྲུལ་དྲྭ་བའི་སྤྲིན། ། འཁོར་འདས་མཁར་སྡུད་ཀློང་ཆེན་དགོངས་པའི་མཛོད། ། འགྲོ་བའི་མུན་སེལ་གང་འདུལ་སྐུར་བཞེངས་པ། ། དཀྱིལ་འཁོར་འཁོར་ལོའི་སྤྱི་དཔལ་མཆོག་ལ་འདུད། ། ངོ་བོ་མི་འགྱུར་བདེ་ཆེན་ཀུན་བཟང་མོ། ། རང་བཞིན་མི་འགགས་རྡོ་རྗེ་རྣལ་འབྱོར་མ། ། ཐུགས་རྗེའི་བདག་ཉིད་ཛྙ་ན་ ༤༽ སང་ག་ར། ། མཁའ་འགྲོའི་རྗེ་མོ་མཁར་ཆེན་གཟའ་ལ་འདུད། །
རྩ་གསུམ་དྷུ་ཏིའི་འཁོར་ལོ་གསུམ་པའི་དབུས། ། དྭངས་བཅུད་འོད་ལྔའི་ཐིག་ལེ་བྱང་ཆུབ་སེམས། ། བརྗོད་མེད་རང་གདངས་བཞི་ལྡན་ ༼ནམ་མཁའི་རླུང་ལ་འབྱུང་བཞིའི་རླུང་འདུས་པ།༽ ཡེ་ཤེས་རླུང༌། ། རྣམ་དག་ངོ་བོ་སྐུ་གསུམ་མཁའ་འགྲོར་འདུད། ། ཨོ་རྒྱན་མཚོ་སྐྱེས་རྡོ་རྗེའི་ཕྲིན་ལས་གར། ། ལོག་རྟོག་ཚར་གཅོད་བཛྲ་གྲོ་བོ་ལོད། ། བདུད་འཇོམས་རྡོ་རྗེའི་ཞབས་ལ་གུས་པས་འདུད། ། བྱང་ཆུབ་བར་དུ་རིགས་ཀྱི་བདག་པོར་རོལ། ། རབ་འབྱམས་ཞིང་གི་རྒྱལ་བ་མ་ལུས་པའི། །
མཁྱེན་བརྩེ་ཡེ་ཤེས་གཅིག་ཏུ་འདུས་པའི་དངོས། ། གཏེར་ཆེན་བླ་མ་པདྨ་ལས་འབྲེལ་ལ། ། སྒོ་གསུམ་མི་ཕྱེད་དད་པས་རྟག་ཏུ་འདུད། ། ཐུགས་རྒྱུད་བྱིན་རླབས་སྙིང་ལ་འཕོས་ནས་ཀྱང༌། ། ཚེ་རབས་ཀུན་ཏུ་འབྲལ་མེད་ཐུགས་རྗེས་ཟུངས། ། གང་གིས་རང་བཞིན་བདེ་ཆེན་འདུས་མ་བྱས། ། གདུལ་བྱའི་མོས་ངོར་གང་འདུལ་སྤྲུལ་པའི་སྐུ། ། སྣ་ཚོགས་ཐབས་ཀྱིས་ ༥༽ བསྟན་འགྲོའི་གསོས་སུ་སྨན། ། གཏེར་ཆེན་བླ་མའི་མཛད་པ་ཕྲིན་ལས་ཀྱི། ། རྣམ་པར་ཐར་པ་སྙིང་གི་མུན་སེལ་འདི། །
ལྷག་བསམ་དག་པའི་བྲི་བ་བརྩམ་པ་ཡི། ། ཆོས་བདག་དཔའ་བོ་མཁའ་འགྲོའི་གནང་བ་སྩོལ། ། དེ་ལ་འདིར་ཨོ་རྒྱན་མཚོ་སྐྱེས་རྡོ་རྗེ་དང་དངོས་ཞལ་མི་གཉིས་པ་ཀློང་ཆེན་རྡོ་རྗེ་གཟི་བརྗིད་པདྨ་ལས་འབྲེལ་རྩལ་ལམ་རིག་འཛིན་པདྨ་འགྲོ་འདུལ་གསང་སྔགས་གླིང་པ་དེ་ཉིད་བསྟན་དང་འགྲོ་བའི་དཔལ་དུ་ཡེ་ཤེས་སྒྱུ་མའི་སྐུར་བཞེངས་ནས་མཛད་པ་ཚུལ་བཞི་དང་མཐུན་པའི་བསྟན་འགྲོའི་གསོས་སུ་སྨན་པ་ནི། ཐོག་མར་ཕྱི་རབས་ཀྱི་གདུལ་བྱ་རྣམས་དྭངས་བ་འདྲེན་པ་དང་ཡིད་ཆེས་རྙེད་པའི་ཕྱིར་དུ། སྔོན་བྱོན་གྱི་རྒྱལ་བ་རྣམས་ཀྱི་ལུང་གི་བསྔགས་པའི་ལོ་རྒྱུས་ཅུང་ཟད་བརྗོད་ན། པད་མ་དབང་རྒྱལ་གཏེར་ལུང་གབ་སྦས་ཡང་བྱང་ལས། ཀློང་ཆེན་སྤྲུལ་པ་གསང་སྔགས་མིང་མཐའ་ཅན། ། མདོ་སྨད་ལྕགས་སྦྲུལ་ནག་པོའི་ལྟོ་བར་འཁྱིལ། ། ཞེས་དང༌། རཏ་གླིང་ ༦༽ ཐུགས་བསྒྲུབ་ཁ་བྱང་ལས།
ང་མིན་ང་ཡི་ཐུགས་ཀྱི་སྲས། ། སྦྲུལ་ལོ་རསྨིའི་མིང་ཅན་འབྱུང༌། ། ཐུགས་སྒྲུབ་རྣམ་གསུམ་ཆོས་སྒོ་འགྱེད། ། ཅེས་དང༌། རོག་རྗེ་གླིང་པའི་གཏེར་ལུང་ལས། ཤར་སྨད་སྨུག་པོའི་ཉེ་ཆར་ན། ། ཀློང་གསལ་སྤྲུལ་པ་རསྨི་པ། ། ཁྱི་འམ་འབྲུག་གི་གྲོགས་དང་འཕྲད། ། སྙིང་ཐིག་མ་བུའི་ཆོས་སྐལ་འབྱེད། ། ཅེས་དང༌།
སངས་རྒྱས་གླིང་པའི་རྩི་དམར་ཡང་བྱང་ལས། ཤར་སྨད་རྡོ་རྗེ་གྲོ་ལོད་འབྱུང༌། ། རིགས་ཀྱི་མྱུ་གུ་རསྨིའི་མིང༌། ། དགོངས་འདུས་སྐོར་གསུམ་ཆོས་ལ་དབང༌། ། ང་ཡིས་བསྟན་པ་དེ་ཡིས་འཛིན། ། ཅེས་དང༌། རིག་འཛིན་བདུད་འཇོམས་རྡོ་རྗེས་འཇམ་དཔལ་གསང་འདུས་ཁ་བྱང་ལས། རིག་འཛིན་གཡུ་སྒྲ་སྙིང་པོ་ཡི། ། སྤྲུལ་པ་དྲི་མེད་འོད་ཟེར་འབྱུང༌། ། ཞེས་གསུངས་པ་ལྟར་སྔོན་བྱོན་གྱི་གྲུབ་པའི་དབང་ཕྱུག་རྣམས་ཀྱིས་རྡོ་རྗེའི་ལུང་གིས་གསལ་བར་མཛད་པས་སོམ་ཉི་དང་བྲལ་ཞིང༌།
དོན་ལ་ཁྱབ་བདག་གདོད་མའི་ ༧༽ མགོན་པོ་དང་རྣམ་དབྱེར་མ་མཆིས་པ་གཏེར་ཆེན་ཆོས་ཀྱི་རྒྱལ་པོ་དེ་ཉིད་གདུལ་བྱའི་དོན་དང་གང་འདུལ་གྱི་ཡེ་ཤེས་སྒྱུ་མའི་རང་བཞིན་སྐུར་བཞེངས་པའི་ཚུལ་ནི་བརྗོད་དུ་མི་ནུས་ཀྱང༌། ཅུང་ཟད་བརྗོད་ན་སྔོན་ཐུབ་པའི་དྲུང་དུ་དགེ་སློང་ཆེན་པོ་ཀུན་དགའ་བོ། འོ་མ་ཅན་ལ་གྲུབ་པའི་དབང་ཕྱུག་དྷརྨཱ་ལཀྵི་པ། རྒྱ་གར་མཁན་པོ་བི་མ་མི་ཏྲ། བསམ་ཡས་སུ་རྒྱལ་པོའི་སྲས་མོ་ལྷ་ལྕམ་པདྨ་གསལ། རྒྱལ་མོ་ཚ་རོང་དུ་པདྨའི་རྗེས་བཟུང་གཡུ་སྒྲ་སྙིང་པོ། རྒྱ་བལ་གྱི་མཚམས་སུ་འདར་འཕྱར་པ། ཡར་ལྷ་ཤམ་པོར་པདྨ་ལས་འབྲེལ་རྩལ། བོད་ཡུལ་བསྒྲགས་མདའ་སྒྲོགས་མོ་ཆེར་ཀློང་ཆེན་རྡོ་རྗེ་གཟི་བརྗིད། བུམ་ཐང་ཐར་པ་གླིང་དུ་པདྨ་གླིང་པ།
ཡར་ལུང་དུ་ཨོ་རྒྱན་བསམ་གཏན་གླིང་པ། ཡར་ལྷ་ཤམ་པོ་རྦ་ནམ་མཁའ་རྡོ་རྗེ། ཀོང་པོའི་ལ་སྒང་བཞད་པ་རྡོ་རྗེ། འཕྲང་འགོར་འགྲོ་འདུལ་གླིང་པ། སྤོ་བདེ་ཆེན་གླིང་ཏུ་ཧཱུྃ་ནག་མེ་འབར། ལྷོ་ཀ་ནམ་དུ་ཆོས་རྒྱལ་ནམ་མཁའ་འཇིགས་ ༨༽མེད། ཀཿཐོག་ཏུ་ཀློང་གསལ་སྙིང་པོ། ཁམས་སྡེ་དགེ་རོགས་བདེ་ཆེན་གླིང་པ། འབྲི་གོང་དུ་བྲག་སྒོམ་པ་ཆོས་ཉིད་རང་གྲོལ། རྒྱ་ནག་མཁན་པོ་ཤཱཀྱ་དེ་ཝ།
མདོ་སྨད་ཁམས་སུ་མཉྫུ་ཤྲི་པ་དེ་ཉིད་རིག་འཛིན་ཆེན་པོ་པདྨ་འགྲོ་འདུལ་གསང་སྔགས་གླིང་པ་ཉིད་དུ་སྣང་ནས་བསྟན་འགྲོའི་དཔལ་དུ་ཤར་བ་ནི། མདོ་ཁམས་བདུད་སྡེ་སྲིན་པོའི་ཡུལ་དུ་ནག་ཕྱོགས་གདུག་པ་ཅན་རྣམས་འདུལ་བར་གཟིགས་པ་དང༌། སྟོད་ནོར་གྱི་མཐའ་མིའི་རྫས་སྦྱོར་དམོད་ངན་གྱིས་སངས་རྒྱས་ཀྱི་བསྟན་པ་ནུབ་རི་ལ་ཉེ་བར་དགོངས་ནས་བསྟན་འགྲོའི་དོན་དུ་ཆོས་ཀྱི་དབྱིངས་ལས་མ་གཡོས་བཞིན་དུ་ཡེ་ཤེས་སྒྱུ་མའི་སྐུ་གཟུགས་སྐུར་བཞེངས་པའི་ཚུལ་ནི། ཐོག་མར་རུས་ཀྱི་ཚུལ་བཟུང་བ་ལ། ཡུལ་ཟལ་མོ་སྒང་དྲུག་གི་ནང་ནས་དགེ་བསྙེན་རྡོ་རྗེ་ལེགས་པའི་ས་འཛིན་ཡུལ་ཆེན་སུ་ཝརྞ་ཞེས་པའི་ཉེ་ཆར་དུ། གདུང་རིགས་ལྕགས་ཁུང་ཞེས་པའི་རུས་ཆེན་དུ། ཡབ་གཏེར་རིགས་བདུད་འདུལ་གསུམ་པ་ཁྲག་ ༩༽ འཐུང་བདུད་འཇོམས་རྡོ་རྗེ་དང༌། ཡུམ་ཌཱཀྐིའི་རིགས་ཅན་སྐེ་གཟའ་སངས་རྒྱས་མཚོ་ཞེས་པའི་སྲས་སུ་སྐྱེ་སྲིད་བཟུང་ནས། ལྕགས་སྦྲུལ་ལོའི་ས་ག་ཟླ་བའི་ཡར་ཚེས་ལ་སྐུ་འཁྲུངས་པའི་དུས་རྟགས་མཚན་ཁྱད་པར་ཅན་འབྱུང་བས། ཡབ་ཀྱི་ཞལ་ནས་ང་ཡི་བསྟན་པ་འཛིན་པའི་བུ་གཅིག་འདུག་གསུངས།
དེ་ནས་ཟླ་བ་གསུམ་ཙམ་ལོན་ཚེ་མའི་མནལ་ལམ་ལ་མཁའ་འགྲོ་རུས་པའི་རྒྱན་དྲུག་གསོལ་བ་ཞིག་གིས་བུ་འདི་ང་རང་གི་ཡིན་ཁྱོད་ལ་བུ་འདི་མི་དབང་ཟེར་བ་ལན་མང་པོར་རྨིས་པས། ཡུམ་གྱིས་བུ་འདི་འཆི་འགྲོ་བ་ཨི་ཡིན་སྙམ་ནས་བླ་མ་ལ་ཞུས་པས། འོ་སྐྱོན་མེད་བུ་འདི་སྐྱེ་བ་བཟང་པོ་ཞིག་འདུག་པས། ཚེ་རིང་བས་༼མས་?༽བདག་བྱེད་པ་ཡིན་ཏེ་ཁྱོད་ཀྱིས་དེའི་གསོལ་ཁ་རེ་འདོན་དང་སྐྱོན་མེད་གསུངས། མཚན་དྲི་མེད་འོད་ཟེར་དུ་གསོལ། གཉིས་པ་གླེང་བཞིའི་ཚུལ་ནི། དེ་ནས་དགུང་ལོ་གསུམ་ཙམ་ཡིན་དུས་སྐད་རིགས་མི་འདྲ་བ་དང་ཡིག་རིགས་མི་འདྲ་ ༡༠༽ བ་མང་པོ་ཐུགས་ལ་འཆར་ཀྱང་ནར་ཆུང་བས་བཏང་སྙོམས་སུ་ལུས། ལོ་ངོ་དྲུག་ལོན་དུས་སྐུ་མཆེད་ཆེ་བ་རྡོ་གྲུབ་རིན་པོ་ཆེས་སྤུན་ཟླ་ཐམས་ཅད་ཡབ་ཀྱི་དྲུང་དུ་ཡོང་པས། རྩང་ཆེན་དགོན་དུ་ང་རང་གཅིག་པུ་ཡིན་པས་སྤུན་ཟླ་རྣམས་ཀྱི་ནང་ནས་རྗེ་དེ་ཉིད་ཁོང་ལ་གནང་དགོས་ཡབ་ལ་ཞུས་ནས་དེ་ལ་གནང་དེ་སྒྲུབ་སྒར་དུ་ཕེབ། ཨ་ཁུ་བློ་གྲོས་ཞེས་པ་གྲུབ་རྒན་གྱི་ཡོངས་འཛིན་བྱང་ཆུབ་སེམས་དཔའི་རྣམ་འཕྲུལ་ཞིག་ཡོད་པ་དེས་གཅེས་སྤྲས་སུ་བསྐྱང་ནས་བཞུགས་ཚེ།
ནུབ་གཅིག་མནལ་ལམ་ལ་མི་བྱོལ་སོང་གི་མགོ་ཅན་ཞིག་གིས། ཁྱོད་ཀློང་ཆེན་པའི་དུས་ང་ལ་སྡུག་གཏད་པ་དེ་ལེན་ཟེར་ཞིང་རལ་གྲིས་ལན་གསུམ་གཡུག་ཀྱང་མ་ཕོག་པར། ཐུགས་དམ་གྱི་དཔེ་ཆ་ཞིག་ཡོད་པ་དེ་རླུང་འཚུབས་ཀྱིས་གཏོར་བར་རྨིས་པས་མནལ་སད་པ་དང༌། ཨ་ཁུ་བློ་ལི་ལ་དེ་ལྟར་འབྱུང་འདུག་སྨྲས་པས། ངམ་རིན་པོ་ཆེ་ལ་ཞུ་དང་ཅང་ཨོ་ཡིན་ཟེར་ཞིང་བཏང་སྙོམས་སུ་ལུས། ཕྱིན་ཆད་ཀློག་སློབ་པ་ཤིན་ཏུ་ཐུགས་ ༡༡༽ རིག་ཞན་པ་ལྟར་བྱུང་ནས་ལོ་འགའ་ལ་འོ་རྒྱལ་ཆེ་བ་ཙམ་མཛད། དེའི་སྐབས་སུ་མི་སློབ་པའི་རིགས་གསང་སྙིང་དང་ངལ་གསོ་སོགས་རིན་པོ་ཆེས་བུ་སློབ་གཞན་ལ་གསུངས་པ་རྣམས་ནི་རང་བཞིན་གྱིས་ཐུགས་སུ་ཆུད་པར་བྱུང་ནས་གདན་༼གཞན་?༽དགེ་རྒན་རྣམས་ལ་གྲུབ་མཐའི་འདོད་ཚུལ་རྣམས་དེ་ལྟར་རེད་གསུང་པས། རིན་པོ་ཆེའི་སྙན་ཏེ་ཁྱོད་ཀྱིས་ཡེ་གེ་མི་ཤེས་པར་འདུག་པས་སློབ་གཉེར་ཤེས་པ་ལྟ་ཞོག ད་དུང་ཁྱོད་བྱིས་པ་ཡིན་པས་སློབ་མ་བསྐྱང་ནས་ཆོས་འཆད་གྲབ་ཀྱི་དགོས་མེད། ཁ་རོག་སྡོད་ལ་ཡི་གེ་འདི་བློ་རུ་ཚུད་པར་གྱིས་གསུངས་པས་ཀུན་བཟང་བླ་མའི་ཞལ་ལུང་གི་དཔེ་ཆ་ཞིག་གནང་ནས།
རྗེ་དེ་ཉིད་ཀྱིས་བླ་མའི་བཀའ་བཞིན་སྙིང་རུས་མཛད་དེ་ཟླ་བ་གཅིག་གི་དབུ་ཞབས་མེད་པར་ཐུགས་སུ་ཆུད་པར་མཛད། དེ་ནས་དགུང་ལོ་བདུན་བརྒྱད་ནས་མཁའ་འགྲོའི་ལུང་བསྟན་གྱི་སྐོར་དང། ཨོ་རྒྱན་རིན་པོ་ཆེ་ཞལ་མཇལ་བ་སོགས་བྱུང་ཡང་ཨ་ཁུ་ལ་གསུངས་པ་མ་གཏོགས་རིན་པོ་ཆེ་ལ་ཞུ་མ་ཕོད། ༡༢༽ དེ་ནས་རིན་པོ་ཆེས་གཙུག་ཕུད་བཞེས་ནས་མཚན་འཇིགས་མེད་ཕྲིན་ལས་ཀུན་བཟང་རྣམ་རྒྱལ་དུ་གསོལ། གསར་རྙིང་རིས་མེད་ཀྱི་སློབ་གཉེར་རེ་དགོངས་ཉམས་སུ་བཞེས་པར་མཛད། དགུང་ལོ་དགུ་ཙམ་ལོན་དུས་གཟིམས་ཁང་ལྕགས་བཞི་པའི་ཡང་ཐོག་ཏུ་རྗེ་དེ་ཉིད་བཞུགས་ཡོད་པ་ལ། ཡུལ་དེའི་རྒྱལ་པོ་ཞིག་གིས་བྱ་ཁ་ཏ་ཞིག་ཏུ་སྤྲུལ་ནས་གནོད་བསྐྱལ་བས། གཞན་དགེ་རྒན་རྣམས་ཀྱི་མཐོང་ལམ་ལ་རྗེ་དེ་ཉིད་ཁང་སྟེང་ནས་ལྷུང་སོང་སྣང་བ་འཆར་ཡང༌། དོན་ལ་རྒྱལ་པོ་དམ་ལ་བཏགས་ནས་བྱ་ལྟར་དུ་འཕུར་ཏེ་ཁང་པའི་ཕྱི་རོལ་དང་རྩ་བར་བྱོན། སྣང་བ་ལ་དབང་ཐོབ་པས་སྒོ་དང་ཐེམ་སྐས་ལ་མ་ལྟོས་པར་ཟང་ཐལ་དུ་ནང་དུ་བྱོན་པ་སོགས་མཛད་ཀྱང༌།
ཨ་ཁུ་དང་རིན་པོ་ཆེ་རྣམ་པ་གཉིས་ཀ་ཁུ་འཕྲིག་ཞིག་ཀྱང་མ་སོང་བས་སྦས་པའི་ཚུལ་མཛད། རྗེས་སོར་དུ་དགེ་རྒན་མཐོང་མི་རྣམས་ཀྱིས་དེ་ལྟར་ལོ་རྒྱུས་ཞིབ་པ་རིན་པོ་ཆེ་ལ་ཞུས་པས་བཀའ་བསྐྱོན་ཕྱག་འབེབ་ ༡༣༽ མཛད་ནས་ཁྱོད་ཁང་སྟེང་འོག་ཏུ་འགང་དགོས་པ་དོན་ཅི་ཡོད། གསུངས་ནས་བཀའ་བཀྱོན་དྲག་ཏུ་གནང་ཡང་དོན་ཞུ་མ་སྤོབས། ཨ་ཁུ་བློ་ལི་ལ་དེ་ལྟར་རེད་ཅེས་ཞིབ་པར་སྨྲས་ཚེ། ཁྱོད་རིགས་པ་པད་མ་རོང་ཟེར་ཞིང་དགའ་སྤྲོ་ཆེན་པོ་མཛོད། དགུང་ལོ་བཅུ་གཉིས་ལོར་མནལ་ལམ་ལ་མཁའ་འགྲོ་བདེ་བའི་གོ་ཆ་ཡིན་སྐད་པས་བུད་མེད་སྔོ་སང་རུས་པའི་རྒྱན་དྲུག་སྤྲས་པ་ཞིག་གིས་འདི་སྐད་ཟེར། ཧོ་ཧོ། གསོན་དང་རྣལ་འབྱོར་དབང་ཕྱུག་མ། ། ང་ཉིད་སུ་ཡིན་ཨི་ཤེས། ། སྐྱེ་འཕྲེང་དུ་མར་འབར་བའི། །
ལས་སྨོན་རྟེན་འབྲེལ་མཐུ་ཡིས། ཁྱོད་ལ་ངག་གསལ་སྒྲོན་འོང༌། ། རྟ་བདུན་དཀྱིལ་འཁོར་རྒྱས་པར། ། མུན་པའི་སྐྱོན་གྱིས་མི་གོས། ། སེང་དཀར་རང་ལ་ཟུང་དང༌། ། དབྱར་རྔས་ངར་སྐད་གཞོམ་ནུས། ། གསེར་དང་ག་གན་མ་ནོར། ། རང་ཡུལ་བྱོན་ན་ལེགས་བསམ། ། པདྨའི་སྨོན་ལམ་མཐུ་ཡིས། ། ཕ་བུ་འབྲེལ་ཟབ་ཆེ་ཡང༌། །
རང་ནོར་མཁའ་འགྲོའི་གསང་མཛོད། ། དུས་དང་དུས་སུ་ལོན་ ༡༤༽བསམ། ། ད་ནི་མི་འགྱང་མྱུར་དུ། ། རང་ཡུལ་ཕྱོགས་ལ་ཆས་ཞུ། ། ཞེས་ཟེར་རྨི་ལམ་སད་ལ་རྐྱེན་བྱས་ནས་དེ་ཕྱིན་ཆད་ཕ་ཡབ་ཤིན་ཏུ་དྲན་ནས་ཡུལ་ཕྱོགས་སུ་བྱོན་པའི་འདུན་པ་ཡང་ཡང་ཆེ་སྐབས། ལོ་གསུམ་གཡུ་ཐོག་དགོན་དུ་མཚོ་བྱེད་སྨན་པའི་མདུན་སར་ཕེབས་པ་གསན་ནས། རིན་པོ་ཆེ་ལ་ཕ་ཡུལ་དུ་བྱོན་དགོས་པར་གནང་བ་ཞུས་ཀྱང་སྐུ་མཆེད་ཐུགས་འདུན་ཆེ་བས་མངག་པར་མི་མཛད་ཀྱང༌། ཨ་ཁུ་བློ་ལིའི་སེམས་ཀྱིས་མ་བཟོད་ནས་ཁྱེད་ཀྱི་ཕ་ཡབ་དྲན་པ་ཁག་མེད་ཟེར་ནས་གསང་ཐབས་སུ་མངག དེ་ནས་ཡབ་ཀྱིས་མདུན་སར་ཕེབ་ནས་ཡབ་སྲས་མཇལ་འཕྲད་བྱེད་སྐབས་བླ་མའི་ཐུགས་དགྱེས་པར་མཛད་ནས་བརྩེ་བའི་རྗེས་སུ་བཟུང་སྟེ་ཞག་ཆ་ཤས་སུ་བཞུགས། དེ་ནས་ཉིན་གཅིག་བྱིས་པ་རྣམས་ཀྱི་རྩེ་གྲལ་དུ་རྗེ་དེ་ཉིད་བཞུགས་ཡོད་པ་ལ་ཐུགས་ཉམས་སུ།
བླ་མ་ནི་སངས་རྒྱས་ཀུན་འདུས་ཀྱི་ངོ་བོ། དམ་ཆོས་རྒྱུད་སྡེ་རྒྱ་མཚོའི་འབྱུང་གནས། ཐར་པའི་ལམ་ ༡༥༽སྟོན་གྱི་དེད་དཔོན་ཆེན་པོ་ཡིན་པར་འདུག་པས། སྔ་སོར་ཡབ་ཡུལ་དུ་བྱོན་ཁར་རིན་པོ་ཆེའི་བཀའ་གནང་མ་ཐོབ་པ་ཡིན་པས། ད་ཕྱིར་བྱོན་ནས་ཅི་གསུངས་བསྒྲུབ་དགོས་དགོངས་ཏེ། མ་ཡུམ་ལ་དེ་ལྟར་ལོ་རྒྱུས་ཞུས་པས་ཡབ་ལ་ཞུ་དང་ཅི་གསུང་མི་ཤེས་ཟེར། ཡབ་ལ་ཞུས་པས་ཡར་ཐོན་ན་མར་འགྲོ་བསམ། མར་ཕྱིན་ན་ཡར་འོང་བསམ། ཁྱོད་བྱིས་པ་ཡིན་པས་བློ་མང་བ་རེད་གསུངས་ཏེ་བཀའ་བཀྱོན་གྱི་ཚུལ་མཛད་ཀྱང༌། རྗེ་ཉིད་ཀྱི་ཡང་ཡང་གསོལ་བའི་ལན་དུ་བླ་མའི་དྲིན་གོ་ན་བུ་རབ་རེད།
བླ་མའི་ཐུགས་མི་མཉེས་པ་སྒྲུབ་མི་ཉན། གསུངས་ནས། ཁལ་རྟ་གྲྭ་པ་རྣམས་ནས་ལྟ་གོན་མཛད་ནས་གྲོགས་འགའ་དང་བཅས་གྲུབ་སྒར་དུ་བྱོན། ཐོག་མར་ཨ་ཁུ་བློ་ལི་ལ་མཇལ་འཕྲད་མཛད་ཚེ་གཤིན་གསོན་འཕྲད་པ་ལྟར་དགའ་སྤྲོ་ཆེན་པོ་མཛད། དེ་ནས་རིམ་བཞིན་རིན་པོ་ཆེའི་སྐུ་མདུན་དུ་ཕེབས་ ༡༦༽ ཚེ་ཐུགས་ཆུང་བའི་ཚུལ་མཛད་དེ་ང་མི་རྒན་ནད་རོ་ཅོང་སྒོག་ཏུ་སོང་ཚེ། ཁྱོད་ཀྱིས་ང་དགོས་མེད་བྱས་ནས་ལྐོག་བྲོས་བྱས་ཏེ་སོང་བས་ཅི་འདྲ་འདྲ་འདྲ་གསུངས། རྗེ་ཉིད་ཀྱིས་ང་རང་ཕ་ཡབ་དྲན་ཆེ་བ་དང༌། རྟོགས་༼རྟོག་?༽པ་ཅུང་ཟད་ལ་བརྟེན་ནས་སོང་བ་ཡིན་པས། ཁྱོད་ཀྱི་ཐུགས་ལ་འགལ་བ་ཡོད་ན་ཅི་གསུང་གི་བཀའ་བསྒྲུབ་ངེས་པ་དང༌། ད་ལན་གྱི་ཐད་ནས་བཤགས་སྦྱངས་ཇི་ལྟར་དགོས་གསུངས་ཀྱང་ངེས་པར་བསྒྲུབ་ལགས་ཐུགས་མི་ཁྲེལ་བ་ཞུ་ཞུས་པས།
ཨ་ཁུས་ཀྱང་དེ་ལྟར་ཞུ་བ་ཕུལ་རོགས་བྱས། རིན་པོ་ཆེའི་འུ་ཅག་སྤུན་ཟླ་ལ་བཤགས་སྦྱངས་མི་དགོས་ཀྱང༌། ང་རང་གིས་ཁྱོད་ཤིན་ཏུ་སྤྲས་བཅས་༼གཅེས་སྤྲས་?༽ཀྱིས་བསྐྱངས་པ་དང་སེམས་ཕྲེང་བ་ཡིན་མ་གཏོགས་གནད་བཤད་མིན་པས་བཤགས་པ་མི་དགོས་གསུངས། དེ་ནས་ཐུགས་བརྩེ་བརྩེ་མཛད་ནས། ཁྱོད་ད་ལན་འོང་དོན་གྱི་བསམ་པ་ཇི་ལྟར་ཡིན། བླ་མས་སོང་གསུངས་སམ། མ་དང་སྤུན་ཟླ་རྣམས་ཀྱིས་སོང་ ༡༧༽ གསུངས་སམ། ཁྱོད་ཀྱིས་དྲན་པ་ཨི་ཡིན་གསུང་ཚེ། ཡབ་ཡུམ་སྤུན་ཟླ་རྣམས་ཀྱིས་གསུངས་པ་ཡིན༼མ་ཡིན?༽། བདག་རང་རྩེ་མོ་བྱེད་ཅིང་བྱིས་པ་རྣམས་དང་ལྷན་དུ་འཚོགས་ཡོད་སྐབས་བསམ་མནོ་ལ།
ཉིད་ཀྱིས་གཅེས་པར་བསྐྱངས་ནས་ཟས་གོས་སོགས་གང་བཟང་གནང་བ་དང༌། ཁྱད་པར་དམ་པའི་ཆོས་ཀྱི་ལུགས་ནས་ཐུགས་བརྩེ་བས་རྗེས་སུ་བཟུང་སྟེ་དབང་ཁྲིད་སོགས་གཅེས་ནོར་ཟབ་མོ་རྣམས་གབ་སྦས་མེད་པར་གནང་བ་དྲན་ཚེ། ང་ཕ་ཡུལ་དུ་འོང་སྐབས་ཁམས་བདེ་ཙམ་མ་ཞུས་པ་རེད་བསམ་ནས་གློ་བུར་དུ་ཡབ་ལ་ང་འགྲོ་དགོས་ཞུས་པས། དང་པོ་བཀའ་མི་གནང༌། དེ་ནས་ཡང་ཡང་ཞུས་ཚེ་བཀའ་གནང་ཐོབ་ནས་འོང་བ་ཡིན་ལགས། སྔ་སོར་ཡུལ་ཕྱོགས་སུ་འགྲོ་སྐབས་ཉམས་སྣང་འབྱུང་ཚུལ་ཅུང་ཟད་ཞུས་ཚེ། རིན་པོ་ཆེས་ཁྱོད་ངའི་བསྟན་པ་འདིར་ཕན་པ་ཞིག་ཨེ་ཡོང་བསམ་པའི་འདུན་པ་ཡོད་ཀྱང༌། ད་བསྟན་པ་གང་ལ་ཕན་ཐོག་འབྱུང་ན་ཡང་ཁྱད་མེད་ ༡༨༽ པས། ཕ་རྒན་གྱི་བཀའ་བཞིན་དུ་བསྒྲུབ་དང་དོན་ལྡན་རེ་འོང་ཐང་གསུངས། དེ་ཀར་ཞག་ཆ་ཤས་རེ་བཞུགས།
ཡང་ཕྱིར་ཡབ་ཡུལ་ལ་ཚབ་ཁར། རིན་པོ་ཆེས་གོས་ཆེན་པདྨ་ཅོད་པན་ལས་གྲུབ་པའི་རྟེན་ཁེབ་དང༌། དངོས་པོ་རིན་ཐང་ཆེ་བ་སྣ་རེ་གནང་སྦྱིན་མཛད་དེ་ལུགས་གཉིས་ཀྱི་ཐད་ནས་ཞལ་ཏ་དུ་མ་མཛད། ཨ་ཁུ་བློ་ལིས་ཀྱང་ང་རང་ན་སོ་ལོན་པས་ད་ཕྱིན་ཆད་འུ་ཅག་ཨི་འཕྲད་མི་ཤེས་ཟེར་ནས་ཐུགས་ངལ་མཛད་བཞིན་དངོས་རྫས་རེ་གནང་ནས། རིན་པོ་ཆེ་དང་ཁྱོད་གཉིས་ཐུགས་ནང་མཐུན་པ་དང་དམ་ཚིག་གཙང་བ་ཡིན་པས། ད་ཕན་གནས་འདིར་བྱོན་ཐབས་རེ་ལྡན་ན་མ་འཆུག་ཟེར། རྗེ་ཉིད་ཀྱིས་ཞལ་ནས་བདག་རང་ལ་རིན་པོ་ཆེས་བསྟན་པ་འཛིན་སྐྱོང་འོངས་ན་ཁྱད་མེད་པ་སོགས་གསུངས་ནས་བཀའ་གནང་ཐོབ་པའི་ལོ་རྒྱུས་དང༌། མཁའ་འགྲོས་ལུང་བསྟན་རེ་འབྱུང་འདུག་པས་བསྟན་ཞབས་འདིར་འོང་འདུན་ཡོད་ཀྱང་སྟབས་ཨི་ལྡན་དཀའ་མོ་རེད། ༡༩༽ ཨ་ཁུ་ཁྱོད་ཀྱི་སེམས་རིང་མི་ཉན་སྨྲས། བློ་ལིས་ད་ཇི་ལྟར་བྱས་ཀྱང་ཁྱོད་ཀྱི་བསྟན་པའི་བདག་པོ་རེ་འོང་ངེས་པར་རེད།
རིན་པོ་ཆེའི་ཐུགས་རྩིས་ཤིན་ཏུ་ཆེ་འདུག་པས་དེ་ལུགས་ཀྱིས་ཁྱེད་མ་འཆུག་ཟེར་ནས་སྐྱེལ་མ་མཛད། དེ་ནས་ཡབ་ཀྱི་དྲུང་དུ་ཆག་༼ཕྱག་?༽ཕེབས་ནས་ལོ་རྒྱུས་རྣམས་ཞིབ་པར་བསྙད་པས། བླ་མའི་ཐུགས་ལ་མཉེས་པ་བསྒྲུབ་ན་ཚེ་འདི་ཕྱི་ཀུན་ཏུ་དོན་འགྲུབ་ངེས་པ་ཡིན་བསམ། དེ་ནས་ཡབ་རྗེ་བླ་མའི་མདུན་ནས་གཏེར་ཁ་སྔ་ཕྱི་ཀུན་གྱི་དབང་ཁྲིད་ཕྱག་བཞེས་རྣམས་ལེགས་པར་གསན། ཁྱད་པར་ཡབ་རྗེ་བླ་མའི་གསུང་ཆོས་ཀྱིས་དབང་ཁྲིད་ཕྱག་བཞེས་དབྱངས་འདོན་སོགས་ཐམས་ཅད་ཐུགས་སུ་ཞིབ་རྒྱས་སུ་ཆུད་པར་མཛད། དགུང་ལོ་བཅུ་དྲུག་ཙམ་ལོན་ཚེ་ཡབ་རྗེ་བླ་མའི་གཏེར་གསར་གྱི་རྩ་རླུང༌། སྐུ་མཆེད་འབྲིང་བ་ལྷ་ཆེན་སྟོབས་རྒྱལ་དང་མཉམ་དུ་ཉིན་ཞག་བརྒྱད་ཅུར་ཁྲིད་སྦྱངས་མཛད་ཚེ། རླུང་ཁུག་རེ་ལ་འཁྲུལ་འཁོར་ཉི་ཤུ་རྩ་ལྔ་རེ་རྫོགས་པར་ནུས་པའི་རླུང་སྟོབས་ལ་མངའ་དབང་མཛད། དེ་སྐབས་མནལ་ལམ་ལ་རྔ་ཡབ་ ༢༠༽ ཟངས་མདོག་དཔལ་རི་རེད་ཟེར་བ་ཡུལ་ཡངས་པ་ཅན་རྒྱ་ཆེ་ལ་ཁྱོན་ཡངས་པའི་དབུས་སུ་རི་ཙིཏྟའི་དབྱིབས་ལྟ་བུ་ལ། རྩ་བ་ཁྱོན་ཡངས་ཤིང་མཐའ་སྐོར་དུ་སྲིན་པོའི་ཡུལ་ཆེན་བཅོ་བརྒྱད་ཀྱིས་བསྐོར་བ།
དེའི་ཕྱི་ལ་ཀེང་རུས་ཀྱི་ལྕགས་རི་སུམ་བརྩེགས་སུ་ཡོད་པ། དེའི་ཕྱི་རོལ་དུ་དུར་ཁྲོད་ཆེན་པོ་བརྒྱད་དང༌། མཚོ་ཆེན་པོ་བདུན་གྱིས་བསྐོར་བ། ཡུལ་འཇིགས་སུ་རུང་བ། རི་བོ་ཐམས་ཅད་ཟངས་ལས་གྲུབ་པ། རྩི་ཤིང་དང་ནགས་ཚལ་ལྷུན་འཐུག་པར་གནས་སོ། རྗེ་ཉིད་ཀྱི་ཐུགས་བསམ་ལ་ཡུལ་འདི་ཟངས་མདོག་དཔལ་རི་མིན་པ་འདྲ། སྲིན་ཡུལ་ལང་ཀ་པུ་རི་ཡིན་འདུག་དགོངས། དེའི་སྐབས་མཁའ་འགྲོ་མ་རིགས་པའི་དབང་ཕྱུག་བདེ་ཆེན་མོ་དང༌། རལ་གྲི་འབར་མ་གཉིས་བྱོན་ནས་འདི་སྐད་གསུང༌།
ཡ་ཡ། བདེ་ཆེན་མཁའ་འགྲོའི་གྲོང་ཁྱེར། ། གཞན་ན་ཡོད་པ་མ་ཡིན། ། རང་བྱུང་རིག་པའི་ཀློང་དུ། ། འཁོར་འདས་ཆོས་སྐུ་འུབ་ཆུབ། ། རྔ་ཡབ་ཟངས་མདོག་དཔལ་རིར། ། ང་ཅག་རྣམས་ཀྱི་གནས་ཡིན། ། དཔའ་བོ་ཁྱོད་ཀྱང་ ༢༡༽ བྱོན་བསམ། ། ཟེར་ཚེ་བདག་གི་བླ་མ་རིན་པོ་ཆེ་དགུང་གྲངས་ལོན་པས་རེ་ཞིག་དཔལ་རི་ལ་འདུག་སྟབས་མེད་ཀྱང༌། གུ་རུ་པདྨའི་ཞལ་མཇལ་ཨི་འོང་སྙམ་གྱིས་ཞུས་ཚེ།
མཁའ་འགྲོ་གཉིས་ཀྱིས་དར་གྱི་འདོ་ལི་ལ་བཏེགས་ནས་ད་བཞུད་ཟེར། རྗེ་ཉིད་ཀྱང་མཁའ་འགྲོ་གཉིས་ཀྱི་ངག་ལམ་ལྟར་བྱོན་ཚེ། རྗེའི་ཞལ་ནས་ཡུལ་འཇིགས་སུ་རུང་བ་ཕ་གི་རྣམས་ཅི་རེད་གསུང་ཚེ། མཁའ་འགྲོའི་ཞལ་ནས་ཡུལ་འདི་རྣམས་དཔལ་རིའི་མཐའ་འཁོར་སྲིན་ཡུལ་ལང་ཀ་པུ་རི་སྲིན་ཡུལ་ཏྲི་ཤ་ཀུ་ན་སུ་ཝརྦུ་པུ་རི་ལ་སོགས་པའི་ཡུལ་ཆེན་བཅོ་བརྒྱད། ངོ་མཚར་བའི་གནས་བརྒྱད། རང་བྱུང་གི་མཚོ་ཆེན་བདུན། སྦས་ཡུལ་གྱི་ནགས་ཁྲོད་ལྕེ་སྤྱང་རོལ་རྩེད་ཀྱི་ཤིང་སྣ་ཚོགས་ལ་སོགས་པར་རེད་གསུངས། རིན་བོ་ཆེའི་རྐེད་པར་ངོ་ཤེས་ཀྱི་གྲུབ་པའི་དབང་ཕྱུག་རྣམས་ཀྱི་རང་རང་གི་འཁོར་དང་ཕོ་བྲང་སོགས་ཡིད་དུ་འོང་བ་མང་པོའི་བང་རིམ་གྱི་ཕྱོགས་ཕྱོགས་སུ་བཞུགས་ཡོད་པ་ལ། རྗེའི་ཞལ་ནས་ཁོང་རྣམས་སུ་རེད་ཞུས་ཚེ། ཌཱཀྐིའི་ཞལ་ནས་ཕ་གི་རྣམས་གུ་རུ་པདྨའི་སྤྲུལ་ ༢༢༽ པའི་གཏེར་ཆེན་རྣམས་རེད་གསུངས།
ཉིད་ཀྱིས་གྲུབ་པའི་དབང་ཕྱུག་འདི་རྣམས་ལ་མཇལ་འདོད་ཡོད་པས་ང་དེར་འགྲོ་དགོས་གསུངས། ཌཱཀྐིའི་འགྲོ་མི་དགོས་ད་ལྟ་དཔལ་རིའི་ཚོགས་གྲལ་ལ་བྱོན་འོང་ཟེར། དེ་ནས་རི་དེའི་རྩེ་མོ་རུ་ཕྱིན་ཚེ་ཕོ་བྲང་ཆེན་པོ་སུམ་ཐོག་ཏུ་ཡོད་པ། ཕྱོགས་བཞི་རིན་པོ་ཆེ་ཤེལ་མུ་ཏིག་བྱུ་རུ་མུ་མན་ལས་གྲུབ་པའི་ལྕགས་རིའི་བསྐོར་བའི་དབུས་སུ། གཞལ་ཡས་ཁང་ཡངས་ཤིགས་རྒྱ་ཆེ་བ་རིན་པོ་ཆེ་སྣ་ཚོགས་ལས་གྲུབ་པ། ཕྱི་ནང་གསལ་སྒྲིབ་མེད་པ་ཟང་ཐལ་དུ་མཐོང་ཞིང་པདྨ་རཱ་གའི་ས་གཞི་རྣམས་བརྡལ་ཞིང་ཁོད་སྙོམས་པ། རིན་པོ་ཆེ་སྣ་ཚོགས་བཅལ་དུ་བཀྲམ་པ། ཕྱི་རོལ་དུ་མེ་ཏོག་དང་ལྗོན་པ་ལོ་འདབ་འབྲས་བུ་སྣ་ཚོགས་སྨིན་པ། ཆུ་བོ་ཡན་ལགས་བརྒྱད་ལྡན་གྱི་ཁྲུས་ཀྱི་རྫིང་བུ་དང༌། དཔག་བསམ་ཤིང་གི་མེ་ཏོག་རབ་ཏུ་རྒྱས་པའི་སྟེང་ན་བྱ་རིགས་མི་འདྲ་བ་སྣ་ཚོགས་ཀྱི་ཆོས་ཀྱིས་སྒྲ་སྒྲོགས་པ།
སྤོས་དང་དྲི་བཟང་གི་ངད་པ་འཐུལ་ཞིང་འཇའ་འོད་ཀྱི་ན་བུན་རླངས་འཁྲིགས་པ། ཕྱོགས་མཚམས་རྣམས་སུ་འཇའ་ཡིས་སྤྲིན་དཔུང་འཁྱིལ་ཞིང༌། གནས་དེར་ ༢༣༽མཐོང་བ་ཙམ་གྱིས་འོད་གསལ་ཆོས་སྐུའི་དགོངས་པའི་རྟོགས་པ་ཀློང་དུ་གྱུར་པ་བྱེད་དོ། ཕོ་བྲང་གི་ཤར་སྒོ་རིན་པོ་ཆེ་རྡོ་རྗེ་ཕ་ལམ་ལས་གྲུབ་པ། ལྷོ་སྒོ་གསེར་གཙོ་མའི་ཁ་བད་བྱས་ཤིང་ཨིནྡྲ་ནི་ལ་ལས་བྱས་ཤིང་གྲུབ་པ། ནུབ་པདྨ་རཱ་ག་དང༌། བྱང་མར་གད་ཀྱི་ཁ་བད་བཻཌཱུརྻ་ལས་གྲུབ་པ། སྒོ་སྐྱོང་རྒྱལ་ཆེན་སྡེ་བཞིས་མཛད་ཡོད་པ་ལ། རྗེའི་ཞལ་ནས་ཡུལ་འདི་དང་ཕོ་བྲང་འདི་ཅི་ཞེས་བྱ་རེད་གསུངས་པས། ཌཱཀྐིའི་ཡུལ་འདི་པདྨ་དྲ་བ་ཅན་རེད།
ཕོ་བྲང་པདྨ་འོད་རང་བྱུང་ལྷུན་གྱིས་གྲུབ་པའི་གནས་རིག་འཛིན་དཔའ་བོ་མཁའ་འགྲོའི་འདུ་ར་རེད། ད་ཁྱོད་ཕོ་བྲང་ནང་དུ་འདོང་ཟེར་ཏེ་ཆགས་༼པྱག་?༽ཕེབས་པའི་གསེར་གྱི་ཐེམ་སྐས་ལ་གཡུ་ཡི་ཕྲ་ཚོམ་བྱས་པར་འདུག་པ་དེ་ལ་བརྟེན་ནས་འོག་ཁང་དུ་བྱོན་པས། གཏེར་སྟོན་སངས་རྒྱས་གླིང་པས་ཚོགས་དཔོན་མཛད་ནས་རྩ་གསུམ་དགོངས་པ་འདུས་པས་བདུད་རྩི་བམ་སྒྲུབ་མཛད་ཀྱིན་འདུག་པ་ལ། རྗེ་ཉིད་ཀྱི་ཕྱག་དང་སྨོན་ལམ་ ༢༤༽མཛད། ཟབ་གཏེར་གྱི་བགྲོ་གླེང་མང་དུ་མཛད་ནས་སངས་རྒྱས་གླིང་པས་ཁྱོད་ལས་འཕྲོ་དག་པའི་སྐྱེས་བུ་རིགས་ཅན་དུ་འདུག་པས། དགོངས་འདུས་འབྲིང་པོ་བདག་གི་ཟབ་ཆོས་ཀྱི་སྙིང་པོ་ཡིན་པས་གཅེས་ནོར་གྱི་ཚུལ་དུ་ཁྱེད་ལ་གདམས། གྲངས་བདུན་ཕྲག་སོང་ཚེ་ང་ཉིད་མཇལ་བའི་སྐལ་བ་ཡོད་གསུང༌། གཏེར་གྱི་ལུང་བྱང་གི་བརྡ་དོན་རྣམས་གནང༌། དེ་ནས་བར་ཁང་དུ་བྱོན་ཏེ་ཕར་གཟིགས་ཚུར་གཟིགས་མཛད་ཚེ། ཤཱཀྱ་རྡེ་ཝ་དང༌།
ཀ་ཡ་སིདྡྷི། རྡོ་རྗེ་མཚོ། བདེ་བའི་གོ་ཆ་རྣམས་ཀྱིས་རྡོ་རྗེའི་གཟུངས་མ་མོ་མཛད་ནས་བཀའ་འདུས་ཆོས་ཀྱི་རྒྱ་མཚོའི་བདུད་རྩི་སྨན་སྒྲུབ་མཛད་ཀྱིན་འདུག དེ་ཀར་མར་ཆག་ཕེབ་༼ཕྱག་ཕེབས་?༽ཚེ་དབུས་སུ་ཟ་འོག་གི་བླ་བྲེ་དང་གདུགས་འཕེན་སྣ་ཚོགས་བཀྲ་བའི་ཀློང་དུ། རིན་པོ་ཆེའི་ཁྲི་སེང་གེ་བརྒྱད་ཀྱིས་གཏེགས་པའི་སྟེང་དུ་གུ་རུ་རིན་པོ་ཆེ་ཨོ་རྒྱན་སྣང་སྲིད་ཟིལ་གནོན་གྱི་ཚུལ་དུ་བཞུགས། དེའི་གཡས་གྲལ་དང་གཡོན་ ༢༥༽ གྲལ་རྣམས་སུ་གྲུབ་ཆེན་རྒྱལ་བ་མཆོག་དབྱངས། དགེ་སློང་ནམ་མཁའི་སྙིང་པོ། གཉགས་ཛྙཱ་ན་ཀུ་མཱ་ར། ཟུར་ཆུང་དཔལ་གྱི་ཡེ་ཤེས། ཟུར་ཆེན་དཔལ་གྱི་རྡོ་རྗེ།
དཔལ་གྱི་སེང་གེ སྣ་ནམ་རྡོ་རྗེ་བདུད་འཇོམས། ཆོས་རྒྱལ་ཁྲི་སྲོང་ལྡེའུ་བཙན། བ་གོར་བཻ་རོ་ཙ་ན། རྒྱ་མོ་གཡུ་སྒྲ་སྙིང་པོ། སྣ་ནམ་ཡེ་ཤེས་དང༌། ལྷ་ལུང་དཔལ་གྱི་རྡོ་རྗེ། ཤུད་བུ་དཔལ་གྱི་སེང་གེ ལང་གྲོ་དཀོན་མཆོག་འབྱུང་གནས། ཁྱེའུ་ཆུང་ལོ་ཙ།
སངས་རྒྱས་ཡེ་ཤེས། སོག་པོ་ལྷ་དཔལ། དཔལ་གྱི་དབང་ཕྱུག ལྡན་མ་རྩེ་མང༌། རྒྱལ་བའི་བློ་གྲོས། སྐ་བ་དཔལ་བརྩེགས། འོ་བྲན་དབང་ཕྱུག དྲན་པ་ནམ་མཁའ། སྨ་ཐོག་རིན་ཆེན། རྒྱལ་བ་བྱང་ཆུབ་ལ་སོགས་པ་རྗེ་འབངས་རིག་འཛིན་གྱི་ལྷ་ཚོགས་ཐམས་ཅད་སྔགས་བཙུན་གྲུབ་ཐོབ་ཀྱི་ཆས་རང་རང་བསྟུན་ནས་ལྷང་ངེར་ལྷམ་མེར་བཞུགས་ཡོད་པ་ལ།
རྗེ་ཉིད་ཀྱི་ཕྱག་མཛད་ནས་གསོལ་བ་འདི་ལྟར་བཏབ། ཨེ་མ་ཧོ། སྣང་བ་ཁྱབ་བརྡལ་ཡངས་པའི་ཞིང་ཁམས་ན། ། གདོད་མའི་མགོན་པོ་ཀུན་བཟང་ ༢༦༽ རྡོ་རྗེ་འཆང༌། ། པདྨ་ཐོད་ཕྲེང་རིགས་གསུམ་འགྲོ་བའི་མགོན། ། མཚོ་སྐྱེས་རྡོ་རྗེ་འཆང་ལ་གསོལ་བ་འདེབས། ། ཐུགས་རྗེ་ཞི་བའི་དབྱིངས་སུ་མི་གཟིམ་པར། ། བརྩེ་བས་ཐུགས་རྗེས་བདག་བརྒྱུད་སྨིན་གྲོལ་ནས། ། ཚེ་རབས་ཀུན་ཏུ་འབྲལ་མེད་ཐུགས་རྗེས་ཟུངས། ། རིགས་ཀུན་ཡོངས་འདུས་གུ་རུ་པད་འབྱུང་གི། །
སྨོན་ལམ་མཐུ་ལས་གྲུབ་པའི་རིགས་པ་འཛིན། ། མ་ངེས་གང་འདུལ་ཐབས་ཀྱིས་གར་བསྒྱུར་བ། ། རྗེ་འབངས་རིག་འཛིན་དཔའ་བོ་དཔའ་མོའི་ཚོགས། ། བདག་ནི་མི་ཕྱེད་དད་པས་གསོལ་བ་འདེབས། ། ཐུགས་བརྒྱུད་རྟོགས་པའི་བྱིན་རློབས་དངོས་གྲུབ་སྩོལ། ། འདི་ནས་མི་གནས་མྱ་ངན་འདས་འོག་ཏུ། ། བཟང་ངན་འབྲེལ་ཐོབ་མཐོང་ཐོས་དྲན་རེག་ཏུ། ། འགྲོ་ཀུན་བདག་གིས་དབང་བསྡུད་ཆོས་ལ་བཙུད། ། དཔལ་རིར་པདྨ་འོད་དུ་འདྲེན་པར་ཤོག ། དེ་ཚེ་དཔའ་བོ་དཔའ་མོའི་ཚོགས་གྲལ་དུ། །
རིགས་གཉིས་སྦྱངས་བགྲོད་ལམ་ལ་མི་ལྟོས་པར། ། སྨིན་གྲོལ་གདམས་པའི་ལམ་ལ་མི་དགོས་ ༢༧༽ དཔལ་ཐོབ་ནས། ། སྟོན་འཁོར་དགོངས་པ་དབྱེ་མེད་སངས་རྒྱས་ཤོག ། ཅེས་གསུངས་མ་ཐག་མཁའ་འགྲོ་རྣམས་ཀྱིས་དབྱངས་གཅིག་དང་མགྲིན་གཅིག་ཏུ་འདི་སྐད་གསུངས། དྲི་མས་མ་གོས་རྒྱལ་བ་རྣམས་དང་མཚུངས། ། ཀུན་དང་མཐུན་པའི་ཡོན་ཏན་བསམ་མི་ཁྱབ། ། སྐྱེ་མེད་མཁའ་འགྲོའི་ཉེ་བའི་སྲས་གཅིག་པུ།
ཐུགས་ཀྱི་བུ་ཡིན། མཆན། ། འོད་སྣང་མཐའ་ཡས་རྒྱལ་ཚབས་སྤྲུལ་པའི་སྐུ། །
ནུས་ལྡན་ཐུགས་ཀྱི་འོད་ཟེར་རིག་པ་འཛིན། ། གནས་འདིར་ཕེབས་པ་སྐལ་བཟང་ལས་འཕྲོ་ལྡན། ། གཟུངས་མ་རྡོ་རྗེ་སྤུན་གྲོགས་མི་ཤེས་སམ། ། གུ་རུ་པདྨའི་དྲུང་དུ་བྱོན་ལགས་སམ། ། ཞེས་ཟེར་ནས་རྗེ་ཉིད་ཀྱིས་ཕྱག་གཡས་གཡོན་ལ་འཇུས་ནས་ཞབས་ཞུ་བྱེད་ཚུལ་མཛད་ནས་ཡར་ཕོ་བྲང་དུ་བྱོན་པས། རྗེ་འབངས་སྟོན་འཁོར་གྱི་ཚོགས་རྣམས་ཀྱིས་དབྱངས་གཅིག་དང་མགྲིན་གཅིག་ཏུ་འདི་སྐད་གསུངས། ཨེ་མ་ངོ་མཚར་རྨད་པོ་ཆེ། ། རྡོ་རྗེའི་རིག་པ་འཛིན་པ་ཁྱེད། ། པདྨའི་སྨོན་ལམ་མཐུ་བསྐྱེད་ཀྱིས། ༢༨༽ །
ལས་སྐལ་ལྡན་པའི་དཔལ་དུ་ཤར། ། གང་འབྲེལ་ཞིང་འདིར་འདྲེན་སྟོན་མཛད། ། ཤེས་རབ་གསུམ་གྱི་རྩལ་དང་ལྡན། ། བརྩེ་ཆེན་དབང་ཕྱུག་ཁྱེད་མིན་ནམ། ། ལས་དང་སྨོན་ལམ་དུས་འཛོམས་པས། ། ཞིང་འདིར་བྱོན་པ་ངོ་མཚར་ཆེ། ། གསུངས་ནས་ཐམས་ཅད་ཐུགས་དགྱེས་ཚུལ་མཛད། དེ་ནས་རྗེ་ཉིད་གུ་རུ་རིན་པོ་ཆེའི་དྲུང་དུ་བྱོན་ནས་ཕྱག་ཕུལ་ཏེ་གསོལ་བ་བཏབ་པ་ནི། རྗེ་བཙུན་གུ་རུ་རིན་པོ་ཆེ། ། ཁྱོད་ནི་སངས་རྒྱས་ཐམས་ཅད་ཀྱི། །
སྐུ་གསུང་ཐུགས་ཡོན་ཕྲིན་ལས་བདག ། འགྲོ་བ་ཀུན་དང་ཁྱད་པར་དུ། ། བདག་ཅག་བོད་འབངས་དད་ཅན་ལ། ། ཐུགས་རྗེས་ལྷག་པར་གཟིགས་པ་ཡི། ། བཀའ་དྲིན་དྲན་ནོ་འཁོར་ཐབས་བྲལ། ། རྒྱལ་ཀུན་སྤྱི་གཟུགས་རྡོ་རྗེ་འཆང༌། ། བདག་ནི་ཁྱེད་ལས་རེ་ས་མེད། ། དུས་ཀུན་འབྲལ་མེད་རྗེས་བཟུང་ནས། ། རྡོ་རྗེ་ཐེག་པའི་མྱུར་ལམ་མཆོག ། མ་ནོར་ཚུལ་བཞིན་བརྟེན་ཐོབ་སྟེ། །
གཞོན་ནུ་བུམ་སྐུའི་འོད་ཀློང་དུ། ། པད་འབྱུང་རྗེ་དང་དབྱེར་མེད་ཤོག ། ཅེས་གསོལ་ ༢༩༽ བ་བཏབ་མཐར། གུ་རུ་རིན་པོ་ཆེའི་ཞལ་འཛུམ་པའི་ངང་ནས་རྡོ་རྗེ་དྲིལ་བུ་ཞིག་གནང་བས་རྗེ་དེ་ཉིད་ཀྱིས་ཅི་ཡིན་དགོངས་ཚེ། ཌཱཀྐི་ན་རེ་ཁྱེད་ཀྱི་དྲིལ་བུ་དཀྲོལ་གསུངས་ནས་དཀྲོལ་ཚེ། སྐད་སྙན་ལ་རིང་བ་སྐྱོན་ཐམས་ཅད་དང་བྲལ་བ་གཅིག་འདུག་པས། རྗེའི་ཞལ་ནས་ཌཱཀྐི་འདིའི་དོན་ཅི་རེད་གསུངས་པས། ན་རེ་རྡོ་རྗེ་དྲིལ་བུ་གསང་སྔགས་གསང་བའི་རྫས་ཡིན་པས། ཁྱེད་ལ་མཁའ་འགྲོ་ཡང་ཏིག་གི་ཆོས་ལ་དབང་བ་ཡིན་གསུངས་ནས། གསང་སྤྱོད་མྱུར་ལམ་གྱི་སྒྲུབ་སྡེ་མོ་རྡོ་རྗེ་མཚོས་མཛད་ནས་མཚན་གྱི་ཅོད་པན་པད་མ་འགྲོ་འདུལ་གསང་སྔགས་གླིང་པ་རུ་གསོལ།
གུ་རུ་རིན་པོ་ཆེས་དེར་འདུས་ཀྱི་རིག་འཛིན་མཆེད་ལྕམ་རྣམས་ལ་རིག་པ་དོན་གྱིས་དབང་གསུང་སྐབས། རྗེ་དེ་ཉིད་ཀྱིས་མེ་ཏོག་ནུབ་ཏུ་བབ་པས་རིག་འཛིན་པདྨ་དགྱེས་པའི་རྡོ་རྗེ་རུ་ཅོད་པཎ་དུ་གནང་ནས་པུསྟི་ཀ་སུམ་ཅུའི་བཀའ་དབང་དང་གཏེར་འདོན་པའི་དུས་ཚིག་ ༣༠༽ གཏེར་གནས་ཐབས་བྲལ་ཆོས་བདག་ལུང་བྱང་དང་བཅས་པ་ལེགས་པར་བསྩལ། རྗེ་འབངས་རིག་འཛིན་རྣམས་ཀྱིས་ཐུགས་དགོངས་དབྱེར་མེད་ཀྱི་ངང་ནས་འདི་ལྟར་གསུངས། ཡེ་གདོད་ནས་དག་པ་ཀ་དག་གི་གནས་ལུགས། ། གནས་འགྱུ་བ་རང་གི་འོད་གསལ་དང་དབྱེར་མེད། ། དབྱིངས་ཁྱབ་བརྡལ་ཡེ་ཤེས་རང་བབས་ལ་སྐྱོངས་དང༌། ། དུས་ད་ལྟའི་ཐད་ཀའི་ཤེས་པ་ཉིད་རིག་པ། ། བློས་བསྒོམ་པའི་དྲན་འཛིན་རང་གྲོལ་ལ་ཐོང་དང༌། ། ངེད་རིག་འཛིན་རྣམས་ཀྱི་དགོངས་པ་དང་དབྱེར་མེད། ། ཐུགས་རྒྱུད་ཀྱི་ཡོན་ཏན་ཕ་ཕོག་ཏུ་ཐོབ་ནས། །
བསྟན་འགྲོའི་དོན་ཆེན་འབད་མེད་དུ་འབྱུང་ངོ༌། ། ཞེས་གསུངས། དེ་ནས་ནམ་སྙིང་དང་གཡུ་སྒྲ་བཻ་རོ་རྣམས་ཀྱིས་གསང་གཏམ་གྱི་ཚུལ་དུ་ཞལ་ཏ་མང་དུ་མཛད། ཁྱད་པར་དགོངས་ཟབ་ཀྱི་གནད་འདི་ལྟར་གསུངས། གདོད་མའི་རིག་པ་རང་བཞིན་སྤྲོས་དང་བྲལ། ། རྟག་བརྟན་ཡོངས་གྲུབ་བདེ་ཆེན་འདུས་མ་བྱས། ། ནམ་མཁའི་མཚན་ཉིད་རྣམ་ཐར་གསུམ་དང་ལྡན། ། ཕྱོགས་དང་རིས་ ༣༡༽ མེད་མཉམ་ཉིད་ལྟ་བའི་ངང༌། ། གཉུག་མའི་ཡེ་ཤེས་འགགས་མེད་སྒོམ་པའི་ཀློང༌། ། ཐ་དད་བཟུང་བའི་ཡུལ་དང་ཡུལ་ཅན་ཀུན། །
རེ་དོགས་བཟོ་བཅོས་མ་བསླད་སྤྱོད་པ་ཡི། ། ཏིང་འཛིན་རིག་པའི་ངང་བཞག་གནད་ལ་སྐྱོངས། ། གཞི་འབྲས་དབྱེར་མེད་འོད་གསལ་ཆོས་ཀྱི་སྐུ། ། རང་རིག་མངོན་གྱུར་གདོད་མའི་སངས་རྒྱས་འགྲུབ། ། ལྷུན་གྲུབ་བདེ་བ་ཆེན་པོ་ཨེ་མ་ཧོ། ། དེ་སྐད་རྡོ་རྗེའི་ཚིག་འདི་ཙིཏྟར་སྦོས། ། ཞེས་གསུངས་ཏེ། ཤོག་སེར་ལྔ་གནང་ནས་འདི་ཆོས་བོད་དུ་མ་བསྒྱུར་བ་མཁའ་འགྲོའི་སྙིང་ཁྲག་ལྟ་བུ་ཡིན་པས་གཅེས་ནོར་དུ་ཁྱོད་ལ་སྤྲད། ལྔ་ཚན་བཅུའི་དུས་སུ་གསལ་འོང་གསུངས། དེ་ནས་ཡེ་ཤེས་མཚོ་རྒྱལ་གྱི་དབུ་མཛད་ནས་མཁའ་འགྲོ་རྣམས་ཀྱིས་ཕོ་བྲང་གི་སྒོ་ཁྱམས་དུ་སྐྱེལ་མ་མཛད་དོ།
རྗེ་ཉིད་ཀྱིས་ཐུགས་ཆུང་གི་ཚུལ་མཛད་ནས་ཡེ་ཤེས་མཚོ་རྒྱལ་གྱི་ཞབས་སྤྱི་བོར་བླངས་ནས། བདག་སྐྱེ་བ་ནས་ཚེ་རབས་ཀུན་ཏུ་རྒྱལ་ཡུམ་རྡོ་རྗེ་ཕག་མོ་ཁྱེད་ཀྱིས་མངོན་སུམ་དུ་རྗེས་སུ་བཟུང་ ༣༢༽ ནས་མཆོག་དང་ཐུན་མོང་གི་དངོས་གྲུབ་དམ་པ་བསྩལ་དུ་གསོལ། ། ཞེས་གསུངས་པས། རྗེ་མོའི་ཞལ་ནས། ཨེ་སྟོང་པ་ཤེས་རབ་ཆེན་པོའི་མཁའ། ། ཝཾ་མི་འགྱུར་རྡོ་རྗེ་བདེ་བ་ཆེ། ། ཟུང་འཇུག་ཐབས་ཤེས་གཉིས་སུ་མེད། ། ཁ་སྦྱོར་དགའ་བཞི་སྟོང་པའི་དབྱིངས། ། འོད་གསལ་སྣང་བའི་ལམ་དུ་མཇལ། ། ཞེས་གསུངས་ཏེ་དགའ་འཁྱིལ་གྱི་དབུས་སུ་ཨ་ལིར་ཀ་ལི་གཡས་གཡོན་དུ་འཁོར་བའི་ཙཀ་ལིའི་དབྱིབས་ལྟ་བུ་ཞིག་གནང་ནས་འདི་ང་མི་བརྗེད་པའི་རྟེན་ཡིན་གསུངས།
གཏེར་གི་སློང་ཚད་དང་གཏེར་འདོན་པའི་ཚུལ་གྱིས་ཞལ་ཏ་མཛད། དེ་ནས་རྗེ་ཉིད་ཀྱིས་སྟེང་ཁང་ལ་བྱོན་དགོས་གསུངས་ཀྱང༌། ཌཱཀྐི་རྣམས་ཀྱིས་ད་ལན་མིན་རྗེས་ནས་སྟེང་ཁང་དུ་ཕྱག་ཕེབས་ན་ཆོག་གསུང་ནས། སྔར་གྱི་མཁའ་འགྲོ་གཉིས་པོས་དར་གྱི་འདོ་ལི་ལ་འཇུས་ནས་རྗེ་ཉིད་ཀྱི་ཞབས་ཞུས་ཚུལ་མཛད་ནས་ཕོ་བྲང་གི་ཕྱི་རོལ་དུ་ ༣༣༽ ཕེབས། དེའི་ཤར་ཕྱོགས་སུ་ས་གཞི་ཐམས་ཅད་ཤེལ་ལས་གྲུབ་པ་ལྗོན་ཤིང་རྣམས་དཀར་ལ་དྲི་བསུང་འཐུལ་བ་མེ་ཏོག་སྣ་ཚོགས་བཀྲ་བའི་སྟེང་ན་བྱ་བྱིའུ་ཐམས་ཅད་དཀར་གསལ་སྣུམ་ལ་འདྲེལ་བ་སྐད་སྙན་པས་ཆོས་ཀྱི་སྒྲ་སྒྲོག་པ། ཆུ་མཚོ་ཐམས་ཅད་ཟླུམ་ལ་འཁྱིལ་ཞིང་ཡན་ལག་བརྒྱད་དང་ལྡན་པའི་དབུས་སུ་རིན་པོ་ཆེ་མན་ཤེལ་ལས་གྲུབ་པའི་ཕོ་བྲང་ཚད་དང་མཚན་ཉིད་མ་ལུས་རྫོགས་པར་འདུག་པས། རྗེ་དེ་ཉིད་ཀྱི་ཞལ་ནས་ཡུལ་ཞིང་ཁམས་ཕ་གི་ཅི་རེད་གསུངས་པས། ཌཱཀྐི་ན་རེ་ཕ་གི་རྡོ་རྗེ་རིགས་ཀྱི་ཞིང་ཁམས་རྣམ་པར་གསལ་བའི་ཞིང་དེར་ཟེར། དེར་ལྷགས་དགོས་གསུངས་ཀྱང་ད་དུང་མིན། འཇིག་རྟེན་དུ་གངས་རི་ཐོད་དཀར་བྱ་བ་འདི་དང་ཁྱད་མེད།
ཁྱེད་དེར་སོང་དང་གནས་འདི་དང་ཉེ་འོང་ཟེར། ཡང་ནུབ་ཕྱོགས་ན་བྱོན་ཚེ་ས་གཞི་ཐམས་ཅད་པདྨ་རཱ་ག་ལས་གྲུབ་པ་ལྗོན་ཤིང་དང་མེ་ཏོག་དང་ཆུ་མཚོ་ལ་སོགས་དམར་གསལ་དྲི་བཟང་འཐུལ་ ༣༤༽ བཀ་ལ་པིང་ཀ་ལ་སོགས་བྱང་ཆུབ་སེམས་དཔའི་སྤྲུལ་པའི་བྱ་རིགས་རྣམས་ཀྱིས་ཆོས་ཀྱི་སྒྲ་འུར་དིར་སྒྲོག་པའི་དབུས་སུ་རིན་པོ་ཆེ་ལས་གྲུབ་པའི་ཕོ་བྲང་སུམ་བརྩེགས་སུ་ཡོད་པས་ཡུལ་ཕ་གི་ཅི་རེད་གསུངས། ཌཱཀྐི་ན་རེ་ཞིང་ཁམས་ཕ་གི་འོད་ཟེར་མཐའ་ཡས་པདྨ་རིགས་ཀྱི་ཞིང་ཁམས་རེད་ཟེར། དེར་ལྷགས་དགོས་གསུངས་ཀྱང་ད་དུང་མིན། འཇིག་རྟེན་དུ་གུ་རུའི་སྐུ་གསུང་ཐུགས་ཀྱི་གནས་གསུམ་ཡོད་པས་དེ་གར་ཁྱོད་སོང་དང་གནས་འདི་དང་ཉེ་འོང་གསུངས། ཡང་རྗེའི་ཞལ་ནས་ཞིང་འདིའི་ལྷོ་བྱང་གཉིས་ལ་ཞིང་མེད་དམ། ཡོད་ན་མི་མངོན་ནམ། གསུངས་པས། ཌཱཀྐི་ན་རེ་ཤར་ནུབ་ཀྱི་ཞིང་འདི་དཔལ་རིའི་བར་ཁང་སྟེང་གི་འོད་ཟེར་རེད། ད་དུང་བགྲོད་པའི་དུས་མིན་པས་ཁྱེད་ཀྱིས་མ་བརྗེད་པར་ཞིང་འདིའི་བཀོད་པ་རྣམས་རྗེས་འཇུག་གི་ལས་ལྡན་རྣམས་ལ་སྨྲོས་ཤིག་དང༌།
ནམ་ཞིག་ན་ཞིང་འདིར་སྐྱེ་བར་ཐེ་ཚོམ་མེད་དོ་ཟེར་བ་དང་མཉམ་དུ་མནལ་ལས་སད་དོ། ནང་སྔ་མོ་ཡང་ ༣༥༽ བླ་མའི་དངོས་སློབ་བླ་མ་དགེ་བའི་བཤེས་གཉེན་དགེ་ལེགས་དཔལ་བཟང་ཞེས་པ་རྩ་རླུང་གི་ཁྲིད་དཔོན་ཡིན་པས་ཁོང་ལ་མནལ་ལམ་གྱི་ལོ་རྒྱུས་རྣམས་གསུངས་ཚེ། དེ་ཉིད་ཀྱི་ཞལ་ནས་ཁྱོད་ཀློང་ཆེན་པའི་སྤྲུལ་པ་ཡིན་པར་བླ་མ་རིན་པོ་ཆེའི་གསུངས་བཞིན་དང་མནལ་ལམ་ལྟར་ན། བོད་ཡུལ་གྱི་གནས་ཆེན་དང་ཁྱད་པར་གངས་རི་ཐོད་དཀར་དུ་བྱོན་དགོས་པ་ཨི་ཡིན་སྙམ། ད་རྟེན་འབྲེལ་གྱིས་ཐོག་མ་ཡིན་པས་ཞིང་ཁམས་ཀྱི་སྨོན་ལམ་དང༌། གུ་རུ་ཡབ་ཡུམ་གྱིས་སྒྲུབ་ཐབས་བྱིན་རླབས་ཆེ་བ་ཞིག་གནང་དུ་གསོལ་གསུངས་པས། རྗེ་དེ་ཉིད་ཀྱིས་ཀྱང་ཆོས་ཀྱི་བདག་པོར་དགོངས་ནས་དག་སྣང་སྐོར་གསུམ་གྱི་ཆོས་གཏེར་འགའ་རེ་གསུངས། དེ་ནས་དགུང་ལོ་བཅུ་བཞི་བཅོ་ལྔའི་སྐབས་འབུལ་སྡུད་ལ་བྱོན་སྐབས། དགེ་རྩེ་གོ་འཕན་ཟེར་བའི་མཐའ་བ་རྒན་མོ་མ་བུ་གཉིས་ཡོད་པ་དེ་འཁོན་འཐབ་ཞིག་ལ་རྐྱེན་བྱས་ཏེ་བུ་མོ་གྲི་རུ་ཤི་བས། ༣༦༽ དེ་ཀར་ངེད་ཉིད་འབོད་པ་ཐོན་པས་ཁོང་མི་བྱོན་གསུངས་ཀྱང༌།
བླ་མཆན་སྒོ་ཡའི་ཟབ་གསང་ཞེས་པས་བྱོན་གོས་ཟེར་ནས། བྱོན་ཚེ་སྤུར་རོ་ལང་བྱས་བྱུང་བས། རྗེ་དེ་ཉིད་དགོངས་པ་ལ་ཅུང་ཟད་བཞུགས་ནས་སྤུར་གྱི་སྟེང་དུ་བཤམ་འདུག་མཛད་དེ་བགེགས་བསྐྲད་ལུས་སྦྱིན་སོགས་གསུང་ཚེ། རོ་ལང་ཞི་ནས་དེར་འདུས་ཀྱི་མི་རྣམས་ངོ་མཚར་དུ་གྱུར་ཏོ། དེ་ནས་ཡབ་རྗེ་གཏེར་ཆེན་རིན་པོ་ཆེ་ལ་མཁའ་འགྲོའི་ལུང་བསྟན་བྱུང་ནས། རྗེ་དེ་ཉིད་ལ་སྐུ་གེགས་ཤིན་ཏུ་ཆེ་བར་འདུག་པས་རང་གཏེར་གྱི་ཁྲོས་མའི་མཚམས་དམ་སྦྱར་བཞུགས་དགོས་བླ་མའི་བཀའ་གནང་ཕེབས་ཚེ། དེ་ལྟར་དུ་ཟླ་ཞག་བརྒྱར་བཞུགས། དེའི་ཚེ་མནལ་ལམ་ལ་མཁའ་འགྲོ་རལ་གྲི་འབར་མ་ཡིན་སྐད་པས་འདི་སྐད་ཟེར། ཧེ་ཧེ༔ བྱང་མུན་པའི་གླིང་ན་ཉི་གཞོན་བཀྲ། །
གནུབས་སངས་རྒྱས་ཡེ་ཤེས་སྒྱུ་མའི་གར། ། དེའི་ཡན་ལག་ལས་སྐྱེས་ནི་གུ་མ། ། དབྱིངས་ལྷན་སྐྱེས་ ༣༧༽ ཡེ་ཤེས་ཌཱཀྐིའི་སྤྲུལ། ། གཡང་དཀར་གྱི་ལོ་འཛིན་གཟུགས་བྱེད་ལེགས། ། གནས་གསུམ་ན་སྨྲེ་བའི་ཐིག་ལེ་ཡོད། ། དེ་ཉེ་རྒྱུར་སྤྱོད་ལ་རང་སྐལ་གྱི། ། ཆོས་ཟབ་པའི་དོན་ལ་སྤྱོད་རེ་རན། ། དེའི་གནས་དང་ལྡན་པར་མ་གྱུར་ན། ། དབྱིངས་ཌཱཀྐིའི་བསུ་བ་ཁྱོད་ལ་ཡོད། ། བརྡ་གོ་འམ་རྡོ་རྗེ་གཟི་བརྗིད་རྩལ། །
ང་སྐྱེ་མེད་དབྱིངས་ཀྱི་མཁའ་འགྲོ་མ། ། གདངས་ལྔ་ལྡན་ཡེ་ཤེས་ཀློང་ནས་ཤར། ། སྔོན་ཚེ་རབས་མང་པོས་མ་བཞིན་བརྩེ། ཁྱེད་དགོངས་པ་ཟབ་ཀྱི་ན་སོ་གཞོན། ། ཅོར་ཆུང་གིས་བདུད་དབང་མ་ཤོར་བར། ། རང་སྐལ་གྱི་ཕ་ཕོག་ལེན་པར་བརྩོན། ། ད་གསང་ཞིག་གསང་བ་ཌཱཀྐིའི་ཚིག ། ཞེས་ཟེར་ཏེ་མནལ་ལས་སད་པ་དང་མཉམ་དུ་ནང་སྔ་མོ་སྐྱོ་ཚ་གསོལ་ཏེ། ཡབ་རྗེ་བླ་མའི་དྲུང་དུ་བྱོན་ནས་ཕྱག་ཕུལ་ཏེ་མདུན་དུ་བཞུགས། བླ་མས་ཁྱོད་ཀྱིས་མཚམས་ལེགས་པོ་ཨི་འོང་འགྲུབ་རྟགས་ཅི་ཡོད་གསུངས་པས།
རྗེ་དེ་ ༣༨༽ཉིད་ཀྱིས་མཚམས་ཀྱི་ལོ་རྒྱུས་མ་གཏོགས་མཁའ་འགྲོའི་ལུང་བསྟན་བྱུང་བའི་རྣམ་གྲངས་ཞུ་མ་སྤོབས༌། དེ་ནས་དགུང་ལོ་བཅུ་དྲུག་ལོན། སྔ་མའི་རྟེན་འབྲེལ་སྟབས་དབེན་ཀྱང༌། ཟབ་གཏེར་གྱི་ཆོས་བསྐོར་རྫོགས་ཆེན་གྱི་སྐོར་དང་བསྒྲུབས་ཐབས་ཆ་ཤས་རེ་ཕྱག་བྲིས་མཛད་ནས། ཡབ་རྗེ་བླ་མའི་སྤྱན་ལམ་དུ་ཕུལ་ཚེ། དང་པོ་ཐུགས་མི་མཉེས་པའི་ཚུལ་མཛད་ནས་བཀའ་བཀྱོན་དང་ཕྱག་འབེབ་གནང༌། དེ་ནས་རྗེ་ཉིད་ཀྱི་ཞལ་ནས་ང་རང་གིས་སློབ་མ་ལམ་གྱིས་རྩོམ་ཆོས་དང་གང་དྲན་ཡིག་བྲིས་སུ་བགྱིས་པའི་བློ་ངན་མེད་ངེས་པ་ཡིན་ཀྱང༌། འགྲོ་བ་བསླུ་བྲིད་དང་རང་གི་དོན་ཤོར་གྱི་རྒྱུ་ཡིན་མིན་བླ་མ་རིན་པོ་ཆེ་ཁྱོད་ཀྱིས་གསུང་དུ་གསོལ། གསུངས་ནས་ཕྱག་ཕུལ་ཞིང་ཡང་ཡང་ཞུ་བ་ཕུལ་ཏེ། མཁའ་འགྲོའི་ཞལ་གཟིགས་ལུང་བསྟན་ཡོང་ཚུལ་རྣམས་ཞིབ་པར་ཞུས་ཚེ།
བླ་མའི་ཞལ་ནས་ཁྱོད་ཀྱི་ཡི་གེ་ཙམ་ཆོས་དང་གང་དྲན་ཡིག་རིས་སུ་ ༣༩༽ བྲིས་པ་རེད་བསམ་པ་མིན་ངེས་ཁྱོད་ཀྱི་རྒྱུད་བརྟག་པ་ཡིན་པས། འུ་ཅག་ཕ་བུ་ཡིན་ཀྱང་ཁྱོད་ང་ལ་སངས་རྒྱས་དངོས་ཀྱི་འདུ་ཤེས་ངེས་པར་འདུག་པས། ཟབ་གཏེར་གྱི་དངོས་གྲུབ་རེ་ཐོབ་འོང༌། སྔ་མའི་རྟེན་འབྲེལ་འགྲིགས་ན་བཟང་གི་ཏ། ད་དུས་ལས་ཡོལ་འདུག མིན་ཀྱང་སྤུན་ཟླ་དང་ཉེ་འཁོར་རྣམས་ཀྱིས་ཁྱོད་ད་དུང་བྱིས་པ་ཡིན་པས་ཅི་ཟེར་མི་ཤེས་གསུངས། རྗེའི་ཞལ་ནས་ཡི་གེ་འདི་རྣམས་ཅི་བྱེད་ཞུས་པས། བླ་མའི་ཞལ་ནས་ཕྱི་ནང་ཀུན་ལ་གསང་རྒྱ་གྱིས་ལ་ཞོག་གསུང༌། དེ་ནས་ལོ་ཁྱིམ་དེའི་ནང་དུ་རྡོ་ལུང་རི་ཟབ་ཟེར་བའི་ནང་དུ་ས་ཕུག་ཞིག་ཡོད་པ་དེ་ཀར་མྱུར་ལམ་ཐོད་རྒལ་གྱི་ཉམས་ལེན་ཟླ་བ་དྲུག་དང་ཞག་བཅུ་འགྲོ་སྐབས། རྡོ་རྗེ་གཡུ་སྒྲོན་མ་ཡིན་སྐད་པའི་མི་མོ་གཟུགས་མཛེས་པ་ཡིད་དུ་འོང་བ་དར་དཀར་གྱིས་ལྭ་བ་མནབས་པ་རྨ་བྱའི་སྒྲོ་ཐུལ་གཡང་ལུགས་སུ་གསོལ་ཞིང་ཕྱག་ན་མེ་ལོང་དང་ ༤༠༽ གཏེར་བུམ་འཛིན་པ་རིན་པོ་ཆེའི་རྒྱན་གྱིས་སྤྲས་པ་ཞིག་གི་འདི་སྐད་གསུངས།
ཨེ་ཨེཿ གསོན་དང་རིགས་ལྡན་དབང་མོ། ། ཀུན་གསལ་རྟ་བདུན་ཁྱོན་ཡང༌། ། དབྱར་རྔའི་རང་སྒྲ་ཤུགས་ལྡན། ། རུ་སྦལ་རྒྱུ་རྩལ་རྒོད་ཀྱང༌། ། ངང་པའི་ཆབ་སྲིད་གསལ་འོང༌། ། ལྷ་ལམ་ཡུལ་ནས་འོང་བའི། ། བཞིན་མཛེས་ཌཱཀྐི་ང་རང༌། ། དགའ་བའི་འགྲོས་ལ་མཁས་པའི། ། བདེ་ཆེན་བཅུད་ལ་དབང་འབྱོར། །
མཁའ་དབྱིངས་རོལ་མོའི་སྒྱ་རྩལ། ཁྱོད་དང་འབྲེལ་ན་ལེགས་བསམ། ། པདྨའི་ཕ་ཕོབ་༼ག?༽ཐོབ་པ། ། ཟབ་གཏེར་གྲོགས་མོ་ངས་བྱེད། ། ཟེར་ནས་སྐུས་གར་བསྒྱུར་ཏེ་འཁྲིལ་སྦྱོར་གྱི་སྟ་གོན་བྱེད་ཚེ། རྗེ་དེ་ཉིད་ན་སོ་ཆུང་བའི་རྐྱེན་ལ་ལྟོས་ནས་མཁའ་འགྲོའི་གསུང་ལྟར་མ་ནུས་ཤིང་བཞུགས་པས། ཡང་ཌཱཀྐིའི་ཞལ་ནས་ཁྱོད་ཀློང་ཆེན་རྡོ་རྗེ་གཟི་བརྗིད་ཡིན་སྐབས་ང་རང་བདེ་བསྐྱེད་གསང་བའི་གྲོགས་ཡིན་ཀྱང་ད་ལན་ངོ་མ་ཤེས་པས་ལེན། ད་ང་འགྲོ་བ་ ༤༡༽ ཡིན་ཟེར་ཞིང་འགྲོ་གྲབ་བྱེད་འདུག རྗེའི་ཞལ་ནས་ང་ཀློང་ཆེན་པའི་སྐྱེ་སྲིད་ཡིན་ཚུལ་ཇི་ལྟར་རེད་སྨྲས་པའི་ཚེ། ཌཱཀྐི་ན་རེ།
ཁྱོད་ཀྱིས་ཕ་ཡབ་ལ་དྲིས་དང་གསལ་འོང་གི་དང༌། དེ་རྟེན་འབྲེལ་གྱི་སྣ་ཁ་ལས་ཀྱིས་མ་བསྒྱུར་བ་ཞིག་དགོས་ཟེར་ཞིང་གཡུ་དྲུག་དཀར་ཞིག་རྗེ་ལ་ཕུལ་ཏེ། འུ་ཅག་དམ་ཚིག་གི་རྟེན་ཡིན་ཟེར་ནས་མི་སྣང་བར་གར་སོང་ཆ་མེད་དུ་གྱུར། དེ་ནས་ནངས་སྔ་མོ་བླ་མའི་དྲུང་དུ་བྱོན་ནས་ཕྱག་ཕུལ་ཏེ་མདུན་དུ་བཞུགས་ཚེ། བླ་མའི་ཞལ་ནས་ཁྱོད་ལ་ཅི་དགོས་གསུངས་པས། རྗེའི་ཞལ་ནས་བླ་མ་རིན་པོ་ཆེ་ཁྱོད་ཀྱིས་བདག་ལ་སྐྱེ་འགྲོ་ཕྲེང་༼སྐྱེ་ཕྲེང་?༽ལུང་བསྟན་ཞིག་གསུང་དུ་གསོལ་ཞུས་ནས་ཕྱག་ཕུལ་བས། བླ་མའི་ཞལ་ནས་ཕས་བུ་ལ་ལུང་བསྟན་པ་འདི་མི་མཛའ་ཨ་གསུངས། རྗེའི་ཞལ་ནས་བདག་གི་འདི་ཕྱི་བར་གསུམ་དུ་སྐྱབས་མགོན་བླ་མ་ཁྱོད་ལས་མེད་པས། བདག་གི་ལས་ཇི་ལྟར་འགྱུར་གྱི་ལུང་བསྟན་ ༤༢༽ ཞིག་ཅི་ནས་ཀྱང་གསུང་དུ་གསོལ། ཞེས་ཡང་ཡང་ཞུ་བ་ཕུལ་བའི་ཚེ།
བླ་མས་ད་ཆོག་གི་གསུངས་ཏེ་འདི་སྐད་གསུང༌། གཉིད་འོད་གསལ་འདྲེས་པའི་དག་སྣང་ངོར། ། མ་མཁའ་འགྲོ་བདེ་བའི་དབང་ཕྱུག་མ། ། ཡིན་སྐད་པའི་བུད་མེད་ཞིག་ན་རེ། ། ང་འོང་བ་ཆོས་ཀྱི་དབྱིངས་ནས་འོང༌། ། དབྱིངས་ཟག་མེད་ནམ་མཁའི་འཁོར་ཡུག་ནས། ། གདངས་ལྷུན་གྲུབ་རོལ་པ་འཕྲུལ་མོ་ཆེ། ། ཚུལ་མ་ངེས་སྣ་ཚོགས་སྣང་བ་ཤར། ། འདི་ཡོད་པ་ཀུན་ལ་ཡོད་ན་ཡང༌། ། དེ་མངོན་དུ་གྱུར་པ་ཉིན་སྐར་ཙམ། །
འདིར་སྣ་ཚོགས་སྣང་བའི་རྫུན་རིས་ཀུན། ། མེད་བཞིན་དུ་འཁྲུལ་སྣང་ཀུན་ལ་ཡོད། ། ཚུལ་སྟོང་ཉིད་ཡིན་པར་སུས་མ་མཐོང༌། ། ང་རིག་རྩལ་རོལ་པའི་མཛའ་ན་མོས། ། མི་ཁྱོད་ལ་ལུང་བསྟན་ཚིགས་སུ་བཅད། ། གཞི་འཁོར་འདས་རོལ་པའི་མ་ཆེན་མོས། ། བུའི་གྲངས་ལ་བརྗེད་དུ་མ་མཆིས་ཀྱང༌། ། བུ་ཡིད་ལ་བཅག་པ་སྒྱུ་མའི་ ༤༣༽ བུ། ། སྔོན་སྒྱུ་མའི་རྣལ་འབྱོར་ཀློང་ཆེན་མ། ། མ་འགྲོ་ལ་རྗེས་ཆགས་གར་གྱི་དབང༌། །
དོན་རྣམ་འཕྲུལ་མཉྫུ་ཤྲི་པས། ། ཡང་སྨོན་ལམ་རྣམ་དག་སྒྱུ་མའི་འཕྲུལ། ། དུས་དེང་སང་མི་ཡི་རྫུ་ལ་ཞུགས། ། ད་ཡི་དམ་ལྷ་ཚོགས་གང་ལགས་ཀྱང༌། ། ལྷ་རྡོ་རྗེ་གྲོ་ལོད་ཕུར་པ་ལེགས། ། བཀའི་སྲུང་མ་གང་ལགས་ཅི་ཡིན་ན། ། བཀའི་སྲུང་མ་གནོད་སྦྱིན་ཤན་པ་དང༌། ། གཟའ་ཁྱབ་འཇུག་སྔོན་ལས་འབྲེལ་བའི་ལྷ། ། གནས་གང་བདེ་དབེན་པའི་རི་ངོགས་བདེ། ། ལས་ཅི་བྱེད་ཕྱོགས་མེད་འགྲོ་བ་སྐྱོངས། །
ཕུག་གར་གཏོད་གཞི་ཡི་རེག་པ་ཡིས། ། མཐར་གར་བསྡུ་སྣང་བཞི་མཐའ་རུ་བསྡུ། ། ཟས་ཅི་ཟ་སློང་མོའི་ཁ་ཟས་བཟང༌། ། རྐྱེན་བར་ཆད་གང་གིས་སེལ་སྲིད་ན། ། ཆོས་བདུད་གཅོད་ཟབ་མོས་སེལ་ཡང་སྲིད། ། དུས་ལྔ་བརྒྱ་སྙིགས་མའི་དལ་ཡམ་ལ། ། སྔགས་རྡོ་རྗེའི་གོ་ཁྲབ་བསྒོ་བ་གལ། ། ལས་མཐའ་མ་བདུད་ལ་མ་ཤོར་དགོས། ། ཚེའི་ ༤༤༽ ཚད་ནི་ཅི་ཡིན་བྱ་བ་ན། ། ལོ་བདུན་བཅུ་རྩ་གཉིས་གྲངས་ཙམ་མམ། །
རྐྱེན་བར་ཆད་ཕོ་ཉས་གཡུལ་བཟློག་ཕྱིར། ། མ་མཁའ་འགྲོའི་དལ་ལ་ཚོགས་མཆོད་བཏང༌། ། གནད་ཚུལ་བཞིན་སྤྱོད་པའི་སྐལ་ལྡན་ན། ། ཚེ་འདི་ཕྱི་གཉིས་ལ་ལེགས་ཡོན་འཐོབ། ཨཻ། ང་དབུས་ནས་ལྷགས་པའི་མཛའ་ན་མོ། ། བར་མངོན་གའི་ཞིང་ནས་སྟོང་གཟུགས་སྟོན། ། ཡུལ་སྒྱུ་མའི་ལྟད་མོ་སྟོན་དུ་འོང༌། ། ལྷོ་གསང་ཆེན་རོལ་པའི་དུར་ཁྲོད་ནས། ། ངེས་༼ངས་?༽བདེ་སྡུག་གར་གྱིས་རྣམ་རོལ་ངོམ། །
གནས་དེ་རུ་འཐོག་པར་མ་གྱུར་ན། ། ནུབ་པདྨ་བཙེགས་པའི་དུར་ཁྲོད་ནས༌། ། ངས་ཉོན་མོངས་རོ་བསྙིལ་ཆོ་འཕྲུལ་གྱིས། ། གདངས་འཇིགས་མེད་ཟང་ཐལ་ནོར་དུ་སྟེར། ། གནས་དེ་རུ་ཡུན་གཅིག་ངལ་གསོའི་མཐར། ། བྱང་སྡེ་སྡུག་མེད་པའི་ཨ་ཐང་ནས། ། ང་དབྱིངས་ནས་མི་རིང་བསུ་མར་འོང༌། ། གནས་རང་སྣང་དོན་གྱི་འོག་མིན་ནས། ། ང་ལམ་འདྲེན་མ་མོ་སྡེ་བཞི་འཁོར། ། འོད་དབང་པོ་ ༤༥༽ གཞུ་ཡི་ལམ་བྱས་ཏེ། །
བདག་མ་བུ་ཀུན་བཟང་རྒྱལ་སར་འགྲོ། ། ད་ང་འགྲོ་ཆོས་ཀྱི་དབྱིངས་སུ་འགྲོ། ། ང་ལུས་མེད་མཁའ་འགྲོའི་གྲོང་ཁྱེར་དུ། ། བདེ་སྡུག་མེད་པའི་དབྱིངས་སུ་འགྲོ། ། ཞེས་ཟེར་ཞིང་འཇའ་མཚོན་ཡལ་བཞིན་ཐལ། གསུངས་ནས་དེ་ལྟར་གྱིས་དང་རང་གཞན་གྱིས་དོན་འབྱུང་འོང་གསུངས། དེ་ནས་དགུང་ལོ་བཅུ་བདུན་ལོར་སྐུ་གེགས་ཤིན་ཏུ་ཆེ་བས། ཡབ་རྗེ་བླ་མས་གེགས་སེལ་གྱི་ཕྱིར་དུ་རྗེ་ཉིད་ལ་བཀའ་བཀྱཽན་དང་ཕྱག་འབེབས་སོགས་གནང་ནས་དུས་རྒྱུན་དུ་ཐུགས་དྲག་པོ་བྱས་ཏེ་སྤྱན་གྱིས་གཟིགས་པ་མེད་པ་ཙམ་མཛད་ཚེ། བླ་མ་རིན་པོ་ཆེའི་དངོས་སློབ་ལུང་ཟིན་རྣམས་ཀྱི་ནང་ནས་བསོ་སྤྲུལ་ཚེ་དབང་རིག་འཛིན་ནམ་སྣ་ཚོགས་རང་གྲོལ་དང༌། གླིང་སྤྲུལ་པདྨ་ལུང་རྟོགས་རྒྱ་མཚོ།
བླ་མ་དགེ་ལེགས་དཔལ་བཟང་ལ་སོགས་པའི་སྐྱེས་ཆེན་རྣམས་དང༌། ལས་ལྡན་གྱི་སློབ་བུ་འགས་གཙུག་གི་རྒྱན་དུ་འཆང་ནས། བླ་མར་མཐོང༌། གཞན་བུ་ ༤༦༽ སློབ་རྣམས་ཀྱི་བླ་མའི་མཛད་སྤྱོད་ལ་ལྟོས་ཏེ་བརྙས་དམོད་དང་ལོག་པར་བལྟ་ཞིང༌། རྗེ་དེ་ཉིད་ལ་ཁྱོད་བླ་མ་གཏེར་སྟོན་གྱི་བླ་བཙོང་རེད་ཟེར་ཞིང་མིག་གི་ལིང་ཏོག་དང་འདྲ་བར་བྱུང༌། བླ་མས་ཀྱང་ཆོས་གྲལ་དབང་གྲལ་ཙམ་ལའང་རྗེ་དེ་ཉིད་བཞུགས་སུ་མི་བཅུག་པར་མཛད། དེའི་སྐབས་རྗེ་དེ་ཉིད་ཐུགས་ཤིན་ཏུ་སྐྱོ་དྲག་ནས་རང་གནས་ཀྱི་ལུང་པ་འདམ་ལུང་ཞེས་པའི་སྒང་ཁ་རུ་བྱོན་ནས་ཐུགས་སྐྱོ་བའི་གླུ་འདི་གསུངས་སོ། ཕ་ཀུན་མཁྱེན་པད་འབྱུང་ཆོས་ཀྱི་རྗེ། ། དོན་དབྱེར་མེད་བདུད་འཇོམས་ཧེ་རུ་ཀ ། བདག་གསོལ་བ་འདེབས་སོ་བྱིན་གྱི་རློབས། །
སྤྲང་རི་ཁྲོད་ཟིན་པར་མཛད་དུ་གསོལ། ། སྔོན་སྨོན་ལམ་བཟང་པོའི་ལས་འཕྲོ་ལྡན། ། ཕ་མཚན་ལྡན་བླ་མའི་རྗེས་སུ་བཟུང༌། ། ཆོས་ཟབ་པའི་གདམ་ངག་སྣ་ཚོགས་ཐོབ། ། རང་གཞན་གྱིས་དོན་གཉིས་ངང་གིས་འབྱུང༌། ། མ་མཁའ་འགྲོའི་གྲལ་ཕྲལ་ལུང་བསྟན་བཞིན། ། ཆོས་ཟབ་པའི་གཏེར་ལ་དབང་བའི་དུས། ། སབྟ་ཡི་ ༤༧༽སྨོན་ལམ་ལས་ཀྱི་བསྒྱུར། ། དེ་ཇི་བཞིན་མ་ནོར་གནད་ལ་འབད། ། དོན་མ་ནོར་རང་བྱུང་འགྲུབ་པར་འགྱུར། །
དེ་བསམ་ཤིང་བསམ་ན་སྐྱོ་བ་སྐྱེས། ། གནས་གང་དུ་བསྡད་ཀྱང་དབེན་རི་དྲན། ། རང་གཅིག་པུར་སྒྲུབ་ཚུགས་ཟིན་པ་ཞིག ། མགོན་པད་འབྱུང་གིས་བྱིན་རློབས་ལམ་སྣ་དྲོངས། ། སྤྲང་རི་ཁྲོད་ཟིན་པར་བྱིན་གྱི་རློབས། ། བློ་ཆོས་ལ་འགྱུར་བར་བྱིན་གྱི་རློབས། ། ཕ་བཀའ་དྲིན་ཅན་གྱི་མཛད་སྤྱོད་ལ། ། ཡིད་ཐེ་ཚོམ་མེད་པར་བྱིན་གྱི་རློབས། ། ལས་བྱ་བ་དམ་པའི་ཆོས་དང་བསྟུན། ། གཉིས་འཛིན་གྱི་མདུད་རྒྱ་དབྱིངས་སུ་ཞིག །
རང་བྱུང་གི་ཡེ་ཤེས་མངོན་གྱུར་ཤོག ། གསུངས་ནས་ད་བླ་མའི་བཀའ་གནང་ཞིག་ཐོབ་ན་ངེས་མེད་ཀྱི་རི་ཁྲོད་ཞིག་ཏུ་འགྲོ་དགོས་དགོངས་ནས། དེ་ནས་མ་ཡུམ་ཡོད་སར་ཕེབས་ཏེ། རྗེའི་ཞལ་ནས་ཨ་མ་ང་སྔར་བླ་མའི་ཐུགས་ཀྱིས་ཤིན་ཏུ་གཅེས་པར་བསྐྱང་ནས་སྤུན་ཟླ་རྣམས་དང་ཁྱེད་མེད་པར་མཛད། ༤༨༽ ཁྱད་པར་ཟབ་ཆོས་ཀྱི་ཁྲོལ་དོན་དམར་ཁྲིད་དུ་གསུངས་པ་སོགས་ཡིན་ཀྱང༌། ད་རེས་ཀྱིས་དུས་རྣམས་སུ་ཆོས་གྲལ་ཙམ་ལའང་འདུ་མི་ཆོག་གསུངས་ནས། ནུབ་མོ་གཟིམ་གཡོག་སོགས་ཞབས་ཞུ་བྱེད་སྐབས་རྣམས་སུ་གསུང་མཛད་མི་གནང་བར་འདུག་པས། ད་ཅི་ནས་ཀྱང་བླ་མའི་ཐུགས་ཟིན་གྱི་སློབ་བུ་ཞིག་མི་འོང་ངེས་པར་རེད། ད་ནི་བླ་མའི་སྲས་སུ་གྱུར་པ་བཀའ་ཡང་ཐུགས་མཉེས་པར་གྱུར་པའི་ལུས་ལྡན་ཞིག་ལོན་པ་ལ་སྨོན་ལམ་བཏབ་ནས་ལུས་ངན་འདི་བོར་སོང་ན་ཅི་མ་རུང་གསུངས་ཏེ་བཤུམ་པར་མཛད་ཚེ། མའི་སེམས་ཀྱིས་མ་བཟོད་ཀྱང་ཡབ་ལ་ནི་ཞུ་མ་ཕོད་པར་རྗེ་དེ་ཉིད་ཀྱི་ཐུགས་གསོས་ནས།
ད་ཁྱོད་ཀྱི་ལུས་བཟང་པོ་ད་ཕན་ལོན་ཐབས་དཀའ་མོ་རེད། ཁྱོད་སྐྱེ་ངན་ཞིག་མིན་པ་འདྲ། སྔར་ང་རང་ལ་མཁྱེན་སྤྲུལ་དང་མི་ཕམ་གཉིས་ཡོད་སྐབས་ལུས་ན་སྡུག་བསྔལ་ཆེན་པོ་བྱུང༌། ཁྱོད་ཡོང་དུས་མཁའ་འགྲོའི་ཚོགས་གྲལ་དུ་སླེབ་སྣང་འཆར་བ་དང༌། ལུས་ལ་ ༤༩༽ ན་ཚ་མེད་ཅིང་ཤེས་པ་དྭངས་ཤིང་དགེ་སྦྱོར་འཕེལ་བ་དང༌། བཙས་དུས་གནས་ཁང་ཕྱི་ནང་ཐམས་ཅད་འོད་ཀྱིས་ཁྱབ་ཅིང༌། ཁང་སྟེང་དུ་རྒོད་བབས་ནས་གར་བྱེད་པའི་ཚུལ་གྱིས་ཕར་འགྲོ་ཚུར་འགྲོ་བྱེད་འདུག་པ་གཞན་གྱིས་རིག་ཟེར། མོའི་སྣང་བ་ལའང་ཁྱོད་མངལ་སྐྱོན་གྱི་མ་གོས་པར་འོད་ཀྱི་རྣམ་པར་གནས་པ་སོགས་རྟགས་མཚན་ཁྱད་པར་བ་ཡོད་པས། བླ་མས་ཀྱང་ཁོང་གི་བསྟན་པ་འཛིན་པའི་བུ་ཞིག་འོང་གསུངས་པ་སོགས་སྨྲས་ནས། ད་ཁྱོད་ཀྱིས་བླ་མས་ཅི་གསུང་བསྒྲུབ་ལ་བཀའ་བཀྱོན་ཕྱག་འབེབས་གནང་རུང་དགོས་པ་ཆེན་པོ་ཡོད་ཐང་ལོག་ལྟ་མ་བྱེད་ཟེར།
ཡང་རྗེའི་ཞལ་ནས་བླ་མ་ལ་ལོག་ལྟ་ཅི་ལ་སྐྱེ། བཀའ་དྲིན་འཁོར་ཐབས་དང་བྲལ་བ་ཡིན་པས་སྲོག་ལ་བབ་དགོས་པ་བཀའ་གནང་ཕེབས་ཀྱང་བསྒྲུབ་ངེས་པ་ཡིན། བླ་མས་ལུང་ཟིན་གྱི་བུ་སློབ་ཆེ་བ་རྣམས་ཀྱི་ནང་ནས་ང་རང་གིས་དབང་འབྲེལ་ཡོད་པ་གླིང་སྤྲུལ་དང་བསམ་སྤྲུལ་བླ་མ་དགེ་ ༥༠༽དཔལ་ཆོས་བསྟན་ལ་སོགས་པའི་བུ་སློབ་འགའ་རེ་མ་གཏོགས། ཐམས་ཅད་ཀྱིས་བརྙས་དམོད་བྱེད་འདུག་པས་ང་རང་བླ་མའི་སྲས་མིན་པར་འདྲ་སྙམ་གྱིས་གསུངས། མ་ཡུམ་གྱིས་ན་རེ་ཁྱོད་ལ་ཚེ་གེགས་ཆེ་བས་ལན་པ་རེད། ཀུན་གྱིས་དམན་ལྡང་ཅི་ལ་ཡིན་ཟེར་ནས། ད་བཞུགས་གནས་སྤོར་དགོས་པས་དེ་ལུགས་ཀྱི་བླ་མའི་ཞལ་ཞུ་གྱིས་ཟེར། དེ་ནས་ལོ་ཁྱིམ་དེར་སྟོན་ཟླ་ཐ་ཆུང་གི་ནང་དུ་བ་ར་ཚངས་ཀྱི་སྟོད་དུ་ལུང་ཁ་མ་ཟེར་བ་དེ་ལ་སྒར་གཞིས་དགུན་སར་ཕེབས་ཚེ། རྗེ་དེ་ཉིད་ཀྱིས་སྔར་ལྟར་བླ་མའི་གཟིམ་སྦྲའི་ནང་དུ་ར་བ་དང༌། ཕྱིའི་སྤྱོད་ལམ་གྱི་ས་བརྐོས་པ་སོགས་མཛད་ནས་གཟིམ་སྦྲ་ཕུབ།
དེ་ནས་བླ་མའི་གཟིམ་ལམ་བཅའ་སྐབས། རྗེ་དེ་ཉིད་ཀྱི་ཐུགས་བདེ་གསོས་ལ་བདག་སྐྱེ་བ་ནས་ཚེ་རབས་གར་སྐྱེས་ཀྱང་བླ་མ་རིན་པོ་ཆེ་འདི་དང་མི་འབྲལ་བ་ཐུགས་མཉེས་པའི་ཞབས་ཞུ་ལེགས་པོ་རེ་བསྒྲུབ་ན། དབེན་རི་བརྒྱ་ཡི་དོ་ཟླ་མེད་པ་འདྲ་དགོངས་ནས་སྨོན་ལམ་རྣམ་དག་རེ་མཛད། ༥༡༽ དེ་ནས་བླ་མའི་གཞུངས་གནས་ཀྱི་སྟ་གོན་རྣམས་ལེགས་པར་འགྲུབ་སྟེ། རྗེ་དེ་ཉིད་བླ་མའི་དྲུང་དུ་བྱོན་ནས་བཀའ་སྐྱོན་ཕྱག་འབེབས་གནང་ནས་བླ་མ་གཟིམས་སྦྲའི་ནང་དུ་བྱོན་སོང་རྗེས། རྗེ་དེ་ཉིད་ཐུགས་སྐྱོ་བའི་བཤུམ་པར་མཛད་ནས་བཞུགས་ཡོད་སྐབས། ཧོར་འོད་ཆུང་དང༌། བླ་མ་ཤེར་གསང༌། མཁྱེན་རབ་རྒྱ་མཚོ་སོགས་མཆེད་གྲོགས་འགའ་བྱོན་ནས་ཁྱེད་ཀྱི་ཐུགས་ཆུང་མ་མཛད་དང༌། བླ་མ་རིན་པོ་ཆེས་ཁྱེད་ལ་སྐུ་གེགས་ཡོད་པའི་ལོ་རྒྱུས་གསུངས་འདུག་པས་བཀའ་བཀྱོན་ཕྱག་འབེབས་ཇི་ལྟར་གནང་ཡག་ལོག་རྟོག་མི་ཉན་གསུངས།
རྗེའི་ཞལ་ནས་བཀའ་བཀྱོན་ཕྱག་འབེབས་ཇི་ལྟར་གནང་ཡང་ལོག་ལྟ་སྐྱེ་བ་མི་དགོས། ང་རང་གི་བླ་མའི་ཐུགས་ཟིན་པ་ཞིག་མི་འོང་གི་སྙམ་ནས་སྡུག་པ་ཡིན་གསུང༌། ཡང་མཆེད་གྲོགས་རྣམས་ཀྱིས་བླ་མའི་ཐུགས་ལ་ཟིན་ངེས་པ་རེད། བླ་མའི་ཞལ་ནས་ཁོང་མཆེད་གྲོགས་བུ་སློབ་རྣམས་ལ་བར་སྐབས་ཆང་གསོལ་ཞོར་བ་༼ལ?༽འདི་ལྟར་གསུང༌། ༥༢༽ ང་རང་གི་བུ་དྲི་མེད་འདི་གཞི་བཟང་བས་དམན་སྡང་བྱས་ནས་བརྡུང་བཙོག་བྱེད་པ་ཡིན། བུ་དེ་ལ་ཚེ་འཕྲེང་ཆེ་བ་ཡིན་པས་དེ་སེལ་ཐབས་བྱེད་པ་ཡིན་མ་གཏོགས་སྡང་བ་མིན། ངས་བསྟན་པ་འདི་ཁོ་རང་ལ་རག་ལས་ཡོད་གསུང་པ་ཡིན་པས། ཁྱེད་ཀྱིས་དེ་ལུགས་ཀྱི་ཐུགས་གཟབ་མཛོད་ལ་སྐུ་ཚེ་མཐར་ཕྱིན་ཐབས་རེ་མ་འཆུགས་ཟེར། དེ་སྐབས་གཞི་ཆེན་བླ་སྤྲུལ་འགའ་དང༌། ཕྱོགས་གཞན་ནས་བྱོན་པའི་བླ་སྤྲུལ་མང་པོ་ལ་གཏེར་སར་གྱི་ཕུར་པ་ཁྲོས་མ་སེང་གདོང་སོགས་ཀྱི་དབང་ལུང་འབུལ་དགོས་པས།
བླ་མས་རྗེ་དེ་ཉིད་ལ་གསུང་མཛད་མི་གནང༌། གཞན་བུ་སློབ་ཞིག་ལ་གསུང་ཆའི་ཚུལ་དུ། རྗེ་དེ་ཉིད་ལ་ཁྱོད་ཀྱིས་ཕྱོགས་ཀྱི་སྒར་བ་འདི་རྣམས་ལ་དབང་ལུང་སོགས་གང་དགོས་ཀྱི་བྱ་བ་གྱིས་ཤིག་གསུང༌། དེ་ནས་བླ་མའི་བཀའ་བཞིན་རྗེ་ཉིད་ཀྱིས་བླ་སྒར་རྣམས་ལ་དབང་ལུང་འབུལ་སྐབས། དབང་གི་མགོར་ཐོན་ཚེ་བླ་མ་བསྐྱེད་ལམ་ལ་བྱོན་ཏེ་གཟིགས་ཚེ། ཐུགས་སྣང་ལ། རྗེ་ ༥༣༽ དེ་ཉིད་ཀྱི་མདུན་ཐད་དུ་འཇའ་ཡི་གུར་ཁང་འཁྱིལ་བའི་ཀློང་དུ་མཁའ་འགྲོ་མ་རུས་པའི་རྒྱན་དྲུག་གིས་སྤྲས་པ་ཞིག་གིས་ཌ་དྲིལ་དཀྲོལ་བཞིན་སྙན་པའི་དབྱངས་ཀྱིས་ཚིགས་བདུན་གསུངས་པ་གཟིགས་ཚེ། བླ་མའིདགོངས་པ་ལ་བུ་ཆུང་དྲི་མེད་དེ་ཀློང་ཆེན་པའི་སྐྱེ་སྲིད་ཡིན་ངེས་པ་འདྲ། སྔོན་ལས་འབྲེལ་རྩལ་གཟུགས་སྐུ་དབྱིངས་སུ་བསྡུ་སྐབས་ལས་ལྡན་རྣམས་ཀྱི་མཐོང་སྣང་ལ་མཁའ་འགྲོ་རུས་པའི་རྒྱན་དྲུག་ཅན་ཞིག་དབུ་གཙུག་ནས་ཐོན་ཏེ། སྟེང་གི་ནམ་མཁར་ཐིམ་སོང་བ་མཐོང་ཆོས་སུ་ཡོད་པས་རྡོ་རྗེ་ཕག་མོས་རྗེས་སུ་བཟུང་བ་ཞིག་ཡིན་པར་དགོངས།
གཞན་མཆེད་གྲོགས་རྣམས་ཀྱིས་འཇའ་དང་འོད་རེ་ཤར་བ་ཀུན་གྱིས་མཐོང་ནས་ངོ་མཚར་དུ་སྨྲས། དེ་ནས་དབང་ལུང་གི་མཇུག་ཏུ་རྗེ་དེ་ཉིད་ལ་མཎྜལ་གྱི་རྟེན་དུ་ཕུལ་བ་ཆོས་དུང་གཡས་འཁྱིལ་སྤུས་ལྡན་ཞིག་དང་རིན་པོ་ཆེ་གཉིས་པ་དར་གོས་ཕྲུགས་ལ་སོགས་པ་ཕྱག་ཏུ་འབྱོར་བ་རྣམས་ཡབ་རྗེ་བླ་མའི་ ༥༤༽དྲུང་དུ་ཕྱག་བཅས་ཕུལ་བས། དེ་སྔོན་བླ་མའི་གསུངས་མཛད་མི་གནང་བའི་ཚུལ་བྱས་ཀྱང༌། ད་རས་ཀྱི་སྐབས་གསུང་གནང་ནས་ཆོས་ཐམས་ཅད་རྟེན་ཅིང་འབྲེལ་བར་འབྱུང་བ་ཡིན་པས་ཆོས་དུང་མ་སྤུས་ལྡན་འདི་ལེགས་གོ་གསུང༌། རྗེ་དེ་ཉིད་བླ་མས་གསུང་གནང་བ་ལ་དགའ་དྲ་ནས་ཅི་ཡིན་འདི་ཡིན་མེད་པར་རབ་དགའི་ས་ཐོབ་པའི་སྐྱེས་བུ་ལྟ་བུར་གྱུར་པ་དང༌། བླ་མའི་ཞལ་ནས་ད་ཁྱོད་ཀྱིས་ངའི་བཀའ་བསྒྲུབ་བསམ་ན་ངེས་མེད་དུ་སྤྲང་ལྡོམ་གྱི་ཚུལ་དུ་གྲོགས་ཞིག་དང་བཅས་ཏེ་སོང་གསུངས། དེ་ནས་བླ་མའི་བཀའ་བཞིན་རྗེ་དེ་ཉིད་བྱ་བྲལ་གྱི་ཚུལ་དུ་བྱོན་ནས། ཐོག་མར་གསེར་འབྲོས་རིར་གནས་བསྐོར་མཛད་ནས་བྱོན་པའི་ལམ་ཁར་མི་དམར་རྟ་དམར་ཅན་ཞིག་བྱུང་ནས་ཁྱེད་སུ་ཡིན། ད་ལྟ་གར་བྱོན་ཟེར་བ་ལ། རྗེ་ཉིད་ཀྱི་ཅི་ཡང་མི་གསུང་པར་བྱོན་པས་མི་དེ་ཡང་གར་སོང་མེད་པར་ཡལ།
དེ་ནས་གནས་ཀྱི་གཡོན་ལུང་མདོར་ ༥༥༽ ཕེབས་ནས་མདུན་ལུང་གོང་མའི་ནང་དུ་གསོལ་ཕོག་མཛད་ཅིང་ཡོད་པ་ལ། ཡང་སྔར་གྱི་མི་དེ་འོང་ནས་ཁྱེད་སུ་ཡིན་གང་དུ་བྱོན་ཟེར་བ་ལ། ང་རྒིས་ལིས་གཏེར་སྲས་ཡིན། ངེས་མེད་ཀྱི་གནས་སུ་འགྲོ། ཁྱོད་སུ་ཡིན་གསུངས་པས། ཁོ་ན་རེ་ང་སེ་ར་དགོན་ནས་འོང་བ་ཡིན། ལོ་ཆ་ཤེས་ལ་འུ་ཅག་མཇལ་རྒྱུ་མ་བྱུང་བས། ད་ལན་ཁྱེད་བསུ་མར་འོང་བ་ཡིན་པས། ད་ང་སྔོན་དུ་འགྲོ། ཁྱེད་རྗེས་ནས་བྱོན་ཤོག་ཟེར་ནས་རྟ་ལ་ལྕགས་ཀྱིས་བྲབས་པའི་ཚུལ་བྱས་ནས་མི་སྣང་བར་གྱུར།
དེའི་ཉིན་རྗེ་དེ་ཉིད་སྡོང་ར་ཟེར་བའི་ལུང་མདའ་རུ་ཕེབས་ནས་དེ་གར་བཞུགས། དེའི་ནུབ་གཟིམ་ལམ་ལ་བུད་མེད་ཡིད་དུ་འོང་བ་དར་དཀར་གྱི་ལྭ་བ་གྱོན་པ་རིན་པོ་ཆེའི་རྒྱན་སྣ་ཚོགས་ཀྱིས་སྤྲས་པ་གཉིས་ཡུ་མོ་དང་རྨ་བྱ་བཅིབས་ནས་རྗེའི་དྲུང་དུ་འོང་སྟེ་སྐུ་ཁམས་བདེ་ལགས་སམ་ཞུས་པས། རྗེའི་ཞལ་ནས་ང་ ༥༦༽ བདེ་མོར་གནས། ཁྱེད་གཉིས་སུ་ཡིན་གསུངས་པས། ཁོང་གཉིས་ན་རེ་ངེད་གཉིས་འབྲོང་རིའི་ལྕམ་གཉིས་ཡིན་པས་ཁྱེད་གནས་ནང་ལ་ཨི་བྱོན་ཟེར། རྗེའི་ཞལ་ནས་ཁྱེད་གཉིས་ཀྱིས་འགྲོ་རོགས་བྱས་ན་འགྲོ་གསུང༌། དེ་ནས་རྗེ་དེ་ཉིད་མཁའ་འགྲོ་གཉིས་དང་བཅས་ཏེ་བྱོན་པས་མདུན་ལུང་བར་མ་རེད་ཟེར་ནས་དུང་གི་སྒོ་དང་ཐེམ་སྐས་ཡོད་པ་ཞིག་ཏུ་ཐོན་སོང་བས། གྲོགས་གཉིས་ལ་རྗེའི་ཞལ་ནས་གནས་འདི་གང་རེད་གསུང༌། མཁའ་འགྲོས་ན་རེ་གནས་འདི་དགེ་བསྙེན་འབྲོང་རི་སྨུག་པོ་ཡིན་ཟེར། དེ་ནས་ནང་དུ་བྱོན་པའི་གཞལ་ཡས་ཁང་སུམ་ཐོག་ཏུ་ཡོད་པས།
འོག་ཁྱམས་སུ་སྲས་མཆོག་ནོར་བུ་འོད་འབར་རེད་ཟེར་བའི་གསེར་རྒོག་དང་གསེར་ཁྲབ་གསོལ་ཕྱག་ན་སྦ་ལྕག་དང་ནོར་བུ་འཛིན་པ། འཁོར་དུ་དཔལ་༼དཔའ?༽ཐུལ་ལྔ་བཅུ་རྩ་བརྒྱད་ཀྱིས་བསྐོར་བ། འདོད་ཡོན་གྱི་ལྷ་མོ་མང་པོས་རང་རང་གི་ཡིད་དང་མཐུན་པའི་ཟས་སྣ་ཚོགས་ཐོགས་ནས་མགྲོན་ཐབས་ཀྱི་ཚུལ་ ༥༧༽ དུ་ཡོད་པ། དེའི་བར་ཁང་ལ་འབྲོང་རི་སྨུག་པོ་ཡིན་ཟེར་བའི་མིག་དམར་སྨུག་ཁྲོ་ཉམས་ལྡན་པ། དར་མཐིང་གི་བེར་གཡང་ལུགས་སུ་གསོལ་ནས་རིན་པོ་ཆེའི་ཁྲིའི་སྟེང་དུ་རོལ་སྟབས་ཀྱིས་ཚུལ་དུ་བཞུགས་པས། འཁོར་དུ་མགོན་པོའི་ལྷ་དམག་རེད་ཟེར་བ་མང་པོས་བསྐོར་ནས་ཡོད་པ་ལ། རྗེའི་ཞལ་ནས་གྲོགས་གཉིས་ལ་ད་སྟེང་ཁང་དུ་འགྲོ་གསུངས་པས། མཁའ་འགྲོ་ན་རེ་སྟེང་ཁང་དུ་མཇལ་རྒྱུ་དུ་མ་ཡོད་པས་ཁྱེད་ཡར་ཕེབས་ཁར་འགྲོ་དང་ཆོག་ཟེར། རྗེ་ན་རེ་མཇལ་བ་ཅི་ཡོད་གསུང༌། མཁའ་འགྲོའི་ཞལ་ནས་ཕོ་བྲང་རི་བོ་གྲུ་འཛིན་ཟེར་བ་ཐུགས་རྗེ་ཆེན་པོའི་གནས་རེད།
ཕ་གི་མི་སྨུག་པོ་ཞིག་ཡོད་པ་འདི་སྤྱན་གཟིགས་ཀྱི་སྤྲུལ་པ་མགོན་པོ་ཚོགས་བདག་ཟེར་བ། ཕྱི་ལྟར་ན་དཔལ་དགེ་བསྙེན་འབྲོང་རི་བླ་དཔོན་སོགས་བསོད་ནམས་ཅན་གྱི་དགྲ་ལྷ་གཞི་བདག་མཐུ་བོ་དང༌། ནང་ལྟར་ན་དཔལ་མགོན་ཚོགས་ཀྱི་བདག་པོ་སངས་རྒྱས་བསྟན་པའི་སྤྱི་བསྲུང༌། ༥༨༽ མཐའ་མི་ཧ་རི་ནག་པོ་ལ་སོགས་དམ་ཉམས་བསྟན་དགྲའི་རྣམས་ཀྱི་སྲོག་གི་གཤེད་པོ་ཚེ་དམ་ལྡན་གྱི་མི་རྣམས་ཀྱི་སྐྱབས་ན་ལྷ་དང༌། གསོལ་ན་སྡོང་གྲོགས་བྱེད་པ་དང༌། རྦད་ན་སྟོང་གསུམ་གཡོ་ནུས་པའི་སྟོབས་ཤུགས་དང་ལྡན་ཞིང་མཐུ་རྩལ་ཆེ་ཟེར། རྗེའི་ཞལ་འོག་ཁང་གི་བདག་པོ་སྲས་མཆོག་ནོར་བུ་འོད་འབར་ཟེར་བ་དེ་ཅི་རེད་གསུངས་པས། མཁའ་འགྲོ་ན་རེ་དེ་ཐུགས་ཆེན་གྱི་སྲས་ནོར་བུ་འཛིན་གྱི་སྤྲུལ་པ་ནོར་བུ་འོད་འབར་རྩལ་རེད་ཟེར། ཡང་མཁའ་འགྲོ་གཅིག་གི་ན་རེ་ཝ་ཤུ་དཔོན་གྱི་ཕ་རེད་ཟེར། གཅིག་ན་རེ་ནུ་བོ་རེད་ཟེར་ནས་ཁ་མ་འཆམས་པའི་ཚུལ་བྱེད།
རྗེའི་ཞལ་ནས་འབྲོང་རི་སྤྱན་རས་གཟིགས་ཀྱི་སྤྲུལ་པ་ཡིན་ན། ཁྱེད་གཉིས་དེའི་ལྕམ་ཡིན་ཟེར་བ་ཁྱེད་གཉིས་སྤྲུལ་པ་དང་སྤྲུལ་གཞི་ཅི་རེད་གསུང༌། མཁའ་འགྲོས་ན་རེ་ཁྱོད་ཀྱིས་ངེད་གཉིས་ཀྱིས་སྤྲུལ་གཞི་ལ་གཟིགས་བསམ་ན་འདི་ལྟར་རེད་ཟེར་ཞིང༌། ཏཾཿཡིག་དཀར་ལྗང་ ༥༩༽དུ་གྱུར་ནས་རྗེ་དེ་ཉིད་ཀྱི་ཐུགས་ཀར་ཐིམ་སོང་སྣང་ཤར་བ་དང་མཉམ་དུ་མནལ་ལས་སད་དོ། དེ་ནས་ནངས་སྔ་མོ་སྐྱོ་ཚ་གསོལ་ནས་ལམ་ལ་བཞུད་སྐབས་ནམ་མཁའི་མཐོང་ན་སྤྲིན་གྱི་གསེས་ནས་ལྷའི་བུ་མོ་འདྲ་བ་ཞིག་གིས་སྐད་སྙན་པའི་ངག་གིས་འདི་སྐད་སྨྲས། ཧོ་ཧོཿ སྔོན་ནམ་སྙིང་དང་བི་མའི་སྨོན་ལམ་མཐུས། ། དུས་ད་རེས་ཟབ་མོ་གཏེར་ལ་དབང༌། ། རང་སྐལ་གྱི་ནོར་བུ་འོད་འབར་དེ། ། སྟོད་གཡུ་འབྲུག་རྒྱལ་པོའི་ནོར་བུ་རྙེད། །
ལས་འབད་རྩོལ་མི་དགོས་སྨོན་ལམ་མཐུས། ། ནོར་བུ་དེ་རྒྱ་མཚོའི་དཔལ་དུ་ཤར། ། གནས་མི་རིང་རང་གནས་ཉེ་བའི་སར། ། མཚོ་རྒྱལ་གྱི་གར་བསྒྱུར་པཱ་ཤམ་མིང༌། ། བཞིན་མཛེས་ལྡན་སྣ་སྨེ་གཡོན་ན་ཡོད། ། དེ་ཉེ་རྒྱུའི་གྲོགས་ཀྱི་དཔལ་ལྡན་ན། ། གཏེར་གཉིས་ཀྱི་སྒོ་འཕར་ལོངས་སྤྱོད་ལྡན། ། རེ་ཞིག་གི་ཚེ་འཕྲེང་སེལ་བར་ངེས། ། དུས་རིང་མོ་འགྲོགས་པའི་སྟབས་ ༦༠༽ ལེགས་ན། སྔོན་རྟེན་འབྲེལ། །
གནད་དེ་ལ་སྟབས་ཀ་གཟབ་གལ་ཆེ། ། དེ་དེ་དང་དེ་སོགས་རིགས་པས་དཔྱོད། ། དུས་དུས་སུ་ང་ཡིས་ལེགས་ཉེས་སྨྲ། ཞེས་ཟེར་མི་སྣང་བར་སྤྲིན་གྱི་རྣམ་པར་ཡལ། དེ་ནས་དམ་ཅན་གྱི་གནས་ཡོད་སར་ཕེབས་ནས་བསྐོར་བ་ཞིག་མཛད་ཚེ། ལམ་ཁ་ནས་བན་རྒན་སྨྲ་ར་ཐམས་ཅད་དཀར་པོར་སོང་བ་ཞིག་འདུག་ཡོད་པས། རྗེའི་ཞལ་ནས་ཁྱེད་ཀྱིས་སྐོར་བ་བྱེད་པ་ཨི་ཡིན་གསུངས་པས། ཁོ་ན་རེ་ང་གྲངས་བདུན་བརྒྱ་དང་ཉི་ཤུ་ཐམ་པར་རང་སེམས་ལ་སྐོར་བར་བྱེད་པ་ཡིན། ད་རིག་སྒོག་སྐམ་པོ་ལ་སྐོར་བ་བྱེད་པས་ཅི་ཕན་ཟེར། ཡང་རྗེའི་ཞལ་ནས་ན་རེ་འདི་དམ་ཅན་གྱི་གནས་ཁྱད་པར་ཅན་ཞིག་ཡིན་པ་ཀུན་གྱི་ཟེར་བས།
ཁྱོད་ཀྱང་རང་སེམས་སྟོང་པ་ལ་སྐོར་ཚོད་མེད་པས་གནས་འདི་ལ་སྐོར་བ་བཟང་གསུང༌། ཁོ་ན་རེ་ཁྱེད་ཅོལ་ཆུང་གི་བྱིས་པ་རེད། རི་འབར་འབུར་དང་ས་རྩི་ཤིང་ཅན་གྱི་འབྲས་ ༦༡༽ བུ་ཐོབ་པ་ག་ལ་ཡོད། དེའི་འབྲས་བུ་ཐོབ་ན་སྲིད་པའི་མི་རྒན་མགོ་འཁོར་དེ་ཀ་མཐའ་མེད་འཁོར་བར་ཅིས་ཕྱིར་འཁྱམས་ཟེར། ཡང་རྗེའི་ཞལ་ནས་སྲིད་པའི་མི་རྒན་མགོ་འཁོར་རེད་ཟེར་བ་དེ་སུ་རེད་གསུངས་ཚེ། ཁོ་ན་རེ་སྲིད་པའི་མི་རྒན་ཟེར་བ་ཡར་སངས་རྒྱས་ཀྱི་ས་མ་མཐོང་ཞིང༌། མར་ངན་སོང་འཁོར་བའི་གནས་སུ་གཞིས་བཟུང་གི་ཆུང་མ་ལྟ་བུ་ཡུལ་དྲུག་གི་གྲོང་ཁྱེར་དུ་ཉིན་མཚན་བར་མེད་པར་འཁྱམས་མཁན་དེ་ལ་ཟེར། ཁྱེད་ཀྱང་རི་འབུར་ས་འབུར་ལ་བསྐོར་བ་བྱེད་པས་ཅི་ཕན༌། རྐང་པ་ལ་སྡུག་གཏད་པ་རེད། དེ་བས་སེམས་ཉིད་སྟོང་པའི་གསལ་ཆ་ལ་འགགས་པ་མེད་པའི་རྩ་ཁམས་ཡི་གེའི་འཁོར་ལོ་འདི་ལ་བསྐོར་བ་བྱེད་ནས་ཆོས་མཛད་ཀྱི་འགྲོ་དོན་རེ་བསྒྲུབ་ན་བཟང་གི་ཟེར་ནས་མི་སྣང་བར་གྱུར།
དེ་ནས་རྗེ་དེ་ཉིད་བླ་མ་རོང་དུ་བྱོན་ཚེ་ཞག་ཆ་ཤེས་བཞུགས་སྐབས། ཡང་སྔར་འགྲོས་མདུན་ནས་འོང་བའི་མི་རྟ་དམར་པོ་དེ་ ༦༢༽ འོང་ནས་ཁྲོད་མ་འགོར་བར་མྱུར་དུ་སེ་རེའི་རི་ཁྱོད་དུ་བྱོན་དགོས། སྔར་བླ་མ་འཇམ་དབྱངས་ཀྱིས་ང་ལ་ཤོག་དྲིལ་ཞིག་གཏད་ཡོད་པས། དེ་དུས་ལ་བབ་པ་ཡིན་པས་ཁྱོད་བྱོན་ན་ངེས་ཁྱེད་ལ་འབུལ་དགོས་ཟེར་ནས་ཐམ༼ཐལ?༽། དེ་ནས་མི་འདི་ཅི་ཡིན་རྗེའི་དགོངས་ནས་ཡོད་པ་ལ། ཡང་བུད་མེད་ཞིག་ཐོན་བྱུངབས་དེ་ལ་རྗེའི་ཞལ་ནས་ཐམ་མི་དམར་རྟ་དམར་ཞིག་འོང་བ་དེ་སུ་རེད་གསུངས་ཚེ། མོ་ན་རེ་ཁྱེད་ཀྱི་ངོ་མ་ཤེས་སམ། རྗེས་འབྲོང་མདུན་ནས་ལན་མ་གཉིས་རེག་དེ་མིན་ཆ་རྒྱུས་མེད་གསུངས། མོ་ན་རེ་ཁྱོད་རི་ཁྲོད་བླ་མ་ཡིན་སྐབས་ཁོ་བཀའ་སྲུང་གི་གཙོ་བོ་ཡིན་རབ་ཡོད། དམ་ཅན་སྐྱེས་བུ་སྲིད་པ་གསལ་བྱེད་རེད་ཟེར།
ཡང་རྗེའི་ཞལ་ནས་ཁྱོད་སུ་ཡིན་གསུངས་པས། མོ་ན་རེ་གནས་འདིའི་བསྲུང་མ་འཛི་ཆེན་ནོར་སྐྱོང་མ་ཡིན་ཟེར་ནས་བཤུད་པ་གཅིག་བྱས་ནས་མི་སྣང་བར་གྱུར། དེ་ནས་རྗེ་དེ་ཉིད་ཡར་ ༦༣༽ སེར་གོན་དུ་བྱོན་ནས་རི་ཁྲོད་བླ་མའི་སྒྲུབ་ཁང་དུ་བྱོན་ཏེ་མཚམས་བཅད་བརྒྱ་མཛད་ཅིང་བདུན་ཕྲག་གསུམ་ཙམ་དུ་བཞུགས་ཚེ། ཉིན་གཅིག་མནལ་ལམ་ལ་མཁའ་འགྲོ་རྡོ་རྗེ་གཡུ་སྒྲོན་མ་ཡིན་སྐད་པའི་གཡས་དར་སྣས་བརྒྱན་པའི་མདའ་དང་གཡོན་ན་རིན་ཆེན་གྱིས་བཀང་བའི་གསེར་གྱི་གཞོང་པ་འཛིན་པ་དར་དཀར་གྱི་ལྭ་བ་མནབ་ཅིང་རིན་པོ་ཆེའི་རྒྱན་དུ་མས་སྤྲས་པ་ཞིག་གི་འདི་སྐད་ཟེར། ཡེ་ཡེཿ གངས་ཅན་ཤོལ་གྱི་ཕོ་བྲང་ནས། ། འོང་བའི་ཚེ་སྔོན་ཁྱོད་ཀྱི་གྲོགས། ། སྐྱེ་བ་མེད་ལས་རང་བྱུང་ནང༌། ། འགགས་མེད་རང་གསལ་བརྡ་ངོ་སྤྲད། ཁྱོད་མ་ཡེངས་སྒྲ་འཛིན་དབང་པོ་གསོན། །
རང་གནས་ཀྱི་རང་བྱུང་གནས་ཁང་དུ། ། ཐབས་རྟེན་འབྲེལ་འཛོམ་པའི་རི་མོ་བཀྲ། ། དུས་གཡུ་འབྲུག་མཇུག་མ་ངོམ་པའི་ཚེ། ། བློ་རིགས་པས་སྨོན་ལམ་སྟབས་ལྡན་ན། ། དབྱིངས་མཁའ་འགྲོའི་འཕྲུལ་གྱི་ཡི་གེ་འདི། ཁྱོད་ལས་འཕྲོ་སྨོན་ལམ་དུས་ལ་བབ། ཁོ་རྡོ་རྗེ་ལེགས་པ་ཕྲིན་ལས་བཅོལ། ༦༤༽ ། ལས་མི་འབྱངས་མྱུར་དུ་གསལ་བར་ངེས། ཞེས་ཟེར་ནས་མདའ་མོ་སྒྲོ་ལྡན་འདི་ཁྱོད་ལ་གཏད་ཟེར་ནས་མི་སྣང་བར་ཡལ།
ནངས་སྔ་མོ་སྐྱོ་ཚ་གསོལ་སྐབས་རྗེའི་ཐུགས་དགོངས་ལ་མདང་གི་རྨི་ལམ་དེ་ལུང་བསྟན་ཞིག་ཡིན་པར་འདུག་ཀྱང་དོན་གོ་དཀའ་མོ་རེད་དགོངས། དེ་ནས་ཉེར་ལྔ་མཁའ་འགྲོའི་དུས་ཆེན་གྱི་ཉིན་རྗེའི་ཐུགས་རྒྱ་གློ་བུར་དུ་སད་ནས་གནས་ཁང་གི་གྱང་ངོ་ལ་གནམ་ཆོས་དབང་ལྡན་ཞིག་ལྷན་ཡོད་པ་དེ་གཟིགས་ནས་ཉི་ཤར་འབྲུག་ཡོལ་འགྲོ་སྐབས་རྡོ་མདུང་ཞིག་གིས་གྱང་ལོག་བརྐོས་པའི་ནང་ན་བུམ་གཏེར་ཞིག་བཞག་ཡོད་པ་དེའི་ཁ་ཁོབ་བླང་ནས་གཟིགས་ཚེ། མཐིང་ཤོག་གི་ངོས་ལ་གསེར་གྱི་བྲིས་པའི་ཤོག་དྲིལ་གཅིག་འདུག་པ་དེ་གཏན་ལ་ཕབ་ཚེ། ཁ་བྱང་དང་བསྟན་པ་སྤྱི་བོའི་ལུང་བསྟན་དུ་མ་ཡོད་ཀྱང་ཕྱི་ནང་ཀུན་ལ་གསང་རྒྱ་དམ་པོ་མཛད། དེ་ནས་ཉིན་གཅིག་སྐྱོ་སངས་ལ་བྱོན་སྐབས་ཐུགས་དགོངས་ ༦༥༽ ལ་འདུལ་བ་འཛིན་པའི་སྐྱེས་བུ་ཞིག་ཡིན་ན་དགའ་དགོངས་ནས་ཞག་ཆ་ཤས་ཙམ་སོང་ཚེ། དེ་ཚའི་༼ཆེའི་?༽རི་ཁྲོད་དུ་བླ་མ་རིན་པོ་ཆེ་ལུང་ཟིན་གྱི་བུ་སློབ་དམ་པ་རྗེ་ཉིད་ཀྱི་དངོས་སློབ་བསོ་སྤྲུལ་རིན་པོ་ཆེའི་རབ་བྱུང་གི་མཁན་པོ་འདུལ་བ་འཛིན་པ་ཆེན་པོ་དེ་ཚོ་བླ་མ་ཆོས་རྒྱལ་ཞེས་པའི་དྲུང་དུ་བྱོན་ནས་དགེ་ཚུལ་བསྒྲུབ་དགོས་དགོངས་ཚེ། དེ་ནུབ་གཟིམ་ལམ་ལ་བུད་མེད་གཟུགས་མི་སྡུག་པ་ཞིག་གིས་དུས་ཀྱི་ཁུག་སོའི་སྤྱོད་པ་འདི་ཐབས་སྡུག་ཟེར་ཞིང་བྲང་བརྡུང་སྟེ་དྲག་ཏུ་ངུས་ཀྱིན་འདུག་པས། རྗེའི་ཞལ་ནས་ཁྱོད་འདི་ཙམ་གྱིས་སྡུག་ཅི་ལ་བྱེད་གསུངས་པས། མོ་ན་རེ་ང་ངུ་བ་ལ་ཁག་ཅི་ཡོད། དེང་སང་གི་མིའི་སྤྱོད་པ་འདི་ལ་ལྟོས་དང༌།
རྒན་མོ་ངའི་མི་ཚད་གནས་དང་ཡུལ་གྱི་མཁའ་འགྲོ་རྣམས་ཀྱང་ཐུགས་ཁྲོལ་༼ཁྲེལ?༽བར་འདུག་ཟེར། ཡང་རྗེའི་ཞལ་ནས་གནས་ཡུལ་གྱི་མཁའ་འགྲོ་མ་རྣམས་འཁྲུག་དོན་ཅི་ ༦༦༽ རེད་གསུངས། མོ་ན་རེ་བཤད་ན་བཤད་ཚོད་མེད་པ་འདྲ་ཡང༌། ད་ཁྱོད་ལ་ཟུར་ཙམ་སྨྲས་ན་རང་མཚང་ལ་གོ་འགྲོ་ཟེར། རྗེའི་ཞལ་སྨྲོས་དང་རག་མཚང་ལ་ཅི་ལ་ཕོག་གསུངས། མོ་ན་རེ་མཚང་ལ་མ་ཕོག་ན་བཟང་གི་ཏ། དུས་ངན་སྙིགས་མའི་རང་རྟགས་ལ་ལྟོས་དང༌། སྔགས་པའི་དམ་མི་བསྲུང་བར་མགོ་རག་བྱད། དགེ་སློང་གི་གསུམ་ལྡན་ཡིན་ཟེར་ཞིང་སྔགས་སུ་ཞུགས། ཟབ་མོ་གཏེར་ལ་དབང་ཡང་མི་ངན་པའི་རྐྱེན་གྱིས་ངོ་སོ་ཆུང་བས་བཏང་སྙོམས་སུ་ཤོར་བ་དེ་སོ་ཁྱོད་གཏེར་སྟོན་ཚོའི་མཚང་རེད་ཟེར་ཞིང༌།
རྗེའི་ཞལ་ནས་གཏེར་སྟོན་རྣམས་འདུལ་བའི་བསླབ་པ་ལ་ཞུགས་ཀྱང་གཏེར་ལ་ཅི་གནོད། སྔོན་གུ་རུ་པདྨས་ཀྱང་ཀུན་དགའ་བོའི་མདུན་ནས་རབ་ཏུ་བྱུང་སྟེ། ཤཱཀྱ་སེང་གེའི་མཚན་གསོལ་ནས་དབུ་རེག་ཞབས་རྗེན་མཛད་པ་ཡིན་ཀྱང༌། མཐར་བོད་ཁམས་ཐམས་ཅད་གཏེར་གྱིས་འདྲེན་པ་ཡིན་གསུང༌། ༦༧༽ མོ་ན་རེ་ངས་གུ་རུ་པདྨའི་ཆ་རྒྱུས་ངས་ཤེས། ཁྱོད་ཀྱིས་མི་ཤེས། གུ་རུ་སྔར་འོག་མིན་ཞུགས་དུས་ང་ལས་བྱེད་ཡིན། ལྷོ་ནུབ་འོ་མ་ཅན་ལ་རྒྱལ་བ་རྣམས་ཀྱི་དགོངས་པ་གཅིག་ཏུ་དྲིལ་ནས་རང་བྱུང་སྤྲུལ་པའི་སྐུ་རུ་བྱོན། སྤང་ཐོབ་ཀྱི་ཡོན་ཏན་ཐམས་ཅད་ས་ལམ་གྱི་རིམ་པར་མི་ལྟོས་པར་མཁྱེན་གཟིགས་ཡེ་ཤེས་ཡོན་ཏན་ཐམས་ཅད་ལ་མངའ་བརྙེས་པའི་རྟགས་སུ། ཨོ་རྒྱན་རྒྱལ་པོའི་རྒྱལ་སྲིད་བཟུང་ནས་རིགས་ལྡན་འོད་འཆང་ལྷ་མོ་ཁབ་ཏུ་བཞེས་ནས།
གནས་དང་ཡུལ་གྱི་དཔའ་བོ་དང་དཔའ་མོ་ཐམས་ཅད་དབང་དུ་བསྡུས་ནས་སྲིད་གསུམ་ཟིལ་གྱིས་གནོན་པར་མཛད། དེ་ནས་བརྟུལ་ཞུགས་ཀྱི་སྤྱོད་པའི་རྣལ་འབྱོར་ལ་ཞུགས་ནས་དུར་ཁྲོད་བསིལ་བའི་ཚལ་ལ་སོགས་པ་དུར་ཁྲོད་བརྒྱད་དུ་བརྟུལ་ཞུགས་ཀྱི་སྤྱོད་པས་ལྷ་འདྲེ་མི་གསུམ་ཀླུ་གཉེན་ས་བདག་སྡེ་བརྒྱད་འབྱུང་པོ་ལ་སོགས་པ་གཟུགས་མེད་ཐམས་ཅད་དབང་དུ་བསྡུས་ནས་མངའ་འོག་ ༦༨༽ ཏུ་ཆོས་ལ་བཀོད་པ་བདེན། དགེ་སྦྱོང་མགོ་རེག་བྱས་ནས་བརྟུལ་ཞུགས་འོང་བ་ངས་མི་ཤེས་ཟེར་ནས་མི་སྣང་བ་སོང་ངོ༌། དེ་ནང་ནང་སྔ་མོ་སྐྱོ་ཚ་གསོལ་ཚེ་རྗེ་དེ་ཉིད་ཀྱི་སྐུ་ཁམས་མི་བདེ་བར་ཟུག་རྔུ་ཆེན་པོ་ཞིག་བྱུང་འདུག་པས། རྗེའི་ཐུགས་ལ་ཆམ་པ་ཞིག་བཞེས་འདུག་དགོངས་ཀྱང༌། གསང་རྒྱ་མཛད་ནས་ཞག་ཆ་ཤས་ཙམ་སོང་རྗེས། རྗེ་དེ་ཉིད་བསྙུངས་ལས་གྲོལ་སྐབས་ཡུལ་ཕྱོགས་དེའི་ཉེ་ཆར་དུ་སྐེ་ཡམས་ཀྱི་ནད་བྱུང་ནས་འགྲོ་བ་མང་པོ་ན་བ་དང༌། ཁྱད་པར་རྗེ་ཉིད་ཀྱི་ལྕམ་སྲིང་མ་འབྲིང་པོ་དཔལ་མཚོ་ཞེས་པའི་གཟའ་མི་གཉིས་ཡོད་པ་དེ་ནད་ཀྱིས་མནར་ནས་འཆི་ལ་ཐུགས་པར་ཡོད་པས། དེའི་ཡུལ་མི་གཉིས་བྱུང་ནས་རྗེ་དེ་ཉིད་འབོད་པ་ལ་འོང་སྟེ་དཔོན་གཡོག་བཅས་དེ་ཀར་ཕེབས་ཚེ། ལྕམ་སྲིང་མོ་དང་ཁྱོ་ཕོ་གཉིས་ཀ་འཆི་ཁ་ལ་ཐུག་ཡོད་པས།
རྗེས་དམ་རྫས་དང་བླ་མ་རིན་པོ་ཆེའི་ཆག་སྦྱར་སྦྱིན་ ༦༩༽ ནས་ལུས་སྦྱིན་དང་བཀའ་བསྒོ་མཛད་པས། ཁྱོ་ཕོ་འཆི་བ་ལས་མ་གྲོལ་ཏེ་ཤི་སོང༌། ལྕམ་སྲིང་མ་ནད་ལས་གྲོལ་ཏེ། འཇིག་རྟེན་གྱི་ཞལ་ཏ་མཛད་ནས། རྗེ་དེ་ཉིད་ཕྱིར་བྱོན་ནས་མཁའ་འགྲོ་འཁྲུག་བསྐང་དང་གསོལ་ཁ་སོགས་མཛད་ནས། ཡུལ་དེའི་ནད་ཐམས་ཅད་ཞི་ལ་སོང་ངོ༌། དེ་ནས་རྗེ་དེ་ཉིད་ཀྱིས་ཁ་བྱང་ལྟར་དགུང་ལོ་བཅོ་བརྒྱད་ལོར་གསེར་སྨད་རྔ་མ་སྟག་རྩེ་ནས་གསང་གཏེར་སྐོར་གསུམ་གྱི་གཏེར་སྒྲོམ་རིན་པོ་ཆེ་སྨུག་པོ་ལས་བྱས་པ་དབྱིབས་གླང་ཆེན་ལྟ་བུར་ཡོད་པ་དང༌། གནམ་ལྕགས་ཀྱི་ཕུར་བུ་དང༌། ཐུགས་རྟགས་རྡོ་རྗེ་རྩེ་ལྔ་བཅས་གསང་གཏེར་དུ་བཞེས། དེ་ནས་རྗེ་དེ་ཉིད་གྲོགས་གཅིག་དང་བཅས་དབུས་ཕྱོགས་ལ་བྱོན་པར་དགོངས་ཚེ།
ཡབ་རྗེ་བླ་མས་མཁྱེན་ཏེ་རོང་ཚོང་པ་ལ་གསུངས་ཤོག་གནད་མོ་ཞིག་བསྐུར་ལུགས་པས། རྗེ་དེ་ཉིད་ཡབ་ཡུལ་ལ་བྱོན་གྲབས་བྱས། དེ་ན་ཡོན་ ༧༠༽ བདག་འགའ་ལ་སྲུང་སྐྱོབ་མཛད་ཚེ། འབུལ་སྡུད་རིན་ཐང་ཆེ་བ་སྣ་ཚོགས་ཕུལ། དེ་ནས་ཡབ་ཡུམ་ལ་བྱོན་པའི་ལམ་ཁར་རྣལ་འབྱོར་པ་དམར་སྨུག་སྐྲ་དང་སྨྲ་ར་ཐམས་ཅད་དཀར་སང་དུ་ཡོད་པ། ཕྱག་གཡས་ས་གནོན་དང་གཡོན་ཨོ་རྒྱན་བྷན་ཐོད་བདུད་རྩིས་བཀང་བ་བསྣམས་པ། སྐུ་སྨད་ལ་སྟག་ལྤགས་ཀྱི་ཤམ་ཐབས་དཀྲིས་པ། རི་དྭགས་ཨེ་ན་ཡའི་གདན་ལ་བཞུགས་པ་ཞིག་འདུག་པས། རྗེའི་ཐུགས་དགོངས་ལ་ཡབ་རྗེ་བླ་མ་རིན་པོ་ཆེའི་སྤྲུལ་པ་ཨི་ཡིན་དགོངས་ནས་མྱུར་བར་མདུན་སར་ཕེབས་ནས་གཟིགས་ཚེ་བླ་མ་རིན་པོ་ཆེའི་མིན་པར་དགོངས། དེ་ནས་རྗེས་ཕྱག་ཕུལ་ནས་གསོལ་བ།
རྣལ་འབྱོར་པ་ཁྱོད་སུ་ཡིན་གང་དུ་བྱོན་གསུངས་པས། རྣལ་འབྱོར་པའི་ཞལ་ནས་ང་འགྲོ་བའི་དོན་དུ་འོང་བ་ཡིན། ཁྱད་པར་ཁྱེད་ལ་ངས་གདམས་པའི་མན་ངག་རེ་བསྟན་དུ་འོང་བ་ཡིན་པ་སྟེ། ཐང་སྟོང་སྒྲུབ་ཐབས་དང་ཞལ་ལུང་ལེའུ་ལྔ་བཅུ་པ་བཅས་གཅེས་ནོར་དུ་གནང་ནས་གནས་ ༧༡༽ སྐབས་དུས་ཀྱི་འཕོ་འགྱུར་དང་རྟེན་འབྲེལ་སེལ་ཐབས་ལ་འདི་ལྟར་གསུངས། ངང་གནས་མངོན་གྱུར་ཆོས་ཀུན་དེ་བཞིན་ཉིད། ། རིག་དབྱིངས་ཟུང་འཇུག་འོད་གསལ་ཆེན་པོའི་ཁམས། ། ཡེ་ཤེས་རླུང་ལྔའི་ལྷུན་གྲུབ་འཕྲུལ་དུ་ཤར། ། ཀུན་འབྱུང་འཁོར་ལོ་མ་རིག་གློ་བུར་གྱིས། ། ཉེར་བཏབ་སྲིད་པའི་ཁམས་སུ་རོལ་པར་ཤར། ། ཕྱི་ནང་གཟུང་འཛིན་ཡུལ་དང་ཡུལ་ཅན་གྱི། །
སྣང་སེམས་ཐ་དད་སོ་སོར་འཛིན་ཤུགས་རླབས། ། བདེ་སྡུག་བར་མ་གསུམ་གྱིས་འོབས་སུ་ཚུད། ། རྟེན་འབྲེལ་བཅུ་གཉིས་ཤིང་རྟའི་འཁོར་ལོར་འཁོར། ། དུག་གསུམ་དབལ་གྱིས་ངན་སོང་རྨི་ལམ་བཞིན། ། མེད་བཞིན་སྣང་བའི་ཤུགས་ཀྱི་ལས་སྣ་ཚོགས། ། མ་ངེས་སྣ་ཚོགས་འབྱུང་བ་ཆོས་ཀུན་མཚན། ། བསྐལ་པ་རྫོགས་ལྡན་སུམ་ལྡན་རྩོད་ལྡན་ནས། ། བལྟས་བགད་འོ་འཁྱུད་ཆགས་པས་ཚིམས་པ་སོགས། ། ཉོན་མོངས་ཆེ་ཕྲ་རགས་སྤྱོད་ཤིན་ཏུ་རགས། ༧༢༽ །
དེར་འབྱུང་ལས་ཀྱི་འབྲས་བུ་ཆུད་མི་གསན། ། སྙིགས་མ་ལྔ་འབྱུང་མི་ཐུབ་ལྔ་ཡི་དུས། ། སྐྱེ་འགྲོའི་བདེ་ཉམས་ས་བཅུད་ཡུལ་ལྷ་ཉམས། ། ནད་རིམས་དམུ་གེའི་བསྐལ་པ་མཐའ་ནས་དར། ། གཉན་དང་ས་བདག་ཀོ་ལོང་གདུག་རྩུབ་འགྱེད། ། ཐེག་གསུམ་ལམ་ཞུགས་དགེ་འདུན་གང་དག་གིས། ། སོ་ཐར་སྡོམ་པ་གཞན་བསླུས་ཆས་སུ་འཛིན། ། བྱང་ཆུབ་སེམས་ཉིད་རྒྱུད་ཀུན་ལོག་ལྟས་བསླད། ། བསྐྱེད་རིམ་དམིགས་གཏད་རང་རྒྱུད་ས་རུ་འཛིན། ། བདེ་སྟོང་གནད་དོར་ནག་ཆང་རྟག་ཏུ་སྤྱོད། །
སྔགས་པར་ཁས་འཆའ་རྩ་རླུང་དབྱིངས་སུ་བསྐྱིལ། ། མདོ་སྔགས་བསྟན་པ་མི་ནག་ཚོགས་གྲལ་གླེང༌། ། སྡེ་གསུམ་ཐ་དད་སར་བཟུང་འདོད་གཟུགས་བསླབ། ། ཡང་ན་གཟུགས་མེད་ཁམས་ཀྱི་ལས་བྱེད་དོ། ། ཁ་ཅིག་བླ་མའི་དྲིན་གྱི་ཐེག་རྩེའི་ཆོས། ། ཅི་བཞིན་མཐོང་བའི་བློ་མིག་ལྡན་ན་ཡང༌། ། མི་ཚེ་རྙེད་འཚོལ་འདུ་འཛིའི་གནས་སུ་ཟད། ། རང་ལ་ཡོན་ཏན་ ༧༣༽ མེད་བཞིན་སྙན་གྲགས་ཕྱིར། ། ཆོས་འཆད་སྐྱེ་བོའི་དབུས་སུ་བསྟོད་པ་སོགས། ། ཅི་སྲིད་ལས་དག་འདྲེས་མར་སྤྱོད་པའི་སྟོབས། །
གཟུང་འཛིན་གདོན་གྱིས་བསླང་བའི་མཐའ་དམག་སྡེའི། ། འཕེལ་ཁ་ཆུ་སྟག་ལོ་ནས་རིམ་པར་རྒྱས། ། གཞན་དོན་ལྷུར་བླང་པད་འབྱུང་སྤྲུལ་པ་རེས། ། སྨོན་ལམ་རང་རིག་ནུས་མཐུ་གྱད་ཀྱི་སྟོབས། ། ལོ་གྲངས་དྲུག་ཅུར་ཀླ་ཀློའི་འཕེལ་ཁ་བཟློག ། དེ་ལྟར་དྲུག་ཅུ་དྲུག་ཅུ་བཅུ་བའི་རྗེས། ། རབ་བྱུང་བཅོ་ལྔའི་ནང་ཚན་ལྕགས་ཁྱིའི་སྡེའི། ། འཕེལ་ཁ་ཤིང་ཡོས་ལོ་ནས་རྒྱས་པ་དེ། ། གཉན་པོ་བརྒྱད་དེ་ཆབ་མདོར་བློ་བཟང་མཚན། ། སྨར་ཡུལ་ནུས་ལྡན་མཁའ་སྤྱོད་གླིང་པ་དང༌། །
རེ་སྐོང་ཀ་གསལ་པྲཛྙ་རསྨི་རྩལ། ། ཟླ་རྒྱུད་མི་ཕམ་འཇམ་དཔལ་རྡོ་རྗེ་དང༌། །

ཡང་གཅིག་ཀུན་བཟང་བདེ་ཆེན་རྡོ་རྗེ་དང༌། ། འཇིགས་མེད་མཚན་དང་ཆོས་ཉིད་རྒྱལ་མཚན་སྡེ། ། ཀཿཐོག་བདེ་བའི་མིང་དུ་ཐུབ་བསྟན་མཛད། ། རྡོ་ཡི་ ༧༤༽ རྒྱུད་གཞོལ་གྲུབ་རིགས་འཛིན་པའི་སྡེ། ། བསྟན་པའི་ཉི་མ་བཟང་པོའི་མཚན་འཆང་བས། ། ལོག་སྨོན་ནུས་མཐུ་གཞོམ་པའི་རྟེན་འབྲེལ་ཡོད། ། ཉག་ཏུ་རང་གྲོལ་མཚན་དང་བསོད་ནམས་མཚན༌། ། ཡང་གཅིག་ཉེར་བཞད་སྙིང་པོའི་སྤྲུལ་པ་དང༌། ཁྱད་པར་བདུད་འདུལ་སྤྲུལ་པས་ཆུ་ཀླུང་བསྒྱུར། ཁྱོད་ནི་པདྨ་ལས་འབྲེལ་རྩལ་ལ་སོགས། ། གཏེར་སྟོན་བརྒྱད་ཀྱི་སྨོན་ལམ་མཐུ་ཡོད་པས། །
འཆར་ཀ་རྣམ་གཉིས་ཀླ་ཀློའི་གཤེད་དུ་འབེབ། ། དགོན་སྡེ་གཅིག་མིན་ཀུན་ལ་དར་རྒྱས་ན། ། ལོ་གྲངས་དྲུག་ཅུར་ཇག་འདུལ་དམག་དཔུང་བཟློག ། སྔ་འགྱུར་ཆོས་བརྒྱུད་འཛིན་པ་ཐམས་ཅད་ཀྱིས། ། རྡོ་རྗེ་ཕུར་པའི་བསྙེན་ལ་ཚད་དུ་བསྐྱར། ། འགོང་ནག་ཨར་གཏད་ལོ་ཡི་སྤར་ཁ་བསྒྱུར། ། ཟླ་བའི་ཟད་མཚམས་གཏེར་མའི་ལས་སྦྱོར་བྱ། ། བཀའ་སྲུང་ཆོས་སྐྱོང་ཡུལ་ལྷ་ཟོ་དོར་བརྔན། ཁྱད་པར་སྔགས་ཀྱི་བདག་མོ་ཨེ་ཀ་ཛ། ། དབང་ཕྱུག་རྣམས་གཉིས་མཆོད་ ༧༥༽ གསོལ་རྒྱུན་དུ་བརྩོན། །
རྟེན་འབྲེལ་སྙིང་པོ་འབུམ་ཕྲག་བཞི་བསྐྱར་ཏེ། ། ས་གནས་ཀུན་ལ་སྙིང་གཏེར་ཆེན་མོ་དང༌། ། ཛམ་བྷ་ལྷ་དང་ནོར་རྒྱུན་རིག་བྱེད་མ། ། གེ་སར་དགྲ་བླའི་རྒྱལ་པོའི་གཏེར་བུམ་བཞུགས། ། གསར་མའི་དགེ་བཙུན་སྐྱེ་བུ་ཐམས་ཅད་ཀྱིས། ། བདེ་མཆོག་དགྱེས་པ་རྡོ་རྗེ་གཤིན་རྗེ་གཤེད། ། དུས་ཀྱི་འཁོར་ལོའི་ལྷ་དགུའི་བསྙེན་ཚད་བསྐྱར། ། གདུགས་དཀར་སྒོམ་བཟླས་གནད་ཐེང་ལས་སྦྱོར་བྱ། ། ས་མིག་ཀུན་ཏུ་བཅུད་ཀྱིས་གསོལ་བ་དང༌། ། རིགས་གསུམ་མགོན་པོའི་སྐུ་གྲངས་མང་དུ་གདབ། །
ཡུལ་སྡེ་ཀུན་གྱི་སིདྡྷི་སྒྲོལ་མ་དང༌། ། སྐྱབས་འགྲོ་ཚིག་བདུན་གསོལ་འདེབས་དུང་ཕྱུར་གྲངས། ། ཅི་མང་བསྐྱར་ཞིང་དམག་ག་ཁྲིམས་འཇུག་སྟེ། ། དགེ་བཅུའི་ཆོས་ལ་འབད་ཅིང་སྡིག་ལས་དོར། ། ས་གནས་རེ་ལ་རྣལ་འབྱོར་རྒྱལ་མ་དང༌། ། བདུད་འདུལ་མཆོད་རྟེན་ཚད་ལྡན་བཞེངས་གྲུབ་གནད། ། དགོན་གནས་ཀུན་གྱི་འོག་དང་བྱང་དུ་བྱ། ༧༦༽ ཁྱད་པར་ལྟོ་ཕུར་ནག་མོའི་སྲོག་འདྲེན་པའི། ། མཆོད་རྟེན་ནག་པོ་བང་རིམ་སྟོང་རྩ་བཞེངས། ། དུས་གཉེན་ཀུན་ཏུ་བསྙེན་གནས་ཆོ་ག་འབུངས། །
ལས་སྒྲིབ་སྦྱངས་ཕྱིར་སྦྱིན་སྲེག་འབུམ་ཐེར་དང༌། ། ཡིག་བརྒྱའི་དུང་འཁོར་གྲངས་མང་དར་དུ་ཕྱར། ། བོད་ཀྱི་ལྷ་གཅིག་འཕགས་མཆོག་སྙིང་རྗེའི་ལྷ། ། སྐུ་བཞེངས་གསུང་རྟེན་རྡོ་ལ་བརྐོ་བ་དང༌། ། དུང་ཕྱུར་བརྐྱང་༼བསྐྱར་?༽ཞིང་རྒྱུན་དུ་ཡི་དམ་བརྟེན། ། ཚོགས་ཀྱི་འཁོར་ལོར་བྱེ་བ་ཚད་དུ་ལོངས། ། མ་ཧཱ་ཀ་ལའི་དམག་བཟློག་གྲུབ་གྱུར་ན། ། བདེ་སྐྱིད་ཉི་མ་གསར་དུ་འཆར་ཡང་སྲིད། ། དེ་ལྟར་གནད་དང་ལྡན་པར་མ་གྱུར་ན། ། ཤེལ་འཕྲུ་ཅན་གྱིས་རྒྱ་ཡིས་སྣ་དྲངས་ཏེ། །
ཆུ་མིག་ས་གནད་ཀླུ་ཡི་མིག་འཕྲུལ་ནས། ། ཉུང་དཀར་བྲེ་གང་འབྱུང་པོའི་དམག་དཔུང་འགྱེད། ། ཡུལ་སྡེ་ཀུན་ལ་མཚོན་གྱིས་ཆར་པ་འབེབས། ཁྲག་གི་མཚོ་འཁྱིལ་སྡིག་པའི་དུད་སྤྲིན་འཁྲིགས། ། ཤི་ཚད་འདྲེར་སྡང་སྐྱེ་འགྲོའི་ ༧༧༽ ཤེས་བརྒྱུད་བརླབས། ། མི་མིན་ཡུལ་ནས་སྟོན་པ་མ་ཤི་ཀ། ། འབྱུང་སྟེ་ལོག་པའི་བསྟན་བཅོས་སྣ་ཚོགས་སྟོན། ། རང་གི་འཕྲུལ་བྱེད་གདོན་བགེགས་ནད་རིགས་ཚོགས། ། བྱིན་རླབས་བྱས་ཙམ་བཅད་ཅིང་བདེ་བར་བྱེད། ། མུ་གེས་མནར་བའི་སྐྱེ་འགྲོའི་ཚོགས་རྣམས་ལ། །
ས་རྡོ་གསེར་དངུལ་ཟས་གོས་བསྒྱུར་བྱས་ཏེ། ། སྦྱིན་པ་གཏོང་ཞིང་ཕན་པའི་ལས་ཀ་བྱེད། ། དང་པོ་རྒྱུ་འབྲས་ལམ་སྟོན་ཀུན་ཡིད་ཆེས། ། དེ་མཐར་ལོག་པའི་བསྟན་བཅོས་བམ་པོ་ལྔའི། ། དོན་འབྲེལ་བརྒྱ་དང་དགུ་བཅུ་རྩ་ལྔ་ཡིས། ། རྒྱུད་བསླུས་ཀུན་ཀྱང་ཆོས་ལམ་དེ་རུ་ཞུགས། ། བསྟན་པ་མཐར་རྒྱས་ཤམ་བྷ་ལའི་གྲོང་ཁྱེར། ། གངས་རི་དྲུག་ཅུ་ཚུན་ཆེད་དབང་དུ་བྱས། ། དེ་དུས་ཀླུ་ཡི་ཡུལ་ས་ཀྱ་ཡིས་ཕུད། ། ཀྱ་བསྟན་དར་ཞིང་སྔར་བཞིན་ཁྱབ་བའི་ཚེ། །
ཀྱ་ཡུལ་སོགས་པོ་གསེར་གྱི་རྣ་བ་ཅན། ། ལྕགས་ཀྱི་འཁོར་ལོས་ཀྱ་བསྟན་ཧོར་དུ་བྱེད། ། ཀྱ་ལ་ཀླ་སྐྱབས་ལོག་བསྟན་བཅོ་ལྔ་ ༧༨༽ འབྱུང༌། ། ནམ་མཁའི་མདོག་ཀུན་ཁ་དོག་སྣ་ཚོགས་འབྱུང༌། ། རིགས་ལྡན་རྒྱལ་པོ་ཏིང་ངེ་འཛིན་ལས་བཞེངས། ། མངོན་པར་ཤེས་པ་ལྔ་ཡིས་བལྟས་པ་ཡིས། ། སངས་རྒྱས་བསྟན་པ་མཐའ་རུ་ཐུག་པ་མཐོང༌། ། གཙུག་ལག་ཁང་སྟེང་གསེར་གྱི་རྔ་བརྡུངས་ཏེ། ། གཡུ་ཡི་ཁྲི་བཤམས་རིགས་ལྡན་དམག་བསྡུས་ན། ། དུས་ཀྱི་འཁོར་ལོར་རྡོ་རྗེ་རྣོན་པོ་དང༌། །
རྡོ་རྗེ་གྲགས་པོ་ལ་སོགས་གྲུབ་ཆེན་བརྒྱ། ། རིགས་ལྡན་འཁོར་ལོ་རེ་རེར་སྤྲུལ་པ་ལས། ། ཤར་ལྷོ་ནུབ་བྱང་འདུས་པའི་གྲལ་བསྒྲིགས་ཤིང༌། ། ཀུན་ཀྱང་རྡོ་རྗེའི་ཏིང་ངེ་འཛིན་ལ་ཞུགས། ། དམག་མི་རེ་ལ་རྡོ་རྗེའི་གོ་བསྐོན་ཅིང༌། ་་་་་་་ ་་ ཤམ་བྷ་ལའི་བསྐོར་རོ། ། རྒྱ་མཚོའི་མཐར་ཁྱབ་ནམ་མཁའི་དབྱིངས་ཁྱབ་པའི། ། སྤྲུལ་པ་རེ་རེའི་འགྲོ་བའི་དོན་བྱེད་དོ། ། སླར་ཡང་རྟགས་ཙམ་འཛིན་པ་ལྔ་བརྒྱ་འབྱུང༌། ། དེ་ནས་རིམ་བཞིན་ཚེ་ལོ་བཅུ་པའི་བར། །
བསྟན་པ་མ་༼མར་?༽འགྲིབ་བྱམས་མགོན་བསྟན་པ་འབྱུང༌། ། བརྒྱད་ཁྲིའི་བར་དུ་གོང་དུ་འཕེལ་བར་འགྱུར། ཁུག་ ༧༩༽ པ་འདི་ནི་བསྐལ་པའི་ཁུག་པ་མིན། ། བསྟན་པའི་ཁུག་པ་ཡིན་ཏེ་སྐྱོན་དེ་ཡང༌། ། དམ་ཚིག་སྡོམ་པ་མ་བསྲུང་ཆོ་འཁོར་འགྱེད། ། དགེ་བའི་ལས་སྤངས་སྡིག་པའི་ལས་བྱས་པའི། ། འབྲས་བུ་ཆུད་མི་ཟ་བ་སྨིན་པ་ཡི། ། དེ་དུས་མི་ནག་ཁ་ནས་ཆོས་བཤད་ཅིང༌། ། དགེ་བཙུན་བསྔགས་པའི་ཚོགས་རྣམས་དཀོར་ལ་འབྱམས། ། ངན་དགུའི་ལས་བྲལ་དག་ཏུ་རྒྱུག་ཅིང་འཚོར། །
བསྟན་པའི་སྲུང་མ་བསྟན་མ་བཅུ་གཉིས་ཀྱི། ། མིག་འབྲས་དམ་སྡོམ་ཉམས་པའི་གྲིབ་ཀྱིས་བསྒྲིབ། ། དཀར་ཕྱོགས་ཁས་ཞན་ནག་ཕྱོགས་ཁ་དར་ནས། ། ཆོས་ལ་བར་གཅོད་དམ་ཚིག་ནང་འགྲེས་བྱེད། ། སྡིག་པའི་ལས་ཀྱི་སོ་ནམ་དཔལ་ཁ་བསྐྱོད། ། རང་གི་ལས་བསགས་འབྲས་བུ་འབྱུང་བ་ལ། ། ཡུལ་རྐྱེན་གཞན་གྱི་དབང་དུ་མ་གྱེར་བར། ། རང་རྐྱེན་ཉོན་མོངས་ལས་ངན་ཚོགས་སྡོམ་ཏེ། ། རྟག་ཏུ་དཀོན་མཆོག་གསུམ་ལ་བློ་ཕུག་གཏོད། ། བྱང་ཆུབ་སེམས་ཀྱི་ ༨༠༽ ཀུན་ནས་བསླང་བ་ཡི། །
སྡོམ་པ་གསུམ་གྱིས་རང་རྒྱུད་མཛེས་པར་གྱིས། ། རིམ་གཉིས་ལམ་བསྒོམ་ཚེ་བསྒྲུབ་མཉམ་པ་དང༌། ། དམ་ཚིག་ངོ་སྐོག་མེད་པར་རྟག་ཏུ་བསྲུང༌། ། སྡིག་པ་ཕྲ་མོའི་ཚོགས་ལའང་འཛེམ་པར་གྱིས། ། དཔེར་ན་མེ་སྟག་ཕྲ་མོ་ཙམ་གྱིས་ཀྱང༌། ། རྩ་ཕུང་རི་རབ་ཆེན་པོ་བསྲེགས་ལ་ལྟོས། ། དགེ་བ་ཆུང་ངུས་མི་ཕན་བརྙས་མི་བྱ། ། ཆུ་ཡིས་ཐིགས་པས་བགྲང་གསོག་རྒྱ་མཚོར་འགྱུར། ། ཐོས་བསམ་སྒོམ་གསུམ་ཚུལ་བཞིན་བསླབ་པར་གྱིས། ། ཐོས་པས་རང་རྒྱུད་མ་ཐུལ་ཅི་ལ་ཕན། །
སྒོམ་པ་གནད་དུ་མ་སོང་འཆིང་བའི་རྒྱུ། ། དེ་ཕྱིར་རྒྱལ་བ་གོང་མའི་རྣམ་ཐར་བཞིན། ། ཡོན་མཆོད་སྡེ་གཉིས་ཀུན་གྱིས་དེ་བཞིན་མཛོད། ། སྐྱིད་ཚེ་དཀོན་མཆོག་གསུམ་པོ་རྒྱབ་ཏུ་དོར། ། སྡུག་ཚེ་འོ་དོད་ར་མདའ་སྦྲན་གྱུར་ཀྱང༌། ། རི་གཟར་རྦབ་བཞིན་ལས་འབྲས་བཟློག་ཏུ་མེད། ། དེ་ཕྱིར་སྐྱིད་སྡུག་ལེགས་ཉེས་གང་བྱུང་ཡང༌། ། དཀོན་མཆོག་གསུམ་ལ་བློ་ ༨༡༽ ཕུག་རྟག་ཏུ་གཏོད། ། སྙིགས་མའི་དུས་འདིར་ཐུགས་བསྐྱེད་སྨད་བྱུང་ཞིང༌། ། རྒྱལ་ཀུན་ཕྲིན་ལས་གཅིག་འདུས་ཐོད་ཕྲེང་རྩལ། །
ཡེངས་མེད་དད་པས་བསྐུལ་ཞིང་གསོལ་འདེབས་འབུངས། ། དེས་ནི་ནམ་ཡང་བསླུ་བ་ཡོད་མ་ཡིན། ། ཅེས་པ་སོགས་དང་དེའི་མཇུག་ཏུ། བོད་འབངས་ལས་ལྡན་སྐྱེས་བུ་ཐམས་ཅད་ཀྱིས། ། པདྨ་འབྱུང་གནས་ཞལ་ལུང་མ་བསྒྲུབ་ན། ། མཐའ་མིའི་དམག་དཔུང་འབོད་པ་རང་གིས་བྱེད། ། དེ་ཕྱིར་པད་འབྱུང་མཚོ་རྒྱལ་བཀའ་བཞིན་དུ། ། རང་བྱས་བདུད་ཀྱི་དབང་དུ་མི་གཏོང་བར། ། དུས་རྣམས་ཀུན་ཏུ་གུ་རུ་སིདྡྷི་དང། ། འཇིགས་སྒྲོལ་འཕགས་པའི་གསོལ་འདེབས་སྙིང་པོར་བརྩོན། །
མི་དགེའི་སེམས་བོར་དཀར་པོའི་ལས་ལ་འབུངས། ། པད་འབྱུང་བྱིན་རླབས་ནམ་ཡང་རྒྱུན་ཆད་མེད། ། བསླུ་མེད་རྡོ་རྗེའི་ཚིག་གིས་ཨ་ཐམ་བརྒྱ། ། ཞེས་གསུང་ནས་ཕྱག་གཡས་རྗེ་ཉིད་ཀྱི་དབུ་ལ་བཞག་ནས་ཕ་དམ་པའི་སྨོན་ལམ་སུམ་ཅུ་པ་གསུངས་ནས། ༨༢༽ ཁྱོད་ཀྱི་དེ་དེ་བཞིན་དུ་འགྲུབ་པར་ཤོག་ཅིག་གསུངས་ནས་མི་སྣང་བར་གྱུར་ཏོ། དེ་ནས་རིམ་བཞིན་རང་ཡུལ་ཕྱོགས་ལ་ཕེབས་ནས་ཡབ་རྗེ་བླ་མ་དང་མཇལ་འཕྲད་མཛད་ནས་རྗེ་ཉིད་ཀྱི་ཕྱག་ཏུ་འབྱོར་བའི་རྒྱུ་རྫས་དངོས་པོ་ཐམས་ཅད་ཡབ་རྗེ་བླ་མར་མཇལ་རྟེན་དུ་ཕུལ། བླ་མ་རིན་པོ་ཆེས་ཀྱང་ཐུགས་མཉེས་པར་མཛད། དེ་ནས་དགུང་ལོ་བཅུ་དགུའི་ལོར་ཟུར་བབ་བརྡ་བྱང་མཁའ་འགྲོ་ཀུན་གསལ་མས་གདམས་པ། ཡེ་ཡེཿ ནུབ་དབུ་བདུད་རྩེ་དགུའི་ཉེ་ཆ་ན། །
མི་བསོད་ནམས་ལྡན་པ་རཏྣའི་མིང༌། ། དེའི་ལག་ལས་བྲག་གི་སྤྲེའུ་རྩེ། ། མ་དབྱིངས་ཀྱི་སྤྲུལ་པ་ཏ་རེའི་མིང༌། ། རིགས་དབང་པོར་ལྡན་ཞིང་གསལ་བྱེད་ལེགས། ། ལྷ་དམར་པོའི་ལས་ཀྱི་མཐུས་བསྐུལ་ནས། ། དུས་རེ་ཞིག་ཉེ་རྒྱུས་དཔལ་ལ་སྤྱོད། ། གནས་མ་ངེས་ནས་འོང་བ་ཨ་ཏིའི་མིང༌། ། གདོང་སྨེ་བ་རྡོ་རྗེའི་རི་མོ་ཡོད། ། དཔལ་དེ་ལ་བླ་མའི་ ( དཀོན་མཆོག་སྤྱི་འདུས་ ) སྒྲུབ་གཏོར་གཏོད། ། དཔལ་ཡེ་ཤེས་སྤྲུལ་པ་གྲོལ་གྱི་མིང༌།
༨༣༽ ཁྱོའི་ཟབ་པའི་ཆོས་དང་འཕྲད་པའི་ཚེ། ། བློ་གཉིས་འཛིན་གྱིསལས་ལ་མ་ཞེན་ན། ། སྒོམ་བྱུང་གི་ཤེས་རབ་ནང་ནས་རྙེད། ། རྟེན་ཕྱི་ལ་ཁྱོད་ཀྱི་སྲས་སུ་སྐྱེས། ། ཟབ་གཏེར་ལ་སྤྱོད་པའི་སྐལ་དང་ལྡན། ། རྒྱ་ཆེན་པོ་ས་ཡིས་གཏེར་ལ་དབང༌། ། ཆོས་གདུལ་བྱ་བསྟན་པ་དབུས་ནས་དར། ། ཀུན་གསལ་གྱི་རྟ་བདུན་དབང་པོ་ཁོང༌། ། ཤེས་རབ་ཀྱི་རྩལ་ཤུགས་སྟོབས་ལྡན་ཀྱང༌། ། ལྷ་དམའ་རུ་རྩེ་ཡི་འཕྲུལ་མེད་ན། །
ཁྱོད་ངམ་ནག་བྲག་གི་སྤྲེའུས་འཇོམས། ། ཆབ་སྲིད་དང་བསྟན་པ་ཉམས་ཡང་སྲིད། ། མིའི་ལུས་ལ་བདུད་ཀྱི་བློ་སེམས་ཅན། ། ལས་གང་བྱས་བསྟན་པའི་བདུད་དུ་བབ། ། བློ་རིགས་པའི་ཐབས་ཀྱིས་མ་སྤངས་ན། ། ལས་བྱ་བ་ནག་པོ་བདུད་དབང་ཤོར། ། ནུབ་སྤྲེལ་ལྗོངས་མཁའ་འགྲོ་གསང་ཕུག་ཏུ། ། རི་གླང་ཆེན་འགྱིང་འདྲའི་གཡས་ཟུར་ན། ། བྲག་སྲིན་མོ་གནམ་དུ་འཕྱོ་འདྲ་ཡོད། ༨༤༽ །
གནས་དེ་རུ་མཁའ་འགྲོའི་གསང་བའི་ཆོས། ། རིགས་མི་འདྲའི་སྒྲོམ་བུ་ལ་ཡང་ཡོད། ། དུས་རྟེན་འབྲེལ་གསང་ཐབས་ཚུལ་དུ་ལོངས། ། གནས་ཆུ་གསུམ་འདུས་པའི་ཉེ་ལོག་ན། ། རི་བུམ་པ་འདྲ་བའི་ལྟོ་བ་རུ། ། ཕ་མཚོ་སྐྱེས་རྡོ་རྗེའི་སྐུ་དང་ནི། ། གནམ་ལྕགས་ཀྱི་སྡིག་པ་ར་དགུ་ཡོད། ། དེ་ཐབས་དང་རིགས་པའི་གནད་ལྡན་ཚེ། ། དུས་མི་རིང་རང་གཏེར་ལག་ཏུ་ལོན། ། མ་འོངས་ཀྱི་འབྱུང་འགྱུར་དུས་སུ་སྨྲ། །
བརྡ་གོའམ་པདྨ་ལས་འབྲེལ་རྩལ། ། ཞེས་ཟེར་ནས་ཡལ། དེ་ནས་རྗེའི་ཐུགས་དགོངས་ལ་ལན་གྲངས་མང་པོར་མཁའ་འགྲོའི་ལུང་བསྟན་ཡོད་ཀྱང་ཆ་མི་ཆོད་པས། ཡབ་རྗེ་བླ་མའི་དྲུང་དུ་བྱོན་དགོས་སྙམ་ནས་ས་གཏེར་གྱི་ཁ་བྱང་དང་གཏེར་རྫས་རྣམས་ཕྱག་བསྣམས་མཛད་ནས་བླ་མའི་སྐུ་མདུན་དུ་ཕེབས། ཕྱག་ཕུལ་ནས་བླ་མའི་ཞབས་སྤྱི་བོར་བླངས་ནས་སྐུ་མདུན་དུ་བཞུགས་ཏེ་གཏེར་རྫས་དང་ཁ་བྱང་རྣམས་ཕྱག་ཏུ་ཕུལ། ཟུར་ ༨༥༽ བབ་ལུང་བསྟན་གྱི་ལོ་རྒྱུས་དང༌། མཁའ་འགྲོའི་ཞལ་གཟིགས་ཚུལ་གྱི་རྣམ་གྲངས་ཐམས་ཅད་སྦས་གསང་མེད་པར་ཞུས་ཚེ། བླ་མའི་ཞལ་ནས་ཁྱོད་ཀྱི་ཚེ་རབས་ཀྱི་གཟུངས་མ་དང༌། ས་གཏེར་གྱིས་གནས་དང༌། གདུལ་བྱའི་ཞིང་ས་རྣམས་རྟེན་འབྲེལ་རབ་དང་ལྡན་ན་སྟོད་དབུས་གཙང་ཕྱོགས་ལ་ཡོད་ཀྱང༌།
སྔོན་གྱི་ལས་དབང་གིས་ངས་བསྟན་པ་ལ་ཕན་ཐོག་ཡོད་པར་འདུག་པས། བདུད་དབང་དུ་མ་ཤོར་ན་རྟེན་འབྲེལ་འབྲིང་ཙམ་འོང་ཐང་གསུང༌། རྗེའི་ཞལ་ནས་ད་ལན་གྱི་ལུང་ཟིན་མ་འདི་བདག་གི་ཚེ་རབས་ཀྱི་གཟུངས་མ་ཡིན་ནམ་ཞུས་པས། ཁྱོད་གནས་སྐབས་རེ་དབང་བ་མ་གཏོགས་ཚེ་རབས་ཀྱི་ལས་ལྡན་པ་དཀའ་མོ་རེད་གསུངས། རྗེའི་ཐུགས་དགོངས་ལ་གཟུངས་མ་དང་རྟེན་འབྲེལ་མི་ལྡན་པ་ཨེ་ཡིན། རྟེན་འབྲེལ་ལྡན་ན་ང་མི་དབང་ཅི་ལ་སྲིད་དགོངས་པས། ཡབ་རྗེ་བླ་མའི་ཞལ་ནས་ཁྱོད་བསམ་མནོ་མི་དགོས་དང་ ༨༦༽ ད་ལན་གྱི་རྟེན་འབྲེལ་ང་རང་གིས་ཆོས་སྐྱོང་ལ་ཕྲིན་བཅོལ་ན་ལྡན་གི་ཏ། ལྷ་ཟབ་སར་བདུད་ཟབ་ཟེར་བའི་དཔེ་བཞིན་དཀའ་མོ་རེད་གསུངས། ཡང་རྗེའི་ཞལ་ནས་བདག་གི་ཚེ་རབས་ཀྱི་གྲོགས་དང༌། ས་གཏེར་གྱི་ཟབ་ཆོས་རྣམས་ལོན་ཐབས་ལ་ཅི་དགོས་བླ་མ་རིན་པོ་ཆེའི་གསུང་དུ་གསོལ་ཞུས་ཚེ།
ཡང་བླ་མའི་ཞལ་ནས་ཁྱོད་ལྷ་ས་ལ་འགྲོ་ཐུབ་ན་དེ་ཐམས་ཅད་ཀྱི་སྟབས་འགྲིགས་ཐང་གསུངས་ནས་རྗེ་དེ་ཉིད་དབུས་ལ་བྱོན་པར་ཞལ་གྱིས་བཞེས། དེ་ནས་བླ་མའི་གསུང་ལྟར་མི་དབང་གི་སྲས་མོ་པཱ་ཤཾ་ཏ་རེ་ཞེས་པ་མཁའ་འགྲོའི་རིགས་ཅན་ཞིག་ཡོད་པ་དེ་རྒྱུར་བཞེས། དགུང་ལོ་ཉི་ཤུའི་ལོར་ཡབ་རྗེ་བླ་མའི་བཀའ་བཞིན་ལུགས་གཉིས་ཀྱི་བྱ་བས་བླ་མའི་བསྟན་ཞབས་ཅི་འགྲུབ་མཛད། ཁྱད་པར་ཡབ་རྗེའི་གསུང་ཆོས་རྣམས་ཀྱི་འཆད་སྤེལ་མཐའ་ཡས་སུ་མཛད། པདྨ་ལུང་རྟོགས་རྒྱ་མཚོ་རྗེ་དེ་ཉིད་ཀྱི་ཆོས་ཀྱི་བདག་ ༨༧༽ པོ་ཡིན་པས་ཟབ་ཆོས་སྣ་འགའ་རེ་གཏད། དེ་ནས་ཡབ་རྗེའི་གཏེར་གསར་གྱི་རྩ་གསུམ་ཆོས་སྐྱོང་དང་བཅས་པས་མཚམས་དམ་རྒྱར་བཞུགས་སྐབས་མནལ་ལམ་ལ། ཡུལ་སྐྱེད་མོས་ཚལ་ཡིད་དུ་འོང་བ་མེ་ཏོག་སྣ་ཚོགས་རྒྱས་ཤིང༌། བྱ་རིགས་མི་འདྲ་བ་མང་པོས་གུ་རུ་ཧ་རི་ནི་ས་དབྱངས་སུ་གྱེར་ཞིང་ཡོད་པ། དེའི་དབུས་ན་འཇའ་འོད་སྣ་ལྔ་ལས་གྲུབ་པའི་གུར་ཁང་ཡངས་ཤིང་རྒྱ་ཆེ་བའི་ནང་དུ་རིན་པོ་ཆེ་སྣ་ཚོགས་ཀྱིས་སྤྲས་པའི་ཁྲི་སྟེང་ན། དཔའ་བོ་དཀར་ལ་དམར་མདངས་ཆགས་པ་ཞི་ཞིང་འཛུམ་པ།
རུས་པའི་རྒྱན་དྲུག་གིས་སྤྲས་ཤིང་སྟག་ལྤགས་ཀྱི་སྨད་ཤམ་དང་དར་སྣ་ལྔས་རྒྱན་པ། དབུ་སྐྲ་ཐོར་ཅོག་ཏུ་བཅིངས་ཤིང་ལྷག་མ་སྐུ་རྒྱབ་ཁྲོལ་བ། ཕྱག་ན་ཀཱ་པ་ལ་བདུད་རྩིས་བཀང་བ་བསྣམས་པ་ཞིག་དཔའ་བོ་དང་མཁའ་འགྲོའི་དབུས་ན་ལྷམ་མེར་བཞུགས་འདུག་པས། རྗེའི་ཐུགས་དགོངས་ལ་འདི་རྣམས་སུ་ཡིན་མཇལ་དུ་འགྲོ་དགོས་ ༨༨༽ དགོངས་ནས་འབྱོན་པའི་ཚེ་ན། མཁའ་འགྲོ་མ་ཞིག་གིས་གཟིགས་པའི་ཚུལ་མཛད་ནས་རྗེ་དེ་ཉིད་བསུ་བ་ལ་མ་བྱོན་༼བྱོན་?༽ནས་འདི་སྐད་ཟེར། དཔའ་བོ་ཆེན་པོ་དྲི་མ་མེད། ། ལས་སྐལ་ལྡན་པ་རིགས་ཀྱི་བུ། ། དཔའ་བོ་དཔའ་མོའི་ཚོགས་གྲལ་དུ། ། རྗེ་ཁྱེད་བྱོན་པ་ངོ་མཚར་ཆེ། ། ཞེས་ཟེར་ནས་རྗེའི་ཕྱག་ལ་འཇུས་ནས་གདན་འདྲེན་མཛད་དེ་གུར་ཁང་གི་ནང་ན་ཟ་བེར་ཉིས་བརྩེགས་ཀྱི་ཁྲི་ཞིག་ཡོད་པ་དེའི་སྟེང་ན་རྗེ་དེ་ཉིད་བཞུགས་གསོལ་ཞུས།
དེ་ནས་རྗེའི་ཞལ་ནས་ཡུལ་འདི་གང་ལགས། འདི་ན་བཞུགས་པའི་དཔའ་བོ་འདི་སུ་རེད་གསུངས་པས། ཌཱཀྐིའི་ཞལ་ནས་ཡུལ་འདི་ཀཉྩེ་ཀ་ཡི་གནས་རེད། དཔའ་བོ་འདི་རིག་འཛིན་བི་མ་མི་ཏྲ་རེད་ཟེར། ཡང་རྗེའི་ཞལ་ནས་ད་ལན་གྱི་དཀྱིལ་འཁོར་འདི་ཅི་ཡིན། བདུད་རྩི་སྨན་གྱི་སྒྲུབ་པ་ཨི་རེད་གསུངས། ཌཱཀྐིའི་ཞལ་ནས་བི་མིའི་བདུད་རྩི་སྨན་བསྒྲུབ་ད་དུང་དུས་ལ་མ་བབ། ནམ་ཞིག་ན་ནེ་གྲོ་རྡོ་རྗེ་གསང་རྫོགས་སུ་༼རྫོང་དུ་?༽བསྒྲུབ་དགོས་ ༨༩༽ པ་ཡིན། ད་ལན་དཀྱིལ་འཁོར་རྣམས་ཀྱིས་ཐུགས་སྒྲུབ་སྐོར་གསུམ་གྱི་ནང་ནས་བྱིན་རླབས་ཆེ་བ་གདམ་ངག་མི་འཆུག་པ་བརྒྱུད་པའི་བབ་ཉེ་བ་ཀུན་འདུས་རིན་ཆེན་སྙིང་པོ་གུ་རུའི་ཕྱི་ནང་གསང་གསུམ་གྱི་སྒྲུབ་པའི་དཀྱིལ་འཁོར་ཞལ་ཕྱེས་ནས་བཀའ་བབས་ཀྱི་ལས་ལྡན་ལ་གཏད་རྒྱ་སྨོན་ལམ་མཛད་ནས་རྒྱལ་ཚབ་ཏུ་མངའ་དབང་གསོལ་དགོས་ཟེར། དེ་ནས་ཚོགས་གྲལ་ནས་མཁའ་འགྲོ་གཉིས་བྱོན་ཏེ་རྗེ་ལ་ཁྲུས་གསོལ་མཛད་ཅིང་ལོངས་སྤྱོད་རྫོགས་པའི་རྒྱན་ཆས་གསོལ་ནས་འདི་སྐད་དོ།
ཡེ་ཤེས་སྒྱུ་མའི་སྐུ་མཆོག་ལ། ། རང་འབྱུང་ལྷུན་གྲུབ་བརྒྱན་ཆས་གསོལ། ། ཐུགས་རྗེས་འགྲོ་བའི་དོན་ཀུན་འགྲུབ། ། ཐབས་ཤེས་གཉིས་མེད་སངས་རྒྱས་ཤོག ། ཅེས་གསུངས་ནས་རྗེ་དེ་ཉིད་བི་མ་མི་ཏྲའི་མདུན་དུ་བྱོན་ནས་ཕྱག་ཕུལ་ཏེ་འདི་སྐད་གསོལ། སྐྱེ་བ་འདི་ནས་ཚེ་རབས་ཐམས་ཅད་དུ། ། བདག་ནི་མཚན་དཔེ་ལྡན་པའི་ལུས་ ༩༠༽ ཐོབ་སྟེ། ། རྡོ་རྗེ་ཐེག་པའི་ཡང་ཟབ་ཆོས་འཕྲད་ནས། ། གཏད་རྒྱ་སྨོན་ལམ་བཟང་པོ་དུས་སུ་སྨིན། ། གུ་རུ་ཡབ་ཡུམ་ཐུགས་བཞེད་བསྒྲུབ་ནུས་ཤོག །
འདི་ནས་ཚེ་འཕོས་ལུས་རྗེས་གྱུར་མ་ཐག ། དཔལ་རི་པད་མ་འོད་ཀྱི་ཕོ་བྲང་དུ། ། རིག་འཛིན་དཔའ་བོ་མཁའ་འགྲོས་མདུན་བསུས་ནས། ། བདག་དང་འབྲེལ་ཐོག་ཞིང་འདིར་སྐྱེ་བར་ཤོག ། སླར་ཡང་གདུལ་བྱའི་མོས་ངོར་ཆུ་ཟླ་བཞིན། ། གང་འདུལ་སྤྲུལ་པས་འགྲོ་ཁམས་བདེ་ལ་བཀོད། ། ཁམས་གསུམ་འཁོར་བ་དོང་ནས་སྤྲུག་ནུས་པའི། ། ཕྲིན་ལས་དམ་པའི་དཔལ་དུ་བདག་འགྱུར་ཤོག ། ཅེས་གསོལ་བས། བི་མ་མི་ཏྲའི་ཞལ་འཛུམ་པར་མཛད་ནས་འདི་སྐད་གསུངས།
རྒྱལ་ཀུན་དགོངས་པ་གཅིག་བསྡུས་པད་འབྱུང་གིས། ། སྨོན་ལམ་ལས་འཁྲུངས་རིགས་ཀྱི་བུ་མཆོག་ཁྱོད། ། སེམས་དཔའ་བདག་གི་ཐུགས་དང་གཉིས་སུ་མེད། ། རིན་ཆེན་གཏེར་གྱི་ལས་དང་སྐལ་བ་ལྡན། ། བརྩེ་ཆེན་དབང་ཕྱུག་འགྲོ་ ༩༡༽ མགོན་ཁྱོད་མིན་ནམ། ། ཞིང་འདིར་བྱོན་པ་ངོ་མཚར་རྨད་པོ་ཆེ། ། ཞེས་གསུངས་ནས། གུ་རུ་བདེ་བ་ཆེན་པོའི་དཀྱིལ་འཁོར་གྱི་ཞལ་ཕྱེས་ཏེ་དབང་དང་གདམས་པ་ཐམས་ཅད་ཕ་ཕོག་ཏུ་གནང་ཚེ། རྗེ་དེ་ཉིད་ཀྱི་མེ་ཏོག་ནུབ་ཏུ་བབས་པས་པདྨ་གསུང་གི་བཀའ་བབས་སུ་མངའ་གསོལ་ཞིང་དེ་ཀར་ཉིན་ཞག་བདུན་ཕྲག་གཅིག་ལ་བཞུགས། དེ་ནས་དབང་དང་གདམས་པ་རྣམས་ཟིན་སྐབས་བི་མ་མི་ཏྲའི་ཞལ་ནས་འདི་སྐད་གསུང༌།
ངས་རྒྱ་ཆོས་བོད་དུ་མ་འགྱུར་བ་ཐམས་ཅད་ཀྱི་སྙིང་པོ་བཅུད་དུ་དྲིལ་བ། ཐུགས་སྒྲུབ་ཆེ་བ་སྙིང་ཐིག་ཡ་བཞི། འབྲིང་པོ་ཀུན་བཟང་དགོངས་པ་ཟང་ཐལ། ཆུང་ངུ་གུ་རུའི་ཐུགས་ཀྱི་སྒྲུབ་པ་རྣམས་ཡིན་པས། ད་ལན་ཁྱོད་ལ་གུ་རུའི་ཐུགས་སྒྲུབ་ཀྱི་གཏེར་ཁ་དབང་བ་ཡིན་པས། དེ་ལ་བླ་སྒྲུབ་གུ་རུ་སྤྱི་འདུས་སྒྲུབ་ལ། རྫོགས་ཆེན་དྲི་མེད་ཟང་ཐལ། ཐུགས་སྒྲུབ་བྱིན་རླབས་གཏེར་མཛོད། བཀའ་དགོངས་ཕུར་གསུམ་ལ་སོགས་པ་དྲག་སྔགས་ ༩༢༽ ཕྲིན་ལས་དང་བཅས་པ་ཆུ་བོ་བཞི་ལྡན་གྱི་ཚུལ་དུ་འཆུག་མེད་དུ་ཐོབ་ནས་བསྟན་དང་འགྲོ་བའི་དོན་རླབས་པོ་ཆེ་འབྱུང་བར་གདོན་མི་ཟའོ་གསུངས་ནས། གཏེར་གནས་རིག་མ་ཆོས་བདག་དང་བཅས་པའི་ལུང་བྱང་གནང་ནས་ཐམས་ཅད་ཀྱིས་ཚོགས་ཀྱི་དགའ་སྟོན་ལ་རོལ།
དེ་ནས་གྲོགས་མཁའ་འགྲོ་ཞིག་གི་འདི་སྐད་ཟེར། ད་དཔའ་བོ་ཆེན་པོ་ཁྱོད་སྦས་གནས་རྣམས་ལ་ལྟད་མོ་ལ་ཨི་འགྲོ་ཟེར། རྗེའི་ཞལ་ནས་དཔའ་བོ་ཆེན་པོ་ལ་ཞུ་དང༌། ང་རང་གི་འགྲོ་དགོས་མི་དགོས་ཆ་མི་ཆོད་གསུངས་པས། བི་མ་མི་ཏྲའི་ཞལ་ནས་བྱོན་ན་ཆོག་གི་ལྟད་མོ་ལེགས་པོ་ཡོད། གནས་སྐབས་དང་མཐར་ཐུག་གི་དུས་ཀྱི་འཕོ་འགྱུར་རྣམས་གསལ་འོང་གསུངས། དེ་ནས་རྗེ་དེ་ཉིད་གྲོགས་མཁའ་འགྲོ་རྣམས་དང་བཅས་སྦས་གནས་ཆགས་ཚུལ་དང་དུས་ཀྱི་མཐའ་མི་འབྱུང་ཚུལ་རྣམས་ལེགས་པར་གཟིགས་མཐར་མནལ་ལས་སད་དོ། དེ་ནས་མཚམས་ཁང་གང་ཉིན་དངོས་གྲུབ་ལེན་སྐབས་དཀྱིལ་འཁོར་ ༩༣༽ ནང་དུ་གཏོར་མ་བདུད་རྩིས་ཞུ་བ་དང༌། དྲི་བཟང་འཐུལ་བ་སོགས་རྟགས་མཚན་ཁྱད་པར་ཅན་འབྱུང་བ་དང༌། ཁྱད་པར་ཡི་དམ་ལྷའི་ཞལ་མངོན་སུམ་དུ་གཟིགས་ཤིང་ལུང་བསྟན་དབུགས་དབྱུང་མཛད་པ་དུ་མར་སྣང༌།
དེ་ནས་མཚམས་གྲོལ་ཉིན་རྗེ་དེ་ཉིད་ཡབ་རྗེ་བླ་མའི་དྲུང་དུ་བྱོན་ནས་ཕྱག་ཕུལ་ཏེ་མདུན་དུ་བཞུགས་ཚེ། བླ་མའི་ཞལ་ནས་ཁྱོད་ཀྱིས་མཚམས་མཐར་ཕྱིན་པ་བཟང༌། ཡི་དམ་ལྷས་དངོས་གྲུབ་ཅི་སྟེར་གསུངས་པས། རྗེའི་ཞལ་ནས་ཡི་དམ་གྱི་ཞལ་གཟིགས་ནས་འོག་མིན་ཆོས་དབྱིངས་མེ་རི་འབར་བའི་ཞིང་ཁམས་རེད་ཟེར་བ་གཅིག་ལ་ཐོན་སྣང་འཆར་ལགས་ཞུས་པས། བླ་མའི་ཞལ་ནས་ཞིང་གི་བཀོད་པ་ཇི་ལྟར་སྣང་སྨྲོས་ཤིག་གསུངས་ཚེ། རྗེ་དེ་ཉིད་ཀྱི་ཞལ་ནས་ཞིང་བཀོད་ནི་ཡུལ་འཇིགས་སུ་རུང་བ་མི་རོ་དང་རྟ་རོ་གཅལ་དུ་བཀྲམ་པ་ཀེང་རུས་ཀྱི་ལྕགས་རི་སུམ་རིམ་དུ་ཡོད་པའི་དབུས་སུ་གནམ་ལྕགས་ཀྱི་འཁོར་ལོ་ ༩༤༽ དང་རྡོ་རྗེ་རྒྱ་གྲམ་ཉིས་བརྩེགས་ཀྱི་སྟེང་དུ་ཕོ་བྲང་ཆེན་པོ་དམར་པོ་ཟླ་གམ་བང་རིམ་གྱི་ཚུལ་དུ་ཡོད་པ། རྡོ་རྗེའི་རྭ་བའི་ནང་ཐམས་ཅད་རྡོ་རྗེའི་ས་གཞི་ལ་དུར་ཁྲོད་ཆེན་པོ་བརྒྱད་ཀྱིས་བཀོད་པ་ཐམས་ཅད་རབ་ཏུ་རྫོགས་པ། ཐོད་པ་རྐམ་རློན་རྙིད་གསུམ་གྱི་རྩིགས་པ་བྱས་ཤིང༌། ལྷ་ཆེན་པོ་བརྒྱད་དང༌། ཀླུ་ཆེན་པོ་བརྒྱད།
རྒྱུ་སྐར་ཉི་ཤུ་རྩ་བརྒྱད་ལ་སོགས་པས་ཀ་བ་དང་གདུང་མ་གྲབ་གཤམས་བྱས་ལ། གཟའ་བརྒྱད་དང་ཉི་ཟླའི་སྐར་ཁུང༌། སྦྲུལ་རིགས་ཀྱི་ཐག་པ་ལ་ཐོད་པའི་དྲྭ་བ་དང་དྲྭ་ཕྱེད། རྟ་བབས་རྣམས་ཀྱང་ཐོད་པ་དང་མི་རྟ་ལ་སོགས་པའི་དབང་པོ་ལྔ་དང་སྒལ་ཚིགས་དང༌། ལྷ་ཆེན་པོའི་ཐོད་པ་སྦུབས་པའི་མདའ་ཡབ་དང་རྒྱ་ཕུབ། དེའི་སྟེང་ཙིཏྟིའི་ཏོག་དང་ཞིང་ལྤགས་ཀྱི་རྒྱལ་མཚན་དང་འཕེན་བླ་བྲེ་སོགས་བྱས་པ། ཕྱི་དང་བར་ཐམས་ཅད་མེ་དཔུང་འཁྲིགས་གེར་གནས་འདུག་པའི། རྗེའི་ཞལ་ནས་མཁའ་འགྲོ་མ་ཞིག་ལ་འདིའི་ཞིང་ཁམས་འདི་འོག་མིན་ཆོས་དབྱིངས་མེ་རི་འབར་ ༩༥༽ བའི་གནས་མིན་ནམ། ཡུལ་འཇིགས་སུ་རུང་བ་འདི་ཅི་རེད་གསུངས་པས། ཌཱཀྐིའི་ཞལ་ནས་འདི་གདུལ་བྱ་ཁ་དྲངས་བའི་ཕྱིར་དུར་ཁྲོད་མེ་རི་འབར་བའི་གནས་རེད།
འོག་མིན་ཆོས་དབྱིངས་མེ་རི་འབར་བའི་གནས་འདིའི་སྟེང་ན་ཡོད་ཟེར། རྗེའི་ཞལ་ནས་ང་རང་ཞིང་དེ་མཇལ་དུ་འགྲོ་དགོས་ཞུས་པས། ཌཱཀྐིའི་ཞལ་ནས་ཁྱོད་སྐྱེ་སྔོན་རིགས་ལྡན་གྲ་མ་ལྔའི་ནང་ནས་སྲིན་པོ་བློ་གྲོས་ཐབས་ལྡན་ཡིན་དུས་གསང་སྔགས་བླ་ན་མེད་པའི་ཆོས་ཀྱི་སྐལ་བ་ལྡན་པ་ཡིན་པས་ཞིང་ཁམས་མཇལ་དུ་འགྲོ་མི་དགོས། འདི་ནས་མི་གནས་འདས་འོག་ན། བཟང་ངན་འབྲེལ་ཚད་ཐམས་ཅད་ཞིང་འདིར་བགྲོད་པ་ལ་ཐེ་ཚོམ་དང་སོམ་ཉི་མ་བྱེད་ཅིག དེ་དུས་བདག་གིས་ཀྱང་ཁྱོད་བསུ་མར་འོང་ཟེར་ནས། ཌཱཀྐི་དེ་འོད་ཀྱི་རྣམ་པར་གྱུར་ནས་ཞིང་བཀོད་ལ་ཐིམ་སྣང་འཆར་ཚེ་མནལ་ལས་སད་དོ་ ༩༦༽ ཞུས་པས་བླ་མའི་ཞལ་ནས་རྗེ་ལ་ཁྱེད་གཞལ་ཡས་ཁང་གི་ནང་དུ་ཨི་སོང་གསུངས་པས། རྗེའི་ཞལ་ནས་ནང་དུ་འགྲོ་སྙམ་ཚེ་ཐུན་གྲོལ་རན་པ་ལ་རྐྱེན་བྱས་ནས་གཉིད་སད་བྱུང་ཞུས་ཚེ། ཡབ་རྗེ་བླ་མའི་ཞལ་ནས་ཁྱོད་བློ་གྲོས་ཐབས་ལྡན་ཡིན་ན་ཤེས་རབ་ལ་དབང་ཐོབ་པ་ཡིན་པས། ཐོས་བསམ་གྱི་ལམ་ལ་འབད་རྩོལ་མི་དགོས་པར་རང་བྱུང་དུ་ཤེས་འོང་གསུང༌།
ད་ཁྱོད་ཀྱི་མཚམས་སྐྲ་ཞོག་ལ་ང་ཡི་རྗེས་སུ་འཇུག་དང༌། བསྟན་འགྲོའི་དོན་ཤུགས་ལ་འབྱུང་འོང་གི། ད་དུས་ངན་གྱི་མི་འདི་ཚོའི་བྱ་སྤྱོད་ལ་ལྟོས་དང༌། ཁྱོད་ཀྱི་ཚེ་མཐའ་བདུད་དབང་དུ་མི་ཤོར་བ་གལ་ཆེ་གསུངས། ཡང་རྗེའི་ཞལ་ནས་བླ་མ་རིན་པོ་ཆེ་ལགས། བདག་གི་ཚེ་མཐའ་བདུད་དབང་དུ་མི་འགྲོ་ཐབས་ཅི་དགོས། བླ་མ་རིན་པོ་ཆེ་ཁྱོད་ཀྱིས་བདག་ལ་ལུང་བསྟན་དུ་གསོལ་ཞུས་ཚེ། བླ་མའི་ཞལ་ནས་གནས་དུས་ཀྱི་འགྲོ་བ་རྣམས་ལོག་ལྟ་ཆེ་ཞིང་བསོད་ནམས་ཞན་པ་ ༩༧༽ དང༌། དུས་ཀྱི་དམག་འཁྲུག་ནད་ཡམས་མུ་གེ་སོགས་མང་བའི་རྐྱེན་དང༌། ཁྱད་པར་རྒན་མོ་༼པོ་?༽ང་རང་འཆི་ཚེ་མཐའ་ཡི་རྒྱ་ཧོར་གྱི་འཇིགས་པ་ཉེ་འོང་ངེས་པ་ཡིན་པས།
དུས་ཀྱི་འཕོ་འགྱུར་སོགས་ཅིང་འོང་ཅི་ཆ་ཅི་ལ་ཡོད། དེའི་སྐབས་སུ་འགྲོ་བ་རྣམས་ཀྱི་ཤེས་རྒྱུད་བདུད་ཀྱིས་བརླབས་ནས་རང་གཞན་ཕུང་ལ་སྦྱོར་བ་དང༌། མཐའ་མི་ཀླ་ཀློའི་ཁ་དར་ནས་བསྟན་འཛིན་གྱི་སྐྱེས་བུ་རྣམས་ཀྱི་སྐུ་ཚེ་མཛད་ཕྲིན་ཐམས་ཅད་རྐྱེན་དབང་དུ་འགྲོ་བ་མང་བས་དེ་ལ་བྱ་ཐབས་དཀའ་མོ་རེད། དེའི་ཕྱིར་ན་ཁྱོད་ཀྱང་བསྟན་འགྲོའི་གསོས་སུ་སྨན་པའི་སྐྱེས་བུ་ཞིག་འདུག་པས་གནས་དུས་ཀྱི་བསྒྱུར་བས་བདུད་དབང་ལ་གཟབ་དགོས། ང་རང་ཡོང་ཚེ་ཁྱེད་རྐྱེན་དབང་ངན་པའི་མི་ཚུགས། ཕྱིའི་ང་༼ད་?༽ཕན་ཁྱོད་ཀྱི་ལེགས་ཉེས་ཐམས་ཅད་མ་དང་མཁའ་འགྲོའི་ཞལ་ལུང་ལྟར་སྒྲུབས་དང་རང་གཞན་གྱི་དོན་ཆེན་པོ་འབྱུང་འོང་གསུང༌། ༩༨༽ དེ་ནས་རྗེ་ཉིད་ཀྱིས་བླ་མའི་བཀའ་གནང་བཞིན་མཚམས་སྐྲ་འཇོག་པར་མཛད། བླ་མས་སྐྲ་དབང་གསུང་སྐབས་བླ་མའི་ཞལ་ནས་ང་རྣལ་འབྱོར་པ་སྣང་བར་དབང་ཐོབ་ཀྱི་སྐྱེས་བུ་ཡིན་པས། ད་ལན་ཁྱོད་ལ་སྤྲོས་མེད་དོན་གྱི་གསང་དབང་བསྐུར་བ་ཡིན་གསུང་ནས། གསང་ཆབ་བདུད་རྩིའི་ཆུ་རྒྱུན་གྱིས་སྐྲ་དབང་ཡོངས་རྫོགས་བསྐུར་ཏེ་དཔའ་བོ་ཡབ་ཡུམ་རྟེན་བཞུགས་སྐབས།
རྗེ་དེ་ཉིད་ཀྱི་སྐུ་ལུས་འཕར་བ་དང་གཡོ་བ་འཁྲས་༼འཁྲབ་?༽པ་སོགས་རང་དབང་མེ་པར་མཛད། གནས་ཁང་ཕྱི་ནང་ཀུན་དྲི་བཟང་གི་ངད་འཐུལ་བ་དང༌། གླིང་བུ་དང་རོལ་མོ་སྣ་ཚོགས་ཀྱི་སྒྲ་སྒྲོགས་པ་སོགས་རྟགས་མཚན་ཅན་དུ་མ་བྱུང༌། དེའི་ནུབ་མནལ་ལམ་ལ་མཁའ་འགྲོའི་ཚོགས་དཔོན་དུ་བྱོན་ནས་དཔའ་བོ་མཁའ་འགྲོ་མང་པོ་དང་ཆབས་གཅིག་ཏུ་ཚོགས་ཀྱི་འཁོར་ལོ་རྒྱ་ཆེན་པོ་མཛད་ཚེ། ཀུན་གྱི་ངེད་ཅག་རྣམས་ཀྱིས་དགའ་སྟོན་བྱེད་ཀྱིན་ཡོད་ ༩༩༽ ཟཻར་ནས། དཔའ་བོ་དང་དཔའ་མོ་ཐམས་ཅད་ཀྱིས་གླུ་བྲོ་གར་ལ་སོགས་པ་མཛད་ཚེ། རྗེའི་ཐུགས་དགོངས་ལ་འདི་རྣམས་དགའ་སྤྲོ་དེ་ཙམ་བྱེད་པ་ཅི་ཡིན་དགོངས། མོ་ཞིག་གིས་ན་རེ་ང་དཔའ་བོ་མཁའ་འགྲོས་དགའ་སྤྲོ་གླུ་གར་ལོས་བྱེད། ཁྱེད་དཔའ་བོ་ཡོངས་འདུས་ཀྱི་ངོ་བོ་བདག་ཅག་ཌཱཀྐི་རྣམས་ཀྱི་ཚོགས་རྗེ་ཚོགས་དཔོན་མ་བཅོས་བཞི་ལྡན་གྱི་རྣལ་འབྱོར་དམ་པར་མངའ་གསོལ་བ་ཡིན་པས། དགའ་སྟོན་གླུ་གར་གྱི་མཆོད་པ་བྱེད་པ་དེས་ཡིན་ཟེར།
ཡང་རྗེའི་ཞལ་ནས་མ་བཅོས་བཞི་ལྡན་གྱི་རྣལ་འབྱོར་ལྡན་ལུགས་ཇི་ལྟར་ཡིན་གསུངས་པས། ཡང་ཌཱཀྐིའི་སྐུའི་གར་བསྒྱུར་ཏེ་གླིང་བུའི་སྒྲ་ལ་དྲངས་ནས་འདི་སྐད་ཟེར། ཧ་ཧོ་ཧཾ། མཚན་ཉིད་ལྡན་པའི་སློབ་དཔོན་གྱིས། ། ལས་འཕྲོ་ལྡན་པའི་རྣལ་འབྱོར་ལ། ། ཚིག་ལ་བརྟེན་ནས་དོན་དབང་བསྐུར། ། རྩལ་དབང་ཡོངས་རྫོགས་ལྷུན་གྱིས་གྲུབ། ། གསུམ་ལྡན་ ༡༠༠༽ རྡོ་རྗེ་འཛིན་པ་ཆེ། ། དུས་གསུམ་རྒྱལ་བའི་སྲས་སུ་བསྔགས། ། མ་བཅོས་རང་བྱུང་ལྕང་ལོར་ལྡན། །
མ་བརྒྱུད་མཁའ་འགྲོའི་བརྩེ་བས་བསྐྱངས། ། རྣམ་རྟོག་དྲི་བྲལ་གནག་སྣུམ་མཛེས། ། རིགས་ཀུན་ཡོངས་འདུས་སྤྱི་བོར་བཅིངས། ། བླ་མེད་དོན་གྱི་རྣལ་འབྱོར་པའི། ། རལ་པ་མ་བཅོས་ལྕང་ལོར་ལྡན། ། གང་སྣང་ཡེ་ཤེས་གྲོགས་སུ་ཤར། ། མ་བཅོས་གོས་དཀར་མཐིང་༼མཐང་?༽ཤམ་དཀྲིས། ། ཉོན་མོངས་སྐྱོན་གྱི་དྲི་མ་བྲལ། ། སེམས་ཉིད་མ་བཅོས་གཉུག་མར་གནས། ། སྐུ་གསུམ་མཉམ་ཉིད་དབྱིངས་སུ་ཆུབ། །
རྒྱན་ཆ་མ་བཅོས་རུས་རྒྱན་གསོལ། ། ཚོགས་དྲུག་མ་སྤངས་ལོངས་སུ་སྤྱོད། ། མངའ་ལྡན་ཞིང་ལ་མངའ་དབང་བསྒྱུར། ། མཁའ་འགྲོ་སེམས་ཀྱི་ཆོས་འཕྲུལ་ཏེ། ། དཔའ་བོ་ཁྱོད་ཀྱི་གྲོགས་སུ་སྤྱོད། ། ཅེས་ཟེར་ནས་ཚོགས་ཀྱི་མཆོད་པ་ཚིམ་པ་དྲུག་ལྡན་དུ་ལོངས་སྤྱོད་པའི་སྣང་བ་འཆར་ཚེ་མནལ་ལས་སད་དོ། དེ་ནས་དགུང་ལོ་ཉེར་ ༡༠༡༽ གཅིག་ལོར་རྡོ་ལུང་རི་ཟབ་ནང་དུ་སྒར་བཞུགས་ཚེ་མནལ་ལམ་ལ་མཁའ་འགྲོ་བདེ་བའི་གོ་ཆ་ཡིན་སྐད་པ་ཞིག་གིས་འདི་སྐད་ཟེར། ཨེ་ཨེཿ བསིལ་ལྡན་རི་འོང་འོད་ལྡན། ། ཆུ་འཛིན་ནག་པོས་བསྒྲིབ་ནས། །
མི་རིང་དཔྱིད་ཀྱི་རྒྱལ་མོ། ། ལྷོ་ལ་ཆས་པ་ཨི་ནམ། ། ནམ་མཁའི་ནོར་བུའི་འོད་ཟེར། ། ནུབ་ཀྱི་རྨ་བྱས་བསྐུལ་ནས། ། དབྱར་རྔའི་གཙུག་ཏུ་ཨི་ནམ། ། སྐྱིབ་སེར་དབང་ཞུག་༼ཞུ་?༽འཕྲད་ཚེ། ། ནུས་ལྡན་མེ་༼མེད་?༽གཤོག་བསྐུལ་ན། ། སྐོམ་སེལ་སྨན་དུ་ཨེ་ནམ། ཀཱི་ལ་ཡ་ཡི་དབལ་ཁ། ། འདྲེ་མོའི་སྙིང་ལ་ཕོག་ན། །
རྒྱ་སྟག་འཛོམ་དྲུག་འོད་ལྡན། ། ལྷོ་ནས་འོང་བ་ཨི་ནམ། ། ནམ་ཟླའི་རྒྱ་མོའི་སྐད་སྙན། ། ལྟོ་འགྲོའི་ལྟོ་བར་བགྲང་ཚེ། ། མ་ངེས་གནས་གསུམ་འགྲིམ་ན། ། ཉེས་སེལ་གེགས་ལས་གྲོལ་ངེས། ། སཔྟའི་དབང་དུ་སོང་ན། ། མི་རིང་སྒྱུ་མའི་ལྟད་མོ། ། དབང་པོའི་ཡུལ་དུ་ཤར་འོང༌། ། ས་ག་ཟླ་བའི་འཛུམ་མདངས། །
ངམ་ནག་སྤྲིན་གྱིས་བསུས་ནས། ། མི་འདོད་སྣ་འགའ་འབྱུང་སྲིད། ༡༠༢༽ ། བྱང་སྨད་བདུད་ཀྱི་བྱད་ཟོར། ། བཟློག་ཐབས་གནད་ལ་རེམ་དགོས། ། དེ་སོགས་རིགས་པས་དཔྱོད་དང༌། ། ལེགས་ཉེས་སྣ་ཁ་གསལ་ངེས། ། ཞེས་ཟེར་ཡལ། རྗེའི་ཐུགས་དགོངས་ལ་ཅི་ཡིན་སྒར་བ་ལ་མི་བདེ་བ་ཞིག་འོང་བར་འདུག་དགོངས་ནས། ཡབ་རྗེ་བླ་མའི་དྲུང་དུ་བྱོན་ཏེ་མཁའ་འགྲོའི་ལུང་བསྟན་གྱི་རིགས་རྣམས་ཞིབ་པར་ཞུས་ཚེ།
བླ་མའི་ཞལ་ནས་ད་ལོ་རྐྱེན་ངན་འཚུབས་མ་རེ་འོང་ཐང་གི། ལུང་བསྟན་གང་ལ་བལྟས་ཀྱང་ལེགས་པོ་ཞིག་མི་འོང་བ་འདྲ་གསུངས། ཡང་རྗེས་ང་ཡི་མ་ཡུམ་ནད་གཞི་ངན་པས་དེ་འཆི་འགྲོ་བ་ཨི་ཡིན་སྙམ་ཞུས་པས། བླ་མས་སངས་མཚོ་ལོ་བར་ཆ་ཤེས་ལ་མི་སྐྱོན་གི་ཏ། ཀ་སྒྲོན་འདི་ལ་འཁྲུག་ནི་རེད་གསུང༌། ། དེ་ནས་ལོ་ཁྱིམ་དེ་ཀའི་ནང་དུ་མི་འདོད་པ་འགའ་རེ་འབྱུང་ཡང་ཡི་གེ་མང་བར་དོགས་ནས་མ་བྲིས་སོ། དེ་ནས་དགུང་ལོ་ཉེར་གཉིས་ལོར་ཡབ་རྗེ་བླ་མའི་ཞལ་ནས་ ༡༠༣༽ ད་ཁྱོད་ཤར་ཕྱོགས་སྤྲེལ་རྫོང་བྲག་དཀར་གྱི་གཏེར་རྣམས་ལེན་པའི་དུས་ལ་བབ་འདུག་པས་འགྲོ་གྲབས་གྱིས་ལ་སོང་གསུངས། དེ་ནས་རྗེའི་ཞལ་ནས་ང་ཇི་ལྟར་བྱས་ནས་འགྲོ་དགོས། བླ་མ་རིན་པོ་ཆེ་ཁྱེད་ཀྱིས་གསུང་དུ་གསོལ་ཞུས་ཚེ། ཡང་བླ་མའི་ཞལ་ནས་གྲྭ་འཁོར་མང་པོ་བྱས་ནས་སྒར་གཞིས་མི་དགོས་མོད།
བྱ་བྲལ་གྱི་ཚུལ་དུ་གཉེན་ཁྲོད་འགྲིམ་ཞོར་ལ་སོང་གསུང༌། རྗེ་དེ་ཉིད་ཀྱིས་བླ་མའི་བཀའ་བཞིན་ཉེ་གནས་འོད་འབར་དང༌། བླ་མའི་དངོས་སློབ་རྣལ་འབྱོར་དམ་པ་སྒོ་སྤའི་ཟབ་གསང་ཞེས་པ་དེ་གཉིས་ཕྱག་ཕྱིར་ཁྲིད་དེ་གྲོ་ཁལ་ཅི་ཡང་མེད་པར་ཞབས་ཐང་ལ་གཉེན་ཁྲོད་བརྒྱ་རྩར་བྱོན་གྲབས་བྱས་ཏེ། བླ་མའི་མདུན་དུ་སྐུ་ཁམས་བདེ་མོར་བཞུགས། ཞེས་ཞུས་པས། བླ་མའི་ཞལ་ནས་རང་གི་སྤྱོད་ལམ་པ་བྱེད་གསུང་ཏེ། གཟིམ་ཁང་གི་རྭ་བའི་ནང་དུ་བླ་མ་བྱོན་ནས་འདི་སྐད་གསུང༌། ད་ཆོས་ཐམས་ཅད་ ༡༠༤༽ རྟེན་ཅིང་འབྲེལ་བར་འབྱུང་བ་ཡིན་པས། ཕ་རྗེས་བུ་ཡིས་ཟིན་པའི་ཕྱིར་དུ་ང་རང་གི་གཟན་དཀར་དུང་རྣ་མཐང་ཤམ་ལ་སོགས་པ་ཐམས་ཅད་བུ་ཁྱོད་ལ་གཏད་པ་ཡིན་པས། ངའི་དགོངས་རྒྱུད་ཀྱི་བྱིན་རླབས་དང་ཚེ་བསོད་དཔལ་འབྱོར་མངའ་ཐང་གཟི་བརྗིད་ཐམས་ཅད་ཁྱོད་ལ་ཐོབ་པར་ཤོག་ཅིག
ཟབ་གཏེར་གྱི་ཕ་ཕོག་ཐོབ་ནས་གུ་རུ་པད་མའི་ཐུགས་བཞེད་མ་ལུས་པ་རྫོགས་ཤིང་གསང་སྔགས་ཀྱི་བསྟན་པའི་གསོས་སུ་སྨན་པར་ཤོག་ཅིག རྗེ་བཙུན་མི་ལ་ལྟ་བུ་མཐོང་ཐོས་ཀྱི་འགྲོ་བ་རྣམས་ཐར་པ་བྱང་ཆུབ་ཀྱི་ལམ་ལ་འགོད་ནུས་པར་ཤོག་ཅིག ཚེ་དང་ཆོས་ལ་བར་ཆད་མི་འབྱུང་ཞིང་རང་གཞན་གྱི་དོན་རྒྱ་ཆེན་པོ་གདན་ཐོག་ཅིག་ཏུ་འགྲུབ་པར་ཤོག་ཅིག གཏེར་སྲུང་དམ་ཅན་རྒྱ་མཚོ་རྣམས་ཀྱི་བདག་གི་བུ་འདི་ལ་ཁ་འཛིན་དང་སྡོང་གྲོགས་མཛོད་ཅིག དགྲ་འདྲེ་གདོན་གསུམ་གྱི་སྙིང་སྲོག་ཆོད་ལ་རྗེས་མེད་དུ་ཐོངས་ཤིག ཕྱི་ནང་གི་ ༡༠༥༽བར་ཆད་ཐམས་ཅད་སེལ་ཞིང་མགོན་སྐྱབས་གྲོགས་ལྡན་གྱི་ཕྲིན་ལས་མཛོད་ཅིག་གསུངས་ཏེ། ཕྱག་གཡས་རྗེའི་དབུ་ལ་བཞག་ནས་ཅུང་ཟད་དགོངས་པ་མཛད། དེ་ནས་ཆང་ཀཱ་པ་ལ་གང་རྗེ་ལ་གནང་ནས་འདི་གནའ་མིའི་སྲོལ་རེད། མར་པ་ལོ་ཙས་མི་ལ་རས་པ་བྲག་དཀར་རྟོ་པོ་ལ་ཕེབས་དུས་སྐྱེལ་ཆང་གནང་བ་བཞིན། ངས་ཀྱང་ཁྱོད་སྤྲེལ་རྫོང་བྲག་དཀར་ལ་བྱོན་སྐྱེམ་དུ་བླུད་པ་ཡིན་པས་ལྷག་མེད་དུ་འཐུང་དང་བྱིན་རླབས་ཀྱི་སྣ་ཁ་རེ་ཐོབ་འོང་གསུང་ནས་ཆང་དེ་རྗེ་ལ་གནང་བས་ལྷག་མེད་དུ་གསོལ།
དེ་ནས་རྗེ་དེ་ཉིད་བླ་མ་དང་འབྲལ་མ་ཐུབ་པར་བླ་མའི་ཞབས་སྤྱི་བོར་བླངས་ནས་སྨོན་ལམ་མཛད་དེ་ཡུན་རིང་ལ་བཞུགས་པས། བླ་མའི་ཞལ་ནས་ད་ཁྱོད་གྲོགས་པོ་རྣམས་དང་བཅས་དེ་སོང༌། ང་རང་ན་སོ་ལོན་པས་དེ་ཕན་ཐག་རིང་པོར་སྐྱེལ་མི་ཐུབ་གསུངས། རྗེའི་ཞལ་ནས་བླ་མ་རིན་པོ་ཆེ་ཁྱེད་ཀྱིས་བདག་སྐྱེ་ ༡༠༦༽ བ་འདི་ནས་ཚེ་རབས་ཐམས་ཅད་དུ་བླ་མ་ཁྱེད་དང་འདུ་འབྲལ་མེད་པའི་ཐུགས་བསྐྱེད་སྨོན་ལམ་མཛད་པ་བཀའ་དྲིན་མི་ཆུང་བ་ཁྱེད་མཁྱེན་གསུང༌། བླ་མའི་ཕྱག་ལ་འཇུས་ནས་ཡབ་སྲས་བྲལ་མ་སྤོབས་པར་བཤུམ་པར་མཛད་པས། བླ་མས་ཀྱང་རྗེ་དེ་ཉིད་ཐུགས་ལ་ཤིན་ཏུ་བརྩེ་བས་ཐུགས་ཆུང་བར་མཛད་ཚེ། དེར་འདུས་ཀྱི་བུ་སློབ་ཐམས་ཅད་ཀྱང་བླ་མ་ཡབ་སྲས་གཉིས་ཀ་ཐུགས་འདུན་ཆེ་བ་ལ་སྨོན་ནས་ཐམས་ཅད་ཀྱི་སེམས་དགའ་སྐྱོ་འདྲེས་པར་སོང་ནས་གཏད་མེད་དུ་འདུག དེ་ནས་བླ་མས་ཀྱང་གཟིམ་ཁང་གི་ཕྱི་རོལ་དུ་བསྐྱེལ་ཐུང་མཛད། གཞན་བུ་སློབ་ཆོས་བདག་རྣམས་ཀྱིས་རྒྱང་རིང་པོ་རུ་སྐྱེལ་མ་མཛད། དེ་ནས་རྗེ་བུ་སློབ་རྣམས་ལ་ཆོས་དང་གདམས་པའི་ཞལ་ཏ་མཛད་ནས་བུ་སློབ་ཐམས་ཅད་ཀྱི་ཐུགས་སྐྱོ་སྐྱོ་མཛད་ངང་རང་ཡུལ་ལ་ལོག
རྗེ་དཔོན་གཡོག་གསུམ་པོ་དབེན་ཁྲོད་ལ་རིམ་བཞིན་བྱོན་པས་སྨར་གྱི་ལོག་ན་ ༡༠༧༽ ལུང་ཞེས་པའི་མདར་ཕེབས་ཚེ། བླ་མ་དཔོན་གཡོག་གཉིས་དང་མཇལ་བས། རྗེའི་ཐུགས་དགོངས་ལ་ཨ་ལྕོ་འདི་གཉིས་ངོ་ཤོས་ཞིག་ཡིན་པར་འདུག་དགོངས་ནས་ཡར་ཡར་ཕེབས་ཚེ་ངོ་མི་ཤེས་པ་ཞིག་སྣང་བས། རྗེའི་ཅི་ཡང་མ་གསུང་པར་བྱོན་པས། ཨ་ལྕོ་ན་རེ་འདི་སྐད་ཟེར། ཨ་ལགས་སང་སྐུའི་ཁམས་བཟང་ལགས། གང་ནས་ཡིན། ད་ལན་གང་དུ་ཕེབས་ཟེར་བས། རྗེའི་ཞལ་ནས་ང་སྤྲང་པོ་ཞིག་ཡིན། གནས་བསྐོར་ལ་འགྲོ་བ་ཡིན་གསུངས།
ཁོ་ན་རེ་ཁྱེད་ཀྱིས་ང་མ་དགོངས་སམ་ཟེར། རྗེས་ཀྱང་ཁྱོད་མི་ཤེས་པ་འདྲ་གསུངས། ཡང་ཁོ་ན་རེ། ངས་སྔར་ཁྱེད་ཀུ་ཀུ་རས་པ་ཡིན་སྐབས། མི་ཏྲི་པའི་སློབ་མ་ཀོའུ་མི་ཏྲི་ཡིན། འུ་ཅག་གཉིས་སྨོན་ལམ་ལས་འཕྲོ་ལྡན་པས་སྐྱེ་ཕྲེང་དུ་མར་ལྷན་དུ་འབྲེལ་ཡོད་ཀྱང་ཁྱེད་ཀྱིས་མི་དགོངས་སམ་ཟེར། ༡༠༨༽ ཡང་རྗེའི་ཞལ་ནས་སྔར་གྱི་ཀུ་ཀུ་མི་ཏྲི་དང་ཀོའུ་རྣམས་ཀྱིས་ལོ་རྒྱུས་དང་༼ང་?༽རང་གིས་ཤེས་ཀྱང༌། ད་རིས་སྐྱེ་བ་འདིའི་ཀོའུ་མི་ཏྲིའི་སྤྲུལ་པ་སུ་རེད་གསུང་པས། ཡང་ཁོ་ན་རེ་ལག་རྟེན་ལ་འཇུས་ནས་འདི་སྐད་ཟེར། རྣལ་འབྱོར་ཀོའུ་མི་ཏྲི་དང༌། །
སྐྱེ་བ་མེད་པ་འོད་གསལ་སྐུ། ། འགགས་པ་མེད་པ་འཁོར་འདས་གསལ། ། སྣང་སྲིད་གསལ་བའི་མེ་ལོང་ཡོད། ཁྱེད་ཀུ་ཀུ་ནས་བཟུང་ད་བར་དུ། ། བསྟན་འགྲོ་བའི་དཔལ་དུ་ཤར་བ་རྣམས། ། ངས་འཆུག་མེད་བརྡ་ཡི་རིས་སུ་བཏབ། ། དུས་སྨོན་ལམ་འཛོམ་ན་གཏད་རྒྱ་ཁྲོལ། ། ང་རྒྱལ་ཁམས་འགྲིམ་པའི་རྣལ་འབྱོར་ངས། ། ཀུ་ཀུ་དང་ཀོའུའི་ལོ་རྒྱུས་དང༌། ། འབྱུང་འགྱུར་གྱི་གཏམ་རྣམས་ཟུར་ཙམ་བཤད། །
ཁྱོད་གཡོ་རྒྱུ་རྡོ་རྗེ་གཟི་བརྗིད་རྩལ། ། རྟོགས་པ་ཕུལ་ཕྱིན་མཁས་ཤིང་གྲུབ་པ་བརྙེས། ། ཟབ་ཆོས་གསང་བ་མན་ངག་སྡེ་གསུམ་གྱིས། ༡༠༩༽ ། ཆོས་མཛོད་གདམས་པའི་གཏེར་སྒོ་དུ་མ་ཕྱེས། ། དེ་དུས་ཀོའུ་མི་ཏྲིའི་སྤྲུལ་པ་ནི། ། ཆོས་ཀྱི་བདག་པོ་འོད་ཟེར་གོ་ཆ་ཡིན། ། ཟབ་ཆོས་བསྟན་པའི་གསོས་སུ་སྨན་པར་འགྱུར། ། རྣོལ་མོ་སྒང་དུ་པདྨ་གླིང་པར་བཞེངས། ། ཀུན་བཟང་དགོངས་པའི་ཆོས་མཛོད་དུ་མ་དང༌། །
ཟབ་གཏེར་བདུན་ལ་དབང་ཞིང་འགྲོ་བ་འདྲེན། ། དེ་དུས་ཀོའུ་མི་ཏྲིའི་སྤྲུལ་པ་ནི། ། ཆོས་ཀྱི་བདག་པོ་སྐྱེས་བུ་པདྨ་རྩལ། ། ཡི་གེའི་འདུ་བྱེད་ཟབ་གཏེར་ཕྲིན་ལས་རྒྱས། ། ཡོལ་མོ་གཞུང་དུ་ཁྱོད་ནི་བསམ་གཏན་གླིང༌། ། མཁའ་འགྲོ་གསང་བའི་སྙིང་ཐིག་ཆོས་ལ་དབང༌། ། དེ་དུས་ཀོའུ་མི་ཏྲིའི་སྤྲུལ་པ་ནི། ། ཆོས་བདག་སྐྱེས་བུ་བསོད་ནམས་བསྟན་འཛིན་འབྱུང༌། ། ཟབ་གཏེར་གཉིས་ཀྱིས་འཛིན་སྐྱོང་མཐའ་རྒྱས་མཛད། ། དེ་དག་ཆེ་ལོང་ཙམ་ཞིག་བརྗོད་པ་ཡིན། །
སླར་ཡང་ཁྱོད་ནི་བེ་རོ་ནམ་སྙིང་དང༌། ། ཀུན་བཟང་མཚོ་སྐྱེས་ ༡༡༠༽ རྡོ་རྗེ་གཡུ་སྒྲ་ཡི། ། སྤྲུལ་པ་གཏེར་སྟོན་གསང་སྔགས་གླིང་པ་ཞེས། ། སྤྲོ་ཐུང་རིག་པ་ཧུར་ཞིང་ཆོས་ཉིད་མཐོང༌། ། ཟབ་གཏེར་གསུམ་འདོམ་གདུལ་བྱ་ཐབས་ཀྱིས་འདྲེན། ། དེ་དུས་ཀོའུ་མི་ཏྲིའི་སྤྲུལ་པ་ནི། ། ཆོས་བདག་སྐྱེས་བུ་སྣ་ཚོགས་རང་གྲོལ་འབྱུང༌། ། དེ་ནས་མི་གནས་མྱ་ངན་འདས་འོག་ན། ཁྱོད་ནི་གཏེར་སྟོན་པདྨ་ཀློངས་ཡངས་དང༌། ། ཨོ་རྒྱན་བཞད་པ་རྩལ་ཞེས་གྲུབ་བརྙེས་པ། །
མཁའ་འགྲོ་གསང་བའི་སྙིང་ཐིག་ཆོས་ལ་དབང༌། ཁྱད་པར་ས་གཏེར་བདུན་གྱིས་བསྟན་འགྲོར་སྨན། ། དེ་དུས་ཀོའུ་མི་ཏྲའི་སྤྲུལ་པ་ནི། ། རིགས་ཀྱི་མྱུ་གུ་འམ་ནི་ཆོས་ཀྱི་བདག ། གཏེར་སྟོན་ཁྲག་འཐུང་གར་གྱི་དབང་ཕྱུག་འབྱུང༌། ཁྱོད་ཀྱི་གཏེར་གནས་གང་ཡིན་ཞེས་པ་ན། ། རྨ་ཆེན་སྤོམ་ར་པདྨ་རི་མཐོ་དང༌། ། སྤྲེལ་རྫོང་བྲག་དཀར་གཡུ་མཚོ་བྲག་དཀར་དང༌། ༡༡༡༽ ། སེང་གེ་རྫོང་གསུམ་སྒྲགས་མདའ་རི་བོ་ཆེ། །
ངང་པ་ལྷ་རི་སྡོང་ར་བྲག་དཀར་དང༌། ། དྲིལ་ཞོན་ལྷ་རྩེ་ཤིང་ལོ་ཡིག་དྲུག་མ། ། སེང་གེ་སྒོང་མཆོང་ནམ་གྲོ་ལ་སོགས་ནས། ། གནས་ཆེན་གཏེར་ཆེན་གནས་ཕྲན་གཏེར་ཕྲན་འདོན། ། ཟབ་གཏེར་དུ་མས་ཆོས་སྒོ་གསར་དུ་འབྱེད། ། རྫས་གཏེར་སྐུ་ཚབ་རིན་ཆེན་གཟི་སྒྲོམ་དང༌། འཆོང་སྒྲོམ་ཤེལ་སྒྲོམ་གཡུ་སྒྲོམ་མེ་ཡི་སྒྲོམ། ། གནམ་ལྕགས་ཕུར་པ་ཐུགས་རྟེན་རྡོ་རྗེ་དང༌། ། གཏེར་རིགས་མི་འདྲ་བརྒྱ་དང་རྩ་བརྒྱད་ཡོད། ། རེ་འགའ་ཆོས་གཏེར་ཕལ་ཆེར་རྫས་གཏེར་འདོན། །
དེ་དག་ལོག་ལམ་སབྟའི་མ་བསྒྱུར་ཞིང༌། ། ཚུལ་བཞིན་ལེན་པའི་རྟེན་འབྲེལ་དུས་འཛོམས་ན། ། མཐའ་མིས་ཀླ་ཀློའི་འཕེལ་ཁ་ལོ་བརྒྱར་བཟློག ། གཏེར་གྱི་གྲོགས་དང་ཆོས་བདག་གང་ཞེ་ན། ། མི་མིན་ལྷ་ཡི་རིགས་ཅན་ཨུ་ཏྲ་ལྔ༌། ། རིགས་དང་ཉེ་གནས་ ༡༡༢༽ སྨོན་ལམ་དབང་གིས་འཛོམ། ། དེ་རྣམས་ཁྱོད་སྔོན་གཏེར་རིགས་འཛིན་པའི་དུས། ། གཟུགས་མེད་ལྷ་འདྲེ་གདུལ་བྱར་གཟིགས་ནས་ནི། ། གང་འདུལ་སྤྲུལ་པའི་འགྲོ་ཁམས་བདེ་ལ་བཀོད། ། དེ་དུས་དེ་རྣམས་སྨོན་ལམ་རྣམ་དག་པོའི། །
ཟུང་འཇུག་རྟེན་འབྲེལ་འབྱུང་བ་དེ་ལྟར་ལགས། ། དབྱིངས་ཀྱི་སྤྲུལ་པ་དབྱིངས་སྣང་མཁའ་འགྲོ་ལྔ། ། སྟག་ཡོས་འབྲུག་སྦྲུལ་གླང་ངམ་ཁྱི་ལོ་པ། ། དེ་དག་རྩ་བའི་གཟུངས་མ་ཌཱཀྐི་ལྔ། ། ཕྲལ་ཕྲལ་དངོས་གྲུབ་གཏེར་དང་གདུལ་བྱ་རྒྱས། ། དབང་ཐང་སྤེལ་དང་རིགས་བརྒྱུད་འཛིན་པ་ཡི། ། ཆ་གསུམ་ཡ་བཞི་གཏེར་གྱི་གྲོགས་སུ་མངག༼བསྔགས། ?༽ ། དེ་དག་རྩ་བའི་གཟུངས་དང་གྲོགས་རྣམས་ནི། ། རང་རང་བརྡ་བྱང་ཇི་བཞིན་མ་ནོར་བར། །
སྐབས་རེར་གཏེར་ལ་ཕན་པའི་ཉེ་རྒྱུ་དང༌། ། རྫས་སོགས་རྟེན་འབྲེལ་དུས་ལས་མི་ཡོལ་བའི། ། ཐབས་མཁས་ཤེས་རབ་མིག་གིས་འབྱེད་པ་མཛོད། ། ཚེ་རབས་མང་འབྲེལ་མཆོག་གི་གཟུགས་མ་ནི། ༡༡༣༽ ། ནུབ་ཕྱོགས་སྤྲིན་དཀར་ཁུར་བའི་སྒྲ་བརྒྱར་འཛིན། ༼གནས་?༽ ། ཞིང་རྐྱེས་ཟབ་མོ་གཏེར་ལ་དབང༌། ། པདྨའི་རིགས་ཅན་སྤྱི་མགྲིན་སྙིང་ག་རུ། ། བཾ་དང་ཧ་རི་ནི་སའི་རི་མོ་ཡོད། །
སྤྲོ་ཐུང་རིག་པ་ཧུར་ཞིང་སྤྱོད་ལམ་མཛེས། ། དཀར་དམར་རྨེ་བའི་ལུས་ཀུན་རྒྱན་རིས་བཀྲ། ། མཆན་དང་མཁལ་ཁུང་དགའ་འཁྱིལ་གཡུང་དྲུང་མཛེས། ། གནོད་སྦྱིན་ཆེན་པོར་ཕྲིན་ལས་བཅོལ་བ་དང༌། ། འགུགས་བྱེད་ལྕགས་ཀྱུའི་སྦྱོར་བས་ལས་བརྩམས་ན། ། སྔོན་སྨོན་རྟེན་འབྲེལ་དུས་སུ་སད་པར་ངེས། ། དེ་དུས་ནག་པོ་བདུད་དབང་མ་ཤོར་ན། ། སྐུ་ཚེའི་འཕེལ་ཁ་བདུན་བཅུར་འཚོ་བར་འགྱུར། ། ཆོས་ཀྱི་བཀའ་བབ་སྐྱེས་བུའི་རིམ་པ་ནི། ། ཀོའུ་མི་ཏྲི་འབྲོག་མའི་སྤྲུལ་པ་ནི། །
ལྷ་ཡི་གདུང་རིགས་མི་རིང་ཉེ་བའི་སར། ། སྒྲ་བརྒྱའི་ལོ་ཁུར་རང་གྲོལ་མིང་མཐའ་ཅན། ། སྨོན་ལམ་ལྡན་པ་བི་མའི་རྣམ་སྤྲུལ་ནི། ། བི་ཏྲའི་མིང་འཛིན་རླུང་སེམས་ཆོས་ལ་དབང༌། ། པད་འབྱུང་སྤྲུལ་པ་སུ་ཁ་བཛྲ་དང༌། ༡༡༤༽ ། མདོ་གསུམ་འདུས་པའི་ཉེ་ཆར་དུས་སུ་འཛོམ། ། ཡི་གེའི་འདུ་བྱེད་ཆོས་བདག་སྐྱེས་བུ་ནི། ། མི་རིང་རང་གནས་ཤར་སྟོད་ཕྱོགས་ན་ཡོད། ། བཛྲ་མིང་ཅན་སྨོན་ལམ་དབང་གིས་འཕྲད། །
ཡང་ཅིག་ཨ་ཙར་སྤྲུལ་པ་བིར་ཡཱའི་༼བིདྱའི་?༽མིང༌། ། པུར་ཎྱའི་༼པུཛྱེའི་?༽མིང་དང་སང་གྷ་བི་མའི་མིང༌། ། དེ་ཝ་ཀིརྟའི་ཀ་ར་ཤིནྟཾ་མིང༌། ། ཨ་ཡུ་གུ་ཎ་ཀརྨཱ་དྷརྨའི་མིང༌། ། རཏྣ་བཛྲ་ལ་སོགས་རིམ་གྱིས་འབྱུང༌། ། རང་རང་དབང་སྐལ་གདམས་པ་ཉམས་བླང་ནས། ། ཚེ་འདི་དོན་གཉིས་འགྲུབ་པ་ཤ་སྟག་འབྱུང༌། ། དེ་དག་ཁྱེད་ཀྱི་གདུལ་བྱ་ཟུར་ཙམ་ཡིན། ། ཡང་གཅིག་གསོན་དང་རྡོ་རྗེ་གཟི་བརྗིད་རྩལ། ཁྱོད་ནི་བསྟན་དང་འགྲོ་བའི་དོན་ལས་མེད། །
ཆོས་བརྒྱད་བློས་ཐོངས་དབེན་རིར་བཙན་ས་ཟུང༌། ། འཚོ་བ་ཡོ་བྱེད་སློང་མོའི་ཟས་ལ་བརྟེན། ༼།རྩ་ན་?༽སུམ་སྲུང་མ་གསང་ན་ཐབས་ཚུལ་དུ་བསྒྲུབ། ། ཟག་མེད་ཡེ་ཤེས་བདེ་ཆེན་ཕོ་ཉར་བརྟེན། ། ལོངས་སྤྱོད་མཆོག་དེ་འཕགས་ནོར་གཅེས་སྤྲས་མཛོད། ༡༡༥༽ ། བྱ་བྱེད་ཐམས་ཅད་འགྲོ་བའི་དོན་ལ་བཙོན། ། པདྨ་འདམ་ལས་སྐྱེས་ཀྱང་དྲི་བྲལ་ལྟར། ཁྱོད་ཀྱང་འཁོར་བའི་དྲི་མ་ཀུན་སྤངས་ནས། ། གཅིག་པུར་དབེན་རིར་སྒྲུབ་པ་ཕ་མཐར་འཁྱོལ། །
ཀོའུ་མི་ཏྲི་གཉུག་མའི་རྣལ་འབྱོར་པ། ། སྐལ་ལྡན་བུ་ལ་སྙིང་ཚིག་གདམས་པ་འདི། ། ཡལ་བར་མ་དོར་ཙིཏྟའི་གའུར་སྦོས། ། བརྡ་དོན་གོའམ་པདྨ་ལས་འབྲེལ་རྩལ། ། རིགས་པས་དཔྱོད་དང་དུས་སུ་གསལ་བར་ངེས། ཨ་ཐམ། ཞེས་ཟེར་ནས་གར་སོང་མེད་པར་ཡལ། དེ་ནས་མགོན་ལུང་མདའ་རུ་ཕེབས་ནས་གསོལ་ཕོག་མཛད་ཚེ། རྗེའི་ཞལ་ནས་གྲྭ་པ་གཉིས་ལ་ད་ནངས་མགྲོན་པོ་གཉིས་དེ་ཁྱོད་གཉིས་ཀྱི་ཨི་རིག་གསུང་པས། ཉེ་གནས་འོད་འབར་གྱིས་མགྲོན་པོ་མི་རྟ་ཅན་ཞིག་མ་གཏོགས་མ་མཐོང༌།
ཟབ་གསང་གིས་བྱི་བ་གཉིས་འཛིང་གྱིན་ཡོད་པ་དེ་མཐོང༌། དེ་མིན་རྣལ་འབྱོར་པ་གཉིས་པོ་གཅིག་གིས་ཀྱང་མ་རིག་པར་འདུག་པས། ༡༡༦༽ རྗེས་ཀྱང་གསང་བར་མཛད། དེ་ནས་རིམ་བཞིན་བྱོན་པའི་ལམ་ཁར་མགྲོན་པོ་རྣམས་ཀྱིས་སུ་ཡིན་དྲིས་ཚེ་བྱ་བྲལ་བ་ཞིག་ཡིན་གསུངས་ནས། རྗེ་ཡིན་པར་གསང་རྒྱ་མཛད། དེ་ནས་མཁོ་མདར་ཕེབས་ནས་གྲྭ་བ་གཉིས་པོས་གསོལ་ཇ་སྐོལ་ཚེ། རྗེ་དེ་ཉིད་སྐྱ་བསང་ལ་ཐོན་ཚུལ་མཛད་ནས། སྔར་ཨ་ཁུ་ཁྲོ་ཐུང་གི་གདན་སའི་ཤུལ་ཡོད་པ་དེར་ཕེབས་སྟེ། ཁྲོ་ཐུང་ལ་ལྷ་རྟ་མགྲིན་དམར་པོས་གནང་བའི་རལ་གྲི་བཏབ་པ་ལེན་༼ལན་?༽མེད་དམ་སྟོང་གསུམ་གཡུལ་བཟློག་གཏེར་དུ་སྦས་ཡོད་པ་དེ་རྗེ་ཉིད་ཀྱི་གཏེར་སྐལ་མིན་ཀྱང༌། སྔར་གླིང་གི་དུས་སུ་ཆེ་རྒྱུད་ཀྱི་ཆུང་བརྒྱུད་ལ་སྡུག་གཏད་པའི་རིམ་པ་རྣམས་ཐུགས་ལ་ཤར་ཚེ།
དེ་ལ་རྐྱེན་བྱས་ཏེ་རལ་གྲི་དེ་གཏེར་ནས་བཞེས་པས། རྒྱུ་གནམ་ལྕགས་ལི་ཁྲ་ལས་བྱས་པ། རི་བྲག་གང་དུ་གཟིར་ཀྱང་རང་དབང་མེད་པར་ཤིག་ཤིག་ཡོམ་ཡོམ་བྱས་ཤིང་འགུལ་བ། ཚད་ནི་གཞུ་འདོམ་གཉིས་ ༡༡༧༽ ཙམ་ཡོད་པ་ཞིག་འདུག་པས། རྗེའི་ཐུགས་དགོངས་ལ་འདི་སྦས་གསང་ནི་དཀའ་འདུག གྲྭ་པ་གཉིས་པོ་ཁ་ངན་པའི་ཨི་འཛིངས་དགོངས་ནས་ཕར་བཞག ཡང་གཏེར་རྫས་ཡིན་པས་སྐྱོན་མེད། ཨ་མཚར་ཙམ་དུ་གྲྭ་པ་གཉིས་པོ་ལ་བསྟན་དགོས་དགོངས་ཏེ་ཕྱག་བསྣམས་མཛད་ནས་བྱོན་ཚེ། བྲག་ངོས་ལམ་དོག་མོ་ཞིག་ཡིན་པས། རྗེས་ག་ལེར་མཛད་དེ་བྱོན་འོང་བའི་ལམ་ཁ་དེ་ལ་མི་ལུས་པོ་ཐམས་ཅད་མིག་གིས་གང་བ་མདོག་ནག་ལ་སྔོ་མདངས་ཆགས་པ་ཞིག་འོང་ནས་བསྡད་འདུག
རྗེའི་ཞལ་ནས་ཁྱོད་ཕར་སོང་ང་འགྲོ་དགོས་གསུངས་པས། ཁོ་ན་རེ་ཁྱོད་གཤོགས་པ་ཡོད་ན་གནམ་ལ་འཕུར། སྡེར་མོ་ཡོད་ན་ས་ལ་འཛུས་༼འརྫུལ?༽། གྲུབ་ཐོབ་ཡིན་ན་ཟང་ཐལ་དུ་སོང༌། ང་འདུག་ས་འདི་ཡིན་པས་མི་འགྲོ་ཟེར། ཡང་རྗེའིཐུགས་ལ་འདི་ཅི་ཡིན། གཏེར་བདག་ཨི་ཡིན། སློང་ཚད་ ༡༡༨༽ ཨི་ཡིན་དགོངས་ནས་ཅུང་ཟད་དགོངས་པར་བཞུགས་པས་གཏེར་བདག་ཡིན་པར་དགོངས། ཡང་རྗེས་ཁྱོད་སོང་གསུངས་ཀྱང་མི་འགྲོ་བར་འདུག ཁོ་ན་རེ་ཁྱོད་ཀྱིས་ངའི་ནོར་ཁྱེར་སོང་བས་དེ་སྦྱིན་ན་ང་འགྲོ་མིན་ན་མི་འགྲོ་ཟེར།
རྗེས་ངས་གྲྭ་པ་གཉིས་ལ་ལྟ་རུ་བཅུག་ནས་ཡང་ཕྱིར་སྤྲད་འོང་གསུངས་པས། ཁོ་ན་རེ་ང་རང་གི་ནོར་ཕྱིར་མི་བསྐུར་ཟེར། ཡང་རྗེའི་ཞལ་ནས་ཁྱོད་ཀྱི་ནོར་འདིའི་བདག་པོ་སུ་རེད་གསུངས་པས། རྫོགས་ཆེན་དཔོན་སློབ་ཞེས་པ་དེ་རེད། ད་ལན་སྟབས་ཨི་ལྡན་མི་ཤེས་ཟེར། སྟབས་མི་ལྡན་པ་ཅི་རེད་གསུངས་ཚེ། ཁོ་འདུལ་བ་འཛིན་པ་ཡིན་ཟེར་སྐད། རང་སེམས་གྱོང་པོ་མ་འདུལ་ན་འདུལ་བ་ཟེར་ཀྱང་དོན་སྒོ་ཆུང་ཟེར། རྗེའི་ཞལ་ནས་ད་ཁྱོད་ཀྱི་ནོར་འདི་ཁྱེར་ལ་སོང་གསུངས་ནས་ཁོ་ཡི་ལག་ཏུ་གནང་ཚེ། ཁོ་སྦྲུལ་ཞིག་ཏུ་གྱུར་ནས་རལ་གྲི་ཁ་ནང་དུ་བཟུང་སྟེ་ཁྱེར་སོང་བའི་རྗེས་སུ་གཟིགས་ཚེ།
༡༡༩༽ རལ་གྲི་ཆུང་དུ་མ་སོང་སྦྲུལ་ཆེ་རུ་ཡ་སོང་བར་གཏེར་སྒོའི་ནང་དུ་སོང་བས། དེ་མ་ཐག་པར་བྲག་ཉིལ་ནས་གཏེར་སྒོ་མི་སྣང་བར་གྱུར། དེ་ནས་ཕྱིར་ཐབ་ཁར་བྱོན་ནས་ཇ་གསོལ་བར་མཛད། ཡང་རིམ་བཞིན་བྱོན་ཏེ་ཉི་མ་ཏིས་ལེ་ཅན་ཞེས་པའི་ལུང་མདར་ནུབ་མོ་བཞུགས་གནས་མཛད་ཚེ། ཐོ་རངས་ཁར་མནལ་ལམ་ལ་བུད་མེད་དམར་མོ་འཇིགས་སུ་རུང་བ་ཤིན་ཏུ་ཁྲོས་པའི་ཉམས་ཅན་མི་ལྤགས་ཀྱི་སྟོད་གཡོག་དང་སྨད་དཀྲིས་བྱས་པ། རལ་པ་དམར་སེར་ཐུར་དུ་འཕྱང་བ། ནུ་མ་གཉིས་ཕྲག་པ་གཡས་གཡོན་དུ་ཁུར་བ། མཆེ་བ་གངས་རི་ལྟར་དཀར་སང་སང་བྱེད་པ། མིག་གཉིས་འབྲུ་ཚུགས་སུ་བལྟ་ཞིང་འདི་སྐད་ཟེར། ཁྱོད་རྣལ་འབྱོར་པ་ཡིན་ན་འདིར་འདུག་པས་ཅི་བྱེད།
རྒྱལ་ཁམས་ལ་འགྲོ་དོན་ལོས་ཡོད། འདིར་མ་འདུག་ཟེར། རྗེའི་ཞལ་ནས་ང་རྣལ་འབྱོར་པ་ཡིན། གནས་བསྐོར་ལ་འགྲོ་བ་ཡིན་གསུང་ ༡༢༠༽ པས། མོ་ན་རེ་ཁྱོད་ཀྱིས་རྫུན་མ་ལབ། ངེད་ཀྱི་འཁོར་ཐམས་ཅད་ཁྱོད་ཀྱི་ཆོས་སྒོར་བཙུད་སོང་བས་འུ་ཅག་གཉིས་ལ་གྱོད་ཡོད་ཟེར་ནས། རལ་གྲི་ཞིག་འདུག་པ་དེ་རྗེ་ལ་འཕང་ཚད་བྱེད་འདུག་པས། རྗེའི་ཐུགས་དགོངས་ལ་འདི་ལྷ་འདྲེའི་སློང་ཚད་ཞིག་རེད་དགོངས་ནས་གཅོད་དམིགས་ཀྱི་དྲྭ་བར་བཅིངས་པས། མོ་ཡང་ཇེ་ངན་དུ་སོང་ནས་ཉམ་ཐག་པ་ཞིག་ཏུ་གྱུར་ནས་འདི་སྐད་ཟེར། འཇིག་རྟེན་འགྲོ་བའི་མགོན་གཅིག་པོ། །
ཐུགས་རྗེ་ཆེན་པོ་བདག་ལ་དགོངས། ། སྲོག་གི་སྙིང་པོ་གདན་དུ་འབུལ། ། ཉེས་ཅན་བཙོན་ལས་ཐར་བར་མཛོད། ། ཅེས་ཟེར་ཞིང་ངུ་སྐད་ཙིར་ཙིར་བྱེད་འདུག་པས། རྗེའི་ཞལ་ནས་འདི་སྐད་གསུངས། ཀུན་མཁྱེན་པད་འབྱུང་གྲོ་བོ་ལོད། ། དབྱེར་མེད་བདུད་འཇོམས་ཧེ་རུ་ཀ ། འབྲལ་མེད་བདེ་ཆེན་འཁོར་ལོར་རོལ། ། ཚུར་ཉོན་དང་འཁྲུལ་སྣང་ཡིད་གཟུགས་འཆང༌། ། ང་འཁྲུལ་སྣང་ཞིག་པའི་རྣལ་འབྱོར་ ༡༢༡༽ ལ། །
སློང་དང་ཆོ་འཕྲུལ་རྒྱན་དུ་ཤར། ། ཕ་རྟོགས་ལྡན་བླ་མའི་བཀའ་དྲིན་གྱིས། ། ཆོས་འཛིན་པ་རང་གྲོལ་གྱི་གདམས་པ་ཡོད། ། ང་བདེན་མེད་རྟོགས་པའི་རྣལ་འབྱོར་ལ། ། ལྷ་འདྲེ་གཉིས་འཛིན་གྱི་སྤྲོས་པ་ཞི། ། ཕ་བླ་མའི་ཐུགས་རྗེའི་བཀའ་དྲིན་གྱིས། ། རེ་དྭོགས་རོ་སྙོམས་ཀྱི་གདམས་པ་ཡོད། ། ང་འཁོར་འདས་གཉིས་མེད་ཀྱི་རྣལ་འབྱོར་ལ། ། ཡིད་གཟུགས་འདྲེ་གདོན་ལ་ཡ་མི་ང༌། ། སྣང་ཚད་ཆོས་ཉིད་ཀྱི་གྲོགས་སུ་གྱུར། །
གཉིས་མེད་ཡེ་ཤེས་ཀྱི་གདམས་པ་ཡོད། ། ཕྱི་སྣང་བའི་ཡུལ་ལ་ང་མི་འཇིགས། ། གཉན་ས་ལམ་ལྷོང་གི་གདམས་པ་ཡོད། ནང་ཕུང་པོའི་ཞེན་པ་དབྱིངས་སུ་ཡལ། ། གཅེས་འཛིན་རང་གྲོལ་གྱི་གདམས་པ་བདོག ། གསང་སྐྱོན་ཉོན་མོངས་འཁུ་འཁྲིག་འདི། ། རྩལ་ལྡན་ཡེ་ཤེས་ལྔར་རྒྱས་བཏབ་ནས། ། སྐུ་གསུམ་མཉམ་རྫོགས་ཀྱི་གདམས་པ་བདོག ། ད་སྙིང་རྗེའི་ཡུལ་དུ་གྱུར་པ་ཁྱོད། ། ང་པད་འབྱུང་སྤྲུལ་པའི་བཀའ་ལ་ཉོན། །
གདུག་སེམས་གནོད་པ་ལས་ ༡༢༢༽ ཐོངས་ལ། ། སེམས་ཅན་རྣམས་ལ་ཕན་འདོད་པའི། ། དོན་རྣམས་གང་དག་ཁྱེད་ཀྱིས་སྒྲུབས། ། གནས་མགྲོན་དམ་ཚིག་གཉན་པོ་ཡི། ། རྡོ་རྗེའི་བཀའ་ལ་མ་འདའ་ཞིག ། ཞེས་གསུངས་པས། མོ་ན་རེ་ང་ཡི་སྲོག་སྙིང་ཁྱེད་ལ་འབུལ་ཟེར་ནས་བྷྱོ་ཡིག་དམར་ནག་ཞིག་ཏུ་གྱུར་ནས་མི་སྣང་བར་སོང༌། ནངས་སྔ་མོ་སྐྱོ་ཚ་གསོལ་དུས་ཕ་རི་བྲག་དམར་པོ་གནམ་དུ་གཟེང་བ་ལྟ་བུ་ཞིག་འདུག་པའི། དེ་ཀར་གཟིགས་ཚེ་ནུབ་མོ་གཟིམ་ལམ་ལ་བྱུང་བའི་མི་མོ་དེ་འདྲ་ཞིག་གིས་རྗེས་གསུངས་པའི་དོན་རྣམས་རྗེས་ཟློས་བྱེད་ཅིང་མོ་རང་གིས་གྲོགས་མོ་རྣམས་ལ་ཟེར་འདུག་པས། རྗེའི་ཐུགས་ལ་སྨན་མོ་ཡིན་པར་དགོངས་ནས་ཏིང་ངེ་འཛིན་གྱི་དྲྭ་བར་བཅུན་པར་མཛད།
དེ་ནས་ངན་འབུ་ལུང་དུ་བུམ་པ་རི་ཟེར་བ་དེའི་རི་ངོར་སྐྱོ་བསང་ལ་དཔོན་གཡོག་གཉིས་ཕེབས་ནས་བཞུགས་ཡོད་ཚེ། པདྨ་རི་མཐོའི་ཕྱོགས་ཞིག་གཟིགས་པས། རྗེའི་ཞལ་ནས་ཕ་གི་གནས་ཁྱད་པར་བ་ཞིག་ ༡༢༣༽ ཡིན་འདུག་པས། འབྲེལ་བ་རེ་བཞག་ན་བཟང་སྙམ་གསུངས། སྒོ་བླའི་ཞལ་ནས་ཕ་གི་འུ་ཅག་ཡོད་པའི་ཕར་ངོས་རེད། ཚུར་ལམ་བྱོན་ན་ཆོག་གི་ཟེར། རྗེས་གཏེར་གནས་སུ་དགོངས་ནས་ད་འུ་ཅག་གིས་ཕ་གི་ལ་དམིགས་ནས་ལབ་རྩེ་ཞིག་འཇོག་དགོས་གསུང་ནས། དཔོན་གཡོག་གཉིས་ཀས་རྡོ་དཀར་ནག་མང་པོ་བསྡུས་ཏེ་ལབ་རྩེ་འཇོག་སྐབས། སྒོ་བླའི་ཁྱེད་དེ་བྱིས་པ་ན་སོ་ཆུང་ཞད་ཀྱི་འོ་མི་རྒྱལ་གི་ཏ། ང་རང་རྒས་པའི་མཚན་ཉིད་ཀྱིས་དཀའ་འོང་གི་ཟེར་ནས་རྡོ་ཡུང་དེའི་ཟུར་དུ་བསྡད་འདུག
རྗེའི་ཞལ་ནས་ཁྱོད་སྡོད་དང་རྡོ་ངས་རྙེད་འོང་གསུངས་ནས་ལུང་པའི་ཕར་ངོས་སར་བྱོན་པའི་ལམ་ཁ་ལ་མེ་ཏོག་ཡིད་དུ་འོང་བའི་ནང་ན་སྦྲང་བུ་ཞིག་གི་འཕུར་ལྡིང་གཡོ་ཞིང་སྐད་སྙན་པའི་འདི་སྐད་ཟེར། ཝཾ་ཝཾ་ཝཾཿ རང་ཡུལ་ཕྱོགས་ནས་འོང་བས། ། མཛེས་ལྡན་བུང་བ་གཞོན་ནུ། ། ཕ་ ༡༢༤༽ གཅིག་བདུད་འཇོམས་རྡོ་རྗེས། ཁྱེད་ལ་ངག་གསལ་བསྐུར་ཡོད། ། སྒྲ་འཛིན་དབང་པོ་མ་ཡེང༌། ། དལ་གཅིག་ང་ལ་གསོན་དང༌། ། ཡེ་གྲོལ་སོ་མའི་གནས་ལུགས། ། རྩོལ་བཅས་བཅོས་མའི་མ་བསླད། །
སྦས་བྲག་པདྨ་རྫོང་ལ། ། སྙིང་ཐིག་སྐོར་རྣམས་སྦས་ཡོད། ། འབྲུག་ཟླའི་ཚེས་བཅུར་དུས་ཡིན། ། རྟེན་དང་འབྲེལ་འབྱུང་མ་འཛོལ། ། སྟབས་ཀ་གཟབ་པ་གནད་ཡིན། ། གྲོགས་ལ་མཐུན་མཁོན་མ་བྲོ། ། རང་བྱུང་བརྟུལ་ཞུགས་སྤྱོད་པས། ། རྐྱེན་སྣང་དབྱིངས་སུ་བསྒྲལ་དགོས། ། དམར་པོ་ལྷ་གཉིས་གསོལ་མཆོད། ། གྲངས་ལྡན་མྱུར་དུ་བསྒྲུབ་ནས། །
དགྲ་ཇག་ཨར་ལ་གཏད་དགོས། ། ད་ནི་མི་རིང་མྱུར་དུ། ། སྤྲེའུ་རྫོང་དུ་བྱོན་ནས། ། དོན་གཉིས་ནོར་བུ་ལེན་རན། ། དུས་རྣམ་འདུ་འབྲལ་མེད་པར། ། ཕ་ལ་གསོལ་བ་ཐོབ་དང༌། ། བསམ་དོན་བར་ཆད་མེད་པར། ། དེ་འབྲས་མྱུར་དུ་འགྲུབ་ངེས། ༡༢༥༽ ། ཞེས་ཟེར་ནས་འཕུར་ལྡིངགི་ཚུལ་དུ་མི་སྣང་བར་གྱུར།
དེ་ལ་རྐྱེན་བྱས་ནས་རྗེ་དེ་ཉིད་ཀྱིས་ཡབ་རྗེ་བླ་མ་ཤིན་ཏུ་དྲན་ནས་སྨྲེ་སྔགས་ཀྱི་མགུར་འདི་གསུངས་སོ། ཀྱཻ་ཧོཿ དུས་གསུམ་རྒྱལ་བའི་སྤྱི་གཟུགས་འགྲོ་བའི་མགོན། ། རིགས་བརྒྱའི་ཁྱབ་བདག་བླ་མ་རྡོ་རྗེ་འཆང༌། ། བདུད་འཇོམས་རྡོ་རྗེའི་ཞབས་ལ་གསོལ་བ་འདེབས། ། འབྲལ་མེད་བདེ་ཆེན་འཁོར་ལོའི་བརྒྱན་དུ་བཞུགས། ། བདག་རྒྱུད་ཆོས་དང་འདྲེས་པར་བྱིན་གྱི་རློབས། ། གཏེར་ཆེན་བླ་མའི་གཏེར་ཞབས་དཀྱིལ་འཁོར་ལ། ། ཡང་ཡང་བུ་ངས་སྐལ་ལྡན་མཇལ་བའི་དུས། ། གང་འདོད་སྨིན་གྲོལ་གདམས་པའི་ཆོས་མཛོད་གནང༌།
ཁྱད་པར་སྙིང་རྗེའི་༼སྙིང་པོའི་?༽གདམས་པ་རྫོགས་པའི་ཚེ། ། ཐབས་མང་དཀའ་བ་མེད་པའི་མན་ངག་མཆོག ། ཉམས་ལེན་དམར་ཁྲིད་གཅེས་ནོར་ཚུལ་དུ་གནང༌། ། རང་བྱུང་ཡེ་ཤེས་མངོན་གྱུར་རང་ངོ་སྤྲད། ། མ་བཅོས་ཁྱབ་བརྡལ་རིག་པ་བྱང་ཆུབ་སེམས། ། སྐུ་དང་ཡེ་ཤེས་ཡོན་ཏན་རང་ཆས་རྫོགས། ། སྲིད་ཞི་གཉིས་ ༡༢༦༽མེད་མཉམ་ཉིད་ཆོས་སྐུའི་དབྱིངས། ། མ་བཅོས་ལྟ་བའི་མཚན་ཉིད་ལེགས་པར་རྟོགས། ། ཐ་མལ་ཤེས་པ་ཟང་ཐལ་བཅོས་བསྒྱུར་བྲལ། ། གཟའ་གཏད་ཀུན་བྲལ་བློ་འདས་འོད་གསལ་དང༌། །
རྒྱ་ཡན་མ་བཅོས་ཅོག་བཞག་བཞི་ལྡན་ངང༌། ། རང་བབ་མངོན་གྱུར་སྒོམ་པའི་རང་ས་རྙེད། ། གང་ཤར་སྤང་བླངས་མཚན་འཛིན་རྣམ་པར་དག ། སྣང་བ་ཐུག་འཕྲད་ཤེས་པ་རང་སར་ཀློད། ། ཤར་གྲོལ་གཉིས་མེད་ཡེ་ཤེས་རྗེན་པར་གྲོལ། ། རང་བྱུང་མ་བཅོས་སྤྱོད་པ་གྲོགས་སུ་ཤར། ། ངོ་བོ་ཡེ་སྟོང་འོད་གསལ་ཆོས་ཀྱི་སྐུ། ། གསལ་མདངས་མ་འགགས་རང་བཞིན་ལོངས་སྤྱོད་རྫོགས། ། ཐུགས་རྗེ་ཀུན་ཁྱབ་ཕྱོགས་མེད་སྤྲུལ་པའི་སྐུ། ། སྐུ་གསུམ་མངོན་གྱུར་འབྲས་བུ་བཞིན་དུ་གྲོལ། །
དེ་ལྟར་རིམ་པར་མི་ལྟོས་མྱུར་བའི་ལམ། ། ཕ་གཅིག་བླ་མའི་དྲིན་གྱིས་རྙེད་པ་ཡིན། ། ཡོན་ཏན་སངས་རྒྱས་ཀུན་དང་མཚུངས་ན་ཡང༌། ། བཀའ་དྲིན་སངས་རྒྱས་ཀུན་ལས་ཁྱད་པར་འཕགས། ། བདག་ནི་ཚེ་རབས་སྐྱེ་བ་ཐམས་ཅད་དུ། ༡༢༧༽ ། ཡབ་རྗེ་བླ་མ་མཆོག་དང་མི་འབྲལ་ཞིང༌། ། ཟབ་གཏེར་རྒྱ་མཚོའི་ཆོས་ལ་ལོངས་སྤྱོད་ནས། ། རང་གཞན་དོན་གཉིས་འགྲུབ་པར་བྱིན་གྱིས་རློབས། ། ཞེས་གསུངས་ནས་རྡོ་དཀར་ནག་འགའ་ཕྱག་བསྣམས་མཛད་དེ་སྒོ་བླའི་ཟུར་དུ་བྱོན་པས།
ཁོ་ན་རེ་ཁྱོད་ཀྱིས་རྡོ་འདི་གཏེར་ནས་དྲངས་བ་ཨི་ཡིན། ང་རང་འདུག་ཚོད་མེད་པ་ལྟ་བུར་འབྱུང་ཟེར། རྗེའི་ཞལ་ནས་གཏེར་མིན་ང་རང་གི་རྐང་པ་རྡོ་གྲིས་བཅད་པའི་ཁྲག་མ་ཆོད་པ་ཡིན་གསུང༌། དེ་ནས་དཔོན་གཡོག་གཉིས་ཀས་ལབ་རྩེའི་འགྲུབ་ཐབ་ཁར་གསོལ་སར་བྱོན་པས། འོད་འབར་གྱིས་ཁྱེད་དཔོན་གཡོག་གོ་ཆོད་ཟེར། རྗེའི་ཞལ་ནས་རྩེད་མཚར་གྱི་ཚུལ་དུ་གཏེར་འདོན་པའི་ལོ་རྒྱུས་རེ་གསུངས་ཚེ་རྟེན་འབྲེལ་བཏང་སྙོམས་ལ་སོང༌། དེ་ནས་བླ་མའི་ལུང་བསྟན་པ་བཞིན་མྱུར་བར་བྱོན་པས་རྩང་སྐོང་ནང་དུ་ཕེབས་ནས། རྩང་བ་སྐུ་ཆུང་གི་ནུ་བོ་བསོ་སྟན་ཟེར་བའི་མི་སྐྱ་ཞིག་ཡོད་པ་དེས་རྗེ་དེ་ཉིད་ཡིན་པར་ཐོས་ནས་གྲོ་ཁ་དང་ལམ་རྒྱག་སོགས་མཐུན་རྐྱེན་ཞབས་ཞུ་ལེགས་པར་བྱས། དེ་ནས་རིམ་བཞིན་བྱོན་པས་སྨ་སྤོམ་རའི་གཡས་ལུང་འབྲོང་སྡེ་སྡང་རོ་ཟེར་བའི་ཐང་དཀྱིལ་ཆེན་པོ་ཞིག་ཏུ་བཞུགས་ཡོད་པས། སྒོ་བླ་འབུད་ཤིང་ཐུ་བར་སོང་ཚེ་རྒྱང་མི་རིང་བའི་མཚམས་སུ་ཏོ་ཉག་ཞིག་ཡོད་པ་དེ་ཀ་ནས་སྐྱ་མི་མང་པོས་སོ་བ་བྱེད་ཀྱིན་འདུག་པ་མཐོང་ནས།
མྱུར་བར་ཚུར་འོང་ནས་ལོ་རྒྱུས་རྣམས་བཤད་པས། རྗེས་བླ་མས་ལུང་བསྟན་འོང་བའི་དོན་འདི་རེད་དགོངས་ནས་གསོལ་ཁ་གསུངས་ཚེ། དྲང་སྲོང་གི་ཆོ་འཕྲུལ་མངོན་སུམ་དུ་བསྟན་པའི། ཇག་མི་རྣམས་ཀྱི་བློ་ཁ་ལོག་ནས་རང་གནས་ལ་སོང༌། རྗེ་དཔོན་གཡོག་ཀྱང་ལམ་དགྲ་མེད་པར་བྱོན། ཡང་ཧང་རའི་ཁོག་ཟེར་བ་དེར་ཐོན་སོང་བས། རྒྱ་གྲོང་གི་གནས་ཁང་དུ་མ་ཡོད་པའི་ནང་ནས་དུད་ཚང་ཆེ་བ་ཞིག་གི་རྭ་ ༡༢༩༽ བའི་ནང་དུ་གནས་ཚངས་གཡར་ནས་ཞག་བཞུགས་མཛད་ཚེ། དེའི་ནུབ་མནལ་ལམ་ལ་མི་ལྭ་བ་སྔོན་པོ་གྱོན་པ་སྐྲ་དང་སྨ་ར་དམར་སེར་དུ་སོང་ཞིང་ཡན་ལག་གི་སེན་མོ་ཐམས་ཅད་ལྕགས་ལས་གྲུབ་པ། ཁ་སྣ་ནས་ཁྲག་རྣག་འཛག་ཅིང་ཧམ་པ་དང་ཏུལ་བའི་དྲི་ངན་འཐུལ་བ། དཔུང་དུ་མི་སྐྱ་ཕོ་མོ་བྱིས་པ་ཆུང་ངུ་མང་པོ་ཁྲིད་པ་ཞིག་འོང་ནས་རྗེ་དཔོན་གཡོག་ལ་གནོད་པ་བརྩམས་ཚེ་རྗེས་དགོངས་ནས་ཐུགས་སྙིང་རྗེ་ཆེན་པོས་དེ་དག་ལས་སྣང་སྡུག་བསྔལ་ལས་གྲོལ་བར་མཛད་ཚེ།
གདོན་རྣམས་ན་རེ་འུ་ཅག་ཆོས་ལུགས་མི་མཐུན་པས། ཁྱོད་ཀྱིས་དེ་རྣམས་ལ་ཕན་པར་མི་འགྱུར་བ་གནོད་པར་འདུག ད་དུང་ངེད་རྣམས་ལ་དཔུང་མང་པོ་ཡོད་པས་ཁྱོད་ལ་ངེད་ཀྱིས་དམག་བྱེད་ནས་འོང་ཟེར། རྗེའི་ཞལ་ནས་སྙིང་རྗེ། ཁྱེད་རྣམས་འཁྲུལ་སྣང་རང་བརྒྱུད་དུ་གོལ་ནས་གནོད་སེམས་དང་གདུག་སེམས་ལྡན་ཀྱང༌། ང་ཆོས་ཉིད་དོན་གྱི་རྣལ་འབྱོར་ལ་གླགས་མི་ནུས་ཀྱང་ཁོང་ཁྲོ་མ་བྱེད། ༡༣༠༽ བྱང་ཆུབ་ཀྱི་སེམས་དང་ལྡན་ན་འཁོར་བ་དོང་ནས་སྤྲུག་ནུས་པའི་མཐུ་ཡོད་དེ་ཆོས་ལུགས་ལ་མི་སྟོས་གསུངས། དེ་ནས་གདོན་རྣམས་ཀྱི་ཅི་ཡང་མི་སྨྲ་བ་ཕར་ལྟ་ཚུར་ལྟ་བྱས་ནས་བུད་སོང༌། དེ་ནས་རྗེའི་ཐུགས་ལ་རྒྱ་འདྲེ་ཡིན་པར་འདུག་ཀྱང་གནོད་པ་བྱེད་མ་ནུས་འདྲ་དགོངས་པའི། རྒན་མོ་ཞིག་ཐོན་བྱུང་བའི་དེ་ལ་རྗེས་ད་རིས་ཀྱི་མི་འདི་རྣམས་ཅི་རེད་གསུངས་པས།
མོ་ན་རེ་མི་དེ་ཚོ་རྒྱ་འདྲེ་མེ་ཞོན་འབྱུང་པོ་རླུང་ཞོན་ཐེའུ་རང་ནང་དེམ་ལ་སོགས་པའི་རྒྱ་འདྲེ་འགོང་པོའི་དམག་དཔུང་རེད་ཟེར། ཡང་རྗེས་ད་ལན་འདི་རྣམས་གང་དུ་འགྲོ་དགོས་གསུངས་པས། མོ་ན་རེ་གཏེར་ཆེན་བདུད་འཇོམས་རྡོ་རྗེ་དཔལ་རི་ལ་བྱོན་རན་འདུགས་པས། དེ་བྱོན་ན་ཁོང་རྣམས་དེའི་ཡུལ་ཕྱོགས་སུ་འགྲོ་དགོས་ཟེར། ད་ལན་ཁྱོད་ལ་གནོད་པ་བྱེད་དུ་འོང་བ་ཡིན་ཡང་སྟབས་ལགས་མ་འགྲིགས་པའི་ཙ་ཙ་ཐ་ཐ་ཟེར་འདུག་པས། ཙ་ཙ་ཐ་ཐ་ནི་ཁྱོད་ཀྱི་འཁོར་དང་ཡོན་བདག་སྐྱབས་འོག་པ་རྣམས་ལ་ཟེར། ཁྱོད་ ༡༣༡༽ རང་ལ་གནོད་པ་མི་ཐུབ་ཀྱང་དེ་རྣམས་ལ་གནོད་པ་བྱེད་འདུག་པས། གང་སྣང་ཐམས་ཅད་གཅོད་དམིགས་དང་གཉན་གཏད་བྱས་པ་སོགས་གཅེས་འཛིན་བློས་བོར་བའི་སྤྱོད་པ་སྐྱོངས་ལ། སྐུ་གསུམ་མཉམ་ཉིད་ཀྱི་དབྱིངས་སུ་ཆོས་ཀུན་ཡེ་ཤེས་ཆེན་པོར་འགགས་སྡོམ་ཤིག་ཟེར་ནས་ཡལ། རྗེའི་མནལ་སད་པ་དང་ཐུགས་མི་བདེ་བར་ལྟ་བུ་སོང་འདུག་ཀྱང་ཅི་ཡང་མ་གསུངས།
ནངས་སྔ་སྐྱོ་ཚ་གསོལ་ནས་ལམ་དུ་བཞུད་ཚེ་སྒོ་བླ་དང་ལྷན་དུ་སྐུ་མལ་གསོས་ནས་བཞུགས་སྐབས། རྗེའི་ཞལ་ནས་འུ་ཅག་རྣམས་ཕ་ཡུལ་དུ་མྱུར་བར་ཐོན་སོང་ན་བཟང་གི། ཡབ་རྗེ་བླ་མའི་སྐུ་ཚེ་ཡུན་རིང་བརྟན་མི་གོ་གི་གསུངས། སྒོ་བླའི་བླ་མ་རིན་པོ་ཆེ་ནས་སྐུ་ཚེ་ལོས་བརྟན་དཀར་ལྷའི་ལེགས་སོ་བྱས་ཡོད་ཟེར་སྐད། ཡང་རྗེའི་ཞལ་ནས་རྩ་བའིརིག་མ་ལྔ་རྫོགས་ཚར། སྐུ་ཚེའི་གེགས་སེལ་གྱི་གཟུངས་མ་ཞིག་ཡོད་ཀྱང་ད་རིས་སྟབས་མ་ལྡན། དཀར་ལྷ་བུ་སློབ་རྣམས་ཀྱིས་ཞལ་བཀོད་རེད་བླ་མའི་༼མས་?༽གསུང་འདུག་པའི་༼པས?༽དཀའ་མོ་ ༡༣༢༽ ཡིན་གསུངས། སྒོ་བླས་འུ་ཅག་ཕར་མ་ཐོན་པ་ཞིག་གིས་ཚུར་ཕ་ཡུལ་ལ་མྱུར་དུ་མི་ཐོན་ཨ། ཁྱེད་ཀྱི་འབྱུང་མེད་མ་བཤད་ཟེར་ནས་ལམ་དུ་སོང༌། རྗེ་དེ་ཉིད་ཀྱང་རྗེས་ནས་བྱོན་སོང་བའི་བར་སྐབས་ཞིག་ལ་བྲག་དཀར་སྤྲེལ་རྗོང་རིག་འོང་བའི་གྲོགས་རྣམས་ཀྱིས་དགའ་བ་བསྒོམ།
དེ་ནས་རིམ་བཞིན་གནས་ནང་ལ་བྱོན་ནས་བཞུགས་པས། དེའི་ནུབ་མོ་མནལ་ལམ་ལ་རྡོ་རྗེ་གཡུ་སྒྲོན་མ་ཡིན་སྐད་པའི་བུད་མེད་ཡིད་དུ་འོང་བ་ཞིག་གིས། རིན་པོ་ཆེའི་སྡེར་མ་པདྨ་འདབ་མ་བཅུ་དྲུག་གིས་བསྐོར་བའི་ནང་དུ། མེ་ལོང་དར་སྣ་ལྔས་དཀྲིས་པ་ཞིག་དང༌། མན་ཤེལ་རེད་ཟེར་བ་འོད་ལྔའི་ཐིག་ལེ་ཟླུམ་པོར་ཡོད་པ་ཞིག་བཞག་ནས་འདི་སྐད་ཟེར། ཨེ་མ་ངོ་མཚར་རྨད་ཀྱི་ཆོས། ། རང་ལ་རྫོགས་པའི་ཡེ་ཤེས་ནི། ། རྟེན་འབྲེལ་འཛོམ་པས་གསལ་བར་བྱེད། ། མ་ཡེངས་བརྡ་དོན་འདི་ལ་དགོངས། ། རྒྱུ་རྐྱེན་ལས་འདས་རིན་ཆེན་འདི། །
རང་བྱུང་ཡེ་ཤེས་སྙིང་པོའི་བརྡ། ། པདྨའི་རིལ་བུ་གསལ་ ༡༣༣༽ བ་འདི། ། འཁོར་བའི་སྐྱོན་གྱིས་མ་གོས་བརྡ། ། བཅུ་དྲུག་གྲངས་སུ་ཡོད་པ་འདི། ། དགའ་བ་བཅུ་དྲུག་ཉམས་བླངས་ན། ། རྩ་རླུང་ཐིག་ལེ་དག་སྨིན་རྫོགས། ། གྲུབ་འབྲས་མངོན་དུ་གྱུར་པའི་བརྡ། ། གཡའ་བྲལ་མེ་ལོང་ཟླུམ་འཁྱིལ་འདི། ། སྟོང་གསལ་འགགས་མེད་འོད་གསལ་བ། ། ཐིག་ལེ་ཉག་གཅིག་སྤྲོས་དང་བྲལ། །
ཕྱོགས་ལྷུང་མེད་པར་ཁྱབ་པའི་བརྡ། ། ལྔ་ལྡན་དར་གྱིས་དཀྲིས་པ་འདི། ། འགྲོ་བའི་ཁམས་དབང་དང་མཐུན་པའི། ། ཆོས་མཛོད་སྣ་ཚོགས་འབྱུང་བའི་བརྡ། ། མན་ཤེལ་འོད་ལྔ་འཁྱིལ་བ་འདི། ། རྗེས་འཇུག་སྐལ་ལྡན་བུ་སློབ་ཀུན། ། ཟབ་གཏེར་ཆོས་ལ་ལོངས་སྤྱོད་ན། ། ཀ་དག་ལྷུན་གྲུབ་མཐར་ཕྱིན་ནས། ། འཇའ་ལུས་འོད་སྐུར་གྲོལ་བའི་བརྡ། ། ཐམས་ཅད་ལྷན་དུ་ཡོད་པ་འདི། །
ཆོས་དབྱིངས་གཅིག་གིས་ཆིངས་བའི་བརྡ། ཁྱོད་པདྨའི་རྒྱལ་ཚབ་གཏེར་སྟོན་པ། ། རྟེན་དང་འབྲེལ་འབྱུང་ཁོ་ནར་རག ༡༣༤༽ ། བརྡ་དང་བརྡ་ལེན་མ་ནོར་བ། ། ཚིག་འདི་ཙིཏྟའི་གའུར་སྦོས། ། ཅེས་ཟེར་ནས་སང་ཉིན་མཁའ་འགྲོ་དུས་ཆེན་ཡིན། ག་ཎ་ཙཀྲ་ལ་བཙོན་དང་དངོས་གྲུབ་ཡོད་ཟེར་ནས་ཁ་བྱང་གི་བརྡ་ཞིག་གཏད་ནས་མི་སྣང་བར་ཡལ། ནངས་སྔ་སྐྱོ་ཚ་གསོལ་རྗེས་ཚོགས་མཆོད་ཀྱི་སྟ་གོན་མཛད། གནས་བསྐོར་བ་རྣམས་ཀྱིས་སུ་ཡིན་ཟེར་ཚེ།
བྱ་བྲལ་བ་སྤྲང་པོ་ཞིག་ཡིན་གསུངས་ནས། རྗེ་དེ་ཉིད་ཡིན་པར་ཞལ་མ་གནང་ནས་གསང་ཐབས་མཛད། དེ་ནས་ཚོགས་འཁོར་གྱི་དུས་སུ་གནས་ནང་ལ་དྲི་བཟང་འཐུལ་ཞིང་ནམ་མཁའ་འཇའ་ཡིས་གང༌། རྔ་དང་རོལ་མོ་གླིང་བུ་སོགས་ཀྱི་སྒྲ་རང་བྱུང་སྒྲོག་པ་ཀུན་གྱི་མཐོང་ཐོས་སུ་གྱུར་ཚེ་ཐམས་ཅད་ཀྱིས་ཡིད་ཚོམ་ནས། ཨ་ལགས་འདི་བླ་མ་ཧྲ་ཐ་ཟེར་ཞིང་ཀུན་གྱིས་ཡིད་སྨོན་པར་བྱེད་དོ། ཚོགས་ཀྱི་སྤྱན་འདྲེན་སྐབས་སུ་རྗེ་དེ་ཉིད་ཐུགས་སྣང་གནས་འགྱུར་བའི་ཚུལ་གྱིས་ཀུ་ལུས་འཕར་བ་དང་གཡོ་བ་འཁྲབ་པའི་ཉམས་ཤར་ ༡༣༥༽ ཞིང༌། གནས་འདི་རིགས་གསུམ་མགོན་པོའི་ཞིང་ཁམས་སུ་གཟིགས་ཏེ། རང་གཏེར་གྱི་གནས་དུས་ས་རྟགས་ཐམས་ཅད་ཐུགས་ལ་ཆུབ་པར་བྱས་སོ། དེ་ནས་རྗེས་ཆོག་སོགས་ལེགས་པར་གྲུབ་རྗེས་ཚོགས་ཀྱི་ཡོ་བྱད་ཕུད་ལྷག་བསགས་པ་ཐམས་ཅད་ཕུག་པའི་གཡས་ལོག་གི་ངོས་ལ་ཕ་བོང་ཆེ་བ་ཞིག་ཡོད་པ་དེའི་སྟེང་ན་སྤུང་ནས། བྱ་རིགས་མང་པོ་འདུས་བྱུང་བའི་ནང་ནས་གནས་བདག་རེད་བསམ་པའི་བྱ་དཀར་པོ་ཟངས་ཀྱི་མཆུ་ཅན་ཞིག་གིས་འདི་སྐད་ཟེར།
གནས་བཟང་མཁའ་འགྲོའི་འདུ་རར། ། ཕེབས་པའི་ནམ་མཁའི་ནོར་བུ། ། ཆུ་འཛིན་རྐྱེན་དང་བྲལ་བ། ། བདག་ཅག་དཔལ་དུ་ཤར་བའི། ། ཕ་ཡིས་གདམས་པའི་ནོར་སྐལ། ། ད་བར་ང་ཡིས་གཉེར་བྱས། ། ལས་སྨོན་རྟེན་འབྲེལ་འཛོམ་པའི། ། རང་སྐལ་གཏེར་ལ་སྤྱོད་གཅིག ། ཟེར་ནས་རྡོ་སྒྲོམ་ལ་སྒྲོམ་བསེ་སྒྲོམ་གསུམ་གཏད་དེ་ཚོགས་ལ་རོལ་ནས་འཕུར་སོང༌། དེ་ནས་རྗེ་དེ་ཉིད་མཚམས་དམ་རྒྱ་ལ་བཞུགས་ནས་ཞག་ ༡༣༦༽ འགའ་འགྲོ་སྐབས།
མི་དམར་རྟ་ནག་རྟིང་དཀར་ལ་ཆིབས་པ་ཞིག་འོང་ནས། ཨ་ལགས་སྐུ་ཁམས་བཟང་འོ་མ་རྒྱལ་ལམ་ཟེར། རྗེའི་ཞལ་ནས་ང་མཚམས་དམ་པོ་ཞིག་ཡིན་པས་ཁྱོད་འདིར་འོང་མི་ཉན་གསུངས་པས། ཁོ་ན་རེ་ང་ཤིང་ཆག་ཐོ་ཞིག་གི་མི་ཁོག ཁྱོད་ཀྱིས་ང་མི་ཤེས་སམ་ཟེར། རྗེས་མི་ཤེས་གསུངས་ཚེ། ཡང་ཁོ་ན་རེ་སྔར་ཁྱོད་སྤུན་ཟླ་ཐམས་ཅད་ཀཿཐོག་དགོན་དུ་གྲྭ་པར་བྱོན་ཞོར་ལ་ངེད་ཀྱི་ཟུར་ལ་ཁྱོད་བྱོན་པ་ཨི་གསལ་ཟེར། རྗེས་ཀཿཐོག་དགོན་དུ་འོང་དུས་མི་ཕམ་གྱིས་མདུན་ལ་སོང་བ་དེ་དྲན། དེ་མིན་བརྗེད་པའི་ཡུལ་དུ་སོང་འདུག་གསུངས་པས། ཁོ་ན་རེ་དེ་སྐབས་སུ་ཁྱེད་ཀྱི་སྐུ་ནུས་མཁྱེན་བརྩེའི་སྤྲུལ་སྐུ་དང༌།
ཆེ་ཡོས་སྤྲུལ་སྐུ་ལྷན་རྒྱས་བྱོན་དུས། རྗེ་མི་ཕམ་པས་དངོས་གྲུབ་ཀྱི་བདུད་རྩི་ཁྱོད་ཅག་རྣམས་ལ་གནང་དུས། ཁྱེད་ལ་ཟབ་གཏེར་གྱིས་ལས་འཕྲོ་ཡོད་པའི་སྐལ་ལྡན་དུ་དགོངས་ ༡༣༧༽ ནས། གཤིན་རྗེ་འཆར་ཁ་ནག་པོ་ཡང་གཏེར་དུ་གཏད་པ་འདི་ད་ལན་ངས་རྩར་ཡོད་པས་ཁྱེད་ལ་འབུལ། ང་འོང་རབས་གཞན་པའི་མི་ལ་མ་གསུངས་ཟེར་ནས། སྡིག་སྒྲོམ་ཞིག་གཏད་ནས་མི་སྣང་བར་གྱུར། དེ་ནས་ཟབ་གཏེར་གྱི་ཆོས་སྒོ་དུ་མ་གཏན་ཕབ་མཛད་ནས་ཆོས་ཀྱི་བདག་པོ་དང་སྐལ་ལྡན་འགའ་ལ་སྤེལ། དེའི་སྐབས་མཚོ་རྙིང་༼སྙིང་?༽རྒྱལ་མོ་ཡིན་ཟེར་བའི་མི་མོ་སྦྲུལ་གྱི་གདོང་ཁ་ཅན་ཅན་ཞིག་འོང་ནས་ཁྱེད་ངེད་ཅག་གི་ཡུལ་དུ་ལྟད་མོ་ལ་ཨི་བྱོན་ཟེར། རྗེའི་ཞལ་ནས་ངས་ལྟ་བའི་ལྟད་མོ་སེམས་ལ་བལྟས། འཁོར་འདས་ཆོས་ཀུན་རིགས་པར་རྟོགས།
འཁྲུལ་སྣང་ཡུལ་ལ་འཛིན་པ་ཟད། ཁྱོད་ཅག་ཡུལ་དུ་འགྲོ་སྙམ། དོན་ཆེན་ཡོད་ན་ཁྱོད་ཀྱིས་སྨྲོས། གསུངས་པས། མོ་ན་རེ་ཁྱོད་ཀྱིས་འཁོར་འདས་རིག་པར་མཐོང་ཡང་འདི་འདྲ་མཐོང་མེད་ཟཻར་ནས། ༡༣༨༽ མོ་རང་གི་སོར་མོ་ལྔའི་རྩེ་ལ་རིགས་ལྔའི་མཁའ་འགྲོའི་ཞིང་ཁམས་རྟེན་དང་བརྟེན་པར་བཅས་པ་ཐམས་ཅད་བཀྲ་ལམ་མེར་གསལ་འདུག་པས། རྗེའི་ཞལ་ནས། དེ་ལས་ལྷག་པར་ཨི་ཡོད། འདི་ང་རང་གི་རིག་པའི་ཆོམ་འཕྲུལ་ཡེ་ཤེས་ལྔའི་གདངས་དེར། ངའི་རྡོ་རྗེའི་ཕུང་པོ་ན་དེ་བས་མང་བ་དཀྱིལ་འཁོར་གཞལ་ཡས་ཁང་རྟེན་དང་བརྟེན་པ་དུ་མ་ཡོད་གསུངས།
མོ་ན་རེ་མཁའ་འགྲོ་ལྔ་ལ་མ་བརྟེན་པའི་ཁྱོད་ལ་དཀྱིལ་འཁོར་གྲུབ་པ་མེད། རྒྱུ་དང་ལམ་ལ་མ་ལྟོས་པའི་དཀྱིལ་འཁོར་ཅི་ལ་ཡོད་ཟེར། རྗེའི་ཞལ་ནས། སྣང་བ་བདེ་ཆེན་ཧེ་རུ་ཀ ། སྟོང་ཉིད་ཤེས་རབ་རྡོ་རྗེ་བཙུན། ། ཟུང་འཇུག་སྒྱུ་འཕྲུལ་དྲྭ་བའི་སྤྲིན། ། རྩོལ་བྲལ་དོན་གྱི་དཀྱིལ་འཁོར་རྫོགས། ། ལམ་འབྲས་རིམ་པར་ལྟོས་མ་ལྟོས། ། སྣང་རྟོགས་ལྷ་སྐུའི་ཕྱག་རྒྱར་སྨིན། ། གདན་གསུམ་ཚངས་པའི་རྣལ་འབྱོར་ང༌། །
ཨ་འཐས་ཟེར་གཟུགས་དགོས་པ་ཆུང༌། ། ཞེས་གསུངས། ཡང་མོ་ན་རེ། ཨེ་མ་རིགས་ལྡན་དཔའ་བོ་དགོངས། ། དབྱིངས་དང་ཡེ་ཤེས་གཉིས་མེད་པའི། ༡༣༩༽ ། རིགས་སྟོང་འོད་གསལ་ལྷ་སྐུ་ནི། ། ཐབས་ཤེས་རྒྱུ་རྐྱེན་འབྲེལ་ལས་འབྱུང༌། ། དབྱིངས་ཕྱུག་སྲ་བ་གཉེན་པའི་དབྱིངས། ། དྲོད་བསྐྱོད་དབྱིངས་ཀྱི་ཕུགས་ལ་བསྐྱོད། །
གནས་བདག་རིགས་ལྔ་ཡབ་ཡུམ་ནི། ། གསལ་སྟོང་ཟུང་འཇུག་ཕྱག་རྒྱ་ཆེ། ། དག་པ་རབ་འབྱམས་བདེ་བ་ཆེ། ། རྗེ་ཁྱེད་རྟེན་འབྲེལ་ཐབས་མཁས་ན། ། ཐབས་ཤེས་དོན་གྱི་རིག་སྐུ་ཐོབ། ། རང་རྒྱུད་འཛིན་པའི་ལྷ་གཟུགས་ཀྱི། ། གཉིས་འཛིན་རུ་ཏྲའི་རྒྱུ་རུ་འགྲོ། ། ད་ལ་འུར་ངེད་ཅག་གནས་ལ་ཕོག ཟེར་ནས་ཐལ། དེ་ནས་མཁའ་འགྲོའི་ལུང་བཞིན་སྤྲེལ་རྫོང་སོགས་དབེན་གནས་རྣམས་ལ་ཟབ་ལམ་གྱི་སྒྲུབ་པ་མཛད་ཅིང༌།
དངོས་ཅན་མི་དང་དངོས་མེད་ལྷ་འདྲེའི་འགྲོ་དོན་མཐའ་ཡས་པ་མཛད། དེའི་སྐབས་སུ་གནས་ཆེན་གནས་ཕྲན་ཀུན་ནས་ཟབ་གཏེར་དུ་མ་སྤྱན་དྲངས༌། སྐུ་མཚམས་ལ་བཞུགས་སྐབས་རྡོ་རྗེ་ཕག་མོའི་ཞལ་གཟིགས་ནས་འབྱུང་དང་འབྱུང་འགྱུར་གྱི་ལུང་བསྟན་རྣམས་ཀྱི་བསྒྲོས་གླེང་ཐམས་ཅད་མི་དང་མི་ལབ་པ་ ༡༤༠༽ བཞིན་དུ་མཛད་ནས། ཁྱད་པར་ཕྱག་འཐིལ་དུ་རྗེ་དེ་ཉིད་བཞག་ནས་གཟིགས་པས། རྒྱ་གར་བྱ་རྒོད་ཕུང་པོའི་རི་དང༌། ལི་ཡུལ་གཤོང་གི་བཀོད་པ་ཐམས་ཅད་གཟིགས་ཤིང༌། པིཎྱ་རྣམས་ཀྱི་བཞུགས་གནས་ཡོད་པར་གསལ་བ་སོགས་འབྱུང༌། དེར་གཏེར་ཁ་རྒྱ་ཆོས་བོད་དུ་མ་བསྒྱུར་བ་དུ་མ་ཡོད་ཀྱང༌། སྒྲུབ་ཐབས་ཟབ་མོ་འགའ་ཞིག་ལས་མ་བཞེས་པས། གནོད་སྦྱིན་ཆེན་པོ་བྷནྡྷ་ཞིག་ལ་བརྫུས་ནས་གཏེར་གྱི་གྲོགས་བྱས་པའི་ཚུལ་དུ་ཡོད་པའི་ལག་ན་ཡི་གེ་བམ་པོ་ཞིག་བཟུང་འདུག་པས།
རྗེའི་ཞལ་ནས་ཡི་གེ་འདི་ཅི་རེད་གསུངས་པས། ཁོ་ན་རེ་འདི་ང་ལ་གཡུ་སྒྲོན་མས་གདམས་པ་ཡིན། ཁྱེད་ལས་འབྲེལ་བའི་འོག་ཏུ་ལོངས་སྐུའི་ཞིང་ཉུལ་བར་མཛད་སྐབས། ལྷ་མོ་དབྱངས་ཅན་མས་གཅེས་ནོར་གནང་བ་དེ་རེད་ཟེར་ནས་རྗེའི་ཕྱག་ཏུ་ཕུལ་བྱུང་བས། རྗེ་ཉིད་ཀྱི་གཟིགས་པར་མཛད་ཚེ་དབྱངས་ཅན་དཀར་མོའི་སྒྲུབ་ཐབས་ ༡༤༡༽ཞིག་ཏུ་སྣང་བའི། དེ་མ་ཐག་ཏུ་རྡོ་རྗེ་ཕག་མོའི་གྲི་ཁུག་གིས་ཡི་གེ་བམ་པོ་ལ་རེག་པའི་ཚུལ་མཛད་ཚེ། ཡི་གེ་འོད་དཀར་ཞིག་ཏུ་གྱུར་བས་ཕག་མོའི་ཐུགས་ཀར་ཐིམ། ཕག་མོ་རྗེའི་མགྲིན་པར་ཐིམ་པས་ཏིང་ངེ་འཛིན་ལ་དྲོད་རྟགས་ཐོབ་པས་ཤེས་སོ་བྱས་ཆོས་ཐམས་ཅད་ལ་ཐོགས་པ་མེད་པར་མཁྱེན་པར་གྱུར་ཏོ། ཡང་མནལ་ལམ་ལ་རིག་འཛིན་ཀུ་མ་ར་ཛ་དང་ཞལ་མཇལ་ནས་དབང་དང་གདམས་ཁྲིད་མང་པོ་གསན། ཁྱད་པར་དུ་རིག་འཛིན་ཆེན་པོའི་ཞལ་ནས་ཁྱོད་ངའི་ཆོས་བརྒྱུད་འཛིན་པའི་སྐྱེས་བུ་ཡིན་པས།
གསང་བ་བླ་ན་མེད་པའི་དབང་དང་གདམས་པ་རྣམས་ཉམས་སུ་ལོངས་ལ་ཟས་གོས་ཀྱིས་བཀའ་སྤྱད་ལ་སེམས་མི་ཞུམ་པར་ངེས་མེད་ཀྱི་གནས་སུ་ཉམས་ལེན་གཅིག་དྲིལ་དུ་མཛོད་དང༌། རྫོགས་པ་ཆེན་པོ་རང་སྣང་ལས་ཕྱོགས་རིས་མེད་པའི་ཉམས་རྟོགས་མཐར་ཕྱིན་ནས་ངའི་གདམས་ཟབ་ཀྱི་གཏད་རྒྱ་ཐོབ་ཏེ་རྒྱལ་ཚབ་སུ་མངའ་དབང་ཐོབ་པར་ངེས་སོ་གསུང་ནས་མནལ་ ༡༤༢༽ལས་སད་དོ། ནངས་སྔ་མོ་སྐྱོ་ཚ་བཞེས་དུས་རིག་འཛིན་ཀུ་མ་རཱ་ཛའི་སྒྲུབ་ཐབས་ཞིག་ཕབ་ཏེ་གཏེར་སྒྲུབ་མཛད་ཚེ། མཁའ་འགྲོ་ཡེ་ཤེས་མཚོ་རྒྱལ་མས་ཞལ་གཟིགས་ནས་འདི་སྐད་གསུངས། ཧོ་ཧོཿ གདོད་མའི་གཤིས་ལུག་མ་བཅོས་རྩལ། ། ལྷུན་གྲུབ་སྣང་བ་དཔལ་དུ་ཤར། ། ང་སྒྱུ་མ་ལྟ་བུའི་འཕྲུལ་མོ་ཆེ། ། འཇའ་མཚོན་ལྟ་བུའི་སྐུར་བཞེངས་ནས། ། བརྡ་ཁྲོམ་ཟབ་གནད་སྒོ་བརྒྱད་འབྱེད།
ཡ་ཡཿ ལྔ་སྐྱེས་ཐིག་ལེ་བཀྲ་བའི་གནས། ། གཙུག་ཕུད་འཛིན་པ་ལྷའི་སྲས། ། པདྨའི་ཕོ་ཉ་བརྟུལ་ཞུགས་འཆང༌། ། དབྱར་རྔའི་གཙུག་གི་ནོར་ལ་དབང༌། ། རྒྱུད་མང་ལྟ་བུར་ཕྱོགས་ཀུན་སྙན། ། ལྷོ་ནས་རྨ་བྱའི་གདུགས་གུར་ཕུབ། ། གསེར་ལྡན་ངང་པའི་ཁྱུ་ཚོགས་འདུས། ། བྱང་སྨད་བདུད་ཀྱི་སབྟ་ཡིས། ། ལྷ་ལམ་ཀུན་གསལ་སྨག་ལ་ཁྲིད། །
རྨོངས་ལོང་བློ་ཆུང་སྐྱེས་བུ་འགའ། ། རང་བཟོའི་ཆོས་ཀྱིས་བསླུས་ལ་བལྟོས། ཁྱོད་ནི་པདྨའི་ཕོ་ཉ་སྟེ། ། རྟེན་ ༡༤༣༽དང་འབྲེལ་འབྱུང་ཁོ་ནར་རག ། བསླུ་བདུད་མི་ཡི་ངོ་བསྲུང་བོར། ། མ་བཅོས་སྨྱོན་སྤྱོད་འཆང་བ་གནད། ། ལས་ལྡན་སྐྱེས་བུ་དམ་གཙང་རྣམས། ། པདྨའི་དུས་ནས་སྨོན་ལམ་འཛོམ། ། རྗེ་འབངས་རིག་འཛིན་སྤྲུལ་པ་ཡིན། ། ཕན་བདེའི་འོད་ཀྱིས་སྣང་བ་ཁྱབ། །
དེ་ཕྱིར་སྟོན་འཁོར་ཐམས་ཅད་ཀྱིས། ། ཀི་ལ་ཡ་དང་གྲོ་བོ་ལོད། ། ཡི་དམ་མཆོག་ཏུ་ཆགས་༼ཆག?༽མེད་གམ༼སྒོམས?༽། ། འགབ་འདྲེ་བདུད་སྤྲུལ་ཆོ་འཕྲུལ་ནི། ། གཡོ་མེད་ཏིང་འཛིན་ཞགས་པས་བཅིངས། ། སྲུང་མ་གཉན་པོ་བྲན་དུ་ཁོལ། ། རྟེན་བསྒྲུབ་གསོལ་མཆོད་གནད་ལ་རེམ། ། ཕན་བདེའི་ལེགས་སྨོན་བསམ་སྦྱོར་འགྲུབ། ། ཉ་མོ་ཆབ་ལ་མ་ཞེན་པར། ། མ་དང་མཁའ་འགྲོའི་ཞལ་ལུང་བཞིན། །
གཏེར་གཉིས་འཛིན་སྐྱོང་ཕོ་ཉ་མཛོད། ། དུག་ཁྲོད་རྫས་ལ་མི་གྱེས་པར། ། སྟེང་འོག་སྦྱོར་བའི་རླུང་ལ་སློབ། ། སྤྲོས་མེད་ཏིང་འཛིན་ཟས་ལ་སྤྱོད། ། ཕ་པདྨས་བཞག་པའི་ནོར་གྱི་ ༡༤༤༽ སྐལ། ། བྲག་གླང་ཆེན་འགྱིང་འདྲའི་རི་མོ་ཅན། ། མ་ང་ཡིས་སྒྲུབ་ཐབས་ཀུན་གྱིས་བཅུད། ། ཞིང་ཆེན་ངོར་གསེར་གྱི་བརྡ་རིས་བཀོད། ། གཡུ་སྒྲོམ་གྱི་གུད་བཅུག་གཏེར་རྒྱས་བཏབ། ། དེ་རྟེན་འབྲེལ་ལོག་པར་མ་གྱུར་ན། །
སྟག་ཁྲ་བོའི་འཛུམ་ཟེར་གཡོ་བའི་དུས། ། དབྱིངས་བི་མིའི་སྤྲུལ་པ་ཆོས་བདག་བུ། ། ལས་སྨོན་ཡོད་པ་འཕྲད་པར་ངེས། ། གང་འབྲེལ་ཀུན་པདྨ་འོད་དུ་འདྲེན། ། ཁྱོད་སྦས་པའི་རྣལ་འབྱོར་ལས་འབྲེལ་རྩལ། ། མུ་ཏོ་ཡི་ཁྱུ་ན་མི་མཛའ་བས། ། སེང་དཀར་པོ་གངས་རིར་གནས་ན་ལེགས། ། མགོན་པདྨའི་བུ་རྒྱུད་རིག་པ་འཛིན། ། དུག་ཁྲོད་ཀྱི་འདམ་དུ་མི་བདེ་བའི། ། ཕྱོགས་ངེས་མེད་འགྲིམས་ན་དོན་གཉིས་འགྲུབ། །
ཅེས་གསུང་ནས། འོད་གསལ་ཕྱི་ནང་གསང་བསྐོར། སེམས་སྡེ་མ་བུ་བཅོ་བརྒྱད་ཀྱི་ཤན་འབྱེད། ཀློང་དཀར་ནག་ཕྲ་གསུམ་གྱི་བསྡུས་དོན་རྣམས་ཀྱི་བརྡ་མཐིང་ཤོག་ངོས་ལ་ ༡༤༥༽ གསེར་རིས་སུ་ཡོད་པ་ཞིག་གནང་ནས་འདི་གསོལ་དང༌། མཚོན་བྱེད་རྟགས་ཀྱི་བརྡ་དབང་དགོངས་པ་མི་འགྱུར་བའི་གཏད་རྒྱས་བཏབ་པ་ཡིན་གསུངས་ནས་དབྱིངས་སྣང་ལ་ཐིམ་མོ། ཡང་སྒྲུབ་པ་ཆེན་པོ་ཞུགས་སྐབས་མཚོ་ནང་ནས་སྤྲིན་རླངས་ལྟ་བུ་ཞིག་བྱུང༌། རྗེ་དེ་ཉིད་བཞུགས་པའི་མཚམས་ཁང་གི་སྒོ་ཐད་དེ་ཀར་འགྲེང་ངེར་བསྡད་འདུག་པས། རྗེའི་ལྷར་སྣང་དང་མ་འབྲལ་བའི་ངང་ནས་གཟིགས་པས། དེའི་ནང་ན་ལྷའི་བུ་མོ་འདྲ་བ་ཡིད་དུ་འོང་བ་ཞིག་གིས་གསེར་གྱི་ཟོ་བའི་ནང་དུ་དཀར་མངར་བདུད་རྩིས་བཀང་བ་ཐོད་པ་གཡོན་ན་འཛིན་ཅིང༌། གཡས་པས་རིན་པོ་ཆེའི་སྐྱོགས་ཐོགས་ནས།
རྗེ་དེ་ཉིད་ཀྱི་ཕྱོགས་སུ་མཆོང་སྟབས་བྱས་ཏེ་འདི་སྐད་ཟེར། ཨེ་མ་ངོ་མཚར་ཆེ་བའི་མཆོག ། མཁའ་ལྟར་རྣམ་དག་དྲི་མེད་ཆོས་ཀྱི་སྐུ། ། ཐུགས་རྗེ་འོད་ཟེར་གདུལ་བྱའི་དཔལ་དུ་ཤར། ། བསོད་ནམས་ཚོགས་ཀྱི་ཞིང་ས་ལེགས་པ་དེར། ། ཡོན་ཏན་སྣ་ཚོགས་བཅུད་ ༡༤༦༽ ལྡན་བདུད་རྩི་འབུལ། ། བདག་ཅག་སྐྱེ་དགུ་ཡོངས་ཀྱི་ཚོགས་རྫོགས་ནས། ། དཔའ་བོ་ཆེན་པོའི་གདུལ་བྱར་འགྱུར་བར་ཤོག ། དམ་ཚིག་ཤེལ་གྱི་བུམ་པ་མ་བསྟན་ནས། ། མོས་གུས་དད་པ་བརྩོན་འགྲུས་ལྷོད་མེད་ཀྱིས། །
ཟབ་ལམ་བསྐྱེད་རྫོགས་གཉིས་ཀྱི་དྲི་བཟང་ལ། ། བསྙེན་བསྒྲུབ་ཡན་ལག་ལྡན་པའི་བདུད་རྩིར་བསྒྱུར། སྒོ་གསུམ་སྐུ་གསུང་ཐུགས་དང་དབྱེར་མེད་པར། ། རྡོ་རྗེ་གསུམ་དུ་བྱིན་གྱི་བརླབ་ཏུ་གསོལ། ། ཞེས་ཟེར་ནས་ལན་གསུམ་དུ་བདུད་རྩི་གཏོར་ཏེ་ཇེ་དམའ་ལ་སོང་ནས་མཚོ་ནང་དུ་ཐིམ་སོང༌། དེ་ནས་མཚམས་གྲོལ་ཉིན་ནངས་པ་དངོས་གྲུབ་བླང་བའི་སྐབས། ཡི་དམ་ལྷའི་ཞལ་གཟིགས་ནས་སྐུ་གསུམ་མཁའ་འགྲོའི་ཞིང་དང་རིགས་ལྔའི་ཞིང་ཁམས་ཐམས་ཅད་ལེགས་པར་མཇལ་ནས་རྗེས་འཇུག་རྣམས་ཀྱི་དོན་དུ་ཞིང་གི་བཀོད་པ་ཐམས་ཅད་གཏན་ལ་ཕབ་པས་ངོ་མཚར་གྱི་གནས་སུ་མཐོང༌། དེ་ནས་རིམ་བཞིན་སྦས་གནས་ཀྱི་གནས་སྒོ་ཕྱེ་བ་དང༌། རང་བྱོན་གྱི་སྐུ་གསུང་ ༡༤༧༽ ཐུགས་རྟེན་རྣམས་བསྟན་ནས་སྐྱེས་དགུ་ཡོངས་ཀྱི་བསོད་ནམས་བསགས་པའི་ཞིང་སར་ལེགས་པར་བསྟན་པ་ད་ལྟའི་བར་ལའང་མཐོང་ཆོས་སུ་ཡོད་པར་ཡོངས་གྲགས་སུ་གསལ། གནས་དེར་འདུས་པའི་སྐལ་ལྡན་གྱི་སྐྱེས་བུ་དང་མི་སྐྱ་ཕོ་མོ་ཐམས་ཅད་ཀྱིས་ཀྱང༌།
རྗེ་དེ་ཉིད་མཇལ་ཚེ་དད་པ་དང་མོས་གུས་ཤུགས་ལ་སྐྱེས་ནས་ཚོགས་བསགས་སྒྲིབ་སྦྱངས་ལ་འབད་ནས་འཁོར་བ་ལ་ངེས་འབྱུང་སྐྱེ་བ་སོགས་བྱུང་ནས་བྱང་ཆུབ་ཀྱི་ལམ་ལ་འགོད་པར་མཛད། དེ་ནས་ཟླ་བ་ཆ་ཤས་ཙམ་སོང་ཚེ་རྗེ་དེ་ཉིད་གནས་ཀྱི་ཉེ་འདབས་མཚོ་ཁ་ན་ཕ་བོང་ཞིག་ཡོད་པ་དེའི་སྟེང་ལ་བཞུགས་ནས།

མྱུར་ལམ་ཐོད་རྒལ་གྱི་དགོངས་པ་ལ་གནས་ཚེ་དབྱིངས་ཀྱི་ཐིག་ལེ་ཆུང་ཙམ་གྱི་ནང་དུ། ཟངས་མདོག་དཔལ་རི་རེད་ཟེར་བའི་རི་བོ་ཞིག་རྒྱ་མཚོ་ཆེན་པོའི་ལྟོ་བར་ཡོད་པ། རྩ་བ་ཀླུ་ཡུལ་ན་གནས་པ། རྐེད་པ་ལུས་མེད་མཁའ་འགྲོའི་འདུར་བྱས་ཤིང༌། རྩེ་མོ་དག་པ་མཁའ་སྤྱོད་ ༡༤༨༽ ཀྱི་ཞིང་དུ་སླེབས། རྩ་བ་གྲོང་ཁྱེར་ཆེན་པོ་བཅོ་བརྒྱད་ཀྱིས་ཡོངས་སུ་བསྐོར་བའི་ཕྱོགས་བཞིར་འདོད་འབྱུང་ལྷུན་པོ་བཞིའི་དབུས་སུ། ཀླུ་ཆེན་པོ་བརྒྱད་ཀྱི་གྲོང་ཁྱེར་ར་བ་དང་བཅས་པར་གནས་ཤིང༌། འདབས་བསྐོར་དུ་བྲག་རི་མཚོན་ཆ་གནམ་དུ་གཟིངས་འདྲས་གང་བ། དེའི་བར་མཚམས་འཁོར་ཡུག་རྣམས་སུ་སྤྲུལ་པའི་སྐུ་ཡི་ཞིང་ཁམས་ཡིད་དུ་འོང་བ་བཀོད་ལེགས་པ། བདུད་རྩི་ཆུ་མིག་དང་སྨན་གྱི་སྤང་རི་ལ་དྲི་བཟང་གི་ངད་པ་ཕྱོགས་ཀུན་ཏུ་འཐུལ་བ། ཁ་དོག་སྣ་ཚོགས་འབར་བའི་པདྨའི་ཚལ་རྒྱས་ཤིང༌།
དཔའ་བོ་མཁའ་འགྲོ་བསམ་གྱིས་མི་ཁྱབ་པ་བཞུགས་པ། གནས་དེ་མཐོང་བ་ཙམ་གྱིས་སྣང་སྟོང་གཉིས་སུ་མེད་པའི་ཡེ་ཤེས་ཤུགས་ལས་སྐྱེས་པ་དང༌། རྐེད་པར་དཔག་བསམ་ལྗོན་པའི་ཤིང་གི་ནགས་ཚལ་རྒྱས་ཤིང༌། འཇའ་དང་འོད་ཕུང་གི་ཟེར་གྱིས་མིག་མང་རིས་སུ་མཛེས་ཤིང༌། དྲིལ་གཡེར་དང་བྱ་རིགས་སྣ་ཚོགས་ཀྱིས་ཆོས་ཀྱི་སྒྲ་སྒྲོག་པ། དཔའ་བོ་དང་ ༡༤༩༽ མཁའ་འགྲོ་མང་པོས་གླུ་གར་འཁྲབ་ཅིང་སྙན་པའི་རོལ་མོ་སྣ་ཚོགས་དཀྲོལ་བ། ཕྱོགས་ཐམས་ཅད་ཁ་དོག་སྣ་ཚོགས་ཀྱི་འཇའ་འོད་ཁྲིགས་ཁྲིགས་སུ་ཡོད་པ། གནས་དེ་མཐོང་བ་ཙམ་གྱིས་གསལ་སྟོང་གི་ཡེ་ཤེས་ཆེན་པོ་མངོན་དུ་གྱུར་པར་བྱེད་པའོ། རྩེ་མོ་ན་དག་པ་མཁའ་སྤྱོད་ཀྱི་ཞིང་ཁམས་འོད་ཀྱི་ས་གཞི་རྒྱ་ཆེ་ལ་བཀོད་ལེགས་པ་བདེ་འཇམ་ཡིད་དུ་འོང་བ་མནར་ན་ནེམ་ཞིང་བཏེགས་ན་སྤར་བར་བྱེད་པའི་དབུས་སུ། ཕོ་བྲང་ཆེན་པོའི་ཕྱོགས་བཞི་གསེར་དང་བཻཌཱུརྻ་པདྨ་རཱ་ག་ཨིནྡྲ་ནི་ལ་ལས་གྲུབ་པ།
སྨན་གྱི་སྤངས་རི་ལ་མེ་ཏོག་སྣ་ཚོགས་འཁྲུངས་ཤིང༌། བྱ་རིགས་མང་པོ་དང་མཁའ་འགྲོ་དང་མཁའ་འགྲོ་མ་རྣམས་ཀྱིས་གསང་སྔགས་ཀྱི་ཆོས་སྒྲ་འུར་འུར་སྒྲོག་པར་གནས་སོ། བཀོད་པ་ཕུན་སུམ་ཚོགས་པའི་གཞལ་ཡས་ཁང་ཡངས་ཤིང་རྒྱ་ཆེ་བ་ཡེ་ཤེས་ལྔའི་ངོ་བོར་ཤར་བ་ལ། རྣམ་པ་རིན་པོ་ཆེ་སྣ་ལྔ་ལས་གྲུབ་ཅིང༌། སྤངས་རྟོགས་ཀྱི་ལམ་མཐར་ཕྱིན་པའི་བརྡར་རྩིགས་པ་འདོད་སྣམ་ཕ་གུ་དྲྭ་བ་དྲྭ་ཕྱེད་མདའ་ཡབ་དང༌། ༡༥༠༽ རིན་ཆེན་མིག་མང་རིས་ལ་སོགས་པས་ལེགས་པར་བཀྲ་ཞིང་གསལ་ལ་འཚེར་བ། ཕོ་བྲང་ཆེན་པོའི་གྲུ་བཞི་རྟ་བབས་བརྒྱད་དང་ལྡན་པ། རི་དྭགས་ཆོས་འཁོར་གདུགས་ཏོག་སོགས་མཛེས་ཚོན་གྱི་རྒྱན་ཐམས་ཅད་རང་བྱུང་ལྷུན་གྱིས་གྲུབ་པའི་གཞལ་ཡས་ཁང་ཡོངས་སུ་རྫོགས་པར་གནས་ཤིང༌། མཐོང་བ་ཙམ་གྱིས་བདེ་ཆེན་སྟོང་པའི་ཡེ་ཤེས་རང་བྱུང་ལ་སྐྱེས་པར་བྱེད་དོ། དེའི་དབུས་སུ་རིན་པོ་ཆེ་སྣ་ཚོགས་ལས་གྲུབ་པའི་ཁྲིའི་སྟེང་དུ་སྐྱོན་གྱིས་མ་གོས་པའི་པདྨ།
སྐྱོན་ཐམས་ཅད་དང་བྲལ་བའི་ཐབས་ཀྱི་ཆ་ཟླ་བ་མཚན་ཉིད་བཞི་དང་ལྡན་པ། ཤེས་རབ་ཀྱི་ཆ་ཉི་མའི་གདན་ལ། རྣམ་འདྲེན་སངས་རྒྱས་འདུས་པའི་སྤྲུལ་སྐུ་ཨོ་རྒྱན་མཚོ་སྐྱེས་རྡོ་རྗེ་ཆེན་པོ་དཀར་ལ་དམར་བའི་མདངས་ཆགས་པ། གཞོན་ནུ་བཅུ་དྲུག་ལོན་པའི་ན་ཚོད་དང་ལྡན་པ། འོད་དང་འོད་ཟེར་འཕྲོ་ཞིང་དྲི་བཟང་གི་ངད་པ་འཐུལ་བ། ཉག་གཅིག་ཞལ་གྱིས་དཀྱིལ་འཁོར་མཛེས་ཤིང༌། མཁྱེན་ ༡༥༡༽ གཉིས་སྤྱན་ཟུང་འབྲུ་ཚུགས་སུ་གཟིགས་པ། དོན་གཉིས་སྨན་གྱི་པདྨོ་རྒྱས་ཤིང༌། བདེན་པ་གཉིས་ཟུང་དུ་འཇུག་ཕྱིར་ཤངས་བུག་ཧར་བ། དགའ་བ་བཅུ་དྲུག་ཡེ་ཤེས་དང་ལྡན་པའི་ཚེམས་ཕྲེང་མཛེས་པ།
ལོངས་སྐུ་འགགས་པ་མེད་པའི་ལྗགས་པད་སྲབ་པ། སྣང་སྟོང་སྨ་ར་དང་སྨིན་མ་མཛེས་ཤིང༌། གདོད་ནས་མ་འཁྲུལ་བའི་བརྡར་དབུ་སྐྲ་ཐོར་ཅོག་དང༌། རྒྱུད་འཛིན་རྗེས་སུ་བཟུང་ཕྱིར་ལྷག་མ་སིལ་བུར་འཁྲོལ་ཞིང༌། ཐབས་ཤེས་ཕྱག་གཉིས་གཡས་སྐུ་ལྔ་མཚོན་ཕྱིར་གསེར་གྱི་རྡོ་རྗེ་རྩེ་ལྔ་པ་ལ་གཟེར་ཞིང༌། གཡོན་པས་བདེ་སྟོང་བྷནྡྷ་འཆི་མེད་བདུད་རྩིའི་བཅུད་ཀྱིས་གཏམས་པ་ལྟེ་བར་འཛིན་ཅིང༌། སྲིད་ཞི་གཉིས་མེད་ཞབས་རོལ་སྟབས་སུ་བཞུགས་པ། ཐེག་གསུམ་ཡོངས་སུ་རྫོགས་པའི་ན་བཟའ་གསོལ་ཞིང༌། དབུ་ལ་པད་མ་མཐོང་གྲོལ་རྒོད་སྒྲོ་དར་སྣས་བརྒྱན་པ་གསོལ་ཞིང༌། སྐུ་ལྟ་བས་ཆོག་མི་ཤེས་པ་ ༡༥༢༽ འོད་དང་འོད་ཕུང་གི་རྣམ་པར་བཞུགས་པའི་གཡས་གཡོན་མདུན་ངོས་སུ།
ལྷ་ལྕམ་དང༌། མཚོ་རྒྱལ། ཀ་ལ་སིདྡྷི། བཀྲ་ཤིས་ཚོ་འདྲེན། ཤཱཀྱ་དེ་ཝ་སོགས་གུ་རུའི་ཐུགས་སུ་བྱོན་ནས་མཁའ་འགྲོ་རྣམས་ཀྱི་གུ་རུ་ལ་གུས་བཏུད་ཀྱི་ཚུལ་དུ་བཞེངས་སྟབས་སུ་བཞུགས་ནས་མཆོད་པ་བསམ་གྱི་མི་ཁྱབ་པ་མང་པོ་འབུལ་འདུག་པ་དང༌། དེའི་གཡས་གཡོན་གྱི་གྲལ་དུ་ཉིད་ལས་མི་གཞན་པའི་རིག་འཛིན་བརྒྱད་དང་མཚན་བརྒྱད་རྗེ་འབངས་གྲུབ་རིགས་མང་པོར་བཀྲ་ལམ་མེར་བཞུགས་ཡོད་པ་གཟིགས་པའི། རྗེ་དེ་ཉིད་ཀྱིས་ཕྱག་ཕུལ་ནས་གསོལ་བ་འདི་ལྟར་བཏབ། ཨེ་མ་ཧོ། ལྷོ་ནུབ་རྔ་ཡབ་ཟངས་མདོག་དཔལ་གྱི་རི། ། དཔའ་བོ་མཁའ་འགྲོ་འདུས་པའི་གླིང་མཆོག་ན། །
ལྷུན་གྲུབ་བཀོད་པ་རབ་རྫོགས་ཕོ་བྲང་དབུས། ། རྗེ་བཙུན་མཚོ་སྐྱེས་རྡོ་རྗེ་ཐོད་ཕྲེང་རྩལ། ། སྐུ་ཡིས་འོད་ཀྱིས་སངས་རྒྱས་ཞིང་ཀུན་ཁྱབ། ། གསུང་གི་གང་འདུལ་གསང་སྔགས་ཆོས་སྒྲ་ ༡༥༣༽ སྒྲོག། ། ཐུགས་ཀྱི་དགོངས་པའི་སྐལ་ལྡན་སྨིན་གྲོལ་མཛད། ། མཐོང་བ་དོན་ལྡན་ཁྱོད་ལ་གུས་ཕྱག་འཚལ། ། ཐུགས་སུ་བྱོན་པའི་ཡེ་ཤེས་ཌཀྐི་དང༌། ། རང་རྩལ་སྒྱུ་འཕྲུལ་དཔའ་བོ་མཁའ་འགྲོར་བཅས། ། གསོལ་བ་འདེབས་སོ་ཐུགས་རྗེའི་སྤྱན་གྱིས་གཟིགས། ། བདག་རྒྱུད་སྨིན་ཅིང་གྲོལ་བར་མཛད་དུ་གསོལ། །
ལྔ་བརྒྱའི་ཐ་མ་ལྔ་བདོའི་དུས་འདི་རུ། ། པད་འབྱུང་རིག་འཛིན་མཁའ་འགྲོའི་ཐུགས་རྗེ་ཡིས། ། རྒྱལ་བསྟན་ཉམས་པ་དོགས་པའི་དཔལ་དུ་ཡང༌། ། བདག་གྱུར་འགྲོ་དོན་དཔག་མེད་འགྲུབ་པར་ཤོག ། གསང་སྔགས་རྡོ་རྗེ་ཐེག་པའི་རིམ་གཉིས་ལམ། ། གོང་འཕེལ་ཟབ་ལམ་སྙིང་པོ་མཐར་ཕྱིན་ནས། ། བསྐྱེད་དང་བསྒོམ་པའི་ལམ་ལ་མི་ལྟོས་པར། ། ཚེ་འདིར་འཇའ་ལུས་རྡོ་རྗེའི་སྐུ་ཐོབ་ཤོག ། རིག་འཛིན་དཔའ་བོ་མཁའ་འགྲོ་ཐུགས་རྗེ་དང༌། ། བདག་གི་ལྷག་བསམ་རྣམ་པར་དག་པའི་མཐུས། །
བདག་དང་བཟང་ངན་འབྲེལ་ཐོག་སེམས་ཅན་ཀུན། ། སྐྱེ་བ་གཞན་གྱིས་བར་མ་ཆོད་པ་རུ། ༡༥༤༽ ། དག་པའི་ཞིང་མཆོག་འདི་རུ་སྐྱེ་བར་ཤོག ། སྐྱེས་མ་ཐག་ཏུ་གུ་རུའི་ཞལ་མཐོང་ནས། ། གསུང་ཐོས་དབུགས་དབྱུང་སྨིན་གྲོལ་ཆོས་ཐོབ་སྟེ། ། སྟོན་འཁོར་དགོངས་པ་དབྱེར་མེད་རྫོགས་སངས་རྒྱས། ། དོན་གཉིས་ལྷུན་གྱིས་གྲུབ་པར་མཛད་དུ་གསོལ། ། ཅེས་གསུངས་པས། གུ་རུའི་ཐུགས་དགྱེས་པའི་ཚུལ་གྱིས་ལུང་བསྟན་དབུགས་དབྱུང་དབང་བསྐུར་སོགས་མཚོན་བྱེད་བརྡ་ཤོག་གི་གཏད་རྒྱ་སྨོན་ལམ་ལེགས་པར་མཛད་པའི།
ཐབས་མཆོག་ཏུ་མི་འགྱུར་བའི་བདེ་བ་ཆེན་པོའི་ཡེ་ཤེས་དང༌། ཤེས་རབ་རྣམ་ཀུན་མཆོག་ལྡན་གྱི་ངོ་བོ་སྟོང་པ་ཉིད་གཉིས་ཟུང་དུ་འཇུག་པའི་དོན་རྒྱུད་ལ་སྐྱེས་སོ། དེ་ནས་འཁོར་གྱི་དཔའ་བོ་དང་མཁའ་འགྲོ་རྣམས་ཀྱི་ཚོགས་ཀྱི་མཆོད་པ་རྒྱ་ཆེན་བཤམས་ནས་ཐམས་ཅད་ཚོགས་ཀྱི་དགའ་སྟོན་ལ་རོལ་བས། དཀྱིལ་འཁོར་བ་ཐམས་ཅད་རིག་པ་རང་བྱུང་གི་ཡེ་ཤེས་དང༌། སྟོང་པ་དེ་བཞིན་ཉིད་ཀྱི་དབྱིངས་སུ་རོ་གཅིག་པར་གྱུར། དེ་ནས་ ༡༥༥༽ ཡེ་ཤེས་མཚོ་རྒྱལ་གྱི་ཞལ་ནས་རིགས་ཀྱི་བུ་ཁྱོད་ཀྱི་ཞིང་འདི་མ་བརྗེད་པར་ཡིད་ལ་ཟུངས་ཤིག འདི་དཔའ་བོ་བདུད་འཇོམས་རྡོ་རྗཻའི་གཞུགས་གནས་རེད་གསུངས། རྗེའི་ཞལ་ནས་བདག་གི་ཡབ་རྗེ་བླ་མ་རིན་པོ་ཆེ་དེ་ལ་སྐུ་གེགས་ཨི་ཡོད་ལགས། རིམ་གྲོ་ཅི་བསྒྲུབ་དགོས་སོགས་ཁྱེད་ཀྱིས་ལུང་བསྟན་དུ་གསོལ། ཞེས་ཞུས་པས།
ཌཱཀྐིའི་ཞལ་ནས་གཏེར་ཆེན་བདུད་འཇོམས་རྡོ་རྗེའི་སྐུ་ཚེ་རྟེན་ཐབས་ཁོང་མཐའ་སློབ་ཆོས་བདག་རྣམས་དང༌། ཁྱད་པར་གཟུངས་མ་འཁོར་འབངས་རྣམས་ལ་རག་ལས་ཡོད་པས། སྙིགས་དུས་ཀྱི་འགྲོ་བ་བསོད་ནམས་ཞན་པས་སྐུ་ཚེ་ཨི་བརྟན་གཏེར་སྟོན་ཁོ་རང་ལ་ཐུག་འདུག 1$0000300ད་ཁྱེད་ལོ་གསུམ་གྱི་གོང་ཐོག་ནས་ངེད་མཁའ་འགྲོ་རྣམས་ཀྱིས་བུ་སྡུག་བཞིན་དུ་གཅེས་སྤྲས་སུ་བསྐྱངས་ནས། ཌཱཀྐིའི་ཐུགས་བཅུད་ཡང་ཟབ་ཀྱི་ཆོས་སྐོར་ཐམས་ཅད་གཅེས་ནོར་དུ་སྤྲད་དེ་ཡུན་རིང་དུ་བསྐྱང་བ་ཡིན་པས། ད་ནི་ཕ་ཤུལ་བུས་བཟུང་སྟེ་གཏེར་གཉིས་ཀྱི་བསྟན་པ་འཛིན་སྐྱོང་སྤེལ་བ་ལ་བློ་རྒྱ་མི་ཆུང་བར་མཛོད་དང༌། ཁྱེད་ཀྱི་རིག་མ་མཆོག་དང་ཆོས་བདག་རྣམས་ཀྱི་མཐུན་རྐྱེན་དེ་མཁའ་འགྲོ་རྣམས་ཀྱིས་བྱེད་འོང་གསུངས། ཡང་རྗེའི་ཞལ་ནས་དམན་པ་བདག་ལྟ་བུས་གཏེར་གཉིས་ཀྱི་འཛིན་སྐྱོང་བྱེད་པ་ལྟ་ཞོག ཡབ་རྗེ་བླ་མ་དང་ལས་ལྡན་གྱི་སྐྱེས་བུ་འགའ་མ་གཏོགས་ང་རང་བླ་མར་མཐོང་བར་དཀའ་འདུག གླེང་མོ་དང་བརྙས་བཅོས་བྱེད་པ་ལ་སོགས་བྱ་བ་གང་ཐད་ནས་མི་བཟང་བར་འདུག་གསུང་ནས་རྗེའི་ཐུགས་ཆུང་མཛད་པས།
མཁའ་འགྲོ་རྣམས་ཐུགས་སུན་པའི་ཚུལ་དུ་གྱུར་ནས་ཡང་འདི་ལྟར་གསུངས། དཔའ་བོ་ཆེན་པོ་ཁྱེད་ལ་ཐུགས་ཁག་མེད། སྙིགས་དུས་ཀྱི་འགྲོ་བ་ཐམས་ཅད་ཀྱི་བློ་ཁ་བདུད་ཀྱིས་བསྒྱུར་བ་ཡིན་པས། ལས་ཅི་བྱས་ཐམས་ཅད་འཁོར་བ་ངན་སོང་གི་སྣོན་པ་བྱེད་པ་མ་གཏོགས་ཐར་པ་བྱང་ཆུབ་ཀྱི་དོན་གཉེར་ ༡༥༧༽ བྱེད་མཁན་ཉིན་པར་གྱི་སྐར་མ་དང་འདྲ་མཚུངས་འདུག་ཀྱང༌། ད་ཁྱོད་ཀྱིས་གདུལ་བྱའི་འགྲོ་བ་རྣམས་ཐབས་མཁས་ཐུགས་རྗེ་ཆེན་པོས་སྨིན་གྲོལ་གྱི་ལམ་ལ་བཀོད་ནས་གུ་རུ་པདྨའི་ཐུགས་བཞེད་བསྒྲུབ་པར་མཛོད་དང༌། ཁྱོད་ཕལ་བའི་མི་དང་མི་འདྲ་བ་ཡིན་པས། འགྲོ་བའི་ལོག་ལམ་ལ་གནོད་པར་སྣང་ཡང༌། དོན་ལ་དཔག་བསམ་ཤིང་དང་ཡིད་བཞིན་གྱི་ནོར་བུ་ཇི་བཞིན་དུ་གཟུགས་ཅན་གཟུགས་མེད་ཀྱི་འགྲོ་བ་རྣམས་ལ་གང་ལ་གང་འདུལ་གྱི་འགྲོ་དོན་རྒྱ་ཆེན་པོ་འབྱུང་བ་ལ་ཐེ་ཚོམ་མེད་དོ་གསུངས། ཡང་མཁའ་འགྲོ་མཚོ་རྒྱལ་མས་ཆང་ཀཱ་པཱ་ལ་གང་གནང་ནས་འདི་ཟག་མེད་ཀྱི་བདུད་རྩི་རེད་གསུང་ནས། རྗེ་དེ་ཉིད་ཀྱིས་གསོལ་མ་ཐག་ཏུ་རྣམ་ཐར་གསུམ་ལྡན་གྱི་དགོངས་པ་མངོན་དུ་གྱུར་ནས་སྣང་བ་བཞིའི་རྟགས་ཚད་རྩོལ་མེད་དུ་རྫོགས་ཤིང་སྐྱོན་བྲལ་འཕོ་ཆེན་དྭངས་མའི་སྐུ་རུ་གྲོལ་བར་གྱུར་ཏོ།
ཡང་མཁའ་འགྲོ་ཀུན་གསལ་ ༡༥༨༽ མ་དང་ཞི་བ་རྡོ་རྗེ་མཚོ་གཉིས་ཀྱིས་དབྱངས་གཅིག་དང་མགྲིན་གཅིག་ཏུ་འདི་སྐད་གསུངས། ཨེ་ཨེ། དབྱིངས་མི་འགྱུར་ཆོས་སྐུའི་མཁའ་ཀློང་ནས། ། གདངས་མ་ངེས་སྣ་ཚོགས་འཕྲུལ་དུ་ངོམ། ། ལས་སྨོན་ལམ་དག་པའི་དཔལ་ཤར་བ། ། དཔལ་ཧེ་རུ་ཀ་དཔལ་ཁྱོད་ཉིད་ནི། ། གནས་ལྷ་ལྡན་ཡེར་པ་བསམ་ཡས་སུ། ། ཟབ་གཏེར་གྱི་ཆོས་སྒོ་དུ་མ་ཡོད། ། ལོ་གཅིག་གི་གཉིས་ལས་མ་འགྱང་བར། ། མིག་འཕྲུལ་བཞིན་འབྱིན་པའི་དུས་ལ་བབ། །
བདུད་སབྟའི་ལོག་ལམ་ལ་བསྒྱུར་ན། ། མགོན་པད་འབྱུང་གི་ཕྲིན་ལས་ཟབ་གཏེར་རྣམས། ། རྟེན་འབྲེལ་གྱི་མཐུན་རྐྱེན་ངེད་ཚོས་བྱེད། ། ལྷ་རིག་བྱེད་དམར་མོས་སྡེ་ཁ་བསྒྱུར། ། གཏེར་གསུམ་གྱི་རང་ནོར་ལག་ཏུ་རྙེད། ། སྐུ་ཚེ་དང་མཛད་ཕྲིན་ནམ་མཁར་མཉམ། ། བརྡ་གོ་འམ་པདྨ་ལས་འབྲེལ་རྩལ། ། ད་མ་འགྱང་མྱུར་བར་ཡུལ་དུ་བྱོན། ། ཕས་བུ་ལ་བཞག་པའི་ཟབ་ཆོས་རྣམས། ། དག་ཐེར་དང་གབ་འཁྲུལ་གསལ་མི་དགོས། །
བྲི་ ༡༥༩༽ སྤེལ་གྱི་བགོ་སྐལ་ཁྱོད་ལ་དབང༌། ། ལས་མ་འགྱང་རང་ནོར་ཚགས་སུ་མཛོད། ། ཁོང་ནུས་ལྡན་འོད་ཟེར་རྟ་བདུན་འདི། ། དབྱིངས་ཡེ་ཤེས་སྒྱུ་འཕྲུལ་བཀོད་པ་ལས། ། སྐལ་ལྡན་རྣམས་ཡང་དག་ལམ་ལ་བཀོད། ། ཚོམ་བུ་ནི་འབུམ་བཅས་གནས་འདི་རུ། ། མ་མཁའ་འགྲོའི་ཚོགས་ཀྱི་1$1000300རྗེ་བོར་འགོད། ། ཡུན་རིང་པོར་འགྲོ་བའི་དོན་མཛད་ཀྱང༌། ། དུས་ངན་པའི་མི་ཡི་གོ་བར་དཀའ། ། དེ་ཕྱིར་དང་འགྲོ་དོན་ཞིང་དུ་ལྷག །
བརྡ་གོ་འམ་པདྨ་ལས་འབྲེལ་རྩལ། ། སྔོན་བསམ་ཡས་སུ་གུ་རུ་པདྨའི་དྲུང༌། ། འུ་ཅག་རྣམས་རྟེན་འབྲེལ་ལྷན་དུ་འཛོམ། ། ངས་ཐུགས་བསྐྱེད་དང་སྨོན་ལམ་རྒྱ་ཆེ་བའི། ། དུས་ད་བར་ཁྱོད་ཀྱི་གྲོགས་སུ་ཤར། ། ཡུལ་རྒྱ་བོད་ཀྱི་རྒུད་པ་མཐའ་དག་སེལ། ། པད་འབྱུང་དང་མཚོ་རྒྱལ་ཐུགས་བཞེད་འགྲུབ། ། མ་དབྱིངས་ཡུམ་མཚོ་རྒྱལ་སྒྱུ་འཕྲུལ་གར། ། ངས་ཐུགས་ཀྱི་འོད་ཟེར་མི་མོ་ནི། ། གཏེར་གསུམ་གྱི་སྒོ་འཆར་གྲོགས་སུ་ཤར། །
མ་ ༡༦༠༽ མཁའ་འགྲོ་ཕྲིན་ལས་ཟབ་མོའི་མཐུས། ཁྱེད་ཐབས་ཤེས་འབྲལ་མེད་འཛོམ་པ་ན། ། བདུད་ཀླ་ཀློའི་འཕེལ་ཁ་ལོ་བརྒྱར་བཟློག ། གནས་ངེས་མེད་འགྲིམས་པའི་དོན་ལྡན་ན། ། བསྟན་འགྲོ་བའི་དོན་ཆེན་རིམ་གྱིས་འབྱུང༌། ། གནས་གཅིག་ཏུ་བསྡད་ནས་ས་བཟུང་ན། ། བློ་རིགས་པའི་ཐབས་ལ་མ་རྨོངས་པ། ། ཕྱི་ནང་གི་འབྲེལ་བ་སྤང་ན་དགེ། ། ནོར་བུ་དང་ཆང་༼མཆིང་?༽བུའི་ཚུལ་ནོར་ནས། ། དམ་གྲིབ་ཀྱི་སྨག་དང་འཕྲད་ཉིན་མོ། །
མ་ཌཱཀྐིའི་བརྡ་བྱང་ཇི་བཞིན་དུ། ། ལས་གང་བྱེད་འགྲོ་བའི་དོན་ལ་དགོངས། ། བརྡ་གོ་འམ་པདྨ་ལས་འབྲེལ་རྩལ། ། ངའི་ཚིག་འདི་མ་བརྗེད་ཙིཏྟར་ཆོངས༌། ། ལེགས་ཉེས་ཀྱི་འབྱུང་འགྱུར་དུས་སུ་སྨྲ། ། ཞེས་གསུང་མ་ཐག་ཏུ་ཐིག་ལེ་དེ་ཉིད་ཐུགས་ཀར་ཐིམ་སྣང་ཤར་ཚེ་གཉིད་ལས་སད་དོ། དེ་ནས་རྗེ་དེ་ཉིད་སྒྲུབ་ཁང་དུ་བྱོན་ནས་ཞག་ཆ་ཤས་ལ་ཟབ་གཏེར་གྱི་གཏེར་སྒྲུབ་མཛད་ཅིང༌། ཁྱད་པར་ ༡༦༡༽ རྨ་རྒྱལ་ནས་གདན་དྲངས་པའི་ཟབ་ཤོག་རྣམས་གཏན་ཕབ་མཛད་དེ་གསལ་ཁྱབ་ཏུ་སྤེལ་ནས་སྐལ་ལྡན་རྣམས་སྨིན་གྲོལ་གྱི་ལམ་ལ་འགོད་པར་མཛད། དེ་ནས་ཡུལ་དེ་ཕྱོགས་ཀྱི་གནས་ཆེན་གནས་ཕྲན་རྣམས་ལ། ལས་ལྡན་རྣམས་ཀྱིས་བསོད་ནམས་བསགས་པ་དང་དྭངས་བ་འདྲེན་ཕྱིར་གནས་ཡིག་ཕབ་པ་དང༌།
རྗེ་དེ་ཉིད་ཀྱིས་ཀྱང་ཕྱག་ཞབས་ཀྱི་རྗེས་འབུར་དུ་ཡོད་པ་རིགས་སུ་གསལ་བ་སོགས་གྲུབ་རྟགས་ངོ་མཚར་ཅན་དུ་མས་འགྲོ་བློ་ཆོས་ལ་བཀོད་པར་མཛད་དོ། དེ་ནས་མཁའ་འགྲོའི་ཞལ་ལུང་བཞིན་དགུང་ལོ་ཉི་ཤུ་རྩ་གསུམ་ལོར་རང་ཡུལ་ལ་ཕེབས་པའི་ལྟ་གོན་མཛད་ཚེ། དེར་ཕྱོགས་ཀྱི་བུ་སློབ་ཡོན་བདག་རྣམས་ཀྱིས་བླ་མ་མཉེས་པ་གསུམ་གྱིས་ཞབས་ཏོག་བསྒྲུབ་ཅིང་རང་རང་དང་མཛེས་པའི་གདམས་པ་དང་ལུང་བསྟན་སོགས་གང་འདོད་ཀྱི་དངོས་གྲུབ་ཐམས་ཅད་ཡིད་ཚིམ་པར་ཞུས། རྗེ་ཉིད་ཀྱིས་ཀྱང་ཁོང་རྣམས་ཀྱི་མོས་པ་དང་མཐུན་པའི་མན་ངག་གི་གདམས་ཁྲིད་དང༌། ལུགས་གཉིས་ ༡༦༢༽ ཀྱི་ཞལ་ཏ་མཛད་ནས་རིམ་གྱིས་རང་ཡུལ་ལ་ཕེབས་སྐབས་ལམ་གྱི་ཡོན་བདག་རྣམས་ཀྱིས་རྗེ་དེ་ཉིད་ཡིན་པར་ཤེས་ནས། རྒྱུ་ཅི་འབྱོར་གྱི་དངོས་པོ་མང་དུ་ཕུལ་བས། དེ་དག་ཡབ་རྗེ་བླ་མ་མཇལ་རྟེན་ཏུ་བཟུང་ནས་ཡབ་ཡུམ་༼ཡུལ་?༽དུ་ཕེབས་པས། བུ་སློབ་འཁོར་འབངས་ཐམས་ཅད་ཀྱི་དགའ་བ་བསྒོམ། དེ་ནས་རིམ་གྱིས་བླ་མའི་དྲུང་དུ་བྱོན་ནས་ཕྱག་ཕུལ། རྒྱུ་ནོར་དངོས་སོ་ཐམས་ཅད་མཇལ་དར་གྱི་རྟེན་དུ་ཕུལ་ཏེ།
བླ་མ་རིན་པོ་ཆེ་སྐུ་ཁམས་བཟང་ཞུས་པས། བླ་མའི་ཐུགས་ཤིན་ཏུ་དགྱེས་པར་མཛད་ནས་དེ་ཕྱོགས་ཀྱི་གནས་ཀྱི་ལོ་རྒྱུས་རྣམས་ཞིབ་པར་དྲི་བ་མཛད་པས། རྗེ་དེ་ཉིད་ཀྱིས་ཀྱང་ཡུལ་གྱི་ལོ་རྒྱུས་གནས་ཀྱི་ཡོན་ཏན་ཟབ་གཏེར་བཞེས་ཚུལ་རྣམས་ལེགས་པར་ཞུས་ཚེ། བླ་མའི་ཞལ་ནས་དེ་མིན་ཁྱོད་ལ་ཞལ་གཟིགས་ལུང་བསྟན་ཅི་འདྲ་འབྱུང་གསུངས་པས། རྗེའི་ཞལ་ནས་བདག་ལ་འཁྲུལ་སྣང་རེ་འདུག་ཀྱང་ཡིད་ཚོམ་པ་ཞིག་འདྲ་ཞུས་ ༡༦༣༽ ཚེ། བླ་མའི་ཞལ་ནས་དེའི་ལོ་རྒྱུས་ད་ལྟ་ཞིབ་རྒྱས་སུ་བཤད་པ་ཆོག་གི། ད་རིས་ཁྱོད་ཐོན་ཚོད་བཟང་གསུངས་ཏེ་ཆོས་དང་གདམས་པའི་བསྒྲོ་གླེང་མང་པོ་མཛད་ནས་འབུལ་བ་སོགས་ཀྱི་བླ་མ་ཅི་མཉེས་སུ་བསྒྲུབ་པར་མཛད་པས་སྲས་རྣམས་ཀྱི་དམ་པར་གྱུར་ཏོ། དེ་ནས་རྗེ་དེ་ཉིད་ཀྱིས་བླ་མས་མདུན་གཡོག་མཛད་ཅིང་བཞུགས་པས། ཉིན་གཅིག་བླ་མའི་ཞལ་ནས་ཁྱོད་པོ་ཊ་ལའི་རི་ངོགས་ཕ་གི་ན་ལྷ་གཟའ་ཤན་གསུམ་གྱི་མཚམས་དམ་པོ་ཞིག་ཏུ་སྡོད་གསུངས། རྗེའི་ཞལ་ནས་ང་རང་གི་ཉམས་དང་རྨི་ལམ་གང་ལ་བརྟག་ཀྱང༌།
ཁྱེད་ཀྱི་སྐུ་ཚེ་དེ་ཅི་འགྱུར་མི་ཤེས་པ་འདྲ་ན། ཉིད་ཀྱི་གཏེར་གསར་དབང་ལུང་གི་ཁྲིད་ཁ་མ་ཐོབ་པ་རྣམས་བདག་ལ་གསུང་དགོས་ཞུས་ཚེ། བླ་མའི་ཞལ་ནས་ངས་གདམ་ཁྲིད་མན་ངག་ཐམས་ཅད་དཔེ་དང་ཚིག་ལ་མ་ལྟོས་པ་ཚ་ཚ་རྐོས་ཕོར་བཞིན་དུ་དགོངས་བརྒྱུད་ཀྱི་ཕ་ཕོག་ཁྱོད་ལ་གཏད་ཡོད་པས། ༡༦༤༽ དེ་ལས་ལྷག་པའི་གདམས་ཁྲིད་ང་ལ་སྦྱིན་རྒྱུ་མེད། ངའི་བཀའ་བསྒྲུབ་ན་ཁྱོད་མཚམས་ལ་སྡོད་གསུང༌། རྗེའི་ཞལ་ནས་བདག་བླ་མའི་བཀའ་བཞིན་མཚམས་ལ་ལོས་འདུག་ཀྱང༌། ད་ཉིན་བཞིན་བླ་མ་རིན་པོ་ཆེ་ཁྱེད་ཀྱི་སྐུ་མདུན་ཏུ་ཡོང་ཆོག་པའི་བཀའ་གནང་བསྩལ་དུ་གསོལ་ཞུས་ཚེ། བླ་མའི་ཞལ་ནས་བརྒྱ་ཞག་གཅིག་ལ་ཡོང་མི་ཉན། དེ་ཕན་ཆད་འོང་ན་ཆོག་གསུངས་པས། རྗེ་དེ་ཉིད་བླ་མ་དང་བྲལ་འདོད་གཏན་ནས་མེད་ཀྱང་བཀའ་བཅག་མ་ཕོད་ནས་མཚམས་དམ་རྒྱ་ལ་བཞུགས།
ཟླ་བ་གཉིས་ཙམ་སོང་རྗེས་མཁའ་འགྲོ་རལ་གྲི་འབར་མ་ཡིན་སྐད་པས་འདི་སྐད་ཟེར། ཨེ་ཨེཿ སྤྲིན་བྲལ་ནམ་མཁའ་ཡངས་པ་དེ། ། སྣོད་བཅུད་ཀུན་གྱི་གཞི་རུ་སྣང༌། ། རྒྱ་མཚོ་ཐ་གྲུ་ཡངས་བ་དེ། ། ནོར་བུ་ཀུན་གྱི་གནས་སུ་སྣང༌། ། ཤེས་རབ་གསུམ་ལྡན་མདའ་མོ་དེ། ། བློ་ལྡན་ཀུན་གྱི་གྲོགས་སུ་མཆི་༼མཆིས་?༽། ། ནུས་ལྡན་སྤྲུལ་པའི་དཔའ་བོ་འདི། ། མ་དང་ ༡༦༥༽ མཁའ་འགྲོའི་དབུས་ན་འཛའ། །
འགྲོ་བའི་མུན་སེལ་རྟ་བདུན་དེ། ། སྤྲིན་བྲལ་ནམ་མཁའི་དབྱིངས་ལ་མཛེས། ། དེ་སོགས་བརྡ་ཙམ་བརྗོད་པ་ལ། ། ཁྱོད་ཤེས་རབ་ལྡན་པས་ལེགས་པར་སྤྱོད༼དཔྱོད?༽། ། ཅེས་སྨྲས་པས། རྗེ་དེ་ཉིད་ཐུགས་མ་བདེ་བ་བྱུང་ཡང་མཚམས་ནས་བཞེངས་མ་ཕོད། དེ་ནས་རིམ་བཞིན་མཚམས་ཁ་གང་ནས་བླ་མའི་སྐུ་མདུན་ལ་ཕེབས་ནས་བཀའ་སྲུང་བྲན་དུ་ཁོལ་བའི་རྟགས་མཚན་ལེགས་པར་ཞུས་ཚེ་བླ་མའི་ཐུགས་དགྱེས་པར་མཛད། དེའི་སྐབས་ཆར་བབ་རྒྱུ་བྱས་ཏེ་བླ་མའི་གཟིམ་ཁང་གི་ཐོག་ཐད་ཀྱི་སྟེང་གི་ནམ་མཁའ་ནས་འབྲུག་སྒྲ་ཞིག་སྒྲོགས་པས། བླ་མའི་ཞབས་ནས་ད་ལོ་དྲུག་བཅུ་རེ་དགུ་མ་ཐོན་པར་དུ་ངའི་མགོ་ཐོག་ནས་འབྲུག་གྲགས་མ་མྱོང་ནས། ད་ལན་འབྲུག་གྲགས་པ་འདི་ང་རང་འགྲོ་རན་ཟེར་བ་ཡིན་པའི་རྟགས་རེད་གསུངས།
རྗེའི་ཐུགས་ལ་ང་རང་གི་བསྟན་བཙུབ་༼ལུང་བསྟན་འཚུབ?༽ལུགས་དང༌། བླ་མས་གསུང་ཚུལ་གང་ལ་བལྟས་ཀྱང་མི་བཞུགས་པ་འདྲ་དགོངས་ནས། ཕྱག་ཕུལ་ ༡༦༦༽ཏེ་བཤུམས་པར་མཛད་ནས་བླ་མ་རིན་པོ་ཆེ་ཁྱེད་ད་དུང་བསྟན་པ་དང་སེམས་ཅན་གྱི་དོན་ལ་སྐུ་ཚེ་བསྐལ་བརྒྱའི་བར་དུ་མྱ་ངན་ལས་མི་མདའ་བར་བཞུགས་པར་གསོལ་བ་འདེབས། ཁྱད་པར་ང་རང་གི་སྐྱབས་དང་མགོན་སོགས་འདི་དང་ཕྱི་མའི་རེ་ལྟོས་བཅའ་བ་བླ་མ་ཁྱེད་ལས་མེད་པས། ད་དུང་མྱ་ངན་ལས་མི་འདའ་བར་གསོལ་བ་ཡང་ཡང་བཏབ། དེ་སྐབས་བླ་མས་ང་རང་འཆི་བར་རེད་མི་བསམ། པདྨ་བཀོད་དུ་འགྲོ་དགོས་པའི་དུས་ལ་བབ་འདུག་པར་འདྲ་གསུང་ནས། འཁོར་བུ་སློབ་རྣམས་ལའང་དེ་ཀའི་སྟ་གོན་བསྒྲིག་དགོས་གསུངས་ཏེ། ཐམས་ཅད་ཀྱིས་བླ་མའི་བཀའ་བཞིན་དུ་ནོར་དངོས་རྫས་ཐམས་ཅད་ཅི་མཁོ་རྣམས་ཚགས་སུ་བྱས། གཞན་དངོས་པོ་ཐམས་ཅད་བཙོང་བ་དང་ཐེབས་བཞག་བྱས་པ་སོགས་བསྒྲུབ།
དེ་ནས་རྗེ་དེ་ཉིད་བླ་མའི་བཀའ་བཞིན་དུ་མཚམས་ལ་བཞུགས་ཏེ། དགུང་མོའི་དུས་སུ་བླ་མའི་སྐུ་མདུན་ལ་ཕེབས་ཆོག་པའི་བཀའ་གནང་ཐོབ་པས་ཉིན་རེ་བཞིན་དུ་དེ་ཀར་ ༡༦༧༽ ཕེབས་ཏེ། རྗེས་ཕྱག་ཕུལ་ནས་བླ་མ་རིན་པོ་ཆེ་ཁྱོད་ཀྱི་མཛད་སྤྱོད་གང་ལ་བརྟགས་ཀྱང་ཡིད་མི་ཆེས་ཞིག་འདུག་པས། བདག་གི་བྱ་བ་ལས་མཐའ་ཐམས་ཅད་ཅི་འགྱུར་གྱི་ལུང་བསྟན་གསལ་པོ་ཞིག་གནང་དུ་གསོལ་ཞེས་ཡང་ཡང་ཞུས་ཚེ། བླ་མའི་ཞལ་ནས་ངས་ཁྱེད་ལ་ད་སྔ་ཡན་བཤད་པ་ཐམས་ཅད་ལུང་བསྟན་ཡིན་པས་དེའི་མི་ཆོག་པ་མེད་གསུངས། རྗེས་ཡང་ཡང་ཞུས་པས་འདི་སྐད་གསུང༌། མཁའ་འགྲོ་བདེ་ཆེན་ཡེ་ཤེས་མས། ། ཟླ་བ་ལྟ་བུའི་ཞལ་ངོམ་ཤིང༌། ། འོད་ཟེར་ལྟ་བུའི་སྐུར་བཞེངས་ནས། ། རྒྱུད་མང་ལྟ་བུའི་དབྱངས་སྙན་གྱིས།
ཀྱཻཿ སྐལ་ལྡན་རིགས་ཀྱི་བུ་ཁྱོད་ཀྱིས། ། ང་ཡིད་ལ་བྱ་བ་ཅིའི་ཕྱིར་མིན། ། དབྱིངས་ནམ་མཁའ་མཛོད་ཀྱི་ཀློང་ཡང་ནས། ། ང་སྒྱུ་མ་ལྟ་བུའི་འཕྲུལ་འགྱེད་མཁན། ། དེ་རིག་དང་མ་རིག་ཆོ་འཕྲུལ་གྱིས། ། སངས་རྒྱས་དང་སེམས་ཅན་གཉིས་ཀ་འཕྲུལ། ། ཡོད་པ་དང་མེད་པ་ཀུན་གྱི་གཞི། ། བརྡ་གོ་འམ་ཟེར་བའི་དྲིས་ལན་དུ། ། ངས་ ༡༦༨༽ འདི་སྐད་དབྱངས་ཀྱིས་ཚིག་འདི་བརྗོད།
ཀྱཻ། ཨ་ལྕམ་རྒྱལ་མོ་བཞིན་ལེགས་མ། ཁྱོད་སྐྱེ་བ་མེད་ལ་སྐྱེ་བར་སྟོན། ། བྱུང་ས་མེད་པའི་དབྱིངས་རུམ་ནས། ། གནས་མེད་ནམ་མཁའི་འཁོར་ཡུག་དེ། ། འགྲོ་མེད་ཆུ་ཡི་ཟླ་གཟུགས་ལྟར། ། ཡིད་ལ་བྱས་པའི་སྣང་ངོར་འཁོར། ། ང་སྒྱུ་མའི་བུ་ཆུང་དྲི་མ་མེད། ། དུས་གསུམ་གྱི་འབྱུང་འགྱུར་ལྡོག་པའི་ཚུལ། ། དོན་མ་འཁྲུལ་ཚུལ་བཞིན་བསྟན་དུ་གསོལ། །
ཅེས་ཞུས་པའི་ལན་དུ་འདི་སྐད་ཟེར། ཀྱཻ། སྒྱུ་མའི་རྣལ་འབྱོར་ཆེན་པོ་ཉོན། ། ཀློང་ཆེན་པོ་ལྷ་ལམ་ཡངས་པ་ནས། ། མདངས་གསལ་བའི་འོད་བརྒྱ་ཟེར་མདངས་ཅན། ། ཤར་རྡོ་རྗེ་ཅན་གྱི་ཡུལ་ནས་ཆས། ། ལས་ཉོན་མོངས་རྩུབ་རགས་དང་བྲལ་ཞིང༌། ། དབྱིངས་མི་འགྱུར་ལྷུམས་སུ་ཁྱབ་ཅིང་བརྡལ། ། རབ་མཐོ་བ་གངས་དཀར་ལྷུན་པོའི་རྩེ། ། ཟིལ་གནོན་གྱི་རྒྱལ་པོ་གདོང་ལ་ ༡༦༩༽ པ། །
སྟེང་དབྱར་རྔ་ཡི་དཔལ་༼དཔའ?༽རྩལ་བསྐོང་༼བཀོད?༽ནུས་ན། ། སྟོབས་འཇིགས་པའི་ང་རོ་སུ་ཡིས་འགོག ། བརྡ་གོ་འམ་སྒྱུ་མའི་རྣལ་འབྱོར་ལགས། ། ཐབས་བདེ་ཆེན་རིག་པའི་གཞོན་ནུ་དེའི། ། ཡུལ་སྟོང་ཉིད་ཤེས་རབ་དཔལ་འབར་མཁར། ། ཚུལ་གཉིས་མེད་རོལ་པའི་གདེངས་ལྡན་ན། ། དོན་དགའ་བཞིའི་ཡེ་ཤེས་ཉམས་སུ་མྱོང༌། ། མདངས་ལྔ་ལྡན་གཉིས་སྐྱེས་བཞིན་བཟང་གིས། ། མྱོས་བྱེད་ཀྱི་ཧ་ལ་ཟས་ཕྱེད་བཞིན། ། ལས་ཇི་ལྟར་བྱས་ཀྱང་དེ་ལྟར་དོ༼རོ?༽། །
རྐྱེན་བར་ཆད་སེལ་ཕྱིར་ཀུ་མཱ་ར། ། གཞན་རྒོལ་བ་འཇོམས་པའི་དྲང་སྲོང་ཚོ༼ཆེ?༽། ། རྒྱུ་ཚོགས་གཉིས་རྫོགས་ཕྱིར་ལུས་སྦྱིན་དང༌། ། དམ་ཉམས་ལ་དོགས་པའི་ཚོགས་བཀང་དང༌། ། བདུད་ཕ་རོལ་བཟློག་པའི་ཐབས་ལ་འབད། ། བསྟན་འགྲོ་བའི་དཔལ་མགོན་དུ་སྨོན་ཐོབས། ། གྲོགས་མཆོག་གྱུར་གནོད་སྦྱིན་དམར་ནག་དང༌། ། གཟའ་ཁྱབ་འཇུག་ཆེན་པོ་བྲན་དུ་ཁོལ། ། ལྷ་དབང་ཕྱུག་ཆེན་པོས་གཞན་ ༡༧༠༽ སྣང་བསྒྱུར། ། ཆོས་སྲིད་ཀྱི་མངའ་ཐང་རྒྱས་པའི་ཕྱིར། །
ནོར་ལོངས་སྤྱོད་བསྒྲུབ་པའི་ཐབས་ལ་འབད། ། ཚེ་འཕེལ་རྒྱས་ཕྱིར་ན་ཚེ་ཡི་གཟུངས། ། ལྷ་ཡིད་ལ་བྱས་ན་ཉེར་གཅིག་རེ། ། དུས་རྟག་པར་རྒྱུན་དུ་བསྒོམ་བཟླས་བྱ། ། གཞི་ཁྲེགས་ཆོད་ལྟ་བ་གཏན་དབབ་སྟེ། ། དབྱིངས་ལྷུན་གྲུབ་རོལ་པའི་མྱུར་ལམ་དུ། ། ཚུལ་འཕྱུགས་མེད་བསྒོམ་པའི་རྣལ་འབྱོར་ན། ། ཚེ་འདི་རུ་མི་འཇིགས་གདེང་ཐོབ་སྲིད། ། ཡུལ་འབྲེལ་ཚད་ཐར་པའི་ས་བོན་ཐེབ། ། ཚེ་འདི་ཕྱི་གཉིས་ལ་རང་དབང་བསྒྱུར། །
དགྲ་འདུ་བ་རྣམ་བཞིའི་ནད་བྱུང་ཚེ། ། རྐྱེན་ངན་པ་གྲོགས་སུ་ཁྱེར་བ་དང༌། ། མ་མཁའ་འགྲོའི་ལ་རྟེན་མིང་གནད་ཟུངས། ། སྔགས་གཞན་གྱིས་མི་ཐུབ་གོ་ཁྲབ་བགོ། ། གནད་ཚུལ་བཞིན་བསྟན་པས་དོན་གཉིས་འགྲུབ། ། ཡུལ་ངེས་མེད་འགྲིམས་པའི་སྟོབས་ལྡན་ན། ། མ་འགྲོ་བའི་དོན་ཆེན་ངེས་པ་འགྲུབ། ། ས་གཅིག་ཏུ་བཟུང་ ༡༧༡༽ ནས་བསྒོམ་བསྒྲུབ་ན། ། ལྷ་དཔའ་བོ་མཁའ་འགྲོས་འཚོ་བ་སྦྱོར། ། གྲོགས་ཆོས་སྐྱོང་སྲུང་མས་མཐུན་རྐྱེན་བསྒྲུབ། །
སྔོན་སྦྱངས་བའི་ལས་འཕྲོ་དེང་འདིར་སད། ། བརྡ་ཇི་ལྟར་ཤེས་བཞིན་ལག་ལེན་ཐོབ། ། ཡུལ་ངན་པའི་གནས་སུ་མགོ་མ་འཁོར། ། གྲོགས་ངན་པའི་ངག་གིས་བློ་མ་བསྒྱུར། ། བློ་བརྟན་པོའི་རང་ས་འཛིན་པ་གསལ༼གལ?༽། ། ཅེས་ཟེར་ཞིང་སླར་སྨྲས་པ། ཨ་ཨཿ ང་མ་མོ་དབྱིངས་ཀྱི་ཡུལ་༼ཡུམ?༽ཆེན། ། ད་ཆོས་ཉིད་མཁའ་རུ་དེང་འགྲོ། ། དོན་དབྱིངས་རིག་དབྱེར་མེད་ཆེན་པོ་ནས། །
དོན་ངང་ཚུལ་མཐོང་བའི་དུས་སུ། ། ངས་གླིང་བཞི་ཡུད་ཀྱིས་བསྐོར་ནས། ། ཤར་གསལ་བྱེད་དང་འགྲོགས་བསླེབ་ཡོང༌། ། དབྱིངས་ལྷུན་གྲུབ་བདེ་བ་ཆེན་པོར། ། ཡུལ་མ་དག་སྣང་བ་འཕོས་ནས། ། མ་མཐོང་བས་མཐོང་ཆེན་ཕྱེས་ནས། ། ཡུལ་གཉིས་འཛིན་དྭངས་མའི་དབྱིངས་སུ། ། གོ་འཕོས་ནས་འཕེལ་ཚད་རྫོགས་ཚེ། ། ང་ལྔ་ལྡན་ཞིང་ནས་བསླེབ་འོང༌། ། སེམས་མ་རིག་རིག་པར་འཕོས་ནས།
༡༧༢༽ ། སྐུ་ཞིང་ཁམས་མངོན་དུ་གྱུར་ཏེ། ། སྤྲུལ་བསྒྱུར་ལ་རང་དབང་ཐོབ་པའི། ། མ་ཆེན་ང་ནུབ་ནས་ཆས་འོང༌། ། ཟག་མེད་པའི་བདེ་ཆེན་སྟེར་ནས། ། དབྱིངས་དག་མཉམ་རོལ་པར་འདྲེན་འགྲོ། ། ཚེ་འདི་སྣང་གི་ཆོས་ཅན་སྣང་བ། ། དབྱིངས་ཆོས་ཉིད་མཉམ་བརྡལ་གྱི་ཀློང་དུ། ། མི་འཇིགས་པའི་གདེང་ཆེན་ཐོབ་ཚེ། ། ང་ལས་རབ་ཞིང་ནས་བསླེབ་འོང༌། །
སྒྲིབ་གཉིས་ཀྱིས་ཤུན་པ་ཕྲལ་ནས། ། གནས་རང་སྣང་དོན་གྱི་འོག་མིན། ། མངོན་གྱུར་དུ་མ་ངེས་འགྲོགས་འགྲོ། ། གནས་སྟུག་པོ་བཀོད་པ་དེ་ཀ། ། མ་མཁའ་འགྲོ་ང་ཡི་ཀློང་མཛོད། ། དེ་མངོན་དུ་བསྒྱུར་འོང་ཨེ་མ། ། ཅེས་གླུ་རིགས་དེ་ལྟར་བླངས་ནས་འཇའ་ཚོན་ནམ་མཁའ་ལ་ཡལ་བ་ལྟར་མི་སྣང་བར་གྱུར་ཏོ། ། ཞེས་གསུངས་ནས་དེ་ལྟར་གྱིས་ངང་ད་དུང་ལུགས་གཉིས་ཀྱི་བསླབ་བྱ་ཐམས་ཅད་ངས་ཁྱོད་ལ་སྨྲས་དང་ཆོག་གི་གསུང་ནས། རྗེ་དེ་ཉིད་སྒྲུབ་ཁང་དུ་བྱོན་ནས་བཞུགས་སྐབས་བླ་མ་ཡབ་སྲས་གྱི་བར་ལ་རྫུན་དབྱེན་ཞིག་བྱུང་བས། རྗེ་དེ་བླ་མའི་དྲུང་དུ་བྱོན་པས།
བླ་མའི་ཞལ་ ༡༧༣༽ ནས་ཁྱོད་གཟའ་ཚང་རྣམས་ལ་ཆགས་ནས་ངའི་བཀའ་མི་བསྒྲུབ་པར་ཡིག་ཆ་དངོས་རྫས་གང་བཟང་ཚགས་སུ་བྱས་ནས་སྡོད་གྲབས་བྱས་ཅིང་ཡོད་པས། ང་རང་གི་ཁྱོད་ལ་དགོས་མེད་པ་འདྲ་གསུངས་ནས་ཕྱག་འབེབས་གནང་བས། རྗེས་ཕྱག་ཕུལ་ནས་བླ་མ་རིན་པོ་ཆེ་ཁྱོད་ཀྱི་བཀའ་དང་འགལ་བ་མི་བསྒྲུབ་ངེས་པ་ཡིན་པས། ང་རང་གིས་མཛོད་བདུན་དང་ཡ་བཞིའི་དཔེ་ཆ་རེ་མ་གཏོགས་དངོས་རྫས་དུ་མ་དངུལ་སྲང་གང་གི་རྒྱུ་རྩ་བཟུང་མེད་ངེས་པ་འདི་ཕྱི་ཐུབ་པ་ཡིན་པས། འུ་ཅག་ཡབ་སྲས་ཀྱི་བར་ལ་རྫུན་དབྱེན་བྱེད་མཁན་དེ་གང་ཡིན་བདག་ལ་གསུང་དུ་གསོལ་ཞུས་པས། བླ་མའི་ཞལ་ནས་འོ་ད་ཁྱོད་སྔར་ཚིག་ལྟར་དབུས་ལ་འགྲོ་གྲབས་བྱེད་པ་བདེན་ན་ངའི་བཀའ་ལ་འགལ་བ་མིན། ཕ་བུའི་འདུན་པ་ཡོད་གསུངས་ཏེ་རྫུན་དབྱེན་བྱེད་མཁན་གྱི་མིའི་མིང་གསུང་ནས་ཁྱོད་ཀྱིས་སེམས་ལ་གཟུང་མི་ཉན་གསུངས། ཡང་རྗེའི་ཞལ་ནས་ ༡༧༤༽ ང་རང་གི་དཔེ་ཆ་ཐམས་ཅད་མེད་པར་བྱེད་ཨི་རེད་ལགས་ཞུས་ཚེ། ཇི་ལྟར་བྱས་ཀྱང་ཆོག་གསུངས། གཞན་སྐུ་ནུས་ཆེ་བ་མཁྱེན་སྤྲུལ་འཛམ་གླིང་དབང་རྒྱལ་སོགས་བུ་སློབ་རྣམས་ཀྱིས་པདྨ་བཀོད་དུ་བྱོན་པའི་ལམ་ལྷ་སྐུ་རིམ་དུ་འཚོགས་སྐབས།
བླ་མའི་ཟབ་གཏེར་ཞིང་སྐྱོང་གི་སྒྲུབ་པ་གཏན་ཕབ་མཛད་ནས་ལམ་ལྷར་འདོན་དགོངས་གསུང་བཞིན། བུ་སློབ་རྣམས་ཀྱིས་དེ་ལྟར་ལེགས་པར་སྟ་གོན་མཛད་ཚེ། གློ་བུར་བླ་མའི་སྐུ་ཁམས་མི་བདེ་བ་ལྟ་བུ་བྱུང་འདུག་པས། རྗེའི་ཞལ་ནས་ཇི་ལྟར་བྱས་ཀྱང་ཁྱོད་མི་བཞུགས་ངེས་པར་འདྲ་ན། བདག་ལ་ལུགས་གཉིས་ཀྱི་བྱ་བ་ཐམས་ཅད་ཀྱི་བསླབ་བྱ་གང་འདོད་དུ་རྩལ་གསུང་པ་དེ་ལན་གནང་དུ་གསོལ་ཞུས་ནས་ཕྱག་ཕུལ་བས། བླ་མས་ཀྱང་གཏེར་གྱི་ཁྲོམ་སྡོམ་བུ་སློབ་སྐྱོང་ཚུལ་དབུས་ཕྱོགས་ལ་བྱོན་ན་ཟབ་གཏེར་གྱི་ཆོས་སྒོ་དབང་ཚུལ་སོགས་ཀྱི་ཞལ་ཏ་ཐམས་ཅད་ལྷག་ལུས་མེད་པར་གསུང་ཚེ། རྗེ་དེ་ཉིད་ཐུགས་ཤིན་ཏུ་སྐྱོ་ནས་བཤུམ་ ༡༧༥༽པར་མཛད་པས། བླ་མའི་ཞལ་ནས་ངས་ཁྱོད་ལ་འཁོར་འདས་རང་སྣང་དུ་ཐག་བཅད་ནས་རང་རིག་བླ་མར་ངོ་སྤྲད་དེ་བདེ་སྡུག་ཐམས་ཅད་རོ་སྙོམས་སུ་རྟོགས་པའི་གདམས་པ་གཏད་པ་འདི་ལ་གདེངས་ཐོབ་པར་མཛོད་དང༌། ང་དང་ནམ་ཡང་འདུ་འབྲལ་མེད་པར་རྗེས་སུ་གཟུང་འོང་གསུངས་པས། རྗེའི་ཞལ་ནས་ད་བླ་མ་ཁྱེད་དང་དངོས་སུ་མཇལ་བའི་སྐལ་བ་ནམ་ཡོད་ཞུས་པས།
བླ་མའི་ཞལ་ནས་ད་བསྐལ་པ་ཁྱིའི་ལོ་ལ་འཕྲད་འོང་གསུངས། ཡང་རྗེའི་ཞལ་ནས་བླ་མ་རིན་པོ་ཆེ་ཁྱེད་པདྨ་བཀོད་དུ་བྱོན་དགོས་གསུང་པ་དེ་ལ་དགོངས་པའི་གཞི་ཇི་ལྟར་ཡིན། ང་རང་ལ་སྦས་གསང་མེད་པར་གསུང་དུ་གསོལ་ཞུས་ཚེ། བླ་མའི་ཞལ་ནས་ང་རང་གི་མཐའ་མི་ཀླ་ཀློ་འདུལ་བའི་དུས་ལ་བབ་པ་ཡིན་པས་དེའི་དོན་གྱི་ཡིན། བསྐལ་པ་འབྲུག་གི་ལོར་གསལ་འོང་ཐང༌། ད་མཁྱེན་སྤྲུལ་ལ་སོགས་པའི་བཀོད་ཆེན་པ་རྣམས་དེའི་དུས་སུ་སྤྱན་འབྲུག་རྡོ་རྗེ་ཕག་མོ་ ༡༧༦༽ གནས་སུ་མ་འགོར་བར་བཀོད་ཆེན་ལ་མྱུར་དུ་ཐོན་ཐབས་ལྡན་རྟེན་འབྲེལ་ལེགས་དང༌། ལམ་འཕྲང་སོགས་བར་ཆད་ཀྱི་དབང་དུ་སོང་ན་བྱ་བ་ལམ་དུ་ཨི་འགྲོ་མི་ཤེས། ཁྱོད་ལ་སྔར་སྨྲས་བཞིན་དབུས་ཕྱོགས་དང་གངས་རི་ཐོད་དཀར་རྣམས་སུ་མི་རིང་བར་སོང་དང་འཕྲད་འོང༌། ང་དང་མ་འཕྲད་ཀྱི་བར་དུ་ཨོ་རྒྱན་ཟ་ཧོར་པདྨ་འདི་གཏེར་རྫས་ཀུན་གྱི་བཅུད་ལྟ་བུ་ཡིན་པས། ངའི་མཚམས་སུ་ཁྱོད་ལ་སྦྱིན་པ་ཡིན་པས་གཞན་གཅིག་ལ་འདི་མི་དབང་བས་སྦྱིན་མི་དགོས་གསུངས་ཏེ་ཐུགས་གཏད་སྨོན་ལམ་མཛད་ནས་གནང༌།
ཁྱད་པར་དུ་གཏེར་རྫས་རྣམས་དང་གཡང་ཐོད་སོགས་བླ་མ་ལ་སྐུ་ཆས་ཅི་ཡོད་ཐམས་ཅད་གཅེས་ནོར་དུ་རྗེ་ལ་གནང་ནས། ད་སྙིང་གཏམ་ཚིག་གཅིག་ཡོད་པས་སང་ཉིན་ཤོག་དང་བཤད་གསུངས། དེ་ནས་བླ་མའི་སྐུ་ཁམས་ཇེ་འཁྲུགས་ཡིན་པས། རྗེ་དེ་ཉིད་བླ་མ་དང་བྲལ་མ་ཐུབ་པར་ལན་རྒྱངས་མང་པོར་ཕྱིར་བླ་མའི་མདུན་ལ་བྱོན་ཚེ། ང་རང་གི་ལུགས་གཉིས་ ༡༧༧༽ ཀྱི་བསླབ་བྱ་ཐམས་ཅད་ཁྱེད་ལ་སྨྲས་ཚར། ད་མཚན་མུན་ནག་འདིའི་ནང་དུ་ཡང་ཡང་ཁྱོད་ཕྱིར་ཅི་ལ་འོང་པ་ཡིན། ཕར་གནས་མལ་ལ་སོང་ནས་ཉོལ་སྡོད། ནངས་སྔ་མོ་ཤོག་གསུངས་པས། རྗེའི་ཞལ་ནས་བདག་བླ་མ་ཁྱེད་དང་བྲལ་མི་ཐུབ་པས་སེམས་འདི་ལ་སྡུག་བསྔལ་ཆེན་པོ་ཞིག་འདུག་སྟེ་གནས་མལ་ལ་འགྲོ་སྙམས་མི་སྐྱེས་ལགས། ང་རང་ཉིད་ཀྱི་གཟིམ་རྟེན་དུ་ཉལ་ཨི་ཆོག་ཞུས་པས།
བླ་མས་ཆོག་གསུངས་ཚེ། ཡུམ་གྱིས་ཁྱེད་ཕ་བུ་གཉིས་ལ་ཉིན་མཚན་ཁ་སྦྱར་ནས་བཤད་ཀྱང་ཚིག་ལ་ཟད་མཐའ་མེད་ན། དོ་ནུབ་ཀྱི་གཏམ་གྱི་མཇུག་རྫོགས་མི་ཐུབ་པས། མོ་གཉིད་དུ་མི་འཇུག་གི། སང་ཉིན་བཤད་ན་ནམ་ལོས་ལངས་ཟེར་ནས། རྗེ་དེ་ཉིད་ལ་སེག་སྡང་བྱེད་འདུག་པས། ཡང་བླ་མས་ད་ནངས་སྔ་ཤོག་གསུངས་ནས་རྗེའི་དབུ་ལ་ཕྱག་བྱིལ་དང་ཞལ་བཏུགས་པ་སོགས་ཐུགས་བཅོ་བཅོ་༼བརྩེ་བརྩེ?༽ ༡༧༨༽ མཛད་ནས་རྗེས་བླ་མ་ལ་ཕྱག་ཕུལ་ཏེ་གནས་མལ་དུ་བྱོན་ནོ། ལོ་ངོགས་དེའི་དུས་འཛིན་ཆུ་ཡོས་ལོའི་ཟླ་བ་བཅུ་གཅིག་པའི་ཚེས་བརྒྱད་ཀྱི་ནངས་སྔ་མོ་བླ་མའི་བཀའ་བཞིན་རྗེ་དེ་ཉིད་མདུན་དུ་ཕེབས་གྲབས་བྱེད་ཀྱིན་ཡོད་ཚེ། གྲྭ་པ་ཞིག་ཐོན་བྱུང་ནས་ཁྱེད་མཁྱེན་སྤྲུལ་སང་གི་མདུན་དུ་ད་ནས་བྱོན་ཤོག ཞིང་སྐྱོང་གི་མཆོད་དཔོན་བྱེད་དགོས་གསུང་གི་ཟེར།
རྗེའི་ཞལ་ནས་བླ་མ་རིན་པོ་ཆེའི་སྐུ་མདུན་དུ་ཅུང་འགྲོ་ཞིག་དགོས་དགོས་པས། དེ་རྗེས་འོང་ན་ཆོག་གི་གསུངས་པས། ཁྱོད་ཀྱིས་མཆོད་དཔོན་མ་བྱས་ན་སྐུ་རིམ་འདོན་རྒྱུ་མི་འོང་བས་ད་ནས་ཤོག་གསུང་གི་ཟེར་བས། རྗེའི་ཐུགས་དགོངས་ལ་ད་བླ་མའི་མདུན་དུ་འགྲོ་དགོས་ཀྱང༌། མཁྱེན་སྤྲུལ་སྐུ་ནུས་ཆེ་བ་ཡིན་པས་ཐུགས་རྟག་བཙན་པས་མ་ཞུས་ན་མི་སྙམ་དགོངས་ཏེ། མཁྱེན་སྤྲུལ་གྱི་སྐུ་མདུན་དུ་ཕེབས་ནས། རྗེས་དང་བླ་མ་རིན་པོ་ཆེས་ཤོག་གསུངས་ཡོད་པས་དེ་གར་ ༡༧༩༽ ཅུང་འགྲོ་ཞིག་བྱས་ནས་འོང་ན་ཨི་ཆོག་ཞུས་ཚེ། ད་མལ་འུ་ཅག་འགོར་སོང་བས་ཉི་མ་ཤར་འོང་གི། ད་ལྟ་ཇ་སྐབས་ལ་སོང་ན་ལོས་ཆོག་གསུངས་ནས་ནངས་སྔ་བྱོན་རྒྱུ་བཀའི་མ་གནང༌། རྗེ་དེ་ཉིད་ཐུགས་ཤིན་ཏུ་གཅོང་ཡང་མཆོད་དཔོན་མཛད་ནས་བཞུགས།
དེའི་བར་སྐབས་མགོན་བླ་ཤེས་རབ་དང་གཅིག་གཉིས་ཞིག་འོང་བའི་བླ་མའི་བསྙུན་ཅི་འདྲ་རེད་དྲིས་ཚེ། ཡར་དེངས་ནས་གསོལ་བ་རེད་མཛད་འདུག་ཟེར། དེར་འདུས་ཀྱི་བུ་སློབ་ཐམས་ཅད་ཀྱིས་དགའ་སྤྲོ་བྱེད་འདུག མི་དེ་རྣམས་ཕར་སོང་མ་ཐག་ཏུ་མདུན་གཡོག་པ་ཞིག་གིས་མཁྱེན་སྤྲུལ་གྱི་སྙན་དུ་ལྐོག་ཤུག་བྱས་ཏེ་འདུག་པས། མཁྱེན་སྤྲུལ་གྱི་གསུངས་གྲོལ་ཏེ་འདོན་པའི་མཚམས་སྐྱུར་ནས་ཧར་གྱིས་བཞེངས་ཏེ། དགོན་ནང་དུ་བླ་མའི་གཟིམ་ཁང་དུ་ཕེབས་སོང༌། དེར་འདུས་ཀྱིས་བུ་སློབ་གཞན་ཐམས་ཅད་ཀྱིས་ཆོ་ངེ་དིར་གྱིས་སོང་ནས་དྲན་པ་ཉམས་པ་བྱུང༌། དེ་ནས་ ༡༨༠༽ རྗེའི་ཐུགས་ལ་བླ་མ་ཞིང་དུ་བྱོན་སོང་ངེས་པ་རེད་དགོངས་ནས་བླ་མའི་གཟིམས་ཁང་དུ་བྱོན་གྲབ་བྱས་པས། བླ་སེར་ཐམས་ཅད་ཀྱིས་ཁྱོད་ཀྱིས་མཆོད་ཆ་ཡི་གེ་ལ་སོགས་པ་རྣམས་ཚགས་སུ་ཚུད་པར་གྱིས་ཟེར་ནས་ཐམས་ཅད་དགོན་ཐོགས་དུ་སོང༌། རྗེ་དེ་ཉིད་ཀྱི་ཡོ་བྱེད་ཐམས་ཅད་ཚགས་སུ་མཛད་ནས་རིམ་གྱིས་དགོན་ནང་ལ་ཕེབས་ཏེ།
བླ་མའི་གཟིམས་ཁང་གི་སྒོ་བར་ནས་གཟིགས་པས་སུ་གཅིག་ཀྱང་མི་འདུག་པའི། གཟིམ་སྒོ་ག་ལེར་ཕྱེས་ནས་ནང་དུ་བྱོན་ཏེ། བླ་མའི་ཞབས་སྤྱི་བོར་བླངས་ཏེ་གསོལ་འདེབས་དང་སྨོན་ལམ་མཛད་ཚེ། ཐུགས་ཤིན་ཏུ་སྐྱོ་བས་དྲན་མེད་དུ་འགྲོ་ལ་ཁད་བྱུང་བས། དེའི་ཐད་དུ་བླ་མའི་ཐུགས་ཀ་ནས་འོད་དཀར་པོ་ཞིག་བྱུང་ནས་རྗེ་དེ་ཉིད་ཀྱི་ཐུགས་ཀར་ཐིམ་སོང་སྣང་འཆར་ཚེ། ཞག་གསུམ་གྱི་བར་དུ་བདེ་བ་ཆེན་པོའི་འོད་གསལ་དང་མ་བྲལ་བར་གནས་པས། འདས་རྗེས་ཀྱིས་ཆོས་བསྐོར་མཐའ་ཡས་པའི་ ༡༨༡༽ དགོངས་བརྒྱུད་ཀྱི་བྱིན་རླབས་ཐོབ་པར་གྱུར་ཏོ། དེ་ནས་ཐམས་ཅད་ཀྱིས་གདུང་ཆོས་བྱ་དགོས་པ་སོགས་ཀྱི་གྲོས་བྱས་ཚེ། མཁྱེན་སྤྲུལ་གྱི་དབུས་སུ་སློབ་འཁོར་འབངས་ཐམས་ཅད་ཀྱིས་རྗེས་སུ་རྗེ་དེ་ཉིད་བླ་མའི་ཐུགས་ཀྱིས་ཟིན་པ་དང༌། འགལ་བ་སྤུ་ཙམ་མེད་པ་ངེས་པར་ཡིན་འདུག་པས།
དེ་ཀས་གདུང་ཆོས་བྱེད་དགོས་ཟེར་བ་ཁ་འཆམས་ནས་རྗེ་ལ་དེ་བཞིན་དུ་ལོ་རྒྱུས་ཞུས་ཚེ། རྗེས་འཁོར་འབངས་ཐམས་ཅད་ཀྱི་ནང་ནས་ང་རང་གི་ངན་མེད་པའི། ཁྱེད་བུ་སློབ་ཆེ་བ་རྣམས་ཀྱིས་བླ་མའི་གདུང་གི་ཐུགས་ཁུར་བཞེས་པར་མཛོད་གསུངས་ནས་གྲོས་མ་འོང་བས། བུ་སློབ་རྣམས་ཀྱིས་མཁྱེན་སྤྲུལ་ལ་ཞུ་དང་དེའི་བཀའ་མི་བཅག་ཟེར་ནས་བཞུད། དེའི་ཐབས་ཅིག་གི་མཁྱེན་སྤྲུལ་རིན་པོ་ཆེས་རྗེའི་ཉིད་མདུན་དུ་ཤོག་གསུངས་ཏེ། སྔར་བཞིན་དུ་བླ་མའི་གདུང་གི་ཐུགས་ཁུར་ཁྱོད་ཀྱིས་ལེགས་གསུངས། བཀའ་མ་ཆོག་པར་གདུང་ཆོས་སོགས་ལེགས་པར་མཛད། དེ་ནས་ཐུགས་ཤིན་ཏུ་སྐྱོ་ནས་བླ་མ་ལ་ ༡༨༢༽ འོ་དོད་འབོད་ནས་གསོལ་བ་འདི་ལྟར་བཏབ། ཀྱི་ཧུད་ཀྱི་ཧུད་ཀྱེ་མ་ཀྱི་ཧུད། ། རྒྱལ་ཀུན་འདུས་ཞལ་བླ་མ་རྗེ། །
མཚོ་སྐྱེས་རྗེ་དང་དབྱེར་མེད་པ། ། བདག་ཅག་འགྲོ་བ་ཡོངས་ཀྱི་མགོན། ། བདུད་འཇོམས་རྡོ་རྗེར་གསོལ་བ་འདེབས། ། བདག་བརྒྱུད་བྱིན་གྱིས་རླབས་དུ་གསོལ། ། ཕྱོགས་གནས་གང་དུ་བསྡད་ཀྱང་རུང༌། ། དྲིན་ཆེན་བླ་མ་ཡང་ཡང་དྲན། ། ཉིན་མཚན་བར་མེད་འཁྱུད་འཁོར་དུ། ། གསལ་བྱེད་ཆུ་རྒྱུན་རྒྱུན་ཆད་མེད། ། ཤར་རི་མཐོའི་དཀྱིལ་ནས་ཉི་དཀྱིལ་ཤར། ། ཕ་བླ་མའི་ཞལ་གྱི་དཀྱིལ་འཁོར་དྲན། །
སེམས་གདུངས་བས་སྐྱོ་ནས་འཆི་མ་ཤོར། ། བུས་གསོལ་བ་འདེབས་སོ་ཐུགས་རྗེས་ཟུངས། ། ཉིན་གསལ་བའི་འོད་ཟེར་ཀུན་ལ་ཁྱབ། ། ཕ་རྗེ་བཙུན་བླ་མ་ཁོ་རང་དྲན། ། ཐུགས་རྗེ་ཕྱོགས་རིས་མེད་པ་ཡི། ། སྐལ་ལྡན་རྣམས་སྨིན་གྲོལ་ལམ་ལ་བཀོད། ། བུས་གསོལ་བ་འདེབས་སོ་ཐུགས་རྗེས་ཟུངས། ། ལྷོ་སྤྲིན་དཀར་མཐོང་ནས་སླར་ཡང་ཡལ། ། ཕ་བླ་མ་དུས་ ༡༨༣༽ གསུམ་སངས་རྒྱས་དེ། ། ངའི་མགོན་གཅིག་མྱོན་ཀྱང་མྱ་ངན་འདས། །
བརྡ་ཇི་ལྟར་མཐོང་བའི་བླ་མ་དྲན། ། བུས་གསོལ་བ་འདེབས་སོ་ཐུགས་རྗེས་ཟུངས། ། དབྱིངས་ནམ་མཁའ་མཐོང་ཚེ་བླ་མ་དྲན། ། ཕ་ཆོས་ཀྱི་སྐུ་ཡི་དགོངས་པ་ལ། ། དུས་འཕོ་འགྱུར་མེད་པའི་བྱིན་རླབས་ཞུས། ། ཐུགས་བརྒྱུད་ཀྱི་ཡེ་ཤེས་ཡོན་ཏན་རྣམས། ། གཅེས་ནོར་དུ་ཕ་ཕོག་གཏད་རྒྱ་མཛད། ། བུས་གསོལ་བ་འདེབས་སོ་ཐུགས་རྗེས་ཟུངས། ། ལོ་བཅུ་གཉིས་ནས་བཟུང་ད་བར་དུ། ། ཕ་བླ་མར་མཇལ་ཀྱང་སྐད་ཅིག་འདྲ། །
ཆོས་ཟབ་གནད་མིང་འདྲ་མང་ཐོས་ཀྱང༌། ། ཕ་བཞུགས་ཡུན་ཐུང་བའི་ཡུད་ཙམ་འདྲ། ། བུས་གསོལ་བ་འདེབས་སོ་ཐུགས་རྗེས་ཟུངས། ། མཚན་ཐོས་པས་དད་པས་བ་སྤུ་གཡོ། ། འཁོར་བ་ལ་ཞེན་པ་གཏིང་ནས་ཆེ། ། གསུང་ཐོས་པས་མ་རིག་གཉིད་ལས་སད། ། ཤེས་རབ་དང་བློ་གྲོས་སྤོབས་པ་ཐོབ། ། ཞལ་མཐོང་བ་ཙམ་གྱིས་བག་ཆགས་དག ། རྩོལ་མེད་ཀྱི་རྟོགས་ ༡༨༤༽ པ་མངོན་དུ་གྱུར། ། བུས་གསོལ་བ་འདེབས་སོ་ཐུགས་རྗེས་ཟུངས། །
ད་འདི་ནས་ཚེ་རབས་ཐམས་ཅད་དུ། ། ཕ་ཁྱོད་ཀྱི་དགོངས་སྤྱོད་ཅི་འདྲ་ཡང༌། ། བུ་བདག་ཀྱང་དེ་ལྟར་གྱུར་ནས་ཀྱང༌། ། ཚེ་འདི་རུ་དོན་གཉིས་དཔལ་ཐོབ་ནས། ། ཞིང་མི་འགྱུར་བདེ་ཆེན་ཕོ་བྲང་དུ། ། ཕ་བླ་མ་ཁྱེད་ཀྱིས་འདྲེན་དུ་གསོལ། ། གསུང་ནས་ཕྱག་མང་དུ་ཕུལ་ཏེ་བཞུགས་ཡོད་པའི་སྐབས། རང་གནས་ཀྱི་ཁང་པའི་སྟེང་ན་འཇའ་འོད་ཀྱི་གུར་ཁང་འདྲ་བ་ཞིག་འདུག་པ་དེའི་ནང་ནས་མཁའ་འགྲོ་གཉིས་དང་བླ་མ་རིན་པོ་ཆེ་བཅས་བཞུགས་ཡོད་པས། རྗེའི་ཐུགས་ལ་ཅི་ཡིན་དགོངས་ཚེ་མཁའ་འགྲོ་གཉིས་ཀྱིས་འདི་སྐད་ཟེར། ཨེ་མ་གསོན་དང་སྐལ་ལྡན་རིགས་ཅན་ལགས། །
ཕ་གཅིག་མཚོ་སྐྱེས་རྡོ་རྗེ་བདུད་འཇོམས་པས། ། ཇི་ལྟར་བསྟན་པའི་རང་རིག་ཆོས་སྐུ་ཡི། ། ཇི་བཞིན་ངང་དུ་མ་ནོར་ཉམས་སུ་ལོང༌། ། ཟབ་མོའི་གདམས་པ་ཐུགས་ཀྱི་ཆོས་མཛོད་རྣམས། ། གང་འདོད་ཁྱོད་ལ་ཕ་ཕོག་ཚུལ་དུ་ ༡༨༥༽ འོང༌། ། བླ་མ་ཡུལ་དུ་འཛིན་ན་ངལ་བའི་རྒྱུ། ། རང་རིག་ངོ་བོ་མི་འགྱུར་ཆོས་སྐུ་འདི། ། དོན་གྱི་བླ་མ་ཡིན་ཕྱིར་མཆོག་ཏུ་ཟབ། ། ཐུགས་ངལ་མ་མཛད་གནས་ལུགས་རང་ས་ཟུངས། ། བློ་འདས་འོད་གསལ་ཀློང་དུ་འདུལ་འབྲལ་མེད། །
ཞེས་གསུངས་པས། ཡང་རྗེའི་ཞལ་ནས་བླ་མ་མཁའ་འགྲོ་རྣམས་ལ་གདུང་དབྱངས་ཀྱི་ཚིག་མང་དུ་གསུངས་མཐར་འཇའ་འོད་ཀྱི་གུར་ཁང་ཇེ་མཐོར་སོང་ནས་ལྷོ་ནུབ་ཀྱི་ཕྱོགས་སུ་མི་སྣང་བར་ཡལ། དེ་ནས་རྗེ་དེ་ཉིད་ཀྱི་བླ་མའི་ཐུགས་དམ་རྣམས་གསུངས་ནས་གདུང་མདུན་ལ་བཞུགས་པས། ཞག་བདུན་ཙམ་འགྲོ་སྐབས་ཞལ་མངོན་སུམ་དུ་གཟིགས་ནས་འདི་སྐད་གསུངས། རིགས་ཀྱི་བུ་ཁྱོད་ལ་བདག་གིས་ཕྱི་ནང་གསང་གསུམ་གྱི་སྒྲུབ་པའི་བཀའ་དབང་རྣམས་བསྐུར་བའི་དུས་ལ་བབ་འདུག་པས། ཁྱོད་ཀྱི་ལུས་ལོངས་སྤྱོད་དང་བཅས་པ་ང་ཡི་ཕྱོགས་སུ་ཕུལ་ཞིག་གསུངས་པས། རྗེ་དེ་ཉིད་ཐུགས་དགའ་སྐྱོ་འདྲེས་མར་སོང་ནས་ཡུན་གཅིག་ལ་ཅི་ཡང་སྨྲ་མ་ནུས་པ་དྲན་མེད་དུ་ཡེངས་བས། ༡༨༦༽ བླ་མའི་བྱིན་རླབས་མཛད་ཚེ་དྲན་པ་རྙེད་ནས་ཕྱག་ཕུལ་ཏེ་འདི་སྐད་གསུང༌། ལུང་དབང་རི་རབ་གླིང་བཞི་ཡན་ལག་ལྔ། ། སེམས་ཉིད་བདེ་བ་ཆེན་པོ་འཁོར་འདས་གཞི། །
དབྱིངས་སྣང་ལྷུན་གྲུབ་ཡོན་ཏན་བཀོད་པ་རྫོགས། ། རང་བཞིན་རྣམ་དག་མཎྜལ་རྒྱ་མཚོ་འདི། ། སྐུ་གསུམ་རིགས་འདུས་བླ་མ་ཁྱོད་ལ་འབུལ། ། བདག་སོགས་འགྲོ་བའི་ཚོགས་གཉིས་རབ་རྫོགས་ཕྱིར། ། ཐུགས་རྗེ་ཆེན་པོས་དགོངས་ཏེ་བཞེས་སུ་གསོལ། ། ཞེས་གསུང་ནས་ཕྱག་མང་དུ་ཕུལ་བས། བླ་མའི་སྐུའི་གར་བསྒྱུར་ཏེ་ཧེ་རུ་ཀ་པ་རྡོ་རྗེ་དང་ཕུར་པ་གདེངས་པ་ཞིག་ཏུ་གྱུར་ནས་ཁྲོ་བོའི་གད་རྒྱང་ཧཱུྃ་རིང་གི་དབྱངས་ཀྱི་སྒྲ་ལ་བསྐུལ་ནས་འདི་སྐད་གསུང༌། ཨཱཿཨཱཿཨཱཿ ཨེ་མ་སྐལ་ལྡན་ལས་འཕྲོ་ཅན། ། རིགས་པའི་བུ་ཆུང་དྲི་མ་མེད། །
མཁྱེན་གཉིས་འོད་ཟེར་དཔལ་དང་ལྡན། ། མ་བཅོས་སྒོ་གསུམ་གཅིག་དྲིལ་དུ། ། མོས་གུས་ཡོད་ལ་ཤེས་པ་གཏོད། ། སྣང་སྲིད་ཐམས་ཅད་དག་པ་ཆེ། ། ཕྱི་ནང་གཞན་གསུམ་ལྷའི་རྣམ་རོལ། ། ཡོངས་གྲུབ་ ༡༨༧༽ ཆེན་པོར་ལམ་ཁྱེར་བ། ། བླ་མ་ཕྱི་ལྟར་གྲུབ་པ་ཡིན། ། རང་ལུས་ལྷ་ཡི་ཕྱག་རྒྱར་རབ་གསལ་ནས། ། སྤྱི་བོར་མགྲིན་པ་སྙིང་གར་བླ་མ་བསྒོམ། ། དབང་ལེན་ཐུགས་ཡིད་བསྲེ་ཞིང་ངལ་གསོ་བ། །
བླ་མ་ནང་ལྟར་སྒྲུབ་པའི་ལག་ལེན་ཡིན། ། རང་ཉིད་བླ་མའི་ཕྱག་རྒྱར་བསྒོམ་ནས་ཀྱང༌། ། རིག་པ་མི་འགྱུར་བདེ་ཆེན་འདུས་མ་བྱས། ། བློ་འདས་གཉུག་མ་འོད་གསལ་ཆོས་ཀྱི་སྐུ། ། ཡེ་བབ་རང་སེམས་བླ་མའི་ཐུགས་གཉིས་ཀ། ། དབྱེར་མེད་གཅིག་འདྲེས་མཉམ་ཉིད་ཆོས་སྐུའི་ཀློང༌། ། མ་བཅོས་མ་བསྒྱུར་རང་བབས་ངང་གནས་པ། ། བླ་མ་གསང་བ་ལྟར་དུ་བསྒྲུབས་ཐབས་ཡིན། ། མདོར་ན་སྣང་སྲིད་བླ་མའི་དཀྱིལ་འཁོར་དུ། ། གཞིར་བཞེངས་འོད་གསལ་ཕྱག་རྒྱར་མཉམ་སྦྱོར་བའི། །
མ་དག་བསྐྱེད་རིམ་སྣོད་བཅུད་ལྷ་རུ་དག ། རྫོགས་རིམ་རྩ་རླུང་ཐིག་ལེ་བཅུད་དུ་སྨིན། ། རྫོགས་པ་ཆེན་པོ་སྲིད་ཞི་མཉམ་རྫོགས་ཀློང༌། ། བདུད་འཇོམས་རྡོ་རྗེ་སྐུ་གསུང་ཐུགས་ཡོན་ཏན། ། ཕྲིན་ལས་ལ་སོགས་མཉམ་རྫོགས་རིགས་པའི་དབྱིངས། ༡༨༨༽ ། ཡོངས་གྲུབ་བླ་མའི་དཀྱིལ་འཁོར་རང་བྱུང་འགྲུབ། ། འདི་དོན་མ་བརྗེད་སྙིང་གི་དཀྱིལ་དུ་ཟུངས། ། དུས་རྣམས་ཀུན་ཏུ་ཉམས་ལེན་གནད་དེ་དང༌། ། མི་འབྲལ་བསྒྲུབ་པ་འདི་དག་བརྩོན་ནུས་ན། །
ང་དང་ནམ་ཡང་འདུ་འབྲལ་ཡོད་མ་ཡིན། ། ཐུགས་བརྒྱུད་དགོངས་པའི་ཟབ་དོན་ཁྱོད་ལ་སྦྱིན། ། གསུངས་ཏེ་སྐུའི་གར་བསྒྱུར་ཏེ་སྔར་གྱི་སྐུ་བཞུགས་པའི་སྐབས་ལྟར་མཛད་ནས་ཤོག་དྲིལ་གསུམ་གནང་སྟེ། འདི་ང་རང་གི་སྐུ་རྒྱུད་ཉི་མའི་སྙིང་པོ། གསུང་བརྒྱུད་མུན་སེལ་སྒྲོན་མེ། ཐུགས་བརྒྱུད་བྱིན་རླབས་སྤྲིན་ཕུང་རྣམས་ཀྱི་བརྡ་ཤོག་ཡིན་པས། ཁྱོད་ལ་ཀློང་བརྡ་ལེན་མེད་ཀྱི་དགོངས་རྒྱ་བཏབ་པ་ཡིན་པས། དུས་ལ་བབས་ཚེ་སྐལ་ལྡན་ལས་འཕྲོ་ཅན་རྣམས་ལ་རིམ་གྱིས་སྤེལ་ལ་སྤྲོད་གཅིག་གསུངས་ནས་ཐུགས་བརྩེ་བརྩེ་མཛད་པའི་ཚུལ་གྱིས་མི་སྣང་བར་གྱུར་པས། རྗེ་དེ་ཉིད་ཐུགས་སྐྱོ་བའི་བཞུགས་མི་ཐུབ་པ་ལྟར་བྱུང་ཡང་བྱ་ཐབས་དང་བྲལ། འཁོར་བུ་སློབ་ནམ་མཁའི་སྐར་ཚོགས་ལྟར་མང་བས་གདུང་མཆོད་ ༡༨༩༽ སོགས་མཆོད་པ་གྲངས་མེད་པ་བསམ་གྱིས་མི་ཁྱབ་པ་རང་གི་དངོས་པོ་ཅི་ཡོད་ཐམས་ཅད་བླ་མའི་ཕྱོགས་སུ་ཕུལ་ནས་ཞག་གྲངས་ཡུན་རིང་པོ་བར་དུ་གདུང་མཆོད་འབུལ་བར་མཛད།
དེ་ནས་བླ་མའི་སྐུ་གདུང་མཆོད་རན་སོང་བའི་སྐབས་འཁོར་བུ་ཆེན་ཐམས་ཅད་མྱ་ངན་གྱིས་ཤིན་ཏུ་གདུང༌། རྗེ་དེ་ཉིད་ཀྱང་ཐུགས་ཆུང་མཛད་ནས་གདུང་འབོད་དང་གསོལ་འདེབས་དྲག་པོ་མཛད་པའི་སྐབས། གདུང་དུད་ཀྱི་ནང་ནས་སྐུ་མི་སྣང་བར་གསུང་གི་གདངས་ལས་རྗེའི་ཐུགས་གསོས་ཀྱི་ཞལ་ཏ་དང་འབྱུང་དང་འབྱུང་འགྱུར་གྱི་ལུང་བསྟན་མང་དུ་གསུངས་ནས། གནམ་ལྕགས་ལས་གྲུབ་པའི་རྡོ་རྗེ་རྩེ་ལྔ་པ་ཞིག་དངོས་སུ་གནང་བ་དད་ལྡན་འགའི་མཐོང་ཆོས་སུ་གྱུར་པ་སོགས་ཀྱི་ངོ་མཚར་བའི་སྣང་བ་མཐའ་ཡས་པ་མཛད་དོ། དེ་ནས་དགུང་ལོ་ཉེར་བཞིའི་ལོར་སྐུ་མཆེད་ཆེ་བ་མཁྱེན་སྤྲུལ་རིན་པོ་ཆེ་དང༌། རྗེ་དེ་ཉིད་ཀྱི་མ་ཡུམ་ལ་སོགས་པ་ཐམས་ཅད་པདྨ་བཀོད་དུ་བྱོན་གྲབས་མཛད་ནས། དངོས་རྫས་ཀྱི་ལྷག་ ༡༩༠༽ མོ་རྣམས་དང༌། སྐུ་གསུང་ཐུགས་ཀྱི་རྟེན་ཐམས་ཅད་ཞིབ་ཆ་མཛད་སྐབས། རྗེ་དེ་ཉིད་ལ་སྔར་ཡབ་རྗེ་བླ་མས་གནང་བའི་གཡང་ཐོད་གཏེར་རྫས་ཀྱི་སྒྲོམ་བུ་རྣམས་དང༌། ཁྱད་པར་གུ་རུ་ཟ་ཧོར་མ་དང་བཅས་པ་བུ་སློབ་ཆེ་བ་རྣམས་ཀྱིས་རྗེའི་ཕྱག་ནས་བླང་སྟེ།
མཁྱེན་སྤྲུལ་སང་ལ་གཏད་དགོས་སོགས་ཀྱིས་གྲོས་འཆམས་ནས། རྗེ་ལ་ཡང་དེ་ལྟར་ལོ་རྒྱུས་ཞུས་པས། རྗེའི་ཞལ་ནས་དགོས་ཨ་ཕས་བྱས་ན་འགྱོད་དོ་ཟེར་བའི་དཔེ་བཞིན། ང་རང་ལ་ཡབ་རྗེ་བླ་མའི་ཁོང་དང་མ་འཕྲད་བར་དུ་སྐུ་ཚབ་དུ་གནང་ནས་གཞན་གཅིག་ལ་འདི་རྣམས་སྤྲད་མི་དགོས་གསུངས་པས། ངས་ཁྱེད་རྣམས་ལ་མི་སྦྱིན་ངེས་པ་ཡིན་གསུངས། བུ་སློབ་རྣམས་ཀྱིས་ཁྱེད་ཀྱིས་བླ་མའི་གདུང་འཚབ་མི་འོང༌། མཁྱེན་སྤྲུལ་རིན་པོ་ཆེས་བླ་མས་བསྟན་པ་ལ་ཞབས་ཞུ་དང་རྒྱལ་ཚབ་ཡོང་ངེས་པ་ཡིན། ཁོང་ལ་བླ་མའི་སྐུ་ཆས་དང་གཏེར་རྫས་རྣམས་སྤྲད་དགོས་ཡང་ཡང་ཟེར་ཀྱང༌། ། ༡༩༡༽ རྗེས་ང་རང་གི་བླ་མའི་བསྟན་པ་འཛིན་སྐྱོང་འོང་བསམ་པ་མིན། བླ་མ་དངོས་སུ་བཞུགས་སྐབས་ང་ལ་གཏད་པ་ཡིན་པས་ད་ཅི་ནས་ཀྱང་མི་སྦྱིན་གསུངས།
བུ་སློབ་རྣམས་ཁོང་ཁྲོའི་ཚུལ་མཛད་ནས། ད་ཁྱོད་ཀྱིས་མཁྱེན་སྤྲུལ་ཀྱི་བཀའ་ལ་མི་ཉན་པར་རང་བློ་རྒོད་ཆོད་བྱེད་འདུག་ཟེར་ནས། ཐམས་ཅད་ཕྱིར་མཁྱེན་སྤྲུལ་མདུན་ལ་བུད་སོང༌། རྗེའི་ཐུགས་ལ་ད་ང་བླ་མ་བཀའ་དྲིན་ཅན་ཡིད་བཞིན་གྱི་ནོར་བུ་ལྟ་བུར་དེ་ནི་མེད། རང་ཡུལ་ལ་བསྡད་ཀྱང་ཀུན་གྱི་མིག་ལ་གཟན་འདུག་པས། བླ་མའི་བཀའ་བཞིན་དབུས་ཕྱོགས་ལ་བྱོན་དགོས་དགོངས། ཁྱད་པར་ད་ལན་བུ་སློབ་རྣམས་ཀྱིས་གསུང་དེ་བདེན་ན་མཁྱེན་སྤྲུལ་བླ་མར་གྱུར་པ་ཡིན་པས་ཐུགས་ལ་མི་བབ་པ་མི་ཉན་དགོངས་ཏེ། གཡང་ཐོད་དང་གཏེར་རྫས་ལ་སོགས་པ་ཐམས་ཅད་ཕྱག་བསྣམས་མཛད་ནས་མཁྱེན་སྤྲུལ་གྱི་མདུན་ལ་ཕེབས་སོང་བའི་ལམ་ལ་མ་ཡུམ་ཚུར་བྱོན་འདུག་པ་དང་ ༡༩༢༽ འཕྲད་པས། མའི་ཞལ་ནས་ཁྱོད་ཀྱི་གཏེར་རྫས་དང་སྐུ་ཆས་རྣམས་བཟུང་ནས་གང་དུ་འགྲོ་བ་ཡིན་གསུངས་པས། རྗེའི་ཐུགས་སྐྱོ་ཡོད་པས་བཤུམས་པར་མཛད་ནས་འདི་སྐད་གསུངས། །
ང་མཁྱེན་སྤྲུལ་གྱི་སྐུ་མདུན་དུ་འགྲོ་བ་ཡིན། སྔར་ང་རང་ལ་ཡབ་རྗེ་བླ་མའི་གནང་བའི་གཏེར་རྫས་ནབ་གཟན་མཐང་ཤམ་གླེགས་བམ་སྙན་རྒྱན་སྐུ་སྲུང་སོར་གདུབ་ལ་སོགས་པ་དང༌། ཁྱད་པར་གཏེར་བྱོན་གུ་རུ་བཅས་མཁྱེན་སྤྲུལ་གྱི་ཁོང་ལ་དབང་བ་ཡིན་པས་ཁྱེར་ཤོག་གསུང༌། བུ་སློབ་འགའ་རེ་ལ་གསུང་གསལ་བསྐུར་འདུག་ཀྱང་དེ་སྐབས་ནི་ང་རང་ལ་བླ་མའི་གནང་བ་ཡིན་པས་མི་བསྐུར་སྨྲས་ནས་མ་སྦྱིན། ད་ནི་མཁྱེན་སྤྲུལ་བླ་མ་ཡིན་པས་ཐུགས་ལ་གནོད་ན་མི་ཉན་བསམ་ནས་འདི་རྣམས་གཏད་དུ་འགྲོ་བ་ཡིན་གསུང་པས། མ་ཡུམ་གྱི་འདི་རྣམས་ཁྱེར་མི་དགོས་པ་འདྲ། མཁྱེན་སྤྲུལ་ཁོ་རང་གིས་དེ་ལྟར་དགོས་མི་ཟེར་བས། ཁྱོད་བུ་སྤུན་ ༡༩༣༽ སེམས་རིང་མི་ཉན། ད་འུ་ཅག་གཉིས་ཀ་ཕར་འགྲོ་ཟེར་ནས་ཕྱིར་བྱོན། ཡང་རྗེས་མཁྱེན་སྤྲུལ་སང་གིས་ཇི་ལྟར་གསུང་ཞུས་པས།
མ་ཡུམ་གྱིས་མཁྱེན་སྤྲུལ་ལ་བུ་སློབ་རྣམས་ཀྱིས་ཁྱེད་ཀྱི་བླ་མའི་བསྟན་པ་འཛིན་སྐྱོང་ཐུབ་ངེས་པ་ཡིན། བླ་མའི་སྐུ་ཆས་དང་གཏེར་རྫས་རྣམས་ཁྱེད་ཀྱི་ལག་ནས་ལོང་དང༌། ངེད་རྣམས་ཀྱིས་ནི་མི་ལོན་ངེས་པ་རེད་ཟེར་ཀྱང༌། མཁྱེན་སྤྲུལ་གྱིས་ང་རང་ཡིན་ཀྱང་ལོན་ཐབས་མི་འོང༌། ཁོ་རང་ལ་བླ་མའི་སྐུ་དངོས་སུ་བཞུགས་པར་ངེད་བུ་སྤུན་བརྒྱད་ཀྱི་ནང་ནས་ཡ་གྱལ་དུ་མཛད་ནས་གཅེས་ནོར་དུ་གནང་བ་ཡིན་པས་ཟེར་ཐབས་དཀའ། དེ་མིན་གྱི་བྱ་བ་ཅི་ཡིན་རུང་ངའི་བཀའ་ཁོ་རང་གི་མི་བཅག་ཟེར་ཞིང༌། ཁྱེད་ཀྱི་ལག་ནས་གཏེར་རྫས་དང་སྐུ་ཆས་རྣམས་བླང་འདོད་མེད་དངོས་ཡིན་ཟེར། རྗེས་ང་མ་སོང་ན་སྤྲུལ་སྐུ་ཐུགས་ལ་མི་གནོད་ངེས་པ་ཨི་རེད་གསུང་པས། མ་ཡུམ་གྱིས་ད་ཁྱོད་ཀྱིས་བདེན་པར་ ༡༩༤༽མ་བཟུང་ན་ད་ལྟ་དགུང་མོ་ཁྱོད་མཁྱེན་སྤྲུལ་ཡོད་སར་སོང་དང་གོ་འོང་ཟེར། དེ་ནས་རྗེ་དེ་ཉིད་མ་ཡུམ་གྱི་གསུང་ལྟར།
ད་ལྟ་ནུབ་ཇ་གསོལ་སྐབས་མཁྱེན་སྤྲུལ་སང་གི་སྐུ་མདུན་ལ་ཕེབས་པས། མཁྱེན་སྤྲུལ་གྱི་ཞལ་ནས་ཁྱོད་ཀྱིས་ད་ནངས་གཏེར་རྫས་ལ་སོགས་པ་ཐམས་ཅད་ངའི་སར་ལ་བསྐུར་བ་དེ་ཅི་ཡིན་གསུངས་པས། རྗེས་ང་རང་གི་དང་པོ་ནི་བླ་མས་གནང་བ་ཡིན་པའི་མི་བསྐུར་བསམ། རྗེས་ནས་ཆས་ཀ་རྣམས་ཁྱེར་འོང་གྱིན་ཡོད་སྐབས་མ་ཡུམ་གྱིས་ཁྱེར་མི་དགོས་པའི་ལོ་རྒྱུས་རྣམས་གསུངས་པ་ཡིན་པས་ད་ལན་ནི་བཟུང་མེད། ཁྱོད་ཀྱིས་ངེས་པར་ཡོ་བྱེད་རྣམས་དགོས་གསུངས་པ་ཡིན་ན། ཁྱོད་བླ་མ་ཡིན་པས་བཀའ་དང་འགལ་བ་མི་བྱེད། དེ་མིན་ང་རང་ལ་འདི་ཕྱིའི་རེ་ལྟོས་བཅའ་བའི་བླ་མ་ནི་མེད། བུ་སློབ་ཆེ་བ་ལ་ལས་ནི་ཁྱོད་རང་གི་བླ་མའི་བསྟན་པ་འཛིན་སྐྱོང་ཕར་ཞོག རང་མགོ་ཐོན་ན་རབ་ཡིན་ཟེར་ནས་མར་ཞབས་སུ་བཅད། དེའི་ཁར་ཁྱེད་དང་འགལ་ ༡༩༥༽ སོང་ན་དགོས་ཅི་ཡང་མི་འདུག་པས།
ཁྱེད་ཀྱི་ཐུགས་ལ་ཅི་བས་ཀྱང་དེ་ཀ་ང་རང་ནས་བསྒྲུབ་ངེས་པ་ཡིན་གསུངས་ནས་ཐུགས་ཆུང་མཛད་ནས། མཁྱེན་སྤྲུལ་སང་གི་ཐུགས་ཀྱིས་མ་བཟོད་ནས་ཁྱེད་ཀྱིས་དེ་ལྟར་མ་བྱེད་དང༌། ངེད་བུ་སྤུན་ནང་ན་འགལ་བ་འགྲོ་དོན་ཅི་ལ་ཡོད། གཏེར་རྫས་རྣམས་བླ་མ་རིན་པོ་ཆེ་ཁྱོད་ལ་གཏད་པ་ཀུན་ལ་གསལ་བ་ཡིན་པས། དེ་སུ་གང་གིས་ཀྱང་བླང་ཐག་མི་ཆོད་ངེས་པ་ཡིན་པས། ཁྱོད་རང་གི་གཏེར་སྒྲུབ་སོགས་བླ་མའི་ཞལ་དཀོར་ལྟར་གྱིས། མཆོད་ཆ་ཡི་གེ་རྒྱུ་རྫས་ལ་སོགས་པ་ཐམས་ཅད་སློབ་ཆེན་རྣམས་ཀྱིས་ང་རང་ལ་གཏད་འདུག་ཀྱང༌། འུ་ཅག་རྣམས་གྲོས་མཐུན་བྱེད་ན་ཆོག་གསུང་ནས་ཐུགས་གསོས་ཀྱི་ཞལ་ཏ་མང་དུ་མཛད། རྗེའི་ཞལ་ནས་རྒྱུ་རྫས་ཀྱི་སྐལ་བ་ཡོད་ན་རབ་མེད་ཀྱང་ཞུ་ཕོད་མིན་པས། ང་རང་ད་ལོ་བཀོད་ཆེན་ལ་འགྲོ་ཐབས་མི་འོངས་བ་འདྲ་ན།
ཉིད་ཀྱི་ང་ལ་བླ་མ་རིན་པོ་ཆེའི་གདུང་རུས་ཀྱི་སྐལ་བ་ཞིག་གནང་བ་བཀའ་དྲིན་ ༡༩༦༽མ་ཆུང༌། ང་རང་གི་མཆོད་སྡོང་ཞིག་ཨི་འགྲུབ་སྙམ་པ་ཡིན་ཞུས་པས། མཁྱེན་སྤྲུལ་སང་གི་གདུང་རུས་རྟ་ཤུལ་ཁག་གསུམ་དང༌། བསོ་སྤྲུལ་ལ་སོགས་བུ་སློབ་ཐམས་ཅད་ལ་བགོ་དགོས། ཁྱེད་ཀྱི་རྟེན་ཨི་བཞེངས་མི་ཤེས་ཀྱང་གདུང་རུས་ལོས་སྦྱིན་གསུངས། དེ་ནས་རིམ་བཞིན་རྒྱུ་རྫས་གང་བཟང་སྤུས་ལྡན་ཐམས་ཅད་མཁྱེན་སྤྲུལ་དང་མ་ཡུམ་སྐུ་ནུས་རྣམས་ཀྱིས་ཕྱག་བསྣམས་མཛད་ནས་བཀོད་ཆེན་ལ་བྱོན་གྲབས་བྱས་ཏེ། རྗཻ་དེ་ཉིད་དང་སྐུ་མཆེད་ཆུང་བ་གཉིས་ལ་སོགས་པ་རྣམས་ལ་རྒྱུ་རྫས་ཅུང་ཟད་རེ་བཞག་པར་མཛད་ཅིང་ལུགས་གཉིས་ཀྱི་བྱ་བ་གང་འོས་ཐམས་ཅད་མཐའ་རྒྱས་སུ་བསྒྲུབ། དེ་ནས་མ་ཡུམ་དང་མཁྱེན་སྤྲུལ་དཔོན་གཡོག་ལ་སོགས་པ་ཆིབས་སྐྱེལ་ལ་རྗེ་དེ་ཉིད་བྱོན་པས། མ་ཡུམ་གྱི་ཞལ་ནས་ད་ཁྱོད་ཀྱིས་བླ་མའི་བཀའ་བཞིན་རྟེན་འབྲེལ་གཞན་དབང་ལ་མ་གཏོངས་བར་དབུས་ཕྱོགས་ལ་སང་ཕོད་ཕན་ལ་མ་འགྱངས་བར་སོང༌། ང་རང་དང་ ༡༩༧༽ ཨི་ཐུག་མི་ཤེས་ཀྱང་འགྱོད་པ་མེད་གསུངས་པས།
རྗེའི་ཞལ་ནས་ད་ལོ་ང་ཅག་ཐམས་ཅད་ཝ་ཤུལ་དཔོན་ནས་འགྲོ་མི་ཉན་པའི་གཏམ་སྣ་ཚོགས་བཤད་འདུག་པ་དང༌། ཡིན་ཀྱང་ང་རང་ལ་རྒྱུ་རྫས་ཅི་ཡོད་ཐམས་ཅད་ཀྱིས་བླ་མ་རིན་པོ་ཆེའི་སྐུ་གདུང་ཞིག་ཨི་འགྲུབ་སྙམས་པས། དེ་ལུགས་བྱས་ཏེ་སང་ཕོད་ང་རང་འཆི་ལ་སོང་ན་གཞན་སྤུན་ཟླ་སོགས་མ་བྱོན་རུང་ང་རང་འགྲོ་ངེས་པ་ཞིག་ལས། དེ་དུས་འུ་ཅག་མ་བུ་འཕྲད་ལོས་འོང་གསུང་ནས་སྐྱེལ་མ་མཛད་དོ། གནམ་ལོ་དེ་ཀར་རྗེ་དེ་ཉིད་དགུང་ལོ་ཉི་ཤུ་ཙ་བཞིར་ཕེབ་པ་ཡིན། དེ་ནས་རྗེ་དེ་ཉིད་ཀྱིས་བླ་མའི་སྐུ་གདུང་བཞེངས་པར་དགོངས་ནས། ཀཿཐོག་སི་ཏུ་སྤྲུལ་སྐུའི་མདུན་དུ་བང་མི་གཉིས་ལ་གསུང་ཤོག་དང༌། བླ་མའི་འདས་རྫོང་གི་རྟེན་དུ་རྗེའི་ཕྱག་བྲིས་བཟང་པོ་ཞིག་ཡོད་པ་དེ་ཀ་བསྐུར་ཏེ། སྐུ་གདུང་གི་གཟུངས་འཇུག་དང་རྟེན་འདུས་དམ་རྫས་སོགས་ཀྱིས་བཀའ་དྲིན་ཞུ་ཚེ། མི་འགྱང་བར་མྱུར་དུ་རྟེན་ ༡༩༨༽ དམ་རྫས་རྣམས་ཕྱག་ཏུ་འབྱོར།
དེ་ནས་བླ་མ་རིན་པོ་ཆེའི་དངོས་སློབ་མཁས་བཙུན་བཟང་གསུམ་དང་ལྡན་པའི་བཤེས་གཉེན་དམ་པ་བླ་མ་དགེ་ལེགས་དཔལ་བཟང་གི་སྐུ་མདུན་དུ་རྗེ་དེ་ཉིད་ཕེབས་ནས་བླ་མའི་སྐུ་གདུང་བཞེངས་དགོས་པས། ཉིད་ནས་གཟུངས་འཇུག་འཇོག་རྒྱུའི་ཐུགས་ཁུར་མཛད་པ་དགོས་གསུང་ཚེ། བླ་མ་དེ་ཉིད་ཀྱིས་གཟུངས་འཇུག་སོགས་ཞབས་ཞུ་ཅི་འགྲུབ་བྱེད། ང་རང་ལའང་དངུལ་དང་རྒྱུ་རྫས་རེ་ཡོད་པ་དེ་ཁྱེད་ལ་འབུལ། གཞན་རྒྱུ་རྫས་བཟའ་བཅའ་སོགས་ཀྱི་སྔ་ཕྱི་བརྗེས་༼རྗེས?༽ནས་མཐུན་རྐྱེན་བྱེད་གསུངས་ཏེ་ཐུགས་དགྱེས་པར་མཛད། དེ་ནས་རྗེས་བླ་བྲང་ལ་སྐུ་གདུང་བཞེངས་དགོས་གསུང་ཀྱང༌། ཁུར་ཐང་བ་རྣམས་ཀྱིས་མི་འགྲུབ་པའི་རྒྱུས་བཤད་ནས་མཐུན་རྐྱེན་བྱེད་པ་ཕར་ཞོག སྔར་གྱི་དགོས་སྐལ་གྱི་དངོས་རྫས་ཐམས་ཅད་རྗེ་ལ་མི་དབང་ཟེར། དེ་ནས་རྗེས་བླ་མ་དགེ་དཔལ་ལ་དེ་ལྟར་ཟེར་འདུག་པས་ཅི་དགོས། གསུང་ཚེ།
བླ་མས་ད་ཁྱོད་ཀྱིས་གདུལ་བྱ་ལོན་པ་རྣམས་ཆ་ ༡༩༩༽ གཅིག་བླ་བྲང་ལ་སྤྲོད། ཆ་གཅིག་འུ་ཅག་གིས་སྐུ་གདུང་གི་མཐུན་རྐྱེན་བྱེད་གསུང་ནས། རྗེས་ཀྱང་བླ་མས་དགེ་དཔལ་གྱི་གསུངས་ལྟར་མཛད་དེ། རྗེ་དེ་ཉིད་སྐུ་ཆས་ཡོ་བྱེད་ཆིབས་རྟ་སྒ་སྟན་ལ་སོགས་པ་གང་ཡོད་ཐམས་ཅད་ཀྱི་བླ་མའི་སྐུ་གདུང་གི་ཆ་རྐྱེན་མཛད་ནས་གསེར་དང་གཡུ་བྱུར་སོགས་ཕྲ་ཐམས་ཅད་ཀྱང་ལེགས་པར་མཐའ་རྒྱས་སུ་འགྲུབ་སྟེ། གཟུངས་འཇུག་ཀྱང་ཀཿཐོག་སི་ཏུས་གནང་བའི་ཤོག་ཆགས་ལྔ་བཅུ་ཡན་གྱི་གཙོ་བོའི་རྟེན་གསུམ་གང་འོས་ཐམས་ཅད་དང༌། བླ་མའི་སྐུ་ཆས་ཡོ་བྱེད་ནང་ནས་སོར་གདུབ་གསོལ་དཀར་སྐུ་བསྲུང་གཏེར་ལ་རལ་གྲི་མེ་1$00003001$1000300འབར་ལ་སོགས་པ་དང༌། རྗེ་དེ་ཉིད་ཀྱིས་གཏེར་བྱོན་གཡུ་སྒྲོམ་གཅིག གུ་རུའི་སྐུ་དང་ཤོག་སེར་ཆོས་ཀྱི་རིང་བསྲེལ་གསུམ། སྔར་རྗེ་ལ་ཐང་སྟོང་གིས་གནང་བའི་ཏ་ལིའི་ལོ་མ་ལ་གསེར་གྱི་འབུར་དུ་བྲིས་པའི་སྒྲོལ་ལྗང་གི་སྐུ་གཟུགས། མཚོ་རྒྱལ་དབུ་ལྗོན་འཇའ་ཟུག་མ་དང༌།
བྲམ་ཟེའི་སྐུ་ཤ། མྱོང་གྲོལ་འབྱུང་ལྔའི་ ༢༠༠༽ བཅུད་བསྡུས་རིལ་བུ། སྨར་གྱི་འབྲོག་ཕུག་ཏུ་ཉེ་གནས་ཆོས་གསལ་བཅས་བྱོན་སྐབས། གཉན་པོ་གཡུ་རྩེའི་སྲས་མོ་གཉན་མོང་འབྲུག་ཟེར་བ་དེས་ཕུལ་བའི་རྒྱལ་བ་འོད་སྲུང་གི་ཚེམས་ལས་བྱུང་བའི་རིང་བསྲེལ་ཆ་བདུན་ལ་སོགས་པའི་རྟེན་ཁྱད་པར་ཅན་དུ་མ་གཟུངས་འཇུག་ཏུ་ཕུལ་ནས། བླ་མའི་སྐུ་གདུང་ཚད་དང་ལྡན་པ་མདའ་གང་ཚད་ཙམ་ཞིག་བཞེངས་ནས་རབ་གནས་སོགས་རྗེ་དེ་ཉིད་བླ་མ་དགེ་དཔལ་བཅས་དཔོན་གཡོག་འགས་ཞག་བདུན་དུ་བསྒྲུབས་པས་མེ་ཏོག་གི་ཆར་བབས་པ་དང་དྲི་བཟང་འཐུལ་བ་སོགས་རྟགས་མཚན་ཁྱད་པར་ཅན་བྱུང་ངོ༌། དེའི་ནུབ་གཟིམ་ལམ་ལ་བླ་མ་རིན་པོ་ཆེ་དང་ཞལ་མཇལ་ནས་བླ་མས་ད་ཁྱོད་ཀྱིས་གྲོགས་དག་ཡུལ་མི་རྣམས་ཀྱི་རྐྱེན་དབང་དུ་མ་ཤོར་བས། དབུས་རི་ལྷ་ལྡན་གྱི་ཕྱོགས་སུ་འགྲོ་དོན་གྱི་དུས་ལ་བབ་པ་མ་འགྱང་བར་མྱུར་དུ་འགྲོ་གྲབས་ཀྱིས་དང་རྟེན་དང་འབྲེལ་འབྱུང་འཛོམ་འོང་གསུངས། ཡང་རྗེའི་ཞལ་ནས་བླ་མ་རིན་པོ་ཆེ་ལགས། བདག་ ༢༠༡༽ རང་གི་མ་དང་སྐུ་མཆེད་འཁོར་སློབ་ཐམས་ཅད་པདྨ་བཀོད་དུ་བྱོན་ཡོད་པས། ལམ་ལ་ཆོམ་རྐུན་སོགས་ཀྱི་གནོད་འཚེ་ཨི་འབྱུང་དང༌།
སྐུ་ཚེ་ལ་བར་ཆད་ཡོད་མེད་ཇི་ལྟར་རེད་ཞུས་ཚེ། བླ་མའི་ཞལ་ནས་ལམ་འཕྲང་དང་ཆོམ་རྐུན་སོགས་ཀྱི་གནོད་འཚེ་ཆེར་མ་འབྱུང་ཡང༌། ཕྲན་བུ་ཙམ་ལ་རྐྱེན་ནས་དུས་ཚིག་གི་ཐོག་ཏུ་ཐོན་མ་ཐུབ་ཀྱང་ད་ལོ་ཐོན་ཡོད། ཁྱེད་མྱུར་བར་སོང་ན་མ་དང་ཤི་ངོ་ཐུག་ཐང༌། དེ་མིན་ཅི་འགྱུར་དཀའ་མོ་རེད་གསུང་མ་ཐག་མནལ་ལས་སད་དོ། དེ་ནས་དགུང་ལོ་ཉེར་ལྔའི་ལོར་བསོ་སྤྲུལ་རིན་པོ་ཆེ་དབུས་ལ་བྱོན་པ་དང་ལྷན་དུ་བྱོན་དགོངས་ནས་སྐུ་མཆེད་རྣམས་དང་གཟུངས་མ་འཁོར་སློབ་ཡུལ་མི་སོགས་ལ་བཀོད་ཆེན་དུ་བྱོན་དགོས་པའི་ལོ་རྒྱུས་གསུང་ཚེ་ཐམས་ཅད་ཀྱིས་བཤོལ་མ་བྱས་ཀྱང༌། རྗེའི་བཀས་མ་གནང་ནས་ལོ་གསུམ་ཕན་ཆད་མི་འབྱང་བར་བྱོན་ཐབས་སྐབས་བསྟུན་གྱི་གསུང་མཛད་གནང༌། དེ་ནས་སྐུ་མཆེད་ཆུང་བ་རྫོགས་ཆེན་ ༢༠༢༽ དཔལ་དགེའི་རྣམ་སྤྲུལ་ནམ་མཁའ་འཇིགས་མེད་དང༌། རྗེའི་དངོས་སློབ་རྣལ་འབྱོར་དམ་པ་ཤེས་རབ་རྒྱ་མཚོ། ཉེ་གནས་འོད་འབར་ལ་སོགས་པ་དང་བཅས་པའི་གཙོའི་ཝ་ཤུལ་གསེར་ཐལ་རྟ་ཤུལ་གོང་འགབ་བར་གསུམ་སོགས་ནས་དབུས་ཕྱོགས་དང་བཀོད་ཆེན་ལ་འགྲོ་མི་མང་པོ་འདུས་ནས།
དེ་དག་གི་མགོ་འདྲེན་རྗེ་ཉིད་ནས་མཛད་དོ། བསོ་སྤྲུལ་རིན་པོ་ཆེའི་སྒར་གཞི་དང་བཅས་ལྷན་རྒྱས་སུ་རིམ་གྱིས་ལམ་ལ་ཞུགས་ནས་བྱོན་པའི་སྐབས། མཁའ་འགྲོ་བདེ་བའི་གོ་ཆ་ཡིན་སྐད་པའི་འདི་སྐད་ཟེར། ཨེ་ཨེཿ དབྱིངས་མི་འགྱུར་གསལ་བའི་འོད་པོ་ཆེ། ། མདངས་ལྔ་ལྡན་རང་བྱུང་ཡེ་ནས་ཤར། ། རྨུག་འཛིན་གྱིས་ཤུགས་ཀྱིས་རང་གྲོལ་ནས། ། གཡུ་འབྲུག་གི་ནོར་བུ་ལོན་ལ་ཉེ། ། སེང་དཀར་གྱི་གཡུ་རལ་ལྷ་ལ་བབ། ། རྒྱ་སྟག་གི་རི་མོ་བཀྲག་མདངས་འབར། །
རྨ་བྱ་ཡི་རྒྱུ་རྩལ་མི་རིང་ངོམ། ། དོན་ཕ་ནོར་གཏེར་ལ་དབང་བའི་དུས། ། ལས་རྟེན་འབྲེལ་ཐབས་མཁས་གལ་ ༢༠༣༽ པོ་ཆེ། ། མགོན་མཚོ་སྐྱེས་རྡོ་རྗེའི་རྣམ་རོལ་གར། ཁོང་སྦས་པའི་རྣལ་འབྱོར་རིག་པ་འཛིན། ། ས་མནྟ་སུ་ཁ་བཛྲ་མིང༌། ཁྱོའི་ཟབ་ཆོས་གདམས་པའི་བདག་པོ་མཆོག ། ལས་རྟེན་འབྲེལ་ལེ་ལོར་མ་བསྐུར་བར། ། གཏེར་སྟོན་དང་ཆོས་བདག་དཔལ་འཛོམ་ན། ། གསང་གཏེར་གྱི་ལྡེ་མིག་རིམ་འཕྲད་ནས། །
ལྷོ་བྲག་ཏུ་གཏེར་སྒོ་མང་པོར་འབྱེད། ། དེས་གདུལ་བྱ་ཐེར་འབུམ་དཔལ་རིར་འདྲེན། ། རྒྱ་བོད་ཀུན་ཆོས་འདིར་ཁྱབ་པར་ངེས། ། གསེར་སེར་པོ་སྐྱོན་བྲལ་ཀུན་ལ་གསལ། ། ར་གན་གྱི་འདྲེན་པའི་དུས་བྱུང་ན། ། ལྷ་དམར་པོ་གསུམ་གྱི་ལས་བསྐུལ་ན། ཁོའི་སྲོག་སྙིང་བརྡ་རུ་བསྟན་ནས་འོང༌། ། དེ་རྡོ་རྗེའི་གོ་རར་དམ་རྒྱས་བཅིངས། ། འདའ་མེད་ཀྱི་བཀའ་རྟགས་ཕྱག་རྒྱས་མནན། ། བར་ཆད་ཀྱི་གཡུལ་ལས་རྒྱལ་བར་ངེས། །
བརྡ་གོ་འམ་པདྨ་ལས་འབྲེལ་རྩལ། ། ཞེས་ཟེར་ནས་ལྷོ་ནུབ་ཀྱི་ཕྱོགས་སུ་འཇའ་སྤྲིན་གྱི་རྣམ་པར་མི་སྣང་བར་སོང༌། དེ་ནས་མཁའ་འགྲོའི་བརྡ་བྱང་ ༢༠༤༽ བཞིན། རིམ་གྱིས་རྫ་རྒྱལ་དགོན་དུ་ཕེབས་པས། དགོན་པས་ཀྱང་སྤྲུལ་སྐུ་རྣམས་གསུམ་ལ་ཞབས་ཏོག་ཕུན་སུམ་ཚོགས་པའི་རྟེན་འབྲེལ་གྱི་བྱ་བ་མཐའ་ཡས་པར་མཛད། མཚམས་སྤྲུལ་རིན་པོ་ཆེ་ཀྱང་ལུགས་གཉིས་ཀྱི་ཞབས་ཏོག་བསྒྲུབ་ཅིང་ཁྱད་པར་ཀློང་ཆེན་པའི་སྤྲུལ་པ་འཁྲུལ་མེད་དུ་འདུག་པས། ཁྱེད་ཀྱི་གཏེར་ཁ་མཁའ་འགྲོའི་སྒྲུབ་པ་ཟབ་གནད་ཁྱད་པར་ཅན་ཡོད་པ་བདག་གིས་རྨིས་པས་རྟེན་འབྲེལ་ལེགས་གསུང་ནས་གཏེར་གྱི་བསྒྲོ་གླེང་མང་དུ་མཛད། རྗེ་དེ་ཉིད་ཀྱིས་ཀྱང་ཆོས་དང་གདམས་པ་མང་དུ་ཞུས་ནས་ཐུན་མོངས་མ་ཡིན་པའི་བླ་མར་གྱུར་ནས་ཕན་ཚུན་ཐུགས་རྒྱུད་གཅིག་པ་ལྟ་བུས་རྗེས་གཅོད་ཀྱི་གསུང་སྒྲོས་མང་དུ་མཛད། དེ་ནས་དགོན་སྡེ་ལྷ་མིས་ཀུན་གྱིས་སྐྱེལ་མ་ལམ་བསྟན་སོགས་ཞབས་ཏོག་ཅི་རིགས་པ་བསྒྲུབས་ནས་རིམ་གྱིས་བྱོན་པའི་ཚེ། རྫ་རྒྱལ་འཕན་ཕྱུག་གི་ཉེ་ལོག་གཅོས་ཐང་ཟེར་བའི་སར་ཕེབས་ནུབ་རྗེ་དེ་ཉིད་ཀྱི་ཐུགས་དམ་གསུངས་ནས་ ༢༠༥༽ བཞུགས་ཡོད་སྐབས།
མི་མོ་མཛེས་མ་ཞིག་ཐོན་བྱུང་ནས་འདི་སྐད་ཟེར། ཨ་བུ་སང་སྐུ་ཁམས་བཟང་འོ་མ་རྒྱལ་ལམ་གསུངས། རྗེའི་གསུངས་མ་གྲོལ་ནས་ངག་གཏམ་གྱི་ལམ་ནས་འོ་མ་རྒྱལ་གསུངས་ཚེ། མོ་ན་རེ་ཁྱེད་ཀྱི་ང་ལ་གཏམ་སྨྲས་པས་ཅི་ལ་གནོད། ཁྱོད་ཀྱིས་སང་ཉིན་གཏེར་ཆེན་ཁ་ཆ་ཤས་བཞེས་དགོས་པ་འདྲ་ན། ཆོས་ཀྱི་བདག་པོ་ནི་ཡོད་མོད། གཟུངས་མ་མེད་པས་གཏེར་གྱི་གྲོགས་ལྡན་བྱེད། རྟེན་འབྲེལ་གཞན་དབང་དུ་སོང་ཚེ་མི་འདོད་པའི་རྐྱེན་ཁ་སྡང་ཡོང༌། ང་ཚོ་རིང་བས་མིན་ཟེར་མ་ཐག་མི་སྣང་བར་ཡལ། དེ་ནས་རྗེའི་གསང་གཏེར་གྱི་སྒྲོམ་བུ་གཉིས་དེ་སྐབས་བཞེས།
གནམ་ལྕགས་ཀྱི་རྡོ་རྗེ་དང༌། རྗེ་བཙུན་སྒྲོལ་མའི་སྐུ་ཞིག་ཡོད་པ་དེ་ནངས་སྔ་མོ་བཞེས་དགོས་དགོངས་པས། དབུས་སྒར་བ་ཤིན་ཏུ་མང་བའི་བརྡ་ལ་འཕྲོད་པའི་ལམ་དུ་ཞུགས། དེ་ནས་རིམ་བཞིན་འབྲི་ཆུ་ཁར་ ༢༠༦༽ ཕེབས་ཚེ་མི་འདོད་པ་སྣ་འགའ་བྱུང་བས། རྗེས་གཏེར་སྲུང་གི་གསོལ་མཆོད་མཛད་ནས་བཀའ་དམ་ལ་བཞག་པས་རེ་ཞིག་བདེ་བར་གནས། དཔལ་ཐང་ལུང་མོ་ཆེ་ཟེར་བ་པདྨ་བཀོད་ཀྱི་གནས་ཀྱི་སྒོ་སྲུང་ཕྱི་མའི་ཕྱི་མ་བསླུ་བདུད་བག་ཙེ་དམར་ནག་ཟེར་བའི་ཉེ་འདབ་ལ་ཐོན་སྐབས། རྗེ་དེ་ཉིད་ཀྱི་ཟབ་གཏེར་ཡོངས་རྫོགས་ཀྱི་བདག་པོ་ལུང་ཟིན་མཆོག་གྱུར་ཝ་ཤུལ་བསོ་སྤྲུལ་སྣ་ཚོགས་རང་གྲོལ་དཔོན་གཡོག་ཐམས་ཅད་དབུས་ལ་བྱོན་རྒྱུ་ཡིན་པ་དང༌། རྗེ་འཁོར་བཅས་ཐོག་མར་བཀོད་ཆེན་ལ་ཕེབས་དགོས་པས། བླ་སློབ་གཉིས་ཀ་བྲལ་མ་ཐུབ་པར་ཞག་ཆ་ཤས་སུ་དེ་ཀར་བཞུགས་སྐབས། སྔར་གྱིས་མི་མོ་དེ་གཟིམས་ལམ་ལ་འོང་ནས་འདི་སྐད་ཟེར།
ཁྱོད་ལས་འཕྲོ་དག་པའི་གཏེར་ལ་དབང༌། ། ཤེས་རབ་ཀྱི་མིག་ལྡན་བློ་གྲོས་གསལ། ། བསྟན་འགྲོ་བའི་མུན་སེལ་འོད་པོ་ཆེ། ། དུས་རྟེན་འབྲེལ་སྣ་ཁ་རིམ་པས་དཔྱོད། ཁོང་ལྷ་ ༢༠༧༽ ལུང་དཔལ་གྱི་རྣམ་རོལ་གང༌། ། ལས་སྨོན་ལམ་འཛོམ་པས་ཁྱོད་ལ་འཕྲད། ། རྟེན་འབྲེལ་ལ་འབྱུང་བློ་ཁ་མ་བསྒྱུར་ན། ། ཆོས་འཁོར་འཛིན་གྱི་བུ་ལ་རང་སྐལ་སྤྲོད། ཁྱོད་རིགས་རུས་ངན་པའི་མི་དབང་ཤོར། ། ཟབ་གཏེར་གྱི་དུས་ཚིགས་བཏང་སྙོམས་ལུས།
ཁོང་སབྡའི་ཁྱུ་མཆོག་དབུ་འཕངས་མཐོ། ། ལས་དཀར་ནག་འདྲེས་མས་འགྲོ་བློ་བསྒྱུར། ། གསེར་ལྡན་གྱི་ངང་པ་མ་གཏོགས་ཀུན། ། དེའི་ངག་ལ་དྲངས་ནས་ཁྱེད་ལ་འཚེ། ། ལྷ་དམར་པོ་ལས་བསྐུལ་དྲག་པོ་ཡིན། ། འབྱུང་པོའི་ཚོགས་རླུང་གི་སྤུ་གྲིར་འདྲེན། ། བརྡ་གོ་འམ་པདྨ་ལས་འབྲེལ་རྩལ། ། ཞེས་དང༌། ཡང་ད་ནི་ཁྱོད་བླ་སློབ་གཉིས་འབྲལ་མི་ཐུབ་པ་མ་བྱེད་པར་མྱུར་དུ་མི་འགྱང་བ་ལམ་དུ་བཞུད་ན་བཟང་གི། ཡུན་རིང་དེ་ཀར་བསྡད་ན་ཁྱེད་ཀྱིས་གཏེར་མ་བཞེས་པའི་རྐྱེན་གྱིས་མི་འདོད་པ་འོང་རབ་ཡོད་ཟེར་ནས་མི་སྣང་བར་ཡལ།
ཡང་མི་ནག་རྟ་ནག་ཅན་ཞིག་འོང་ནས་ཨ་བུ་ལགས་ ༢༠༨༽ སྐུ་ཁམས་བཟང་འོ་མ་རྒྱལ་ལམ་ཟེར། རྗེའི་ཞལ་ནས་དཀའ་མ་ཐ་ཁྱོད་སུ་ཡིན་གསུངས་པས། ཁོ་ན་རེ་ཡུལ་འདིའི་སྲུང་མ་མཐུ་རྩལ་ཅན་ཡིན་པས་འོན་ཀྱང་ང་གུ་རུ་པདྨའི་བཀའ་དམ་ལ་གནས་ཡོད་པ་ཞིག་ཡིན་ཏེ། ཁྱེད་གཏེར་སྟོན་ངེས་པ་པདྨའི་རྒྱལ་ཚབ་སུ་འདུག་པས་མཇལ་དུ་འོང་བ་ཡིན་ཟེར་ནས་ཕྱག་ཕུལ་ཏེ་མདུན་དུ་འཁོད་པས། ཡང་རྗེ་དེ་ཉིད་ཀྱི་ཞལ་ནས་ཁྱོད་གཟུགས་མེད་ཡིད་ལུས་ཙམ་གྱིས་ང་གཏེར་སྟོན་ཨི་ཡིན་ཅིས་ཕྱིར་ཤེས། ང་སྤྲང་པོ་འཁྱར་པོ་ཞིག་ཡིན་མ་གཏོགས་གཏེར་སྟོན་པདྨའི་རྒྱལ་ཚབས་མིན་གསུང་ནས། ཁོ་ན་རེ་ང་ཡིད་ལུས་ཡང་མངོན་ཤེས་ཕྲ་མོ་ཡོད་པས་ན་ནངས་ནས་རྗེ་ཁྱོད་བྱོན་པར་འདུག་སྙམ་ནས་ལྟ་གོན་བྱས་པ་ཡིན། ང་ལ་ཁྱོད་གཏེར་སྟོན་ཡིན་མིན་གསུངས་མི་དགོས། སྔར་ཁྱོད་པདྨ་གླིང་པའི་དུས་ཀུན་བཟང་དགོངས་པ་ཟང་ཐལ་མཁའ་ཁྱབ་རང་གྲོལ་གྱི་ཆོས་སྐོར་ཕྲན་ ༢༠༩༽ རེའི་གཏེར་སྲུང་ང་རང་ཡིན་པས། དེ་དུས་ཀྱི་སྨོན་ལམ་ལས་འཕྲོ་ད་ལྟའི་བར་དུ་ལྡན་པས།
ཁྱོད་ཀྱིས་ང་ལ་གསོལ་མཆོད་རེ་མཛོད་དང་དངོས་གྲུབ་རེ་སྟེར་འོང་ཟེར་བ་དང་མནལ་སད་དོ། དེ་ནས་ནངས་སྔ་མོ་སྐྱོ་ཚ་གསོལ་སྐབས་རྗེའི་ཐུགས་དགོངས་ལ། ད་བསོ་སྤྲུལ་འདིའི་ཐུགས་ཆུང་ཤིན་ཏུ་མཛད་འདུག་པས་ལྷན་དུ་དབུས་ཕྱོགས་ལ་བྱོན་ན་ཅི་ཡིན་དགོངས་པས། དེ་མ་ཐག་པར་གཟིམ་གུར་གྱི་སྟེང་ན་བྱིའུ་ཡིད་དུ་འོང་བ་ལྔའི་མདངས་དང་ལྡན་པ་ཞིག་བྱུང་ནས་འདི་སྐད་ཟེར། ཏིང་ཏིང་རྣལ་འབྱོར་དྲི་མེད་འོད་ཟེར། ། སྦས་གནས་པདྨ་བཀོད་ནས་འོང་བའི། ། འཕྲུལ་བྱ་འོད་མདངས་མོས་པ་ང་རང༌། ། ཌཱཀྐི་རྒྱ་མཚོའི་ཕོ་ཉ་ཡིན་པས། ཁྱོད་ལ་དུས་ཚིགས་བརྡ་རྒྱུ་བསྟན་འོང༌། ། མ་གཅིག་ཀུན་བཟང་རྡོ་རྗེ་གླིང་པའི། །
གསང་གཏམ་ཤོག་དྲིལ་སྙིང་ལ་གབ་བཞིན། ། ད་ལ་འུར་ལ་འུར་རིགས་པས་དཔྱོད་ལ། ། དབུས་རི་ལྷ་ལྡན་དུས་སུ་མ་བབ། ། སྦས་ཡུལ་ཕྱོགས་སུ་བྱོན་ ༢༡༠༽ ན་ལེགས་བསམ། ། མཐོ་མཐོ་རྒྱལ་པོས་ངག་ལ་མ་གཞོལ། ། སེང་དཀར་རང་ས་ཟིན་པ་གལ་ཆེ། ། རྟ་ཡི་བརྫུ་བག་འབྲུག་ལ་ངོམ་དུས། ། དྲག་རྩལ་ཆོས་སྐྱོང་ལས་ལ་བསྐུལ་མཛོད། ། སྡེ་བརྒྱད་གདུག་པའི་ཆོ་འཕྲུལ་འགྱེད་ནས། ཁ་ཆར་བུ་ཡུག་མི་འདོད་སྟོན་ཚེ། །
རླུང་ལྷའི་རྒྱལ་པོ་ཕྱོགས་ནས་གཡོ་བའི། ། མི་འགྱང་ལ་ཡོག་ལྟད་མོ་མངོན་ངེས། ། ཆོས་ཀྱི་བདག་པོ་ཀརྨའི་མིང་འཛིན། ། སྨོན་ལམ་དབང་གིས་རྟེན་འབྲེལ་འཛོམ་ན། ། ཤེས་རབ་མིག་གི་རང་སྐལ་ནོར་རྙེད། ། བདེ་སྡུག་སྣ་ཚོགས་རི་མོ་ཤར་ཡང༌། ། ཐམས་ཅད་རོ་སྙོམས་བརྟུལ་ཞུགས་སྐྱོང་མཛོད། ། གང་བདེར་མ་དང་མཁའ་འགྲོས་གྲོགས་བྱེད། ། འདི་སྣང་སྒྱུ་མའི་ཡུལ་ལ་མ་ཆགས། ། དུས་གསུམ་ལམ་དུ་ཞུགས་ན་ལེགས་པའི། །
བརྡ་དོན་ཁྱོད་ཀྱི་གོ་འམ་དཔའ་བོ། ། བདེ་བདེ་སྐྱིད་སྐྱིད་མཁའ་འགྲོའི་གླིང་ན། ། ཏིང་ཏིང་བྱིའུ་འཕུར་སྡིང་གཡོ་ཞིང༌། ། ངེས་ངེས་མཁའ་འགྲོའི་ཞིང་དུ་ང་འགྲོ། ། ཟེར་ནས་གར་སོང་ཆ་མེད་དུ་ ༢༡༡༽འཕུར་སོང༌། དེ་ནས་རྗེ་དེ་ཉིད་མཁའ་འགྲོའི་ལུང་བསྟན་བཞིན་སྦས་གནས་སུ་བྱོན་པར་དགོངས་ནས་དབུས་ཕྱོགས་ལ་བྱོན་པའི་བུ་སློབ་རྣམས་ལ་གང་མཁོའི་གསུང་ཆོས་བྲི་སྤེལ་དང༌། ཉམས་ལེན་གྱི་ཞལ་ཏ་རང་རང་འཚམས་པའི་ཅི་དགོས་ཐམས་ཅད་ཀྱིས་བློ་ཡིད་ཚིམ་པར་མཛད། ཁྱད་པར་བསོ་སྤྲུལ་རིན་པོ་ཆེ་ལ་ལུགས་གཉིས་ཀྱི་ཞལ་ཏ་སོགས་གནང་ནས་ཐུགས་ཡིད་དྲིལ་གྱིས་ཐུགས་བརྩེ་མཛད་ནས། རྗེ་དེ་ཉིད་མི་འགྱང་བར་རང་ཡུལ་ལ་ཕེབས་པར་ཞལ་གྱིས་བཞེས་ནས་བསོ་སྤྲུལ་དཔོན་གཡོག་དབུས་ལ་བྱོན། རྗེ་འཁོར་བཅས་སྦས་གནས་ཕྱོགས་སུ་བྱོན་པས།
དེའི་དགུང་མོ་སྒར་པའི་མི་ཐམས་ཅད་ཀྱིས་སེམས་སྐྱིད་པའི་རྩེ་དགའ་བྱེད་ཅིང་བཞད་གད་གླུ་ལེན་སོགས་བྱེད་འདུག རྗེ་དེ་ཉིད་ནི་བསོ་སྤྲུལ་བྱོན་སོང་བ་ལ་ཐུགས་ཆུང་མཛད་ནས་ཅོག་པོའི་ནང་དུ་ཐུགས་དམ་ལ་བཞུགས་ནས་མཛད་ཚེ། བསོ་སྤྲུལ་རིན་པོ་ཆེ་དང་དེའི་ཉེ་གནས་མདུན་གཡོག་ཀུན་བཟང་བསྟན་འཛིན་ཞེས་པ་དཔོན་གཡོག་གཉིས་པོ་སྒར་ ༢༡༢༽ གཞིའི་རྗེས་ནས་བྱོན་ཚེ། བསོ་སྤྲུལ་གྱིས་རྗེ་དེ་ཉིད་དྲན་ཞིང་བཤུམ་པར་མཛད་དེ་བྱོན་འགྲོ་བ་དགོངས་པས། རྗེས་ཀྱང་སློབ་མ་དམ་ལྡན་དུ་དགོངས་ནས་བླ་མ་ལྷ་ལ་གསོལ་བ་འདི་ལྟར་བཏབ། དུས་གསུམ་རྒྱལ་བའི་སྤྱི་གཟུགས་པདྨ་འབྱུང༌། ། རིགས་བརྒྱའི་སྤྱི་དཔལ་བདུད་འཇོམས་ཧེ་རུ་ཀ ། ཡེ་ཤེས་མཚོ་རྒྱལ་གནས་སུ་མཁའ་འགྲོ་དང༌། ། འཇིགས་འདས་དམ་ཅན་གཏེར་སྲུང་རྒྱ་མཚོའི་ཚོགས། ། གསོལ་བ་འདེབས་སོ་བྱིན་རླབས་བར་ཆད་སོལ། །
སྔོན་སྨོན་གཏད་རྒྱ་བཟང་པོ་མཐུ་བཙན་པས། ། སྐྱེ་ཕྲེང་དུ་མ་དབྱེར་མེད་ལྷན་དུ་འཚོགས། ། ཟབ་གཏེར་ཆོས་ཀྱི་བདག་པོ་རིག་པ་འཛིན། ། དམ་ལྡན་སློབ་བུ་སྙིང་གི་བུ་གཅིག་པུ། ། ལྷག་བསམ་དག་པའི་དོན་གཉིས་བསྒྲུབ་པ་ལ། ། ལམ་འཕྲང་ཆོམ་རྐུན་གཅན་ཟན་འཇིགས་པ་སོགས། ། ཚེ་ཆོས་བསོད་ནམས་ནོར་ལ་བར་གཅོད་པའི། ། འགབ་འདྲེའི་རིགས་གྱུར་གཟུགས་ཅན་གཟུགས་མེད་ཀྱིས། ། བསམ་ངན་གདུག་རྩུབ་གནོད་འཚེ་མ་ལུས་པ། ། མཐུ་སྟོབས་ནུས་པས་ ༢༡༣༽ ཞི་བཟློག་གཞོམ་པ་དང༌།
ཁ་འཛིན་སྡོང་གྲོགས་ལམ་བསྟོན་སྲུང་བསྐྱོབས་མཛོད། ། བསམ་དོན་རེ་བ་མ་ལུས་ཀུན་འགྲུབ་ནས། ། ཕྱོགས་དུས་གནས་སྐབས་མཐར་ཐུག་བདེ་ལེགས་ཤོག ། ཅེས་གསུངས་ཏེ་ལམ་ལྷར་གསོལ་ཁ་ཕྲིན་བཅོལ་ཐུགས་གཏད་སོགས་རྒྱུན་གྱིས་མཛད། དེ་ནས་རིམ་བཞིན་བྱོན་པའི་ཞག་འགའ་འགྲོ་སྐབས་སུ། རྗེ་མ་མཁའ་འགྲོའི་གསུང་གཏེར་གྱི་བརྡ་སྤྲད་ཀྱང་གཞན་རྐྱེན་ལ་བརྟེན་ནས་བཏང་སྙོམས་སུ་སོང་བའི་གཏེར་སྲུང་གི་འཁུ་སྡོག་བྱས་ནས་གཏེར་སྟོན་ཆོས་བདག་གཉིས་ཀྱི་སྒར་གཞི་ལ་ཆོམ་རྐུན་སོགས་མི་འདོད་པ་རེ་བྱུང་ཚེ། རྗེ་དེ་ཉིད་ཀྱིས་སྔར་མཁའ་འགྲོའི་ཞལ་ལུང་བཞིན་ཟབ་གཏེར་གྱི་སྲུང་མ་ལས་ལ་བསྐུལ་བའི་རྟགས་མཚན་མངོན་སུམ་དུ་འབྱུང་བས་ཉེར་འཚེ་ཐམས་ཅད་ཞི་བར་བྱེད་དོ། དེ་ནས་ལུགས་གཉིས་ཀྱི་མཛད་པས་མཐོང་ཐོས་ཀྱི་འགྲོ་བློ་ཆོས་ལ་བསྒྱུར་ནས་རིམ་གྱིས་ཆབ་མདོར་ཕེབས། དེ་ཀའི་སྡེ་དཔོན་ཀུན་གྱིས་ཞབས་ཏོག་བསྒྲུབ་ནས་སྐབས་རེར་ ༢༡༤༽བཞུགས་དགོས་པའི་གསོལ་བཏབ་ཀྱང༌། རྗེ་དེ་ཉིད་ཀྱིས་མཁའ་འགྲོའི་ལུང་བསྟན་བཞིན་དུ་འདུག་པར་དགོངས་ནས་བཞུགས་པར་ཞལ་གྱིས་མ་བཞེས་ཏེ།
རིམས་བཞིན་ཁམས་རི་བོ་ཆེར་ཕེབས་ཏེ་གནས་སྐབས་དེ་ཀར་སྒར་བཏབ་ནས་བཞུགས། ཟླ་བ་བཅུ་གཅིག་པའི་ཚེས་བརྒྱད་ལ་ཡབ་རྗེས་བླ་མའི་འདས་མཆོད་འཚོགས་མཛད་སྐབས་སྤྱན་འདྲེན་དུས་འཇའ་འོད་ཀྱི་ཀློང་ནས་ཡབ་རྗེ་བླ་མ་མངོན་སུམ་དུ་མཇལ་ཏེ་འབྱུང་དང་འབྱུང་འགྱུར་གྱི་ལུང་བསྟན་དང༌། རང་གཏེར་གྱི་ཆོས་བཀའ་འདས་རྗེས་སྐོར་གསུམ་གྱི་བརྡའ་ཤོག་དང༌། དགོངས་རྒྱུད་རྟོགས་པའི་བྱིན་རླབས་ཐམས་ཅད་གཅེས་ནོར་དུ་གནང་ནས་མི་སྣང་བར་གྱུར་ཏོ། དེ་ནས་རྗེ་དེ་ཉིད་དགུང་ལོ་ཉེར་དྲུག་ལོར་མ་ཡུམ་ཞི་བར་གཤེགས་པ་དང༌། སྐུ་ནུས་མཁྱེན་སྤྲུལ་རིན་ཆེན་དབུས་ཕྱོགས་ལ་བྱོན་དགོས་པ་སོགས་ལེགས་ཉེས་ཀྱི་བྱ་བ་མང་དུ་གསན་ནས་སྦས་གནས་ལ་བྱོན་སྟབས་མེད་པའི་མཐོང་ཐག་ཆོད་དོ། ཕར་ཚུར་ ༢༡༥༽ལ་བང་མི་བཀའ་ཤོག་བརྒྱུད་ཅིང་གང་དགོས་ཀྱི་བྱ་བ་ཐམས་ཅད་བསྒྲུབས་པར་མཛད། དེ་སྐབས་ཆབ་མདོའི་དཔོན་ནས་སྡེ་སྲུང་གི་སྐུ་རིམ་གྱི་ཡོ་བྱད་འབུལ་བ་སོགས་བཀུར་ནས་བང་མི་དཀའ་ཤོག་ཐོན་བྱུང་བའི། ཁོང་རྣམས་ཀྱི་འདོད་དོན་བསྒྲུབ་ནས་བློ་ཡིད་ཚིམ་པར་མཛད། དེ་སྐབས་ཡུལ་དེ་ཀར་ལུགས་གཉིས་ཀྱི་དཔོན་དུ་གཏོགས་པའི་དགེ་བཙུན་ཀརྨཱ་བསམ་འཕེལ་ཞེས་པ་ཞིག་བྱུང་ནས་རྗེ་ལ་མཐུན་རྐྱེན་ཞབས་ཏོག་ལེགས་པར་བསྒྲུབས་ནས་གཏེར་ཆོས་ཀྱི་ཡི་གེ་པ་བྱས།
རྗེས་ཀྱང་མཁའ་འགྲོའི་ལུང་དུ་གསལ་བའི་སྐྱེས་བུར་དགོངས་ནས་བླ་རྫོགས་ཐུགས་གསུམ་གྱི་ནང་ནས་བླ་སྒྲུབ་གུ་རུ་སྤྱི་འདུས་ཀྱི་ཆོས་སྐོར་དབང་དང་བསྐྱེད་རྫོགས་རྒྱབ་ཆོས་དང་བཅས་པ་ཤོག་སེར་ལས་ཞལ་བསྒྱུར་ཏེ་བྲི་སྤེལ་མཛད་ནས་ཆོས་བདག་སྐྱེས་བུ་རྣམས་ལ་གཏད། ཁྱད་པར་ཡབ་རྗེ་བླ་མའི་ཟབ་གཏེར་རྣམས་ཡང་གཏེར་དུ་གཏེར་ནས་དྲངས་ཏེ་གསལ་ཁྱབ་ཏུ་སྤེལ་བ་དང༌། རང་གཏེར་གྱི་བཀའ་བརྒྱད་དང༌། ཡབ་རྗེས་ ༢༡༦༽ ཟབ་གཏེར་གྱི་བཀའ་བརྒྱ་རྣམས་ཀྱི་ཁ་བྱང་ལུང་བྱང་ཐམས་ཅད་གསར་ཕབ་མཛད་པ་སོགས་ཟབ་གཏེར་གྱི་སྒོ་འཕར་མཐའ་ཡས་པ་གསར་དུ་ཕྱེས་ཏེ་འགྲོ་དོན་རྒྱ་ཆེན་པོ་འདུས་སྡེ་སྐལ་ལྡན་རྣམས་ཀྱི་མཐོང་ཆོས་སུ་མཛད། བན་གྱི་སྡེ་རྣམས་ལ་རང་ལུགས་དང་མཐུན་པའི་ཆོས་ཀྱི་དབང་ལུང་སོགས་གནང༌། བོན་རྣམས་ལ་ཨ་ཁྲིད་ཐིག་ལེའི་ཆོས་སྐོར་གྱི་ཁྲིད་ལུང་མཛད་ནས་ཁོང་རྣམས་ཡིད་ཀྱི་རེ་བ་མ་ལུས་པ་བསྐང་སྟེ། བན་བོན་ཐམས་ཅད་ཀྱི་གཙུག་གི་ནོར་བུ་འཆང་ནས་ཞབས་ཏོག་དུ་མ་ཅི་མཉེས་སུ་བསྒྲུབ་པར་བྱས་ཏེ། སྐྱེལ་མ་སོགས་ལ་ཞབས་ཞུ་ཅི་འགྲུབ་བྱེད་པར་ཁས་བླངས་ནས་རང་རང་གིས་ལམ་སྐྱེལ་གྱི་སྟ་གོན་བྱས། དེ་ནས་རིམ་གྱིས་རྗེ་དེ་ཉིད་དགུང་ལོ་ཉེར་བདུན་ལོར་དབུས་ཕྱོགས་ལ་ཕེབས་ཏེ། བྱོན་ལམ་གྱི་གནས་རྣམས་ལ་འབྲེལ་འཇོག་དང༌།
ངོ་མཚར་བའི་གཏེར་ཁ་དུ་མ་བཞེས་པ་སོགས་དོན་གཉིས་ཀྱི་མཛད་པ་འགྲན་བྲལ་དུ་མཛད་ཅིང་རིམ་གྱིས་ལྷ་སར་ཕེབས། སེར་ ༢༡༧༽ དགའ་འབྲས་གསུམ་ལ་ལྷ་མཇལ་དང༌། ཇོ་ཤག་རྣམ་གསུམ་ལ་གསེར་ཆབ་གསོལ་བ་སོགས་མཛད། ཁྱད་པར་ཇོ་བོའི་མདུན་དུ་མར་མེ་མཆོད་པ་སོགས་ཅི་འབྱོར་བསགས། རྗེ་དེ་ཉིད་དང་དགེ་སློང་བཞི་སྡེ་རེས་ཉིན་ཞག་འགར་མཆོད་པ་འབུལ་པ་མཛད་སྐབས། རྗེའི་ཐུགས་སྣང་ལ་ཇོ་བོའི་མཛོད་སྤུ་ལས་འོད་ཟེར་དཀར་པོ་ཞིག་བྱུང་ནས་རྗེའི་ཐུགས་དཀར་ཐིམ་པར་སྣང་བའི། དེ་མ་ཐག་ཏུ་ཐུགས་སྣང་འགྱུར་ནས་རྫུ་འཕྲུལ་ལ་དབང་ཐོབ་ཏེ། དག་པའི་ཞིང་ལྔར་བྱོན་ནས་རིགས་ལྔའི་སངས་རྒྱས་རྣམས་ཀྱིས་དབང་སྐུར་ལུང་བསྟན་དབུགས་དབྱུང་བ་ལ་སོགས་པ་མཛད་ཅིང་སངས་རྒྱས་ཀྱི་ཡོན་ཏན་ཉེར་ལྔའི་དབང་ཕྱུག་དམ་པར་གྱུར་ནས། མར་གནས་དྲུག་གི་འགྲོ་བ་རྣམས་ལ་མཛད་པ་གང་འདུལ་གྱི་སྒོ་ནས་ངན་སོང་གི་རྒྱུ་བག་ཆགས་དང་བཅས་པ་ལྷག་མེད་དུ་བཅོམ་ཏེ། ཐམས་ཅད་བདེ་འགྲོ་མཐོ་རིས་ཀྱི་གནས་སུ་འདྲེན་སྟོབས་མཛད་ནས་འགྲོ་བའི་དོན་རྒྱ་ཆེན་པོ་མཛད་པ་སོགས་འབྱུང་བས།
ཞིང་ལྔའི་བཀོད་པ་ཐམས་ཅད་རྗེས་འཇུག་གི་དོན་དུ་ཡི་གེར་ཕབ་ནས་ ༢༡༨༽ ཉུང་བསྡུས་སྨོན་ལམ་གསུང་ཚེ། ཉོན་མོངས་བདུད་ཀྱི་སྡེ་ཚོགས་བཅོམ། ། བསོད་ནམས་ཡེ་ཤེས་ཕུང་པོར་ལྡན། ། སྲིད་དང་ཞི་བའི་མཐའ་ལས་འདས། ། ཤཱཀྱའི་ཏོག་ལ་གསོལ་བ་འདེབས། ། འཇིགས་བརྒྱད་ཞི་བར་བྱིན་གྱིས་རློབས། ། སྐྱེ་དང་ཚེ་རབས་ཐམས་ཅད་དུ། ། སླར་ཡང་ལྷག་པའི་ལུས་ཐོབ་ནས། ། འགྲོ་རྣམས་སྡུག་བསྔལ་ལས་གྲོལ་བའི། ། དད་དཔོན་མཆོག་ཏུ་བདག་འགྱུར་ཤོག །
གསུངས་མ་ཐག་ཏུ་ཞིང་སྣང་ཐམས་ཅད་འོད་དཀར་ལ་ཐིམ། འོད་ཟེར་ཇོ་བོའི་སྨིན་མཚམས་ལ་ཐིམ་མོ། དེ་ནས་ཉིན་གཅིག་ཡང་ཇོ་མཇལ་ལ་བྱོན་སྐབས་བླ་བྲང་གསེར་ཁང་སྟེང་ན་སྟག་ལུང་མ་ཧཱ་རིན་པོ་ཆེས་ཞི་ཁྲོ་ཁྲོམ་དཀྲུང་གི་དབང་མོ་ཆེ་གསུང་ནས་འདུས་པ་སྟོང་སྡེ་ཙམ་འཚོགས་པའི་མདུན་སར་རྗེ་དེ་ཉིད་མཇལ་དུ་བྱོན་པས། མ་ཧཱ་རིན་པོ་ཆེའི་ཐུགས་དགྱེས་ཞུས་པར་མཛད་ནས་མདོ་སྔགས་ཆོས་ཀྱི་བགྲོ་གླེང་མང་པོ་ཡར་ཞུ་ཕྱིར་གསུང་མཛད་པས། སྟག་ལུང་རིན་པོ་ཆེའི་ཞལ་ནས་ཁྱེད་དོན་དང་ལྡན་པའི་རྣལ་འབྱོར་ ༢༡༩༽རལ་པ་ཅན་ཞིག་ཡིན་པར་འདུག་གསུངས་ནས་ཐུགས་བརྩེ་བརྩེ་མཚད་ཅིང་དངུལ་དང་དངོས་རྫས་མང་པོ་གནང་དང་ཐུགས་བསྐྱེད་སྨོན་ལམ་མཛད། གཞན་འདུས་པ་འཁོར་དུ་གཏོགས་པ་འགས་སྔགས་པ་རལ་ནག་ཅན་ཧམ་པ་ཆེན་པོ་ཁྱེད་མར་སོང༌།

རིན་པོ་ཆེ་ལ་ཆོས་ཅོད་བྱེད་འདུག་ཟེར་ནས་དེ་འདུས་ཐམས་ཅད་ཧ་ལས་པར་བྱེད་དོ། དེ་ནས་བཀའ་བློན་ལྷ་ཀླུ་སང་གི་ཞབས་ཏོག་བསྒྲུབ་ནས་ཕོ་བྲང་དུ་གདན་དྲངས་ཞུས་ནས། སྙིང་ཐིག་གི་དབང་ལུང་དང་སྐུ་རིམ་སོགས་མཛད་ནས་སྦྱིན་བདག་གི་གཙོ་བོར་གྱུར་ནས་མཐུན་རྐྱེན་ཕུན་སུམ་ཚོགས་པར་མཛད། དེ་ནས་སྔར་མཁའ་འགྲོའི་ལུང་བསྟན་དང༌། བླ་མའི་ཞལ་གསུང་དང་མཐུན་པའི་ཟབ་གཏེར་གྱིས་གྲོགས་སུ་མངག་༼བསྔགས?༽པའི་མི་རོ་༼མོ?༽རེད་སྙམ་པའི་འབྲུག་ལོ་པ་༼མ?༽ཞིག་རིགས་རུས་མཐོ་བ་སོག་པོ་དབང་དུ་གཏོགས་པའི་དཔོན་ཚང་ཞིང་དུ་འདུག་པས། རྗེ་དེ་ཉིད་ཀྱི་དངོས་སློབ་དམ་པ་མགོན་བླ་ཤེས་རབ་ཞེས་པ་ལུགས་གཉིས་གང་ཐད་ནས་བློ་རྣོ་བ་ཞིག་ཡོད་པ་དེ་ལ། རྗེས་ཟབ་ ༢༢༠༽གཏེར་གྱི་གྲོགས་སུ་འདུག་པས་ལོན་ཐབས་ཅི་དགོས་གསུངས་པས། ཤེས་རབ་ཀྱི་འུ་ཅག་ཡུལ་ནག་ཕྱོགས་ས་དམའ་བ་བསོད་ནམས་དབུལ་བ་ཡིན་པས། སྐབས་ཀྱི་རྟེན་འབྲེལ་གྱི་མཚོན་ཙམ་མ་གཏོགས་ཡུན་རིང་པོར་གཟུངས་མར་མི་སྦྱིན་ངེས་པ་འདྲ་ན། ཉིད་ཀྱི་ཆོས་སྐྱོང་ལ་ཕྲིན་བཅོལ་མཛད་ན་རྒྱལ་དབང་པདྨའི་སྨོན་ལམ་ལ་བསླུ་བ་མེད་པ་ཡིན་པས་རིམ་གྱིས་སྟབས་ལེགས་ལོས་འོང་ཞུས་པས། རྗེས་ཀྱང་དེ་ལྟར་མཛད།
དེ་ནས་བོད་སྡེ་པ་གཞུང་ནས་གཏེར་སྟོན་ཚད་ལྡན་དུ་འདུག་པས་བོད་སྤྱིའི་དབུ་བླར་བཀོད་དགོས་ཟེར་ནས་ཐམས་ཅད་ཀྱི་གྲོས་འཆམས་ཀྱང་གསང་ཐབས་སུ་བྱས། རྗེ་དེ་ཉིད་ཀྱི་ད་བླ་མའི་ལུང་བསྟན་དུ་གསུངས་པ་ལྟར། ལྷོ་གནས་རྣམས་སུ་བྱོན་པའི་ལམ་ཁར་སྐུ་མཆེད་མཁྱེན་སྤྲུལ་རིན་པོ་ཆེ་ཚེ་རིང་ལྗོངས་ནས་ཞི་བར་གཤེགས་པ་སྔར་ནས་གསན་ཀྱང༌། ཡུལ་དེ་ཀ་སྤྱན་ལམ་ལ་མངོན་ཚེ་ཐུགས་ཤིན་ཏུ་སྐྱོ་བའི་འོ་དོད་འབོད་ནས་མང་དུ་བཤུམས་པར་མཛད་ཚེ། ༢༢༡༽ ནམ་མཁའ་ནས་སྤྲིན་འཇའ་རིས་ཀྱི་རྣམ་པར་ཤར་བྱུང་བའི་དེ་ལ་གཟིགས་པའི་ནང་ན་འོད་འཁྱིལ་གྱི་ཀློང་དུ་མཁྱེན་སྤྲུལ་རིན་པོ་ཆེའི་སྐུ་དངོས་སུ་བཞུགས་པ་རང་མཇལ་བས། རྗེའི་ཞལ་ནས་ཡབ་རྗེ་གཏེར་ཆེན་རིན་པོ་ཆེ་སྙིགས་དུས་ཀྱི་བསོད་ནམས་དམན་པའི་དབང་གིས་ཞིང་དུ་བྱོན། ཁྱོད་ཀྱིས་ངེད་རྣམས་ཐུགས་ཀྱིས་བོར་ནས་ཞིང་དུ་བྱོན་པའི་དགོས་པ་ཅི་ལགས། ཁྱད་པར་བདག་ཕ་མ་མེད་པའི་དྭ་ཕྲུག་ཁ་ཉམས་ཞན་པའི་ཁྱེད་མི་༼མིན?༽རེ་ས་མེད་པ་དགོངས་བཞིན། ང་རང་ཐུགས་ནས་དོར་བ་ཅིས་ཕྱིར་ཡིན་གསུངས་ཏེ་བཤུམ་པར་མཛད་ཚེ། མཁྱེན་སྤྲུལ་རིན་པོ་ཆེས་ཀྱང་ཐུགས་བརྩེ་བརྩེ་མཛད་ནས་ལུགས་གཉིས་ཀྱི་གསུངས་མཛད་མང་པོ་གནང་བ་དང༌།
ཁྱད་པར་མི་འགྱང་བར་མྱུར་དུ་མཇལ་དུ་མཇལ་འོང་གསུང་པས། རྗེ་དེ་ཉིད་ཀྱི་ཞལ་ནས་འུ་ཅག་མི་འགྱང་བར་མཇལ་ཐབས་ཅི་འདྲ་ལགས་གསུང་ཚེ། མཁྱེན་སྤྲུལ་རིན་པོ་ཆེའི་ཞལ་ནས་བསོ་སྤྲུལ་གྱིས་ང་ལ་ཆོས་༼ཆེས?༽དམ་གྱིས་བཅིངས་ནས་ཁྱོད་རང་ཡུལ་ཕྱོགས་ལ་འོང་དགོས་གསུང་ ༢༢༢༽ ནས་སྐད་དང་ཡི་གེ་མང་པོ་བཞག་འདུག་པས། བསྐལ་པ་ལྕགས་ཁྱིའི་ལོར་སེར་དགོན་དུ་བྱོན་དགོས། དེ་དུས་འུ་ཅག་གཉིས་མཇལ་འོང་གི་གསུངས། ཡང་རྗེའི་ཞལ་ནས་བདག་རང་ཡུལ་ལ་འགྲོ་སྙམ་མེད་པས་ཇི་ལྟར་དགོས་ཞུས་པས། མཁྱེན་སྤྲུལ་གྱི་ཞལ་ནས་ད་ཅི་དགོས་ཁྱོད་ལ་མཁའ་འགྲོའི་ཞལ་གཟིགས་ལུང་བསྟན་རེ་ལོས་འོང་གསུང་ནས་མི་སྣང་བར་ཡལ། དེ་ནས་རིམ་གྱིས་བྱོན་ནས་སྔར་ཀློང་ཆེན་པའི་གནས་ཡུལ་གྲོགས་༼གྲོང?༽མོ་ཚོར་ཕེབས་པས། རྗེ་དེ་ཉིད་སྔར་ཀློང་ཆེན་པ་ཡིན་དུས་ཀྱི་གནས་ཚུལ་ཐུགས་ལ་གསལ་བས་མཚར་རེ་ཆེ་གསུངས་ཚེ། གནས་ཚང་གི་རྒན་བུ་ན་རེ་རིན་པོ་ཆེ་ལགས་ཁྱོད་ཅི་ལ་མཚར་བ་ཡིན་ཞུས་པས།
རྗེའི་ཞལ་ནས་ང་སྔར་ཀློང་ཆེན་པ་ཡིན་དུས་གནས་ཁང་འདིའི་བཀོད་པ་དང༌། བྱ་བ་རྣམས་གསལ་པོར་དྲན་པར་འདུག་པས་དེ་ལ་མཚར་བ་ཡིན་གསུང་ནས་སྔོན་གྱི་རྒྱུས་ཐམས་ཅད་ཞིབ་པར་གསུངས་ཚེ། ཁོང་རྣམས་ཡིད་ཆེས་ཤིང་ཞབས་ཏོག་ཀྱང་འགྲན་ ༢༢༣༽ བྲལ་ཞུ་བར་བྱས། དེ་ནས་རིམ་གྱིས་ལྷོ་གནས་རྣམས་སུ་བྱོན་ནས་ཁྱད་པར་གངས་རི་ཐོད་དཀར་དུ་ཕེབས་ནས་བླ་སྒྲུབ་ཐིག་ལེའི་རྒྱ་ཅན་གྱི་སྐུ་མཚམས་ལ་བཞུགས་སྐབས། ཐོག་མར་གནས་སྲུང་རྣམས་ཀྱིས་གཟུགས་བསྟན་ནས་ཕྲིན་ལས་གང་འདོད་དུ་བསྒྲུབ་པ་དང༌། གནས་ཆེན་རྣམས་ཀྱི་གཏེར་ཐམས་ཅད་གཏེར་སྲུང་དངོས་སུ་འོང་ནས་གཏེར་རྫས་རྣམས་ལྷག་ལུས་མེད་པར་ཕུལ་བ་སོགས་རྟགས་མཚན་དུ་མ་བྱུང་བ་དང༌། ཁྱད་པར་ཀུན་མཁྱེན་ཆེན་པོའི་ཞལ་དངོས་སུ་གཟིགས་པས་དབུ་མགྲིན་གྱི་རྩ་མདུད་ཐམས་ཅད་གྲོལ་ནས་ཤེས་བྱ་ཐམས་ཅད་ལ་ཐོགས་པ་མེད་ཅིང་མདོ་སྔགས་རྒྱུད་སྡེ་རྒྱ་མཚོའི་གཞུང་ལུགས་གྲུབ་མཐའ་ཐམས་ཅད་ཐུགས་སུ་ཆུད་པར་བྱུང་ངོ༌། དེའི་སྐབས་སུ་གནས་སྲུང་རྣམས་ཀྱིས་ཡོན་ཏན་ཐམས་ཅད་རྗེས་འཇུག་གི་དོན་དུ་གཏན་ཕབ་ཀྱི་བརྡས་བསྐུལ་ནས་གནས་ཀྱི་ཡོན་ཏན་ཕྱི་ནང་གསང་གསུམ་གྱི་ཚུལ་དུ་བྲི་སྤེལ་མཛད། ཚེ་རིང་མ་བྱོན་ནས་རྗེ་དེ་ཉིད་ཕྱག་མཐིལ་དུ་བཞག་ནས་ཡུལ་ཉེར་བཞི། གནས་སོ་གཉིས།
༢༢༤༽ ཧེ་རུ་ཀའི་གནས་བཅུ་ལ་སོགས་ཐམས་ཅད་དུ་བྱོན་པས། རྗེའི་ཞལ་ནས་ཡུལ་དེ་དག་ཅི་ལས་བྱུང༌། གནས་འདི་དག་གང་ལས་གྲུབ་གསུངས་པས། མཁའ་འགྲོའི་ཞལ་ནས་གནས་ཡུལ་འདི་རྣམས་གདུལ་བྱ་རྟགས་འཛིན་ཅན་རྣམས་ཁ་དྲངས་བའི་ཕྱིར་དུ་གསུངས་པས་དོན་དུ་འདི་ལྟར་རེ་ལྟོས་ཤིག་གསུངས་ཏེ། ཐུགས་ཀར་སྡིག་མཛུབ་གཏད་ནས་རང་སྣང་ཡེ་ཤེས་ཀྱི་ཞིང་ཁམས་སྤྲུལ་པ་གཞན་ན་མེད་དོ་གསུང་ནས་ལྟོ་བ་ཧར་གྱིས་ཕྱེས་ཏེ། གནས་ཡུལ་དུར་ཁྲོད་ཀྱི་ཞིང་གི་བཀོད་པ་ཐམས་ཅད་རྡོ་རྗེའི་ཕུང་པོའི་གྲོང་དུ་ངོ་བསྟན་ཏེ། འདི་ཁྱོད་ཀྱི་མགྲིན་པའི་རྩ་མདུད་གྲོལ་བའི་རྟགས་སུ་ཤར་བ་ཡིན་གསུང་ནས། མི་སྣང་བར་ཡལ། འདི་སྐབས་སུ་མཐོང་སྣང་གི་བཀོད་པ་དང༌། ལུང་བསྟན་སྐོར་དུ་མ་ཡོད་ཀྱང་གཏེར་གཞུང་དུ་གསལ་བས་འདིར་མ་བྲིས་སོ།
སྐུ་མཚམས་གྲོལ་ནས་གཏེར་ཁ་ཆ་ཤས་རེ་བཞེས། དེ་སྐབས་སུ་དབུས་རོགས་དང་སློབ་མ་རྣམས་ཀྱིས་རང་ཅག་ད་ནི་ཕ་ཡུལ་དུ་བྱོན་དགོས་ཟེར་བ་ལ། རྗེས་ད་ ༢༢༥༽དུང་ལོ་ཤེས་རེ་ཁོང་མི་བྱོན་གསུངས་ཀྱང་དབུས་རོགས་རྣམས་ཀྱིས་བཞུགས་སུ་མ་སྟེར། དེ་དུས་ཡབ་རྗེ་བླ་མའི་ཞལ་གཟིགས་ནས་འདི་སྐད་གསུངས། བུ་ཉོན་དང་དྲི་མ་མེད་པའི་དཔལ། ། བྱང་སྤྲིན་དཀར་གསེབ་གྱི་གཡུ་འབྲུག་གི། ། གཙུག་ནོར་བུ་འོད་ལྡན་སྙིང་པོ་འདི། ། ལྷ་གནོད་སྦྱིན་ཆེན་པོ་ལས་བཅོལ་ན། ། སྔོན་སྨོན་ལམ་ལས་འཕྲོ་དུས་འཛོམས་ན། ། ལྕགས་ཆུ་གཉིས་འགྲོ་བའི་གསོས་སུ་སྨན། །
གནས་འདི་རུ་ཉམས་ལེན་གནད་རེམ་ན། ། མ་འགྲོ་བའི་དོན་ཆེན་ངེས་པར་འགྲུབ། ། ཆོས་ཟབ་པ་གཏེར་གཉིས་སྒོ་འཕར་ནས། ། ཡུལ་རྒྱ་བོད་ཀུན་བདེ་སྐྱིད་ཉི་མ་འཆར། ། བཤད་སྒྲུབ་ཀྱི་བསྟན་གཞི་བྱང་ནས་དར། ། ལས་ཤུགས་ཀྱིས་དྲངས་ནས་ཡུལ་ཕྱོགས་སུ། ། མི་ལྕེ་གཉིས་ལྡན་པའི་བློ་སྟོབས་ཀྱིས། ཁྱོད་རྒྱུ་མའི་ཡུལ་ལ་ལྟད་མོར་མཐོང༌། ། གནས་དེ་རུ་དབང་མེད་བགྲོད་གྱུར་ན། ། བློ་རྩེ་གཅིག་ཕ་ལ་གསོལ་བ་ཐོབ། །
ལས་བྱ་བ་མ་དང་མཁའ་འགྲོར་དྲིས། ༢༢༦༽ ། ངའི་བསྟན་པ་ཁྱོད་ལ་རག་ལས་པས། ། ཟབ་གཏེར་གྱི་འཛིན་སྐྱོང་ཐབས་མཁས་དགོས། ། མགོན་པདྨའི་སྤྲུལ་པའི་སྐྱེས་བུ་ལ། ། སབྟའི་བར་ཆད་འཚུབས་མ་སྡང༌། ། གདུལ་བྱེད་ཀྱི་དཔའ་གདེང་གོ་བགོས་ལ། ། སེང་དཀར་མོའི་རང་ས་ཟིན་གལ་ཆེ། ། རྒྱ་མཚོ་དང་ནོར་བུ་ལྷན་འཛོམས་ན། ། གཏེར་གཉིས་ཀྱི་བསྟན་པ་རིམ་བཞིན་དར། །
ལས་རྟེན་འབྲེལ་བདུད་ཀྱིས་མ་བསྒྱུར་ན། ། བདུན་བཅུ་ནས་དཔལ་རིའི་ཞིང་དུ་ཡིབ། ། བཟང་ངན་གྱི་འབྲེལ་བ་ཐོབ་པ་ཡན། ། བྱེ་མ་དང་གྲངས་མཉམ་འགྲོ་བ་ཀུན། ། ཞིང་དེ་རུ་འགོད་པ་ཐེ་ཚོམ་མེད། ། ཅེས་གསུངས་ནས། ཡང་སྐུ་མི་སྣང་བར་གསུང་གི་གདངས་ལས་འདི་སྐད་གསུང༌། བུ་ཁྱོད་ཀྱི་རྩ་བའི་ཆོས་གཏེར་བསམ་ཡས་མཆིམས་ཕུ་རི་མོ་ཅན་དང༌། མཚོ་རྒྱལ་བླ་མཚོའི་གཏེར་རྣམས་རྟེན་འབྲེལ་དུས་ཚིགས་མི་ཡོལ་བ་ཤིན་ཏུ་གལ་ཆེ་གསུང་ནས་མི་མངོན་པར་ཡལ། སྤྲེལ་ཟླ་བའི་ཚེས་བཅོ་ལྔའི་ཉིན་ཡང་གནས་ ༢༢༧༽ཀྱི་ཤུག་པའི་གསེབ་ནས་གནས་སྲུང་ཡིན་སྐད་པའི་མི་མོ་མཛེས་ཤིང་ཡིད་དུ་འོང་བ་རིན་པོ་ཆེའི་རྒྱན་དུ་མས་སྤྲས་ཤིང་རྨ་བྱའི་ལྭ་བ་གཡང་ལུགས་སུ་གསོལ་བ།
ཆིབས་སུ་ཡུ་མོ་དང་རོལ་དུ་ཤ་བ་གསེར་མཐུར་དང་གཡུ་སྒ་རྒྱན་ཅན་ཞིག་འཁྲིད་བྱུང་ནས་འུ་ཅག་གཉིས་གཞན་དོན་དུ་འགྲོ་ཟེར་བས། རྗེའི་ཅི་ཡང་མ་གསུང་པར་བཞུགས་པས། མོ་ན་རེ། ཁྱོད་ལས་སྐལ་ལྡན་པའི་གཏེར་ལ་དབང༌། ། སྔོན་འདོང་ཆུང་པདྨ་གླིང་པའི་དུས། ། འུ་ཅག་ཚོའི་དམ་ཚིག་གཅིག་ཏུ་མཐུན། ། དུས་ད་ལན་རྟེན་འབྲེལ་འཕྲད་པ་དང༌། ། གཏེར་འདོན་པའི་དུས་ཚིགས་གཉིས་འཛོམ་པས། ། ངས་གྲོགས་བྱེད་ཁྱེད་ཉིད་འབྱོན་བསམ་ཞུ། ། ཞེས་ཟེར་བ་དང༌།
རྗེའི་ཐུགས་དགོངས་ལ་སྔར་ང་རང་ན་སོ་ཆུང་དུས་མདོ་ཆེན་ལྕིམ་ལུང་དགོན་དུ་འགྲོ་སྐབས་འབྱུང་འགྱུར་གྱི་ལུང་བསྟན་ཞིག་འོང་བ་དེ་དང་འདྲ་མཚུངས་བར་འདུག་དགོངས་ནས་ད་འགྲོ་ན་ཆོག་གསུངས་པ་དང་མཉམ་དུ། མོ་ན་རེ་ཁྱོད་ཤ་བ་རིན་ཆེན་ ༢༢༨༽ རྒྱན་ལྡན་ལ་ཆིབས་ཏེ། གནས་ཀྱི་མགུལ་དུ་བྲག་རྡོ་རྗེ་གྱེན་འགྲེང་འདྲ་བ་ཞིག་ཡོད་པ་དེ་ཀར་ཕེབས་ནས། ཟབ་ཆོས་བདེ་ཆེན་ལམ་བཟང་གིས་ཆོས་གཏེར་བསྭེ་སྒྲོམ་ཆེ་བ་གཅིག་སྤྱན་དྲངས་བས་དྲི་བཟང་གིས་ལུང་པ་གང་ཞིག་འཇའ་ཤར་བ་དང་འབྲུག་སྒྲ་ལྡིར་བ་སོགས་རྟགས་མཚན་ཁྱད་པར་ཅན་དུ་མ་བྱུང་བས། གནས་དེར་འདུས་ཀྱི་མི་རྣམས་དད་གུས་ཆེན་པོའི་གསོས་སུ་གྱུར་ནས་ངོ་མཚར་དུ་སྨྲས། དེ་ནས་ཞག་བདུན་དུ་གཏེར་སྒྲུབ་མཛད་ཚེ་སྒྲོམ་ཁ་བྱེ་བའི་ནང་དུ་ཆོད་ལྔ་ཡོད་པའི་དབུས་སུ་བི་མའི་ཐུགས་བརྒྱུད་བཅུ་བདུན་རྒྱུད་ཀྱི་ཡང་སྙིང་གི་ཆོས་སྐོར་དང༌། ཤར་དུ་གུ་རུའི་སྒྲུབ་ཐབས་མཐོང་བ་དོན་ལྡན་གྱི་ཆོས་སྐོར། ལྷོར་བོད་ཀྱི་བསོད་ནམས་དང་བསྟན་རྒྱས་བྱེད་ཀྱི་ཆོས་སྐོར། ནུབ་ཏུ་མཁའ་འགྲོ་དང་ཡི་དམ་གྱི་ཆོས་བསྐོར། བྱང་དུ་ཕྲིན་ལས་གྲགས་༼དྲག?༽པོའི་སྐོར་གྱི་ཤོག་སེར་རྣམས་ཁྱད་འཕགས་སུ་བཞུགས།
དེ་ནས་རིམ་བཞིན་མཁའ་འགྲོའི་ལུང་བསྟན་ལྟར་གནས་ ༢༢༩༽འབྲེལ་གྱི་ཞོར་ལ་གཏེར་གནས་རྣམས་སུ་བྱོན་ནས་གཏེར་ཁ་དུ་མ་བཞེས། ཁྱད་པར་མཆིམས་ཕུ་རི་མོ་ཅན་ནས་ཟབ་ཆོས་རྩ་བའི་ཆོས་གཏེར་སྐུ་གཟུགས་ཀྱི་བསྟན་དང༌། སྒྲོམ་རིགས་ལྔ་སོགས་ཆོ་འཕྲུལ་ཟླ་བའི་ཚེས་བཅུ་གསུམ་གྱི་ཉིན་ངོ་མཚར་བའི་ལྟས་དང་བཅས་ཏེ་སྤྱན་དྲངས། དེ་ནས་རིམ་བཞིན་མཚོ་རྒྱལ་བླ་མཚོར་བྱོན་ཏེ། དེ་གར་ཟབ་གཏེར་ཁྱད་འཕགས་དུ་མ་ཡོད་ཀྱང་གཞན་རྐྱེན་གྱིས་སྟབས་ལ་སྟེར་༼མ་ལྡན?༽ནས་དུས་ལས་ཡོལ་བ་བྱུང༌། དེའི་སྐབས་སུ་བཀའ་བློན་ལྷ་ཀླུ་ནས་བང་མི་བཏང་ནས་ཕྲིན་ཡིག་ཕུལ་བ་ལ། རིན་པོ་ཆེ་ཁྱོད་བོད་སྡེ་པ་གཞུང་གི་དབུར་བླར་མངའ་གསོལ་ནས་དགོན་པ་གྲྭ་ཚང་བཞུགས་གནས་སོགས་ཐུགས་ལ་བབ་པ་བསྒྲུབ་ཅིང་བཞུགས་པར་གསོལ་བ་འདེབས་པ་གདའ་བས། ཉིད་རིན་པོ་ཆེའི་ཐུབ་བབ་མེད་ཚེ་དེ་ལུགས་ཀྱི་དགོངས་འཚལ་ཟེར་བ་ལ། རྗེའི་ཐུགས་ལ་ད་གངས་རི་ཐོད་དཀར་ལ་འདུག་སྙམ་ཡོད་ཀྱང་རོགས་རྣམས་ཀྱིས་འདུག་ ༢༣༠༽ དབང་མ་སྟེར་ནས་སྟབས་མ་ལྡན་པའི། ཕ་ཡུལ་དུ་བྱོན་པས་བླ་མའི་བསྟན་པ་ལ་ཞབས་ཞུ་ཨི་འགྲུབ་ལྟ་དགོས་དགོངས་ནས་དེ་ལུགས་ཀྱི་བང་ཡིག་ཕུལ།
དེ་ནས་རིམ་གྱིས་ལྷོ་གནས་རྣམས་སུ་བྱོན་ནས་མཐོང་ཐོས་ཀྱི་འགྲོ་བ་རྣམས་སྨིན་གྲོལ་རིམ་གཉིས་ཀྱིས་བདེ་ལ་བཀོད་ནས་དབུས་ལ་ཚུར་ཕེབས་སྟེ། བཀའ་བློན་ལྷ་ཀླུ་ནས་རྗེ་དེ་ཉིད་སྤྱན་དྲངས་ནས་རྒྱལ་བཙུན་བློན་འབངས་ཀུན་ལ་ཀློང་ཆེན་སྙིང་ཐིག་གི་ཆོས་སྐོར་དང༌། རྗེ་དེ་ཉིད་ཀྱི་ཟབ་གཏེར་རྣམས་ཀྱི་དབང་ལུང་སོགས་མཛད། ཁྱད་པར་རྒྱལ་པོ་དང་བཙུན་མོ་གཉིས་ལ་འོད་གསལ་རྫོགས་པ་ཆེན་པོའི་གདམས་ཁྲིད་གནང་ནས་མངོན་གྱུར་གྱི་དགོངས་པ་ལོན། རྗེ་དེ་ཉིད་བོད་དུ་བཞུགས་པར་གསོལ་བ་བཏབ་ཀྱང་རྗེའི་བཞུགས་པར་ཞལ་གྱིས་མ་བཞེས། མགོན་བླ་ཤེས་རབ་འདི་ཐུགས་བརྩེ་བའི་བུ་གཅིག་པུ་དང་འདྲ་ཡང་ཕ་ཡུལ་ ༢༣༡༽ ལ་མི་འགྲོ་པས། འདི་ཁྱེད་ལྕག་གི་མཆོད་གནས་ལ་འཇོག་དང་ཆོག་གསུངས་བས། ཁོང་རྣམས་དགའ་མགུ་ཡི་རང་བར་བྱས། དེ་ནས་རྗེ་ལ་མཉེས་པ་གསུམ་གྱིས་ཞབས་ཏོག་བསྒྲུབས་ནས་གང་མཁོའི་གདམས་པ་ཞུས། ཁོང་གི་སྐྱེད་མོའི་ཚལ་དུ་མཚོ་ཆེན་ཞིག་ཡོད་པའི་ནང་ནས།
རྗེས་ངོ་མཚར་བའི་གཏེར་ཁ་ཟབ་མོ་གཅིག་བཞེས། ཀུན་གྱི་མཚར་དུ་སྨྲས་ཤིང་དད་པས་གསོས་སུ་གྱུར། དེ་ནས་སློབ་བུ་ཤེས་རབ་ལ་ཞལ་གདམས་དང་འབྱུང་དང་འབྱུང་འགྱུར་གྱི་ལུང་བསྟན། གཞན་ཡང་ལུང་ཟིན་ཆོས་བདག་གསར་རྙིང་རིས་མེད་མང་པོར་རང་རང་གི་ཁམས་དང་མཐུན་པའི་ཆོས་དང་གདམས་པ་གསུངས་ནས་ཐམས་ཅད་ཀྱི་བློ་ཡིད་ཚིམ་པར་མཛད་པ་སོགས་ལུགས་གཉིས་ཀྱི་འགྲོ་དོན་མཐའ་ཡས་པ་བྱུང་ངོ༌། དེ་ནས་དགུང་ལོ་ཉེར་བརྒྱད་ལོར་བཀའ་བློན་གྱི་ངག་གསུང་ ༢༣༢༽ ལྟར་བོད་བདེ་པ་གཞུང་ལ་གསང་ནས། རྗེ་དཔོན་གཡོག་ཆ་ཤས་སྔོན་དུ་བྱོན། དབུས་སྡེ་འབངས་རྣམས་རྗེས་སོར་ནས་འོང་སྟེ་རང་ཡུལ་ཕྱོགས་ལ་ཕེབས། འདམས་ཤོད་གང་བསྐོར་གྱི་སྡེ་དཔོན་ཀུན་གྱིས་ཞབས་ཏོག་ཆེན་པོ་བསྒྲུབ་ནས་ཁོང་རྣམས་ལ་གང་མཁོའི་གདམས་པ་དང་སྲུང་སྐྱོབས་སོགས་མཛད། དེ་སྐབས་འབྲོང་བ་བསྐོར་བའི་ནང་དུ་མཁས་བཙུན་བཟང་གསུམ་ལྡན་བླ་མ་མཁས་པ་རྒྱ་མཚོ་ཞེས་པ་དེ་སྔར་དབུས་ནས་ལྷ་གདན་དུ་བྱོན་པ་དེ་རྗེའི་ཆོས་བདག་ཏུ་ལུང་གིས་ཟིན་འདུག་པ་དེ་ལ། ཟབ་ཆོས་གསང་བ་སྙིང་པོའི་ཆོས་སྐོར་གྱི་རྩ་གསུམ་དྲིལ་བསྒྲུབ་ཕྱི་ནང་གསང་གསུམ་གྱི་བསྒྲུབ་ཐབས་དབང་དང་བསྐྱེད་རྫོགས་ལག་ལེན་དང་བཅས་པ་ཤོག་སེར་མ་ཡིག་ལས་ཞལ་བཤུས་ཏེ།
ཆོས་ཀྱི་བདག་པོ་དང༌། ལས་ལྡན་རྣམས་ལ་ ༢༣༣༽ ཡོངས་ཁྱབ་ཏུ་སྤེལ། ཁྱད་པར་མཁས་པ་རྒྱ་མཚོ་དང༌། རིགས་ལྡན་བདུན་ལ་ཀློང་ཆེན་མཛོད་བདུན་གྱི་ཁྲིད་ལུང་གསུངས་ནས་ཁོང་རྣམས་ཀྱིས་ཚེ་འདི་དོར་ན་ངེས་མེད་ཀྱི་དབེན་རིར་སྒྲུབ་པ་ཕ་མཐར་སྐྱོལ་བར་ཁས་བླངས་ནས་མཉེས་པ་གསུམ་གྱིས་ཞབས་ཏོག་བསྒྲུབ་པ་སོགས་བྱས། དེ་ནས་བདུད་སྡེ་གང་ཡོད་རྣམས་ལ་ཆོས་ཀྱིས་འབྲེལ་བ་རེ་གནང་ནས་ཐམས་ཅད་ཆོས་ལམ་ལ་བློ་བཀོད་པར་མཛད་དེ་ཟླ་བ་གཅིག་ཙམ་དེ་ཀར་བཞུགས། དེ་སྐབས་བདུན་ཕྲག་གསུམ་དུ་རྗེ་དེ་ཉིད་ཡབ་རྗེ་བླ་མའི་སྒྲུབ་ཐབས་ཀྱི་སྐུ་མཚམས་ལ་བཞུགས་སྐབས་མནལ་ལམ་ལ། མཁའ་འགྲོ་རྡོ་རྗེ་མཚོ་དང༌། རལ་ ༢༣༤༽ གྲི་འབར་མ་ཡིན་སྐད་པའི་བུད་མེད་གཉིས་མདུན་ཐད་དེ་ཀར་མཐོང་ནས་འདི་སྐད་ཟེར། ཨེ་ཨེཿ དཔའ་བོ་རྡོ་རྗེ་གཟི་བརྗིད། །
སྒྲ་འཛིན་དབང་པོ་གསོན་དང༌། ། འོག་མིན་གནས་ནས་འོང་བའི། ། བཞིན་མཛེས་ཌཱཀྐི་ངེད་གཉིས། ། ཕ་གཅིག་བདུད་འཇོམས་རྡོ་རྗེས། ཁྱོད་ལ་ངག་གསལ་སྒྲོན་ཡོད། ། སྤྲིན་དང་ན་བུན་ཆར་པ་གསུམ། ། ཤར་ཡང་ནམ་མཁའི་ངང་དུ་འཆར། ། ནུབ་ཀྱང་ནམ་མཁའི་ཀློང་དུ་ནུབ། ། གསལ་དང་དག་དང་བརྟན་པ་གསུམ། ། གཞིར་བཞེངས་རིག་པའི་ཆོ་འཕྲུལ་ལ། །
ཞིང་དང་གཞལ་ཡས་ལྷའི་རྣམ་རོལ། ། ཡོངས་གྲུབ་དགོངས་པའི་ངོ་བོར་རྫོགས། ། རང་སེམས་ཐིག་ལེ་ཉག་གཅིག་འདི། ། ཆོས་རྣམས་ཀུན་ ༢༣༥༽ གྱི་འབྱུང་གནས་མཆོག ། གང་སྣང་ཐམས་ཅད་རིག་པའི་རྒྱན། ། ཡེ་ཤེས་ཆེན་པོའི་རོལ་པ་ལ། ། མ་བཅོས་སེམས་ཀྱི་རྩལ་དུ་ཤར། ། ཤར་ཡང་ཆོས་དབྱིངས་ཀློང་ནས་ཤར། ། བསྡུ་ཡང་ཆོས་དབྱིངས་ངང་དུ་བསྡུས། ། འགྲོ་བ་རིགས་དྲུག་སྐྱེ་གནས་བཞི་པོ་ཡང༌། །
ཆོས་དབྱིངས་ངང་ལས་གཡོ་བ་རྡུལ་ཙམ་མེད། ། ཐམས་ཅད་སྐུ་ཡིས་འོད་ཟེར་ལྷུན་གྱིས་གྲུབ། ། འབྱུང་བའི་རང་སྒྲ་འགྲོ་དྲུག་སྒྲ་སྐད་ཀུན། ། ཐམས་ཅད་གསུང་གི་འོད་ཟེར་གཉིས་སུ་མེད། ། འཁཽར་འདས་ཀུན་གྱི་རྩ་བ་བྱང་ཆུབ་སེམས། ། སེམས་ཉིད་བདེ་ཆེན་ཐུགས་དང་གཉིས་སུ་མེད། ། གཉིས་མེད་མཉམ་པའི་དོན་དང་མ་བྲལ་བར། ། རྩལ་སྣང་ལམ་ལ་རྩིས་གདབ་མེད་པར་མཛོད། ། འདི་ནི་རྣལ་འབྱོར་ཀུན་གྱི་སྤྱི་ཆིངས་ཡིན། ། ཅེས་ཟེར་ནས་ད་འུ་ ༢༣༦༽ ཅག་ཚོགས་གྲལ་ལ་ཨི་འགྲོ་ཟེར།
རྗེའི་ཞལ་ནས་བདག་གི་བླ་མ་རིན་པོ་ཆེ་དང་མཇལ་ན་འགྲོ་དང་ཆོག་གསུངས། ཡང་ཌཱཀྐིའི་ཞལ་ནས་ཁྱོད་ཀྱི་བླ་མ་རང་བྱུང་གི་ཡེ་ཤེས་དེ་དང་གཉིས་སུ་མེད་པ་ཡིན། དངོས་མཚན་བདེན་གྲུབ་ཀྱི་བླ་མ་ནི་མཇལ་དོན་ག་ལ་ཡོད། འོན་ཀྱང་རང་བྱུང་ཡེ་ཤེས་འཕྲུལ་མོ་ཆེ་འདིའི་ཇི་ལྟར་བྱས་ཀྱང་ཆོག་པས། དད་དང་མོས་གུས་ཡོད་ན་རང་སྣང་དང་འཚམས་པའི་སྟོན་པ་ལོས་མཇལ་གསུངས། ཡང་རྗེའི་ཞལ་ནས་ངེས་བླ་མ་རང་རྒྱུད་ཅན་དུ་ཡོད་པར་མི་རིགས་ཏེ། རང་སྣང་ཡེ་ཤེས་ཀྱི་སྟོན་པ་རང་ངོར་ཤར་བའི་དོན་ཤེས་བཞིན་པའི་ངང་ནས་གདུལ་བྱའི་སྣང་ངོར་བདག་ཅག་གི་འདྲེན་སྟོན་བླ་མ་ཡིད་བཞིན་ནོར་བུ་ཨི་མཇལ་སྙམ་པ་ཡིན་མ་གཏོགས། ༢༣༧༽ དོན་ལ་བླ་མ་དང་བདག་གཉིས་མེད་ཡིན་པ་ཤེས་བསམ་གསུངས། ཡང་ཌཱཀྐིའི་ཞལ་ནས་ད་ཁྱོད་ཕྱོགས་དང་ཞིང་དུ་ལྟད་མོ་ལ་འགྲོ་ཟེར་ནས་སྔར་གྱི་འོད་ལིའི་སྟེང་དུ་བཞག་ནས་བྱོན་པས། ཡུལ་ཡངས་པ་ཅན་རྒྱ་ཆེ་བ་ཁྱོན་དཔག་ཚད་མང་པོ་ཡོད་པ་ཞིག་ཏུ།
ཕྱི་རྒྱ་མཚོ་རླུང་རི་མེ་རི་ལོང་པས་སྐོར་བའི་ནང་དུ། ཕྱོགས་བཞི་མཚམས་བཞི་རུ་དུར་ཁྲོད་ཀྱི་བཀོད་པ་འཇིགས་སུ་རུང་བ་བལྟ་བས་མི་བཟོད་པ་ལྟ་བུ་དང༌། དེའི་ནང་དུ་ཡུལ་རིང་མོ་འདྲ་བ་ཟླ་གམ་གྲུ་གསུམ་ཟླུམ་པོ་ཟུར་བརྒྱད་གཞུའི་དབྱིབས་ལྟ་བུ་ལོང་པ་ཞིང་ཁམས་ཀྱི་ཁ་དོག་ཀྱང་མ་ངེས་ཤིང་རང་བྱུང་སྣ་ཚོགས་སུ་ཡོད་པ། དེ་ན་བཞུགས་པའི་དཔའ་བོ་དང་དཔའ་མོ་རྣལ་འབྱོར་པ་དང་རྣལ་འབྱོར་མ་སོགས་རང་རང་གིས་རིག་པ་དང་འོད་ཟེར་དང་བཀོད་པ་སོགས་མཛེས་ཤིང་ཡིད་དུ་འོང་བ། ལ་ལ་ཁྲོ་ཞིང་གཏུམ་པ་ཧེ་རུ་ཀ་བརྟུལ་ཞུགས་ཀྱི་ཆས་དང་ལྡན་པ། བྱ་དང་རི་དྭགས་ལ་སོགས་པས་ཀྱང་སྙན་པའི་དབྱངས་ཀྱི་ཆོས་སྒྲ་སྒྲོགས་ཤིང་སེམས་སྣང་བག་ཕེབས་པ། མཚོ་དང་རྫིང་བུ་ཡན་ལག་བརྒྱད་ལྡན་ཞིང༌། ༢༣༨༽ བྱང་ཆུབ་ཀྱི་ལོ་འབྲས་ལྡན་པའི་ཤིང་གི་ཡལ་ག་རྣམས་སུ་ལྷའི་གོས་པཉྩ་ལི་ཀ་སྣ་ཚོགས་འཕྱང་བ། འབྱུང་བ་བཞིའི་སྒྲ་སྐད་ཐམས་ཅད་གསང་སྔགས་ཀྱི་ཆོས་སྒྲ། མཁའ་འགྲོའི་བརྡ་སྐད།
དཔའ་བོའི་འགྱང་ཀླུ་ལེགས་པར་འབྱུང་ཞིང༌། མདོར་ན་ཞིང་གི་བཀོད་པ་ཕུན་སུམ་ཚོགས་པ་རང་བྱུང་ལྷུན་གྱིས་གྲུབ་པ། དེའི་དབུས་སུ་རིན་པོ་ཆེ་སྣ་ཚོགས་ལས་གྲུབ་པའི་ས་གཞི་ཁོད་སྙོམས་པའི་ཤར་ལྷོ་ནུབ་བྱང་དབུས་དང་ལྔ་ལ་ཕོ་བྲང་ཆེན་པོ་དཀར་སེར་དམར་ལྗང་མཐིང་ག་དབྱིབས་ཆོས་འབྱུང་ལྟ་བུར་གནས་པའི། ཤར་གྱི་ཕོ་བྲང་ནང་དུ་རྡོ་རྗེ་ཧེ་རུ་ཀ་ཡབ་ཡུམ་དང་དཔའ་བོ་དཔའ་མོ་དཀར་གསལ་ཞི་ཚུལ་དང་ལྡན་པ་རྣམས་ཀྱིས་རང་རང་གི་འཁོར་ལ་ཟབ་མོ་སྐུའི་རྒྱུད་ཆེན་སྡེ་ལྔའི་ཆོས་ཀྱི་འཁོར་ལོར་སྐོར་ནས་བཞུགས་པ་ལ། རྗེའི་ཞལ་ནས་བདག་ལ་ཆོས་ཀྱི་དངོས་གྲུབ་བསྩལ་དུ་གསོལ། གསུང་ནས་ཕྱག་ཕུལ་བས། གཙོ་བོའི་ཞལ་ནས་ཁྱོད་འཇིག་རྟེན་མངལ་གྲིབ་ཀྱིས་དབང་གིས་ངོ་མ་ཤེས་པ་རེད་མ་གཏོགས། ཁྱོད་ང་ཡིས་ཐུགས་ཀྱི་སྤྲུལ་པ་ཡིན་པས་གདམས་སྐལ་མ་ཎི་དྲུག་གི་གནས་སུ་སྐུ་རྒྱུད་འོད་གསལ་སྒྲོན་མའི་ཆོས་ཡོད་པའི་དུས་བབ་རྟེན་འབྲེལ་ ༢༣༩༽ གྱི་སྣ་ཁ་བརྡ་བྱང་ཇི་བཞིན་མཛོད་དང་བསྟན་འགྲོའི་དོན་རྒྱ་ཆེན་པོ་འབྱུང་བར་ངེས་སོ། མཐར་ང་ཡི་ཞིང་འདིར་ལྷགས་ནས་སྟོན་འཁོར་དགོངས་པ་དབྱེར་མེད་དུ་སངས་རྒྱས་པར་འགྱུར་རོ་གསུངས། ཡང་ལྷོའི་ཕོ་བྲང་དུ་ཕེབས་པས་རཏྣ་ཧེ་རུ་ཀ་ཡབ་ཡུམ་དང་དཔའ་བོ་དཔའ་མོ་མཁའ་འགྲོ་ཚོགས་ཀྱིས་རང་རང་གི་འཁོར་རྣམས་ལ་ཡོན་ཏན་གྱི་རྒྱུད་གསུམ་གྱིས་ཆོས་འཁོར་སྐོར་ནས་བཞུགས་པ་ལ།
རྗེས་གཙོ་བོ་ལ་ཕྱག་ཕུལ་ཏེ་གདམས་པའི་སྐལ་བ་གནང་དུ་གསོལ་ཞུས་ཚེ། གཙོ་བོའི་ཞལ་ནས་ཁྱེད་མི་རུ་འཛིན་པའི་གྲིབ་ཀྱིས་ངོ་མ་ཤེས་པ་ཡིན། ཁྱོད་ང་ཡི་སྤྲུལ་པ་ཡིན་པས་ཟབ་མོའི་ཆོས་ཀྱི་སྐལ་བ་ཁམས་དང་ས་ལྷ་རེའི་གནས་སུ་གཏེར་དུ་ཡོད་པས། དེ་རྟེན་འབྲེལ་དུས་དབང་དུ་མ་གཏོང་བར་གཏེར་ནས་བཏོན་ཏེ་བསྟན་འགྲོའི་དོན་བསྒྲུབ་དང་མི་འགྱང་བར་ང་ཁྱོད་ཀྱི་རིགས་སུ་འབྱུང་ནས་འགྲོ་དོན་དཔག་ཏུ་མེད་པ་འབྱུང་བར་ངེས་གསུངས་ནས། འབྱུང་འགྱུར་གྱི་ ༢༤༠༽ ལུང་གི་བརྡ་བྱང་མཐིང་ཤོག་ལ་གསེར་གྱིས་བྲིས་པའི་འཕྲུལ་བརྡ་ཤོག་དྲིལ་གསུམ་གནང་ནས་ནུབ་ཕྱོགས་ལ་བྱོན་གསུངས། དེ་ནས་ནུབ་ཀྱི་ཕོ་བྲང་དུ་བྱོན་པའི་པདྨ་ཧེ་རུ་ཀ་ཡབ་ཡུམ་གྱིས་པདྨ་དཔའ་བོ་དཔའ་མོ་མཁའ་འགྲོ་རྒྱ་མཚོའི་ཚོགས་ལ་གསང་སྔགས་གསུང་རྒྱུད་བཞི་ཡིས་ཆོས་ཀྱི་འཁོར་ལོར་སྐོར་ནས་བཞུགས་པ་ལ། རྗེས་གཙོ་བོ་ལ་ཕྱག་ཕུལ་ནས་དབང་སྐལ་ཞུས་པས། གཙོ་བོའི་ཞལ་ནས་ཁྱོད་བོད་མི་གདོང་དམར་གྱི་རིགས་སུ་གཏོགས་པའི་གྲིབ་ཀྱིས་བསྒྲིབས་པས་ངོ་མ་ཤེས་པ་ཡིན། ཁྱོད་ང་ཡི་གསུང་གི་སྤྲུལ་བ་ཡིན་པའི་གདམས་སྐལ་ངས་སྦྱིན་གྱིས་ཡིད་ལ་ཆོངས་ཤིག དེང་སང་སྙིགས་དུས་འདིར་བོད་གདོང་དམར་རྣམས་ཉོན་མོངས་པ་རག་ཅིང་ལོག་ལྟ་ཆེ་བ་ཆོས་བློ་ཞན་ཅིང་ཤེས་རབ་དང་བརྩོན་འགྲུས་ཆུང་བ།
ལེ་ལོ་གཡེང་བའི་ལས་ལ་ཉིན་མཚན་འདའ་བ་སོགས་སྙིགས་དུས་ཀྱི་སྤྱོད་པ་རང་བྱུང་དེ་སྟོན་པའི་ཚེ། ། དབང་དང་དྲག་པོའི་འདུལ་སྐལ་ཡིན་པས། ནེ་གྲོ་སྟག་ ༢༤༡༽ ཚང་རྡོ་རྗེ་ཕུག་མོ་ཆེ་གཉིས་པ་ལ་དྲིལ་བ་སྡོང་པོ་ལྟ་བུའི་ཆོས་སྐོར་རྣམས་གཏེར་དུ་ཡོད་པས། དེ་ཆོས་བདག་གྲོགས་བཅས་རྟེན་འབྲེལ་ལྡན་ན་ཆོས་འདིས་འཛམ་གླིང་སུམ་ཆར་ཁྱབ་ནས་འགྲོ་བའི་དོན་དཔག་ཏུ་མེད་པ་འབྱུང་བར་འགྱུར་རོ། མཐར་བཟང་ངན་འབྲེལ་ཐོག་ཐམས་ཅད་ཞིང་འདིར་དགོད་པར་ཐེ་ཚོམ་མེད་དོ་གསུངས་ནས། ཀླ་ཀློ་འཇོམས་བྱེད་ཀྱི་མན་ངག་ཤོག་དྲིལ་གཉིས་གནང་ནས་བྱང་ཕྱོགས་ཀྱིས་ཕོ་བྲང་དུ་བྱོན་གསུངས། ཡང་བྱང་གི་ཕོ་བྲང་དུ་བྱོན་པས་ཀརྨ་ཧེ་རུ་ཀ་ཡབ་ཡུམ་གྱིས་ཀརྨ་དཔའ་བོ་དང་དཔའ་མོའི་ཚོགས་ལ་དམོད་པ་ཕྲིན་ལས་རྒྱུད་གཉིས་ཀྱིས་ཆོས་འཁོར་སྐོར་ནས་ཡོད་པ་ལ། རྗེས་གཙོ་བོ་ཡབ་ཡུམ་ལ་ཕྱག་ཕུལ་ནས་དངོས་གྲུབ་གདམས་སྐལ་ཞུས་པས། གཙོ་བོའི་ཞལ་ནས་ཁྱོད་ང་ཡི་སྤྲུལ་པ་ཡིན་ཀྱང་འཁོར་བའི་གྲིབ་ཀྱིས་མ་ཤེས་པ་ཡིན་པས། ང་ཡིས་ཁྱོད་ལ་གདམས་སྐལ་སྟེར་འོང་གསུངས་ནས་ལྷོ་ ༢༤༢༽ ནུབ་མཚམས་སུ་སྡིགས་མཛུབ་གཏད་ནས་ཡུལ་ཕྱོགས་ཡ་གི་ན་མཆོད་རྟེན་བྱ་རུང་ཁ་ཤོར་ཟེར་བ་འཕྲུལ་གྱི་ཕོ་བྲང་ཆེན་པོའི་ལྟེ་བའི་ཐད་དུ་གྲུ་གང་གསུམ་གནམ་ལྕགས་ལས་གྲུབ་པའི་རུ་སྦལ་གྱི་སྒྲོམ་དུ་རྟ་མགྲིན་ཡང་གསང་ནག་པོའི་ཆོས་སྐོར་རྣམས་ཡོད་པས།
དེ་གཏེར་གནས་བཏོན་ལ་རིམ་གྱིས་བརྡ་བྱང་ལྟར་སྤེལ་དང༌། སྙིགས་དུས་ཀྱི་རྒུད་པ་ཐམས་ཅད་སེལ་ཞིང་ཕན་བདེ་དོན་གཉིས་ལྷུན་གྱིས་འགྲུབ་ནས། མཐར་ཐུག་ཞིང་འདིར་སྟོན་འཁོར་དགོངས་པ་དབྱེར་མེད་དུ་སངས་རྒྱས་པར་ཐེ་ཚོམ་མེད་དོ་གསུངས། དེ་ནས་དབུས་ཀྱི་ཕོ་བྲང་དུ་ཕེབས་པའི་ཐེམ་སྐས་ཀྱི་ནང་ནས་མཁའ་འགྲོ་ཡེ་ཤེས་མཚོ་རྒྱལ་བྱོན་ནས་ཨ་མའི་བུ་སྐུ་ཁམས་བདེ་འགྲོ་དོན་འབྱུང་ངམ་གསུངས། རྗེ་དེ་ཉིད་གདུལ་བྱ་ལ་ཐུགས་སུན་ཤིན་ཏུ་ཆེ་བས། མཚོ་རྒྱལ་མཇལ་མ་ཐག་ཏུ་ཐུགས་ངལ་མཛད་དེ། ང་རང་གི་འཇིག་རྟེན་དུ་འགྲོ་དོན་འོང་བ་ལྟ་ཞོག རང་གཞན་ཆོས་ལ་བརྟེན་ནས་སྡིག་པ་ཚབ་ ༢༤༣༽ཆེན་པོ་བསགས་པར་བྱེད་པ་འདུག་པས། ད་ང་རང་འཇིག་རྟེན་དུ་འགྲོ་མི་དགོས་པ་ཞིག་ཅི་ནས་ཀྱང་མཛད་དུ་གསོལ་གསུངས་ནས་ཞུ་བ་མང་དུ་ཕུལ། ཡང་མཚོ་རྒྱལ་གྱི་ཞལ་ནས་རིགས་ཀྱི་བུ་ཁྱོད་ད་དུང་ཐུགས་སུན་མི་དགོས་དང༌།
མ་ང་ཡི་དངོས་ཉམས་རྨི་ལམ་ཐམས་ཅད་དུ་འབྱུང་དང་འབྱུང་འགྱུར་བསྟན་པ་སོགས་བྱས་ཏེ་བདག་གི་བུ་བཞིན་བསྐྱང་བ་ཡིན་པས། ད་དུང་བཻ་རོ་དང་གཡུ་སྒྲའི་སྨོན་ལམ་གྱི་ལས་འཕྲོ་མ་རྫོགས་པས་ཁྱོད་འཇིག་རྟེན་དུ་བྱོན་དགོས་གསུངས་ནས། འགྲོ་དོན་གདུལ་བྱའི་ཡུལ་འདུལ་བྱེད་ཀྱི་ཟབ་གཏེར་འཕེལ་རྒྱས་ཀྱི་གྲོགས་དང༌། སྨོན་ལོག་གི་རྐྱེན་ལོག་པ་ཐམས་ཅད་ལུང་བསྟན་ཤོག་དྲིལ་བཅས་གནང་ནས་སྨོན་ལམ་བཏབ། ཡང་རྗེའིཞལ་ནས། དྲིན་ཆེན་ཨ་མ་མཚོ་རྒྱལ་མ། ། སྤྲང་བདག་ལ་ཐུགས་རྗེས་དགོངས་ནས་ཀྱང༌། ། ཐུགས་ཞི་བར་མི་གཟིམ་གསན་དུ་གསོལ། ། བུ་བདག་གི་གནས་ཚུལ་འདི་ལྟར་ལགས། ། ཆུང་ལོ་ངོ་གསུམ་ནས་པད་འབྱུང་མཇལ། །
ལོ་ ༢༤༤༽ བཅུ་ནས་མཁའ་འགྲོའི་གསང་མཛོད་རྙེད། ། དུས་འདི་ནས་བཟུང་ད་བར་ཐུག་གི་བར། ། བསྟན་འགྲོ་བའི་དོན་ཆེན་ཁོ་ནར་བསམ། ། དཀའ་སྤྱད་དང་སྙིང་རུས་དྲག་པོ་ཡིས། ། ལས་བྱ་བ་འགྲོ་བའི་དོན་དུ་བརྩོན། ། དུས་སྙིགས་མའི་མི་རྣམས་རྒྱུད་ངན་པས། ། དོན་ཇི་ལྟར་སྒྲུབ་ཀྱང་དུག་བཞིན་མཐོང༌། ། རྟེན་འབྲེལ་འབྱུང་ལོག་ལམ་ཁོ་ནར་གཏོང༌། ། ལྷ་དཀོན་མཆོག་གསུམ་པོ་རྒྱབ་ཏུ་བསྐྱུར། ། གདོན་ནག་ཕྱོགས་དྲི་ཟ་སྐྱབས་སུ་བསྟེན། །
ལས་མི་དགེ་བཅུ་ལ་སྨན་བཞིན་བརྩམ། ། ཆོས་ཟབ་མོ་རྒྱུ་འབྲས་ཁྱད་དུ་བསད། ། རྐུན་ཇག་དང་རྔོན་པའི་བྱ་བ་བརྩོན། ། ནུབ་སྲིན་པོ་གདོང་དམར་ཇི་བཞིན་དུ། ། ནོར་ལོངས་སྤྱོད་ཏིལ་འབྲུ་ཙམ་ལ་ཡང༌། ། མི་མང་པོའི་སྲོག་ལ་བསྡོ་བཞིན་འཕྲོག། ། སྡོམ་དམ་ཚིག་ངོ་ཚ་གཡང་ལུགས་བུད། ། གཉིས་ཕུང་གི་ལས་ལ་རྒྱུན་དུ་སྤྱོད། ། ད་དེ་སོགས་སྙིགས་མའི་རང་རྟགས་ངོམ། ། དུས་མི་འགྱུར་མི་རྣམས་ཤུགས་ཀྱིས་འགྱུར། །
ཕྱི་འབྱུང་བའི་ ༢༤༥༽བཅུད་ཉམས་ཚེ་བསོད་ཕྲ། ། ནད་མཚོན་དང་མུ་གེའི་འཇིགས་པ་དར། ། རང་བྱས་ཀྱི་ལས་འབྲས་དུས་མིན་ཚེ། ། ལྷ་དཀོན་མཆོག་གསུམ་ལ་ལེག་པར་ལྟ། ། དུས་འདི་འདྲའི་མཐའ་ལ་ཐུག་པའི་ཚེ། ། བུ་བདག་གིས་བསྟན་འགྲོར་ཅིས་ཕྱིར་སྨན། ། ལར་འཇིག་རྟེན་ཁམས་སུ་མི་འགྲོ་ཞུ། ། ཞེས་གསུངས་པས། ཡང་ཡེ་ཤེས་མཚོ་རྒྱལ་གྱི་ཞལ་ནས། རིགས་ཀྱི་བུ་ཁྱོད་སྔར་བཻ་རོ་དང་གཡུ་སྒྲ་ཡིན་དུས་བོད་ཁ་བ་ཅན་ལ་ཆོས་ཀྱི་སྒྲོན་མེ་བཙུགས་ནས་ལྕགས་ཁམས་གསེར་དུ་བསྒྱུར་ཏེ།
བོད་ཁམས་དཀར་པོ་ཆོས་ཀྱི་བསྟན་གཞི་བཙུགས་ཤིང་དུས་ད་བར་བདེ་བ་ལ་བཀོད། དེའི་སྨོན་ལམ་སྟོབས་ཀྱིས་ད་རིས་ཟལ་མོ་སྒང་དུ་བདུད་སྲིན་གདུག་པ་འདུལ་ཕྱིར་ལང་གྲོ་བཻ་རོ་གཡུ་སྒྲ་གསུམ་གྱི་སྤྲུལ་པ་བུ་ཁྱེད་ཡིན་པས། ཐུགས་བསམ་དང་ཐུགས་རྒྱ་བསྐྱེད་ལ་བསྟན་པ་དང་སེམས་ཅན་གྱི་དོན་མཛོད་དང༌། མ་འོངས་པ་ན་ཞིང་འདིར་བྱོན་དུས་མ་ངས་བསུ་ ༢༤༦༽བ་ལ་འོང་གསུངས་ནས་ཞལ་ཏ་མང་དུ་མཛད། ཡང་རྗེའི་ཞལ་ནས་བཻ་རོ་གཡུ་སྒྲ་གཉིས་དུས་མཉམ་ཡིན་པས། སྤྲུལ་པ་གཅིག་གི་དོན་ཅིས་ཕྱིར་ཡིན་ལགས་ཞུས་པ། ཡང་མཁའ་འགྲོ་ཞལ་ནས་སྤྲུལ་གཞི་གཅིག་ལ་སྤྲུལ་པ་གསུམ་དུ་འབྱུང་བ་ཡིན། སྐུ་སྤྲུལ་ཤེས་རབ་པདྨ་གསལ། གསུང་སྤྲུལ་རྒྱལ་མོ་གཡུ་སྒྲ་སྙིང་པོ། ཐུགས་སྤྲུལ་ལོ་ཆེན་བཻ་རོ་ཡིན་པ་དང༌།
མ་ཟད་དུས་གཅིག་ཏུ་སངས་རྒྱས་ཀྱི་སྤྲུལ་པ་གདུལ་བྱའི་བློ་དང་འཚམས་པའི་སྤྲུལ་པ་སུམ་སྟོང་ཙམ་ཡང་བྱོན་སྲིད་པ་ཡིན་པས། སྤྲུལ་གཞི་དང་སྤྲུལ་པ་མཐའ་གཅིག་ཏུ་ངེས་པ་ཆ་ཚོད་མེད། སྐུ་ཕྲེང་རིམ་པར་བརྒྱུད་པ་རྣམས་འདི་ལྟར་དུ་གསལ་བར་ལྟོས་གསུངས་ནས་ཤོག་དྲིལ་གཅིག་གནང༌། དེ་ནས་རྗེའི་ཕྱག་ནས་བཟུང་སྟེ་ཕོ་བྲང་ནང་དུ་འགྲོ་གསུངས་ཏེ་བྱོན་པས། གུ་རུའི་གཡས་གྲལ་གཡོན་གྲལ་རྣམས་སུ་རྗེ་འབངས་གྲོགས་ལྔ་དང༌། ༢༤༧༽རིག་འཛིན་གྲུབ་པའི་དབང་ཕྱུག་དུ་མ་བཞུགས་ནས། བཀའ་འདུས་ཆོས་ཀྱི་རྒྱ་མཚོའི་དཀྱིལ་འཁོར་ཞལ་ཕྱེས་ནས་ཡོད་པ་ལ། རྗེས་ཕྱག་ཕུལ་ནས་ཕྱིར་མི་ལྡོག་པར་སྨོན་ལམ་བཏབ་པས། དེ་མ་ཐག་ཏུ་གུ་རུ་རིན་པོ་ཆེ་སེང་གེ་སྒྲ་སྒྲོགས་ཀྱི་སྐུར་བཞེངས་ནས་ཐུགས་བརྩེ་བ་ཆེན་པོས་འདི་སྐད་གསུངས། རིགས་ཀྱི་བུ་ད་དུང་ཁྱོད་བསྟན་པ་དང་འགྲོ་བའི་དོན་མ་རྫོགས་པ་ཡིན།
འདིར་ཚོགས་གྲལ་དུ་བཞུགས་པར་དུས་ལ་མ་བབ། ང་ཡི་རྒྱལ་ཚབ་ཡིན་པས་ད་དུང་འཇིག་རྟེན་དུ་བྱོན་ལ་འགྲོ་བའི་དོན་མཛོད་ཅིག་གསུངས་ནས། ཕྱི་ནང་གསང་བའི་དབང་རྣམས་རྒྱལ་ཐབས་སྤྱི་བླུགས་སུ་བསྐུར། དེ་ནས་གུ་རུ་ཞི་བའི་དཀྱིལ་འཁོར་དུ་བཞེངས་ཏེ། ཐེམ་མེད་ཞལ་གདམས་ཤོག་དྲིལ་ལྔ་གནང༌། ཡང་རྗེའི་ཞལ་ནས་ཕྱག་ཕུལ་བཞིན་འདི་སྐད་གསུངས། དུས་གསུམ་སངས་རྒྱས་སྤྲུལ་པའི་སྐུ། ། མཐོང་བ་དོན་ལྡན་དོངས་གྲུབ་འབྱུང་བའི་གནས། ། རྒྱལ་ཀུན་ཕྲིན་ལས་རང་གཟུགས་རྡོ་རྗེ་འཆང༌། ༢༤༨༽།
པདྨ་སམ་བྷ་ཁྱེད་ལ་གུས་ཕྱག་འཚལ། ། བདག་ནི་འཇིག་རྟེན་ཡུལ་དུ་མི་ལྡོག་ཅིང༌། ། དཔའ་བོ་མཁའ་འགྲོ་རིག་འཛིན་རྒྱ་མཚོ་དང༌། ། འབྲལ་མེད་ཚོམ་བུ་གཅིག་ཏུ་ཞིང་འདི་རུ། ། འདུག་པར་སྤྲོ་བས་བཀའ་ཡི་གནང་བ་སྩོལ། ། ཞེས་ཞུས་པས། གུ་རུའི་ཞལ་ནས་བུ་ཁྱོད་ང་དང་གཉིས་སུ་མེད་པ་ཡིན་པས། དཔའ་བོ་མཁའ་འགྲོ་རིག་འཛིན་རྣམས་ཀྱང་ངའི་ཕྲིན་ལས་སུ་ཤར་བས་ནམ་ཡང་འདུ་འབྲལ་མེད་དོ། ཞིང་ལྔ་བཀོད་པ་དང་བཅས་པ་ང་ཡི་སྤྲུལ་པ་དང་ཡོན་ཏན་ཡིན་པས་གཞན་ན་ཞིང་ཁམས་དང་ལྷ་ཞེས་བྱ་བ་མེད་དོ། རང་སྣང་དུ་ངོ་ཤེས་པར་གྱིས་ཤིག
དུས་ལ་བབ་ཚེ་ཞིང་འདིར་ལོངས་སྤྱོད་རྫོགས་སྐུ་ཐོབ་པར་འགྱུར་རོ་གསུངས། ཡང་རྗེའི་ཞལ་ནས་བདག་གུ་རུ་ཉིད་དང་གཉིས་སུ་མེད་པ་ངའི་རྗེས་འཇུག་རྣམས་ཀྱི་དོན་དུ་སྒྲུབ་ཐབས་བྱིན་རླབས་ཆེ་ལ་གྲུབ་ཐག་ཉེ་བ་ཚིག་ཉུང་ལ་དོན་འདུས་པ་ཞིག་གནང་དུ་གསོལ་ཞུས་ཚེ། གུ་རུའི་ཞལ་ནས་རིགས་ཀྱི་བུ་ངས་རྗེས་འཇུག་རྣམས་ ༢༤༩༽ ལ་ཞལ་གདམས་ཤོག་དྲིལ་གྱི་ནང་ན་ལྕགས་ཁམས་གསེར་དུ་བསྒྱུར་བའི་མན་ངག་ནངས་བསྒོམ་ན་ནང་སངས་རྒྱས། ནུབ་བསྒོམ་ན་ནུབ་སངས་རྒྱས་པའི་གདམས་པ་ཡོད་དོ། འོན་ཀྱང་གདུལ་བྱ་རྟག་འཛིན་ཅན་རྣམས་ཁ་དྲང་བའི་ཕྱིར་དུ་ཐབས་ཟབ་མོའི་གདམས་སྐོར་རྣམས་མདོ་སྨད་ཁམས་ཀྱི་རྫོང་དུ་བྲག་སེང་གེ་གནམ་དུ་འཕྱོང་འདྲའི་མགུལ་ན་ཟབ་ཆོས་གསང་བ་སྙིང་ཁྲག་གི་ཆོས་སྐོར་རྣམས་གཏེར་ནས་བཏོན་ལ་བསྟན་པ་དང་སེམས་ཅན་གྱི་དོན་རྒྱ་ཆེན་པོ་མཛོད་ཅིག ཆོས་འདི་ཉམས་སུ་ལེན་པའི་སྐལ་ལྡན་རྣམས་ཚེ་འཕོས་མ་ཐག་ཏུ་ཞིང་འདིར་སྐྱེ་བར་ཐེ་ཚོམ་མེད་དོ། གསུངས་ནས་ཐམས་ཅད་ཚོགས་ཀྱི་དགའ་སྟོན་ལ་རོལ་ཞིང༌། རྗེ་འབངས་རྣམས་ཀྱིས་ཞལ་གདམས་བསླབ་བྱ་ལུང་བསྟན་རེ་རེ་གནང་བ་རྣམས་གཏེར་གཞུང་དུ་གསལ། དེ་ནས་མཁའ་འགྲོ་ཡེ་ཤེས་མཚོ་རྒྱལ་དང་བཻ་རོ་གཡུ་སྒྲ་རྡོ་རྗེ་མཚོ་མགོན་སྐྱིད་ལ་སོགས་པའི་མཆེད་ལྕམ་རྣམས་ཀྱིས་ཕོ་བྲང་གི་ཕྱི་རོལ་དུ་ ༢༥༠༽སྐྱེལ་མ་མཛད། ཁྱད་པར་ཡེ་ཤེས་མཚོ་རྒྱལ་གྱིས་གཙུག་གཡུ་ནོར་བུ་འོད་འབར་དང་གསེར་གབ་པདྨ་སྟོང་ལྡན་རྣམས་སྐུ་ཚབ་སུ་གནང་ནས་བུ་ཁྱོད་ང་དང་ནམ་ཡང་འབྲལ་བ་མེད་པས།
ཁྱོད་ལ་ལེགས་ཉེས་ཀྱི་བྱ་བ་ཇི་ལྟར་བྱུང་ཡང་མ་ང་ལ་གསོལ་བ་ཐོབ་དང་ཅི་དགོས་ཀྱི་ལུང་བསྟན་འོང་གསུངས་ནས་ཕོ་བྲང་དུ་ཕེབས། རྗེ་དེ་ཉིད་ཀྱང་ཐུགས་སྐྱོ་བཞིན་དུ་སྔར་ཀྱི་ཌཱཀྐི་གཉིས་དང་བཅས་ཏེ་བྱོན་པས། རྗེའི་ཞལ་ནས་སྔར་གྱི་ཡུལ་རིགས་མི་འདྲ་བ་དེ་དག་ཅི་རེད། ཞིང་ཁམས་འདི་ལ་མིང་ཅི་སྐད་ཟེར་ཞུས་པས། ཌཱཀྐིའི་ཞལ་ནས་ཞིང་ཁམས་འདི་རང་སྣང་འོག་མིན་པདྨ་བདེ་ལྡན་བརྩེགས་པ་ཞེས་བྱ་བ་དང༌། ཡུལ་རིགས་འདི་རྣམས་ཉི་ཤུ་རྩ་བཞིའི་ཡུལ་ཆེན། དེ་དག་གི་བར་མཚམས་སུ་ཡོད་པ་ཐམས་ཅད་ཧེ་རུ་ཀའི་གནས་དང༌། དུར་ཁྲོད་ཆེན་པོ་བརྒྱ་ལ་སོགས་པ་ཡིན་ནོ། ཞིང་འདི་རྣམས་ཀྱི་བཀོད་པ་མ་བརྗེད་པར་ཡིད་ལ་ཟུངས་ཤིག གསུངས་མ་ཐག་ཏུ་གློ་བུར་དུ་མནལ་ལས་སད་དོ།
༢༥༡༽ དེ་ནས་སྐུ་མཚམས་གྲོལ་ནས་དགེ་བཙུན་མཁས་དབང་དང་དམ་ལྡན་འགའ་ལ། ཡབ་རྗེ་བླ་མའི་གསུང་ཆོས་འོད་གསལ་རྫོགས་པ་ཆེན་པོ་མ་བསྒོམ་སངས་རྒྱས་ཀྱི་གདམས་ཁྲིད་གནང་སྐབས། དགེ་བཙུན་མཁས་དབང་རྒྱ་མཚོས་ཞུས་པ། གཏེར་ཆེན་རིན་པོ་ཆེ་ལགས་མདང་སུམ་བདག་གི་རྨི་ལམ་ལ་བུད་མེད་རྨ་བྱའི་ལྭ་བ་གྱོན་པ་གཅིག་བྱུང་ནས་སྐལ་ལྡན་ཁྱོད་སང་ཉིན་བླ་མའི་དྲུང་དུ་སོང་ལ། མཁའ་འགྲོའི་ཞལ་གདམས་ཀྱི་མན་ངག་ཟབ་མོ་ཞིག་ཕབ་པའི་དུས་ལ་བབ་འདུག དེ་བསྐུལ་ཞིང་གསོལ་བ་ཐོབ་དང༌། རང་གཞན་གྱི་དོན་རྒྱ་ཆེན་པོ་འབྱུང་བར་ངེས་སོ། ཟེར་བ་རྨིས་པས་བདག་ཅག་རྣམས་ཀྱི་ཆོས་སྐལ་ཟབ་གཏེར་འབེབ་ཐུབ་བཀའ་དྲིན་མི་ཆུང་ཞུ་ཞེས་རིན་པོ་ཆེ་སྣ་ཚོགས་བཅས་ཡང་ཡང་གསོལ་བ་བཏབ་པས། རྗེ་ཉིད་ནས་ཀྱང་དུས་བབས་སུ་དགོངས་ནས་གསང་བ་འཕྲུལ་ཡིག་གི་ཆོས་སྐོར་མཚོ་རྒྱལ་ཞུ་ལན་གསལ་བའི་སྒོ་ ༢༥༢༽འབྱེད་དང༌། ཞིང་བཀོད་ཀྱི་མཐོང་སྣང༌།
མཚོ་རྒྱལ་ཕྱི་ནང་གསང་གསུམ་གྱི་སྒྲུབ་ཐབས་དབང་དང་བསྐྱེད་རྫོགས་ལག་ལེན་དང་བཅས་པ་གཏན་ལ་ཕབ་ནས་རིམ་བཞིན་སྐལ་ལྡན་རྣམས་ལ་སྤེལ་བ་སོགས་མཛད་ནས་ཁོང་རྣམས་ཀྱི་རེ་བ་མ་ལུས་པ་བསྐང༌། དེ་ནས་རིམ་གྱིས་བྱོན་ནས་རྫ་སྟོད་དུ་ཕེབས་ཏེ། རྩི་དམ་པའི་སྒྲུབ་ཕུག་ནས་ཡང་ཟབ་སྙིང་ཐིག་གི་ཆོས་གཏེར་རྣམས་ངོ་མཚར་བའི་ལྟས་དང་བཅས་ཏེ་སྤྱན་དྲངས། དེ་ནས་རྫ་རྒྱ་དགོན་དུ་ཕེབས་ནས་སྐུ་ནུས་ཆུང་བ་རྫོགས་ཆེན་དཔལ་དགེའི་ཡང་སྤྲུལ་ནམ་མཁའ་འཇིགས་མེད་གདན་སར་འཁོར་ཅིང་མཚམས་སྤྲུལ་རིན་པོ་ཆེ་དང་མཇལ་འཕྲད་མཛད། དེ་སྐབས་མཚམས་སྤྲུལ་རིན་པོ་ཆེའི་ཞལ་ནས་ཁྱོད་ལ་མཚོ་རྒྱལ་སྐུ་འདྲ་གཏེར་བྱོན་ངོ་མཚར་ཅན་ཞིག་འདུག་པས། དེ་ང་རང་ལ་གནང་དགོས། གཏེར་རྫས་གཞན་པ་རྣམས་ཀྱང་མཇལ་དགོས་གསུངས། རྗེའི་ཐུགས་ ༢༥༣༽ལ་རྫུན་ཞུས་མི་ཉན་བླ་མ་རེད། རྫས་གཏེར་རྣམས་གཞན་གྱིས་མ་རིག་ན་དགའ་དགོངས་ནས། ལགས་ང་རང་ལ་རྫས་གཏེར་རྩ་བ་ཅན་ངོ་མཚར་བ་ཅང་མེད་གསུངས།
ཡང་མཚམས་སྤྲུལ་རིན་པོ་ཆེས་ང་རང་ལ་མདངས་སྔགས་སྲུང་མས་ཟེར་བ་ཡིན་པས་ཁྱོད་ལ་ཡོད་ངེས་པ་རེད། ད་ནས་སོང་ལ་ཁྱེར་ཤོག་གསུངས། དེ་ནས་རྗེ་བླ་མའི་བཀའ་བཞིན་གཏེར་རྫས་རྣམས་མ་ལུས་པར་ཕྱག་བསྣམས་མཛད་དེ་མདུན་དུ་བྱོན། རྟེན་སྒམ་བླ་མའི་ཕྱག་ཏུ་ཕུལ་བས། གཏེར་རྫས་རིགས་མི་འདྲ་བ་མང་པོ་ཡོད་པས་དེ་དག་གི་རྒྱུ་གྲུབ་ཚུལ་གྱི་རྟེན་འབྲེལ་ཐོལ་བྱུང་དུ་གསུངས་ནས་མིང་རེ་རེ་བཏགས། རྩ་བ་སྡོང་པོ་ཡལ་ག་སྟག་མ་འབྲུའི་གཏེར་ཁ་ཐམས་ཅད་ལུང་དུ་བསྟན། ཁྱད་པར་མཆིམས་ཕུའི་གཏེར་བྱོན་མཚོ་རྒྱལ་སྐུ་ཚབ་དང་གཙུག་གཡུ་ལས་གྲུབ་པའི་སྒྲོལ་ལྗང་གི་སྐུ་གཟི་སྒྲོམ་བཅས་མཚམས་སྤྲུལ་རིན་པོ་ཆེ་ལ་ཕུལ་བས་ཐུགས་དགྱེས་པ་ཆེན་པོར་མཛད། ད་དུང་ཁྱོད་ཀྱི་ ༢༥༤༽ གཏེར་སྒོ་ན་མཚོ་རྒྱལ་གྱི་རྣམ་ཐར་ཤིན་ཏུ་རྒྱས་པ་ཞིག་ཕབ་རྒྱུ་འདུག་པས་དེ་བདག་ལ་ཕབ་དགོས་གསུངས་ཏེ། རིན་པོ་ཆེ་དང་པོ་དང་གསང་སྔགས་ཀྱི་རྫས་མཆོག་རྡོ་རྗེ་དྲིལ་བུ་བཅས་གནང་ནས་ཡང་ཡང་བསྐུལ། རྗེ་དེ་ཉིད་ཀྱིས་ཀྱང་རྗེས་སོར་ནས་ཟབ་ཆོས་འབེབ་རྒྱུ་ཞལ་གྱིས་བཞེས་ནས་ཕར་ཚུར་ཀུན་ཐུགས་མཐུན་རྗེས་བརྩེ་བ་ཆེན་པོས་གདམས་ཁྲིད་སོགས་ཀྱི་བགྲོ་གླེང་མང་པོ་མཛད་ཅིང་ཐུགས་སུ་ཆུབ་པར་མཛད།
དེ་ནས་རིམ་གྱིས་རང་ཡུལ་ལ་ཕེབས་ནས་ཉེ་བར་ཐོན་ཚེ་ཡབ་རྗེ་བླ་མ་དང་སྔར་གྱི་བཀོད་པ་རྣམས་དྲན་ཅིང་ཐུགས་ཆུང་ཤིན་ཏུ་མཛད་ནས་བླ་མར་གསོལ་བ་བཏབ་ཚེ། དེ་ནུབ་མནལ་ལམ་ལ་བླ་མ་རིན་པོ་ཆེའི་ཞལ་གཟིགས་ནས་རྗེ་དེ་ཉིད་ལ་ཐུགས་གསོས་ཀྱི་ཞལ་ཏ་དང་ལུང་བསྟན་དུ་མ་གསུངས། དེ་ནས་རིམ་གྱིས་བྱོན་པའི་སྐུ་ནུས་ཆུང་བ་རྡོ་རྗེ་དགྲ་འདུལ་དང༌། ཨ་སྐྱབས་སྤྲུལ་སྐུ་སོགས་ཡུལ་མི་ཀུན་གྱིས་བསུ་བ་ལ་ཐོན་བྱུང་ནས་ཐམས་ཅད་གཤིན་གསོན་འཕྲད་པ་ལྟ་བུའི་དགའ་སྤྲོ་ ༢༥༥༽ཆེན་པོ་བྱས། དེ་སྐབས་སུ་རྗེའི་ཞལ་ནས་བསོ་སྤྲུལ་སྐུ་ཁམས་བདེ་མོ་ཡིན་ནམ། ད་རིས་འདི་ཀར་མི་བྱོན་པ་ཅི་ཡིན་གསུངས་ཚེ། ཁོང་རྣམས་ཀྱིས་ཅི་ཡིན་མ་གོ་ཟེར་བ་ལ། དགུང་མོ་ཨ་སྐྱབས་སྡེ་བཙན་གྱིས་སྨྲས་པ། ང་རང་གི་ཡུལ་ཕྱོགས་པ་རེ་ལ་ཐུག་པས། བསོ་སྤྲུལ་སང་གྱོད་ཁ་ཅུ་ཟད་ལ་རྐྱེན་ནས་བསྭོ་ཐོག་གམ་རྫོང་གནས་སུ་བྱོན་ཡོད་ཟེར་འདུག་པས་སྐུ་ཁམས་བདེ་ངེས་རེད་ཟེར།
དེ་ནས་གདན་སར་ཕེབས་ནས་ལུགས་གཉིས་གང་ཐད་ནས་བླ་མའི་གདན་ཚབ་འོང་ངས་བྱས་ཏེ་ཆོས་སྲིད་ཀྱི་བསྟན་པ་བསྐྱངས། དགུན་ཟླ་བ་བཅུ་གཅིག་གི་ནང་དུ་བསོ་སྤྲུལ་གྱི་གནས་གདན་ས་སེར་དགོན་དུ་རྗེ་དེ་ཉིད་བྱོན་ནས་ཟླ་བ་ཆ་ཤས་རེ་དེ་ཀར་བཞུགས་ཤིང་ཟབ་གཏེར་གསར་ཕབ་མཛད་པ་དང༌། བསོ་སྤྲུལ་རིན་པོ་ཆེ་ལ་མན་ངག་གསང་བའི་གདམས་ཁྲིད་རྣམས་གཅིག་བརྒྱུད་དུ་གནང་བ་དང༌། གཞན་སྐལ་ལྡན་རྣམས་ལའང་རང་རང་འཚམས་པའི་ཆོས་དང་གདམས་ཁྲིད་གནང་ ༢༥༦༽བ་སོགས་མཛད། དེ་ནས་དགུང་ལོ་ཉེར་དགུའི་ལོར་འདུས་སྡེ་སྐལ་ལྡན་དུ་མར་ཡབ་རྗེ་བླ་མའི་ཟབ་གཏེར་གྱི་དབང་ལུང་ཡོངས་རྫོགས་གསུངས་ནས་གསལ་ཁྱབ་ཏུ་སྤེལ་བར་མཛད། སྔར་རྗེ་དབུས་ལ་བྱོན་སྐབས་ཡབ་རྗེ་བླ་མ་ཞིང་ཁམས་སུ་ཡིབ། སྐུ་མཆེད་དང་མ་ཡུམ་ལ་སོགས་པ་སྦས་ཡུལ་དུ་འབྱོན། གཞན་ཡང་གཟུངས་མ་འཁོར་སློབ་ཐམས་ཅད་རང་སྐལ་གྱི་དངོས་རྫས་ཅི་ཡོད་ཁྱེར་ནས་རང་ཡུལ་ལ་སོང་བ་རྣམས་ཀྱང་གདན་སར་འདུས་པའི་ཕྱག་རྫས་ཤིན་ཏུ་སྲབ་པས། ཐམས་ཅད་ཀྱིས་རྗེ་དེ་ཉིད་གདུལ་བྱ་ཅུང་ཟད་ལ་བྱོན་དགོས་ཞུས་ནས། ཉེ་གནས་འོད་འབར་དང༌།
ཕྱུག་ཤུལ་ཀར་དོན། སྒོ་པ་ཆོས་གསལ་ལ་སོགས་པའི་གྲྭ་པ་རྣམས་ཀྱིས་སྟ་གོན་བྱས་ཏེ། ཁྲོ་ཁོའི་རྒྱལ་སར་ཕེབས། དེ་སྐབས་སུ་གདུལ་བྱ་འཕེལ་འགྲིབ་སོང་བ་ལ། མཁའ་འགྲོའི་ལུང་བསྟན་ནས་སྔར་ཚེ་རབས་ཀྱི་ལས་ལྷ་གནོད་སྦྱིན་ཙི་དམར་གྱི་གསོལ་མཆོད་དགོས་ཟེར་བ་ལ། དེ་ལྟར་བྱས་པས་ ༢༥༧༽གང་འདོད་ཀྱི་ཕྱག་རྫས་འབྱོར། དེ་ནས་ཁྲོ་ཁོ་ཀུན་ལ་སྲུང་སྐྱོབས་རིམ་གྲོ་སོགས་གང་འདོད་དང༌། སེར་སྡེ་རྣམས་ལ་དབང་ཁྲིད་ཟབ་གཏེར་གསར་ཕབ་སྤེལ་བ་སོགས་མཛད། ཁོང་རྣམས་ཀྱིས་འབུལ་སྡུད་དང་ཞབས་ཏོག་ཆེན་པོ་བསྒྲུབ་ནས་གདུལ་བྱ་མཐའ་རྒྱས་སུ་འབྱུང་ངོ༌། དེ་སྐབས་སུ་སྔར་འཇམ་དབྱངས་མཁྱེན་བརྩེའི་གདན་ས་རེད་ཟེར་བའི་ཉེ་ལོགས་ན་ཐང་ཆེན་པོ་ཞིག་གི་དཀྱིལ་དུ་འབུར་གསུམ་ཡོད་པས།
དེ་མ་གཟའ་དམ་གསུམ་གྱི་གནས་ཡིན་པར་དགོངས་ནས་གསོལ་མཆོད་མཛད་པས། ཁོང་རྣམས་ཀྱི་ཞལ་བསྟན་ནས་གང་བཅོལ་གྱི་ཕྲིན་ལས་སྒྲུབ་པར་ཆེད༼འཆེས?༽། དེ་ཀ་ནས་ཟབ་གསང་མཁའ་འགྲོའི་སྙིང་ཁྲག་གི་ཆོས་སྐོར་རྟ་མགྲིན་ལྕགས་རལ་ནག་པོའི་ཆོས་གཏེར་བསེ་སྒྲོམ་རྡོ་སྒྲོམ་ལ་སྒྲོམ་གསུམ་སྤྱན་དྲངས་ཤིང་ངོ་མཚར་བའི་རྟེན་འབྲེལ་ཁྱད་པར་ཅན་དུ་མ་བྱུང་ནས་དེར་འདུས་ཐམས་ཅད་ཡི་རང་ནས་དད་མོས་ཀྱི་གསོས་སུ་འགྱུར། དེ་སྐབས་གནོད་སྦྱིན་ཡིན་ཟེར་བའི་བནྡེ་ ༢༥༨༽ཞིག་འོང་ནས་ཁྱེད་ད་འགོར་མི་ཉན་པ་འདྲ། ཧ་ལི་ཀུན་མོ་ནི་ཁྱེད་མེད་པས་སྡུག་བསྔལ་དང་མནོལ་གྲིབ་ཀྱི་སོང་ནས་ནད་བྱུང་བ་དང༌། བཟའ་བཅའ་སོགས་ཀྱང་མི་སྟེར་བའི་ལན་འདུག་པས་མྱུར་དུ་བྱོན་ཟེར་ནས་ཡལ་སོང་བས། རྗེའི་ཐུགས་དགོངས་སད་ཧ་ལི་དེ་ཡུལ་པར་བཅོལ་གཏམ་ལེགས་པར་བྱས་ཡོད་པས་ཁོ་རང་ལ་སྡུག་བསྔལ་དེ་ཙམ་མེད། ཁྱད་པར་མུག་བཀྲེས་ལྷག་གསུམ་འོང་དོན་མེད། ནད་བྱུང་ངེས་པ་ཡིན་དགོངས་ནས་ཐུགས་མ་བདེ་བའི་དེ་ལ་རྐྱེན་ནས་རིམ་གྱིས་མྱུར་དུ་གདན་སར་ཕེབས་ཚེ། ཌཱཀྐི་ལུང་བསྟན་ལྟར་ཧ་ལྀའི་ལུས་པོ་མེས་ཚིག་ནས་རྨ་རུ་སོང༌།
བྱང་ཁོག་མུ་གེ་བྱུང་ནས་འཆི་ལ་ཐུག་འདུག་པས། རྗེའི་ཐུགས་ཤིན་ཏུ་སྐྱོ་ནས་སྙིགས་དུས་ཀྱི་མི་ལ་བློ་གཏད་མེད་པ་འདི་ཅི་རེད་དགོངས་ནས། ཧ་ལི་ལ་ད་ཕན་ཆད་ཁྱོད་ངས་མི་སྐྱུར་གསུངས་ཤིང་ཞལ་གཏུགས་ཏེ་གཅེས་གཅེས་མཛད་ཚེ། ཧ་ལིས་ཀྱང་རྗེའི་ཞལ་ལ་བལྟ། ༢༥༩༽མིག་ནས་འཆི་མ་འོང་གྱིན་འདུག་པས་ལྷག་པར་དུ་རྗེའི་ཐུགས་ཀྱིས་མི་བཟོད་ནས་སྒར་པའི་མི་གོ་བར་བྱས་ཏེ། ཧ་ལི་ལ་རིམ་གྲོ་དང་རྨ་བཅོས་སོགས་མཛད་ནས་ནད་ལས་ཐར་བར་མཛད། དེ་ནས་ཟླ་བ་བཅིག་༼བཅུ་གཅིག?༽པའི་ནང་དུ་ཡབ་རྗེ་བླ་མའི་ཟབ་གཏེར་ཕུར་པ་ཟླ་སྒྲུབ་ཀྱིས་དབུ་བཞུགས་མཛད་ནས་སྒྲུབ་པ་ལ་འཚོགས་ཡོད་སྐབས་སུ། དཔའ་བོ་ལས་རབ་རྩལ་གྱི་རྣམ་སྤྲུལ་དུ་བསྟན་གཉིས་གཡུང་དྲུང་གླིང་པ། འཇམ་དབྱངས་མཁྱེན་བརྩེའི་དབང་པོ། རྒྱ་རུང་རྣམ་སྤྲུལ་ལེགས་པའི་རྡོ་རྗེའི་ལུང་གིས་གསལ་བར་མཛད་ནས།
གཏེར་ཆེན་བདུད་འདུལ་དབང་ཕྱུག་གླིང་པས་བཀའ་གླེང་དང་གསུང་ཕྲིན་བསྐུར་བ་ལ། ཁྱོད་ད་ལོ་ངའི་སར་འོང་ན་ཕན་ཚུན་ཀུན་ལ་རྟེན་འབྲེལ་གྱི་དགོས་པ་ཆེན་པོ་ཡོད་པ་དང༌། ཁྱད་པར་བདག་གི་ཟབ་གཏེར་གྱི་མཇུག་དང༌། གདུལ་བྱའི་ལྷག་མ་ཐམས་ཅད་ཁྱེད་ལ་དབང་བ་ཡིན་པ་དང་ ཡང་སྒོས་ངའི་གཏེར་གྲོགས་གནས་ཞིང་ལས་ ༢༦༠༽སྐྱེས་པ་རིགས་ལྡན་གྱི་མི་མོ་ཀལྤ་བྷ་དྲ་ཏ་རེ་ཞེས་པ་དེ་ཁྱོད་ཀྱི་གྲོགས་སུ་སྨོན་ལམ་ཡོད་པས། ད་ལན་ལྷན་དུ་ངའི་སར་འོང་སྟབས་ལྡན་ནས་ཟབ་གཏེར་རྒྱ་མཚོའི་སྒོ་འཕར་ས་གསུམ་འགྲན་ཟླ་དང་བྲལ་བ་ཡོང་ངེས་པ་མ་དང་མཁའ་འགྲོའི་ལུང་བསྟན་འཁྲུལ་མེད་དུ་ཡོད་པས། དེ་ལུགས་ཀྱི་སྟབས་འགྲིག་ཐབས་ལ་མ་འཆུག་གསུངས་འདུག་པས། རྗེའི་མཚམས་གྲོལ་མ་ཐག་ཏུ་བྱོན་དགོས་སྙམ་ནས་དེ་ལུགས་མཛད་ཚེ། བླ་བྲང་གི་ཁུར་ཐང་པ་རྣམས་ཀྱིས་ད་ལོ་འུ་ཅག་ལ་མོ་ངན་ཡོད་པས། ཐོག་མར་འབྲོག་སྐོར་ལ་བྱོན་དགོས་ཟེར་ནས་ཕྱི་བཤོལ་དུ་ལུས། དེ་ནས་དགུང་ལོ་སུམ་ཅུའི་ལོར་ཁོང་རྣམས་ཀྱི་བཞེད་པ་ལྟར་འབྲོག་སྐོར་ལ་བྱོན།
དེ་རྗེས་མགར་ར་གཏེར་སྟོན་མདུན་དུ་བྱོན་དགོངས་ཀྱང་དུས་ལས་ཡོལ་ཏེ། གཏེར་སྟོན་ཞིང་དུ་བྱོན་སོང་བ་སྙན་ཚེ་ཐུགས་ཆུང་མཛད་ནས་གསོལ་འདེབས་དང་འོ་དོད་འབོད་པའི་ནུབ་གཅིག་གཟིམ་ ༢༦༡༽ལམ་ལ་བདུད་འདུལ་དབང་ཕྱུག་གླིང་པས་ཞལ་གཟིགས་ནས་འདི་སྐད་གསུངས། དཔའ་བོ་བདག་ནི་ཞིང་དུ་འགྲོ་དོན་ལྷག ། སངས་རྒྱས་བསྟན་པ་བྱང་ནས་བྱང་དུ་དར། ། གདུལ་བྱ་མ་ཟད་འདུལ་བྱེད་རྫོགས་མི་འགྱུར། ། ང་ཡི་གདུལ་བྱའི་ལྷག་མ་ཁྱོད་ལ་རག ། ཐབས་དང་ཤེས་རབ་རྟེན་འབྲེལ་མ་འཛོལ་ན། ། ཟབ་གསང་བླ་མེད་བསྟན་པའི་ཉི་གཞོན་བཀྲ། ། བསོད་ནམས་ཚོགས་ཀྱི་ཞིང་ས་དམ་པ་ལ། ། ཟབ་ཆོས་པདྨ་སྙིང་ཐིག་དཔལ་དུ་ལོན། །
དེ་ཡི་བསྟན་པ་ཤར་གྱི་ཕྱོགས་ནས་དར། ། ཞེས་གསུངས་ནས་རིན་པོ་ཆེའི་གཞོང་པ་ལ་འབྲུ་སྣ་ཚོགས་ཀྱིས་བཀང་བ། དེའི་སྟེང་ན་མེ་ལོང་དར་སྣ་ལྔས་བརྒྱན་པ་ཞིག་དང༌། ཤོག་དྲིལ་གཅིག་བཅས་གནང་ནས་ཟབ་ཆོས་པདྨ་སྙིང་ཐིག་འབྲས་བུ་ལྟ་བུ་ནི་ཆོས་ཡིན་པས། སྐལ་ལྡན་རེ་འགའ་རེ་འགའ་ཙམ་མ་གཏོག་གཞན་ལ་མ་སྟོན་ཅིག་གསུངས། ཡང་རྗེའི་ ༢༦༢༽ཞལ་ནས་བླ་མ་རིན་པོ་ཆེས་ཁྱོད་བདག་ཅག་རྣམས་ཀྱི་དཔལ་དུ་མི་བཞུགས་པ་ཞིང་དུ་བྱོན་པ་ཅི་ལགས། ད་དུང་སངས་རྒྱས་ཀྱི་བསྟན་པ་སྤྱི་དང་སེམས་ཅན་གྱི་བདེ་སྐྱིད། ཡང་སྒོས་གུ་རུ་པདྨའི་རང་ལུགས་ཀྱི་བསྟན་པ་དར་བའི་ཕྱིར་དུ་ཟབ་གཏེར་འཛིན་སྐྱོང་ནུས་པའི་ཡང་སྤྲུལ་ཞིག་བདག་གི་རིགས་སུ་བྱོན་ན་ཆོག་སྙམ་ཞུས་ཚེ། བླ་མའི་ཞལ་ནས་བདག་གི་འདི་ཕྱོགས་སུ་གདུལ་བྱའི་ལྷག་མ་ཙམ་ཞིག་མིན་པ་རྫོགས་སོང་བས། ད་ལོ་ཁྱོད་ཀྱི་རིགས་སུ་བདུད་འཇོམས་རྡོ་རྗཻའི་ཟླ་ཞོན་དེ་ངོམ་རབ་ཡོད་གསུངས་ཤིང་རྩེད་མཚར་གྱི་ཚུལ་དུ་འབྱུང་དང་འབྱུང་འགྱུར་གྱི་ལུང་བསྟན་དུ་མ་གསུངས་ཏེ་ཐུགས་བརྩེ་བརྩེ་མཛད་ནས་མི་སྣང་བར་སོང༌།
ཡང་མཁའ་འགྲོ་ཡེ་ཤེས་དབང་མོ་ཡིན་སྐད་པ་ཞིག་གིས་ཁྱོད་ཀྱི་བརྡ་དོན་འདི་རྣམས་ཨི་གོ་གསུངས་ཚེ། རྗེས་ཅི་ཡིན་ཆ་མ་ཆོད་ཞུས་པས། ཌཱཀྐིའི་ཞལ་ནས་འདི་སྐད་གསུངས། རིན་ཆེན་གཞོང་པ་སྣ་ཚོགས་འབྲུས་བཀང་བ། ། ཁྱོད་ཀྱི་བསོད་ནམས་ལོངས་སྤྱོད་རྒྱས་ ༢༦༣༽པའི་བརྡ། ། དེ་སྟེང་དྲི་བྲལ་མེ་ལོང་གསལ་བ་འདི། ། ཀ་དག་སྤྲོས་བྲལ་ཐིག་ལེ་ཉག་གཅིག་ལ། ། གཟུགས་བརྙན་གསང་མཛོད་སྣ་ཚོགས་དབང་བའི་བརྡ། ། སྣ་ལྔའི་དར་གྱིས་མཛེས་པར་བཀྲ་བ་འདི། ། ཞིང་ལྔའི་མཁའ་འགྲོ་གྲོགས་སུ་དབང་བའི་བརྡ། །
དེ་སྟེང་ཤོག་དྲིལ་གནང་བ་འདི། ། ཟབ་པ་སྐོར་བཞི་ཆོས་ཀྱི་མཛོད། ཁྱེད་ལ་དབང་བའི་ལུང་བྱང་བརྡ། ། བརྡ་དང་བརྡ་ལན་མ་གོ་ན། ། གུ་རུ་པདྨའི་བུ་སྐལ་མིན། ། ཡིད་གཉིས་ཐེ་ཚོམ་མ་བྱེད་པར། ། མཁའ་འགྲོའི་ཞལ་ལུང་ཇི་བཞིན་དུ། ། རྟེན་འབྲེལ་གནད་ལ་གཟབ་གལ་ཆེ། ། ཞེས་དང༌། བདུད་འཇོམས་རྡོ་རྗེའི་ཐུགས་བརྒྱུད་བསྐུལ་བའི་གསོལ་འདེབས་ལུང་བསྟན་རྣམས་གསུངས་ནས་མི་སྣང་བར་གྱུར་པས་མནལ་ལས་སད་དོ།
དེ་ནས་ཟླ་བ་ཆ་ཤས་སོང་སྐབས་ཡུམ་ལ་སྲས་ཞིག་ཡོད་པས། རྗེ་དེ་ཉིད་ཀྱི་ཐུགས་དགོངས་ལ་སྔར་བླ་མ་རིན་པོ་ཆེ་ཞིང་དུ་བྱོན་ཁར་བསྐལ་པ་ཁྱིའི་ལོར་འུ་ཅག་ཕ་བུ་ཐུག་འོང་གསུངས་པ་དང༌། མཁའ་འགྲོའི་ ༢༦༤༽ལུང་བསྟན་རྣམས་ལའང་ད་ལོ་རིགས་སྲས་ཞིག་ཡོད་པས་གཟབ་གལ་ཆེ་ཟེར་འདུག་པས། སྔར་སངས་རྒྱས་གླིང་པའི་ཡང་སྤྲུལ་དམ་གྲིབ་ཀྱི་དབང་དུ་སོང་བ་ཡིན་པས་ད་རེས་སྐུ་རིམ་ཞིག་བསྒྲུབ་དགོས་འདུག་དགོངས་ཏེ་ཕུར་པའི་སྐུ་མཚམས་ལ་བཞུགས། གཞན་ཡང་རིམ་གྲོ་སོགས་ལེགས་པར་བསྒྲུབས་རྗེས་ཡར་ཚེས་ལ་ཡུམ་ལ་གནོད་པ་མེད་པར་ངོ་མཚར་བའི་ལྟས་བཅས་སྐུ་འཁྲུངས་བ་སོགས་ཕུན་སུམ་ཚོགས་པ་འབྱུང་བ་ཡིན་ནོ། དེ་ནས་དགུང་ལོ་སུམ་བཅུ་སོ་གཅིག་ལོར་བསོ་སྤྲུལ་རིན་པོ་ཆེས་གདན་འདྲེན་མཛད་ནས་ལྷ་སྡེ་ཕན་ཚུན་ཐམས་ཅད་ཀྱི་ནང་དུ་གདན་འདྲེན་བྱས་ནས་འབུལ་སྡུད་སོགས་ཀྱི་ཞབས་ཏོག་རྒྱ་ཆེན་པོ་བསྒྲུབས། དེ་སྐབས་སུ་མཁའ་འགྲོ་རལ་གྲི་འབར་མ་ཡིན་སྐད་པའི་འདི་སྐད་ཟེར། ཧོ་ཧོཿ ཤར་འོད་ལན་མི་བདུན་ནུབ་ཏུ་ཆས། ༢༦༥༽ཁོང་དཔྱིད་ཀྱི་རྒྱལ་མོས་དབྱངས་སྙན་སྒྲོགས། །
རི་ཕག་སྣ་འདྲ་བའི་གཡས་ཟུར་ན། ། བྲག་ཧོམ་ཁུང་ལྟོ་བར་ཟབ་པའི་གཏེར། ། གནམ་ལྕགས་ཀྱི་སྦལ་སྒྲོམ་ནག་པོའི་ནང༌། ། གསོད་བྱེད་ཀྱི་འཆར་ཀའི་ལས་ཚོགས་ཡོད། ། བྱ་རྒོད་པོའི་ནམ་འཕང་གཅོད་པའི་དུས། ། དངོས་གྲུབ་ཀྱི་ཕ་ཕོག་དེ་དུས་ལོངས། ། དེས་ཀླ་ཀློའི་བསྟན་པ་ལོ་བརྒྱད་བཟློག ། བརྡ་གོ་འམ་པདྨ་ལས་འབྲེལ་རྩལ། ། ཞེས་ཟེར་བའི་བརྡ་བྱང་བྱུང་བས། ཟབ་གཏེར་གསང་ཐབས་སུ་བཞེས་ནས་གཏེར་སྒྲུབ་མཛད་ཚེ།
ཤོག་སེར་བདུན་འདུག་ཀྱང་རྩ་སྒྲུབ་ཙམ་ཞིག་ཕབ། གཞན་བཀའ་གཉན་པས་ཕབ་མ་ཐུབ་པར་ཤོག་སེར་དུ་བཞུགས། དེ་ནས་དགུང་ལོ་སོ་གཉིས་ལོར་གསེར་སྨད་ཕྱོགས་སུ་བྱོན་སྐབས། རྗེ་དེ་ཉིད་ཀྱི་དངོས་སློབ་བསོ་སྤྲུལ་རིན་པོ་ཆེ་ཡང་གཉན་སར་བྱོན་ཞོར་ལ་ལྷན་དུ་ཕེབས་ནས་དོན་གཉིས་ཀྱི་མཛད་པས་གཟུགས་ཅན་གཟུགས་མེད་ཀྱི་འགྲོ་བ་རྣམས་ཆོས་ལམ་ལ་ ༢༦༦༽བློ་བཀོད། དེ་སྐབས་སུ་རྗེ་དེ་ཉིད་ལ་དད་འདུན་ཆེ་བའི་ཡོན་བདག་རྣམས་ཀྱིས་གསོལ་ཆང་མང་པོ་དྲངས་ནས་བཟི་བའི་ཚུལ་མཛད་ཚེ། ཡུལ་དེའི་རྒྱལ་པོ་གདུགས་ཅན་ཞིག་ཡོད་པ་དེ་མི་སྤྲེའུའི་མགོ་ཅན་ཞིག་ཏུ་སྤྲུལ་ནས་རྗེའི་མདུན་སར་༼རྙེ་?༽འོང་བས། རྗེའི་མཁྱེན་བཞིན་མ་གཟིགས་པའི་ཚུལ་མཛད་ནས་བཞུགས། ཁོས་ལྕགས་ཀྱི་སྡེར་མོ་རྣོ་བ་ཞིག་ཕུད་ནས་རྗེའི་ཐུགས་ཀར་ཚད་རྩམ་བྱེད་དུས། རྗེ་དེ་ཉིད་ཀྱིས་ཏིང་ངེ་འཛིན་གྱི་ཟིལ་གྱིས་མནན་ནས་སྐུ་དྲུང་ཕུར་བུ་ཞིག་ཡོད་པ་དེ་ཁོ་རང་ལ་གདེངས་བའི་ཚེ། ཁོ་ཡང་ཇེ་ཆུང་ཇེ་ཆུང་དུ་སོང་ནས་བན་སྤྲང་ལྟ་བུའི་གཟུགས་བསྟན་ཏེ་སྨྲེ་སྔགས་ཀྱི་ཚིག་འདི་སྐད་ཟེར།
ཙི་ཙི་ར་མ་མཐོ་རྩལ་ཆེ། ཁྱེད་བན་བོན་སྔགས་པ་རྒྱུག་གྲངས་མང༌། ། ང་ཡུལ་མེད་འཁྱམས་པའི་འདྲེ་གདོན་ལ། ། སྔགས་པས་ཕུར་བུ་ཅིས་ཕྱིར་གདེངས། ། ད་ང་འགྲོ་རང་ཡུལ་ཕྱོགས་སུ་འགྲོ། ཁྱེད་རང་ང་གཉིས་གྱོད་འགྲིགས་སྙམ། ། ངེད་ཅག་ ༢༦༧༽ཁྱོད་ལ་གནོད་མི་བྱ། ། ཞེས་ཟེར་ནས་འགྲོ་གྲབས་བྱེད་ཀྱང་ཏིང་ངེ་འཛིན་གྱིས་བཅིང་བས་འགྲོ་མ་ནུས། རྗེའི་ཞལ་ནས། ཁྱོད་ཡུལ་ཀུན་ཉུལ་བའི་སྟོབས་པོ་ཆེ། །
སྐྱེ་འགྲོ་ཡོངས་ཀྱི་སྲོག་ལ་གནོད། ། མ་རུངས་ཆོ་འཕྲུལ་སྟོན་ལ་མཁས། ། དགོན་སྡེ་བླ་མ་ཡོངས་ལ་འཚེ། ། ལས་ངན་སྣ་ཚོགས་རང་གིས་བསགས། ། ཕྱི་མ་མནར་མེད་གནས་སུ་ལྷུང༌། ། དེ་འདྲའི་ལས་ངན་ཁྱོད་རེ་སྡུག ། ང་གུ་རུ་པདྨའི་བུ་གཅིག་ཡིན། ། ཆོས་བདུད་གཅོད་ཟབ་མོའི་གདམས་པ་ཡོད། ། ཡུལ་གཉིས་འཛིན་གཅོད་པའི་ཕུར་བུ་འདི། ཁྱེད་འཁྲུལ་སྣང་དངོས་པོར་འཐས་པའི་ལུས། །
མ་ལུས་ཐལ་བའི་རྡུལ་བཞིན་བརླག ། འཁྲུལ་མེད་ཡེ་ཤེས་ཆེན་པོར་ཨཱཿ གསུངས་པས་ཁོ་ན་རེ་ད་དུང་ང་འཇིག་རྟེན་འདིར་འདུག་པ་སྤྲོ་བས་ད་རིས་ཁྱོད་ཀྱི་ཐུགས་དམ་གློད་པར་མཛོད་དང༌། ངས་ཁྱོད་ཀྱི་དབང་ལུང་ཁྲིད་གསུམ་ཐོབ་ཚད་དང༌། ཐ་ན་ཆོས་ཀྱི་འབྲེལ་བ་དང༌། དད་པ་ཡོད་ཚད་ ༢༦༨༽ཀུན་ལ་གནོད་མི་བྱེད་ཟེར་ནས་ཁས་བླངས་དམ་བཅས་སོགས་བྱས། རྗེས་ཀྱང་ཐབས་གང་དྲག་གིས་སེམས་ཅན་གཞན་ལ་ཡང་གནོད་པ་མི་ཉན་གསུངས་པས། དེ་ལྟར་ཅི་ལྕོགས་བྱེད་ཟེར་ནས་རླུང་འཚུབས་ཞིག་ཏུ་གྱུར་ནས་སོང༌། ཡུལ་དེར་ལོ་འགར་མི་ཕྱུགས་ཀུན་ལ་རྒྱལ་གདོན་གྱི་གནོད་པ་ཞི་བར་བྱེད་པ་བྱུང༌། དེ་ནས་དགུང་ལོ་སོ་གསུམ་ལོར་སྟག་ཐོག་གོང་མའི་ནང་དུ་བྱོན་སྐབས།
ཉག་གཏེར་རིན་པོ་ཆེ་གདུལ་བྱར་བྱོན་པ་དང་མཇལ་འཕྲད་མཛད་ཚེ། ཡབ་རྗེ་བླ་མའི་གསུང་ཆོས་འོད་གསལ་མ་བསྒོམ་སངས་རྒྱས་ཀྱི་ཁྲིད་གཞུང་རྩོད་གཞི་མཛད་ནས་ཉིན་ཞག་འགར་རྩོད་པས། ལས་གླིང་གི་ཞལ་ནས་ཁྱེད་ཀྱི་སློབ་མ་འགས་བློ་མའི་སྐུ་བླ་བཙོང་ནས་ལྟ་བ་མིན་པ་མང་པོ་བཤད་འདུག་པས། ད་ལན་ཁྱོད་བླ་མའི་སྲས་ཡིན་ཡང་དགོངས་པ་ལོན་ཨི་ཡོད་མི་ཤེས་བསམ་ནས་དྲི་རྩོད་བྱས་པ་ཡིན་པས། ད་ལྟ་སྒོམ་སྤྱོད་འབྲས་ཀྱི་འཇོག་མཚམས་ ༢༦༩༽གནད་འགགས་ཅི་འདྲ་ཡིན་གསུངས་པས། རྗེའི་ཞལ་ནས་བདག་གིས་ཡབ་རྗེ་བླ་མའི་དགོངས་ཟུར་ཙམ་ཞིག་ལས་ལེན་པར་བཀའ་ན་ཡང་ལྟ་སྒོམ་སྤྱོད་འབྲས་གནད་བསྡུས་ཀྱི་འཇོག་མཚམས་སྐྱེ་མེད་དུ་ཐག་ཆོད། ཡེངས་མེད་དུ་རྒྱུན་སྐྱོངས། འགགས་མེད་དུ་རྩལ་སྦྱོང༌། བློ་འདས་སུ་ལ་ཟླ་བའམ་དཀའ་གནད་ཀྱི་ཚིགས་སུ་བསྟན་པ་ཡིན་གསུངས་པས། གཏེར་ཆེན་ཉིད་ཐུགས་ཤིན་ཏུ་དགྱེས་ཤིང་ཕ་རྗེས་བུས་ནོན་ཟེར་བ་འདི་ལྟར་དགོས།
ད་ཁྱོད་ཀྱི་བླ་མའི་ལྟ་བ་འདི་རེད་ཟེར་ན་ཀུན་མཁྱེན་ཡབ་སྲས་ཀྱི་གསུང་དང་བཅས་པ་མིན་པར་ངེས་སོ་གསུངས་ནས་གཞན་ཡང་ཆོས་ཀྱི་བགྲོ་གླེང་མང་དུ་མཛད། དེར་འདུས་ཀྱི་སློབ་འབངས་གྲྭ་ཚང་ཀུན་གྱིས་གཅིག་གིས་གཅིག་ལ་བླ་མ་ཉག་གཏེར་ནི་མཁས་གྲུབ་གཉིས་ལྡན་དུ་ཡིན་འདུག འུ་ཅག་གི་སྤྲུལ་སྐུ་སང་ནི་བསླབ་སྦྱང་གང་མང་མ་བརྩོན་ཀྱང་ད་ལན་ཆོས་རྩོད་ལས་རྒྱལ་ཁ་ཐོབ་པ་འདི་ངོ་མཚར་ཆེ་ཟེར་ ༢༧༠༽ནས་ནང་གྲྭ་ཐམས་ཅད་ཀྱིས་དགའ་དགའ་བྱས། དེའི་བར་སྐབས་བསོ་སྤྲུལ་རིན་པོ་ཆེ་བདེ་གནས་བྲག་དཀར་ལ་བྱོན་སོང་བ་སྙན་ཚེ་ཐུགས་ཆུང་མཛད་ནས་ད་ནི་བསུ་བ་ལ་བྱོན་དགོས་དགོངས་ཏེ་བཞུགས་ཡོད་སྐབས་དུབ་ཡོལ་ཞིག་མཛད་ཚེ། གཡུ་སྒྲོན་མ་ཡིན་སྐད་པའི་བུད་མེད་དར་མཐིང་གི་ལྭ་བ་མནབ་པ་ཕྱག་ན་མེ་ལོང་དང་མདའ་དར་འཛིན་པ་ཞིག་གིས་འདི་སྐད་ཟེར། ཨེ་ཨེཿ ལྷོའི་གསེར་གྱི་བ་དན་འོད་པོ་ཆེ། ། བྱང་འབྲོང་གི་ཁུ་རུ་ངོམས་པའི་ཚེ། ། ནུབ་རུས་སྦལ་ནག་པོའི་མཁུན་པ་འདེབས། ། མི་ཤེས་ལྡན་བློ་ཡི་མ་གོ་ན། །
ཐང་དཀར་པོས་ས་ལམ་གཅོད་ལ་ལྟོས། ། དབྱར་སྐྱེས་ཀྱི་འཛུམ་མདངས་ཤར་བའི་དུས། ། གྲོགས་ཐོག་མའི་མིང་གིས་ཚེ་འཕྲང་སེལ། ཁོང་མི་མོའི་གཡོ་འཕྲུལ་རང་ལ་སྟོན། ། ཐབས་ཤེས་རབ་ཅན་གྱི་མ་དཔྱོད་ན། ། དོན་གཉིས་ཀྱི་ནོར་བུ་གཞན་དབང་སྲིད། ། སྟོད་སྲིན་བྱའི་ངར་སྐད་འབྲུག་ལ་འགྲན། ༢༧༡༽། རྒྱ་སྟག་གི་རི་མོ་མདངས་ལྡན་ཀྱང༌། ། ཀུ་ཀུ་ཡི་མཇུག་མས་འགྲན་ཉེན་ཡོད། །
ལྷ་གནོད་སྦྱིན་ཆེན་པོར་ལས་བཅོལ་ན། ། རྐྱེན་ཆོ་འཕྲུལ་ངན་པ་དེ་ཡིས་སེལ། ། ཞེས་ཟེར་ཞིང་མདུན་ཐད་དེ་ཀར་མར་བབ་ནས་མེ་ལོང་གསལ་བ་འདི་ལ་ལྟོས་དང་གསུངས་པས་འབྱུང་དང་འབྱུང་འགྱུར་གྱི་ལུང་བསྟན་སྣ་ཚོགས་ཀྱི་བརྡ་དོན་རྣམས་གསལ་བས། རྗེའི་ཞལ་ནས་མི་མིན་ལྷ་ཡི་གྲོགས་ལྔ་དང༌། མཆོག་གི་གཟུངས་མ་གཉིས་ལ་དབང་བའི་དགོས་པ་ཇི་ལྟར་ཡིན་གསུངས་པས། མཁའ་འགྲོའི་ཞལ་ནས་ཁྱོད་གྲུབ་ཆེན་ཀུ་ཀུ་རས་པའི་དུས་ལུས་མེད་མཁའ་འགྲོའི་ཚོགས་དཔོན་མཛད་ནས་ལྷ་དང་གནོད་སྦྱིན་ལ་སོགས་པའི་དངོས་མེད་རྣམས་ལ་ཆོས་ཀྱི་འཁོར་ལོ་བསྐོར་ནས་འགྲོ་བའི་དོན་རྒྱ་ཆེན་པོ་མཛད། དེ་སྐབས་ལྷ་ཡི་བུ་མོ་འོད་ལྡན་དང༌། ཀླུའི་བུ་མོ་ཟླ་བ། གྲུལ་བུམ་གྱི་བུ་མོ་གན་ཛར། གནོད་སྦྱིན་གྱི་བུ་མོ་གཟུགས་ལེགས།
སྐྱེ་དགུའི་བདག་མོ་རེ་མ་ཛ་རྣམས་ཀྱི་སྨོན་ལམ་ ༢༧༢༽གྱི་མཐུ་ལ་བརྟེན་ནས་དུས་ད་བར་ལ་གང་འདོད་ཀྱི་དངོས་གྲུབ་སྟེར་ཞིང་ལས་བསྒྲུབ། ཁྱད་པར་ཁྱེད་ཀྱིས་དངོས་སུ་གཟུགས་མེད་རྣམས་ཆོས་ལ་བཙུད་ཅིང་ཐར་པ་བྱང་ཆུབ་ཀྱི་ལམ་སྟོན་མཛད་ཚེ་ཁོང་རྣམས་གྲོགས་སུ་འགྱུར་བ་ཡིན་ནོ། དེ་དག་ཀྱང་སྔོན་གྱི་སྨོན་ལམ་གྱི་ལས་འཕྲོ་སད་པས་དཔའ་བོ་ཁྱེད་ཀྱི་གདུལ་བྱར་གྱུར་པ་ཡིན། མཆོག་གི་གཟུངས་མ་ནི་སྐྱེ་བ་སྨོན་ལམ་དགོས་པ་ཡོན་ཏན་ཐམས་ཅད་ཁ་བྱང་སྒོ་བརྒྱ་འབྱེད་པའི་ལྡེ་མིག་ནང་དུ་གསལ་ལ། དོན་ལ་དཔའ་བའི་སྟོང་དབྱིངས་བཙུན་མོར་ཤར་བ་ཡིན་པས་ཐ་དད་ཡོད་པ་མ་ཡིན་ནོ། གསུངས་མ་ཐག་གཏམ་གྱི་མཇུག་མ་རྫོགས་ཀྱང་གཞན་རྐྱེན་གྱིས་གློ་བུར་དུ་མནལ་སད་དོ༌། དེ་ནས་དགུང་ལོ་སོ་བཞིའི་ལོར་མཁར་ནང་གོང་མའི་ནང་དུ་བྱོན་ཡོད་སྐབས་མཁའ་འགྲོའི་ལུང་བསྟན་བྱུང་ནས་གོ་མཆོག་རང་བྱུང་གི་གནས་དང༌། སྦས་གནས་གསང་ཕུག་རྣམས་སུ་ཟབ་གཏེར་འབྱིན་པའི་དུས་ཚིག་ཡོད་པས་དེ་ཀར་བྱོན་དགོས་དགོངས་ནས་ ༢༧༣༽ཡོད་ཚེ། ཡང་བདུད་འཇོམས་པའི་ཞལ་མཇལ་ནས་འདི་སྐད་གསུངས། ཧོ་ཧོཿ
བུ་ཆུང་དྲི་མ་མེད་པ། ། ཡིད་ཀྱི་དྭངས་མཚོའི་མོས་པ། ། ཐོས་བྱེད་སྣོ་༼སྣེ་?༽ལ་བཏང་ནས། ། དོན་འདི་ཡིད་ལ་ཟུངས་དང༌། ། ནོར་བུ་འོད་མདངས་གསལ་འོང༌། ། ཤེལ་བུམ་དྲི་མ་མེད་པ། ཁྱོད་ཀྱི་ལག་ཏུ་སོན་ཚེ། ། གཏེར་གཉིས་བསྟན་པའི་པད་ཚལ། ། ཤར་དང་ལྷོ་ནས་དར་བའི། ། ཐབས་མཁས་དབང་གིས་ལྕགས་ཀྱུས། །
འདྲེན་བྱེད་ནུས་པ་མ་ཞན། ། ཅང་ཤེས་རྩལ་ལྡན་ངང་པས། ། རང་སྐལ་ཆུ་ལ་འཐུང་ཚེ། ཁྭ་ཏ་རོག་པོའི་བསམ་ངན། ། ཧ་ལའི་མེ་ཏོག་མདངས་རྒྱས། ། ཚུལ་ཁྲིམས་ལྷ་ཡི་ལྗོན་ཤིང༌། ། དཔྱིད་ཀྱི་རྒྱལ་མོས་བསུས་འགྲོ། ། གཏེར་སྲུངས་ལས་ལ་བསྐུལ་ན། ། ཕ་རོལ་ནུས་པ་བཅོམ་ངེས། ། ཡར་མར་ཚེས་བཅུ་གཉིས་ལ། །
ག་ཎའི་འཁོར་ལོ་མ་ཆགས། ། མ་དང་མཁའ་འགྲོའི་གྲོགས་ལྡན། ། དུས་དང་དུས་སུ་བྱེད་འོང༌། ། སྲིད་པའི་འཁྱུད་འཁོར་གཅིག་གི། ། ཆོས་བརྒྱད་ཐབས་ ༢༧༤༽ཀྱིས་སྤོངས་ལ། ། སྦས་གནས་རྡོ་རྗེ་ཡང་རྫོང༌། ། ཟབ་གཏེར་དུ་མའི་གནས་ཡིན། ། དེ་ལ་རང་ཚུག་བཟུང་ན། ། དོན་གཉིས་ནོར་བུའི་འོད་བརྒྱ། ། མཐའ་དབུས་ཀུན་ནས་དར་ངེས། །
གྲོགས་ཀྱི་འགྱུར་ལྡོག་སྣ་ཚོགས། ། ཅེར་གྲོལ་རྒྱ་ཡིས་བཏབ་ན། ། རྐྱེན་ངན་གྲོགས་སུ་འཆར་ནས། ། བདེན་མེད་སྒྱུ་མར་མཐོང་སྟེ། ། དབེན་པར་སྒྲུབ་མཐའ་ཕྱིན་ངེས། ། དེ་དང་དེ་སོགས་ཅི་འགྱུར། ། དུས་སུ་གསལ་བ་ཨེ་ནམ། ། ཞེས་དང༌། གཞན་ཡང་སྒྲུབ་ཐབས་འགའ་ཡི་ཤོག་དྲིལ་དང་ཞལ་ཏ་མང་དུ་གནང་ནས་མི་སྣང་བར་ཡལ། དེ་ནས་ཡབ་རྗེ་བླ་མའི་ལུང་བསྟན་བཞིན་དབང་གི་ལྷ་མོའི་སྒོ་ནས་སྐུ་མཚམས་ལ་བཞུགས་ནས་ཁ་བསྐང་༼སྐོང?༽མེ་མཆོད་སོགས་ལེགས་པར་གྲུབ་རྗེས།
མཆིམས་ཕུའི་ཟབ་གཏེར་མཚོ་རྒྱལ་སྒྲུབ་ཐབས་དཔལ་རི་མངོན་བྱེད་ཀྱི་ཆོས་སྡེ་གཏན་ལ་ཕབ་ནས། ཆོས་ཀྱི་བདག་པོ་བི་མའི་རྣམ་རོལ་བསྟན་འཛིན་དར་རྒྱས་ལ་གསལ་ཁྱབ་ཏུ་སྤེལ་བ་སོགས་མཛད། དེ་ནས་དགུང་ལོ་སོ་ལྔའི་ལོར་བསོ་སྤྲུལ་རིན་པོ་ཆེ་ ༢༧༥༽ རྨ་ཉེན་ཕྱོགས་སུ་བཞུགས་ཡོད་པས་དེ་ཀར་རྗེ་དེ་ཉིད་བྱོན་ཞོར་དང༌། སྔར་གྱི་མཁའ་འགྲོའི་ལུང་བསྟན་བཞིན་བྲག་དཀར་གསུམ་གྱི་གསང་གཏེར་རྣམས་འདོན་པའི་དུས་ལ་བབ་པས། དེ་ཀར་བྱོན་ནས་ཚེ་རིང་མས་དངོས་སུ་གྲོགས་བྱས་ཏེ། ཆོས་ཀྱི་བདག་པོ་བསོ་སྤྲུལ་སྣགས་རང་ལོ་བཅས་གཏེར་གནས་རྣམས་སུ་བྱོན་ཏེ། བདེ་མཆོག་ཐུགས་ཀྱི་གནས་ནས་ཡང་ཟབ་གསང་བ་སྙིང་ཁྲག་གི་ཆོས་སྐོར་གུ་རུ་རྡོ་རྗེ་གྲོ་ལོད་ཀྱི་སྒྲུབ་སྐོར་རིན་པོ་ཆེ་སྣ་གསུམ་ལས་གྲུབ་པའི་རྡོ་རྗེ་རྩེ་དགུ་པ་དང༌། གཡུ་སྒྲོམ་ཆོས་སྨན་བཅས་སྤྱན་དྲངས། སྐུའི་གནས་དང་གསུང་གནས་རྣམས་ནས་གཏེར་སྲུང་རྣམས་ཀྱིས་གཏེར་རྫས་དངོས་སུ་འོང་ནས་ཕུལ་བ་སོགས་རྟེན་འབྲེལ་གྱི་སྣ་ཁ་ཕུན་སུམ་ཚོགས་པ་འབྱུང་ནས་ཚུར་ཕེབས། དེ་ནས་མཁར་འགས་སང་གིས་གདན་འདྲེན་བྱས་ཏེ།
དེ་ཀར་བྱོན་ནས་སྲུང་སྐྱོབས་རིམ་གྲོ་མཛད་པ་དང༌། ཁྱད་པར་དགོན་པ་དང༌། བདེ་བཤེགས་མཆོད་སྡོང་བཞེངས་པར་ས་འདུས་མཛད་སྐབས་གང་ནས་འོང་ཆ་མེད་པའི་ ༢༧༦༽དགེ་བཙུན་ཞིག་ཐོན་བྱུང་ནས་རྗེ་ལ་ཕྱག་གསུམ་ཕུལ་ཏེ་ཤོག་དྲིལ་ཆེ་བ་གཅིག་སྤྲད་ནས། འདི་རང་བྱུང་མཆོད་རྟེན་བྱ་རུང་ཁ་ཤོར་ནས་མཁའ་འགྲོ་ལས་ཀྱི་དབང་མོ་ཆེས་ཁྱེད་ལ་སྤྲོད་ཟེར་འདུག་པས། མཁའ་འགྲོའི་སྙིང་ཁྲག་གི་ཆོས་སྐོར་གྱི་ཁ་བྱང་ཡིན་ཟེར་ནས་མི་སྣང་བར་གྱུར། རྗེས་ཤོག་དྲིལ་དེ་ཁ་ཕྱེས་ནས་གཟིགས་ཚེ་མཐིང་ཤོག་ངོས་ལ་གསེར་བྲིས་ཀྱི་ཨོ་རྒྱན་བརྡ་དང༌། ཟངས་གླིང་གི་བརྡ་གཉིས་སུ་སྣང་བ་ལ། རྗེས་ཨོ་རྒྱན་གྱི་བརྡ་ཡིག་གཏན་ལ་ཕབ་པར་མཛད། ཟངས་གླིང་གི་བརྡ་ཡང་གཏེར་དུ་སྦས། དེའི་ནུབ་གཟིམ་ལམ་ལ་མཁའ་འགྲོ་བདེ་བའི་གོ་ཆ་ཡིན་སྐད་པས་འདི་སྐད་ཟེར།
ཧཻ་ཧེཿ གཞི་དབྱིངས་སྐྱེ་མེད་ནམ་མཁའི་རང་བཞིན། ། གཞི་སྣང་འགགས་མེད་ཡེ་ཤེས་རོལ་པ། ། གཞི་རྩལ་རིག་པ་དོན་གྱི་ཌཱཀྐིས། ། གཞིར་བཞེངས་ལྷུན་གྲུབ་ལོངས་སྐུའི་བརྡ་སྟོན། ། མ་འགགས་བརྡ་གསང་སྒྱུ་མར་ངོམ་ན། ། ཨེ་ཨེཿ ཟབ་པའི་རྣལ་འབྱོར་ཆེན་པོ། ། རིག་འཛིན་བི་མ་རསྨི། ། དབང་ཆེན་གསུང་གི་ ༢༧༧༽ ད་ལར། །
རང་བཞིན་གསུམ་དུ་བཞུགས་ན། ། དམ་སྲིའི་འཚེ་བ་སེལ་འགྲོ། ། རྒྱ་འདྲེ་གདུག་པའི་སྟོབས་ཀྱིས། ། མི་རུང་ཡོ་ལང་འཕྲུལ་འགྱེད། ། བཟློག་ཕྱེད་འཆར་ཀ་ནག་པོའི། ། ཚེ་དཔལ་རྣོ་ལ་བསྒྱུར་མཛོད། ། དབང་གི་ལྷ་མོའི་ཕྲིན་ལས། ། འཆི་མེད་ཚེ་ཡི་རིག་འཛིན། ། བདུན་ཕྲག་གསུམ་དུ་བསྒྲུབ་ན། ། འཆི་བཟློག་གནད་ཟབ་ལེགས་གོ །
དབྱིངས་ཡུམ་བདེ་ཆེན་རྒྱལ་མོ། ། ལྷན་རྐྱེན་རྣལ་འབྱོར་སུ་ཁ། ། གནས་གསུམ་མཁའ་འགྲོ་གྲོགས་བྱེད། ། དུས་ཚིགས་རྟེན་འབྲེལ་བརྡ་རྟགས། ། འབྱུང་བ་གཤེར་ལ་ངོམ་ཚེ། ། སྔོན་གྱི་སྨོན་ལམ་མཐུ་བཙན། ། སྐྱེ་འཕྲེང་དུ་མར་ཐབས་ཤེས། ། ཟུང་འཇུག་བདེ་ཆེན་ཕོ་ཉར། ། འབྲལ་མེད་གྲོགས་སུ་བཅིང་བའི། ། དོན་གཉིས་ནོར་བུ་རྙེད་ངེས། །
གཞན་རྐྱེན་སབྟས་བསྒྲིབ་ན། ། ཤེལ་དཀར་རྡོ་རྗེ་ཏ་རེ། ། དགོངས་པ་དབྱིངས་ལ་གཏད་ཚེ། ། མཁའ་སྤྱོད་ཞིང་ཁམས་རང་སྣང༌། ། སྐད་ཅིག་མངོན་དུ་འགྱུར་འོང༌། ། པདྨ་ལས་འབྲེལ་ཁྱོད་ཀྱིས། ། མ་དང་མཁའ་འགྲོའི་ད་ལར། ། ག་ཎའི་འཁོར་ལོ་བསྐོར་ཡོང༌། ། མེ་མཆོད་ལས་ ༢༧༨༽ཀྱི་ཁ་བསྒྱུར། ། འབུམ་ཕྲག་གནད་དུ་བསྣུན་ན། །
གློ་བུར་རྐྱེན་སྣང་བྱང་འགྲོ། ། ཐབས་མཆོག་ཕོ་ཉའི་དབང་ཕྱུག ། ཤེས་རབ་མི་འགྱུར་ཨེ་ཝཾ། ། ཟུང་འཇུག་སྦྱོར་སྒྲོལ་མཐར་ཕྱིན། ། གཉིས་སྣང་རུ་ཏྲ་བཅོམ་ནས། ། མི་འཇིགས་ནོར་བུ་མཆོག་རྙེད། ། བྱང་ཕྱོགས་བདུད་ཀྱི་བསླུ་བ། ། ལྷོ་ཕྱོགས་སྲིན་མོའི་ཆོ་འཕྲུལ། ། རེ་ཟུང་རྣམ་འགྱུར་ངོམ་ན། ། དམིགས་མེད་ཡེ་ཤེས་ཆེན་པོས། །
འཛིན་མེད་ངང་དུ་བསྒྲལ་ཚེ། ། ཡུལ་མེད་ཟང་ཐལ་རྗེན་པར། ། རང་ཤར་རང་ཀློང་གཞིར་ཐིམ། ། དོན་མེད་གནས་ཡུལ་ཉུལ་ནས། ། དགོས་མེད་གཟན་ལ་ཆགས་ན། ། བུང་བ་རོ་ཡིས་བསླུ་བཞིན། ། འབྱུང་ཚེ་དབྱིངས་ཀྱི་སྤྲུལ་པ། ། ཡིད་བཞིན་ནོར་བུ་བསམ་འཕེལ། ། མི་མངོན་དབྱིངས་ལ་ཡིབ་ན། ། བསྟན་འགྲོའི་དོན་ཆེན་དེ་ཙམ། །
ཅི་དང་ཅི་འགྱུར་ཅི་ཆ། ། དུས་སུ་བརྡ་དོན་གསལ་ངེས། ། ཞེས་ཟེར་ནས་ཐལ་ལྕགས་ཞིག་བྱས་ཚེ་གཉིད་ལས་སད་དོ། ༢༧༩༽ དེ་ནས་ནོར་བླ་མ་འོད་ཆུང་གི་ཆོས་སྒར་སྟེང་དུ་གདན་འདྲེན་བྱས་ནས་འབོར་པ་གོང་འགབ་བར་གསུམ་ཧོར་སྐོར་དང༌། ཕ་དང༌། ཁང་རྒན་ལ་སོགས་པའི་བླ་སེར་ཐམས་ཅད་འདུས་པ་ལ། ཡབ་རྗེ་བླ་མའི་གཏེར་སར་གྱི་དབང་ལུང་ཁྲིད་གསུམ་ཁ་ཚང་གསུང༌། གཞན་ཡང་རྗེའི་གསུང་ཆོས་གསར་ཕབ་སྤེལ་བ་སོགས་གསལ་ཁྱབ་མཛད་སྐབས། སྨར་གྱི་གཡུ་དྲུང་ལྕགས་རྩེ་དང༌། གཉན་པོ་གཡུ་རྩེ།
རྫ་ཡུ་གསེར་ཁྲབ་རྣམས་རང་རང་གི་འཁོར་དང་བཅས་པ་རྗེའི་མདུན་སར་འོང་ནས་ཕྱག་ཕུལ་ཏེ། རང་རང་གི་བློ་དང་མཐུན་པའི་ཆོས་འབྲེལ་མང་པོ་ཞུས། དེ་སྐབས་གཡུ་དྲུང་ལྕགས་རྩེས་རྗེ་ལ་འདས་མ་འོངས་ད་ལྟ་རྣམས་ཀྱི་ལུང་བསྟན་མང་དུ་ཞུས་ཚེ། རྗེའི་ཞལ་ནས་ཁྱོད་མི་མ་ཡིན་རྣམས་ལ་སྣང་སྲིད་གསལ་བའི་མེ་ལོང་དུས་གསུམ་མཁྱེན་པའི་ལུང་བསྟན་མེད་ཨ་གསུངས་པས། ཁོ་ན་རེ་ངེད་རྣམས་ཕྱི་ལྟར་ན་སྡེ་བརྒྱད་ཀྱི་གཙོ་བོ་དམར་ ༢༨༠༽ལ་དགྱེས་ཤིང་དགྲ་བོའི་སྲོག་རྩ་གཅོད་པ། ནང་ལྟར་ན་སློབ་དཔོན་པདྨའི་བཀའ་ཉན། མགོ་ནག་མིའི་དགྲ་ལྷ། འཛམ་གླིང་ཡོངས་ཀྱི་མངའ་བདག གསང་བ་ལྟར་ན་དཀར་ཕྱོགས་ཀྱི་ཁ་འཛིན་བྱེད་ཅིང༌། སངས་རྒྱས་ཀྱི་བསྟན་པ་བསྲུང༌།
དཀོན་མཆོག་གི་དབུ་འཕང་བསྟོད། དགེ་འདུན་གྱི་སྐུ་ཚེ་བསྲིང༌། སེམས་ཅན་གྱི་བདེ་སྐྱིད་སྤེལ། མཐའ་མི་དབུས་སུ་མི་གཏོང་བ་སོགས་རྒྱལ་དབང་པདྨ་དང་རྒྱལ་ཚབ་རྣམས་ཀྱི་བཀའ་བཞིན་སྒྲུབ་ནས་ས་འཛིན་གྱི་སེམས་དཔའ་ཡིན་པས། ལེགས་ཉེས་ཅི་འོང་གསལ་བའི་མེ་ལོང་ཡོད་ཟེར་ནས། བསྟན་པ་སྤྱི་ལ་ཕན་པའི་ལུང་བསྟན་མང་པོ་སྨྲས། ཁྱད་པར་ད་རེས་ཀྱི་སྐབས་ཁྱེད་ཀྱིས་དོན་ཟབ་མོ་འདི་ལ་མི་མིན་མི་རུ་བརྫུས་ནས་བར་ཆད་ཅུང་ཞིག་འདུག་པས། དེ་ལ་དམ་གེགས་བཀའ་ཡི་ཕྱག་རྒྱ་གལ་ཆེ་ཟེར་ནས་ཐམས་ཅད་མི་སྣང་བར་གྱུར། དེ་ནས་ཞག་འགའ་སོང་ཚེ་མི་སྙིང་རླུང་གིས་བསྒུལ་ནས་འདུས་སྡེ་རྣམས་ལ། གློ་བུར་གྱི་རྐྱེན་སྣང་ ༢༨༡༽ཅུང་ཟད་ལ་བརྟེན་ནས་མཁོན་མཐའ་ཅིག་བྱུང་སྐབས།
ཡབ་རྗེ་བླ་མའི་ཞལ་གཟིགས་ནས་ལུང་བསྟན་བསླབ་བྱ་དུ་མ་གནང༌། ཁྱད་པར་ད་ལན་གྱི་འཐབ་མཁོན་འདིའི་རྐྱེན་མི་མ་ཡིན་རྒྱལ་གཤེད་ཅིག་གིས་གནོད་པ་ཡིན་པས། ཐབས་ནི་ཞི་བ་ཆེན་པོས་དམ་ལ་བཞག་ན་ཡུལ་སྡེ་ཕྱི་ནང་ཀུན་དང༌། དགོན་སྡེའི་བླ་སྤྲུལ་རྣམས་ལ་གནོད་མི་ཚུགས་པའི་དོན་ཡོད་གསུངས། དེ་ནས་རྗེས་ཀྱང་བླ་མའི་ལུང་བསྟན་བཞིན་ཡུལ་དེ་ཀར་དབང་བའི་གདོན་ཞིག་ཡོད་པ་དེ་ཐབས་ཞི་བས་སྒོ་ནས་དམ་ལ་བཏགས་པ་སོགས་མཛད་ཅིང་ཡུལ་དེ་བདེ་ལ་བཀོད། དེ་སྐབས་གཡས་རུའི་ཆོས་སྒར་ནས་སྒོ་སྤྲུལ་འཇིགས་བྲལ་ཆོས་ཀྱི་བློ་གྲོས་ཀྱིས་རྗེ་དེ་ཉིད་ཀུན་མཁྱེན་ཆེན་པོ་དངོས་ཡིན་གསུངས་ནས་དཔོན་གཡོག་འགའ་བྱོན་ཏེ་དབང་ཁྲིད་མང་པོ་གསན། ང་ཁྱོད་ཀྱི་ཆོས་ཀྱི་བདག་པོ་ཡིན་ཀྱང་ཚེ་ཅི་འདྲ་ཡོད་མི་གོ་ཡང༌། སྐྱེ་བ་ཕྱི་རིས་ཁྱོད་ཀྱི་བསྟན་པ་ ༢༨༢༽ལ་ཞབས་ཞུ་རེ་འོངས་བར་ལ་ཐང་ཅི་ཡོད་གསུངས་ཚེ། རྗེའི་ཞལ་ནས་ཁྱོད་བདག་གི་ཆོས་བདག་ཡིན་ན་ང་རང་གིས་ཁྱོད་ཀྱི་སྐུ་གེགས་སེལ་ཐབས་ལོས་འོང་གསུངས་པས། ཡང་སྒོ་སྤྲུལ་ཞལ་ནས་རྟེན་འབྲེལ་བཟང༌།
ད་ལན་ང་རང་ལ་ཚེ་གེགས་ཡོད་ཀྱང་ཐབས་ཞིག་ལྡན་འོང་གི་ཏ། ནམ་ཞིག་ན་ངས་ཁྱེད་ལ་རེ་ལྟོས་ཞིག་བཅའ་དགོས་ཐང༌། དེ་དུས་ལུགས་གཉིས་གང་ཐད་ནས་མ་འཆུག་གསུངས། རྗེའི་ཐུགས་དགོངས་སུ་གསུང་མཛད་འདིར་བལྟས་ན་སྐུ་མི་བཞུགས་པ་འདྲ་དགོངས་ཏེ། ད་དུང་ཁྱེད་བསྟན་པ་དང་སེམས་ཅན་གྱི་དོན་ལ་བཞུགས་དགོས། ནམ་ཞིག་ང་སར་བྱོན་དུས་ཞབས་ཞུ་གང་ལྡན་ཞུ་གསུངས། ཡང་སྒོ་སྤྲུལ་གྱི་ཞལ་ནས་ཁྱེད་ཀྱིས་མགར་ར་སང་གི་དབུས་ཀྱི་མཁའ་འགྲོ་མ་དེ་ལོས་ཤེས་ཨི་རེད་གསུངས། རྗེའི་ཞལ་ནས་ཤེས་དང་ཆ་རྒྱུས་ཡེ་མེད། སྔར་ཡབ་རྗེ་བླ་མའི་ལུང་བསྟན་དང༌། རང་གཏེར་གྱི་ཁ་ ༢༨༣༽བྱང་རྣམས་ལ་དེ་དང་འདྲ་མཚུངས་པའི་མཚོ་རྒྱལ་གསུང་སྤྲུལ་གཏེར་ལ་དབང་བ་ཞིག་ཡོད་འདུག་པས།
དེ་ཨི་ཡིན་སྙམ་ཡང༌། ང་རང་གི་གཟུངས་མ་ལེགས་པའི་སེམས་བབ་ཡོད་མེད་ཆ་མི་ཆོད་པ་དང༌། ཁྱད་པར་མགར་ར་སྤྲུལ་སྐུའི་སྐུ་རྩར་ཡོད་པས་སྟབས་ལེགས་དེ་ཙམ་རེ་གསུངས། སྒོ་སྤྲུལ་གྱི་ཞལ་ནས་ཁོ་རང་གཏེར་ཆོས་ཡོད་ངེས་པ་ཡིན་འདུག་ཀྱང༌། གཏེར་གྲོགས་དང་མ་འཕྲད་ནས་གསང་རྒྱ་དམ་པོ་བྱས་ཏེ་ཐ་མལ་ལྟ་བུའི་སྤྱོད་པ་བསྐྱང་འདུག དེ་དང་ཁྱེད་གཉིས་འཕྲད་ན་མ་འཛོལ་བ་འདྲ་གསུངས། རྗེའི་ཞལ་ནས་ཁྱོད་དང་མཁའ་འགྲོ་གཉིས་ཀ་ཆ་རྒྱུས་ཞིབ་མོ་ཡོད་པ་འདྲ་ན། ཁོང་ལ་གཏེར་རིགས་ཅི་འདྲ་འདུག་གསུངས་པས། སྒོ་སྤྲུལ་གྱི་ཞལ་ནས་ང་རང་གི་མཁའ་འགྲོ་མིག་གིས་རིག་མ་མྱོང་དང༌། ངའི་སློབ་མ་ཆོས་སྐོར་འཇིགས་ཆོས་ཞེས་པ་དེས་མགར་སྤྲུལ་ཡོད་སར་གཏེར་ཆེན་རིན་པོ་ཆེའི་གསུངས་ཆོས་ཉམས་ ༢༨༤༽ལེན་བྱས་ཏེ།
དེ་ཀར་ཟླ་ཆས་རེར་འདུག་མྱོང་བས། དེ་ལ་ཆ་ཞིབ་ཡོད་པས་ལོ་རྒྱུས་རྣམས་དེས་ང་ལ་སྨྲས་པ་ཡིན། ཡིན་ཀྱང་ཧོར་བླ་མ་འོད་ཆུང་ལའང་ཆ་ཞིབ་འདུག་པས། ཉིན་ཆ་ཤས་ནས་འདི་ཀར་འཁོར་ལོ་རབ་གནས་བྱེད་དགོས་པས། དཔོན་གཡོག་ཐམས་ཅད་བྱོན་རྒྱུ་རེད་ཟེར་འདུག ཁྱེད་ཅག་ཕན་ཚུན་ཀུན་ལ་རྟེན་འབྲེལ་རེ་ཡོད་ན་གཞན་དབང་མ་གཏོང་གསུངས། ཡང་རྗེའི་ཞལ་ནས་ང་ནི་ང་རང་གིས་ཡབ་རྗེ་བླ་མ་རིན་པོ་ཆེའི་བསྟན་པ་མ་ཟིན་ཀྱང༌། གཅིག་པུར་དབེན་རི་ཞིག་ལ་འདུག་སྙམ་ནས་ཉིན་མཚན་མེད་པར་བླ་མ་ལྷ་ལ་གསོལ་བ་འདེབས་ཀྱིན་ཡོད་མ་གཏོགས་གཏེར་སྟོན་བྱས་ནས་རིག་མ་སོགས་རྟེན་འབྲེལ་ཨི་ལྡན་མི་བསམ་ངེས་པ་ཡིན་གསུངས། སྒོ་སྤྲུལ་གྱི་ཞལ་ནས་ཁྱེད་པདྨའི་རྒྱལ་ཚབ་འཁྲུལ་མེད་ཡིན་པས། ད་དུང་རྟེན་འབྲེལ་ལ་རག་ལས་ཡོད་པས་ཐུགས་སུན་མ་མཛད་པར་བསྟན་པ་དང་སེམས་ཅན་གྱི་དོན་དང༌།
ཁྱད་པར་ཁྱེད་རང་གི་ཡབ་རྗེ་བླ་མའི་ ༢༨༥༽གཏེར་མཇུག་ཁྱེད་ལ་ཐུག་ཡོད་པས་ཐུགས་གཟབ་ལེགས་པར་དགོས། ཁྱེད་ཀྱི་རིག་མ་དེ་ཀ་ནོར་སོང་ནི་ཨི་རེད་གསུང༌། ཡང་རྗེས་ཞལ་ནས་ནོར་བ་མ་སོང་ངེས་པ་ཡིན། བླ་མ་རིན་པོ་ཆེའི་སྐུ་བཞུགས་ཡོད་སྐབས་ཁ་བྱང་བླ་མའི་སྤྱན་ལམ་ལ་བརྒྱུད་ནས་ངེས་༼ངས་?༽བཟུང་བ་ཡིན་ཀྱང༌། དེ་སྐབས་གསུང་མཛད་རེ་ཡོད་པས་དེའི་ཐོག་ཏུ་སོང་བ་འདྲ་གསུང༌། སྒོ་སྤྲུལ་གྱི་ཞལ་ནས་ད་དེ་ལྟར་ཡིན་ཀྱང་ཐུགས་གཟབ་དགོས་གསུང་ནས་ཕན་ཚུན་ཐུགས་སྣང་མཐུན་པའི་གསུང་མཛད་དང༌། ཉམས་ལེན་གནད་གསང་གི་བགྲོ་གླེང་མང་དུ་གསུངས་ནས་སྒོ་སྤྲུལ་གདན་སར་བྱོན། རྗེ་དེ་ཉིད་དེ་ཀར་བཞུགས་ནས་སྐེ་སང་གི་ཟུར་ལ་མཁྱེན་སྤྲུལ་རིན་པོ་ཆེའི་སྐུ་སྲས་ཞིག་ཡོད་པ་དེ་དང༌། སྔར་ཡབ་རྗེ་བླ་མའི་གཏེར་རྫས་རྣམས་མཁྱེན་སྤྲུལ་གྱི་ཕྱག་བསྣམས་མཛད་པའི་ནང་ནས་ཕྲན་བུ་རེ་ཡོད་པ་ཐམས་ཅད་ལ་བདག་པོ་མཛད། དེ་སྐབས་གནོད་སྦྱིན་ཆེན་པོ་ཡིན་སྐད་པའི་བནྡེ་ཞིག་འོང་ནས་འདི་ ༢༨༦༽སྐད་ཟེར།
རང་བྱུང་ཆོས་སྐུའི་ཀློང་ཡངས་ནས། ། འགགས་མེད་བརྡ་ཡི་རོལ་མོ་ངོམ། ། ཤེས་རབ་ལྡན་པའི་གོ་བར་མཛོད། ། སྔོན་སྨོན་འབྲེལ་ཟབ་ཆེ་བ་ཡིས། ། གཏད་རྒྱ་དུས་འདིར་སད་པ་ནི། ། ང་ཡིས་ཁྱེད་ལ་གྲོགས་ལྡན་བྱས། ། སྤྲིན་དཀར་སྟོད་ཀྱི་གཡུ་འབྲུག་གི། ། གཙུག་ནོར་རང་བཞིན་ཤུགས་ཀྱིས་ལོན། ། དངོས་གྲུབ་སྐྱོན་དུ་མ་འཛིན་ན། ། ཐབས་ཤེས་རྟེན་འབྲེལ་རབ་ལ་དབང༌། །
དུས་ཀྱི་འཕོ་འགྱུར་རྒུད་པ་སེལ། ། དམག་འཁྲུགས་ནད་ཡམས་མུ་གེ་ཞི། ། གཏེར་གཉིས་བསྟན་པ་ཕྱོགས་ཀུན་ཁྱབ། ། སྙན་གྲགས་བྱར་རྔའི་སྒྲ་དང་མཉམ། ། ཕྲིན་ལས་བཞི་ཡིས་འགྲོ་དབང་བསྡུས། ། དོན་གཉིས་དགོས་འདོད་ནོར་བུ་རྙེད། ། དེ་དོན་ལ་མོར་གསལ་བར་ངེས། ། ཟེར་ཞིང་མི་སྣང་བར་གྱུར། དེ་ནས་ཞག་ཆ་ཤས་ནས་མགར་ར་གཏེར་ཆེན་གྱི་རྒྱལ་སྲས་དང༌། མཁའ་འགྲོ་དཔོན་གཡོག་བཅས་འཁོར་ལོ་རབ་གནས་བྱེད་པ་ལ་བྱོན་འོང་སྐབས།
རྗེའི་ཐུགས་དགོངས་ལ་སྒོ་སྤྲུལ་གྱིས་གསུངས་པ་ལྟར། ༢༨༧༽རྟེན་འབྲེལ་གྱི་བརྡ་དོན་རྣམས་བགྲོ་གླེང་དེར་མཛད་དགོས་དགོངས་ནས། ཐོག་མར་རྒྱལ་སྲས་དང་མཇལ་འཕྲད་མཛད་པའི་ཚེ། མཁའ་འགྲོས་ཕྱག་གསུམ་ཕུལ་ནས་རྗེ་ལ་སྐུ་ཁམས་བཟང་ཞུས་ཏེ། རིན་ཆེན་གཉིས་པ་དང་དར་བཅས་མཇལ་དར་དུ་ཕུལ་ནས་ཕྱག་དབང་བླང༌། རྗེས་ཀྱང་རྟེན་འབྲེལ་གྱི་ཐོག་མར་དགོངས་ནས་དབང་མདོག་འཛིན་པའི་རིན་པོ་ཆེ་དང་དར་བཅས་གནང༌། ཡང་མཁའ་འགྲོ་སྤྲུལ་སྐུ་རིན་པོ་ཆེ་ཁྱེད་ཀྱི་སྒྲུབ་ཐབས་ཚིག་ཉུང་ལ་དོན་འདུས་པ་བྱིན་རླབས་ཆེ་བ་ཞིག་བཀའ་དྲིན་མ་ཆུང་ཞུས་ནས་རང་གནས་ཀྱི་གུར་ནང་ལ་སོང༌། རྒྱལ་སྲས་དང་རྗེ་དེ་ཉིད་འཁོར་ལོའི་ཁང་པའི་ནང་དུ་བཞུགས་ནས་གསུང་མཛད་ཞིབ་རྒྱས་སུ་མཛད། དེ་ནས་ནངས་སྔ་མོ་རྗེ་དཔོན་གཡོག་དང༌། རྒྱལ་སྲས་མཁའ་འགྲོ་དཔོན་གཡོག་ཐམས་ཅད་ལྷན་དུ་འཚོགས་ནས་འཁོར་ལོ་རབ་གནས་མཛད་ཚེ།
མཁའ་འགྲོ་ཀུན་གསལ་མ་ཡིན་སྐད་པའི་ཤེལ་གྱི་སྒྲོམ་བུ་ཞིག་འོང་ནས་མཁའ་འགྲོ་བདེ་བའི་རྡོ་རྗེ་ལ་སྦྱིན་པ་རྗེས་གཟིགས་ཚེ། བདེ་བའི་རྡོ་རྗེས་ ༢༨༨༽ཤེལ་སྒྲོམ་སྦས་པའི་ཚུལ་གྱིས་མདུན་སྒམ་གྱི་འོག་ཏུ་བཞག རྗེའི་ཞལ་ནས་གཏེར་སྒྲོམ་དེ་ཁྱེད་ལ་མ་མཁོ་ན་ང་རང་ལ་དགོས་གསུང༌། མོ་ན་རེ་གཏེར་མ་རེད་ང་རང་གི་བུ་མོའི་རྩེ་རྡོ་རེད་ཟེར། རྗེའི་ཞལ་ནས་ཅི་ཡིན་ངས་མཐོང་བ་ཡིན་པས་ཁྱེར་ཤོག་གསུང༌། བདེ་བའི་རྡོ་རྗེས་ཀྱང་རྗེའི་བཀའ་མ་གཅོག་པར་གཏེར་སྒྲོམ་ཕྱག་ཏུ་ཕུལ་བས་རྗེའི་ཐུགས་ཤིན་ཏུ་དགྱེས་པར་མཛད། དེ་སྐབས་བདེ་བའི་རྡོ་རྗེས་རྗེ་ལ་གསོལ་བ། ང་རང་ལ་༼ལས་?༽ངན་པ་དང་ལུས་དམན་པའི་དབང་གིས་གཞན་དོན་ཕར་ཞོག རང་དོན་ཀྱང་ཕྲན་བུ་ཙམ་ཡང་འོང་བ་དཀའ་འདུག་པས། སྤྲུལ་སྐུ་ཡིད་བཞིན་ནོར་བུ་ཁྱེད་ཀྱིས་ཐུགས་གཏད་རེ་མ་འཆུག་དང༌།
ང་རང་ས་མཐའ་ངེས་མེད་ཞིག་ཏུ་འགྲོ་སྙམ་ཡོད་ཞུས་ཚེ། རྗེའི་ཞལ་ནས་ཐུགས་སུན་མ་བྱེད་དང་བསྟན་འགྲོའི་དོན་རིམ་བཞིན་ལོས་འོང་གསུང་ནས་ཞལ་ཏ་མང་དུ་མཛད། དེ་ནས་ཡང་ཉིན་གཅིག་མགར་སྤྲུལ་ ༢༨༩༽གྱི་ཞལ་ནས་ང་རང་གི་མཁའ་འགྲོ་འདི་ཁྱད་པར་བ་ཞིག་ཡིན་ཀྱང༌། ང་དང་ནི་ཕ་ཡབ་བླ་མའི་སྨོན་ལམ་གྱིས་འཕྲད་པ་མ་གཏོགས་ང་རང་གི་ལུང་ཟིན་ནི་མིན་པས། ཁྱེད་ཀྱིས་བདག་པོ་བྱས་ན་སྐུ་ཚེ་ལ་ཕན་ཐོག་ཡོད་ཐང༌། མོ་རང་གིས་དད་པ་དང་མོས་གུས་ཚད་མེད་པ་ཞིག་འདུག ནམ་དང་དུས་ཀུན་ཁྱེད་ཡབ་སྲས་ལ་གསོལ་བ་འདེབས་པ་དང༌། བསྟན་ཞབས་ལ་སྐྱེ་བའི་སྨོན་ལམ་བཏབ་ཀྱིན་འདུག་པས་ལས་འཕྲོ་རེ་ཡོད་ངེས་རེད་གསུངས། ཡང་རྗེས་བཏང་སྙོམས་པ་བཞུགས་ནས་ཅི་ཡང་མ་གསུང་པས། མགར་སྤྲུལ་གྱིས་ལན་གྲངས་མང་པོའི་བར་དུ་ཡང་ཡང་ཞུས་ཚེ།
རྗེ་དེ་ཉིད་ཀྱིས་ཀྱང་མགར་ར་རྒྱལ་སྲས་ཀྱིས་གསུང་ལྟར་ལེགས་སོ། ད་ཕན་ང་རང་གི་གཟུངས་མ་དང་སྤུན་ཟླ་རྣམས་ཀྱི་སེམས་ལ་བབ་ཚེ་མཁའ་འགྲོའི་བདག་པོ་ང་རང་ལས་མེད། ཁྱེད་ཀྱིས་གཞན་ལ་གནང་མི་ཆོག ང་རང་གི་སྔ་ཕྱི་ཀུན་ཏུ་ ༢༩༠༽ལུང་བསྟན་ཁ་བྱང་རྣམས་སུ་ཟིན་ཡོད་ཀྱང༌། གཅིག་ཐད་ནས་ཁྱེད་ཀྱི་སྐུ་མདུན་དུ་མེད་པ་དང༌། གཉིས་ཐད་ནས་ང་རང་གིས་དབེན་རིར་སྒྲུབ་ཚུགས་རེ་ཨི་ཟིན་སྙམ་པ་ཡིན་པས་བྱ་བ་མང་པོ་དྲན་དགོས་མེད་བསམ། ད་ཇི་ལྟར་ཡིན་ཀྱང་གུ་རུ་པདྨའི་སྨོན་ལམ་ལ་བསླུ་བ་མེད་པ་ཡིན་པས་རྟེན་འབྲེལ་ལེགས་པའི་དགོས་ཆེད་དང་འབྲེལ་བ་རེ་འབྱུང་ན་ཁྱེད་ཀྱིས་དེ་ལུགས་དགོས་གསུངས། མགར་ར་རྒྱལ་སྲས་ཀྱི་ཞལ་ནས་མཁའ་འགྲོ་ང་རང་གི་ཡུམ་སྐལ་མ་རེད། ཁྱེད་ལ་སྦྱིན་པའི་ཚིག་ཐོག་ལ་ང་ཡོད་གསུངས་ནས་ཚིག་ཆེན་མོར་བཤད། དེ་ནས་རྗེའི་ཐུགས་དགོངས་ལ་གནོད་སྦྱིན་གྱི་ལུང་བསྟན་དང༌།
སྒོ་སྤྲུལ་གྱི་གསུང་མཛད་གཉིས་འདྲ་མཚུངས་འདུག་དགོངས་ནས་ཕན་ཚུན་གཉིས་ནས་རྟེན་འབྲེལ་ཙམ་དུ་ཟབ་གཏེར་གསར་ཕབ་ཀྱིས་བསྐུལ་པ་མཛད་ནས། མཁའ་འགྲོས་ཀྱང་རྗེའི་བཀའ་བཞིན་སྣང་སྲིད་དབང་མཛད་ཀྱི་སྒྲུབ་ཐབས་ཞིག་བྲིས་ནས་རྗེ་ལ་ ༢༩༡༽ཕུལ་བའི་རྟེན་འབྲེལ་འཕྲོ་ཅན་དུ་འབྱུང༌། དེ་ནས་རིམ་བཞིན་སྨར་གྱི་ལྕགས་རི་འོད་འབར། བཀྲ་ཤིས་སྒོ་མང༌། ཁྲོས་མའི་གནས་སོགས་ནས་ཟབ་གཏེར་དུ་མ་བཞེས། དེ་སྐབས་ཡོན་བདག་དད་ལྡན་རྣམས་ཀྱིས་གསོལ་ཆང་དྲངས་ནས། རྗེས་ཆང་གི་བཟི་བའི་ཚུལ་མཛད་ཅིང་ཆུ་ལ་ཉ་ལྟར་བགྲོད། རི་བྲག་ཟང་ཐལ་དུ་ཕུད་པ་སོགས་རྫུ་འཕྲུལ་ཡ་མ་ཟུང་བསྟན་ནས་དེ་ཕྱོགས་ཀྱི་འགྲོ་བློ་ཆོས་ལ་བསྒྱུར་བ་སོགས་མཛད་ནས་གདན་སར་ཕེབས། དེ་ནས་རྗེ་དེ་ཉིད་གཡུང་ཤེས་བླ་མ་དགེ་བའི་བཤེས་གཉེན་དམ་པ་གསུང་མཆོག་གི་དྲུང་དུ་བྱོན་པས། བླ་མའི་ཞལ་ནས་ཁྱེད་ཀྱིས་ཡབ་རྗེ་བླ་མའི་གསུང་ཆོས་འཛིན་སྐྱོང་སྤེལ་གསུམ་དར་རྒྱས་སུ་མཛད་པ་ངོ་མཚར་ཆེ་གསུངས།
དེ་སྐབས་ལེགས་ཉེས་ཀྱི་གཏམ་མང་པོ་ཡོད་ཀྱང་ཡི་གེར་འཇིགས་ནས་མ་བྲིས་སོ།

དེ་ནས་དོན་གསུམ་པ་རྒྱུད་ཀྱི་ཚུལ་ནི། རྗེ་དེ་ཉིད་ཡབ་རྗེ་བླ་མའི་ཟབ་གཏེར་གྱི་ཕུར་པའི་ཟླ་དྲུག་ལ་བཞུགས་སྐབས། བླ་མས་ལུང་ ༢༩༢༽བསྟན་ནས་མངའ་ཐང་ལོངས་སྤྱོད་ཐམས་ཅད་ཐབས་ཀྱིས་སྤང་དགོས་གསུང་པ་དང༌། ཁྱད་པར་དུ་གདུལ་བྱ་སྐལ་ལྡན་རྣམས་རིམ་གཉིས་ཀྱི་ལམ་ལ་འཇུག་ནས་གསང་སྔགས་རྡོ་རྗེ་ཐེག་པའི་གདན་ཇི་བཞིན་པར་རྟོགས་པའི་ཕྱིར་དུ། རྗེ་དེ་ཉིད་དགུང་གྲངས་སོ་དྲུག་ལ་ཕེབས་ཚེ་འཁོར་འབངས་མངའ་ཐང་ལོངས་སྤྱོད་ཐམས་ཅད་ཐབས་ཀྱིས་སྤངས་ནས། ཡབ་རྗེ་བླ་མའི་གདན་སའི་ཉེ་ལོགས་ན་ནེ་གྲོ་རྡོ་རྗེ་རྫོང་ཞེས་པའི་དབེན་གནས་སུ། སྐལ་ལྡན་གྱི་སློབ་མ་འགས་བཞུགས་གནས་ཀྱི་གཟིམ་སྦྲ་སོགས་ཅུང་ཟད་རེའི་མཐུན་རྐྱེན་བྱས་ནས། ཉེ་གནས་འོད་འབར་གྱིས་ཞབས་ཞུ་བྱས་ཏེ། རྗེ་དེ་ཉིད་དབེན་རི་ལ་བྱོན་ནས་བཅད་རྒྱ་དམ་པོར་བཞུགས་ཡོད་སྐབས། གསོལ་བཅའ་དང་ན་བཟའ་མེད་པ་ལ་རྐྱེན་ནས་ཁམས་ཅུང་ཟད་མི་བདེ་བ་ལྟ་བུ་བྱུང་བས། རྗེའི་ཐུགས་ལ་ཟས་གོས་མེད་པ་སྤྲང་པོ་རྣམས་ལའང་འཁྱག་ལྟོག་གི་ནད་དྲག་པོ་འདི་ཙམ་འབྱུང་མི་སྲིད་ན།
ང་རང་འདི་ཙམ་ཅིའི་ཕྱིར་ན་དགོངས་ཏེ་ ༢༩༣༽ནད་ཐོག་བརྫིས་མཛད་ཅིང་གང་སྣང་ལམ་ཁྱེར་གྱི་དམིགས་གནད་མཛད་ཚེ། ལྷ་འདྲེའི་ཆོ་འཕྲུལ་ཡིན་པས་གློ་བུར་དུ་བསྙུང་ལས་གྲོལ། དེ་སྐབས་ཡང་བསོ་སྤྲུལ་རིན་པོ་ཆེས་རྗེ་དེ་ཉིད་གཅིག་པུར་དབེན་རི་ལ་བཞུགས་པར་གསན་ནས་གསོལ་བཅའ་སོགས་མཐུན་རྐྱེན་བསྒྲིགས་ཤིང་རྗེའི་མདུན་ལ་བྱོན་ཏེ། ཕན་ཚུན་ཐུགས་སྣང་མཐུན་པའི་གསུང་མཛད་མང་པོ་གནང༌། དེ་ནས་བསོ་སྤྲུལ་ཕར་བྱོན་སོང་བ་ལ་རྐྱེན་ནས་རྗེའི་ཐུགས་སྐྱོ་བའི་ཚུལ་གྱིས་མདུན་སྒམ་གྱི་སྟེང་ན་འགུར་ཞིག་ཕྱག་བྲིས་མཛད་ནས་བཞུགས་ཡོད་སྐབས། གནས་བདག་རྡོ་རྗེ་ཀུན་གྲགས་མ་ཡིན་སྐད་པས་བུད་མེད་མཛེས་མ་རིན་པོ་ཆེའི་རྒྱན་དུ་མས་བརྒྱན་པ་ཞིག་འོང་ནས་འདི་སྐད་ཟེར། ཡ་ཡ། གནས་མཆོག་རྡོ་རྗེའི་གསང་ཁུག ། མ་དང་མཁའ་འགྲོའི་འདུ་ར། ། ངོ་མཚར་དུ་མ་ཡོད་པས། །
གནས་འདིར་ཕེབས་པ་ལེགས་སོ། ། ཧེ་རུ་ཀ་དཔལ་ཁྱེད་ནི། ། ངེད་ཅག་རྣམས་ཀྱི་ཚོགས་དཔོན། ། སྔོན་སྨོན་འཕྲོ་ཡི་འཛོམ་པས། ། ཤེས་རབ་ ༢༩༤༽གསུམ་གྱི་ཕོ་ཉ། ། ཟླ་བའི་བཅུད་ཀྱིས་བསྐྱང་ན། ། རང་སྐལ་ཆོས་ཀྱི་ཕ་ཕོག ། དུས་སུ་ལོན་པ་ཨེ་ནམ། ། ཤར་གྱི་པདྨའི་དཀྱིལ་འཁོར། ། ནུབ་ནས་བསུ་བ་ཨི་ནམ། །
ཆོས་འཛིན་གསལ་གྱི་མིང་ལ། ། རང་སྐལ་མཁའ་འགྲོའི་གསང་སྒྲུབ། ། དུས་སུ་བརྡ་དོན་ཁྲོལ་ལ། ། རིམ་གྱིས་གཏད་པ་ཨི་ནམ། ། ལྷོ་ཡི་ཙན་དན་སྨུག་པོ། ། ཅང་ཤེས་ཡུལ་དུ་ངོམ་ན། ། དབྱིངས་ཀྱི་ཌཱཀྐིས་བསུ་བ། ། མི་རིང་འོང་བ་ཨི་ནམ། ། ཤེས་རབ་མདའ་མོའི་རྒྱུ་རྩལ། ། དུས་སུ་སད་པ་ཨི་ནམ། །
ལྷ་ཡི་ཚུལ་ཁྲིམས་མེ་ཏོག ཁྱེད་ཅག་དཔལ་དུ་ཤར་ཡང༌། ། སྨོན་ངན་ཁྭ་ཏ་རོག་པོས། ། ཆོ་འཕྲུལ་སྟོན་པ་ཨེ་ནམ། ། གསལ་གསལ་མཁའ་འགྲོའི་བརྡ་ཚིག ། ཙིཏྟའི་ག་འུར་ཨ་ཐམ། ། འཁོར་འདས་ཆོས་ཀུན་རོ་གཅིག ། ཐ་དད་བྲལ་བ་ཨེ་ནམ། ། རོ་རྩལ་འགགས་མེད་རང་གསལ། ། བདེན་འཛིན་མེད་པ་ཨེ་ནམ། །
ཀུན་རྫོབ་སྒྱུ་མའི་ཡུལ་ལ། ། མངོན་ཞེན་བྲལ་བ་ཨེ་ནམ། ། གང་ཤར་གང་སྣང་ཆོས་ཉིད། ། རྩིས་གདབ་མེད་པར་མཛོད། ༢༩༥༽ཅིག ། ཅེས་ཟེར་ནས་མི་སྣང་བར་གྱུར། དེའི་སྐབས་སུ་རྗེའི་དངོས་སློབ་མང་པོ་ཕྱོགས་ཉེ་རིང་ཐམས་ཅད་ནས་བྱོན་ཏེ། རང་སྐལ་གྱི་ཟབ་ཆོས་སྣ་ཚོགས་ཀྱིས་བསྐུལ་བ་པོ་བྱས་ནས་མཉེས་པ་གསུམ་གྱིས་ཞབས་ཏོག་བསྒྲུབ། རྗེས་ཀྱང་མཁའ་འགྲོས་ལུང་བསྟན་བཞིན་ཆོས་ཀྱི་བདག་པོ་རྣམས་ལ་རང་སྐལ་གྱི་གདམས་པ་ཐམས་ཅད་ཤོག་སེར་ལས་ཞལ་བཤུས་ཏེ་གསལ་ཁྱབ་ཏུ་སྤེལ་བར་མཛད། དེ་སྐབས་སུ་ངོ་མཚར་བའི་རྟེན་འབྲེལ་བདུན་སོགས་པ་མ་བསྒྲིགས་ཤུགས་ལ་འབྱུང་བ་དེར་འདུས་ཀྱི་བུ་སློབ་ཐམས་ཅད་ཀྱིས་མཐོང་ཆོས་སུ་བྱུང་ནས་མཛད་ཕྲིན་མཐའ་རྒྱས་སུ་ཁྱབ་པར་མཛད་པའོ།
དེ་ནས་དགུང་གྲངས་སོ་བདུན་ལོར་གངས་རི་ཐོད་དཀར་ལ་བྱོན་དགོངས་ནས་ཉེ་གནས་དཔལ་ལྡན་བློ་གྲོས་ལ་རྗེས་ང་རང་དབུས་ཕྱོགས་སར་འགྲོ་སྙམ་གྱི་གསུང་ཚེ། དཔལ་ལྡན་བློ་གྲོས་ཀྱིས་བདག་ནི་མ་རྒན་དང་སྲིང་མོ་གཉིས་ལ་ཆགས་ཞེན་སྤུ་རྩེ་ཙམ་ཡང་མེད་ངེས་པ་ཡིན་པས། རྗེ་ཁྱེད་གང་དུ་བྱོན་ཀྱང་ང་རང་ ༢༩༦༽ འགྲོ་ངེས་པ་ཡིན་པས་དེ་ལུགས་ཐུགས་ལ་འདོགས་པར་བཀའ་དྲིན་མི་ཆུང་བར་ཞུ་ཞེས་ཡང་ཡང་ཞུས་ཚེ། རྗེའི་ཞལ་ནས་ང་རང་འགྲོ་སྟབས་ལྡན་ན་གཅིག་པུར་འགྲོ་སྙམ་པས། ཁྱེད་ཅི་བྱས་ན་ཆོག་གི་གསུང༌། ཡང་ཁོ་ན་རེ་སུ་གཅིག་ཀྱང་མ་ཁྲིད་རུང་ང་རང་ནི་ཕྱག་ཕྱིར་ཁྲིད་རོགས་ཞུ་ཟེར་ནས་ཞུ་བ་མང་དུ་ཕུལ་བས། རྗེའི་ཞལ་ནས་དེ་ལྟར་བྱས་ན་ཆོག་གསུངས། དེ་ནས་འཁོར་སློབ་གཞན་གྱིས་མི་གོ་བར་བྱས་ནས་བྱོན་གྲབས་ཀྱི་སྟ་གོན་ལ་ཐུགས་དགོངས་མངག་ཡོད་སྐབས། ཡབ་རྗེ་བླ་མའི་ཞལ་མཇལ་ནས་འདི་སྐད་གསུང༌། ཡ་ཡཿ
དབྱིངས་མི་འགྱུར་ཆོས་སྐུའི་མཁའ་ཀློང་ནས། ། གདངས་མ་འགགས་བརྡ་ཡི་རི་མོ་ངོམས། ། སྟོད་སྤྲིན་དཀར་གསེབ་ཀྱི་གཡུ་འབྲུག་དང༌། ། སྨད་ལྕགས་སྦྲུལ་ལྟོ་བའི་ནོར་བུ་གཉིས། ། ནམ་སྙིང་དང་བཛྲ་སྨོན་ལམ་མཐུས། ། བསྟན་འགྲོ་བའི་དཔལ་དུ་དུས་འཛོམ་ན། ། གནས་ནེ་གྲོ་བདེ་ཆེན་གསང་ཕུག་ཏུ། ། མ་མཁའ་འགྲོ་ཐུགས་བཅུད་སྙིང་པོའི་ཆོས། ༢༩༧༽། བུའི་རང་སྐལ་ཟབ་གཏེར་དུ་མ་ཡོད། །
ལས་རྟེན་འབྲེལ་སྣ་ཁ་མ་ལོག་ན། ། གཏེར་གཉིས་ཀྱི་བསྟན་པས་ས་སྟེང་ཁྱབ། ། གནས་མི་རིང་རང་གནས་ཉེ་བའི་སར། ། མགོན་པདྨའི་སྤྲུལ་པ་བཛྲ་མིང༌། ། ཆོས་ཟབ་པའི་གཏེར་ལ་དབང་བའི་དུས། ། སྔོན་བདུད་སྤྲུལ་སྨོན་ལོག་རྐྱེན་སད་ནས། ། ལྷོའི་བ་དན་མུན་པའི་དམག་ལ་བཞུད། ། བསྟན་པ་ནི་ལྷོ་ནས་ལྷོ་རུ་དར། ། བྲག་སྤྲེའུའི་རིགས་པས་མ་དཔྱད་ན། ། མི་གཙང་གི་འདམ་དུ་བྱིང་ཉེན་ཡོད། །
གྲོའི་ཡན་ལག་ལས་སྐྱེས་ནི་ཀུ་ནི། ། དུག་ཧ་ལོའི་མདངས་ཀྱིས་མ་བསྒྱུར་ན། ། བསྟན་འགྲོ་བའི་གསོས་སུ་རིམ་གྱིས་སྨན། ། ལས་མི་འདོད་བྱ་བ་སྣ་ཚོགས་ནི། ། དུས་གཡང་དཀར་མཇུག་མས་བསུ་བ་ལ། ། གྲོགས་ངན་པའི་ངག་ལ་མ་ཞེན་པར། ། བློ་བརྟན་པོས་དབེན་རིར་སྒྲུབ་ཚུགས་ཟུངས། ། ངའི་བསྟན་པ་འཛིན་སྐྱོང་ཁྱོད་ལ་རག ། མ་ཌཱཀྐིའི་ལུང་བྱང་ཇི་བཞིན་དུ། ། གཏེར་ ༢༩༨༽གཉིས་ཀྱི་དུས་ཚིགས་རིགས་པས་དཔྱོད། །
གཏེར་བཅུད་ཀྱི་སྙིང་པོའི་གདམས་སྐོར་རྣམས། ། ལས་སྨོན་ལམ་ལྡན་པ་མ་གཏོགས་པར། ། གང་རུང་གི་མི་ལ་གསང་རྒྱ་མཛོད། ། སྤེལ་སྡོམ་གྱི་གནད་ལ་མ་མཁས་ན། ། མ་མཁའ་འགྲོའི་བཀའ་ཆད་ཁྱོད་ལ་འོང༌། ། ད་ཅི་དང་ཅི་འགྱུར་རིགས་པས་དཔྱོད། ། དུས་དུས་སུ་འབྱུང་འགྱུར་བརྡ་དོན་གསལ། ། ཞེས་གསུང་ནས་མི་སྣང་བར་ཡལ། དེ་ནས་རྗེའི་ཐུགས་དགོངས་ལ་རང་གཅིག་པུར་ངེས་མེད་ཀྱི་གནས་སུ་འགྲོ་སྙམ་ཡོད་ཀྱང༌། ཌཱཀྐིའི་ལུང་བསྟན་དང༌།
བླ་མའི་ཞལ་ལུང་གཉིས་གང་ལ་བལྟས་ཀྱང་འཁོར་སློབ་བསྐྱང་ནས་སྡོད་དགོས་པ་འདྲ་དགོངས་ཏེ། ཡབ་རྗེ་བླ་མའི་ཟབ་གཏེར་གྱི་དབང་ཁྲིད་རྣམས་སྐལ་ལྡན་གྱི་བུ་སློབ་རྣམས་ལ་ཡོངས་ཁྱབ་ཏུ་སྤེལ་བར་མཛད་ནས། བུ་སློབ་ཐམས་ཅད་ཀྱང་བླ་མ་རིན་པོ་ཆེ་དང་ཁྱད་མེད་ཀྱི་དད་མོས་ཐོབ་པ་སོགས་བྱུང༌། དེའི་སྐབས་སུ་མཁའ་འགྲོ་ཡེ་ཤེས་མཚོ་རྒྱལ་མས་དངོས་སུ་ཞལ་གཟིགས་ ༢༩༩༽ནས་འདི་སྐད་གསུངས། ཨེ་ཨེཿ མི་འགྱུར་རྡོ་རྗེ་བཙུན་མོའི་མཁར། ། ད་འཁོར་འདས་ཆོས་ཀུན་སྒྲིབ་མེད་གསལ། ། འབྱུང་དང་འབྱུང་འགྱུར་དུས་ཚིགས་རྣམས། ། བརྡ་དང་བརྡ་ཡིག་རེ་རེས་འཁྲོལ། ། གསེར་གདུབ་འཁྲོལ་བའི་ཁུ་ཚུར་ནས། །
ཕག་གདོང་ནག་མོ་ཧྲིཿཡིག་མཚན། ། ཕོ་རོག་ངང་པ་ཁྲི་ཐུབ་དཀྱིལ། ། གནམ་ལྕགས་ངར་མའི་ཟུར་གསུམ་དང༌། ། སེ་ཡི་སྒྲོམ་དང་རྡོ་ཡི་སྒྲོམ། ། ཀླུ་བདུད་འཁྲོས་པའི་ཁ་རླངས་ཡོད། ། རིག་འཛིན་འདུས་པའི་སྣང་བརྙན་དང༌། ། གསེར་གྱི་པུཔྟི་མཛེས་པ་ཡོད། ། ངར་གཅོད་ཆུ་སྲིན་གཟུགས་དང་ནི། ། འབྱུང་པོ་འདུལ་བའི་ཐོ་ལུམ་ཡོད། ། པད་འབྱུང་ཟ་བེར་མཚོ་རྒྱལ་གྱི། །
དབུ་སྐྲའི་ཉག་མ་བདུན་ཀྱང་ཡོད། ། ཆོས་བདག་ཌཱཀྐིའི་ཕྲིན་ལས་དང༌། ། ག་ཎའི་འཁོར་ལོ་བརྒྱ་གྲུབ་ན། ། ལྟོ་འགྲོས་ལྟོ་འགྲོས་ལྔ་དྲུག་ཉིན། ། དབང་གི་དུས་སུ་དུས་ཚིགས་ཡིན། ཿ ༣༠༠༽༼་་་་་་་་་་་་་་་་་་་་་་་༽ ཅེས་ཟེར་ནས་མི་སྣང་བར་གྱུར། དེ་ནས་ལོ་ཁྱིམ་དེའི་ཟླ་བ་དགུ་པའི་ཉེར་བཞིའི་ཐོ་རངས་ཁར་སྒྲ་ཆེན་པོ་ཞིག་ལྡིར་བྱུང་བས། རྗེའི་ཐུགས་ལ་སྒྲ་འདི་ཅི་ཡིན་དགོངས་ཚེ། ཡར་བཀྲ་ཤིས་ཚེ་རིང་མ་ཡིན་སྐད་པའི་བུད་མེད་ཞིག་ཐོན་བྱུང་བས། རྗེའི་ཞལ་ནས་ཁྱོད་སུ་ཡིན་གསུང།
ཌཱཀྐི་ན་རེ་ང་རྡོ་རྗེ་གཡུ་སྒྲོན་མ་ཡིན་པས། ད་ལྟ་དགུང་མོ་དབང་གི་དུས་སུ་འུ་ཅག་རྣམ་གཉིས་གཏེར་ལེན་པའི་དུས་ལ་བབ་པ་ཡིན་ཟེར། རྗེའི་ཐུགས་ལ་གཡུ་སྒྲོན་མ་མིན་པ་འདྲ། བདེ་བའི་རྡོ་རྗེ་ཡིན་པར་འདུག ཁོང་ཚེ་འཕོས་པ་ཨི་ཡིན་དགོངས་ནས་ཐུགས་མ་བདེ་བར་སོང་བས། ཌཱཀྐིས་མཁྱེན་བཞིན་བདེ་ཆེན་བདེ་བའི་རྡོ་རྗེ་དང་གཉིས་སུ་མེད་པ་ཡིན། ཁོ་རང་ཞིང་དུ་ཡིབ་པ་མིན། ད་ལན་ཁྱེད་ཀྱི་གཏེར་གྲོགས་ཡིན་ཀྱང་ས་ཐག་རིང་བ་དང༌། གཞན་ ༣༠༡༽དབང་ལ་སོང་བས་འདིར་འོང་སྟབས་དེ་ཙམ་ཡིན་པས་ན། ང་རང་གི་ཁྱེད་ཀྱི་གཏེར་གྲོགས་བྱེད་གསུང་འོད་དམར་གྱི་རྣམ་པར་གྱུར་ནས་རྗེའི་གསང་བར་ཐིམ་སོང༌།
ནངས་སྔ་མོ་རྗེའི་ཐུགས་ལ་ད་རིས་ཉེར་ལྔའི་མཁའ་འགྲོའི་དུས་ཆེན་ཡིན་པས། གཏེར་འདོན་པའི་དུས་ཚོད་བཟང་དགོངས་ནས་དུས་མཆོད་སོགས་ལེགས་པར་གྲུབ་རྗེས། ཉེ་གནས་དཔལ་ལྡན་བློ་གྲོས་དང༌། སློབ་བུ་ཐོས་དགའ་སོགས་ལས་ལྡན་རྣམས་ལ་གཏེར་བསྒོ་༼བགོ་?༽དགོས་གསུང་ནས་བསྐོས། དེ་ནས་རྗེ་དེ་ཉིད་དང༌། དངོས་སློབ་ཆོས་ཀྱི་བདག་པོ་བསྟན་འཛིན་དར་རྒྱས་དང༌། ཚུལ་ཁྲིམས་བཟང་པོ་བཅས་ནེ་གྲོ་སྟག་ཚང་ཕུག་ཏུ་བྱོན་ནས། ངོ་མཚར་བའི་ཟབ་གཏེར་སྤྱན་དྲངས་བ་ནི། སྐུ་ཚབས་སུ་གུ་རུའི་སྐུ་རིན་པོ་ཆེ་ལྗོན་དམར་ལས་གྲུབ་པ་དང༌། གསུང་རྟེན་དུ་བྱེ་མ་ཨ་ཀྲོང་ལས་གྲུབ་པའི་སྒྲོམ་བུ་ཤོག་སེར་རིགས་ལྔ་བཞུགས་པ་དང༌།
ཐུགས་རྟེན་དུ་གནམ་ལྕགས་ཨུ་མ་ལས་གྲུབ་པའི་ཕུར་བུ་དང༌། ཡོན་ཏན་རྒྱས་བྱེད་ཀྱི་ཆོས་སྐོར་རྡོ་སྒྲོམ་གུ་རུའི་ ༣༠༢༽ཕྱག་རྟགས་ཅན་དང༌། ཕྲིན་ལས་ཀྱི་ཆོས་སྐོར་སྡིག་སྒྲོམ་ཧཱུྃཿཡིག་གི་མཚན་པ་ལྟ་བུར་ཟབ་གཏེར་དྲིལ་བ་སྡོང་པོ་ལྟ་བུའི་ཆོས་སྐོར་སེ་སྒྲོམ་རྡོ་རྗེའི་རྒྱ་ཅན་དང༌། གཞན་ཡང་བདུད་རྩི་ཆོས་སྨན་ལ་སོགས་པ་མྱོང་གྲོལ་གྱི་དམ་ཆོས་དུ་མ་གཏེར་ནས་བཏོན་དེ་དེར་འདུས་ཀྱི་བུ་སློབ་ཐམས་ཅད་ངོ་མཚར་སྐྱེས་ཏེ་དད་མོས་ཀྱི་གསོས་སུ་གྱུར། གསེར་གྱི་རྡོ་རྗེ་རྩེ་ལྔ་པ་དང༌། གཡུ་སྒྲོམ་རྣམས་ནི་རྟེན་འབྲེལ་རྗེས་མཐུད་དུ་བཞག དེ་སྐབས་སུ་མཁའ་འགྲོ་རལ་གྲི་འབར་མའི་འབྱུང་དང་འབྱུང་འགྱུར་གྱི་ལུང་བསྟན་མང་དུ་གསུངས་པ་གཏེར་གཞུང་དུ་གསལ། དེ་ནས་ཟབ་གཏེར་གཉིས་ལ་མངའ་དབང་འབྱོར་ཞིང་འཛིན་སྐྱོང་བྲིས་སྤེལ་གྱིས་བསྟན་པ་མཐའ་རྒྱས་སུ་མཛད་པའོ། དེ་ནས་དགུང་གྲངས་སོ་བརྒྱད་ལོར་ཡབ་རྗེ་བླ་མའི་ཟབ་གཏེར་གྱི་གཏེར་སྒྲུབ་མཛད་ནས་སྐུ་མཚམས་ལ་བཞུགས་ཡོད་སྐབས་འོད་གསལ་གྱི་གཟིགས་སྣང་དུ་ཐིག་ལེ་སྔོན་པོ་གསལ་ལ་འོད་ཟེར་འབར་བའི་ཀློང་དུ། ཀུན་མཁྱེན་ཆེན་པོ་པཎྜི་ཏའི་ཆ་ ༣༠༣༽བྱད་ཅན་ཕྱག་གཡས་ཆོས་འཆད་དང་གཡོན་ས་གནོན་མཛད་ཅིང་ཞབས་གཉིས་རྡོ་རྗེའི་སྐྱིལ་དཀྲུང་དུ་བཞུགས་ནས་ཞལ་འཛུམ་བརྩེ་བའི་ཚུལ་གྱིས་འདི་སྐད་གསུང༌།
ཀྱཻ་རིགས་ཀྱི་བུ་གཞི་ལ་ལྟོས་དང༌། སངས་རྒྱས་འཁྲུལ་པ་ལ་མི་གནས། སྐྱེ་བ་མེད་དོ། འགགས་པ་མེད་དོ། རྟག་ཆད་ཀྱི་མཐའ་ལས་འདས་སོ། སྤྲོས་པའི་ཆོས་ཀུན་ཡེ་ནས་གཞི་ལ་རྣམ་པར་དག་གོ ལྷུན་གྲུབ་རིན་པོ་ཆེ་སྐུ་དང་ཡེ་ཤེས་ཡོན་ཏན་ཐམས་ཅད་ཡེ་རྫོགས་ཆོས་ཉིད་ཀྱི་ཀློང་དུ་འདའ་བ་ནམ་ཡང་མེད་དོ། ཀྱཻ་རིགས་ཀྱི་བུ་སངས་རྒྱས་དང་སེམས་ཅན་གཉིས་ཀྱི་གཞི་རང་བྱུང་དུ་གང་གིས་མ་བྱས། རྐྱེན་སུས་ཀྱང་མ་བསྒྲུབ། རང་བཞིན་གཉུག་མའི་ཡེ་ཤེས་ཀྱི་རོལ་པ་ཆེན་པོ་འདི་ནི་ཕུང་པོ་ཞལ་ཕྱག་ལས་འདས་པ།
མཚན་མ་ཀུན་དང་བྲལ་ཞིང་བརྗོད་དུ་མེད་པ་ཕྱམ་བརྡལ་ཡེ་ཤེས་ཀྱི་ཀློང་དུ་ཐམས་ཅད་རྫོགས་པའོ། ཀྱཻ་རིགས་ཀྱི་བུ་གཞི་དབྱིངས་སྟོང་པ་འདི་ལ་རྒྱས་འདེབས་ ༣༠༤༽མ་བྱེད། ཆད་ལྟ་ལ་གོལ་ལོ། རང་གསལ་སྣང་བ་འགགས་མེད་ཧྲིག་ཧྲིག་འདི་ལ་ལྷན་འདེབས་མ་བྱེད། རྟག་ལྟ་ལ་གོལ་ལོ། འབོལ་ལེ་ཝལ་ལེ་འདི་ལ་མ་ཞེན་ཅིག འདོད་ཁམས་ཀྱི་གནས་ལ་གོལ་ལོ། མེད་པ་ཡང་མ་ཡིན་ནོ། རང་རྩལ་འགགས་མེད། ཡོད་པ་ཡང་མ་ཡིན་ནོ།
ཆོས་ཀུན་རང་བཞིན་སྟོང་པ། ཡོད་མེད་གང་ཡང་མ་བྱེད་ཅིག ཡོད་མིན་མེད་མིན་གྱི་གནས་སུ་གོལ་ལོ། ཀྱཻ་རིགས་ཀྱི་བུ་སེམས་རང་བྱུང་གི་ཡེ་ཤེས་དེ་ཀ་ཐ་དད་མ་ཡིན་རོ་གཅིག དུ་མ་ཡིན་ཉག་གཅིག མ་བཅོས་མ་བསླད་ཅིག བཅོས་ན་བསླད་དོ། དཔྱད་པ་མ་བྱེད་ཅིག བློ་ལས་འདས་པའོ། བྱར་མེད་དུ་ཐོངས་ཤིག
རང་བབ་ཡིན་པས་གཤིས་སུ་ལྷོད་ཅིག དྲན་པ་ཕྱོགས་ཡན་ཆེན་པོ་འཇུར་བུས་མ་བཅིང་ངང་དུ་སྐྱོངས་ཤིག རང་ཤར་ཡིན་ནོ་བསྒོམ་བློ་ལས་འདས་སོ། ཡོངས་སུ་མེད་པས་འཁྲུལ་དུ་ ༣༠༥༽མི་སྲིད་དོ། གཞི་རྩ་དང་བྲལ་བས་སྤང་བླང་གི་ཆོས་ཀྱིས་མ་བཅོས་མ་བསྒྱུར་མ་ལེན་པར་རང་བྱུང་གི་ཡེ་ཤེས་རང་ཐོག་ཏུ་བཙན་ས་ཟིན་པར་གྱིས་ཤིག གདོད་མའི་རང་བྱུང་གི་གཞི་ལ་འཕོ་འགྱུར་བསྒྲེས་རྒུད་དང་བྲལ་བ། འཆར་ནུབ་གཡོ་བ་མེད་པ། སྤྲོས་པའི་མཐའ་བརྒྱད་བྲལ་ཞིང་རྣམ་པར་ཐར་པའི་སྒོ་གསུམ་དང་ལྡན་པ། ནམ་མཁའ་ལྟ་བུ་མི་ཆོད་པ། མི་ཤིག་པ།
བདེན་པ། སྲ་བ། བརྟན་པ། ཐོགས་པ་མེད་པ། མ་ཕམ་པ་སྟེ་རྡོ་རྗེའི་ཆོས་བདུན་དང་དམ་བཅའ་བཞི་དང་ལྡན་པའི་རང་རིག་སེམས་ཀྱི་རྡོ་རྗེ་འདི་ནི་འཁྲུལ་པ་དང་བྲལ་བ། འཁྲུལ་དུ་མི་སྲིད་པ། འཁྲུལ་བར་མི་གནས་ཤིང་འཁོར་འདས་རྒྱན་དུ་རྫོགས་པ་སྐུ་གསུམ་མཉམ་པ་ཉིད་ཀྱི་ངང་རྟོགས་པར་གྱིས་ཤིག ཀྱཻ་རིགས་ཀྱི་བུ་དེ་ལྟར་གཉིས་མེད་ཀྱི་ཡེ་ཤེས་ལ་གདེང་བཞིའི་དྲོད་ཚད་ཀྱི་གཟེར་ཆེན་གདབ་པས་ ༣༠༦༽མི་གནས་གཞོན་ནུ་བུམ་པའི་སྐུར་སངས་རྒྱས་པ་ལ་སྐད་ཅིག་གཅིག་གིས་བྱེད་ཐོག་དེ་ཀར་གྲོལ་བར་གདོན་མི་ཟའོ། ཞེས་གསུང་ནས་མཇུག་མ་རྫོགས་ཀྱང་གཞན་རྐྱེན་ཤུགས་དྲག་པ་ཞིག་གིས་ཉམས་སྣང་ལས་སད་དོ། དེ་ནས་རྗེའི་ཐུགས་དགོངས་ལ་ད་ནི་ཀུན་མཁྱེན་ཡབ་སྲས་ཀྱི་ཆོས་ཀྱི་བསྟན་པའི་བཀའ་བབ་པ་འདྲ་དགོངས་ནས།
དེར་འདུས་ཀྱི་སྐལ་ལྡན་ཆོས་ཀྱི་བདག་པོ་ཀརྨ་དོན་གྲུབ། པདྨ་བདེ་གསལ་ཚུལ་ཁྲིམས་བཟང་པོ་ཡི་གེའི་འདུ་བྱེད་དུ་ལུང་གིས་བསྔགས་པ་ཚུལ་ཁྲིམས་རྡོ་རྗེ་ལེགས་པའི་བུ་སློབ་རྣམས་ལ་ཀློང་ཆེན་ཡབ་སྲས་ཀྱི་གསུང་ཆོས་ཀྱི་དབང་ལུང་ཁྲིད་སོགས་ཞིབ་རྒྱས་སུ་གནང་བ་མཛད། དེ་སྐབས་མཁའ་འགྲོ་རལ་གྲི་འབར་མ་ཡིན་སྐད་པའི་དར་དང་རུས་པའི་རྒྱན་དྲུག་གསོལ་བ། ཕྱག་ན་ཀཱ་པ་ལ་བདུད་རྩིས་བཀང་བ་འཛིན་པ་ཞིག་འོང་ནས་འདི་སྐད་ཟེར། ཁྱེད་ཀྱི་བདུད་རྩི་འདི་གསོལ་དང༌། སྔོན་གྱི་གཏད་རྒྱ་སད་འོང་ཟེར། རྗེའི་ཐུགས་ལ་ ༣༠༧༽སྔོན་གྱི་གཏད་རྒྱ་སད་ནས་ཟབ་གཏེར་གསལ་སྤེལ་བྱེད་ཀྱིན་ཡོད་པས། ད་གཏད་རྒྱ་སད་དགོས་པ་ཅི་ཡིན་དགོངས་ཚེ། ཌཱཀྐིའི་ཞལ་ནས་སྔོན་གྱི་གཏད་རྒྱ་ཟེར་བ་ཁྱོད་འཕྲང་འགོའི་གཏེར་ཆེན་ཤེས་རབ་འོད་ཟེར་ཡིན་སྐབས་གཞན་རྐྱེན་གྱི་གཟུགས་སྐུ་ཆོས་དབྱིངས་སུ་བསྡུས་ནས། ཟབ་ཆོས་གུ་རུའི་ཐུགས་སྒྲུབ་མཐོང་བ་དོན་ལྡན་གྱི་ཆོས་སྐོར་སྐྱ་མོ་བྲག་ལ་སྦས་པ་དེའི་གཏད་རྒྱ་དུས་ལ་སད་འོང་ཟེར་ནས་བརྡ་ཞིག་བསྟན་པ་ལ།
ཧོ་ཧོཿ བྱང་གི་གཞོན་ནུ་སྟོབས་ཆེན། ། དཔའ་སྙིང་རལ་པ་སྤྲུགས་པས། ། དེའི་འབངས་བྱིའུ་ཆུང་ཁྲ་མོ། ། རྒྱ་སྟག་གམ་དུ་འཕྱོ་ཡང༌། ། བར་ཆད་རྐྱེན་གྱི་མི་ཚུག ། གཤིན་རྗེ་གདོང་བའི་ཁ་རུ། ། འཛུམ་དྲུག་སྟག་གི་ཐིག་ལེ། ། རྒྱུ་སྐར་བཞིན་དུ་བསྒྲོད་ན། ། འཇིགས་པའི་ཧ་ཧ་རྒོད་བྱུང༌། །
དེ་བཟློག་རྡོ་རྗེ་ཕྲ་མོ། ། སྟོང་རྩ་ངག་འདོན་གལ་ཆེ། ། དེས་ནི་མི་ཤིག་རྫོང་ཚུད། ༣༠༨༽ ཡ་ཡཿ གསེར་ལ་སྦྲང་རྩིའི་ངར་ཆགས། ། ངར་ལ་རལ་གྲིའི་སོས་འགྲན། ། རལ་གྲི་གསེར་དུ་གྱུར་ཚེ། ། གསེར་དང་རལ་གྲི་མ་དབྱེ། ། ཨུ་མ་མཁུན་པའི་སྒྲ་ལ། ། དེ་ཕོས་ཆགས་པ་བྱེད་ཚེ། །
འགྱུར་ལྡོག་མང་པོ་འབྱུང་གི། ། དེ་ལ་སྲིན་བུ་མ་འགྲོ། ། དུར་ཕག་སྦྲུལ་ལ་བརྩེ་ཚེ། ། སྦྲུལ་གྱིས་སྨུག་འཛིན་ཁུར་ནས། ། སྨུག་འཛིན་གཡང་དཀར་སྟེང་དུ། ། རྒྱུགས་གྲབས་མཁས་པའི་སྟེང་གི ། མ་འཕྲད་བར་དུ་བར་ཆད། ། རྐྱེན་དབང་མི་འབྱུང་ངེས་པ། ། ཆུ་ལ་རལ་གྲིས་དཔེ་བཞིན། ཡེ་ཡེཿ
ནམ་མཁའ་ཁམས་ཀྱི་བུ་མོ། ། ལྕགས་ཀྱུའི་མདངས་ལ་ཞོན་ནས། ཁ་དོག་སྣ་ལྔའི་སྒྱུ་རྩལ། ། སྲོག་གིས་ཐིག་ལེ་ངོམ་ཚེ། ། འགྱུ་བྱེད་རྒྱལ་བའི་ཐུགས་དབྱིངས། ། རང་ལ་ལྟད་མོ་ངོམ་ཚེ། ། ཆགས་མེད་ཞེན་མེད་སྐྱོངས་དང༌། ། རྣལ་འབྱོར་རྡོ་རྗེའི་གྲོང་འཇུག ། རྒྱལ་བའི་མཚན་བཟང་གྲངས་ཀྱི། ། འཁྱུད་འཁོར་རྐང་གྲངས་རྫོགས་ཚེ། །
དབེན་རིར་ས་འཛིན་ཚད་ཡིན། ། སེང་གེ་གངས་རྩེར་འགྱིང་ན། ༣༠༩༽། གཡུ་རལ་རྒྱས་པ་ཆོས་ཉིད། ། མ་མཁས་གྲོང་ཁུལ་ཉུལ་ན། ཁྱི་དང་བྱི་ལས་བརྙས་འོང༌། ། སྒྱུ་མའི་རྫས་ལ་ཆགས་ན། ། རིན་ཆེན་དང་པོ་བཞིན་ཡང༌། ། བསླུ་བར་འགྱུར་བ་ཆོས་ཉིད། ། དཔེ་དེ་གཟུང་ལ་གོང་མའི། །
རྗེས་སུ་སྙོགས་མཛོད་སྐལ་ལྡན། ། ཞེས་ཟེར་བཞིན་གར་གསུམ་བསྒྱུར།
སྒྱུ་མའི་གར། བདེ་བའི་གར། དབྱིངས་ཀྱི་གར། བརྡ་གསུམ་བསྟན་ནས་དབྱིངས་སུ་ཐིམ་སོང༌། རྗེའི་ཐུགས་ལ་སྔར་མེ་སྦྲུལ་ལོར་དབྱིངས་སྣང་མཁའ་འགྲོའི་ཤོག་སེར་ཞིག་གཏད་བྱུང་བས་དེའི་བརྡ་བྱང་རེད་དགོངས་ནས་རྟེན་འབྲེལ་ཙམ་དུ། ཨ་བབྷེཾཿ ཆོས་ཀྱི་བདག་པོ་ཤཱི་ལ་བཛྲ་ལ་ཕྲིན་ལས་ཕྲན་བུ་རེ་བྲི་སྤེལ་མཛད། དེ་ནས་ཉིན་གཅིག་རྗེ་དེ་ཉིད་དང་སློབ་བུ་ཚུལ་བཟང་ལ་སོགས་པའི་བུ་སློབ་འགའ་དང་བཅས་པས་བྲ་ཐོ་འཇོག་པ་སོགས་མཛད་སྐབས།
བྲ་བ་ཞིག་གིས་ཁུང་སྒོ་ནས་འདི་སྐད་ཟེར། ཙིག་ཙིག་འཁོར་བའི་ཆོས་ལ། ། ཙིག་ཙིག་སྙིང་པོ་མི་འདུག ༣༡༠༽། སྔོན་གྱི་ལས་ཀྱིས་བསྡུས་པའི། ། ཨ་བྲ་རྫ་བྲ་ངེད་ཚོ། ། འདུས་པ་སྤང་རི་ཁོད་སྙོམ། ། བཟའ་བཅའ་རྩ་རྩེ་རྩ་འབྲས། ། བཏུང་བ་བདུད་རྩིའི་ཆུ་བཟང༌། ། ལོངས་སྤྱོད་འབྱོར་བ་ཕུན་ཚོགས། །
སྨོན་ལམ་རང་དབང་འཛོམ་ཡང༌། ། ད་རིས་འདུས་བྱས་ཆོས་ཉིད། ། འདུག་པ་ཨབ་ཁུང་དྲོན་པོ། ། སྐྱི་སེར་རླུང་གིས་གང་འདུག ། འདི་ཡང་མི་རྟག་མཚན་ཉིད། ། རྩ་རྩེ་རྩ་འབྲས་ལོ་མ། ། ད་རེས་སྲོག་གཅོད་གཤེད་རེད། ། འདི་ཡང་མི་རྟག་མཚན་ཉིད། ། རྣལ་འབྱོར་ཚོགས་དྲུག་རྒྱན་ཤར། ། བྲ་ཙིག་གནོད་པར་མཐོང་འདུག །
འདི་ཡང་མི་རྟག་མཚན་ཉིད། ། བསྒོམ་ཆེན་རི་ལ་འདུག་ཀྱང༌། ། སྐྱབས་མེད་ཨ་བྲའི་གཤེད་ལ། ། འདི་ཡང་མི་རྟག་མཚན་ཉིད། ། རང་སེམས་ཆོས་སྐུར་མཐོང་ཟེར། ། ཡུལ་སྣང་ཞེན་པ་མ་ཆོད། ། འདི་ཡང་མི་རྟག་མཚན་ཉིད། ། ན་ནང་འཚོགས་པའི་ཨབ་རོག ། ད་ལོ་ང་བས་མ་ལུས། ། འདི་ཡང་མི་རྟག་མཚན་ཉིད། །
ཙིག་ ༣༡༡༽ཙིག་ཨ་བྲའི་སྡུག་བསྔལ། ། ཙིག་ཙིག་སུས་ཀྱང་མི་བཟོད། ། ཙིག་ཙིག་ཟེར་ནས་དབུགས་དང་བྲལ་སོང་བས། རྗེའི་ཐུགས་ལ་ཨ་ཁ་ཁ་ཁོང་རྣམས་ལ་འདི་ཙམ་གྱི་སྡུག་བསྔལ་ཡོད་པ་འདི་ཅི་ལན་དགོངས་ཚེ། གནས་བདག་ཡིན་སྐད་པའི་བུད་མེད་ཞིག་འོང་ནས་ཁྱེད་མཚམས་ཁང་ནང་དུ་མི་བཞུགས་པར་ཨབ་ཁུང་སྒོ་ལ་ཅི་མཛད་ཀྱིན་ཡོད་ཟེར། རྗེའི་ཞལ་ནས་ཨ་བྲའི་ལོ་རྒྱུས་ཞིབ་པར་གསུངས། ཁྱད་པར་ན་ནང་ང་རང་གིས་ཨ་བྲ་རྣམས་ཀྱི་ས་ཕུད་ཐབས་བྱས་པ་ཡིན་པས་འདི་ལན་པ་ཨི་ཡིན་སྙམ་གྱི་གསུངས། མོ་ན་རེ་ཨ་བྲའི་སྐད་ཤེས་མི་སྲིད་པས་འདི་ཁྱེད་ལ་བརྡ་དོན་དཔེ་རུ་བསྟན་པ་འདྲ་ཟེར། ཡང་རྗེའི་ཞལ་ནས་བརྡ་དོན་ཨ་བྲའི་མི་ཤེས། ང་རང་གིས་ཁོང་རྣམས་ས་ཕུད་པ་དེ་ལན་གསུངས།
མོ་ན་རེ་ཁྱེད་རྣལ་འབྱོར་པ་ལ་མ་གྲོལ་བའི་སེམས་ཅན་དང༌། གྲོལ་བ་ཐོབ་པའི་སངས་རྒྱས་གཉིས་མེད་པ་ ༣༡༢༽ཡིན་པས། ཨ་བྲའི་ས་ཕུད་བྱས་ཀྱང་རྣམ་སྨིན་སོགས་པ་གང་ཡང་མེད། གལ་ཏེ་ཡོད་པར་བྱས་ཀྱང་ཁྱེད་ཀྱི་སྤྱན་ལམ་ལ་བརྒྱུད་པའི་ཆེ་བ་མི་དང༌། ཆུང་བ་སྲོག་ཆགས་ཀྱི་རིགས་སུ་གཏོགས་པ་ཐམས་ཅད་འཁོར་བ་མཐའ་ཅན་དུ་འགྱུར་བ་ཡིན་པས། ཨ་བྲ་རྣམས་ལས་དག་པ་རེད་ཟེར། རྗེའི་ཐུགས་ལོག་མཛད་ནས་ཁྱོད་ཀྱི་རྒྱུ་འབྲས་ཁྱད་བསད་ཀྱི་གཏམ་མ་བཤད། ང་བསད་བསད་འདྲེན་པའི་སངས་རྒྱས་ཡིན་ན་མི་གཅིག་གིས་རིག་པ་མེད་པ་འུག་པ་ལྟ་བུ་ཅི་ལ་ཡིན་གསུངས་ནས་ཐུགས་ལོག་མང་དུ་མཛད་ཚེ། མོ་ན་རེ་དེང་སང་གི་སེམས་ཅན་བསོད་ནམས་དམན་པའི་དུས་དབང་གིས་སངས་རྒྱས་མི་གཟུགས་སུ་གྲུབ་པའི་ཡོན་ཏན་མ་མཐོང་ནས་ལོག་པར་ལྟ་བ་སོགས་བྱེད། བདུད་མིའི་ཁོག་ཏུ་ཞུགས་པ་མ་ཤེས་ནས་རང་གཞན་ལོག་ལམ་ལ་ཞུགས་པ་ནི་སྙིགས་དུས་ཀྱི་རང་མཚང་རེད།
དུས་ངན་ཀྱི་རང་རྟགས་དང་གཏེར་སྟོན་གྱི་ཡོན་ཏན་རྣམས་འདི་ ༣༡༣༽ལྟར་རེད་ཟེར་ནས་འབྱུང་འགྱུར་གྱི་ལུང་བསྟན་བརྡ་རུ་བསྟན་ཚེ། རྗེའི་ཐུགས་ལ་གནས་བདག་ངོ་མ་ཡིན་པར་འདྲ་དགོངས་ནས། ཡ་དེ་ན་ཨ་བྲའི་བརྡ་དོན་ཅི་ཡིན་ཁྱོད་ཀྱིས་སྨྲོས་དང་གསུངས་ཚེ། མོ་ན་རེ་བླ་བྲང་དང་ཁྱེད་གཉིས་ལ་དཔེ་བཞག་བྱེད་ལ་རེད་ཟེར་ནས་མི་སྣང་བར་གྱུར། རྗེའི་ཐུགས་ལ་བླ་བྲང་ནས་དེ་སྐབས་རྣམས་སུ་གསོལ་བཅའ་ཅུང་ཟད་སྤྲད་པ་འདི་རེད་དགོངས། དེ་ནས་དཔོན་གཡོག་ཐམས་ཅད་ཚུར་བྱོན་ནས་རང་རང་གིས་ཐུན་བཅད་ནས་བཞུགས་ཡོད་སྐབས། རྗེའི་ཧ་བ་ཀུན་ལོ་དེ་ལ་གློ་བུར་དུ་ནད་ཞིག་བྱུང་འདུག་པས། དེ་ལ་རིམ་གྲོ་སོགས་ཅི་དགོས་ཐམས་ཅད་རྗེ་རང་གི་དབུས་དེར་འདུས་ཀྱི་བུ་སློབ་རྣམས་ཀྱིས་བསྒྲུབ་སྐབས། ནངས་བར་སྔ་མོ་བླ་མ་དམ་པ་གསུང་མཆོག་རྡོ་རྗེ་བྱོན་འོང་བས། རྗེའི་ཞལ་ནས་ཁོང་གི་ཧ་ལི་འདི་ལ་ཐུགས་གཏད་དང་རིམ་གྲོ་ཅི་དགོས་གསུང་དུ་གསོལ་ཞུས་ཚེ།
བླ་མའི་ཞལ་ནས་ང་རང་ད་ ༣༡༤༽ནངས་འོང་དོན་འདི་ལ་དགོས་པ་ཡོད་པས། ད་ལྟ་ཆོས་འབྲེལ་བྱེད་གསུངས། དེའི་ཐབས་ཙམ་གྱི་ཧ་བས་རྗེའི་ཞལ་ལ་བལྟ་ཞིང་ལག་གཉིས་ཐལ་མོ་སྦྱར་བའི་ཚུལ་བྱས་ནས་ཁ་ནུབ་ཕྱོགས་སུ་བསྟན་ནས་ཚེ་དུས་ལས་ཡོལ་སོང་བས། བླ་མ་གསུང་མཆོག་རྡོ་རྗེས་ཆོས་༼ཚེ་?༽ལུང་སོགས་ཞིབ་རྒྱས་སུ་གསུངས། རྗེའི་ཐུགས་ལ་བླ་མས་ཧ་ལི་འཆི་འགྲོ་བ་མཁྱེན་པ་འདྲ་དགོངས་ནས་ཕྱག་རྫས་ཅི་ཡོད་ནང་ནས་འབུལ་བ་སོགས་ཕུལ་བར་མཛད། དེ་ནས་གཏེར་ཆེན་ལས་རབ་གླིང་པ་དང༌། རྡོ་གྲུབ་རིན་པོ་ཆེ་རྣམས་ཀྱི་མདུན་དུ་ཕྱག་རྫས་ཅི་ཡོད་སོགས་ཕུལ་ཞིང༌། རྗེས་ཀྱི་རིམ་པའི་དགོངས་ཞག་ལ་སོགས་པ་ཐམས་ཅད་མཐའ་རྒྱས་སུ་མཛད། དེ་ནས་རྗེ་དེ་ཉིད་ཧ་བའི་དོན་དུ་སྐུ་མཚམས་ལ་བཞུགས་ཡོད་སྐབས། མཁའ་འགྲོ་བདེ་བའི་གོ་ཆ་ཡིན་སྐད་པའི་དར་མཐིང་གི་ལྭ་བ་གསོ་བ་རུས་རྒྱན་དང་རིན་པོ་ཆེ་དུ་མས་རྒྱན་གྱིས་སྤྲས་ཤིང་གཞོན་ཚུལ་ ༣༡༥༽ལང་ཚོ་དང་ལྡན་པ་ཞིག་གིས་འདི་སྐད་ཟེར།
ཡེ་ཡེཿ དབྱིངས་མི་འགྱུར་ཆོས་སྐུའི་མཁའ་ཀློང་ནས། ། གདངས་མ་འགགས་སྣ་ཚོགས་སྒྱུ་འཕྲུལ་ངོམ། ། རྩལ་བདེ་སྡུག་རི་མོ་ཅིར་ཡང་འཆར། ཁྱེད་ཀློང་ཆེན་སྒྱུ་མའི་རྣལ་འབྱོར་པ། ། ཡུལ་སྣང་བ་འཕྲད་པའི་ཆོ་འཕྲུལ་ལ། ། རྩིས་གདབ་ཀྱི་དགོངས་པ་ཨ་རེ་ཆུང༌། ། ཀུ་ཀུ་ནི་ལས་དང་སྐལ་བར་ལྡན། ། སྔོན་འདོགས་ཆུར་ཁྱོད་ནི་པད་གླིང་དུས། ། མོས་བསོད་ནམས་བསགས་པའི་ལས་འཕྲོ་ཡིས། །
དཔའ་བོ་ཁྱོད་ཀྱི་སྐུ་ཡི་གཟུངས་མར་འབྲེལ། ། སྨོན་ལོག་གི་བར་ཆད་སྟོབས་དབང་གིས། ། ལས་མཐའ་མ་ནག་ཕྱོགས་གྲོགས་ཀྱིས་བསླུས། ། དེའི་རྐྱེན་ཀྱིས་ད་རིས་ཀུ་ཀུར་སྐྱེས། ། ད་ཁྱོད་ཀྱི་ཡིད་ལ་བཅག་པ་ཡི། ། མོས་དགེ་རྩ་དེ་བཞིན་འགྲུབ་འགྱུར་ན། ། གནས་ཟངས་མདོག་དཔལ་རིར་ཚོགས་གྲལ་འགྲོ། ། སླར་གདུལ་བྱའི་ཡུལ་ལ་ལོ་གསུམ་ནས། ། དཔའ་བོ་ཁྱོད་ཀྱི་འཁོར་དུ་ ༣༡༦༽སྐྱེས་ནས་ཀྱང༌། ། དོན་གཉིས་ཀྱི་དཔལ་ལ་སྤྱོད་པར་ངེས། །
ཞེས་ཟེར་ནས་མི་སྣང་བར་གྱུར། རྗེའི་ཐུགས་ལ་ངའི་ཡིད་ལ་བཅག་པ་ཞེས་པ་ནི་མོ་རང་གི་དགེ་རྩ་ལ་ཆོས་དབྱིངས་རིན་པོ་ཆེའི་རྩ་བ་རབ་ན་བརྒྱ། མིན་ཀྱང་ལྔ་བཅུ་འམ། ཐ་ན་རྩ་ལྔ་ལས་མི་ཉུང་བ་ཞིག་བླུས་ནས་བུ་སློབ་རྣམས་ལ་ཁ་འདོན་བྱེད་དུ་བཅུག་པ་དང༌། ཁྱད་པར་དེའི་ཁྲིད་ཀྱང་བཤད་ནས་ཀྱང་བསྒོམ་སྒྲུབ་བྱེད་དུ་བཅུག་དགོས་དགོངས་པ་དེ་ཀ་ཡིན་པ་འདྲ་དགོངས་ཏེ། རྗེ་ལ་སྔར་དངོས་སློབ་དམ་པ་ཐུགས་ཀྱི་བུ་ཆེན་མ་ཤུལ་བླ་མ་གསང་སྔགས་ཞེས་པས་གསོལ་བཅའི་རྟེན་དུ་དངུལ་ཞིག་ཕུལ་ཡོད་པ་དེ་ཀ་ཡི་གེ་བླུ་ཡོན་ལ་བཞག་ཡོད་པས། དེའི་རྩ་བ་བྱས་ནས་ཕྱག་རྫས་ཀྱི་ལྷག་མ་རྣམས་ཡི་གེའི་མཐུན་རྐྱེན་མཛད་དེ། རྗེ་དངོས་སློབ་བླ་མ་ཀར་དོན་དང༌། ཉེ་གནས་བསོད་ནམས་དབང་ཕྱུག་མ་གཉིས་ལ་ཀུན་མཁྱེན་ཡབ་སྲས་ཀྱི་གསུང་དང༌། གཞན་ཡང་གསར་རྙིང་ ༣༡༧༽རིས་མེད་ཀྱི་དཔེ་ཆ་རྣམས་བླུ་དགོས་གསུངས་ནས་མངག་པ་སོགས་མཛད་ཚེ།
དེ་སྐབས་རྫུན་དབྱེན་ཞིག་གི་རྗེ་ལ་ཐུགས་སུན་གྱི་གཏམ་མང་པོ་ཞུས་པ་ལ་རྐྱེན་བྱས་ནས་ཐུགས་འདུན་ཞིག་དུ་གཏད་པ་དང༌། སྐུ་ཕྲེང་ཕྱི་མཛད་འདུལ་བ་འཛིན་པའི་སྐྱེས་བུར་དགོངས་ནས་དགེ་སློང་བསྒྲུབ་དགོས་དགོངས་ཡོད་ཚེ། ཉིན་གཅིག་མནལ་ལམ་ལ་བུད་མེད་མང་པོ་འཚོགས་ཡོད་པར་གཟིགས་ནས་འདི་རྣམས་ཅི་ཡིན་དགོངས་ཚེ། ཁོང་རྣམས་ན་རེ་ངེད་ཚོ་ཁྱོད་ཀྱིས་མི་ཤེས་སམ་ཟེར། རྗེའི་ཞལ་ནས་མི་ཤེས་གསུང༌། ཡང་མོ་ན་རེ་ངེད་ཚོ་སྔགས་སྲུང་མའི་ཕོ་ཉ་ཡིན། ཁྱོད་ཀྱིས་འདུལ་བའི་འཛིན་པ་བྱེད་ཀྱིན་ཡོད་པས་མགོ་དང་ཡན་ལག་རྣམས་ངེད་ཚོའི་ཡིན་པས་བཅད་ན་ཆོག་ཟེར་ནས། རྗེའི་དབུ་ལ་སྤུ་བྲིས་ཚད་ནས་གཅོད་གྲབས་བྱེད་པ་དང༌། གཞན་ཡང་གདུག་རྩུབ་དུ་མ་བསྟན་ཅིང་རྩ་ཁམས་འཁྲུག་སྟེ་བདེ་བའི་སྐབས་མ་སྟེར་ནས་མནལ་ལས་ ༣༡༨༽སད་དོ། ཡང་ཐོ་རངས་ཁར་མཁའ་འགྲོ་ཡེ་ཤེས་མཚོ་རྒྱལ་མས་ལོངས་སྤྱོད་རྫོགས་པའི་ཆས་དང༌།
དཔའ་བོའི་བརྟུལ་ཞུགས་འཛིན་པའི་ཆས་གོས་ཀྱི་དཔེ་བསྟན་ནས། ཁྱོད་ཀྱི་རྣལ་འབྱོར་ཧེ་རུ་ཀ་པའི་ཆས་འདི་བཞིན་མཛོད། ཞག་ཆ་ཤས་ནས་ང་ཉིད་དངོས་སུ་ཐོན་འོང་གསུངས་ནས་སྐུའི་གར་བསྒྱུར་ཏེ་འདི་སྐད་གསུངས། མ་དག་སྣང་བ་དབྱིངས་སུ་དག་པའི་ལྟས། ། ལུས་སེམས་མི་བདེའི་ཟུག་ངུ་ཅིར་ཡང་ལ༌། ། རེ་དོགས་འཁུ་འཕྲིག་ངང་ལ་མི་བསྐྱེལ་བར། ། འཛིན་མེད་ལམ་གྱི་རིག་པའི་གཤིས་སུ་ཀློད། ། རྒྱ་ཡན་མཐའ་བྲལ་རིག་སྟོང་འབྲས་བུར་སྐྱོལ། ། ལམ་གྱི་བོགས་འདོན་ཉེ་རྒྱུའི་ཕོ་ཉ་བརྟེན། ། ཚོགས་བསགས་སྒྲིབ་སྦྱོང་མེ་མཆོད་གྲངས་མང་ཐོངས། །
སུ་ཡི་ཁ་ལ་མི་ཉན་རང་ཚུགས་ཟུངས། ། རུས་རྒྱན་མེ་ལོང་བརྟུལ་ཞུགས་རྒྱན་ཆས་ཆོངས། ། སྣང་བ་གཏད་མེད་གཟུང་འཛིན་ཕཊཿཀྱིས་གཏོར། ། བགེགས་ཞེས་མི་དམིགས་སེམས་ཀྱི་ཆོ་འཕྲུལ་ཏེ། ། ཤར་དང་གྲོལ་བ་དུས་མཉམ་རིག་ངར་གདང༌། ༣༡༩༽། ལྷུན་གྲུབ་ལམ་བྱེད་ངོ་བོ་ཟད་སར་ཞོག ། གནད་ལྡན་མི་མོའི་ངག་གིས་མི་བསླུ་བར། ། སྨྱོན་པ་དྲང་པོ་བྲམ་ཟེའི་བརྟུལ་ཞུགས་བསླབ། ། དུས་གསུམ་རྒྱལ་བའི་གདུང་འཚོབ་ཁྱོད་བསྔགས་པས། །
བདུན་ཅུའི་གར་བྱེད་དཔའ་བོ་མཁའ་འགྲོའི་གྲོང༌། ། ངོ་མཚར་བལྟས་བཅས་གདུལ་བྱ་དང་བཅས་འདྲེན། ། ཤེས་པར་གྱིས་ཤིག་པད་འབྱུང་ཐུགས་ཀྱི་སྲས། ། ཀློང་ཆེན་ལས་འབྲེལ་རྩལ་ལ་སྙིང་གཏམ་གདམས། ། ཞེས་ཟེར་ནས་མི་སྣང་བར་ཡལ་མ་ཐག་མནལ་ལས་སད་དོ། རྗེས་ཀྱང་མཁའ་འགྲོའི་ལུང་བསྟན་བཞིན་དཔའ་བོའི་བརྟུལ་ཞུགས་ཀྱི་ཆས་དང༌། ཧེ་རུ་ཀ་པའི་ཆས་བརྒྱད་ལ་སོགས་པ་ཐམས་ཅད་བསྒྲུབ་པར་མཛད། དེའི་སྐབས་སུ་མཁའ་འགྲོའི་རིགས་ཅན་གྱི་མཐུ་ལ་བརྟེན་ནས་ཡང་དག་ཐུགས་ཀྱི་ཆོས་སྐོར་གྱི་གཏད་རྒྱ་གློ་བུར་དུ་སད་ནས་ཆོས་ཀྱི་བདག་པོ་ཤཱི་ལ་བཛྲ་ལ་སོགས་པར་གསལ་ཁྱབ་ཏུ་སྤེལ་བར་མཛད། རྗེའི་ཐུགས་ལ་མཚོ་རྒྱལ་དངོས་བྱོན་གསུང་ ༣༢༠༽བ་དེ་ཨི་ཡིན་དགོངས་ཚེ་མཚོ་རྒྱལ་མིན་པར་མཁྱེན། རྗེའི་དངོས་སློབ་མགོན་བླ་ཀློང་ཆེན་ཞེས་པས་མདང་སུམ་ང་རང་གི་རྨི་ལམ་ལ་མཁའ་འགྲོ་ཡེ་ཤེས་མཚོ་རྒྱལ་འབྱོན་པར་རྨིས་པས།
དེ་དང་ཁྱེད་རྣམ་པ་གཉིས་འཛོམ་ན་ཁྱེད་བླ་མ་ཡབ་སྲས་ཀྱི་བསྟན་པ་འདི་ད་དུང་དར་རྒྱས་ཞིག་འོང་ངེས་པ་རེད་ཟེར། རྗེའི་ཞལ་ནས་དུས་ཚོད་ནམ་འོང་གི་གསུངས། ཁོང་ན་རེ་སྟོན་སྨད་འདི་ཀར་འོང་ངེས་པ་རེད་ཟེར། རྗེའི་ཐུགས་ལ་སྔར་མཁའ་འགྲོའི་ལུང་བསྟན་དང་འདྲ་མཚུངས་གི་ཏ། དུས་དབང་ངན་པའི་རྐྱེན་དེས་ཅི་འགྱུར་ཆ་མི་ཆོད་དགོངས། དེ་ནས་ཟླ་ཞག་འགའ་སོང་ཚེ་རྗེས་ཀློང་ཆེན་ལ་ཁྱོད་ཀྱི་རྨི་ལམ་གྱིས་རིགས་ངོ་མ་རེད། ད་སྟོན་གྱི་མི་ཚད་དགུན་ཐོན་རན་འབྱུང་བས། ཁྱོད་ཀྱི་མཚོ་རྒྱལ་སྤྲུལ་པ་བྱོན་འོང་གི་ཟེར་བ་དེ་ཙམ་རེད་གསུངས་ནས་རྩེད་མཚར་མང་པོར་གསུངས། ཁོང་ན་རེ་སྔ་ཕྱི་རེ་ཡོད་ཐང་མ་གཏོགས་བྱོན་ངེས་པ་ལྷ་དཔང་ཡིན་ན་ཟེར། དེ་ནས་ཉིན་གཅིག་རྗེ་བསྐྱོད་ལམ་ལ་བྱོན་ནས་ ༣༢༡༽གཟིགས་ཚེ་རྗེའི་བཞུགས་གནས་ཀྱི་མདུན་ངོས་སུ་གུར་ཞིག་གི་ནང་ན་རིག་མ་མྱོང་བའི་སྔགས་པ་ཞྭ་ནག་གོས་བེར་གྱོན་པ་ཞིག་གིས་འགྱིང་སྟབས་ཀྱིས་ལག་གཉིས་མེ་ལོང་དང་མདའ་དར་འཛིན་པ་ཞིག་འདུག་པས།
རྗེའི་ཐུགས་ལ་ཚེ་རིང་མས་ཆོ་འཕྲུལ་འདྲ། མཁའ་འགྲོ་སྔགས་པའི་ཆ་བྱད་ཅན་ཞིག་གི་ཅི་ལ་ཡོད་དགོངས། ད་ལྟ་ཐུན་གྲོལ་རྗེས་བདེ་བའི་རྡོ་རྗེ་ཡིན་འདུག་པས་ངོ་མཚར་ཆེ་འདུག་དགོངས། དེ་ནས་དབུས་མོ་བདེ་བའི་རྡོ་རྗེས་དྲུང་དུ་འོང་ནས་ང་རང་ལ་མཁའ་འགྲོའི་ལུང་བསྟན་བྱུང་ནས་ཁྱེད་ཀྱི་སྐུ་མདུན་དུ་འོང་བ་ཡིན་པས། ད་དུང་བསྟན་པ་དང་སེམས་ཅན་གྱི་དོན་དུ་སྐུ་ཚེ་ཞབས་པད་བརྟན་དགོས་པས་གསོལ་བ་ཡང་ཡང་བཏབ་པས། རྗེའི་ཞལ་ནས་ང་རང་འཆི་བ་ལ་རང་དབང་ཐོབ་པའི་གང་ཟག་མིན་པས་ནམ་འཆི་ངེས་པ་མེད་གསུངས། ཡང་བདེ་བའི་རྡོ་རྗེས་མཁའ་འགྲོའི་ལུང་བསྟན་རྗེའི་ཕྱག་ཏུ་ཕུལ་ནས་ལགས་ང་རང་གིས་རྫུན་དང་གཡོ་གཏམ་མིན་པའི་བདེན་རྟགས་འདི་རེད་ཞུས་པས། རྗེས་གཟིགས་ནས་དགེ་སློང་ ༣༢༢༽འདུལ་བ་འཛིན་པའི་ཆས་སུ་ཞུགས་མ་ཉན་པ་འདྲ་དགོངས་ནས་ཞལ་ཅུང་འཛུམ་ཞིག་མཛད། དེ་མིན་ཅི་ཡང་མ་གསུངས། ཡང་བདེ་བའི་རྡོ་རྗེས་མཁའ་འགྲོའི་ལུང་བསྟན་གྱི་དོན་ཁྱེད་ཀྱི་ཐུགས་སུ་མཁྱེན་བཞིན་རང་གི་ཞུ་མི་དགོས་ཀྱང༌།
བདག་རང་ནི་གཞན་དབང་དུ་སོང་བ་དང་གཅིག རྗེའི་གཟུངས་མ་སོགས་ཀྱི་ཐུགས་བབ་ཡོད་མེད་དང༌། ང་རང་ཁ་ཉམས་ཞན་ནས་དུས་མཐའི་མི་ཡིན་པ་སོགས་ལ་ལང་བཏང་ནས་ཁྱེད་ཀྱི་སྐུ་རྩར་བཅར་ཐབས་མ་ལྡན་པ་ཡིན་མ་གཏོགས། མོ་ལོ་བཅོ་ལྔའི་དུས་ནས་ཡུལ་ཁྱིམ་ཉེ་འབྲེལ་ཐམས་ཅད་བཙན་ཐབས་སུ་སྤངས་ནས་ཁྱེད་གཅིག་པུར་གསོལ་བ་བཏབ་སྟེ་དམ་པའི་ལྷ་ཆོས་ཞིག་ཨི་འགྲུབ་སྙམ་ཡང༌། ལུས་ངན་བདག་ལས་ངན་པའི་དབང་གིས་འཁོར་ཆེན་སྤང་ནས་འཁོར་ཆུང་ལ་ཉིན་མཚན་མེད་དུ་གཡེང་འདུག་པས། ད་ནི་འདི་ཕྱི་བར་དོ་གསུམ་ལ་འབྲལ་བ་མེད་པའི་ཐུགས་གཏད་སྐྱབས་འཇུག་དང༌། གདམས་ཁྲིད་རེ་གནང་བའི་བཀའ་དྲིན་མ་ཆུང་ཞུ་ཟེར་བ་དང༌། གཞན་ ༣༢༣༽ཡང་ཆོས་དང་སེམས་ཅན་གྱི་བགྲོ་གླེང་མང་པོར་བྱས། ཡང་རྗེའི་ཞལ་ནས་ཁྱེད་ཟབ་གཏེར་ལ་དབང་བ་ཞིག་ཡིན་པས། ངས་གདམས་ཁྲིད་བསྟན་སླ་གི།
ཁྱེད་ཀྱི་ཐོག་མར་གྱི་བླ་མ་སུ་བསྟེན། གདམས་ངག་ཅི་བསླབ། ཀློག་སློབ་པའི་སློབ་དཔོན་ཅི་འདྲ་ཡོད། གཏེར་གྱི་ཁ་བྱང་ཕྱག་ཏུ་ནམ་ལོན། གཏེར་གྲོགས་དང་ཆོས་བདག་གང་ལྟར་ཡོད་ལེགས་པར་སྦ་གསང་མེད་པར་སྨྲོས་གསུང༌། བདེ་བའི་རྡོ་རྗེས་ང་རང་ཆུང་ནས་ཆོས་ལ་མོས་ཀྱང་ཕ་མའི་བཀས་མ་གནང་ནས་གནས་ལམ་བསྟན། དེ་ནས་ལོ་ངོ་བཅུ་གཉིས་ལོན་དུས་རྨི་ལམ་ལ་གྲུབ་ཆེན་ས་ར་ཧ་པ་ཡིན་སྐད་པའི་རྣལ་འབྱོར་པ་ཞིག་གིས་ལུས་མེད་མཁའ་འགྲོའི་ཆོས་སྐོར་རེད་ཟེར་ནས་རྩ་རླུང་གི་འཁྲུལ་འཁོར་ལ་བསླབས་པ་དང༌། གཞན་ཡང་འོག་སྒོ་བདེ་བ་ཆེན་པོའི་མན་ངག་ཐམས་ཅད་དེ་ལས་བརྒྱུད། ལོ་བཅུ་གསུམ་དུས་མཁའ་འགྲོས་ལུང་བྱང་འོང་ནས་གྲོགས་གཏེར་གནས་ཆོས་བདག་ཐམས་ཅད་འདི་ཕྱོགས་སུ་ཡོད་པར་ལུང་དུ་བསྟན་ཀྱང་ཡི་གེ་མ་ ༣༢༤༽ཤེས་པའི་རྐྱེན་གྱིས་རེ་ཞིག་བཏང་སྙོམས་ལ་ལུས་སྐབས་ཚེ་རིང་མའི་གྲོགས་བྱས་ཏེ་བརྗེད་ཐོ་ཙམ་བྲིས། བཅུ་དྲུག་ལོན་དུས་གནས་ལ་འགྲོ་དགོས་ཀྱང༌།
བཅོ་ལྔའི་ལོར་ཁྱེད་ལ་གསོལ་བ་བཏབ་ནས་སྨད་ཕྱོགས་སུ་འོང༌། བཅུ་བདུན་ལོར་མགར་ར་གཏེར་ཆེན་གྱི་ལུང་གིས་ཟིན་ཀྱང་རྟེན་འབྲེལ་གཞན་དབང་ལ་སོང༌། དེ་ནས་ལོ་ངོ་བཅོ་བརྒྱད་དུས་ཁྱེད་མཁར་འགབ་ནང་དུ་དཔོན་པོ་ཤི་སར་བྱོན་སྐབས། སྟོང་དཔོན་བཟང་ལོ་དང༌། ངེད་གཉིས་ཀྱིས་རྡོ་ཆུའི་རབ་ཁ་ནས་གསོལ་ཇ་དྲངས་ཤིང་དེ་ཀར་བཞུགས་པར་གསོལ་བ་བཏབ་ཀྱང༌། གྲྭ་པ་དབང་བཙན་པས་བཞུགས་སུ་མ་སྟེར། དེའི་སྐབས་ཁྱེད་ཀྱིས་དངོས་རྫས་གནང་བ་དང༌། ཞལ་གདམས་གསོལ་འདེབས་སོགས་མཛད་པའི་རྐྱེན་གྱིས། རྨ་རྒྱལ་ནས་ཟབ་གཏེར་སྐོར་གསུམ་གྱི་བརྡ་བྱང་དང༌། མཚོ་རྒྱལ་སྒྲུབ་པའི་ཆོས་སྐོར་བཅས་རྙེད།
ལོ་བཅུ་དགུའི་དུས་རྨི་ལམ་འཁྲུལ་སྣང་ཞིག་ལ་རྐྱེན་ནས་གཉིད་ལས་སད་ཚེ། ༣༢༥༽ཡི་གེ་བྲི་འདོན་ལ་འབད་རྩོལ་མ་དགོས་པར་ཤེས་པ་སོགས་བྱུང༌། དེ་མིན་འོད་གསལ་རྫོགས་པ་ཆེན་པོ་འབྲས་བུའི་ཆོས་མཆོག་ཕུལ་དུ་ཕྱིན་པ་ནི་གཅིག་གི་ཟུར་ནས་ཞུས་མ་ལོན་ལགས། རྣམ་པའི་རྣམ་པ་ལམ་བྱེད་ཙམ་བསྟན་པ་མཐོང་ཡང༌། ང་རང་བློ་དམན་པའི་དབང་གིས་ངལ་བ་ལ་བསམ་ནས་ཞུ་མ་ཐུབ་ཞུས་ཚེ། ཡང་རྗེའི་ཞལ་ནས་དེ་ན་ཁྱེད་ཀྱི་སྣང་བ་ལམ་བྱེད་བློར་མ་ཆུད་ན་རང་ལུགས་ཀྱི་དགོངས་ཉམས་ཅི་འདྲ་ཡིན་གསུང༌། བདེ་བའི་རྡོ་རྗེས་ལགས་ང་རང་མོ་ལོ་བཅུ་དྲུག་ཙམ་ནས་བཟུང་ད་བར་ལ་ཉམས་ལེན་འདི་རེད་ཟེར་རྒྱུ་ཅུང་ཟད་ཙམ་ཡང་མ་རྙེད། ཕྱིའི་ཡུལ་ལ་སྣང་བས་ཕར་མ་བཅད་གསལ་ལྷང་ངེ༌། ནང་བློ་ཡིས་བཅོས་སུ་མ་གཞུག་པའི་སྟོང་སང་ངེ༌། བར་རྟོག་ཚོགས་ཀྱི་རྐྱེན་དབང་གིས་བསྒྱུར་དུ་མི་བཏུབ་པའི་ཟང་ཐལ་ལེ་བའི་ཤེས་པ་འདི་ལ་སེམས་ཟེར་བ་ཨི་ཡིན།
འདི་འཁོར་འདས་གཉིས་ཀྱི་གྲུབ་གཞིར་སོང་བས་མེད་པ་ཡང་མ་ཡིན། ༣༢༦༽སྨྲ་བསམ་བརྗོད་པ་དང་བྲལ་ཞིང་ཁྱབ་བརྡལ་ནམ་མཁའ་ལྟ་བུར་གནས་པས་ཡོད་པ་ཡང་མ་ཡིན། ཡོད་མེད་གང་གི་ཕྱོགས་སུ་མ་ལྷུང་བའི་ཡེ་གྲོལ་བློ་འདས་ཆེན་པོ་འདི་ཀ་རིག་པའི་ངོ་བོ་རེད་སྙམ་གི་ཞུས། རྗེའི་ཞལ་ནས་གསལ་སྟོང་གཉིས་སུ་མེད་པའི་ཡེ་ཤེས་དེ་ལ་རིག་པ་ཟེར་བ་ཡིན་པས་ངོ་བོ་དེ་ཀའི་ངང་གདངས་དང་མ་བྲལ་བར་ཉམས་སུ་བླངས་ན་ཆོག་གསུང་ནས་ཕན་ཚུན་གཉིས་ཀྱིས་རྫོགས་པ་ཆེན་པོའི་ཆོས་ཀྱི་བགྲོ་གླེང་མང་དུ་མཛད། ཁྱད་པར་བདེ་བའི་རྡོ་རྗེས་སྙན་རྒྱུད་ཀྱི་ཆོས་སྐོར་རྡོ་རྗེ་ཆུ་འཐུང་གི་མན་ངག་དང༌། གཏེར་གྱི་ཁ་བྱང་གཏེར་སྟོན་གྱི་འབྱུང་ཁུངས་ལ་སོགས་པ་ཐམས་ཅད་རྗེ་ལ་སྦས་གསང་མེད་པར་ཞུས་པས། རྗེའི་ཞལ་ནས་ཁྱེད་རང་གི་ཁ་བྱང་ཡང་བྱང་ཐམས་ཅད་དུ་སྔར་ནས་ཡོད་པར་སྣང་ནའང༌། རྟེན་འབྲེལ་གྱི་སྟབས་བདེ་མོ་མ་བྱུང་ཡང༌། མགར་ར་སྤྲུལ་སྐུའི་ཞལ་གསུང་ལེགས་པོ་གནང་ཡོད་པས་དེ་ལུགས་ཀྱི་རྟེན་འབྲེལ་འཕྲོ་ཅན་དགོས། ཁྱེད་ཀྱི་ཁ་བྱང་ནང་ན་ང་རང་ཨི་ ༣༢༧༽ཡོད་གསུངས།
བདེ་བའི་རྡོ་རྗེས་ཧ་མ་གོ་ལགས་ཞུས་ནས་རྗེ་དེ་ཉིད་ཐབས་གྲོགས་ཀྱི་གཙོ་བོར་བསྟན་ཀྱང༌། གཞན་གཟུངས་མ་སོགས་ཀྱི་ཐུགས་བབ་མེད་བསམ་ནས་བཏང་སྙོམས་སུ་བཞག དེ་ནས་རྗེའི་ཞལ་ནས་སང་ཕོད་ང་རང་གི་ཕུ་བོ་མཁྱེན་སྤྲུལ་རིན་པོ་ཆེའི་སྐུ་གེགས་ཀྱི་ཐོག་ཡིན་པས་ཁྱེད་ཀྱི་ཐུགས་གཏད་རེ་དགོས། ང་རང་འཆི་བ་ལ་ཡ་ང་ཡོད་པ་མིན་ཏེ། ཁྱད་པར་༼ཁྱེད་དང་?༽ང་གཉིས་བླ་སློབ་ཏུ་སོང་བའི་ཐབས་ཅི་ཡོད་ཀྱི་ཁྱེད་ཀྱི་བཀའ་ཅི་བཅག ང་རང་གི་འདི་སྣང་ལ་སེམས་ལོས་གཏད་དང༌། བླ་བྲང་ནས་གདུལ་བྱར་འགྲོ་དགོས་སོགས་ཟེར་འདུག་པས། དེ་ལྟར་བྱེད་དགོས་ཚེ་འདི་སྣང་ལ་འདུག་ཟེར་རྒྱུ་མེད་གསུངས། ཡང་བདེ་བའི་རྡོ་རྗེས་ཁྱེད་ཀྱིས་འདི་ལྟར་གསུངས་མི་ཉན། བླ་བྲང་དང་གྲོས་འོང་ལོས་འགྲོ།
ད་དུང་བསྟན་པ་དང་སེམས་ཅན་གྱི་དོན་ལ་བཞུགས་པར་གསོལ་བ་བཏབ། རྗེས་ཀྱང་དེ་བཞིན་བཞུགས་པར་ཞལ་གྱིས་ ༣༢༨༽བཞེས་ནས། སང་ཕོད་སོགས་སྟབས་ནམ་ལྡན་དུས་ཞིག་ལ་ཁྱེད་ཀྱི་གསུངས་ཆོས་ཐམས་ཅད་ངའི་སར་ཁྱེར་ཤོག་གསུངས་ཏེ། ཕན་ཚུན་གཉིས་ཀ་ནས་གཅིག་གྲོགས་གཅིག་གིས་བྱས་ཤིང་ཐབས་ཤེས་འདུ་འབྲལ་མེད་པའི་སྨོན་ལམ་མཛད་ནས་ཐུགས་ཡིད་གཅིག་དྲིལ་ལྟ་བུའི་དད་འདུན་གྱི་གསོས་སུ་གྱུར་ཏོ། དེ་ནས་ཟླ་ཞག་འགའ་སོང་རྗེས་མཁའ་འགྲོ་རིག་པའི་གོ་ཆ་ཡིན་སྐད་པའི་བུད་མེད་འཇིགས་སུ་རུང་བ་ཞིག་བྱུང་ནས་རྗེ་ལ་འདི་སྐད་གསོལ། ཁྱོད་སྔར་འཕྲང་མགོའི་གཏེར་ཆེན་ཤེས་རབ་འོད་ཟེར་ཡིན་དུས་ནས་ད་ལ་ཐུག་གི་བར་དུ་ངས་བརྩེ་བའི་བུ་གཅིག་ལྟ་བུར་བསྐྱངས་ནས་ཟབ་གཏེར་དུ་མའི་གྲོགས་ལྡན་བྱས་ཏེ། གུ་རུའི་ཐུགས་བཞེད་མ་ལུས་པ་བསྒྲུབ། ད་རིས་ཀྱི་སྐབས་སུ་ཁྱེད་ཀྱི་སྔགས་ལོག་བྱས་ནས་ཐེག་པ་འོག་མར་འཇུག་འདུན་ཡོད་པ་དེ་ལེན། སྲོག་ལ་བབ་ན་བདེ་བའི་རྡོ་རྗེ་དང་ངེད་བཅས་དམ་ཚིག་གཅིག་པ་ཡིན་པས་འགལ་བ་ཡོང༌། འདི་ཙམ་ ༣༢༩༽རེད་ཟེར་ནས་མོ་ཡིས་གྲུ་ཞིག་རྗེའི་སྐུ་ལ་ཚད་ཙམ་བྱས་ཚེ།
རྗེའི་ཐུགས་ལ་མཁའ་འགྲོས་བཀའ་ཆད་འབེབས་པ་འདྲ་དགོངས་ཚེ། གློ་བུར་དུ་འབམ་གཞི་ལྟ་བུའི་མ་ངེས་པའི་བསྙུང་གཞི་ཞིག་གིས་ཐེབས་བྱུང་བས། བསོ་སྤྲུལ་རིན་པོ་ཆེ་དང༌། སློབ་འབངས་ཀུན་གྱིས་སྐུ་རིམ་ཞབས་བརྟན་སོགས་ཅི་དགོས་ལེགས་པར་བསྒྲུབས་ནས་བསྙུན་ལས་གྲོལ་ཏེ། ཟབ་གཏེར་སྔ་ཕྱི་གཉིས་ཀྱི་དབང་ལུང་ཁྲིད་སོགས་འདུས་སྡེ་རྣམས་ལ་དར་རྒྱས་སུ་སྤེལ་བར་མཛད་ཚེ་སྔར་བས་ཤེས་རབ་རྒྱས་ཤིང༌། དེ་སྐབས་སུ་ཟབ་གཏེར་གསར་ཕབ་སོགས་ལ་བརྡ་ཁྲོལ་ཤིན་ཏུ་མྱུར་བར་སོགས་འདུག་པས། རྗེའི་ཐུགས་ལ་བདེ་ཆེན་བདེ་བའི་རྡོ་རྗེར་འཕྲད་པས་ཡིན་པར་འདུག་དགོངས་ནས། ནུབ་ཐུན་སྐབས་མཁའ་འགྲོའི་ཚོགས་མཆོད་གསུང་དུས་བདེ་བའི་རྡོ་རྗེ་ཡིད་རྒྱ་མཛད་ནས། བདག་སྐྱེ་བ་འདི་ནས་ཚེ་རབས་ཀུན་ཏུ་བདེ་བའི་རྡོ་རྗེ་ཉེ་རྒྱུའི་གྲོགས་སུ་འཕྲད་པར་སྨོན་པས། འོད་ཐིག་གི་ཀློང་ནས་བདེ་བའི་རྡོ་རྗེ་དངོས་སུ་ ༣༣༠༽འོང་ནས་ལུང་བསྟན་བསླབ་བྱ་མང་པོར་མཛད་པ་གཏེར་གཞུང་དུ་གསལ།
དེ་དུས་མནལ་ལམ་ལ་ཡབ་རྗེ་བླ་མ་རིན་པོ་ཆེ་དང་ཞལ་མཇལ་ནས་བསྟན་པ་སྤྱིའི་འབྱུང་དང་འབྱུང་འགྱུར་གྱི་ལུང་བསྟན་དུ་མ་གསུངས། ཁྱད་པར་རང་གཏེར་བཀའ་བརྒྱད་ཀྱི་གཏེར་ཤོག་རྣམས་གནང་ནས་འདི་ཁྱོད་ཀྱིས་གཏན་ལ་ཕོབ་དང༌། ངའི་དགོངས་བརྒྱུད་ཀྱི་བྱིན་རླབས་ཚ་ཚ་སྐོར་༼རྐོས་?༽ཕོར་བཞིན་དུ་ཐོབ་ནས་གཏེར་གཉིས་ཀྱི་བསྟན་པས་ས་སྟེང་ཁྱབ་པར་ངེས་སོ་གསུངས། རྗེའི་ཞལ་ནས་བླ་མ་རིན་པོ་ཆེ་ལགས་བདག་གིས་གཏེར་གཉིས་ཀྱི་བསྟན་པ་རྒྱས་ཕྱིར་དང༌། ཚེ་སྲོག་བརྟན་ཐབས་སོགས་ལ་ཅི་དགོས་ཞུས་ཚེ། བླ་མ་རིན་པོ་ཆེའི་ཞལ་ནས་ཁྱོད་ཀྱི་ལས་དང་བྱ་བ་ཐམས་ཅད་ལམ་དུ་འགྲོ་ཐབས་ལ་ངའི་འདྲ་སྐུ་བརྒྱ་རྩ་བཞེངས་པ་དང༌། ཡང་གཏེར་རྣམས་གསར་ཕབ་བྱེད་པ་ལ་གཡེང་བ་མེད་པར་བརྩོན་པ་དང༌། བློ་ཕུག་ང་ལ་བཅོལ་ནས་གསོལ་བ་ཐོབས་དང༌། གང་བརྩམ་ཚེ་ཐམས་ཅད་དཀར་པོ་དགེ་བའི་ལམ་ལ་འགྲོ་ངེས་པ་ཡིན། ༣༣༡༽ ཁྱད་པར་ཁྱོད་སང་ཕོད་མཁྱེན་སྤྲུལ་གྱི་གེགས་ཐོག་ཡིན་པ་དང༌།
དམ་སྲི་མི་རུ་བརྫུས་ནས་བར་ཆད་འོང་ཉེན་ཡོད་པས། དེ་ལ་སྟབས་གཟབ་དགོས་གསུངས། རྗེའི་ཞལ་ནས་དེ་སྐབས་ཀྱི་རིམ་གྲོ་ཅི་དགོས་ཞུས་ཚེ། སློབ་དཔོན་སྐུ་བརྙན་ཁྱོད་རང་གིས་ལག་འདེབས་འབུམ་ཐེར། མཁའ་འགྲོའི་མེ་མཆོད་དང་ཚོགས་མཆོད་ལ་སོགས་གྲངས་ལྡན་དང༌། ཁྱད་པར་ཕག་མོའི་སྒྱུ་འཕྲུལ་མཁའ་འགྲོ་སུ་ཁ་བཛྲ་དང་སྐལ་བ་ལྡན་ཐབས་འོང་ན་རྐྱེན་ལས་ཐར་འགྲོ་གསུངས་ནས་སྤྱན་ཧྲིག་གེར་བར་སྣང་ལ་གཟིགས་ནས་གསུངས་གི་གདངས་ལས། ཧོ་ཧོཿ ཤར་ནམ་མཁའི་སྙིང་པོ་འོད་པོ་ཆེ། ། ལྷོ་གཡུ་འབྲུག་གི་སྒྲ་ཡིས་བསུ་བའི་དུས། ། རྩལ་གསུམ་ལྡན་ཐང་དཀར་མཁའ་ལ་ལྡིང༌། །
ཟིལ་གནོན་དང་སྒྲ་བརྒྱ་ལྷན་འཛོམ་ན། ། མདངས་གཅིག་གྲོགས་གཅིག་གིས་བྱེད་པར་ངེས། ། ནུབ་སྲིན་བྱ་ཁྭ་ཏ་རོག་པོ་འདིའི། ། བཞད་པ་ཡི་སྒྲ་ལ་མ་ཞེན་ ༣༣༢༽དགོས། ། རྨ་བྱ་ཡིས་འཛུམ་མདངས་གཡོ་བ་ལ། ། དྲན་བྱེད་ཀྱི་ལྕགས་ཀྱུ་མ་འཆིང་གལ། ། དེ་འཆིང་ན་རླུང་དང་མར་མེའི་དཔེ། ཁྱེད་སྐུ་ཚེའི་འཕེལ་ཁ་རྐྱེན་གྱིས་བསྒྱུར། ། དབྱིངས་མི་མིན་ཡུལ་གྱི་ནོར་བུ་འདི། ། ཐབས་མཁས་པས་བརྟག་འགུགས་ལས་བརྩམས་ནས། །
རྒྱ་མོ་ཡི་དཔལ་དུ་སྤྱོད་ཤེས་ན། ། གཏེར་གཉིས་ཀྱི་བསྟན་པ་མཐའ་ནས་རྒྱས། ། གནས་ལྔ་ཡི་མདུད་པ་རིམ་གྲོལ་ནས། ཁྱོད་ཀློང་ཆེན་ཀློང་གི་སྒོ་བརྒྱ་འབྱེད། ། ཚུལ་གོ་བར་མཛོད་ཅིག་སྙིང་གི་བུ། ། ཞེས་གསུངས་མ་ཐག་མནལ་ལས་སད་ཚེ། བཀའ་བརྒྱད་ཀྱི་གཏེར་ཤོག་ཐམས་ཅད་མངོན་སུམ་དུ་ཕྱག་ལ་འབྱོར་ཡོད་པ་ཕྱིས་ནས་སྐལ་ལྡན་བུ་སློབ་རྣམས་ཀྱིས་ཀྱང་མཐོང་ཆོས་སུ་གྱུར། དེ་ནས་གཏེར་སྒྲུབ་མཛད་ཅིང་རིམ་གྱིས་གཏན་ལ་ཕབ་ནས། ཟབ་གཏེར་ཡོངས་རྫོགས་ཀྱི་ཆོས་ཀྱི་བདག་པོ་བསོ་སྤྲུལ་རིན་པོ་ཆེ་སྣ་ཚོགས་རང་གྲོལ་གྱིས་དབུས་བུ་སློབ་སྐལ་ལྡན་རྣམས་ལ་གསལ་ ༣༣༣༽ཁྱབ་ཏུ་སྤེལ་བར་མཛད་དོ། དེ་ནས་དགུང་གྲངས་སོ་དགུའི་ལོར་རིག་འཛིན་ཞི་དྲག་གི་སྒོ་ནས་སྐུ་མཚམས་ལ་བཞུགས་ནས་བདུན་ཕྲག་གསུམ་ཙམ་འགྲོ་སྐབས།
སྔར་ཨ་སང་གཏེར་སྟོན་རྣམ་སྲས་ལ་ཡབ་རྗེ་བླ་མའི་ཟབ་གཏེར་མ་བསྒོམ་སངས་རྒྱས་ཀྱི་ཁྲིད་དང༌། གཞན་ཡང་བར་དོ་དྲུག་ཁྲིད་ལ་སོགས་པ་ཟླ་དྲུག་ཙམ་དུ་ཞིབ་རྒྱས་སུ་གསུངས་སྐབས། གནས་དེ་ལ་དང་པོ་ཟོན་ཅུང་ཟད་ཞིག་མཛད་པའི་རྐྱེན་གྱིས་མཁའ་འགྲོའི་ལུང་བསྟན་འབྱུང་ཡང་བཏང་སྙོམས་སུ་ཡོད་དུས། གནས་བདག་ཡིན་ཟེར་བའི་མི་མོ་གཉིས་ཀྱིས་ཁྱེད་ངེད་ཅག་གི་གནས་ལ་ལྟད་མོར་འགྲོ་ཟེར་ནས་ཡང་ཡང་འོང་ཀྱང་མ་བྱོན་པར་ཁྱེད་གཉིས་སོང༌། ང་དུས་ལ་བབ་དུས་ཐོན་འོང་གསུངས་པ་དེ་དུས་ལ་བབ་ནས་སྟག་གཟིག་དོམ་སེང་མང་པོ་འོང་སྟེ། ཁྱེད་ངེད་ཅག་གི་གནས་སུ་ཕེབས་ལགས་ཞུས་པས། རྗེའི་ཞལ་ནས་ཁྱེད་གཅན་ཟན་ཤ་སྟག་ཡིན་པར་འདུག་ན་དེའི་ཡུལ་དུ་ང་མི་འགྲོ་གསུངས། སྟག་མགོ་ཅན་ན་རེ། ༣༣༤༽ ཛཿ ཤར་ཕྱོགས་མེ་ལོང་ཡེ་ཤེས་གདངས། །
རང་བཞིན་ཡེ་ཤེས་སྤྱོད་པའི་མ། ། རྡོ་རྗེ་མཁའ་འགྲོ་རྒྱལ་བའི་ཡུམ། ། ཞི་བའི་ཕྲིན་ལས་ང་ཡི་དབང༌། ། ཟེར་ནས་རྒོད་ཐང་དཀར་ཞིག་ཏུ་གྱུར་ནས་རྗེའི་མདུན་ཕྱོགས་དེ་ཀར་འདུག གཟིག་གི་མགོ་ཅན་ན་རེ། ཧཱུྃཿ ལྷོ་ཕྱོགས་མཉམ་ཉིད་ཡེ་ཤེས་དབྱིངས། ། རང་བཞིནཾཾཾ་ཿཡེ་ཤེས་སྤྱོད་པའི་མ། ། རིན་ཆེན་མཁའ་འགྲོ་སེར་གསལ་མཛེས། ། རྒྱས་པའི་ལས་ཀུན་བདག་ལ་དབང༌། །
ཟེར་ནས་རྒོད་ཐང་དཀར་དུ་སྤྲུལ་ནས་རྗེའི་གཡས་ཕྱོགས་སུ་ཁ་བསྟན་ནས་འདུག ཡང་དོམ་གྱི་མགོ་ཅན་ན་རེ། བཾཿ ནུབ་ཕྱོགས་སོར་རྟོག་ཡེ་ཤེས་དབྱིངས། ། རང་བཞིན་ངང་གི་སྤྱོད་པའི་མ། ། པདྨ་ཌཱཀྐི་སྒྲ་སྒྲོགས་དང༌། ། དབང་གི་ཕྲིན་ལས་ཐོགས་མེད་སྒྲུབ། ། ཟེར་ནས་རྗེའི་སྐུ་རྒྱབ་ཏུ་འདུག་གོ ། ཡང་སེང་གེའི་མགོ་ཅན་ན་རེ། ཧོཿ
བྱང་ཕྱོགས་བྱ་གྲུབ་ཡེ་ཤེས་དབྱིངས། ། རང་བཞིན་ངང་གི་སྤྱོད་པའི་མ། ། ཀརྨཱ་ཌཱཀྐི་སྣ་ཚོགས་ཕྱིན། ། དྲག་པོའི་ཕྲིན་ལས་ཐོགས་མེད་སྒྲུབ། ། ཟེར་ནས་ ༣༣༥༽ རྗེའི་བྱང་ཕྱོགས་སུ་གནས། དེ་ནས་ཐམས་ཅད་ཀྱིས་དབྱངས་གཅིག་དང་མགྲིན་གཅིག་ཏུ་འདི་སྐད་ཟེར། ཨེ་ཨ་ར་ལི་ཕེཾ་ཛ་བྷྲུྃ། ཟེར་བ་དང་མཉམ་དུ་ཡུལ་སྣང་ཐམས་ཅད་འཇའ་འོད་ལམ་མེར་སོང་བའི་ཐིག་ལེ་དཀར་ལ་འཚེར་བ་ཞིག་གི་དབུ་རུ་ཡུལ་སྣང་ཡིད་དུ་འོང་བ་ནེའུ་སང་དང་ལྗོན་པ་ལོ་འབྲས་ལྡན་པའི་མཐའ་སྐོར་ལྕགས་རི་ལྟར་ཡོད་པ། དེའི་དཀྱིལ་དུ་ཕོ་བྲང་ཆེན་པོ་གྲོང་ཁྱེར་བརྒྱད་ཀྱིས་བསྐོར་བ། བྲག་རི་དང་རྩི་ཤིང་ཐམས་ཅད་ལ་བཾ་ཧ་རི་ནི་ས་འབུར་དུ་དོད་པ་དང་རང་སྒྲ་སྒྲོགས་པ།
དེའི་གཡས་སུ་བྲག་རི་རྩེ་མོ་རྩིཏྟའི་དབྱིབས་ཅན་དབུ་རྩེ་དམར་བ་ཟངས་ལས་གྲུབ་པ། སྐེད་པ་དཀར་པོ་དུང་མདོག་ཏུ་ཡོད་པའི་བྲག་ངོས་ན་རང་བྱོན་གྱི་གུ་རུ་མཚན་བརྒྱད་འབུར་དུ་ཡོད་པ་དང༌། གུ་རུའི་ཕྱག་རྗེས་དང་ཞབས་རྗེས། གཞན་ཡང་འདོན་དུ་རུང་བའི་ཟབ་གཏེར་སྣ་ཚོགས་དང༌། འདོན་དུ་མི་ཉན་པའི་རྒྱལ་པོའི་བླ་གཏེར། གྲུབ་ཆེན་ས་ར་ཧ་ ༣༣༦༽པའི་ཕྱག་མདའ། ནོར་བུ་དགྲ་འདུལ་གྱི་ཤེལ་གྱི་གྲི་ཆུང་ཡུ་དཀར་དང༌། སྔོན་ཨོ་རྒྱན་ཆེན་པོས་གནས་འདི་ཕྱོགས་ཀྱི་ལྷ་འདྲེ་རྣམས་དམ་ལ་བཏགས་ཅིང་བྲན་དུ་བཀོལ་བའི་དམ་རྟགས་ཀྱི་ཕུར་བུ་གྱད་ཀྱི་མིས་བཏེགས་མི་ནུས་པ་ལྟ་བུ་གནམ་ལྕགས་ལས་གྲུབ་པ་དུས་རྒྱུན་དུ་ཀཱི་ལ་ཡ་འབྲུ་དགུ་རང་གྲགས་སུ་ཡོད་པ་སོགས་དང༌། འབབ་ཆུའི་སྒྲ་ཡང་གུ་རུ་སིདྡྷའི་སྔགས་སྒྲའི་རྒྱུན་ལྟ་བུར་གནས་སོ། དེའི་གཡོན་ཕྱོགས་ན་ནེའུ་སིང་ལྗོན་པའི་ཚལ་རྒྱས་པ།
བྱ་དང་རི་དྭགས་གཅན་ཟན་ལ་སོགས་སྤུ་སྡུག་མཛེས་ཤིང་ཡིད་དུ་འོང་བ་མང་པོས་སེམས་དགའ་བའི་རྩེད་འཇོ་བྱེད་ཅིང༌། ངག་ནས་བཾ་ཧ་རི་ནི་ས་དབྱངས་སུ་གྱེར་བ། དེའི་དབུས་སུ་ཡེ་ཤེས་མཚོ་རྒྱལ་གྱི་དབུ་ལྗོན་བདུན་ཕྲག་དང༌། བཻ་རོ་ཙ་ནས་ཆོས་བོད་ལ་བསྒྱུར་དུས་བོད་ཀྱི་བདུད་བློན་རྣམས་ཀྱིས་བར་ཆད་བརྩམས་ནས་རྒྱལ་མོ་ཚ་བ་རོང་ལ་ཕེབས་དུས་གནས་འདིར་ཞག་བདུན་ཕྲག་གཅིག་བཞུགས་སྐབས། ༣༣༧༽ ས་ཡི་ལྷ་མོས་འཇིག་རྟེན་ཁམས་ཀྱི་སྨན་བཅུད་རྣམས་བསྡུས་ནས་ཕུལ་བ། བཻ་རོས་རྫུ་འཕྲུལ་གྱིས་རྡོ་ཡིས་མཆོད་རྟེན་བརྒྱ་རྩ་བཞེངས་པ་དང༌། འབབ་ཆུ་ཐམས་ཅད་འདུ་བ་བཞིའི་ནད་སེལ་བའི་ནུས་ལྡན་དུ་བྱིན་གྱིས་རློབས་པ་སོགས་ཡོད། དེའི་མདུན་ངོས་ན་རྡོ་རྗེ་ཕག་མོའི་སྒྲུབ་ཕུག་ཏུ་ཕག་མོ་རང་བྱོན་དང༌། མཚོ་རྒྱལ་ཕྱག་ཞབས་རྗེས་དང༌། གཞན་ཡང་ངོ་ཤེས་མི་ཤེས་ཀྱི་ལྷ་སྐུ་ཡིག་སྣ་ལ་སོགས་པའི་རང་བྱོན་དུ་མ་བཞུགས།
དེའི་ཤར་དུ་སྐྱེད་མོའི་ཚལ་གྱི་ས་གཞི་ཐམས་ཅད་ཤེལ་ལས་གྲུབ་པ་རྒྱ་ཆེ་ལ་ཁྱོན་ཡངས་པ་ཞིང་གི་བཀོད་པ་ཕུན་སུམ་ཚོགས་པའི་དབུས་རྡོ་རྗེ་རིགས་ཀྱི་དཔའ་བོ་དང་དཔའ་མོ་མང་པོས་ཚོགས་ཀྱི་འཁོར་ལོ་རྒྱ་ཆེན་པོ་སྐོར་ནས་བཞུགས་པ་དང༌། དེ་བཞིན་དུ་ལྷོ་ཕྱོགས་དང་ནུབ་ཕྱོགས་བྱང་ཕྱོགས་རྣམས་སུ་ཕྱོགས་མདོག་དང་མཐུན་པའི་ཞིང་ཁམས་གཞལ་ཡས་ཁང་གི་བཀོད་པ་ཐམས་ཅད་ཕུན་སུམ་ཚོགས་པར་གནས་པའི་དབུས་སུ་རིན་ཆེན་པདྨ་ལས་ ༣༣༨༽ཀྱི་དཔའ་བོ་དང་དཔའ་མོ་མང་པོས་ཚོགས་ཀྱི་མཆོད་པ་རྒྱ་ཆེན་པོ་བཤམས་ཤིང་རང་རང་གི་རིགས་ཀྱི་འཁོར་གྱིས་བསྐོར་ནས་ཡོད་པའི་ནང་ནས་པདྨ་མཁའ་འགྲོ་ཞིག་དང་རྡོ་རྗེ་མཁའ་འགྲོ་གཉིས་ཐོན་བྱུང་ནས་འདི་སྐད་ཟེར། རིགས་ཀྱི་བུ་གནས་འདི་ནེ་གྲོ་རྡོ་རྗེ་ཡང་རྫོང་རེད། ཁྱོད་ཀྱིས་མ་བརྗེད་པར་རྗེས་སུ་འཇུག་པའི་གང་ཟག་ལ་གནས་འདིའི་ཡོན་ཏན་རྣམས་སྨྲོས་ཤིག གནས་འདི་ལ་འདུག་ནས་རིམ་གཉིས་ཀྱི་ལམ་བསྒོམ་ན་ཉམས་རྟོགས་ཀྱིས་ཡོན་ཏན་རྒྱས་ནས་དོན་གཉིས་ལྷུན་གྱིས་གྲུབ་པ་དང༌། འབྲེལ་འཇོག་ཙམ་བྱས་ན་གནས་སྐབས་དང་མཐར་ཐུག་གི་བར་ཆད་ཞི་ནས་བསམ་པ་ཐམས་ཅད་འགྲུབ་པར་འགྱུར་བ་དང༌། ཕྱག་དང་སྐོར་བ་བྱས་པ་ཙམ་གྱིས་ལུས་ངག་གི་སྡིག་པ་འདག་ནས་འཁོར་བ་མཐའ་ཅན་དུ་འགྱུར་བ་སོགས་ཡོན་ཏན་བསམ་གྱིས་མི་ཁྱབ་པ་ཡོད་པས་འདི་རྣམས་མ་བརྗེད་པར་ཡིད་ལ་ཆོངས་ཤིག་ཟེར་ཏེ། གསེར་གྱིས་བྲིས་པའི་བརྡ་བཅུ་བསྟན་ནས་འདི་གནས་ཀྱི་ཡོན་ཏན་ ༣༣༩༽རྒྱས་པ་རེད་ཟེར། རྗེའི་ཞལ་ནས་འདི་རྣམས་ཀྱི་མིང་ལ་ཅི་ཟེར་གསུང༌། ཌཱཀྐིས་ན་རེ་གནས་འདི་ནི་ནེ་གྲོ་རྡོ་རྗེ་ཕུག་པ་ཟེར།
རྡོ་རྗེ་མཁའ་འགྲོ་བ་བྱེ་བ་འབུམ་གྱི་བཞུགས་གནས་དང་བྱིན་གྱིས་རླབས་པ་ཡིན་པས་མཁའ་འགྲོའི་འདུ་ར་ཁྱད་པར་ཅན་ཡིན། གཡས་ཀྱི་སྦས་གནས་འདི་པདྨ་རྫོང་ཟེར་བ་ནེ་གྲོ་གཏེར་གྱི་ཕུག་པ་རེད་ཟེར། གཡོན་གྱི་སྦས་རྫོང་འདི་རྣམས་མཁའ་འགྲོའི་བྲོ་ར་དང༌། བཻ་རོའི་སྒྲུབ་ཕུག གཡུ་སྒྲ་འོད་སྐུར་གྲོལ་པ་རེད་ཟེར། ཕོ་བྲང་ཆེན་པོ་གྲོང་ཁྱེར་བརྒྱད་ཀྱིས་བསྐོར་བ་ནི་ནེ་གྲོ་བྲག་མོ་ཆེའི་སྦས་ཡུལ་ཡིན། ད་དུང་བགྲོད་པའི་དུས་མིན་པས་ཕྱི་ནང་གི་བཀོད་པ་མ་མངོན་ཟེར། ཡང་རྗེའི་ཞལ་ནས་ཡུལ་འདིའི་ཕྱི་རིམ་གྱི་ཕྱོགས་བཞིའི་ཞིང་སྣང་འདི་རྣམས་ཅི་རེད་གསུང༌། ཁོང་རྣམས་ན་རེ་སྒོ་སྲུང་རྣམས་ལ་དྲིས་དང་ཟེར། རྗེས་སྒོ་སྲུང་གང་དུ་ཡོད་གསུང་པས།
ཌཱཀྐིས་ན་རེ་ཕོ་བྲང་ ༣༤༠༽འདིའི་ཕྱི་རོལ་ན་ཤར་དུ་དཀར་མོ་སྟག་གདོང་མ་ལ་སྨན་མོ་འབུམ་གྱི་ཚོགས་དང་བཅས་པ་ཡོད། ལྷོ་རུ་གཟིག་གདོང་མ་ལ་བཙན་དང་ཐེའུ་རང་མང་པོའི་ཚོགས་དང་བཅས་པ་ཡོད། ནུབ་ཏུ་དོམ་མགོ་མ་ལ་ཀླུ་གཉེན་ས་བདག་གི་ཚོགས་དང་བཅས་པ་ཡོད། བྱང་དུ་སེང་གདོང་དམར་མོ་ལ་ལྕེ་སྤྱང་སྟག་གཟིག་ལ་སོགས་པའི་ཚོགས་ཡོད་ཟེར། རྗེའི་ཞལ་ནས་དེ་དག་རྣམས་ཅིའི་ཕྱིར་ཡིན་གསུང༌། ཌཱཀྐིས་ན་རེ་དེ་དག་ནི་ལེགས་ཉེས་ཀྱི་སྟངས་འཛིན་ཅིང་དམ་ཚིག་གི་རྗེས་གཅོད་བྱེད་མཁན་ཡིན་པས། གནས་འདིར་འདུག་ནས་རིམ་གཉིས་ཀྱི་ལམ་བསྒོམ་པ་དང༌། དཀར་པོ་དགེ་བའི་ལས་ཅི་བསགས་ན་ངེད་རྣམས་ཀྱི་བྱིན་གྱིས་རླབས་ནས་དངོས་གྲུབ་སྟེར་བ་དང༌། མི་དགེ་བའི་ལས་དམ་པའི་ཆོས་དང་འགལ་བ་བྱེད་ཚེ། ཁོང་རྣམས་ཀྱིས་མི་འདོད་པའི་རྐྱེན་སྣ་ཚོགས་སྟོན་པ་ཡིན་ཟེར་ནས།
ད་ཁྱོད་ངེད་ཅག་གི་ཕོ་བྲང་ནང་དུ་བྱོན་ཟེར་ཞིང༌། རྗེ་དེ་ཉིད་མཁའ་འགྲོ་གཉིས་དང་བཅས་ ༣༤༡༽བྱོན་པར་བྱེད་ཚེ་ཐུན་རྔ་བརྡུང་བ་ལ་རྐྱེན་ནས་ཉམས་ལས་སད་དོ། དེ་ནས་རྗེ་དེ་ཉིད་ཀྱི་ཐུགས་ལ་འདི་ཅི་ཡིན། གནས་འདི་ག་ཨི་ཡིན། ཡུལ་གཞན་ཞིག་ཡིན་ནམ་དགོངས་ཚེ། མཁའ་འགྲོ་རྡོ་རྗེ་ཕྲེང་བ་མ་ཡིན་སྐད་པས་འདི་སྐད་ཟེར། ཧེཿ ཡཿ ཀ་དག་སྟོང་ཆེན་ནམ་མཁའི་ཀློངམཛོད་ངང༌། ། སྣང་སྲིད་སྣོད་བཅུད་ལོངས་སྤྱོད་རྒྱན་དུ་ཆེ། །
སེམས་ཉིད་མི་འགྱུར་བདེ་བ་ཆེན་པོའི་ཀློང༌། ། སེམས་བྱུང་ཆོས་ཁམས་སྤྲིན་ཚོགས་རྒྱན་དུ་ཤར། ། འོད་གསལ་རིག་པ་སྟོང་ཉིད་གསུམ་དང་ལྡན། ། སྐུ་དང་ཡེ་ཤེས་ཡོན་ཏན་རྒྱན་དུ་ཤར། ། ཐམས་ཅད་དག་མཉམ་རོལ་པའི་དཀྱིལ་འཁོར་ལ། ། འཁོར་འདས་ཆོས་ཀུན་རྟེན་འབྲེལ་ཚུལ་ཤེས་མཛོད། ། ཡུལ་སྣང་རང་རྒྱུད་འཛིན་ན་སྲིད་པའི་རྒྱུ། ། གཉིས་མེད་ཆོས་སྐུ་ཆེན་པོར་རྒྱས་ཐོབ་ལ། ། གནས་འདིའི་ཡོན་ཏན་སྐལ་ལྡན་རྣམས་ལ་སྨྲོས། ། ཡང་ཅིག་གསོན་དང་པདྨ་ལས་འབྲེལ་རྩལ། །
བཻ་རོ་གཡུ་སྒྲ་གཉིས་ཀྱི་སྨོན་ལམ་མཐུ། ། དུས་འདིར་ ༣༤༢༽ སད་པ་སྐལ་བཟང་ལས་འཕྲོ་ལྡན། ། འོན་ཀྱང་དམར་པོ་ལྷ་ལ་ལས་བཅོལ་ནས། ། ཤེས་རབ་ཕོ་ཉ་དབང་གི་ལྕགས་ཀྱུས་དྲོངས། ། རྒྱ་མཚོའི་དཔལ་དུ་ནོར་བུའི་འོད་ཟེར་གཡོ། ། ལྕགས་སྦྲུལ་ནག་པོ་འབྲུག་གི་ལྟོ་རུ་སྙན། ། དེའི་མཐུས་གཏེར་གཉིས་བསྟན་པ་ཉི་བཞིན་གསལ། ། ཞེས་ཟེར་ནས་མི་སྣང་བར་གྱུར། དེ་ནས་རྗེ་དེ་ཉིད་སྐུ་མཚམས་གྲོལ་ནས་རིམ་བཞིན་བུ་སློབ་རྣམས་ལ་ཟབ་གཏེར་གཉིས་ཀྱི་ཆོས་སྒོ་གསར་ཕབ་མཛད་པ་དང༌། དབང་ཁྲིད་སོགས་ཅི་དགོས་ཀྱི་གདམས་པ་རྣམས་གནང༌།
ཁྱད་པར་ཀུན་མཁྱེན་གཉིས་པའི་གསུང་འོག་མིན་བགྲོད་པའི་ཐེམ་སྐས་གསུང་སྐབས་གློ་བུར་དུ་ཐུགས་སྣང་འགྱུར་ནས་འབྱུང་བཞི་རིམ་བཞིན་ཐིམ་ནས་མཆེད་པ་ཉེར་ཐོབ་ལ་ཐིམ་འགྲོ་བར་བྱེད་སྐབས་ནམ་མཁའ་ནས་ཚིག་གི་དོན་མི་གོ་ཞིང་སྒྲ་ཞིག་གསན་པས། དེ་མ་ཐག་ཏུ་རྗེའི་ཐུགས་ལ་སྔ་སོར་བདེ་བའི་ ༣༤༣༽རྡོ་རྗེས་ཞུས་པ་རྣམས་དགོངས་ནས་རིམ་བཞིན་འདི་སྣང་ལ་ཐུགས་གཏད་ནས་དེངས་བ་ལྟ་བུར་བྱུང་ཡང་བསྙུན་གཞི་མ་ངེས་པ་ཞིག་འདུག བསོ་སྤྲུལ་རིན་པོ་ཆེའི་དབུས་བུ་སློབ་ཐམས་ཅད་ཀྱིས་སྐུ་རིམ་བསྒྲུབ། ཁྱད་པར་བླ་བྲང་བཅས་པས་ཁ་འཆམ་ནས་བདེ་བའི་རྡོ་རྗེ་ལ་ཕྲིན་ཡིག་བསྐུར་ན་ཁྱེད་ལ་སྔར་བཞིན་ཡོད་པ་མིན་པས་ད་ལན་རྟེན་འབྲེལ་ཙམ་དུ་ལོས་མངག་ཟེར། རྗེས་ད་དགོས་མེད་བློ་སྣ་མང་བ་ལ་དོན་མེད་གསུངས་ཀྱང། ཐམས་ཅད་ཀྱིས་རྟེན་འབྲེལ་གཞན་དབང་ལ་གཏོང་མི་ཉན་ཡང་ཡང་ཞུས་ཚེ། རྗེས་ཀྱང་མགར་ར་རྒྱལ་སྲས་ལ་རྟེན་འབྲེལ་གྱི་དགོས་ཆེད་ཙམ་དུ་ཁྱེད་ཀྱི་ཐུགས་བབ་ཡོད་ན་དེ་ལུགས་དང༌། མེད་ཚེ་སྔར་ཉིད་ནས་བདག་ལ་གནང་བ་ཡིན་ཀྱང༌། འུ་ཅག་རྣམས་མི་བདེ་བའི་གཞིར་འགྲོ་བས། མཁའ་འགྲོ་བྱོན་མི་དགོས་སོགས་ཀྱི་བཀའ་གླེང་གནང་ཚེ།
མགར་སྤྲུལ་ནས་སྔར་གྱི་ ༣༤༤༽ ཚིག་ཐོག་ལོས་ཡིན་ཟེར་ནས། དགེ་བཙུན་དཔལ་ལྡན་རྒྱ་མཚོ་ཞེས་པ་ཨ་འཛོམ་སྒར་དུ་འགྲོ་གྱིན་འདུག་པས། དེ་ལ་མགར་སྤྲུལ་ནས་རྗེ་ལ་མདུན་ཡིག་ཕུལ་བས་རྟེན་འབྲེལ་གྱི་གསོས་སུ་གྱུར་ནས་རྗེའི་སྐུ་ཁམས་ཀྱང་ཡར་བདེར་སོང་བ་དང༌། དེ་ནས་ཞག་ཆ་ཤས་ནས། རྒྱལ་སྲས་དཔོན་གཡོག་ཐམས་ཅད་བྱོན། རྗེས་ཀྱང་ལྷ་དང་བླ་མའི་ལུང་བསྟན་འབྱུང་ཚུལ་དེ་ལྟར་ཡིན་ཀྱང༌། ཁྱོད་ཀྱི་ཐུགས་བབ་མེད་ཚེ་སྔར་ཞུས་པ་ལྟར་ཡིན་གསུངས། རྒྱལ་སྲས་ཀྱི་ཞལ་ནས་མོ་རང་ལ་ད་ལོ་མོ་རྩིས་ཤིན་ཏུ་འཁྲུག་འདུག་པས། ཁྱེད་གཉིས་གཅིག་གྲོགས་གཅིག་གི་བྱས་ནས་ཕན་ཐོག་འབྱུང་ན་བཟང་གི ང་རང་སྔར་བཤད་ཀྱི་ཚིག་ཐོག་ཡིན་པས།
མོ་རང་གི་བདག་པོ་ཁྱེད་ཡིན་འདུག་ཀྱང༌། བླ་བྲང་རྣམས་ཀྱི་ཐུགས་བབ་ཡོད་པ་གལ་ཆེ་གསུང༌། རྗེའི་ཞལ་ནས་ཁོང་རྣམས་ཐུགས་འདུན་བཞིན་ཡབ་ཡུམ་ཐམས་ཅད་ལྷན་དུ་བཞུགས་པ་ ༣༤༥༽ ལ། རང་ནས་ཀྱང་ཕན་ཚུན་ཀུན་ལ་ལུགས་གཉིས་གང་ཐད་ནས་ཚུལ་མཐུན་གཞུང་བཟང་གི་བྱ་བས་བསྐྱང་ཞིང༌། ཁྱད་པར་རིག་མའི་དམ་ཚིག་ལ་བསམ་ནས་ངེད་ཅག་རྣམས་ནང་མཐུན་ཡིན་མ་གཏོགས། མཁའ་འགྲོ་ངའི་རྩར་བཞུགས་བཞག་རུང་ཚིག་ངན་མེད་ངེས་ཀྱང༌། ད་ང་རང་ཁ་ལོ་ན་ཚ་མཐོ་འགྲོ་བ་ཡིན་པས། ཐབས་ཅི་ཡོད་ཀྱི་བྱ་བ་མི་མང་སྙམ་གི་གསུངས། དེ་ནས་རྗེའི་ཞལ་ནས་མཁའ་འགྲོ་བདེ་ཆེན་བདེ་བའི་རྡོ་རྗེ་ལ་ཁྱོད་ཀྱི་གསུང་ཆོས་རྣམས་ངའི་སར་ཁྱེར་ཤོག་གསུངས། བདེ་བའི་རྡོ་རྗེས་རྗེའི་བཀའ་བཞིན་དཔེ་ཆ་རྣམས་ཁྱེར་ནས།
ཁ་བྱང་སྐོར་གསང་རྒྱ་བྱས་ནས་མ་ཁྱེར་བས། རྗེའི་ཞལ་ནས་ཁྱོད་ལོ་བཅུ་གསུམ་ཡིན་དུས་ཀྱི་ཁ་བྱང་ཐོག་མ་དེ་གར་ཡོད་ན་སྦས་གསང་མེད་པར་འདིར་ཁྱེར་ཤོག་གསུངས། བདེ་བའི་རྡོ་རྗེས་ཁ་བྱང་མེད་ཞུས་ན་རྫུན་དུ་འགྲོ། སྤྱན་ལམ་ལ་ཕུལ་ན་རྗེ་དེ་ཉིད་ཁ་བྱང་དུ་ང་གསལ་པོར་ཟིན་འདུག་པས། དམན་པ་བདག་ལྟ་བུའི་ཐབས་གྲོགས་རེད་ ༣༤༦༽ ཞུས་ན་ཅི་དགོངས་སྙམ་པ་དང༌། ཁྱད་པར་མགར་ར་སྤྲུལ་སྐུ་ནི་ང་རང་གི་གཏེར་ཆོས་འབྲི་ཕབ་བྱེད་པར་བཀའ་གནང་མ་ཐོབ་པས། ད་ལྟར་གཟིགས་སོང་ན་བཀའ་བཀྱོན་ཕྱག་འབེབས་ཨི་གནང་སྙམ་ནས་ཅི་ཡང་མ་ཞུས་པར་འདུག་ཀྱང༌། རྗེས་ཡང་བཀའ་གསུང་ཕེབས་པས། མོ་རང་གིས་ཁ་བྱང་ཐམས་ཅད་རྗེའི་ཕྱག་ཏུ་ཕུལ་བས། གཏེར་སྟོན་ངེས་པ་རེད་ཁ་བྱང་ངོ་མཚར་ཅན་གསུངས།
མགར་སྤྲུལ་གྱི་ཞལ་ནས་འུ་ཅག་རྣམས་ལའང་ང་རང་དང་འཚམས་པའི་ཁ་བྱང་དང་ཡང་བྱང་སོགས་ཡོད་འདུག་པས་ངོ་མཚར་རྒྱུ་ཅང་ཨི་ཡོད་གསུངས། རྗེའི་ཞལ་ནས་འུ་ཅག་རང་ས་རང་ཡུལ་ལ་བསྡད་ནས་ཐབས་གྲོགས་ཆོས་བདག་ཐམས་ཅད་རག་རི་རིན་པོ་ཆེ་༼རགས་རིམ་རེ་?༽མ་གཏོགས་རང་ས་ནས་རྙེད། མཁའ་འགྲོའི་ཕ་ཡུལ་དབུས་ཕྱོགས་ས་ཐག་རིང་བ་དང༌། ཆོས་བདག་དང་ཐབས་གྲོགས་ཐམས་ཅད་འུ་ཅག་གི་ཡུལ་ལ་འདི་ལྟར་གསལ་པོར་ཡོད་པ་ངོ་མཚར་གི་གསུང༌། དེ་སྐབས་སུ་ལུང་བསྟན་ནང་དུ་བྱ་ཆོས་བྱིའུ་ཆོས་ཟེར་བ་མཁའ་འགྲོའི་བརྡ་ ༣༤༧༽ བྱང་ཞིག་འདུག་པ་རྗེའི་གཟིགས་ནས་འདི་ལ་བྱ་ཆོས་ཅིའི་ཕྱིར་བཏགས་པ་ཡིན་གསུངས་པས། བདེ་བའི་རྡོ་རྗེས་ལགས་བྱ་ཆོས་ཟེར་བ་དཔེ་ལ་བརྟེན་ནས་གཞན་གྱིས་བཏགས་པ་ཡིན་པས། ང་རང་གིས་ཀྱང་དེའི་རྗེས་མཐུན་དུ་རྒྱབ་ཡིག་ལ་དེ་ནི་བྲིས་པ་ཡིན་ཞུས་པས། རྗེས་འདི་ཁྱེད་ཞིང་དུ་ཡིབ་འགྲོ་བའི་བརྡ་བསྒྱུར་རེད་གསུངས། ཡབ་ཡུམ་གཉིས་ཀས་གཅིག་གྲོགས་གཅིག་གིས་བྱས་ཏེ། སྐུ་ཚེའི་བར་ཆད་སེལ་ཐབས་ཀྱི་ཞུས་ལན་མང་པོ་ཡོད་ཀྱང་གཏེར་གཞུང་དུ་གསལ་བས་ཡི་གེར་འཇིགས་ནས་མ་བྲིས།
དེ་ནས་རྗེས་མཁའ་འགྲོའི་དཀྱིལ་འཁོར་ལ་བརྟེན་ནས་བདེ་བའི་རྡོ་རྗེ་ལ་སྨིན་གྲོལ་ཞིབ་རྒྱས་སུ་གསུངས་ནས། མེ་ཏོག་དབུས་སུ་བབ་པས་མིང་ཀུན་བཟང་བདེ་སྐྱོང་ཆོས་ཉིད་དབང་མོའི་ཅོད་པཎ་གནང༌། དེ་ནས་བདེ་བའི་རྡོ་རྗེས་རྗེ་ལ་རང་གཏེར་གྱི་མཚོ་རྒྱལ་གྱི་ཆོས་སྐོར་རྣམས་ཀྱི་ལུང་ཕུལ། རྗེས་དབང་བསྐུར་དགོས་གསུང་ཀྱང༌། བདེ་བའི་རྡོ་རྗེས་ས་གཏེར་ཕག་མོའི་ ༣༤༨༽ ཆོས་སྐོར་ཕབ་ནས། རྗེ་ལ་ཐོག་མར་དབང་ལུང་འབུལ་དགོས་པ་འདྲ་ན་དེས་ཆོག་གི་སྙམ་ནས། འདིའི་དབང་གཅིག་བརྒྱུད་ཡིན་པས་རྗེས་སོར་དུ་འབུལ་འོང་ཞུས། དེ་ནས་བདེ་བའི་རྡོ་རྗེས་གཏེར་ཆོས་རྣམས་ཀྱི་བརྡ་དང་གཏེར་ཚག་ཐམས་ཅད་མེད་པར་བརྩམ་ཆོས་ལྟ་བུར་བྱས་ཡོད་པས། རྗེས་འདི་ལྟར་མཛད་པར་བརྡ་ཡིག་སོགས་ཐམས་ཅད་གཏེར་གཞུང་དུ་ཇི་ལྟར་ཡོད་པ་དེ་ནི་མ་གཏོགས་བཅས་བཅོས་མ་མཛད། ཁྱད་པར་གཏེར་གྱི་ཆོས་སྐོར་འབེབས་ཐབས་མ་འཆུག་གསུངས་པས།
བདེ་བའི་རྡོ་རྗེས་ང་རང་སྤྲང་མོ་ཡིན་པས། རྗེ་མི་ལ་རས་པའི་གསུངས་བཞིན་འོང་བར་མ་གཏོགས། ས་གཏེར་དུ་མར་དབང་ཡང་གྲོགས་མ་ལྡན་ནས་ས་གཏེར་གསུམ་ཙམ་ལས་མ་ལོན། དེ་ཕབ་རྒྱུ་འགྲིགས་འོང་གི དེ་འུ་ཅག་ཡབ་ཡུམ་གུ་རུའི་སྨོན་ལམ་གྱི་སྟོབས་སད་ནས་འཕྲད་པ་ཡིན་ཀྱང༌། ང་རང་གཞན་དབང་ལ་ཤོར་བས་ཁྱེད་ཀྱི་སྐུ་མདུན་ལ་འོང་སྟབས་མི་ལྡན་ཡང་སྔར་ཞུས་པ་ལྟར། སྤྱིར་སངས་རྒྱས་ཀྱི་བསྟན་ ༣༤༩༽ པ་དང༌། སྒོས་བླ་མ་གཏེར་སྟོན་གྱི་ཐུགས་དགོངས་རྫོགས་ཐབས་ཟབ་གཏེར་བྲི་སྤེལ་ལ་སོགས་པ་དང༌། ཡང་སྒོས་ང་རང་ཐུགས་ནས་མི་འདོར་བར་སྐུ་ཚེ་ཞབས་པད་བརྟན་ཐབས་མ་འཆུག་སྐུ་མཁྱེན་ཞུས་ནས་ཞབས་སྤྱི་བོར་བླང་སྟེ་གསོལ་འདེབས་སྨོན་ལམ་བཏབ་ཅིང་རྒྱལ་སྲས་དཔོན་གཡོག་མཁའ་འགྲོ་བཅས་ཕར་བྱོན་གྲབས་བྱས། རྗེ་དེ་ཉིད་ཀྱིས་ཀྱང་རྩ་བའི་རིག་མ་ལྟ་བུར་ཐུགས་བརྩེ་བརྩེ་མཛད་དེ།
མཁའ་འགྲོ་ལ་སྲས་ཞིག་ཡོད་པས་དེ་ལ་བསྲུང་སྐྱོབ་ཀྱི་འཁོར་ལོ་སོགས་གནང་ཞིང་ལུགས་གཉིས་ཀྱི་བྱ་བས་དེར་འདུས་བུ་སློབ་ཀུན་གྱི་ཡིད་སྤྲོ་བར་བྱས་ནས་རྒྱལ་སྲས་དཔོན་གཡོག་ཐམས་ཅད་ཕར་ཕེབས་སོ། དེ་ནས་རྗེ་དེ་ཉིད་ཀྱིས་གུ་རུའི་སྐུ་འདྲ་འབུམ་ཐེར་ཕྱག་བཏབ་མཛད་པ་སོགས་རིམ་གྲོ་ཐམས་ཅད་བསྒྲུབས་ནས་སྐུ་གེགས་ལས་གྲོལ་ཏེ། བུ་སློབ་ཆོས་བདག་རྣམས་ལ་ཡབ་རྗེ་བླ་མའི་ཟབ་གཏེར་གྱི་དབང་ཁྲིད་གསུངས་པ་དང༌། ཁྱད་པར་གཏེར་གྱི་ཆོས་སྐོར་ཁམས་ཀྱི་སེང་གེ་གནམ་འཕྱོང་ནས་ ༣༥༠༽ སྤྱན་དྲངས་བའི་ཟབ་ཆོས་གསང་བ་སྙིང་ཁྲག་གི་ཆོས་སྐོར་གུ་རུའི་སྒྲུབ་ཐབས། ཡབ་རྗེ་བླ་མའི་ཟབ་གཏེར་ཡང་གཏེར་གྱི་ཚུལ་དུ་ཤོག་སེར་དངོས་སུ་གནང་བ་ལས་ཞལ་བཤུས་ཟབ་གསང་མཁའ་འགྲོའི་སྙིང་ཐིག་གི་ཆོས་སྐོར་བཀའ་བརྒྱད་གསང་བ་འདུས་པ་དང༌། རྣམ་འཇོམས་ཀྱི་སྒྲུབ་སྐོར། རྔ་ལ་སྟག་རྩེ་ནས་སྤྱན་དྲངས་པའི་ཟབ་ཆོས་གསང་བ་སྙིང་པོའི་ཆོས་སྐོར་ཕུར་པ་ཀུན་བཟང་འཇའ་ཐིག མཆིམས་ཕུ་རི་མོ་ཅན་ནས་སྤྱན་དྲངས་པའི་ཆོས་སྐོར་ལས་ཟབ་ཆོས་པདྨའི་ཐུགས་ཐིག་གི་དབང་གི་ལྷ་མོའི་སྒྲུབ་ཐབས་ལ་སོགས་པ་གསར་ཕབ་མཛད་ནས་ཆོས་ཀྱི་བདག་པོ་རྣམས་ལ་གཏད། དེ་སྐབས་རྗེའི་དངོས་སློབ་ཐུགས་ཀྱི་བུ་ཆེན་བསོ་སྤྲུལ་སྣ་ཚོགས་རང་གྲོལ་དང༌། པདྨ་བདེ་གསལ།
གསང་སྔགས་རྡོ་རྗེ། ཚུལ་ཁྲིམས་བཟང་པོ། ཡབ་རྗེ་བླ་མའི་དངོས་སློབ་སེམས་ཉིད་རྡོ་རྗེ། ཨ་སྐྱབས་བླ་མ་ཀརྨ་དོན་གྲུབ། རྗེའི་ཉེ་གནས་བསོད་ནམས་དབང་ཕྱུག ཡི་གེའི་རིས་བྱེད་ཚུལ་ཁྲིམས་རྡོ་རྗེ། དཔལ་ལྡན་བློ་གྲོས། ཤེས་རབ་ ༣༥༡༽རྒྱལ་པོ་ལ་སོགས་པའི་བུ་སློབ་འདུས་སྡེ་རྣམས་ལ། ཀུན་མཁྱེན་གཉིས་པའི་གསུང་དང༌། རང་གཏེར་ཟབ་ཆོས་གསར་ཕབ་རྣམས་ཀྱི་དབང་ལུང་ཁྲིད་སོགས་གསུངས་སྟབས་དབྱིངས་ཀྱི་མཁའ་འགྲོ་འཁྲུག་ནས་རྗེ་ལ་གློ་བུར་དུ་བསྙུན་གཞི་ཞིག་བྱུང་བས།
རྗེས་ཅི་ཡིན་དགོངས་ཚེ་རྡོ་རྗེའི་མཆེད་གྲོགས་གཉིས་སེམས་མཁོན་བྱས་འདུག་པ་དེ་ལན་པར་མཁྱེན་ཀྱང༌། མ་མཁྱེན་པའི་ཚུལ་གྱིས་ཅི་ཡང་མ་གསུང་ནས་དབང་ཁྲིད་རྣམས་ཞིབ་རྒྱས་སུ་གསུངས་པས། རྗེའི་སྐུ་ཁམས་ཇེ་འཁྲུག་དང༌། གཞན་ཡང་མི་འདོད་པ་སྣ་ཚོགས་འབྱུང་ཉེ་བར་མཁྱེན་ནས་དབང་གྲལ་གྱི་བུ་སློབ་རྣམས་ལ་བཀའ་བཀྱོན་ཕྱག་བསྡིགས་སོགས་ཐུགས་དྲག་པོའི་སྤྱོད་པ་དུ་མ་མཛད་མཐར། མཁའ་འགྲོ་དེ་འཁྲུགས་པ་རང་ཞི་བ་དང༌། རྡོ་རྗེའི་མཆོད་པོ་གཉིས་ཀྱི་སེམས་མཁོན་རང་འགྲིགས་ལ་སོང་ནས། རྗེས་རིམ་ཚོགས་མཆོད་བཏང་རག་སོགས་མཐའ་རྒྱས་སུ་བྱས། དེ་ནས་ཡང་ ༣༥༢༽བར་སྐབས་ཞིག་ལ་རྐྱེན་ཅུང་ཟད་ཞིག་གིས་བསྐུལ་ནས་ལྷ་སྡེ་རྣམས་དང༌། བླ་བྲང་གཞུང་གཉིས་ནང་ལོག་མཁོན་ཅུང་ཟད་འོང་ནས། སྔར་གྱི་ས་མཚམས་ཡོད་པ་རྣམས་གྲོས་མ་འཆམ་ཞིང༌།
བླ་བྲང་སྒར་གཞིས་གནས་སྐབས་ཡུལ་གཞན་ཞིག་ཏུ་བྱོན་སྙམ་ཡོད་ཚེ། རྗེའི་ཐུགས་དགོངས་ལ་ད་སྐབས་སྐུ་མཆེད་གཉིས་ལུགས་གཉིས་གང་ཐད་ནས་ཐུགས་ནང་མཐུན་པས་གནས་སྐབས་སུ་ཅི་བདེར་བྱེད། དེ་མིན་ང་རང་གིས་ཕོ་ལོ་བཅོ་ལྔ་ནས་སོ་ལྔའི་བར་དུ་གཏེར་སྟོན་བླ་བྲང་གི་ཞབས་ཞུ་ལུགས་གཉིས་གང་ཐད་ནས་ཡབ་རྗེ་བླ་མའི་སྐུ་ཚབ་འོང་ངེས་པ་བྱས། ད་ནི་འཇིག་རྟེན་ཆོས་བརྒྱད་ཀྱི་དགོས་མེད་སྙམ་ནས་གཅིག་པུར་དབེན་རིར་བསྡད་ཡོད་ཀྱང༌། མ་བྱོན་ན་སྤྲུལ་སྐུའི་ཐུགས་ལ་གནོད་འགྲོ་དགོངས་ནས་བྱོན་གསུངས་ཏེ། དེ་ནས་རྗེ་དེ་ཉིད་དང༌། སྤྲུལ་སྐུ་རྡོ་དགྲ། བླ་མ་ཚེ་བསོད། ཉེ་གནས་བསོད་ནམས་དབང་ཕྱུག་ལ་སོགས་དཔོན་གཡོག་ཐམས་ཅད་ ༣༥༣༽ གློ་བུར་དུ་བྱོན། སྒོ་སྤའི་ཆོས་གསལ།
ཤཱི་ལ་བཛྲ། འོད་འབར་སོགས་རི་ཁྲོད་པ་རྣམས་ཀྱི་རྗེས་ནས་གཟིམ་སྦྲ་དང༌། ལྷ་གུར། སྐུ་གསུང་ཐུགས་རྟེན། རྣམ་ཐར་གྱི་སྤར་ཤིང་སོགས་དང༌། བཅའ་ཀ་ཡོ་བྱད་ཐམས་ཅད་ཚགས་སུ་བཙུད་ནས་རིམ་བཞིན་དུ་སྒར་བཀྱགས་ཏེ། བྱ་སྟོད་ཀྱི་སྣ་རིང་མ་ཞེས་པའི་གནས་སུ་བྱོན་ཞིང་དེ་དཀར་ཆོས་སྒར་བཏབ་ནས་བཞུགས། དེ་སྐབས་རྗེའི་དངོས་སློབ་ཆོས་ཀྱི་བདག་པོ་བསྟན་འཛིན་དར་རྒྱས་དང༌། བློ་བཟང་དར་རྒྱས་དཔོན་གཡོག་བྱོན་ནས། རྗེའི་བཞུགས་གནས་སོག་གུར་རྡོ་ཚད་གསུམ་དང༌།
གཞན་ཡང་རྒྱུ་རྫས་རིན་ཐང་ཆེ་བའི་དངོས་པོ་དུ་མ་འབུལ་ནས་མཉེས་པ་གསུམ་གྱིས་ཞབས་ཏོག་བསྒྲུབས། རྗེས་ཀྱང་དམ་ལྡན་གྱི་སློབ་མར་དགོངས་ནས་ཐུགས་ཀྱི་སྲས་སུ་བཟུང་ཞིང་གདམས་ཁྲིད་གང་དགོས་གནང་བ་སོགས་མཛད་དོ། བླ་མ་རིན་པོ་ཆེའི་ལུང་བསྟན་བཞིན་མགོན་ཁང་སྤར་བ་དང༌། བཀའ་སྲུང་རྣམས་ཀྱི་རྟེན་མཁར་འཛུག་པ་སོགས་ཀྱི་ ༣༥༤༽བྱ་བ་ཐམས་ཅད་ཞིབ་རྒྱས་སུ་མཛད། དེ་ནས་རྗེ་དེ་ཉིད་ཀྱི་གྲྭ་ཚང་སུ་གཏོགས་པ་སྟག་ཐོག་སང་གི་བླ་སེར་ཐམས་ཅད་དང༌། གཞན་ཡང་དགེ་རྩེ་སོགས་ཀྱི་བླ་སེར་འདུས་ནས། ཡབ་རྗེ་བླ་མའི་ཟབ་གཏེར་ཕུར་པ་བདེ་བཤེགས་སྙིང་པོའི་ཟླ་སྒྲུབ་ལ་རྗེ་དེ་ཉིད་བཞུགས་སྐབས་དག་པའི་གཟིགས་སྣང་དུ་མ་འབྱུང་བ་གཏེར་གཞུང་དུ་གསལ། སྒྲུབ་པ་ཆེན་པོར་ཐོན་སྐབས་མཁའ་འགྲོ་བདེ་བའི་གོ་ཆ་ཡིན་སྐད་པས་འདི་སྐད་ཟེར། ཨེ་ཨེཿ དབྱིངས་མི་འགྱུར་ཆོས་སྐུའི་མཁའ་ཀློང་ནས། །
གདངས་མ་འགགས་བརྡ་ཡི་རི་མོ་ངོམས། ། རང་སྐལ་གྱི་འབྲུག་གི་གཙུག་ནོར་འདི། ། ངམ་ནག་གི་ཞགས་པའི་འཕྲུལ་ལ་འཛེམ། ། དོམ་ནག་ལ་ཞོན་པའི་སྐྱེས་བུ་འདི། ། སྒྲ་བརྒྱ་ཡི་གཟོན་ལ་མ་འཆོར་དགོས། ། གནག་སྣུམ་གྱིས་བརྒྱན་པའི་རྨ་བྱ་ཡིས། ། དུག་འཇོམས་ཀྱི་ནུས་པ་མ་ཞན་ན། ། དོན་གཉིས་ཀྱི་ནོར་བུ་རིམ་གྱིས་ལོན། ། ཕ་བླ་མས་བཞག་པའི་ནོར་གྱི་སྐལ། ། འཛིན་ ༣༥༥༽སྐྱོང་དང་སྤེལ་སྡོམ་ཁྱོད་ལ་རག །
དུས་འཁྱུད་འཁོར་གཅིག་ལས་མ་འགྱང་བར། ། ཟབ་ཆོས་རྣམས་གཏེར་ཞབས་སྡོམ་པར་གཅེས། ། གནས་བདེ་སྟོང་མཁའ་འགྲོའི་གྲོང་ཁྱེར་ན། ། ཞིང་ཡོན་ཏན་བཀོད་པ་ཕུན་སུམ་ཚོགས། ། གྲོགས་དཔའ་བོ་མཁའ་འགྲོ་དམ་ཚིག་ལྡན། ། ཆོས་ཟབ་པའི་འགྲོ་དོན་ཞིང་དུ་ལྷག ། ཁྱེད་དེ་རུ་ངེད་ཅག་བསུ་བར་འོང༌། ། འཇིག་རྟེན་གྱི་མི་རྣམས་བདུད་ཀྱིས་བསླུས། ། མི་དགེ་ཡི་ཆོས་ལ་ཅི་བཞིན་མཐོང༌། ། མཚན་ལྡན་གྱི་ཆོས་དང་བླ་མ་ལ། །
ལོག་ལྟ་དང་འབྲས་བུ་གཞན་ཚོལ་བྱེད། ། དམ་ཚིག་དང་སྡོམ་པ་སྣ་གཅིག་མེད། ། སྤྱོད་པ་ནི་ཁྱི་ཕག་ལྟ་བུ་བྱེད། ། ལར་དེ་སོགས་སྙིགས་མའི་རང་མཚང་ལ། ། ངེད་དམ་ཚིག་ཌཱཀྐི་སུན་པ་འབྱུང༌། ། དེ་ཕྱིར་ན་འགྲོ་དོན་ཞིང་དུ་ཡོད། ། ཤར་རྟ་བདུན་གྱི་ངག་ལ་མ་ཉན་པར། ། ལྷོ་ཆོས་བཅུད་ཀྱི་སྲོག་ཤིང་གཟབ་གལ་ཆེ། ། གནས་མི་རིང་རང་གནས་ཉེ་ཆ་ནས། ། ཁོང་ཁྭ་ཏ་རོག་པོས་གཏམ་ངན་སྨྲ། །
ཁུ་བྱུག་གི་སྒྱུ་རྩལ་ངོམ་ ༣༥༦༽ པའི་དུས། ། ནུབ་སྲིན་བྱའི་བརྫུ་བག་སྟག་གིས་བསུས། ། བྲག་སྤྲེའུའི་ཆོ་འཕྲུལ་ཡོ་ལང་གིས། ། ནམ་མཁའ་ཡི་ནོར་བུ་འོད་ཆེན་འདི། ། གནས་དཔལ་རིར་བཞུད་ལ་ཅི་ཆ་ཡོད། ། ཅེས་ཟེར་ནས་མི་སྣང་བར་གྱུར། གཞན་ཡང་དེའི་རིགས་ཀྱི་བླ་མ་རིན་པོ་ཆེའི་ཞལ་གཟིགས་ལུང་བསྟན་དུ་མ་ཡང་འབྱུང་བས། རྗེའི་ཐུགས་ལ་ད་ཇི་ལྟར་བྱས་ཀྱང་གནས་དུས་ཀྱི་དབང་གིས་ང་རང་ཞེ་གཅིག་ཕན་ལ་མི་འདུག་ངེས་པ་རེད་དགོངས་ནས། དེ་ལྟར་གྱི་བྱ་བ་རྣམས་ཐུགས་ལ་བཞེས་ཤིང་ཡབ་རྗེ་བླ་མའི་ཟབ་གཏེར་གྱི་མཇུག་རྣམས་རྫོགས་དགོས་དགོངས་པས། དེ་ནུབ་མནལ་ལམ་ལ་དགའ་རབ་རྡོ་རྗེ་པཎྜི་ཏའི་ཆ་བྱད་ཅན་ཞིག་དང་མཇལ་བས།
རྗེས་དངོས་འབྱོར་ཡིད་སྤྲུལ་གྱི་མཎྜལ་དུ་ཕུལ་ནས་ཕྱག་འཚལ་བཅས་སྨོན་ལམ་གསུངས་པས། དགའ་རབ་རྡོ་རྗེའི་ཞལ་ནས་རིགས་ཀྱི་བུ་ཁྱེད་ང་ཡི་སྤྲུལ་པ་ཡིན་པས། ངས་ཁྱོད་ལ་རྒྱ་ཆོས་བོད་དུ་མ་གྲགས་པའི་མན་ངག་ཁྱད་པར་ཅན་རྣམས་ཀྱི་བརྡ་དབང་ཆེན་མོ་བསྐུར་ ༣༥༧༽ བའི་དུས་ལ་བབ་པ་ཡིན་པས། གསང་བ་སྤྲོས་མེད་ཀྱི་མཎྜལ་ཤོམ་ཞིག་གསུངས་ནས་སྤྱན་བར་སྣང་ལ་ཧྲིག་གེར་གཟིགས་འདུག རྗེས་ཀྱང་མ་བཅོས་རང་བྱུང་འོད་གསལ་གྱི་མཎྜལ་ཕུལ་ནས་སྐུ་གསུམ་མཉམ་ཉིད་ཀྱི་དབྱིངས་ལས་མ་གཡོས་པར་བཞུགས་པས། སྔོན་ཆད་རིག་འཛིན་དགའ་རབ་རྡོ་རྗེས་བྲམ་ཟེའི་འཇམ་དཔལ་བཤེས་གཉེན་ལ་དགོངས་པའི་གཏད་རྒྱ་ཐོབ་པ། ༼་་་་༽ དག་སྣང་ཆོས་ཉིད་འོད་ཟེར་དང༌། འཇམ་དཔལ་གཤེས་གཉེན་ཕྱི་མས་ཤྲྀ་སེང་ཧ་དང་གཞོན་ནུ་ཛྙཱ་ན་བཛྲ་ལ་བརྡ་བརྒྱུད་དུ་གནང་བ། ༼་་་་༽ དག་སྣང་འོད་གསལ་འཁོར་ལོ་དང༌། ཡེ་ཤེས་མདོས་བཱི་མ་ལ་སྙན་རྒྱུད་དུ་སྤེལ་བའི།
༼་་་་་༽ དག་སྣང་ཡེ་ཤེས་འཁོར་ལོ་དང༌། དེ་དག་གི་རྩ་བར་གྱུར་པ་ཕལ་ཆེར་གསང་བ་ཆེན་པོའི་རྒྱུད་བཅུ་བདུན་གྱི་ཏནྟྲ་ཕལ་མོ་ཆེ་ལ་སོགས་པ་པུཔྟི་ཀ་བཅུའི་བཀའ་དབང་ཡོངས་སུ་རྫོགས་པ་བསྩལ་ནས། རྗེའི་མགྲིན་པར་ཐིམ་པར་དང་མཉམ་དུ་མནལ་ལས་སད། ༣༥༨༽ ནང་སྔ་མོ་དག་སྣང་སྐོར་གསུམ་གྱི་བརྡ་ཁྲོལ་སད་བྱུང་བས། ཆོས་ཀྱི་བདག་པོ་ཡི་གེའི་འདུ་བྱེད་ཉེ་གནས་ཤཱི་ལ་བཛྲ་ལ་རྟེན་འབྲེལ་ཙམ་སྤེལ་བར་མཛད་ནས་དེ་ཙམ་མ་གཏོགས་མཇུག་མཐར་ཕྱིན་པ་དཀའ་དགོངས། དེ་སྐབས་རྡོ་རྗེ་གཡུ་སྒྲོན་མ་ཡིན་སྐད་པའི་མི་མོའི་ཆ་བྱད་ཅན་ཞིག་གིས་ཆང་ཀཱ་པཱ་ལ་གང་སྦྱིན་ནས། འདི་དཔལ་རིའི་ཚོགས་སྐལ་ཁྱེད་ལ་འོང་བ་ཡིན་པས་ལྷག་མེད་དུ་གསོལ་དང༌། ཁྱེད་ཀྱི་དེ་ཙམ་ཐུགས་བསམ་ཅིའི་ཕྱིར་བྱེད། སྐུ་ཚེའི་བར་ཆད་སེལ་བ་ལ་ཐབས་ཡོད་ཟེར། རྗེའི་ཞལ་ནས་ཅི་ཡོད་ང་རང་གི་ད་དུང་ཡབ་རྗེ་བླ་མའི་ཟབ་གཏེར་རྣམས་མཇུག་མ་རྫོགས་པ་དང༌།
ཙ་ཀ་ལི་སོགས་སྤུས་བཟང་ཞིག་ཨི་ལྡན་སྙམ་པ་ཡོད་པས། རྟེན་འབྲེལ་སོགས་གནས་དུས་ཀྱི་དབང་དུ་མ་སོང་ན་ལོ་བར་ཆ་ཤས་ལ་འདུག་སྙམ་ཡོད་གསུངས། ཌཱཀྐིས་ན་རེ་སྐུ་ཚེ་བསྲིང་ཐབས་ལ་སུ་ཁ་བཛྲ་འདི་ང་ཡི་སྤྲུལ་པ་ཡིན་པས། དེ་དང་སྔར་ཁྱོད་ཀློང་ ༣༥༩༽ ཆེན་པའི་དུས་ནས་འབྲེལ་ཡོད་པས་འབྲལ་མེད་དུ་རྟེན་འབྲེལ་འཛོམ་ན་ཟབ་གཏེར་དུ་མའི་སྒོ་འཕར་འབྱེད་ནས་ཕྲིན་ལས་ཕྱོགས་རྣམས་ཀུན་ཏུ་དར་རྒྱས་སུ་འབྱུང་ངེས་ཟེར་བ་དང་ལུང་བསྟན་དུ་མ་གསུངས། དེ་ནས་ལྷོ་བྲག་མཁར་ཆུའི་ཟབ་གཏེར་རེད་ཟེར་ནས། ཟབ་དོན་གསང་བ་སྙིང་ཁྲག་གི་ཆོས་སྐོར་རིག་འཛིན་བླ་མའི་ཕྱི་སྒྲུབ་དངོས་གྲུབ་སྙེ་མ། ནང་སྒྲུབ་ལུས་དཀྱིལ་ཆེན་མོ། གསང་སྒྲུབ་དངོས་གྲུབ་ཀུན་འབྱུང་ཡིད་བཞིན་ནོར་བུ་ལ་སོགས་པའི་གཏེར་ཤོག་ཐམས་ཅད་གནམ་གཏེར་གྱི་ཚུལ་དུ་གཏད་ནས་མི་སྣང་བར་གྱུར་ཏོ། དེ་ནས་རིམ་གྱིས་སྐུ་མཚམས་གྲོལ་ནས་རང་གཏེར་གྱི་ཆོས་སྒོ་དུ་མ་གསར་ཕབ་སོགས་མཐར་རྒྱས་སུ་མཛད་དོ། དེ་ནས་དགུང་ལོ་བཞི་བཅུར་ཕེབ་སྐབས་སྔར་གྱི་མཁའ་འགྲོའི་ལུང་བསྟན་བཞིན་བསོ་སྤྲུལ་རིན་པོ་ཆེ་དང༌།
སྐུ་ནུས་སྤྲུལ་སྐུ་རྡོ་རྗེ་དགྲ་འདུལ་འཁོར་དང་བཅས་པ་དང༌། རྗེའི་ཕུ་བོ་མཁྱེན་སྤྲུལ་འཛམ་གླིང་དབང་རྒྱལ་གྱི་ཡང་སྤྲུལ་དང༌། ༣༦༠༽ གཞན་ཡང་བུ་སློབ་འདུས་སྡེ་རྒྱ་མཚོ་ལ། ཡབ་རྗེ་བླ་མའི་གསུང་ཆོས་ཁ་ཚང་གི་དབང་ལུང་དང༌། རང་གཏེར་གྱི་ཟབ་ཆོས་སོགས་ཀྱི་དབང་ལུང་ཁྲིད་དང་བཅས་པ་ཞིབ་རྒྱས་སུ་གསུངས། དེའི་སྐབས་སུ་བདེ་བའི་རྡོ་རྗེས་ཡིག་ཕྲིན་ཐོན་བྱུང་བས། རྗེས་གཟིགས་པར་མཛད་ཚེ་འདི་ལྟར་འདུག ཨེ་ཡིག་རྒྱ་མཚོ་འཁྱིལ་བའི་མཁའ་ཀློང་དུ། ། ཝཾ་ཡིག་རྡོ་རྗེ་ཐུར་མའི་རླབས་ཀྱིས་གཡོས། ། ཟུང་འཇུག་རྟ་ལྗང་དཀྱིལ་འཁོར་རྒྱས་པ་ལ། །
ཐུགས་གཏད་སྐྱབས་མཇུག་བཀའ་དྲིན་མི་ཆུང་ཞུ། ། རིགས་དང་མཐུན་པའི་མིང་གི་ཅོད་པན་སྩོལ། ། ཅེས་སོགས་འདུག་པས། རྗེའི་ཐུགས་ལ་མགར་ར་གཏེར་ཆེན་དང༌། སྒོ་སྤྲུལ་གཉིས་གང་ཡིན་ཆ་མི་ཆོད་ཀྱང༌། སྔར་སྒོ་སྤྲུལ་གྱི་གསུང་ལྟར་ན་དེ་ཀའི་སྤྲུལ་པ་ཞིག་ཡིན་པ་འདྲ། ད་གང་ལྟར་ན་རིག་པ་འཛིན་པའི་སྐྱེས་བུ་ཞིག་ཡིན་ངེས་པ་རེད་དགོངས་ནས། མིང་གི་ཅོད་པན་རིག་འཛིན་འགྱུར་མེད་རྡོ་རྗེ་རུ་གནང་ནས་རིམ་གྲོ་སོགས་ཞིབ་པར་གསུངས། ༣༦༡༽ དེ་ནས་ཆོས་བདག་བུ་སློབ་རྣམས་ལ་རང་སྐལ་གྱི་ཟབ་གཏེར་ཕབ་ནས་སྒྲུབ་པ་ཉམས་ལེན་བྱེད་དུ་བཅུག་པས་རང་འབྲས་ཀྱི་དངོས་གྲུབ་ཕྲལ་དུ་འབྱུང་བ་མཐོང་ཆོས་སུ་གྱུར། རྗེའི་དངོས་སློབ་ཆོས་ཀྱི་བདག་པོ་པདྨ་འོད་གསལ་ལ་མཁའ་འགྲོ་གསང་བ་ཡེ་ཤེས་མའི་སྒྲུབ་སྐོར་གྱི་བསྐྱེད་རྫོགས་ཆ་ཚང་ཕབ་ནས་ངོ་མཚར་བའི་རྟེན་འབྲེལ་བདུན་མ་བསྒྲིགས་རང་བྱུང་དུ་ཕུན་སུམ་ཚོགས་པ་བྱུང༌།
དེ་སྐབས་སྤྲིན་གསེབ་ནས་སེང་ལྕམ་འབྲུག་མོ་ཡིན་སྐད་པས་ཤོག་སེར་གཅིག་གཏད་པ། དེའི་གཏད་རྒྱ་སད་ནས་ཕྱི་སྒྲུབ་གེ་སར་ནོར་བུ་དགྲ་འདུལ་གྱི་སྒྲུབ་པ། ནང་སྒྲུབ་ཨོ་རྒྱན་ནོར་ལྷའི་ཆོས་སྐོར་རྣམས་གཏན་ལ་ཕབ་ནས། བླ་བྲང་ལ་ཧོན་གྱི་གནོད་འཚེ་བྱུང་ཞིང་ཕྱུགས་ཉམས་སོང་བས། དེར་གེ་སར་གྱི་གཡང་སྒྲུབ་གསུང་པས་གོང་འཕེལ་དུ་གྱུར། བར་སྐབས་ཞིག་ལ་གཞན་རྐྱེན་ཤུག་དྲག་པ་ཞིག་དང༌། གཞན་ཡང་ཐུགས་སུན་ ༣༦༢༽ གྱི་གཏམ་མང་པོ་གསན་པ་ལ་རྐྱེན་ནས་གངས་རི་ཐོད་དཀར་ལ་བྱོན་འགྲོ་དགོངས་ཏེ། ཡིག་ཆ་སོགས་སྤྲོས་མེད་ཆུང་ངུ་ཤ་སྟག་འཚག་ནས་བུ་སློབ་རྣམས་ལ་ཞལ་ཏ་བསླབ་བྱ་སོགས་སྐབས་སྐབས་སུ་རང་རང་དང་འཚམས་པ་གསུངས། ཕྱག་རྫས་སོགས་ཅི་འབྱོར་ཐམས་ཅད་གསོལ་ཞབས་ཀྱི་རྟེན་རེ་མ་གཏོགས་བླ་བྲང་ལ་གནང་བ་སོགས་མཛད་ཡོད་སྐབས། བདེ་བའི་རྡོ་རྗེ་གློ་བུར་དུ་ཐོན་བྱུང་བས།
རྗེའི་ཐུགས་ལ་ཁོ་རང་ལ་མཁའ་འགྲོས་ལུང་བསྟན་འོང་ཡོད་ཐང་དང༌། ང་རང་འགྲོ་གྲབས་བྱེད་པ་འདི་གསང་དགོས་དགོངས། དེ་ནས་རིམ་གྱི་བདེ་སྐྱོང་དབང་མོས་ཕྱག་ཕུལ་ཏེ། རྗེའི་མདུན་དུ་འོང་ནས་སྐུ་ཁམས་བཟང་ཞུས་ཚེ། རྗེས་ཀྱང་ཁྱེད་འོ་མ་རྒྱལ་ལམ་གསུངས། མོ་ན་རེ་ང་རང་དཀའ་མ་བྱུང་དང༌། ཁྱེད་དང་མཇལ་རྒྱུ་ཨི་ཡོད་སྙམ་ནས་སྡུག་བསྔལ་ཆེན་པོ་འོང་ཞུས་པས། རྗེའི་ཞལ་ནས་ཁྱེད་མ་བྱོན་པ་རེད་མ་གཏོགས། ང་རང་འདི་ཀར་མི་ ༣༦༣༽འདུག་པར་གཞན་དུ་འགྲོ་ཚུལ་མེད་པས་མཚམས་དམ་རྒྱ་ཡིན་གསུངས། མོ་ན་རེ་ཁྱོད་གདུལ་བྱར་བྱོན་གྱི་བསམ་པ་མིན།
དབེན་ཁྲོད་དུ་ལོས་བཞུགས་དང༌། ངེས་མེད་ཀྱི་གནས་ས་ཐག་རིང་པོ་ཞིག་ཏུ་ཕེབས་འགྲོ་སྙམ་ནས་བདག་འདུག་ཐབས་མེད་པའི་སྡུག་བསྔལ་ཆེན་པོ་འོང་ལགས། ད་ཁྱོད་བྱོན་རྒྱུ་བྱེད་པ་མ་ཡིན་རྒྱབ་ང་རང་ལ་འཆི་ལྟས་འོང་བ་ཡིན་ཐང་ཧ་མི་གོ་གི་ལགས་ཞུས།

དེ་ནས་རྗེའི་ཐུགས་ལ་སྦས་གསང་མི་ཐུབ་ངེས་པ་ཡིན་འདུག་པས། ལོ་རྒྱུས་ཞིབ་པར་བཤད་ན་ཁོ་རང་ངའི་རྩར་མེད་པ་ཡིན་པས་བཤོལ་མ་མི་བྱེད་དགོངས་ཏེ། ཐོག་མཐའ་བར་གསུམ་གྱི་ལོ་རྒྱུས་རྣམས་ཞིབ་པར་གསུང་ཚེ། མོ་ན་རེ་འོ་ལེགས་པ་ལོས་ཡིན་གཏེར་སྟོན་བླ་རང་ལ་ཁྱེད་ཀྱི་ཐབས་མ་ཆགས་ཀྱང༌། སྤྱིར་སངས་རྒྱས་ཀྱི་བསྟན་པ་སེམས་ཅན་གྱི་བདེ་སྐྱིད་དང༌། ཁྱད་པར་ཡབ་རྗེ་བླ་མའི་ཟབ་གཏེར་འཛིན་སྐྱོང་སྤེལ་གསུམ་ཁྱེད་ལ་རག་ ༣༦༤༽ ལས་པ་དང༌། ཡང་སྒོས་སུ་ཝ་ཤུལ་གསེར་ཐལ། ཨ་སྐྱོང་ཁག་གསུམ། པདྨ་འབུམ་དཔོན་ཁག་བདུན་ལ་སོགས་པའི་ཡུལ་སྡེ་ཀུན་གྱིས་ཤི་བུའི་རྣམ་ཤེས་གཏད་ས། གསོན་པོའི་སྐྱབས་གནས་ཞུ་ས། འདི་ཕྱིའི་རེ་ལྟོས་བཅའ་ས་ཁྱེད་ཡིན་པ་དང༌།
ནང་སྒོས་དོན་གྱི་སྤྲང་མོ་བདག་གིས་འདི་ཕྱི་བར་དོ་གསུམ་གྱི་སྐྱབས་གནས་སྤྲུལ་སྐུ་ཡིད་བཞིན་ནོར་བུ་ཁྱེད་གཅིག་པུ་འདི་ལས་མེད་པས། ས་ཐག་རིང་པོ་ཞིག་ལ་མི་བྱོན་པར་ཡུལ་ཕྱོགས་འདིའི་གང་བདེ་ཞིག་ལ་བཞུགས་ནས། སྐུ་ཚེ་བརྟན་ཐབས་ཀྱི་བྱ་བ་ཅི་དགོས་ལ་སྦས་གསང་མེད་པར་བུ་སློབ་རྣམས་ལ་གསུངས་ཏེ། སྐུ་ཚེ་བརྟན་ཐབས་རེ་མ་མཛད་དུས། འུ་ཅག་ཡབ་ཡུམ་གྱི་ཆོས་དམ་ཚིག་དང་འདུན་པ་ཐམས་ཅད་ལ་ཁྱེད་ཀྱི་ཐུགས་འདང་མ་རྒྱས་པ་ཡིན་ཟེར་ནས་ཤིན་ཏུ་ངུས་ཤིང་ཡང་ཡང་ཞུས་ཚེ། རྗེའི་ཐུགས་ཀྱི་མ་བཟོད་ནས་ད་ཁྱོད་ཀྱི་འདི་ལྟར་མ་མཛད་དང༌། འུ་ཅག་གཉིས་གྲོས་འོང་གསུངས་ནས། ཡབ་ཡུམ་ ༣༦༥༽ གཉིས་ཕན་ཚུན་གྱི་དམ་ཚིག་ལ་གནས་ཏེ། ས་ཐག་རིང་པོར་མི་བྱོན་པ་དང༌། སྐུ་ཚེ་གཞན་དབང་ལ་མི་གཏོང་བ་སོགས་མཛད་ནས།
བདེ་བའི་རྡོ་རྗེས་ཟབ་གཏེར་ཕག་མོའི་ཆོས་སྐོར་གྱི་དབང་ལུང་རྣམས་རྗེ་ལ་གཅིག་བརྒྱུད་དུ་ཕུལ། ཁྱད་པར་མོ་རང་གི་གཏེར་རྫས་མཁའ་འགྲོའི་བླ་རྡོ་ཐིག་བརྒྱ་མ་དང༌། མཚོ་རྒྱལ་གྱི་རཀྟ། གཡུ་རྩེའི་བྱེའི་མཚོ་ནས་དྲངས་པའི་གུ་རུའི་བྱང་སེམས་བཅས་སྐུ་ཚེ་བསྟན་ཕྱིར་ཕུལ་ནས་རྟེན་འབྲེལ་ཕུན་སུམ་ཚོགས་པ་འབྱུང་བ་དང༌། རྗེ་ནས་ཀྱང་བདེ་བའི་རྡོ་རྗེ་ལ་རང་གཏེར་མཚོ་རྒྱལ་སྒྲུབ་པ་དཔལ་རི་མངོན་བྱེད་ཀྱི་དབང་ལུང་ཐམས་ཅད་ཞིབ་རྒྱས་སུ་བསྩལ་ནས། ཡབ་ཡུམ་མི་འབྲལ་བའི་རྟེན་དུ་གཏེར་བྱོན་རྡོ་རྗེ་རྩེ་ལྔ་པ་དང༌། རྡོར་དྲིལ། བུམ་པ། སྨན་རཀ་ལ་སོགས་པའི་རྒྱུ་རྫས་རིན་ཐང་ཆེ་བ་དུ་མ་གནང༌། ཁྱད་པར་མོ་རང་གི་སྲས་ཡ་མ་ཡིན་འདུག་པས།
དེ་ལ་བསྲུང་འཁོར་དང་སྐྱབས་འཇུག་མཛད་སྐབས། ༣༦༦༽ རྗེའི་ཞལ་ནས་ཁྱོད་ཀྱི་སྲས་འདིའི་ཕ་ཡབ་རྒྱལ་སྲས་པ་ལོས་ཡིན་ཨི་རེད་གསུངས། བདེ་བའི་རྡོ་རྗེས་མ་རེད་ལགས། ངའི་བུ་འདི་ལ་དངོས་བཅས་ཀྱི་ཕ་མེད། ན་ནང་སྤྲེལ་ཟླའི་ཚེས་བཅུའི་ཉིན་དུས་མཆོད་འཚོགས་ཡོད་སྐབས་ཚོགས་ཀྱི་སྤྱན་འདྲེན་ནང་དུ་ཐོན་ཚེ་བདག་གི་སྣང་བ་འགྱུར་ནས། ལེན་རེ་ས་ར་ཧ་པ་ཡིན་ཟེར། ལན་རེ་ཤ་མི་གོ་ཆ་ཡིན་ཟེར་བའི་དཔའ་བོ་སྟག་ཤམ་རུས་རྒྱན་གསོལ་བ་ཞིག་གིས་བདེ་སྦྱོར་ལ་རོལ་བའི་རྐྱེན་གྱིས། དེ་མ་ཐག་པར་ང་རང་གི་ལུས་ལ་བདེ་བར་སོང་བ་དེར་འདུས་ཐམས་ཅད་ཀྱིས་ཧ་གོ་བ་ལྟར་བྱུང་བས། རྒྱལ་སྲས་དང༌། སྐུ་ནུས་འཇིགས་མེད་དཀོན་མཆོག་དང་གྲྭ་པ་ལ་སོགས་པ་ཀུན་གྱིས་ཅང་ན་ནི་ཨི་རེད་ཟེར་བས།
བདག་གིས་ང་ཅི་ན། ཚོགས་འདོན་གྱིན་ཡོད་སྨྲས་ནས་ཤིན་ཏུ་ན་ཡང་སྦས་གསང་བྱས་ཡོད་སྐབས། བྱ་ཟླའི་ཚེས་གསུམ་ཉིན་སྒོ་སྤྲུལ་གདན་སར་བྱོན་ཡོད་པའི། དེའི་སར་ང་རང་ཤོག་གསུངས་ནས་གྲྭ་པ་ཞིག་དང་ང་རང་བཅས་སྐུ་མདུན་དུ་སོང་བས། སྒོ་སྤྲུལ་རིན་པོ་ཆེས་ཁྱོད་ཅི་ ༣༦༧༽ ན་འདུག་གི་གསུངས་པས། ང་རང་གིས་ཅི་ཡང་ཞུ་མ་ཕོད་བར་ཁ་རོག་ལ་བསྡད་པས། ཡང་སྒོ་སྤྲུལ་གྱི་ཞལ་ནས་སྔ་སོར་ང་རང་སྤྲེལ་ཟླའི་ཚེས་བཅུ་གསུམ་ཉིན་ནད་གཞི་ཇེ་འཁྲུག་ཏུ་སོང་བ་ཡིན་པས། ཁྱེད་ཚེས་བཅུའི་ཉིན་ན་ཟེར་ཨ་གསུངས། ང་རང་གིས་ཡིན་ཞུས་ནས་ལོ་རྒྱུས་ཐམས་ཅད་ཞིབ་པར་ཞུས་ཚེ། ཐུགས་བརྩེ་བརྩེ་མཛད་ནས་འོ་ད་སྒེས་གཏེར་གྱི་སྲས་དྲི་མེད་ཀྱི་མདུན་ལ་སྐྱོབ་དང༌།
ང་རང་གི་རྣམ་ཤེས་རེ་ཡིན་པར་ལ་ཐང་མེད་གསུང་པ་སོགས་ཞིབ་རྒྱས་སུ་ཞུས་ཚེ། རྗེའི་ཞལ་ནས་སྔར་ཞུས་པ་ལྟར་རིགས་ཀྱི་བུ་ཞིག་རེད་གསུངས། དེ་ནས་བདེ་བའི་རྡོ་རྗེ་ལ་མཁའ་འགྲོའི་བརྡ་བྱང་ཞིག་ཡོད་མོད་རྗེའི་ཕྱག་ཏུ་ཕུལ་ནས་འདིའི་དོན་ཁྱེད་ཀྱིས་དགོངས་སམ་ཞུས་ཚེ། རྗེས་གཟིགས་པར་མཛད་ནས་ཁྱེད་ཀྱི་གཏེར་སྐལ་ཞིག་བདག་གིས་ལོན་པར་འདུག་གསུངས། བདེ་བའི་རྡོ་རྗེས་ན་རེ་དེ་ཅིའི་ཕྱིར་ཡིན་ལགས་ཞུས། རྗེའི་ཞལ་ནས་འུ་ཅག་གཏེར་ཁ་མ་བུ་ ༣༦༨༽ཡིན་པ་དང༌། ཁྱད་པར་ང་རང་ལ་གཏེར་འཁོར་བཞི། གཏེར་ལ་ཕན་པའི་གྲོགས་གསུམ་ཡོད་པའི་ལུང་བསྟན་འདུག་སྟེ། དེ་དག་གི་ནང་ནས་གཏེར་ལ་ཕན་པའི་གྲོགས་ཁྱད་པར་བ་རང་དང་མཉམ་པ་ཞིག་ལུང་དུ་གསལ་པོར་ཡོད་པ་འདི་ཁྱེད་ཡིན་པས། དེའི་རྐྱེན་ལས་གཅིག་གྲོགས་གཅིག་གིས་བྱེད་པ་རེད་གསུངས།
བདེ་བའི་རྡོ་རྗེས་དམན་པ་བདག་ལྟ་བུའི་སྤྲུལ་སྐུ་རིན་པོ་ཆེ་དང་མི་མཉམ་ངེས་པ་ཡིན་ཀྱང༌། རྟེན་འབྲེལ་གྱི་དགོས་ཆེད་དུ་ཅི་ཡང་མ་ཞུས་པ་ལགས་སོ་ཞུས། དེ་ནས་ཡབ་ཡུམ་གཉིས་ཀྱི་ལུགས་གཉིས་ཀྱི་གསུང་གྲོས་ཞལ་ཏ་སོགས་ཞིབ་པར་མཛད་ནས་བདེ་བའི་རྡོ་རྗེ་ཕར་བྱོན། དེའི་སྐབས་སུ་མནལ་ལམ་ལ་མཁའ་འགྲོ་ཡེ་ཤེས་མཚོ་རྒྱལ་མའི་ཞལ་གཟིགས་ནས་འདི་སྐད་གསུངས། ཀྱཻ་རིགས་ཀྱི་བུ་སང་སྔ་མོ་ནེ་རིང་སེང་གེ་རྫོང་གི་ཟབ་གཏེར་དགོངས་འདུས་སྐོར་གསུམ་གྱི་གཏེར་སྒྲོམ་ཁྱོད་ལ་གཏེར་སྲུང་གིས་སྤྲད་འོང་བ་ཡིན་པས། དེ་དུས་ངོ་མཚར་བའི་ལྟས་ཞིག་ཡོད་པས། དེ་ཁྱེད་ཀྱི་ཉེ་འཁོར་ ༣༦༩༽ སློབ་མ་སུས་མཐོང་ནའང་ཚེར་འཕོས་མ་ཐག་ཏུ་ཟངས་མདོག་དཔལ་རིའི་ཕོ་བྲང་དུ་བགྲོད་པར་ངེས་སོ་གསུངས་ནས་མི་སྣང་བར་གྱུར། ནམ་གྱི་ཐོ་རངས་དུས་མཁའ་འགྲོ་ཀློང་ཡངས་སྨན་ཞེས་པས་གཏེར་སྒྲོམ་ངོ་མཚར་ཅན་དང༌། འབྱུང་དང་འབྱུང་འགྱུར་གྱི་ལུང་བསྟན་རྣམས་གསལ་པོར་སྨྲས། ནངས་སྔ་ནམ་ལང་ནས་ཉི་མ་ཡུལ་ལ་མ་ཤར་དུས་རྗེའི་ཉེ་གནས་ཡི་གེའི་འདུ་བྱེད་དུ་གུ་རུ་པདྨའི་ལུང་གིས་བསྔགས་པ་ཚུལ་ཁྲིམས་རྡོ་རྗེ་ཞེས་པས་གསོལ་ཇ་སྐོལ་གྲབས་བྱས་ནས་འབུད་ཤིང་ལེན་དུ་སྒོར་སོང་བའི་ཚེ།
རྗེའི་གཟིམ་གུར་གྱི་སྟེང་ན་རྒྱུ་རྐྱེན་མེད་པའི་འཇའ་དཀར་པོ་ཡིད་དུ་འོང་བ་ཞིག་གནམ་ལ་འགྲེང་ངེར་གནས་པ་མཐོང་བས། ད་ལྟ་རྗེ་ལ་གསོལ་ཇ་དྲང་དུས། རྗེའི་ཞལ་ནས་ད་ནང་ཁྱོད་ཀྱིས་ཅང་མི་མཐོང་གསུངས། ཁོང་ན་རེ་ཁྱེད་ཀྱི་གཟིམ་གུར་གྱི་སྟེང་ན་འཇའ་དཀར་པོ་ཞིག་ཤར་ཡོད་པ་མཐོང་ལགས། དེ་མིན་ཅི་ཡང་མ་མཐོང་ཞུས། རྗེས་ངོ་མཚར་ཨི་ཆེ་གི་གསུངས། ཁོང་ན་རེ་རྒྱུ་རྐྱེན་ ༣༧༠༽ གང་ཡང་མེད་པས་འཇའ་ཚོན་འདི་ངོ་མཚར་ཆེ་ཟེར། དེ་ནས་རྗེའི་ཐུགས་ལ་སྡོང་ཕྲོམ་ན་བདེ་བའི་རྡོ་རྗེས་ཟབ་གཏེར་ཞིག་ཡོད་པ་དེ་བདག་གི་ལེན་པའི་དུས་ལ་བབ་འདུག་པས། རྟེན་འབྲེལ་ཞིག་ལ་རག་ལས་དགོངས་ནས་བཞུགས་ཚེ། རྗེའི་མདུན་གཡོག་བ་ཉེ་གནས་གཉིས་ཀྱིས་རྩེད་མཚར་དུ་ཚིག་གི་བརྡ་གོང་འོག་བསྣོལ་པ་སོགས་ཀྱིས།
རྗེས་ད་ལན་ཡུམ་གཏེར་ཡབ་ཀྱི་མི་ལེན་པ་འདྲ་དགོངས་ནས་རྟེན་འབྲེལ་བཏང་སྙོམས་ལ་སོང༌། དེ་ནས་ཐག་གཏེར་རིན་པོ་ཆེ་ལས་གླིང་བྱོན་ནས་གཏེར་ལ་ཕན་པའི་མཚོ་རྒྱལ་གྱི་སྒྲུབ་སྐོར་དང༌། རྟེན་འབྲེལ་ཉེས་སེལ་གྱི་ཆོ་ག་སོགས་ཀྱིས་ལུང་ཁྲིད་གསུམ་གསན་པར་མཛད། ཁྱད་པར་ཐུགས་མཐུན་གྱི་གསུང་མཛད་ཆོས་ཀྱི་བགྲོ་གླེང་མང་པོ་མཛད་ནས་ཐུགས་ཡིད་གཅིག་པ་ལྟ་བུར་གྱུར། དེ་སྐབས་སུ་མཁའ་འགྲོའི་ལུང་བསྟན་བྱུང་ནས་སྡོང་ཕྲོམ་གྱི་བྲག་སྲིན་མོ་འདྲ་བའི་ལྟོ་བར་མཐའ་དམག་ཀླ་ཀློ་འཇོམས་བྱེད་ཀྱི་གསང་གཏེར་ཟབ་མོ་ཞིག་ཡོད་ཀྱང་ཐབས་གྲོགས་དང་མ་ལྡན་ ༣༧༡༽ ནས་རྟེན་འབྲེལ་བཏང་སྙོམས་སུ་སོང༌། དེ་ནས་རྗེའི་བཞུགས་གནས་སྤར་ནས་ནོར་ལྷའི་གནས་སྨེན་ནེ་ཞེས་པའི་རི་ངོགས་ལ་བཞུགས་ཏེ། ཟབ་གཏེར་གཉིས་ཀྱི་ཆོས་སྲིད་དར་རྒྱས་སུ་མཛད། ཁྱད་པར་ཡབ་རྗེ་བླ་མའི་ཟབ་ཆོས་མ་བསྒོམ་སངས་རྒྱས་ཀྱི་འགྲེལ་བ་ཟབ་དོན་སྙིང་པོ་འབྲི་བར་མཛད་ཀྱིན་ཡོད་པ་དེ་མཇུག་མ་རྫོགས་པས། རྗེའི་དངོས་སློབ་དམ་པ་དགེ་བཙུན་མཁྱེན་དཔལ་ལེགས་པས་ནན་ཆེར་བསྐུལ་བ་ལ་བརྟེན་ནས་བྲི་ཕབ་མཛད་སྐབས། ཡང་གཞན་རྐྱེན་ཤུགས་དྲག་པ་ཞིག་གིས་བསླང་བའི་རྐྱེན་གྱིས།
རྗེ་ཉིད་ཀྱི་ཐུགས་སུན་ནས་གློ་བུར་དུ་བསྙུན་དྲག་པོས་ཐེབས་འདུག་པས། བསོ་སྤྲུལ་རིན་པོ་ཆེ་དང༌། ཚུལ་ཁྲིམས་བཟང་མོ་ལ་སོགས་པའི་བུ་སློབ་རྣམས་ཀྱིས་མྱ་ངན་བྱས་ཏེ། ད་ལན་ཞིང་དུ་ཕེབས་འགྲོ་ངེས་པ་རེད། ཟེར་ནས་སྡུག་བསྔལ་ཆེན་པོ་བསོགས། དེ་སྐབས་རྗེས་ཁྱེད་ཅག་རྣམས་ཀྱིས་དེ་ལྟར་མ་བྱེད། ང་རང་གཅིག་པུར་སྐྱུར་ཞོག་དང༌། ༣༧༢༽ ཚེས་བཅོ་བརྒྱད་ཀྱི་ཉིན་བདེ་ཁ་སྐོར་འོང་སོགས་གསུངས། བུ་སློབ་རྣམས་ཀྱིས་ཞེ་མ་བདེ་ཀྱང་རྗེ་ལ་ཅི་ཡང་ཞུ་མ་ཕོད། བསོ་སྤྲུལ་རིན་པོ་ཆེའི་ཞལ་ནས་རྗེ་ལ་ཞུ་ཕོད་ཡོད་པ་ལ་པཱ་ཤཱཾ་ཏ་རེས་དགའ་གསུངས་ནས།
བླ་བྲང་ནས་པཱ་ཤཱཾ་ཏ་རེས་འབོད་མི་བཏང་བས་བྱོན་ཏེ། རྗེའི་སྐུ་མདུན་དུ་སོང་བས་རྗེའི་བསྙུན་གཞི་བབ་ཅི་༼ལྕི་?༽བས་དབུ་ཡར་བཏེགས་མ་ཐུབ་པར་སྤྱན་ཟུར་གྱིས་གཟིགས་པས་པཱ་ཤཱཾ་ཏ་རེ་ཐོན་ཡོད་པས། རྗེས་ཁྱེད་ཅིའི་ཕྱིར་འོང་གསུངས། ཁོ་ན་རེ་ང་ཁྱོད་བསྙུན་དྲག་པོ་བྱུང་འདུག་ཟེར་བས་དེའི་འོང་བ་ཡིན་པས། ཁྱེད་ཀྱི་བསྙུན་དེངས་ཐབས་ལ་རིམ་གྲོ་སོགས་ཅི་དགོས་བཀའ་གནང་ལྟར་བུ་སློབ་རྣམས་དང་ངེད་ཚོས་བསྒྲུབ་ངེས་ཡིན་སོགས་ཞུས་པས། རྗེའི་ཞལ་ནས་འདིར་སྣང་ལ་ཐུགས་སུན་ནས་ཞིང་དུ་ཕེབས་འགྲོ་བའི་ལོ་རྒྱུས་རྣམས་གསུང་ཚེ། ཡང་པཱ་ཤཱཾ་ར་རེས་སྤྲུལ་སྐུ་ཁྱེད་ཀྱིས་འདི་ལྟར་མ་གསུངས་དང༌། ཁྱོད་ཀྱི་སྐུ་ཚེ་ ༣༧༣༽ བརྟན་ཐབས་ཀྱི་མཐུན་རྐྱེན་ཅི་འདྲ་ཡོད་ཀྱང་དེ་ལ་བར་ཆད་བྱེད་པ་ལྟ་ཞོག ལས་དང་བྱ་བ་ཅི་དགོས་ཀྱང་ཁྱེད་ཀྱི་གསུངས་པ་བཞིན་དུ་བདག་གིས་ཀྱང་བསྒྲུབ་ངེས་པ་ཡིན་སོགས་ཀྱི་ཞུ་བ་ཕུལ་ཞིང༌། ཁྱད་པར་རྗེ་ཉིད་ཀྱི་མི་བྱོན་པར་ཐབས་གང་དྲག་གི་སྒོ་ནས་བདག་ཅག་གི་དོན་དུ་བཞུགས་པར་གསོལ་བ་ཡང་ཡང་བཏབ་པས།
རྗེས་རིག་མའི་དམ་ཚིག་ལ་དགོངས་ནས་ཞིང་དུ་མི་ཕེབས་པ་ཞལ་གྱིས་བཞེས། པ་ཤཱཾ་ཏ་རེས་ཀྱང་རྗེའི་ཐུགས་བབ་ཅི་ཡོད་ཀྱི་ཞབས་ཞུ་དང༌། ཁྱད་པར་སུ་ཁ་བཛྲ་སྐུ་རྩར་གཅར་ཀྱང་ཚིག་གཅིག་མི་ཟེར་བའི་དམ་བཅའ་ཕུལ། རྗེའི་སྐུ་ཚབ་སུ་གདུལ་བྱར་བསོ་སྤྲུལ་རིན་པོ་ཆེ་བྱོན་རྒྱུ་བྱས་པ་ལ་སོགས་པའི་ནང་གྲོས་ཞིབ་རྒྱས་སུ་བྱས་ཤིང༌། རྗེའི་བསྙུན་གཞི་རིམ་གྱི་དེངས་ནས་ཡབ་རྗེ་བླ་མའི་ཟབ་གཏེར་གྱི་ཕུར་པ་བདེ་གཤེགས་སྙིང་པོའི་ཟླ་སྒྲུབ་ལ་བཞུགས་ནས་འདུས་ ༣༧༤༽ པ་རྣམས་ལ་རང་རང་དང་འཚམས་པའི་བསྐྱེད་རིམ་རྒྱས་འབྲིང་བསྡུས་གསུམ་གྱི་ཁྲིད་དང༌། ཁྱད་པར་དགོངས་པ་མི་འགྱུར་བའི་གནད་ཁྲིད་རྣམས་བསྩལ་ནས་བུ་སློབ་རྣམས་ཀྱི་ཐུགས་སུ་ཆུད་པར་བྱུང༌། དེ་ནས་ཉིན་ཞག་བཅོ་ལྔ་ཙམ་འགྲོ་སྐབས་མནལ་ལམ་ལ་ཐབས་གྲོགས་བདེ་བའི་རྡོ་རྗེས་རིན་པོ་ཆེ་སྣ་ཚོགས་དང༌། གོས་རིགས་ལྔའི་བཟོས་པའི་རྒྱལ་མཚན་ཞིག་ཕྱག་ལ་བཟུང་ནས། ཐང་ཆེན་པོ་ཞིག་གི་དཀྱིལ་དུ་གཅིག་པུར་འགྲོ་འདུག་པ་གཟིགས་ཚེ། རྗེའི་ཐུགས་ལ་ཅི་ཡིན་དགོངས་ཏེ།
ཁྱེད་ས་སྟོང་འདིར་ཅིའི་ཕྱིར་བྱོན་པ་ཡིན་གསུངས། ཁོང་ན་རེ་ང་གྲུབ་ཆེན་ས་ར་ཧ་པ་མཇལ་དུ་འགྲོ་བ་ཡིན། ཁྱེད་ཨི་བྱོན་ལགས་ཟེར། རྗེའི་ཐུགས་ལ་ས་ར་ཧ་པ་སྔོན་བྱོན་གྱི་གྲུབ་ཐོབ་ཡིན་པས། ད་ལན་མཇལ་དུ་འགྲོ་ས་མེད་ཀྱང༌། ཁོ་རང་གཏེར་སྟོན་ཡིན་པས་རྟེན་འབྲེལ་ལ་ཡོད་པས་འགྲོ་ན་ཆོག་ཟེར་དགོངས་ནས་དེ་ལྟར་གསུངས་པས། ༣༧༥༽ ཡང་ཁོང་ན་རེ་ཁྱེད་ཀྱི་མཇལ་རྟེན་ཅི་ཡོད་ཟེར། རྗེའི་ཞལ་ནས་ངས་མཇལ་རྟེན་ཁྱེད་ཀྱི་ལག་གི་རིན་པོ་ཆེ་འདི་རྣམས་ཀྱིས་བྱེད་གསུངས། ཁོང་ན་རེ་ཨོ་ཆོག་གི་དང༌། དེ་ཙམ་ཁྱེད་ཀྱིས་ཕྱག་བསྣམས་མི་ཐུབ་ཟེར་ནས་རྒྱལ་མཚན་དེ་སྤྲད།
དེ་ནས་སོང་བའི་ཆུ་ཆེན་པོ་ཞིག་གི་ཕ་རོལ་ན་ཉི་ཟླ་མེད་པའི་མཆོད་རྟེན་དཀར་པོ་ཞིག་འདུག་པས། རྗེའི་ཞལ་ནས་ཕ་གི་ཅི་རེད་གསུངས། བདེ་བའི་རྡོ་རྗེས་ཕ་གི་ནི་ས་ར་ཧ་པའི་བཞུགས་གནས་རེད་ཟེར། ཡང་རྗེས་མཆོད་རྟེན་ལ་ཉི་ཟླ་མེད་པ་ཅི་ལན་གསུངས། ཁོང་ན་རེ་ཐེག་པའི་མཐོ་དམན་གྱིས་ད་དུང་མ་མངོན་པ་རེད་ལགས་ཟེར། རྗེས་ཆུ་ཆེན་པོ་འདི་ལས་བགྲོད་ཐབས་ཅི་དགོས་གསུངས། བདེ་བའི་རྡོ་རྗེས་འུ་ཅག་ཡབ་ཡུམ་གྱི་སྐུ་ཆིང་མཐུད་ན་བགྲོད་ཐབས་ཡོད་ཟེར་ནས་དེ་ལྟར་བྱས་ཏེ་ཆུའི་ཕ་རི་ལ་༼རོལ་?༽བྱོན་ཞིང་ཕྱིར་གཟིགས་པས། པཱ་ཤཱཾ་ཏ་རེ་དང་གཉིས་ལུང་མཐུར་དུ་འགྲོ་བ་ ༣༧༦༽ གཟིགས་ནས། རྗེས་ཆུ་འདིའི་ཁྱེར་འགྲོ་གི་དགོངས་ནས་པཱ་ཤཾ་ཏ་རེ་ལ་འབོད་པར་མཛད་ཀྱང་མི་ཉན་པར་བུད་སོང་བས། རྗེས་བདེ་བའི་རྡོ་རྗེ་ཡོད་པ་འདིས་ལན་མི་བྱེད་པ་འདྲ་དགོངས་པས།
བདེ་བའི་རྡོ་རྗེས་བདག་གི་ཨོ་ཡིན་སང་ཕོད་ཁོ་རང་ལ་ཚེ་གེགས་འདུག་པ་དེའི་ལན་ཟེར། རྗེས་རིམ་གྲོ་ཅི་དགོས་གསུངས། བདེ་བའི་རྡོ་རྗེས་ཚོགས་མཆོད་གྲངས་ལྡན་རེ་འཁྱོལ་ན་སྐྱོན་མེད་ཟེར། དེ་ནས་མཆོད་རྟེན་གྱི་རྩར་ཐོན་སོང་བས་ནང་ཐམས་ཅད་གཞལ་ཡས་ཁང་གི་བཀོད་པ་ཕུན་སུམ་ཚོགས་པར་གནས་ཤིང་ཡིད་དུ་འོང་བ་ས་གཞི་ཐམས་ཅད་རིན་པོ་ཆེ་སྣ་ཚོགས་ལས་གྲུབ་པའི། སྟེང་ཁང་དུ་བདེ་མཆོག་གི་དཀྱིལ་འཁོར་ཡོངས་སུ་རྫོགས་པ་བློས་བསླང་གི་ཚུལ་དུ་ཡོད་པ། བར་ཁང་དུ་དཔལ་དུས་ཀྱི་འཁོར་ལོའི་དཀྱིལ་འཁོར་རིན་པོ་ཆེ་སྣ་ལྔ་ལས་གྲུབ་པ། གཙོ་འཁོར་རྣམས་ཀྱིས་སྟག་ཤཾ་རུས་རྒྱན་གསོལ་ཞིང་དབུ་སྐྲ་ཐོར་ཅོག་ཏུ་བཅིང་བ། ཌཱཀྐི་མ་མང་པོས་མཆོད་གཏེར་གྱི་ཚུལ་མཛད་འདུག་པས། དེ་རྣམས་ ༣༧༧༽ ཀྱི་མགྲིན་གཅིག་ཏུ་འདི་སྐད་ཟེར། ༼་་་་་་་་་་་་་་་་་་་་་་་་་་་་་་་་་་་་་་་་་༽ ཞེས་ཟེར།
སྔགས་དེ་དག་ཐམས་ཅད་གསེར་གྱི་ཡི་གེར་གྱུར་ནས་རྗེ་ཡབ་ཡུམ་གྱི་ལྟེ་བའི་གནས་སུ་ཐིམ་ཏེ། མཁའ་འགྲོ་མ་རྣམས་ཀྱིས་ཀྱང་སྐུས་གར་བསྒྱུར་ནས་འཇའ་ཡལ་བ་བཞིན་དཀྱིལ་འཁོར་གྱི་གཙོ་བོ་ལ་ཐིམ་མོ། དེ་ནས་འོག་ཁང་ལ་བྱོན་ནས་གཟིགས་པས་གྲུབ་ཆེན་ས་ར་ཧ་པ་དེ་ཉིད་གྲུབ་ཐོབ་བརྒྱད་ཅུ་རྩ་དགུའི་དབུས་ན་སྐུ་གཟི་བརྗིད་དང་ལྡན་ཞིང༌། གསུང་ཚངས་པའི་དབྱངས་ཀྱིས་བདེ་མཆོག་དྲིལ་བུ་པའི་དཀྱིལ་འཁོར་ཞལ་ཕྱེས་ནས་ཡོད་པ་ལ། བདེ་བའི་རྡོ་རྗེས་ཁྱོད་ཀྱིས་ད་དབང་རྟེན་བླ་མ་ལ་ཕུལ་ཟེར་མ་ཐག ཁོ་རང་གྲུབ་ཆེན་མི་ཏྲི་པའི་གཡས་ཕྱོགས་སུ་གྲུབ་ཆེན་རོ་ལང་དམར་མོ་ཞེས་པ་བཞུགས་འདུག་པས་དེའི་ཐུགས་ཀར་ཐིམ་སོང༌། རྗེས་བླ་མ་ལ་དབང་རྟེན་ཕུལ་ནས་གདམས་པ་ཞུས་པས། ༣༧༨༽ ས་ར་ཧ་པའི་ཞལ་ནས་ཁྱོད་ང་དང་གཉིས་སུ་མེད་པ་ཡིན་པས། ངའི་དགོངས་རྒྱུད་ཀྱི་བྱིན་རླབས་ཁྱོད་ལ་ཐོབ་པ་ཡིན་ཏེ། ཆོས་བཅུད་ཀུན་གྱི་སྙིང་པོ་ཡོ་ག་གསུམ་དྲིལ་གྱི་མན་ངག་མཐར་ཐུག་པ་ཟབ་དོན་རྡོ་རྗེ་ཕག་མོའི་ཆོས་སྐོར་གྱི་པྲ་ཁྲིད་ཐུགས་ཀྱི་རྒྱ་ཅན་འདི་ཁྱོད་ལ་གཏད་པ་ཡིན་པས།
འདི་གཏན་ལ་ཕོབ་ནས་འགྲོ་བའི་དོན་མཛོད་དང༌། ཆོས་འདིའི་འབྲེལ་བ་ཐོབ་ཚད་སྐྱེ་བ་གཞན་གྱི་བར་མི་ཆོད་པར་ཞིང་འདིའི་འཁོར་གྱི་ཐོག་མར་སྐྱེ་བར་ཐེ་ཚོམ་མེད་དོ་གསུངས་ནས། མཐིང་ཤོག་ཆེ་བ་གཅིག་གི་ངོས་ལ་གསེར་གྱིས་བྲིས་པའི་བརྡ་ཡིག་ཉི་ཤུ་རྩ་ལྔ་ཡོད་པ། མཐའ་སྐོར་ཐམས་ཅད་རྟག་བརྒྱད་སྣ་བདུན་རྫས་བརྒྱད་ལ་སོགས་པའི་བཀྲ་ཤིས་པའི་རི་མོ་ཐམས་ཅད་འཕྲུལ་གྱི་ཚུལ་དུ་ཡོད་པ་ཞིག་གནང་བ་དང༌། གཞན་ཡང་འབྱུང་དང་འབྱུང་འགྱུར་གྱི་ལུང་བསྟན་དུ་མ་གསུངས། རྗེས་ད་དུང་གྲུབ་ཆེན་རྣམས་ལ་གདམས་ཁྲིད་ཞུ་དགོས་དགོངས་ ༣༧༩༽ ནས། གྲུབ་ཆེན་མོ་རོ་ལང་དམར་མོའི་མདུན་དུ་བྱོན་པས། རྡོ་རྗེ་ཕག་མོ་དམར་མོ་ཞིག་ཏུ་གྱུར་ནས་བྷ་ག་བདེ་བ་ཆེན་པོའི་དཀྱིལ་འཁོར་ལ་བརྟེན་ནས་གསང་དབང་ཡོངས་སུ་རྫོགས་པ་བསྐུར་ཏེ། ཐབས་གྲོལ་གྱི་མན་ངག་ཤོག་དྲིལ་གཉིས་གནང་ནས་ཁྱེད་ཀྱིས་འགྲོ་བའི་དོན་མཛོད་གསུངས་མ་ཐག་གཞན་རྐྱེན་གྱིས་མནལ་ལས་སད་དོ། དེ་ནས་རིམ་བཞིན་སྒྲུབ་པ་མཐར་ཕྱིན་ནས་དོན་གཉིས་ཀྱིས་མཛད་པ་མཐའ་ཡས་པ་འབྱུང་ངོ༌།
དེའི་སྐབས་སུ་སྨོན་ལོག་ཉམས་པ་ཞིག་གི་རྐྱེན་གྱིས་རྗེའི་ཟབ་གཏེར་གྱི་ཤོག་སེར་དང་གཏེར་སྒྲོམ་མང་པོ་སབྟའི་བསྒྲིབས་ནས་རྐྱེན་དབང་དུ་སོང་བས་ཕབ་རྒྱུ་མ་རྙེད་དེ། རྗེའི་ཐུགས་སུན་ནས་བླ་མ་ལྷ་ལ་གསོལ་བ་བཏབ་པས། དེའི་ནུབ་ཨོ་ཊི་ཡ་ནའི་ཞིང་དུ་ཕེབས་པ་དང༌། གཞན་ཡང་དག་པའི་གཟིགས་སྣང་དུ་མ་བྱུང་ཡང་གཏེར་གཞུང་དུ་གསལ་བའོ། དེ་ནས་དགུང་ལོ་ཞེ་གཅིག་ལོར་དབང་གི་ལྷ་མོའི་སྒོ་ནས་སྐུ་ ༣༨༠༽མཚམས་ལ་བཞུགས་ཡོད་སྐབས། མནལ་ལམ་ལ་བན་ཆུང་སྤྲེལ་མགོ་ཅན་ཞིག་བྱུང་ནས་ཁྱེད་ཀྱིས་ང་ཤེས་སམ་ཟེར། རྗེའི་ཞལ་ནས་མི་ཤེས་པ་འདྲ་གསུངས། ཁོ་ན་རེ་ང་ཡར་ལྷ་ཤམ་པོ་ནས་ཡིན་ཟེར། རྗེའི་ཞལ་ནས་ཁྱེད་འདིར་ཅིའི་ཕྱིར་འོང་བ་ཡིན་གསུངས། ཁོ་ན་རེ་ང་ཁྱེད་བསུ་བ་ལ་འོང་བ་ཡིན་ཟེར།
རྗེའི་ཞལ་ནས་ང་ཅིའི་ཕྱིར་འོང༌། སྔར་བདེ་བའི་རྡོ་རྗེའི་བཀའ་བཙན་བཟློག་ཏུ་མ་ནུས་པར་ངེས་མེད་ལ་འགྲོ་ཐབས་མ་བྱུང་བ་ཡིན་པས་མི་འགྲོ་གསུངས། ཁོ་ན་རེ་བདེ་བའི་རྡོ་རྗེ་ཁོ་རང་ཟླ་བ་དྲུག་པའི་ཉེར་ལྔའི་ཉིན་ཞིང་ཁམས་སུ་འགྲོ་རབ་ཡོད་པས་ཁྱེད་བྱོན་པ་ལ་བཤོལ་ཐབས་མི་འོང་ཟེར། རྗེའི་ཐུགས་ལ་འདི་ལྷ་འདྲེའི་ཆོ་འཕྲུལ་ཡིན་ནམ་ཅི་ཡིན་གྱི་ཆ་མི་ཆོད་པ་འདྲ་ན། ཁོ་རང་གི་རྒྱུད་ཚོད་ལ་བརྟགས་དགོས་དགོངས་ནས་ཡི་དམ་ལྷའི་ཏིང་འཛིན་གྱི་ག་འུར་བཅིང་བས། ཁོ་ན་རེ་ང་ལ་འདི་འདྲ་མི་དགོས་དང༌། བདག་གིས་ཁྱེད་མི་བསླུ། ཁྱེད་བྱོན་ ༣༨༡༽ ན་བྱ་རྒྱལ་ལོར་ང་བསུ་བ་འོང༌། མི་བྱོན་དགོངས་ན་བདེ་བའི་རྡོ་རྗེ་ལ་རིམ་གྲོ་གལ་ཆེ་བར་འདུག་ཟེར་ཞིང་རལ་གྲི་ཧྲིཿ ཡིག་གི་རྒྱ་ཅན་ཞིག་སྤྲད་ནས།
འདི་ལས་འབྲེལ་བའི་མནོག་ཆོས་རེད་ཟེར་ནས་འོད་དམར་ཞིག་ཏུ་གྱུར་ཏེ་མི་སྣང་བར་སོང༌། རྗེས་རལ་གྲི་ཕྱག་གིས་བཟུང་ནས་ལན་གསུམ་ཕྱར་བ་དང་མཉམ་དུ་དཔེ་བུམ་ཆེ་བ་ཞིག་ཏུ་གྱུར། རྗེས་ངོ་མཚར་བར་དགོངས་ནས་གཟིགས་པས་སྔར་དག་སྣང་ལ་ཨོ་རྒྱན་གཏེར་བདག་གླིང་པ་དངོས་སུ་མཇལ་ནས་ལྷ་ཆེན་གྱི་ཆོས་སྐོར་གྱི་བཀའ་དབང་ལུང་དང་བཅས་པ་གནང་བ་དེར་དགོངས་ཚེ། གསེར་གྱི་བརྡ་ཡིག་འབྲུ་བདུན་དུ་གྱུར་ནས་རྗེའི་ཐུགས་ཀར་ཐིམ་སྣང་འཆར། དེ་ནས་རང་གཏེར་གྱི་ཟབ་ཆོས་དུ་མ་གསར་ཕབ་མཛད་ནས་སྐལ་ལྡན་ཆོས་ཀྱི་བདག་པོ་རྣམས་ལ་རིམ་གྱིས་སྤེལ་སྐབས་ས་གཡོས་པ་དང་སྒྲ་གྲགས་པ་དང༌། ཡེ་ཤེས་མཁའ་འགྲོས་དངོས་གྲུབ་ཀྱི་རྫས་དངོས་སུ་ཕུལ་བ་སོགས་ ༣༨༢༽རྟེན་འབྲེལ་ཕུན་སུམ་ཚོགས་པ་བྱུང་བ་དང༌། དེའི་སྐབས་སུ་བསོ་སྤྲུལ་རིན་པོ་ཆེའི་ཆིབས་བསུ་ལ་སྤྲུལ་སྐུ་འཇིགས་དགའི་ཡང་སྤྲུལ་རིག་འཛིན་ཆོས་ཉིད་དོན་རྟོགས་དཔོན་གཡོག་རྣམས་བྱོན་ཏེ། དེ་རྣམས་ལ་ཟབ་ལམ་གསང་བ་སྙིང་ཁྲག་གིས་ཆོས་སྐོར་གུ་རུའི་སྒྲུབ་ཐབས་ཀྱི་ཚེ་དབང་སོགས་ཞིབ་རྒྱས་སུ་མཛད། ཁྱད་པར་ཆོས་ཉིད་དོན་རྟོགས་ལ་ལུགས་གཉིས་ཀྱི་ཞལ་ཏ་དང་གསུང་བསྒྲོས་མཛད་ནས་ཐུགས་བརྩེ་བའི་རྗེས་སུ་བཟུང་སྟེ་བསོ་སྤྲུལ་དཔོན་གཡོག་ཐམས་ཅད་ཕར་བྱོན། དེ་སྐབས་རྗེ་ལ་འོག་མིན་གསང་ཆེན་རོལ་པའི་དུར་ཁྲོད་ནས་རྡོ་རྗེ་ཕག་མོའི་ཞལ་དངོས་སུ་མཇལ་ནས་ཨ་ནུ་ཡོ་གའི་ཟབ་ཁྲིད་ཀྱི་མན་ངག་དུ་མ་གསུངས་པ་དང༌།
གཞན་ཡང་འབྱུང་དང་འབྱུང་འགྱུར་སོགས་ལུང་དུ་བསྟན་པ་གཏེར་གཞུང་དུ་གསལ། དེ་ནས་རྗེའི་ཉེ་གནས་འོད་འབར་ཞེས་པས་རྗེ་ལ་གསོལ་ཇ་བསྐོལ་བ་སོགས་ཀྱི་ཞབས་ཞུ་བྱེད་ཀྱིན་ཡོད་སྐབས་རྐྱེན་ཞིག་ལ་བརྟེན་ནས་བར་སྐབས་སུ་མདུན་གཡོག་ ༣༨༣༽ ཏུ་འདུག་མི་ཉན་ཟེར་བས། རྗེའི་ཐུགས་ལ་འོད་འབར་འདི་ཆུང་ནས་ད་མ་ཐུག་གི་བར་དུ་གཏེར་སྟོན་བླ་བྲང་གི་མི་ཉན་གྱི་མི་དང་ཁྱི་ཉན་གྱི་ཁྱི་བྱས་ཏེ་ཞབས་ཞུས་མང་དུ་བྱས། ད་རང་སར་ཁ་དལ་སོས་དལ་རེ་འོང་བ་འདི་ལ་མི་དགའ་བ་བྱེད་དོན་མེད་ཀྱང༌། ད་རང་རེ་རྣམས་ནག་པོ་མཁོན་བྱེད་ན་ཐབས་སྡུག་འདྲ་བས་དགོས་མེད་དགོངས་ནས། ད་ཁོ་རང་ཚོའི་བསམ་པ་རྫོགས་བྱེད་བྱས་ནས་ཕན་ཚུན་འཐབ་མཁོན་བྱེད་དགོས་མེད་དགོངས་ཏེ། རྗེ་ལ་དངོས་རྫས་ཅི་ཡོད་ཐམས་ཅད་ཕྲན་བུ་ཐབས་ཆག་རེ་མིན་པ་ཁ་ཚང་འོད་འབར་ལ་གནང་ནས་ལོགས་སུ་བཞག ཡི་གེའི་འདུ་བྱེད་ཤཱི་ལ་བཛྲ་ཞེས་པ་དེ་ཁོ་རང་གི་མ་ཡོད་སར་མངག་ནས་རྗེ་དེ་ཉིད་གཅིག་པུར་བཞུགས་སྐབས། སྔགས་སྲུང་མས་ལུང་བསྟན་དུ་མ་གསུངས་ཀྱང༌། རྗེས་གཏན་ཕབ་མཛད་ཅིང་གོས་དཀར་ཀློང་དུ་བསྟབས་ནས་ཐུགས་འཁྲོས་ཏེ།
ཁྱེད་ལྷ་མི་ཀུན་གྱིས་ང་ལེན་ཟེར་ཡང་ཨི་ ༣༨༤༽ ལན་མི་ལན་མངོན་སུམ་མིག་གིས་མཐོང་རྒྱུ་འདི་རེད་གསུངས། ཐུགས་དགོངས་ལ་ཤཱི་ལ་བཛྲ་མ་ཡོད་སར་འགྲོ་མི་ཉན་པ་འདྲ་དགོངས། དེ་སྐབས་སུ་རྗེའི་དངོས་སློབ་ཆོས་ཀྱི་བདག་པོ་བླ་མ་ཚུལ་ཁྲིམས་བཟང་པོ་ཞེས་པ་དབེན་རི་ལ་སྒྲུབ་ཚུགས་ཐུབ་པ་ཞིག་ཡོད་པ་དེའི་རྨི་ལམ་ལོག་ནས་རྟགས་མཚན་མ་ངེས་པ་བྱུང་བ་དང༌། ཁྱད་པར་བདེ་བའི་རྡོ་རྗེ་ལ་ཤིན་ཏུ་འཁྲུག་པར་འདུག་པས། ནང་པར་རྗེའི་དྲུང་དུ་འོང་ནས་ང་རང་གི་རྨི་ལམ་དང་འདྲ་ན་མཁའ་འགྲོ་བདེ་བའི་རྡོ་རྗེ་ལ་ཤིན་ཏུ་འཁྲུག་འདུག་པས། འུ་ཅག་གིས་རིམ་གྲོ་རེ་ལ་བསྒྲུབ་རྒྱུ་དང༌། ཁྱད་པར་ཁྱེད་ཀྱི་ཐུགས་གཏད་གཟབ་གཟབ་རེ་མ་མཛད་ན། ཁྱེད་ཀྱི་སྐུ་ཚེ་བརྟན་ཐབས་ལ་སྔ་ཕྱི་ཀུན་གྱི་ལུང་བསྟན་ལ་དེའི་གྲངས་༼དྲག་?༽མེད་པར་གསལ་བས་དེ་ལུགས་དགོས་ཞུས། རྗེས་ཀྱང་ན་ནང་བླ་མའི་ཞལ་གཟིགས་ལུང་བསྟན་ནང་ན་བདེ་བའི་རྡོ་རྗེ་དང་རྟེན་འབྲེལ་མ་ལྡན་ན་ཞེ་གཉིས་ལོ་ཕན་མི་འདུག་པའི་ལུང་བསྟན་གསལ་པོར་འདུག་པས། ད་དུང་ཡབ་རྗེ་བླ་མའི་བསྟན་པ་འདི་མཐའ་རྒྱས་སུ་འོང་ཐབས་ ༣༨༥༽ རེ་འབྱུང་ན་དོན་ལྡན་རེད་དགོངས་པ་དང༌།
ཁྱད་པར་སྔར་གྱི་ལྷ་ཆེན་གྱི་ལུང་བསྟན་དང༌། ཚུལ་བཟང་རྨི་ལམ་གཉིས་འདྲ་མཚུངས་གི་དགོངས་ནས། མཁའ་འགྲོ་ལ་སྐུ་རིམ་སོགས་ལེགས་པར་བསྒྲུབ་པ་དང༌། ཁྱད་པར་བརྟགས་འགུགས་ཀྱི་མན་ངག་ཕྲིན་རྒྱས་སུ་མཛད་ནས་བུ་སློབ་ཀུན་གྱིས་འབད་རྩོལ་ཆེན་པོ་བྱས། དེ་སྐབས་ཨ་སྐྱོང་ལ་རྒྱ་ཡི་འཇིགས་པ་འོང་ནས་འུར་འུར་ཟང་ཟིང་བྱེད་ཅིང་སྒར་གཞི་ཡུལ་གཞན་ཞིག་ཏུ་འགྲོ་དགོས་ཞེས་ཡུལ་མི་ཉེ་འཁོར་བླ་བྲང་ལ་སོགས་པས་ཡང་ཡང་ཟེར་ཡང༌། རྗེ་དེ་ཉིད་བཏང་སྙོམས་སུ་བཞུགས། དེའི་ཉེར་ལྔའི་ཉིན་ནམ་མཁའ་འཇའ་གུར་གྱིས་གང་བ་སོགས་རྟགས་མཚན་དུ་མ་ཡོད་པས། རྗེས་ཀྱང་ཐུགས་མ་བདེ་ནས་ཅི་ཡིན་དགོངས། ཚུལ་བཟང་གིས་མཁའ་འགྲོ་ཞིང་དུ་ཕེབས་སོང་བ་འདྲ་ཟེར་ནས་ཚབ་ཚུབ་ཀྱི་གཏམ་སྨྲས་ནས་ཕར་འགྲོ་ཚུར་འགྲོ་བྱེད་འདུག བུ་སློབ་གཞན་རྣམས་ཀྱི་ཡིད་མ་བདེ་བ་ལྟ་བུར་བྱུང་བས།
རྗེས་གནོད་སྦྱྀན་ཆེན་པོའི་གསོལ་ཁ་གསུངས་ནས་ཕྲིན་ལས་ ༣༨༦༽ སུ་མངག་པས། དེ་ནུབ་མནལ་ལམ་ལ་གནོད་སྦྱིན་ཆེན་པོ་དགེ་བཙུན་ཞིག་ཏུ་སྤྲུལ་ནས་འོང་སྟེ་འདི་སྐད་ཟེར། ཀྵཿ དབྱིངས་ཡེ་གཉིས་མེད་ཆོས་སྐུའི་མཁའ་ཀློང་ནས། ། གང་སྣང་མ་འགགས་བརྡ་ཡི་རོལ་མོ་ངོམ། ། ཤར་གྱི་ཙན་དན་དམར་པོའི་རལ་གྲི་འདི། ། ལྷོ་ཡི་ཆོས་བཅུད་འཛིན་པའི་དཔལ་དུ་ངེས། ། བྱང་གི་ཕག་ནག་འཚེ་བ་ནུབ་ཏུ་གཡོ། ། སྲིན་བྱའི་མ་བཟོད་སྟོང་གསུམ་འཆོམ་པར་བྱེ། ། ནུས་ལྡན་ཐུགས་ཁྲོས་ཟ་བྱེད་ལས་ལ་བསྐུལ། །
མི་རིང་སྒྱུ་མའི་ལྟད་མོ་ཡུལ་ལ་ཤར། ། སྣང་བ་བདེ་ཆེན་པདྨ་ལས་འབྲེལ་དང༌། ། སྟོང་དབྱིངས་མི་འགྱུར་སུ་ཁ་བཛྲ་དཔལ། ། བདེ་ཆེན་དབྱིངས་སུ་འདུ་འབྲལ་མེད་མོད་ཀྱང༌། ། གཏེར་གཉིས་བསྟན་པའི་སྲོག་གི་ཀ་མ་རུ། ། མི་འགྱང་དབང་སྒོར་གསལ་ལ་ཅི་ཆ་ཡོད། ། ཅེས་ཟེར་ནས་མི་སྣང་བར་ཡལ། རྗེ་མནལ་སད་པ་དང་ཐུགས་བདེ་མེད་པར་སོང་ནས་ནངས་སྔ་སློབ་བུ་ཚུལ་བཟང་ལ་མཁའ་འགྲོ་ལ་སྐྱོན་མེད་པ་འདྲ། ཞག་ཆ་ཤས་ ༣༨༧༽ ནས་འདི་གར་བྱོན་པར་ལ་ཐང་མེད་གསུངས་ནས་ཐམས་ཅད་ཀྱི་ཡི་བདེ་མོར་བྱས། དེ་ནས་རྗེས་གཡང་གཏེར་གྱི་བུམ་པ་མང་པོ་སྒྲུབ་ནས་ཕྱོགས་ཀུན་ཏུ་ས་དཔལ་གང་བཟང་ལ་བཞག་རྒྱུ་༼ཧུ་?༽བཅུག
ཁྱད་པར་རྗེ་རང་ཉིད་བཞུགས་གནས་ཀྱི་རྒྱབ་རིའི་བྲག་ལ་གཏེར་བུམ་ཆ་ཤས་དང༌། པད་རུའི་ཐུགས་སྒྲུབ་ཀྱི་གཏེར་སྒྲོམ། མཁའ་འགྲོ་དགོངས་འདུས་དང༌། ཡི་དམ་དགོངས་འདུས་ཀྱི་ཤོག་སེར། གཞན་ཡང་ནོར་སྒྲུབ་ཚེ་སྒྲུབ་ལ་སོགས་པའི་གཏེར་སྒྲོམ་ཤོག་སེར་ཐམས་ཅད་ཡང་གཏེར་དུ་སྦས་ནས། མ་འོངས་པ་ན་ངའི་གཏེར་འདི་འདོན་དུས་གསང་གཏེར་གྱི་ལྡེ་མིག་ཉེ་རྒྱུའི་ཕོ་ཉ་མོ་དང་རྩ་བ་དང་ཡན་ལག་གི་བུ་ཆེན་དང་ཆོས་ཀྱི་བདག་པོ་ལ་སོགས་པ་ཐམས་ཅད་གུ་རུ་པདྨའི་སྨོན་ལམ་ལས་ཀྱིས་འབྲེལ་བ་རྣམས་ལྷན་དུ་འཛོམས་ནས་གུ་རུ་ཡབ་ཡུམ་གྱི་ཐུགས་བཞེད་འགྲུབ་པ་དང༌། དོན་གཉིས་ཀྱི་མཛད་པ་མཐར་ཕྱིན་པར་ཤོག་ཅིག་གསུངས་ནས། བདེ་བའི་རྡོ་རྗེ་ཡིད་རྒྱ་མཛད་དེ་གཏེར་སྒོ་རྣམས་བསྡམས་པས། ༣༨༨༽ གཏེར་སྲུང་རྣམས་ཀྱིས་ཀྱང་རང་རང་གི་གཏེར་གནས་སོ་སོ་ལ་ཐིམ་མོ། དེ་ནས་ཞག་འགའ་ནས་བདེ་བའི་རྡོ་རྗེ་ལ་ནད་དྲག་པོ་ཞིག་གློ་བུར་དུ་བྱུང་ནས་འབྲོག་སྐོར་ལ་བྱོན་ཞོར་དུ་རྗེའི་དྲུང་དུ་འོང་ནས་ཡབ་ཡུམ་གཉིས་ཀ་ཤི་གསོན་མཇལ་བ་ལྟ་བུའི་དགའ་སྤྲོ་མཛད།
དེ་ནས་རྗེས་བདེ་བའི་རྡོ་རྗེ་ལ་ཁྱེད་བསྙུན་གཞི་ཅི་རེད་གསུངས། མོ་ན་རེ་ང་རང་ནད་གཞི་དམ་སེལ་ཞིག་ལ་རྐྱེན་བྱས་པ་ཡིན་པས་གློ་བུར་དུ་ལུང་བསྟན་འདྲ་འདྲ་ཞིག་འོང་ནས། སྟག་ཟླའི་ཉེར་ལྔ་ཚུན་ཆད་དུ་རབ་ན་ཁྱེད་ཀྱི་སྐུ་མདུན། མིན་ཀྱང་འབྲོང་མདུན་མ་ཐོན་དགོས་ཟེར་བ་འོང་ཡང༌། རྒྱལ་སྲས་སོགས་ཀྱི་ཐུགས་བབ་མེད་སྙམ་ནས་བཏང་སྙོམས་སུ་བསྡད་སྐབས། ཚེས་བཅོ་བརྒྱད་ཉིན་ནད་དྲག་པོ་ཐེབས་པ་ཡིན། ང་རང་གི་གྲྭ་པ་ཐུབ་བཟང་དང། རྒྱལ་སྲས་ཀྱི་སྐུ་ནུས་འཇིགས་མེད་དཀོན་མཆོག་དང༌། ཁྲ་བླ་སྙན་གྲགས་ཞེས་པ་རང་གི་ཆོས་བདག་ཏུ་འགྱུར་བ་ཞིག་ཡོད་པ་ ༣༨༩༽ དེ་དག་གི་འདུག་ཏུ་མ་སྟེར་བར་གྲོ་ཁ་ཁལ་རྟ་སོགས་ཀྱི་མཐུན་རྐྱེན་བྱས་ཏེ། ཚེས་བཅུ་དགུའི་ཉིན་སྙན་གྲགས་ཀྱིས་བསྐྱལ་ནས།
སོག་གི་དཀོན་མཆོག་ཚེ་རིང་གི་རི་ཐོགས་ལ་བསྐྱལ་མ་བྱས། དེས་ང་རང་ལ་རྟ་ཕོ་བཟང་པོ་ཞིག་གཡར་ནས་ཉེར་ལྔའི་ཉིན་འབྲོང་མདུན་ལ་ཐོན། དེའི་ཉིན་འཆི་འགྲོ་ཚད་བྱས་ནས་སྡུག་བསྔལ་ཆེན་པོ་འབྱུང་འདུག་ཀྱང༌། བནྡེ་ཞིག་འོང་ནས་སྤྲུལ་སྐུ་ལས་འབྲེལ་པས་མངག་པ་ཡིན་པས། ཁྱེད་ཡབ་ཡུམ་དམ་ཚིག་ལ་གནས་དགོས་ཟེར་བ་དང་མཉམ་དུ་འོད་དམར་ཞིག་གིས་བདག་གི་སྣང་བ་ཁྱབ་སོང་བར་བྱས་པ་ལ་རྐྱེན་བྱས་ཏེ་ང་རང་རོ་ལང་བརྒྱབ་བྱུང་ཞུས། རྗེའི་ཞལ་ནས་ཁྱེད་ཀྱིས་དེ་ལྟར་ཅི་ལ་བྱེད། སྔར་སྣ་རང་མའི་ཐོག་ནས་འུ་ཅག་ཡབ་ཡུམ་གྱི་སྐུ་ཚེ་རྐྱེན་དབང་དུ་མི་གཏོང་ཆད་ཨོ་ཡིན་གསུངས། བདེ་བའི་རྡོ་རྗེས་རེད་ད་སྔར་ཚིག་གི་སྟེང་ན་ཕན་ཚུན་གཉིས་ཀ་མེད་པ་འདྲ་ཟེར་ནས་ངུ་ཀྱིན་༼གིན་?༽འདུག་པས། རྗེའི་ཐུགས་ ༣༩༠༽ ལ་ངས་འདུན་པ་ཞིང་དུ་གཏད་པ་འདི་གོ་བར་འདྲ་དགོངས་ཀྱང་མིན་མདོག་མཛད་ནས། ཁྱེད་ཀྱི་ཐུགས་ཆུང་ཅིའི་ཕྱིར་ཡིན།
འུ་ཅག་ཐག་རིང་གི་སྙམ་ན་ནི་རྒྱལ་སྲས་ཀྱི་ཐུགས་ལ་བབ་ན་ང་རང་གི་ས་ནས་བླ་བྲང་གིས་ཁྱེད་ལོ་གཅིག་གཉིས་རེ་བཞུགས་ན་འདྲ། མིན་ཀྱང་གཏན་བཞུགས་བྱེད་རྒྱུ་ལྡན་ན་དགའ་མགུ་ཡི་རང་བྱེད་པ་མ་གཏོགས། འགལ་ཟླ་སྤུ་རྩེ་ཙམ་ཡང་མི་བྱེད་ཟེར་ནས་ཁ་ཆེན་ཚིག་ཆེན་བཤད་འདུག་པས། དེའི་ཐད་ནས་ཐུགས་ཆུང་འདི་༼མི་?༽དགོས་གསུངས། བདེ་བའི་རྡོ་རྗེས་ངའི་དེ་ལྟར་བསམ་པ་མིན། ཁྱེད་ཀྱིས་དུས་དང་རྣམ་པ་ཀུན་ཏུ་ཐུགས་འདུན་ཞིང་ལ་གཏད་ནས། བདག་ཅག་རྗེས་འཇུག་ཐམས་ཅད་ལ་ཐུགས་འདེང་མ་བཏང་ནས་རྐྱེན་དབང་དུ་གཏོང་བ་འདྲ་སྙམ་ནས་སེམས་ལ་སྡུག་བསྔལ་ཆེན་པོ་འབྱུང་བ་དང༌། ཁྱད་པར་ང་རང་གི་ཐད་ནས་བླ་བྲང་གི་ཅི་ཟེར་གོ་ལགས་ཞུས་ནས་སྔར་གྱི་རྒྱུ་རྐྱེན་ཐམས་ཅད་གསལ་པོར་སྨྲས་འདུག་པས། རྗེས་ཁྱེད་ལ་དེ་ལྟར་རེད་སུས་ཟེར་ ༣༩༡༽གསུངས། བདེ་བའི་རྡོ་རྗེས་འཇིག་རྟེན་གྱི་མི་ཞིག་ནི་མིན་ངེས་པས་མིན་༼བདེན་?༽མིན་ན་ཞུས།
དེ་ནས་ཡབ་ཡུམ་གཉིས་ཀའི་ལུགས་གཉིས་ཀྱི་གསུང་མཛད་མང་དུ་གནང༌། རྗེས་ཀྱང་སྔར་གྱི་དམ་བཅའ་བཞིན་ཐུགས་འདུན་ཞིང་ལ་མི་གཏད་གསུངས། དེ་སྐབས་བདེ་བའི་རྡོ་རྗེ་ལ་འབྲོང་མདུན་ནས་ལེན་པའི་གཏེར་སྒྲོམ་བྱེ་མ་ཨ་ཀྲོང་ལས་གྲུབ་པ་ཞིག་ཡོད་པ་དེ། རྗེ་ལ་ཕུལ་ནས་རྟེན་འབྲེལ་འཕྲོ་ཅན་དུ་མཛད་ཅིང་དེ་ཀར་ཞག་འགར་བཞུགས། དེ་ནས་ཀུན་གྱིས་འུར་ཟིང་བྱེད་ཅིང་སྒར་གཞིས་སྤར་དགོས་ཞུས་ཚེ། རྗེས་སྐྱོན་མེད་པ་འདྲ་ཡང་ཁོ་རང་ཚོའི་བསམ་པ་ལྟར་སྒར་སྤར་ན་ཆོག་གསུངས་ཏེ། ཌཱཀྐིའི་ལུང་བསྟན་གྱི་གནས་གསེར་འབྲོང་རིའི་ནུབ་ཀྱི་སྒོ་སྲུང་གཉེན་ཆེན་གཡུ་བསེ་ཟེར་བའི་དབང་གི་སྦས་གནས་ཞིག་ཡོད་པ་དེ་ཀར་སྒར་གཞིས་ལྡན་དུ་བྱོན་ནས། ཡབ་ཡུམ་གཉིས་ཀས་ཟབ་གཏེར་གསར་ཕབ་དང་དབང་ལུང་སོགས་མཛད། ཁྱད་པར་བདེ་བའི་ ༣༩༢༽ རྡོ་རྗེས་རྗེ་ལ་ཁྱེད་ཀྱི་གཏེར་སྒོའི་གུ་རུ་རྟ་ཕག་གི་ཆོས་སྐོར་ཟབ་མོ་ཞིག་ཡོད་པ་དེ་གཏན་ལ་འབེབས་ཐབས་བཀའ་དྲིན་མི་ཆུང་བར་ཞུ་ཞེས་ཡང་ཡང་དུ་གསོལ་བ་བཏབ་པས། རྗེས་ཀྱང་ཕབ་པར་ཞལ་གྱིས་བཞེས་ནས་ཕན་ཚུན་ཞིབ་རྒྱས་ཀྱི་གསུངས་མཛད་དང༌།
ཁྱད་པར་བདེ་བའི་རྡོ་རྗེས་རྗེ་ལ་གསོལ་བ་བདག་ནི་ལས་ངན་པ་འདི་སྟོབས་ཆེ་བས་བྱ་བ་ཅི་འགྱུར་ཆ་མི་ཆོད་པ་འདྲ་ན། ཡིད་བཞིན་ནོར་བུ་ཁྱོད་ནི་སྐུ་ཚེ་བརྟན་ཐབས་ལ་མ་འཆུག ཁྱེད་ནི་བསོ་སྤྲུལ་སྣ་ཚོགས་རང་གྲོལ་གྱི་དབུའི་བུ་སློབ་རྣམས་ཀྱིས་མཉེས་པ་གསུམ་གྱི་ཞབས་ཏོག་སྒྲུབ་ནས་ཆོས་དམ་ཚིག་གོ་ཡོད་པ་ཤ་སྟག་ཡིན་པ་ལྟ་བུར་འདུག་པས་ངོ་མཚར་ཆེ་གི་མ་གཏོགས། སྙིགས་དུས་འདིར་འགྲོ་བ་རྣམས་ཀྱིས་ཆོས་ཀྱི་ཡོན་ཏན་བླ་མའི་བཀའ་དྲིན་གོ་བ་ཤིན་ཏུ་དཀའ་མོ་རེད་ཟེར་ནས། འབྱུང་དང་འབྱུང་འགྱུར་གྱི་གཏམ་སྣ་ཚོགས་བསླབ་བྱའི་ཚུལ་དུ་ཞུས་ཏེ། སྐྱེ་བ་འདི་ནས་ཚེ་རབས་ཐམས་ཅད་དུ། ༣༩༣༽ ། ཡིད་བཞིན་ནོར་བུ་ཁྱེད་དང་མི་འབྲལ་ཞིང༌། ། ཟབ་གཏེར་ཆོས་ཀྱི་དཔལ་ལ་ལོངས་སྤྱོད་ནས། ། ཐབས་ཤེས་ཟུང་འཇུག་རིག་སྐུ་མངོན་འགྱུར་ཤོག །
ཅེས་ཟེར་ནས་རྡོ་རྗེའི་ཞབས་སྤྱི་བོར་བླང་ཞིང་སེམས་ཆུང་བའི་ཚུལ་བྱེད་ཚེ། རྗེའི་ཐུགས་ལ་ཁོ་རང་ལ་མགར་སྤྲུལ་གྱིས་ཤ་མི་ཚ་གི་ཟེར་བ་འདི་བདེན་འདུག་དགོངས་ནས། བདེ་བའི་རྡོ་རྗེ་ལ་དེ་ལྟར་ཡིན་འདུག་ཟེར་བ་ང་རང་གི་ཐོས་བྱུང་བས་བདེན་ནམ་གསུངས། བདེ་བའི་རྡོ་རྗེས། ཕན་ཚུན་འཐབ་མཁོན་དུ་འགྲོ་སྙམ་ནས། མགར་སྤྲུལ་གྱིས་མགོ་ལོག་བཟའ་གསལ་སྒྲོན་ཞེས་པ་ལུང་གིས་ཟིན་ནས་སྐུ་རྩར་བཞེས་རྒྱུ་བྱས་ཏེ། བདེ་བའི་རྡོ་རྗེ་ཕུད་གྲབས་བྱེད་ཀྱིན་ཡོད་ཀྱང༌། དེ་ལྟར་མིན་ཟེར་ནས་སྦས་གསང་བྱས་ཤིང་བདག་ངེས་མེད་ཞིག་ཏུ་འགྲོ་འདུན་ཡོད་པས་ཁྱེདཀྱི་ཐུགས་གཏད་རིམ་༼རེམ་?༽ཞུས་ཚེ། རྗེའི་ཞལ་ནས་བདག་ལ་མཁའ་འགྲོའི་ལུང་བསྟན་ ༣༩༤༽ སོགས་ལ་ཚེ་ཆོས་བར་ཆད་སེལ་ཐབས་ཁྱེད་རང་ཡིན་པ་ལྟར་ས་ཐག་རིང་པོ་རེ་མི་བྱོན་པ་དང༌། ཁྱད་པར་སྒར་ཐོག་འདི་ཀར་ལོ་བར་ཆ་ཤས་ཙམ་ལ་བཞུགས་ཐབས་རེ་མ་འཆུག
ངའི་ས་ནས་བླ་བྲང་གིས་འགལ་ཟླ་མེད་ངེས་པ་ཡིན་སོགས་གསུངས་ནས། བདེ་བའི་རྡོ་རྗེས་སྐྱེ་གནས་ཚེ་རབས་ཀུན་ཏུ་ཁྱེད་དང་འབྲལ་བ་མེད་པའི་སྨོན་ལམ་དཀར་ནག་འཁྱུད་འཁོར་བར་དུ་བཏབ་ནས་ཡོད་ཀྱང༌། ཁྱེད་ཀྱི་སྐུ་མདུན་ལ་བཅར་ཐབས་དཀའ་མོ་རེ། གཅིག་ཐད་ནས་མགར་སྤྲུལ་དང༌། གཉིས་ཐད་ནས་ཉིད་ཀྱི་ཉེ་འཁོར་རྣམས་ཚིག་ཐོག་ཏུ་ཨི་འདུག་མི་ཤེས་པ་འདྲ་ན་དེ་ལྟར་གྱི་དགོས་མེད། འུ་ཅག་ཡབ་ཡུམ་ཐུགས་ནང་མཐུན་ཐོག་ཡིན་པ་དང༌། བདག་རང་གིས་ཀྱང་ལོ་ངོ་བཅོ་ལྔའི་དུས་ནས་ཁྱེད་ལ་གསོལ་བ་བཏབ་ནས་གཙུག་གི་ནོར་དུ་འཆང་བ་ཡིན། ད་དུང་ཡང་འདི་ཕྱི་བར་གསུམ་ལ་རེ་ས་སྐྱབས་གནས་ཁྱེད་ལས་མེད་པས་ཐུགས་ ༣༩༥༽ ཞབས་ནས་མི་འདོར་བ་བཀའ་དྲིན་མ་ཆུང་ཟེར་ནས། རྗེའི་སྐུ་ལ་བསྟོད་པ་བྱས་པ་དང༌། སྨོན་ལམ་སོགས་གཏེར་གཞུང་དུ་གསལ་ལོ།
དེ་ནས་བདེ་བའི་རྡོ་རྗེས་རྗེ་ལ་ཟབ་གཏེར་འབོགས་རྒྱུ་བཀའ་དྲིན་མ་ཆུང་ཞུས་ནས་རང་གནས་ལ་ཕེབས་སོང༌། དེ་ནུབ་མནལ་ལམ་ལ་མཁའ་འགྲོ་ཀུན་ཁྱབ་དབང་མོ་ཡིན་པས་བརྡ་བྱང་དང་ལུང་བསྟན་བྱུང་བ་ལ་བརྟེན་ནས་ཁམས་སེང་གེ་གནམ་འཕྱོང་གི་ཟབ་གཏེར་གུ་རུ་རྟ་ཕག་གི་ཆོས་སྐོར་གཏན་ཕབ་མཛད་སྐབས། སྔར་འབྲོང་རིའི་ལུང་བསྟན་བྱུང་བ་ལ་གཞི་བྱས་ནས་ཝ་ཤུལ་དཔོན་གྱི་འདོད་དོན་དུ་འབྲོང་རི་ལ་གཏེར་བུམ་བཞག་པ་དང༌། ལྷ་ཆེན་གྱི་སྒྲུབ་པ་གསུང་ནས་མཐའ་རྒྱས་སུ་མཛད་ཅིང་གཏེར་ཁ་ཆ་ཤས་ཀྱང་སྤྱན་དྲངས། དེ་སྐབས་འབྲོང་མདུན་ན་གནས་འགོའི་དབོན་པོ་ཞེས་པའི་བླ་མ་མཚམས་པ་ཞིག་ཡོད་པ་དེས་རྗེ་ལ་ཁྱེད་ཀུན་མཁྱེན་གྱི་སྤྲུལ་པ་ངེས་པ་ཡིན་འདུག་པས། ང་རང་གི་རྨི་ལམ་ ༣༩༦༽ བཟང་པོ་རྨིས་པ་སོགས་གསུངས། རྗེ་ལ་ཆོས་འབྲེལ་སྨོན་ལམ་སོགས་ཞུས་ནས་རྟེན་འབྲེལ་གྱི་དངོས་རྫས་ཕུལ། དེ་ནས་རིམ་གྱི་བྱོན་ནས་གདན་སར་ཕེབས། བསོ་སྤྲུལ་རིན་པོ་ཆེ་རྗེའི་སྐུ་ཚབ་ལ་གདུལ་བྱར་བྱོན་ཡོད་པ་དེ་ཚུར་ཕེབས་ནས་འབུལ་སྡུད་ཐམས་ཅད་བླ་བྲང་ལ་གནང་བ་ལ་སོགས་པ་མཛད། དེའི་སྐབས་ས་གྱོད་ཝ་ཤུལ་དཔོན་གྱིས་འགྲིགས་ཐབས་བྱས་ཏེ་ལེགས་པར་ཕན་ཚུན་མཐུན་པར་གྱུར་ནས་མཁོན་པ་ཞི་བར་འབྱུང༌།
དེའི་སྐབས་སུ་བླ་མ་རིན་པོ་ཆེའི་ཞལ་གཟིགས་ནས་ལུང་བསྟན་སྐོར་དུ་མ་ཡོད་ཀྱང་གཏེར་གཞུང་དུ་གསལ། དེ་ནས་རྗེ་དེ་ཉིད་ཀྱི་གྲྭ་ཚང་དུ་གཏོགས་པ་མཁར་ནང་འགབ་མའི་དཔོན་སྡེ་སྐྱ་སེར་ཀུན་གྱིས་ཕུན་སུམ་ཚོགས་པའི་ཆིབས་སུ་ཞུས་ནས་སུརྻའི་མིང་འཛིན་གྱི་གནས་དེ་ཀར་ཕེབས་ནས་བཞུགས། དེ་སྐབས་རྗེའི་ཉེ་གནས་འོད་འབར་དང༌། འཇིགས་མེད་བཟང་པོ་གཉིས་རོང་ཕྱོགས་ལ་འགྲོ་དགོས་པས། རྗེས་ལུང་བསྟན་དང་རྨི་ལམ་འཁྲུག་ཚུལ་སོགས་བདེ་བའི་ ༣༩༧༽ རྡོ་རྗེ་ལ་མ་བཤད་ན་ཁོ་རང་གི་ཡང་ཅི་བསམ་མི་ཤེས་དགོངས་ནས་འདི་བཞིན་གསུངས། ད་ལོ་ང་རང་གི་རྨི་ལམ་དུ་སེམས་དོགས་ཟོན་ཤོར་བས་འཆི་ལྟས་འགའ་རེ་རྨིས་བྱུང་བ་དང༌། ཁྱད་པར་སེམས་ཁམས་ཀྱང་གཞན་དུ་འགྲོ་མ་རག་པ་ལྟ་བུའི་འདུ་ཤེས་དྲུང་༼གྲུང་?༽པོ་སྡུག་མོ་མ་གཅིག་ཏུ་འདུག་པ་དང༌། དེ་རྗེས་ཚོགས་བསྐང་ཚད་ལྡན་བྱས་ཏེ་བླ་མ་ལྷ་ལ་གསོལ་བ་བཏབ་པས་རྨི་ལམ་དུ་བསྐལ་བ་ཆུ་ཁྱིའི་ལོའི་ཟླ་བ་གཉིས་པའི་ཚེས་བཅུ་ལ་ཚོགས་འཁོར་བཤམས་པ་དང༌། གསོལ་འདེབས་རྒྱུད་བསྐུལ་མཛོད་དང༌། འུ་ཅག་ཕ་བུ་ཟངས་མདོག་དཔལ་རིའི་ཚོགས་གྲལ་སོང་ནས་ལོ་འགར་སྡོད།
དེ་ནས་ཤམ་བྷ་ལར་ཡབ་རྗེ་བླ་མ་རིགས་ལྡན་བློན་ཆེན་པདྨ་བདེ་ལྡན་དང༌། ང་རང་བློན་དྷརྨཱ་ཨཀཱ་བྲི་ཞེས་པའི་སྐྱེ་སྲིད་ལེན་དགོས། དེ་དུས་འགྲོ་དོན་ཆེན་པོ་འོང་གི་གསུངས་པ་རྨིས་ནས་སད་བྱུང་བ་དང༌། ང་རང་ཁྱེད་ཀྱི་བཀའ་དང་འགལ་འགྲོ་བས་ ༣༩༨༽ ཅི་དགོས་སྙམ་ཞིང་སེམས་ཁམས་མི་བདེ་བའི་ངང་ནས་གཉིད་ལོག་སྐབས། མཁའ་འགྲོ་དམར་མོ་སྒྲ་སྒྲོགས་ཡིན་སྐད་པའི་བུད་མེད་མི་མོ་ཆུ་རླུང་ཅན་ཞིག་གིས། ཁྱེད་ཀྱི་ཚེ་རབས་ཀྱི་རིག་མ་རྡོ་རྗེ་ཕག་མོའི་རྣམ་འཕྲུལ་སྐལ་བཟང་སྒྲོལ་མ་ཡིན་པས། དེ་དང་རྟེན་འབྲེལ་མ་འཛོལ་ན་ཁྱེད་ལོ་དྲུག་ཅུའི་བར་དུ་བར་ཆད་བཟློག་གི་དང༌། རྐྱེན་སྣང་གི་འཚུབ་མ་ཆེ་བས་ཁྱེད་ཡབ་ཡུམ་ལྷན་དུ་འཚོགས་ཨི་ཐུབ་མི་ཤེས་ཟེར་སྣང་ཤར་བ་དང༌། གཞན་ཡང་དེའི་རིགས་ཀྱི་རྨི་ལམ་ལུང་བསྟན་མང་པོ་ཆལ་ཆོལ་དུ་འདུག་པས། ང་རང་གི་ཚེ་ཕུག་བརྟན་མི་བརྟན་ནི་ཉིད་ལ་ཐུག་ཡོད་པས།
ཅི་དགོས་ཉིད་ཀྱིས་ཤེས་སོགས་གསུངས་ནས་མཇུག་ཏུ། ཀྱཻ་མ་གུ་རུ་པད་འབྱུང་རྗེ་འབངས་ཉེར་ལྔ་དང༌། ། གཏེར་ཆེན་བརྒྱ་རྩ་བླ་མ་རྩ་གསུམ་ལྷ། ། ཡིད་བཞིན་འཁོར་ལོར་འཕགས་མ་རིག་བྱེད་མ། ། ཡེ་ཤེས་མཚོ་རྒྱལ་ལ་སོགས་གནས་གསུམ་གྱི། ། མཁའ་འགྲོ་བདེ་ཆེན་རྒྱ་མཚོའི་བདེན་སྟོབས་ཀྱིས། ། བདག་གི་ཚེ་རབས་དུ་མའི་བདེ་བསྐྱེད་ ༣༩༩༽ གྲོགས། ། དགའ་ཆེན་བདེ་བའི་རྡོ་རྗེ་སྙིང་གི་ནོར། ། སྐད་ཅིག་མི་འབྲལ་དབྱེར་མེད་ལྷན་འཛོམ་པའི། ། རྟེན་འབྲེལ་ལེགས་ཚོགས་མྱུར་དུ་བསྒྲིགས་པར་མཛོད། །
ཟབ་གཏེར་སྒོ་འཕར་འབྱེད་པའི་ལྟེ་མིག་མཆོག ། གཏེར་སྟོན་ཉིད་དང་ཐབས་ཤེས་མ་འཛོམས་ན། ། ཚེ་ཡི་མཐར་བྱས་ཟངས་མདོག་དཔལ་གྱི་རིར། ། ཟླ་བ་དྲུག་དང་ཞག་བཅུའི་དུས་མཚམས་སུ། ། འགྲོ་ངེས་བསླུ་མེད་བླ་མའི་ལུང་གིས་གསལ། ། འོན་ཀྱང་སྙིང་གྲོགས་དམ་པའི་གཡར་དམ་དེ། ། ཅིས་ཀྱང་བཟློག་མ་སྤོབས་པར་རང་དབང་ཞིག ། མཆིས་ན་དྲུག་ཅུའི་བར་དུ་འདུག་སྙམ་ཡང༌། ། བདུད་དབང་སྟོབས་བཙན་ཅི་འགྱུར་ཆ་མ་མཆིས། ། གལ་ཏེ་གཞན་དབང་དྲག་པོས་ཐབས་ཤེས་འཛོལ། །
ཚེ་ཡི་འཚོ་བ་ཉམས་པའི་གྲིབ་ཀྱིས་བསྣུབ། ། ཞེ་གཉིས་དཔལ་རིའི་འགྲོ་དགོས་བྱུང་བ་ན། ། མཁའ་འགྲོ་ཡིད་བཞིན་ནོར་བུའི་ཐུགས་མ་ངལ། ། ད་དུང་ཕན་ཚུན་རྟེན་འབྲེལ་སྨོན་ལམ་དང༌། ༤༠༠༽ ། ལྷག་པའི་ལྷ་དང་མཁའ་འགྲོ་ཆོས་སྐྱོང་གི། ། བདེན་པའི་མཐུ་ཡིས་ཐབས་ཤེས་ལྷན་དུ་འཛོམ། ། ཟབ་གཏེར་གསུམ་གྱི་སྒོ་འཕར་བསྒྲང་༼གྲངས་?༽ཡས་འབྱེད། ། གསང་ཆེན་མྱུར་ལམ་ཤིང་རྟ་ལ་ཞོན་ནས། ། བཅུ་དྲུག་རྡོ་རྗེ་འཛིན་པར་སངས་རྒྱས་ཐོབ། །
བསྐལ་པ་རྒྱ་མཚོར་འགྲོ་དོན་རྟག་བསྒྲུབ་ཅིང༌། ། འཁོར་བ་ཕྱིར་བསྒྲལ་འགྲོ་ཁམས་ཡོངས་སྟོང་ནས། ། ཀུན་ཀྱང་གཞོན་ནུ་བུམ་སྐུའི་རྒྱལ་ཁབ་ཆེར། ། གདོད་མའི་མགོན་པོ་ཀུན་ཏུ་བཟང་པོར་ཤོག ། ཅེས་པའི་བཀའ་གླེང་བསྐུར་བར་མཛད། དེ་ནས་དེར་འདུས་ཀྱི་བུ་སློབ་རྣམས་ལ་ཟབ་གཏེར་གཉིས་ཀྱི་བྲི་སྤེལ་ཡང་དུ་མ་མཛད་ཅིང་བཞུགས་པའི་སྐབས་སྐབས་སུ་བསྙུན་ཁམས་ཀྱང་མ་ངེས་པ་རེ་བྱུང་ནས། བསོ་སྤྲུལ་རིན་པོ་ཆེ་དང༌། བུ་སློབ་རྣམས་ཀྱི་སྐུ་རིམ་རྒྱུན་འདོན་སོགས་མཛད། དེ་སྐབས་བདེ་བའི་རྡོ་རྗེ་ལ་གསུང་ཤོག་འཕྲོད་པས། ཁོ་རང་དམ་སེལ་གྱི་རྐྱེན་གྱིས་འབམ་གཞི་ལྟ་བུའི་ནད་དྲག་པོའི་སོང་བས།
རྗེའི་ ༤༠༡༽ མདུན་ལ་མྱུར་དུ་བྱ་བ་གང་འཐད་ནས་འོང་ཐབས་མ་ལྡན་ཏེ། ཕྱི་ནད་ཀྱིས་མནར། ནང་གཟའ་སྡུག་གིས་མནར། བར་རྗེ་དེ་ཉིད་ཞིང་དུ་བྱོན་འགྲོ་སྙམ་ནས་སྡུག་བསྔལ་ཆེན་པོ་ཉིན་མཚན་མེད་པར་བྱས་ཏེ། རྗེ་དེ་ཉིད་ལ་ཞུ་ཡིག་ཕུལ་བ། ད་རུང་བསྟན་པ་དང་སེམས་ཅན་གྱི་དོན་ལ་སྐུ་མྱ་ངན་ལས་མི་འདའ་བར་བཞུགས་པར་གསོལ་བ་བཏབ་པ་དང༌། ཟླ་བ་དང་པོའི་ནང་དུ་སྐུ་གེགས་སེལ་ཐབས་ལ་ང་རང་འཆི་མ་སོང་ན། འོང་ངེས་པ་སོགས་ཀྱི་ཡར་ཞུ་དང༌། ཁྱད་པར་གདུང་ཤུགས་ཀྱིས་གསོལ་བ་འདི་ལྟར་བཏབ། རྒྱལ་ཀུན་འདུས་པ་པདྨ་ཐོད་ཕྲེང་རྩལ། །
དབྱིངས་ཡུམ་མཁའ་འགྲོ་ཡེ་ཤེས་མཚོ་རྒྱལ་ལ། ། གསོལ་བ་འདེབས་སོ་བདག་གི་མགོན་མཛོད་ཅིག ། སྐྱེ་སྔོན་སྨོན་ལམ་དག་པའི་ལས་འཕྲོ་ཡིས། ། ཚེ་རབས་མང་པོར་མཚན་ལྡན་གྲོགས་དང་འགྲོགས། ། ད་རིས་རྐྱེན་དབང་དྲག་པོའི་སྟོབས་ཤུགས་ཀྱིས། ། སྙིང་དང་འདྲ་བའི་གྲོགས་སུ་བྲལ་བའི་ཚེ། ། དྲན་ཁམས་སྡུག་གིས་ཟིན་ནས་ ༤༠༢༽ འཆི་མ་འཁྲུག ། དགྱེས་པའི་ཞལ་བསྟན་གསུང་གི་དབུགས་དབྱུང་ཚེ། ། ལྷ་ཡི་ཡུལ་བགྲོད་བདེ་སྐྱིད་སྣང་བ་འཆར། ། སྙིང་གྲོགས་ཁྱེད་དང་འབྲལ་སྙམ་མེད་ན་ཡང༌། །
ལས་ངན་བདག་ནི་ལུས་ངན་དམན་པར་སྐྱེ། ། གཞན་གྱི་དབང་སོང་རང་དབང་རང་ལ་མེད། ། འཆི་བདག་ཡུལ་བཞིན་དོན་སྙིང་མེད་དང་མཚུངས། ། འདི་ཕྱིའི་རེ་ལྟོས་འཆའ་བ་གཅིག་པུ་ཉིད། ། སྐད་ཅིག་མི་འབྲལ་ཡང་ཡང་ཡིད་ལ་དྲན། ། དཀར་ནག་འཁྱུད་འཁོར་བར་དུ་གསོལ་བ་བཏབ། ། དཔའ་བོ་ཁྱེད་ཉིད་འབྲལ་མེད་གཙུག་ཏུ་ཁུར། ། རྐྱེན་དབང་ངན་པའི་གཡུལ་ལས་རྒྱལ་བར་མཛོད། ། སྔ་སོར་ཞུས་ཚིག་ཡང་ཡང་ཐུགས་ལ་ཟུངས། ། ཡལ་བར་མ་དོར་ཐུགས་བཞེད་བཀའ་དྲིན་ཞུ། །
ཉེ་འབྲེལ་ལ་སོགས་འགྲོ་བའི་ལོག་སྒྲིབ་ཀྱིས། ། དགོངས་པ་གཞན་དུ་ཕྱོགས་ཚེ་ཇི་ལྟར་བྱེད། ། ཉིད་ཀྱི་བཀའ་གླེང་སྤྱི་བོར་ཕེབས་པའི་ངོར། ། མི་མངོན་ཟངས་ ༤༠༣༽ མདོག་དཔལ་རིར་ཡིབ་འགྲོ་གསུངས། ། ཐོས་ཚེ་སྙིང་གྲོགས་དྲན་ཁམས་སྡུག་གིས་ཟིན། ། འདི་ཕྱིའི་རེ་ལྟོས་སྐྱབས་མགོན་སུ་ཡིས་བྱེད། ཁོ་མོའི་སྙིང་གཏམ་ཉམས་ལེན་སུ་ལ་ཞུ། ། འགྲོ་བའི་མ་རིག་མུན་པ་སུ་ཡིས་སེལ། ། བསྟན་པའི་སྒྲོན་མེ་སྲོག་ཤིང་སུ་ཡིས་འཛིན། ། ཐུགས་སུན་མ་མཛད་ཐུགས་རྒྱ་ཆེར་བསྐྱེད་ནས། །
སྐུ་ཚེ་ཞབས་པད་རྡོ་རྗེའི་བརྟན་བཞུགས་ནས། ། བདེ་བའི་རྡོ་རྗེ་ཐུགས་ནས་མི་འདོར་བར། ། ཐབས་ལམ་ཁ་སྦྱོར་བདེ་སྟོང་དགའ་བཞི་ཡི། ། འོད་གསལ་མངོན་དུ་འགྱུར་བར་མཛད་དུ་གསོལ། ། མི་འགྱང་མྱུར་དུ་དངོས་མཇལ་སྨོན་ལམ་ཞུ། ། གལ་ཏེ་ཞུ་ཚིག་ཡལ་སར་༼བར་?༽སྲིད་གྱུར་ན། ། དཔའ་བོ་ཁྱོད་ཀྱི་སྔོན་དུ་མཁའ་སྤྱོད་དུ། ། བདག་གིས་འདུན་པ་དྲག་པོ་ཡང་ཡང་གཏད། ། གནས་གསུམ་མཁའ་འགྲོའི་ཚོགས་ཀྱིས་འགྲུབ་པར་མཛོད། ། དུས་འདི་ནས་བཟུང་བྱང་ཆུབ་སྙིང་པོའི་བར། །
དཔའ་བོ་ཁྱེད་དང་སྐད་ཅིག་མི་འབྲལ་ཞིང༌། ། གསང་སྤྱོད་ ༤༠༤༽ལམ་ལ་ཐེ་ཚོམ་མེད་པ་དང༌། ། མཛད་སྤྱོད་ཐམས་ཅད་ཡང་དག་ལམ་མཆོག་མཐོང༌། ། གསུང་གི་བདུད་རྩི་ཟབ་མོ་རབ་ཐོབ་ནས། ། ཐུགས་ཀྱི་དགོངས་པ་དབྱེར་མེད་འགྲུབ་པར་ཤོག ། ཅེས་དང༌། གཞན་ཡང་མཁའ་འགྲོའི་ལུང་བསྟན་བཞིན་དེ་བར་གྱི་རིམ་གྲོ་སོགས་གང་དགོས་ཀྱི་ཞུ་ཡིག་ཕུལ་བས། རྗེས་ཀྱང་བདེ་བའི་རྡོ་རྗེས་ཞུ་བྱ་ལྟར་དེར་འདུས་ཀྱི་བུ་སློབ་རྣམས་ལ་ཚོགས་མཆོད་འབུམ་ཐེར་ལ་སོགས་པའི་སྐུ་རིམ་རྣམས་བསྒྲུབ་དགོས་གསུངས་ནས། བུ་སློབ་རྣམས་ཀྱིས་ཀྱང་དེ་ལྟར་ཞིབ་རྒྱས་སུ་མཛད། དེ་ནས་ཞག་ཆ་ཤས་སོང་སྐབས་བདེ་བའི་རྡོ་རྗེའི་རྐང་པ་གཉིས་ཀ་ཞ་སོང་བས།
མགར་ར་སང་གིས་མི་རོ་བསྐྱལ་པ་དུར་ཁྲོད་ལྟ་བུར་བྱས་ནས། རྒྱལ་སྲས་ཀྱི་སྐུ་ནུས་འཇིགས་མེད་དཀོན་མཆོག་སོགས་ཀྱིས་བསྐྱལ་བྱུང་བས། དེའི་སྐབས་སུ་འཇིགས་མེད་དཀོན་མཆོག་རྗེའི་སྐུ་མདུན་ལ་འོང་ནས། ལགས་ངེད་ཀྱི་མཁའ་འགྲོ་འདི་ས་མཐའ་ཞིག་ཏུ་མི་མངག་པ་ཞིག་ལ་ཁྱེད་མ་འཆུག ཁོ་ ༤༠༥༽རང་གི་ཁྱེད་ཀྱི་བཀའ་ཙམ་ངེས་པ་ཡིན། དེ་མིན་ངེད་ཅག་སུས་བཤོལ་མ་བྱས་ཀྱང་ཁོ་རང་ཁག་མེད་ཡིན་པས། ཡར་དེངས་ནས་ས་མཐར་འགྲོ་ངེས་པ་ཡིན་ཟེར་བ་སོགས་ཀྱི་དགའ་སྡུག་གི་གཏམ་ཐམས་ཅད་རྗེ་ལ་ཞིབ་རྒྱས་སུ་ཞུས། རྗེའི་ཞལ་ནས་ཁྱེད་ཀྱི་ཁོ་རང་ལ་སྡུག་འདི་འདྲ་གཏད་མ་འབབ། ང་རང་གི་ཁ་ཨི་ཉན་མི་ཤེས་ཀྱང༌། ཐབས་གང་དྲག་གིས་ས་མཐར་མི་གཏོང་སོགས་གསུངས།
དེ་ནས་རྗེས་བདེ་བའི་རྡོ་རྗེ་ལ་སྨན་དང་རིམ་གྲོ་སོགས་ཐབས་གང་དྲག་མཛད་ནས། རྐང་པ་གཅིག་ནད་ལས་གྲོལ། གཅིག་ནད་ལས་མ་གྲོལ་ཀྱང་ཟུག་རྔུ་མེད་པ་ལྟ་བུར་བྱུང༌། དེ་ནས་ཡབ་ཡུུམ་གདན་ཐོག་གཅིག་ལ་འཚོགས་ཤིང༌། ཕྱི་ཟབ་གཏེར་གསུམ་གྱི་སྒོ་འཕར་འབྱེད་ནས་གསལ་ཁྱབ་ཏུ་སྤེལ་ཞིང་དར་བ་དང༌། ནང་ཐབས་ཤེས་མྱུར་ལམ་ལ་བརྟེན་ནས་བོགས་འབྱིན་བརྟན་པར་བཅང་བས་གནས་ལྔའི་རྩ་མདུད་གྲོལ་ ༤༠༦༽ བ་དང༌། གསང་བ་ཟུང་འཇུག་གི་རིག་སྐུ་མངོན་དུ་གྱུར་ནས་དག་རྫོགས་སྨིན་གསུམ་མཐར་ཕྱིན་པའི་ལམ་གྱི་ཡོན་ཏན་འབྱུང་ཚུལ་རྣམས་ནི་གཏེར་གཞུང་གཉིས་ལ་གསལ་བས་འདིར་ཡི་གེ་མང་བར་དོགས་ནས་མ་བྲིས་སོ། དེའི་དུས་སུ་ཉིན་མོ་མེ་ཏོག་གི་ཆར་བབ་པ། སྒྲ་སྒྲོགས་པ་དང༌། ནུབ་མོ་ས་གཡོ་བ་དང་རི་ངུར་བ་རྔ་དང་རོལ་མོ་རྣམས་འབུད་དཀྲོལ་བྱེད་པ་སོགས་ནི་དེར་འདུས་ཀྱི་སྐལ་ལྡན་ལས་ཅན་རྣམས་ཀྱི་མཐོང་ཆོས་སུ་བྱུང་ངོ༌།
དེ་ནས་དགུང་ལོ་ཞེ་གཉིས་ལོར་ཡབ་ཡུམ་ཚེ་སྒྲུབ་ལ་བཞུགས་ནས་སྐུ་གེགས་ལས་གྲོལ། དེའི་སྐབས་སུ་རེབ་གོང་བ་ལ་སོགས་པ་ཕྱོགས་ནས་སློབ་མ་མང་པོ་འདུས་བྱུང་བས། དེ་དག་ལ་རང་རང་དང་འཚམས་པའི་ཁྲིད་ལུང་སོགས་མཛད། ཁྱད་པར་ཟབ་གཏེར་ཡོངས་རྫོགས་ཀྱི་བདག་པོ་བསོ་སྤྲུལ་རིན་པོ་ཆེ་དང༌། ཡུལ་དེའི་དཔོན་བླ་རྗེའི་དངོས་སློབ་བདེ་ཆེན་བཟང་པོ་དང༌། པདྨ་བདེ་གསལ་ལ་སོགས་པའི་ཉེ་འཁོར་རྣམས་ཀྱིས་རྗེའི་ཟབ་གཏེར་ཡོངས་རྫོགས་ཀྱི་དབང་ལུང་གསུངས་དགོས་ཡང་ཡང་ཞུས་ཀྱང༌། རྗེའི་ཐུགས་ལ་ཡབ་རྗེ་བླ་མའི་ ༤༠༧༽ བསྟན་པ་མི་དར་བར་བྱེད་འགྲོ་དགོངས་ནས་བཏང་སྙོམས་ལ་བཞུགས་སྐབས། བདེ་བའི་རྡོ་རྗེས་ཡབ་ཡུམ་རྟེན་འབྲེལ་གྱི་ཐོག་མ་ཡིན་པས། ཟབ་ཆོས་ཡོངས་རྫོགས་གསུངས་དགོས་ཞེས་ཡང་ཡང་ནན་ཆེར་ཞུས་ཚེ། རྗེ་དེ་ཉིད་ཀྱིས་ཀྱང་ད་ལན་ཆོས་བདག་རྣམས་དང་རྩ་བའི་ཐབས་གྲོགས་བཅས་ཕུན་སུམ་ཚོགས་པར་འདུས་ཡོད་པས།
རྟེན་འབྲེལ་མ་བསྒྲིགས་རང་བྱུང་དུ་འབྱུང་འདུག་དགོངས་ཏེ། ཟབ་གཏེར་གྱི་དབང་ཁྲིད་གསུང་པར་ཞལ་གྱིས་གནང༌། དེ་ནས་བསྐལ་པ་ཆུ་ཁྱིའི་ཟླ་བ་བཞི་པའི་ཡར་ཚེས་གསུམ་ལ། ཟབ་ཆོས་ཡོངས་རྫོགས་ཀྱི་བདག་པོ་འབྲོག་མིའི་རྣམ་རོལ་བསོ་སྤྲུལ་སྣ་ཚོགས་རང་གྲོལ། རྗེའི་ཕུ་བོ་མཁྱེན་སྤྲུལ་རིན་པོ་ཆེའི་སྐུ་སྲས་ཡབ་རྗེ་བླ་མའི་གསུང་གི་ཟླ་གཞོན་སྤྲུལ་པའི་སྐུ་རིག་འཛིན་ཀུན་བཟང་ཉི་མ། ཆོས་བདག་ཀ་བཞིའི་ནང་ནས་ཤར་གྱི་ཀ་ཆེན་ཝ་ཤུལ་རོག་ཟའི་དབོན་པོ་དྲི་མེད་འོད་གསལ་ལ་སོགས་པའི་ཆོས་བདག་ ༤༠༨༽གཙོ་བོ་བརྒྱ་དང༌། བུ་ཆེན་ཉེར་ལྔ། ཕྲན་བརྒྱད་ཅུ་ལ་སོགས་པ་ཐམས་ཅད་སྨོན་ལམ་གྱི་དབང་གིས་རང་རང་གི་ཕྱོགས་ནས་འདུས་པ་དང༌། རེབ་གོང་སྔགས་མང་ནས་བྱ་བྲལ་བ་ལྷུན་གྲུབ་རིག་འཛིན་དང༌། དྲག་སྔགས་བདག་པོ་བསོད་ནམས་འབུམ་ལ་སོགས་པའི་རེབ་གོང་སྔགས་སྡེའི་གཙོའི་འདུས་སྡེ་སྐར་ཚོགས་ལྟ་བུར་ཚོགས་པ་རྣམས་ལ།
ཟབ་གཏེར་སྨིན་པ་འབྲས་བུ་ལྟ་བུའི་ཆོས་སྐོར་སྐུ་བསོ་ཐོག་རྒྱལ་བའི་དབེན་གནས་ཀྱི་ཟབ་ཆོས་སྐོར་དང༌། གསལ་བ་མེ་ཏོག་ལྟ་བུའི་སྐོར་སྤྲེལ་རྫོང་རྡོ་རྗེ་ཕག་མོའི་ཆོས་སྐོར། རྒྱས་པ་ཡལ་ག་ལྟ་བུའི་ཆོས་སྐོར་ཤིང་ལོ་བྲག་དཀར་གྱི་ཟབ་ཤོག་ལུས་མེད་མཁའ་འགྲོས་དངོས་སུ་ཕུལ་བའི་ཆོས་སྐོར། ཞག་པ་རྩ་བ་ལྟ་བུའི་ཆོས་སྐོར་བསམ་ཡས་མཆིམས་ཕུ་རི་མོ་ཅན་གྱི་ཆོས་སྐོར་དང༌། གཏེར་ལ་ཕན་པའི་གྲོགས་ས་གཞི་ལྟ་བུའི་སྐོར་དག་སྣང་སྐོར་གསུམ་དང༌། དགོངས་གཏེར་རྣམས་གཉིས་ཀྱི་ཆོས་སྐོར་དང༌། གཞན་ཡང་གནས་ཆེན་བརྒྱད་དང༌། གནས་ཕྲན་ ༤༠༩༽ལྔ་ལ་སོགས་པ་ནས་སྤྱན་དྲངས་བའི་ཟབ་གཏེར་པུསྟི་ཀ་བཅུ་དྲུག་གི་དབང་ལུང་ཡོངས་སུ་རྫོགས་པར་བསྩལ་ནས། དེར་འདུས་ཀྱི་སྐལ་ལྡན་གདུལ་བྱ་ཐམས་ཅད་སྨིན་གྲོལ་དུ་བཀོད་པར་མཛད་ཅིང་ཕྲིན་ལས་བཟང་པོ་འགྲན་ཟླ་དང་བྲལ་བར་བྱུང་བ་དང༌། ཡུལ་ཕྱོགས་དེ་ཀར་བདེ་སྐྱིད་ཕུན་སུམ་ཚོགས་པ་གོང་འཕེལ་དུ་རྒྱས་ཤིང་ཆོས་ཀྱི་སྒྲོན་མེ་གསལ་ཁྱབ་ཏུ་དར་བར་མཛད་དོ།
འདྲིལ་བ་སྡོང་པོ་ལྟ་བུའི་སྐོར་ཐུགས་སྒྲུབ་ཡིད་བཞིན་ནོར་བུའི་ཆོས་སྐོར་རྣམས་རྟེན་འབྲེལ་རྗེས་མཐུད་དུ་བཞག་པའོ། དེ་ནས་ཡབ་རྗེ་བླ་མའི་ལུང་བསྟན་བཞིན་གདན་སར་ནེ་གྲོ་རྡོ་རྗེ་རྫོང་དུ་ཕེབས་པའི་དུས་ལ་དགོངས་ནས། འཁོར་འབངས་བུ་སློབ་རྣམས་ལ་དེ་ལུགས་ཀྱི་ཞལ་བཀོད་སྟ་གོན་སོགས་མཛད་ཚེ། ཟླ་བ་ལྔ་པའི་ཡར་ཚེས་ལ་ཡབ་ཡུམ་གཉིས་དང༌། བསོ་སྤྲུལ་རིན་པོ་ཆེའི་གཙོས་བུ་སློབ་ཆེ་བ་རྣམས་བྱོན། དེ་སྐབས་རྗེའི་སྐུ་ནུས་མཁྱེན་སྤྲུལ་རིན་པོ་ཆེའི་སྐུ་སྲས་ཀུན་བཟང་ཉི་ ༤༡༠༽མ་སྔོན་ལ་བྱོན་ནས། རྗེས་དཔོན་གཡོག་ལ་བཞུགས་གནས་ཀྱི་སྟ་གོན་མཛད་ཡོད་པ་ལ། རྗེས་རྟེན་འབྲེལ་བརྟགས་པས་ཆ་ཆོད་པ་ཞིག་མ་བྱུང་ནས། བདེ་བའི་རྡོ་རྗེ་ལ་ལོ་རྒྱུས་གསུངས་པས། མོ་ན་རེ་རྟེན་འབྲེལ་འབྲིང་ལ་བབ་པ་རེད་ཟེར།
དེ་ནས་གཞུགས་གནས་སོགས་ཀྱི་མཐུན་རྐྱེན་བུ་སློབ་རྣམས་ཀྱིས་ལེགས་པར་བསྒྲུབ་གནས་ཕུན་སུམ་ཚོགས་པར་བྱས། དེ་སྐབས་བདེ་བའི་རྡོ་རྗེས་གནས་དེ་ནས་སྒྲོལ་དཀར་ཡིད་བཞིན་འཁོར་ལོའི་ཟབ་གཏེར་ཞིག་སྤྱན་དྲངས་ནས་རྗེའི་སྐུ་ཚེ་བརྟན་ཕྱིར་དུ་ཕུལ་བས། རྗེའི་ཞལ་ནས་རྟེན་འབྲེལ་བཟང་གསུངས་ནས་ཡབ་ཡུམ་གཉིས་ཀས་གཏེར་འབྱུང་གི་ལོ་རྒྱུས་དང༌། གཏེར་སྟོན་གྱི་ཆེ་བ། ཆོས་བདག་གི་དགོས་ཆེད་རྣམས་ཀྱི་གསུང་མཛད་སོགས་དུ་མ་མཛད་དོ། ཁྱད་པར་རྗེའི་ཞལ་ནས་ད་འུ་ཅག་གཉིས་ཀྱིས་བདུད་རྩི་སྨན་སྒྲུབ་ཞིག་བསྒྲུབ་དགོས་པའི་ལུང་བསྟན་ ༤༡༡༽ ཡོད་པས་དེ་ལུགས་དགོས་གསུངས། བདེ་བའི་རྡོ་རྗེས་ཀྱང་རྗེའི་བཀའ་བཞིན་སྨན་སྒྲུབ་ཀྱི་སྟ་གོན་བྱས། བུ་སློབ་རྣམས་ཀྱིས་ཞག་བཅུ་གསུམ་གྱི་བར་དུ་སྨན་རྣམས་བརྡུང་བཙག་བྱས་ཏེ། དེ་ནས་རྗེ་དེ་ཉིད་དང༌། བསོ་སྤྲུལ་རིན་པོ་ཆེ་དང༌།
རྗེའི་དངོས་སློབ་ཡི་གེའི་རིས་བྱེད་སྟོང་ཉིད་རྡོ་རྗེ། ཉེ་གནས་དཔལ་ལྡན་བློ་གྲོས། བདེ་བའི་རྡོ་རྗེ་བཅས་པས་ཞག་བདུན་གྱི་བར་གུ་རུ་རྟ་ཕག་ཡབ་ཡུམ་གྱི་དཀྱིལ་འཁོར་ལ་བརྟེན་ནས་བདུད་རྩི་སྨན་སྒྲུབ་མཛད་ཚེ། ཞག་གསུམ་ནས་ངོ་མཚར་བའི་གྲུབ་རྟགས་སྣ་ཚོགས་མཐོང་ཆོས་སུ་བྱུང༌། ཉིན་བདུན་འགྲོ་སྐབས་ཐོ་རངས་དུས་རྗེའི་མནལ་ལམ་ལ་བུད་མེད་རུས་པའི་རྒྱན་དྲུག་གསོལ་བ་དར་དཀར་གྱི་ལྭ་བ་མནབ་པ་རིན་པོ་ཆེའི་རྒྱན་སྣ་ཚོགས་ཀྱིས་སྤྲས་ཤིང་ཕྱག་ན་སྒྲ་སྙན་འཛིན་པ་ཞིག་མདུན་ཐད་དེ་ཀར་འོང་ཞིང་སྒྲ་སྙན་གྱི་སྒྲ་ལ་དྲངས་ནས་འདི་སྐད་ཟེར། ཧེ་ཧེཿ རྨད་བྱུང་ ༤༡༢༽ དམ་བཅས་ཨྲྀ་ཏ། ། རང་ལ་རྫོགས་པའི་གསང་བའི་རྫས། ། རྒྱུ་རྐྱེན་འདུས་པའི་ར་ས་ཡ། ། རིགས་ལྔ་མཉམ་སྦྱོར་རྨད་པོ་ཆེ། །
ཟག་མེད་བདེ་ཆེན་བསྐྱེད་པའི་རྫས། ། བདག་ཅག་རྣམས་ཀྱི་དཔལ་དུ་རོལ། ཨ་ཧཾ་སིདྡྷི་ཡ་མི་ཧོཿ ཞེས་ཟེར་བས། རྗེའི་ཐུགས་ལ་ཅི་ཡིན་དགོངས་པ་དང་མཉམ་དུ་ཡུལ་ཡིད་དུ་འོང་བ་སྤང་ལྗོངས་མེ་ཏོག་གི་ཚལ་རྒྱས་པ། ཆུ་མིག་དང་ཤིང་སྣ་ལ་སོགས་པས་སྣང་བའི་ཁྱོན་ལྟར་ཁྱབ་པ། དེའི་དབུས་སུ་འཇའ་ཡི་གུར་ཁང་ཉིས་རིམ་དུ་ཡོད་པའི་ནང་ན་ཟ་འོག་གི་གདན་སུམ་བརྩེགས་ཀྱི་སྟེང་དུ། དཔའ་བོ་དཀར་ལ་དམར་མདངས་ཆགས་པ་ཧེ་རུ་ཀའི་ཆ་བྱད་ཅན་ཞི་བ་ཁྲོ་འཛུམ་གྱི་ཉམས་དང་ལྡན་པ་ཞིག་བཞུགས་ཡོད་པ། དེའི་མཐའ་སྐོར་དུ་དཔའ་བོ་དང་དཔའ་མོ་མང་པོ་ཚོགས་ནས་གླུ་གར་རོལ་མོའི་སྒྲ་རྒྱུན་མི་ཆད་པར་སྒྲོགས་པ་ཞིག་གཟིགས་པས། རྗེའི་ཞལ་ནས་ཁྱོད་སུ་ཡིན།
ད་ལན་འདིར་ཅི་བྱེད་དུ་འོང༌། ཡུལ་ ༤༡༣༽ཕ་གི་ཅི་རེད་གསུངས་ཚེ། ཌཱཀྐིས་ན་རེ་ང་ཁྱོད་ཀྱིས་མི་ཤེས་སམ་ཟེར། རྗེའི་ཞལ་ནས་རྒྱན་ཆས་ཀྱི་ཁྱད་པར་མ་གཏོགས། ང་རང་གི་གྲོགས་བདེ་བའི་རྡོ་རྗེ་འདྲ་སྙམ་གྱི་གསུངས། ཌཱཀྐིས་ན་རེ། ཧེ་ཧེཿ ང་བདེ་ཆེན་མཁའ་འགྲོའི་གྲོང་ཁྱེར་ནས། ། བདེ་བསྐྱེད་གསང་བའི་གར་མཁན་མ། ། བདེ་ཆེན་འབྱུང་གནས་དཔའ་བོ་ལ། །
བདེ་སྟོང་ཡེ་ཤེས་སྤེལ་བར་བྱས། ། ང་བདེ་ཆེན་བདེ་བའི་རྡོ་རྗེ་ཡིན། ། ཡུལ་ཕ་གི་མཁའ་འགྲོའི་ཚོགས་གྲལ་རེད། ། དེའི་ཚོགས་དཔོན་བི་མ་མི་ཏྲ་ཡོད། ཁྱེད་འདོང་དང་འུ་ཅག་ལྟད་མོར་འགྲོ། ། ཞེས་ཟེར་ནས། རྗེས་ཀྱང་ཌཱཀྐི་དང་བཅས་ཚོགས་གྲལ་དུ་བྱོན་ནས་གཟིགས་པས། ཐམས་ཅད་ཀྱིས་བི་མ་ལའི་བདུད་རྩི་སྨན་སྒྲུབ་རེད་ཟེར་ནས་འཚོགས་འདུག་པས། རྗེས་ཕྱག་ཕུལ་ནས་དངོས་གྲུབ་ཞུ་ཞུས་ཚེ། ཚོགས་དཔོན་གྱི་དཔའ་བོའི་ཞལ་ནས།
དངོས་གྲུབ་ད་ལྟ་བསྩལ་འོང་གི། ད་ཁྱོད་ལ་ངས་རྒྱ་ཆོས་བོད་དུ་མ་ ༤༡༤༽བསྒྱུར་པ་སྙིང་ཐིག་མ་བུ་ཁ་སྤྲོད་དང༌། ཐུགས་སྒྲུབ་ཡིད་བཞིན་ནོར་བུ་རྣམས་གཅེས་ནོར་དུ་སྤྲད་ཡོད་པ་དེ་གཏན་ལ་ཕབ་ནས་གསལ་ཁྱབ་ཏུ་སྤེལ་དང༌། འགྲོ་དོན་རྒྱ་ཆེན་པོ་འབྱུང་བ་དང༌། ཁྱད་པར་ཁྱེད་ཀྱི་རིགས་སུ་ང་མི་འགྱང་བར་འོང་བས། དེའི་སྐབས་གཏེར་གཉིས་ཀྱི་བསྟན་པ་བདག་ལ་ཕབ་པ་ཡིན་པས། དེའི་བར་ལ་བདུད་དབང་དུ་མ་གཏོང་གསུང་ནས། རིན་པོ་ཆེ་སྣ་ཚོགས་ལས་གྲུབ་པའི་རྡོ་རྗེ་དྲིལ་བུ་ཞིག་གནང་བས། རྗེས་ཐུགས་ལ་སྔར་མཁའ་འགྲོའི་ལུང་བསྟན་དུ་བི་མས་བདུད་རྩི་སྨན་སྒྲུབ་ནེ་གྲོ་རྡོ་རྗེ་རྫོང་དུ་བསྒྲུབ་དགོས་གསུངས་པ་དེ་འདི་ཡིན་པར་འདུག ད་དུང་ལོ་རྒྱུས་རྣམས་གསལ་པོ་ཞིག་འདྲི་དགོས་དགོངས་ཚེ།
སྔར་གྱི་ཌཱཀྐིས་ན་རེ་སྔར་མཁའ་འགྲོའི་ལུང་བསྟན་བཞིན་ཁྱེད་མཆེད་ལྕམ་རྣམས་ཀྱིས་བདུད་རྩི་བམ་སྒྲུབ་མཛད་པ་དེ་རེད། བི་མ་ལ་ཁྱེད་རང་ཡིན་པས། ད་ལན་གྱི་ཡུལ་སྣང་དཀྱིལ་འཁོར་འདི་རྣམས་ཁྱོད་ཀྱི་བདུད་རྩི་སྨན་སྒྲུབ་ཀྱི་ ༤༡༥༽ སྒྲུབ་གྲྭ་པ་རེད། ཟེར་མ་ཐག་ཏུ་གློ་བུར་དུ་གཞན་རྐྱེན་གྱིས་མནལ་ལས་སད་དོ། ནངས་པར་བདེ་བའི་རྡོ་རྗེས། རྗེའི་ཞལ་ནས་ང་རང་གི་ཟབ་གཏེར་སྙིང་ཐིག་མ་བུ་ཁ་སྤྲོད་ཞེས་པ་མན་ངག་སྐོར་གསུམ་གྱི་དགོངས་བཅུད་ཟབ་མོ་ཞིག་གཏེར་དུ་ཡོད་པས་འདོན་དུ་འགྲོ་དགོས་གསུངས། བདེ་བའི་རྡོ་རྗེས་གཏེར་གནས་གང་ལགས་མྱུར་བོར་བྱོན་དགོས་ཞུས་ཚེ། རྗེའི་ཞལ་ནས་རྨ་སྤོམ་རའི་གཡས་ཕྱོགས་བསེ་མཁར་ནོར་བུ་ཁྲབ་རྫོང་ཞེས་པ་རི་ཙིཏྟའི་དབྱིབས་འདྲ་བ་ཞིག་ཡོད། དེའི་གཡོན་ངོས་ན་ན་བ་ཆེན་པོ་ཞིག་ཡོད། དེ་ན་སྦས་པའི་མཚོ་ཆེན་འབྲུག་མོའི་བླ་མཚོ་ཞེས་པ་དེ་གཏེར་གནས་རེད།
སྔར་ང་རང་དམར་ཆེན་ལ་འགྲོ་དུས་རྡེའུ་བྱ་ལམ་ཟེར་མེད་ལ་ཐོན་དུས་རྨ་སྤོམ་ར་བསུ་བ་ལ་འོང་སྐབས། མེ་ཏོག་གི་ཆར་བབས། ནམ་མཁའ་ལ་འཇའ་རིས་སྣ་ཚོགས་ཤར། ལུང་བར་དྲི་བཟང་གི་ ༤༡༦༽ངད་ཐུལ། བཀྲ་ཤིས་ལྷ་རེག་དངོས་སུ་ཕུལ་བ། གྲྭ་པ་ལ་སོགས་པས་མཐོང་ཆོས་སུ་གྱུར། དེ་སྐབས་གཏེར་ཁ་ཆ་ཤས་རེ་སྤྱན་དྲངས་ཀྱང༌། སྙིང་ཐིག་གི་ཆོས་སྐོར་ཁྱེད་རང་ལ་རག་ལས་ཡོད་པས་བཏང་སྙོམས་སུ་བཞག་པ་ཡིན། དེ་ནི་བསྐལ་པ་གླང་ལོར་ལེན་དུ་འགྲོ་དགོས་གསུངས་ནས་རྟེན་འབྲེལ་རྗེས་མཐུད་དུ་བཞག དེ་ནས་རྡོ་རྗེ་སློབ་དཔོན་དང་མཆེད་ལྕམ་ཀུན་གྱིས་བདུད་རྩི་སྨན་སྒྲུབ་ཀྱི་དངོས་གྲུབ་རོལ་བས།
ཐམས་ཅད་ལ་ཉམས་རྟོགས་ཁྱད་པར་ཅན་གྱི་བལྟས་སྣ་ཚོགས་འཁྲུངས་པ་སོགས་བྱུང་ནས། གཏང་རག་ཚོགས་འཁོར་ལ་སོགས་པ་ཞིབ་རྒྱས་སུ་མཛད། དེ་ནས་མཚམས་གྲོལ་རྗེས་སུ་སྨན་གྱི་རྗེས་རིམ་གྱི་བྱ་བ་ཐམས་ཅད་མཐར་ཕྱིན་པར་མཛད་དེ། བུ་སློབ་རྣམས་ལ་སྨན་གྱི་དངོས་གྲུབ་རང་རང་གི་མདུལ་བྱ་དང་འཚམས་པར་གནང་ནས༌། ཆོས་ཁྲིད་སོགས་ཀྱང་གང་འདོད་དུ་བསྩལ་བའོ། དེ་ནས་ཡབ་རྗེ་བླ་མའི་འདས་མཆོད་འཚོགས་ཡོད་ ༤༡༧༽སྐབས། བསོ་སྤྲུལ་རིན་པོ་ཆེ་ལ་དགོན་པས་ཆིབས་བསུ་འོང་འདུག་པས། རྗེའི་ཐུགས་ལ་དེངས་བར་སོང་པས། བདེ་བའི་རྡོ་རྗེས་ཁྱེད་ཁམས་བསྙུང་བ་ཨི་རེད་ལགས་ཞུས་ཚེ། རྗེའི་ཞལ་ནས་ང་རང་ཁྱེད་འོང་ཕྱིན་ཆད་ནད་ཐམས་ཅད་ལས་གྲོལ་སོང་བས་ནད་མེད།
བསོ་སྤྲུལ་བྱོན་གྲབས་དགོས་ཚེ་སེམས་གཅོང་མོ་རེད་གསུངས། དེ་ནས་བསོ་སྤྲུལ་རིན་པོ་ཆེ་ཕར་བྱོན་ཁར་རྗེའི་དྲུང་ནས་བྱོན་མི་ཐུབ་པ་ལྟ་བུར་མཛད་ཚེ། རྗེས་ཀྱང་རང་ཁར་གྱི་གསུང་མཛད་རེ་མ་གཏོགས་ཐུགས་བརྩེ་ཆེན་པོ་མི་མཛད་ཅིང་བཞུགས་འདུག དེ་ནས་བུ་སློབ་རྣམས་ཀྱི་བསོ་སྤྲུལ་རིན་པོ་ཆེ་གནས་ཕན་ཆོད་དུ་ཆིབས་སྐྱེལ་བྱས། བདེ་བའི་རྡོ་རྗེའི་རྐང་པ་ངན་པས་རྗེས་གཟིམ་སྦྲའི་ནང་བར་དུ་ཆིབས་སྐྱེསལ་གྱི་ཚུལ་བྱས་ནས་དེ་ཀར་ལྷག་སོང་བས། རྗེའི་ཞལ་ནས་བསོ་སྤྲུལ་བྱོན་སོང་བ་འདི་ང་རང་གིས་སེམས་ ༤༡༨༽ཤིན་ཏུ་གཅོང་འདུག་གསུངས། བདེ་བའི་རྡོ་རྗེས་ཁྱེད་ཀྱིས་བསོ་སྤྲུལ་བྱོན་ཁར་ཐུགས་བརྩེ་བརྩེ་དང་གཅེས་གཅེས་ཨི་མི་མཛད་སྙམ་སེམས། དེ་ལྟ་མི་མཛད་པ་ཅི་ལགས་ཞུས། རྗེའི་ཞལ་ནས་ངས་གཅེས་གཅེས་བྱས་ན་ཁོ་རང་དེ་བས་ཀྱང་འགྲོ་མི་ཐུབ་པར་འདུག་པས་དེས་ཡིན་མ་གཏོགས། ང་རང་གི་རྩ་བའི་བུ་གཅིག་བུ་དང་ཁྱད་མེད།
ལུགས་གཉིས་གང་ཐད་ནས་སྡུག་མཉམ་ཁུར་བྱས་ཏེ། ད་བར་དུ་ངའི་བཀའ་ཚིག་གཅིག་དང་འགལ་བ་འགྲོ་མ་མྱོང་བའི་སློབ་མ་དམ་ལྡན་ཡིན་གསུངས་ནས་དེ་ཐད་ཀྱི་ནང་གསུང་མང་པོ་མཛད། དེ་ནས་དེར་འདུས་ཀྱི་བུ་སློབ་རྣམས་ལ་ཟབ་གཏེར་གཉིས་ཀྱི་ཆོས་སྐོར་གསར་ཕབ་དང༌། དེའི་དབང་ཁྲིད་ལུང་དང་བཅས་པ་གནང་བ་དང༌། ཁྱད་པར་ཕྱོགས་འདུས་ཀྱི་གཙོ་བོ་རྗེའི་ལུང་ཟིན་སྤྲུལ་པའི་སྐུ་འཇིགས་མེད་མཚན་ཅན་དང༌། ༤༡༩༽སྐུ་ནུ་སྤྲུལ་སྐུ་རྡོ་རྗེ་དགྲ་འདུལ་ལ་སོགས་པའི་འཁོར་འདུས་སྡེ་རྣམས་ལ། ཀུན་མཁྱེན་ཡབ་སྲས་ཀྱི་ཆོས་གཏེར་རྣམས་ཀྱི་དབང་ཁྲིད་ལུང་དང་བཅས་པ་དར་རྒྱས་སུ་མཛད་ནས་ཕྱོགས་འདུས་ཀྱི་སློབ་མའི་འདུ་བ་མང་བའི༼བས?༽། རྗེ་དེ་ཉིད་མཚམས་སྒོ་རྡོ་བརྩིགས་བྱས་ཏེ་དམ་བརྒྱར་བཞུགས་སྐབས། མཁའ་འགྲོ་ཡེ་ཤེས་མཚོ་རྒྱལ་མ་ཡིན་སྐད་པས་འདི་སྐད་གསུངས། ཧེ་ཡཿ
དབྱིངས་དམ་པ་རབ་འབྱམས་ཆོས་ཀྱི་ཀློང༌། ། རྩལ་ཡེ་ཤེས་མཁའ་འགྲོའི་རྣལ་འབྱོར་ཤར། ། དོན་སྒྲིབ་མེད་གསལ་བའི་མེ་ལོང་འདི། ། ཐུགས་བརྡལ་ཁྱབ་ཆོས་ཉིད་རོལ་མོར་ངོམ། ། ཐབས་བདེ་ཆེན་པདྨ་ལས་འབྲེལ་པས། ། སྔོན་སྨོན་ལམ་དག་པའི་མཐུ་སད་ནས། ། གཏེར་གཉིས་ཀྱི་སྲོག་ཤིང་འཛིན་པ་ལ། ། འཁྲུལ་ཞིག་གི་རྣལ་འབྱོར་ཝཱ་ར་ཧི། ། ཕྱི་ཆ་ལུགས་མི་མོའི་གཟུགས་སུ་བཞེངས། ། གཏེར་རྣམས་གཉིས་སྤེལ་བའི་གྲོགས་ལྡན་ཕྱིར། །
ཐབས་ཤེས་ཀྱི་རྟེན་འབྲེལ་མཁའ་འགྲོས་བྱས། ། མདངས་གཅིག་གྲོགས་གཅིག་གི་བྱེད་པའི་ ༤༢༠༽དུས། ། གྲོགས་ངན་པའི་ངག་གི་བསླུ་བ་སྤོངས། ། ལས་བྱ་བ་ཅི་བྱེད་རང་ཐག་ཆོད། ། བློ་ཕལ་པའི་མི་ལ་མ་དྲི་བར། ། ཕ་བླ་མའི་ཞལ་ལུང་བཞིན་དུ་སྒྲུབས། ཁྱེད་ཐབས་ཤེས་འཛོམ་པའི་རྟེན་འབྲེལ་གྱིས། ། སྐལ་ལྡན་གྱི་བུ་སློབ་འདུ་སྒོ་རྒྱས། ། ཐབས་མཁས་པས་སྙིང་རྗེའི་སྒྲུབ་པ་ཚུགས། ། དེའི་རྐྱེན་གྱིས་ཡུལ་ཀུན་བདེ་ལེགས་པའི། །
དོན་གཉིས་ཀྱི་མཛད་ཕྲིན་ནམ་མཁར་མཉམ། ། བརྡ་གོའམ་རྡོ་རྗེ་གཟི་བརྗིད་རྩལ། ། ཞེས་ཟེར་ནས་མི་སྣང་བར་གྱུར་ཏོ། དེ་ནས་དགུང་ལོ་ཞེ་གསུམ་ལོར་བླ་བྲང་ལ་མི་འདོད་པ་ཞིག་བྱུང་བས། གློ་བུར་དུ་རྗེ་དེ་ཉིད་སྐུ་མཚམས་ནས་གྲོལ་དགོས་བྱུང་བ་སོགས་བྱུང༌། དེའི་སྐབས་སུ་བདེ་བའི་རྡོ་རྗེ་ལ་མཁའ་འགྲོའི་བརྡ་བྱང་འོང་ནས། མཁའ་འགྲོའི་ཚོགས་ཁང་གོང་མ་ན། མཁའ་འགྲོ་དགོངས་འདུས་ཀྱི་ཆོས་སྐོར་ཞིག་གཏེར་དུ་ཡོད་པ་དེ་འདོན་པའི་དུས་ལ་བབས་ནས། བརྡ་བྱང་རྗེའི་ཕྱག་ཏུ་ཕུལ་ཚེ། རྗེའི་ཐུགས་ ༤༢༡༽ ཤིན་ཏུ་དགྱེས་ཏེ་རྟེན་འབྲེལ་དུས་དང་ལྡན་དགོས།
འུ་ཅག་གཉིས་ལེན་དུ་འགྲོ་གསུངས། མཁའ་འགྲོས་ཀྱང་ལགས་སོ་ཞུས་ནས་ཞག་ཆ་ཤས་ཀྱི་གཏེར་འདོན་པའི་དུས་ལ་བབ་སྟེ། ཡབ་ཡུམ་གཉིས་ཀ་གསང་ཐབས་ཀྱིས་བྱོན། མཁའ་འགྲོའི་རྐང་བ་ངན་པས་ག་ལེར་སོང༌། རྗེས་ཁོང་གི་གཏེར་སྒོ་གར་ཡོད་གཟིགས་གསུངས་ནས་སྔོན་དུ་བྱོན་སོང་བས། དེའི་ཅུང་ཞིག་གི་རྗེ་ཕྱིར་ཕེབས་བྱུང་བས། མཁའ་འགྲོས་ཁྱེད་ཅིའི་ཕྱིར་བྱོན་པ་ཡིན་ཞུས་ཚེ། རྗེའི་ཐུགས་ལ་རྟེན་འབྲེལ་བསྣོག་མི་ཉན་དགོངས་ཤིང༌། ང་རང་གིས་གཏེར་ལོན་ནས་ཁྱེད་བསུ་བར་འོང་བ་ཡིན་གསུངས་ཏེ་ས་ཕུག་གཅིག་ལ་ལྷན་དུ་བྱོན། དེ་ནས་རྗེའི་ཞལ་ནས་གཏེར་གནས་ལ་ཉ་སྦལ་མང་པོ་འཚོགས་འདུག་པས་དེ་ཅི་རེད་གསུངས།
བདེ་བའི་རྡོ་རྗེས་འདྀ་ཕྱིའི་གཏེར་སྲུང་ཀླུ་བཙན་ཞིག་ཡིན་འདུག་པས་དེའི་ཆོ་འཕྲུལ་ཨེ་རེད་ལགས་ཞུས། དེ་ནས་ཡར་གཏེར་ ༤༢༢༽ སྒོར་ཉེ་འགྲོ་ཁར་དྲི་བཟང་འཐུལ་བ་དང༌། ནམ་མཁའ་ནས་རྒོད་ཀྱི་འཚུབ་འཚུབ་བྱེད་ཅིང་སྐད་སྙན་སྒྲོགས་པ་སོགས་བྱེད། དེ་ནས་ཡབ་ཡུམ་གཉིས་ཀ་གཏེར་སྒོར་ཕེབས་ནས། རྗེས་ཚིག་བདུན་གསུངས་བཞིན་བཞུགས་ཏེ། བདེ་བའི་རྡོ་རྗེས་གཏེར་སྒོ་ཕྱེས་ཏེ་གཏེར་སྒྲོམ་གསུམ་འདོན་ནས། རྗེའི་ཕྱག་ཏུ་ཕུལ་བས་ངོ་མཚར་ཆེ་གསུངས་ཏེ། དབང་ལེན་མཛད་ཅིང་ཐུགས་དགྱེས་དགྱེས་མཛད་ནས་གཏེར་ཚབ་བཞག་སྟེ་གཏེར་སྒོ་བསྡམས། དེ་ནས་བདེ་བའི་རྡོ་རྗེས་རྗེ་ལ་གསོལ་བ། ང་རང་གི་གཏེར་གསང་གཏེར་ཡིན་པས་གཞན་ལ་ལོན་རབ་གསུངས་མི་ཉན་ཞུས་ཚེ།
རྗེའི་ཞལ་ནས་ཁྱེད་གཏེར་སྟོན་ཡིན་པ་ཀུན་གྱི་ཐོས་ཡོད་པས། ང་རང་གིས་མ་བཤད་ནའང་གོ་འགྲོ་ངེས་པ་ཡིན་གསུངས། དེ་ནས་བདེ་བའི་རྡོ་རྗེས་ད་ནི་ཁྱེད་ཀྱིས་ཟབ་གཏེར་ཞིག་བཞེས་དགོས་ཡང་ཡང་ཞུས་པས། ཉིན་གཅིག་དྭང་ཡན་ལ་ཡབ་ཡུམ་ ༤༢༣༽གཉིས་ཀ་བྱོན་པས། རྗེས་ད་རེས་ང་རང་གི་གཏེར་ལེན་དགོས་པས་ཨ་མཚར་དུ་རྟེན་འབྲེལ་ཞིག་བརྟགས་དགོས་གསུངས་ནས། བདེ་བའི་རྡོ་རྗེའི་སྲས་ལོ་ངོ་ལྔ་ལོན་པ་ཞིག་ཡོད་པ་དེ་ལ། རྗེའི་ཞལ་ནས་ཁྱེད་གཏེར་སྟོན་ཨི་བྱེད་གསུངས། སྲས་ཀྱིས་ང་གཏེར་སྟོན་ཁྱེད་འདྲ་འདྲ་བྱེད་ཟེར། རྗེས་རིགས་ཀྱི་བུ་འདི་ལྟར་ལོས་ཡིན་གསུངས། དེ་ནས་གནས་དེའི་ངོས་ནས་བྱེ་མ་ཨ་ཀྲོང་ལས་གྲུབ་པའི་དབྱངས་ཅན་རིགས་ལྔའི་གཏེར་སྒྲོམ་ཆེ་བ་གཅིག་བཞེས་ནས་ངོ་མཚར་བའི་རྟེན་འབྲེལ་དུ་མ་རང་འབྱུང་དུ་བྱུང༌།
དེའི་སྐབས་སུ་ཨ་འཛོམ་རིན་པོ་ཆེའི་བང་མི་བཏང་ནས་བདེ་བའི་རྡོ་རྗེ་བྱོན་དགོས་པའི་གསུང་ཤོག་གནད་མོ་ཞིག་ཐོན་བྱུང་བས། བདེ་བའི་རྡོ་རྗེས་མི་འགྲོ་དགོས་མེད་ཟེར་ཞིང་ཡིག་ལན་ཙམ་ཡང་མི་བསྐུར། དེ་དུས་རྗེའི་ཐུགས་ལ་བླ་མ་ཨ་འཛོམ་གྱི་གསུང་ཤོག་འདི་ལ། ༤༢༤༽རང་གཞན་ཀུན་ལ་དགོས་པ་ཆེན་པོ་ཡོད་པ་འདྲ། མིན་ཀྱང་བླ་མའི་སྐུ་ཚེ་ལ་ཁག་ཐོག་ཡོད་ཚེ། སྤྱིར་སེམས་ཅན་གྱི་བདེ་སྐྱིད། སྒོས་གུ་རུ་པདྨའི་བསྟན་པ་འདི་ལ་ཕན་ཐོག་རྒྱ་ཆེན་པོ་འབྱུང་ངེས་དགོངས་པ་དང༌། ཡང་སྒོས་བདེ་བའི་རྡོ་རྗེའི་ཁ་བྱང་ལྟར་ན་དགོས་པ་ཆེན་པོ་འདུག་དགོངས་ཏེ། བདེ་བའི་རྡོ་རྗེ་ལ་ཡང་ཡང་སོང་གསུངས་ནས་གྲྭ་པ་ཁལ་རྟ་སོགས་ཀྱི་སྟ་གོན་མཛད་དེ། ཟླ་བ་གཉིས་ནས་འདིར་ཀར་ཐོན་ཐབས་དགོས་སོགས་གསུངས་ནས་ལམ་སྐྱེལ་མཛད།
དེའི་ཉིན་པར་ནས་རྡོ་རྗེའི་སྐུ་ལུས་ཐམས་ཅད་མི་བདེ་བ་ལྟ་བུར་སོང་འདུག་ཀྱང༌། རྗེའི་དངོས་སློབ་བླ་མ་ཚུལ་བཟང་ཞེས་པས་གསོལ་ཇ་དྲངས་ནས་དེ་ཀར་བྱོན་ཏེ་ལུགས་གཉིས་ཀྱི་གསུང་སྒྲོས་མང་དུ་མཛད། དེ་ནས་ཚུར་གཟིམ་སྦྲའི་ནང་དུ་བྱོན་ནས་བཞུགས་པས། ནངས་སྔ་མོ་བསྙུན་གཞི་ཇེ་འཁྲུག་ཏུ་སོང༌། དེར་འདུས་ཀྱི་བུ་སློབ་རྣམས་ཀྱིས་སྐུ་རིམ་སྒྲུབ་པ་དང༌། ༤༢༥༽ཁྱད་པར་བླ་བྲང་ནས་རྗེའི་སྐུ་ནུས་སྤྲུལ་སྐུ་རྡོ་རྗེ་དགྲ་འདུལ་བྱོན་ནས། བྱབ་ཁྲུས་མནོལ་བསང་ལ་སོགས་པའི་ཅི་དགོས་ཀྱི་སྐུ་རིམ་ཐམས་ཅད་ཉིན་ཞག་ཁ་སྦྱར་ནས་གསུངས་པ་དང༌། མཁྱེན་སྤྲུལ་རིན་པོ་ཆེའི་སྐུ་སྲས་ཉག་བླ་ཐུགས་ཀྱི་ཡང་སྤྲུལ་རིག་འཛིན་ཀུན་བཟང་ཉི་མས་ཀྱང་ཚེ་སྒྲུབ་སོགས་མཛད་ནས་རིམ་གྱིས་བསྙུན་ལས་གྲོལ་ཏེ། བླ་མ་ལྷ་དང་མཁའ་འགྲོའི་ལུང་བསྟན་བཞིན་ཡབ་རྗེ་བླ་མའི་ཟབ་གཏེར་མ་བསྒོམ་སངས་རྒྱས་ཀྱི་སྒྲུབ་སྡེ་བཙུག་ནས། རྗེའི་དངོས་སློབ་དམ་པ་སྟག་ཐོག་བླ་མ་བརྩོན་འགྲུས་རྒྱ་མཚོ་དང༌།
ཕྱུག་ཤུལ་ཀརྨ་དོན་གྲུབ་སོགས་སྐལ་ལྡན་བཅུ་བདུན་ལས་མི་མང་བར་མཛད་ནས་སྙིང་པོའི་སྒྲུབ་པའི་བསྟན་པའི་དབུ་བཙུགས་པར་མཛད། དེ་ནས་གཞན་དེར་འདུས་ཀྱི་བུ་སློབ་རྣམས་ལ་ཀུན་མཁྱེན་ཡ་བཞིའི་དབང་ལུང་སོགས་གསུངས་སྐབས། དམ་ཉམས་ཞིག་གི་རྐྱེན་གྱིས་རྗེའི་སྤྱན་བསྒྲིབ་འགྲོ་བ་ཙམ་བྱས་སྐབས། བདེ་བའི་རྡོ་རྗེས་ཡིན་ ༤༢༦༽ སྐད་པས་ལུང་བསྟན་བརྡ་རུ་ངོམ་པ་གཏེར་གཞུང་དུ་གསལ། དེ་ནས་རྗེ་དེ་ཉིད་ཀྱིས་སྒྲུབ་སྡེ་བ་རྣམས་ལ་དུས་དུས་སུ་ཁྲིད་གསུངས་པ་མ་བྱོན་སྐབས། མཁའ་འགྲོ་བདེ་སྐྱོང་དབང་མོས་ཚམས་པོར་ཨི་ཡིན་དགོངས་ནས་ཅུང་བཞུགས་ཞིག་མཛད་ཚེ། ནམ་མཁའི་མཐོང་ནས་ཌཱཀྐི་ཞིག་གིས་འདི་སྐད་ཟེར། ཡེ་ཡེཿ སྤྲིན་བྲལ་ནམ་མཁའ་ཡངས་པ། ། སྣོད་བཅུད་གཞི་རུ་ཨེ་ནམ།
རྒྱ་ཆེའི་རྒྱ་མཚོ་ཡངས་པ། ། ནོར་བུའི་གནས་སུ་ཨེ་ནམ། ། ཤེས་རབ་ཕོ་ཉའི་སྦྱོར་བ། ། བདེ་སྟོང་ལམ་མཆོག་ཨེ་ནམ། ། ཐབས་དང་ཤེས་རབ་དབྱེར་མེད། ། ལྷན་དུ་འཚོགས་འོང་ཨེ་ནམ། ། རྣམ་རྟོག་འཕྲུལ་གྱི་བརྫུ་བག ། རེ་དོགས་རྩ་བར་ཨེ་ནམ། ། གཏད་མེད་བྱུང་རྒྱལ་སྤྱོད་དང༌། ། མི་རིང་བདེ་སྐྱོང་དབང་མོ། །
ལྷོ་ནས་ཆས་འོང་ཨེ་ནམ། ། གཞན་གྱིས་བསླུ་བསྒྱུར་མི་བཏུབ། ། རྣོ་བྱེད་ལྕགས་སུ་ཨེ་ནམ། ། བར་ཆད་གང་གིས་མི་ཚུགས། ། ཀུན་ལས་རྒྱལ་འོང་ཨེ་ནམ། ། འབྲུག་གིས་ ༤༢༧༽ སྐད་ཆེན་བསྒྲགས་ཀྱང༌། ། པདྨའི་སྨོན་ལམ་མཐུ་བཙན། ། བཟློག་ཏུ་མི་ནུས་ཨེ་ནམ། ། ཕར་ལ་འོ་དོད་མི་དགོས། ། འབྲལ་མེད་རྗེས་སུ་བཟུང་ཡོད། །
དབང་དྲག་བསྐུལ་དུ་མི་དགོས། སྡོང་གྲོགས་དབྱེར་མེད་བྱེད་འདུག ། ཆུ་དགྲ་གང་ལ་མི་སྐྱོན། ། པད་འབྱུང་མཚོ་རྒྱལ་ཐུགས་རྗེས། ། འཇིགས་པ་ཀུན་ལས་བསྐྱབ་འོང༌། ། རིག་བྱེད་ཕྲིན་ལས་སྦྲན་ན། ། མྱུར་དུ་འབྱོན་འོང་ཨེ་ནམ། ། ཞེས་ཟེར་ཡལ། རྗེའི་ཐུགས་ལ་བདེ་མོ་རེད་དགོངས་ནས་བུ་སློབ་རྣམས་ལ་ལམ་ལྷ་རིམ་གྲོ་དགོས་གསུངས། དེ་ལྟར་བྱེད་སྐབས་གློ་བུར་དུ་བདེ་བའི་རྡོ་རྗེ་ཐོན་བྱུང་བས་ཐམས་ཅད་ཀྱིས་དགའ་སྤྲོ་ཆེན་པོ་བྱས།
བདེ་བའི་རྡོ་རྗེའི་རྐང་པ་ཉམས་གྲིབ་ཡིན་པས་ཡར་དེངས་ལ་སོང་ནས་ལག་རྟེན་འཛིན་མི་དགོས་པ་ལྟ་བུར་སོང་འདུག་པས། བུ་སློབ་དེར་འདུས་ཀུན་གྱིས་ངོ་མཚར་དུ་སྨྲས་ནས་དགའ་སྤྲོ་ཆེན་པོ་བྱས་སོ། དེ་ནས་རྗེའི་ཐུགས་ལ་ད་ནི་ ༤༢༨༽བཤད་སྒྲུབ་ཀྱི་བསྟན་པ་ནི་དར་རྒྱས་སུ་བྱུང་འདུག་པས། ཡབ་རྗེའི་བླ་མའི་ཐུགས་བཞེད་རྫོགས་ཕྱིར་དང༌། ཁྱད་པར་ཡོན་བདག་དང༌། བུ་སློབ་ཀུན་གྱིས་གསོལ་ཞབས་ཀྱི་རྟེན་དུ་ཕུལ་བའི་ཕྱག་རྫས་རྣམས་ཀྱིས། ཡབ་རྗེ་བླ་མའི་ཟབ་ཆོས་ཀྱི་ནང་ནས་གནས་ལུགས་རྒྱུད་སྤར་དུ་བཞེངས་པ་དང༌། ཟབ་ཆོས་ཡོངས་རྫོགས་ཀྱི་ཡི་གེ་སྤུས་ལྡན་རིན་ཐང་ཆེ་བས་བརྒྱན་པ་པུསྟི་ཀ་ཉི་ཤུ་ལྷག་ཙམ་དང༌། རྒྱལ་བའི་བཀའ་འགྱུར་ཆེན་པོའི་དབུས། རྗེ་ཡབ་སྲས་ལ་སོགས་པའི་གསུང་འབུམ་སྐོར་དང༌།
ཀུན་མཁྱེན་ཡབ་སྲས་ཀྱི་གསུང་གི་གཙོས། དཔལ་སྤྲུལ་རིན་པོ་ཆེ་དང༌། མི་ཕམ་འཇམ་དཔལ་དབྱངས་དང༌། སྐུ་མཆེད་རྡོ་གྲུབ་རིན་པོ་ཆེ་ལ་སོགས་པའི་མཁས་གྲུབ་གཉིས་ལྡན་གྱི་གསུང་འབུམ་སྐོར་དང༌། རིན་ཆེན་གཏེར་མཛོད་དབུས། རཏྣ་གླིང་པ། དགོངས་འདུས། བདུད་འདུལ་རྡོ་རྗེ་ལ་སོགས་པའི་སྔ་འགྱུར་དང༌། ཉག་བླ་པདྨ་བདུད་འདུལ། མགར་ ༤༢༩༽ ར་གཏེར་ཆེན་བདུད་འདུལ་དབང་ཕྱུག་གླིང་པ།
ལས་རབ་གླིང་པ། རིག་འཛིན་ནོར་བུ། སྐུ་ནུས་སྤྲུལ་སྐུ་རྡོ་རྗེ་དགྲ་འདུལ་ལ་སོགས་པའི་ཟབ་མོ་གཏེར་ཆོས་ཀྱི་སྐོར་དང༌། ཐང་སྟོང༌། མར་པ། མི་ལ། ཞབས་དཀར་ལ་སོགས་པའི་གྲུབ་པའི་དབང་ཕྱུག་རྣམས་ཀྱི་ཞལ་གདམས་གསུང་ཆོས་ཀྱི་སྐོར་ལ་སོགས་པ། མདོར་ན་སར་༼ས་?༽དགེ་རྙིང་གསུམ། བཀའ་འབྲུག་ཇོ་ནང་ལ་སོགས་པའི་རིས་མེད་ཀྱི་དཔེ་ཆ་པུསྟི་ཀ་སྟོང་ཟིན་ཙམ་དང༌། ཡབ་རྗེ་བླ་མའི་སྐུ་གསུང་ཐུགས་ཀྱི་རྟེན་རྣམས་ལ།
ཀུན་གྱིས་ཕྱག་དང་སྐོར་བ་བྱེད་པ་ལ་སྟབས་བདེ་བར་གཙུག་ལག་ཁང་ཞིག་བཞེངས་དགོས་དགོངས་ནས། བདེ་བའི་རྡོ་རྗེ་ལ་དེ་ལྟར་དགོས་གསུངས་ཚེ། མོ་ན་རེ་ཁྱེད་ཀྱིས་ཅི་གསུངས་ལོས་བསྒྲུབ་ཞུས་ནས་དེ་ལྟར་གྱི་སྟ་གོན་བྱས། དེ་ནས་སྟག་ཐོག་སང་དང༌། མཁར་ནང་གོང་འགབ་ལ་སོགས་པའི་ཡུལ་སྡེ་དཔོན་ཁག་ཐམས་ཅད་ཀྱིས་ཁང་ ༤༣༠༽ པའི་རྩིག་རྡོ་ཅི་དགོས་ཀྱི་མཐུན་རྐྱེན་བྱས། རྟ་ཤུལ་གོང་གབ་བར་གསུམ་གྱིས་ས་རྐོ་དང་ས་བཙག་ཐུ་བ་སོགས་བྱས། སྒར་རི་ལྷ་སྡེ་རྣམས་ཀྱིས་འོ་ཞོ་འབུད་ཤིང་སོགས་ཀྱི་མཐུན་རྐྱེན་དང༌། ཝ་ཤུལ་དཔོན་ཁག་གཉིས་ནས་འགེབ་ཤིང་ཅི་དགོས་ཐམས་ཅད་སྡེ་འབངས་ཀུན་གྱིས་མཐུན་རྐྱེན་གྱི་སྟབས་ལེགས་བསྒྲིགས་པ་སོགས་བྱས་ཏེ། གཙུག་ལག་ཁང་གི་རྨང་བཏིང་ནས་ཕྱིར་ཁྱོན་འཛོམ་པར་བྱས། དེ་སྐབས་སུ་བསོ་སྤྲུལ་རིན་པོ་ཆེ་འབྲོག་སྐོར་དུ་བྱོན་ཞོར་ལ་དེ་ཀར་ཕེབས་ཤིང་ཞག་ཆ་ཤས་སུ་བཞུགས་ནས་ཐུགས་མཐུན་གྱི་གསུང་མཛད་མང་དུ་གནང༌།
རྗེས་ཐུགས་བརྩེ་བརྩེ་མཛད་ནས་དབུ་དཀྲིས་དང་སྐུ་ཆིངས་ལ་སོགས་པ་གནང་ནས་བསོ་སྤྲུལ་འབྲོག་སྐོར་ལ་བྱོན། དེ་ནས་རྗེའི་ཞལ་ནས་བདེ་བའི་རྡོ་རྗེ་ལ་ད་ལན་ང་རང་གིས་བསོ་སྤྲུལ་ལ་གཅེས་གཅེས་བྱས་ནས་མགོ་དཀྲིས་དང་སྐེ་རགས་ལ་སོགས་པ་སྦྱིན་ ༤༣༡༽ པས་ཁྱེད་ཨི་དགའ་གསུངས། བདེ་བའི་རྡོ་རྗེས་ལོས་དགའ། ད་སྤྲུལ་སྐུ་འདི་མྱུར་དུ་འདི་ཀར་འབྱོན་རྒྱུ་འོང་ན་བཟང་ངོ་ཞུས། རྗེའི་ཞལ་ནས་ཅིའི་ཕྱིར་ཡིན་གསུངས། བདེ་བའི་རྡོ་རྗེས་ང་རང་ལ་ལུང་བསྟན་འདྲ་འདྲ་ཞིག་འདུག་པས། དེའི་ནང་ནས་ཡིད་འཚོམ་༼ཚོམ་?༽པ་རེ་ཡོད་པར་འདྲ་ཞུས་ནས་ལུང་བསྟན་རྗེ་ལ་ཕུལ། དེའི་བར་སྐབས་སུ་གཞན་རྐྱེན་ཚིག་ངན་སྣ་རེ་ཐོས་བྱུང་བས། བླ་སློབ་ཡབ་ཡུམ་ཐམས་ཅད་ཡིད་མ་དགའ་ནས་ཅི་འགྱུར་སྲིད་སྙམ་ཡོད་སྐབས། བླ་མ་རིན་པོ་ཆེས་ལུང་བསྟན་འོང་ནས་གནས་ངེས་མེད་ལ་མྱུར་དུ་བྱོན་གར་ལྡན་ན་བར་ཆད་ཀྱི་གཡུལ་ལས་རྒྱལ་འདུག་གསུངས་པས།
བདེ་བའི་རྡོ་རྗེ་དང༌། ཤཱི་ལ་བཛྲ་ལ་སོགས་པའི་བུ་སློབ་ནང་གྲྭ་ཀུན་གྱིས་ཕྱོགས་གཞན་ཞིག་ཏུ་འབྱོན་དགོས་ཡང་ཡང་ཞུས་ཀྱང༌། རྗེས་སྤྲུལ་སྐུ་རྡོར་ལོ་སྐུ་མཚམས་ཡིན་པས། གཞན་རྣམས་ཀྱིས་དེ་ལྟར་བྱེད་པ་གོ་མེད་ ༤༣༢༽ ངེས་པ་ཡིན་པས། ཁོ་རང་ལ་ངས་ཕྲིན་ཡིག་ཞིག་བསྐུར་ན་གོ་འོང་གསུངས་ནས། དེ་ལྟར་ཕྲིན་བསྐུར་ཚེ་སྐུ་མཆེད་ཐུགས་ནང་མཐུན་པའི་གྲོས་མདུད་སྔར་ཚིག་ལྟར་ཡོད་པའི་གསུང་མཛད་བྱུང་ནས་འབྱོན་སྟབས་མ་ལྡན་ནས། ཡབ་རྗེ་བླ་མའི་ཟབ་གཏེར་ཟབ་གསང་མཁའ་འགྲོའི་སྙིང་ཐིག་གི་ཆོས་སྐོར། རྡོ་རྗེ་ཕུར་པའི་སྒོའི་ཐབས་མཆོག་རླུང་གི་རྫོགས་རིམ་གྱི་སྨིན་བྱེད་ཀྱི་དབང༌། གྲོལ་བྱེད་ཀྱི་ཁྲིད། རྒྱབ་བསྟན་གྱི་ལུང་དང་བཅས་པ་ཞིབ་རྒྱས་སུ་མཛད་ཅིང༌།
ཁྱད་པར་གདུལ་བྱ་མཆོག་དམན་ཀུན་ལ་རང་རང་དང་འཚམས་པའི་དབང་ཁྲིད་ལུང་དང་བཅས་པ་བསྩལ་ནས། མདོ་ཁམས་མུན་པའི་གླིང་དུ་འོད་གསལ་རྫོགས་པ་ཆེན་པོ་འབྲས་བུའི་ཆོས་མཆོག་བླ་ན་མེད་པའི་དབང་ཁྲིད་ལ་སོགས་པའི་ཆོས་ཀྱི་སྒྲོན་མེས་སྐལ་ལྡན་རྗེས་སུ་འཇུག་པ་ཐམས་ཅད་ལ་ཐར་པའི་གྲོལ་ལམ་ཆེན་པོ་གསལ་བར་བསྟན་ཏཽ། ད་ནི་འདུས་སྡེ་ཕྱོགས་ ༤༣༣༽ ནས་འོང་བ་ཆ་ཤས་རེ་ལ་དབང་ཁྲིད་རེ་བཤད་པ་མ་གཏོགས། འདུས་སྡེ་མང་པོ་ལ་དབང་ཁྲིད་གསུང་རྒྱུ་འོ་རྒྱལ་ལ་དགོངས་པ་ཡིན་གསུངས་ཏེ། ཐུགས་སྒྲུབ་ཡིད་བཞིན་ནོར་བུའི་མཇུག་རྫོགས་པར་ཞིབ་རྒྱས་སུ་ཕབ་སྟེ། དེའི་གཙོ་བོའི་གདམས་པའི་བཀའ་སྲོལ་ཟབ་མོ་ཐམས་ཅད་བདེ་བའི་རྡོ་རྗེ་ལ་གནང་ནས་འཆད་སྤེལ་གསལ་ཁྱབ་ཏུ་དགོས་པའི་གཉེར་གཏད་མཛད། དེ་སྐབས་བདེ་བའི་རྡོ་རྗེ་ནས་སྔར་མོ་རང་ལ་ཨ་འཛོམ་རིན་པོ་ཆེས་གནང་བའི་ཐུབ་སྐུ་མི་ལ་དང༌། ཚེ་དཔག་མེད་ཡབ་ཡུམ་གཏེར་བྱོན་བྱིན་རླབས་ཅན་ཞིག་ཡོད་པ་དེ་དང༌། ལྷ་རེག་ཀ་ཤིའི་མདངས་འཛིན་གྱི་སྐྱེས་བཅས། རྗེའི་ལུང་ཟིན་ཡི་གེའི་རིས་བྱེད་ཚུལ་ཁྲིམས་རྡོ་རྗེ་ལ།
རྗེའི་སྐུ་མདུན་དུ་བསྐུར་ནས་སོར་བཅུའི་ཐལ་མོ་སྙིང་ལ་བཏུད་དེ་འདི་སྐད་གསོལ། ཨོཾ་སྭ་སྟི༔ དུས་གསུམ་སངས་རྒྱས་ཀུན་ལས་བཀའ་དྲིན་ལྷག ། འཁོར་ལོའི་མགོན་པོ་གཏེར་ཆེན་ ༤༣༤༽ ཆོས་ཀྱི་རྗེ། ། བདག་ཅག་རྗེས་འཇུག་སྐལ་ལྡན་སྐྱེས་བུ་ལ། ། པདྨའི་ཟབ་ཏིག་མཁའ་འགྲོའི་སྙིང་གི་བཅུད། ། ཟབ་ཆོས་གདམས་པའི་བདུད་རྩིའི་ཆོས་ཆར་འབེབ། ། བཀའ་དྲིན་བརྗོད་ལས་འདས་སོ་འཁོར་ཐབས་བྲལ། ། སངས་རྒྱས་བསྟན་པ་དར་ཞིང་རྒྱས་པ་དང༌། ། དམ་ཆོས་མི་ནུབ་རྟག་ཏུ་འཕེལ་བའི་ཕྱིར། །
དུས་གསུམ་སངས་རྒྱས་ཡོངས་འདུས་ཤཱཀྱའི་ཏོག ། སྐུ་ཚེ་མི་ནུབ་མཐའ་རུ་ཕྱིན་པ་དང༌། ། ཟུང་འཇུག་ཕྱག་རྒྱ་ཆེན་པོའི་མྱུར་ལམ་ལ། ། ཐབས་ཤེས་དབྱེར་མེད་རྟེན་འབྲེལ་ཚེ་མཐའ་ཡས། ། འགྲོ་དོན་ཕྲིན་ལས་དར་བའི་རྟེན་འབྲེལ་རྫས། ། ཐུགས་རྗེས་དགྱེས་པར་དགོངས་ཏེ་བཞེས་སུ་གསོལ། ། བདག་ཀྱང་ཚེ་རབས་ཚེ་རྒྱུད་ཐམས་ཅད་དུ། ། འབྲལ་མེད་རྗེས་བཟུང་ཟབ་ཆོས་དཔལ་སྤྱོད་ནས། ། ས་དང་ལམ་གྱི་ཡོན་ཏན་རབ་རྫོགས་ཤིང༌། ། སྟོན་འཁོར་དགོངས་པ་དབྱེར་མེད་བཀའ་དྲིན་ཞུ། །
ཞེས་ཕུལ་བས། རྗེས་ཀྱང་ཐུགས་དགྱེས་པ་མཛད་ནས་ཐུགས་བསྐྱེད་ཀྱི་གསོས་སུ་སྨན། དེ་དག་ ༤༣༥༽རྣམས་ཀྱི་སྐབས་སུ་ཞལ་གཟིགས་ལུང་བསྟན་ཞིང་བཀོད་སོགས་དུ་མ་ཡོད་ཀྱང་གཏེར་གཞུང་དུ་གསལ་བས། འདིར་ཡི་གེ་མང་བར་དོགས་ནས་མ་བྲིས་སོ། དེ་ནས་རྗེ་ཡི་ཐུགས་ལ་ད་ནི་བཤད་སྒྲུབ་ཀྱི་བསྟན་གཞི་དར་རྒྱས་སུ་འདུག་པས།

ཡབ་རྗེ་བླ་མའི་ཟབ་གཏེར་གྱི་ཆོས་སྐོར་རྣམས་སྤར་དུ་རྐོ་དགོངས་ནས། རྗེའི་དངོས་སློབ་ཆོས་ཀྱི་བདག་པོ་བསོ་སྤྲུལ་རིན་པོ་ཆེ་དང༌། བི་མའི་རྣམ་རོལ་བསྟན་འཛིན་དར་རྒྱས་དང༌། བློ་བཟང་དར་རྒྱས་ལ་སོགས་པའི་ཐུགས་ཀྱི་བུ་ཆེན་རྣམས་ལ་སྤར་ཤིང་གི་ཆ་རྐྱེན་ལ་རྒྱུ་བཅའ་ལ་སོགས་པའི་མཐུན་རྐྱེན་དགོས་གསུངས་པས། དེ་རྣམས་ཀྱི་དགའ་མགུ་ཡི་རང་བྱས་ནས་མཐུན་རྐྱེན་ཞབས་ཞུ་ཅི་འགྲུབ་བྱེད་པར་ཞལ་གྱིས་བཞེས་པས་རྗེའི་ཐུགས་དགྱེས་པར་མཛད། དེ་ནས་བླ་མ་གསུང་མཆོག་རྡོ་རྗེའི་གཉེར་པ་དགེ་བཙུན་པདྨ་བསམ་གཏན་ཞེས་པ་དེ་ལ་སྡེ་དགེའི་ཕྱོགས་སུ་ཁོང་གི་ཉེ་འབྲེལ་ཙམ་ཡོད་འདུག་པས། དེ་ལ་ ༤༣༦༽ སྤར་རྐོས་ཀྱི་སྟབས་ལགས་མ་འཆུགས་གསུངས། ཁོང་ན་རེ་ད་ལོ་སྟབས་མི་ལྡན་ཀྱང་སང་ཕོད་ཁྱེད་ཀྱིས་ཤིང་ལེབ་ལ་སོགས་པ་ཐམས་ཅད་སྟ་གོན་ལེགས་པར་བསྒྲིགས་དང༌། སྤར་རྐོས་བཅུ་ཙམ་ལོན་ངེས་བྱེད་ཟེར། རྗེས་ཀྱང་དེ་ལུགས་ཀྱི་བདེ་བའི་རྡོ་རྗེ་ལ་ཞལ་བཀོད་གནང་ནས་ཕྱག་རྫས་ཅི་ཡོད་སྤར་གྱི་མཐུན་རྐྱེན་དུ་བསྒྲིགས་པ་ལ་སོགས་པ་གཏེར་གཉིས་ཀྱི་བསྟན་པ་གཞི་ཚུགས་པའི་རྟེན་འབྲེལ་གྱི་འཆར་སྒོ་དུ་མ་འབྱུང་ངོ༌། དེ་ནས་དགུང་གྲངས་ཞེ་བཞིའི་ལོར་སྒྲུབ་སྟེ་རྣམས་ལ་འོད་གསལ་ཐོད་རྒལ་གྱི་ཁྲིད་གསུངས་ནས་ལམ་འབྲས་མངོན་གྱུར་མཛད།
དེ་སྐབས་བཞུགས་གནས་གཞན་ཞིག་ཏུ་སྤར་དགོས་དགོངས་ནས། སྐུ་མཆེད་ཆེ་བ་རྡོ་གྲུབ་རིན་པོ་ཆེའི་དྲུང་དུ་བྱོན་ནས་ཆོས་དང་གདམས་པ་མང་པོའི་བསྒྲོ་གླེང་མཛད་དེ། ཁྱད་པར་སྐུ་གདུང་རིན་པོ་ཆེ་དང༌། སྐུ་གསུང་ཐུགས་ཀྱི་རྟེན་རྣམས་ཀྱི་མདུན་དུ་ཚོགས་མཆོད་འབུལ་ ༤༣༧༽ བ་སོགས་ཞིབ་རྒྱས་སུ་མཛད། དེ་ནས་དེ་ཀའི་གཉེར་མ་དགེ་བཙུན་བསོ་སྨྱོན་ཞེས་པས་སྤར་ཤིང་སྟོང་ཚོ་ལྷག་ཙམ་སྟབས་ལྡན་བྱས་ཏེ། རྗེས་དེའི་རིན་གྱི་དངུལ་གནང་བ་སོགས་མཛད། དེ་སྐབས་གསང་ཐབས་སུ་བྱོན་པ་ཡིན་པས། ལས་ལྡན་འགའ་རེ་མ་གཏོགས་སུས་རྗེ་དེ་ཉིད་ཡིན་པར་མ་ཤེས། དེ་ནས་གདན་སར་ཕེབས་ནས་འདུས་སྡེ་རྣམས་ལ་རང་རང་དང་འཚམས་པའི་གདམས་ཁྲིད་མན་ངག་སོགས་གནང༌། གཙུག་ལག་ཁང་གི་ཤིང་བཟོ་བ་སོགས་ཀྱི་ལས་མི་མངག་ནས་ཞིབ་རྒྱས་སུ་མཛད།
དེ་ནས་སྒྲུབ་སྡེ་བ་རྙིང་པ་རྣམས་མཐར་ཕྱིན་ནས་དབང་ཁྲིད་དང་དགའ་སྟོན་གྱི་ཚོགས་འཁོར་བཅས་ཡབ་ཡུམ་སྲས་དང་བཅས་པ་ཚོགས་ནས་མཐའ་རྒྱས་སུ་མཛད། དེ་ནས་སྒྲུབ་སྡེ་གསར་པ་རྗེའི་ཆོས་ཀྱི་བདག་པོ་ཧ་ཤུལ་བླ་མ་ཆོས་གྲགས། ལྷ་བཟོའི་འོན་པོ་ཚུལ་ཁྲིམས་འོད་གསལ་ལ་སོགས་པའི་ ༤༣༨༽ འདུས་སྡེ་ཉེར་གཅིག་ལས་མི་མང་བར་མཛད་ནས། དེ་རྣམས་ལ་རྩ་གསུམ་གྱི་དབང་ལུང་དང༌། སྔོན་འགྲོ་སེམས་སྦྱོང་བདུན་མའི་དོན་ཁྲི་དང༌། སྦྱིན་པ་རྣམ་བཞིའི་དམིགས་རིམ་ལ་སོགས་པ་གསུངས་ནས་སྔར་བཞག་ཞལ་བཀོད་རྣམས་རྒྱས་པར་གནང༌། དེ་ནས་ཡབ་རྗེ་བླ་མའི་དངོས་སློབ་བླ་མ་ཆོས་རྒྱལ་དཔོན་གཡོག་སོགས་ཕྱོགས་ཀྱི་འདུས་སྡེ་རྣམས་ལ། ཡབ་རྗེ་བླ་མའི་ཟབ་གཏེར་འཇམ་དཔལ་གསང་འདུས་དང༌། ཁྲོས་མ་ལ་སོགས་པའི་དབང་ལུང༌། ཟབ་ཆོས་ཡོངས་རྫོགས་ཀྱི་བཀའ་གཏད་སོགས་ཀྱིས་ཀུན་ཡིད་ཚིམས་པར་མཛད་དོ།
དོན་བཞི་པ་རང་དོན་དུ་མངོན་པར་རྫོགས་པར་སངས་རྒྱས་ནས་སངས་རྒྱས་ཆོས་ཀྱི་སྐུའི་ངང་ལས་མ་གཡོས་བཞིན་དུ། གཞན་དོན་དུ་གཟུགས་ཀྱི་སྐུས་འགྲོ་བ་རྣམས་སྨིན་གྲོལ་གྱི་ལམ་ལ་བཀོད་ནས་མཁྱེན་བརྩེ་ནུས་པའི་དཔལ་ལ་མངའ་བརྙེས་ཤིང་དོན་གཉིས་མཐར་ཕྱིན་དུ་མཛད། མཐར་ ༤༣༩༽ གདུལ་བྱ་རྟག་འཛིན་ཅན་རྣམས་ཁ་དྲང་བའི་ཕྱིར་དུ་ཡང་སངས་རྒྱས་པའི་ཚུལ་ནི། དགུང་གྲངས་ཞེ་བཞིའི་ལོར་བསྐལ་པ་ཤིང་ཕོ་བྱི་བའི་ལོའི་ཟླ་བ་གསུམ་པའི་ཚེས་བཅུ་བདུན་གྱི་ཉིན་སེམས་ཅན་བསོད་ནམས་དམན་པའི་གནས་དུས་ཀྱི་དབང་གིས་གློ་བུར་དུ་གཞན་རྐྱེན་ཤུགས་དྲག་པ་ཞིག་བྱུང་བས། རྗེ་དེ་ཉིད་ཀྱི་ཞལ་ནས། ད་ང་རང་ལ་བླ་མ་རིན་པོ་ཆེའི་ལུང་བསྟན་དུ། ལས་ཐ་མ་བདུད་ལ་མ་ཤོར་དགོས། གསུངས་པ་དེ་ད་ལན་ཡིན་པར་འདུག། ཆོས་ཐམས་ཅད་རྟེན་ཅིང་འབྲེལ་འབྱུང་ཡིན་པས། ད་འུ་ཅག་གཉིས་ཁ་བྲལ་དགོས་ཕྱིན་ཆད་ང་རང་གི་ཚེ་ལ་བར་ཆད་ཡོད་པ།
ལུང་བསྟན་སྔ་ཕྱི་ཀུན་ལ་གསལ་པོར་ཡོད་པས་དེའི་སྐབས་སུ་བབ་པ་འདྲ་གསུངས། ཡང་བདེ་བའི་རྡོ་རྗེས་ཅི་ནས་ཀྱང་སྐུ་ཚེ་གཞན་རྐྱེན་གྱི་དབང་དུ་གཏོང་མི་ཉན་ཡང་ཡང་ཞུས་ཚེ། ༤༤༠༽ རྗེའི་ཞལ་ནས་ང་རང་གིས་ཐབས་གང་དྲག་ལོས་བྱེད་དང༌། ད་བྱ་བ་གང་ཐད་ནས་དེ་ཙམ་རེད། འོན་ཀྱང་གུ་རུ་པདྨའི་སྨོན་ལམ་ལ་བསླུ་བ་མེད་པ་ཡིན་པས། ཁྱེ་རང་གི་ཚེ་སྲོག་ལ་བར་ཆད་རེ་མ་འབྱུང་ན་གཏེར་གཉིས་ཀྱི་ཞབས་ཞུ་རེ་འོང་ངེས་གསུངས། དེ་ནས་གང་ལྟར་བྱས་ཀྱང་རྟེན་འབྲེལ་ལ་བཏང་སྙོམས་ལ་སོང་བའི་སྐབས། འཁོར་སློབ་ཡུལ་མི་ཐམས་ཅད་ཀྱི་བློ་སེམས་མི་བདེ་བར་གྱུར་ཅིང་ཡིད་ཚོམ་ནས་ཅི་བྱ་གཏོལ་མེད་དུ་སོང་སྐབས། རྗེའི་ཞལ་ནས་སུ་ཁ་བཛྲ་འདི་ཚུལ་མཐུན་གྱི་མཁའ་འགྲོ་ཞིག་ཡིན་པ༌། སྤྲུལ་སྐུ་ཁྱེད་ཀྱིས་འདི་གཞན་དབང་དུ་མ་ཤོར་བ་དགོས་སོགས་ཀྱི་ཞལ་ཆེམས་ལྟ་བུའི་གསུངས་མཛད།
སློབ་བུ་རྣམས་ལ་གསུང་གྲོས་མང་དུ་མཛད། ཡང་དེའི་སྐབས་སུ་བདེ་བའི་རྡོ་རྗེས་ད་ཡུལ་གཞན་ཞིག་ཏུ་འབྱོན་ཐབས་ཨི་ཡོད་ཞུས་པས་ཡོད་ཐང་གསུངས། ༤༤༡༽ དེ་སྐབས་སུ་བསོ་སྤྲུལ་རིན་པོ་ཆེའི་མདུན་གཡོག་ཀུན་བཟང་བསྟན་འཛིན་ཞེས་པ་དེ་ཉིད་རྗེའི་སྐུ་དོན་གལ་ཆེ་བ་གཅིག་གི་ཕྱིར་དུ་དེ་ཀར་འོང་ཡོད་པས། དེ་ལ་རྗེས་མཁའ་འགྲོ་དཔོན་གཡོག་སེར་དགོན་དུ་བསྐྱལ་མ་བྱེད་རྒྱུ་ཡིན་པས། བསོ་སྤྲུལ་ཁྱེད་གཉིས་ཀྱི་མགོ་འདྲེན་བརྩེ་སྐྱོང་ལ་མ་འཆུག་གསུངས། ཁོང་ན་རེ་ཁྱེད་ཡབ་ཡུམ་ལྷན་དུ་མི་འབྱོན་པ་ཅི་ལགས་ཞུས་པས། རྗེའི་ཞལ་ནས་ང་རང་སྟབས་བདེ་མོ་ཞིག་མ་འབྱུང་བར་དུ་འོང་བར་མི་ཐེན་པ་འདྲ་ན། ཐ་ནའང་ལོ་གཅིག་ལས་མི་འགྱང་བར་འབྱོན་འོང་གསུངས། དེ་སྐབས་བདེ་བའི་རྡོ་རྗེས་ང་རང་གཅིག་པུར་སེར་དགོན་ལ་འགྲོ་དགོས་པ་མི་འཐད་ཀྱང་ཁྱེད་ཀྱིས་ཅི་གསུངས་བྱེད། ཁྱེད་སྒྲུབ་གྲྭའི་ནང་དུ་ཕེབས་ཚེ་ང་རང་གཅིག་པུར་འདུག་ཚོད་མེད་པ་འདྲ་ན།
ལོ་གཅིག་གི་བར་དུ་ཁྱེད་སྒུག་དགོས་ཚེ་སྡུག་བསྔལ་ཆེ་ཞུས་ནས་སེམས་ཆུང་བར་བྱས། རྗེས་ཐུགས་བརྩེ་བརྩེ་ ༤༤༢༽མཛད་ནས་དེ་ལྟར་མི་དགོས་དང༌། ང་ལོ་གཅིག་མི་འགོར་ཐང༌། ཅི་མགྱོགས་བྱས་ནས་ཐོན་འོང་གསུངས། བདེ་བའི་རྡོ་རྗེས་ཁྱེད་བྱོན་ན་ལམ་མཐོ་དམན་གང་ནས་བྱོན་ཞུས། རྗེས་ཞལ་ནས་གང་ནས་འོང་ན་འདྲ་སྟེ། སྙིའི་ན་བ་ནས་ཐོན་འོང་གསུངས་ཤིང་ཆོས་དང་འཇིག་རྟེན་གྱི་གསུང་བགྲོས་དང་བསླབ་བྱ་དུ་མ་མཛད་ནས། ཐུགས་བརྩེ་བ་ཆེན་པོས་སྐྱེ་གནས་ཚེ་རབས་སུ་འབྲལ་བ་མེད་པའི་ཞལ་བཞེས་དང་སྨོན་ལམ་ཐུགས་བསྐྱེད་ལ་སོགས་པ་མཛད། དེ་ནས་རྗེ་དེ་ཉིད་ཀྱིས་སློབ་བུ་དྲི་མེད་རྣམ་དག་ལ་སོགས་པ་རྣམས་ལ་སྐུ་མི་བཞུགས་པའི་གསུང་མཛད་གསལ་པོར་གནང་ཡང༌། བདེ་བའི་རྡོ་རྗེ་ལ་སྦས་གསང་མཛད་ཡོད་སྐབས་ཟླ་བ་གསུམ་པའི་ཉེར་གསུམ་ཉིན།
རྗེའི་ཞལ་ནས་ང་རང་གི་སྣང་བ་ལ་ཐིག་ལེ་དཀར་དམར་སེར་ལྗང་མཐིང་ག་ལྔ་བྱུང་ནས་རང་གི་གནས་ལྔའི་ཐིག་ལེ་དཀར་གསལ་༼སེར་?༽དམར་ལྗང་མཐིང་ག་རྣམས་ལ་ཐིམ། དེ་དག་ ༤༤༣༽གཅིག་ཏུ་འདུས་ནས་བདག་གི་སྤྱིར་བོར་ནས་སྙིང་གར་ཐིམ་སོང་བ་ལྟར་བྱས་ཚེ་དབུགས་ཐིམ་པ་ལྟ་བུར་བྱེད་འདུག་གསུངས། བདེ་བའི་རྡོ་རྗེ་དང༌། ཚུལ་ཁྲིམས་རྡོ་རྗེ་གཉིས་ཀྱིས་ཁྱོད་ལ་འཁྲུག་པ་འདྲ་ན་སྐུ་རིམ་སོགས་ཞིབ་རྒྱས་དགོས་ཡང་ཡང་ཞུས་ཀྱང༌། རྗེས་ང་རང་ལ་སྐྱོན་མེད་ངེས་པར་ཡིན་གསུངས། དེ་ནས་ཡུལ་རྐྱེན་གྱིས་ལྷ་འཁྲུག་སོང་ནས་མ་མོའི་དལ་ཡམས་ལྟ་བུ་བྱུང་ནས། དེར་འདུས་ཀྱི་བུ་སློབ་ཐམས་ཅད་ལ་ནད་དྲག་པོ་བྱུང་ནས་ཐམས་ཅད་འཆི་གྲབས་བྱེད་པ་ལྟ་བུར་སོང༌། དེའི་ཉེར་དྲུག་ནུབ། རྗེ་ལ་མཁའ་འགྲོའི་ལུང་བསྟན་འདི་ལྟར་བྱུང་བས། མདངས་གསུམ་གྱི་རྨི་ལམ་ན་བུད་མེད་སྔོ་སང་ཞིག་གིས་ལག་མཐིལ་དུ་བརྡ་ཡིག་འདི་ལྟར་བཀོད་ནས་བསྟན།
༼་་་་་་་་་་་་༽ ཡ་ཡཿ མཁའ་འགྲོ་དང་མཁའ་འགྲོའི་གྲོང་ཁྱེར། ། བདེ་བདེ་མཁའ་འགྲོའི་སྐྱོ་གྲོགས། ། མི་རིང་མྱུར་དུ་འབྱོན་དང༌། ། ངེད་ཅག་བསུ་མར་ཕེབས་འོང༌། ། ཡབ་ཡུམ་འདུ་འབྲལ་མེད་དོ། ། མཁའ་འགྲོའི་ཚོགས་དཔོན་བྱེད་ངེས། ༤༤༤༽ ། བདུད་ཀྱི་བསླུས་པའི་བུ་མོས། ། བརྙས་དམོད་ངག་ཏུ་བསྐྱུར་རན། །
དུས་འཁྲུག་མཚོན་གྱི་ཡོ་ལང༌། ། མི་བདེའི་སྡུག་བསྔལ་གྱིས་མནར། ། དེ་ཕྱིར་ཡེ་ཤེས་ལྔ་ཡི། ། དར་ལམ་ལ་ཞོན་རིག་པའི། ། འོད་གོང་སྡེ་ལྔས་བསུ་འགྲོ། ། ཕྱོགས་མིན་ཕྱོགས་སུ་བགྲོད་ཀྱང༌། ། ངེད་ཅག་ཞབས་ཞུ་བྱེད་ཀྱང༌། ། བར་ཆད་བདུད་པོ་དབང་བཙན། ། རྐྱེན་ཁ་དུ་མར་འཆོལ་སྲིད། ། མཁའ་འགྲོའི་ཐ་ཚིག་ཉམས་པས། །
དུས་ཡོལ་བསུ་མ་འགྲིགས་དཀའ། ། དེ་རག་གླང་གི་མོ་མ། ། ཟླ་བ་གསུམ་པའི་བདུན་གསུམ། ཞག་བཞིར་བགྲོད་ཚེ་འདྲེན་འོང༌། ། མནྡྷའི་མངའ་མོ་ཤར་དུ་འཕེན། ། སྲིན་བྱའི་རྫུ་བག་གསོད་པར་ངེས། ། ལ་འུར་རང་གི་བྱ་བར་ཞུགས། ། དབྱིངས་ལ་དབྱིངས་ཐིམ་ཨེ་རེ་མཚར། ། ཅེས་ཟེར་བཞིན་སྙིང་གར་ཐིམ་པས་དབུགས་ཐིམ་ནས་རྟོག་པ་ཅུང་ཟད་འགག་གོ། ཅེས་གསུངས་པས།
ཡང་བདེ་བའི་རྡོ་རྗེ་དང༌། ཚུལ་ཁྲིམས་རྡོ་རྗེ་གཉིས་ཀྱི་ཡིད་མ་བདེ་བས་ཞུ་བ་ ༤༤༥༽ མང་དུ་ཕུལ་ནས་ཞབས་བརྟན་སོགས་རེམ་དགོས་ཞུས་ཚེ། རྗེའི་ཞལ་ནས་བླ་མ་རིན་པོ་ཆེའི་ཞལ་ལུང་དང༌། སྔར་གྱི་མཁའ་འགྲོའི་བརྡ་བྱང་གང་ལ་བལྟས་ན་རིམ་གྲོ་ཇི་ལྟར་བྱས་ཀྱང་ཕན་པར་དཀའ་བ་ཡིན་པས། འུ་ཅག་ཡབ་ཡུམ་ལྷན་དུ་འཚོགས་པའི་སྐལ་བ་ལྡན་ན་སྐྱོན་མེད་ངེས་པ་དང༌། སྟབས་མ་ལྡན་ན་ཅི་འགྱུར་གསལ་འོང་ཡང༌། ཡབ་ཡུམ་ལྷན་དུ་འཚོགས་ཐལ་སྤྲུལ་སྐུ་རྡོར་ལོ་དང༌། བུ་སློབ་རྣམས་ཀྱིས་ལྡན་འོང་གསུངས་ཏེ། རྗེས་ཀྱང་ཐུགས་ཐག་དེ་ཀར་བཅད་ནས་བཞུགས་ཡོད་སྐབས། གཞན་རྐྱེན་སེལ་ཐབས་མ་བྱུང་ནས།
རྗེ་དེ་ཉིད་སྐུ་ཁམས་བསྙུན་བྱུང་བས། བདེ་བའི་རྡོ་རྗེས་ད་ལུང་བསྟན་སོགས་གང་ལ་བལྟས་ཀྱང་མི་བཟང་བ་འདྲ་སྙམ་ནས། ཡང་ཡང་རྗེ་ལ་བཞུགས་པར་གསོལ་བ་བཏབ་ཀྱང་ཕན་པ་མ་བྱུང་ནས། རྗེའི་ཞལ་ནས། དགྲ་དམ་གྲིབ་མིན་པས་གོས་མ་མྱོང༌། ། གྲོགས་ ༤༤༦༽ བླ་མ་མིན་པས་སྐྱོབས་མ་མྱོང། ། ཟེར་བ་ལྟར་ད་རེས་དེའི་ཐོག་ལ་ཐོན་པ་ཡིན་པས། སྐུ་རིམ་སོགས་ཅི་ཡང་བསྒྲུབ་མི་ཉན་གསུངས། དེ་ནས་ཟླ་བ་བཞི་པའི་ཚེས་ལྔའི་ཉིན་ཁམས་ཇེ་འཁྲུག་ཏུ་སོང་བས། སྒྲུབ་གྲྭ་བ་དང༌།
རི་ཁྲོད་གཉིས་ཀྱི་བླ་སེར་བུ་སློབ་ཀུན་གྱིས་སྐུ་རིམ་འཚོགས་པ་དང༌། དགོན་པ་གཞན་ལའང་རྒྱབ་ཆོག་ཁྱེར་བ་སོགས་བྱས་ཀྱང་ཕན་པ་མ་བྱུང་ཞིང༌། ཚེས་དྲུག་གི་ཉིན་གནས་ལུང་གི་གཡོན་ཕྱོགས་ན་ལུང་ཁ་མ་ཟེར་བ་ཞིག་ཡོད་པ་དེ་ཀར་བཞུགས་གནས་སྤར་ན་ཨི་དགའ་གསུངས་ཏེ། གསང་ཐབས་ཀྱིས་བཞུགས་གནས་སྤར་བར་བྱས། དེ་སྐབས་ཤི་ལ་བཛྲ་ལ་སོགས་པའི་བུ་སློབ་རྣམས་ནི་ནད་ཀྱིས་མནར་ནས་གཅིག་ཀྱང་ཡོང་མ་ཐུབ་སྟེ། ཡབ་ཡུམ་གཉིས་དང༌། སྲས་མིང་སྲིང་ཆུང་ངུ་གཉིས། ཉེ་གནས་ཐུབ་བསྟན་བཟང་པོ་བཅས་དེ་ཀར་བཞུགས། དེ་སྐབས་རྗེའི་ཞལ་ནས་ད་སྔ་ ༤༤༧༽ ང་རང་ཕོ་ལོ་བཅུ་གཉིས་ནས་ཞེ་བཞིར་ཐུག་གི་བར་དུ། སྤྱིར་སངས་རྒྱས་ཀྱི་བསྟན་པ་ལ་བསམ་ནས་གུ་རུ་རིན་པོ་ཆེའི་བཀའ་བཞིན་བསྒྲུབས།
ཁྱད་པར་ཝ་ཤུལ་གསོལ་ཐལ་དང། མགོ་ལོག་ཁག་གསུམ་ལ་སོགས་པའི་ཆོས་སྲིད་བདེ་སྐྱིད་ལ་གནོད་པའི་མཐའ་ཡི་ཀླ་ཀློའི་འཕེལ་ཁ་མནན་པ་དང༌། ཡང་སྒོས་བླ་མ་གཏེར་སྟོན་གྱི་བསྟན་པ་མུན་ཁང་ལ་སྒྲོན་མེ་བཏེག་པ་བཞིན་གསལ་ཁྱབ་ཏུ་དར་བ་འདི་ལ་བར་ཆད་དང་དུས་དབང་བསོད་ནམས་ཞན་པ་སོགས་ཀྱིས་བྱ་ཐབས་བྲལ་འདུག་པས། ད་ཁོ་རང་རྣམས་ཀྱི་བསམ་པ་རྫོགས་པར་བྱེད་དགོས་པར་འདུག་ན། ཁྱེད་ཀྱི་ཐུགས་ངལ་མ་བྱེད་དང༌། འུ་ཅག་གཉིས་འགལ་བ་སྤུ་རྩེ་ཙམ་ཡང་མ་སོང་བ་ཡིན་པས། སྐྱེ་བ་ནས་ཚེ་རབས་དང་འདི་ཕྱི་བར་དོ་ཐམས་ཅད་ལ་འབྲལ་བ་མེད་ངེས་པ་ཡིན་པས། ད་ནི་ང་རང་ན་ཚོད་ཀྱང་མི་འདུག་པས་ཟངས་མདོག་དཔལ་རི་ ༤༤༨༽ ལ་འགྲོ་རན་གསུངས་ནས། སྤྱན་ཧྲིག་གེར་བར་སྣང་ལ་གཟིགས་འདུག བདེ་བའི་རྡོ་རྗེའི་མགུལ་ལ་འཁྱུད་ནས་འུ་ཅག་ཡབ་ཡུམ་སྔར་གྱིས་དམ་ཚིག་ཇི་ལྟར་བཤད།
ད་དུང་བསྟན་པ་དང་སེམས་ཅན་གྱི་དོན་ལ་བཞུགས་དགོས་པ་དང༌། ཁྱད་པར་ང་རང་སྐྱུར་ནས་ཅིའི་ཕྱིར་བྱོན་ཞུས་ཤིང་དྲག་ཏུ་ངུས་ནས་བརྒྱལ་འགྲོ་བར་ལྟ་བུར་བྱས་ཚེ། ཡང་རྗེའི་ཐུགས་ཀྱིས་མ་བཟོད་ནས་དགོངས་པ་ལྷོད་དོ། བདེ་བའི་རྡོ་རྗེ་ལ། ཡ་གཅེས་ཕྲུག་ཁྱེད་ཀྱིས་དེ་ལྟར་མ་བྱེད་དང༌། ང་རང་སྔར་ལས་འབྲེལ་བའི་དུས་ནས་དམ་སེལ་གྱི་རྐྱེན་དབང་ལས་མ་ཐར་བ་ཡིན་པས་ད་ལེན་ཀྱང་དེའི་ལན། ད་འུ་ཅག་རྟེན་འབྲེལ་གཞན་དབང་དུ་སོང་བ་ཡིན་པས། བྱ་ཐབས་ཅི་ཡང་མེད་པས་འགྲོ་དགོས་ངེས་པ་ཡིན་ཀྱང༌། བསོ་སྤྲུལ་དེ་ལ་འུ་ཅག་གིས་དྲིན་ལན་མ་སོད་ཨ་གསུངས། བདེ་བའི་རྡོ་རྗེས་བསོ་སྤྲུལ་ལ་སྐུ་དྲིན་གསོ་ཐབས་ལ་ ༤༤༩༽ རབ་ན་ཁྱེད་སྐུ་བཞུགས་པ་དང༌།
མིན་ཀྱང་ཡང་སྤྲུལ་ཞིག་ཁོ་རང་གི་ཉམས་ལ་ཕན་པ་ཞིག་འབྱོན་ན་སྐུ་དྲིན་གསོ་ངེས་པ་འདྲ་མ་གཏོགས། ང་རང་གིས་བསོ་སྤྲུལ་ལ་སྐུ་དྲིན་གསོ་ཐབས་ལྟ་ཞོག རང་ཡང་ཅི་འགྱུར་མི་ཤེས་ཞུས། ཡང་རྗེའི་ཞལ་ནས་བདུད་དབང་ཆེ་བ་དང་སེམས་ཅན་བསོད་ནམས་དམན་པའི་དབང་གིས་ཁྱེད་ཀྱི་ཚེ་ཆོས་ཅི་འགྱུར་མི་ཤེས་ཀྱང༌། ད་ནི་ཁྱེད་རང་གིས་མཁའ་འགྲོའི་ལུང་བྱང་དང་མཐུན་པའི་སྐུ་ཚེ་རེ་བརྟན་ཐབས་མཛོད་གསུངས། བདེ་བའི་རྡོ་རྗེས་ང་རང་གི་ཁ་བྱང་ལྟར་བྱ་བ་ཨི་འགྲུབ་མི་བསམ་གི་ལགས། ད་ཁྱེད་ཀྱི་ཐུགས་འདུན་གྱི་བྱ་འཕྲོ་སྤར་ཤིང་མི་འཛོམས་ཀྱང༌། གཙུག་ལག་ཁང་སོགས་འཕྲོ་མཐུད་པ་དང༌། ཁྱད་པར་ཁྱེད་ཀྱི་ཟབ་གཏེར་འདིའི་འཛིན་སྐྱོང་རེ་བདག་གིས་འོང་ན་ལོ་བར་རེ་སྡོད་མི་ཐུབ་རེ་སྡོད་མི་ཐུབ་ཅི་ཐབས་སྙམ་པའི། དེ་མིན་ཁྱེད་ ༤༥༠༽ མེད་ཕྱིན་ཆད་ང་རང་ཁ་ཉམས་ཆུང་བ་དང༌།
ཕ་ཡུལ་སོགས་ས་ཐག་རིང་བས། ཀུན་གྱིས་བརྙས་དམོད་བྱེད་པའི་ཡུལ་ཡིན་འདུག་ན། ཅིའི་ཕྱིར་འཇིག་རྟེན་དུ་གནས་ལགས་ཞུས། ཡང་རྗེའི་ཞལ་ནས། ཁྱེད་ཀྱིས་ཆུང་ནས་བཟུང་ད་བར་དུ་ཐུགས་བསྐྱེད་དམ་བཅའ་རྣམ་དག་ཡིན་ཀྱང༌། དུས་ངན་ཀྱི་མི་རྣམས་ཀྱི་གོ་དཀའ་བས། ཁྱེད་གནས་འདིར་འདུག་ཐབས་མི་སྟེར་ཨ་གསུངས། བདེ་བའི་རྡོ་རྗེས་བསམ་པ་ལ། ད་ངེད་ཅག་རྣམས་ལ་ནག་པོ་མཁོན་བྱེད་དོན་ཅི་ཡང་མེད། ཁོག་པའི་སྙིང་དང༌།
དཔྲལ་བའི་མིག་ལྟ་བུ་གཉིས་ཀ་ནི་ཞིང་དུ་བྱོན་འགྲོ་ངེས་རེད། དེ་རྗེས་རྒྱུ་རྫས་ནི་རྩོད་རྒྱུ་མེད་པ་ཡིན་པས༌། གནས་འདི་ཀར་འདུག་ཐབས་མེད་རྒྱུ་མེད་པ་འདྲ་སྙམ་ཀྱང༌། ཅི་ཡང་མ་ཞུས་ནས་ངུ་གིན་བསྡད་ཚེ། རྗེའི་ཞལ་ནས་ད་ཁྱེད་ང་རང་གི་མཐོང་སར་ཐུགས་ངལ་མ་བྱས་ན་དགའ། ༤༥༡༽ ང་འདུག་ཐབས་ནི་མེད་ངེས་པ་འདྲ་ན། འུ་ཅག་གཉིས་དུས་དང་རྣམ་པ་ཀུན་ཏུ་འདུ་འབྲལ་ག་ལ་ཡོད། ཚེ་རབས་ཐམས་ཅད་དུ་མི་འབྲལ་བའི་སྨོན་ལམ་ཐོབ། ཁྱེད་ཀྱིས་དེ་ལྟར་ཚེ་བདག་གིས་ཀྱང་སེམས་ཁམས་མི་བདེ་བ་ལྟ་བུ་རེ་གསུངས། དེ་ནས་བདེ་བའི་རྡོ་རྗེས་ང་ཇི་ལྟར་བྱས་ཀྱང་རང་རེ་རྣམས་ཀྱི་ལུང་བསྟན་དང༌།
རྗེའི་བསྙུན་ཁམས་གང་ལ་དཔྱད་ཀྱང་མི་བཞུགས་ངེས་པ་ཡིན་འདུག་པས། རྗེས་གཟིགས་པར་ང་རང་གིས་སྡུག་བསྔལ་མི་བསོགས་པར་བྱེད་དགོས་མ་གཏོག ས་ལམ་གྱི་རྐྱེན་དུ་འགྲོ་སྙམ་ནས་སྡུག་སྲན་ཅི་ཐུབ་བྱས། ཡང་བདེ་བའི་རྡོ་རྗེས་བསོ་སྤྲུལ་སང་གདན་འདྲེན་ལ་མི་ཞིག་མངག་དགོས་ཞུས་ཚེ། རྗེའི་ཞལ་ནས་འབོད་མི་བཏང་མི་དགོས་ཐོན་ཐབས་འོང་གསུངས། བདེ་བའི་རྡོ་རྗེས་བསོ་སྤྲུལ་ཡང་སྐུ་གེགས་ཆེ་བ་དང༌། ཁྱེད་མི་བཞུགས་པ་དང་ཀུན་གྱིས་ཁྱེད་ཀྱི་རྗེས་སུ་ཞིང་དུ་ཕེབས་འགྲོ་ངེས་པ་ཡིན་པས། ང་རང་གི་སྡུག་ས་སྟེང་ན་མི་འདུག་ཞུས། ཡང་རྗེའི་ཞལ་ནས་ང་རང་གནས་དུས་ཀྱི་དབང་གི་ཉམས་གྲིབ་ཀྱི་རྐྱེན་ ༤༥༢༽ གྱིས་མི་འཆི་ཐབས་མེད་བྱུང་བ་ཡིན་པས་ཅི་བྱེད། བསོ་སྤྲུལ་གྱིས་ང་འཆི་བའི་སྡུག་གིས་བསྲེ་འཕོ་བྱེད་པ་ཡིན་པས་དེ་མི་ཉན་སྨྲོས།
ཁྱད་པར་ཁྱེད་དང་ང་གཉིས་ཅི་ཁྱད། ཡབ་ཡུམ་ཆོས་དམ་ཁྲིམས་གཙང་ཡིན་པ་ཁོ་རང་གི་ཤེས། མིན་ཀྱང་བླ་མའི་དམ་ཚིག་གི་དོན་ཤེས་པ་ཞིག་ཡིན་པས། ཁྱེད་ཀྱིས་ཆོས་དམ་གཉན་པོས་བཤོལ་མ་བྱས་ན་ཚིག་འགྲོ་ངེས་པ་ཡིན་ལ་སོགས་པའི་འབྱུང་དང་འབྱུང་འགྱུར་གྱི་གསུངས་མཛད་གལ་ཏེ་སོགས་གནང༌། བདེ་བའི་རྡོ་རྗེས་རྗེའི་ཞབས་སྤྱི་བོར་བླང་ནས་སྨོན་ལམ་བཏབ་པ་སོགས་བྱས། ཚེས་བདུན་གྱི་ཉིན་བདེ་བའི་རྡོ་རྗེའི་སྲས་གློ་བུར་གྱི་ནད་ཞིག་གིས་ཚེ་དུས་ལས་ཡོལ་སོང་བས། དེ་སྐབས་བུ་སློབ་ནད་ལས་གྲོལ་བ་རྣམས་གཅིག་འོང་གཉིས་འོང་བྱས་ནས་རིམ་གྱིས་འདུས་སྐབས། རྗེས་ཉེ་གནས་འོད་འབར་སྒྲུབ་གྲྭ་ལ་འདུག་ཡོད་པ་དེ་གློ་བུར་དུ་ ༤༥༣༽ བུད་ནས་འོང་བས་བསྙུན་དྲིས་ཚེ། རྗེའི་ཞལ་ནས་ངེད་ཅག་གི་བུ་གཅིག་པུ་འདི་ལག་ནས་ཤོར་སོང༌། ད་ང་རང་ཡང་རབ་ཞིག་ལ་ཐུག་ཡོད་པ་སོགས་གསུངས་ནས་ལེགས་ཉེས་ཀྱི་གསུང་གྲོས་མཛད།
དེ་སྐབས་སྔར་རཏྣ་གླིང་པ་དང༌། བདུད་འདུལ་རྡོ་རྗེ་རྣམས་ཀྱི་ཟབ་ཆོས་དབང་ལུང་གསུང་དགོས་ཞུས་ནས། ཕྱོགས་ཀྱི་བུ་སློབ་མང་པོ་འདུས་ཡོང་དགོས་པས། དེ་རྣམས་ཀྱིས་རྗེ་སྐུ་ཁམས་བསྙུང་བ་མ་གོ་ནས་ཐམས་ཅད་འདུས་བྱུང་བས། དེ་དག་ནང་ནས་རྗེའི་དངོས་སློབ་མ་བླ་མ་པད་གསལ་ཞེས་པ་ཞིག་ཡོད་པ་དེ་ཀས་ངག་ཞུ་བསྐུར་ནས་རྗེའི་ཞབས་བརྟན་དུ་ཚེ་ཐར་བྱེ་བ། ཚོགས་མཆོད་འབུམ་ཐེར། ས་ཏྭ་དང་ཡིག་བརྒྱ་དུང་ཡོན་ལ་སོགས་པ་འགྲུབ་ངེས་པ་ཡིན་པས། སྐུ་ཚེ་ཞབས་པད་བརྟན་དགོས་ཞུས་ཚེ་ཅི་ཡང་མི་གསུངས། ཚེས་བརྒྱད་ཉིན་རྗེའི་ཞལ་ནས་འུ་ཅག་ཡབ་ཡུམ་གཉིས་དྭངས་སང་ལ་ ༤༥༤༽ འགྲོ་གསུངས་ནས་སྒོའི་ཕྱི་རོལ་ལ་བཞུགས། དེ་སྐབས་བདེ་བའི་རྡོ་རྗེས་བླ་མ་པད་གསལ་གྱིས་ཁྱེད་ལ་ཡར་ཞུ་གསོལ་བ་དེ་ཐུགས་ཀྱིས་མ་དོར་ཞུས་ཚེ།
རྗེའི་ཞལ་ནས་རིམ་གྲོ་བྱས་པས་ང་རང་གི་ཚེ་བསླུ་ཐབས་ཡོད་ན། སྔར་བླ་མ་མཁའ་འགྲོ་ཐམས་ཅད་ཀྱིས་ཁྱེད་ལུང་དུ་ཅིའི་ཕྱིར་བསྟན། མཐར་འུ་ཅག་ལྷན་དུ་བསྡད་མ་ཆོག་ཟེར་བའི་རྐྱེན་གྱིས་འདི་ལྟར་ཅི་ལ་བྱུང་གསུངས་ཏེ། སྤྱན་བར་སྣང་ལ་གཟིགས་ནས་འདི་སྐད་གསུངས། འོད་གསལ་ཉི་མའི་དཀྱིལ་འཁོར་འདི། ། ཤར་ནས་བྱུང་ཡང་ནུབ་རིར་ཕྱོགས། ། དེ་ཡང་མི་རྟག་སྟོན་པ་འདྲ། ། དབྱར་གསུམ་སྤང་ལ་རྩི་ཐོག་རྒྱས། ། སྟོན་གསུམ་སད་སེར་བ་མོས་འཇོམས། ། དེ་ཡང་མི་རྟག་སྟོན་པ་འདྲ། །
འཁོར་སློབ་ཚོང་འདུས་མགྲོན་པོ་འདྲ། ། སྔ་སོར་འདུས་ཀྱང་ཕྱིའི་ནས་མེད། ། དེ་ཡང་མི་རྟག་སྟོན་པ་འདྲ། ། སྒྱུ་ལུས་ནམ་མཁའ་འཇའ་ཚོན་འདྲ། ། སྣང་མུན་བྲལ་ཚེ་མཁའ་ ༤༥༥༽ ལ་ཡལ། ། དེ་ཡང་མི་རྟག་སྟོན་པ་འདྲ། ། པདྨ་ལས་འབྲེལ་ཆོས་ཀྱི་སྐུ། ། དཔལ་རིའི་ཞིང་ལ་མངོན་སངས་རྒྱས། ། དེ་ཡང་མི་རྟག་སྟོན་པ་འདྲ། ། ཀུན་བཟང་ཆོས་ཉིད་དབང་མོ་ཁྱེད། །
བདག་གི་ལུས་ལ་སེམས་མ་འཁྲང༌། ། སྣང་རྟོག་བླ་མའི་སྐུ་རུ་བསྒོམ། ། སྒྲ་གྲགས་བདེ་ཆེན་སྔགས་སུ་ཟློས། ། དྲན་རྟོག་ཆོས་ཉིད་གཅིག་གི་ངང༌། ། བདག་གི་ཐུགས་དང་གཉིས་མེད་མཛོད། ། དུས་རྣམས་འབྲལ་མེད་བྱིན་གྱིས་རློབས། ། ཕྱི་མ་དཔལ་རིའི་ཕོ་བྲང་དུ། ། འདྲེན་སྟོན་བསུ་བ་ང་ཡིས་བྱེད། ། དེ་བར་ཐུགས་བསྐྱེད་དམ་བཅའ་བཞིན། ། བསྟན་འགྲོའི་དོན་རྣམས་མཐའ་རྒྱས་མཛོད། །
གསུངས་ནས་ཕྱག་གཉིས་བདེ་བའི་རྡོ་རྗེའི་མགོ་ལ་བཞག་ནས་སྨོན་ལམ་མཛད་ཀྱང༌། བདེ་བའི་རྡོ་རྗེ་ནི་སྡུག་བསྔལ་ཤིན་ཏུ་ཆེ་ཡང་སྡུག་སྲན་བྱས་ནས་རྗེའི་ཕྱག་ལ་འཇུས་ཤིང་འདི་སྐད་ཞུས། ཕ་ཀུན་མཁྱེན་པདྨ་ལས་འབྲེལ་རྩལ། ། ཐུགས་ ༤༥༦༽ བརྩེ་བ་ཆེན་པོས་བདག་ལ་དགོངས། ། སྔོན་མཚོ་རྒྱལ་དང་ཤེལ་དཀར་སྨོན་ལམ་འཐུས། ། དུས་ད་རེས་ལས་འཕྲོ་དག་པ་ཡིས། ། མགོན་ཁྱེད་ཀྱི་ཉེ་རྒྱུའི་སྐལ་ལྡན་ནས། ། རྩ་བདུན་ནས་ཐུགས་ཀྱི་གཟུངས་མར་བཟུང༌། ། སུམ་ཅུ་ནས་ཟུང་འཇུག་བསྟན་འགྲོར་སྨན། ། མཛད་པ་དང་ཕྲིན་ལས་མཐའ་རྒྱས་བྱུང༌། །
དུས་ད་རིའི་སྨོན་ལོག་བདུད་དབང་གིས། ། སྐུ་ཉི་མའི་དཀྱིལ་འཁོར་དབྱིངས་ལ་ནུབ། ། མིག་ལོང་གི་བདག་ཅག་ཇི་ལྟར་བྱེད། ། ཕ་ཡིད་བཞིན་ནོར་བུ་མཁའ་འགྲོས་འདྲེན། ། མ་འགྲོ་བའི་བདེ་སྐྱིད་སུ་ཡིས་སྤེལ། ། མགོན་དུས་གསུམ་སངས་རྒྱས་ཞིང་དུ་བྱོན། ། གཉིས་འཛིན་གྱིས་སེམས་ཅན་སུ་ཡིས་འདྲེན། ། ཕ་པདྨ་ལས་འབྲེལ་དཔལ་རིར་གཤེགས། ། ལས་ལྡན་གྱི་བུ་སློབ་སུ་ཡིས་སྐྱོབ། ། གྲོགས་ཡིད་བཞིན་ནོར་བུ་མི་བཞུགས་པར། །
ལུས་དམན་གྱི་བདེ་སྐྱོང་དབང་མོ་ང༌། ། སྐྱབས་གནས་དང་རེ་ལྟོས་སུ་ལ་བཅའ། ༤༥༧༽ ། མགོན་པད་འབྱུང་དངོས་སྣང་དབྱིངས་ལ་གཤེགས། ། གཏེར་གཉིས་ཀྱི་འཛིན་སྐྱོང་སུ་ཡིས་བྱེད། ། རྗེ་ཁྱེད་ཉིད་དངོས་སུ་མི་བཞུགས་པར། ། ད་འདྲ་སྐུར་གསོལ་བ་བཏབ་དགོས་འབྱུང༌། ། གསུངས་ཟབ་མོའི་གདམས་ངག་མི་གསུངས་པར། ། མན་ངག་རྣམས་དཔེ་རུ་བྲི་དགོས་བྱུང༌། ། ཐུགས་བརྩེ་བས་གཅེས་པར་མ་བསྐྱང་ནས། །
མུན་སྒོམ་གྱི་ཐུགས་ཡིད་བསྲེ་དགོས་བྱུང༌། ། འཁོར་སློབ་ཀྱི་སྐལ་ལྡན་མི་སྐྱོང་བར། ། ཡུལ་བདེ་བཞིན་རང་སར་འགྲོ་དགོས་བྱུང༌། ། ད་ཅི་ལ་བསམ་ཀྱང་མགོན་ཁྱེད་དང༌། ། འབྲལ་མེད་ཀྱི་བཀའ་དྲིན་མི་ཆུང་ཞུ། ། ཞེས་ཞུས་ནས་གསོལ་བ་ཡང་ཡང་བཏབ། རྗེས་ཀྱང་ཞལ་ཏ་མང་དུ་མཛད་ནས། ཡབ་ཡུམ་གཉིས་ཀའི་ཀ་དག་དང་ལྷུན་གྲུབ་ཀྱི་ཉམས་ལེན་རྣམས་ཞུ་དག་བྱས་པའི་ཚུལ་གྱིས་གསུངས་གྲོས་མང་དུ་གནང༌། སྨན་དཔྱད་རིམ་གྲོ་གཏར་བཅོས་ལོག་ ༤༥༨༽ པས་བུ་སློབ་ཐམས་ཅད་ཡིད་ལྷག་མེད་པར་མཛད། དེ་ནས་རྗེའི་ཞལ་ནས་སང་ཉིན་ཚེས་བཅུ་ཡིན་ཨ་གསུངས།
བདེ་བའི་རྡོ་རྗེས་ཅི་ཡང་ཞུ་མ་ཕོད། ཉེ་གནས་འཇིགས་མེད་བཟང་པོ་ཞེས་པས་རེད་ལགས་ཟེར། དེའི་ཐོ་རངས་ཁར་རྗེའི་ཞལ་ནས། བདེ་བའི་རྡོ་རྗེ་ལ་ཁྱེད་ཉིན་ཞག་མང་པོར་གཉིད་ཆགས་སོང་བས། ཁྱེང་ཅུང་ཟད་གཉིད་གསུངས། བདེ་བའི་རྡོ་རྗེས་ང་རང་ལ་གཉིད་མི་འོང་གི་ལགས་ཞུས་ཚེ། རྗེའི་ཞལ་ནས་དེ་ན་གཏུམ་མོའི་བདེ་བ་ལ་ཅུང་ཟད་སྡོད་གསུངས། དེ་བཞིན་དུ་བསྡད་པས་རྗེ་ལ་མཁའ་འགྲོས་བསུ་མ་འབྱོན་པ་མཐོང་བ་ལ་རྐྱེན་ནས་ཧར་གྱིས་ཉམས་སད་པས། རྗེས་ཁྱེད་ཀྱི་ཉམས་ཅི་འདྲ་བྱུང་གསུངས་ཀྱང༌། བདེ་བའི་རྡོ་རྗེ་སེམས་སྡུག་བསྔལ་གྱིས་ནོན་ནས་མཆི་མས་བརྣང་སྟེ་ཅི་ཡང་ཞུ་མ་ཐུབ་ནས་རྗེའི་ཕྱག་ལ་འཇུས་ཤིང་བསྡད།
རྗེའི་ཞལ་ནས་ད་ཁྱེད་ཀྱི་ངའི་རྩ་འཁོར་རྣམས་ལ་རེག་དང་ ༤༥༩༽ གསུངས། བདེ་བའི་རྡོ་རྗེས་དེ་བཞིན་རེག་པས་རྩ་འཁོར་ཐམས་ཅད་འགྲེང་ངེར་སོང་ནས་སྐུ་ལུས་ནང་དུ་ཀ་བ་ལྟར་གནས་འདུག་པས། བདེ་བའི་རྡོ་རྗེས་རྩ་འཁོར་ཐམས་ཅད་ཞིག་འགྲོ་བ་ཅིའི་ཕྱིར་ལགས་ཞུས། རྗེའི་ཞལ་ནས་རླུང་སེམས་ནམ་མཁར་ཐིམ་པའི་རྟགས་རེད་གསུངས། དེ་ནས་ནམ་གསལ་ལ་འོང་བ་དང༌། རྗེའི་ཞལ་དང་སྐུ་ལུས་ལ་མཇལ་དུས་མདོག་འགྱུར་ནས་དཀར་སང་སང་བྱེད་འདུག་པས། རྗེའི་ཞལ་ནས་མཚར་རེ་སྒོ་ལྔའི་རླུག་ཐམས་ཅད་དྲན་འདུས་ཀྱི་འཁོར་ལོར་ཐིམ་འདུག་གསུངས། བདེ་བའི་རྡོ་རྗེས་ཉམས་གོང་འཕེལ་གྱི་སྐབས་སྐུ་ལུས་རྟགས་ཡོད་ཟེར་བ་ལྟར་ཡོད་འདུག དེ་ནས་ཟླ་བ་བཞི་པའི་ཚེས་བཅུའི་ཉིན་ཉི་མ་རྩེ་ཤར་འོང་སྐབས་སྒོ་བཞེངས་མཛད་དེ། ཤར་ཕྱོགས་སུ་ཞལ་ཀྱུ་༼གཅུ་?༽ནས་དེ་ཀར་ཐུགས་དམ་ལ་ཡུན་གཅིག་བཞུགས་ནས་ཡར་གཟིམ་མལ་དུ་ཕེབ་སྟེ།
བདེ་བའི་རྡོ་རྗེ་ལ་ཁོང་གི་སྐུ་ ༤༦༠༽ ཆིང་ཁྲོལ་གསུངས། བདེ་བའི་རྡོ་རྗེས་དེ་ལྟར་བྱས་ཚེ་ཞལ་བྱང་ཕྱོགས་ལ་ཀྱུ་ནས་བཞུགས་འདུག བདེ་བའི་རྡོ་རྗེས་རྗེའི་མི་གཟིགས་པར་བྱས་ནས་ངུ་ཞིང་བསྡད། ཡང་བདེ་བའི་རྡོ་རྗེས་ད་རྗེའི་ཞལ་མཇལ་ཐབས་མི་ཐོན་པ་འདྲ་སྙམ་ནས། རྗེའི་གཡས་ཕྱོགས་དེར་སོང་ནས་བསྡད་ཚེ། ཉེ་གནས་འོད་འབར་གྱིས་ཁྱེད་ས་རྗེན་ལ་མ་འདུག་རྐང་པ་ན་འོང་ཟེར་བ་ལ། བདེ་བའི་རྡོ་རྗེས་ང་རང་ལ་མི་སྐྱོན་སྨྲས་ཚེ། དེའི་སྒྲ་ཡིས་བསྐུལ་བ་ལྟ་བུར་བྱས་ནས། རྗེའི་ཞལ་བདེ་བའི་རྡོ་རྗེའི་སར་ཀྱུ་ནས། ཡ་གཅེས་ཕྲུག་ཁྱེད་འདི་ན་བྱོན་ཨི་ཡོད་གསུངས།
བདེ་བའི་རྡོ་རྗེས་ཡོད་ལགས་ཞུས་ནས་གསོལ་ཇ་ཨི་བཞེས་ཞུས་ནས། རྗེའི་ཞལ་ནས་རེད་རེད་རེད་གསུངས། ཉེ་གནས་འོད་འབར་གྱིས་གསོལ་ཇ་དྲང་རྒྱུ་བྱས་ཚེ། དེ་མ་ཐག་ཏུ་རྗེའི་ཕྱག་གཉིས་བདེ་བའི་རྡོ་རྗེའི་མགོ་ལ་བཞག་ནས་ ༤༦༡༽ ཨ་ཧཾཿ བདག་ནི་ཐབས་མཆོག་བདེ་ཆེན་ཧེ་རུ་ཀ ཁྱེད་ཀྱི་སྟོང་དབྱིངས་ཤེས་རབ་ཡུམ་ཆེན་མོ། ། ཟུང་འཇུག་གཉིས་མེད་སྤྱོད་པས་ཏིང་འཛིན་གྱིས། ། སྣང་གྲགས་རིག་གསུམ་དག་པ་རབ་འབྱམས་ཞིང༌། ། སྐུ་དང་ཡེ་ཤེས་འདུ་འབྲལ་མེད་པའི་ཀློང༌། ། ཟུང་འཇུག་མི་ཤིགས་རྟ་ཕག་ཡབ་ཡུམ་སྐུར། །
རབ་སད་གཞོན་ནུ་བུམ་སྐུར་སངས་རྒྱས་ཤོག ། ཅེས་གསུངས་མ་ཐག་ཏུ་གཟུགས་སྐུ་མཚན་དཔེའི་དཀྱིལ་འཁོར་ཆོས་སྐུའི་དབྱིངས་སུ་བསྡུས་ནས། ནང་གསལ་གཞོན་ནུ་བུམ་སྐུར་གདོད་མའི་ནང་དབྱིངས་ཆེན་པོར་མངོན་པར་རྫོགས་སངས་རྒྱས་པར་གཤེགས་པའོ། དེ་ནས་བདེ་བའི་རྡོ་རྗེ་ལ་སྔར་ཡབ་ཡུམ་གསུང་གྲོས་ཞིབ་མོར་ཡོད་པའི་དུས་ལ་བབ་ནས། ནང་དབྱིངས་ལྷུན་གྲུབ་སྒོ་བརྒྱད་ཀྱི་ཐུགས་དམ་གསལ་འདེབས་ཞུས་པས། དེ་མ་ཐག་ཏུ་སྒྲ་ཐུག་ཆོམ་དང༌། འུར་བ་ལ་སོགས་ཉིན་ཞག་གསུམ་ཚུན་ཆད་ཀྱི་ ༤༦༢༽ ས་ལ་ཚེར་བ་དང༌། གཞན་ཡང་ས་གཡོ་བ་དང༌། དྲི་བཟང་འཐུལ་བ། ནམ་འཁའ་བར་སྣང་ཐམས་ཅད་འཇའ་ཚོན་གྱི་སྦུར་རླངས་འཁྲིགས་ཤིང༌།
རྔ་དུང་རོལ་མོ་ལ་སོགས་པའི་སྒྲ་ཀུན་གྱིས་མཐོང་ཆོས་སུ་གྱུར་ནས་ངོ་མཚར་བའི་ཆོ་འཕྲུལ་མཐའ་ཡས་པ་བྱུང་སྟེ། མཐོང་ཐོས་དྲན་བསམ་གྱི་འགྲོ་བ་ཚུན་ཆད་ཐར་པའི་གྲོལ་ལམ་ལ་འགོད་པར་མཛད། དེ་ནས་རྗེས་འཇུག་གདུལ་བྱར་གྱུར་པའི་སྐྱེས་བུ་རྣམས་ཀྱི་དང་བ་འདྲེན་པ་དང༌། དད་མོས་ཀྱི་རྟེན། ཚོགས་བསགས་པའི་ཡུལ། གསོལ་བ་འདེབས་པའི་གནས་སུ་སྐུ་གདུང་རིན་པོ་ཆེས་ཕྲིན་ལས་མཛད་ཚུལ་ནི། སྐུ་གདུང་རིན་པོ་ཆེན་པོ་ཆེ་སྤྲུལ་སྐུའི་བཞུགས་སྟངས་ལས་མ་གཡོས་བཞིན་དུ་ཕྱག་གཉིས་བསྣོལ་ཐབས་མཛད་ཅིང་སྐུ་ཟིལ་པ་ཕྲོམ་མེར་དྲི་བཟང་གི་ངད་འཐུལ་ཞིང་བལྟ་བའི་ཆོག་མི་ཤེས་པ་ལྟ་བུར་བཞུགས་ཡོད་པ་ལ། དེར་འདུས་ཀྱི་བུ་སློབ་ཐམས་ཅད་ ༤༦༣༽ མྱ་ངན་གྱིས་ཤིན་ཏུ་གདུང་ནས་དབུགས་ཁར་མི་ཆུད་འགྲོ་སའི་ས་མི་ནོན་པར་ཁོང་སྙིང་མེད་པ་ལྟ་བུར་སོང་བས། བུ་སློབ་ཆེ་བ་རྣམས་ཀྱི་ནང་ནས་ལྟ་ཤུལ་བླ་མ་བྱ་བྲལ་བ་ནམ་མཁའ་རྡོ་རྗེ་ཞེས་པས། ད་འུ་ཅག་རྣམས་ཀྱིས་དེ་ལྟར་མ་བྱེད་ཟེར་ནས་ཁ་ཏ་བྱས།
བདེ་བའི་རྡོ་རྗེས་ཀྱང་བུ་སློབ་རྣམས་ལ་མགོ་འདྲེན་བྱས་ནས་མཆོད་འབུལ་སོགས་ཀྱིས་ཏ་གོན་བྱས་ཏེ། དེ་ཚེ་རྗེའི་ཀློག་སློབ་པའི་སློབ་དཔོན་ལུགས་གཉིས་གང་ཐད་ནས་དམ་སེལ་སྤུ་རྩེ་ཙམ་ཡང་མེད་ཅིང་ཆོས་ཀྱི་བདག་པོར་མངའ་གསོལ་མཛད་པ། བླ་མ་མཁས་བཙུན་བཟང་གསུམ་དང་ལྡན་པ་ཆེ་མཆོག་གཙོས་པས་ཐུགས་དམ་གྱི་གསལ་འདེབས་མཛད་པ་དང༌། གཞན་བུ་སློབ་དམ་ལྡན་འགས་སྐུ་གདུང་རིན་པོ་ཆེ་ཞབས་ཞུ་བྱས་ནས་གདན་སར་སྤྱན་དྲངས། དེ་ནས་གཞན་བུ་སློབ་རྣམས་དང༌། ཉེ་གནས་འོད་འབར་ལ་ཁུར་ཐང་གཏད་ནས། ཕྱག་རྫས་ཅི་ཡོད་ཐམས་ཅད་མཆོད་པར་ ༤༦༤༽ འགྲོ་ངེས་བྱས། ཁྱད་པར་དེར་འདུས་ཀྱི་བུ་སློབ་རྣམས་དང༌། རྟ་ཤུལ། མགར་ནང་གོང་འགབ།
སྟག་ཐོག སེར་དགོན་ལ་སོགས་པ་ནས་མཆོད་འབུལ་བསམ་གྱིས་མི་ཁྱབ་པ་འོང་ནས། ལྷ་རྣམས་མཉེས་པ་དང༌། མི་རྣམས་དགྱེས་པ་དང༌། སྦྱིན་ཡུལ་དུ་གྱུར་པ་རྣམས་ཚིམ་པར་བྱས་ནས་མཆོད་པ་རྒྱ་ཆེན་པོ་མཆོད། དེ་ནས་སྐུ་གདུང་རྡོ་རྗེ་སྐྱིལ་ཀྲུང་དུ་དར་གྱི་སྒྲོམ་དུ་བཞུགས་པ་ལ་ཞག་བདུན་ཕྲག་བར་ལ་ཉིན་རེ་བཞིན་དུ་རྗེ་ཆུང་དུ་སོང༌། དེར་འདུས་ཐམས་ཅད་ཀྱིས་སྐུ་ལུས་མི་བཞུགས་པ་འདྲ་སྨྲས། དེ་ནས་བསོ་སྤྲུལ་རིན་པོ་ཆེ་དང༌། རྗེའི་སྐུ་མཆེད་པདྨ་རྡོ་རྗེ་རྣམས་བྱོན་ནས་ཞལ་གྲོས་གནང༌། བདེ་བའི་རྡོ་རྗེ་བུ་སློབ་རྣམས་ལ་བདག་གིས་བླ་མའི་སྐུ་ཚམས་༼ཚབ་?༽མི་ཕེར་ཀྱང༌།
ཐུགས་དགོངས་རྫོགས་ཕྱིར་གཙུག་ལག་ཁང་འགྲུབ་དགོས་པས། ཁྱེད་རྣམས་ཀྱིས་ཀྱང་རང་ཡུལ་ལ་མི་བྱོན་པར་དེ་ལྟར་གྱི་བྱ་བ་བསྐྱང་རོགས་དགོས་ཞུས་ཚེ། བསོ་ ༤༦༥༽ སྤྲུལ་རིན་པོ་ཆེའི་དབུས་ཐམས་ཅད་ཀྱིས་རྗེས་སུ་ཡི་རང་བྱས་ཡོད་སྐབས། བདེ་བའི་རྡོ་རྗེ་ཡུལ་ཕུད་བྱེད་དགོས་ཟེར་བ་བྱུང་བས། ཐམས་ཅད་ཀྱིས་བྱ་ཐབས་མ་རྙེད་ནས། བདེ་བའི་རྡོ་རྗེ་བསོ་སྤྲུལ་གྱི་གདན་ས་སེར་དགོན་དུ་འབུད་ཐག་བཅད་དེ། མཁར་ནང་དཔོན་པོ་འགྲོ་མགོན་སོགས་ཀྱིས་མཐུན་རྐྱེན་བྱས་ནས་སྐྱེལ་མ་བསྒྲིགས། དེ་སྐབས་བདེ་བའི་རྡོ་རྗེས་སྔར་རྗེས་གསུངས་པ་འདི་ངེས་པ་རེད། ང་རང་གཅིག་པུར་ཡིན་ཀྱང་འདུག་ཏུ་མ་སྟེར་བས། ད་ཅི་ནས་ཀྱང་བདག་ལྟ་བུའི་ལས་ངན་མེད་འདུག་སྙམ་ནས་རྒྱབ་རིའི་ལབ་རྩེའི་ཟུར་ལ་སོང་སྟེ།
ལུས་སར་བརྡབ་ནས་སྐད་ཆེན་པོས་ངུས་ཤིང༌། རྗེ་ལ་འོ་དོད་འབོད་ནས་ཤིན་ཏུ་དྲག་པའི་རླུང་གི་སྟོབས་ཀྱིས་བརྒྱལ་སོང་བ་ལྟ་བུར་འགྲོ་སྐབས་བཞིན་ལ་རླུང་ཕོག་པ་དང༌། མིག་ཕར་ཅུང་ཟད་ཕྱེ་པ་གཉིས་དུས་འཛོམ་ཚེ། མིག་ལམ་ལ་ནག་ཡོ་ ༤༦༦༽ རེ་བ་ཞིག་བྱུང་པས། མིག་ཅུང་ཟད་ཕྱིས་ནས་བསྟས་པས། རྗེ་དེ་ཉིད་དངོས་སུ་བྱོན་ནས་བདེ་བའི་རྡོ་རྗེའི་བཞིན་ལ་ཕུ་མཛད་ཀྱིན་འདུག་པས། བདེ་བའི་རྡོ་རྗེ་ཤིན་ཏུ་དགའ་དྲག་ནས་རྗེའི་མགུལ་ལ་འཐམ་སྟེ། ང་རང་ཁྱེད་ཀྱི་སྐྱུར་བཞག་པའི་རྐྱེན་གྱིས་སྡུག་བསྔལ་ཆེན་པོ་བྱུང་ཞུས་ནས། སྐྱིད་སྡུག་ཐམས་ཅད་གསལ་པོར་ཞུས་ཏེ། ད་ནི་ང་ཁྱེད་དང་དབྱེར་མི་ཕྱེད་ཞུས་པས།
རྗེས་ཞལ་ནས་ང་ཡུལ་ནས་ཡུལ་དུ་བགྲོད་དེ་ཅུང་ཙམ་ཡང་འགྲོ་བར་བྱེད་མ་མྱོང་བས། ཁྱེད་འདི་སྣང་སྒྱུ་མ་རྨི་ལམ་ལྟ་བུ་འདི་ལ་དེ་ཙམ་སྡུག་བསྔལ་ཅིའི་ཕྱིར་བྱེད། ཁྱེད་རང་གིས་འུ་ཅག་ཡབ་ཡུམ་འབྲལ་སྣང་ཤར་བ་རེད་མ་གཏོགས། འུ་ཅག་འབྲལ་བ་སྤུ་རྩེ་ཙམ་ཡང་ཅིའི་ཕྱིར་དུ་བྱེད། ད་ཆོས་ཐམས་ཅད་སྒྱུ་མ་རྨི་ལམ་ཉིད་དུ་ཐག་བཅད་ནས། གཉིས་མེད་ཡེ་ཤེས་ཆེན་པོར་འགགས་སྡོམ་པར་མཛད་ཅིག་དང༌། སྐུ་གསུམ་ ༤༦༧༽ མཉམ་པ་ཉིད་ཀྱི་དབྱིངས་ཇི་ལྟ་བ་བཞིན་དུ་མངོན་དུ་གྱུར་པ་ལ་དཀའ་ཚེགས་མེད་དོ་གསུངས་ནས། ད་ཁྱེད་རྗེས་ནས་ཤོག་དང༌། ང་སྔོན་ལ་འགྲོ་དགོས་གསུངས་ཏེ། ཐུགས་བརྩེ་བརྩེ་བྱས་ནས་བྱོན་སོང༌།
བདེ་བའི་རྡོ་རྗེས་བསམ་པ་ང་རང་གིས་རྗེ་ཞིང་དུ་ཕེབས་སོང་སྙམ་པ་འདི་རྨི་ལམ་འདྲ། རྗེ་དངོས་སུ་བཞུགས་འདུག་སྙམ་ནས་སེམས་དགའ་བ་དང་བཅས་རྗེས་ནས་འོང་སྟེ། གཟིམ་སྦྲའི་ནང་དུ་སོང་ནས། སློབ་བུ་དཔལ་ལྡན་བློ་གྲོས་དང༌། དྲི་མེད་རྣམ་དག བཙུན་མ་ཡེ་ཤེས་སྒྲོན། བསམ་བདེ་ལ་སོགས་པས་མར་མེ་བཤམས་པ་དང༌། ཕྱག་འཚལ་མཆོད་པ་འབུལ་ནས་འདུག་པས། ཡང་བདེ་བའི་རྡོ་རྗེས་ཡིད་མ་ཆེས་ནས་ཡར་སོང་བས། རྗེའི་སྐུ་གདུང་ལོངས་སྤྱོད་རྫོགས་པའི་ཆས་གསོལ་ནས་དཀྱིལ་འཁོར་གྱི་དབུས་སུ་བཞུགས་པ་དངོས་སུ་ཡོད་པ་མཐོང་ནས།
སྔོན་གྱིས་དགའ་སེམས་དེ་ཀ་སྡུག་བསྔལ་ལ་འགྱུར་ནས་རང་གནས་ ༤༦༨༽ ཀྱི་ཕུག་དེ་ཀར་བསྡད་དེ། སྡུག་བསྔལ་སྒྱུ་མར་སྦྱངས་ནས་རྟ་རྒོད་ལ་སྲབ་འཇོག་པ་བཞིན། ལན་རེ་སྡུག་བསྔལ་གྱི་རྒོད། ལན་རེ་གཉེན་པོས་རྒོད་པ་ལྟ་བུར་བྱས་ནས་རོ་སྙོམས་ཆེན་པོའི་འདུན་པ་ལ་བློ་རྩེ་གཏད་དེ། རྗེ་ལ་གསོལ་བ་བཏབ་ཡོད་སྐབས་རླུང་སྟོབས་ཀྱིས་དྲན་པ་ཉམས་འགྲོ་བར་བྱེད་ཚེ། མདུན་ཐད་དེ་ཀར་འོད་ལྔའི་ཁ་དོག་ལྡན་པའི་ཐིག་ལེའི་ནང་དུ། མཁའ་འགྲོ་བདེ་བའི་ཆོ་ག་དང༌། རིག་པའི་རལ་གྲི་ཡིན་སྐད་ཡིན་སྐད་པའི་མཁའ་འགྲོ་ཞིག་དང༌། ཡིད་བཞིན་ནོར་བུ་བཅས་བཞུགས་པར་སྣང་བས། དེ་མ་ཐག་ང་རང་ཤིན་ཏུ་ཡིད་སྐྱོ་བའི་སྟོབས་ཀྱིས་དབང་པོ་ནག་ཐོམ་མེ་བར་སོང་འདུག
དེ་སྐབས་མཁའ་འགྲོ་ཀུན་གསལ་ཡིན་སྐད་པས་ལན་གསུམ་བོས་ནས། ཀྱེ་མ་རིགས་ལྡན་ཌཱཀྐི་མ། ། སྒྲ་འཇིན་དབང་པོ་མ་ཡེངས་གསོན། ། འཁོར་འདས་ཆོས་ཀུན་སྒྱུ་མའི་འཕྲུལ། ། སྣང་བའི་ཡུལ་ལ་ཞེན་པ་སྤོངས། ། རིག་པ་མི་ ༤༦༩༽ འགྱུར་བཙན་ས་ཟུངས། ། གང་སྣང་སྤང་བླང་དགག་སྒྲུབ་བྲལ། ། ཆོས་ཀུན་ཆོས་ཉིད་གཅིག་གི་ངང༌། ། གང་ཤར་གང་སྣང་རིག་པའི་རྒྱན། ། སྣང་བ་མ་འགགས་དཔེ་ཡི་གར། །
སྟོང་ཉིད་བརྗོད་བྲལ་ཤེས་རབ་ཡུམ། ། ཟུང་འཇུག་ཕྱག་རྒྱར་འདུ་འབྲལ་མེད། ། ཀུན་རྫོབ་སྒྱུ་མའི་རྟེན་འབྲེལ་དུ། ། ཡུད་ཙམ་འབྲལ་བ་རང་གི་ཆོས། ། བདེ་ཆེན་དབྱིངས་སུ་ཐབས་ཤེས་འདུ་འབྲལ་མེད། ། སྡོད་དང་འུ་ཅག་དཔལ་མོའི་༼དཔའ་བོའི་?༽དྲུང་དུ་འགྲོ། ། ཞེས་ཟེར་ནས་བདག་གི་དྲན་འདུས་འཁོར་ལོར་མཐེབ་ཚེག་ཞིག་བྱས་པ་ལ་རྐྱེན་བྱས་ནས། རང་ཡང་གནས་སྐབས་དེར་ཞིང་དུ་ལྷག་སྣང་འཆར་བའི་བལྟས་པ་དང་མཉམ་དུ། ཡིད་བཞིན་ནོར་བུ་ང་རང་གི་རྩར་བྱོན་ནས། འོ་རྒྱལ་ལམ།
ཐུགས་ངལ་མ་མཛད་དམ། སྤྱིར་འཁོར་འདས་ཀྱི་ཆོས་འདི་མཚང་རེ་ཆེ། སྒོས་འུ་ཅག་རྣམས་སྒྱུ་མའི་འཕྲུལ་སྣང་དབྱིངས་སུ་ཞིག་པ་ལྟར་བྱུང་བ་དེ་ལྟར་ ༤༧༠༽ མཚར་རམ། མི་རྟག་པའི་རྒྱུ་མཚན་དུ་མ་གསུངས་ཀྱང༌། ང་རང་ཡིད་ཆད་བྱས་ནས་ཤིན་ཏུ་དྲག་ཏུ་ངུས་ཏེ། ཁྱེད་ཀྱི་ངེད་རྣམས་ཤུལ་ཏུ་བོར་ནས་ཞིང་དུ་འབྱོན་པ་ཅི་ལགས། ཡང་སྒོས་ང་རང་ནི་ཉིད་ཀྱིས་མཁྱེན་བཞིན་ཕྱི་ནང་ཀུན་གྱིས་བརྙས་དམོད་བྱས་ཤིང་གང་གནོད་བྱེད་པ་ཉིད་ཀྱིས་མཁྱེན། ད་མགོན་སྐྱབས་མེད་པ་བདག་གིས་ཇི་ལྟར་བྱེད་སོགས་སྐྱོ་གཏམ་མང་དུ་ཞུས་པས། གསུངས་པ་ཁྱེད་ཀྱིས་འདི་ལྟར་མ་མཛད་དང༌། འུ་ཅག་གཉིས་སྐད་ཅིག་ཀྱང་འབྲལ་བ་མེད།
སྤྱིར་འདུས་བྱས་ཀྱི་མཚན་ཉིད་དང༌། སྒོས་རང་ཅག་གཉིས་བསྟན་པའི་གསོས་སུ་སྨན་པས། ཁྱེད་གི་རྐྱེན་དབང་ངན་པ་དང༌། དུས་ཀྱིས་འགྱུར་བ་ཆེར་བཙན་པའི་འགྲོ་བ་རྣམས་བསོད་ནམས་དམན་པའི་དབང་གིས་སོང་ནས། ཀུན་རྫོབ་སྒྱུ་མ་ཙམ་དུ་འབྲལ་སྣང་འཆར་ཡང༌། དོན་ལ་ནི་འུ་ཅག་ ༤༧༡༽ གཉིས་སྔོན་སྨོན་འབྲེལ་ཟབ་ཆེ་བ་དང༌། ད་རེས་ཕན་ཚུན་ཁྲིམས་གཙང་ཞིང་འབྲེལ་བ་ཆེ་བའི་སྟོབས་ཀྱིས་སྐད་ཅིག་ཀྱང་འབྲལ་བ་མེད། འོད་གསལ་གྱི་ཀློང་དུ་ང་ཉིད་དུས་ཀུན་མཇལ་འོང་གསུངས་ནས། ཆོས་དང་འཇིག་རྟེན་གྱི་བསྒྲོ་གླེང་མང་པོ་མཛད་དེ། འབྱུང་དང་འབྱུང་འགྱུར་གྱི་ལུང་བསྟན་དུས་སུ་ཁྲོལ་འོང་གསུངས་ཤིང༌།
ཡང་སྟེང་གི་ནམ་མཁར་དཔག་ནས་སྤྱན་གཉིས་ཧྲིག་གེར་བར་སྣང་ལ་གཟིགས་འདུག ང་རང་གི་ཉིད་ཀྱི་ཕྱག་ལ་བཟུང་སྟེ་གདུང་བའི་ཤུགས་ཀྱིས་འདི་སྐད་གསོལ། རང་སྣང་སྟོན་པ་གཟུགས་ཀྱི་སྐུར་བཞེངས་པ། ། ཨོ་རྒྱན་དངོས་སྤྲུལ་པདྨ་ལས་འབྲེལ་རྩལ། ། དགོངས་པ་ཆོས་ཀྱི་དབྱིངས་ལས་མ་གཡོས་ཀྱང༌། ། ཐུགས་རྗེ་ཐབས་མཁས་མཛད་པ་མངའ་བརྙེས་པའི། ། བདག་ཅག་རྗེས་འཇུག་བསྟན་འགྲོའི་དོན་ཆེད་དུ། ། སླར་ཡང་ཐུགས་རྗེ་ཟློས་གར་སྒྱུ་མའི་སྐུ། ། མ་འགྱང་ ༤༧༢༽ མྱུར་དུ་འབྱོན་པར་མཛད་ནས་ཀྱང༌། ། རབ་དངོས་འབྲིང་ཉམས་ཐ་ན་རྨི་ལམ་དུ། །
ཞལ་མཇལ་གསུང་ཐོས་རྗེས་སུ་བཟུང་དུ་གསོལ། ། བདག་ཅག་རྗེས་འཇུག་རྒྱུད་འཛིན་བུ་སློབ་རྣམས། ། ཚེ་ལུས་འདི་རུ་རྗེས་སུ་མ་བཟུང་ན། ། སྐྱེ་གནས་གཞན་དུ་འཕོས་ཚེ་ཅི་ཞིག་བྱེད། ། ད་རེས་འབྲེལ་ཟབ་ཆེ་ཡང་དགོས་པ་ཆུང༌། ། ཐུགས་རྒྱུད་དགོངས་པའི་ཕ་ཕོག་མ་བསྩལ་ན། ། རྫོགས་སངས་རྒྱས་པའི་དགོངས་པ་ཅི་ཞིག་བྱེད། ། གསོལ་བ་འདེབས་སོ་སྐྱབས་མགོན་ཆོས་ཀྱི་རྗེ། ཁྱེད་ཀྱི་ཐུགས་རྗེའི་ལྕགས་ཀྱུས་མ་བཟུང་ན། ། འདི་ཕྱི་རེ་ལྟོས་སྐྱབས་གནས་སུ་ལ་ཞུ། །
ཉམས་ལེན་རྟོགས་པའི་དྲོད་ཚད་སུ་ཡིས་འཛིན། ། གཏེར་གཉིས་བསྟན་པ་འཛིན་སྐྱོང་སུ་ཡིས་བྱེད། ། གྲྭ་འཁོར་སློབ་མའི་ཡོན་ཏན་སུ་ཡིས་སྤེལ། ཁོ་མོའི་སྙིང་གཏམ་ཉམས་ལེན་སུ་ལ་ཞུ། ། ཡིད་བརྟེན་འཁྲི་ཤིང་དཔའ་བོ་སུ་ལ་བཅའ། ། སྐྱིད་སྡུག་བྱུང་ཚེ་མགོ་འདྲེན་ ༤༧༣༽ སུ་ཡིས་བྱེད། ། བསྐྱེད་རྫོགས་གོལ་འཆུག་གནད་དོན་སུ་ལ་དྲི། ། དེ་དོན་བསམ་ན་ཡང་ཡང་ཁྱེད་ཉིད་དྲན། ཁྱེད་ཀྱི་ཡོན་ཏན་དྲན་ཞིང་མཆི་མ་འཁྲུགས། ། གནས་ཡུལ་གང་དུ་བསྡད་ཀྱང་སྐྱོ་ངལ་ཆེ། །
ཟས་སྐོམ་ཇི་ལྟར་བཟང་ཡང་སྙིང་རླུང་ལྡང༌། ། ཅི་དང་ཅི་ལ་བསམ་ཀྱང་རྗེ་ཁྱོད་དྲན། ། ད་ནི་བདག་ཅག་མགོན་མེད་རྣམས་ཀྱི་ཕྱིར། ། མྱུར་དུ་མ་འགྱང་ཐུགས་རྗེ་སྒྱུ་མའི་སྐུར། ། བཞེངས་ནས་བདག་ཅག་རྗེས་སུ་མ་བཟུང་ན། ། གཅེས་པའི་སྲོག་ཀྱང་ཡལ་བར་དོར་ཀྱང་རུང༌། ། ཀྱེ་མ་ཀྱི་ཧུད་རྗེ་བཙུན་བཀའ་དྲིན་ཅན། ། གནས་མལ་གང་དུ་བསྡད་ཀྱང་བླ་མ་དྲན། ། མཆེད་གྲོགས་སུ་དང་འགྲོགས་ཀྱང་བླ་མ་དྲན། ། མྱུར་ལམ་གདམས་པ་བསམ་ཚེ་བླ་མ་དྲན། །
གཅེས་པའི་སྲོག་ལ་མི་ལྟོས་བླ་མ་དྲན། ། མྱུར་དུ་འབྲལ་མེད་ཞལ་བཟང་མ་ངོམ་ན། ། བདག་ཀྱང་མི་གནས་མྱ་ངན་འདས་པར་རྙེད༼བར་སྙེད?༽། ༤༧༤༽ ། དཔའ་བོ་ཁྱེད་དང་དབྱེར་མེད་ཐུགས་ཀློང་དུ། ། ཤེས་རབ་སྲོག་འཛིན་ལམ་བཟང་ལ་བརྒྱུད་དེ། ། རང་སྣང་དོན་གྱི་འོག་མིན་ཞིང་ཁམས་སུ། ། ལྔ་ལྡན་རིག་པ་དེ་རུ་བགྲོད་པར་སྙམ། ། དེ་བས་མ་འགྱང་རབ་དངོས་འབྲིང་ཉམས་དང༌། ། ཐ་ན་རྨི་ལམ་ཉིད་དུ་མཇལ་བར་ཤོག །
དེའི་མཐུས་བདག་གི་སྔོན་གྱི་དམ་བཅའ་བཞིན། ། ཟབ་གསང་བསྟན་པའི་གསོས་སུ་བདག་གྱུར་ཏེ། ། འགྲོ་ཁམས་རྒྱ་མཚོ་ཆོས་ཀྱིས་འདུལ་བར་མཛོད། ། ཅེས་སོགས་ཀྱི་ཞུ་བ་མང་དུ་ཕུལ་བས། སྐུ་མི་སྣང་བར་གསུང་གི་གདངས་ལས་འདི་སྐད་གསུངས། ཨེ་མ་གསོན་དང་རིགས་ལྡན་སྙིང་གི་གྲོགས། ། བདག་ཉིད་ཆེན་པོ་པདྨ་ལས་འབྲེལ་དང༌། ། གཤེགས་བྱོན་མེད་དེ་ནམ་མཁའ་ནམ་མཁར་ཐིམ། ། རིག་སྐུ་མངོན་གྱུར་གདོད་མའི་ཟད་སར་ཕྱིན། ཁྱེད་རྣམས་མྱ་ངན་མ་བྱེད་གསོལ་བ་ཐོབ། །
འོད་གསལ་རིག་པའི་ངང་དུ་ང་དང་མཇལ། ། ཕ་ཕོག་གདམས་པ་ཉམས་ལོངས་ ༤༧༥༽ གནད་ལ་རེམ། ། དོན་གཉིས་འབྲས་བུ་ཚེ་འདིར་འགྲུབ་པར་མཛོད། ། པདྨ་ལས་འབྲེལ་ཡོད་པའི་སར་ཕྱིན་ཀྱང༌། ། སྙིང་མིག་སྲོག་དང་མཚུངས་པའི་ཡང་ཟབ་བཅུད། ། མ་དང་མཁའ་འགྲོའི་སྙིང་ཁྲག་དྭངས་མའི་ཆོས། ། འགྲོ་བའི་ཁམས་དབང་མོས་པ་དང་བསྟུན་ནས། ། སྦས་གསང་མེད་པར་ཡི་གེའི་རྀིས་སུ་བཀོད། ། རང་སྐལ་གང་ལྡན་ཆོས་ལ་ལོངས་སྤྱོད་ན། ། ང་དང་གཉིས་མེད་གདོད་མའི་ཟད་སར་འཁྱོལ། །
ནམ་ཡང་འདུ་འབྲལ་མེད་དོ་རིགས་ལྡན་ཚོགས། ། ཐུགས་ངལ་མ་མཛད་དད་ལྡན་བརྩེ་བའི་གྲོགས། ། སྣང་བའི་ཆོས་ཀུན་བདེན་མེད་སྒྱུ་མའི་འཕྲུལ། ། ཕྱི་ནང་སྣོད་བཅུད་བདག་ལུས་ཕུང་པོ་ཁམས། ། སྐྱེ་མཆེད་ལ་སོགས་བདེན་གྲུབ་རྡུལ་ཙམ་མེད། ། ཐམས་ཅད་གཞི་རྩ་བྲལ་བ་རང་གི་གཤིས། ། སྣང་སྲིད་འཁོར་འདས་ཡེ་ནས་རིག་པའི་ངང༌། ། འབྲས་ ༤༧༦༽ བུ་མངོན་བྱེད་ཚེ་གཅིག་སངས་རྒྱས་ལམ། ། ཡེ་གྲོལ་བློ་བྲལ་ནམ་མཁའ་ལྟ་བུའི་དོན། ། གནད་གསུམ་འདུས་པ་གཞི་ཡི་ཆོས་ཉིད་ཡིན། །
ཐེག་པ་ཐ་དད་ལམ་འཚོལ་མི་ལྟོས་པར། ། གཞི་གནས་རིག་པ་སྐུ་དང་ཡེ་ཤེས་མཛོད། ། གདོད་ནས་རྣམ་དག་འཁྲུལ་བྲལ་ཆོས་ཀྱི་སྐུ། ། མངོན་གྱུར་རང་གནས་གཏན་སྲིད་ཟིན་པ་ནི། ། རྒྱུ་ལ་མ་ལྟོས་འབྲས་བུ་ད་ལྟ་རྙེད། ། རང་སྣང་སྟོན་པ་སངས་རྒྱས་མངོན་མཐོང་གི། ། མོས་གུས་ཟབ་མོའི་བྱིན་མཐུ་ལ་བརྟེན་ནས། ། རང་བྱུང་ཡེ་ཤེས་ཆེན་པོའི་རང་ཞལ་མཐོང༌། ། ཚིག་དང་དཔེ་སོགས་ཐ་སྙད་ཀུན་དང་བྲལ། ། རང་གསལ་སྒྲིབ་མེད་གདམས་པའི་གནས་རྣམས་མཐོང༌། །
སེམས་ཀྱི་སྐྱོན་བྲལ་རིག་པ་བྱང་ཆུབ་སེམས། ། གཉིས་འཛིན་རྟོག་པའི་བློ་ལ་མ་ལྟོས་པར། ། སེམས་དང་སེམས་བྱུང་གཉིས་རྟོག་རབ་ཞི་ནས། ། མཐའ་གྲོལ་ཀློང་ཡངས་ཉི་མའི་སྙིང་རྗེའི་ཀློང༌། ། མ་ ༤༧༧༽ རིག་སྤྲིན་གྱི་སྒྲིབ་ཚོགས་དབྱིངས་སུ་སངས། ། སྐུ་དང་ཡེ་ཤེས་ཡོན་ཏན་མ་ལུས་པ། ། འུབ་ཆུབ་གཞོན་ནུ་བུམ་པའི་སྐུ་རུ་རྒྱ། ། དོན་གཉིས་མཐར་ཕྱིན་ཆོས་སྐུ་འགྱུར་བ་མེད། ། འབྲས་བུ་རང་ཐོག་ཕེབས་པ་སངས་རྒྱས་གནད། ། ཕུང་པོ་ཁམས་དང་སྐྱེ་མཆེད་ཉོན་མོངས་ལྔ། །
ཡེ་ནས་རྣམ་དག་རིག་ལྔ་ཡེ་ཤེས་ལྔ༌། ། སྐུ་ལྔ་ཞིང་ལྔ་ལ་སོགས་འདུ་འབྲལ་མེད། ། རང་བྱུང་མངོན་གྱུར་ལྷན་གཅིག་སྐྱེས་པའི་ལྷ། ། དུ་མ་རོ་གཅིག་ཐ་དད་དབྱེ་བསལ་མེད། ། མངོན་གྱུར་ཡེ་སངས་རྒྱས་པ་ཉིད་དུ་ཤར། ། རང་བྱུང་རིག་པ་སྐུ་དང་ཡེ་ཤེས་མཛོད། ། ངོ་བོ་སྟོང་པ་བརྗོད་བྲལ་ཆོས་ཀྱི་སྐུ། ། རང་བཞིན་རང་གསལ་འགགས་མེད་ལོངས་སྤྱོད་སྐུ། ། ཐུགས་རྗེ་ཀུན་ཁྱབ་རང་བཞིན་སྤྲུལ་པའི་སྐུ། ། ངོ་བོ་མི་ཤིག་འགྱུར་མེད་རྡོ་རྗེའི་སྐུ། །
འཁོར་འདས་ཡོངས་ལ་ཁྱབ་ཅིང་བརྡལ་བའོ། ། སྟོང་པ་ཆོས་དབྱིངས་དྲི་བྲལ་མེ་ལོང་སྟེ། ། འཁོར་འདས་དག་མཉམ་མཉམ་ཉིད་ཡེ་ཤེས་ ༤༧༨༽སོ། ། མཁྱེན་གཟིགས་སོརར་རྟོགས་རྩོལ་བྲལ་བྱ་གྲུབ་སོགས། ། དག་པ་རྒྱལ་བའི་སྐུ་དང་ཞིང་ཁམས་ཀུན། ། རིག་པ་བདེ་བཤེགས་སྙིང་པོར་ལྷུན་གྱིས་གྲུབ། ། མ་དག་ཁམས་གསུམ་འཁོར་བའི་འཁྲུལ་སྣང་དང༌། ། རྟོག་ཚོགས་བཟང་ངན་བར་གསུམ་ཕྲ་རགས་ཀུན། ། རང་བཞིན་ཡེ་དག་ཆོས་དབྱིངས་ཆེན་པོའི་རྩལ། ། དངོས་པོ་མཚན་འཛིན་སྒྲུབ་གཞི་ཀུན་དང་བྲལ༌། །
འགྲོ་བ་རིགས་དྲུག་སྐྱེ་གནས་བཞི་པོ་ཡང༌། ། ཆོས་དབྱིངས་ངང་ལས་གཡོ་བ་རྡུལ་ཙམ་མེད། ། གང་སྣང་གང་ཤར་ཆོས་ཉིད་འཁོར་ལོ་སྟེ། ། བསལ་བཞག་མི་དགོས་གདོད་མའི་ཟད་སར་འཁྱོལ། ། ཀུན་བཟང་པདྨ་ང་དང་དབྱེར་མེད་པར། ། རིག་སྐུ་མངོན་གྱུར་ཆོས་སྐུའི་རྒྱལ་སར་སྙོགས། ། རིགས་ལྡན་སློབ་འབངས་ཀུན་གྱི་སྙིང་ལ་ཆོངས། ། ཞེས་གསུངས་ཤིང་འཇའ་ཚོན་གྱི་རྣམ་པར་གྱུར། དེ་ནས་སྐུ་གདུང་རིན་པོ་ཆེ་ཞག་ཉི་ཤུ་གཅིག་ཏུ་བཞག་ནས་མཆོད་འབུལ་སོགས་ཞིབ་རྒྱས་སུ་ཞུས། ༤༧༩༽ དེ་ནས་ཞུགས་འབུལ་རན་སྐབས།
བདེ་བའི་རྡོ་རྗེས་གདུང་ལ་རེག་པ་ན་གྲུ་ཆུང་ཚད་ཙམ་ལས་སྐུ་གདུང་མ་བཞུགས། རྗེའི་དངོས་སློབ་ཡི་གེའི་འདུ་བྱེད་སྟོང་ཉིད་རྡོ་རྗེ་དང༌། དབོན་ཡེ་ཤེས་ལ་སོགས་པས་ཞབས་ཞུ་བྱས་ནས་ཞུགས་མེ་འབུལ་སྐབས། བསོ་སྤྲུལ་རིན་པོ་ཆེའི་དབུས་བུ་སློབ་ཐམས་ཅད་མྱ་ངན་གྱིས་ཤིན་ཏུ་ནོན་ནས་ཐམས་ཅད་བེམ་རིག་བྲལ་བ་ལྟ་བུར་སོང༌། ཁྱད་པར་བདེ་བའི་རྡོ་རྗེས་སྐྱབས་མགོན་རེ་ལྟོས་བཅའ་བའི་གནས་མེད་པས་ལུས་སྲོག་བྲལ་དགོས་པ་ལ་ཡ་ང་ཐེ་ཚོམ་མེད་པ་ལྟ་བུར་བྱུང་ཡང༌། རྡོ་རྗེའི་ཡུན་གྲོགས་བསོ་སྤྲུལ་སང་དང༌། བླ་མ་པད་གསལ། བླ་མ་ཆོས་གྲགས་ལ་སོགས་པས་རྡོ་རྗེའི་དམ་ཚིག་གི་བཀའ་ཡོད་པ་བཟློག་མ་ནུས་ནས། རྗེ་ལ་འོ་དོད་ཀྱིས་གསོལ་བ་བཏབ་ཅིང་ཡོད་པའི་སྐབས། གདུང་དུད་གཡས་སུ་འཁྱིལ་ཞིང་འོད་ལྔའི་ཁ་དོག་གསལ་པོ་ཞིག་ཡོད་པ་དེར་འདུས་ཀྱི་མཐོང་ ༤༨༠༽ ཆོས་སུ་གྱུར་བ་དང༌།
དེའི་ནང་ནས་མཁའ་འགྲོ་རུས་པའི་རྒྱན་དྲུག་སྤྲས་པ་བཞིས་ཤེལ་གྱི་མཆོད་རྟེན་འོད་ཟེར་སྣ་ལྔ་འཕྲོ་བ་ཞིག་དར་གྱི་འདོ་ལིའི་སྟེང་ལ་བཞག་ནས་ལྷོ་ནུབ་ཀྱི་མཚམས་སུ་བཞུད་པ་སྐལ་ལྡན་འགའི་མངོན་སུམ་མཐོང་ཆོས་སུ་གྱུར། ཁྱད་པར་སྐུ་གདུང་རིན་པོ་ཆེའི་འོད་ཞུ་མ་ཚར་བར་དུ་འོད་ལྔའི་ཁ་ཏོག་གི་མེ་འབར་བ་དང༌། དྲི་བཟང་འཐུལ་བ། སྦྲང་ཆར་གྱི་སིལ་མ་བབ་ཚད་རན་པ་ཙམ་འབབ་ཤིང༌། ཡུལ་ཀུན་འཇའ་འོད་ཀྱིས་གང་བ་ལ་སོགས་པས་འགྲོ་བློ་དད་མོས་ཀྱི་སྣང་བ་གོང་འཕེལ་དུ་གྱུར་བའི་ངོ་མཚར་གྱི་བཀོད་པ་དུ་མ་བྱུང་བ་མཐོང་ཆོས་སུ་གྱུར་ཏོ། དེ་ནས་རྗེའི་དངོས་སློབ་འདུལ་བ་འཛིན་པ་པདྨ་བདེ་གསལ་དང༌། ཆོས་གསལ། རིག་ཆུང་ལ་སོགས་པའི་འདུས་སྡེ་རྣམས་ཀྱིས་སངས་རྒྱས་སྨན་བླ་མའི་དཀྱིལ་འཁོར་གྱི་ཞལ་ཕྱེས་ནས་ཉིན་ཞག་བཅུ་བཞིའི་བར་དུ་ཁྲུས་གསོལ་མཆོད་འབུལ་ ༤༨༡༽ བྱེད་པ་ཞིབ་རྒྱས་བྱས་མཐར། བསོ་སྤྲུལ་རིན་པོ་ཆེ་དང༌། རྗེའི་དངོས་སློབ་བླ་མ་ཚུལ་ཁྲིམས་བཟང་པོ།
དྲི་མེད་རྣམ་དག བདེ་བའི་རྡོ་རྗེ། སྒོ་པའི་ཆོས་གསལ། ཤཱི་ལ་བཛྲ་ལ་སོགས་པའི་བུ་སློབ་རྣམས་ཀྱིས་མཆོད་སྡོང་གི་བུམ་པ་ཞལ་ཕྱེས་ཏེ་གདུང་རུས། མཇལ་བའི་ཚེ། རང་རང་གི་ཁམས་དབང་དང་མཐུན་པའི་མཐོང་སྣང་དུ་མ་དང༌། ཁྱད་པར་ཀུན་གྱིས་མཐོང་ཆོས་སུ་དཀྱིལ་འཁོར་སྒོ་རྫོགས་ཀྱི་རི་མོ་གསལ་པོར་ཡོད་པ་དང༌། གདུང་རུས་ལ་ཡིག་འབྲུ་དང་ཕྱག་མཚན་གྱི་རྣམ་པ་རིས་དང་འབུར་དུ་ཡོད་པ། གདུང་རིགས་ལྔ་དང་སྐུ་གདུང་རིང་བསྲེལ་ལ་སོགས་པ་བྱུང་ནས། སྐལ་ལྡན་གདུལ་བྱར་གྱུར་པ་རྣམས་ཀྱིས་ཕྱག་འཚལ་བའི་གནས།
གསོལ་བ་བཏབ་པའི་ཡུལ། བསོད་ནམས་བསགས་པའི་ཞིང་སར་གྱུར་ཏེ། ཁམས་གསུམ་འཁོར་བ་དོང་ནས་སྤྲུག་པར་བྱེད་པའི་མཛད་པ་ཕྲིན་ལས་བསམ་གྱིས་མི་ཁྱབ་པ་དུ་མ་མཐོང་ཆོས་སུ་བྱུང་བ་དང༌། ཆོས་ ༤༨༢༽ ཀྱི་སྲས་ཀྱང་བཀའ་བབ་མཆོག་གི་བུ་བཞི། གཙོ་བོ་བརྒྱད། བུ་ཆེན་ཉེར་ལྔ། བརྟུལ་ཞུགས་འཛིན་པ་བཅུ་དྲུག དབེན་ཁྲོད་བྲག་སྐྱིབས་འཛིན་པ་ཉེར་ལྔ༌། འབྲེལ་ཚད་དོན་དང་ལྡན་པ་བཅུ་དྲུག སེང་གེ་རྩལ་ཆེན་རྫོགས་འདྲ་བདུན།
ངེས་མེད་དབེན་ཁྲོད་འཛིན་པ་བཞི། འདོད་ཡོན་ལམ་སློང་ནུས་པ་བཅུ། འཇའ་ལུས་འོད་སྐུར་གྲོལ་བ་ཟུང་གསུམ། མཛད་ཕྲིན་གདུལ་བྱ་རྒྱས་བྱེད་གཟུངས་མ་གཉིས། ཟབ་གཏེར་སྒོ་འཕར་འབྱེད་པའི་གཟུངས་མ་ལྔ༌། རང་ལས་མི་གཞན་པའི་སྟོང་དབྱིངས་མཆོག་གི་གཟུངས་མ་གཉིས། ཟབ་གཏེར་ཡིག་རིས་བཀོད་པའི་བུ་ཆེན་གཉིས་ལ་སོགས་པ་བསྟན་འགྲོའི་གསོས་སུ་སྨན་པ་གདུལ་བྱའི་རེ་བ་སྐོང་བ་མཐའ་ཡས་པ་དུས་རིང་མོར་འབྱུང་བ་ཡིན་ནོ། མཁའ་འགྲོ་བདེ་བའི་གོ་ཆས་གདམས་པ། གཏེར་ཆེན་འགྱུར་མེད་རྡོ་རྗེའི་ཞལ་ལུང་ལས། ང་ནི་མི་གནས་ ༤༨༣༽ མྱ་ངན་འདས་འོག་ན། །
པདྨ་ལས་འབྲེལ་ཀློང་ཆེན་རབ་འབྱམས་སྤྲུལ། ། ཐུབ་པའི་བསྟན་ལ་ཐུབ་པའི་མཛད་པ་ཅན། ། ཟལ་མོ་སྒང་དུ་སྦས་པའིརྣལ་འབྱོར་པ། ། པདྨ་འགྲོ་འདུལ་གསང་སྔགས་གླིང་པ་འབྱུང༌། ། མཛད་པ་བཞི་ཡིས་འགྲོ་ཁམས་བདེ་ལ་བསྒྱུར། ། འབྲེལ་ཚད་དག་པ་མཁའ་སྤྱོད་དཔལ་རིར་འདྲེན། ། ཞེས་གསུངས་པ་བཞིན། རང་དོན་དུ་སངས་རྒྱས་ཆོས་ཀྱི་སྐུ་ལས་མ་གཡོས་བཞིན་དུ་ནང་གསལ་གཞོན་ནུ་བུམ་སྐུར་མངོན་པར་རྫོགས་པར་སངས་རྒྱས། གཞན་དོན་དུ་ཕྲིན་ལས་བཟང་པོ་ལྷུན་གྲུབ་པས་ས་གསུམ་གྱི་འགྲོ་བ་རྣམས་ལ་གང་ལ་གང་འདུལ་དུ་སྟོན་ནས་ཁམས་གསུམ་འཁོར་བ་དོང་ནས་སྤྲུགས་པར་མཛད་པའོ། ས་མ་ཡ།
རྒྱ་རྒྱ་རྒྱ། སྨྲས་པ། གང་གི་རང་བཞིན་བདེ་ཆེན་འདུས་མ་བྱས་དབྱིངས་འོད་གསལ་ཆོས་ཀྱི་སྐུ། ། ལྷུན་གྲུབ་སྐུ་དང་ཡེ་ཤེས་ཡོན་ཏན་མ་ལུས་ཇི་སྙེད་རབ་རྫོགས་༤༨༤༽ པ། ། ཨོ་རྒྱན་དངོས་སྣང་གཏེར་ཆེན་རྒྱལ་པོ་པདྨ་འགྲོ་འདུལ་གསང་སྔགས་གླིང༌། ། རིགས་ཀུན་ཡོངས་འདུས་དཀྱིལ་འཁོར་རྒྱ་མཚོའི་སྤྱི་དཔལ་ཆེན་པོ་ཆོས་ཀྱི་རྗེའི། ། ཐུགས་རྗེའི་མཛད་པ་ཕྲིན་ལས་བཟང་པོར་ཚད་གཟུང་བདག་བློས་དཔོག་དཀའ་ཡང༌། ། མགོན་དེའི་ཡེ་ཤེས་ཡོན་ཏན་དུས་གསུམ་སངས་རྒྱས་ཀུན་དང་མཚུངས་གྱུར་ཀྱང༌། ། ཐུགས་རྗེའི་བཀའ་དྲིན་འཁོར་ཐབས་བྲལ་བ་སངས་རྒྱས་ཀུན་ལས་ཆེར་ལྷག་པས། ། དེའི་མཐུས་ཐུགས་རྒྱུད་དགོངས་པའི་བྱིན་རླབས་ཡེ་ཤེས་བདུད་རྩིའི་ཆུ་རྒྱུན་གྱིས། །
བདག་རྒྱུད་མ་རིག་མུན་ཁམས་སྒྲིབ་གཉིས་མཐར་བྱས་ཡེ་ཤེས་གསལ་བ་ཡི། ། རིག་སྟོང་གཉིས་མེད་ཡེ་ཤེས་ཅིར་ཡང་འཇུག་པའི་མེ་ལོང་དྭངས་པར་གསལ་བའི་ངོར། ། མགོན་དེའི་རང་བཞིན་སྤྲུལ་པས་འགྲོ་འདུལ་གཟུགས་ཀྱི་སྐུར་བཞེངས་གར་མཛད་ཚུལ། ། ལེགས་བཤད་རྣམ་པར་ཐར་པ་སྙིང་གི་མུན་སེལ་མཁའ་འགྲོའི་ཞལ་ལུང་འདི། ། རྒྱས་པར་རྒྱལ་བའི་ལྗགས་ཀྱིས་ ༤༨༥༽ བསྒྲངས་སུ་མི་ནུས་བདག་འདྲའི་སྨོས་ཅི་དགོས། ། ཟུར་ཙམ་གདུལ་བྱའི་དད་པའི་ཤིང་རྟ་འདྲེན་ཕྱིར་དགོངས་པའི་ཆོས་སྡེ་ལས། ། ཀུན་རྟོག་བློ་ཡིས་བཅའ་བཅོས་དྲི་མས་མ་སྦག་རང་བྱུང་བརྡ་ཡི་འཕྲུལ། ། རིག་འཛིན་བླ་མའི་ཐུགས་རྗེའི་གདུགས་དཀར་བསིལ་གྲིབ་ལ་བརྟེན་བདག་གིས་ཁྲོལ། ། རང་དོན་ཡིད་བྱེད་བློ་ཡི་དྲི་མ་ཀུན་དའི་འོད་བཞིན་རབ་སྤངས་ནས། ། རྟ་བདུན་ཇི་བཞིན་འགྲོ་ཁམས་སྙིང་གི་མ་རིག་མུན་པ་སེལ་བྱེད་དུ། །
གང་གི་རྣམ་ཐར་མཐའ་ཡི་རྒྱ་མཚོ་ཆེ་ལས་ཟབ་ཡངས་དཔག་དཀའ་བས། ། བདག་གི་དད་པའི་ཀུ་ཤའི་ཆུན་པོའི་རང་བློར་འཚམས་པའི་ཤེས་རབ་ཀྱིས། ། ཅུང་ཞིག་བླང་ནས་བློ་གྲོས་གསར་པ་རབ་དཀར་འོད་ཀྱི་དྲི་བསུང་ལྡན། ། བརྒྱུད་ལྡན་བླ་མའི་བྱིན་རླབས་མི་རིང་འདུན་པའི་རྩེ་ལ་རབ་གནས་པའི། ། ཐུགས་རྗེའི་ཆུ་རྒྱུན་ཡེ་ཤེས་བདུད་རྩིས་མ་སྨིན་ ༤༨༦༽ གེ་སར་འདབ་རྒྱས་ཀྱང༌། ། གཞན་ཕན་འབྱུང་བའི་ནུས་པ་མེད་ཅིང་སྐྱེ་དམན་བདག་གི་ཡིད་ཕམ་པས། ། བདེན་གཉིས་བསླུ་མེད་ཟུང་འཇུག་མཐུ་ལ་ཡིད་གཉིས་མེད་པར་གདེང་བཅས་ནས། ། རྗེས་འཇུག་སྐལ་ལྡན་གདུལ་བྱའི་དོན་དུ་ལྷག་བསམ་དཀར་པོས་ཡི་གེར་བགྱིས། ། ཉལ་ཚེགས་མ་བྱེད་འདི་དོན་སོམ་ལ་བློ་ངོར་རྩེ་གཅིག་གསོལ་བ་ཐོབས། ། ཐུགས་རྒྱུད་དགོངས་པའི་ཡེ་ཤེས་ཡོན་ཏན་བྱིན་རླབས་ལ་སོགས་རྒྱུད་ལ་འཇུག །
སྐྱེ་དང་ཚེ་རབས་རྣམ་པ་ཀུན་ཏུ་ལས་སྨོན་དང་ལྡན་གདུལ་བྱར་འགྱུར། ། ཟབ་གཏེར་རྒྱ་མཚོའི་ཆོས་ལ་ལོངས་སྤྱོད་ས་ལམ་རིམ་པར་མི་ལྟོས་པར། ། རིག་པ་རང་གསལ་ཆེན་པོའི་གནད་མཐོང་འཁོར་འདས་གཉིས་མེད་འོད་སྐུར་གྲོལ། ། སྤང་ཐོབ་བྲལ་བའི་རིག་པ་རང་བྱུང་ཡེ་ཤེས་ཆེན་པོའི་དཀྱིལ་འཁོར་དུ། ། ཀུན་བཟང་པདྨ་ལས་འབྲེལ་རྩལ་དང་དབྱེར་མེད་མངོན་པར་རྫོགས་སངས་རྒྱས། ། དྲུག་ལྡན་གཞོན་ནུ་བུམ་སྐུར་ནང་གསལ་ ༤༨༧༽ འོད་སྐུ་ཆེན་པོའི་ས་ཐོབ་བོ། ། བདག་གིས་དེ་ལྟར་བགྱིས་པའི་རྣམ་དཀར་དགེ་བའི་འབྲས་བུ་འདི་ཡི་མཐུས། ། གཏེར་ཆེན་བླ་མ་ཉིད་དང་འབྲལ་མེད་ཚེ་རབས་ཀུན་ཏུ་རྗེས་བཟུང་ནས། ། མི་མཐུན་འགལ་རྐྱེན་བདུད་དབང་བར་ཆད་དོན་གཉིས་བསླུ་མེད་ནུས་པས་བཟློག ། ཕྱི་ནང་རྟེན་འབྲེལ་ལེགས་འགྲིགས་ཟབ་གཏེར་རྒྱ་མཚོའི་སྒོ་འབྱེད་བསྟན་འགྲོར་སྨན། །
སྣོད་དང་བཅུད་ཀྱི་རྒུད་པ་སེལ་ཞིང་བརྟན་གཡོའི་དགེ་མཚན་ཕུན་ཚོགས་ཤིང༌། ། རྒྱལ་བསྟན་དར་རྒྱས་དགེ་འདུན་གོང་འཕེལ་བསྟན་འཛིན་སྐྱེས་བུའི་ཞབས་པད་བརྟན། ། སྦྱིན་བདག་མངའ་ཐང་ལོངས་སྤྱོད་རྒྱས་ཤིང་ཆོས་བཞིན་སྤྱོད་པའི་བསོད་ནམས་ལྡན། ། སེམས་ཅན་རྣམས་ནི་བདེ་སྐྱིད་ཕུན་ཚོགས་དགེ་ལེགས་ཡོན་ཏན་གོང་འཕེལ་ནས། ། ཀུན་ཀྱང་རྔ་ཡབ་ཟངས་མདོག་དཔལ་རི་པདྨ་འོད་གླིང་མཁའ་འགྲོའི་གྲོང༌། ། རིག་འཛིན་ ༤༨༨༽ པདྨ་ལས་འབྲེལ་རྩལ་དང་ཐུགས་ཡིད་དབྱེར་མེད་རོ་གཅིག་གྱུར། ། སླར་ཡང་གདུལ་བྱའི་མོས་ངོར་གང་ལ་གང་འདུལ་དེ་ལ་དེར་མཐུན་པའི། ། སྣ་ཚོགས་ཐབས་ཀྱིས་འགྲོ་ཀུན་རྗེས་བཟུང་བསྟན་དང་འགྲོ་བའི་དཔལ་འབར་ནས། ། རང་གཞན་དོན་གཉིས་ལྷུན་གྱིས་འགྲུབ་ནས་འགྲོ་ཁམས་རྒྱ་མཚོ་ཡོངས་སྒྲོལ་ཤོག ། བཀྲ་ཤིས་དཔལ་མངའ་དཀོན་མཆོག་རྣམ་གསུམ་བྱིན་རླབས་རྟ་བདུན་འོད་ཟེར་གྱིས། །
མ་རིག་འགྲོ་ཁམས་མུན་པ་རབ་བསལ་དགོས་འདོད་འབྱུང་བའི་བཀྲ་ཤིས་ཤོག ། རྣམ་དཀར་ལེགས་བཤད་བསླབ་གསུམ་ལྡན་པའི་ཚུལ་ཁྲིམས་གཙང་མའི་ས་གཞི་ལ། ། རྒྱལ་བའི་དགོངས་པ་ཟབ་ལམ་མཆོག་འདིའི་ས་ལམ་ཡོན་ཏན་འབྲས་བཟང་སྨིན། ། བྱིན་རླབས་ཡེ་ཤེས་བདུད་ཙིའི་ཆར་ཆེན་སྐྱེ་དགུའི་ལོངས་སྤྱོད་སྐལ་ལྡན་ནས། ། ལུང་དང་རྟོགས་པའི་རྒྱལ་བསྟན་མི་ནུབ་ཡུན་རིང་དར་རྒྱས་བཀྲ་ཤིས་ཤོག ༤༨༩༽ ། སྟོན་མཆོག་དྲི་མ་མེད་པའི་དཔལ་མངའ་རྒྱལ་ཀུན་ཕྲིན་ལས་ཡོངས་འདུས་རྗེ། ། སྐྱོན་བྲལ་ཀུནྡའི་འོད་ཟེར་རབ་འཕྲོས་ཟབ་གཏེར་རྒྱ་མཚོའི་བཅུད་མཆོག་འདིའི། ། བསྟན་པ་མི་ནུབ་གངས་ཅན་ལྗོངས་འདིར་སྲིད་མཐའི་བར་དུ་དར་ཞིང་རྒྱས། ། དེར་འཛིན་རྡོ་རྗེ་འཛིན་པ་མཆེད་ལྕམ་འདུས་པའི་སྡེ་ཚོགས་ལྷན་འཛོམ་ནས། །
ཕུན་ཚོགས་ཕྱོགས་ལས་རྣམ་པར་རྒྱལ་བའི་བཀྲ་ཤིས་དམ་པ་དེང་འདིར་ཤོག ། འདིའི་མཐུས་རྒྱལ་དབང་པདྨའི་རིང་ལུགས་སྔ་འགྱུར་རྙིང་མའི་གཞི་ཚུགས་ནས། ། ཕྱོགས་རིས་དྲི་མའི་སྐྱོན་བྲལ་ལུང་རྟོགས་བསྟན་པའི་འོད་བརྒྱ་ཕྱོགས་བཅུར་དར། ། བཤད་སྒྲུབ་ཐོས་བསམ་སྒོམ་པའི་འཛིན་སྐྱོང་སྲིད་མཐར་དར་རྒྱས་བཀྲ་ཤིས་ཤོག དགེ་འདིས་སྐྱེ་དགུ་སྲིད་གསུམ་ཀ་དག་ཆེན་པོར་ཡོངས་གྲོལ་དཔལ་ཐོབ་ནས། ། རང་སྣང་དོན་གྱི་འོག་མིན་ཞིང་དུ་མངོན་པར་སངས་རྒྱས་བཀྲ་ཤིས་ཤོག ། ཅེས་པ་ ༤༩༠༽ སྐྱབས་རྗེ་ཐམས་ཅད་མཁྱེན་པ་གྲུབ་པའི་དབང་ཕྱུག་རིག་འཛིན་ཆེན་པོའི་རྣམ་པར་ཐར་པ་སྙིང་གི་མུན་སེལ་ཞེས་བྱ་བ་འདི་ཡང་ཤིང་བྱི་ལོའི་ཟླ་བ་བདུན་པའི་ཡར་ཚེས་བཅོ་བརྒྱད་ཉིན་དགུང་མོའི་མཁའ་འགྲོའི་ཚོགས་མཆོད་འདོན་སྐབས། གཏེར་ཆེན་བླ་མ་ཡིད་བཞིན་ནོར་བུའི་ཞལ་དངོས་སུ་གཟིགས་ནས་བརྡ་དབང་བསྐུར་ཏེ་བྱིན་རླབས་གནང་བ་ལ་བརྟེན་ནས། མཚན་དོན་དང་མཆོད་པར་བརྗོད་པ་གཉིས་ཀྱི་དབུ་བརྩམ་ནས་ཡོད་སྐབས། གཞན་དུས་ཀྱི་རྐྱེན་ཞིག་ལ་བརྟེན་ནས་ང་རང་བླ་མའི་སྐུ་དྲུང་དུ་འདུག་ཡུན་ཐུང་བ་དང༌།
སྔོན་ཆད་ཡུལ་ཕྱོགས་ས་ཐག་རིང་བའི་དབང་གིས་རྗེའི་མཛད་སྤྱོད་སོགས་ཆ་ཞིབ་མེད་པ་དང༌། མིན་ཀྱང་བདག་ལྟ་བུའི་དམན་པ་བློ་རྨོངས་པ་དུད་འགྲོ་ལྟ་བུའི་འདུ་ཤེས་གསུམ་པ་ཡིན་པས་ན། བླ་མའི་ཡོན་ཏན་མཛད་སྤྱོད་ཟུར་ཙམ་ཡང་བརྗོད་དོན་ཅིའི་ཕྱིར་ཤེས་སྙམ་ནས་བཏང་སྙོམས་ལ་བཞག་པའི་ཚེ། ༤༩༡༽ ཡང་ཟླ་བ་བཅུ་གཉིས་པའི་ཚེས་བཅུའི་ཉིན་བསོ་སྤྲུལ་རིན་པོ་ཆེས་ཡིད་བཞིན་ནོར་བུ་བླ་མ་བཀའ་དྲིན་ཅན་གྱི་སྐུ་གདུང་སློབ་དཔོན་སྣང་སྲིད་ཟིལ་གནོན་དང༌། རང་ནས་ཀྱང་ཐུགས་རྟེན་མཆོད་སྡོང་བཞེངས་པ་རྣམས་རབ་ཏུ་གནས་པའི་ཆོ་ག་ལ་བརྩོན་ནས་ཡོད་སྐབས། ཤིང་གླང་ཟླ་བ་དང་པོའི་ཚེས་གཅིག་ཉིན་བསོ་སྤྲུལ་རིན་པོ་ཆེ་སང་མ་གཏོགས། ཀུན་གྱིས་ལོ་གསར་བྱེད་ཅིང་དགའ་སྤྲོ་བྱས་པ་མཐོང་བ་ལ་རྐྱེན་བྱས་ཏེ། ཡིད་ཤིན་ཏུ་སྐྱོ་བའི་རྗེ་ལ་གདུང་བའི་དབྱངས་ཀྱིས་སྨྲེ་སྔགས་འདི་ལྟར་གསོལ། ཀྱཻ་མ་ཀྱི་ཧུད་འདུས་བྱས་འཁོར་བའི་ཆོས། ། གང་ལ་བསམ་ཀྱང་སྐྱོ་བ་འཕེལ་བའི་གཞི། །
ཅི་ལ་བསམ་ཀྱང་དགོས་མེད་ངལ་བའི་རྒྱུ། ། སྙིང་བརྩེ་བའི་བུ་དེ་ཕྱི་མར་སོང༌། ། གྲོགས་ཡིད་བཞིན་ནོར་བུ་ཞིང་དུ་བྱོན། ། ང་བདེ་སྐྱོང་དབང་མོ་ཤུལ་དུ་བོར། ། སྐྱབས་གནས་མེད་གཅིག་པུར་ས་མཐར་སྤྱུགས། ༤༩༢༽ ། སེར་དགོན་གངས་རི་འདྲ་བའི་གཡས་ཟུར་དུ། ། སྡུག་མཐའ་དེ་སེམས་ལ་དེངས་དུས་མེད། ། ཕ་དུས་གསུམ་སངས་རྒྱས་ལས་ལྷག་པས། ། ཡིད་དུང་ངེ་བ་ལ་འབྲལ་མེད་མཛོད། །
ཐུགས་ཞི་བའི་དབྱིངས་སུ་མི་གཟིམ་པར། ། མགོན་མེད་པའི་བུ་མོ་བསྐྱབ་ཏུ་གསོལ། ། བྱམས་བརྩེ་བའི་གཅེས་པར་མི་བསྐྱང་བར། ། ཐུགས་ཞི་བར་གཤེགས་པ་ཅིའི་ཕྱིར་ལགས། ། མགོན་ན་ནང་བཞུགས་ཀྱང་ད་ལོ་མེད། ། གདམས་ངག་རྣམས་དཔེ་ལ་རེ་དགོས་བྱུང༌། ། སྙིང་བརྩེ་བའི་ཉམས་ལེན་ཞུ་ས་མེད། ། འོ་དོད་ཀྱིས་གསོལ་འདེབས་བྱེད་དགོས་བྱུང༌། ། ཞལ་ཉི་མའི་དཀྱིལ་འཁོར་མི་མཐོང་བར། ། སྐུ་གདུང་ལ་རེ་ལྟོས་བཅའ་དགོས་བྱུང༌། །
དཔལ་སྟོན་གྱི་བླ་མ་དབྱིངས་སུ་ཡིབ། ། སྨིན་གྲོལ་གྱི་གདམ་པ་ཞུ་ས་མེད། ། འཁོར་བུ་སློབ་རང་རང་ཡུལ་དུ་བྱོན། ། ང་གྲོགས་མེད་གཅིག་པུར་ཡུལ་ཕུད་བྱས། ། སེམས་སྡུག་གིས་མནར་ཀྱང་བཤད་ས་མེད། ། ཐབས་ཚོགས་ཆེན་མྱུར་ ༤༩༣༽ དུ་རྫོགས་པའི་ཕྱིར། ། རྒྱུ་ཇི་སྙེད་དངོས་སུ་ཕུལ་ས་མེད། ། ཡིད་མོས་ཀྱི་མཆོད་པ་བྱེད་དགོས་བྱུང༌། ། ཡུལ་མི་ཀུན་དགའ་སྤྲོས་ལོ་གསར་བྱེད། ། ངའི་སེམས་གཏིང་སྡུག་གིས་མ་བཟོད་ནས། །
ལྷ་བླ་མར་འོ་དོད་འབོད་དགོས་བྱུང༌། ། ཞལ་རྟ་བདུན་དཀྱིལ་འཁོར་དྲན་པའི་དུས། ། གསལ་བྱེད་སྒོར་ཆུ་རྒྱུན་ཆད་པ་མེད། ། གསུང་བྱམས་པས་གཅེས་པར་བསྐྱང་དྲན་དུས། ། ལུས་སྲོག་ལ་མི་ལྟོས་ཅི་བྱེད་སྙམ། ། ཐུགས་བརྩེ་བའི་གདམས་ཁྲིད་གནང་དྲན་དུས། ། སྡུག་མཐའ་དང་སྲོག་ཀྱང་ཕང་བ་མེད། ། ད་ཅི་ལ་བསམ་ཀྱང་བླ་མ་དྲན། ། ཡུལ་གང་དུ་བསྡད་ཀྱང་བླ་མ་དྲན། ། གྲོགས་སུ་དང་འགྲོགས་ཀྱང་བླ་མ་དྲན། །
ཆོས་གདམས་ཁྲིད་བསམ་དུས་བླ་མ་དྲན། ། མགོན་ནམ་སྙིང་བཛྲ་སྨོན་ལམ་དང༌། ། ལྷ་པད་འབྱུང་ཡབ་ཡུམ་ཐུགས་རྗེ་ཡིས། ། ངའི་ཚེ་རབས་གཏན་གྱི་གསང་བའི་གྲོགས། ། དུས་མི་འགྱང་དངོས་མཇལ་སྨོན་ལམ་མཛོད། ། ཅེས་འོ་དོད་ ༤༩༤༽ འབོད་པའི་ཚེ། སྤྲིན་གསེབ་ནས་མཁའ་འགྲོ་བདེ་བའི་གོ་ཆ་དང༌། རིག་པའི་རལ་གྲི་ཡིན་སྐད་པ་གཉིས་ཀྱིས་འདི་སྐད་ཟེར། ཨེ་ཨེ་གསོན་དང་རིགས་ལྡན་མཛའ་ན་མོ། ། སྣང་བའི་ཆོས་ཀུན་སྒྱུ་མར་རྩལ་སྦྱོང་མཛོད། །
རྟག་བརྟན་ཡོངས་གྲུབ་རིག་པའི་རྡོ་རྗེ་འདི། ། པདྨ་ལས་འབྲེལ་ཐུགས་དང་གཉིས་སུ་མེད། ། ད་ལྟ་ནང་གསལ་ཆོས་སྐུའི་ཞིང་དུ་བཞུགས། ། སྐུའི་བཀོད་པ་ཡེ་ཤེས་འཁོར་ལོར་རྫོགས། ། འགགས་མེད་རང་གསལ་ཡེ་ཤེས་རོལ་པ་འདི། ། པདྨ་ལས་འབྲེལ་རྩལ་དང་གཉིས་སུ་མེད། ། ད་ལྟ་མི་གནས་འོག་མིན་གནས་སུ་བཞུགས། ། སྐུ་ཡི་བཀོད་པ་ལོངས་སྐུའི་ཞིང་དུ་བཞུགས། ། ཀུན་རིག་ཀུན་ཁྱབ་ཡེ་ཤེས་རོལ་རྩལ་དང༌། ། པདྨ་ལས་འབྲེལ་དབྱེར་མེད་ཐ་དད་བྲལ། །
ད་ལྟ་གང་འདུལ་མོས་ངོར་ཕྱག་རྒྱའི་གར། ། ཆུ་ཟླ་ཇི་བཞིན་བསྟན་འགྲོའི་དཔལ་དུ་ཤར། ། སྐུ་ཡི་བཀོད་པ་ཟུར་ཙམ་ཁྱོད་ལ་གདམས། ། ཙིཏྟར་རྒྱས་ ༤༩༥༽ ཐོབ་ལས་ཅན་དོན་དུ་སྤེལ། ། འདི་ལ་གང་འབྲེལ་དཔལ་རིར་འཁོད་པར་ངེས། ། ཞེས་ཟེར་ནས། རྗེ་དེ་ཉིད་སྐུ་ན་ཆུང་དུས་ཀྱི་སྐབས་སུ་ཚུན་ཆད་གསལ་བོར་ཡོད་པ་ཞིག་བསྟན་ཏེ། འདི་གཏན་ལ་ཕོབ་དང་འགྲོ་དོན་ཆེན་པོ་འབྱུང་ངེས་ཟེར་བ་ལ་རྐྱེན་བྱས་ཏེ། སྔར་བས་ཀྱང་བརྡ་དོན་ཤིན་ཏུ་གསལ་པོ་རེ་ཡོད་སྐབས། རྡོ་རྗེའི་ལུང་གིས་བསྔགས་པ་ཆོས་ཀྱི་བདག་པོ་དྲག་སྔགས་མཐུ་སྟོབས་རྩལ་གྱིས་ཡར་ཚེས་དགེ་བར་བཀྲ་ཤིས་པའི་རྫས་དང་དྲི་བྲལ་ལྷ་རེག་སྐྱེས་བཅས།
ཁྱོད་ཀྱི་ཟབ་ཆོས་ཀྱི་ནང་ནས་བྱིན་རླབས་དང་ངོ་མཚར་ཆེ་བའི་པུསྟི་ཀ་གཅིག་གི་བརྡ་དོན་གསལ་འདུག་པ་རྨིས་པས། དེ་བདག་གི་ཆོས་སྐལ་དུ་ལྷག་ལུས་མེད་པར་འབེབས་ཐུབ་བཀའ་དྲིན་མ་ཆུང་ཞེས་ཡང་ཡང་ངག་ཕྲིན་འབྱོར་བ་དང༌། ཁྱད་པར་རྗེའི་ཟབ་གཏེར་ཡོངས་རྫོགས་ཀྱི་ཆོས་ཀྱི་བདག་པོར་རྡོ་རྗེའི་ལུང་གིས་ཟིན་པ་ཐུགས་ཀྱི་སྲས་གཅིག་པུ་མཚན་བརྗོད་པར་ ༤༩༦༽ དཀའ་ནའང་དོན་གྱི་སླད་དུ་སྨྲོས་ན། རིག་འཛིན་པདྨ་སྣ་ཚོགས་རང་གྲོལ་འདུས་པ་རྩལ་གྱི་རིན་ཆེན་གཉིས་པ་དང་པཉྩ་ཀ་ཤའི་མདངས་འཛིན་གྱི་སྐྱེས་བཅས་བཀའ་བསྐུལ་སྤྱི་བོར་ཕེབས་པ་དང༌། ཉེ་ཆར་པདྨའི་ཡི་གེའི་འདུ་བྱེད་བསླབ་གསུམ་ཚུལ་ཁྲིམས་ལྡན་པ་ཤཱི་ལ་བཛྲ། རྗེའི་དངོས་སློབ་རྟོག་བྲལ་ནམ་མཁའི་རྣལ་འབྱོར་ཝ་ཤུལ་བླ་མ་གསང་སྔགས་རྡོ་རྗེ། ཉེ་ཆར་ཆོས་ཀྱི་བདག་པོ་དགེ་བཙུན་དཔལ་ལྡན་བློ་གྲོས་སོགས་རྡོ་རྗེའི་མཆེད་གྲོགས་རྣམས་ཀྱིས་ལན་བརྒྱར་བསྐུལ་བ་ཟབ་ཕྱིར་བཟློག་ཏུ་མ་ནུས་པར། སྔོན་བྱོན་གྲུབ་པའི་དབང་ཕྱུག་དུ་མའི་རྡོ་རྗེའི་ལུང་གིས་གསལ་བ་དང༌། རྗེ་དེ་ཉིད་ཀྱི་མཆོག་གི་རྡོ་རྗེའི་གཟུངས་མར་གུ་རུ་པདྨའི་ལུང་གིས་བསྔགས་པར་མཛད་པ་ཀུན་བཟང་བདེ་སྐྱོང་ཆོས་ཉིད་དབང་མོ་འམ། དོན་ལ་མདོ་མེད་འཆོལ་པོ་སྙོམས་ལས་པ་དུས་མཐའི་གཏེར་མིང་འཛིན་པ་སློབ་འབངས་ཡོངས་ཀྱི་ཐ་ཤལ་བདེ་ཆེན་ ༤༩༧༽ བདེ་བའི་རྡོ་རྗེས་རང་ལོ་སོ་བཞིའི་ལོར་ཤིང་གླང་ཟླ་བ་བརྒྱད་པའི་ཡར་ཚེས་ལྔའི་ཉིན།
བསོ་སྤྲུལ་རིན་པོ་ཆེའི་གདན་ས་ཀུན་བཟང་ཐེག་མཆོག་གླིང་གི་དབེན་ཁྲོད། ལྷ་ལུང་ནོར་བུ་གཡུ་རྩེའི་མདུན་ངོས། ས་འཛིན་དགེ་བསྙེན་ཤེས་རབ་འོད་འབར་གྱི་ཉེ་ཆར། རང་བཞིན་མཁའ་འགྲོ་འདུ་བའི་གནས་མཆོག་ནས་མཁའ་འགྲོའི་ཞལ་ལུང་ལྷག་ཆད་མེད་པར་བཀོད་པ་ཡི་གེའི་རིས་བྱེད་སྙིང་གི་བུ་མཆོག་ཚུལ་ཁྲིམས་རྡོ་རྗེས་ལེགས་པར་བགྱིས་པའོ།། དགེའོ།། དགེའོ།། དགེའོ།། ལེགས་སོ།། སརྦ་མངྒ་ལམ།། འདིའི་མཐུས་ཟབ་གཏེར་བསྟན་པ་མཐར་རྒྱས་ནས། །
དཔལ་མགོན་བླ་མ་མཆོག་དང་མི་འབྲལ་ཞིང༌། ། རང་གཞན་དོན་གཉིས་རྫོགས་པ་མཐར་ཕྱིན་ནས། ། ཐབས་ཤེས་དབྱེར་མེད་རིག་སྐུ་མངོན་གྱུར་ཤོག ། བདེ་བའི་རྡོ་རྗེས་སོ།།
རྣམ་ཐར་ ༤༩༨༽ འདི་ནི་རྗེ་དེ་ཉིད་ཀྱིས་དངོས་དང་དངོས་མེད་ཀྱི་གདུལ་བྱ་བསྐྱང་བའི་ཚུལ་དུ་མ་ཡོད་པ་ལས། རང་ཅག་རྣམས་ཀྱི་མོས་གུས་ཀྱི་རྟེན་དུ་ཅུང་ཟད་བསྡུས་ནས་བྲིས་ཏེ། དགུང་གྲངས་ལ་གཞི་བྱས་པ་ཡིན་པས་སྐབས་ཀྱིས་མཛད་ཕྲིན་ལ་ལར་ཡང་དོན་གཅིག་ལ། དུས་ཚོད་ནི་ཟླའི་སྟོད་སྨད་ལ་སོགས་པ་ཅུང་ཟད་མི་འདྲ་བ་ཡོད་ཀྱང༌། དེ་ལ་ཐེ་ཚོམ་མི་མཛད་པ་དང༌། ད་དུང་རྡོ་རྗེའི་མཆེད་པོ་མཁྱེན་ཡང་བློ་གྲོས་ལྡན་པ་རྣམས་ཀྱིས་རྣམ་ཐར་ཆེན་མོ་འབེབས་ཐུབ་རེ་བཀའ་དྲིན་མི་ཆུང་ཞུ།
ཁོ་མོ་བདག་ནི་བློ་རྨོངས་ཤེས་རབ་ཆུང་ཞིང་བརྩོན་འགྲུས་ཞན་པས་ཉུང་བསྡུས་ཙམ་ལས་ཡིག་རིས་སུ་མ་བགྱིས་པ་མཁྱེན་འཚལ། བདེ་བའི་རྡོ་རྗེའི་ཞལ་ཚབ་དགེའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
